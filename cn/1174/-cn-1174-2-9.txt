春场

东直门外五里，为春场。场内春亭，万历癸巳府尹谢杰建也。故事，先春一日，大京兆迎春，旗帜前导，次田家乐，次勾芒神亭，次春牛台，次县正佐、耆老、学师儒，府上下衙皆骑，丞尹舆。官皆衣朱簪花迎春，自场入于府。是日，塑小春牛芒神，以京兆生舁入朝，进皇上春，进中宫春，进皇子春。毕，百官朝服贺。立春候，府县官吏具公服，礼勾芒，各以彩仗鞭牛者三，劝耕也。退，各以彩仗赠贻所知。按造牛芒法，日短至，辰日，取土水木于岁德之方。木以桑柘，身尾高下之度，以岁八节四季，日十有二时，踏用府门之扇，左右以岁阴阳，牛口张合，尾左右缴。芒立左右，亦以岁阴阳，以岁干支纳音之五行。三者色，为头身腹色，日三者色，为角、耳、尾，为膝胫，为蹄色，以日支孟仲季为笼之索，柳鞭之结子之麻苎丝。牛鼻中木，曰拘脊子，桑柘为之，以正月中宫色为其色也。芒神服色，以日支受克者为之，克所克者，其系色也，岁孟仲季，其老壮少也。春立旦前后五日中者，是农忙也，过前，农早忙，过后，农晚闲也。而神并乎牛，前后乎牛分之，以时之卯后八曰燠，亥后四曰寒，为罨耳之提且戴，以日纳音，为髻平梳之顶耳前后，为鞋裤行缠之悬著有无也。田家乐者，二荆笼，上着纸泥鬼判头也。又五六长竿，竿头缚脬如瓜状，见僧则捶，使避匿，不令见牛芒也。又牛台上，花绣衣帽，扮四直功曹立，而儿童瓦石击之者，乐工四人也。考汉郊祀志：迎春，祭青帝勾芒，青车旗服，歌青阳，舞云翘，立青幡，百官衣皆青，郡国县官下至令史，服青帻。今者朱衣。唐制，立春日，郎官御史长贰以上，赐春罗幡胜，宰臣亲王近臣赐金银幡胜，入贺，带归私第；民间剪彩为春幡簪首。今惟元旦日，小民以鬃穿乌金纸，画彩为闹蛾，簪之。

○正月元旦，五鼓时，不卧而嚏，嚏则急起，或不及衣，曰卧嚏者病也。不卧而语言，或户外呼，则不应，曰呼者鬼也。夙兴盥漱，啖黍糕，曰年年糕。家长少毕拜，姻友投笺互拜，曰拜年也。烧香东岳庙，赛放炮杖，纸且寸。东之琉璃厂店，西之白塔寺，卖琉璃瓶，盛朱鱼，转侧其影，小大俄忽。别有衔而嘘吸者，大声咏咏，小声唪唪，曰倒掖气。旦至三日，男女于白塔寺绕塔。旦至晦日，家家竿标楼阁，松柏枝荫之，夜灯之，曰天灯。是月也，女妇闲，手五丸，且掷且拾且承，曰抓子儿。丸用象木银砾为之，竞以轻捷。八日至十八日，集东华门外，曰灯市。贵贱相沓，贫富相易贸，人物齐矣。妇女着白绫衫，队而宵行，谓无腰腿诸疾，曰走桥。至城各门，手暗触钉，谓男子祥，曰摸钉儿。击太平鼓无昏晓，跳百索无稚壮，戴面具耍大头和尚，聚观无男女。有以诗隐物，幌于寺观壁者，曰商灯。立想而漫射之，无灵蠢。十一日至十六日，乡村人缚秫秸作棚，周悬杂灯，地广二亩，门迳曲黠，藏三四里，入者误不得迳，即久迷不出，曰黄河九曲灯也。十三日，家以小盏一百八枚，夜灯之，遍散井灶门户砧石，曰散灯也。其聚如萤，散如星，富者灯四夕，贫者灯一夕止，又甚贫者无灯。小儿共以绳系一儿腰，牵焉，相距寻丈，迭于不意中，拳之以去，曰打鬼。不得为系者儿所执，执者，哄然共捉代系，曰替鬼。更系更击，更执更代，终日击，不为代，则佻巧矣。又绳以为城，二儿帕蒙以摸，一儿执敲城中，辄敲一声，而辄易其地以误之，为摸者得，则蒙执敲儿，曰摸虾儿。望前后夜，妇女束草人，纸粉面，首帕衫裙，号称姑娘，两童女掖之，祀以马粪，打鼓，歌马粪芗歌，三祝，神则跃跃，拜不已者，休，倒不起，乃咎也。男子冲而仆。十九日，集白云观，曰耍燕九，弹射走马焉。廿五日大啖饼饵，曰填仓。

○二月二日曰龙抬头，煎元旦祭余饼，薰床炕，曰熏虫儿，谓引龙，虫不出也。燕少蜈蚣，而蝎其为毒倍焉。少蚊，而蝇其为扰倍焉。蚤虱之属，臭虫又倍焉。所苦尤在编户，虽预薰之，实未之有除也。小儿以木二寸，制如枣核，置地而棒之，一击令起，随一击令远，以近为负，曰打柭柭，古所称击壤者耶？其谣云：杨柳儿活，抽陀螺。杨柳儿青，放空钟。杨柳儿死，踢毽子。杨柳发芽儿，打柭儿。空钟者，刳木中空，旁口，荡以沥青，卓地如仰钟，而柄其上之平。别一绳绕其柄，别一竹尺有孔，度其绳而抵格空钟，绳勒右却，竹勒左却。一勒，空钟轰而疾转，大者声钟，小亦蛣蜣飞声，一钟声歇时乃已。制径寸至八九寸。其放之，一人至三人。陀螺者，木制如小空钟，中实而无柄，绕以鞭之绳而无竹尺。卓于地，急掣其鞭，一掣，陀螺则转，无声也，视其缓而鞭之，转转无复住。转之疾，正如卓立地上，顶光旋旋，影不动也。

○三月清明日，男女扫墓，担提尊榼，轿马后挂楮锭，粲粲然满道也。拜者、酹者、哭者、为墓除草添土者，焚楮锭次，以纸钱置坟头。望中无纸钱，则孤坟矣。哭罢，不归也，趋芳树，择园圃，列坐尽醉，有歌者。哭笑无端，哀往而乐回也。是日簪柳，游高梁桥，曰踏青。多四方客未归者，祭扫日感念出游。廿八日，东岳仁圣帝诞，倾城趋齐化门，鼓乐旗幢为祝，观者夹路。是月，小儿以钱泥夹穿而干之，剔钱，泥片片钱状，字幕备具，曰泥钱。画为方城，儿置一泥钱城中，曰卯；儿拈一泥钱远掷之，曰撇。出城则负，中则胜，不中而指杈相及，亦胜，指不及而犹城中，则撇者为卯。其胜负也以泥钱。别有挑用苇，绷用指者，与撇略同。有撇用泥丸者，与钱略同，而其画城廓远。

○四月一日至十八日，倾城趋马驹桥，幡乐之盛，一如岳庙，碧霞元君诞也。立夏日，启冰，赐文武大臣，编氓得卖买，手二铜盏叠之，其声磕磕，曰冰盏。冰着湿乃消，畏阴雨天，以绵衣盖护，燠乃不消。八日，舍豆儿，曰结缘，十八日亦舍。先是拈豆念佛，一豆佛号一声，有念豆至石者。至日熟豆，人遍舍之，其人亦一念佛，啖一豆也。凡妇不见答于夫姑婉若者，婢妾摈于主及姥者，则自咎曰：身前世不舍豆儿，不结得人缘也。是日，耍戒坛，游香山、玉泉，茶酒棚、妓棚，周山湾涧曲。闻初说戒者，先令僧了愿如是，今不说戒百年，而年则一了愿。是月，榆初钱，面和糖蒸食之，曰榆钱糕。

○五月一日至五日，家家妍饰小闺女，簪以榴花，曰女儿节。五日之午前，群入天坛，曰避毒也。过午出，走马坛之墙下。无江城系丝投角黍俗，而亦为角黍，无竞渡俗，亦竞游耍。南则耍金鱼池，西耍高梁桥，东松林，北满井，为地不同，饮醵熙游也同。太医院官，旗物鼓吹，赴南海子，捉虾蟆，取蟾酥也。其法：针枣叶，刺蟾之眉间，浆射叶上，以蔽人目，不令伤也。渍酒以菖蒲，插门以艾，涂耳鼻以雄黄，曰避虫毒。家各悬五雷符。簪佩各小纸符，簪或五毒，五瑞花草。项各彩系，垂金锡，若钱者，若锁者，曰端午索。十三日，进刀马于关帝庙，刀以铁，其重以八十斤，纸马高二丈，鞍鞯绣文，辔衔金色，旗鼓头踏导之。

○六月六日，晒銮驾，民间亦晒其衣物，老儒破书，贫女敝缊，反覆勤日光，晡乃收。三伏日洗象，锦衣卫官以旗鼓迎象出顺承门，浴响闸。象次第入于河也，则苍山之颓也，额耳昂回，鼻舒紏吸嘘出水面，矫矫有蛟龙之势。象奴挽索据脊，时时出没其髻。观者两岸各万众，面首如鳞次贝编焉。然浴之不能须臾，象奴辄调御令起，云浴久则相雌雄，相雌雄则狂。

○七月七日之午，丢巧针，妇女曝盎水日中，顷之，水膜生面，绣针投之则浮。则看水底针影，有成云物、花头、鸟兽影者，有成鞋及剪刀、水茹影者，谓乞得巧。其影粗如槌，细如丝，直如轴蜡，此拙征矣。妇或叹，女有泣者。十五日，诸寺建盂兰盆会，夜于水次放灯，曰放河灯。最胜水关，次泡子河也。上坟如清明时，或制小袋以往，祭甫讫，辄于墓次掏促织，满袋则喜，秫竿肩之以归。是月始斗促织，壮夫士人亦为之。斗有场，场有主者，其养之又有师，斗盆筒罐，无家不贮焉。立秋日相戒不饮生水，曰呷秋头水，生暑痱子。

○八月十五日祭月，其祭果饼必圆，分瓜必牙错瓣刻之，如莲华。纸肆市月光纸，缋满月像，趺坐莲华者，月光遍照菩萨也。华下月轮桂殿，有兔杵而人立，捣药臼中。纸小者三寸，大者丈，致工者金碧缤纷。家设月光位，于月所出方，向月供而拜，则焚月光纸，撤所供，散家之人必遍。月饼月果，戚属馈相报，饼有径二尺者。女归宁，是日必返其夫，家曰团圆节也。

○九月九日，载酒具、茶罏、食榼，曰登高。香山诸山，高山也；法藏寺，高塔也；显灵宫、报国寺，高阁也。释不登。赁园亭，闯坊曲，为娱耳。面饼种枣栗其面，星星然，曰花糕。糕肆标纸彩旗，曰花糕旗。父母家必迎女来食花糕，或不得迎，母则诟，女则怨诧，小妹则泣，望其姊姨，亦曰女儿节。

○十月一日，纸肆裁纸五色，作男女衣，长尺有咫，曰寒衣。有疏印缄，识其姓字辈行，如寄书然，家家修具夜奠，呼而焚之其门，曰送寒衣。新丧，白纸为之，曰新鬼不敢衣彩也。送白衣者哭，女声十九，男声十一。是月羊始市，儿取羊后胫之膝之轮骨，曰贝石，置一而一掷之。置者不动，掷之不过，置者乃掷；置者若动，掷之而过，胜负以生。其骨轮四面两端，凹曰真，凸曰诡，勾曰骚，轮曰背，立曰顶骨律。其顶岐亦曰真，平亦曰诡。盖真胜诡负而骚背闲，顶平再胜，顶岐三胜也。其胜负也以贝石。

○十一月冬至日，百官贺冬毕，吉服三日，具红笺互拜，朱衣交于衢，一如元旦。民间不尔，惟妇制履舄，上其舅姑。日冬至，画素梅一枝，为瓣八十有一，日染一瓣，瓣尽而九九出，则春深矣，曰九九消寒图。有直作圈九丛，丛九圈者，刻而市之，附以九九之歌，述其寒燠之候。歌曰：一九二九，相唤不出手；三九二十七，篱头吹觱篥；四九三十六，夜眠如露宿；五九四十五，家家堆盐虎；六九五十四，口中呬暖气；七九六十三，行人把衣单；八九七十二，猫狗寻阴地；九九八十一，穷汉受罪毕，才要伸脚睡，蚊虫葛蚤出。

○十二月一日至岁除夜，小民为疾苦者，奉香一尺，宵行衢中，诵元君号，自述香愿，其声乌乌恻恻，曰号佛。行过井，过寺庙，则跪且拜而诵，香尽尺乃归。八日，先期凿冰方尺，至日纳冰窖中，鉴深二丈，冰以入则固之，封如阜。内冰启冰，中涓为政。凡苹婆果入春而市者，附藏焉。附乎冰者，启之，如初摘于树，离乎冰，则化如泥。其窖在安定门及崇文门外。是日，家效庵寺，豆果杂米为粥，供而朝食，曰腊八粥。廿四日，以糖剂饼、黍糕、枣栗、胡桃、炒豆祀灶君，以糟草秣灶君马，谓灶君翌日朝天去，白家间一岁事。祝曰：好多说，不好少说。记称灶，老妇之祭，今男子祭，禁不令妇女见之。祀余糖果，禁幼女不令得啖，曰啖灶余，则食肥腻时，口圈黑也。廿五日，五更焚香楮，接玉皇，曰玉皇下查人间也。竟此日，无妇妪詈声。三十日五更又焚香楮送迎，送玉皇上界矣，迎新灶君下界矣。插芝麻秸于门檐窗台，曰藏鬼秸中，不令出也。门窗贴红纸葫芦，曰收瘟鬼。夜以松柏枝杂柴燎院中，曰烧松盆，熰岁也。悬先亡影像，祀以狮仙斗糖、麻花馓枝，染五色苇架竹罩陈之；家长幼毕拜，已，各自拜，曰辞岁。已，聚坐食饮，曰守岁。是月，小儿及贱闲人，以二石毬置前，先一人踢一令远，一人随踢其一，再踢而及之，而中之，为胜。一踢即着焉，即过焉，与再踢不及者，同为负也。再踢而过焉，则让先一人随踢之。其法初为趾踵苦寒设，今遂用赌，如博然，有司申禁之，不止也。

○凡岁时不雨，家贴龙王神马于门，磁瓶插柳枝，挂门之傍，小儿塑泥龙，张纸旗，击鼓金，焚香各龙王庙。群歌曰：青龙头，白龙尾(声作以)，小孩求雨天欢喜。麦子麦子焦黄，起动起动龙王，大下小下，初一下到十八(声作巴)，摩诃萨。初雨，小儿群喜而歌曰：风来了，雨来了，禾场背了谷(声作古)来了。雨久，以白纸作妇人首，剪红绿纸衣之，以苕帚苗缚小帚，令携之，竿悬檐际，曰扫睛娘。日月蚀，寺观击钟鼓，家击盆盎铜镜，救日月，声嘈嘈屯屯满城中。蚀之刻，不饮不食，曰生噎食病。幼儿见新月，曰月芽儿，即拜笃笃，祝，乃歌曰：月，月，月，拜三拜，休教儿生疥。小儿遗溺者，夜向参星叩首，曰：参儿，辰儿，可怜溺床人儿。见流火，则啐之，曰贼星。夜不以小儿女衣置星月下，曰：女怕花星照，儿怕贼星照。亦不置洗濯余水，为夜游神饮马也，曰不当价(如吴语云罪过)。初闻雷，则抖衣，曰蚤虱不生。见霓曰杠，戒莫指，谓生指顶疮，曰恶指也。初雪，戒不入口，曰毒。再雪，则以炖茶。积雪，以塑于庭。燕旧有风鸢戏(俗曰毫儿)，今已禁。风则剖秫秸二寸，错互贴方纸，其两端纸各红绿，中孔，以细竹横安秫竿上，迎风张而疾趋，则转如轮，红绿浑浑如晕，曰风车。

萧山来立模迎春曲六章(章六句)○春有牛，其耳湿湿。京师之野，万民悦怿。乃立皋门，无反无侧○春有杖，其朱孔扬。自天子所，以伐远扬。丰年穰穰，千万斯箱○有神勾芒，尔牧来思。髧彼两髦，带则有余。我黍与与，振古如兹○有优功曹，衣裳楚楚。有篇斯石，屈此群丑。无小无大，厥声载路○有田家乐，烝然罩罩。田祖有神，载色载笑。勿以为笑，有相之道○有尹有师，其仪不忒。惠此京师，雨旸时若，赫赫师尹，遍为尔德。

信阳周复元迎春曲○淑气晴光万户开，芊绵草色先蓬莱。林皋百鸟声相和，宫阙五彩云相回。东风猎猎赤旗止，金甲神人逐队起。群公吉服迎勾芒，乡人傩衣驱祟鬼。豹虎竿头御河柳，游丝荡漾莺求友。春胜春蛾闹五侯，恩光暗入谁先有。

桃源江盈科都门早春○东风渐次布青阳，龙过抬头蛰不藏。水出御河凝鸭绿，柳摇金屋变鹅黄。中官走马珠为勒，艳女寻花锦作装。自笑宦闲无一事，经旬携酒为春忙○春色辉辉遍九衢，物华人事眼中殊。鱼从冰里融来活，鸟向枝头暖处呼。走马燕丘游客聚，戴花绕塔女郎趋。争传满井风光好，无数青丝络玉壶○旧镐新丰总不胜，京华乐事巧层层。五方装束随人出，到处楼台任意登。堕珥遗簪游女醉，呼鸡斗狗市儿能。金吾道说新年例，鱼钥通宵下未曾○无家无夕不传觞，玉烛银灯彻夜央。按节管弦娇鸟语，踏春儿女密蜂房。深闺抓子闲家计，平地空钟趁艳阳。总为君王休物力，饥寒从未到街坊。

元旦作○东风剪剪拂人低，巧撰春联户户齐。投刺依然驱瘦马，趋朝慎自听晨鸡。囊贫有客才赊酒，蟹熟从邻旋乞醯。邸舍萧条林壑似，古槐枝上鹁鸪啼。

京师元宵○元夜京华暖气融，华灯闪闪万家同。穿珠缀玉星攒月，剪绮裁罗碧间红。戚里香车尘拔地，侯家烟火焰连空。都人盛说先宣德，许看鳌山近禁中。

长洲杨补长安迎年鼓曲○团鼓团鼓春月净，索络连钱铁轮柄。粲粲儿女手腕轻，一槌两槌臂为政。意中有曲无知之，抖肩掂踵不自持。窗风檐雨急春暮，历乱老鹳弹枯枝。声先声后闻噍杀，金气入声秋戛戛。九衢烟雾六街泥，点破羁魂马蹄聒。耳热心寒避不得，坐忆江梅旧消息。城西山雪城里白，儿女鼓声帝也力。

江陵张居正元夕行○今夕何夕春灯明，燕京女儿踏月行。灯摇珠彩张华屋，月散瑶光满禁城。禁城迢迢通戚里，九衢万户灯光里。花怯春寒带火开，马冲香雾连云起。弦管纷纷夹道傍，游人何处不相将。花边露洗雕鞍湿，陌上风回珠翠香。花边陌上烟云满，月落城头人未返。共道金吾此夜宽，但愁玉漏春宵短。御沟杨柳拂铜驼，柳外楼台杂笑歌。五陵豪贵应难拟，一夜欢娱奈乐何。年光宛转不相待，过眼繁华空自爱。君不见，燕台向时歌舞人，歌舞不闻明月在。

长洲文肇祉元夕篇○长安今夕是元夕，皇都佳丽无殊昔。昔时曾到蓬莱宫，龙光凤炬光千尺。千尺光凝结彩楼，鳌山重叠云烟收。烟收明月正当头，仙籞燃灯复道周。遥瞻天子六龙驭，五色云车拥高处。高处离宫别馆开，翠盖鸾舆绣帏御。出向天街紫陌长，王侯第宅斗新妆。新妆初罢踏明月，蕙火兰烟满路旁。路旁许史金张宅，银烛高烧邀上客。上客调成鹦鹉篇，鸣金伐鼓开华席。欢歌未已夜将阑，星斗横斜禁漏残。传呼行辟候朝者，联镳玉佩声珊珊。

亳州薛蕙元夕篇○皇都佳丽地，春日艳阳年。共爱元宵好，争歌明月篇。元宵明月满蓬莱，春色先从上苑来。千门宛转银屏隔，万户参差金锁开。千门万户连双阙，彩女新妆踏明月。映牖窥窗态转多，含娇凝睇情无歇。正逢春日爱芳菲，复值春宵缝舞衣。灯光斜照珊瑚枕，香气空薰云母扉。此时天子盛遨游，离宫别馆足风流。才开凤岛开灯架，更起鳌山结彩楼。彩楼岩嵽鳌山侧，复道交衢对南陌。万烛翻疑白日光，千灯却乱春星色。春星暗霭迷烟雾，仙籞分明见天路。空里翻翻翠盖飞，云中冉冉鸾舆度。翠盖鸾舆千万骑，伐鼓枞金动天地。御杖层层锦绣围，广场队队鱼龙戏。就中别有王侯客，三三五五长安陌。夜夜经过许史家，朝朝游戏金张宅。金张许史斗骄奢，金灯玉带剪金沙。鸳鸯比翼玫瑰树，翡翠双栖菡萏花。龙膏凤炬列千行，蕙火兰烟百合香。月华照耀琉璃障，雾影氤氲玳瑁梁。可怜豪侈谁能似，可怜行乐心无已。曲罢频移歌舞筵，醉后重游灯火市。月市星衢游未遍，东城南陌时相见。妖童绣勒五花马，倡女银车九华扇。妖童倡女繁华子，双去双来帝城里。粉色偏从月下明，衣香故向风前起。调笑行歌欢未阑，浮影流光夜遽残。朝来试过狭邪路，堕靥飘花那忍看。

吴江周用走百病行○都城灯市春头盛，大家小家同节令。姨姨老老领小姑，撺掇梳妆走百病。俗言此夜鬼穴空，百病尽归尘土中。不然今年且多病，臂枯眼暗偏头风。踏穿街头双绣履，胜饮医方二钟水。谁家老妇不出门，折足蹒跚曲房里。今年走健如去年，更乞明年天有缘。蕲州艾叶一寸火，只向他人肉上燃。

蕲州张宿走百病○白绫衫照月光殊[珠]，走过桥来百病无。再过前门钉触手，一行直得一年娱。

蒙阴公鼒都城元宵曲○灯市东头近狭邪，锦屏珠箔玉人家。歌郎莫唱迎春曲，倭堕傍边插杏花○白帢裁衫玉满头，短詹髽髻学苏州。又传新样江南曲，纵是愁人不解愁。

黄陂蔡士吉元宵曲○郎莫看灯去走桥，白绫衫氅撒娇娇。走来儿怕双纤趾，不走儿愁一捻腰○姨儿妗子此门谁，问着前门佯不知。笼手触门心暗喜，郎边不说得钉儿。

昆山周伦天灯○入云朱表挂春灯，月月星星破晦冥。游径有人笼短蜡，照书曾说聚多萤。郊原磷燹何年色，庵寺琉璃此夜心。漏断六街人迹静，北窗犹伴读遗经。

长洲吴宽戊寅燕九日○京师胜日称燕九，少年尽向城西走。白云观前作大会，射箭击毬人马吼。古祠北与学宫依，箫鼓不来牲醴稀。如何义士文履善，不及道人丘处机。

歙县潘之恒白云观纪所见○燕市重逢燕九，春游载选春朝。寒城旭日初丽，暖阁微阳欲骄。公子高擎锦幛，侍中齐插金貂。书传海外青鸟，箭落风前皂雕。翟茀烟尘骤合，马蹄冰雪全消。张罗释兔求雉，投博呼卢得枭。剑说荆卿七首，舞怜蛮女纤腰。闹蛾人胜争帖，怖鸽天花乱飘。台上试听箫史，峰头方驾王乔。宝幢星斗斜挂，仙乐云璈碎敲。高辅少年任侠，倡楼大道相邀。寄言雒社豪举，莫笑春光不饶。

华亭宋懋澄清明曲○人记鬼记清明字，楮锭酒榼倾城出。生人情，游人致，坟头纸片儿孙泪。儿孙泪罢花前醉，花不开，鬼当馁。

麻城刘侗杨柳活○杨柳活，杨柳多，小孩小女闲不过，丝线结鞭鞭陀罗。鞭陀罗，陀罗起，陀罗起，鞭不已。鞭不已，陀罗死。

杨柳青○杨柳青，儿手空钟不暂停。空钟空钟，舒而远听，如蛣蜣起，未触于屏。箫垂笛横，丝弦合并。大人为政，小儿无此耐烦性。

倒掖器○倒掖器，如瓯落阶瓶倒水。匀匀呼吸吹薄纸，吸少呼多脱瓶底。藏爹钱瞒爹眼里，迷糊琉璃厂甸子。儿迷糊，倒掖器。爹着汗，嬷着泪。

宁波余有丁帝京午日歌○都人重五女儿节，酒蒲角黍榴花辰。金锁当胸符当髻，衫裙簪朵盈盈新。长安街道人人趋，三条九陌无断尘。赤日中天万户动，棕藤清道骑官从。高肩大轿风奔驰，五侯七贵相迎送。陌上相望不相知，络绎追寻海子湄。隐隐朱楼围翠幰，深深金谷驻襜帷。买笑追欢日不足，喧过通衢喧水曲。蹋归百草毒可禳，系出五丝命可续。结缕仍将艾叶悬，祓祥却把兰汤浴。我来戚里列侯家，眩恍疑乘天汉槎。画壁丹楼池砌白，朱鱼翠鸟绮疏斜。竟日淹留天欲暮，纷纷轩驷红尘度。公子王孙合沓归，摩肩击毂忘来路。人生行乐须及时，汨罗之人非所为。

孝感程正揆燕京五日走马歌○大风怭拨黄尘起，绿柳平堤驰騄駬。尾项提顿镮勒鸣，健儿骑过长安市。手挽口木嗽鹰相奇，银翎铁翮黄金嘴。韩卢宋鹊猛且健，一弓三矢腰挂鞞。日光尘影往返轻，鼻头出火风生耳。寒气谡谡观者栗，据鞍下上若注水。下马顾盻息不喘，醉拥胡姬花钿委。声声拍板唱吴骚，不愿金屋见天子。燕赵之士多悲歌，如尔行藏良有以。因忆当年屠狗人，今兹不出焉已矣。

景陵钟惺夏冰○清泠不必论，所贵在虚明。大火同时事，重阴隔岁情。启藏王政备，愆伏帝心平。冬夏中何物，风霜外有情。水应无此静，雪固让其贞。祭韭诚为重，浮瓜只益轻。一寒谁所护，六月俨初成。似与暑相得，翻嫌秋早生。

新昌戴九玄长安不可住○长安不可住，五月剧炎暑。日与青蝇居，夜与蚤虱处○长安不可住，蝎虎多于蝎。养鸡食蝎虎，不教蝎速没。

漳州黄道周京师物繁苍蝇为最爰伸樊棘别成小言○何来遽集此，相扇尔繁徒。赤豆分余鬼，皂衣散短儒。寒香驱不诫，炙热合群呼。终日烦搔洗，依呵只路隅○讵解四方语，偏知有丑情。愠于看琐琐，逢彼动营营。不复顾人面，何须通姓名。针头腥气在，狗苟自昆兄○称文白鸟氏，守义玄驹家。楚服尔何有，英声卿自嘉。寻膻从入幕，选鼻坐高衙。拔剑无须怒，幽阴蝎虎叉。

山阴徐渭宣武门河看洗象○帝京初伏候，出象浴城湍。决荡粗泥落，吹喷细雪残。鼻卷荷出水，牙矫藕穿澜。起没漩涡口，崔嵬甃岸端。巴蛇吞未下，滟石浸还干。逐队旋蹄易，呼群拭背难。秣刍厮养役，湔刷羽林官。并是生殊域，同来饲一阑。不争俦力大，共荷主恩宽。

福州王继皋六月九日宣武门外看洗象十韵○舞兽蒙恩泽，炎蒸汤沐施。金吾开卫仗，玉殿辍朝仪。旗鼓壕池涨，喧阗男女窥。沉浮山起伏，嘘吸雨纷丝。垂首欣先浴，前踪恋久嬉。惊波鱼杳杳，远影燕迟迟。两岸人如壁，连镳官共随。齿妨泥内石，身避水中坻。薄浣驯人意，潜涵伏火时。载归毛骨竦，跪上万年卮。

应天孙国敉宣武门看洗象次王元直韵○龙城奇捷奏，象阙大酺施。暂辍虞廷舞，行驱汉殿仪。步惊城堞远，影向急湍窥。吸浪云初卷，喷波雨忽丝。涡藏鱼媵疾，树隐雁臣迟。鼓吹荷风飐，旌麾柳浪移。鼻观群体具，胎领六年私。作籁时嘘荻，防濡屡就坻。齿延焚玉日，皮保偃戈时。沫彼遗漦秽，何应佐酒卮。

信阳何景明七夕○楚客羁魂惊巧夕，燕京风俗斗穿针。楼台送暑催秋扇，关塞迎寒起暮砧。海内弟兄风雨梦，天涯儿女岁时心。乘槎莫问支机石，河汉年年此夜阴。

新昌戴九玄七月十五夜观河灯○枝枝燃绿水，朵朵出红莲。波漾明还灭，风吹断复连。光分鲛室遍，照合贝宫偏。浊水通禅观，尼珠满地圆○金蛇攒百道，银树烂千花。迸白纷疑月，飞红蔚散霞。鱼龙藏岸曲，鸟鹊躁枝斜。夜半烟光息，河流漾浅沙。

长洲顾偓祠灶○灯灯祀灶神，夜市在比邻。通俗筵多供，盛盆馔独贫。无饧愚奏口，乏鼓送飞轮。烛破他乡蜡，香生寒岁春。雪花云路杳，草豆马蹄频。老妇能巫媚，侨居莫我嗔。

上元谢承举送神辞○赤乌堕城尘土昏，人家火急催宵飧。庖夫膳吏递走速，涓尘拥彗当厨门。张筵布箦举灯烛，送神上天朝帝阍。黄饴红饧粲铺案，青刍紫椒光堆盆。空蒙烟云下车马，侊偬雾霭飘兰荪。使者已饱马已饲，我欲留神神不滞。星旗云辔去如风，九万天衢片时至。绀裘赤舄趋掖庭，稽首帝前备陈事。切须公语毋隐容，迪者降休逆者祟。公厅纷纭争务繁，私家细琐犹多类。一年一度送神行，记得人间二十四。吁嗟乎，今年畿甸事更多，愿神开口如悬河。(拟俗：十二月二十四夜，司命君上天，白人间事也)

迎神词○三十六天高几重，珠宫贝阙金芙蓉。清都上位玉帝子，陛罗将辅排群龙。呼雷叱霆宝幢拥，蹑云驭气金舆从。魁罡赫赫豹骈下，冰雪锋矛随万马。赤脚巨门口吐虹，披发天游面涂赭。八万浮尘一霎过，来察诸方不平者。二十五日年尽时，帝来人间人不知。寻常窃掠乃末技，纤毫斗秤真小儿。区区琐琐何足较，置之国法性可移。盗权奸手掩日月，僭极雄心欺鼎彝。渠魁当歼胁从宥，未睹灵威降神疚。年年此日枉帝来，渠尚骄张当白昼。方山丈人有一言，便欲留神仗神奏。吁嗟乎，近来比屋兴咨嗟，请帝先过民牧衙。(拟俗：十二月二十五日，迎玉帝降人间，察善恶也)

祠神词○岁寒庭前灯火光，焚椒爇火生馨香。男吹笙竽女击鼓，欢喜请神神上堂。赤髹大盂捧鱼且脯，花磁小罂斟酒浆。献供三宿更三祭，上元小儒宣奠章。维神在人有定分，神若有灵神可问。北里金珠敌累朝，西邻垄亩连十郡。梁冀跋扈汉鼎危，王恺纵横晋纲紊。若人则那神不临，恋恋寒微顾如愤。三十六年辱眼青，追随去住同忘形。殷勤相守感不鄙，固如金石深镌铭。痴愚自负文章士，步月梯云取青紫。星斗胸中十万编，烟云笔下三千纸。暂从秋水看芙蓉，耻向春风学桃李。满城风雪遭岁除，仪物粗疏聊以祀。吁嗟乎，久而不衰情既真，与神白头为交亲(拟俗：谓除夕祭穷鬼也)

宜城丘瑜长安除夕○柏洒辛盘此夜情，虚堂无梦亦三更。帝城团鼓迎年急，邻院松盆熰岁明。腊节坐销杯正永，春光入望斗初横。呼嵩只切天鸡唱，肃肃千官响佩声○坐忆家筵此献酬，辞年守岁夜深收。天涯一别虚莱彩，京国多惭拥敝裘。偶望街灯生客绪，况兼风角动边愁。阳春到枕知同候，归梦梅花襄水头。

长洲汪邦柱京师庚午除夕○柏叶那堪苦里煨，爇炉不暖为心灰。春光五日冰方壮，归思三更梦未来。守岁家筵多旅客，太平街鼓半儿孩。玉河堤柳犹僵在，寒对微香暖阁梅。


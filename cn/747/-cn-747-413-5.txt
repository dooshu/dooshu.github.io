○授王缙侍中兼河南都统制

门下：天地之德，资阴阳以成功；帝王之道，任将相而兴化。聿求左辅，命掌元戎，必藉文武之才，用经军国之务。金紫光禄大夫行黄门侍郎同中书门下平章事兼宏文馆崇元馆大学士知馆事仍充太清太微宫使太原县开国伯王缙，有高妙之行，有宏达之识，学该古训，文正国风。梦帝赍子，济川用汝，百揆时叙，四维克张。累陈造膝之言，弥契沃心之道，滨海之右，自河而南。王旅攸同，戎车殷会，监於方伯之国，利用建侯之师。天将息人，予有御侮，镇汉沔淮淝之地，统齐梁宋郑之军。总制刘牙，纪纲群帅，宏七伐四征之策，成一匡九合之功。式遏外虞，底绥多难，将授铜符之律，爰咨琐闼之谋。往哉汝谐，无替朕命。可侍中持节都统河南淮南淮西山南诸道节度行营事，仍进封郡公，食邑二千户，馀并如故。主者施行。


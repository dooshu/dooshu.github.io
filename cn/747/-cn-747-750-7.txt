○王著贬端州司户制

敕。守爱州九真县尉员外置同正员王著。汉家之制，虽丞相子，亦当戌边，隋文之令，盗边谷一升，坐法斩首。盖以西北镇戌，华夏保障，法苟不立，所虞非细。尔当羌寇犯塞之日，天子拊髀之时，命守关防，以为遮，而乃占役兵粮，自取佣直，屏之荒服，以谨其类。乃令厥子，叫阍称冤，再命坐狱，备见罪状。幸以得无逋负，可以矜宽，为列郡之掾曹。换万里之一尉，足得循省，吾不负人。可守端州司户参军置同正员，仍即驰驿发遣。


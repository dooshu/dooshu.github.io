张耒　四月二十日书二首

十步荒园亦懒窥，枕书小醉睡移时。

健如黄犊时无几，钝似寒蝇老自知。

休惜飞驰春过眼，但求强健酒盈巵。

枇杷着子红榴绽，正是清和未暑时。

张耒

张耒　四月二十日书二首

久将醉眼视群儿，只与旁观作笑嘻。

赋芋狙公曾未悟，牵丝木偶几多时。

云间炎景人方畏，地下微阴谁得知。

荣谢古今同此理，老翁端坐但忘机。

张耒


28　戰國時魯季氏以邑爲國


孟子引費惠公之言，謂小國之君也。春秋時，費爲魯季氏之邑。史記楚世家有鄒、費、郯、邳，蓋戰國時以邑爲國，意者魯季氏之僭歟？

【閻按】吕氏春秋亦有「以滕、費則勞，以鄒、魯則逸」，爲日知録所遺。

【集證】閻氏四書釋地續：「齊乘云：『費城在費縣西北二十里，魯季氏邑。』王伯厚據楚世家有鄒、費、剡、邳，意戰國時魯季氏以邑爲國而僭稱公。同時金仁山注孟子與之不謀而合〔一〕，亦以爲季孫氏僭，引曾子書有『費君』、『費子』之稱。余更考之吕氏春秋慎勢篇言『以滕、費則勞，以鄒、魯則逸』；説苑尊賢篇言『魯人攻鄪，曾子辭於鄪君。鄪君曰：寡人之於先生也』；魯世家言悼公時三桓勝，魯如小侯，卑於三桓之家；六國表並同。則爲季氏之强僭，以私邑爲國號，殆無復疑。」

〔一〕「金仁山」，原作「金仁仁山」，據四庫本四書釋地續費惠公删一「仁」字。






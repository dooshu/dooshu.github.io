○興革利弊疏 【 天津事宜】

臣聞興利則弊除、民安則盜息、理勢自然、無容議者、臣誤蒙任使、授之憲職、寄以戎務、軍民困苦、頗加詳悉、臣敢不罄竭駑鈍、圖報涓埃於萬分一二乎、但城池之修理、必資財力、奈何閭閻憔悴于兵荒之餘、官府窘蹙于徵求之急、公私告竭、上下俱困、雖欲以佚道使民、而民有弗堪使者矣、軍馬之操練、貴乎有人有馬、奈何旗軍餘舍、雖二萬有奇、而辦銀當差、所餘無幾巡捕馬匹、僅百有五十、而倒死追賠、方纔過半、雖欲大振軍威、而自弗能庸其力者矣、况此又當河濟之衝、舟楫必由之路、人夫之接逓無虛日、顧值之追償無盡期、殆亦毒賦之蛇、苛政之虎、為第一重患而不欲以盡言者、則困苦從可知巳、夫天津三衞、實東南藩籬。京師羽翼。今差役若是其繁重。營伍若是其空虛。平居尚不能支。有急將何以為禦哉。是誠擁兵備之虛名、負　朝廷之重託、萬一誤事、雖誅無補臣謹將興利除弊、可以蘇困苦而安地方者八事、備細條陳、伏望　聖恩軫念天津、為畿輔控海之地、今昔多盜之區、特勑兵部等衙門詳、臣所言、俯賜准行則凋弊或可少蘇、軍威或可少振、而地方可保無虞矣、

計開

一量存操軍。查得天津三衞、節年供報正軍、餘丁三萬五千三百二十有奇、其數不可謂不多矣、比因逃亡老幼貧難殘疾、例該優免、被賊擄去哨瞭調衞事故等項、開除一萬一千八十餘名、見在正軍餘丁二萬四千二百四十餘名、春秋兩班京操調去七千四百一十七名、運粮正幫軍餘七百二十二名、幫軍幫操五千六百三名、近日陸續補軍正幫餘丁五百九十九名、領太僕寺官馬、并本衞巡捕小馬、吹手正幫餘丁七百一十九名、南北修河淺夫正幫餘丁一千五百二十二名、官倉斗級正軍餘丁二百五十五名、指揮千百戶等官、例該軍伴餘丁五百五十五名、禁庫看守神木後府、臨清遮洋工部等敞、正軍餘丁七百九十五名、辦納軍器顏料黃穰苗氷窖蘆葦木炭儒學齋夫均徭等項銀共三千一百九十三兩二錢、用去上中下三等九則餘丁五千三百五十四名、此外止遺餘丁七百名、在衞守城正操、再無別項區處、夫以襟喉之重鎮而僅存數百之餘丁間有他故不能盡數為用列不成行聚不成隊何以振軍威而攝服奸頑也哉是亦可以寒心也巳、舊歲流賊生發、幸存京軍操練、城池賴保無虞、今盜賊寧息、悉令輪班京操、以致營伍空虛、缺人操守、倘遇有警、將何備禦、臣訪查得大寧都司、保定左等五衞、春秋兩班京操舊額官軍、共一萬員名、後因奏准存留八千員名、在衛操備、止調二千員名、赴京輪操、今天津三衞、與保定左等五衞、事體相同、况天津去京城不數舍而近實為東南藩屏、今行伍空虛、深為可慮、如蒙准臣所言、勑諭該部、查照保定左等五衞事、例將三衞春秋兩班內、每班量留一千五百員名。或一千員名回衞操備。振揚軍威。保障地方。有事仍聽京營調遣。實為便益。

二查復漕卒。查得天津三衞原額、運船三十七隻、該正貼旗軍七百四十名、兌運山東民粮、弘治十二年、五月二十三日、蒙兵部題為增武備以防不虞事、會查得北直隸德州等九衞、兌運山東民粮、并支運粮米赴通倉上納、俱係北方精壯之軍、若將此等官軍、兌出在京操練、卻令遮洋空閒運船代運、實為兩便、移咨漕運衙門、自弘治十三年為始、將德州等衞軍、退送團營操練、兌運米粮、斟酌分派停當、徑自具奏准行、戶部轉行天津三衞、將官軍退送團營、輪班操練、運粮船隻、巳經革罷外、正德二年十二月初三日、蒙漕運衙門題近准兵部題為公務事、要將通州等九衞京營、見操正軍一千名不動、再於各衞、另選餘丁一千名、同原掣回餘丁七百名、照舊漕運等因、題准、蒙行各衞照舊復設運船、天津等三衞、該船三十七隻、天津衞一十五隻、天津左衞一十二隻、天津右衞一十隻、每船運軍一十名、每軍貼丁一名、三衞共用正貼軍餘七百四十名、見今領運、臣思運粮船隻既令遮洋代運。原運軍餘。止?帚之團營操練。是誠官民兩便。彼此相濟。雖千百年行之可也。奈何近因漕運衙門官員經過、德州等衞、被其不聽節制、不行應付、以致奏復運船、船既復矣、而官軍尚在團營、不蒙掣回、遂令衝要衞分、重撥官軍運粮、將欲愛之、適以害之、營伍空虛、為是故耳、如蒙准臣所言、再行查議明白、如果運粮船隻、難以革去、合將團營旗軍、退回領運、如果遮洋空船、可以代運、合將各衞運船、仍舊罷革、如此庶使軍無重伍。衞無重差。營伍可實。地方可保無虞。實為便益、

三辯理淺夫。查得天津三衞、自城南稍直口起、直抵南皮縣、白洋橋口、止為南河口共淺舖二十九座、每座該正貼丁二十丁、共用人丁五百八十丁、河開則撈淺修築堤岸、河凍則辦納樁艸價銀、葢緣前項地方、乃三衞屯所、與附近有司一逓一舖、就近應當、官民稱便、奈何此外續添有北河口夫者、蔡村上下是也、始因通州鎮守陳都督、起倩三衞夫役、修理耍兒渡口、豈意工完之後、分撥看守淺舖、遂沿為常、不行放回、三衞共舖一十五座、每座堤夫二十一名、每名該貼丁二丁、每舖用人丁六十六丁、以三衞十五舖計之、共用均徭餘丁九百四十五丁、老稚號為苦差貧富不甘應役、葢以道路言之、則往返屯所、將及七八百里、而非其地。以歲費言之、則每夫用銀不下五六七兩、而難為供。此等夫役、既非原額之數、即今河口。又無衝决之虞。况查得白廟兒等三舖、俱坐定邊衞中所百戶王聰文興駱忠屯堡、大蒙村等一十二舖、俱坐武清衞縣地方、各該衞縣、先年設有老人淺夫、即今不知作何安置、卻將三衞極遠屯所。編僉軍夫到彼。舍近而求諸遠。去易而取諸難。地方所累。莫過于此。合無通行撫按、并總理河道大臣查勘是實、乞將舊借看河淺夫、盡數放回原衞當差。以蘇困苦。仍將前項附近衞縣居民編克、實為便益、

四減造軍器。查得天津三衞、每衞每年四季、額造明盔八十頂、櫬帽八十頂、茜紅纓八十個、攀全一百六十條、青布齊腰鐵甲八十副、弓八十張、白絲弓絃一百六十條、箭二千四百枝、撒袋八十副、撒鞓袋八十條、斬馬刀六十把、刀鞓袋六十條、腰刀八十把、青線挽手八十條、刀鞓袋八十條、圓牌四十面、該顏料銀四百六十九兩五錢、以三衞計之、共該顏料銀一千三百八十四兩二錢、俱係均徭餘丁、逐年辦納、並無有司相兼料造、然軍器固兵仗之不容緩、而均徭亦該餘丁之所當辦、奈何衞分衝要、差徭頻繁、春季未完、而夏季又臨、今年未解、而明年適至、况起解交納、又有不忍言者、臣查得大寧都司保定左等五衞、與茂山衞、皆自保定府領料、河間等三衞、與滄州守禦千戶所、皆自河間府領料。軍三民七。相兼成造。夫均一直隸衞所也。均一成造軍器也。季造同。數目同。夫何彼則三七辦料。此則全累軍餘。地方所累、莫甚于此、合無通行撫按衙門、查審直隸均徭稍輕府分、照例三七料造、否則將衞七分、民料量減二分、各兌領如再不然、移之別府則有爭執之患若照災傷輕減此則可行乞照災傷輕減事例行下三衞永遠減半成造。以蘇困苦。實為便益、

五編充囚兵。查得天津三衞、水路要衝、送迎交代、北抵張家灣、南抵滄州、皆四站之遠、俱逆水而上、一逓往廻、計以旬日、人夫牽挽、百狀其難、向有地土、取子粒可以雇夫矣、今則輸之國用、向有牙行取餘稅、可以雇夫矣、今則属之公帑、既無餘丁可差、復無州縣協濟、只循舊規、每月正軍一名、食粮八斗者、辦錢二十四文、六斗者十八文、三斗者止九文、以三衞計之大約月得錢一十八萬有零、折銀二百五十兩有餘數至于此、不可謂不多矣、原定雇值、僅償其力、固未嘗過與、而濫費矣、奈何進貢船隻、原無定額、來往公差、月無虛日、得不償費、迄無了期、其受累可勝言哉、臣看得属軍衞充徒人犯、情甚可惡者、發密雲、情稍可恕者、發梁城所、各照徒限守哨、但前項地方去天津未為甚遠哨瞭未為甚艱、况徒一人則返缺一人之差。去三年則返避三年之役。隨解隨逃。兩不得濟合無行令巡撫巡按、并臣兵備衙門、一應充徒人犯凡属軍衞情重者、照舊發密雲等處守哨外、其情稍輕、并属有司者、明開備細腳色、俱照例發武清縣、直沽巡撿司應充囚兵。挨次差撥。少助夫丁。徒限滿日、一體疏放、愿出雇值者、每徒一年、出銀一兩八錢、月出銀一錢五分、明立簿籍作正支銷、或曰充徒之輩、亦多竊盜掏摸、無賴光棍、誠恐羣聚非為、或失迷鄉貫之人、易于逃匿者、又必于天津三衞、選差能幹千百戶三員、指揮一員、協同巡撿司官吏不時點閘鈐束、若有賣放等弊、罪坐各官、若撫按衙門交代、三衞徑申知會、如此則徒犯既有約束、而人夫亦得少助矣、實為便益、

六協濟人夫。查得運河、北自通州、南抵儀真、州縣夫廠、巳幾二十、其間道里有近遠、水路有順逆、原編人夫有多寡有協濟者、有自辦者、如濟寧則兩皆順流而有協濟者、如天津、則兩皆逆流而無協濟者、如德州夫、至七千有餘、而多者、而滄州夫僅一千有餘而少者、同此水路也、同此應付也、而道里之遠近、人夫之多寡如此。人情勞逸、不言可知、况天津三衞、人夫出自貧軍膏血、又無有司協濟。月錢不足。則借之干官庫。官庫匱乏。則貸之於富民。動以千計。經年莫償。其受害又何可言哉、合無行令總理河道、通查運河一帶夫廠、原編人夫、本色若干、折色若干、斟酌道里遠近、定泒人夫多寡、易而多者。損之以益其寡。難而寡者。補之以濟其不及。毋限南北。毋分彼此。或查順天永平差輕去處、或將真定保定僻靜州縣、以近就近、定擬數目、通融協濟、或本色、或折色、依時解赴、合于上司發属差撥支銷、庶使難易得中、勞逸不偏、官民兩便、永久可行矣、

七分豁葦粮。查得先年沒官艸塲、一處坐落順天府武清縣地名寶船口、蒙戶部分派天津等衞武清等縣承佃、採打蘆葦、易米納官、天津衞天津左衞、各該米九十五石、天津右衞該米六十石、武清縣該米四十二石、靜海縣該米五十四石、楊材巡簡司該米一十四石、小直沽巡簡司該米二十四石、逓年申送戶部、委官主事坐撥天津三衞官倉交納、除各衞縣等衙門、見存管業外、獨惟天津右衞地土、因與錦衣衞金燈火把蘆葦塲連界、成化年間、被其委官、一槩包占、遺留粮米、無從徵收、節令本衞城裏城外地方摠小甲人戶、沿門派徵賠納、未曾分豁、臣伏覩弘治五年八月二十六日詔書內一款、各處水坍沙壓等項田地稅粮、負累人戶賠納、曾經具奏者、巡撫巡按官查勘明白、照例除豁、今右衞地土、止?帚之金燈火把葦塲、而前項粮米、卻又派之地方火甲虛賠、比之水坍沙壓、事理明甚、合無行令戶部管粮主事、查勘是實、照例將右衞粮米、依數除豁。否則丈量天津等衞。武清等縣見在地土。多餘者騐畝包徵。非惟政體相應抑于地方無累。實為便益矣。

八遷復驛逓。查得順天府武清縣楊青驛、楊青逓運所、先年俱建置天津城邊、基址尚存、軍衞有司、兩得相資、往來應付、彼此不誤、繼因彼地光棍、不便作弊、朦朧奏遷、楊青地名、即今僻在鄉落、動難稽考、法盡廢弛、錢糧每稱匱乏、衙門遂漸傾倒、人夫多包攬逃竄、官吏輒畏難推避靡費倍于舊時、應付徒為故事、兩京與諸路進貢、或內外公使人員、往廻船隻、至彼往往無人抄關答應、只得隱忍而去、此人所共知而熟聞者、近者侵欺錢粮、包攬夫役之徒、事發到官、以次追問外、合無行移撫按衙門、查勘無碍、趁今修葢衙門、將照驛逓遷移復天津城邊舡隻等類。悉仍其舊庶幾事有稽考、人不作弊、而往來接逓、不致違誤實為便益、

皇明經世文編卷之一百七十五終








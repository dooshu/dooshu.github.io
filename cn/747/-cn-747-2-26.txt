○幸故宅大赦诏

朕恭膺大宝，克隆景祚，永言孝思，聿追罔极。肇惟自昔，葺宇旧居，王迹所基，积庆攸在。桑梓之敬，每怀践历，日不暇给，以迄於兹。今既氛祲廓清，区夏宁谧，民休俗泰，天成地平。爰择良辰，言还邑里，礼同过沛，事等归谯。故老咸臻，族姻相会，肃恭荐享，感庆兼集。思俾欢心，逮於众庶，愍兹幽滞，有怀宽泽。都辇之地，宗祏所居，祚固万邦，义越常等。时惟孟夏，方申长育，宜顺天心，宣兹惠泽。可曲赦京城内系囚见徒，及被推问应集之人，死罪已下，并从放免。其内有於政切害情理难原者，宜降死从流。


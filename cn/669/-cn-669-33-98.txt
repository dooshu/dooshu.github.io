98　答王定國詩化用佛經語　淤泥生蓮花糞土出菌芝


答王定國詩：「謹勿怨謗讒，乃我得道資。淤泥生蓮花，糞土何本作「糞壤」，今從閻本。出菌芝〔一〕。賴此善知識，使我枯生荑。」此尹和静所謂「困窮拂鬱，能堅人之志而熟人之仁」也。詩曰：「它山之石，可以攻玉。」

【元圻案】維摩經：「卑濕淤泥乃生蓮花。」〇柳宗元與蕭俛書：「雖朽枿腐敗，不能生植，猶足蒸出菌芝，以爲瑞物。」

〔一〕「土」，元刊本、清嘉慶本作「壤」。






周：阳气周神而反乎始，物继其汇。

初一：还于天心，何德之僭，否。测曰：也还心之否，中不恕也。

次二：植中枢，周无隅。测曰：植中枢。立督虑也。

次三：出我入我，吉凶之魁。测曰：出我入我不可不惧也。

次四：带其钩鞶，锤以玉环。测曰：带其钩鞶，自约束也。

次五：土中其庐，设其金舆，厥戒渝。测曰：庐金戒渝，小人不克也。

次六：信周其诚，上亨于天。测曰：信周其诚，上通也。

次七：丰淫见其朋还于蒙，不克从。测曰：丰淫见朋，不能从也。

次八：还过躬外，其祸不大。测曰：还过躬外，祸不中也。

上九：还于丧，或弃之行。测曰：还于丧，其道穷也。


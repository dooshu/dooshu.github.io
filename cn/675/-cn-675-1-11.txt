卷十一 雅什门下

张瀛，碧之子也，事广南刘氏，官至曹郎。尝为歌赠琴棋僧，同列见之，曰：“非其父不生其子。”诗云：“我尝听师法一说，波上莲花水中月。不垢不净是色空，无法无空亦无灭。我尝听师禅一观，浪溢鳌头蟾魄满。河沙世界尽空空，一寸寒灰冷灯畔。我又听师琴一抚，长松唤住秋山雨。弦中雅弄若铿金，指下寒泉流太古。我又听师棋一着，山顶坐沉红日脚。阿谁称是国手人，罗浮道士赌却鹤，输却药。法怀斟下红霞丹，束手不敢争头角。”《雅言系述》

翁宏字大举，桂岭人，常寓居韶贺间，不仕进，能诗。《宫词》云：“又是春残也，如何出翠帷？落花人独立，微雨燕双飞。寓目魂将断，经年梦亦非。那堪向秋夕，萧飒暮蟾辉。”《秋风曲》云：“又是秋残也，无聊意若何！客程江外远，归思夜深多。岘首飞黄叶，湘湄走白波。仍闻汉都护，今岁合休戈。”《塞上曲》云：“风高弓力大，霜重角声干。”《海中山》云：“客帆来异域，别岛落蟠桃。”《中秋月》云：“寒清万国土，冷斗四维根。”《晓月》云：“漏光残井瓮，缺影背山椒。”《送人下峡》云：“万木残秋里，孤舟半夜猿。”《南越行》云：“因寻买珠客，误入射猿家。”《细雨》云：“何处残春夜，和花落古宫。”《途中逢故人》云：“孤舟半夜雨，上国十年心。”开宝中，衡山处士廖融南游，宏有诗云：“病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。”宏以百篇示融，融谢宏云：“高奇一百篇，见造化工全。积思游沧海，冥搜入洞天。神珠迷罔象，瑞玉匪雕镌。休叹不得力，《离骚》千古传。”王元怀云：“独夜思君切，无人知此情。沧洲归未得，华发别来生。孤馆木初落，高空月正明。远书多隔岁，犹念没前程。”皆佳句也。

张子明，攸县人，居凤巢山。有诗名，《孤雁》一篇最佳，云：“只影翩翩过碧湘，旁池鸳鹭下银塘。虽逢夜雨迷深浦，终向晴天着旧行。忆伴几回思片月，蜕翎多为系繁霜。江南塞北俱关念，两地归飞似故乡。”

路洵美，唐相岩之玄孙，有《夜坐诗》云：“帘卷竹轩清，四邻无语声。漏从吟里转，月自坐来明。草木露华湿，衣裳寒气生。难逢知鉴者，空悦此时情。”竞传于湖南。

伍彬，邳阳人，初事马氏，王师下湖湘，授官为安邑簿，秩满归隐。《题全义分水岭》云：“前贤功及物，禹后杳难俦。不及古今色，平分南北流。寒冲山影岸，清绕荻花洲。尽是朝宗去，潺湲早晚休。”《夏日喜雨》云：“稚子出看莎径没，渔翁来报竹桥流。”《辞解牧》云：“踪迹未辞鸳鹭客，梦魂先到鹧鸪村。”泊居隐，廖融书其屋曰：“圆塘绿水平，鱼跃紫莼生。要路贫无力，深村老退耕。犊随原草远，蛙傍堑篱鸣。拨棹茶川去，初逢谷雨晴。”路振赠诗云：“考终秋鬓白，归隐旧峰前。庭树鸟频啄，山房人尚眠。寒岩落桂子，野水过茶烟。已绝劳生念，虔心向竺乾。”

王元字文元，桂林人。有《登祝融峰》诗云：“草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。”又《听琴》云：“拂尘开素匣，有客独伤时。《郡阁雅谈》记第二句“何事独颦眉”。古调俗不乐，正声君自知。寒泉出涧涩，老桧倚风悲。纵有来听者，谁堪继子期？”《题邓真人遗址》云：“三千功满轻升去，留得山前旧隐基。但见白云长掩映，不知浮世几兴衰！松梢风触霓旌动，棕叶霜沾鹤翅垂。近代无人寻异事，野泉喷月写秋池。”与廖融为诗友，赠之云：“伴行唯瘦鹤，寻寺入深云。”终于长沙。

李韶，郴州人，苦吟固穷。《题司空山观》云：“梁代真人上紫微，水盘山脚五云飞。杉松老尽无消息，犹得千年一度归。”识者谓韶必无名，果如其言。王元有诗悼之云：“韶也命何奇！生前与世违。贫栖古梵刹，终着旧麻衣。雅句僧抄遍，孤坟客吊稀。故园今孰在，应见梦中归。”

陆蟾，不知何许人，居攸县司空山。《闻子规》云：“后夜入清明，游人何处听！花残斑竹庙，雨歇岘山亭。树罅月欲落，窗间酒正醒。众禽方在梦，谁念尔劳形！”

王操字正美，江左人。太平兴国上《南郊赋》，授太子洗马。奉使陇右，至石濠驿，作《黄葵诗》于壁云：“昔年南国看黄葵，云鬓金钗向后垂。今日林容篱落下，秋风寂寞两三枝。”李相国昉，自延安入觐，见诗爱之，后《赠相国》云：“袖中谏草朝天去，头上宫花侍宴归。”《赠刘将军》云：“三十悬钩事圣朝，功名常爱霍嫖姚。锦衣香重花垂足，玉带光寒雪绕腰。秣马暖思秦地草，弦弓秋忆雁门雕。清时闲却英雄兴，醉听笙歌掷酒瓢。”《寒食》云：“马摇金勒嘶村墅，人抢花球落野田。”《夜宴》云：“彩笺分卷碧云薄，蜡烛对烧红泪干。”同前

卞震，蜀人，尝吟《即事》云：“雨壁长秋菌，风枝落病蝉。”又云：“老筇搘瘦影，寒木凭吟身。”《春日偶题》云：“诗债到春无处避，离愁因醉暂时无。”《即事》云：“茶香解睡磨铛煮，山色牵怀着屐登。”并同前

郭功父方与荆公坐。有一人展刺，云诗人龙太初。功父勃然曰：“相公前敢称诗人，其不识去就如此。”荆公曰：“且请来相见。”既坐，功父曰：“贤道能作诗，能为我赋乎？”太初曰：“甚好。”功父曰：“只从相公请个诗题。”时方有一老兵以沙擦铜器。荆公曰：“可作《沙诗》。”太初不顷刻间诵曰：“茫茫黄出塞，漠漠白铺汀。鸟去风平篆，潮回日射星。”功父阁笔，太初缘此名闻东南。余后于乔希圣家见太初诗一轴，皆不及前所作。《王直方诗话》

东坡作彭门守时，过齐州李公择，中秋席上作一绝云：“暮云收尽溢清寒，银汉无声转玉盘。此生此夜不长好，明月明年何处看？”其后，山谷在黔南，令以《小秦王》歌之。

韩持国《酴醿》一绝云：“平生为爱此香浓，仰面常迎落絮风。每到春归有遗恨，典刑犹在酒杯中。”

诗云：“春阴垂野草青青，时有幽花一树明。晚泊孤舟古祠下，满川风雨看潮生。”此苏子美诗也。《双同集》　并同前

贺方回题一绝于定林，云：“破冰泉脉漱篱根，坏衲遥疑挂树猿。蜡屐旧痕寻不见，东风先为我开门。”舒王见之，大称赏，缘此知名。

诗云：“欲挂衣冠神武门，先寻水竹渭南村。却将旧斩楼兰剑，买取黄牛教子孙。”不知何人作。

石曼卿以书名世，然愈大愈妙，尝书三佛名，最为雄俊。张文潜有诗云：“煌煌三佛名，榜铁金石钮。开张宫室上，浑质山岳厚。井水骇龙吟，蚁封观骥骤。”余爱能道其妙处。

诗曰：“蛟室围青草，龙堆隐白沙。护江盘古木，迎棹舞神鸦。破浪南风正，收帆畏日斜。云山千万叠，何处上仙槎！”此老杜《过洞庭诗》也。李希声云：“得之于江心一小石刻。”“人生烛上花，火灭巧妍尽。春风饶树头，日与化工进。只知雨露贪，不闻零落近。昔我飞骨时，惨见当涂坟。青松霭朝霞，缥缈山下村。既死明月魄，无复玻璃魂。念此一脱洒，长啸登昆仑。醉着鸾凤衣，星斗俯可扪。”又曰：“朝披梦泽云，笠钓青茫茫。寻缘得双鲤，中有《三元章》。篆字若丹蛇，绕势如飞翔。归来问天老，奥义不可量。金刃割青紫，灵文烂煌煌。咽服十二环，奄有仙人房。暮跨紫鳞去，海气侵肌凉。龙子善变化，化作梅花妆。赠我叠叠珠，靡靡明月光。劝我穿络缕，系作裾间珰。揖予以词去，谈笑闻余香。”元祐八年，东坡帅定武，李方叔、王仲弓别于惠济，出示南岳典宝东华李真人象，又出此二诗曰：“此李真人作也。近有人于江上遇之，得此，云即李太白也。”并同前

杨大年、钱文僖、晏元献、刘子仪以文章立朝，为诗皆宗李义山，号“西昆体”。后进效之，多窃取义山语。御尝赐百官宴，优人有装为义山者，衣服败裂，告人曰：“为诸馆职挦扯至此。”闻者大噱。然大年《汉武诗》云：“力通青海求龙种，死讳文成食马肝。待诏先生齿编贝，忍令乞米向长安！”义山不能过。《古今诗话》

王贞白，唐末大播诗名，尝作《御沟诗》云：“一派御沟水，绿槐相荫青。此波涵帝泽，无处濯尘缨。鸟道来虽险，龙池到自平。朝宗心本切，愿向急流倾。”示贯休，休曰：“剩一字。”贞白扬袂而去。休曰：“此公思敏。”书一中字于掌。逡巡，贞白回曰：“此中涵帝泽。”休以掌中示之，不异所改。《青琐后集》

史青，零陵人。其先名籍秦随。幼而聪敏，博B闻W强Q记。开元初，上上表自荐：“臣闻曹子建七步成章，臣愚以为七步太多。若赐召试，五步之内，可塞明诏。”明皇试以《除夜上元观灯》《竹火笼》等诗，惟《除夜》最佳，云：“今岁今宵尽，明年明日催。寒随一夜去，春逐五更来。气色空中改，容颜暗里摧。风光人不觉，已入后园梅。”《唐宋诗》以为王湮作。明皇称赏，授左监门卫将军。(《零陵总记》)

僧乾康，零陵人。齐己在长沙，居湘西道林寺，乾康往谒之。齐己知其为人，使谓曰：“我师门仞，非诗人不游。大德来非诗人耶？请为一绝，以代门刺。”乾康诗曰：”隔岸红尘忙似火，当轩青嶂冷如冰。烹茶童子休相问，报道门前是衲僧。”齐己大喜，日与款接。及别，以诗送之。乾康有《经方干旧居诗》云：“镜湖中有月，处士后无人。荻笋抽高节，鲈鱼跃老鳞。”为齐己所称。乾德中，左补阙王伸知永州，康捧诗见，伸睹其老丑，曰：“岂有状貌如此，能为诗乎？宜试之。”时积雪方消，命为诗。康曰：“六出奇花已住开，郡城相次见楼台。时人莫把和泥看，一片飞从天上来。”伸惊曰：“其旨不浅，吾岂可以貌相人也？”待以殊礼。

贾岛诗有影略句，韩退之喜之。《渡桑干》诗曰：“客舍并州已十霜，归心日夜忆咸阳。如今又渡桑干水，却望并州是故乡。”《赴长江道中》诗曰：“策杖驰山驿，逢人问梓州。长江那可到，行客替生愁。”《冷斋夜话》

韩子苍曰：“丁晋公海外诗云：‘草解忘忧忧底事，花名含笑笑何人？’世以为工。及读东坡诗曰：‘花非识面常含笑，鸟不知名时自呼。’便觉才力相去如天渊。”

余自并州还江南，过都下，蔡子因约相见相国寺，问余有诗，且曰：“觉范有《寒岩上元怀京师诗》曰：‘上元独宿寒岩寺，卧看青灯映薄纱。夜久雪猿啼岳顶，梦回清月上梅花。十分春瘦缘何事，一掬归心未到家。却忆少年行乐处，软红香雾喷东华。’今能作《京师上元怀山中》，可乎？”余为之曰：“北游烂漫看并门，重到皇州及上元。灯火风光记前事，管弦音律试新番。期人未至情如海，穿市归来月满轩。却忆寒岩曾独宿，雪窗残夜一声猿。”

世徒知文与可扫墨竹，不知其高才兼诸家之妙。诗尤精绝。《戏作鹭鸶六言》曰：“颈细银钩浅曲，脚高绿玉深翘。岸上水禽无数，有谁似汝风标！”并同前

苦吟门

李昪受禅之初，忽半夜寺僧撞钟，满城皆惊，召将斩之。对曰：“夜来偶得《月诗》。”乃曰：“徐徐东海出，渐渐上天衢。此夕一轮满，清光何处无！”喜而释之。《江南野录》

潘阆自号逍遥子，作《苦吟》诗曰：“发任茎茎白，诗须字字清。”同前

方干为诗，练句字字有功。《寄人》云：“鹤盘远势投孤屿，蝉曳残声过别枝。”《鉴戒录》

唐人为诗，常积思数十年，然后各自名家。杜少陵云：“更觉良工用心苦。”岂特我哉！《古今诗话》

陈舍人从易，当时文方盛之际，独以醇儒古学见称，诗类白乐天。盖自杨刘唱和《西昆集》行，后进学者争效之。风雅一变，谓之《昆体》。由是，唐贤诸集几废而不行。陈公时偶得《杜集》旧本，文多脱误。至《送蔡都尉》诗云“身轻一鸟”，其下脱一字，陈公与数客各用一字补之。或云疾、去、落，或云下，莫能定。后得一善本，乃是“身轻一鸟过”。陈公叹服，以为虽一字，诸君亦不能到。《欧公诗话》

庞颍公喜为诗，虽临边典郡，文案委前，日不废三两篇，以此为适。及疾甚，余时为谏官，以十余篇相示，手批其后曰：“欲令吾弟知老夫疾中尚有此思耳。”字已惨淡难识，数日薨。《闲居诗话》

寇莱公延僧惠崇于池亭分题为诗。公探得《池上柳》青字韵，崇探得《池鹭》明字韵。自午至晡，祟忽点头曰：“得之矣，此篇功在明字，凡五压不倒。”公曰：“试口占。”曰：“雨歇方塘溢，迟回不复惊。暴翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。”公笑曰：“吾柳之功在青字，而四压不倒，不如且已。”贯休《怀武昌故楼》云：“风清江上寺，霜洗月中砧。得句先呈佛，无人知此心。”[《湘山野录》卷中]

贾岛初赴举，在京师。一日于驴上得句云：“鸟宿池中树，僧敲月下门。”又欲推字，炼之未定，于驴上吟哦，引手作推敲之势。观者讶之。时韩退之权京兆尹，车骑方出，岛不觉行至第三节，尚为手势未已。俄为左右拥至尹前。岛具对所得诗句推字与敲字未定，神游象外，不知回避。退之立马久之，谓岛曰：“敲字佳。”遂并辔而归，共论诗道，留连累日，因与岛为布衣之交。有赠岛诗曰：“孟郊死葬北邙山，日月风云顿觉闲。天恐文章声断绝，故生贾岛在人间。”自此名著。后因不第，乃为僧，改号无本，居于法乾寺，与无可唱和。一日，宣宗微行至寺，闻钟楼上有吟声，遂登楼，于岛案上取诗卷览之。岛不识，乃攘臂睨之，遂于手内取诗卷曰：“郎君何会此耶？”宣宗下楼而去。既而，岛知之，亟谢罪，乃赐御札除遂州长江簿，后迁普州司仓卒。故程锜以诗悼之曰：“倚恃诗难继，昂藏貌不恭。骑驴冲大尹，夺卷忤宣宗。驰誉超前辈，居官下我侬。司仓旧曹署，一见一心忡。”王元赠诗曰：“江城卖药常将鹤，古寺看碑不下驴。”《唐宋遗史》

僧齐己往袁州谒郑谷，献诗曰：“高名喧省闼，《雅》《颂》出吾唐。叠巘供秋望，飞云到夕阳。自封修药院，别下着僧床。几话中朝事，久离鸳鹭行。”谷览之云：“请改一字，方得相见。”经数日再谒，称已改得诗，云：“别扫着僧床。”谷嘉赏，结为诗友。《郡阁雅谈》

贾岛，元和中尝跨驴张盖，横截天街。时秋风正厉，黄叶可扫。岛吟曰：“落叶满长安。”求一联不可得，不知身之所从，因冲京兆尹刘栖楚节，被系一夕，释之。又尝遇武宗于定水精舍，岛尤肆慢，武宗讶之。他日，令与一官，授长江尉，至普州司仓卒。(《摭言》)

永叔言苦吟句云：“一句坐中得，片心天外来。”兹所谓苦吟破的之句。《青琐集》









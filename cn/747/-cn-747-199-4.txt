○秋日於益州李长史宅宴序

夫以五岳栖真，杳眇清溪之上；六爻贞遁，寂寥沧海之滨。斯并激俗矫时，独善之风自远；怀材蕴智，兼济之道未宏。长史公元牝凝神，虚舟应物。得丧双遣，巢由与许史同归；宠辱两存，廊庙与山林齐致。乘展骥之馀暇，俯沈犀以开筵。曲浦澄漪，似对任棠之水；芳亭兴洽，如归山简之池。加以秋水盈襟，寒郊满望，洲渚肃而蒹葭变，风露凝而荷芰疏，忘怀在真俗之中，得性出形骸之外。虽四子讲德，已颂美於中和；而五际陈诗，未形言於大雅。爰命虚谀，题其序云：弁侧山颓，自有琴歌留客；操觚染翰，非无池水助人。盍各赋诗，式昭乐事云尔。


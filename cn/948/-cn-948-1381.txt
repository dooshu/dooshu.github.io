陆游　和范待制秋日书怀二首游自七月病起蔬食止酒故诗中及之

闲窗贝叶对旁行，不觉城笳报夕阳。

嗜酒步兵犹未达，拂衣司谏亦成忙。

室无摩诘持花女，囊有娑婆等价香。

欲与众生共安隐，秋来梦不到鲈乡。

陆游

陆游　和范待制秋日书怀二首游自七月病起蔬食止酒故诗中及之

故人无字寄相思，敢向穷途怨不知。

老病已全惟欠死，贪嗔虽断尚余痴。

数茎雪鬓江湖远，九转金丹日月迟。

畲粟山苗俱可饱，明年东去隐峨眉。

陆游


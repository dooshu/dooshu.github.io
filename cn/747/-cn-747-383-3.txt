○上篇

昔南阳朱公叔为冀州刺史，百城长吏多惧罪自去。公叔不举法弹理之，听其去官而已。惑者曰：“公叔才达者也，苟能威畏，苟能逃罪，当下自新之令，不问前时之过。公叔之为也是哉？”辩者曰：“呜呼！先王作法令，盖欲禁贪邪，绝凶暴，使人不得苟免，是以恶蒙异世之诛，善及子孙之赏。若法令不行，则无以沮劝；苟失沮劝，则赏罚何为？呜呼！先王惧人民自相侵害，故官人以理之，加其爵禄，使其富贵，盖为其能理养人民者也。彼乃绝理养之心，以杀夺为务，去而不理，而曰是乎？岂有冠冕轩车，佩符持节，取先王典礼，以为盗具，将天下法令，而为盗资乎？致使金宝千囊，财货百车，令彼盗类，各为富家。公叔不理，奈何咨嗟。

△下篇

昔第五兴先为诏使，举奏刺史二千石，蒙削免者甚众。兴先以奉使称职，获迁官焉。惑者曰：“兴先能纠劾过恶，直哉使臣！迁秩次也宜乎！辩者曰：“夫理人，贵久其法，明其禁，使人知常且长也。汉家法不常耶？禁不长耶？何得兴先暴将威令，急操刑狱，使蒙戮辱者如斯多乎？若汉家天下法禁，皆如冀州，四方诏使，皆如兴先，则乱生於令出，祸作於遣使。谁为惑者？听我商之。呜呼！畏陷人於法，故先於禁制，有抵犯者，理而刑之，示其必常也，人始知惧。先王欲人自新，故为善者赏之，俾人劝而无惧，然後乃理。所以施赏罚於人民，令似衣冠，不可脱去。如此殷勤，乃能措刑杀、致太平耳。故曰赏善而不罚恶则乱，罚恶而不赏善亦乱，赏罚不行与过差必止。若如此，汉家之法在乎？兴先之为是也乎？众人之惑喻乎？”


代三司刘密学谢表

臣某言臣一昨以典掌邦计经度军储奉銮辂以省巡忧职司之废阙属王师之振恺幸玄造以包荒虽未正於典刑亦不遑於官次辄陈封奏愿解事权猥辱诏书靡俞诚请臣某中谢伏念臣早尘官牒莫振时名爰自先朝谬升通籍尝出司於漕挽亦共治於方州无心计以可称唯诏条之是守幸偶飞龙之庆复参流马之权红粟转输曷致九年之蓄青蒲伏奏时亲三接之顔尊号皇帝陛下过听庸虚特加委任锦帐正名於郎署牙筹贰秩於省闱岁律未周天慈弥渥特改中枢之近职旋兼会计之剧司刃非可以投虚力岂任於负重夙夜匪懈虽不敢以告劳名器假人但深虞於致寇俄属羽书狎至黄屋亲征当万乘之时巡有千金之日费急於星火繁若米盐虽内罄於丹心终仰繄於洪覆免拘司败保全之德已深复涖厥官腼冒之顔斯厚遂沥由衷之恳乞从解职之文而陛下靡惩尸禄之愆尚恕叫阍之僭特颁优诏俯及下臣示丝纶存恤之言慰芒刺兢忧之抱敢不恭膺圣训益励愚诚罄一心以事君更坚报効展四体以率职用补旷遗庶竭颛蒙少酬万一臣无任云云


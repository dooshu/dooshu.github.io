◇与沈炯书

虎丘山者，吴岳之神秀者也，虽复峻极异于九天，隐磷殊于太一，衿带城傍，独超众岭，控绕川泽，颐绝群岑；若其峰崖刻削，穷造化之瑰诡，绝涧杳冥，若鬼神之仿佛，珍木灵草，茂琼枝与碧叶，飞禽走兽，必负义而膺仁。是以历代高贤，轻举栖托，梵台云起，宝刹星悬，自非玉牒开祥，金精蕴耀，岂其神怪若此者乎。（《艺文类聚》八）


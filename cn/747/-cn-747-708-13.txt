○汉昭帝论

人君之德，莫大於至明，明以照奸，则百邪不能蔽矣，汉昭帝是也。年十四而知燕王书诈，後有谮霍光者，上辄怒曰：“敢有谮毁者坐之。”周成王有惭德矣，高祖、文、景，俱不知也。成王闻管、蔡流言，观召公不悦，遂使周公狼跋而东，《鸱》之诗作矣；汉高闻陈平去魏背楚，欲舍腹心臣；汉文感季布使酒难近，罢归股肱郡，疑贾生擅权纷乱，欲疏贤士；景帝信谗诛晁错，兵解遂戮三公，所谓执狐疑之心，来谗贼之口。使昭帝得伊吕之佐，则成康不足侔矣。惜哉霍光不学亡术，未称其德。然轻徭薄赋，与人休息，匈奴和亲，百姓充实，议盐铁而罢榷酤，亦任忠臣之效也。才弱冠而殂，功德未尽，良可痛矣。


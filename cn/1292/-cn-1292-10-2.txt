◇　罢乐府官诏（绥和二年六月）

惟世俗奢泰文巧，而郑卫之声兴。夫奢泰则下不孙而国贫，文巧则趋末背本者众；郑卫之声兴则淫辟之化流，而欲黎庶敦朴家给，犹浊其源而求其清流，岂不难哉？孔子不云乎？「放郑声，郑声淫。」其罢乐府官，郊祭乐及古兵法武乐，在经非郑卫之乐者，条奏，别属他官。

（《汉书·礼乐志》。按《哀纪》亦载此诏，约文云：「郑声淫而乱乐，圣王所放，其罢乐府。」又见《通典》一百四十一。）




○册崇徽公主文

维大历四年岁次己酉五月戊辰朔二十四日辛卯，皇帝若曰：於戏！鲁邦外馆，有小君之仪；汉室和亲，从阏支之号。命公主而疏邑以封，焕於徽章抑有前范，咨尔第十女：禀秀汉，增华女宗，卓尔洵淑，迥然昭异。肃雍之道，能中其和，缛丽之功，自臻於妙，不资姆训，动会《礼》经。甫及初笄之年，眷求和凤之封，用开汤沐，方戒油。我有亲邻，称雄贵部，分救灾患，助平寇虞。固可申以婚姻，厚其宠渥，况有诚请，爰从归配。是用封曰崇徵公主，出降回纥可汗，册曰可敦。割爱公主，嫔於绝域，尔其式是阃则，以成妇顺。服兹嘉命，可不慎欤！


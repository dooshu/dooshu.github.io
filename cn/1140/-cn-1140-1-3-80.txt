苏门山游记

出国门将薄游嵩少间过卫而太守同年程君觞焉曰嵩游毋亟行君不闻苏门百泉之胜乎去此五十里耳於是相顾抚掌旦发至共城趋泉上日将晡矣亟蹑苏门山登啸台右瞻太行左眺九峰谒孔子庙入邵子安乐窝与啸台相望临崖为卫源水神祠百泉沸出山下一称百门山山以泉名也泉上多废亭有大苏手书苏门山涌金亭六字泉左为百泉书院碑刻不胜读其阁曰清晖烟月空明都非人间世施子曰余往闻苏门有孙登啸台意其岩窟阻深矣今视之盖若培塿然阮籍既退至山半闻啸声若鸾凤向人不可得见庸知其啸处哉然自阮公後千余年矣寂无啸声宋李之才摄共令邵尧夫从受易筑室山阿其後姚公枢许公衡窦公默相继往而耶律楚材来居溪口沿溪种梅歌咏梅溪即今水南村落也海内名泉不乏见於三百篇者卫源独焉所谓毖彼泉水亦流于淇是也澄源一本衆窍争流视之若无听之万籁盖大河以北所仅有古之人其皆有乐乎此邪夫咏柏舟而思共姜之节歌淇澳而怀卫武之风泊乎晋宋以还有道而栖迟者辈接矣所谓伊人在水一方或庶几於一遇焉康熙辛亥八月二十五日


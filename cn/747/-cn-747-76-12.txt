○授李回同平章事制

我唐之盛，实曰贞观开元，则有若姚公宋公，弥纶天禄，虽二祖之克圣，亦良弼之攸赖。朕自膺宝祚，於兹六年，未尝一日不念贞观开元之至理，其命相也，敢容易哉。是用荩臣，冀臻於道。户部侍郎判户部事李回，风云元感，山岳降神，蔚为人宝，好道天爵。心无适莫，惟直是从，事不古滞，应机辄发。灵府可以调元气，宏材可以济巨川。有君子欲讷之言，有贤人可大之业。掌纶西掖，克润王猷；执简南台，是称邦直。每扬清以激浊，尝持正以照邪。凡有敷扬，皆称朕意，况副予爱子，功机（疑）和戎，掌彼版图，时维举职。历试皆可，实获我心，是宜参务中枢，启扬庶绩。式光帝载，且宠正人，敬往钦哉，无忘休命。可中书侍郎同中书门下平章事充集贤殿大学士依前判户部事。


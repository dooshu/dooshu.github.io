○山呼万岁赋（以“大君升中，维岳兆祥”为韵）

天作大室，巍乎苍苍。立极正位，含精降祥。惟汉武之肇祀，闻嘉言之孔彰。告盈数以不忒，郁希声之载扬。於时五辂既臻，千官毕会。望崭岩之绝壁，升缥缈之华盖。排羽卫於山前，刻金石於天外。谅精诚之至感，致天地之交泰。於是腾洪音，流翠蔼。始则类乎雷殷，终不因於地籁。惟天祚圣谷，得一而盈；维岳降神声，至三而大。夫其登封则千古是追，峻极而四方是维。瑞载光於《汉史》，德且咏於《周诗》。动合休徵，有异坻颓之震；响含灵祀，且殊大块之噫。是时也，百神受职，万灵献功。霁山雾，收山风。福穰穰於宇内，声隐隐於封中。且启迪之微，延洪是表。因勒成而响答，殊卜祝之占兆。凭乎物陋，石言之不臧；锡自天叹，梦龄之尚少。懿乎吻合，散乎。邈崇邱之杳霭，伊仰止而敷闻。掩龟格与凤降，轶神光与庆云。独得乎数千百祀，何惭於七十二君。稽彼众山，咨夫四岳。或泥金於杳霭，或瘗玉於绵邈。封并闻夫再三，响未效於清浊。方今文物芬郁，寰瀛廓澄。我後克让，谦勤夙兴。已固如山之寿，式当如日之升。所以下臣献颂，望翠华之是登。


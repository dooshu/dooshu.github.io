方岳　道中连雨

老屋村舂急，归鸦半暝烟。

断崖留宿雨，野水没春田。

昨梦山须记，幽情鸟不传。

也知晴更好，草木已争妍。

方岳

方岳　道中连雨

蚤晏逢人问，荒村店亦稀。

竹舆穿雨过，沙鸟带云飞。

野渡疑无树，春山尽有薇。

不缘诗是伴，谁与倚荆扉。

方岳

方岳　道中连雨

尘蚀貂裘敝，吾生奈尔何。

雷声春蛰怒，山意暮寒多。

穷不弹长铗，归应负短蓑。

自知机事浅，或可共鸥波。

方岳


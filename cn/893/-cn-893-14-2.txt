下寻阳城，泛彭蠡，寄黄判官





唐时浔阳郡，即江州也，隶江南西道。《元和郡县志》：彭蠡湖，在江州都昌县西六十里。按彭蠡湖，今江西之鄱阳湖是也。在南昌府城东北一百五十里，饶州府城西四十里，南康府城东五里，九江府城东南九十里，四州诸水皆入焉。周围四百五十里，春水涨时，茫无涯畔，足配洞庭。又北历星子、都昌、德化、湖口，注于大江。



浪动灌婴井，寻阳江上风。[一]开帆入天镜，[二]直向彭湖东。[三]落影转疏雨，晴云散远空。名山发佳兴，清赏亦何穷。石镜挂遥月，香炉灭彩虹。[四]相思俱对此，举目与君同。

[一]《元和郡县志》：江州城，古之湓口城也。汉高帝六年，灌婴所筑。建安中，孙权经此城，自标井地，令工掘之，正得古井。铭曰：“汉六年，颍阴侯开。卜云三百年当塞，塞后不满百年，当为应运者所开。”权以为己瑞。井极深，大江中风浪，井水辄自动。



[二]陆放翁《入蜀记》：泛彭蠡口，四望无际，乃知太白“开帆入天镜”之句为妙。



[三]彭湖，即彭蠡湖也。



[四]石镜、香炉，俱见上首注。






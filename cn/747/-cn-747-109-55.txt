○诛西平令李商敕

李商招愆，俱在案款，大理定罪，备引格条。然亦事有所未图，理有所未尽，古之立法，意在惜人，况自列圣相承，溥天无事，人皆知禁，刑遂从轻，丧乱已来，谦耻者少，朕一临寰海，四换星辰，常宣无外之风，每革从前之弊，勤修一德，深念五刑，宽则不威，暴则无惠，唯期不滥，皆守无私。李商不务养民，专谋润已。初闻告不公之事件，决彼状头，又为夺为主之庄田，挞其本户。国家给州县篆印，只为行遣公文，而乃将印历下乡，从人户取物，据兹行事，何以当官？今王饶所告，李商并招实罪，宜夺历任官，重杖一顿处死。元论人王饶四人并宜放。仍令所在长吏，遍示众多，居高者不得贪以陵卑，在下者不得骄而讪上。体泣罪之意，听祝网之言，各守公途，共资王道。


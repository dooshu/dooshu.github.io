【与谢景山书〈景四年〉】

修顿首再拜景山十二兄法曹。昨送马人还，得所示书并《古瓦砚歌》一轴，近著诗文又三轴，不胜欣喜。景山留滞州县，行年四十，独能异其少时隽逸之气，就于法度，根蒂前古，作为文章，一下其笔，遂高于人。乃知驵骏之马奔星覆驾，及节之銮和以驾五辂，而行于大道，则非常马之所及也。古人久困不得其志，则多躁愤佯狂，失其常节，接舆、屈原之辈是也。景山愈困愈刻意，又能恬然习于圣人之道，贤于古人远矣。某常自负平生不妄许人之交，而所交必得天下之贤才，今景山若此，于吾之交有光，所以某益得自负也，幸甚幸甚。

与君谟往还书，不如此何以发明？然何必惧人之多见也？若欲长而耻短，则是有争心于其中，有争心则意不在于谋道也。荀卿曰，“有争气者，不可与辩”，此之谓也。然君谟既规景山之短，不当以示人，彼以示人，景山不当责之而欲自蔽也，愿试思之。此县常有人入京，频得书信往还，今者兹人入京，作书多，未能子细。夏热，千万自爱。


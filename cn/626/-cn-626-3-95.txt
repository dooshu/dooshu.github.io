叶主簿子奇二首

【桃花流水（《龙泉十八景之二）】

渔郎得事无藏机，桃源遂使人间知。

武陵老仙亦欠事，水流却遣飞花随。

此间别有天一片，松萝漠漠开烟霏。

外人无用问服食，胡麻饭熟芜菁肥。

【石门茅屋】

藤萝抱石门自牢，茅屋谁怕秋风高。

落花芳草共幽独，清风白昼何萧骚。

山中无地着野马，世间万事如牛毛。

不见崇墉贮歌舞，春风容易长蓬蒿。


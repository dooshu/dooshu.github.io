94　四三王六五帝等所本


燕丹子：「荆軻曰：高欲令四三王，下欲令六五霸。」【原注】四三王、六五帝、四三墳、六五典、三二曜、六五緯，皆本於此。

【元圻案】文選何晏景福殿賦：「方四三皇而六五帝，曾何周、夏之足言！」李善注：燕丹子：「夏扶謂荆軻曰：『何以教太子？』軻曰：『高欲令四三王，下欲令六五霸，於君何如也。』」〇戰國策：「楚黄歇説秦王曰：『王若能持功守威，使無復後患，三王不足四，五伯不足六也。』」〇張説封禪頌曰：「四皇墳而六帝典。」〇蘇頲封東獄頌曰：「墳作四而籍言七也。」〇隋書藝文志「小説家」：「燕丹子一卷。」






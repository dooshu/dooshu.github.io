卷三十四



卷之三十四

洪武元年八月己巳朔，诏以金陵为南京，大梁为北京。诏曰：“朕惟建邦基以成大业，兴王之根本为先；居中夏而治四方，立国之规模最重。自赵宋末世，夷狄入主中国，今百有余载，其运乃终，群雄分争，未有定于一者，民遭涂炭，亦已极矣。朕以布衣，当扰攘之际，拔身行伍，率众渡江，荷天地眷祐，祖宗积德，臣下宣忠，将士用命，西平陈友谅，东灭张士诚，南靖闽广，北有中原，武功大定，混一之势已成。十七年间，凡粮饷军需，百物科徵，民无休息而江左一方烦劳尤甚，遂收天下平宁之效。朕观中原土壤，四方朝贡，道里适均，父老之言，乃合朕志，然立国之规模固重，而兴王之根本不轻，其以金陵为南京，大梁为北京，朕于春秋往来巡守，播告尔民，使知朕意。”

庚午，大将军徐达命马指挥守通州，进师取元都。师至齐化门，命将士填壕登城而入，达登齐化门楼，执其监国宗室淮王帖木儿不花及太尉中书左丞相庆童、平章迭儿必失、朴赛因不花、右丞张康伯、御史中丞满川等戮之，并获宣让镇南、威顺诸王子六人及玉印二、成宗王玺一，封其府库及图籍宝物等，又封故宫殿门，令指挥张焕以兵千人守之，宫人、妃主令其宦寺护视，号令士卒无得侵暴，人民皆安堵。明日，顺德守将吉右丞、胡参政、郑参政皆自西山来降，武德卫军校获前乐安逃将俞胜及高参政、张郎中等。达遣指挥邓旱赴京献捷，仍命右丞薛显、参政傅友德、平章曹良臣、都督副使顾时将兵侦逻古北诸隘口。

壬申，上谓中书省臣曰：“近京师火，四方水旱相仍，朕夙夜不遑宁处，岂刑罚失中，武事未息，徭役屡兴，赋歛不时，以致阴阳乖戾而然耶？朕与卿等，同国休戚，宜辅朕修省以消天谴。”参政傅瓛等对曰：“古人有言：‘天心仁爱人君，则必出灾异以谴告之，使知变自省。人君遇灾而能警惧，则天变可弭。’今陛下脩德省愆，忧形于色，居高听卑，天寔鉴之。顾臣等待罪宰辅，有乖调爕，贻忧圣衷，咎在臣等。”上曰：“君臣一体，苟知警惧，天心可回，卿等其尽心力以匡朕不逮。”于是诏中书省及台部集耆儒讲议便民事宜可消天变者。

大将军徐达遣故元尚书九住还太原，告谕扩廓帖木儿，又遣蒋应宗往涿州，招谕前广平守将平章周昱。未几，千户陈权自古北口获昱将校及妻子车辆而还。

癸酉，大将军徐达命镇抚吴勉摄大都路知府知印，谢秘摄同知，与本路旧官权行发遣公事。

甲戌，以张正常为真人，去其旧称“天师”之号。上谓群臣曰：“至尊惟天，岂有师也？以此为号，亵渎甚矣。”遂命去其正一教主天师之称，改天师印为真人印，秩正二品，其僚佐曰赞教，曰掌书。制曰：“朕惟道家者流本于清净无为，其来已久，张氏自汉而下，宗派相承，尔四十二代孙正常，存心冲澹，葆德纯和，远绍祖传，以守正一，朕用嘉之，赐以名号，尔其益振宗风，永扬玄教，可正一嗣教护国阐祖通诚崇道弘德大真人，领天下道教事。”初，上帅师取江西，正常即遣人来见，自后屡觐京师。正常有道术，常以符投，故永寿宫井中饮者疾輙瘳，诏作亭井上名曰“太乙泉”。正常后七年卒。

大将军徐达遣人诣东昌，令平章韩政分兵守广平，政遂招降白土等三十六寨。

乙亥，漳州府通判王祎上疏曰：“臣闻自古帝王定天下，成大业，必祈天永命，以为万世无疆之计焉。所以祈之者，在乎人君脩德而已，君德既脩，则天眷自有不能已者。书曰：‘皇天无亲，惟德是辅。’此之谓也。人君修德之要有二，曰：‘忠厚以存心，宽大以为政。’二者，君德之大端也。是故周家以忠厚开国，故能垂八百年之基；汉室以宽大为政，故能成四百载之业。简册所载，不可诬也。钦惟陛下负不世出之资，奋大有为之志，艰难十载，大业已成，周之文武、汉之高光，盖无让焉。臣窃闻之人君莫先于法天道，莫急于顺人心，夫上天以生物为心，故春夏以长养之，秋冬以收藏之，皆所以生物也。其间雷霆霜雪，有时而搏击焉，有时而肃杀焉，然皆蹔而不常，向使雷霆霜雪无时而有焉，则上天生物之意息矣。人君体上天生物之心，故一动一静之间，务合乎天，不然则天必示变异以警戒之。人君诚能修德，则岂不足以当天意而承天眷哉？此臣所以愿陛下之法天道也。夫民恃君以为生，故人君视民之休戚，必若己之休戚，诚以君民同一体尔。古者藏富于民，言‘取之有节’，取之有节则民生遂而得其所。陛下近发德音，减茶课，免军需，蠲边郡之租税，民心感悦，庶几得以遂其有生之乐。然今浙西既平，租税既广，科歛之当减，犹有可议者，此臣所以愿陛下之顺人心也。法天道，顺人心，则存于心者，自然忠厚；行于政者，自然宽大。祈天永命之道，未有越此者也。今陛下建国之始，方将立法垂宪，以定一代之典，制度、礼文之事可议者固多，臣未敢以悉数，谨举帝王为治之大要，冒昧以闻。伏惟陛下无谓儒者之常谈而加览焉。”上嘉纳之。

丙子，上谓中书省臣曰：“任人之道，因材而授职，譬如良工之于木，小大曲直，各当其用，则无弃材。夫人亦然，有大器者，或乏小能，或有小能不足以当大事用之者，在审察其宜耳。骅骝之材，能历险致远，若使攫兔，不如韩卢；铅刀之割，能破朽腐，若解全牛，必资利刃。故国家用人，当各因其材，不可一律也。不然则人材不得尽其用，而朝廷有乏人之患矣。”

骁骑右卫千户陈谅巡逻古北口，获貊高部将李德明、刘答失帖木儿、谢文振、尹野闾等三十九人而还。

丁丑，遣官释奠于先师孔子。初，礼官奏：“周制：‘凡始立学者，必释奠于先圣、先师；凡学，春夏释奠于先师，秋冬亦如之。’汉儒以先圣为周公，若孔子以先师为礼乐诗书之官，若礼有高堂生，乐有制氏，诗有毛公，书有伏生，可以为师者。盖四时之学，将习其道，故释奠各以其师，而不及先圣，惟春秋合乐，则天子视学，有司总祭先圣、先师，是则汉时释奠亦略可见矣。魏正始中，使太常释奠于辟雍；晋释奠皆于国学，东晋成、穆、孝武皆亲释奠；隋制国子监每岁四仲月上丁释奠先圣、先师，州县学则用春秋仲月。唐初释奠，儒官自为祭主，直书博士姓名，敢昭告于先圣。许敬宗奏请令国子祭酒为初献，词称‘皇帝谨遣’，仍令司乐为亚献，博士为终献，县学则令为初献，丞为亚献，主簿及尉通为终献，永为礼制。武德、贞观中，皆以二月亲幸国子监，释奠开耀；景龙中皆皇太子释奠于太学；开元中，诏春、秋释奠以三公摄事署之常式，若遇大祀，则用仲丁，州、县用上丁。宋、元因古礼而损益之。今宜定制以仲春、仲秋二上丁日降香遣官祀于国学，以丞相初献、翰林学士亚献、国子祭酒终献。”上然之。至是，遣官致祭。正位：牲用牛、羊、豖各一；币一；白色笾八，实以形盐、藁鱼、橐、栗、榛、菱芡、鹿脯；豆八，实以韭葅、醯醢、菁葅、鹿醢、芹葅、兔醢、笋葅、鱼醢；簠、簋各二，实以黍、稷、稻、梁；登一，实以大羹；铏二，实以和羹；牺尊、象尊、山罍各一，实以醴斋、盎斋事；酒乐用《大成登歌乐》。四配位：牲用羊、豖各一；币一；白色笾四，实以形盐、藁鱼、橐、栗；豆四，实以芹葅、兔醢、菁葅、鹿醢；登二，实以大羹；簠、簋各一，实以黍、稷。其从祀十哲两庑：各笾二，实以栗、鹿脯；豆二，实以菁葅、鹿脔；簠、簋各一，实以黍、稷。先期，皇帝斋戒，献官及陪祀执事官俱散斋二日。致斋一日、前祀一日清晨，有司立仗，百官具公服侍班，皇帝服皮弁服御奉天殿降香，献官捧由中道出至午门外，置龙亭内，仪仗、鼓吹导引至庙学。是日，献官法服并执事者集斋所省馔、省牲，告充、告腯；视鼎镬，涤溉，告洁。至日丑前五刻，执事者各实祭物于器，献官及陪祀执事官各就位，监礼、监祭官阅陈设，纠不如仪者。赞礼唱“有司谨具请行事”，唱“迎神”，乐作，献官及在位者皆再拜，乐止。赞礼唱“奠币”，献官诣盥洗位搢笏盥帨，出笏诣大成至圣文宣王神位前，乐作，献官搢笏上香、奠币，出笏再拜，以次诣兖国复圣公、郕国宗圣公、沂国述圣公、邹国亚圣公神位前，并如前仪。复位，乐止。赞礼唱“进葅”，乐作，献官至大成至圣文宣王神位前搢笏奠葅，出笏以次诣四配神位前，如前仪。出笏复位，乐止。赞礼唱“行初献礼”，献官诣爵洗位搢笏涤爵、拭爵，以爵授执事者，诣酒尊所，搢笏以爵受酒，以授执事者。出笏，乐作，献官诣大成至圣文宣王神位前跪，搢笏上香、祭酒、奠爵，出笏，乐止。读祝官取祝跪读讫，献官俯伏与再拜，以次诣四配神位前，并如前仪。 “亚献”、“终献”仪并同“初献”，但不用祝。行“终献”礼时，赞礼唱“行分献礼”，分献官诣盥洗位搢笏盥帨，出笏诣爵洗位，搢笏涤爵、拭爵，以爵授执事者，出笏诣十哲两庑神位前，搢笏奠币、上香、祭酒、奠爵，出笏俯伏兴，平身，复位。赞礼唱“饮福受胙”，初献官诣饮福位再拜，跪搢笏，奉爵者以爵进，献官受爵饮福酒。奉胙者以胙进，献官受胙以授执事者，出笏俯伏兴，再拜，亚献官以下皆再拜，复位。赞礼唱“撤豆”，乐作，掌祭官各撤豆，乐止。赞礼唱“送神”，乐作，献官以下皆再拜，乐止，读祝官取祝、捧币者捧币各诣瘗位，献官诣望瘗位，东西各二人以炬燎火，俟半燎，实土半坎，赞“礼毕”。其祝文曰：“惟王德侔天地，道冠古今，刚述六经，垂宪万世，兹维仲春，谨以制币、牲、斋、浆盛庶品式陈明荐，以兖国复圣公、郕国宗圣公、沂国述圣公、邹国亚圣公配。尚享！”

中书省奏定六部官制：部设尚书，正三品；侍郎，正四品；郎中，正五品；员外郎，正六品；主事，正七品。先是，中书省惟设四部以掌钱榖、礼仪、刑名、营造之务，上乃命李善长等议建六部，以分理庶务。至是，乃定置吏、户、礼、兵、刑、工六部之官，以滕毅为吏部尚书，樊鲁璞为侍郎；前司农卿杨思义为户部尚书，少卿刘诚为侍郎；钱用壬为礼部尚书，世家宝为侍郎；陈亮为兵部尚书，朱珍为侍郎；周祯为刑部尚书，盛原辅、张仁为侍郎；单安仁为工部尚书，张文为侍郎。上御奉天殿，六部官入见，上谕之曰：“朕肇基江左，军务方殷，所以官制未备。今以卿等分任六部，国家之事，总之者中书，分理者六部，至为要职。凡诸政务，须竭心为朕经理，或有乖谬，则贻患于天下，不可不慎。”

以将作司隶工部，革司农、大理二司。

御史中丞刘基予告还青田。初，上之北巡也，命丞相李善长及基等留守京师，且语基督察奸恶以肃辇毂，虽内府之事，亦宜纠举。基素刚严，凡中书僚吏有犯，即捕治之，宦者监、工匠不肃，基启皇太子捕寘诸法，宿卫舍人奕棋于直舍，基按治之，人皆侧足畏基。会中书都事李彬奸事觉，彬素附善长，窃弄威福，善长托基缓其狱，基不允，遣人驰奏，请诛彬，上可其奏。时天旱，善长等方议祷于神，而诛彬之报适至。善长曰：“今欲祷雨，可杀人乎？”基怒曰：“杀李彬，天必雨。”遂斩彬，善长衔之。及上还，怨基者多诉于上前，善长亦言基专恣，语颇切，上皆不听。会基有妻丧，因请告归，上许之。

有风宪官二人各讦所短于廷，其一人言甚便捷，其一人言简而缓。上曰：“理原于心，言发于口，心无所亏，辞出而简，心有所蔽，辞胜于理。彼二人者，其言寡者直，其言多者非。”遂召廷臣诘之言寡者，果直。上谓群臣曰：“彼二人者，皆居风宪，当持公正，以纠率群司，何致以私怨相加乎？所以古人贵知言，能知言，则邪正了然，自辩区区以便佞取给者，复何所庸哉？”

中书参政傅瓛免。

参政傅友德以克龙华寨，遣人诣大将军报捷。

大将军徐达命指挥华云龙经理故元都，新筑城垣北，取径直，东西长一千八百九十丈。

戊寅，祀大社、大稷。大社祝文曰：“惟神厚载功深，资生德大，涵育庶品，造化斯成，谨因仲秋，祗率常礼，敬以牲帛，嘉荐醴齐，备兹禋瘗，用伸报本。”以后土勾龙氏配神作主。大稷曰：“惟神嘉种生成，明粢惟首，帝命率育，立我烝民，敬以牲帛，嘉荐醴齐，式陈瘗祭，备脩常礼。”以后稷弃配神作主。后土曰：“爰兹仲秋，揆日维吉，恭脩常礼，荐于大社，惟神水土平治，永赖其功，载稽典彝，礼宜昭配，谨以牲币，嘉荐醴齐。”陈于表位，作主配神。后稷曰：“爰兹仲秋，揆日维吉，恭脩常礼，荐于大稷，惟神勤农务本，政成稼穑，生民立命，万世之功，谨以牲币，嘉荐醴齐。”陈于表位，作主配神。

上将复幸北京，谕六部官曰：“自古帝王肇造之初，所用人材，率资于前代，如汉、唐、宋、元，皆用秦、隋、五代、宋、金旧人。朕始定中原，卿等多前代良材，悉归于朕，既设六部，选任卿等，各任其事。凡铨选、钱榖、典礼、军政、刑名、役作等事，须用心经理，勿但委人。盖任人弗当，不能无失。朕将北巡，卿等留守京师，宜体朕意，以供厥职，毋或废怠。”

湖广行省平章杨璟等还自广海，入见。上问广西两江、黄岑二处边务，璟言：“蛮夷之人，性习顽犷，散则为民，聚则为盗，难以文治，当临之以兵，彼始畏服。”上曰：“蛮夷之人，性习虽殊，然其好生恶死之心未尝不同，若抚之以安静，待之以诚意，谕之以道理，彼岂有不从化者哉？”

大将军徐达遣宣武卫杨镇抚以兵守直沽。

己卯，大赦天下。诏曰：“天生民而立之君，君者，奉天而安养斯民者也。日者，元政陵夷，民失安养，群雄蜂起，疆宇分裂。朕以布衣入戎伍，愤生民涂炭，提孤军与豪杰同志者思所以靖之，赖天之灵，因民之利，干戈所至，强殒弱服，大河之北，以际南海，罔不来臣。重念推戴以来，军士劳苦，农民罢蔽，未有以安之；贤人君子，逃匿岩穴，未有以来之；狱讼繁兴，未有以平之；供亿频数，未有以纾之。朕为此寝食弗宁，特大赦天下，与民更始。自八月十一日昧爽以前，除谋逆、杀祖父母、父母、妻妾杀夫、奴婢杀本、使谋故杀人、强盗、蛊毒、魇昧不原外，其余已结正、未结正、已发觉、未发觉，罪无轻重，咸赦除之，敢有以赦前事相告，言者抵罪。从征将士，劳苦特甚，中书省、大都督府檄有司，厚恤其家，新附军士，老疾无丁男代役者，及阵亡病故寡妇无依者，并从其便。从征逋卒，首于官者免罪，仍资给军装行粮，遣至军前；其守御逋逃者，亦许首免，所在官司给与行粮，起遣还役；一月外不首者，论如律。新克州郡，其民皆吾赤子，不许妄加杀戮，来降者优加抚遇。民间输赋京师道里辽远者，有司设法转运，毋致困民。今岁水旱为灾，所司具以实闻，蠲其租赋，镇江密迩京畿，馈运供亿，未获休息，而旱熯尤甚，悉免今年秋租及明年夏税。州郡人民，因兵乱逃避他方，田产已归于有力之家，其耕垦成熟者，听为己业，若还乡复业者，有司于旁近荒田内如数给与耕种，其余荒田亦许民垦，辟为己业，免徭役三年。孔子阙里，常遣官致祭，其袭封衍圣公与所授曲阜知县，并如前代，制复其家。怀材抱德之士，隐于岩穴者，有司询访其实来奏，即遣人礼聘赴京。学校养贤育材之所，兵乱以来，人多废学，中书省集议举行，务求实效，毋事虚文，天下徵至贤良官吏，中书省量才授任，老病不愿仕者听。徒流迁徙者，释还为民，其城寨将校及已发隶兵者，不在例内。顷因戡乱，其有刑出军律者，未为平允，中书省宜重讲究务，从重典，决重刑，须待秋后，毋得非时，以伤生意。书籍、田器等物，不得徵税，民间逋负系官，钱榖悉免徵。蒙古、色目人既居我土，即吾赤子，有才能者，一体擢用。鳏寡孤独，废疾不能自养者，官为存恤。京师被火之家，中书省量加赈恤。民年七十以上者，许令一子侍养，免其差役。御史台、提刑按察司乃耳目之寄，务在振肃百司，慎选贤良方正之人以佐朕不逮。民间有不便事宜与利所当兴、害所当除，诏书所不载者，有司明白具闻。於戏！民堕涂炭，十有七年，今天下甫定，光岳之气于焉始复。继今宜各修尔业，厚尔生，共享太平之福，以臻雍熙之治。”

大将军徐达遣人诣东昌，谕平章韩政分兵守陵州。

督工修故元都西北城垣。

上念律令尚有轻重失宜，有乖中典，命儒臣四人同刑部官讲《唐律》，日写二十条取进，止择其可者从之，其或轻重失宜，则亲为损益，务求至当。

辛巳，大将军徐达遣使献《平元都捷表》至京曰：“五百年而王者兴，仰圣人之在，御大一统而天下治；际景命之维新，尽驱胡虏之膻腥，诞布幅员之声教，乾坤清肃，日月光明。钦惟皇帝陛下，天赋圣神，德全勇智，握赤符而启运，仗黄钺而兴师，造攻滁阳，黎庶有来苏之望，开基建业，英雄识真主之归。顾豺虎之噬人，正龙蛇之起陆，爰饬徒旅，肃将天威。江汉徂征，友谅身歼于彭蠡；荆吴薄伐，士诚面缚于姑苏。逋逃驱而闽越安，僣伪平而交广定。立纲陈纪，治具毕张，发政施仁，民心大悦，东南已乐于生遂，西北尚困于劻勷，推其所由，厥有端绪。惟彼元民，始自穷荒，乘宋祚之告终，突胡群而崛起，以夷狄而干天纪，以犬羊而乱华风，崇编发而章甫是遗，紊族姓而彝伦攸斁。逮乎后嗣，尤为不君，耽逸乐而荒亡，昧乎兢业，作奇技而淫巧，溺于骄奢。天变警而靡常，河流荡而横决，罔知修省，惟务畋游，朝廷之政不纲，英雄之志斯奋。兵连寰宇，祸结中原，是用吊伐，以拯颠连，诞举安攘而靖乱略。事非获已，谋乃佥同。顾惟一介之菲材，忝受总戎之重任，临轩授钺，俾救民于水火之中，分阃握机，幸折冲于樽俎之外。旌旗麾而淮沂下，金鼓震而青兖平，济水尽曳其兵，莱阳竞崩厥角。风驱雷厉，直捣大梁，电掣星驰，旋收西洛，济师以略卫相，卷甲而趋邯郸。率搂橹发临清，光声动如破竹，策貔貅克通路，勇势疾若燎毛，镇戍溃而土崩，禁卫隳而瓦解。君臣相顾于穷迫，父子乃谋于遁逃，朝集内殿之妃嫔，夜走北门之车马。臣与遇春等已于八月初二日勒兵入其都城，壶桨以迎，赤戴盆而仰白日，室家相庆，廓氛祲以睹青天。奉宣德威，以安黔黎，尽收图籍而封府库，列郡之讴歌四集，百年之污染一新。驱驰虽效于微劳，方略实遵乎成筭，所以聿彰鸿裂，耆定武功，东沧海而西昆仑，南雕题而北穷发，无有远迩，莫不尊亲，玉帛会，车书同，兴太平之礼乐，人纪修，风俗变，正万世之纲常。”

壬午，以《克元都表》至，群臣上表称贺。礼毕，侍臣复进曰：“自昔革命之际，以臣取君者多，惟汉高祖取秦，起自民间。今陛下不阶尺土一民，以定天下，元主遁归沙漠，兵不黩武，跨越千古。”上曰：“朕思三代及汉、唐、宋历年多者，皆其祖宗仁厚，结于人心，植本深固，人不能忘故也。元自世祖，混一天下，宽恤爱人，亦可谓有仁心矣，但其子孙能持仁厚之心，守而不替，社稷之福也。”

诏改大都路为北平府，命徵元故官送至京师。

车驾发南京，复幸北京。

大将军徐达命参政傅友德分兵守卢沟桥。

癸未，诏大将军徐达置燕山等六卫，以守御北平。于是达改飞熊卫为大兴左卫，淮安卫为大兴右卫，乐安卫为燕山左卫，济宁卫为燕山右卫，青州卫为永清左卫，徐州五所为永清右卫。上以元都既免，遂命大将军徐达、副将军常遇春率师取山西，别留兵三万人分隶六卫，令都督副使孙兴祖、佥事华云龙守之。

诏以御史大夫汤和为偏将军，与平章杨璟俱从大将军徐达征山西。先是，和自福建还庆元，上命造海舟运粮往直沽，候大军征发。是岁，海多飓风，不可行，乃诏和以粮储镇江，还京师，及是，复有是命。

诏以浙西长兴、吉安之民自归附以来，连岁劳于供饷，特免明年秋粮。

乙酉，右丞薛显等率逻骑至古北口，追元溃散遗卒，获马一千六百匹、牛羊八千余头、车二百五十两而还。

戊子，大将军徐达遣右丞薛显、参政傅友德、陆聚等将兵略大同，令指挥叶国珍计度北平南城，周围凡五千三百二十八丈。南城，故金时旧基也。

元翰林学士危素、张以宁、曾坚等谒见大将军徐达于军门，达以其儒者礼遇之。

己丑，置广洋卫亲军指挥使司，以千户李员为指挥佥事。

升江阴千户所为江阴卫，以千户王贞为指挥佥事。

元郴、桂等处守将参政陈虎都率众降，诏以虎都为邳州千户所镇抚，放其部卒四千人为民。

庚寅，上手诏中书省臣曰：“昨张冲上书言时事，其所言有可取者二事：一谓在廷之臣令各言朝廷得失，庶上有所据而用其所长；一谓中书省令各衙门正官各言得失，每月用三人言，言贵简，当选其陈事剀切，不避忌讳者，量加擢用，以餋忠直之气。此言甚可取也。夫闻得失则知利病，知利病则生民蒙其福；听忠直则正人多，正人多则朝廷清明矣。自古治世之君，皆由是道，若秦二世、隋炀帝所以亡者，坐不用此耳。”

千户李某自古北口获扩廓帖木儿谍者余佥院，送于大将军。

壬辰，指挥曹谅等克裕州泉白寨，擒元平章郭云及其将刘祥等。初，指挥唐黑塔攻围其寨，云坚守不下，及大将军达以书往谕之，亦不报。至是，云食且尽，大将军复遣谅等率兵合攻之，云不能支，遂夜遁，谅等追执，送行在。上嘉其忠义，抚育之，赐衣三袭及衾褥，授溧水知县，妻妾子女皆有赐。

癸巳，车驾至北京。

改卫辉路为府，以获嘉之。

大将军徐达遣指挥张焕计度故元皇城，周围一千二十六丈，又遣指挥薛某领东安州，降将左卫帅府副使段英、署丞刘蛮子往本州讨未附守将哈剌赤。

故元留守迭里迷失等谋作乱，欲推其故平章哈剌那海为主，玉田县尹史瓛发之，大将军徐达遣人收捕执迭里迷失及哈剌那海、郎中金刚奴、顺德达鲁花赤金刚宝、员外完者不花、指挥脱帖木儿、和林省管勾脱列不花、僧寿奴并参随伯帖木儿等戮之，以白金、币帛赏史瓛。

甲午，命右副将军冯宗异率兵从大将军徐达取山西。

温州南溪人董孟怡等聚众作乱，温州卫指挥佥事吴广率兵四百人往捕之，谓部将曰：“彼众我寡，与敌则非计，料彼乌合之众，素非行伍，约束者一时胁从，必多携贰，莫若遣人谕以祸福，彼各有父母妻子之念，去逆效顺，易于反掌。”于是按兵询居民与寇中所亲者往谕之，越二日，其党数十人缚孟怡等首乱者三人诣降，广诛之，余众悉遣归乡里。广，合淝人，初名继先，尝受学于余阙，问立身之要，阙告以忠孝，故广为将，通儒术，临事能持大义，后调汀州卫，以老疾终。

遣内官往放元宫人，且谕之曰：“元主奢淫，不恤国政，以致于亡，其宫人皆良家子，幽闭深宫，诚有可愍。尔至，即放遣适人，勿使失所。”

时有御史上言陶安隐微之过，上曰：“朕素知安，安岂有此？且尔何由知之？”对曰：“闻之于道路。”上曰：“御史但取道路之言以毁誉，人以此为尽职乎？”命中书省黜之。省臣进曰：“御史当言路言之有失，乞容之。”上曰：“不然。植佳木者，必去蟫蠹；长良苗者，必芟稂莠；任正士者，必绝邪人。凡邪人之事，君必先结以小信，而后逞其大诈。此人尝有所言，朕不疑而听之，故今日乃为此妄言。夫去小人当如扑火，及其未盛而扑之，则易为力，不然，害滋大矣。”竟黜之。

夜，荧惑犯太微，西垣上将。

丙申，以嵩州、陕州隶南阳府。

甓京师草堂川城三百余丈。

是月，有司奏造乘舆，“服御诸物，应用金者，命皆以铜代之”，有司言：“费小不足靳。”上曰：“朕富有四海，岂吝于此？然所谓俭约者，非身先之，何以率下？小用不节，大费必至，开奢泰之原，启华靡之渐，未必不由于小而至大也。”








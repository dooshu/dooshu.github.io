○为梓州官属祭陆妻阝县人

维垂拱二年太岁丙戌正月壬寅朔二十二日癸亥，长史刘某，谨以清酌庶羞之奠，敬祭陆明府之灵。夫万里之别，犹使饮泪成血，思德音之断绝。况百年之分，能不忧心如薰，想公子兮氛氲？惟彼积德，挺生夫君。天垂白气，地发黄。江则有汜，为国之纪。君传其政，爱人如子。山则有梁，镇兹一方。君宏其道，视人如伤。久劳於外，路阻且长。曾未期月，人之云亡。呜乎哀哉！哀哀弱嗣，朝暮一溢；皎皎孀妻，颓乎下室。蜀门如剑，长安如日。归路何从？我心如疾，呜乎哀哉！凡我在位，羁官边城。共戮力兮，谁言死生。思其人兮造其户庭，恍无见兮寂无声。称觞兮酹酒，心折兮骨惊。呜乎哀哉！


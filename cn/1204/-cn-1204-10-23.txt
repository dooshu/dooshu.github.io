◎严嵩词

词至夏桂洲、严介溪，俱以百字令、木兰花慢为赠答之什，如陆俨山、周白川亦无不效之，但悉遵旧人之韵，千篇一律，了无旨趣。若桂洲闺艳小令，脍灸人口者，则又嫁名於无名氏。集中三百九十调，应酬居多。介溪往来词调，纷纷於扇面画幅相见，辄用以媚之。尝有寄陆俨山百字令。後半云："氐今遥指江云，重吟渭树，高兴参差发。四十年来同宦海，不觉飚驰星灭。槐省垂鱼，凤池鸣玉，相对俱华发。君恩报了，五湖同访烟月。"此正奸雄之语也。余虽不欲以人废言，亦岂至为其所欺耶。［钱允治］


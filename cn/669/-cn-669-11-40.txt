101　治亂有可易之道　多福自我求哲命自我貽　左氏記女寬論萇弘爲害義


氣、志有交勝之理，治、亂有可易之道，故君相不可以言命。多福自我求，哲命自我貽，故聖賢可以言天。天者，理而已。以萇弘爲違天，定元年。是人臣不當扶顛持危也。以楚克有陳爲天道，昭九年。是夷狄可以猾夏亂華也。【原注】趙氏震揆曰：「左氏之害義，未有甚於記女寬之論萇弘也。自昔聖賢未嘗以天廢人，殷既錯天命，王子則曰：『自靖自獻。』周天命不又，大夫則曰：『黽勉從事。』治亂安危，天之天也；危持顛扶，人之天也。以忠臣孝子爲違天，則亂臣賊子爲順天矣，而可哉？」

【元圻案】全氏經史問答曰：「左氏喜言前知，故於萇弘之死，求其先兆而不得，則以此當之。其説在外傳爲尤詳，然可謂誣妄之至。假如其言，則是人臣當國事將去，必袖手旁觀，方有合於明哲保身之旨，而知其不可而爲之者，皆有天殃，宇宙更無可支拄之理。成敗論人之悖，一至於此！唐柳子厚、吕化光、牛思黯已非之矣。」〇柳子厚弔萇弘文曰：「豈成城以夸功矣，哀清廟之將殘。嫉彪子之肆誕兮，彌皇覽以爲謾。」吕温古東周城銘序曰：「萇弘城成周，晉女叔寬曰：『天之所壞，不可支也。萇弘違天，必受其咎。』左氏明徵以爲世規，俾持顛之臣，沮其勝氣，非所以勵尊王、垂大順也。」牛僧孺訟忠云：「萇弘之城成周也，晉女叔寬謂弘違天不免也。國語衞彪徯又云：『長叔支天有咎也。支天壞，違天也。人道補天，反常也。誘人城周，誑人也。』左丘明皆然其言。若是則帝王不務爲政，而務稱天命；下不務竭忠，而務别興衰矣。必謂天壞不支，自古無中興之君乎？衰運不補，自古無持危之臣乎？」〇宋史藝文志：「趙震揆春秋類論四十卷。」朱竹垞經義考云：「佚。按王氏困學紀聞載趙氏類論一條云云。」即原注所引是也。其趙氏爵里，竹垞亦不詳載，蓋已無可攷。






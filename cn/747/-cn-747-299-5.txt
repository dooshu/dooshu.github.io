○贺雨表

昨二十五日，伏见高力士奉宣敕旨，亲於兴庆池投龙祈雨。伏以何言者天，卑听以平施；惟微者圣，旋感而降祥：用能感孚响臻，幽赞昭应，圣德美利，其至矣哉！顷西郊微愆，南亩不害，远自河陕，已闻沾洽，近次咸秦，颇未均被。而圣情迁轸，忧劳日昃，降天步，祷神池，屑然，若有从助，俯祈万福之，仰叩三灵之心。言发而旋云朝齐，神通而甘露降澍，人欣华黍之盛，物睹由庚之乐。不疾之速，书契所未闻；至诚之感，皇王所不载。沾休之庆，曲成群物，况在臣等，切倍常情，望宣付史馆，式彰昭感之美。


○谢吏部侍郎表

臣真卿言：伏奉某月日恩制，以臣为吏部侍郎。又奉某月日恩制，加臣银青光禄大夫。浃辰之间，殊泽氵存至，恭承宠命，戴荷交驰。中谢。窃以国之所急，必在官人，铨综之司，非贤弗授。伏揆虚薄，祗惧实深，常恐上尘则哲之明，下负窃位之责。未酬万一，再沐恩私，宠命忽临，旧阶旋复。叨荣既甚，宥过何深？佩玉腰金，实惧在梁之刺；忘躯拜赐，惟怀粉骨之诚。施重力微，罔知攸措。无任荷戴屏营之至。


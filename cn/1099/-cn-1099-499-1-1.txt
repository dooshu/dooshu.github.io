○劾客氏疏 【 客氏】

先生居平最留意江南水利纂成一書尚未付梓為長公豫瞻先生擕往江右竟未及采僅錄其関切治乱者二首

山陵竣事出宮、奉有　明旨、不必鰓鰓過計為也、旋有臺臣王心一以義裁恩一疏、　聖旨寬之而不責職益欽仰、今月二十六日、果傳客氏午時出君臣于是舉手加額、突奉今諭、職且驚且駭、謂此有所矯托不出于　皇上耶、青天白日之下、斷斷無此理、謂　皇上果迫于義不容遲、情不忍割、旋出之而旋悔之耶、職又不敢信、　皇上固聰明英睿、不世出之主也。且以其身在宥天下、而不忍一保姆。至忘寢食。明告中外、有是理乎、使　皇上未離襁褓則可、今年巳出幼、外之則有凝丞輔弼、內之則　中宮叶琴瑟之逑、兩宮廩小星之義起居食息、調護維持、以節留精神、以漸磨令德、其何有于保姆、而為此戀戀耶、且　皇上一身、天地神明所呵護之身也、　二祖十宗所付託之身也、詎一保姆得私其恩、天地呵護之矣。祖宗付託之矣。而首于即位之日。怵以遼警。告以災傷。兵動九邊。餉窮四海。此又天地祖宗借外憂以動我　皇上者也。　皇上念及此。即霄衣旰食。夙興夜寐。諭文武諸臣。矢心滅賊。以奠山河。猶恐不給。乃緣兒女涕泣。何為且　皇上不念邇者三喪?舉。兩母后棄皇上于誦詩舞勺之年。　先帝二十載青宮。三旬紫極。倐忽崩殂。頃雖升祔禮成。寶窚未築。有司宵露。職旋繞其際。猶泣下沾襟。窃意　皇上九重之內。必有寤寐興哀。桮棬顧痛者。特外廷遼遠。無由得知。而又反有憶泣保姆之諭甚矣為聖德之累也今夫諸王公主、至親貴矣、朱邸既開、叩閽不易、奈何獨使么麼里婦、狎近至尊哉、憶職等匍匐送喪之日、萬姓角崩、千官雲擁、獨一乘軒在後、巍然居中、道路指目、咸曰奉聖夫人客氏、靡不舌撟眼張者、又禮臣周道登語職云、神主進德勝門、一老嫗長跪路旁、望塵號慟驚問之、有錦衣臣駱思恭曰、此　先帝阿姆、恩寵未逮是以悲耳、職喟然興歎、同此阿乳之功、薄者使行路猶憐、厚者能不盈滿招忌、女德無極、　皇上即為客氏一身富貴計、亦宜早加裁抑、曲示保全、不宜格外隆恩、以寵而益之毒、且　皇上始而徘徊眷注、稍遲其出、猶可言也、出而再入不可、時出時入猶萬萬不可何也、宮闈禁近之地、詎宜習熟往來、閭巷穢褻之身、何得輒混視聽、况中涓群小內外鎖連借叢煬竈有不忍言者


王婿五文遣使慰问兼寄檿丝海味得小女诸甥消息泫然有作

缇萦哭不再，逸少痛何如。
稚子能怜我，愁人只忆渠。
故园三世泪，间道数行书。
启笥黄桑茧，充盘紫蟹胥。
客心方黯澹，使者对欷歔。
乡国惊多垒，朝昏鲜定居。
四邻馀旧井，百亩废新畬。
凶问讹方甚，奇冤古有诸。
那能身化鹤，忍见宅为潴。
夕寝嗟无褐，晨餐久绝蔬。
厌闻百舌鸟，空忆四腮鲈。
皎皎燃犀烛，茫茫载鬼车。
密云将涣矣，病骨倘归欤。
白社寻高纳，沧洲狎老渔。
空山余独往，荒径尔同锄。
他日期游衍，前期戒扫除。
悬知小儿女，啼笑满衣裾。


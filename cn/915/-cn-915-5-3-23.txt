◇令诸王及宗室公侯各将适子一人入朝诏（太和五年八月）

古者诸侯朝聘，所以敦睦亲亲协和万国也。先帝著令，不欲使诸王在京都者，谓幼主在位，母后摄政，防微以渐，关诸盛衰也。朕惟不见诸王十有二载，悠悠之怀，能不兴思！其令诸王及宗室公侯各将适子一人入朝。后有少主、母后在宫者，自如先帝令，申明著于令。（《魏志·明帝纪》）


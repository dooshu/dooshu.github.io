○请更定诸州贡人朝拜仪制奏（长兴三年十二月礼部贡院）

准《会要》：长寿二年七月十日，左拾遗刘承庆上疏曰：“伏见比年以来，天下诸州所贡方物，至元日皆陈在御前，惟贡人独於朝堂列拜。伏请贡人至元日列在方物之前，以备充庭之礼。”制曰：“可。”近年直至临锁院前，赴应天门外朝见。今後请令举人复赴正仗，仍缘今岁已晚，贡士未齐，欲且据见到人点引，牒送四方馆。至元日请令通事舍人一员，引押朝贺，列在贡物之前。或以人数不少，即请令诸科解头一人就列。其馀续到者，候齐日别令朝见。如蒙允许，当司即於都省点别习仪。


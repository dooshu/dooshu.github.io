○贺崔相国书

伏惟大方全德，自中发外，蕴为志气，播为事业。然则阜庶生物，操持化权，结於众心，为日固久。且大贤之出处，天下之否泰也，故诏下之日，人人相庆。又早岁获睹皇极综论元德志孤云赋凄风诗，伏读累日，备见精虑之所至。言理乱者，多推世运於必然，殊不知弛张变化，存乎其人而已。自古哲贤之徒，或尚志不展，郁堙当世，长叹痛哭，於是乎作。伏惟以常所感慨，申於盛明，使三辰光润，万方轨道，实在指顾，岂逃彀中。且以西汉公辅言之，萧曹以清静熙帝载，良平以谟明赞王业。至宣帝时，则魏相通故事，邴吉知大体，斯皆章章可者也。洎夫张苍之律历，孙宏之文章，韦贤之好学，平当之有耻，然亦号为贤相。抑又次焉，至若匡、张、孔、马，服儒衣冠，被阿谀之讥，不胜其任。最下则陶青、刘舍、庄翟、赵周之徒，皆龌龊备位，故身名偕泯。夫此数子者，岂不粗知君臣之道，古今之变哉？病於无所发明，保持禄位而已。有时无功，可不谓大哀乎！又古人有立德立功立言之训，顾惟多幸，获览炳然之文，又备陈馀论，有以见大君子遣辞发虑，宏裕溥博者矣。惟德与功，实在今日，洒天下耳目，复万物於全性，在丈人践而行之，守而终之而已。不宣。某再拜。


○寿昌仙源县主出降制

鸾台：相王长女寿昌县主，第五女仙源县主，并禀灵天汉，渐训王门，质耀桃李，性芬兰蕙。帝孙将降，甫及笄年，国人所承，允归时望。清庙斋郎崔珍，太子左奉御薛伯阳，并地袭衣冠，躬履名教，风猷美茂，才艺纷纶。飞凤之占，既合其吉；乘龙之背，宜膺双举。寿昌县主可出适珍、仙源县主可出适伯阳。仍令所司准式。


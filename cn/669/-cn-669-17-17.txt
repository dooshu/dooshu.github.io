91　古器銘云十有三月　嗣王踰年未改元以月數　古字皆重疊爲之


古器銘云「十有三月」、「十有四月」、集證：「宣和博古圖周南宫中鼎銘云：『惟十有三月，庚寅。』周雝公緘鼎銘：『惟十有四月，既死霸。』」「十有九月」，云「正月乙子」，或云「丁子」。集證：「吕與叔考古圖商兄癸彝云：『十九月，惟王九祀。』世昌戠敦云：『惟正月乙子，王格于太室。』商兄癸彝云：『丁子王錫爵。』」吕與叔考古圖謂：「嗣王踰年未改元，故以月數。」乙子即甲子，丁子即丙子，世質人淳，取其同類。不然，殆不可考。曾子固謂：「古字皆重出，此文作亖者，特二字耳。」

【元圻案】歐陽公集古録：「商雒鼎銘者，原甫在長安時，得之上雒。其銘云：『惟十有四月，既死霸，王在都下，雝公作鼎，用追享丁，于皇且考，用气麋壽，萬年無疆。子子孫孫永寶用。』雝公不知爲何人。原甫謂古丁、寧字通用。而蔡君謨謂『十有四月』者何，原甫亦不能言也。」〇曾子固跋桂陽周府君碑云：「以余考之，古字如亦作、人作仌之類，皆重出，如此者甚衆。則此文作亖者，特二字耳。永叔、原父、君謨皆博識，而亦有所不知，故并見之於此。」〇宋黄長睿東觀餘論周史伯碩父鼎説：「銘之首曰『惟六年八月初吉己子』，以己配子，則於十日剛柔，疑若弗類。然三代鼎彝銘則若此者，甚多有之。商兄癸彝文曰『丁子』〔一〕，周戠敦文曰『乙子』是也。或曰戊與己同類，古尚未分，則所謂己子，乃戊子也。或曰易之五位相得而各有合，以配十日，若甲與己合，古亦未分，則所謂己子，乃甲子也。丁子、乙子，義亦如之。其説未知孰是。」〇董逌廣川書跋云：「蓋以剛日柔日相配，而制器之日用剛，以柔配之，用柔則亦以剛爲之配，五行之用然也。戊己爲土，戊爲土生，己爲土滅，剛日不用，而以己配者，蓋用其剛，必用柔以成之。今術家猶然。在甲子六年正月朔當辛未〔二〕，則八月一日朔當戊子。」〇趙明誠曰：「余嘗考之古人君即位，明年稱元年，蓋無踰年不改元之事。又余所藏牧敦銘有云『惟王十年十有三月』，以此知吕氏之説非是。蓋古語有不可曉者，闕之可也。」〇四庫全書總目譜録類：「考古圖十卷，宋吕大臨撰。大臨，字與叔，藍田人。元祐中官秘書省正字〔三〕。事蹟附載宋史吕大防傳。圖成於元祐壬申，在宣和博古圖之前，而體例謹嚴，不似博古圖之附會。」

〔一〕「兄」，原作「元」，據四庫本東觀餘論卷上周史伯碩父鼎説改。

〔二〕「當」，原脱，據四庫本廣川書跋卷二史伯碩父鼎銘補。

〔三〕「字」，原作「事」，據中華本四庫全書總目卷一一五子部譜録類考古圖改。






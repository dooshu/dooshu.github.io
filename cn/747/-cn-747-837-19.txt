○授韦韬光禄卿等制

敕。具官韦韬等。卿寺胶庠，佥曰清署。序迁慎择，必惟其人。以韬儒素承家，直方守道。源本粹茂，材术周通。以绩诗礼饬躬，簪裳著代。心惟耿介，志在功名。以承休养素典坟，服膺萤雪。成如麟角，雅有凤毛。以承鼎甲华宗，松筠茂行。贞方从政，谏谳有闻。而皆久脱朝簪，能安陋巷。列卿曹而象月，次国学以横经。我俞丞相之求，尔叶轮辕之用。敬慎尔事，往临厥官。无或素飧，以塞虚位。可。


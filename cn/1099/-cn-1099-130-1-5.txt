○議夾勦方畧疏 【 會勦湖寇】

據江西嶺北道副使楊璋呈、奉臣案驗、准兵部咨、該廵撫湖廣都御史秦金、題為緊急賊情事、備行計處兵糧、約會三省、將上猶縣等處賊巢剋期九月中進勦等因、遵依隨將本道兵糧事宜計呈本院轉達奏聞定奪外、隨據南安府上猶大庾等縣申稱、賊勢少挫、若乘此機會、直搗其巢、旬月之間、可期掃蕩、但聞湖廣之兵、既巳齊集、而廣東因府江班師未久、復調狼兵、未有定期、楊副使亦善指畫地形故事謹按地圖江西之南安有上猶大庾桶岡等處賊巢。與湖廣桂東桂陽接境。夾攻之舉。止該江西與湖廣會合。而廣東止于仁化縣要害把截夾攻不與焉贑州之龍南有浰頭賊巢。與廣東龍川接境。夾攻之舉。止該江西與廣東會合而湖廣不與焉廣東樂昌乳源賊巢。與湖廣宜章縣接境。惠州賊巢。與湖廣臨武縣接境。仁化縣賊巢。與湖廣桂陽縣接境。夾攻之舉。止該湖廣廣東二省會合。而江西止於大庾縣要害把截夾攻不與焉名雖三省大舉。其實自有先後。舉動次第。不相妨礙。若不此之察。必欲通待三省之兵齊集。然後進勦。則老師費財。為害匪細。合將前項事宜。約會三省。以次漸舉。庶兵力不竭。糧餉可省。等因據呈到臣、看得三省夾攻。必須彼此剋期定日。同時並舉。斯乃事體之常。然兵無定勢。謀貴從時。苟勢或因地而異便。則事宜量力以乘機。三省賊巢連絡千里。雖聲勢相因。而其間亦自有種類之分。界限之隔。惟賊情自分故可次第誅翦利則爭趨患不相顧乃其性習誠使三省之兵。皆巳齊備。會約並進夫豈不善。但今廣東狼兵。方自府江班師而歸。欲復調集。恐非旬月所能。兩省之兵既集。兵久不决必有變生故不待會合可擊則擊久頓而不進。賊必驚疑。愈生其奸。悍者奔突。黠者潛逃。老師廢財。意外之虞。乘間而起。雖有智者。難善其後。誠使先合湖廣江西之兵。併力而舉上猶諸賊逮事之畢廣東之兵亦且集矣則又合湖廣廣東之兵。併力而舉樂昌諸處逮事之畢江西之兵又得以少息矣則又合廣東江西之兵。併力而舉龍川。方其併力於上猶。撫諭以離其黨而後可次第進攻則姑遣人佯撫樂昌諸賊以安其心。彼見廣東既未有備。而湖廣之兵又不及巳。苟幸旦夕之生。必不敢越界以援上猶。及夫上猶既舉。而湖廣移兵以合廣東。則樂昌諸賊。其勢巳孤。二省兵力益專。其舉之益易。當是之時。龍川賊巢相去遼絕。自以為風馬牛不相及。彼見江西之兵又撤。意必不疑班師之日。出其不意。回軍合擊。蔑有不濟者矣。臣竊以為因地之宜先後合擊之便。除臣遵照兵部咨來題奉　欽依、會兵征勦、亦聽隨宜會議施行事理、巳將前項事宜移咨廣東湖廣總督廵撫等官知會、一面相機行事外、緣係地方緊急賊情事理、為此具本題　知、


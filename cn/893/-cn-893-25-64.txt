宣城哭蒋征君华





敬亭埋玉树，知是蒋征君。[一]

安得相如草，空余封禅文。[二]

池台空有月，词赋旧凌云。[三]

独挂延陵剑，[四]千秋在古坟。

[一]《一统志》：蒋华墓，在敬亭山。华，唐人，尝与李白游，白诗曰：“敬亭山下墓，知是蒋征君。”《世说》：庾文康亡，何扬州临葬云：“埋玉树着土中，使人情何能已已。”



[二]《史记》：相如既病免，家居茂陵。天子曰：“司马相如病甚，可往从悉取其书。若不然，后失之矣。”使所忠往，而相如已死，家无书。问其妻，对曰：“长卿固未尝有书也。时时著书，人又取去，即空居。长卿未死时，为一卷书，曰有使来求书，奏之。无他书。”其遗札言封禅事。所忠奏其书，天子异之。



[三]《汉书》：武帝好神仙，相如上《大人赋》，欲以讽，帝反缥缥有凌云之志。



[四]延陵剑，见前三首注。






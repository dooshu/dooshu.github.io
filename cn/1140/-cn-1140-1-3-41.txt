重建秀江桥记

事尝发於不再计而成於不惮烦当大险之未济也兴役动衆功钜费艰无夙储以经始则相顾畏缩不敢发及其垂成而莫究也财力既殚经营既倦衆皆曰是可已矣余以俟异日则姑苟且卒事而其败也溃散而不可收凡事尽然郡国之治桥梁其一也夫出人力以与阳侯争胜负用之湍流漂石之所十金不当一也取之公私瘠枯耗弊之余一金不翅十也於此不辞难不终倦而为之坚以备则其事为可书袁州北郭道当江楚之冲秀江湍悍实啮城根明嘉靖中始置石桥赐名广泽而郡人犹称曰秀江桥从其地也今百余年兴废凡三告矣先是万历之已酉桥崩及趾遂有议他徙者郡人作浮梁於邑学之东偏因仍十余年於时郡守黄君鸣乔兴复其旧维大鸿胪袁公业泗是董是营已又同江督袁公继咸修缮

国朝顺治丙申前守吴君南岱又补葺之并有记辛丑夏五月江涨暴甚倾坏十余丈盖矶於江故易泐又数苦兵寇蹂躏摧败亦其势然也方是时衆相顾震駴谓是殆不可复或需之迟久涨洊至仅存之石必荡决无遗留於时文武上下佥谋斯同募金伐石维太守胡君希圣是诹是图将讫工而胡君免去今李君芳春至不遑启处乃克成之面覆以石旁置栏槛补塞罅漏益旧增新其间後先劳勩用缵鸿胪公之志者则进士袁君继梓与有力焉问其费凡若干金问其落成则乙已岁是役也为之数年助之者千百人而倡於二三长吏及士大夫相继修举必果必周以迄有成夫袁之人亦劳矣其土瘠无它产人无它业又多藉客佃力不任赋税既俭且贫故重弃财岁又洊饥修城治廨之役且骈集非上竭其诚下激於义乌能有为而毕就哉君子所履小人所视於乎是可知为政也已同事兹役者协守副总兵许君壮猷中军都司董君正已袁州府同知孙君席庆推官郑君知宜春县董君义行皆捐槖有劳绩尚禆来者有考云


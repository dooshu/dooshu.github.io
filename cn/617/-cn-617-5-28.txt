男僧与女妓


【原文】

国俗男欲为僧者，听。既受戒，有廪给。有犯戒者，饬令还俗，放之别岛。

女子愿为土妓者，亦听。接交外客，女之兄弟仍与外客叙亲往来，然率皆贫民，故不以为耻。若已嫁夫而复敢犯奸者，许女之父兄自杀之，不以告王。即告王，王亦不赦。此国中良贱之大防，所以重廉耻也。

此邦有红衣妓，与之言不解。按拍清歌，皆方言也。然风韵亦正有佳者，殆不减憨园。近忽因事他迁，以扇索诗，因题二诗以赠之。诗云：

芳龄二八最风流，楚楚腰身剪剪眸。

手抱琵琶浑不语，似曾相识在苏州。

新愁旧恨感千端，再见真如隔世难。

可惜今宵好明月，与谁共卷绣帘看？

国人率恭谨，有所受，必高举为礼。有所敬，则俯身搓手而后膜拜。劝尊者酒，酌而置杯于指尖以为敬，平等则置手心。



【注释】

听：听任，任凭。



土妓：未入官籍的娼妓。






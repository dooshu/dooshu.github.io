日辰占第十七

日为君，月为后，五星主官，二十八宿各属分野。主职有常，列坐三百，各司其位，具知当条。然灾祥发见，国俗不同，事借日辰，以辨其所居，以知其分次。是以有岁，有月，有日，有时，有所，各占其分。

岁在甲，为齐；乙，为海外东夷；丙，为楚；丁，为江淮、南蛮、海岱；戊，为韩、魏、中州、河济；己为韩、魏；庚，为秦；辛，为华山以西，为西夷之国；壬，为燕、赵、魏。癸，为常山已北，北夷燕赵之国。子，为周。丑，为翟魏，亦主辽东；寅，为楚赵；卯，为郑；辰，为晋邯郸、赵国；巳，为卫；午，为秦；未，为中山、梁、宋；申，为齐、晋、魏；酉，为鲁；戌，为赵，为吴，为越。亥，为燕、代。

岁月日时，及见灾所在之地，皆同用之。

假令丙辰年七月丁卯日午时，灾见于未地，太岁在丙辰。丙为楚，辰为晋。七月申，申为晋魏，丁卯月，丁为江淮南蛮。午时，午为秦。灾见未地，未为中山梁宋。即是其地各有灾也。《尚书洪范》云：王者唯岁。王者即占于楚晋有为灾也。卿士唯月，七月即占于晋魏为有灾。师尹唯日，丁即为江淮南蛮、卯为郑国等有灾。他皆仿此。此即梓慎、裨灶占异而俱验也。

按《春秋》，鲁昭公十年春正月戊子，祅星出于婺女，见于申维。女属齐，申为晋分。梓慎见祅星出，知晋侯以戊子日死。所以知者何？齐逢公死时亦有此星见。推以方之，知晋平公将死。梓慎，鲁大夫也。襄公二十八年，岁星失次，淫于玄枵中五度，在虚，以为蛇乘龙。是岁星虚下，故曰蛇乘龙。龙为寿星，宋郑之分。梓慎见蛇乘龙，以为宋郑将饥，裨灶以为周王及楚子皆死，以虚宿冲午，午为张翼，周楚之分，故二人占不同而皆验。


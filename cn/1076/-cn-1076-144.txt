卷一百四十四

<史部,诏令奏议类,奏议之属,历代名臣奏议>

钦定四库全书

历代名臣奏议卷一百四十四

明　杨士奇等　撰

用人

宋孝宗隆兴二年张浚次平江奏论人才曰臣初十日自平江府门外起发屡得雨泽物价不贵据诸处报闸水已通粮运毕集建康镇江榷货两务日纳二万余缗俟臣回自取见钱粮的确数目别具闻奏伏乞圣慈少寛念虑臣今日得知泰州范愉申到被虏脱归人曾充敌寨军曹司备知敌中人马钱粮数目与向来范常田换并近日于崇之所供申数目一同仰惟陛下圣知自天神机独照敌之强弱形势尽在目中所患乏同心同德之助而文词之士识见浅陋无肯为陛下竭死力任重责者向若智者献谋勇者効命通财计者究心於经画练边事者尽节於封陲先其所急後其所缓一意图事有死无二如创业之时马上求治陛下何忧夫事之不济哉臣愿陛下急收人才为吾羽翼必使议论归一谗说莫间以揆今日之变天下幸甚

廷臣上言谓国朝视文武为一体故有武臣以文学换授文资文臣以材略智谋换右职当边寄者盖文武两涂情本参商若文臣总干戎事不换武阶则终以气习相忌冇不乐从者矣今兵尘未息方厉恢复之图愿博采中外有材智权略可以临边可以制阃者仿旧制改授从之乾道以後又选大将之家能世其武勇者武举及第武艺絶伦可为将佐者会廷臣言曰方今国家之兵东至淮海西至川蜀殆百余万其间可为将帅者不在其上则在其下而朝廷未知振其气表其才也今文臣有三人举主则为之循资再任五人则为之改秩而武臣无有焉古语曰三辰不轨擢士为相蛮夷不恭拔卒为将宜令都统制视监司者岁举武臣二人视郡守者岁举一人以智勇俱全为上善抚士卒专有胆勇者次之不拘将校士卒优以奨擢被举人有临战不用命者与文臣犯入已赃者同并坐举主帝可其奏仍着为法

隆兴间起居郎胡铨上疏曰臣闻人主高拱一堂之上而天下之事无不知人之贤不肖无不察事之利害无不闻岂他术哉不过曰委任一相而已矣夫一相岂能尽知天下之事尽察人之贤不肖而尽决夫事之利害哉不过曰人之贤者进之人之不贤者退之言之善者用之不善者罢之事之利则行之害则去之故贤相能兼衆人之善而贤主能兼宰相之善然世之治也宰相尚能而逊其下羣贤竭智以事其上上下有礼而治功成由不争也谓之懿德世之乱也宰相称其功以加衆人衆人伐其技以凭其上是以上下无礼而乱虐生由争善也谓之昏德自古天下国家废兴存亡之端而未尝不系乎斯二者也夫留侯汉朝第一也坐筹画策天造地设汉庭无能出其右者然樊哙谏沛公无止秦宫沛公不从留侯曰哙言善愿听之娄敬说汉王都关中上疑之留侯曰娄敬之言是也於是上即日车驾西都关中夫韩淮隂犹耻与哙为伍而娄敬脱挽辂一妄庸人耳而留侯亟推其言於汉王可不谓大贤哉魏相亦中兴贤宰也其谋谟庙堂之上必有大过人者然读赵充国二疏传则亦用衆臣之长耳充国欲罢兵留屯计可谓迂矣相推其言以为可必用帝乃从其计疏广为太子傅平恩侯许伯建议使其弟舜监护太子家广曰太子师友必於天下英俊不宜独亲外家相免冠谢上曰此非臣等所及宣帝由是听之夫用兵大议也太子国本也魏相不以二臣为轻议而更以为可从孝宣中兴丙魏有声岂不由推贤扬善而致然哉区区之愚仰惟裁择

乾道中秘书省正字林光朝上疏曰臣闻之道涂窃谓陛下即位以来每有人才不足之叹昨者御便殿对宰臣论及用人之道云章奎画聚而成书臣以正字名官一代谟训所当紬绎幸因赐对得以吐狂愚之说愿陛下少垂听焉陛下有虞舜之孝有夏禹之俭有文王之勤劳又其经营土宇整顿人物有唐太宗之明天下以是数者归之陛下盖以其实状也非虚名也陛下温顔听纳如此不惮烦不应有人才不足之叹此臣所未喻也夫以天地所养雨露所滋杂然百物古犹今也百物之在天下何尝不足古今天下岂有人才阙然不足之时耶人君自处常若不足则人才斯有余矣若自以为有余则安得不起人才不足之叹乎高帝自以为有余则四皓不肯出光武自以为有余则严子陵不肯仕若以谓天下之大不得此数人者是未足为轻重然舜所得才五人耳禹得一臯陶文王得夫二老者帝王之世人才非不足而其未易得也又如此陛下尝有意於唐太宗之事太宗所得者房玄龄杜如晦一时人物又皆夤缘房杜得以尽其所长是贞观之时未尝以人才不足为患也臣因论太宗之事偶於此又得一说天下人才有遭逢成就在乎上之人今天下以郑国公魏徵为纯臣若无一事可议者方其遨游於李密窦建德二者之间使如是终身无所遇合则安得为全人以是知豪杰之士琢削镌磨或有待乎上之人陛下何遽以人才不足为患也刍荛之言多不切事情惟陛下裁赦冒犯天威不任陨越

淳熙中光朝为中书舍人缴奏谢廓然赐出身除殿中侍御史词头状曰臣昨蒙陛下记録孤远召臣於岭外遭遇临雍夤缘从槖臣之侥冒亦已太过当此晚节非有好名干进之疑事或可言虽死何憾臣窃闻王安石欲以李定为监察御史里行宋敏求知制诰不敢具草今月二十六日送到録黄一道谢廓然可赐出身除殿中侍御史此在公论冇所未安臣职当书行若畏祸忍耻不得已书之他日陛下必然有所悔则臣为欺君者臣之残年尚在人数中岂应负此名此臣所以不避诛斥而略陈大槩臣备数词掖凡再行谢廓然词未尝不备述上意以谢廓然为能吏今陛下赐以太常之第命以御史之官是科目太凡名器太轻非所以开张正涂诱来谠论也前日尝欲以李大正为六察官未几复寝岂谓科目出於至公不以轻予人也谢廓然之所长者可以治财赋理狱讼至於耳目之司纪纲之地则有所不可六部寺监所系者一职惟御史府所系者国体天下以为可畏者谏官御史也非御史可畏畏公议也安得如范纯仁吕大防者除书之下公议自定苟或人人皆可为御史则公议不立公议不立则天下亦何畏哉是国体轻重在於此不可不早定也中书号令所自出令出惟行弗惟反今此一件臣若书行不知中书所当缴者为何事然天子择言事之官而臣以本职有所可否则为犯雷霆之威无复生全臣已阖门待罪所有録黄臣未敢书行

乾道三年虞允文奏论用人久任利害疏曰皇帝御选德殿命臣俊卿臣允文臣克家入奏事已乃赐坐从容论今日治道上顾谓臣等用人必当其才必久其任其效乃着臣等对各有指臣某昩死奏诚如陛下圣训然自古才难知而用之亦难惟公其选则才无不当久其任则职无不举虞舜氏命官置牧之意具载於书其严如此上曰良是命臣等各述所对将刻之屏障君臣交修垂永永戒臣等拜手退敬推原本始上称明诏臣观舜典八百一十二言命官之序周悉重复臯陶以刑契以教夷夔以礼乐禹则播九州告水功各司一职不相乱也三年而考其绩九年而黜陟之水土平刑政举庶功毕奏考其当时选用之际上则为之堲谗说难任人下则往哉钦哉济济相逊不求责於力分之外不苟简於授受之初其选公故能当其才而可久其任庶政惟和万邦以穆叔季而降君臣之间非不知此至分职任事帅背此而驰抑亦有繇也哉授者无委能之意受之者有偷合之心或才不才之并处而媢忌生或君子小人之参用而机谋胜一王尊之贤佞不察於爱憎两曾参之是非亦失於疑似甚者朋邪丑正险陂害成溺於亲昵而用其偏压以权势而防其进风尚既薄人伪益滋隂植?与而伺候短长巧出语言而变乱白黑私谒日胜公道日暧用之无适当之才任之无可久之效此自古及今害治之大者危亡之相寻可畏可惧而不可不察也且羿非射则无术秋舍奕则无艺仓扁弃医则无活人之功盖执一而求与百俱废矣故武王之治位事惟能孔子之言使人以器如因其能随其器久任而责成之失之者亦鲜矣昔在庆历枢密副使臣弼上言欲辑三朝典故文字编成一书寘在二府俾为模范因乾德任官之诏为之释曰先朝台省之任必取才望相当能称其职者以三年为满所以人无躁进之心官有宿守之业近者除授数月即迁人知速去官无成绩犇竞之风由此而甚呜呼弼诚知治体者也臣不佞窃於今日有感於斯言臣某谨书

允文又上言曰臣闻论相系之人主而择相当以天下故宰相者天下之选也选不以天下而用於一人之私意所相非所任所任非所相而天下之心必有所不服矣舜之举臯陶汤之举伊尹所以必选於衆而不仁者自远也陛下登大位今七年勤於论相数置而亟免者已七八辈岂陛下所乐为哉意者论相之初择之不审也以陛下之圣则天纵以陛下之智勇则天锡以陛下之所立规模则天授羣臣何敢望清光万分之一而敢冒当辅相之位故泯默就职奉行文书尚皇皇然鳃鳃然冇不胜任之忧其欲求免於谴诃亦难矣舜之相臯陶汤之相伊尹方册所载一君一相之间道与气合礼与情备上下相须驩欣交通无形迹疑忌之嫌治功之成高出千古岂有他哉以圣贤明良之会相侔而不相远也荀卿论人主之道有曰身能相能者王其相须盖如此昔魏武侯与羣臣谋事羣臣不能及罢朝有喜色吴起谏以楚庄王之言曰世不絶圣国不乏贤今寡人与羣臣谋事而羣臣不及有楚国殆矣之叹至唐太宗与臣僚论事有不出太宗意者太宗退而忧之景德之间真宗与陈尧叟更论前代求治之君盖尝举其事以相为戒也如臣不才视近岁数辈相有不能企而及者多矣学不足以自信明不足以自防一身之孤不足以自保而欲使臣辅陛下天之所纵所锡所授者求其能审国是断国论强国势立功立事以副陛下简拔之意臣虽甚愚自知其不可也臣愿陛下举舜汤所以选者思楚庄王唐太宗之所忧者法真宗皇帝君臣所以相戒者旁求非常之才以应非常之运择之於未用之前信之於既用之後使之议论天下之事陛下虚心而察纳之使之负荷天下之责陛下端已而责成之论议负荷不岐为二而是非自定利害自明重轻之势不分毁誉乱真之祸不作则治功必进治效必成四海之大惟陛下意所欲为而实非臣之所能也改命更择以幸天下臣敢以死请伏惟财幸

乾道五年汪应辰进杜黄裳李德裕告君故事曰唐宪宗与宰相论自古帝王或勤劳庶政或端拱无为互有得失何为而可杜黄裳对曰王者上承天地宗庙下抚百姓四夷夙夜忧勤固不可自暇自逸然上下有分纪纲有序苟选天下贤才而委任之有功则赏有罪则刑选用以公赏刑以信则谁不尽力何求不获哉故明主劳於求人而逸於任人至於簿书狱市烦细之事各有司存非人主所宜亲也昔秦始皇以衡石程书魏明帝自按行尚书事隋文帝卫士传飱皆无补於当时取讥於後来其耳目形神非不劳也所务非其道也夫人主患不推诚人臣患不竭忠苟上疑其下下欺其上将以求理不亦难乎武宗以李德裕为相德裕言於帝曰致理之要在於辨羣臣之邪正夫宰相不能人人忠良或为欺罔主心始疑於是旁询小臣以察执政如德宗末年所听任者唯裴延龄辈宰相书勅而已此政事所以日乱也陛下诚能选择贤才以为宰相有奸罔者立黜去之常令政事皆出中书推心委任坚定不移则天下何忧不理哉

臣窃以唐自天宝後惟宪宗武宗能修政事复振威令观杜黄裳李德裕所以告其君者可谓得其要矣二帝能信用其言宜其有成功也

六年周必大上言曰臣闻立政图事人才为急然而平居选择则易缓急求之实难又况一官易效通才难得优赵魏者不可为滕薛有文事者未必有武备自非储蓄素广品目素定一旦任违所长用过其量譬之以骥捕鼠使蚉负山小大虽殊其失一也仰惟陛下内修政事外靖边陲今日先务孰有大於此者臣愿深诏执事杂举中外文武之才不限员数不拘资序区分所能总为一籍若驭军若临边若经理财赋若行视利害若监司若郡守推类以往详议格目仍於其间各纪所长假令某人可驭军也又须别列其孰智孰勇孰当为偏禆孰当为统帅某人可治郡也又须辨其孰中和孰健决或使之抚雅俗或使之治繁剧人为一格格储数人继此有得接续来上藏之禁中副在二府无事之日预加审核遇有任使按图而取比之既寒索裘已渴浚井其为利害盖相远矣

七年必大为礼部侍郎又论人才上言曰臣闻帝王用人之道二不次而任者大才也循次而升者常才也诚使鹰扬如太公先觉如伊尹一旦拔於耕钓之间寘诸辅佐之列人亦孰以为过若乃佞而托於忠伪而托於诚私而托於公苟不察焉其害深矣孔子曰始吾於人也听其言而信其行今吾於人也听其言而观其行古犹如此况後世乎仰惟陛下知人则哲如帝尧立贤无方如成汤人才小大固不逃於圣鉴然乃者尝遣使理财矣又尝遣使按军矣方被命之初截截幡幡似若可听及责成效?如也此无它用之过其量赏之不待功彼既冒受宠荣则惧诞谩获罪於是多方以掩其过妄作以盖厥愆虽以陛下之明随加谴斥然而兵民已被其侵扰财用已为其蠧耗噬脐之悔可胜计乎臣愿陛下於用人之际因言以考其实试可而後迁彼知爵禄不可侥幸取也必将趋事赴功少副陛下总核之政而真才实能见矣

淳熙二年必大为右文殿修撰论久任上言曰臣伏观自昔人君大抵始於忧勤久则豫怠非固欲其如此驯致焉耳陛下则不然临御大宝十四年于兹自强不息新而又新可谓度越百王光於载籍是宜功成治定坐臻无为之效然而大欲未得弥轸宵旰者何也人主有急治之心羣臣无任事之实故也臣试举当今要务一二而言之陛下既择内外将帅之官矣而士卒勇怯甲兵坚窳未免悉关於渊听既择内外主计之臣矣而调度盈虚水旱备豫往往犹烦於圣虑以至兴一利除一害小大之臣举未有独当其责者不过遵守成算奉行文书而已事成则例迁爵秩兼受赐予不成则猥曰委任不专非我罪也纵加之罚率用轻典是以初为苟且之计而终怀幸免之心使陛下之善政良法举为虚文翫岁愒日殊未有以少副忧勤者非以此欤臣愿陛下劳於用人逸於仰成凡任以是职必责以是事久其岁月尽其才力底绩而赏使之劝瘝官而罚使之惧一人雍容于上百职交修于下如此而功弗成效弗着臣不信也扬雄曰於事则逸於道则劳陛下念焉

必大改敷文阁待制上言曰臣谓官冗久矣而今为甚盖上有名器寖轻之弊则下有淹滞失职之嗟惟其寖轻故劝沮之法坏惟其失职故苟且之心生何谓劝沮之法坏古之设官专待贤能故贤者得之则劝而不贤者以不得为沮能者得之则劝而不能者以不得为沮今也不然进士以艺任子以世杂流以岁月固未尝考其贤与不贤能与不能也应格斯与之耳然则劝沮之法安得不坏何谓苟且之心生今分职有限而入流无穷一官阙则十数人守之其在吏部者大率十余年仅成一任凡往来之费待阙之资皆仰给於三年之俸故贪者益贪懦者益懦低首下心便文自营以冀官满而去尚何敢与上官抗论是非为下民辨白枉直哉且不特吏部注授为然也所谓堂除乃拔擢人才之地今郡守皆除三政倅贰阙至八年凡卓然才智之士自为朝廷所知者固所不问姑以中人论之三十而仕七十告老若十年而为一官则平生不过四任而已然则苟且之心安得不生臣愿陛下明诏三府力裁入流之数以清其源毋艰既仕之路以遏其流庶几数年之後其弊稍革而人材见矣

三年必大为兵部侍郎论用人二弊上言曰臣尝观司马光历年图序以为人君之道一用人是也自三代两汉以迄於唐用得其人罔不兴用匪其人罔不乱布在方册昭然可考陛下圣学高明深烛此理故自即位以来内度於圣心外采诸衆论求人惟恐不及用才惟恐不尽下至占一善名一艺者咸表而出之固尝上嘉虞舜制论而刋诸石矣然屡省乃成尚未能仰副圣心者何也深惟其原殆有二弊一曰上下之分未严二曰义利之说未明何谓上下之分未严夫任贤使能人主之柄也助人主进贤退不肖大臣之任也近世则不然一官或阙自衒者纷至始则不度能否悉力以求之求而不得则设计以取之示之好恶而莫肯退听限之资格而取必不已未闻朝廷有所惩戒也如此而望其宿道向方胡可得哉何谓义利之说未明居是官思是职者义也背公而营私者利也今中外求官者不知其几人未得之则计职务之繁简廪稍之厚薄既得之则指日而望迁援比而欲速所谓公家之事姑应簿书期会而已初未尝为旬岁计也如此而望其趋事赴功斯亦难矣夫十室之邑必冇忠信况以天下之大岂谓无人臣所以为是言者诚以风俗之薄厚系士大夫之向背若二弊不去则风俗日坏国家何赖焉臣愿陛下明诏执政大臣深思向来致弊之由共图今日革弊之术使士风稍振百官举职庶几不失陛下用人之本意羔羊之诗曰召南之国化文王之政在位皆节俭正直斯致治之枢要也

四年必大又奏曰臣闻舜之时稷播百谷契敷五教臯陶作士后夔典乐终身守其官未之或易所谓三载考绩三考陟明不过迁爵秩加服章而已是以任久而责专志定而功成後世人才既不如古仕於朝者又迁擢靡常今岁为某职来岁任某事一或不然辄兴滞留之叹往往用过其量处非其据职业多旷绩用弗成为臣者既以被谴而国家亦不能收用人之效兹今昔之通患也臣愚欲望圣慈於任使百官之际益留宸念始也审度才力随其大小付之以事而勿使躐等终也考核功效或增秩或赐服而勿使数易盖不躐等则侥幸之望息而速进之念絶不数易则营职之心勉而厌倦之意消自然下安其分上获其利岂曰小补哉

淳熙元年参知政事龚茂良上言曰官人之道在朝廷则当量人才在铨部则宜守成法法本无弊例实败之法者公天下而为之者也例者因人而立以坏天下之公者也昔之患在於用例破法今之患在於因例立法谚称吏部为例部今七司法自晏敦复裁定不无疎略然守之亦可以无弊而狗情废法相师成风盖用例破法其害小因例立法其害大法常靳例常寛今法令繁多官曹冗滥盖繇此也望令裒集参附法及乾道续降申明重行考定非大有抵牾者弗去凡涉寛纵者悉刋正之庶几国家成法简易明白赇谢之奸絶冒滥之门塞矣於是重修焉

孝宗时正字赵汝愚论谋国者必有腹心之臣上疏曰臣闻古之欲谋人之国者必有所谓腹心之臣齐威公之管仲越勾践之范蠡汉高祖之良平唐太宗之房杜是数君臣者其相与谋也皆竭诚尽意无复嫌疑如父子兄弟之谋其家自为一定之计故其施也有序其动也有期非侥幸万一者之所为也陛下英明神武将大有为於天下至於腹心之任臣独疑之陛下临莅以来其所显用者多矣其间深谋密画外廷不可得知然而远者不过二三年近才数月而罢去来纷纷邈无定论盖亦有可议者矣岂非相与之诚或有所未至乎非惟人怀自疑之心专事形迹以求苟免而吏下知其无权亦从而慢之虽欲自力不可得也将何以责其谋国之效哉臣愚伏愿陛下眷求贤哲察而後信之夫轻信於前者必重疑於後为其因失而致戒也惟察之深然後能信之笃陛下诚能察人於未试之先而信贤於既用之後使大小之臣咸得以才自尽则陛下何功不立何事不成臣谓今日清源正本之典实在於是惟陛下择焉

汝愚为集英殿修撰帅福建又申乞甄叙商荣付安抚司自効附奏曰契勘本路阻山濒海常有盗贼不时出没正在平居收蓄人材以备缓急一旦之用某伏见保义郎商荣昨自伪境仗义来归忠勇絶人累着劳效先任楚州磨盘廵检日尝过北界收复州县朝廷以其生事责送建宁府拘管据商荣供具到脚色盖是当时主将有实使之然者荣惟怀忠义而不知朝廷事体遂致轻鋭触犯宪章原其本情实为可悯今来拘管已十有三年累经赦宥若不稍加甄叙窃恐无以激昂士气欲望敷奏将荣权付本司自効随宜支破请给候将来立功效日别与陈乞差遣

汝愚又奏按知金州秦嵩状曰臣尝读前史伏观秦汉以来谋臣良士凡言制御边陲之术者莫不以谨择边吏为首其选重矣究其为术虽若不同而大槩有五其一曰以廉律己化服异类二曰智勇絶人威震敌国三曰谨固封疆不起边衅四曰抚摩边民厚固根本五曰爱养士卒尽其死力能此五者则虽有强敌亦可以坐制矣今有人焉受朝廷边陲重寄而罪恶盈积略无善状臣不敢以被诏命朝夕去此顾惜人情遂置而不问惟圣明裁择臣伏见知金州秦嵩所在贪污赃状狼籍衆共指议不可具陈昨知黎州常遣诸寨土丁入蕃界采臙脂木以为什器一日又遣土丁二十七人过大渡河采斫板木遂为青羌所执者五人死者二人几至生事今任金州不住遣人於黎州贩卖近贩金珠过大安军而为税官所觉收税至数百缗则其货物之多从可知矣望其以廉律己化服异类可乎嵩始壮时犹可幸其一割之用今闻久病不能良行每出见宾客辄用两人扶掖比丁家难衰悴可知而尚尔经营志在苟得望其能智勇絶人威震敌国可乎嵩在黎州既缘采板木生事土丁五人为青羌拘执不还嵩一时计无所出遂厚赂奴儿结俾往青羌调护其事已而尽得所执土丁及所斫板木以归嵩既苟逃谴责而奴儿结亦自以为功欲徙居於安静旧寨深入汉地数十百里据沈黎之门户而嵩遂许之不能拒也是时羌中豪猾随而至者三十余人白水诸村附从者亦数十人雄视一方深据要害於是蜀人上下忧惧欲逐之不可欲远之不能遂为沈黎腹心之害非赖留正以计杀之则大为边患其势未已今仰凭陛下威灵边事宁息然数年之间劳师动衆费耗百出推原乱阶则嵩实为之也今任金州亦未尝以边事为意归正人逃亡盗贼出没皆纵而不问望其能谨固封疆不起边衅臣知其不能矣上津一县本隶商州去金州絶远通邑人户才二千家而归正人实居其半政赖守令加意存抚犹恐不及而嵩专事掊克略无顾恤之意每岁令副尉奚文钦将茶随门賖俵至秋熟时每茶一斤折纳粟麦三斗或四斗有偿纳不足者则来岁从而算息息复增息每岁转加臣闻上津一县二千余家而总欠金州茶钱三万余贯稍稍丰熟则督责盈门才遇饥荒则逃移北界本司案牍前後具存望其能抚摩边民厚固根本臣知其不能矣嵩在黎州日役军役数十百人入山采打竹木木为柴薪竹为火炬转卖公库收钱入已琐碎如此其他可知转运司支降诸军籴米本钱每石五道嵩但以布帛杂物准钱一道配与诸寨土丁科籴粟米支散军粮取其余利诸军怨之至今切齿如此而望其爱养士卒尽其死力臣又知其必不能矣臣窃惟金州北邻大敌而居四蜀之冲其地望不为不重又安抚一司钱物甚富朝廷本以待边防之计诸司未尝检核不幸相继累政多不得人变化出没无从稽考竭民膏血尽以为赃吏封殖货赂之资可为伤痛又金州民事多与戎司相关闻嵩有亲戚在军中滥充将佐故凡事皆俯首听命略不能为百姓主持人情怨嗟无所赴告伏望圣慈将秦嵩特赐黜责稍纾两郡军民之愤遴选有资望文臣与图共理一方幸甚

汝愚又荐部内知县黄谦林【阙】李信甫赵彦绳疏曰臣等伏以一邑之宰最为近民而亲使其能以体国爱民为心者是诚可嘉臣等任一道之责自惟无以补报朝廷果有廉能循良之吏为陛下抚字百里治状有声辄隐默不以上闻臣等岂容无罪窃见知建宁府建阳县黄谦持身有道为政有方自视事以来留心抚字前後士民列状条其政绩者非一据其所陈自有建阳莫之与比臣等初未之信及体访核实但见其政平讼理民无愁叹百姓爱之如爱父母况建阳剧邑财赋素窘最号难治黄谦本儒者每旦未明即起治事夙夜尽公未尝少懈终始二年殆如一日以此人心悦服租赋乐输而官用充衍余财与前政补欠数万缗而余力与诸生讲论经学亦可谓之通材矣知泉州晋江县林【阙】廉靖介洁独立有守曩曾知平江府崑山县方赴任间前官任内有积逋累万计州郡欲使之认纳林【阙】不忍以贻民害毅然不夺宁甘心弃官而去其重义轻禄有如此者臣等考其今之邑政以律身奉公为先以厚风俗为本吏职民宜不扰而办境内丰殖安其田里公事一切任理不为权势所移人推其公竟亦不敢干之以私往来者交口称之诚可谓端方之士矣知福州怀安县李信甫学冇源流夙敦恺悌心如准衡无所偏党故其见於践履施於政事惟务安靖不为表暴以民隐为急以公调为缓身任逋责敛不及民慈祥之政洽於一同比以微恙在告旬浃士民羣集县庭为之祷祈却之不去其得民情若此知建宁府崇安县赵彦绳天性明逹优於治县首务革去宿弊以寛民力如除科盐之害杜督逋之患又务观农以敦本置学粮以养士公私不劳办集士民为之称快听讼必使两造案前委曲难问有如父子以故事无寃枉今之县令难乎其人此四人者为福建八郡诸邑之冠欲望圣慈特加显擢以为良吏之劝以慰四邑百姓之心

汝愚又荐陈葵赵幼闻王闻诗上奏曰臣昨权吏部侍郎日准尚书省劄子奉圣旨令臣荐举才行兼备未经擢用者二三人臣後因赐对尝奏知缘荐举文字是臣始初奏请在臣不无妨嫌乞免荐举是时恭奉圣训令臣候将来人才日奏来臣自後蒙恩补郡不敢妄有奏陈今臣已到任一年有余自惟疎庸别无补报所见一路州县小官中实有才行兼备未经擢用之人可以仰答明诏者臣若复畏忌知而不言臣则有罪臣伏见从政郎南外睦宗院宗学教授陈葵天资粹温充以门学其言约而义富其履卑而行尊自登第二十余年栖迟选调安贫守道未尝干举臣观其人经明行修表里纯茂如良金美玉可为清庙之器从政郎福州候官县丞赵幼闻器资端亮识度寛宏恬淡优游不急仕进凡势利之际衆人所共趋者幼闻独退然引避若无意於世者至公家有利病则未尝不首出为臣言之臣观其人忠信笃实可临大节承务郎前福州连江县丞王闻诗故太子詹事十朋之子内行修饬颇有父风出而临民不苟於事故事公卿之子凡到堂者类得优异差遣况十朋为陛下旧学清名直节当世贵重而其子能敦尚志节两任秖就吏部注授差遣逮今任既满且复经年萧然里居衣食不继乃有不复荣仕之意臣观其人廉靖修洁可励风俗如蒙朝廷擢用之後将来不如所举臣甘坐谬举之罪

汝愚又荐进士刘伯熊常垍上奏曰臣等恭覩淳熙十五年九月八日明堂赦文内应士人有节行才识学术素为乡里推重不求闻达者委帅臣监司同加捜访连衔结罪保明闻奏臣等仰惟皇帝圣德格天禋礼告备必形睿旨广捜遗逸孜孜访问常如弗及臣等仰奉明诏精意考择今有其人敢不论荐臣等伏见简州乡贡进士刘伯熊学术淹通制行淳古屡该免解不复就举屏居着论不求闻逹澹然味道之腴无书不览其所为文言约理尽沾丐後学蜀士大夫多出其门且其孝友信义不但闻於一乡至论当世之务靡不通贯成都府乡贡进士常垍蚤岁頴悟尝与荐名之列後亦该免不复就试隐居山林已三十余年草衣蔬食不改其度足迹未尝至城市着书立言有补风教一邦之人皆敬而爱之欲乞遵用赦书优加褒擢庶几山林博习之士不至湮汨无闻非惟表盛世捜扬之礼亦以为异时风俗之劝其於圣政实非小补

汝愚乞诸军各置参谋官状奏曰臣伏观自古所命将帅皆用王之卿士极诗书礼乐之选近至唐世凡雄边重镇亦无不选任名臣其功名显着者往往入为宰相其後如裴度李德裕亦皆所至茂着勲绩惟我国家累世承平将帅之任不逮前古此非天之降材於今独异亦由选任之际文武大分以至是耳故虽有慷慨功名之士皆无由习知军旅之事而专於武勇者则例以儒生迂阔视为无用此缓急之际朝廷所以有乏才之叹也臣伏见唐之诸镇皆许辟召儒生学士并参戎幕若裴度在淮西用韩愈为行军司马此固不论若乌重嗣奋自行伍亦能以礼罗致石洪温造二人皆一时名士宾主之间能两无疑阻者良由当世之法文武并用士大夫闻见习熟故久自安之耳今沿江诸军旧例有许置主管机宜文字及干办公事去处其职本在阶级之外颇得唐之遗制然皆夺於权要或狃於私情选任太轻士亦羞鄙望其高识远虑遂能参理戎务协赞军谋难矣臣愚欲望圣明参稽古制思为国家长久之计於三衙及镇江建康鄂渚兴州屯军多处每军特置参谋官一员如江池之类元未置主管机宜文字处与增置机宜文字一员使之与闻军事然非稍优其礼则士不屑为非精选其人则无益於事如蒙睿慈特赐采纳其合理资任人从请给之属并乞下有司详议施行庶几他日异材间出为国家用诚非小补

汝愚又乞罢诸军承受上奏曰臣仰惟陛下神圣聪明比隆尧舜涣发大号斥远巨奸朝野闻之莫不鼓舞以服陛下之断以颂陛下之明幸甚臣闻安危有本成败有机抚机而失後必有悔陛下赫然奋发明断臣谓陛下此举威行万里中外将士孰不人人耸惧朝廷之所为若朝廷乘此事机一新天下之观听革除蠧弊委任忠良四方闻风易於感格此其势甚顺也臣所愿者惟在陛下加之意而已矣臣窃观今日之弊其最大者无如诸军置承受其始秖缘诸军有奏报文字或有滞留之弊故各置承受务要速达然而因循既久奸弊实多外以壅隔诸军之情内以潜窥陛下之意传闻诸军凡有奏请文字皆先取决於承受承受视以为可则进呈承受以为不可则退去或进或退有司皆无由稽察非若章奏通进二司皆有文据可点检也故军中虽有着实利害皆无由自达而陛下圣意微有喜怒彼必先事知之於是将帅祸福轻重之权隂受制於承受而货赂之风掊克之政行矣虽陛下圣明在上每事体察而军情戎务固有不容尽知者也臣伏观祖宗时虽有走马承受之名然实非今日之制盖祖宗时三路沿边走马承受皆在本路置司遇有机速公事方许驰传入奏朝见讫亦不得在京迁延久住其使臣皆是三班院选差虽间有差内侍去处其见本路帅臣之礼只许依属官例其视今日事体轻重岂不万万甚相远耶臣伏见行在百司凡有奏发急速文字皆经由通进司画时进入陛下勤劳不倦无不朝奏暮报何独至於诸军奏请而反有滞留之弊哉此其情盖可见也陛下诚能明立章程严为赏罚断而行之顾何不可臣愚伏望申严训戒今後诸军除常程文字并依旧赴章奏房投进外凡有机速文字并许实封画时赴通进司投进通进司即时别项进入或有合降付三省密院商量文字亦乞明诏大臣先次将上取旨施行其诸军承受并乞住罢庶絶上下壅隔之弊然後收还将帅之权俾为辅相之责盖将帅者三军之司命国家安危之所系也其赏罚进退之权虽归之人主而蒐选考察之事当责在大臣昔汉之高祖光武唐之太宗聪明英武过於羣臣何啻百倍至於任使诸将收采人物亦皆访於萧何邓禹房杜数公若大臣平居恬然不以人材为意臣恐一旦边陲有警不幸诸将或乖人意不审陛下此时谁与谋者此臣所以不得不深忧而过计也至於承旨一司比来权任甚重解弦易辙实在此时选任之间尤宜详审历考累朝故事盖许文武并用臣采之舆论得之公言咸谓前侍从中亦有老诚忠实曾在督府谙晓军政徧历宰掾深识事宜者惟陛下博訽衆志断自宸衷极一时授受之公示四方好恶之意自然本朝增重士气激昂化贪为廉易懦为勇富强可待克复有期乃若姑蹈故常惮於改作非惟玩岁愒日无益於事亦恐此机一失後益难为力也昔齐威王即位既九年诸侯并侵齐国不治一日发愤烹阿大夫及左右尝誉之者於是羣臣耸惧莫敢饰诈务尽其诚齐国大治强於天下此非其严有足称者盖其乘势便利遂能一意行之有若顺风行舟故用力少而见功多也使威王今日烹一阿大夫明日复用一阿大夫臣恐徒为是纷纷终无益於齐之治乱矣今之事势实类於此臣伏思累日不能默默偶值经旬假故未敢请对而愚衷廹切恐失事机谨遵用八月壬子诏书实封入奏惟陛下裁择幸甚

袁说友论实才上奏曰臣闻圣人之用人不务爱其始之所似可喜而每信夫终之所果可用盖天下之才贵乎实而不贵乎名也高标大言自立名字足以惊眩当世而讥评时政则又恐上轧下鼓动震喝若纚纚可爱岂不似可喜哉然终之成就迄於荒忽澶漫不适於用而沽激矫讦自足以取名矣至於实才之在天下非有乔杰卓鸷之行以自表立往往自为可用能行之学以致力於事功诚实之地顾以虚名者视之殆无一可喜然实之所在要其成就於後者必有绩用惠利之可书是以圣人之用人知其始若可喜者为不足进而终之果可用者为必可恃则有以黜虚伪之名崇务实之士而实才之用始足以办天下矣仰惟陛下临御今十八年焦劳求贤以起平治而事功之立犹未能尽副宵旰之念何哉夫实才之与虚名其相去已不侔矣而士大夫好名之弊甚於好利好利者其弊止於一身而好名者将欺天欺君欺人自欺之不暇人而至於所欺者如此则大用而祸大小用而祸小是岂为国家福哉大抵士之在朝振职以治内可也实之不务而或摸棱以固位姑息以养誉者反以得立朝之名州郡之职练兵而爱民可也实之不务而或掊敛以称最结托以求誉者反以得作郡之名右选之职熟韬钤而尚智谋可也实之不务而或文雅以缘饰言语以媒誉者反以得兼资之名昕朝赐对详利害而计实用可也实之不务而或讦詈以为直矫饰以沽誉者反以得谠言之名相师成风以为当然而弗之变使人主焦劳独运於其上而百职浮靡掠名於其下坐縻岁月而功效弗立抑可惜也今之人才固未尽至於此然以陛下求贤甚劳愿治甚切而大勲之集尚未足以当圣意者臣恐隆虚名之弊犹有以累陛下之知人也今欲旷然大变使人皆有趋事赴功之心不事大言不务好名不为矫行以恪意於实用实効之地此只在陛下一好恶尔臣窃观仁宗皇帝谓张士逊曰今之士多不能补益时政又扬君之过以钓虚名朕甚恶之大哉圣人之谟训也故虽一耀州县令张龟年亦以其赋调先期犴狱无扰即下诏褒用於是实材辈出项辈相望仁宗之治轶迹三代者其机在此臣愚欲望陛下於用人之际凡文武之臣内外之职悉别以名实而考其始终度其人有志於实用而不事矫讦沽名者则浸以任使若其大言无当敢为夸辞驾虚名以动主听者一毫不以假借仍申谕大臣於进退百寮一以实材为急陛下一好恶之顷大臣一进退之际将不出岁月皆视仪听唱靡然向风惩虚名而务实用谁不能为国家办事者则天下之大事举矣惟陛下财幸

中书舍人崔敦诗奏乞以公道用人疏曰臣闻国家之治忽系乎公论废存之间盖所谓公论者非可以强名衆心之所谓当然乃天道也臣尝观孟子论进贤舍不才之法曰左右皆曰可勿听诸大夫皆曰可勿听国人皆曰可然後察而用之左右皆曰可杀勿听诸大夫皆曰可杀勿听国人皆曰可杀然後察而杀之盖左右之言常得自售其私诸大夫之论犹恐未协於衆至於国人之论举国之所谓当然是谓至公是谓大同未有不得夫用舍之当者也臣仰惟本朝祖宗法天立道庙堂之上持公论以调万化之平缙绅之间伸公论以广九重之听是以治功之盛超冠古昔爰自熙宁大臣变更法度于时士大夫欲排羣议以行私说一切指公论为流俗自是名节不竞驯至弊败臣尝以为公论所在治道是由人主者天下公论之主也臣恭惟陛下远抚旁招兼听一视朝廷无私党天下无壅情王道荡荡过乎三代之盛然而圣人之德又当新而不穷臣子之心每有加而无己臣伏愿陛下建大中之极开旁烛之明深诏大臣施舍废置必详观舆议之归明勅近臣是非善恶必悉考佥言之当要使公论在上昭然明白亦俾中外知圣意之所向则天下幸甚

翰林学士承旨洪遵举监司郡守上奏曰臣伏覩右朝奉郎权知辰州军州事张允之儒雅醖藉长於治民前守临江今知卢溪周旋两郡皆以治最闻可谓循良之吏使当一路必能激浊扬清奉行德意右承议郎充江淮荆浙福建广南路都大提点坑冶铸钱司主管文字郭沰疏通修洁临事不苟尝为庐州合肥令治效显着泉司为属前後三仕鼓铸之事尤所谙晓部使者惜其去荐之因任授以一郡必有可观允之及沰系见今可任之人右承议郎新差通判明州军州事吴松年名臣之子敏於词翰践更事任积有能声缘未历亲民之官故无绩状可书至於廉勤公明乃其天资异时可备刺举之选右通直郎知平江府吴江县张晙学古入官奉公不挠为令吴江当舟车之冲外应军须内究民事以至大驾行幸趣办无阙斡旋蕞邑民间无秋毫之扰异时付之郡寄必能趋事赴功松年及晙系将来可任之人臣今举到张允之等四员保任终身如後不如所举甘与同罪谨録奏闻

遵知建康府荐梁公永程渭老劄子曰臣窃见右宣教郎知建康府溧水县梁公永爱民戢吏有循良之风剖决优游庭无滞讼催科不扰夏秋二税率先办集前後士民举留者甚衆右从事郎知池州建德县程渭老敏於临事有剸剧之才去年秋境内旱灾躬行阡陌检放皆实捄荒之政靡所不讲比之旁邑流亡最少百姓德之臣所领县四十有三其可称者絶无而仅有欲望圣慈特加旌擢庶几风动一路以为能吏之劝

遵又奏举卲宏渊劄子曰臣一介踈逖陛下付以方面剧寄夙夜惟念常惧无以酬报万一苟有管见不敢缄嘿臣窃谓今日先务选将厉兵莫此为急仰惟陛下鋭意中兴留神军政汲汲求人惟恐不及天下幸甚臣伏见邵宏渊骁勇有谋为时宿将骁雄之目着闻中外昨在湖湘立功鼎人德之血食至今逆亮犯顺宏渊提孤军抗方张不制之敌真扬免於涂炭两郡为之立庙其人虽六十余而矍铄强健不废鞍马之习久处散地公论惜之欲望天慈断自圣意收拭録用庶几缓急之际可以倚仗臣触冒宸严无任战灼之至

遵又奏举赵撙郭刚劄子曰臣比以悍卒奸禁专辄行诛上章自劾干渎天听伏蒙圣慈灼见曲赐原贷臣遥望阙廷无任感激之至臣窃见马帅赵撙到军以来尽革前日刻剥之政军士旧逋一切蠲放按视军马勤於教閲约束诸将不得役使令下之初人人悦服建康都统制郭刚留意军政一岁有余葺治器甲为之鼎新不时於诸军练教纪律严明辕门敬畏将帅得人实为今日先务臣备员数阃寄有所闻知不敢自嘿僭冒渊聪臣不胜震惧之至谨具奏闻伏乞睿照

中书舍人史浩上奏曰臣等恭惟陛下龙飞御极曾未淹旬首擢臣等寘之从列深惟际会窃自省循陛下天纵圣学虽出生知然而就傅以来二十余年太上皇帝遴选儒臣俾为辅导及其成效盖有自来譬如多稼有年既耕而种既种而获夫岂一日之力哉臣等晚备诵说圣质已成初无涓尘禆益而猥蒙厚恩先诸旧学心实不安此而不言使陛下未发晋文求介推世祖召严光之令臣实有妨功蔽贤之罪欲望圣慈特降明诏凡曾侍潜邸臣寮依累朝故事第加恩典

浩为观文殿大学士兼侍读上奏曰臣闻误国之罪莫大於蔽贤报君之忠无踰於荐士臣尝承乏经帷荐士职也敢失其职以速官刑又况臣千载一时遭遇圣明从始暨终自顶至踵受陛下生成之恩特出伦等欲报之心宜何如哉臣今老矣智虑荒落不足以寄陛下腹心筋力衰疲不足以任陛下股肱然区区报国之诚虽老不能忘去朝夕思念唯有进达贤才异日倘有毫分之补庶几臣之志愿偿一二焉重惟内之庶尹百僚已经选用外之监司帅守已经临遣臣皆不敢寘论於其间若夫怀才抱识沈伏下僚而未能自达者据臣所知尚十余人明州鄞县主簿薛叔似学窥往圣志慕前修试吏之始已有能誉若任之以事当无施而不可新绍兴府司理参军杨简性学通明辞华条达孝友之行阃内化之施於有政其民必敬而爱之新建宁府崇安县主簿陆九渊渊源之学沈粹之行辈行推之而心悟理融出於自得新无为军军学教授石宗昭学问操履文采政事四者皆过人而深自韬晦无好异之失新宁国府府学教授陈谦材术既高文章尤美推其所用必能称职新鄂州推官叶适资禀甚高博记能文其学进而未已前江东安抚司干办公事崔惇礼学问该通辞藻华瞻与其弟惇诗相埒识者惜其未用新江隂军江隂县尉袁燮学问醇明性资端厚守正而无矫激久在庠序士子推服添差通判常州赵善誉宗子之秀学问文采俱有可观吏材尤高不在彦逾下前抚州州学教授张贵谟文学吏治务求实用试之以事必有益於时监临安府囬易库胡拱故礼部尚书沂之子沈厚似沂而拱行尤峻安恬守道不愿人知前衡州州学教授舒璘性资诚慤好学不倦而练达世故材实有用新绍兴府府学教授舒烈性质和粹操履端固平居虽简易而遇事有守明州州学教授王恕博通性理谙晓民事时辈推其为可用之材监潭州南岳庙湛循性资和裕学问通明顷中甲科不求荣进而为亲请祠时辈推之臣所知见处下僚未经先达荐引者凡一十有五人如蒙圣慈以臣言为不妄即乞睿旨降付中书省籍记姓名随才録用

历代名臣奏议卷一百四十四








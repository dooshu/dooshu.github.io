久旱得雨初霁饮人境庐时闻和局将定　二首


忍把乾坤付醉乡，登楼休负好秋光。黄龙约改清钟酒，白雁声催故国霜。

老树半凋开远目，鞠花无恙展重阳。美人消息来何暮，怅望秦云各尽觞。

得雨虽迟也胜无，东皋预计麦苗苏。青天转粟趋行在，黄海传烽迫上都。

已叹鳌翻难立极，岂容龙醒更遗珠。至尊薪胆劳明诏，醉抚横腰玉鹿卢。






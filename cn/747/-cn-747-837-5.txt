○授翰林学士承旨户部侍郎崔汪尚书右丞学士中书舍人崔涓李奚并户部侍郎知制诰充学士制

敕。朕以万乘之尊，托于人上。居九重之奥，以御区中。财成天地之宜，外委於良辅。夙夜宥密之命，内咨於近臣。伫沃乃心，底子於理。具官崔汪，山岳镇地，望之而秀绝无涯。金石在悬，扣之而宫商有序。门地轩冕，甲於当时。具官崔涓，公台华胄，名教伟人。禀象纬之英姿，得乾坤之秀气。器业事望，镇於周行。具官李奚，学际天人，道隆姬孔。参言语侍从之列，擅渊云贾马之才。履正居中，格於公论。而皆体训诰以事我，拱霄极而致身。吾得名臣，汝遘昌运。君臣胥遇，千载一时。或秩满伫迁，或职劳可举。往膺并命，允属当仁。纲辖贰卿，清重无对。玉堂温树，近密孰阶。遂尔扶摇，副我钦属。可依前件。


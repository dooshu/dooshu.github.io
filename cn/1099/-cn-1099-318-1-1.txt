○條覆收胡馬疏 【 收胡馬】

照得夷虜以孳牧為生、以馬匹充市、各邊資馬力為戰、而邊軍以買馬為苦、固也、三十年來、北虜猖獗、徵調旁午、馬多倒死、請乞日煩、兵部或請兌本色備用之馬、間多老弱、未堪騎征、或議給折色、每馬十二兩之價、軍士買馬、賠累萬狀、公私交困、今幸諸虜遵約貢市、士馬既免疲勞、軍民更獲馬利、臣嘗當互市之初、開具宣諭榜例、要定虜中上等扇馬一匹、以貨易馬於實價又見折減此市易之利也擬價十二兩、搭配段布官貨一分、實值銀八兩餘、中扇馬一匹、定價十兩、貨實值銀七兩餘、下扇馬一匹、定價八兩、貨實值銀六兩餘、其在商民。槩以故衣襍貨。每值銀七八兩。即買兒騍馬一匹。可賣銀十餘兩。各以次從便加減。率得厚利。遠邇歡騰今日邊地孳牧漸多將來軍士尋買且易此收胡馬利中國之明效也但查今歲各鎮貢市之馬既多。給軍所用官貨。即係各鎮樁朋馬價正支間有借支。別項銀兩。巳將市馬變賣補還訖。一時各鎮馬額雖未盡補亦可備緩急戰具。近蒙科臣建議、將北直隸河南山東三省歲俵馬匹、暫停本色、權以折色、每匹銀二十四兩解部、動發三鎮收買胡馬、分給戰士、誠可內寬民力、外資邊馬、夫民間折價一馬二十四兩解部、發邊每馬以十二兩是一馬巳充二馬之用今在邊以八兩之貨而易一虜馬即二馬之價可充三馬之易公私內外。俱獲便利。但歲市之馬在邊。年復一年。必致太多。有難盡給官軍。多費芻餉。其在京各營應用之馬。既停俵解。或將缺乏。臣巳屢行三鎮撫臣、除查明今年互市下剩銀貨、及近日部發馬價、並來年應扣樁朋各銀兩、通融計筭、巳足來歲互市支用、其所易之馬、除補解今歲借支過太僕寺酬賞貢馬銀五千兩、該馬四百一十六匹外、餘馬欲盡給軍、不惟七年互市之資、將不可繼、抑且一時增餉之員、且不可支、今奉　廟謨深遠、部議查覆、無非欲市馬可充官用、官價不至枉費至意、伏乞　勑下兵部定議、每年春請發山西宣大三鎮各馬價一萬二千兩、聽易上等虜馬千匹、市完定赴各關俵兌京營官軍騎征或給戶寄養、如馬數不足、即以下年應解之銀扣減、其各鎮樁朋馬價銀兩、併餘價銀貨易獲馬匹、聽給各鎮軍士騎征、起俵之馬、在途給以草料、各軍即以餘價各給盤費、以免賠累、馬匹仍造毛齒明白用一官印、以防抵換、庶在京以半價而得一夷馬在邊藉內價而免匱乏雖馬匹高壯。或不及民俵。而筋骨慣耐寒苦。比內省馬力倍徤其在陝西各邊雖難表兌解京。即可充入衛官軍騎征。省在京本折歲給。庶三省之民可久免俵馬之累。太僕寺庫。將歲獲餘價之積矣。


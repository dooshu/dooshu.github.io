释行海　戊辰闰正月书怀

一年风景两逢新，老去情怀最惜春。

未有鷌鹒传好语，岂无蛱蝶报芳辰。

花林淑气蒸香蔼，柳岸游丝惹黮尘。

今日晴明聊引兴，倚楼翻作望乡人。

释行海

释行海　戊辰闰正月书怀

茅屋风光总入诗，今年何事燕归迟。

繁花犹未竞春色，百舌最先啼晓枝。

深导竹渠防雨涨，密扶花架恐风欹。

人生三万六千日，莫负芳菲少壮时。

释行海

释行海　戊辰闰正月书怀

年年风雨作春愁，天气晴明便出游。

陌上野梅飘趁屐，水边杨柳碍行舟。

踏青尚可酬佳节，拾翠如今愧白头。

近日贪眠长失晓，鸦啼犹拥黑貂裘。

释行海


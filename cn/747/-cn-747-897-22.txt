○吊崖县令

丁亥年夏（咸通八年），前晋阳崔县令死於通政里客舍，殍也。余虽不识其人，且念其官不卑也，死亦命也。而竟以饿者，是必不为贪吏，为贪吏则不然。因作词以吊曰：

南风热兮云蒸乾，缅饥魂兮愁郁盘。莅晋阳兮俸薄，魂之廉兮无剽削。余辞以吊空，魂来亲兮无西东。魂无山兮山之鬼夷叔，彼之生兮未尝足。魂无野兮野之鬼陈仲，彼非其得兮一介不之共。魂邀留兮京师，上愉愉兮下怡怡。残败肉兮乞狗彘，舍此兮何之。量天地之广大兮，吾不得而知。鸡则走而鸢则飞，鸣蝉瘦而蝤蛴肥。何浊也则是，清也则非。茫昧既不可以问兮，盘礴不可得而推。吾怀以四顾兮，孰知夫天地之云为。








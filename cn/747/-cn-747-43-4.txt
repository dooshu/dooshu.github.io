○亲征史思明诏

昔昆夷作患，周宣兴薄伐之役；陈豨称乱，汉祖发亲征之师。盖所以禁暴除凶，取威靖难，上以保宗社，下以拯黎元，古者帝五，兹道无替。顷者禄山称兵构逆，背义负恩，恶既贯盈，寻已殄灭。而思明残寇，尚敢挻妖，聚其蜂虿之馀，邀我雷霆之伐。朕以干戈屡动，黎庶未康，繇是按甲延诛，冀其来格。而乃窃兵干纪，自取灭亡，副元帅光弼，纠率锐徒，恭行天罚。爰启绛宫之略，克摧青犊之师，曾未浃辰，大破凶党。此皆穹昊垂祐，宗社降灵，是以戎律用贞，祸淫斯在。

如闻蓬艾之下，蚊蚋犹虞，故当乘破竹以追奔，同燎原而扑灭。朕为人父母，深念涂炭，是用大整戈矛，方申吊伐，抚绥河雒，以致和平。即以今月十七日幸东京，率六军取北路进发。但巡幸所过，自有行营，应缘祗供，并有司自办。其路次州县，一切不得别有徵敛，亦不得辄有进献及时新野味等。王公以下文武从官，每顿主人供蔬饭，不得辄置鱼肉饼果及铺设，亦不得妄差人力，别有祗承。行从官及州县所繇，有如违犯，王公以下五品以上，具名录奏，当日贬官。馀并从军令。仍令知顿使左右巡使御史相知纠察，具状弹奏。如涉阿容，及不能举奏，所繇议在必行，母贻后悔。仍令户部侍郎同中书门下平章事第五琦充置顿使，应行幸供拟及兵马粮料，续撙节作条件奏闻。其从官委中书门下定名录奏。务从减省，不欲劳烦。宣示中外，宜知朕意。


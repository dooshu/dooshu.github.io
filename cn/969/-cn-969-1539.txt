刘克庄　溪庵放言十首

石椁堤防速朽，金棺妆点湼槃。

说乾矢橛差胜，恋臭皮袋一般。

刘克庄

刘克庄　溪庵放言十首

八斛四斗舍利，一丈六尺金身。

右胁已寂已灭，双趺是妄是真。

刘克庄

刘克庄　溪庵放言十首

拟拉陶潜入社，不消王翰卜邻。

有梦通华胥国，无德薰晋鄙人。

刘克庄

刘克庄　溪庵放言十首

客子相过有携，先生烂醉如泥。

暮年尚可三爵，他日不烦只鸡。

刘克庄

刘克庄　溪庵放言十首

辟疆驱名士出，穰侯怕说客来。

樗庵无一钱事，柴门作八字开。

刘克庄

刘克庄　溪庵放言十首

少而汲汲皇皇，老犹踽踽凉凉。

即今归□□□，□□起瞻四方。

刘克庄

刘克庄　溪庵放言十首

蒙叟之言卓诡，尹喜之事诞夸。

白云腾上尸假，紫气横空眼花。

刘克庄

刘克庄　溪庵放言十首

林处士功行满，谯先生须眉苍。

见说两川丧乱，不知二叟在亡。

刘克庄

刘克庄　溪庵放言十首

废陵有斧柏盗，清野无浇松人。

百年幸生佛国，一点不吹战尘。

刘克庄

刘克庄　溪庵放言十首

市朝易得虚夸，乡井难讳实年。

还笏殿前已晚，饰巾牖下差贤。

刘克庄


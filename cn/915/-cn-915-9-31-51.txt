◇答诏访古乐

窃以秦代灭学，《乐经》残亡。至於汉武帝时，河间献王与毛生等，共采《周官》及诸子言乐事者，以作《乐记》，其内史丞王定，传授常山王禹。刘向校书，得《乐记》二十三篇，与禹不同。向《别录》有《乐歌诗》四篇，赵氏《雅琴》七篇，师氏《雅琴》八篇，龙氏《雅琴》百六篇，唯此而已。晋《中经簿》无复《乐书》，《别录》所载，已复亡逸。案汉初典章灭绝，诸儒捃拾沟渠墙壁之间，得片简遗文，与《礼》事相关者，即编次以为礼，皆非圣人之言，《月令》取《吕氏春秋》，《中庸》、《表记》、《防记》、《缁衣》皆取《子思子》，《乐记》取《公孙尼子》，《檀弓》残杂，又非方幅典诰之书也。《礼》既是行己经邦之切，故前儒不得不补缀，以备事用。《乐书》事大而用缓，自非逢钦明之主，制作之君，不见详议。汉氏以来，主非钦明，乐既非人臣急事，故言者寡。陛下以至圣德，应乐推之符，实宜作乐崇德，殷荐上帝。而乐书沦亡，寻案无所。宜选诸生，分令寻讨。经史百家，凡乐事无大小，皆别纂录。乃委一旧学，撰为《乐书》，以起千载绝文，以定大梁之乐。使五英怀惭，六茎兴愧。（《隋书·音乐志》上，天监元年下诏访百案，於是散骑常侍、尚书仆射沈约奏答。）



卷二十七

◎沈约（三）


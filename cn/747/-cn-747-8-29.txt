○赐李靖陪葬诏

昔晋羊公云逝，名都为之罢市；郑子产斯亡，在机於焉投杼。故开府仪同三司上柱国卫国公李靖，兰畹腾芳，钓川扬佐，气凌关外，志溢戎场。兴言缔构，十角将三吴咸偃；披勋王府，闽禺与浑塞同挥。澄妖氛於下濑，阐皇猷於高门。舟楫遐宣，台仪近曜，官称载静，休有馀芳，蕴兹高志，归乎乐善。游赤松於艾服之年，访黄绮於杖乡之岁。语默之趣，俦今罕匹；进退之道，对古为朋。逝川东驰，高舂西靡，眷言永往，情深哀悼。昔帷堂始事，荀公有追赠之文；郊平既穸，祭遵致容车之礼。式旌泉壤，以备哀荣。可赠司徒使持节都督并、汾、箕、岚四州诸军事，所司备礼册命。给班剑四十人，及羽葆鼓吹，陪葬昭陵。赐东园秘器，仍令摄鸿胪寺卿享监护，羽仪送至墓所。


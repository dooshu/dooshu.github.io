○恢復古田縣治議處善後疏 【 撫定猺獞】

議照廣西古田獞賊兩犯省城、劫庫戮官、造孽深重、臣等職司撫鎮、控制無方、開復縣治方少功多勝于斬補惡徭多矣敢不奮圖義舉、以昭國威、以塞愆咎、但前項賊徒、盤據古田縣治、歷有歲年、勾結通省獞徒、實非一夥、詢之地方故老、考之大征往牒、及集一時司道將領、可與籌策之臣、皆甲可乙否、面從背違、內副使王化、係廣西人、勸阻尤力、謂弘正兩次大征、皆坐調兵不過十萬、以致單弱取敗、班師之後、變出非一、且狼兵相傳古田之敗、至今寒心、未足深恃、今欲大舉、必須痛懲往事、動調狼兵十五萬、仍奏調永保土兵四萬、凑浙福鳥銃等兵共二十萬、并請發錢糧四十萬兩、期以一年、始保必克、若錢糧不足、調兵數少、則不惟師出無成、不過戮附近疑似村獞以報凱而師退之後、報復騷然、昔人覆轍、恐復蹈矣、臣見群議背馳、莫能相下、若臣違眾冐然為之、萬一如諸臣之料、錢糧不繼、師出無成、不可收拾、是臣以獨斷致敗、而益重貽禍于地方也、况訪古田之縣。雖久為獞人所據。然今兩次倡變肆逆之徒。節據訪報。不過下六里內鳳凰等村首從七百餘人。其餘皆越村偷牛出江討鹽小賊。而自種自食者固多。至其上四里獞人。則頗不為盜。稍向官府。故大征則玉石不分。多戮無辜。有傷天地之和。鵰剿則正賊中據。眾獞外環。殊無進兵之路。坐是徘徊展轉。未敢輕發。但姑加調守狼兵、增實、軍伍營堡、申嚴廵緝、以為脩舉內治、杜絕再犯之圖、并計擒行兇賊犯、招徠向化獞人、委官入縣。開山通道。以為興縣復治。化暴為良之計。仰仗　天威遠布、其縣中上四里獞人、各巳欣然向化、納糧服役、下六里惡獞、亦各赴縣逓結乞撫、臣所遣該縣典史廖元、巳入居舊存縣城、署掌印信、撫處民獞、上下相安、往來無忌、守備卜禎、亦入彼中撫諭、獞民老少歡欣、送迎惟謹、且至請兵立堡。願子受學。昔時畏途虎穴。今幸沛然大通。向來梗化頑夷。今各憬然內向。縣治成恢復之勢。國威有振起之機雖極知出其下策。然竊計目前錢糧必難凑手。日後利鈍。又難逆料。審度時勢。圖維厥終。實萬萬非得巳也。


【古意送沈宏诗】

燕赵多佳丽。白日照红妆。荡子十年别。罗衣双带长。春楼怨难守。玉阶空（《类聚》作悲。文苑同。）自伤。复（《类聚》作对。《诗纪》云。一作对。）此归飞燕。（文苑云。一作对此归飞燕。）衔泥绕曲房。差池入绮幕。上下傍雕梁。故居犹可念。（《类聚》作尚尔。文苑同。）故人安（文苑作何。注云。一作安。）可忘。相思昏望绝。宿昔梦容光。魂交忽在御。转侧定他乡。徒然顾（《类聚》误作枕。文苑云。一作愿。）枕席。谁与同衣裳。空使兰膏夜。炯炯对繁霜。（○文苑英华二百五。《诗纪》八十七。又《类聚》三十二引妆、长、伤、房、梁、忘、裳、霜八韵。）


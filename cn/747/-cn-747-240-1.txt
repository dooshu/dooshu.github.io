○太平公主山池赋

粤若公主诞生，皇家太平，徵郡国以选号，叶时雍之美名，孕灵娥之秀彩，辉婺女之淳精。虹美电熠，兰香玉清，禀金后之元训，系列圣之聪明，厌绮罗与丝竹，爱瑶池及赤城。构仙山兮既毕，侔造化之神术：其为状也，攒怪石而岑；其为异人，含清气而萧瑟：列海岸而争耸，分水亭而对出。

其东则峰崖刻划，洞穴萦回，乍若风飘雨洒兮移郁岛，又似波浪息兮见蓬莱。图万重于积石，匿千岭于天台，荆门揭起兮壁峻，少室丛生兮剑开。削成秀绝，莲华之覆高掌；独立窈窕，神女之戏阳台。尔其樵溪钓浦，茅堂菌阁，秘仙洞之瑶膏，隐山家之场藿。烟岑水涯，缭绕逶迤，翠莲瑶草，的烁纷披，映江当而烂烂，浮海上而累累：之罘与衡霍，岂吾人之所为？向背重复，参差反覆，翳荟蒙茏，含青吐红，阳崖夺锦，阴壑生风，奇树抱石，新花灌丛。向若天长地久兮苔藓合，古往今来兮林涧空，始燕秦而开径，访灵药乎其中。其西则翠屏崭岩，山路诘曲，高阁翔云，丹岩吐绿。惚兮恍，涉弱水兮至昆仑；杳兮冥，乘龙梁兮向巴蜀。壮岷れ兮连属，郁氛氲兮断续，岩虚兮峻，藏清兮蓄韵。含珠兮蕴玉，众彩兮明润，芳园暮兮白日沈，爽气浮兮黛壑深。风泉活活兮鸣石，葛ぱ青青兮蔓岑，罗八方之奇兽，聚六合之珍禽。别有复道三袭。平台四注，跨渚兮交林，蒸云兮起雾。鸳鸯水兮凤凰楼，文虹桥兮彩蠲舟，山池成兮帝子游，试一望兮消人忧。

召七贤，集五侯，棹浦曲，席岩幽，鸣玉佩兮登降，列金觞兮献酬，未穷观而极览，忽云散而而风流。於是乎上客既旋，重扃严闭，榜童俨而齐发，彩女分而为卫。牵水叶兮张水嬉，摘山花兮咏山圻，燕姬荆艳兮代所稀，凤舞鸾歌兮俨欲飞，披烟弄月兮宵未归，桂枝清雾兮湿罗衣。奕奕济济，夜旋玉邸；隐隐崇崇，朝趋帝宫。银炉翕习，烟生雾集，张节缤纷，扬光吐文。行轩节水，去马腾：锵锵翼翼兮驰丹阙，超超遥遥兮向紫氛。宠极兮慈掌，情勤兮幽赏，恋宸兮出入，忆幽山兮来往。采朱萼兮山之侧，步兰庭兮候颜色，掇绿苹兮於涧潦，宜室家兮叶仇好。既而贞心内洁，淑则远传，诙谈者闻之而必劝，薄者闻之而凛然。况复淮王招隐，秦主随仟弄紫房之琴瑟，驰碧落之风烟，宾屈、宋于珠履，引邹、枚於玳筵。秋叶飞兮散红树，春苔生兮覆绿泉，春秋寒暑兮岁荣落，林峦沼兮日芳鲜。吾君永保南山寿，车骑往来千万年。


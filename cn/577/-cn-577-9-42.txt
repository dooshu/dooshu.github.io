与鄠县源大少府宴渼陂

得寒字


应为西陂好，金钱罄一餐。饭抄云子白〔一〕，瓜嚼水精寒。无计回船下，空愁避酒难。主人情烂熳，持答翠琅玕。

〔一〕云子：《汉武内传》：王母曰：太上之药，乃有风实云子，玉津金浆。葛洪《丹经》：云子，碎云母也。许彦周云：今蜀中有碎砾，状如米粒圆石云。云子，石也。岑参《得人字》云：“载酒入天色，水凉难醉人。”盖公与参频游渼陂也。






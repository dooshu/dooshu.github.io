吴郡志卷第十八


川

太湖，在吴县西，即古具区、震泽、五湖之处。《越绝书》云：“太湖周回三万六千顷，禹贡之震泽。”《尔雅》云：“吴越之间巨区，其湖周回五百里。襟带吴兴、毗陵诸县界，东南水都也。”古今传记不同者，并具《辩证》门。

＊

白居易《泛太湖书事寄元稹》：

烟渚云帆处处通，飘然舟似入虚空。玉杯浅酌巡初匝，金管徐吹曲未终。

黄夹缬林寒有叶，碧琉璃水净无风。避旗飞鹭翩翻白，惊鼓跳鱼拨剌红。

涧雪压多松偃蹇，岩泉滴久石玲珑。书为故事留湖上，吟作新诗寄浙东。

军府威容从道盛，江山气色定知同。报君一事君应羡，五宿澄波皓月中。

＊

皮日休：

闻有太湖名，十年未曾识。今朝得游泛，大笑称平昔。

一舍行胥塘，尽日到震泽。三万六千顷，顷顷玻璨色。

连空淡无类，照野平绝隙。好放青翰舟，堪弄白玉笛。

疏岑七十二，双双露矛戟。悠然啸傲去，天上摇画鹊。

西风乍猎猎，惊波罨涵碧。倏忽雪阵吼，须臾玉崖拆。

树动为蜃尾，山浮似鳖脊。落照射鸿溶，清辉荡抛掷。

云轻似可染，霞烂如堪摘。渐暝无处泊，挽帆从所适。

枕下闻澎泛，肌上生瘳瘭。讨异足邅回，寻幽多阻隔。

愿风与良便，吹入神仙宅。甘将一蕴书，永事嵩山伯。

＊

陆龟蒙：

东南具区雄，天水合为一。高帆大弓满，羿射争箭疾。

时当暑雨后，气象仍郁密。乍如开雕笯，耸翅忽飞出。

行将十洲近，坐觉八极溢。耳目骇鸿蒙，精神寒佶栗。

坑来斗呀豁，涌处惊祟拳。崄异拔龙湫，喧如破蛟室。

斯须风妥帖，若受命平秩。微茫识端倪，远娇疑格笔。

才才见铜阙，［湖中穹崇山，有铜阙。］左右皆辅弼。

盘空俨相趋，去势犹横逸。尝闻咸池气，下注作清质。

至今涵赤霄，尚且浴白日。［太湖，上禀咸池五车之气，故一水五名也。］

又云构浮玉，宛与昆阆匹。肃为灵官家，此事难致诘。［太湖，乃仙家浮玉之北堂。］

才迎沙屿好，指顾俄已失。山川互蔽亏，鱼鸟空聱［语彪反］&#17330;［鱼乙反］。

何当授真检，得召天吴术。一一问朝宗，方应可谭悉。

＊

杨备：

鱼刀载酒日相随，一笛芦花深处吹。

湖面风收云影散，水天交照碧琉璃。

＊

苏子美《望太湖》：

杳杳波涛阅古今，四无逞际莫知深。

润通晓月为清露，气人霜天作暝阴。

笠泽鲈肥人脍玉，洞庭柑熟客分金。

风烟触目相招引，聊为停桡一楚吟。

＊

梅尧臣：

东吴临海若，看月上青冥。河汉微分练，星辰淡布萤。

细烟沈远水，重露裛空庭。孤坐饶清兴，惟将影对形。

明月湾，在太湖洞庭山下。

＊

皮日休：

晓景澹无际，孤舟恣回环。试问最幽处，号为明月湾。

半岩翡翠巢，望见不可攀。柳弱下丝网，藤深垂花鬘。

松瘿忽似狖，石文或如虥。钓坛两三处，苔老腥斒斑。

沙雨几处霁，水禽相向闲。野人波涛上，白屋幽深间。

晓培橘栽出，暮作焦梁还。清泉出石砌，好树临柴关。

对此老且死，不知忧与患。好境无住处，好处无境删。

赫然不自适，脉脉当湖山。

＊

陆龟蒙：

昔闻明月观，【在建业，故台城。】祇伤荒野基。

今逢明月湾，不值三五时。择此二明月，洞庭看最奇。

连山忽中断，远树分毫厘。周回二十里，一片澄风漪。

见说秋半夜，净无云物欺。兼之星斗藏，独有神仙期。

初闻锵镣铫，积渐调参差。空中卓羽卫，波上停龙螭。

纵舞玉烟节，高歌碧霜词。清光悄不动，万象寒咿咿。

此会非俗致，无由得旁窥。但当乘扁舟，酒瓮仍相随。

或彻三弄笛，或成数联诗。自然莹心骨，何用神仙为。

练渎，在太湖。旧传吴王所开，以练兵。

＊

皮日休：

吴王厌得国，所玩终不足。一上姑苏台，犹自嫌局促。

艅艎六宫闹，朦街后车肃。一阵水麝风，空中荡平渌。

乌困避锦帆，龙胜防铁轴。流苏惹烟浪，羽葆飘岩谷。

灵境太蹂践，因兹塞林屋。空阔嫌太湖，崎岖开练渎。

三寻靥石齿，数里穿山腹。底静似金膏，砾碎如丹粟。

波殿郑旦醉，蟾阁西施宿。几转含烟舟，一唱来云曲。

不知栏栀上，夜有越人镞。君王掩面死，嫔御不敢哭。

艳魄逐波涛，荒宫养麋鹿。国破沟亦浅，代变草空绿。

白马都不知，朝眠还暮浴。

＊

陆龟蒙：

越恃君子众，大将压全吴。［越有私卒君子六千人。］

吴将派天泽，以练舟师徒。一境止千里，支流忽然迂。

苍奁东洪波，坐似冯夷躯。战舰百万辈，浮宫三千余，

平川盛丁宁，绝岛分储胥。凤押半鹤膝，锦扛杂肥胡。

香烟与杀气，浩浩随风驱。弹射尽高鸟，柸觥醉潜鱼。

山灵恐见鞭，水府愁为墟。兵利德日削，反为雠国屠。

至今钩镞残，尚与泥沙俱。照此月倍苦，来兹烟亦孤。

丁魂尚有泪。合洒青枫枯。

销夏湾，在太湖洞庭西山之趾山，十余里绕之。旧传吴王避暑处。周回湖水一湾，水色澄彻，寒光逼人，真可销夏也。

＊

皮日休：

太湖有曲处，其门为两涯。当中数十顷，别如一天池。

号为销夏湾，此名无所私。赤日莫斜照，清风多遥吹。

沙屿扫粉墨，松竹调埙篪。山果红靺鞨，水苔清髻需。

木阴厚若瓦，岩磴滑如饴。我来此游息，夏景方赫曦。

一坐盘石上，肃肃寒生肌。小鲢或可泛，［《方言》云：小舸谓之鹾。］短策或可支。

行惊翠羽起，坐见白莲披。敛袖弄轻浪，解巾敌凉飔。

但有水云见，更余沙禽知。京洛往来客，暍死缘奔驰。

此中便可老，焉用名利为。

＊

陆龟蒙：

霞岛焰难泊，云峰奇未收。萧条千里湾，独自清如秋。

古岸过新雨，高萝荫横流。遥风吹蒹葭，折处呜飕飗。

昔予守圭窦，过于回禄囚。日为自爱篷筁徒，［渠曲二音，箪之异名。］分作衹裯雠，［低刀二音，并单衣。］

愿狎寒水怪，不封朱毂侯。岂知烟浪涯，坐可思重裘。

健若数尺鲤，泛然双白鸥，不识号火并，孰问名焦丘。

我本鱼乌家，尽室营扁舟。遗名复避世，消夏还消忧。

投龙潭，在龟山。

＊

皮日休：

龟山下最深，恶气何洋溢。涎水瀑龙巢，腥风卷蛟室。

晓来林岑静，狞色如怒日。气涌扑炱煤，波澄扫纯漆。

下有水君府，贝阙光比栉。左右列介臣，纵横守鳞卒。

月中珠母儿，烟际枫人出。生犀不敢烧，水怪恐摧蹿。

时有慕道者，作彼投龙术。端严持碧简，斋戒挥紫笔。

兼以金婉蜒，投之光焌律。琴高坐赤鲤，何许纵仙逸。

我愿与之游，兹焉托灵质。

＊

陆龟蒙：

名山潭洞中，自古多秘邃。君将接神物，聊用申祀事。

熔金象牙角，尺木无不备。亦既奉真官，因之徇前志。

持来展明诰，敬以投嘉瑞。鳞光焕水容，日色晓山翠。

吾皇病秦汉。岂独探怪异。所贵风雨时，民皆受其赐。

良田为巨浸，污泽成赤地。掌职一不行，精灵又何寄。

唯贪血食饱，但据骊珠睡。何必费黄金，年年授星使。

胥口，在木渎西十里，出太湖之口也。上有胥山，舟出口，则水光接天。洞庭东西山峙银涛中，景物胜绝。

＊

皮日休：

波光杳杳不极，霁景淡淡初斜。黑蛱蝶粘莲蕊，红蜻蜒裹菱花。

鸳鸯一处两处，舴艋三家五家。会把酒船隈荻，共君作个生涯。

拂钓清风细丽，飘蓑暑雨霏微。湖云欲散未散，屿乌将飞不飞。

换酒峭头把看，载莲艇子撑归。斯人到死还乐，谁道刚须用机。

＊

陆龟蒙：

雨后山容若动，天寒树色如消。目送回汀隐隐，心随挂席摇摇。

白蒋知秋露裛，青枫欲暮烟饶。莫问吴趋行乐，酒旗竿倚河桥。

把钩丝随浪远，采莲衣染香浓。绿倒红飘欲尽，风斜雨捆相逢。

断岸沈渔弱略，［约略二音，鱼网也。］邻村送客【舟龙】【舟邛】。即是清霜刮野，乘闲莫厌裘重。

松江，在郡南四十五里，禹贡三江之一也。三江自具《辨证》门。今按：松江南与太湖接，吴江县在江渍。垂虹跨其上，天下绝景也。

＊

程俱《松江赋》：

鸱夷子皮既弃越相，乘扁舟，携西子，诉东流。方将家五湖以长迈，屣万钟而不留。放若巨鱼纵大壑，脱若六骥驰坦道。而挟轻辑时，则八荒收云，千里一碧。狂澜不兴，远岫凝色。目盏意往，云天出没。引风樯以悲啸，趣烟波而不极。于是遇亡是叟而问津焉。曰：三江之凑，实为五湖。地脉四达，衍为松江。汹汹浑浑，溶溶洋洋。孤岑连障，七十有二。眇若散螺，黛于微茫。五湖之中，大日包山。风穴昼暝，霜林夏寒。暮烟屯其叠翠，冬实累其错丹。鳞鹤之所憩，蛟鼍之所渊。山中之人，忘世与年。条桑缥缈之下，采石明月之湾。［包山有缥缈峰、明月湾。］草衣木茹，泊若追义盘而与还。江流之穷，是则归墟。王百谷于一吸，环齐州于一区。大鹏奋翅于泱漭，烛龙洗光厂咸虞。由江而下，二百余里，布帆无恙，尚可以朝海门而暮方壶。虽然，善贾者据其会，善搏者扼其吭。方趣南则遗北，既昼圆而失方。今子将揽众物之会，莫若遐观乎中央。惟是江湖之接，二洲相望。散荒墟于垤块，识断岸于毫芒。尝试与子至中流而四：阴霾郁兴，不辨云水，天高日出，万顷在目者，五湖也。冈岫相属，如走如伏，溟蒙突兀，乍见乍失者，包山也。拥松江之上，流穷海道于一苇时，矫首而期尽。固可以访渔樵而种鲂鲤，亦优游而卒岁矣。吾广以为何如？子皮曰：然，务外游者有待，乐内观者无穷。吾方以日月为烛，六阁为宫。参天地以为友，从四海之诸公。乘云气，御飞龙。指包山于遗砾，揽五湖于一钟。松江之胜，又安能芥蒂于胸中乎！

《后松江赋》：程子既为《松江赋》，假鸱夷子皮。（设）亡是叟以为词，是夜梦有夫硕然而长，黧色而修髯。叩舷而称口：松江之胜，吾子之词侈矣。然子亦闻吴越之遗事乎？唯而答曰：长桥卧波，截江之街。飞栏叠架，排雾横空。万景所会，而垂虹屹立乎其中。吾尝登垂虹，顾二渚，尚想夫霸国之争雄。方其践忍乌喙，差耕石田。祸起腋下，谋误机先。见吴军江北，越军江南。杀气朝合，军声夜严。街枚北渡，奋为两翼。方风驰而雾障，顿雷轰而电击。吴卒麇溃，江流赭赤。毕夫椒之世仇，偿会稽之膀食。于此盖夫子之雄绩。乃白太湖过横山，辞越来之溪，登姑胥之台。吊亡国于游鹿，指血化于黄埃。挽赊蝗以凌江，卷旌旗而南归。则夫子于此退身行意，揖勾践而长辞。盖与夫咎犯之贪天，子推之独贤。歌龙蛇而激愤，块然与乔木而偕燔者，不可同日而言矣。间者，五季棼乱，钱缪崛兴。苏据都会，乃淮浙之必争。徐约先拔，孙儒继焚。彼得之，不能以岁月守。我守之，不能以岁月宁。则江之两涯，相为二城。镇威武之右境，遏淮南之寇兵，实用武者之所凭。［吴江，钱氏时谓之南北两城防遏所。］版图入朝，置为县治。画井疆，设群吏。皋亩棋别，居庐鳞次，带以千尺之桥，捍以百里之塘。舟舆所通，楼观相望。曾城邑之几时，翳乔木之苍苍矣。吾尝叹曰：一江方东，虽逝不流。阅世事之万变，去莫知其所遁，而来莫知其所由。今之松江，其昔之松江耶？抑夜半之藏舟，失万世于俯仰，尽贤愚于一丘。夫子亦尝吊抉眼之忠魂，而访伏剑者之灵游不乎？子皮不对，顾谓西子，援琴而歌。歌曰：霰雪纷兮云霏霏，带长铗而佩宝璐兮，子安适而不归。岁婉晚而将暮兮，路既壅而中迷。嗟二子之不返，折疏麻而搴杜，若羌摇摇其遣谁。余音未息，蘧然而觉，掉头载歌，付千古于一笑。

＊

宋之问《夜渡吴松江怀古》：

宿帆震泽口，晓渡松江渍。棹拨鱼龙气，舟冲鸿雁群。

信潮顿觉满，晴浦稍将分。气赤海生日，光摇湖起云。

水乡尽天街，叹息为吴君。谋士伏剑死，至今悲所闻。

又《渡吴江别王长史》：

倚棹望兹川，销魂独黯然。乡连江北树，云断日南天。

剑别龙初没，书成雁不传。离舟意无限，催渡复催年。

＊

张怀：

多年扑被玉山岑，鬓雪欺人忽满簪。

驽马虽然贪短豆，野麋终是忆长林。

鲈鱼末得乘归兴，鸥乌唯应信此心。

见说新桥好风景，会须乘月濯烦襟。

＊

刘长卿：

洞庭初下叶，南客不胜愁。明月天涯夜，青山江上秋。

一官成白首，万里寄沧洲。久被浮名系，能无愧海鸥。

＊

杜牧：

堠馆人稀夜更长，姑苏城远树苍苍。

江湖潮落高楼迥，河汉秋归广殿凉。

月转碧梧移鹊影，露低红草湿萤光。

文园诗侣应多思，莫醉笙歌掩华堂。

《泊松江》：

清露白云明月天，与君齐棹木兰船。

风波湖雨相失，夜泊横塘心渺然。

＊

白居易《松江亭携乐观渔》：

震泽平芜岸，松江落叶波。在官常梦想，为客始经过。

水面排罾网，船头簇绮罗。朝盘脍红鲤，夜烛舞青娥。

雁断知风急，潮平见月多。繁丝与促管，不解和渔歌。

＊

薛据《泊震泽口》：

日落草木阴，舟徒泊江汜。苍茫万象开，合遝闻风水。

沿泊值渔翁，窜筱逢樵子。云开天宇静，月明照万里。

早雁湖上飞，晨钟海边起。独坐嗟远游，登岸望长洲。

寥落星欲尽，膛朦气渐收。行藏空自秉，知识仍未周。

伍胥既伏剑，范蠡亦乘流。欲竟鼓世去。三江多客愁。

＊

许浑《泊松江渡》：

汉汉故宫地，月凉风露幽。

鸡呜荒戍晓，雁过古城秋。

杨柳北归路，蒹葭南渡舟。

去乡今已远，更上望京楼。

＊

皮日休《松江早春》：

松陵清净雪消初，见底新安恐未如。

稳凭船舷无一事，分明数得脍残鱼。

＊

陆龟蒙：

柳下江餐待好风，暂时还得狎渔翁。

一生无事烟波足，唯有沙逞水勃公。

＊

钱昭度《忆具区》：

平生爱具区，岛屿夹陂湖。竹雨笼鸂鶒，花烟泾鹧鸪。

神仙疑有宅，鱼鳖自为都。何事劳长想，机云本是吴。

＊

梅尧臣《送裴如晦宰吴江》：

吴江田有粳，粳香舂作雪。吴江下有鲈，鲈肥脍堪切。

炊粳调橙齑，饱食不为餮。月从洞庭来，光映寒湖凸。

长桥坐虹背，衣湿霜末结。四顾无纤云，鱼跳明镜裂。

谁与子同游，去若秋鹰掣。

又《忆吴松江晚泊》：

念昔西归时，晚泊吴江口。

回堤溯清风，淡月生古柳。

夕乌独远来，渔舟犹在后。

当时谁与同，涕忆泉下妇。

＊

蔡肇《除夜宿垂虹亭》：

东南胜处未忘情，老去扁舟复此行。

小邑岁除无市井，下田水落见农耕。

雪消西岭层棱出，春到重湖鳞甲生。

桥下霜蛟贪睡美，焉槌千鼓作雷声。

＊

王禹偁：

中郎亭树据江乡，雅称诗翁赋醉章。

莼菜鲈鱼好时节，晚风斜日旧咽光。

一杯有味功名小，万事无心岁月长。

安得便抛尘纲去，钓舟闲倚画栏傍。

二年为吏住江滨，重到江头照病身。

满眼碧波输野乌，一蓑疏雨属渔人。

随船晓月孤轮白，入座晴山数点春。

张翰精灵应笑我，绿袍依旧惹埃尘。

又《松江亭》：

登临陡觉挹尘埃，时有清风飒满怀。

蝉炼一条连古岸，玻璃万顷自天来。

寒光浩渺轻烟阔，绿玉参差远岫排。

南指闽山犹万里，远人归兴正无涯。

《泛吴松江》：

带蓬疏薄漏斜阳，半日孤吟未过江。

惟有鹭蔫知我意，时时翘足对船窗。

＊

陈尧佐：

平波渺烟苍苍，菰蒲才熟杨柳黄。

扁舟系岸不忍去，秋风斜日鲈鱼乡。

＊

蒋堂《游松江》：

江人见我谓谁何，行李无羁野意多。

六幅青帆趁潮去，一樽白酒扣舷歌。

沙逞历历辨云树，岛外溅溅弄月波。

兴尽归来还更喜，舞鸥相送人烟萝。

《长桥观鱼》

曙光东向欲胧明，渔艇纵横映远汀。

涛面白烟昏落月，岭头残晓混疏星。

呜根莫触蛟龙睡，举网时间鱼鳖腥。

我实宦游无况者，拟来随尔带笭管。

《中秋新桥对月》：

月晃长江上下同，画桥横截冷光中。

云头艳艳开金饼，水面沈沈卧彩虹。

佛氏解为银色界，仙家多住玉壶中。

地雄景胜言不尽，但欲追随乘晓风。

＊

苏轼：

吴越溪山兴未穷，强扶衰病过垂虹。

浮天自古东南水，送客今朝西北风。

绝境自忘千里远，胜游难复五人同。

舟师不会留连意，拟看斜阳万顷红。

二子缘诗老更穷，人间无处吐长虹。

平生睡足连江雨，尽日舟横擘岸风。

人笑老年三黜惯，天教我辈一樽同。

知君欲写长相忆，更送银盘尾霞红。

＊

杨备《长桥》：

渔市花村夹酒楼，山光沈碧水光浮。

松陵雨过船中望，一道青虹两岸头。

《吴江》：

松陵水国面松江，学弄渔竿对酒纲。

惊起鸳鸯是旗鼓，背帆飞去一双双。

＊

章宪《松江谒王文孺令宰》：

暑退凉生过雨天，凫飞鹭浴暮江前。

秋风小浪鸭头水，斜日轻帆燕尾船。

青眼却欣逢地主，白头相对耸诗肩。

林塘胜处开樽俎，只欠冰轮特地圆。

《晚泊松江》：

长堤牵百丈，舴艋泝清漪。山与残霞暝，水将秋色宜。

江寒征雁度，天远暮帆迟。剩欲浮家去，烟波学子皮。

交让渎，在罗城之东北隅。

杨备：

琴丁结友事耕耘，田熟翻如虞芮君。

彼此持廉为弃物，一名交让两难分。

＊

女坟湖，在吴县西北，昔吴王葬女处。事具《冢墓》门。

皮日休：

万贵千奢已寂寥，可怜幽愤为谁娇。

须知韩重相思骨，直在芙蓉向下消。

陆龟蒙：

水平波淡绕回塘，鹤殉人沈万古伤。

应是离魂双不得，至今沙上少鸳鸯。

＊

越来溪，在横山下，与石湖连。相传越兵入吴时自此来，故名溪。上有越城，雉堞宛然。

杨备：

临流何必吊前非，且说吴宫得意时。

夹岸桃花烟水绿，画船安稳载西施。

＊

箭泾，一名采香径。事具《往迹》门。

＊

夏驾湖，在吴县西城下。吴王寿梦避暑，驾游于此，故名。今城下但存外濠，即漕河也。河西悉为民田，不复有湖。民犹于河之傍种菱，甚美，谓之“夏驾湖菱”。

杨备：

湖面波光鉴影开，绿荷红芰绕楼台。

可怜风物还依旧，曾见吴王六马来。

＊

锦帆泾，即城里沿城濠也。相传吴王锦帆以游，今濠故在，亦通大舟。间为民间所侵，有不通处。

＊

采莲泾，在城内东南隅，运河之阳也。今可通舟，两岸皆民居，亦有空旷为蔬圃，此种莲旧迹也。上有采莲泾桥。








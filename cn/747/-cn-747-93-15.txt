○新除官不得停住诏

朝廷命官，量能授职，中书奏拟，旋已施行，抡才既备於班员，立政兼伸於沈滞。况迁都之后，制度聿兴，新授官者，翔於外藩，不议赴阙，前资任者，蛰於列屏，自谓安时。矧尔代受国恩，身荣朝请。养高保性，既不能解印挂冠；论级嗜名，又不能擘肌分理。况新罗渤海，外国远戎，奔程已至於新都，入贡不亏於旧典。复於朝士，有愧夷人。既除官者，尚不归班，则前任者，良难恋主。宜令诸道节度观察防御刺史等，如部内有新除朝官前资朝官，敕到后三日内发遣赴阙，仍差人监送。所在州县，不得停住，苟或稽违。必议贬黜。付所司。


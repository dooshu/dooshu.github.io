◇奏请更议刘辉事

臣等谬参枢辖，献替是司，门下出纳，谟明常则。至于无良犯法，职有司存，劾罪结案，本非其事。容妃等奸状，罪止于刑，并处极法，准律未当。出适之女，坐及其兄，推据典宪，理实为猛。又辉虽逃刑，罪非孥戮，募则大逆，亦谓加重。乖律之案，理宜陈请。乞付有司，重更详议。（《魏书·刑罚志》。神龟中，兰陵公主驸马都尉刘辉坐与河阳县民张智夺妹容妃、陈庆和妹慧猛奸乱，殴主伤胎，辉惧罪逃亡。门下处奏，容妃、慧猛，各入死刑；智寿、庆和，并以知情不加防限，处以流坐。诏容妃、慧猛恕死，髡鞭付宫，馀如奏。尚书三公郎中执不下，右仆射游肇奏言。）


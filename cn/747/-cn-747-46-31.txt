○令行在侧近府州搜举遗逸诏

理道同归，求贤是急。非人不乂，辟士是勤。招以弓车，设其坛席，且优薖轴，如待神明。朕临御多方，诞敷至化，虑遗岩穴，载伫云津。知白珩之非宝，降元纁於下体。一自鸣銮关外，驻驿陕郊，每念明敭，深劳寤寐。听正言以苏国疾，思硕德以定人讹。而犹高士鸿冥，幽人豹隐，将朕之不德，而礼或有遗，望干旄之忠告，仰少微以叹息。眇然惕励，顾览河山，藿食薇歌，往而不返。永怀贤者，朕甚恧焉。今将意达巢居，诚通卜兆，一麾必起，四皓爰来。敦其素风，成我王道，宜令行在侧近府州长官，搜举遣逸。其有怀才抱器，高蹈不仕，精加访择，必以名荐。仍须以礼资遣，送赴行在，贲於邱园，待以郎署。务令申劝，悉朕意焉。


○对无鬼论判

〈甲执无鬼论，俄而鬼忽来取，求乞免，鬼云谁似汝者，甲云乙似而便死。後乙弟知，告甲谋杀兄，不伏。〉

幽变生物，惟微有象。演伏羲之卦式，载鬼一车；修鲁人之册文，时生二竖，永言其事，岂独前闻？而甲道在自专，情非博应。仲舒往记，则谓知言；干宝旧书，斯为妄作。爰非有象，持，成论衡，徒折理以致词，终忤冥而速戾。恍惚而见，始虑阮瞻之疾；彷佛有言，仍多杜畿之请。惟乙不吊，奄及兹凶。以蔡邕之形，初闻有似；负庄叟之患，溘然无疑。昆既求往於隙驹，季实悲鸣於原鸟。虽死同无地，情切於怀；而生乃有涯，欲将谁咎？薄言谋杀，理谓无凭。

张季明

季明，开元时官吏部员外郎。


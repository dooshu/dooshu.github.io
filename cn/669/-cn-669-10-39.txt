39　董子春秋決獄今僅見三事　公孫弘以春秋繩臣下　春秋爲司空城旦書　春秋立法謹嚴而宅心忠恕　以春秋義斷案諸例


董仲舒春秋決獄，其書今不傳。太平御覽載二事，其一引春秋許止進藥，其一引夫人歸于齊。通典載一事，引春秋之義「父爲子隱」。應劭謂仲舒作春秋決獄二百三十二事〔一〕，【原注】隋、唐志十卷。〇案：應劭語見後漢書本傳及晉書刑法志。今僅見三事而已。閻按：「藝文類聚亦載一事。」御史中丞衆議薛況之罪，孔季彦斷梁人之獄，集證：「按北堂書鈔聽訟門引孔叢子：『梁人娶後妻，後妻殺夫，其子又殺之。孔季彦過梁，梁相曰：「此子當以大逆論。」季彦曰：「昔文姜與弑魯桓，春秋去其姜氏，絶不爲親，禮也。且手殺重于知情，是子宜以非司寇而擅殺當之。」』」皆以春秋合於經誼。終軍之詰徐偃，則論正而心刻矣。吕步舒使治淮南獄，窮驗其事，蓋仲舒弟子不知其師書者也。公孫弘以春秋之義繩臣下，見漢書刑法志。張湯請博士弟子治尚書、春秋，補廷尉史，見本傳。是以春秋爲司空城旦書也。胡文定公曰：「春秋立法謹嚴，而宅心忠恕。」斯言足以正漢儒之失。【原注】鹽鐵論：「文學曰：『吕步舒弄口而見戮。』」〇閻按：「『文學』當作『丞相史』。」

【元圻案】太平御覽六百四十載董仲舒決獄曰：「甲父乙與丙争言相鬭〔二〕，丙以佩刀刺乙，甲即以杖擊丙，誤傷乙，甲當何論？或曰：毆父也，當梟首。論曰：臣愚以父子至親也，聞其鬭莫不有怵惕之心〔三〕，扶杖而救之〔四〕，非所以欲詬父也。春秋之義，許止父病，進藥於其父而卒，君子原心，赦而不誅。甲非律所謂毆父，不當坐。」〇案：「甲乙與丙」，「甲下」疑脱「父」字。〇又曰：「甲夫乙將船，會海盛風，船没溺流，死亡不得葬。四月，甲母丙即嫁甲，欲皆何論？或曰：甲夫死未葬，法無許嫁，以私爲人妻，當棄市。議曰：臣愚以爲春秋之義，言夫人歸于齊，言夫死無男，有更嫁之道也。婦人無專制擅恣之行，聽從爲順，嫁之者歸也。甲又尊者所嫁，無淫之心，非私爲人妻也。明於決事，皆無罪名，不當坐。」〇通典六十九養兄弟子爲後後自生子議云：「東晉成帝咸和五年，散騎侍郎賀喬妻于氏上表云〔五〕：『董仲舒時有疑獄，曰：「甲無子，拾道旁棄兒乙，養之以爲子。及乙長，有罪殺人，以狀語甲，甲藏匿乙。甲當何論？」仲舒斷曰：「甲無子，振活養乙，雖非所生，誰與子之？詩云：『螟蛉有子，蜾蠃負之。』春秋之義，『父爲子隱』。甲宜匿乙。」詔不當坐。又一事曰：甲有子乙以乞丙，乙後長大而丙所成育。甲因酒色謂乙曰：「汝是吾子。」乙怒，杖甲二十。甲以乙本是其子，不勝其忿，自告縣官。仲舒斷之曰：「甲能生乙，不能長育以乞丙，於義已絶矣，雖杖甲，不應坐。」』」〇案：通典本二事，厚齋因同爲于氏所引，故以爲一事也，否則傳刻時誤二爲一，并誤四爲三也。〇漢書薛宣傳：「哀帝初，博士申咸給事中，毁宣不供養行喪服，不宜列朝省。宣子況數聞其語，賕客楊明，欲令創咸面目，使不居位。會司隸缺，況恐咸爲之，遂令明遮斫咸宫門外，斷鼻脣，身八創。事下有司，御史中丞衆等奏：『況疑咸受修言修，宣之弟。以毁謗宣。知咸給事中，恐爲司隸舉奏宣，而公令明迫切宫闕，要遮創戮近臣，不與凡民忿怒争鬭者同。臣聞敬近臣，爲近主也。禮，下公門，式路馬，君畜産且猶敬之。春秋之義，意惡功遂，不免於誅，上浸之源不可長也。況首爲惡，明手傷，功意俱惡，皆大不敬。明當以重論，及況皆棄市。』廷尉直以爲：『律曰：「鬭以刃傷人，完爲城旦，其賊加罪一等，與謀者同罪。」傳曰：「遇人不以義而見疻者，與痏人之罪鈞，惡不直也。」咸厚善修，而數稱宣惡，不可爲直。況以故傷咸，計謀已定，後聞置司隸，因前謀而趣明，非以恐咸爲司隸故造謀也。本争私變，雖於掖門外傷咸道中，與凡民争鬭無異。今以況爲首惡，明手傷爲大不敬，公私無差。春秋之義，原心定罪。原況以父見謗發忿怒，無它大惡。陷死刑，恐非法意。明當以賊傷人不直，況與謀者皆爵減完爲城旦。』上以問公卿議臣。丞相光、大司空師丹以中丞議是，自將軍以下至博士議郎皆是廷尉。況竟減罪一等，徙敦煌。」又終軍傳：「元鼎中，博士徐偃使行風俗。偃矯制，使膠東、魯國鼓鑄鹽鐵，還，奏事。張湯劾偃矯制大害，法至死。偃以爲春秋之義，大夫出疆，有可以安社稷，存萬民，顓之可也。有詔下軍問狀，軍詰偃曰：『古者諸侯國異俗分，百里不通，時有聘會之事，安危之勢，呼吸成變，故有不受辭造命顓己之宜。今天下爲一，萬里同風，故春秋「王者無外」。偃巡封域之中，稱以出疆何也？且鹽鐵，郡有餘臧，正二國廢，國家不足以爲利害，而以安社稷存萬民爲辭，何也？』又詰偃：『膠東南近琅邪，北接北海，魯國西枕泰山，東有東海，受其鹽鐵。偃度四郡口數田地，率其用器食鹽，不足以并給二郡邪？將勢宜有餘，而吏不能也？何以言之？偃矯制而鼓鑄者，欲及春畊種贍民器也。今魯國之鼓，當先具其備，至秋乃能舉火。此言與實反者非？偃已前三奏，無詔，不惟所爲不許，而直矯作威福，以從民望，干名采譽，此明聖所必加誅也〔六〕。「枉尺直尋」，孟子稱其不可。今所犯罪重，所就者小，偃自予必死而爲之邪？將幸誅不加，欲以采名也？』偃窮詘服。」〇漢書五行志：「使仲舒弟子吕步舒持斧鉞治淮南獄，以春秋顓斷於外，不請。」又董仲舒傳：「先是遼東高廟、長陵高園殿災，仲舒居家，推説其意，草稿未上，主父偃候仲舒，私見，嫉之，竊其書而奏焉。上召視諸儒，仲舒弟子吕步舒不知其師書，以爲大愚。於是下仲舒吏。」〇史記酷吏張湯傳：「湯決大獄，欲傅古義，乃請博士弟子治尚書、春秋，補廷尉史。」〇史記儒林傳：「竇太后好老子書，召轅固生問老子書。固曰：『此是家人言耳。』太后怒曰：『安得司空城旦書乎？』」注：徐廣曰：「司空，主刑徒之官也。」駰案：漢書音義曰：「道家以儒法爲急，比之於律令。」〇禮月令正義引鄭志：「獄，夏曰鈞臺，殷曰羑里，周曰圜土，秦曰囹圄，漢曰若盧，魏曰司空。」〇説文：「，司空也。」〇蕭山王紹蘭曰：「白孔六帖引決獄二事，其一：甲爲武庫卒，盜强弩弦，一時與弩異處，當何罪？論曰：兵所居，比司馬，闌入者髠。重武備，責精兵也。弩蘖機郭弦軸異處，盜之不至，盜武庫兵陳。論曰：大車無輗，小車無軏，何以行之？甲盜武庫兵，當棄市乎？以上二論皆或説。曰：此下仲舒所斷。『雖與弩異處，不得弦，不可謂弩，矢射不中，與無矢同，不入與無鏃同。律曰：此邊鄙兵所贓直百錢者，當坐棄市。』其一：君獵得麑，使大夫持以歸。道見其母隨而鳴，感而縱之。君愠，議罪未定，君病，恐死，欲託孤幼，乃覺之曰：『大夫其仁乎？遇麑以仁，況人乎？』乃釋之，以爲子傅。於議何如？仲舒曰：『君子不麛不卵，大夫不諫，使持歸，非也。然而中感母恩，雖廢君命，縱之可也。』然則春秋決獄，宋時猶有六事可攷，厚齋何以但云三事乎？」又曰：「朱竹垞經義考亦云：『藝文類聚有引決獄君獵得麑一事。』今攷類聚卷六十六，是引韓子孟孫獵得麑事，非引決獄。蓋朱、閻俱誤記六帖爲類聚耳。」〇案經義考：「董子春秋決事十六篇，漢志作公羊治獄，七録作春秋斷獄，新、舊唐書作春秋決獄，崇文總目作春秋決事比。」

〔一〕「二百三十二」，原作「二百三十三」，據元刊本、清嘉慶本改。

〔二〕「父」，原脱，據四庫本太平御覽卷六四〇刑法部六決獄補。

〔三〕「惕」，原作「悵」；「杖」，原作「伏」，皆據四庫本太平御覽卷六四〇刑法部六決獄改。

〔四〕「惕」，原作「悵」；「杖」，原作「伏」，皆據四庫本太平御覽卷六四〇刑法部六決獄改。

〔五〕「賀喬」，原作「賀僑」，據中華本通典卷六九禮沿革嘉禮改。

〔六〕「明聖」，原作「聖明」，據中華本漢書卷六四下終軍傳乙正。






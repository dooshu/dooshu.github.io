◎会场孽报

吴中某生，年十二入泮，十六领乡荐，才貌兼擅，群相慕悦，为某富室赘婿，与其次婿同馆肆业。次婿，年十五，丰姿韶秀，宛如璧人。某于酒间语次，每调谑之，意颇含愠，以父母推重之，辄复隐忍。某生以为可诱，一夜乘其醉卧，裸而淫之。及醒，羞忿，逃往天台，剃发为僧。家中人寻得之，誓死不肯返。未久，圆寂寺中。后父母知其故，自惜颜面，亦寝其事。某生于会试场中，忽见连襟婿如同馆时，大喜，竟忘其死，复谑之曰："弥子之妻与子路之妻，兄弟也。"遂以前二语大书卷上。后屡试见之，从未终三场，缘早岁登科，年方强仕已截取知县，比报到，忽癫痫而死。


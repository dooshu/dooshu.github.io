○劾中书不许旌表吉州孝子瞿处圭等疏

臣窃闻中书商量，不许旌表吉州孝子瞿处圭等门闾事。伏以上古之时，人民淳素，故可无为而治。三季浇薄无常行，或可激劝而成。则旌表门闾，是其旨也。中书舍人张纬，不知大体，屡兴僻论，以为乡闾之民，苟避徭役，旌表则递相仿效，止塞则永绝其源。此茸吏无识者之所谭，非大臣佐天子兴教化之良术也。且有（阙）来孝义著闻者绝鲜。陛下之德所感，相继有庐墓者三人。而不以为人化所滋，翻虑其递相仿效。若相率为贼，则实豁於时。相仿行孝，又何伤於政。惩恶本欲人惧，赏善本欲人劝。倘递相仿效，则是陛下敦劝之有验也。如不仿效，又用旌表何为？今朝野之间，不义不孝者，何尝不有。风俗若此，正是陛下急於敦劝之秋。或小吏出此无稽之言，犹大臣必须惩绝，况居清切之司，当顾问之地，首创斯议，谬莫甚焉。噫！为人臣子者，上有君，下有亲，何思沮人之为孝？夫王政之基，无先於学。人伦之本，莫大於孝。去年停贡举，已沮陛下教人之为学。此时於激劝，又沮陛下教人之行孝。将顺其美，一何疏哉？伏惟皇帝陛下至德感於上元，广爱刑於四海。邪见诡说，必不能上惑聪明。臣虽不才，而所务者大，所思者远。恐或有一可之言，是以不敢不奏。


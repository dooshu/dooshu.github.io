卷四十八

<史部,诏令奏议类,奏议之属,历代名臣奏议>

钦定四库全书

历代名臣奏议卷四十八

明　杨士奇等　撰

治道

宋高宗时提举万夀宫兼侍读张守上奏曰臣仰惟陛下忧勤念治行已十年自去冬敌人不能南渡今秋湖寇荡平中兴有期内外延跂然人心惴惴犹有外侮之忧臣窃以谓夷狄未宾莫先自治盖修政事所以御外侮也伏?陛下念艰难之旧业恢久大之远图无过不及也建大中以承天心勿贰勿疑也极志诚以尽羣虑任贤则责其大功而待以持久使能则略其宿负而用其所长保固淮甸以定驻跸之都奬拔偏禆以分尾大之势爱惜名器财力以革侥幸之习崇奬忠厚端慤以销朋比之风凡此数者安危所繋其他细故不足为陛下道也然以陛下英睿天纵於此数者少留神焉中兴之烈不难致矣书称成汤之德曰终始惟一时乃日新德所以日新而不穷者终始惟一而已虽书生常谈而本之治道无出於此惟陛下果断而力行之

守又上奏曰臣久去轩陛孤陋寡闻比蒙召寘经幄复瞻穆穆之清光千载之遇敢不竭愚虑以渎天听窃惟今日之先务有六而夷狄不与焉盖夷狄未宾莫先自治试为陛下毕其说一曰立国二曰察言三曰任贤四曰使能五曰抑侥幸六曰破朋党何谓立国陛下廵幸江浙行且十年去冬敌骑不能渡江入秋以来复无他警议者便谓长驱深入恢复中原以立大功时不可失臣以谓今日之骁将励兵蓄愤养锐固可折箠而笞刘豫顿辔而还旧京然不过策勲第赏为一时美观而未为国家长久之利也何者敌国尚强藩篱未立秦晋韩魏之地强兵健马之区悉属於敌庭就使克复州县能保有其土地而抚奄其人民乎千里馈粮能不乏乎为今之计当一意经理淮甸以壮屏翰驻跸建康暂为别都储粟练兵自为不可攻之计然後待时而动一举而图万全此立国之谋也何谓察言伏自陛下大开言路谋行计?上之宰执进呈次之台谏论事下之百官转对远之草茅上书发言盈廷未易决择又况知言自古所难臣顷承乏台属首尝以伊尹之言告陛下矣曰有言逆心必求诸道有言逊志必求诸非道臣每谓听言莫要於此盖不知人主所向而言鲜有不逆者迎合人主所向而言鲜有不顺者因逆心而求其是因逊志而求其非则十已得五六然後考核其邪正参订其虚实於是或用?舍鲜有不当矣此听言之要也何谓任贤宣王之中兴任贤使能而已禹之戒舜则曰任贤勿贰所谓任者非止崇以爵位富以禄廪而已求之欲审付之欲专疑则勿用可也用则勿疑可也求之审则当其才付之专则尽其用孟子所谓左右卿大夫国人皆曰贤而後用之则求之审矣齐桓之用管仲一则仲父二则仲父则付之专矣不然则畏首畏尾救过不给何暇展四体而修职业乎夫求之既审付之既专又在久任以责其成功尧之用鲧而陻洪水为害大矣必俟九载绩用弗成而後黜尧岂不恤昏垫之民哉盖守当时三考黜陟之法也况或一时之举措有纎芥之失一人之爱憎有毁誉之私随即废置不惟不尽其材而法令弛张莫知其端恩雠报复各快其意徒为纷纷无补治道臣?陛下苟得真贤则略其细故不规近効以责成於持久此任贤之道也何谓使能能则与贤者异矣使之则与任者异矣贤者而役使之则无以尽其心能者而信任之则必有误於国盖才可以办事者未必贤也左右近习百司庶府各因其能使办一职则事无不举然非当信任也又在弃其小瑕録其大略舍其旧恶许其自新故使智使勇使贪使愚如封伦裴矩以奸亡隋也而以智佐唐李佑贼将也而卒缚吴元济天下之才未尝不可用也顾使之如何耳若乃以春秋责备之义以使能则能者不得而用矣能者不得而用则不过取夫碌碌闒茸不才之人夫闒茸不才之人虽无显过而败事必矣不可不戒也此使能之方也何谓抑侥幸艰难以来风俗败坏贪怀苟得炽於前日在下者既啓侥幸之心在上者遂行姑息之惠名器日轻费出日广民力愈困国势愈弱朝受一命则夕图堂除一有除授则继求迁擢除代至三四辈待次至十余年稍加裁抑则谤起於下而怨归於上甚至以危言上惑宸听卒如所欲而後己为今之计痛加裁抑势或难行如内外官吏足以任使矣不必更增员阙也既有代人矣不必更有除授也官吏将士之俸廪足以赡养矣不必更有增益也人既习安无所归咎至於为人而设官有求而必予於是纷纷竞起人有觊觎而纪纲日隳无以善後矣要在稍严资格奬用静退之士以息浮竞之风凡妄行申请攀援不已者痛惩而申儆之则息侥幸之渐也何谓破朋党朋党之祸尚矣孔子曰君子羣而不党则君子固无党也然义理所尚不谋而同故闻善而相称誉见善而相荐引未必有心而近於为党唐虞九官济济相逊武王十乱同心同德帝王之盛节也小人欲排陷君子将一举而尽去之求其过而不得则一指以为党耳善乎欧阳修之论曰欲空人之国而去其君子者必进朋党之说欲孤人主之势而蔽其耳目者必进朋党之说欲夺国而予人者必进朋党之说汉之末以朋党禁锢天下贤人君子而立其朝者皆小人也然後汉?而亡唐之末又先以朋党尽杀朝廷之士而其?者皆庸懦倾险之人也然後唐?而亡所谓一言丧邦者如此岂不痛哉古者上以直道用人故殛鲧而兴禹诛蔡叔而封蔡仲下以直道自任故祈奚举其子崔佑甫多除亲旧载在经史号为美谈况非父子亲旧而以其类逐之曰朋党此何谓也本朝庆历之间韩琦范仲淹杜衍富弼辈尝以为党而尽逐之矣以至元佑之间又以司马光等命之曰奸党而禁锢之矣大抵人指以为党者多贤士凡进朋党之论亦必痛惩而申儆之破朋党之策也陛下於此六者每致意焉则中兴之期指日可待其他细故不足为陛下道也然以陛下之英睿天纵固深明乎此而区区以为献者特在於果断而力行之耳能果断而不疑力行而不怠又必以诚意先焉大学曰欲治其国先齐其家欲齐其家先修其身欲修其身先正其心欲正其心先诚其意故诚者天之道也臣?陛下正心诚意造次不忌终始惟一董仲舒曰事强勉而已矣强勉学问则闻见博而智益明强勉行道则德日起而大有功书称汤德日新盖欲常新而不弊也诗称汤圣敬日跻盖欲有进而无己也傥强而行之则圣帝明王异世同符人自归心天自悔祸天下不足治四夷不足平中兴之业不难致矣顾虽书生常谈无新奇可喜之论而臣区区平昔笃信而可行者不过如此惟留神裁择天下幸甚

胡寅上言曰臣闻善建室者必立基故作舍道旁则三年不成善奕棊者必布势故举棋不定则不胜其偶为天下国家犹建室与雠敌争胜如奕棋而无成谋其可乎陛下总师履极十有二年中原之祸益深生民之力益困中兴绩效茫然未立夫以圣学日跻恭俭克己临朝向久明习国家事可谓谊主矣然为其事而无其功岂不曰计画未尝前定故欤人主之职莫大乎论相人才政事皆由相而後举今十有二年之间易相至於九人贤者用未及尽忧谗畏祸而已去不肖者持禄怀宠坐待黜免而後行昨日所用之贤才明日指为邪佞者有矣今日所行之善政他日以为误国者有矣朝廷无不改之令臣下无久任之功军士无坚守之心百姓无固结之志持此而欲语中兴岂不犹充饥以画饼利涉以土舟者乎宰相不职而更用贤才当也数不职数更用昔人所谓误岂可数无乃陛下知人之哲亦有愧於古耶夫此九相者其操术智虑必不尽同求其同而用之又将疑其为朋党求其不同而用之正犹病者用医一以为寒一以为热一进温补一专导利务为不同以苟免而病者亦毙矣然则国家何利焉坐此之故奔竞恣睢惟利是?而仕风愈坏或和?战俄怯俄勇而军律益隳改更纷错前後乖违而政事益不修举措既烦财用横费而生民益不乐夫此四者国恃以存今而若此虽月行一美诏时建一善事佥言称荐收召一君子交章论列罢退一小人只为无益而已浅士短识久诵中兴智者寒心方忧极弊若不及时大有变革改纪国政以趋事功而因陋就简日复一日至於智者无以善後之时正使良平复生不能为陛下计矣昔光武中兴东晋南渡其所措置务适时宜於旧法亦不尽循事虽不同同归於治伏望陛下慨然远览诏两府大臣及侍从台谏官条具今日立国之大计经久可行之务损益因革之宜各令展尽底藴於十日内画一具奏陛下留神省览断自圣裁若大臣议绌则参用侍从台谏之言若论思疏駮不当则专守庙堂之策仍集百执议于都堂衆心佥同三占?二定为国论以次施行从此者向用爵赏违此者威用刑罚加以岁年力行固守庶几经纶有叙民听式孚可冀中兴之效不然虽人材衆多文法良是而大计不定犹丹楹刻桷轮奂翬飞於浮沙之上水至则荡然矣虽卒武兵利若可御敌而胜势不立犹坐分客主局合龙蛇而一枰之上无有生眼亦不待战罢计路而後知其败也今敌据汴京士气恐慑重敛?久民心已离惟陛下早图之若揖逊救焚徐行拯溺臣不知所税驾矣

寅又上言曰臣闻大哉乾元万物资始至哉坤元万物资生成位乎两间则与天地合其德故体元者人主之职而春秋谓一为元元即仁也仁人心也人君者正心以正朝廷则百官万民莫不正而治道成矣尧舜禹传心之言曰人心惟危道心惟微人心谓利欲之私也行乎利欲则背於义理岂不危乎道心谓义理之公也公与私在一念之间耳私欲蔽之虽离娄不能自见也岂不微乎惟危故安之为难惟微故知之为不易是故三圣研精审择而惧其杂致一不二而惧其放不杂不放本心昭然然後能执守中道无所偏倚犹监明水静於人之美恶无不知也犹权轻重度长短於事之举措无不当也以此为元后而仁覆天下矣周道既衰孔子作春秋首明此心以示万世人君南面之法更秦絶学异端并作言黄老者以虚无为心明申韩者以惨刻为心好攻战者以权谋为心毁伦类者以寂灭为心心体既差其用随失学士大夫谓诚不如诈谓正不如谲谓道德不贤於术数谓教化不捷於法令遗经虽在而帝王之迹熄矣陛下濬哲文明性与道合举天子之事传仲尼之心使斯文不丧所谓天授非人力也夫源清者流澄本端者末正有诸内必形诸外为其事必有其功今士风陵夷四维未张惟利是?不顾义理利在尼雅满则欲以释怨悦其心利在刘豫则欲以友邦通其好利在迷国之宰辅则欲为之羽翼以助其飞利在怙权之将帅则欲为之疽囊以厚其毒奸邪回遹民之所恶者相与封殖之使不揺守道秉节天之所好者相与倾挤之使不立邪说烂漫人心不正未有甚於此时圣人所为惧春秋所由作也今陛下於仲尼百世以俟之意圣性既自得之若夫体元居正端本清源力行所知以收拨乱反正天下归仁之効更加圣心焉则何畏乎女真何忧乎叛贼何难乎中兴之业哉

寅又上言曰臣谨考历古帝王保天下之要以民为本而得民心之道以食为先此腐儒之常谈亦经邦之至论也舜命十二牧曰食哉惟时箕子陈八政一曰食二曰货人之有食犹鱼之有水水盛则鱼繁减则鱼耗涸则鱼死至易见也民独何以异此方七国争雄之时争地以战争城以攻尚权谋弃仁义谓可以朝诸侯有天下而孟子独以农桑牧养之事告时君莫不以为迂阔无効是时惟秦兵力最强鞭笞四海卒立为帝孟子之言真若迂阔矣秦惟兵之强而不恤百姓视民如草芥朝芟而夕刈之曾不二世而雍州之地崤函之固为他人所有则孟子之言乃至急至切而非迂阔也臣观今日民力有水涸之势其可忧不在尼雅满之下愿陛下勿以为腐儒常谈使臣得毕其说赵充国西汉名将曹操三国英雄其用兵无不屯田积粟而今日之兵开口待哺此何理也自司马法及战国以来蒙恬白起颇牧信布之流临敌制胜无不计首级而今日功状皆言不令斫级一布掩杀横屍几里或入水不知其数此何理也自古临敌有用命者有不用命者故艺祖皇帝尝出入行间以劒斫士卒皮笠记其退缩者事定而诛之若其摧坚陷阵则赏不旋踵是谓有赏有刑旌别勇怯而今之赏功全队转授未闻有以不用命被戮者此何理也自古行赏其将帅勲伐尤异者则迁其官秩或封以国邑若其士卒则犒赐而已或以金帛予之而已今自长行以上皆以真官赏之人挟劵历请厚俸至於以官名队此何理也自古利权尽归公上予夺操纵惟君所命如李牧之军市租如艺祖命边将回易之类则衣粮器械赏设之费皆出其中今煮海榷酤之入遇军屯所至则奄而有之闤闠什一之利半为军人所取至於衣粮则日仰於大农器械则必取於武库赏设则尽资於县官此何理也自古制兵有事则付之将帅无事则归之天子光武中兴可谓马上取之之时矣犹且不假将帅以久权邓禹取三辅总数十万衆一旦无功夺之如探囊中物今总兵者以兵为家厚自培植若不复肯舍者曹操曰若欲孤释兵则不可也无乃类此乎自建炎以来易置宰执凡四十余人矣谋虑不臧政事不善虽台衡之重股肱之亲一言而去之何独於将帅而不可进退以均劳逸之任拔沈滞之才乎此又臣所未晓也自古制兵必有实数战闘则有败北平居则有死亡缓急则有散逸此不能免也今诸军近者四五年远者八九年未尝开落死损折伤之数岂皆不死乎抑随死随补乎逃而不以告败而不以告死而不以告补而不以告不可也以补者之姓名充死者之姓名以死者之妻子为补者之妻子不可也不然军籍何自而无缺乎此又臣之所未晓也自古制兵必去冗食存精锐分为等级如所谓百金之士千金之士则战之所恃以必胜者其余充声势备辎重而已则所以食之役之者不敢与锐卒班焉虽其等如是然无非军旅之用也今诸军则无所不有矣避赋役免门户者往焉纳贿赂求官爵者往焉有过咎不得仕者往焉犯刑宪畏逮捕者往焉违科举失士业者往焉则又有乡党故旧之人百工手艺之人方技术数之人音乐俳戏之人彼所以辐凑云萃者非有势以庇之乎非有利以聚之乎不然人生各有业何必军之从此又臣之所未晓也凡今日军政之弊其大致如此其详?可知矣恭惟陛下克己临政惟俭惟勤无华衣美食之奉无嫔嫱柔曼之嬖无宫室台榭之观无撞钟舞女之乐无匪颁赐予之滥寛诏屡下以民为心惟恐伤之若保赤子者九年於此矣加以东南诸路未尝有数千里水旱之变民力宜足国用宜裕而上自宰相下至县令諰諰然日以军食不给为莫大之忧索之於帑藏则无终?而不发之储索之於计司则无运转而不竭之货索之於州县则无陈积以待调发之物索之於百姓则无出力佐兴有余不匮之家然而赡军之费??增益日桩月桩急於星火要王官置审计以示核实无隐之状而境土未拓叛贼未擒雠敌未殱二帝未复不幸而旱蝗水潦方数千里连二三年因之以盗贼则不必尼雅满点集刘豫犯顺而国家之大事去矣是岂小故可不思所以善後之策乎今边防无事之时则曰兵数衆多食不可阙也及疆场小警则曰兵力不足敌不可当也情状盖尽於此其智术机巧不施之於敌国而施之於朝廷大要在於自计而已官愈高则待之当益隆兵愈衆则畏之当益甚至於民力已竭国用已屈自彼观之犹越人视秦人之肥瘠耳亦何足少槩其心哉故臣谓兵政不修则水涸鱼死之喻指日可见矣臣愚谓宜於诸军中各选取壮勇京军三二千人补宿卫之缺存祖宗三衙之制使兵政有考然後命诸将拣其军为三等请给视之凡上功状依旧制论首级又命各举所知可以为将帅者各若干人就以其军分试之无事则分戍有警然後听大将军指挥凡疾病而死及失律散逸者即时具数申上阙额必听朝旨补填屯军所在不得侵夺在官之利以两淮荒地分给顷亩责委大将率次军下军受田而耕其上军则固护营屯阅习武艺诸大将宣力有年或告劳而有疾不当强使之宜每军置副帅一人参管军马以俟交代其谋议官许置两人一听自辟一从朝廷选授诸将总军则於州县之事都无干预虽建使置司其官属猥多至数十人坐糜俸禄宜从减损凡监司守令皆系王官与陛下分民而治者也兵将官即不得辄有按削凡校用使臣自为队伍者先会总数然後分番按试若不能挽强撃刺即黜之勿令窜名冗食如此之类朝廷改纪法制示以必行则兵威自振民力自寛国用自足矣自古建官非为他也惟以为民也凡事皆本於有民无民则无事无事则无官而终不能无也故因事建官使民出粟以养之事治则足矣而未有羣天下之人无所职任而禄之者也而未有以优局饩廪以待不才有罪之人者也今日宫观岳庙添差不厘务可谓姑息之极弊非修政事攘戎狄之先务也非寛民力足国用之要术也此其为害亦馈饷之次矣士大夫惟元臣故老有德有劳闵烦苦之?示恩意之人处以宫祠差遣自余任事则食禄否则罢之而已矣犹虑贫窭可恤者据品秩给以闲田可也至於监当等官皆课利所出费用所资乃有一阙添差至五六人者为公乎为私乎若其为公则不当差也如为私者天下吏员猥多皆可以五六人而共一阙矣何独监当而可乎故凡添差与所谓不厘务悉宜减罢也丧乱以来士子废学失业惟志於得平时则投匦函献封事科场则乞收试求恩免风俗大坏宜有率励之道将来科场宜降指挥特展三年且令进修以待後举比年法制从寛迁官侥冒者衆人得任子仕流混浊当相时之宜稍澄其源凡任子之恩递陞一等大礼奏荐者必至朝议大夫而後许自是率而上之不隔郊者仍须隔郊得者既艰又须严入仕之门守铨试之法未出官人勿令以恩例及奏辟入官必须试选合格乃听注授如此之类朝廷改纪法制示以必行则流品渐清民力自寛国用自足矣则又遴选守令而久任之以拊循既困之民民各安业则生财之路广公私皆济无乏絶之患以守则固以战则胜何为而不如志乎或谓如臣所陈乃今日大病也而无治之之方人徒能言之耳臣以谓不然彼数人者自陛下拔擢用之非有世家根据难驭之形陛下灼见利害命大臣条具一幅诏书敢不从乎握兵而不?人主之命彼将何理以自白臣知其不敢违也若因循今日之事更加以岁月则唐末五代之祸真可驯致矣夫济大难之世必有拂衆之略絶人之才乃立非常之功光武起兵诛讨僭叛中兴汉祚宜其荡然施恩以收西京人心然考其所为则用法严密未尝以政悦人至於减天下吏员十存一二而已岂闻人怀怨咨欲充无厌之望乎孔明辅刘先主志在复汉倡大义於天下而所据险僻又出吴魏之後宜尚寛大以固蜀人也然考其行事限人以爵律人以法其始蜀人不安其後遗爱比之召公甘棠死之日百姓如丧考妣而不闻有舍蜀而走吴魏者人心惟是之从耳处置尽公必自帖服不在溱洧之济濡沫之惠也汉削诸侯七国同日反景帝忧其得山东豪杰袁盎曰吴王安得豪杰而用之所用皆铸钱亡命耳如得豪杰亦且辅吴王为谊不反矣自顷以来朝廷稍欲裁制冗滥恤民便国小人不利辄从而譁之或造为谣言以骇动朝听至谓无所得於此则携持而北去胡不观称臣拜敌有一人贤智之士乎庙堂公卿无镇浮之量亦?而改度辍令者踵相接也呜呼曾谓如此而可以振颓败之俗成中兴之功哉太祖太宗栉风沐雨东征西伐以平藩镇之祸收养民之功而陛下倒持太阿高拱熟视以成不掉之势为失民之事臣窃忧之伏望陛下出臣此章明诏大臣考其当否早议国制若以前人已坏之迹今不可为安知他日又不难於今日乎臣不胜纳忠恳切之诚

赵元镇上奏曰臣向蒙陛下不以臣不才寘之宰辅前後三岁迄无寸功圣度兼容忘其所短恳辞去位礼意益隆粉骨捐躯未知所称今者待罪藩郡使得自佚曾未朞年遽叨召命俾预经幄示不终弃自惟何者辱陛下知遇如此然臣区区之愚有不得已者不免仰渎天听臣窃惟陛下绍祖宗之业当艰难之时柬拔儒臣列侍讲读非欲分章摘句为书生事业必将论道之余访以当世之务臣虽学识迂僻不足仰禆聪听亦欲少施所藴时有献替是乃祖宗设置经筵之义况於今日乎臣谓陛下所当谘访於讲读之臣者内则政事之得失外则边事机筹而已臣之思欲献之於陛下者亦无以踰此臣素不知兵然两经扞寇粗识事宜谓先固本根乃议攻战屯大将於江滨分精锐於淮上首尾足以相应声援足以相及敌虽强梁欲谋深入前迫大军之势後有尾袭之虞而我之漕运既省民亦少安设或长驱头举而身随矣跨河越岱无不可者故於临机应变之间反复忧虑以持重为先或欲置之危地必取成功非不可胜之策也若今之边事规模宏远事势恢张固已尽善但与臣所见偶不同耳亦非怯懦者所能知也臣昧於治体然昨在揆路妄意区别谓朝廷之上屡立党与吕夷简范仲淹之党可合也学术政事所同而其人多忠厚老成之士王安石吕惠卿之党可合也学术政事所同而其人多才能少俊之流至若元佑之人与夫绍圣崇观之党则不可合也学术政事不同而品流趣向之异也故於进退赏罚之际申严劝沮使人知所向或欲混善恶於一途则善类必沮伤纳君子小人於同域则小人必胜理之自然害政之大者也若今之政事议论好恶黜陟取舍固已尽善但与臣所见偶不同耳亦非浅陋者所能及也此两事之外其他所不同者固不一而臣亦不敢自以为是顾顽冥之资执其所见而已今措置已定法令已行羣心退听习俗丕变矣陛下傥欲采用臣言重为更革则中外扰扰何时而已臣行年五十有三衰疾侵寻死亡无日亦安能遽丧所守俛仰从人傥使厠迹诸儒议论之末陛下将何所谘询臣亦自度无可献之陛下者如其遂非不悛执迷难化永为弃物不复可用亦其分也是以闻命而来逡廵恐惧屡陈辞恳不敢但已诚恐进对之言与时不合奉身求退重取慢命偃蹇之诛非陛下畴昔顾遇许以保全之意况自夏及秋足疾增剧痛楚浮肿有妨拜趋臣已别具劄子奏乞改除一在外宫观外辄敢尽布腹心密闻於陛下惟陛下怜之俾臣终老山林死无所恨

监察御史郑刚中上奏曰臣闻人主未尝不欲求言尝患言之难听论事者未尝不欲言之行尝患言之难入汉文帝谓张释之曰卑之毋甚高论令今可行也後世学者多指以过文帝谓其不能抗志远大而限言者以卑小也呜呼甚高之论讵可听哉大不观时小不揆事辨博之说纵之於三皇五帝之上而济用之实常若玉巵之无当是果何益文帝戒释之未为过也虽然文帝何不要释之以至当之论而雅意欲其卑乎此不为无过夫高之与卑不相侔矣高虽不可纵卑固不可溺天下之理一溺於卑则事功衰靡流弊不胜言其失视甚高论者犹不啻也人主之听言人臣之论事使其上不纵於甚高下不溺於太卑常守至当之论以一天下之趣向则亦何患乎言之难听难入哉故臣尝谓论治道必归於平论人材必归於恕论治道归於平者非谓见小利忘远害也见小利忘远害则陋而已矣今恐务虚名者不得成贪奇功者多後患与其相夸以所难相靡而无实曷若因时顺势相与守吾可行之道敦本节用修礼正名未起者加振未备者加饬常使上正而下自服内治而外自宾如是则所以求治道者不其平乎至若废纪纲而不修荡名节而不励谓为远而不肯行谓为重而不复举兹又人君之所宜勉也论人材归於恕者非谓以小人间君子也以小人间君子则杂而已矣今恐臯夔不可以世有稷契不可以辈得与其舍近慕远异世而须才曷若磨礲砥砺观其心术之邪正苟不至畔道而害治则自可量才而使因能而任常使效知无不及之事陈力无不胜之诛如是则所以得人材者不其恕乎至若倚忠为奸盗名欺世无能为而可以害吾之有为托能言而有以揺吾之国是者兹又人君之所当去也论治道归於平论人材归於恕此所谓至当之论可以一天下之趣向者惜乎文帝独不以是而要释之耶恭惟陛下体乾坤覆载之德廓山薮包含之量谓祖宗率皆疏通耳目容纳台谏故即位以来加惠言事之官虽衆智毕陈未必有裨於万一而开怀屈意舜禹不能进持此以济中兴之业固有余裕臣以愚贱之资误蒙器使未知所以报厚恩者然考之历古其能随事啓沃开陈主意者固自有数余非高而诞谩适足以起世主之疑则卑而浅陋不足以广上之心志故其说常龃龉而不合区区浅陋之愚尚庶几於犬马之自竭惟陛下怜其愚而幸赦之

提点成都府路刑狱公事冯当可被召上奏曰臣观自古圣帝明王未尝无待於学然帝王之学异於儒生不在於贪多务得以资博洽之才含英咀华以为文章之美在乎参诸既往之迹揆以当今之政立政行事以古为法如尧舜禹之若稽古商高宗之鉴成宪是也陛下圣性高明好尚纯古万机之暇躬览载籍该贯总摄洞见百家自开辟之事治乱成败之蹟如指诸掌其为学可谓至矣至於立德行事以古为法者臣愿陛下守其所已至而勉其所未至也自古戡定多难必由克断臣愿陛下刚健法天以为再造之本自古君论一相用终其人臣愿陛下任贤勿贰以立一定之规自古任贤使能不肖者退听臣愿陛下旌别贤否以絶滥吹之失自古强干弱枝未然者先虑臣愿陛下封植本根以戒履霜之渐非特此数者陛下廓开圣鉴洞照古今凡古由是而治者以之为法凡古由是而乱者以之为戒则大业富有盛德日新虽自古圣帝明王之学何以加也昔齐宣王好色好货孟子犹曰可以为王陛下好学帝王之盛德也臣愿陛下扩而大之追踪前古以幸天下高宗亲政策士谕考官曰对策中有陈朝政切直者并寘上列太学生王十朋以权为对大略曰揽权者非欲衡石程书如秦皇传湌听政如隋文强明自任不任宰相如唐德宗精於吏事以察为明如唐宣宗盖欲陛下惩既往而戒未然威福一出於上而已尝有铺翠之禁而以翠羽为首饰者自若是岂法令不可禁乎抑宫中服澣濯之化衣不曳地之风未形於外乎法之至公者莫如选士名器之至重者莫如科第往岁权臣子孙门客类窃巍科有司以国家名器为媚权臣之具而欲得人可乎愿陛下正身以为本任贤以为助博采兼听以收其效几万余言上嘉其经学淹通议论醇正遂擢为第一

刘行简应诏条具利害状曰右臣伏覩今月二十七日手诏令中外侍从省台寺监职事官监司守令等各述已见的确利害凡可以省费裕国强兵息民者条具以闻仍已诏大臣置司修政有言闻达悉付讲求有以见陛下焦劳图治宵旰靡遑仰师周宣所以内修政事外攘夷狄之意以惠天下甚盛德也然臣尝谓修政之举置司而讲求之宜也何宜闻而久未闻耶昔梅福以南昌尉上书乞假轺传至行在所条对急政四方之士固愿効其所闻以为所不当缓如福者多矣及今始求之岂亦所谓急政者乎方今中原版荡九庙播迁外忧猾夏之远夷内有弄兵之羣寇而又僭伪窃国之人反侧自疑日夜谋我言政之急未有如今日者陛下诏臣等以省费裕国强兵息民之事固议者所当急急矣然事不素讲而求之於一朝一夕之间所谓足国裕民者诚不知其方欲足国则民不裕欲裕民则国不足一旦用度有阙郡县吏不过隂取於民以应公上之须陛下亦莫得而知也所谓省费强兵之事亦然欲省费则兵不益欲益兵则费不省加又有乌合招来之寇存之则糜费廪食不足恃以为强汰之则无所归且覆出为恶议者处此诚知其难也今日欲为陛下论之而不知所当先则为不知言陛下问修政於羣臣而不先其所自为则为不知政今日之事在陛下躬行者顾莫先於省费非谓天下之费必待陛下而省也以为不如是则不足以感人心而示好恶政之本不立也臣愚不肖待罪台属于兹有日矣窃闻陛下小心如成康俭德如文景笃好书传踰於声色尚方服用简朴无华与士庶之家等缙绅交叹以谓圣虑宏远不以一日奢靡快意为乐也然迩来议者颇谓岁取左藏库金帛之数不减全盛时有司告病缙绅惑焉岂陛下俭於一躬而赐予或未节耶且左右亲近之人至无厌也不以礼法抑之将何时而已仁宗皇帝尝语侍臣曰左藏库月供钱千二百缗此周王所谓供王之好用朕宫中无所费其令罢之当是时左右亲近之人非不多也然而无所觊觎者知不可也又况其间畏义知耻与上同休戚者虽予之将辞焉其不然者皆贪得无厌不与上同休戚者也又何恤焉且陛下厚於及人而以身当天下之谤其无乃自为谋者疎邪臣?少抑赐予之费与所谓杂色供奉冗食无用之人稍镌减之示好恶於天下则修政之本已立其事为之末乃可议耳夫修政之目无微而不当举诚将次第而行之莫若诏监司郡守县令各至所部询问父老讲求一方之利害若曰孰利未兴孰害未除孰民田有遗垦孰为知兵孰材武可用孰土豪可任使其当山川控扼沿江濒海之地则曰某地可守某地可战某地可为寨栅庐舍某处可以积粟漕运各以方略来上然後以其说深考而熟计之度其可者行焉间遣近臣巡按其地而核其实以为之赏罚黜陟则事无有不得其要领者今未尝目见耳闻而独使之泛然论天下之利害其有益於施行者无几耳赵充国号为通知四夷事者且曰百闻不如一见臣?驰至金城图上方略况余人哉乃若省费裕国强兵息民见於事为者则臣谓莫若求之民兵盖四者一事而已古者兵民为一故兵不可胜用而国不知费赵一国耳长平之战四十万人死其後亦不闻无兵秦男子十五以上皆驱之军则是民即兵也比年以来为民兵之说献於上者多矣卒莫之行巡社之法既行而旋罢岂朝廷难之以为扰民耶是计之未熟而行之不得其要者也若臣之说则异於是陛下即行之不过下半纸檄以颁郡县郡县承天子诏旨而告之民民则乐从之矣初无有甚难盖其说曰不募不籍不教不易其名不夺其业不系縻於官不程督以吏如是故民不扰而乐从凡县镇乡社之民通使为之不欲者勿强并习兵器若弓弩戈矛枪梃刀牌等随其所习以今所谓保正长者总之晓以利害使各保其田桑庐舍境内有寇悉听捕逐其获寇之赏则有常格见於着令若遇大盗并力杀获则闻于朝称其事而旌赏之如効用之法其平居讲习精於武艺者听保正长推举不以多少闻于州郡州郡按试之如所举者为之旌别蠲其身丁及三犯杖听赎彼固知保田桑庐舍之利而又有意外旌赏之宠无所系縻无所程督亦谁惮而不为哉今夫羣天下之士而试之有司次第荐送而官使之彼诚利於得官也挟策覔举虽终老而不悔曷尝募之使为科举籍之使不脱耶使民习兵无以异此为农为商不易其名不夺其业且将因闲暇时啸其朋俦自相讲习挺者撃戈矛者刺弓弩者驰射彼归而求之有余师又何必驱而教之为哉且山谷强悍之民初未尝教也而艺絶官军者所至多有如曰必驱而教之使知坐作进退是犹博士先生缓带徐步升堂巍坐而谈经坐诸生堂上撃鼓而进退之以为文物表仪化民成俗可也所谓学者岂真有待於是乎孔子曰不教民战是谓弃之而臣乃以乡社之兵为不必教者非兵无事於教也以其势与官军不同非仰食公上者也所繋至衆一或扰之将不乐从藉令习业不精假之岁月所得十一不已多乎呜呼兵之弊甚矣其患有不可胜言者在祖宗之时平居无事则竭天下之力以养兵在今日国势阽危则竭天下之力以养乱今臣之说虽未能销患於赫赫之际而能为陛下销患於冥冥之中虽未能足国裕民於一朝夕之间而能为陛下足国裕民於三岁之後且为久远无穷之利若以三岁之後无救目前因置不讲则是其弊终不可救也?陛下下臣章杂议若以为可则立为赏功劝劳之典参酌旧所着令损益而施行之此臣所不能知也或曰臣之说朝廷非不闻也不果行者惧民之知兵且为乱也臣曰不然强悍之民倔起山谷十百为羣轻犯县镇居民无远近多寡望风奔走与异时敌人所至率以一步卒联十百人而驱之拱手屈膝以受箠撃莫敢与抗者非不顾其生也诚未尝知战闘撃刺之事耳仅有一能者则荷戈持梃出当之矣此臣所耳闻而目见也借令一乡社之民自起为盗则有他乡社之兵制之一县镇之民为盗则有他县镇之兵制之矧未必皆然耶臣之念至熟悉矣虽臣观陛下诏大臣设官属置司讲论以修政为名诚美矣顾所以称是名者宜何如哉使一国之政如一家之政小大协心上下告语毕精穷思推忠尽诚罔有嫌间不顾望陛下风指不迎合大臣议论惓惓焉闵闵焉唯恐一事之有遗策一物之有遁情则庶几焉臻於有成可日月冀也如其好是美名而不克充其实且聚讼交訾若筑室于道谋则非独不可以日月冀抑论议有不出於至公者矣元丰条例之举崇宁讲议之名事出权臣弊政充塞贻天下患害至今未艾也?陛下察焉臣愚无知识姑陈其槩以塞圣问伏惟留神幸察行简又上劄子曰臣窃惟天下之事下合人心上合天意中合大道者唯有一言曰公而已矣老子曰容乃公公乃王王乃天天乃道盖混而为一非容不能公三公之称谓其容而能公也王训大王者之称谓其公而能大也则是公不可不与王同德王不可不与天同道此天下之至理也臣窃观陛下自临御以来於天下之事未尝容心於其间大臣以为贤则进之台谏以为否则退之与政事之因革羣臣皆以为可则审度其言而罢行之可谓至公而无私契天合道者也然而身为三公不知与王同德者非一日矣已所好者与之虽愆於理而害於事者弗非也已所恶者夺之虽才有堪於用者弗取也议有当於人心者弗行也夫如是则政事安得无疵纇民安得不受其患哉惟公也故贤者?立於王之朝而不肖者退听而革心道德所以一风俗所以同上无粃政下无幸民内治之所以举远人之所以服夫所谓公者一言而已矣见於利害乃如此其大可不审耶臣愚欲望陛下诏执政大臣谏官御史与百执事咸体上心剗除弊习宏开正路终始惟一则治道之隆三王可四五帝可六天下廓廓乎其无事矣

行简又进故事曰汉武帝向儒术丞相窦婴太尉田蚡亦俱好儒术推毂赵绾为御史大夫绾荐其师申公天子使使束帛加璧安车驷马以迎申公既至天子问治乱之事申公年八十余对曰为治者不在多言顾力行如何耳是时天子方好文辞见申公对默然然已招致即以为太中大夫舍鲁邸议明堂事

臣尝谓申公之言天下之至言也自古好治之君未尝不慷慨思见天下之贤士求天下之议论次第而施行之已而利害之实既了了於胷中则忍而不能决见利不克兴知害不克除谈有余而实不足者往往皆然中庸曰好学近乎智力行近乎仁武帝之初盖未辨此也故於申公之对有惑焉其後罢斥百家表章六经制礼乐易服色典章文物灿然大备意有所在皆力行之不见甚难安知非申公之言有以发之欤使其所行不改文景之恭俭而专在於爱民利物之间则後世必以为贤哲不世出之君矣然武帝席文景极治之後於天下之事尚谓犹不可不力行如此况多难之时乎臣故曰申公之言天下之至言也

行简又论人主力行果断疏曰臣闻之书曰非知之艰行之惟艰又曰为治者不在多言顾力行如何耳盖自古有为之君未尝不慨然欲闻天下之言而求其利害之实也既闻之则安之乃不果於行者往往皆然此无他疑似之论有以惑之且不能自克故也恭惟陛下悯宿蠧之未除念颓纲之不振政烦民困用广财殚申诏大臣置司讲究凡不可於民而害於政者皆罢行之德意至渥也然曾未闻有所施行臣之私忧过计顾恐有以疑似之说欺陛下之听者曰苟如此将失人心矣臣故欲为陛下言之夫所谓失人心者惧刑政之苛虐赋役之猥多失百姓之心也惧好恶之不公赏罚之不明失士君子之心也若皆无是则所失者小人之心耳失小人之心而得百姓士君子之心又何病焉臣?陛下於今日之政当审知其利害所当罢行者断自圣心勿贰勿疑庶几速见成效而事之委靡不振者悉举矣伏惟留神幸察

户部侍郎叶梦得上奏曰臣闻边患暴起骤乱中国自古未有如今日之甚然盛衰循环虽天道有不能免惟知消息盈虚之理而应之不失其道则易乱以为治变危以为安亦在人之所为而已周以后稷创业於始功德厚矣再传而为不窋遂失其官公刘继之去邰而国於豳周复以续自公刘九传至古公其积行累功愈隆於前而迫於獯鬻复去豳而国於岐实啓文武遂有天下文王之时亦有玁狁昆夷之患自文武九传而为厉王复迫於犬戎宣王继之周复以兴三代如周无以加矣而失国者再失天下者一?迫於獯鬻或迫於犬戎然絶而复续终不能乱其久长之业至於卜年八百卜世三十者有公刘大王文武宣王承其後故也今国家之势不幸类此然以我二百年太平安宁天下生息繁庶不见兵革之久则盛极而或衰以敌孱陋荒秽假息一方不列於王会未尝得与中国相通则衰极而或盛理宜有之但消息盈虚两尽其变则我之蹔弱未必不为盛大无穷之基敌之骤强未必不为灭絶速毙之本昔者吴王夫差伐齐既胜而归伍员曰天之所弃必骤近其小喜而远其大忧王若不得志於齐而以觉王心吴国犹世今天禄亟至是吴命之不长也未几吴果灭於越吴人侵楚入郢败其舟师获二帅七大夫楚国大惧子期又败於繁阳令尹子西独喜曰乃今可为矣於是迁都於鄀改修其政而楚复定以吴占敌安知天不远其大忧以楚占我则天下固亦因此而可为矣况以祖宗德泽蟠结之深厚太上皇帝谦逊自约渊圣皇帝寅畏小心陛下继之以英烈神武世世相承有后稷公刘文武宣王之美而无厉王之过窃料敌不出三年其势必乱何者自从事契丹以来几二十年人疲衆怨一也乌奇迈惸然远交而斡里雅布尼玛哈奄有中国之财之地其势必争二也所用之兵刼诸小国乌合之衆以为肘臂所谋之人托诸契丹丧亡之余以为腹心恩怨不齐间隙易生三也既再得志於我其气必骄所盗金珠玉帛之富适以啓其侈所据子女服食之奉适以稔其欲侈动而欲肆何恃可久四也燕赵汾晋驱其残破之人朝夕讴吟思汉必不甘心忍为左袵之鬼小伺其间必弃而来归衆散人离不过威以刑杀则怨怒愈甚内将自溃五也积此五者理岂久长惟是自古复国之难必大智不惑大勇不惧知逸乐始於忧勤敌国外患适为我利乃能有济此臣所谓应之以道而尽其变者也恭惟陛下睿明之德足以历观盛衰之理雄武之量足以徧应强弱之实伏望深考成周所以絶而复续之故以永公刘大王宣王之功慎察吴楚所以更为存亡之端以质伍员子西之论讲修政事集用忠贤忧其所可忧而无屈於我之蹔弱畏其所可畏而无惮於彼之骤强则克复七庙之业内安四海北迓二圣可必得而伸也

御史中丞廖刚上奏曰臣闻欲正其末必端其本欲清其流必澄其源自古为天下国家孰不欲兴利除害振滞补弊以成治功然而每不能者不求其本源故耳臣窃观今日天下之事不循其本而为之者尚多如患经费之不支则多方聚敛不曰省事而均节之乃其本乎患盗贼之未息则穷力讨捕不曰择人而安辑之乃其本乎事功之不立以方作俄辍人不得尽其才故也命令之不孚以轻发数改民无以定其志故也至若刑威弛而驯致兵骄名器轻而寖成官冗未有无所自而然者亦在反而求之耳虽然此特事之一端而已事之端固未易殚举抑有所谓本源之大者焉孟轲论天下国家之本在身董仲舒言远近莫不壹於正独在乎吾身之正是故丛脞则万事隳清浄则民自定是谓本源之大者得其道则无为而治者也扬雄曰天下虽大治之在道四海虽远治之在心其是之谓乎君惟明乎道意诚而心正则忠邪如见肺肝是非若辨白黑亦何待人言然後喻哉区区愚忠姑请以是为献

李弥逊自庐陵以左司召上殿劄子曰臣闻善为国者如持衡本末轻重常使适平无偏而不举之患焉唐自中叶以还方镇骄横稔成祸乱至于五代益甚艺祖躬覩其弊惩前辙之倾故削州郡之权以尊王室以揽威柄诚得销患捄时之宜然当是时强兵劲卒悉屯京师及西北近畿往来更戍不絶於道百姓逸乐财用丰衍州郡奉行诏条得以无患其後承平既久兵制寖隳民益无聊而州郡之权益轻本末俱弱以致祸患此已然之明效也至于今日曾未少革帅守但持空拳兵寡民贫城池隳弊财赋悉以上供馈饷不足枝梧目前常不暇给平时稍为备守之计则羣议力沮之万一有警拱手罔措贤者则甘心守节不肖者则奉身逃生虽诛窜失职之吏其害己不可胜道矣朝廷平时视州郡如越人视秦人肥瘠曾不曰王者以天下为家朝廷赖州郡以为藩维也州郡挠弱则朝廷之势不固矣譬如千金之家知堂奥之可保而略其门庑不知门庑之隳堂奥其可安乎臣愚?慎择贤材以任帅守假之事权使得竭才展效镇安一方上寛顾忧下销奸宄以效臂指之用昔董仲舒曰当更化而不更化虽有大贤不能善治今政解而更张之时也伏望睿慈留神择中天下幸甚弥逊为户部侍郎又上劄子曰臣尝观唐太宗问创业守文之君而房玄龄以创业为难魏徵以守文为难臣愚以谓创业守文虽不为易而中兴为甚难也盖振颓纲补弊政易风俗集流亡政之可因者悼前辙而或废事之可革者守胶柱而不移欲其成功诚甚难也易曰有过物者必济故小过之後受之以既济自古人君非有大过人者不能囬衰乱之俗以为安平之治也惟周宣王以任贤使能而能复古汉宣帝以信赏必罚而致中兴光武以总揽权纲造汉室肃宗以治兵讨贼复唐祚元帝以虚心下士收一时之望以保江左至於区区勾践尚能苦身焦思灭强吴尊周室以复其国则天下之事未有力行而不成亦未有不为而能成者也降是而往虽有愿治之君而终不能成其绍复之业者政事之间害成者多而不能去故也将帅虽衆而失控御之术害成也财用虽足而失均节之道害成也立政者苟一朝之利而不为经远之计害成也在位者怀自安之私而无许国之志害成也有是数者而欲中兴之功是犹农夫不去草莱而望苗之兴顾不难哉仰惟国家之难旷古未闻陛下宵衣旰食坐薪尝胆凡政事之得失生民之利病人材之贤否与夫任将帅练兵卒丰财用一有补於中兴之治者莫不深究而力行之然蹙国未复强敌未殄岂规摹未定而害成者未去乎今强敌留屯中原资粮畿甸分兵淮泗观时伺衅窥我中国其志甚大未肯轻举兹忠臣义士所以流涕而刍荛缙绅每为寒心者而朝廷方且崇大体务镇静狃目前之安忘善後之计如秦人越人端视而不加恤臣愚所未喻也臣闻孟子论当务之急易经着随时之义君子见几不俟终日又闻贲育之不戒童子之不抗鲁鸡之不期蜀鸡之不支若计谋不先定将帅不协力士卒不素练馈饷不预备玩岁愒日不早图之一旦秋风高胡马鸣後时之悔若噬脐焉殆将何及臣?陛下断以乾刚照以离明体当务随时之训如救焚援溺之急驭将以道节财以理变苟且之政以为远图惩自安之私以励臣节力去此害成者然後任贤能如周宣王信赏罚如汉宣帝总权纲如汉光武扫大憝如唐肃宗下取元帝勾践之事以为规监将见中原不足复强敌不足破诚宗庙社稷海?元元无疆之休臣不胜忧思忠愤激切屏营之至

通判广州汪应辰召对上奏曰臣窃以天下之事智足以谋之力足以行之虽或甚难宜其无不举者然考其效验往往与人缪盭而变故之发常出乎智力之外已往成败之迹其如是者多矣是以圣人论天下之事以为非人所能必归之於天至其论天道也曰我不敢知曰天不可信曰天难谌命靡常又必归之於人事夫所谓人事者非恃其智力之谓也即吾之仁心诚意所以无媿於天者扩而充之以至於广大勤而行之以至於悠久不以好恶之私汨其正不以利害之变易其守使存於心者无毫发之差施於事者无窍隟之阙表里纯粹与天为一天且不违则事虽甚难盖有不足治者沴气可以消而为和犷心可以化而为善衰敝之俗可以易而为治安四远宾服百嘉鬯遂皆其方寸之所发夙夜之所积者尔由是以言所谓天道即人事也故二帝三王君臣之间更相儆戒未尝不称天盖其心未尝不在帝左右也秦汉而下圣学益微天人异观幽显殊致而天下之治亦有媿於古矣恭惟皇帝陛下以聪明睿智抚囏虞之运轸念南北赤子肝脑涂地之祸发自渊衷屈己修好以保全遗黎导迎善气此天之心也昔战国纷争独孟轲以谓不嗜杀人者能一之行仁政而王莫之能御而臣尝考东晋以後南北分裂二百余年北又析为十六国其间变故不可胜计然南亦莫能相尚盖其所以失者或不量事势轻用其民以侥幸於战胜或因循苟且安於细娱未尝至诚恻怛讲修仁政为久大之计故终无以仰称天意也陛下超然远览灼知天意所在好生之德固已格于上下惟是政事之间天下之民有望於独断者久矣比日以来明诏数下革去宿弊芟夷芜秽解弛烦密振拔滞淹疏导壅塞一皆出於圣意斯民欢喜鼓舞至或感泣人心如此天意又可知矣然陛下所以保大图永钦承天休者岂特如此而已哉推平昔圣心之所存与今日仁政之所已行者兢业於几微之际基命於宥密之中必将日新又新以幸天下人材既进不间新旧而特致严於邪正之辨言路既开不间疏远而特致察於是非之实求政之阙遗而增修之使之为富强之国求下之疾苦而振德之使之为太平之民至於天意人事合若符节旷然大变将有不期而自至者盛德大业皆在於陛下矣

应辰为户部侍郎又进故事曰唐太宗初即位置弘文舘精选天下贤良文学之士虞世南禇亮等令更宿直退朝之暇引入内殿从容燕见或论往古成败或问民间事情每言及稼穑艰难则务遵勤俭言及闾阎疾苦则议息征徭以至讽诵诗书讲求典礼咨询忘倦或至夜分若军国几微时务得失则责之辅相悉不相干又谓太子少师萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不正则脉理皆邪弓虽劲而发矢不直朕始寤曏者辨之未精也朕以弓矢定四方识之犹未尽况天下之务其能徧知乎乃命京官五品以上更宿中书内省数延见问以民间疾苦及政事得失臣闻有天下者常患乎不能通天下之情察天下之理情有所不通则是犹一身之中而关节脉理之不属也理有所不察则是犹耳目不能视听而欲以运动手足也然而一日有万机之繁堂下有千里之远乃欲使天下之情无不通天下之理无不察其势岂不甚难哉盖必咨询访纳广览兼听有所见闻者皆得以献陈於前有所疾苦者皆得以赴愬於上则虽未尝家至户察而固已卓然立乎无蔽之地以此醻酢事变经理世故盖亦举而措之尔以舜之聦明自耕稼陶渔又历试诸难然後为帝宜其无所不知也继尧之後尽循其道宜其无所为也而书之所载乃以询于四岳辟四门明四目逹四聦为先务则舜之所以为舜所以能继尧者岂其任一已之聦明哉盖取诸人以为善也三代而下惟贞观之治庶几成康而太宗即位则择天下名士相与密勿论议夜以继日又令京官五品以上更直待问此其致治之本也陛下以大明继照旁求直言收召耆德如舜与太宗之初矣然臣以为圣人之心常自以为不足故其求益於下者亦无所不用其至舜以询于四岳为未足也故继之辟四门以辟四门为未足也故又广视听于四方太宗既尽得天下名士与之游居矣然而衆不可盖愚或有得故京官五品以上亦皆得以序进焉臣?陛下因今日所行推而广之谨陈其六事以备采择其一曰唐之宰臣虽休假亦见率皆从容命坐论政事大体至於啓拟差除之类则退而以熟状画可犹有古者论道之遗意今虽不能尽如古窃谓二府进呈之暇亦宜赐以闲燕使得展尽底藴无所顾避盖君臣之间诚意既通论议既定然後可以有为也其二曰侍从之臣本以论思献纳为职今则各有司局往往以越职为嫌所宜明降诏旨示以近臣尽规之义则所谓侍从者不止於有司之守也其三曰尚书六曹虽曰奉行成命之地而元佑着令诸奉制书及事已经奏而理有不便者速具奏闻其後大臣用事恶其害己遂废其法今宜复元佑旧制则所谓有司之守者又不止於奉行文书也其四曰讲读之官宜有所访问以推究古义裨益圣学且以明当世之务如祖宗朝迩英延义二阁记注之所载尚可考也其五曰窃见英宗皇帝亲政谏官司马光上言乞复先朝故事日轮侍从一员直资善堂夜则宿於崇文院时赐召对与之讲论古今治体民间情伪光论此事至于四五最为详悉愿举而行之亦唐弘文馆之意也其六曰祖宗视朝之外再御後殿亲决庶政如外路部送到罪人如投匦诉事人如审官院流内铨三班院磨勘并差遣人如审刑院刑部叙复左降人如经过到阙军人如虑囚放欠盖虽贱官下吏卒伍徒隶皆一一引问考核其实寃抑者必伸欺蔽者必察今惟选人改秩及囚繋疏决始得引见一切听之有司而已祖宗之制虽未能尽复臣窃谓今之臣庶其以事而至於庭者固已无几?省阅其状亲赐质问随其事理裁自圣意而间亦有所予夺焉凡此数者皆祖宗之所已行非特以通天下之情察天下之理而小大之臣其材识之高下志趣之邪正皆亦不逃於圣览矣天下幸甚

历代名臣奏议卷四十八








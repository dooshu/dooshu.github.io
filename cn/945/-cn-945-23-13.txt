代仆射李相公谢岁节赐御筵状

右臣今日中使至臣私第奉宣圣旨赐御筵者端月标辰方毕称觞之礼需云式宴俄推折俎之私分甘盖自於大庖供帐更荣於陋巷此盖皇帝陛下嘉元正之首祚属开泰之膺期念休澣之文着乎甲令欲慈惠之泽及彼近司爰就敝庐俾为盛集金丝合奏殽核具陈腹满社鼷共负属猒之媿心倾园藿曷酬临照之恩


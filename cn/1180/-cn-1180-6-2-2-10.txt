答蓟镇抚院刘北川言分将当虏


顷得谭公书，言各路措画已定，戒备甚严，谅保无虞。但闻虏欲分道入犯，则我之势力自分。曹、墙、古、石，谭公已自任之。马、大付之戚帅。燕河以东，愿公当之。胡守仁南人，恐威力不足以制诸将，须公亲驻边隘，督励将士，乃能有功。拒之不入，此为上策。即不幸而入，亦望思为可战之具，因地合营，悬赏励士，乘间觑击，彼亦安能狂逞哉！蓟事经营数年，视此一举，望公留意。

辱示某生所著书，皆根极理奥，匆匆不暇细读，聊取其一二策观之，盖笃志好学君子也。惜其齿暮无以自见，得公为之表章，亦足以偿其平生矣。






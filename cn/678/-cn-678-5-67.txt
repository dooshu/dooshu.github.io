詩置動靜意

荊公曰：「前輩詩云『風定花猶落』，靜中見動意。『鳥鳴山更幽』，動中見靜意。」山谷曰：「此老論詩，不失解經旨趣，亦何怪耶。」唐詩有曰「海日生殘夜，江春入暮年」者，置早意於殘晚中。有曰「驚蟬移別柳，鬥雀墮閑庭」者，置靜意於喧動中。東坡作《眉子研》詩，其略曰：「君不見長安畫手開十眉，橫雲卻月爭新奇。游人指點小顰處，中有漁陽胡馬嘶。」用此微意也。


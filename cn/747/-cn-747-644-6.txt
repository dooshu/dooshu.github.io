○回文锦赋（以“文思精绝，今古传赏”为韵）

昔窦滔之于役从军，伊少妇兮玉洁兰薰。对鸣机以抽恨，织美锦而成文。攒万绪之荏苒，揉众彩之。肠回而绿字初结，发乱而青丝共棼。萋兮斐兮，常属思於黄绢；不日不月，长寄怀於碧云。其始也轸蕙心，蓄藻思。披黄流之渥彩，等後素之绘事。循环而览，夫言岂一端；宛转而求，则韵皆居次。写别既久，怨心有盈。锦霞驳而增丽，诗绮靡而缘情。自发於巧心素手，何惭於墨妙笔精。当其用寄远方，临风载阅。迹类雕虫，文如委缬。既连珠而复贯，又通理而不绝。居人言念，缄万恨而在中；君子置怀，字三岁而宁灭。是绎是寻，攻乎织。宛而成章，见色丝之丽；永以为好，表美人之心。傥或以新而代故，岂殊陋古而荣今。黼黻不同，愁阅目而等耀；彩章自异，惧谗口之见侵。况复委箧多年，化尘千古。方烂兮如在，复灿兮可睹。藻艳波旋，环回辐圆。蕴四愁而难解，焕五彩以相鲜。犹或逾绣段，胜彩笺。贵以文自夺鸳衾之价，赠乎远无劳雁足之传。且物在人亡，留思长想。谓其文之著也，可卷而怀；谓其制之贵焉，乃摅而赏。若知七襄之非匹，岂玉案之虚往。


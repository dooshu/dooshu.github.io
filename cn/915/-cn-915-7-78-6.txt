◇归途赋

昔文章之士，多作行旅赋，或欣在观国，或怵在斥徒，或述职邦邑，或羁役戎阵。事由於外，兴不自己。虽高才可推，求怀未惬。今量分告退，反身草泽，经途履运，用感其心。赋曰：

承百世之庆灵，遇千载之优渥，匪康衢之难践，谅跬步之易局。践寒暑以推换，眷桑梓以缅邈，褫簪带於穷城，反巾褐於空谷。果归期於愿言，获素念於思乐。於是舟人告办，伫楫在川，观鸟候风，望景测圆。背海向溪，乘潮傍山，凄凄送归，愍愍告旋。时秋之杪节，天既高而物衰，云上腾而雁翔，霜下沦而草腓。舍阴漠之旧浦，去阳景之芳蕤，林承风而飘落，水鉴月而含辉。发青田之枉渚，逗白岸之空亨。路威夷而诡状，山侧背而易形。停余舟而淹留，搜缙云之遗迹。漾百里之清潭，见千仞之孤石。历古今而长在，经盛衰而不易。（《艺文类聚》二十七。）


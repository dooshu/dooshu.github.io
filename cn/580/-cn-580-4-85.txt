列传第八十五 王恽〔逊志〕　高鸣　王思廉〔荆玩恒〕　马绍　阎复　王倚　高克恭　夹谷之奇　臧梦解　燕公楠　白恪　李衎　张伯淳


王恽字仲谋，卫辉汲县人。父天铎，金户部主事，著《易学集说》，为名儒。恽好学，善属文。史天泽将兵过卫，一见接以宾礼。中统元年，左丞姚枢宣抚东平，辟为详议官。

时省府初建，令诸路各上儒吏能理财者一人，恽以选至京师，上书论时政，与渤海周正并擢为行中书省详定官。二年春，从行中书省丞相祃祃等赴开平，转翰林修撰、同知制诰，兼国史院编修官，寻兼中书省左右司都事。

初，高丽国相致书于省府，欲命恽为答书，恽曰：“境外之交，非人臣所宜，范仲淹谕元昊，尚得罪于仁宗，可以为戒。”乃止。至元五年，建御史台，拜监察御史，条奏百五十余事。时都水刘晸陷没官粮四十余万石，恽劾之，又言：“晸监修太庙，转官受赏，今才数年，梁柱摧朽，事涉不敬，宜论如法。”秩满，陈天祐、雷膺交荐于朝。

九年，授平阳路总管府判官。初，绛州太平县民杀其兄，蔓引逮系者三百余人，五年不决。朝廷委恽鞫之，一讯而服，乃尽出逮系者。州久旱，一夕大雨。十三年，奉命试儒人于河南。十四年，除翰林待制，拜朝列大夫、河南江北道提刑按察副使，寻迁燕南河北道。十八年，拜中议大夫、行御史台治书侍御史，不赴。

裕宗在东宫，恽进《承华事略》，其目曰：广孝、立爱、端本、进学、择术、谨习、听政、达聪、抚军、崇儒、亲贤、去邪、纳诲、几谏、从谏、推恩、尚俭、戒逸、明分、审官，凡二十篇。裕宗览而善之，赐酒慰喻。十九年春，改山东东西道提刑按察副使。在官一年，以疾告。二十二年春，召为左司郎中。时右丞卢世荣以聚敛进用，屡趣恽入都，不赴。或问其故，恽曰：“力小任大，剥众利己，未有能全者。远之尚恐见浼，况近之乎！”既而果败。

二十六年，授少中大夫、福建闽海道提刑按察使。黜官吏贪污者数十人；察系囚冤滞者，决而遣之；戒戍兵无寓民家，创营房居之。恽以为治之本在于得人，奏：“福建连山距海，为边徼重地。今行省官平章政事、左丞尚缺，宜选清望素著、简在帝心、足以抚绥黎庶、折冲外侮者任之。”又以行省讨剧贼钟明亮无功，条陈利害，帝并韪之。

二十八年，召至京师。二十九年春，见帝于柳林行宫，上书极陈时政，授翰林学士。成宗即位，又献《守成事鉴》十五篇，所论悉本于经义。元贞元年，加通议大夫、知制诰同修国史，纂修《世祖实录》，因集《圣训》六卷上之。大德元年，进中奉大夫。二年，以恽与阎复等十二人清贫守职，各赐钞二千一百余锭，乞致仕，不许。五年，再上章求退，授其子公孺为卫州推官，以便养，仍官其孙笴秘书郎。八年六月，卒。赠翰林学士承旨、资善大夫，追封太原郡公，谥文定。著有《相鉴》五十卷、《汲郡志》十五卷，《承华事略》《中堂事记》《乌台笔补》《玉堂嘉话》并杂著诗文，合为《秋涧集》一百卷。曾孙逊志。

逊志，字文敏，以荫授侍仪司通事舍人，累迁监察御史。劾奏：“詹事卜兰奚、平章政事宜童，皆逆臣子孙，当屏诸遐裔。”不报。除太府少监，出为江西廉访副使，召佥太常礼仪院事。京师陷，百官出降，逊志独家居衣冠而坐。其友中正院判官王翼来曰：“新朝宽大，不惟不死，且录用，曷诣官自陈？”逊志艴然曰：“君既不忠，又诱人为不义耶！”鸑之出，语其子曰：“汝速行，以继吾宗。”遂自投井中死。

高鸣字雄飞，真定人，少以文学知名。元好问荐于世祖，未报。诸王旭烈兀将征西域，闻其贤，遣使三召之，鸣乃起，条上二十余策。旭烈兀称善，荐为彰德路总管。政暇即诣学舍，亲讲经义，郡人知有经学，自鸣始。

世祖即位，赐诰命金符，召为翰林学士，兼太常少卿。至元五年，立御史台，以鸣为侍御史，台章多其裁定。寻立四道按察司，选任名士，鸣所荐居多。时中书、枢密事务壅滞，言者请置都事官各二人，鸣曰：“臣职在奉宪，愿举察之，毋庸员外置人。”

七年，议立三省，鸣上封事曰：“臣闻三省，设自近古，其法由中书出政，移门下，议不合，则有驳正，或封还诏书；议合，则还移中书；中书移尚书，尚书乃下六部、郡国。方今天下大于古，而事益繁，取决一省，犹恐壅滞，况三省乎！且多置官者，求免失政也，但使贤俊萃于一堂，连署参决，自不至于旷废，岂必别官异坐，而后无失政乎！不如一省便。”世祖深然之，议遂罢。川、陕盗起，省臣请专戮其尤者，朝议将从之，鸣谏曰：“制令天下上死囚，必待论报，所以重用刑、惜民命也。今从其请，是开天下擅杀之路，害仁政甚大。”帝曰：“善。”令速止之。

鸣每以敢言被上知，尝入内，值大风雪，帝谓御史大夫塔察儿曰：“高学士年老，后有大政，就问可也。”赐太官酒肉慰劳之。九年，迁吏礼部尚书。十一年，病卒，年六十六，谥文献。著有《河东集》五十卷。三子：易训、书训、诗训，俱知名。书训官应奉翰林文字、同知制诰兼国史院编修。

王思廉字仲常，真定获鹿人。幼师太原元好问，既冠，张德辉宣抚河东，辟掌书记，谢病归。至元十年，董文忠荐于世祖，帝问文忠曰：“汝何由知其贤？”对曰：“乡人之善者称之。”遂召见，授符宝局掌书。十三年，姚枢举为昭文馆待制，迁奉训大夫、符宝局直长。十四年，改翰林待制，尝进读《通鉴》，至唐太宗有杀魏徵语，及长孙皇后进谏事，帝命内官引至皇后阁讲之，后曰：“是诚有益，尔宜择善言进讲，勿以渎辞烦上听也。”每侍读，帝命御史大夫玉速帖木儿、太师月赤察儿、御史中丞撒里蛮、翰林学士承旨掇立察等，咸听受焉。帝尝御延春阁，大赉群臣，命十人为列以进，思廉在卫士之列，帝责董文忠曰：“思廉儒臣，岂宜列卫士中！”

十八年，进典瑞少监。十九年，帝幸白海，时千户王著，矫杀奸臣阿合马于大都，辞连枢密副使张易。帝召思廉至行殿，屏左右，问曰：“张易反，若知之乎？”对曰：“未详。”帝曰：“反已，何未详也？”思廉徐奏曰：“僭号改元谓之反，亡入他国谓之叛，群聚山林贼害民物谓之乱，张易之事，臣实不知。”帝曰：“朕自即位以来，如李璮之不臣，岂以我若汉高祖、赵太祖，遽陟帝位者乎？”思廉曰：“陛下神圣天纵，前代之君不足比也。”帝叹曰：“朕往者有问于窦默，其应如响，盖心口不相违，故不思而得。朕今有问汝，能然乎？且张易所为，张文谦知之否？”思廉曰：“文谦不知。”帝曰：“何以明之？”对曰：“二人不相能，臣故料其不知。”因此文谦获免。

二十年，迁太监。裕宗居东宫，思廉进曰：“殿下府中，宜建学官，令左右近侍，皆亲正学，必能裨辅明德。”裕宗然之。裕宗欲买甲第赐思廉，思廉固辞。二十三年，改嘉议大夫、同知大都留守，兼少府监事。乃颜叛，帝亲征，思廉谓留守段贞曰：“藩王反侧，地大故也，汉晁错削地之策，实为良图，盍为上言之。”贞白其事于帝，帝曰：“汝何能出是言？”贞以思廉对，帝嘉之。二十九年，迁正议大夫、枢密院判官。

成宗即位，迁中奉大夫、翰林学士，仍枢密院判官，以病归。三年，起为工部尚书，拜征东行省参知政事。七年，总管大名路。八年，召为集贤学士。十一年，授正奉大夫、太子宾客。仁宗即位，以翰林学士承旨、资善大夫致仕。延祐七年卒，年八十三岁。赠翰林学士承旨、资德大夫、河南江北等处行中书省右丞、上护军，追封恒山郡公，谥文恭。初，思廉官符宝局，有荆玩恒，与思廉齐名，世祖尝谓荆、王二人可为司符宝者师表云。

玩恒字文纪，赵州宁晋人。少从李冶受学，张文谦荐为兴文署校理，迁符宝局直长，擢典瑞监丞，迁少监。世祖以符宝国之重器，择儒臣慎密者掌之，得玩恒，以为称职，故玩恒在典瑞监十三年，不迁他官。后出为淮东道提刑按察使，改肃政廉访使。时彻里为江浙行省平章政事，玩恒奏言：“奸臣桑哥倚势弄权，众皆慑伏，独近侍彻里不避雷霆之怒，言于陛下，卒使奸臣伏辜。臣素知其人进退不苟，有大臣蹇谔之风，宜置于朝廷，使献可替否，弼成大业。”时世祖已不豫，遂召还彻里侍医药。成宗即位，改辽东道肃政廉访使，致仕卒，谥端敏。子讷，右卫屯田千户。

马绍字子卿，济州金乡人。从上党张播学。丞相安童奏言：“宜得儒士讲经史，以资见闻。”平章政事张启元以绍应诏，授左右司都事。出知单州，民刻石颂德。至元十年，佥山东东西道提刑按察司事。益都宁海饥，绍发粟赈之。十三年，移佥河北河南道提刑按察司事。未行，属江淮甫定，选官抚治，迁同知和州路总管府事。

十九年，诏割隆兴为东宫分地，皇太子选署总管，未几，入为刑部尚书。万亿库吏盗绒四两，时相欲置之重典，绍言：“物情俱轻，宜贷减。”乃决杖释之。河间李移住妄言惑众，谋为不轨，绍被檄按问，多所全活。二十年，擢参议中书省事。二十二年，改兵部尚书。逾年，复为刑部尚书。二十四年，分立尚书省，拜参知政事，赐中统钞五千缗。时更印至元钞，前信州三务提举杜璠言：“至元钞公私不便。”平章政事桑哥怒曰：“杜璠何人，敢沮吾钞法耶！”欲当以重罪。绍从容言曰：“国家导人使言，言可采用之，不可采亦不之罪。今重罪璠，岂不与诏书违戾乎？”璠得免罪。进尚书左丞。边卒有过支廪米者，有司以闻，帝欲究问，绍言：“方边庭用兵，罪之，惧失将士心。所支逾数者，当明年之数可也。”从之。

海都作乱，其民来归者七十余万，散居云、朔间。桑哥议徙之内地，绍持不可。桑哥怒曰：“马左丞爱惜汉人，欲令馁死此辈耶？”绍徐曰：“南土地燠，北人居之，虑生疾疫，若恐馁死，曷若计口给羊马之资，俾还本土。言有异同，丞相何以怒为？宜取圣裁。”乃奏闻，帝曰：“马秀才所言是也。”

桑哥集诸路总管三十人，导之入见，欲以趣办财赋之多寡为殿最。帝曰：“财赋办集，非民力困竭必不能。然朕之府库，岂少此哉！”绍退，录圣训，付史官书之。时议增盐课，绍独力争山东课不可增。议增赋，绍曰：“苟不节浮费，虽重敛数倍，亦不足也。”事获寝。都城种苜蓿地，分给居民，省臣因取为己有，以一区授绍，绍独不取。桑哥欲奏请赐，绍辞曰：“绍以非才居政府，恒忧不能塞责，讵敢徼非分之福，以速罪戾！”

桑哥败，索其行赂之簿阅之，独无绍名。桑哥曰：“使吾早信马左丞之言，必不至今日之祸。”帝曰：“马左丞忠洁可尚，其复旧职。”尚书省罢，改中书左丞，居再岁，移疾还家。元贞元年，迁中书右丞，行江浙省事。大德三年，移河南省，明年卒。

阎复字子静，其先平阳人，后徙于高唐州。复始生，有奇光照室。幼入东平府学，师事名儒康晔。严实招诸生肄进士业，延元好问校试，四人中选，复为首，徐琰、李谦、孟祺次之，时称东平四杰。

宪宗九年，行台辟为书记，迁御史台掾。至元八年，用王磐荐，授翰林应奉文字，充会同馆副使，兼接伴使。扈驾上都，应制赋诗，寓规讽之意，帝顾和礼霍孙曰：“有才如此，何可不用？”擢翰林修撰。十四年，出佥河北河南道提刑按察司事。十六年，入为翰林直学士，以州县学官多不称职，建议定铨选之法。累迁侍讲学士，兼集贤侍讲学士，兼领会同馆事。二十三年，擢翰林学士，改集贤学士。

二十八年，尚书省罢，帝召对便殿，谕：“以卿为执政官，何如？”复谢不胜任，帝谓左右曰：“让为美事，勿强之。”迁浙西道肃政廉访使。先是，桑哥当国，复被命撰《桑哥辅政碑》，至是桑哥败，诏有司踣其碑，复亦坐免官。成宗即位，诏旧臣入朝，除集贤学士，阶正议大夫。疏言：“京师宜建孔子庙，用释奠雅乐。”从之。又言：“宜复曲阜县守冢户。”其后诏赐孔林洒扫二十八户、田五千亩，皆由复之请云。三年，因星变条上十九事，帝赐钞币旌之。大德元年，仍迁翰林学士。三年，帝召至榻前，密问曰：“左丞相缺，孰可代者？”复荐哈剌哈孙，帝大悦，拜翰林学士承旨，阶正奉大夫。

武宗即位，复奏上三事，曰：“惜名器，明赏罚，择人才。”未几，复怨家以飞语上闻，帝怒，事且不测。执政曲为营解，始命复以老致仕，进荣禄大夫，遥授平章政事，给半俸终养。仁宗即位，遣使召复，以病辞。皇庆元年卒，年七十七。

复以文学知名，然高自矜诩，不喜奖诱后进，士论以是少之。既卒，复妇弟淮东宣慰使李处恭方为吏部侍郎，慨然曰：“岂可使阎公无以易名。”请于朝，赠光禄大夫、大司徒、上柱国、永国公，谥文康。有《静轩集》五十卷。子嗣庆，威州知州。

王倚字辅臣，本东莱人，后徙宛平。祖温，主管京城课税。倚读书务躬行，不事章句。世祖选良家子，入侍东宫，倚年弱冠，在众中仪观独伟，太保刘秉忠器之，即以充选。倚侍皇太子，日见信任，凡时政所急，知无不言。是时宫职未备，皇太子汤沐邑地广事繁，乃拜倚工部尚书，行本位下随路民匠都总管。

至元二十一年，置东宫官属，拜家丞。又置储用司，掌货币出纳，令倚兼之。后以疾辞职，仍给家丞禄终养，倚固辞，方许之。二十六年，皇孙出镇怀孟，帝选旧臣护之，乃以属倚。陛辞，帝目之良久，谓侍臣曰：“倚，修洁人也，左右皇孙，得人矣。”未几，从皇孙召还。

二十八年，授礼部尚书，以疾辞。皇太子妃召见，问曰：“人皆求进，卿独求退，何也？”对曰：“臣见宫廷旧人，如臣等者，十去八九。臣蒙恩最厚，愿留侍皇孙，备宿卫。”闻者贤之。明年卒，年五十三。赠正义大夫、礼部尚书，追封太原郡侯，谥忠肃。子鹏，异样局总管，官至大司徒，追封太原郡侯，谥忠懿。

高克恭字彦敬。其先西域人，后占籍大同。父亨，字嘉甫，治《易》《诗》《书》《春秋》，有时名。世祖时，台、省交章论荐，召对便殿称旨，世祖欲官之，固辞，归老房山卒。克恭传家学，于群经奥义，靡不研究。

至元十二年，由京师贡，补工部令史。江南平，选授行台掾，从御史大夫相威入觐，世祖顾问再三，曰：“是高嘉甫儿耶！”赐钞二千五百贯。累迁河南道提刑按察使判官，改山东西道。二十五年，入为监察御史。是时桑哥秉政，擢克恭右司都事，克恭棘棘不阿。明年，遣使江淮行省，考核簿书，文法吏多希旨，务从深刻，克恭独持以平恕。还，授兵部郎中，出为江淮行省左右司郎中。

儒户例蠲徭役，而故籍散失，行省持论可否，期岁不能决。克恭至，命读书者皆占儒籍，得自拔于氓隶，士论翕然颂之。浙西公田七十五万顷，粮千一百三十九石，居诸路三之二，克恭视民所输，较私田增二十倍，奏言：“宋季贾似道敛怨误国，田有虚额，官无蠲征，急则负逋者众，吏民交困。今宜讲求良法，保固邦本，不当重为烦扰，复循旧弊。”疏入，不报。有以朝命至杭，增湖东夏税者，自执政以下皆取认状，独克恭不肯。比去，克恭徐语之曰：“吾才不逮子远甚，子昔官于此不能增，而谓吾能耶？子毋重瘠吾民。”事卒寝。杭州岁调民司库藏，有折耗至鬻子女偿之，克恭选州县吏充其役，满一岁辄擢去，公私称便，遂为常例。

元贞二年，迁山南河北道廉访副使。时畅师文为佥事，克恭奏言：“师文扬历中外几二十年，臣资历尚浅。师文学行敻出伦辈，非臣所能及。况臣素兄事师文，一旦躐居其上，情实不安。”明年，乃擢克恭江南行台治书侍御史，师文亦改山东道，入为国子司业，人皆多克恭之让。克恭抵任，条上“兴学校，选真才，汰冗官，增吏俸，慎刑狱”五事。又言：“朝廷累放诏旨，议行贡举法，而权臣扳引朋类，沮格不行。今所至乏才，宜设科取士，以副上意。”四年，复入为工部侍郎，转翰林直学士。五年，敕克恭与直学士王约赈京师水灾，惠利周浃，民德之。

六年，授吏部侍郎，出为彰德路总管，未赴。八年，改刑部侍郎，擢尚书。奏言：“明刑弼教，莫重于君臣、父子、夫妇、兄弟之叙。今子证父，妇证夫，奴证主，大伤伦纪，宜禁之。”旋除大中大夫、大名路总管。克恭在刑部，与同官议事，不肯曲意附和。及去，凡克恭所定者，胥吏皆准为程式。至大三年卒，谥文简。子秬，秘书著作郎。克恭诗自得天趣，画学米芾父子，后用李成、董元法，造诣精绝，尤工墨竹，与宋文与可齐名。

夹谷之奇字士常，其先出女真加古部，讹为夹谷，后徙家于滕州。之奇少孤好学，受业于东平康晔。授济宁教授，辟中书省掾。大兵南伐，授行省左右司都事。时阿合马当权，与行省官有隙，遣使核其财用，之奇职文书，亦被按问。张宏范率其属诣使者言：“夹谷都事素公清，若少有侵渔，宏范当与连坐。”事闻，适御史台立，乃擢之奇佥江南浙西道提刑按察司事。既而移佥江北淮东。

至元十九年，召为吏部郎中，立黜陟之法，著为令。岁大旱，之奇请省经费，辍土木之役，以召和气，弭灾变，时论韪之。二十一年，迁左赞善大夫。时裕宗为皇太子，每进见，必赐坐，顾遇甚优。桑哥欲以均输法益国赋，虑提刑按察司挠其事，请与转运司并为一职，诏集群臣议之。之奇言：“按察司者，控制诸路，发擿奸伏，责任匪轻。若使理财，则心劳事冗，将弥缝自救之不暇，又安能绳纠他人！并之弗便。”事遂寝。又与谕德李谦，条时政十事，上之皇太子：一曰正心，二曰睦亲，三曰崇俭，四曰几谏，五曰戢兵，六曰亲贤，七曰革敝，八曰尚文，九曰定律，十曰正名。会皇太子卒，除翰林直学士，改吏部侍郎，遂拜侍御史。二十五年丁母忧，以吏部尚书起复，屡请终制，不许。明年卒。

臧梦解，庆元鄞县人，宋末中进士第。至元十三年，授婺州路军民人匠司提举。未几，司罢，浙东宣慰司举梦解才兼儒吏，可试州郡，授息州知州，改海宁州知州。

时淮东按察副使王庆之按部至海宁州，见梦解刚直廉慎，门无私谒，凡差役皆当其贫富，新增民户七百六十有四，新辟田亩四千四百有三十，政平讼简，为诸州最，举梦解宜擢清要之职，御史台亦抗章荐之。未及报，梦解以秩满去任。二十七年，江阴饥，江浙行省委梦解赈之。梦解躬至其地，人给以米，所活四万五千余人。江南行台治书侍御史苟宗道以其名上闻，除同知桂阳路总管府事。三十年，擢奉议大夫、广西肃政廉访副使。故事，烟瘴之地，行部者多不亲至，梦解遍历上下江诸路，按问宾州、藤州两路达鲁花赤，发其奸赃，又平反邕州黄震被诬赃罪，及藤州唐氏妇被诬杀夫罪，民翕然颂之。

大德元年，迁江西肃政廉访副使。临江路总管李倜素狡狯，又附大臣势，省、台皆畏之，梦解据实劾奏，一道肃然。六年，迁浙东肃政廉访副使。九年，除广东肃政廉访使，以老病致仕。后至元元年卒。

梦解为时名儒，敏于政事，操守尤为介特，所著书有《周官考》三卷，《春秋微》一卷。梦解自号鲁山，称为鲁山先生云。

燕公楠字国材，南康建昌人。祖燮，父堂，俱仕宋。母雷氏，梦五色大鸟入帏，而生公楠。十岁能属文，居父丧，庐墓三年。以师府辟，五迁至赣州通判。

至元十三年，江南平，授同知赣州事，迁同知吉州路总管府事。二十二年，召至上都，奏对称旨，赐名赛因囊加带，欲用为参知政事，固辞。除佥江浙行中书省事，江淮置尚书省，又改佥行尚书省事。初，公楠在江浙，奏请置两淮屯田。二十五年，用前议，拜行大司农，领八道劝农营田司事。公楠按行州县，劾江西营田使沙不丁贪横，罢之。

二十六年，擢江淮行省参知政事。桑哥败，蠹政尚未尽去，民不堪命。公楠入觐，极言其弊，请更张以固国本。世祖悦，会欲易政府，帝以问公楠，公楠荐伯颜、帖哥、不忽木、彻里、阔里吉思、史弼、徐琰、赵琪、陈天祥等十余人。帝又问孰可为首相者？对曰：“人望所属，莫如安童。”问其次，曰：“伯颜可。”又问其次，曰：“完泽可。”明日，拜完泽为右丞相，以公楠与不忽木为平章政事。公楠固辞，改江浙行省参知政事，赐弓刀及卫士十人。三十年，上言请立行大司农司于江南，以究豪右隐匿田租，从之。复拜大司农，得藏匿公私田六万九千八百六十二顷。

元贞元年，丞相完泽以究隐匿田租不多，且病民，罢行大司农司，迁公楠为河南行省右丞。大德三年，改湖广行省。五年，召入朝。明年，卒于京师，年六十二。帝悼惜甚，敕中书致祭，遣官乘驿护其丧南归。

公楠前后条时政得失凡百余事，如屯田、盐法、赋役，皆著为令。刘深讨西南夷，公楠料其必败，深竟坐诛。又语平章刘国杰：“宜积粮于思、播、顺元，然后进兵。”国杰不从，后转饷之士，瘴没者至十余万。沅州唐运判夺民田，武昌令刘权杀主簿，诬系其妻子，公楠悉正其罪，时论尤称之。子璋、琦，俱总管府判官。

有《五峰集》十五卷。

白恪字敬甫，冀宁阳曲人。父华，字文举，以文学知名。至元十四年，江南行台大夫相威辟恪为掾，恪条二十事以献，相威见世祖力陈之，允其十八，如大辟谳上刑部听报可，贾似道公田租岁减什二，皆是也。十八年，授建康道按察司经历，改湖广行省都事。省臣要束木恣为威福，恪度不可谏，辞不拜。复除福建宣慰司经历。

三十一年，哈剌哈孙为湖广行省平章政事，荐恪为行省都事，擢员外郎。左、右江官吏俸受于行省，道远所得不偿旅食，恪建议随所部给之，著为令。戍兵屯田，官出牛输其租，牛死岁率钱以偿之。恪令牛死纳皮角于官，戍兵由是免害。省臣奏广西地肥沃，可为田，徙湖南民五千户往耕之。恪力言不可，哈剌哈孙从其议，奏止之。

大德四年，进江西行省理问官。时阎复为翰林承旨，慨然曰：“白文举父子俱有文名，敬甫老不入翰林，咎将谁执。”奏为翰林待制，复同佥太常礼仪院事。至大二年卒，年六十三。

李衎字仲容，大都人。由太常寺太祝，累迁淮东道宣慰使都事，擢江南行省左右司员外郎。二十八年，除都功德司经历。成宗即位，衎以礼部侍郎使于安南，赐金符，以兵部郎中萧泰登副之。国王奉表谢罪，归侵地三百里，偕其使入朝。明年，出为同知嘉兴路总管府事，再迁婺源州知州。衎有吏能，奉诏录囚江南，多所平反。常州学田，僧冒种三之一，衎白于行省，还之。皇庆三年，请致仕，召为吏部尚书。仁宗闻衎名久，礼遇优洽，字而不名。衎以年老请致仕，帝不允，曰：“仲容旧人，宣力有年，不可令去禁掖。”超拜集贤大学士。延祐七年卒，年七十八。谥曰：文简。衎善画竹石，为一时之冠。

张伯湻字师道，嘉兴崇德人。少举童子科，有荐其善书大字者，宋理宗亲试之。伯湻书一“天”字，诘之，对曰：“惟天为大，惟尧则之。”理宗大悦，遂中选。以父任授迪功郎、淮阴尉，改扬州司户参军。寻举进士，累擢观察推官，除太学录。

至元二十三年，用荐者言，授杭州路儒学教授，迁浙东道按察司知事。二十八年，迁福建廉访司知事。又有与帝言：“此人非宪司知事才。”即日驿召至都。明年入对，陈时务十余事，词意恺切。上为动容，命就中书与执政议次第举行。其第一事曰罢冗官，方条举办法，而执政已不悦，曰：“远人欲夺吾官耶！”使健儿要诸途诟辱之，伯湻几不免，事亦寝。授翰林直学士，进阶奉训大夫。谒告归，换庆元路总管府治中。行省檄伯湻按衢、秀二州疑狱，皆得情实。大德四年，拜翰林侍讲学士，扈从上都。帝选近臣祀岳渎，伯湻在遣中，以老病辞。明年卒，谥文穆。伯湻与妻弟赵孟朓，俱以文学擅名，其文源出韩愈，谨严有法，得立言之体。著《养蒙集》十卷。子采，河东宣慰副使。




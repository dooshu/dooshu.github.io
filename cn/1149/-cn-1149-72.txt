卷七十二上

钦定四库全书

续後汉书卷七十二上　　　元　郝经　撰

列传第六十九上

技术

汉

华佗【吴普樊阿】　蓟子训　左慈　甘始【东郭延年封君达】王真　郝孟节　李意其　周羣【张裕】

杜琼【何宗】

古者数以衍道後世为技为术而不本於道故大方不完入於小数尽为异端之私也河出图宓牺画之为易洛出书大禹叙之为范【原注易曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十冇五此所以成变化而行鬼神也此河图之数也　书洪范天乃锡禹洪范九畴彛伦攸叙初一曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶徵次九曰向用五福威用六极孔安国注曰天与禹洛出书神龟负文而出列於背有数至於九禹遂因而第之以成九数常道所以次叙　先儒谓洛书盖取龟象其数戴九履一左三右七二四为肩六八为足】至於黄帝尧舜迎日推策历象日月星辰【原注司马贞索隐封禅书曰黄帝得宝鼎神策下云於是推策迎日则神策者神蓍也黄帝得蓍以推筭历数於是逆知节气日辰之来故曰推策迎日也　书尧典乃命羲和历象日月星辰敬授人时】皆所以述道不以为技也周官冯相氏掌岁月日时【原注周礼春官冯相氏掌十有二岁十有二月十有二辰十日二十有八星之位辨其叙事以会天位冬夏致日春秋致月以辨四时之叙】保章氏掌天星【原注以志日月星辰之变动以观天下之选辨其吉凶以星土辨九州之地所封封域皆有分星以观其妖祥也】?祲掌十煇【原注以观妖祥辨吉凶一日祲二日象三日镌四曰监五曰闇六曰瞢七曰弥八曰叙九曰隮十曰想】大卜掌三兆【原注一曰玉兆二曰瓦兆三曰原兆其经兆之体皆百有二十其颂皆千有二百】龟人掌六龟【原注天龟曰灵属地龟曰绎属东龟曰果属西龟曰靁属南龟曰猎属北龟曰若属各以其方之色与其体辨之】簭人辨九簭【原注掌三易以辨九簭之名一曰连山二曰归藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶】占梦占六梦【原注掌其岁时观天地之会辨隂阳之气以日月星辰占六梦之吉凶一曰正梦二曰噩梦三曰思梦四曰寤梦五曰喜梦六曰惧梦】又如食疾疡之诸医【原注食医疾医疡医皆天官属】皆专工职守以事上虽以为技亦未离乎道也故不敢迂怪以为欺神异以为诳挟弄以为奸一有不经左道则不免王法之诛战国之际国程侯度坏乱堕废莫不踰?破检譸张为幻於是星公历史卜相医巫揶揄揣摩箝错机构巧发奇中矜眩一世及秦始皇尽铲先王经制狡狯险谲之徒以术自雄为方士神仙之说自以为游乎方之外阆苑神仙接乎天帝抽金?检玉策匮秘记於宝府识神经於瑶台有长生之方不死之药荒唐诞妄不可纪极而技尽为术矣【原注史记封禅书宋毋忌正伯侨充尚羡门子高最後皆燕人为方僊道形解销化依於鬼神之事驺衍以隂阳主运显於诸侯而燕齐海上之方士传其术不能通然则迂怪阿谀苟合之徒自此兴而不可胜数也自威宣燕昭使人入海求蓬莱方丈瀛洲此三神山者其传在渤海中去人不远患且至则船风引而去盖尝有至者诸僊人及不死之药皆在焉其物禽兽尽白而黄金银为宫阙未至望之如云及到三神山反居水下临之风辄引去终莫能至云世主莫不甘心焉】汉兴於是有天文【原注汉书艺文志天文者序二十八宿步五星日月以纪吉凶之象圣王所以参政也易曰观乎天文以察时变然星事悍非湛密者弗能由也夫观景以谴形非明王亦不能服聼也以不能由之臣谏不能聼之主此所以两有患也】有隂阳【原注汉书九流有隂阳家者流盖出於羲和之官及拘者为之牵於禁忌泥於小数舍人事而任鬼神】有历谱【原注历谱者序四时之位正分至之节会日月五星之辰以考寒暑杀生之实故圣王必正历数以定三统服色之制又以探知五星日月之会凶厄之患吉隆之喜其术皆出焉此圣人知命之术也非天下之至材其孰与焉道之乱也患出於小人而强欲知天道者坏大以为小削远以为近是以道术破碎而难知也】有五行【原注五行者五常之形气也书云初一曰五行次二曰敬用五事言进用五事以顺五行也五事失而五行之序乱五星之变作皆出於律历之数而分为一者也其法亦起五德终始推其极则无不至而小数家因此以为吉凶而行於世寖以相乱】有蓍龟【原注蓍龟者圣人之所用也书曰汝则有大疑谋及卜筮易曰定天下之吉凶成天下之亹亹者莫善乎蓍龟】有数术【原注数术者皆明堂羲和史卜之职也】有杂占【原注杂占者纪百事之象候善恶之徵衆占非一也】有形法【原注形法者大举九州之势以立城郭室舍形人及六畜骨法之度数器物之形容以求其声气贵贱吉凶犹律有长短而各徵其声非有鬼神数自然也然形与气相首尾亦有其形而无其气有其气而无其形此精微之独异也】有医经【原注医经者原人血脉经络骨髓隂阳表里以起百病之本死生之分而用度箴石汤火所施调百药齐和之所宜也】有方技【原注方技者皆生生之具王官之一守也】有神僊【原注神僊者所以保性命之真而游求於其外者也聊以荡意平心同死生之域而无怵惕於胷中然或者专以为务则诞欺怪迂之文弥以益多非圣王之所以教也】有谶纬【原注图谶及七经纬也】奇邪小技又有风角【谨案後汉书郎顗传注风角谓候四方四隅之风以占吉凶也】遁甲【原注七志有遁甲经推六甲之隂而隐遁也】太乙九宫【原注乾凿度曰太乙取其数以行九宫郑玄注云太乙者北辰神名也下行八卦之宫每四乃还於中央中央者北神之所居故谓之九宫天数大分以阳出以隂入阳起於子隂起於午是以太乙下九宫从坎宫始自此而从於坤宫又自此而从於震宫又自此而从於巽宫所以行半矣还息於中央之宫既又自此而从於乾宫又自此而从於兑宫又自此而从於艮宫又自此而从於离宫行则周矣上游息於太乙之宫而反紫宫行起於坎宫始终於离宫也】六日七分【谨案後汉书郎顗传注易稽览图曰甲子卦气起中孚六日八十分日之七郑玄注云六以候也八十分为一日之七者一卦六日七分也】日者【原注卜筮占候时日通名墨子曰墨子北之齐遇日者日者曰帝以今日杀黑龙於北方而先生之色黑不可以北墨子不聼遂北至淄水不遂而反】逢占【原注逢人所问而占之也】射覆【原注於覆器之下而秘诸物令音射之】挺专【原注挺大寜反楚辞索琼茅以筳专王逸注曰筳八段竹也楚人名结草折竹为专】须臾【原注七志有武王须臾一卷隂阳吉凶立成之法也】孤虚【原注前汉书艺文志有风后孤虚二十卷隂阳家谓孤六甲之孤辰若甲子旬中无戍亥对孤为虚】魁罡之属【原注隂阳家谓戌为天罡辰为河魁】不可殚记拘碍泥窒偏駮尨乱反害乎道至於逆知前亿教人为乱资之为盗误国杀天下丧身覆族而不悔者皆是也鸿儒硕士亦往往为所误如董仲舒之下吏【原注汉书董仲舒为江都治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲中废为中大夫先是辽东高庙长陵高围殿灾仲舒居家推说其意草藳未上主父偃候仲舒私见嫉之窃其书而奏焉上召视诸儒仲舒弟子吕步舒不知其师书以为大愚於是下仲舒吏当死诏赦之仲舒遂不敢复言灾异】夏侯胜之囚缚【原注胜从始昌受尚书及洪范五行传说灾异昌邑王立数出胜当乘舆前谏曰天久隂而不雨臣下有谋上者王怒谓胜为妖言缚以属吏】眭孟京房之诛戮【原注眭弘字孟元凤三年太山有大石自立昌邑有枯社木卧复生孟以为当有从匹夫为天子者而不知其所在即说曰先师董仲舒有言虽有继体守文之君不害圣人之受命汉家尧後有传国之运汉帝宜谁差天下求索贤人?以帝位而退自封百里如殷周二王後以承顺天命孟使友人内官长赐上此书时昭帝幼大将军霍光秉政恶之下其书廷尉奏赐孟妄设妖言惑衆大逆不道皆伏诛京房事见前注】李寻之流放【原注李寻好洪范灾异又学天文月令隂阳事大司马王根荐寻待诏黄门每有灾异辄问寻迁黄门侍郎哀帝久疾寻所荐待诏贺良等建言改元易号上疾自若诏以良等诬罔不道皆伏诛寻减死一等徙炖煌郡】郎顗之贼杀【原注後汉书郎顗父宗字仲绥学京氏易善风角星筭六日七分能望气占候顗少传父业兼明经典昼硏精义夜占象度公车累徵诣阙上疏陈灾变後复徵不行为同县孙礼所杀】张衡襄楷特幸而免尔【原注张衡善机巧尤致思於天文隂阳历筭公车徵为太史令遂乃硏核隂阳妙尽璇机之政作浑天仪着灵宪筭罔论言甚详明後复造候风地动仪崔瑗称之曰数术穷天地制作侔造化永和初为河间相三年徵拜尚书卒襄楷好学博古善天文隂阳之术桓帝时宦官专朝灾异尤数楷诣阙上疏不省复上书诏尚书问状尚书承旨奏楷假借星宿造合私意诬上罔事收送洛阳狱帝以楷言天文恒象之数故不诛犹司寇论刑灵帝即位与荀爽郑玄俱以博士徵不至卒於家】呜呼数以衍道其弊至於杀天下後世曷若不为之愈乎凡非六经所载仲尼之门所不道者皆不可以为学也技术为秦汉以来乱本而前史屡书特书故推本所自以为戒亦着於篇

谨案华佗传文阙止存议

议曰医家切於养生故为上技自神农味百?辨草木飞走之属别金石之性使人用万物而後黄帝岐伯论着方书为万世生生之具圣人之事也至战国之际素问诸书始出故其文不类其义则精奥深切非圣人莫能为之其论气数之际殆与六经相表里特心传口授至战国先秦笔之於书耳以医名家见於载籍者自扁鹊秦和仓公而下祗有华佗其砭焫方药至於剖腹涤肠固为絶技若夫导引之术假五禽以为戱则古之节宣其气勿使壅底之道不针不药致之太和尤其妙者可谓良医矣而为操所贼惜哉

谨案此下有蓟子训左慈传今阙

甘始东郭延年【原注汉武内传曰延年字公游】封君达三人者皆方士也率能行容成御妇人术或饮小便或自倒悬爱啬精气不极视大言甘始元放延年皆为操所録问其术而行之【原注曹植辨道论曰甘始者老而有少容自诸术士咸共归之然始辞繁寡实颇切怪言余尝辟左右独与之言问其所行温顔以诱之美辞以导之始语余吾本师姓韩字雅尝与师於南海作金前後数四投数万斤金於海又言诸梁时西域胡来献香罽腰带割玉刀时悔不取也又言车师之西国儿生劈背出脾欲其食少而怒行也又言取鲤鱼五寸一双令其一饵药共投沸膏中有药者奋尾鼓鳃游行沈浮有若处深渊其一者已熟而可啖余时问言宁可试不言是药此踰万里当出塞始不自行不能得也言不尽于此颇难悉载故粗举其巨怪者始若遭秦始皇汉武帝则复徐市栾大之徒也】君达号青牛师【原注汉武帝内传曰封君逹陇西人初服黄连五十余年入乌举山服水银百余年还乡里如二十者常乘青牛故号青牛道人闻有病死者识与不识便以腰间竹管中药与服或下针应手皆愈不以姓名语人闻鲁女生得五岳图连年请求女生未见授并告节度二百余岁乃入玄丘山去】凡此数人皆百余岁及二百岁也

王真【谨按後汉书注云字叔真上党人】视之面有光泽似未五十者周流五岳名山能行胎息胎食之方【原注音朔】舌下泉咽之不絶房室【原注习闭之而吞之名曰胎息习舌下泉而饮之名曰胎食】

郝孟节上党人能含枣核不食可至五年十年又能结气不息身不动揺状若死人可至百日半年亦有室家为人谨质不妄言似士君子曹操使领诸方士焉李意其蜀人也世传见之汉文帝时昭烈欲伐吴遣人迎意其到敬礼之问以吉凶意其不答而求纸笔画作兵马器仗十数纸已便一一以手裂坏之又画作一大人掘地埋之便径去昭烈怒遂行为吴所败还忿耻发病崩乃知意其画作兵仗而坏之即兵败也大人而埋之即昭烈崩意也

议曰子训诸人皆诞异不经之术所谓左道惑世乱衆者也王法所必诛而竟以术免迂怪之士益神矣人之受命修短有数故尧不为夀顔不为夭必以智计超出能至数百年则术可以逾数力可以制命人可以造天矣不可以训孔子所以不语怪力乱神也昔孝武晩年悔过每对羣臣自叹曰鄊时愚惑为方士所欺天下岂有神僊尽妖妄尔节食服药盖可少病而已此躬践其事然後知其非可以为鉴也

谨案目録此下有周羣传今阙

杜琼字伯瑜蜀郡成都人也少受学任安精究安术刘璋时辟为从事昭烈领益州牧以琼为议曹从事末帝即位拜谏议大夫迁左中郎将大鸿胪太常为人静默少言阖门自守不与世事蒋琬费椲等皆器重之虽学业入深初不视天文有所论说後进通儒谯周常问其意琼答曰欲明此术甚难须当身视识其形色不可信人也晨夜苦剧然後知之复忧漏泄不如不知是以不复视也周因问曰昔周徵君以为当涂高者魏也其义云何琼答曰魏阙名也当涂而高圣人取类而言耳又问周曰寜复有所怪耶周曰未达也琼又曰古者名官职不言曹始自汉以来名官尽言曹吏言属曹卒言侍曹此殆天意也琼年八十余延熙十三年卒着韩诗章句十余万言不教诸子内学无传业者周缘琼言乃触类而长之曰春秋传着晋穆侯名太子曰仇弟曰成师师服曰异哉君之名子也嘉耦曰妃怨耦曰仇今君名太子曰仇弟曰成师始兆乱矣兄其替乎其後果如服言及汉灵帝名二子曰史侯董侯既为帝後皆免为诸侯与师服言相似也昭烈讳备其训具也末帝讳禅其训授也言刘巳具矣当授与人也意者甚於穆侯灵帝之名子後宦人黄皓弄权於内景耀五年宫中大树无故自折周深忧之无所与言乃书柱曰衆而大期之会具而授若何复言曹者衆也魏者大也衆而大天下其当会也具而授如何复有立者乎汉既亡咸以周言为验周曰此虽已所推寻然其所因由杜君之辞而广之尔殊无神思独至之意也何宗字彦英蜀郡郫人也事广汉任安精究安术与杜琼同师而名闻过之刘璋时为犍为太守昭烈定益州领牧辟为从事祭酒後援引图谶劝昭烈即尊号践阼之後迁为大鸿胪建兴中卒子双字汉偶滑稽谈笑有淳于髠东方朔之风为双栢长早卒

议曰国家将兴必有祯祥将亡必有妖孽动乎蓍龟见乎四体盖诚于中形于外气焰之所激发朕兆之所着见变日星移物产兴讴歌起怨讟有不能揜者智者观之废兴之由可知矣未必指拟姓氏名字啓觊觎而乱天下也自伪莽盗汉造作符命奸人因之遂为?记以世祖之明德而亦惑之汉道于是不纯矣桓灵之季遂有当涂高代汉之讹既误袁氏终成操丕谯周又衍杜琼之言为备具禅授之论方之仇与成师卒劝末帝举国降魏陨昭烈之业而遗辱宗社呜呼邪说之祸甚矣







卷七十二中

钦定四库全书

续後汉书卷七十二中　　　元　郝经　撰

列传第六十九中

技术

魏

朱建平　周宣【马钧】　管辂

谨案朱建平传阙

周宣【谨案魏志字孔和乐安人也】为郡吏太守杨沛梦人曰八月一日曹公当至必与君杖饮以药酒使宣占之是时黄巾贼起宣对曰夫杖起弱者药治人病八月一日贼必除灭至期贼果破後东平刘祯梦蛇生四足穴居门中使宣占之曰此为国梦非君家之事也当杀女子而作贼者顷之女贼郑姜遂俱夷讨以蛇女子之祥足非蛇之所宜故也曹丕问宣曰吾梦殿屋两瓦堕地化为双鸳鸯此何谓也宣对曰後宫当有暴死者丕曰吾诈卿耳宣曰夫梦者意尔苟以言便占吉凶言未毕黄门令奏宫人相杀无几丕复问我昨梦青气自地属天宣对曰天下当有贵女子寃死是时丕已遣使赐甄后玺书闻宣言而悔之遣人追使者不及丕复问曰吾梦摩钱文欲令灭而更愈明此何谓耶宣怅不对丕重问之宣对曰此自陛下家事虽意欲尔而太后不听是以文欲灭而明尔时丕欲治弟植之罪偪於太后但加贬爵以宣为中郎属太史尝有问宣曰吾昨梦见刍狗其占何也宣曰君欲得美食尔有顷出行果遇善膳复又问宣曰吾昨复梦见刍狗何也宣曰君欲堕车折脚宜戒慎之顷之果如宣言後又问宣昨梦见刍狗何也宣曰君家欲失火当善护之俄遂火起语宣曰前後三时皆不梦也聊试君尔何以皆验耶宣曰此神灵动君使言故与真梦无异也又问宣曰三梦刍狗而其占不同何也宣曰刍狗者祭神之物也故君始梦当得饮食也祭祀既讫刍狗为车所轹故中梦当堕车折足也刍狗既车轹之後必载以为樵故後梦忧失火也宣之叙梦凡此类也十中八九世以比建平之相焉【谨案目録附马钧今阙】

管辂字公明平原人也幼聪敏八九岁即喜仰视天文父母禁之不可曰家鸡野鹜【谨案陈志作野鹄】犹尚知时况於人乎及长又善周易星数风角占相无不精究容貌粗丑无威仪而嗜酒饮食言戏不择非类故人多爱之而不敬也尝曰亷介细直士之浮饰不足务也知我者稀则我贵矣【原注辂别传辂年八九岁便喜仰视星辰得人辄问其名夜不肯寐父母常禁之犹不可止自言我虽年小然眼中喜视天文常云家鸡野骛犹尚知时况於人乎与邻比儿共戏土壤中辄画地作天文及日月星辰每答言说事语皆不常宿学耆人不能折之皆知其当有大异之材及成人果明周易仰观风角占相之道无不精微体性寛大多所含受憎已不仇爱已不褒每欲以德报怨常谓忠孝信义人之根本不可不厚亷介细直士之浮饰不足为务也自言知我者稀则我贵矣安能断江汉之流为激石之清乐与季主论道不欲与渔父同舟此吾志也其事父母孝笃兄弟顺爱士友皆仁和发中终无所阙臧否之士晩亦服焉父为琅琊即丘长时年十五来至官舍读书始读诗论语及易本便开渊布笔辞义斐然於时?上有远方及国内诸生四百余人皆服其才也琅邪太守单子春雅有才度闻辂一?之隽欲得见辂父即遣辂造之大会宾客百余人座上有能言之士辂问子春府君名士加有雄贵之姿辂既年少胆未坚刚若欲相观惧失精神请先饮三升清酒然後得而言之子春大喜便酌三升清酒独使饮之酒尽之後问子春今欲与辂为对者若府君四座之士邪子春曰吾欲自与卿旗鼓相当辂言始读诗论易本学问微浅未能上引圣人之道陈秦汉之事但欲论金木水火土鬼神之情尔子春言此最难者而卿以为易耶於是唱大论之端遂经於隂阳文采葩流枝叶横生少引圣籍多发天然子春及衆士互共攻刼论难蜂起而辂人人对答言皆有余至日向暮酒食不行子春语衆人曰此年少盛有才器听其言论正似司马犬子游猎之赋何其磊落雄壮英神以茂必能明天文地理变化之数不徒有言也於是发声徐州号之神童】父为利漕利漕民郭恩兄弟三人皆得躄疾使辂筮其所由辂曰卦中有君本墓墓中有女鬼非君伯母当叔母也昔饥荒之世当有利其数升米者排着井中啧啧有声推一大石下破其头孤魂寃痛自诉於天於是恩流涕服罪曰诚有斯事兄弟躄来三十载如棘子但愿不及子孙尔辂曰火形不絶水形无余不及後也【原注辂别传利漕民郭恩字义博有才学善周易春秋又能仰观辂就义博读易数十日中意便开发言难踰师於此分蓍下卦用思精妙占?上诸生疾病死亡贫富丧衰初无错舛莫不惊怪谓之神人也又从义博学仰观三十日中通夜不卧语义博君但相语墟落处所尔至於推运会论灾异自当出吾天分学未一年义博反从辂问分蓍及天文事要义博每听辂语未尝不推机慷慨自言登闻君至论之时忘我笃疾明闇之不相逮何其远也义博设主人独请辂具告辛苦自说兄弟三人俱得躄疾不知何故试相为作卦知其所由若有咎殃者天道赦人当为吾祈福於神明勿有所爱兄弟俱行此为更生辂作卦思之未详会日夕因留宿至中夜语义博曰吾以此得之既言其事义博悲涕沾衣曰皇汉之末实有斯事君不名主讳也我不得言礼也兄弟躄来三十余载脚如棘子不能复治但愿不及子孙尔辂言火形不絶水形有余不及後也】广平刘奉林妇病困已贾棺器时正月也使辂占曰命在八月辛卯日日中之时奉林谓必不然而妇渐差至秋发动一如辂言【原注辂别传鲍子春为列人令有明思才理与辂相见曰闻君为刘奉林卜妇死亡日何其详妙试为论其意义辂论爻象之旨说变化之义若规圆矩方无不合也子春自言吾少好谈易又喜分蓍可谓肓者欲视白黑聋者欲听清浊苦而无功也听君语後自视体中真为愦愦者也】辂往见安平太守王基基令作卦辂曰当有贱妇人生一男儿堕地便走入竈中死又牀上当有一大蛇衔笔小大共视须臾去之也又乌来入室中与燕共鬬燕死乌去有此三怪基大惊问其吉凶辂曰直官舍久远魑魅魍魉为怪尔儿生便走非能自走直宋无忌之妖将其入竈也大蛇衔笔直老书佐尔乌与燕鬬直老铃下尔今卦中见象而不见其凶知非妖咎之徵自无所忧也後卒无患【原注辂别传基与辂共论易数日中大以为喜乐语辂言俱相闻善卜定共清论君一时异才当上竹帛也辂为基出卦知其无咎因谓基曰昔高宗之鼎非雉所鸲殷之阶庭非木所生而野鸟一鸲武丁为高宗桑榖暂生太戊以兴焉知三事不为吉祥愿府君安身养德从容光大勿以知神奸汚累天真也】时信都令家妇女惊恐更互疾病使辂筮之辂曰北堂西头有两死男子一男持矛一男持弓箭头在壁内脚在壁外持矛者主刺头故头重痛不得举也持弓者主射胸腹故心中县痛不得饮食也昼则浮游夜来病人故使惊恐也於是掘徙骸骨家中皆愈【原注辂别传王基即遣信都令还掘其室中入地八尺果得二棺一棺中有矛一棺中有角弓及箭箭久远木皆消烂但有铁及角完耳及徙骸骨去城一十里埋之不复疾病基曰吾少好读易玩之已久不谓神明之数其妙如此便从辂学易推论天文辂每开变化之象演吉凶之兆未尝不纎微委曲尽其精神基曰始闻君言如何可得终以昏乱此自天授非人力也於是藏周易絶思虑不复学卜筮之事辂乡里乃太原问辂君往者为王府君论怪云老书佐为蛇老铃下为乌此本皆人何化之微贱乎为见於爻象出君意乎辂言苟非性与天道何由背爻象而任胷心者夫万物之化无有常形人之变异无有常体或大为小或小为大固无优劣夫万物之化一例之道也是以夏鲧天子之父赵王如意汉祖之子而鲧为黄熊如意为苍狗斯亦至尊之位而为黔喙之类也况蛇者协辰巳之位乌者栖太阳之精此乃腾黑之明象白日之流景如书佐铃下各以微躯化为蛇乌不亦过乎】清河王经去官还家辂与相见经曰近有一怪大不喜之欲烦作卦卦成辂曰爻吉不为害也君夜在堂户前有一流光如燕爵者入君怀中殷殷有声内神不安解衣彷徉招呼妇人覔索余光经大笑曰实如君言辂曰吉迁官之徵也其应立至顷之经为江夏太守【原注辂别传经欲使辂卜而有疑难之言辂笑而答之曰君备州里达人何言之鄙昔司马季主有言夫卜者必发天地象四时顺仁义伏羲作八卦周文王三百八十四爻而天下治病者或以愈且死或以生患或以免事或以成嫁女娶妻或以生长岂直数千钱哉以此推之急务也苟道一明圣贤不让况吾小人敢以为难彦纬敛手谢辂前言戏之耳於是辂为作卦其言皆验经每论辂以为得云龙之精能养和通幽者非徒合会之才也】辂又至郭恩家有飞鸠来家在梁头鸣甚悲辂曰当有老公从东来携豚一头酒一壶主人虽喜当有小故明日果有客如所占恩使客节酒戒肉慎火而射鸡作食箭从树中间激中数岁女子手流血惊怖【原注辂别传义博从辂学鸟鸣之候辂言君虽好道天才既少又不解音律恐难为师也辂为说八风之变五音之数以律吕为衆鸟之商六甲为时日之端反覆谴曲出入无穷义博静然沉思驰精数日卒无所得义博言才不出位难以追徵於此遂止】辂至安德令刘长仁家有鸣鹊来在阁屋上其声甚急辂曰鹊言东北有妇昨杀夫牵引西家人夫离娄候不过日在虞渊之际告者至矣到时果有东北同伍民来告隣妇手杀其夫诈言西家人与夫有嫌来杀我壻【原注辂别传勃海刘长仁有辩才初虽闻辂能晓鸟鸣後每见难辂曰夫生民之音曰言鸟兽之声曰鸣故言者则有知之贵灵鸣者则无知之贱名何由以鸟鸣为语乱神明之所异也孔子曰吾不与禽兽同羣明其贱也辂答曰夫天虽有大象而不能言故运星精於上流神明於下验风云以表异役鸟兽以通灵表异者必有浮沈之候通灵者必有宫商之应是以宋襄失德六鷁并退伯姬将焚鸟告其灾四国未火融风以发赤乌夹日殃在荆楚此乃上天之所使自然之明符考之律吕则音声有本求之人事则吉凶不失昔在秦祖以功受封葛卢听音着在春秋斯皆典谟之实非圣贤之虚名商之将兴由一燕卵也文王受命丹鸟衔书此乃圣人之灵祥周室之休祚何贱之有乎夫鸣鸟之听精在鹑火妙在八神自非斯伦犹子路之於死生也长仁言君辞虽茂华而不实未敢之信须臾有鸣鹊之验长仁乃服】辂至列人典农王弘直许有飘风高三尺余从申上来在庭中幢幢回转息以复起良久乃止直以问辂辂曰东方当有马吏至恐父哭子如何明日胶东吏来直子果亡直问其故辂曰其日乙卯则长子之候也木落於申斗建申申破寅死丧之候也日加午而风发则马之候也离为文章则吏之候也申未为虎虎为大人则父之候也有雄雉飞来登直内钤柱头直大以不安令辂作卦辂曰到五月必迁时三月也至期直果为渤海太守【原注辂别传辂又曰夫风以时动爻以象应时者神之驱使象者时之形表一时其道不足为难王弘直亦大学问有道术皆不能精问辂风之推变乃可尔乎辂言此但风之毛发何足为异若夫列宿不守衆神乱行八风横起怒气电飞山崩石飞树木摧倾扬尘万里仰不见天鸟兽藏窜兆民骇惊於是使梓慎之徒登高台望风气分灾异刻期日然後知神思遐幽灵风可惧】馆陶令诸葛原迁新兴太守辂往祖饯之宾客并会原自起取燕卵蜂窠鼅鼄着器中使射覆卦成辂曰第一物含气须变依乎宇堂雄雌以形翅翼舒张此燕卵也第二物家室倒悬门户衆多藏精育毒得秋乃化此蜂窠也第三物觳觫长足吐丝成罗寻网求食利在昏夜此鼅鼄也举坐惊喜【原注辂别传诸葛原字景春亦学士好卜筮数与辂共射覆不能穷之景春与辂有荣辱之分因辂饯之大有高谈之客诸人多闻其善卜仰观不知其有大异之才於是先与辂共论圣人着作之原又叙五帝三王受命之符辂解景春微旨遂开张战地示以不固藏匿孤虚以待来攻景春奔北军师摧衂自言吾覩卿旌旗城池已坏也其欲战之士於是鸣鼓角举云梯弓弩大起牙旗雨集然後登城曜威开门受敌上论五帝如江如汉下论三王如翮如翰其英者若春华之俱发其坑者若秋风之落叶听者眩惑不达其义言之收声莫不心服虽白起之坑赵卒项羽之塞濉水无以尚之於时客皆欲面缚衔璧求束手於军鼓之下辂犹总干山立未便许之至明日离别之际然後有腹心始终一时海内俊士八九人矣蔡元才在朋友中最有清才在衆人中言本闻卿作狗何意为龙辂言潜阳未变非卿所知焉有狗耳得闻龙声乎景春言今当远别後会何期且复共一射覆辂占既皆中景春大笑卿为我论此卦意纾我心怀辂为开爻散理分赋形象言徵辞合妙不可过景春及衆客莫不言听後论之美胜於射覆之乐景春与辂别戒以二事言卿性乐酒量虽温克然不可保宁当节之卿有水镜之才所见者妙仰观虽神祸如膏火不可不慎持卿叡才游於云汉之间不忧不富贵也辂言酒不可极才不可尽吾欲持酒以礼持才以愚何患之有也】辂族兄孝国居在斥丘辂往从之与二客会客去後辂谓孝国曰此二人天庭及口耳之间同有凶气异变俱起双魂无宅【原注辂别传辂又曰厚味腊毒夭精幽夕坎为棺椁兑为丧车】流魂於海骨归於家少许时当并死也复数十日二人饮酒醉夜共载车牛惊下道入漳河中皆即溺死当此之时辂之隣里外户不闭无相偷窃者清河太守华表召辂为文学掾安平赵孔曜荐於冀州刺史裴徽曰辂雅性寛大与世无忌仰观天文则同妙甘公石申俯览周易则齐思季主今明使君方垂神幽薮留精九臯辂宜蒙隂和之应得及羽仪之时徽於是辟为文学从事引与相见大善友之徙部钜鹿迁治中别驾初应州召与弟季儒共载至武城西自卦吉凶语儒云当在故城中见三狸尔者乃显前到河西故城角正见三狸共踞城侧兄弟并喜正始九年举秀才【原注辂别传辂为华清河所召为北?文学一时士友无不叹慕安平赵孔曜明敏有思识与辂有管鲍之分故从发干来就郡?上与辂相见言卿腹中汪汪故时死人半今生人无双当去俗腾飞翺翔昊苍云何在此闻卿消息使吾食不甘味也冀州裴使君才理清明能释玄虚每论易及老庄之道未尝不注精於严瞿之徒也又眷吾意重能相明信者今当故往为卿陈感虎开石之诚辂言吾非四渊之龙安能使白日昼隂卿若能动东风兴朝云吾志所不让也於是遂至冀州见裴使君使君言君顔色何以消减於故耶孔曜言体中无药石之疾然见清河郡内有一骐骥拘絷後廏历年去王良伯乐百八十里不得骋天骨起风尘以此憔悴耳使君言骐骥今何在也孔曜言平原管辂字公明年三十六雅性寛大与世无忌可为士雄仰观天文则能同妙甘公石申俯览周易则能齐思季主游步道术开神无穷可为士英抱荆山之璞怀夜光之宝而为清河郡所録北?文学可为痛心疾首也使君方欲流精九臯垂神幽薮欲令明主不独治逸才不久滞高风遐被莫不草靡宜使辂特蒙隂和之应得及羽仪之时必能翼宣隆化扬声九围也裴使君闻言则慷慨曰何乃尔耶虽在大州未见异才可用释人郁闷者思还京师得共论道耳况草间自有清妙之才乎如此便相为取之莫使骐骥更为凡马荆山反成凡石即檄召辂为文学从事一相见清论终日不觉罢倦天时大热移牀在庭前树下乃至鸡向晨然後出再相见便转为钜鹿从事三见转治中四见转为别驾至十月举为秀才辂辞裴使君使君言丁邓二尚书有经国才畧於物理不精也何尚书神明精微言皆巧妙巧妙之志殆破秋毫君当慎之自言不解易九事必当以相问比至洛宜善精其理也辂言何若巧妙以攻难之才游形之表未入於神夫入神者当步天元推隂阳探玄虚极幽明然後览道无穷未暇细言若欲差次老庄而参爻象爱微辩而兴浮藻可谓射侯之巧非能破秋毫之妙也若九事皆至义者不足劳思也若隂阳者精之已久辂去之後岁朝当有时刑大风风必摧破树木若发於乾者必有天威不足共清谈者】十二月二十八日吏部尚书何晏请辂邓扬在晏许辂与晏谈久之扬谓辂曰君名善易而语初不及易中辞义何也辂曰夫善易者不言易也晏含笑赞之曰可谓要言不烦也晏遂问易九事辂辨析明畅晏曰君论此世无双【谨案陈志君论下有隂阳二字】因谓辂曰试为作一卦知位当至三公否又问连梦青蝇数十来在鼻上驱之不去辂曰夫飞鴞天下贱鸟及其在林食椹则怀我好音况辂心非草木敢不尽忠昔元凯之弼重华宣慈惠和周公之翼成王坐而待旦故能流光六合万国咸宁此乃履道休应非卜筮之所明也今君侯位重山岳势若雷电而怀德者鲜畏威者衆殆非小心翼翼多福之仁夫鼻者艮天中之山【原注裴松之曰按相书谓鼻之所在为天中鼻有山象故曰天中之山】高而不危所以长守贵今青蝇臭恶而集之位峻者颠轻豪者亡不可不思害盈之数盛衰之期是故山在地中曰谦雷在天上曰壮谦则裒多益寡壮则非礼不履未有损已而不光大行非而不伤败愿君侯上追文王六爻之旨下思尼父彖象之义然後三公可决青蝇可驱也扬曰此老生之常谈辂曰夫老生者见不生常谈者见不谈晏谢之曰知几其神乎古人以为难交疏而吐其诚今人以为难君今一面而尽二难之道可谓明德君子矣过岁更当相见辂还邑舍具以语舅氏舅氏责辂言太切至辂曰与死人语何所畏邪舅大怒谓辂狂悖岁朝西北大风尘埃蔽天十余日闻晏扬皆诛然後舅氏乃服谓辂曰尔何以知何邓之败为已有凶气耶辂曰与祸人共会然後知神明交错与吉人相近又知圣贤求精之妙夫邓之行步筋不束骨脉不制血【谨案志注血作肉】起立倾倚若无手足此为鬼躁何之视候则魂不守宅血不华色精爽烟浮容若槁木此为鬼幽故鬼躁者为风所收鬼幽者为火所烧二者皆非遐福之象自然之符不可蔽也【原注辂别传辂後因得休裴使君问何平叔一代才名其实何如辂曰其才若盆盎之水所见者清所不见者浊神在广博志不务学弗能成才欲以盆盎之水求一山之形形不可得则智由此惑故说老庄则巧而多华说易生义则美而多伪华则道浮伪则神虚得上才则浅而流絶得中才则游精而独出辂以为少功之才也裴使君曰诚如来论吾数与平叔共说庄老及易常觉其辞妙於理不能折之又时人吸习皆归服之焉益令不了相见得清言然後灼灼耳】始辂过魏郡太守锺毓共论易义辂因言卜可知君生死之日毓使筮其生月日如言无蹉跌毓大愕曰君可畏也死以付天不以付君遂不复筮毓问辂天下当太平否辂曰方今四九天飞利见大人神武升建王道文明何忧不平毓未解辂言无几曹爽等诛乃觉寤云【原注辂别传魏郡太守锺毓清逸有才难辂易二十余事自以为难之至精也辂寻声投响言无留滞分张爻象义皆殊妙毓即谢辂辂卜知毓生月日毓愕然曰圣人运神通化连属事物何聪明乃尔辂言幽明同化死生一道悠悠太极终而复始文王捐命不以为忧仲尼曳杖不以为惧绪烦蓍筮宜尽其意毓曰生者好事死者恶事哀乐之分吾所不能齐且以付天不以付君也石苞为邺典农与辂相见问曰闻君乡里翟文耀能隐形其事可信乎辂言此但隂阳蔽匿之数苟得其数则四岳可藏河海可逃况以七尺之形游变化之内散云雾以幽身布金水以灭迹术足数成不足为难苞曰欲闻其妙君且善论其数也辂言夫物不精不为数不妙不为术故精者神之所合妙者智之所遇合之几微可以性通难以言论是故鲁班不能说其手离娄不能说其目非言之难孔子曰书不尽言言之细也言不尽意意之微也斯皆神妙之谓也请举其大体以验之夫白日登天运景万里无物不照及其入地一炭之光不可得见三五盈月清耀烛夜可以远望及其在昼明不如镜今逃日月者必隂阳之数隂阳之数通於万类鸟兽犹化况於人乎夫得数者妙得神者灵非徒生者有验死亦有徵是以杜伯乘火气以流精彭生托水变以立形是故生者能出亦能入死者能显亦能幽此物之精气化之游魂人鬼相感数使之然也苞曰日见隂阳之理不过於君君何以不隐辂曰夫陵虚之鸟爱其清高不愿江汉之鱼渊沼之鱼乐其濡湿不易腾风之鸟由性异而分不同也仆自欲立身以明道直已以亲义见数不以为异知术不以为奇夙夜研机孳孳温故而索隐行怪未暇斯务也】平原太守刘邠取印囊及山鸡毛着器中使筮辂曰内方外圆五色成文含宝守信出则有章此印囊也高岳岩岩有鸟朱身羽翼玄黄鸣不失晨此山鸡毛也邠曰此郡官舍连有变怪使人恐怖其理何由辂曰或因汉末之乱兵马扰攘军尸流血汚染丘山故因昏夕多有怪形也明府道德高妙自天佑之愿安百禄以光休宠【原注辂别传故郡将刘邠字令元清和有思理好易而不能精与辂相见意甚喜欢自说注易向讫也辂言今明府欲劳不世之神经纬大道诚富美之秋然辂以为注易之急急於水火水火之难登时之验易之清浊延於万代不可不先定其神而後垂明思也自旦至今听采圣论未有易之一分易安可注也辂不解古之圣人何以处乾位於西北坤位於西南夫乾坤者天地之象然天地至大为神明君父覆载万物生长无首何以安处二位与六卦同列乾之象彖曰大哉乾元万物资始乃统天夫统者属也尊莫大焉何由有别位也邠依易系辞诸为之理以为注不得其要辂寻声下难事皆穷析曰夫乾坤者易之祖宗变化之根源今明府论清浊者有疑疑则无神恐非注易之符也辂於此为论八卦八卦之道及爻象之精大论开廊衆化相连邠所解者皆以为妙所不解者皆以为神自说欲着易八年用思勤苦历载靡宁定相得至论此才不及易不爱久劳喜承雅言如此相为高枕偃息矣欲从辂学射覆辂言今明府以虚神於注易亦宜絶思於灵蓍灵蓍者二仪之明数隂阳之幽契施之於道则定天下吉凶用之於术则收天下毫厘纎微未可以为易也邠曰以为术者易之近数欲求其端耳若如来论何事於斯留辂五日不遑恤官但共清谈邠自言数与何平叔论易及老庄之道至於精神遐流与化周旋清若金水郁若山林非君侣也邠又曰此郡官舍连有变怪变怪多形使人怖恐君似当达此数者其理何由也辂言此郡所以名平原者本有原山无木石与地自然含隂不能吐云含阳不能激风隂阳虽弱犹有微神微神不真多聚凶奸以类相求魍魉成羣或因汉末兵马扰攘军尸流血汚染丘岳强魂相感变化无常故因昏夕之时多有怪形也昔夏禹文明不怪於黄龙周武信时不惑於暴风今明府道德高妙神不惧妖自天佑之吉无不利愿安百禄以光休宠也邠曰听雅论为近其理每有变怪辄闻鼓角声音或见弓劒形象夫以土山之精伯有之魂实能合会干犯明灵也邠问辂易言刚健笃实辉光日新斯为同不也辂曰不同之名朝旦为辉日中为光晋诸公赞邠本名炎犯晋太子讳改为邠位至太子仆子梓字纯嘏侍中次宏字终嘏太常次汉字仲嘏光禄大夫汉清冲有贵识名亚乐广宏子咸徐州刺史次耽晋陵内史耽子恢字真长尹丹阳为中兴名士也】清河令徐季龙使人行猎令辂筮其所得辂曰当获小兽复非食禽虽有牙爪微而不强虽有文章蔚而不明非虎非雉其名曰狸猎人暮归果如辂言季龙取十三种物着大箧中使辂射云器中藉藉有十三种先说鸡子後道蚕蛹遂一一名之惟以梳为枇耳季龙因与辂论龙动则景云起虎啸则谷风生以为火星者龙参星者虎火出则云应参出则风到此乃隂阳之感化非龙虎之所致也辂曰夫论难当先审其本然後求其理理失则机谬机谬则荣辱之主若以参星为虎则谷风为寒霜之风寒霜之风非东风之名是以龙者阳精以潜为隂幽灵上通和气感神二物相扶故能兴云夫虎者隂精而居於阳依木长啸动於巽林二数相感【谨案二数志作二气】故能运风若磁石之取铁不见其神而金自来有徵应以相感也况龙有潜飞之化虎有文明之变招云召风何足为疑季龙曰夫龙之在渊不过一井之底虎之悲啸不过百步之中形气浅弱所通者近何能景云而驰东风辂曰君不见隂阳燧近在掌握之中形不出手乃上引太阳之火下引太隂之水嘘吸之间烟景以集苟精气相通悬象应乎二气苟不相感则二女同居志不相得自然之道无有远近季龙曰世有军事则鸡雉先鸣其道何由复有他占惟在鸡雉而已辂言贵人有事其应在天在天则日月星辰也兵动民忧其应在物在物则山林鸟兽也夫鸡者兑之畜金者兵之精雉者离之鸟兽者武之神故太白扬辉则鸡鸣荧惑流行则雉惊各感数而动又兵之神道布在六甲六甲推移其占无常是以晋柩牛呴果有西军鸿嘉石鼔鸣则有兵不专近在於鸡雉也季龙曰鲁昭公八年有石言於晋师旷以为作事不时怨讟动於民则有非言之物而言於理为合不辂曰晋平奢泰崇饰宫室斩伐林木残破金石民力既尽怨及山泽神痛人感二精并作金石同气则兑为口舌之妖动於灵石传曰轻百姓饰城郭则金不从革此之谓也【原注辂别传季龙钦嘉留辂经数日辂占猎既验季龙曰君虽神妙但不多藏物耳何能皆得之辂言吾与天地参神着龟通灵抱日月而游杳冥极变化而览未然况兹近物能蔽聪明季龙大笑君既不谦又念穷在近矣辂言君尚未识谦言焉能论道夫天地者则乾坤之卦蓍龟者则卜筮之数日月者离坎之象变化者隂阳之交杳冥者神化之原未然者幽冥之先此皆周易之纲纪何仆之不谦季龙於是取十三种物欲以穷之辂射之皆中季龙乃叹曰作者之谓圣述者之谓明岂此之谓乎】辂随军西行过母丘俭祖父墓下倚树哀吟精神不乐人问其故辂曰林木虽茂无形可久碑诔虽美无後可守玄武藏头苍龙无足白虎衔尸朱雀悲哭四危以备法当灭族不过二载其应至矣卒如其言後得休过清河倪太守时天旱倪问辂雨期辂曰今夕当雨是日阳燥昼无形似府丞及令在坐咸谓不然到鼓一中星月皆没风云并起竟成快雨於是倪盛修主人礼共为懽乐【原注辂别传辂与倪清河相见既刻雨期倪犹未信辂曰夫造化之所以为神不疾而速不行而至十六日壬子直满毕星中已有水气水气之发动於卯辰此必至之应也又天昨檄召五星宣布星符刺下东井告命南箕使召雷公电父风伯雨师羣岳吐隂衆川激精云汉垂泽蛟龙含灵??朱电吐咀杳冥殷殷雷声嘘吸雨灵习习谷风六合皆同欬唾之间品物流形天有常期道有自然不足为难也倪曰谈高信寡相为忧之於是使留辂往请府丞及清河令若夜雨者当为啖二百斤犊肉若不雨当住十日辂曰言念费损至期向暮了无云气衆人并嗤辂辂言树上已有少女微风树间又有隂鸟和鸣又少男风起衆鸟和翔其应至矣须臾果有艮风鸣鸟日未入东南有山云楼起黄昏之後雷声动天到鼓一中星月皆没风云并起玄气四合大雨河倾倪问辂言误中尔不为神也辂曰误中与天期不亦工乎】正元二年弟辰谓辂曰大将军待君意厚冀当富贵乎辂尝叹曰吾自知有分直尔然天与我才名不与我年夀恐四十七八间不见女嫁儿娶妇也若得免此欲作洛阳令可使路不拾遗枹鼓不鸣但恐至太山治鬼不得治生人如何辰问其故辂曰吾额上无生骨眼中无守精鼻无梁柱脚无天根背无三甲腹无三壬此皆不夀之验又吾本命在寅加月食夜生天有常数不可得讳但人不知尔吾前後相当死者过百人畧无错也是岁八月为少府丞明年二月卒年四十八【原注辂别传既有才名遭朱阳之命於时名势赫奕若火猛风疾当涂之士莫不枝附叶连宾客如云无多少皆为设食宾无贵贱候之以礼京城纷纷非徒归其名势而已然亦怀其德焉向不夭命辂之荣华非世所测也弟辰尝欲从辂学卜及仰观事辂言卿不可教尔夫卜非至精不能见其数非至妙不能覩其道孝经诗论足为三公无用知之也於是遂止子孙无能传其术者辰叙曰夫晋魏之士见辂道术神妙占候无错以为有隐书及象甲之数辰每观辂旧传惟有易林风角及鸟鸣仰观星书三十余卷世所共有然辂独在少府官舍无家人子弟随之其亡没之际好奇不哀丧者盗辂书惟余易林风角及乌鸣书还耳夫术数有百数十家其书有数千卷书不少也然而世鲜名人皆由无才不由无书也裴冀州何邓二尚书及乡里刘太常颍州兄弟以辂禀受天才明隂阳之道吉凶之情一得其源遂涉其流亦不为难常归服之辂自言与此五君共语使人精神清发昏不暇寐自此以下殆白日欲寝矣又自言当世无所云欲得与鲁梓慎郑禆竈晋卜偃宋子韦楚甘公魏石申共登灵台披神图步三光明灾异运蓍龟决狐疑无所复恨也辰不以闇浅得因孔怀之亲数与辂有所谘论至於辨人物析臧否说近义弹曲直拙而不工也若敷皇羲之典扬文孔之辞周流五曜经纬三度口满声溢微言风集若仰眺飞鸿漂漂兮景没若俯临深溪杳杳兮精絶偪以攻难而失其端欲受学求道寻以迷昏无不扼腕椎指退音响而长叹也昔京房虽善卜及风律之占卒不免祸而辂自知四十八当亡可谓明哲相殊又京房目见遘谗之党耳听青蝇之声面谏不从而犹道路纷纭辂处魏晋之际藏智以朴卷舒有时妙不见求愚不见遗可谓知几相邈也京房上不量万乘之主下不避佞谄之徒欲以天文洪范利国利身困不能用卒陷大刑可谓枯龟之余智膏烛之末景岂不哀哉世人多以辂畴之京房辰不敢许也至於仰察星辰俯定吉凶远期不失年岁近期不失日月辰以甘石之妙不先也射覆名物见术流速东方朔不过也观骨形而审贵贱览形色而知生死许负唐举不超也若夫疏风气而探微候听鸟鸣而识神机亦一代之奇也向使辂宦达为宰相大臣膏腴流於名世华曜列乎竹帛使幽验皆举秘言不遗千载之後有道者必信而贵之无道者必疑而怪之信者以妙过真夫妙与神合者得神则无所感也恨辂才长命短道贵时贱亲贤遐?不宣於良史而为鄙弟所见追述既自闇浊又从来久远所载占卜事虽不识本卦捃拾残余十得二焉至於仰观灵曜说魏晋兴衰及五运浮沈兵革灾异十不收一无源何以成河无根何以垂荣虽秋菊可采不及春英临文慷慨复用哀慙将来君子幸以高明求其义焉往孟荆州为列人典农常问亡兄昔东方朔射覆得何卦正知守宫蜥蜴二物者亡兄於此为安卦生象辞喻交错微义豪起变化相推会於辰已分别龙蛇各使有理言絶之後孟荆州长叹息曰吾闻君论精神腾跃殆欲飞散何其汪汪乃至於斯邪裴松之曰案辰所称乡里刘太常者谓刘实也辰撰辂传是时为太常颍川则实弟智也实智并以儒学为名无能言之世语称实博辩犹不足以并裴何之流又案辂自说云本命在寅则建安十五年生也至正始九年应三十九而传云三十六以正元三年卒应四十七传云四十八皆为不相应也近有阎续伯者名赞该微通物有良史风为天下补缀遗脱敢以所闻列於篇左皆从受之於大人先哲足以取信者冀免虚诬之讥云耳尝受辰传所谓刘太常者曰辂始见闻由於为邻妇卜亡牛云当在西面穷墙中县头上向教妇人令视诸丘冢中果得牛妇人因以为藏已牛告官案验乃知以术知故裴冀州遂闻焉又云路中小人失妻者辂为卜教使明旦於东阳城门中伺担豚人牵与共鬬具如其言豚逸走即共追之豚入人舍突破主人瓮妇从瓮中出刘侯云甚多此类辰所载才十一二耳刘侯云辰孝亷才也中书令史纪玄龙辂乡里人云辂在田舍尝候远邻主人患数失火辂卜教使明日於南陌上伺当有一角巾诸生驾黑牛故车必引留为设宾主此能消之即从辂戒诸生有急求去不听遂留当宿意大不安以为图已主人罢入生乃把刀出门倚两薪积间侧立假寐歘有一小物直来过前如兽手中持火以口吹之生惊举刀斫正断腰视之则狐自此主人不复有灾前长广太守陈承佑口受城门校尉华长骏语云昔其父为清河太守时召辂作吏骏与少小後以乡里遂加恩意常与同载周旋具知其事云诸要验三倍於传辰既短才又年县小又多在田舍故益不详辰仕宦至州主簿部从事太康之初物故骏又云辂卜亦不悉中十得七八骏问其故辂云理无差错来卜者或言不足以宣事实故使尔华城门夫人者魏故司空涿郡卢公女也得疾连年不差华家时居西城下南纒里中三廏在其东南辂卜当有师从东方来自言能治便听使之必得其力後无何有南征廏驺当充甲卒来诣卢公言能治女郎公即表请留之专使其子将诣华氏疗疾初用散药後复用丸治寻有效即奏除驺名以补太医又云随辂父在利漕时有治下屯民捕鹿者其晨行还见毛血人取鹿处来诣廏告辂辂为卦语云此有盗者是汝东巷中第三家也汝迳往门前伺无人时取一瓦子密发其碓屋东头第七椽以瓦着下不过明日食时自送还汝其夜盗者父病头痛壮热烦疼然亦来诣辂卜辂为发祟盗者具伏辂令担皮肉臓还着故处病当自愈乃密教鹿主往取又语使复往如前举椽弃瓦盗父亦差又都尉治内史有失物者辂使明晨於寺门外看当逢一人使指天画地举手四向自当得之暮果获於故处矣】

议曰建平之相宣之占梦亿则屡中小数之隽也至於公明通占相合卜筮衍象数傅诸义理深造天人之际则技进於道矣其勉何晏以元凯辅尧舜周公相成王视邓扬为死人谓为鬼幽鬼躁则有儒者之风非直技术之士也







卷七十二下

钦定四库全书

续後汉书卷七十二下　　　元　郝经　撰

列传第六十九下

技术

吴

吴范　刘惇　赵逹【皇象】　陈训　葛洪

谨案吴范传阙

刘惇字子仁平原人也遭乱避地客游庐陵事孙辅以明天官达占数显於南土每有水旱寇贼皆先时处期无不中者辅以为军师军中咸敬事之号曰神明建安中孙权在豫章时有星变以问惇惇曰灾在丹阳权曰何如曰客胜主人到某日当得问【谨案问陈志作闻】是时边鸿作乱卒如惇言惇於诸术皆善尤明太乙皆能推演其事穷尽要妙着书百余篇名儒刁玄称以为奇惇亦宝爱其术不以告人故世莫得而明也

赵达河南人也少从汉侍中单父受学用思精密谓东南有王者气可以避难故脱身渡江治九宫一筭之术究其微旨是以能应机立成对问若神至计飞蝗射隐伏无不中效或难达曰飞者固不可校谁知其然此殆妄尔达使其人取小豆数斗播之席上立处其数验覆果信尝过知故知故为之具食食毕谓曰仓卒乏酒又无嘉殽无以叙意达因取盘中只箸再三纵横之乃言卿东壁下有美酒一斛又有鹿肉三斤何以辞无时坐有他宾内得主人情主人慙曰以卿善射有无欲相试尔竟效如此遂出酒又有书简上作千万数着空仓中封之令达筭之达处如数云但有名无实其精微若是惜其术自阚泽殷礼皆名儒善士亲屈节就学达秘而不告太史丞公孙滕少师事达勤苦累年欲许教之者有年数矣临当喻语而辄复止滕他日齎酒具候顔色拜跪而请达曰吾先人得此术欲图为帝王师至仕来三世不过太史郎诚不欲复传之且此术微妙头乘尾除一筭之法父子不相语然以子笃好不倦今真以相授矣饮酒数行达起取数书两卷大如手指达曰当写读此则自解也吾久废不复省之今欲思论一过数日当以相与滕如期往至乃阳求索书惊言失之云女壻昨来必是渠所窃遂从此絶初孙权行师征伐每令达有所推步皆如其言权问其法达终不语由此见薄禄位不至初权称尊号令达筭作天子之後当复几年达曰高祖建元十二陛下倍之权大喜後果如达言达常笑谓诸星气风术者曰当回筭帷幕不出户牖以知天道而反昼夜暴露以望气祥不亦难乎闲居无为引筭自校乃叹曰吾数讫尽某年月日其终矣达妻数见达效闻而哭泣达欲弭妻意乃更筭言向者谬误尔尚未死後如期死权闻达有书求之不得乃録问其女及发棺无所得法术絶焉【原注孙盛曰夫玄覧未然逆鉴来事虽禆竈梓慎其犹病诸况术之下此者乎吴史书达知东南当有王气故轻举济江魏承汉绪受命中畿达不能豫覩兆萌而流窜吴越又不知吝术之鄙见薄於时安在其能逆覩天道而审帝王之符瑞哉昔圣王观天地之文以画八卦之象故亹亹成於蓍策变化形乎六爻是以三易虽殊卦繇理一安有回转一筹可以钩深测隐意对逆占而能遂知来物者乎流俗好异妄设神奇不幸之中仲尼所弃是以君子志其大者无所取诸臣松之以为盛云君子志其大者无所取诸故评家之旨非新声也其余所讥则皆为非理自中原酷乱至于建安数十年间生民殆尽比至小康皆百死之余尔江左虽有兵革不能如中国之甚也焉知达不筭其安危知祸有多少利在东南以全其身乎而责不知魏氏将兴流播吴越在亰房之俦犹不能自免刑戮况达但以秘术见薄在悔吝之间乎古之道术盖非一方探赜之方岂惟六爻苟得其要则可以易而知之矣回转一筹胡足怪哉达之推筭穷其要妙以知幽测隐何愧於古而以禆梓限之谓达为妄非笃论也　谨案目录附皇象今阙】

陈训字道元历阳人也好秘学天文筭历隂阳占候无不毕综尤善风角孙皓以为奉禁都尉使占候皓政严酷训知必败而不敢言时钱唐湖开或言天下当太平青盖入雒皓以问训训曰臣止能望气不能达湖之开塞退而告其友曰青盖入雒将有舆榇衔璧之事非吉祥也既而吴亡训入晋拜谏议大夫俄去职还乡及陈敏作乱遣弟宏为历阳太守训谓邑人曰陈家无王气不久当灭宏闻将斩之训乡人秦璩为宏参军说宏曰训善风角可试之如不中徐斩未晚也宏攻征东参军衡彦于历阳问训曰城中有几千人攻之可拔不训登牛渚山望气曰不过五百人然不可攻攻之必败宏复大怒曰何有五千人攻五百人而有不得理遂攻之果为彦所败方信训有道术乃优遇之都水参军淮南周亢尝问训以官位训曰君至卯年当剖符近郡酉年当有曲盖亢曰脱如所言当相荐拔训曰性不好官惟欲得米尔後亢果为义兴太守金紫将军时刘聪王弥寇雒阳历城太守武瑕问训曰国家人事何如训曰胡贼三逼国家当败天子野死今尚未也其後怀愍二帝果有平阳之祸或问明年吉凶训曰扬州刺史死武昌大火上方节将亦当死至时刘陶州周访皆卒武昌大火烧数千家时甘卓为历阳太守训私谓所亲曰甘侯头?而视仰名为盼刀又目有赤脉自外而入不出十年必以兵死不领兵则可以免卓果为王敦所害丞相王导多病每自忧虑以问训训曰公耳竖垂肩必夀亦大贵子孙当兴于江东咸如其言年八十余卒

议曰范等吴之精于术数者也隂机奇中鬼神所恶故不敢语诸人传诸子孙犹为造物所忌往往不得其死谓之杀身之学人君之术在于修已用人以安百姓区区小数不足学也孙权必欲知其诀传其道以不得而摈薄之岂知君人之道哉陈训官为奉禁畏皓不言知矣哉

葛洪【谨案晋书字稚川】丹阳句容人也祖系吴大鸿胪父悌吴亡入晋为邵陵太守洪少学家贫樵薪以贸纸墨夜则写书诵习遂以儒学知名性寡欲无所爱翫不知棊局几道摴蒲齿名为人木讷不好荣利闭门却扫未尝交游於余杭山见何幼道郭文举目击而已各无所言时或寻书问义不远数千里崎岖冒涉期於必得遂究覧典籍尤好神仙导养之法从祖玄孙权时学道得仙号曰葛仙公以炼丹秘术授弟子郑隐洪就隐学悉得其法後师事南海太守上党鲍玄亦内学逆占将来见洪深重之以女妻洪洪传玄业兼综练医术凡所着撰皆精核是非而才章富赡太安中石氷作乱吴兴太守顾秘为义军都督与周玘等起兵讨之秘檄洪为将兵都尉攻氷别帅破之迁伏波将军氷平洪不论功赏径至雒阳求异书以广其学洪见天下已乱欲避地南土参广州刺史嵇含军事及含遇害还乡里征镇檄命一无所就及元帝为丞相辟为掾以平贼功赐爵关内侯咸和初司徒导召补州主簿转司徒掾迁谘议参军干宝深相亲友荐洪才堪国史选为散骑常侍领大着作洪固辞不就以年老欲链丹以祈遐年闻交趾出丹求为勾漏令帝以洪资高不许洪曰非欲为荣以有丹尔帝从之洪遂将子侄俱行至广州刺史邓岳留不听去洪乃止罗浮山链丹岳表补东官太守又辞不就岳乃以洪兄子望为记室参军在山积年着述不辍其自序曰洪体乏进趣之才偶好无为之业假令奋趐则能陵厉玄霄骋足则能追风蹑景犹欲戢劲翮於鹪鷃之羣藏逸迹於跛驴之伍岂况大块禀我以寻常之短羽造化假我以至驽之蹇足自卜者审不能者止岂敢力苍蝇而慕冲天之举策跛鼈而追飞兔之轨饰嫫母之笃陋求媒阳之美谈推沙砾之贱质索千金於和肆哉夫僬侥之步而企及夸父之踪【原注僬侥短人长三尺】近才所以踬碍也要离之羸而强赴扛鼎之势秦人所以断筋也【原注史记秦武王典孟说举鼎絶膑死膑胫骨也战国策作脉与此不同】是以望絶於荣华之涂而志安乎穷圯之域藜藿有八珍之甘蓬莱有藻棁之乐权贵之家虽咫尺弗从也知道之士虽艰远必造也考览奇书亦既不少率多隐语难可卒解自非至精不能寻究自非笃勤不能悉见道士弘博洽闻者寡而意断妄说者衆至於时有好事者欲有所修为仓卒不知所从而意之所疑又无足谘今为此书粗举长生之理其至妙者不得宣之於翰墨盖粗言较畧以示一隅冀悱愤之徒省之可以思过半岂谓闇塞必能穷微畅远乎聊论其所先觉耳世儒徒知服膺周孔莫信神仙之书不但大笑之又将谤毁真正故予所着子言黄白之事名曰内篇其余駮难通释名曰外篇大凡内外一百一十六篇虽不足藏诸名山且欲缄之金匮以示识者自号抱朴子因以名书其余所着碑诔诗赋百卷移檄章表三十卷神仙良吏隐逸集异等传各十卷又抄五经史汉百家之言方技襟事三百一十卷金匮药方一百卷肘後要急方四卷洪博闻深洽江左絶伦又精辩玄赜析理入微後忽与岳疏云当远行寻师克期便发岳得疏狼狈往别而洪坐至日中兀然若睡而卒岳至遂不及见时年八十一视其顔色如生体亦柔软举尸入棺轻如空衣世以为尸解得仙云【谨案葛洪晋人无与三国虽以裴注之博采亦不及洪事此入正传于限断为疎矣】

议曰余观洪所着抱朴子书博雅该贯精穷技术润色之以儒学鼓吹之以文藻方士之魁杰者也其以为神仙可至专为修链服饵误天下後世深矣人配天地用万物养生之具圣王制作六经备矣其居宫室其服丝麻其食谷麦果菜鱼肉起居有时嗜欲有节不伤之而已其存没如昼夜之常不祈生而恶死也自周之衰乃有方士为长生不死神仙之说诱天下以欲而蛊其心於是有修链服饵之术烧灼其胃肠煎熬其血气易谷麦以金石溷精液为鈆汞以求长生不死而徼冀为神仙往往杀身而札瘥天昏汉晋之初犹秘其术而隂以杀天下至洪着书昌言於世隋唐以来其术盛行世主甘心为周穆秦皇汉武唐宪穆而下药杀者数君【原注唐书宪宗服金丹多躁怒左右宦官往往获罪有死者庚子暴崩於中和殿穆宗初柳泌等既诛方士稍复因左右以进上饵其金石药疾作崩於寝殿武宗饵方士金丹性加躁急喜怒不常六年三月帝崩宣宗饵道士药疽发於背而崩】王公大人焚其身而不知悟者见於载籍不啻数十百人【原注韩文李干墓志于以进士为鄂岳从事遇方士柳泌从受药法服之往往下血比四年病益急乃死其法以鈆满一鼎按中为空实以水银盖封四际烧为丹砂云余不知服食说自何世起杀人不可计而世慕尚之益至此其惑也在文书所记及耳相闻传者不说今直取目见亲与之游而已药败者六七公以为世诫工部尚书归登殿中御史李虚中刑部尚书李逊逊弟刑部侍郎建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自说若有烧铁杖自颠贯其下者摧而为火射窍节以出狂痛号呼乞絶其裀席常得水银发且止唾血十数年以毙殿中疽发其背死刑部且死谓余曰我为药误其季建一旦无病死襄阳黜为吉州司马余自袁州还京师襄阳乘舸邀我於萧洲屏人曰我得秘药不可独不死今遗子一器可用枣肉为丸服之别一年而病其家人至讯之曰前所服药误方且下之下则平矣病二岁竟卒卢大夫死时溺出血肉痛不可忍乞死及金吾以柳泌得罪食泌药五十死海上此可以为谟者也】至今未已也其祸天下後世如此之酷而洪乃谓世儒不知而谤已呜呼儒不知洪邪洪不知儒邪

赞曰神扃奥锁冥探灼索掲露隂机戒之在得








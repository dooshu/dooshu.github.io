○与蒋先辈启

三吴烟水，百越山川。干戈杳隔於音尘，门馆久违於趋觐。空自明祈日月，暗祝神祗。相如徵出於上林，贾谊召来於宣室。不然者，隐於商岭，栖向傅岩。克俟搜罗，直膺梦寐。焚香稽首，以日系时。滔一滞江乡，六更寒燠。都由恶命，早失良时。迢递一名，进取则大朝有难。零丁数口，退休则故国无家。归蜀还吴，言发涕下。


炎精缺


《古今乐录》曰：“《炎精缺》者，言汉室衰，孙坚奋迅猛志，念在匡救，王迹始乎此也。当汉《朱鹭》。”

炎精缺，汉道微。皇纲弛，政德违。众奸炽，民罔依。赫武烈，越龙飞。陟天衢，耀灵威。鸣雷鼓，抗电麾。抚乾衡，镇地机。厉虎旅，骋熊罴。发神听，吐英奇。张角破，边、韩羁。宛、颍平，南土绥。神武章，渥泽施。金声震，仁风驰。显高门，启皇基。统罔极，垂将来。

《炎精缺》曲凡三十句，句三字。






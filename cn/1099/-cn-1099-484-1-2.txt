○黃河濬塞議

世皆以防河譬防虜。是殆未然虜叵測而水可測行險而不失其信者水也。信惡在。在于就下。就下者。性也。漲涸者。時也。順其性。乘其時。漲有漲用。涸有涸用不得而違。不得而失。不得而膠是之謂以水治水。其事半。其功倍。非惟無害。又可以興利。古黃河由大伾而東。北播九河。逆而入海。初未嘗道汴奪泗注淮。如今日之河也。其所以道汴奪泗注淮而南。非神亡。非人力。河由大伾東北行歷千有餘年。有時淤。有時决。屢决勝淤。淤於下。大抵决于上。其道屢變。小變者不可勝計。而其漸東漸南。以致今日之河。則變遷之大者也。然而就下之性。固無改也、當其行正河。正河下也。當其旁决。正河淤高。旁决之地反下也。其决而復塞。淤而復通。捐金錢。勤丁壯。治得其道。亦獲數年數十年之安。瓠子以後。諸大役是也。禹疏九河、其道不然、不與水爭地。不以力強水。陂澤盪川。率因其勢河之來也。夾雜淤砂。奔騰千里。大抵行建瓴之勢則駛。行平漫之地則緩。駛則深刷。緩則沙淤。大伾以下。地漸平漫。無復建瓴。禹因其勢。疏而九之當時天造草昧故可順水之性不與爭地今則城郭兵壠都邑人民駢集鰭次雖神禹復生不能不出于堤防之策矣禹非不知水合則駛而分則緩其勢之必至于淤而姑且徐觀其勢以聽其自淤旋亦聽其自併其併者洶涌奮迅以入海而其淤者宜黍宜稌以為民利故冀土則壤上上。而所謂九河。久之亦漸歸于湮滅。今平原渤海之境。往往有九河故跡存焉。而儒者以為沒于碣石之海。則闇于地員者之說也。禹跡既???。殷都屢遷。漢唐决塞時勤。無改北流之舊。至宋而漸决于東。東多山麓。勢不能瀉而成川。已而漸南以合淮泗。以河之濁。投泗之清。固宜不旋踵而壅且潰。所賴上激于三門。中激于呂梁。下激于淮安滿浦之石鋸牙往往行數百里輒一激之使怒俾其翻騰跳躍以入于海。而水由地中。彭城上下。皆幸而無汎濫之患。盖地設之巧與人工之補救參焉。其漸而汎濫也。河身高也。其河身之高也。水流漫也。其水流之漫也。鑿二洪之險真書生之見也由徐呂二洪之鑿無復衝激之力也。不激則淤。淤則高。歲淤歲高。遠者毋論即回視二十年前。相去殆以仞計。邳山一帶大抵深谷為陵。挑濬固難措手。隄防力亦有窮。徒以水囓彭城。數萬之生命係焉。不容不竭力加隄。今隄高已與城等。而水漲幾與隄平矣。當伏秋時。即使多方防護。保無螘?。然而城中井水自溢。沈竈產鼃。人各求生。盜决不免。三山塞。塔山决。塔山塞。狼矢决。掃灣衝迅。形便勢趨。人力又從而加功焉。一番旁决。一番淤高。而說者曰吾姑以人力塞之。俾就故道。行且自衝自深。不挑濬而河流順軌也。不知數十年以前。水由地中。偶爾一决。未甚高墊此法尚或可用。今茲又經幾决。淤土又高幾尺矣。驅搏躍之水。衝二百里淤墊之河。沙壅而水力不厚豈惟河不可成行。且更益之疾。談何容易。誠欲塞狼矢之决。必須挑徐邳之淤。調夫數萬捐金數十萬。二百四十餘里間。淤者闢淺者濬。掃灣者取直。蕩然先具一受水之渠。而后可以引之。使必趨。而后可以塞之使不决。勞費不惜。惟斷乃成。然而一勞永逸尚。未可以若是幾也。人力所闢。與河流自衝自刷者。終是不同。尋丈淺淤。全功盡壞。幸而成河。徐邳二百四十里內。其自狼矢三山塔山而外。險要之處。徐州尚有房村牛市口梨林舖李家井栲栳湾。靈壁有雙溝曲頭集。睢寧有馬家淺王家口辛安。邳州有羊山匙頭湾張林舖沙坊。處□掃湾。時□防守。此不决而彼□築塞之勞。亦何年得了乎。且又安保徐城之必能無恙也。且夫治河以為漕也。令狼矢之决。有梗于漕。吾不得不塞此而後朝食。今董家溝之粮道自若也。則是决而無害于漕也無害于漕而其勢則舍高而趨卑。灌蛤蟃連汪周柳黃墩落馬諸湖。此皆蒼莽陂澤不爭之地。幸無城郭田廬。為民災害。而又南北皆有山坡。曼衍相属。可省防守之勞。此地若幸成河。天假數年之逸。所懼北湮泇河。及南注直河口。水高運阻。咽喉不無梗塞。然而水勢不來則已。來必衝深。衝深必平暢。去歲渠流峻陿。漕輓宜艱。今春三股通流。董溝更為深廣。平湖直瀉揚帆徑上。而漕反資焉。漕通一年。一年之利。亦詎非行河者一年之功乎。若慮北湮泇河。則泇河地形原高。黃河漲時。山東諸水亦漲。先後不爭旬日。兩勢相抵。縱此能淤。山泉暴□亦有沙土且諸泉之埶不敵黃河倒灌於泇亦事之不可知者彼亦能盪慮在沂薛諸水自夾沙土而來不慮黃河為之梗也所可議者前此估工儉嗇。兩岸庳薄。縴輓有路。捍禦無力。若如高寶湖隄。大發金錢。增築高厚。自是百年永賴。非特捍黃。亦捍諸河。而今固未暇及此耳數年以來。黃河屢决屢塞辦運樁艸、派夫派船、淮徐之間、民力竭矣、官法弛斁、奸宄橫行、塞决工小、徵發尚爾愆期、挑河工大、支費□將何措、河工帑貯、按簿則有、稽實則無、逋欠侵那、往往而是遼陽失事、借鏹者尚耽耽有欲炙之色何處從衿肘交困時索多金以供此大役耶、然則塞决固當緩圖。挑河亦難驟舉、若果大挑黃河、亦當且留狼矢一口以通水道。然後人可施工。不挑先塞。川壅而潰。殆於不可。或曰狼矢之决屢矣、往皆隨决隨塞、今云勿塞安有身任河防。而坐視其橫决不治者、曰此有兩說、往年運道必經徐呂二洪。狼矢不塞。即無運道。今重粮之行泇河十五年矣治河之難惟是運期迫促不克成事耳既非運道何必急於成功以出苟且耶。不經徐呂無事挽回舊河是不必塞。往年河身未高今數十年來。又經幾决。河身日高。然而狼矢溝之窪下如故也。舍卑趨高。雖神禹復生。知亦不易。必是大挑是不可塞。吾非能保河山狼矢汎入諸湖。遂以成河。永無淤徙之日也。河勢雖下。湖形空廣河廣流緩究竟亦淤然而非十年不變近亦可四五年今吾且捐諸湖以與河譬猶捐金幣以市虜市虜者乘餘閑以修內治捐河者乘暇日以治舊河舊河二百四十里大挑不能且挑龍溝一路。見役徭夫若干既無分派防守之事。即當驅集挑河無容坐食大約河廣二十丈深二丈。上廣下縮。相准每丈一百六十方。舁土登岸每方用夫四工水眼泥濘倍之舊河無鑿石開生之費夫數可以屈指。每夫自氷寒溽暑而外。歲可役三百日。每里一百八十丈。里數夫數相參寬為之程。五萬人再歲之力。綽可集事。見夫不足。跨募充之不則再遲一歲。河流不變覺有餘日又可漸濬展寬。但得督工府佐家事視國。終事如始。不賣閑不虛報。而司道以時覺察之。實夫實工。平以勾股。算以方程。日計不足歲計有餘。有司免調發之煩。帑藏鮮冐破之費。可以大寬民力而運事又無所妨。吾所虞者。成功不責于俄頃。則接管不止于一人心之不同。計將中變。此則議定請旨要以必成權不旁撓官必久任。天下豈有不可成之事哉河成餘力。只宜展濶加深。不宜輕易放水水由諸湖。若果安瀾無恙奚必勒止?帚舊河若其積淤變更。別有潰决之兆吾以所復舊河。虛腹待之聽自乘漲衝豁。既無別路可趨。不還故道其將安往。此亦復舊河之說也而事之難易。力之勞逸費之多寡則差數相去遠矣近見狼矢塞决先挑正河小渠塞既不成。渠亦旋壅。鄙意直謂當于正河上口高築沙壩下口亦然將挑先壩此不待言。而沙壩取其易潰。水勢無常。□□豫定。未潰則人力挑渠。一潰則水到成渠。挑濬有緒。則聽其潰入。頭緒尚早。則防使母入。大抵湖不盡淤。水不驟改。一旦湖淤水改。而吾有以待之待其自來勝于強之使來人之力一。水之力千。以水治水。雖是老生常談。然而此外必無奇也。舊河復。諸湖淤。二百四十里之污潦。盡化腴田。以益徐邳窮民。民必富。以增徐邳粮額。粮必盈。每見瀕河田土。河淤水退。其收數倍。所謂因敗為切。轉害為利。此又治河以外之餘算。不淤既幸有河。肯淤又幸有田。亟望湖淤。恐不驟得。河復其故。粮增其新。此時諸湖既巳淤高。黃河不復决入。赤蘭樊口諸處。俱省修防。一股單行。併力衝刷。河身必深。河患漸少。謹守南岸。如三山雙溝止?帚仁一帶。以護陵寢。而黃河無復事矣。後來變態。或未可知。要于百年之安。必可保任。此之不為。而人與水爭力。河與城爭地。明塞暗决。此塞彼决。以有限之錢。填無窮之壑。期欲速之效。圖不就之功。民窮財盡。大役更興。天下事有不可知者。從來悍民首難多在徐淮。此不可不深長思也。或曰朱旺口不塞、楊大司空執其咎今又置狼矢度外柰何、曰朱旺不塞。不為失計。于祖陵初無涉也。自淤自塞。究竟未嘗以人力勝之。司空裁抑諸璫。乘機讒搆。此不足鑒。當時河出朱旺口。彭城水患。卻幸差緩。惟是泇河未鑿。而重運之灌輸。無他虞矣。曩日者因泇棄河。河不治。不治乃决。則祟在泇。今日者有泇濟運運不誤。不誤則聽其自决。而吾可徐為之治。則利亦在泇。利與害固相乘相凖矣。凖利害之重輕。乘漲涸之消息。而人事須急輳之。機會自來。趣舍勿謬寧巧而遲。毋寧拙而速。河成而財不甚費。河順其性。民亦安其生。眼前論功。雖無可紀、實心為國、得算滋多、朱旺口决時。大浸延于三省。諸司會議。各欲保其境土。庇其人民。聚訟紛紜疏塞迄無成議。今徐邳一家也。挹此注彼。水利水害。楚失楚得。從長定計。一獨斷而可成。其事易于往年。可以决排。惟意大省水衝錢鉅萬計。而直為此岌□也。


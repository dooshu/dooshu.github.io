会稽仪曹廨

严陵江圭、绍兴中。权浙东安抚司属官。居于会稽旧仪曹廨中。二子年皆十余岁。早起、至中堂小合内。见妇人罗衫而粉裳。就其母装梳处理发。讶非本家人。走入房白父。圭亟起视之。尚见其背。入西舍一妪榻旁而灭。呼妪起。语之。妪曰、今日天未明。妇人在窗外折桃花一枝。簪于冠。笑而入。恍惚间复睡。竟不知为何人。圭以问守舍老阍卒。曰、二十年前柳仪曹居此。时其子妇以产厄终室中。今出见者人也。世传鬼畏桃花。其说戾矣。江鸣玉说


答山东巡抚何来山


辱华翰，知东土岁丰民安，无任欣慰。

清丈事，实百年旷举，宜及仆在位，务为一了百当。若但草草了事，可惜此时，徒为虚文耳。已属该部、科，有违限者，俱不查参，使诸公得便宜从事。昨杨二山公书，谓此事只宜论当否，不必论迟速，诚格言也。

大蠲之举，仆日夜以为念。俟各处清丈俱完，或另有一正大题目，然后请旨行之。

差役文册，略览一过，具见经理之密。中间处分孔氏朝贡一节，极为得中。然仆窃以为今亲王俱不朝贺，孔氏何必亲行？朝廷亦不必借此以为重。渠每岁一行，族人佃户，科派骚扰，不胜劳苦。沿途生事百端，军民避之，无异夷虏。及至京师，淹留数月，待私货卖尽，然后启行，此岂为观光修贡者耶？窃以为宜如王府例，每岁只差人进马入贺，不必亲行。或当朝觐之年，预期奏请，得旨而后行，亦为简便。公如以为可，疏请之。若今岁，则彼听勘未结，自不宜来矣。






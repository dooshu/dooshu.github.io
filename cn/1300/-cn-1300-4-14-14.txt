仙传图志荒唐

昔人所作神仙传之类，大抵荒唐谬悠，殊不能略考引史策。如卫叔卿事云：“汉仪凤二年，孝武皇帝闲居殿上而见之。”月支使者事云：“延和三年，武帝幸安定，而月支国遣使献香。”案仪凤乃唐高宗纪年名，延和乃魏太武、唐睿宗纪年名，而诞妄若是。自余山经地志，往往皆然。近世士大夫采一方传记及故老谈说，兢为图志，用心甚专，用力甚博，亦不能免□□。高夔守襄阳，命僚属作一书，其叙历代沿革云：“在周为楚、邓、邵诸国。”据《左传》，鄾乃邓邑，后巴人伐楚围鄾，盖楚灭邓，故亦来属，元非列国也。又引《左传》蔓成然事，以蔓为国。据成然乃楚大夫，灵王夺其邑，无所谓“蔓国”也。






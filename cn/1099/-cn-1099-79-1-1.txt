○議疏黃河築决口狀 【 治河】

時河决楊家金龍等口東衝張秋命公治之

議得河南山東兩直隸地方西南高阜、東北低下、黃河大勢、日漸東注、究其下流、俱妨運道、雖該上源分殺、終是勢力浩大、較之漕渠。數十餘倍。縱有隄防。豈能容受。若不早圖、恐難善後、其河南所决孫家口楊家口等處、勢若建瓴。皆無築塞之理。欲于下流修治緣水勢已逼、尤難為力、惟看得山東河南與直隸大名府交界地方黃陵岡南北古隄。十存七八。賈魯舊河。尚未泄水。必須修整前項隄防。築塞東注河口。盡將河流疏道南去使下徐沛。由淮入海。水經州縣。禦患隄防。俱令隨處整理庶幾漕河可保無虞民患足為有備。仍于朝神明南北各造滾水石壩一條、俱長三四十丈、中砌石磈一條、擬長十四五里、雖有小費。可圖經久。若黃陵岡等處隄防。委任得人。可以長遠仍照舊疏導汶水接濟運河。萬一河流東决。壩可以泄河流之漲堤可以禦河流之衝。倘或夏秋水漲之時。南邊石壩逼近上流河口。船隻不便往來。則于賈魯河或雙河口。徑達張秋北上。以免濟寧一帶閘河。尤為利便。臣等仰知　皇上洞見黃河遷徙之害、深為國計民生之憂、凡智力所及、不敢不盡、但欲興舉此等工役、未免勞民傷財、今山東等處荒歉之餘、公私匱乏、人夫尚可起倩、財用無從取辦、况好逸惡勞者、怨謗易興、聽聲躡影者、議論難據、如蒙乞敕戶兵二部會同在廷羣臣、從長議處、斟酌前項工程、于理應否興止、倘以臣言可採、則其事宜速舉、其買辦木石等項銀兩、應于何處取用、應用匠作等項口粮、該于何處支給、或此外別有治河長策、可以不費財力、逐一處分明白定奪、行令臣等遵守施行、


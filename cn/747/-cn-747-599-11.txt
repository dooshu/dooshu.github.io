○问大钧赋（有序）

始，余失台郎为刺史，又贬州司马，俟罪朗州，三见闰月。人咸曰：数之极，理当迁焉。因作《谪九年赋》以自广。是岁腊月，诏追。明年，自阙下重领连山郡印缓。人咸曰：美恶周必复。第行无恤，岁杪其复乎？居五年，不得调。岁二月，有事于社。前一日致斋，孤居虑静，滞念数起，伊人理之不可以晓也，将质诸神乎！谨贡诚驰精；敢问大钧。其夕有遇，寤而次第其辞以为赋。

圆方相函兮，浩其无垠。冥翁辟兮，走三辰以腾振。孰主张是兮，有工其神。迎随不见兮，强名之曰大钧。欹以临下兮，巍乎雄尊。天为独阳，高不可问。工居其中，与人差近。身执其权，心平其运。循名想像，或可以讯。曰：“嘻！蒙之未生，其犹泥耳。落乎埏植，惟钧所指。忽然为人，为幸大矣。工赋其形，七情与俱。啬智不受，畀之以愚。坦坦之衢，万人所趋。蒙一布武，化为畏途。人或誉之，百说徒虚；人或排之，半言有余。物壮则老，乃惟其常；否终则倾，亦不可长。老先期而骤至兮，否逾数而叵量。虽一夫之不获兮，亦大化之攸病。谨荐诚上问兮，亻免伏以听。”

是夕寝熟，梦游乎无何有之乡。抗陛级乎重霄兮，异人间之景光。中有威神，巾金甲而炜煌。命之使前兮，其音琅琅。曰：“吾大化之一工也。居上临下，廉其不平。汝今有辞，吾一以听。播形肖貌，生类积亿。橐圈匡，炼消息。我之司智，初不尔啬。不守以愚，覆为汝贼。既赋汝形，辅之聪明。盍求世师，资适攸宜？胡然抗志，遐想前烈？倚梯青冥，举足斯跌。韬尔智斧，无为自伐。凿窍太繁，天和乃泄。利径前诱，多逢覆辙。名肠内煎，外火非热。今哀汝穷，将厚汝愚。剔去刚健，纳之柔濡。塞前窍之伤痍兮，招太和而与居。贳以待人兮，急以自拘。道存壶奥，无示四隅。轧物之势不作兮，见伤之机自无。汝不善用，吾焉啬乎？且夫贞而腾气者无无，健而垂精者昊昊。我居其中，犹轮是蹈。以不息为体，以日新为道。倮鳞蜚走，灌莽苞皂。乃牙乃甲，乃血乃剖。阳荣阴悴，生濡死槁。各乘气化，不以意造。赋大运兮无有淑恶，彼多方兮自生丑好。尔奚不德余以骤壮，姑尤我以速老耶？观汝百为，又或不然。赤子哇哇，忽其能言。亦既名物，几时蹁千。春耕其丘，投种之日，释耒而叹，何时实栗？望所未至，谓余舒舒。欲其久留，谓我瞥如。我一子二，谁之曲与？彼蒹葭之苍苍兮，霜霰苦而中坚。松竹之皲皴索箨兮，不若时笋之可怜。纳材苇而构明堂兮，固容消而力完。扬且之皙兮，不可以常然，当锡尔以老成。苍眉皓髯，山立时行。去敌气与矜色兮，噤危言以端诚。俾人望之，侮黯不生。尔之所得，孰与壮多？不善处老，问余而何？”

授教而回，蘧蘧形开。向之威神，孰为来哉？乃遽衣促盥，端虑涤想。委佩低管簪，持簿叩颡而言曰：“楚臣《天问》不酬，今臣过幸，一献三售。始厚以愚，终期以寿。忘上问之罪，灌已然之咎。心增故术，腹饱新授。驰神清元，拜手稽首。”


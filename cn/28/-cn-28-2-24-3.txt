汉舆


太宗皇帝会同元年，晋使冯道、刘煦等备车辂法物，上皇帝、皇太后尊号册礼。自此天子车服昉见于辽。太平中行汉册礼，乘黄令陈车辂，尚辇奉御陈舆辇。盛唐辇辂，尽在辽廷矣。

五辂：《周官》典辂有五辂。秦亡之后，汉创制。

玉辂，祀天、祭地、享宗庙、朝贺、纳后用之。青质，玉饰，黄屋，左纛。十二銮在衡，二铃在轼。龙辀左建旂，十二游，皆画升龙，长曳地。驾苍龙，金摐，镂锡，鞶缨十二就。辽国《勘箭仪》，皇帝乘玉辂至内门。圣宗开泰十年，上升玉辂自内三门入万寿殿，进七庙御容酒。

金辂，飨射、祀还、饮至用之。赤质，金饰，余如玉辂，色从其质。驾赤骝。

象辂，行道用之。黄质，象饰，余如金辂。驾黄骝。

革辂，巡狩、武事用之。白质，革鞔。驾白翰。

木辂，田猎用之。黑质，漆饰。驾黑骆。

车：制小于辂，小事乘之。

耕根车，耕藉用之。青质，盖三重，余如玉辂。

安车，一名进贤车，临幸用之。金饰重舆，曲壁，八銮在衡，紫油纁，朱里幰，朱丝络网。驾赤骝，朱鞶缨。

四望车，一名明远车，拜陵、临吊则用之。金饰，青油纁，朱里通幰。驾牛，余同安车。

凉车，赤质，省方、罢猎用之。赤质，金涂，银装。五彩龙风织，藤油壁，绯绦，莲座。驾以橐驼。

辇：用人挽，本宫中所乘。唐高宗始制七辇。《周官》巾车有辇，以人组挽之。太平册礼，皇帝御辇。

大凤辇，赤质，顶有金凤，壁画云气金翅。前有轼，下有构栏。络带皆绣云凤，银梯。主辇八十人。

大芳辇。

仙游辇。

小辇，《永寿节仪》，皇太后乘小辇。

芳亭辇，黑质，幕屋绯栏，皆绣云凤。朱绿夹窗，花板红网，两帘四竿，银饰梯。主辇百廿人。

大玉辇。

小玉辇。

逍遥辇，常行用之。棕屋，赤质，金涂，银装，红绦。辇官十二人，春夏绯衫，秋冬素锦服。

平头辇，常行用之。制如逍遥，无屋。册承天皇太后仪，皇太后乘平头辇。

步辇，圣宗统和三年，驻跸土河，乘步辇听政。

羊车，古辇车。赤质，两壁龟文、凤翅，绯幰，络带、门帘皆绣瑞羊，画轮。驾以牛，隋易果下马。童子十八人，服绣，瑞羊輓之。

舆：以人肩之，天子用韝络臂绾。

腰舆，前后长竿各二，金银螭头，绯绣凤襕，上施锦褥，别设小床。奉舆十六人。

小舆，赤质，青顶，曲柄，绯绣络带。制如凤辇而小，上有御座。奉舆二十四人。

皇太子车辂：

金辂，从祀享、正冬大朝、纳妃用之。《册皇太子仪》，乘黄令陈金辂，皇太子升、降金辂。

轺车，五日常朝、享宫臣、出入行道用之。金饰，紫幰朱里。驾一马。

四望车，吊临用之。金饰，紫油纁通幰。驾一马。




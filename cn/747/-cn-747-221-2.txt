○进白乌赋

咨大钧之播气，在品物而流形：有莫黑之凡族，亦变白而效灵，感上仁於孝道，合中瑞於祥经。若夫事出神妙，理包舒卷，贶集王屋，飞随帝辇，捧日高翥，迎风细转，识句句於招呼，每哑哑於撰。以其雪羽霜毛，冰精玉状，拔奇绿林之下，赏异紫台之上。瞰鹊之纱窗，抱凤凰之衣桁。恐同类之见嫉，畏不才之速谤，欺委命於渥恩，岂愿思於闲放？惟圣君之灵囿，物何远而不臻？有能言而可重，或善舞而取珍，羞陋躯而入献，与宝羽而为邻。采朝噪之声乐，眷夜啼之曲新，无芒距以耀武，不钩觜以怀仁。谢先容而特达，却假饰以全真，鉴深心於反哺，终报德於君亲。


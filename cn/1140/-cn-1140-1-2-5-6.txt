邢孟贞诗序

吾友邢孟贞卒既哭以诗又为文祭其墓皆悲孟贞以穷死而悼其书未传於世盖将身任剞劂焉此故余与孟贞平生之言也及抵石城晤杜子于皇顾子与治语及孟贞辄愀怆已而击节称快言仓曹范正解俸板其诗既成逾年陈子伯玑又板其所遗者若干篇论次尤凿凿自石城贻书历下曰君雅善孟贞盍序之余发书流涕仓曹平生不识孟贞其义至高陈子布衣倦游无所依顾笃好孟贞惟恐其一言之不传於世陈子之於朋友何如哉扬雄着太元时人无知者独桓谭叹为必传曰使後世复有子云必好其书唐之诗人子美盖代身没近百年其集始盛行今孟贞死未踰年江左之士识与不识皆能诵其诗又有如范正陈伯玑者集而传之岂不真知己哉孟贞生於石湖为诸生数年斥去迸力於诗身既无用拾湖中菱芡菰米不自给尝旅食吴门南游瓯越转徙金陵北固之间吟咏益苦故未老而发白齿豁至死不辍笔其为诗以陶汰为工以冲淡为则以惋恻悲凉为致其企而之峻洁也若病暍者之思清冷其厌穠缛而引避也若见羸豕之负涂泥而纨袖之蒙粪土也故其诗清越无纎埃人病之为郊寒岛瘦不恤也观其所长则既与钱左司刘随州伯仲矣孟贞尝谓余曰剥尽今人面皮斯成古人读其集信然是役也校雠者于皇与治伯玑皆孟贞之论诗莫逆者也


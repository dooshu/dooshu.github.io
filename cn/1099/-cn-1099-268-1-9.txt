○答袁郡守論水利 【 水利】

下車來、即蒙詢及郡中水利隱惻為民之心、巳可想見、往時呂沃州、按臨茲土、丹徒令今南兵部鹿門茅子詢及區區曾具一書、當時言者雜陳、不能專聽、今撿藳內無存者、謹以大畧、上復執事、夫東南錢糧所出、而蘇松為甚、議者徒惜民窮、而不知衣食之源、實由水利、全仰太湖、今蘇州承受其委、東出於婁家河不至湮塞者、以寶帶橋流注迅疾、從夾浦而下婁河者、分數獨多、敵住海潮之沙、不至壅塞也、其吳淞江、承受吳江縣南諸洪、類為民間占塞、七十二水門、盡皆狹小、故水泄不溜、歷年漸久、大則築為塍岸、以收稼穡之利、小則積汙為灘、以滋茭葦之益、故東入吳淞之水、日漸縮小、而潮沙之涌入、日漸漲塞、故青龍地方、在宋元時、海舶輳集、號稱富壤、今皆荒廢、田地蕪穢、知大計者、可不深求其故哉、永樂間夏忠靖公來治水利、南視吳淞不可直達如往時也、止引江流入於夏駕浦、以入婁河、又北開白茆塘、以入於楊子誠是矣、然徒浚其流、而不開其源、七十二水門之湮塞如故、則吳淞之流、不加汛疾、夏駕與四顧二浦潮汐之入者、不能敵住。柰何而不塞也。今之為計。不湏徒議下流。空糜錢穀。必湏大開吳江長橋有大洪者三五處。以其石砌水門。三併為一。除其占塞。决其壅滯。與寶帶橋急流無異。則吳淞入於夏駕四顧可也。直達於新城海口可也。决無壅塞之患。而青浦地方田功興矣。其華上二縣支河小港。潮汐流通之處。每年一疏浚。其丁夫不用官錢雇募。止令占田之家。出食。佃田土戶出力。水利專官督之。塘長任之。汙泥可以為岸。塍岸可以種綿花。民利之興。衣食可仰。而國計不疏矣。蘇松六府。舊有水利通判一員。縣有水利丞一員。而上總於僉事。近復以冗員裁革。此官在蘇松湖三郡。千萬年不可一日廢者也。執事萬萬留意


56　十煇之法　三夢十運九變


「眡祲掌十煇釋文：「煇音運。」之法」，占日旁之氣也。二鄭解，其同者六，其異者四。「太卜掌三夢之法」，「其經運十，其别九十」，謂占夢之正法有十也，一運而九變，十運而九十變。此鄭剛中解義文，見訂義。注以「經運」爲「十煇」。先儒謂日之煇光。夢之變通，其占不同，不當改「運」爲「煇」。

【元圻案】春官：「眡祲掌十煇之法，以觀妖祥，辨吉凶。一曰祲，二曰象，三曰鑴，四曰監，五曰闇，六曰瞢，七曰彌，八曰敘，九曰隮，十曰想。」注：「故書彌作迷，隮作資。鄭司農云：『祲，陰陽氣相侵也。象者，如赤鳥也。鑴，謂日旁氣四面反鄉如煇也。監，雲氣臨日也。闇，日月食也。瞢，日月瞢瞢無光也。彌者，白虹彌天也。敘者，雲有次敘如山在日上也。隮者，升氣也。想者，煇光也。』玄謂『鑴』讀如『童子佩鑴』之鑴，謂日旁氣刺日也。監，冠珥也。彌，氣貫日也。隮，虹也。詩云『朝隮于西』。想，雜氣有似可形想。」疏，此經上事，先鄭皆解之，後鄭從其六，不從其四。〇鄭剛中解義曰：「案二鄭解十煇之説，其同者六，其異者四。」〇春官：「大卜掌三夢之法，一曰致夢，二曰觭夢，三曰咸陟。其經運十，其别九十。」〇鄭注云：「運或爲緷，當爲煇，是眡祲所掌十煇也。王者於天，日也。夜有夢，則晝視日旁之氣，以占其吉凶。凡所占者十煇，每煇九變。此術今亡。」〇王氏安石曰：「占夢以歲時日月占六夢之吉凶，則此所謂經運，蓋歲時日月星辰之運。」






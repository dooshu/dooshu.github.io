○对结交四骑获豹不赏判

〈南郡元栖，好黄老通德，结交四骑。所由以为非宜。又捕鸟鼠获元豹，诉不酬赏。〉

乘轺持斧，汉家有直指之使；鸟兽草木，舜典标山泽之官。考行议能，以先清举；选徒校猎，自符月令。抱瓮矫俗，已见褒升；徒搏异物，不闻加赏。假汉廷之迹，犹或心劳；越周家之雄，乃闻手格。州科妄罪，须正本条；使称违式，未详其事。


○投永宁李相公启

某启。某於今月三十日，获遂起居。伏以黄闼尊崇，虽容展敬，白衣卑贱，不敢兴言。今则辄於陨获之间，聊举证明之事。晋代则司空试剑，汉朝则丞相问牛。彼或以顽滞幽姿，或以疲驽下乘，犹能动摇至化，感达深仁。而况生禀五常，早知恩义，迹居十等，不至舆台。伏思癸卯年中，维扬城畔，谢傅裂土疆之日，羊公分节制之时。珠履毒簪，朝盈望府。鸡香豸角，暮出行台。转输则万井鱼盐。统御则九州侯伯。当时务重难之际，是筹谋闲暇之初。南国佳辰，长闻赋咏。东山胜赏，屡见篇题。为教化之笙镛，作经纶之彩绘。所以汉阳计吏，得诣军门。厌次狂生，叨蒙客礼。悯之以转蓬之质，安之以负米之心。进趋获奉於麾幢，俸入仍资於甘旨。其後何武捧诏，平阳辄装。参佐廨中，方虞浪迹。新城埭下，忽受温言。嗟其未了之身，勉以难迁之性。且怜色目，犹可发扬。某是以不揣狂愚，重萌躁妄。出则祝赵衰之日，永冀流暄。入则祷傅说之星，惟希借耀。今者风雨得生成之候，炉锺升鼓铸之司。郭令军前，潜抽妓乐。崔宁城外，暗毁池台。登庸之时序未遥，反旆之基已兆。若某者，族惟单绪，艺即中流。旋以佩服殊私，缄藏厚旨。假昆虫而禀信，指簪履以输怀。窃以浪逼龙津，风催律管。鱼皆五色，禽必九苞。扬锦彩羽之姿，俟启蛰吹葭之便。独某行迷要路，坐守穷株。九品班资，略非亲旧。六街车马，莫接声尘。扪心而一寸寒灰，泣泪面恨行清血。良时易失，司马迁犹是再三。知己难逢，越石父於焉感激。相公傥或俯回衡柄，曲赐褒称，虽朽蠹不雕，则推常理，而孤寒无命，系洪钧。谨启。


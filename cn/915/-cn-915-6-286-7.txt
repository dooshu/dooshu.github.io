◇与刺史周俊书

一日侍坐，言及吴土，询于刍荛，遂见下问。造次承颜，载辞不举。敕令条列名状，退辄思之。今称疏所知吴展字士季，下邳人，忠足矫非，清足厉俗，信可结神，才堪干世，仕吴为广州刺史吴郡太守，吴平还下邳，闭门自守不交宾客，诚圣王之老成，明时之俊也。朱诞字永长，吴郡人，体履清和，黄中通理吴朝，举贤良，累迁议郎。今归在家，诚理物之至德，清选之高望也。严隐字仲弼，吴郡人，禀气清纯，思度渊伟，吴朝举贤良宛陵令，吴平去职，九皋之鸣鹤，空谷之白驹也。张畅字威伯，吴郡人，禀性坚明，志行清朗，居磨涅之中，无淄磷之损，负寒之松柏、幽夜之逸光也。（《世说·赏誉篇》注引《洪集》）


○第二表

臣某言：臣闻先王立礼，所以安邦国定社稷也。帝王丧制之义，古今损益不同。盖时有安危，礼有沿革，当万邦无事，可以谅ウ，属百度思理，固当节哀，时殊事异，不得不然。至於罔极之情，孝思之感，皆由率天性，隐痛深焉，或不在丧服之轻重，临朝之迟速也。臣谨案《孝经》云：”事天明，事地察，德教加於百姓，邢於四海，盖天子之孝也。”又《礼·中庸》曰：“武王、周公，其达孝乎！夫孝者，善继人之志，善述人之事者也。”臣等伏考前典，保宁家邦，严荐胙於九庙，流庆祚於万叶，此所谓继先皇之志也；哀痛既往经营将来，致干戈於不用，登兆们寿域，此所谓述先皇之事也。陛下倘忘此二者，未忍哀情，固违百辟之诚请，不咨前王之故实，其若天地宗庙何，其若万方四海何？臣等位忝班行，同国所戚，不任哀迫之至。


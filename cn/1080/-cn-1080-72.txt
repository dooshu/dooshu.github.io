●大明會典卷之七十二

宴禮

宴有大宴、中宴、常宴、小宴。洪武永樂間兩定。禮少異、而樂半不同。至嘉靖間、有宮殿落成書成之宴。今具列之、而

歷朝各例附于後大宴儀【中宴常宴附】

洪武二十六年定

是日、尚寶司設御座于奉天殿。錦衣衛設黃麾于殿外之東西。金吾等衛設護衛官二十四員于殿東西。教坊司設九奏樂歌于殿內。設大樂于殿外。立三舞雜隊于殿下。光祿司官設酒亭于御座下之西、膳亭于御座下之東、珍羞醯醢亭于酒膳亭之東西。設御筵于御座之東西。設群臣四品以上位于殿內之東西。設群臣酒尊食卓于殿外。設五品以下位卓于東西兩廊。司壺尚食各供乃事。引禮引群臣殿外東西相向立。儀禮司跪奏請陞座。

駕興。大樂作。陞座。鳴鞭。樂止。鳴贊引文武官四品以上、由東西門入殿中、橫班北向立。五品以下官、列于殿外丹墀、北向立。樂作。贊四拜。樂止。光祿司官進

御筵。大樂作。捧案至御前。樂止。進花。樂作。進訖。樂止。光祿司官開爵注酒、捧詣

御前、進第一爵酒。教坊司跪奏、一奏炎精開運之曲。贊內外官皆跪。教坊司跪奏進酒。飲畢。贊眾內外官俯伏興。樂作。贊四拜。平身。樂止。贊各就位。序班隨進群臣卓。散花。樂作。散訖。樂止。序班即進群臣盞。第二爵酒。教坊司跪奏、二奏皇風之曲。樂作。光祿司官斟酒

御前。序班隨斟群臣酒。教坊司跪奏進酒。候

皇帝舉酒。群臣以次舉飲訖。樂止。光祿司官進湯。鼓吹響節前導、至殿外、鼓吹止。殿上樂作。群臣起立。光祿司官進湯

御前。群臣復位。序班即供群臣湯。樂止。教坊司跪奏進湯。樂作。候

皇帝舉箸。群臣次與。

皇帝進湯訖。贊饌成。樂止。武舞入。教坊司跪奏平定天下之舞。舞畢、出第三爵酒。教坊司跪奏、三奏眷皇明之曲。樂作。進酒如前儀。樂止。教坊司跪奏、撫安四夷之舞。舞畢、出。第四爵酒。教坊司跪奏、四奏天道傳之曲。樂作。進湯如前儀。食畢。教坊司跪奏車書會同之舞。舞畢、出。第五爵酒、教坊司跪奏、五奏振皇綱之曲。進酒如前儀。飲畢。教坊司跪奏百戲承應。舞畢、出。第六爵酒。教坊司跪奏、六奏金陵之曲。進酒進湯如前儀。教坊司跪奏八蠻獻寶進呈。舞畢、出。第七爵酒。教坊司跪奏、七奏長楊之曲。進酒如前儀。教坊司跪奏採蓮隊子承應。畢、出。第八爵酒。教坊司跪奏、八奏芳醴之曲。進酒進湯如前儀。食畢。教坊司跪奏魚躍于淵承應。畢、出。第九爵酒。教坊司跪奏、九奏駕六龍之曲。進酒如前儀。飲訖。光祿司官收

御前爵。序班隨收群臣盞。光祿司官進湯、進大膳。大樂作。群臣起立。進訖、復坐。序班隨供群臣飯。教坊司跪奏進膳。食訖。贊膳成。樂止。光祿司官收膳訖。教坊司跪奏、百花隊舞承應。舞畢、出。鳴贊唱撤案。序班撤群臣卓訖。光祿司官即撤

御案。贊宴成。群臣皆出席北向立。序班即撤群臣座。殿外官皆詣丹墀北向立。贊鞠躬。樂作。贊四拜。興。平身。樂止。群臣分東西立。儀禮司跪奏禮畢。

駕興。大樂作。鳴鞭。百官以次出

續定大宴儀

是日、陳設如前儀。

駕自右順門至奉天門丹陛。大樂作。陞座。鴻臚寺官贊拜。百官四拜。興。平身。樂止。光祿寺官進

御筵。內官捧案進膳。樂作。設案畢。樂止。內官進花進膳。樂作。進訖。樂止。教坊司跪奏、一奏上萬壽之曲。侑食樂作。內官斟酒捧爵至御案前。鴻臚寺贊跪。文武百官皆跪。教坊司跪奏進酒。鴻臚寺官贊俯伏。興。平身。樂止。贊各就位。百官就坐簪花訖。教坊司跪奏平定天下之舞。舞畢、出。教坊司跪奏、二奏仰天恩之曲。樂作。內官斟酒捧爵至御案前。教坊司奏進酒。進酒畢。樂止。殿外導湯、樂作。至殿內、迎湯、樂作。內官捧湯至御案前。教坊司奏進湯。樂作。鴻臚寺官贊饌成。內官撤湯。樂止。教坊司奏黃童白叟鼓腹謳歌承應。舞畢。奏撫安四夷之舞。舞畢。教坊司跪奏、三奏感地德之曲。樂作。進酒如前儀樂止。教坊司跪奏車書會同之舞。舞畢。教坊司跪奏、四奏民樂生之曲。樂作。進酒如前儀。樂止殿外導湯、樂作。至殿內。迎湯、樂作。內官捧湯至御案前。教坊司奏進湯。樂作。鴻臚寺官贊饌成。內官撤湯。樂止。教坊司跪奏表正萬邦之舞。舞畢。教坊司跪奏、五奏感皇恩之曲。樂作。進酒如前儀。樂止。殿外導湯膳、樂作。至殿內、迎湯膳、樂作。內官捧湯膳至御案前。教坊司奏進膳。樂作。鴻臚寺官贊饌成。內官撤湯膳、并

御筵。樂止。教坊司跪奏天命有德之舞。舞畢。奏纓鞭德勝蠻夷隊舞承應。畢。教坊司更。進致語。畢。鴻臚寺官復贊四拜。興。平身。樂止。鴻臚寺官跪奏禮畢

中宴常宴

洪武二十六年定

凡中宴、禮儀同大宴。但進酒七爵

凡常宴、同中宴。但百官一拜三叩頭。進酒或三爵、或五爵而止

嘉靖十年西苑

仁壽宮落成宴儀

是日、駕詣無逸殿暫駐。尚膳監設御幄於仁壽宮丹墀內。光祿寺設各官宴卓於仁壽宮殿門內外、東西相向。教坊司設小宴樂舞如儀。

上乘板輿至仁壽宮。各官及侍衛等官、於殿門外東西序立迎候。

上降輿。陞座。鴻臚寺官贊各官於殿內行一拜三叩頭禮畢。尚膳監設御筵訖。鴻臚寺光祿寺堂上官、侍儀給事中、御史、序班、各依次立。尚膳監進第一爵酒。贊各官皆跪。教坊司官跪奏進酒。

上飲畢。各官俯伏。興。樂作。贊行四拜禮畢。樂止。贊各就位。鴻臚寺官拱聽綸音、承

旨如常儀。尚膳監官進第二爵酒。樂作。教坊司官跪奏進酒。候

上舉酒。各官以次舉飲訖。樂止。尚膳監進湯。鼓吹響節前導、至殿門外、鼓吹止。樂作。各官起立。尚膳監官捧湯進

御前。各官復位。樂止。教坊司跪奏進湯。樂作。候

上舉箸。各官舉訖。贊饌成。樂止。尚膳監進第三爵酒。樂作。教坊司跪奏進酒。

上飲訖。樂止。其第四爵、第五爵、俱如第三爵之儀。尚膳監進膳。鼓吹響節前導、至殿外、鼓吹止。樂作。各官起立。尚膳監捧膳進

御前。各官復位。教坊司跪奏進膳。樂作。候

上舉箸。各官以次舉訖。樂止。鴻臚寺官唱撤案。尚膳監撤

御案訖。贊宴成。各官入班。贊行四拜禮畢、分東西立。鴻臚寺奏禮畢。

上乘輿還宮。大樂作。各官以次出

豳風亭宴講官儀 【 與仁壽宮宴儀同】

嘉靖十五年進呈重書

寶訓

實錄宴監錄等官於謹身殿儀

是日、監錄等官各具吉服於華蓋殿東西門外候。

上陞殿。樂作。陞座。樂止。眾官入。鴻臚寺官贊眾官入班。樂作。四拜。興。平身。樂止。內官捧御案。樂作。設案畢。樂止。簪花。教坊司官跪奏、一奏本太初之曲。管絃樂作。內官斟酒捧爵至御案前。鴻臚寺官贊跪。監錄等官跪。教坊司官跪奏進酒。鴻臚寺官贊俯伏。興。平身。樂止。贊各就坐。眾官各就坐。教坊司跪奏聖喜功臣慶賀之舞。舞畢。教坊司跪奏、二奏仰大明之曲。樂作。內官斟酒捧爵至御案前。教坊司跪奏進酒。畢。樂止。殿外導湯、樂作。至殿內、迎湯、樂作。內官捧湯至御案前。教坊司跪奏進湯。樂作。鴻臚寺官贊饌成。內官撤湯。樂止。教坊司跪奏賓鴻翱翔之舞。舞畢。群僊朝聖隊承應。教坊司跪奏、三奏民初生之曲。樂作。進酒如前儀。樂止。教坊司跪奏二十八將封侯之舞。舞畢。教坊司跪奏、四奏品物享之曲。樂作。進酒如前儀。樂止。殿外導湯、樂作。至殿內、迎湯、樂作。內官捧湯至御案前。教坊司跪奏進湯。樂作。鴻臚寺官贊饌成。內官撤湯。樂止。教坊司跪奏感洪恩之舞。舞畢。教坊司跪奏、五奏御六龍之曲。樂作。進酒如前儀。樂止。殿外導湯膳、樂作。至殿內、迎湯膳、樂作。內官捧湯膳至御案前。教坊司跪奏進膳。鴻臚寺官贊饌成。內官撤湯並御案。樂止。教坊司跪奏金安之舞。舞畢。朝聖隊舞承應。隨奏贊語畢。鴻臚寺官復贊四拜。興。平身。樂止。鴻臚寺官跪奏禮畢。

上還宮

諸宴通例

凡大祀

天地。次日慶成。大宴文武百官、及四夷使臣土官人等。其位次、公侯駙馬伯、文職四品以上、及學士、武職都指揮使以上、陞殿東西侍坐。學士坐於文職四品官之上。翰林院左右春坊經筵官、六科都給事中、左右給事中、尚寶司卿、少卿、司丞、通政司參議、大理寺寺丞、國子監司業、翰林院帶俸參議、太常寺寺丞、鴻臚寺少卿、寺丞、順天府治中、欽天監監正、監副、太醫院院使、院判、神樂觀提點、道錄司知觀等官、中左門序坐。

皇親都指揮同知僉事、達官都指揮同知僉事署都指揮僉事、皇親正副千戶百所鎮撫兵馬副指揮、外國副使野人女直都指揮等官、中右門序坐。翰林院修撰等官、六科給事中、監察御史、中書舍人、陪祀郎中、員外郎、五府經歷、都察院經歷、都事、照磨、檢校、司務、翰林院帶俸官、太常寺典簿博士等官、犧牲所千百戶、詹事府主簿、通事舍人、鴻臚寺署丞、主簿、序班、欽天監五官等官、太醫院御醫、達官指揮使同知僉事正千戶副千戶百戶所鎮撫、外國四夷人等、丹墀東序坐。指揮使、指揮同知、陪祀指揮同知僉事、外國四夷人等、丹墀西序坐。其遇朝覲、各布政司方面、行太僕寺卿、運使、知府官員陪祀者、與宴。方面官、列於中左門班次。卿運使知府、列於東丹墀班次。衍聖公張真人與宴、列於二品文官班次。其餘真人領宴。及以事故者亦領宴。其法王佛子國師禪師僧官剌麻、俱於大慈恩寺宴、內官一員待宴。先期、禮部行各衙門、開與宴官員職名、畫位次進呈。仍懸

長安門示眾。宴之日、糾儀御史四人。二人立於殿東西、二人立於丹墀。錦衣衛、鴻臚寺、禮科、亦各委官糾舉

○宣德八年、命朝鮮黑婁琉球陪臣、列于殿內東西班後侍坐

○天順三年、令張真人不必與宴。

賜饌與之

○四年、令女直都督、列于殿內西班後侍坐

○六年、令安南陪臣迤北使臣、列于殿內東西班後侍坐

○成化四年、令修撰等官、給事中、御史、中書舍人、及錦衣衛堂上官、凡近侍風憲者、另列于丹陛下之東西、稍北。其陪祀官郎中員外郎以下、及各衙門官、分列于丹陛下之南

○嘉靖十年奏准、行取坐營在外都指揮、許與宴

○二十五年奏准、進呈

慶成宴圖揭帖紙劄工費、於刑部支取

凡正旦、冬至、萬壽聖節、洪武永樂間大宴、並如慶成儀。宣德正統間、朝官不與宴者、給

賜節錢鈔錠。各處進表官亦令與宴。免宴、則通

賜節錢

凡立春、元宵、四月八、端陽、重陽臘八等節。永樂。間、俱於奉天門通

賜百官宴。用樂。其後賜宴日、早朝畢、光祿寺

面奏百官入班行叩頭禮。

駕還宮。百官出宴於午門外。不用樂。宴畢。復向闕行叩頭禮、乃退

凡皇太后壽旦。正統四年、賜百官宴于午門外

凡東宮千秋節。永樂間、賜五府六部等衙門堂上官、左右春坊、科道、近侍、錦衣衛隨駕帶刀指揮千戶等官、及天下進箋官、宴於文華殿、并

文華門東西廊。

王府進箋官、并外國使臣、宴於禮部。宣德以後、通宴於午門外

凡纂修校勘書籍總裁等官。嘉靖八年奏准、以開館前一日、賜宴於禮部。

命勳臣一員主席

凡纂修書籍進呈。

賜宴於禮部。嘉靖十五年題准、纂修官雖已陞遷去任、許一體與宴

凡內閣大臣一品九年考滿。

賜宴於禮部。

六部尚書侍郎都察院都御史待宴

凡進士、賜恩榮宴於禮部。

命勳臣一員待宴。 【 嘉靖間、內閣四品、特賜坐於二品之末】

凡武舉、賜會武宴於中府。

命內閣大臣一員主席

凡午門外

欽賜筵宴。嘉靖二十五年題准、光祿寺將與宴官員、各照衙門官品、開寫職銜姓名貼註席上。務於候朝處所整齊班行、俟叩頭畢、候大臣就坐、方許以次照名就席、不得預先入坐、及越次失儀。其各官宴餘卓面、許令量帶一二人收領、不得帶領多人跟隨、有紊朝儀。違者聽糾儀御史、及鴻臚寺、指名糾奏。跟隨人役混擠者、緝事衙門官校拏問

凡文武官遇筵宴。洪武初、令四品以上官、文東武西、各照品級上殿侍坐。五品以下、于殿下丹墀內文東武西、各照品級序坐。其。奉特旨賜殿內坐者、不在此限。如在奉天門、則四品以上官坐于門上、五品以下官坐于丹墀內。務要容止恭肅、不許攙越喧譁

○二十年、令百官于奉天華蓋謹身武英等殿筵宴奏事、須穿履鞋、方許上殿。違者從禮部官監察御史儀禮司糾舉、送法司如律

○嘉靖二十五年題准、光祿寺專掌貼註該宴職名。鴻臚寺專掌序列貼註班次。每遇筵宴、先期三日、光祿寺行鴻臚寺查取與宴官班次貼註。若貼註不明、品物不備、責在光祿寺。若班次或混、禮度有乖、責在鴻臚寺








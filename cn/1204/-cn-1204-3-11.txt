◎王衍宴怡神亭

衍尝宴怡神亭，召嘉王宗寿赴宴。宗寿因持杯谏衍："宜以社稷为念，少节宴饮。"其方言慷慨激烈，至於流涕。衍有愧色。佞臣潘在迎、顾在、韩昭等奏曰："嘉王从来酒悲，不足责。"乃相与谐谑戏笑。衍命宫人李玉箫歌衍所撰宫词侑宗寿酒，宗寿惧祸，乃尽饮之。在迎曰："嘉王闻玉箫歌即饮，请以玉箫赐之。"衍曰："王必不纳。"宗寿字永年，建之族子。［幸蜀记］


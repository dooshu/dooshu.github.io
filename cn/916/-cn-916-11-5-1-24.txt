【咏柑诗】

〖《诗纪》云。艺文、《初学记》并作徐陵诗。刘孝绰集载此。或误收也。〗

朱实挺江（《类聚》作荆。《初学记》同。）南。苞品擅珍淑。上林杂嘉树。江潭（《类聚》作浦。）间修竹。万室拟封侯。（本集作家。《类聚》、《初学记》、文苑、韵补同。）千株挺荆国。绿叶萋以布。素荣（《类聚》作萦。）芬且郁。得陈终宴欢。良垂云雨育。（○本集一作咏甘子。《初学记》二十八。文苑英华三百二十六作咏甘子。《诗纪》一百。又《类聚》八十六引淑、竹、国、郁四韵。韵补五作甘诗。引竹、国二韵。）


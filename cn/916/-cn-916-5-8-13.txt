【赠故人马子乔诗六首】

踯躅城上羊。攀隅食玄草。俱共日月辉。昏明独何早。夕风飘野箨。飞尘被长道。亲爱难重陈。（本集作见。）怀忧坐空老。（○本集六。《诗纪》五十一。）

寒灰灭更燃。夕华晨更鲜。春冰虽暂解。冬水（玉台作冰。）复还坚。佳人舍我去。赏爱长绝缘。欢至不留日。（玉台作时。）感物（玉台作每感。）辄伤年。（○本集六。玉台新咏四作赠故人。《诗纪》五十一。）

松生陇坂上。百尺下无枝。东南望河尾。西北隐昆崖。野风振山籁。朋鸟夜惊离。悲凉贯年节。葱翠恒若斯。安得草木心。不怨寒暑移。（○本集六。《诗纪》五十一。）

种橘南池上。种杏北池中。池北既少露。池南又多风。早寒逼晚岁。衰恨满秋容。湘滨有灵鸟。其字曰鸣鸿。一挹缯缴痛。长别远无双。（○同上）

皎如川上鹄。赫似握中丹。宿心谁不欺。明白古所难。凭楹观皓露。洒酒荡忧颜。永念平生意。穷光不忍还。淹留（本集作流。）徒攀桂。延伫空结兰。（○同上）

双剑将别离。（本集作离别。《文选》补遗、广《文选》、《诗纪》同。）先在匣中鸣。烟雨交将夕。从此遂（本庥作忽。广《文选》同。）分形。雌沉吴江里。（玉台作水。）雄飞入楚城。吴江深无底。楚阙（玉台作城。《诗纪》作关。注云。一作阙。）有崇扃。一为天地别。岂直限（玉台作阻。）幽明。神物终不隔。千祀傥还并。（○本集六。玉台新咏四。《文选》补遗三十六。广《文选》十。《诗纪》五十一。又《类聚》六十、《御览》三百四十四并作鲍照诗。引鸣、城、扃、明、并五韵。）


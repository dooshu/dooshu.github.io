○議茶馬事宜疏 【 茶馬事宜】

巡按陝西監察御史劉良卿題、切照國家設立三茶馬司收茶易馬、雖所以供邊軍征戰之用、寔所以繫番人歸向之心、考之茶法、在　大明律曰、凡販私茶者同私鹽法論罪、葢行於腹裏地方者然也、至於通番禁例在　太祖高皇帝曰、私茶出境者斬、關隘不覺察者、處以極刑、太宗文皇帝曰、透漏私茶出境者、犯人與把關頭目、國初一駙馬販私茶即處以極刑葢立法之嚴如此俱各凌遲處死、家口遷化外、葢行於邊方者然也、　祖宗好生之德、不嗜殺人之心、而私茶通番。輒以極刑凌遲論罪。其意之所在可知巳。葢西邊之藩籬。莫切於諸番。諸番之飲食。莫切於吾茶。得之則生。不得則死。故嚴法以禁之。易馬以酬之。禁之而使彼有所畏酬之而使彼有所慕此所以制番人之死命。壯中國之藩籬斷匈奴之右臂者。其所係誠重且大。而非可以尋常處之也。故在當時茶法通行。而無阻滯之患。番馬茂盛。歲至萬餘之多。又考之洪武初例。民間蓄茶不得過一月之用。嗣後至弘治年間。或召商中茶。以備賑濟。或召商中茶。以備邊儲。然未嘗禁腹裏之民使不得食茶也行之既久。此意浸失減通番之罪。而止於充軍。禁內郡之茶。而無所於食。遂使奸人窃肆。私茶盛行。番人一至。既要厚賞。復索高價。歲易馬匹不過數千。甚至驕傲抗違。招之不至。括民間之馬以充數者。夫豈　祖宗立法之意。果如是哉。姑以今日茶法言之。每年三茶馬司。漢中府解納課茶。洮州一萬一百九十餘斤。河州一萬八千三百七十餘斤。西寧二萬五千六百餘斤。其各商茶亦赴三茶馬司抽分。又各數十萬斤。官茶貯庫商茶就彼發賣其各府衛州縣衙門捉獲私茶。又解各司貯庫。是商私課茶皆聚於三邊茶馬司矣。其在腹裏地方。凡有夾帶茶斤。不論多寡。即以私販論罪。是陝西一省皆不得食茶矣夫茶聚於茶司。則通番之弊易滋。茶嚴於內郡。則私販之弊難究。何也。葢陝西通番之路有三。一曰階岷。一曰臨洮。一曰蘭州。黃河為限。關隘為險。三路嚴守。則茶豈能飛入番境哉。今商私課茶。皆以文引渡河歷關而至茶司矣。茶司地方。則皆與番為鄰者也關隘少而岐路多。其相通固巳易矣、而茶司周環地方幾何。人民幾何。商人之茶動至數萬。豈能盡賣而盡買哉。商人去家千里。既不得以速賣。勢復難於久守。不得巳而賖寄居民。家積戶蓄。塞屋充棟。夫番人欲之而不可得吾民積之而無所施往來之路。雖有關河之限。交通之利。不止三倍之多。且通番之罪犯則止於充軍。又十不一犯焉。欲其不相通豈可得乎。故近日拏獲通番人犯。若完忠則河州衛千戶、而茶則商人趙文華者、李仕英河州之民、而茶則商人張純者黃欽林森乃西寧之民、而茶則商人羅銘者、繇此觀之。則通番者皆茶司地方之民皆商人抽分之茶固非腹裏地方之民之茶也。葢既遺之以通番之資。又減之以通番之罪云爾。夫詳於禁者猶有法外之遺奸。况疏其禁乎。此通番之弊易滋。而禁之之難也。茶鹽皆所日用而不可缺者。茶法與鹽法相同。然禁私鹽矣而未嘗不賣官鹽也。今禁私茶矣。而官茶止行於諸邊腹裏八府。皆不得行。以人所必用之物。而禁之使不得行。使不得食。欲其不私買。豈可得乎。山人治茶。猶農之治菽粟。勤力經理。俯仰所資。今商茶之外。嚴禁私賣。又以茶多阻滯。商人不得多中。則將使小民終歲收獲置。於何地。而衣食之資取辦於何所耶。欲其不私賣。豈可得乎。食者欲買。中者欲賣。貧無生藝之民。欲其不乘機而私販。又可得乎。故凡拏獲茶徒。非饑寒困苦之窮民。則衣食無賴之園戶。夫事有大小。法有輕重。茶法之禁。其要在於通番。非切切為吾民也。今使大奸巨惡。往往得以通番而漏網。閭閻小民。以數斤之茶囚禁囹圄。而致死者不可勝計焉。此不惟私販之弊難究。而輕重緩急之間。亦未有當於人情者焉。况以三茶馬司見貯之茶。計每歲易馬之費。洮河可足三年之用。西寧可足二年之用。其商私課茶。又日增而月益之。以至積久腐爛。如近日監察御史劉希龍。所奏燒毀者三茶司共二千萬二千餘斤。以價計之。則不啻數萬兩之多。夫以民間有用之物。而禁民使不得用。積之以至於腐朽。而置之於烈焰之中。豈不誠可惜哉。茶法之弊有如此者。以今日馬政言之。番地所產多馬。吾之所易在馬。私茶既行則番人無所利于官茶而馬亦不肯至矣使番人有馬而無所於市吾之茶有禁而無所於通其勢必相求而制之之機在我矣。今者商茶皆在茶司。茶司居民。陸續窃易馬匹。以待商人往來興販。歲無虛日。如臣上年四月至洮州、五月至西寧、差人訪拏、一日之間、即得馬六十餘匹、西寧四十餘匹、則尋常可知也、縱使番地多馬、要之生產有限、興販無窮。及吾易馬之時則不能多得也。固宜此興販番馬之未禁也。每歲茶易馬匹領軍未至。皆寄派各衛軍餘餧養。夫邊境之軍。地方苦寒。生藝寡薄。平居之日。衣食固有所不贍。而復以養馬責之。一有瘦損倒死。重則追賠本色。輕則追納肉臟銀兩。家業不逮。鬻及男女。彼何辜哉。此寄養茶馬之未平也。監苑牧馬所以供軍。臣初至安定苑點馬。見有縛足而至者。道傍又有新死者。詢其所以。皆平日牧軍養馬數多。不能收拾。撤放山野。遂使性如虎豹不可羈靮故必設法捉獲。縛其一足。而後可以赴點。其死者皆因被縳急撞而死。夫養馬以備用。而至於如此。將何以為用哉。及查操軍倒死馬匹之例。各照上中下戶。則給椿朋地畝銀兩買補。銀數不足。復累各軍賠辦。且槽下倒死者賠辦可也。若追賊倒死。勢非得已而亦使之賠辦。情似不堪夫馬多失養。而置於無用。馬至倒死。而給銀以買補。且累給貧軍之賠辦。是不亦兩失耶。甘肅一鎮、每歲領馬一千九百匹、榆林寧夏、每年領馬各一千匹洮州衛、每年二百匹、各衛地方切近虜地、傳塘追賊勞役頗多、倒死馬匹、時固有之、或亦未必歲有千數之甚也、今各鎮衛所不論倒死有無多寡、每年槩給馬共四千餘匹、漫無稽考、冐領作弊、豈可謂之無耶、此牧馬領馬之未善也、馬政之弊有如此者、夫調不鼓之琴、必有更張之術、理大壞之政、必有變通之道、臣罄一得之愚、條為六事、開坐於後、奉　聖旨該部知道、抄出送司案呈到部、看得巡按陝西監察御史劉良卿、條陳六事內除審處牧馬、以便操牧一事、移咨兵部、徑自查議外、所據量積邊境之茶、以防私通等五事、相應議擬開立前件、伏乞　聖裁

一量積邊境之茶以防私通、今後三茶馬司積茶、止留二年之用、每年易馬、計該若干、課茶之外、足以商茶、鞏昌府盤驗之時、扣除解司之數、收貯該府類總顧腳、給批差官、解至茶司交割、正茶之外。分毫不許夾帶。如此則非惟通番者無所資而自止。將茶價湧貴。番人受制而良馬、亦有不可勝用者矣。前件查得問刑條例內一款欽奉　憲宗皇帝聖旨、私茶有興販夾帶五百斤的、照見行私鹽例、押發充軍、又為陳愚見以禆茶馬以濟軍務事、該巡按御史劉希龍、題稱官茶易馬、先年招馬之易。于今招馬之難。葢以開中太濫。商茶數多。番人坐以得茶。不仰給於茶之難故欲少開中以便招易。該本部議照積茶易馬。乃我朝備急防邊禦患之策。近年以來。法久弊生。私茶盛行。以致官茶阻滯。易馬甚難。誠有如本官所奏者。相應依擬、轉行接管巡茶御史、今後開茶之期、必先審有力商人方許報中、其樽節盈縮之數、并積新散舊之法、悉照本官所擬事理施行等因、已經通行欽遵去後、今御史劉良卿、題稱今後三茶馬司積茶、止留二年之用、每年易馬、計該若干、正茶之外、分毫不許夾帶、將來茶價湧貴、番人受制而良馬不可勝用一節、與前御史劉希龍所奏、大略相同、相應議擬、欲候命下、轉行陝西巡茶御史、再加斟酌、徑自查照施行、

一通行內郡之茶、以息私販、今後商人中茶、每年多開百萬斤鞏昌府盤驗明除扣解茶司之外、其餘悉聽臣衙門酌量西鳳等府地方廣狹、分派各府對半抽分、照依時估、定以價值、商茶給商自賣、文引截角掛號、不得出所屬州縣之境、官茶并拏獲茶、俱出給印票、分散鋪行發賣、價銀呈臣衙門計算、除養馬解茶之費、餘開巡撫衙門、以備軍儲其臨洮所屬河蘭二州、鞏昌所屬階岷州衛、係近番地方、仍舊禁賣、如此、則非惟私販者無所利而自息、將來茶價充溢軍儲可免匱乏之憂矣、前件、看得巡按御史劉良卿題稱一節、非無革弊裕邊之意、相應議擬、合候命下本部、移咨巡撫陝西都御史黃臣、及轉行陝西巡茶御史、再行會議、前項事宜、如果官商兩便、有益軍儲、悉照本官所議施行、若有窒碍、另奏請定奪、

一嚴通番之刑以杜輕玩、今後通番道路、洮岷河州責之邊備道、臨洮蘭州、責之分巡隴右道、西寧責之兵備道、務要選委勤慎官員、晝夜嚴加防守、拏獲私茶、通番之徒、及防守官員、不行覺察者、仍照　祖宗舊例、處以極刑、邊備分巡等道、不行嚴謹、致有私通者、事發聽臣參劾、即以罷軟罷黜、雖有他美不得論贖。如此則刑重而防守嚴。其誰肯舍身家之重而覓通番之利也。　前件大明律內一款、凡犯私茶者、同私鹽法論罪、及查鹽法內一款、凡犯私鹽者杖一百徒三年、拒捕者斬、非應捕人告獲者、就將所獲私鹽給付告人充賞、有能自首者免罪、一體給賞、及查得先為申明事例、禁約越境販賣私茶通番事、該督理馬政左僉都御史楊一清、奏稱查得洪武三十年三月初八日、欽奉　太祖皇帝聖旨、陝西四川把截私茶處緊要、恁戶部便差行人去陝西河州四川碉門利雅等處、省諭把隘口的頭目、教他十分嚴加把截、不許私茶出境、如今這一遭說與他知道、以後每月一遭差人去說、直差到九月務要省諭他每把得停當、不致透漏、這等說與他了敢有放過私茶出口的拏來罪他、永樂六年十二月初九日、欽奉　太宗皇帝聖旨、陝西四川地方、多有通接生番徑行關隘、與偏僻小路、洪武年間、十分守把嚴謹、不許放過叚疋布絹私茶青紙出境、違者處死、如今關隘上頭目軍士、多不用心守把巡捕、往往透漏叚疋私茶出境、恁戶部再出榜去曉諭禁約、還差人說與都司布政司、著他勤勤的差的當人去各關上省會把關頭目軍士、今後務要用心守把、設法巡捕、不許私漏叚疋布絹私茶青紙出境、若有不聽號令、仍前私販出境、拏獲到官、定將犯人與本處不用心把關頭日俱各凌遲處死、家口遷化外、貨物入官、如私販之人、有能自首者免罪、給與重賞、俱經通行欽遵去後、但法久弊生、人心玩愒、所以本官具題前因、無非慎防守興茶利易馬籌邊之意、相應申明、通行遵守、合候命下本部、轉行陝西巡茶御史督嚴各該邊備分巡兵備等道、悉如本官所擬、申明律例、嚴加防守、仍書大字告示。翻刊印刷。發仰各該把截地方。常川張掛。曉諭軍民人等。如有興販私茶出境。及守把關隘人員通同透漏者。但云從重問擬則亦未必許行成祖聖旨事例矣難則申飭不過虛文而巳俱從重問擬、干碍應參人員、徑自奏請定奪、

一嚴販馬之禁、以便招易、今後通番道路、如前所開者、責令各道防守等官、但有興販番馬入境、拏獲馬匹入官。犯人以通番論亦照前例問罪。如此則番漢不得交通番馬不得私販息生既蕃。招易自廣。雲錦成群之盛。庶乎其可致矣。　前件一節、查有前例相應議擬、合候命下本部、移咨陝西巡茶御史、即行該道守巡官、督同守把關隘人員各申明律例、用心防守、如有仍行私販者、拏獲從重問擬、守把之人、知而故縱、及失於盤詰者依律問罪、

一公養茶馬、以蘇貧困、今後三茶司各擇空閑地一區、動支茶法銀兩、建立馬廠、積蓄草料、每年易馬之時、選委指揮千百戶等官、督同醫獸人等、凡有易到馬匹、攢槽餧養、秋夏隨便牧放。冬寒給與草料。如有瘦損倒死者。官員醫獸人等。各治以罪。夫醫獸養馬。則水草調而自無患病之虞。官給草料。則軍士蘇而可免負累之苦矣。　前件、查得前項易到馬匹、設有陝西苑馬寺、開城清平等七苑牧養、已是定規、今御史劉良卿題稱三茶司、各擇空閑地方、動支茶法銀兩、建立馬廠積蓄草料、委官督同醫獸餧養牧放以免貧民追賠之苦、不為無見、但事在彼中、未審中間有無窒碍、相應勘處、合候命下本部、移咨接管巡茶御史、將前項事宜、再加查議、如果相應、別無窒碍、明白奏請定奪、


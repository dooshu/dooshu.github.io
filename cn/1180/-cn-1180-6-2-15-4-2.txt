十四


令弟至，拜翰贶，极感注存。

儿曹寡学，并捷南宫；老母高年，足慰朝夕。但德薄而享厚，可惧耳！

令弟旋，附复。别具侑缄、另楮，统惟鉴存。

别论，领悉。

令弟入觐，亦辄引疾，再三强之，乃复出。借重齐鲁督学，又辞不拜。人情世路，诚为崄；而昆仲之畏惧，亦已甚矣。闲云出岫，倦翼投林，何容心于意必乎？不榖羁绁一身，惟有因之羡慨而已。惠子知我，固不悉言，统维鉴存。






◇贺齐明帝登祚启

窃惟皇源浚远，帝宝连晖；基深庆厚，道贯万叶。而郁林凶德早树，行悖人经。逖听之所未书，宗庙之殆如缀。百灵耸动，九服回遑。结后来之望，思庇民之主。日月以冀，遐迩翘心。伏惟陛下大圣在躬，君德夙表，龙章日彩，焕若丽天。纳麓宾门，道风遐被；眷化神行，无思不洽。狱讼允归，天人戴仰。屈飞龙之眇辔，纡汾阳之远情。运尧心以临亿兆，敷舜烈以膺宝命。虽中宗之兴殷道，宣后之隆汉德，异世同符，千载一揆。刑措之业方远，隆平之基在焉。率土含欣，怀生戴赖。况臣早蒙覆润，夙荷恩灵，踊跃外畿，心不胜庆。谨婿民和，式流星泽；涂歌里，戴怀凫藻。（《艺文类聚》十四）


1　孟子作者


孟子集註序説引史記列傳，以爲孟子之書，孟子自作。韓子曰：「軻之書非自著。」謂史記近是，而滕文公首章「道性善」注則曰「門人不能盡記其詞」，又第四章「決汝、漢」注曰「記者之誤」。以上皆吴伯豐問語。吴伯豐全云：「朱子弟子。」〇案：董真卿曰：「伯豐名必大，臨江人。」以問朱文公，文公答曰：「前説是，後兩處失之。熟讀七篇，觀其筆勢，如鎔鑄而成，非綴緝所就也。」

【元圻案】風俗通曰：「孟子去齊，又絶糧於鄒、薛，困殆甚。退與萬章之徒序詩、書、仲尼之意，作書中外十一篇。」〇韓退之答張籍書曰：「孟軻之書，非軻自著，其徒萬章、公孫丑相與記軻所言耳。」〇朱子語類：「論語多門弟子所集，故言語時有長短不類處。孟子疑自著之書，故首尾文字一體，無些子瑕疵，不是自下手，安得如此好？若是門弟子集，則其人亦甚高，不可謂軻死不傳。」〇晁公武曰：「孟子所見諸侯皆稱謚，如齊宣王、梁惠王、襄王、滕定公、文公、魯平公是也。夫死然後有謚，軻著書時所見諸侯不應皆死，故予以愈言爲然。」






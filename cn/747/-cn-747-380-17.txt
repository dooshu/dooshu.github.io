○再谢上表

臣某言：某伏奉某月日敕，再授臣道州刺史，以某月日到州上讫。臣前日在官，虽百姓不至流亡，而归复者十无一二；虽寇盗不犯边鄙，而不能兵救邻州；虽赋敛仅能供给，而有司不无罪状；虽人吏似从教令，而风俗未能移易。臣又多病，不无假故，水旱灾，每岁不免，疾疫死伤，臣州尤甚。以臣自讼，合抵刑宪，圣朝宽贷，犹宜夺官。陛下过听，重有授任。伏恐守廉让者，以臣为苟安禄位；抱公直者，以臣为内怀私僻。有材识者，辱臣於台隶之下；用刑法者，罪臣於程式之中。臣所以不敢即日辞免，待陛下按验虚实，然後归罪有司。今四方兵革未宁，赋敛未息，百姓流亡转甚，官吏侵克日多，实不合使凶庸贪猥之徒、凡弱下愚之类，以货贿权势，而为州县长宫。伏望陛下特加察问，举其功过，必行赏罚，以安苍生。谁不自私，臣实不敢，所言狂直，朝夕待罪。不任恳款之至，谨遣某官奉表陈谢。


○一伏秋修守

四防

二守

△四防

一曰晝防隄岸、每遇黃水大發、急溜掃灣處所、未免刷損、若不即行修補、則掃灣之隄、愈漸坍塌、必致潰央、宜督守隄人夫、每日捲土牛小埽聽用、但有刷損者隨刷隨補、毋使崩卸、少暇。則督令取土堆。積隄上。若子隄然。以備不時之需。是為晝防。

二曰夜防、守隄人夫、每遇水發之時、修補刷損隄工盡日無暇、夜則勞倦、未免熟睡、若不設法巡視、恐寅夜無防、未免失事、須置立五更牌面、分發南北兩岸協守官、并管工委官、照更挨發各舖傳逓、如天字舖發一更牌、至二更時前牌未到、日字舖、即差人挨查係何舖稽遲、即時拏究、餘舖倣此隄岸不斷人行庶可無誤巡守、是為夜防、

三曰風防、水發之時。多有大風猛浪、隄岸難免撞損若不防之于微、久則坍薄潰决矣須督隄夫綑札龍尾小埽、擺列隄面、如遇風浪大作、將前埽用繩樁懸繫附隄水面、縱有風浪。隨起隨落。足以護衛。是為風防。

四曰雨防、守隄人夫、每遇驟雨淋漓、若無雨具、必難存立、未免各投人家、或舖舍暫避隄岸倘有刷掃、何人看視須督各舖夫役、每名各置斗笠簑衣、遇有大雨各夫穿帶隄面擺立、時時廵視、乃無疏虞、是為雨防、

△二守

一曰官守、黃河盛漲管河官一人不能周巡兩岸、須添委一協守職官、分岸巡督、每隄三里、原設舖一座每舖夫三十名、計每夫分守隄一十八丈、宜責每夫二名、共一?、于隄面之上、共搭一窩舖仍置燈籠一箇遇夜在彼棲止、以便傳逓更牌巡視。仍畫地分委省義等官、日則督夫修補夜則稽查更牌、管河官并協守職官、時嘗催督巡視、庶防守無頃刻懈弛、而隄岸可保無事、

二曰民守、每舖三里雖已派夫三十名、足以修守、恐各夫調用無常、仍須預備、宜照往年舊規、于附近臨隄鄉村、每舖各添派鄉夫十名、水發上隄、與同舖夫併力協守、水一落、即省放回家、量時去留不妨農業不惟隄岸有賴、而附隄之民、亦得各保田廬矣、

一竪旗竿燈籠、似此防水殆如防寇矣以示防守、各舖相離頗遠、倘一舖有警、別舖不聞、有誤救護、須令隄老、每舖竪立旗竿一根、黃旗一面、上書某字舖三字、燈籠一箇晝則懸旗夜則掛燈、以便瞻望仍置銅鑼一面、以便轉報、一舖有警、鳴鑼為號、臨舖夫老挨次傳報、各舖夫老併力齊赴、有警處所、即時救護首尾相顧通力合作、庶保萬全、

一冬春預備、每歲秋末冬初、修守稍暇、即督夫採草十餘日、每日限以朿數、每朿限以斤數、大約五斤一朿者、每夫日可採五十餘朿、採完即運置近隄高阜處所上下葢墊、俱須如法、不令雨淋水泡、以致朽爛、仍責成的當人役看守、管河司道、以此課管河官之勤惰焉、如此則數年隨取隨足。不必旋買。如採積百萬朿。便可省銀一千兩。其樁檾等項、俱宜于冬春間估計詳盡預發官銀、督各州縣差人收買、運置各廠、其初買必報所差之人、買完必報所買之數、庶護埽順壩等工、不致臨時缺乏、脫有不測、而物料既充、旦夕可塞、此河道第一吃緊工夫也、

一水汛立春之後、東風解凍、河邊人候水初至凡一寸則夏秋當至一尺頗為信驗。謂之信水。二月三月桃花始開。氷泮雨積。川流猥集。波瀾盛長。謂之桃水。春末蕪菁花開。謂之菜花水。四月壠麥結秀。擢芒變色。謂之麥黃水。五月瓜實延蔓。謂之瓜蔓水。朔野之地。深山窮谷。氷堅脫泮。逮乎盛夏。消釋方盡。而沃蕩山石。水帶礬腥。併流于河。故六月中旬之水。謂之礬山水。七月菽豆方秀。謂之豆華水。八月荻薍華。謂之荻苗水。九月以重陽紀節。謂之登高水。十月水落安流復其故道、謂之復槽水。十一月十二月斷水雜流、乘寒復結。謂之蹙凌水。此外非時曝漲謂之客水皆當督夫巡守。而伏秋水勢最盛。非他時比。故防者晝夜不可少懈云。


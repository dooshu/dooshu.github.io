犍为冤妇案


妇非妇也，待年于夫家，俗所谓童养媳者耳。姑待之无恩。小姑尤仇视之，凌虐无状。一日相口角，互讦于姑，小姑不胜，愤甚，思所以报之。乃以毒品杂饵中，将以毙妇也。姑不知，误取而啖之，暴卒。小姑素狡诈，至是竟以诬妇，众咸信之。鸣诸官。犍为令某莅验，械以去，百般推勘，妇不胜桎梏，遂诬服，已具详矣。

会令迁调去，后任为姚公一如，阅卷至是，疑至冤，研鞫数四，不得其情。乃扬言曰：“吾将使神讯之也。”乃夜系小姑及妇于城隍庙廊下，而自于神旁假寐，窃听之。闻二人争论良久，既而皆已，惟闻妇怨艾声，小姑诟谇声。如是两夕，仍不得其情。第三夕，公乃使人预伏于偶像之后，至夜半，推之使起。小姑大唶曰：“休矣！奴伏罪矣。虽然，奴之初意，实将鸩嫂，非鸩母也。”公闻言遽起，一鞫遂服。一时无知愚民，乃谓公能役鬼神也。

野史氏曰：吾知喜读译本侦探案者，必曰：“中国人伎俩，止此而已。”不知神道设教，正所以补王法之所不及，惟视用之者如何耳。苟利用之，何在而不神奇？惟不能利用之，所以成为腐败已。施愚山先生雪宿生之冤（《聊斋·胭脂》）案，何以至今犹脍炙人口也？






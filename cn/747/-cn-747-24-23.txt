○改年为载推恩制

履端正名，义取垂范，体元设教，在乎变通。虽沿革从宜，罔不稽古。朕缵复兴运，恭守睿图，尝恐至化犹微，淳风尚薄，未能臻华胥之俗，登可封之人。故未明求衣，日昃忘食，励精为理，思致雍和。历观载籍，详求前制，而唐虞之际，焕乎可述。用是钦若旧典，以协惟新，可改天宝三年为载。

今春事将兴，阳和布泽，发号施令之日，革故履新之时，宜宏在宥之恩，以助生成之化。其天下见禁囚徒，应杂犯罪死者宜各降一等。自馀一切放免。其十恶及造伪妖妄头首，官吏犯赃，并奸盗等，害政既深，情难容恕，不在免限。凡诸郡县，仍令太守县令劝课农桑，其先处分太守县令在任有增减户口成分者，所繇司量为殿最。自今以后，太守县令兼能勾当租庸每载加数成分者，特赐以中上考。如三载之内皆成分，所司录奏，超资与处分。其丁户仍须案实，不得取虚挂之名，使亲邻代纳，受其奸弊。凡在黎献，实资存恤，一失生业，则流庸不归，每轸於怀，深可矜悯。诸色当番人应送资课者，当郡具申尚书省勾覆。如身至上处，勿更抑令纳资，致使往来辛苦。从闰二月至六月已来，其当上人中，有单贫老弱者，委郡县长官与所繇计会，便放营农。诸军征镇及在尫羸疾病者，委节度使速择放还。中外庶僚，勉修其职，各副朕意。宜布遐迩，咸使知闻。


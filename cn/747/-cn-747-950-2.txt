○汉武帝後庭秋千赋（并序）

臣无际才非马融，位叨麟阁，属秘书监博陵崔公画秋千障，而得一观皓齿蛾眉遍於後庭秋千之欢乐焉。考古之文苑，惟秋千赋未有作。况秋千者“千秋”也，汉武祈千秋之寿，故後宫多秋千之乐。今因睹斯画而善前名。臣虽不敏，谨述《汉武後庭秋千赋》以歌之。词曰：

大哉汉武兮尊一人，域中无事兮天下皆春，丰比黍兮欲东巡，风雨时若兮辉光日新。百寮良哉，六宫清谧，外无金革之警，内取玉帛之逸。王母呈益地之图，素女授延龄之术，河鼓效职於永巷，洛神负书而入室。

当是时也，初度燕之辰，未届亲蚕之日。斗春服，竞新裳，临镜台，耀殿堂。态越千金之态，香殊百和之香。下珠楼，巡玉砌，并伍徐出，丛三连袂，照绿池而娇多，步晴天而影细。妍兮雅，佳兮丽，争攀桃李之花，竞说间以红绨。丛娇乱立以推进，一态婵娟而上跻，乍龙伸而蠖屈，将欲上而复低，擢纤手以星曳，腾弱质而齐。一去一来，斗舞空之花蝶；双上双下，乱晴野之虹。径如风，捷如电，倏忽顾盼，万人皆见，香裾飒以牵空，珠汗集而光面。时进时退，以游以遨，类七纵而七舍，期必高而让高，第取其至乐，靡辞其体劳。徒观其天仙步虚，飞鸟颉颃，飞鸟不离於羽族，天仙不举而自上。

汉皇由是辟昭阳，临未央，歌虞舜，诫幽王，知所以失，知所以昌。察六宫之旷，耗五彩之衣裳；念一朝之罢织，想十月之寒霜。俾游者有礼，乃辍而不荒。岂兹赏之为乐？盖欲习夫采桑。必令动也无害，何必劳而有妨。诏宫掖，慕共姜，克勤筐篚之事，继美葛覃之章。则知汉武之德，与尧舜而齐芳，於昭圣王兮，穆穆兮皇皇。


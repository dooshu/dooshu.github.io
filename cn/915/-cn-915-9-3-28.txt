◇改元大宝大赦诏（大宝元年正月辛亥）

盖天下者，至公之神器，在昔三五，不获已而临莅之。故帝王之功，圣人之馀事，轩冕之华，傥来之一物。太祖文皇帝含光大之量，启西伯之基。高祖武皇帝道洽二仪，智周万物，属齐季荐瘥，彝偷剥丧，同气离入苑之祸，元首怀无厌之欲，乃当乐推之运，因亿兆之心，承彼掎角，雪兹仇耻，事非为己，义实从民，故功成弗居，卑宫菲食，大慈之业普薰，汾阳之诏屡下，於兹四纪，无得而称。朕以寡昧，哀茕孔棘，生灵已尽，志不图全，黾勉视阴，企承鸿绪，悬旌履薄，未足云喻，痛甚愈迟，谅弥切。方当玄默在躬，栖心事外，即王道未直，天步犹艰，式凭宰辅，以弘庶政，履端建号，仰惟旧章，可大赦天下，改太清四年为大宝元年。（《梁书·简文帝纪》）


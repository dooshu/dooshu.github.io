○授李陇州刺史兼防御使制

敕。陇陕之西，地连番境。虽舅甥和好，绝塞无虞，而边徼抚循，长才以藉。尔武能御寇，智可图功。早推奉国之诚，共许统戎之略。及位分六校，职长千夫。尔彰夙夜之劳，益尽爪牙之用。是思宠擢，委以疆场。尔宜推赤心以任人，励元甲而训士，约以奉已，忠以报君。无兴踊虏之功，更起事边之计。静能制动，安亦虑危，勉而行之，富贵可保。将表戎旌之盛，仍兼专席之荣。可陇州刺史兼御史大夫充本州刺史防御使。


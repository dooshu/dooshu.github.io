◇锡辂议

大辂，殷之祭车，故不登周辂之名，而《明堂位》云：「大辂，殷辂也。」注云：「大辂，木辂也。」《月令》：「中央士，乘大辂。」注云：「殷略也。」《礼器》：「大辂繁缨一就。」注云：「大辂，殷之祭天车也。」《周礼》五路，玉路、金路、象路、革路、木路。则周之木辂，殷之大辂也。周革路建大白，以即戎，此则戎辂也。意谓国之大事，在祀与戎，故锡以殷祭天之车，与周之即戎之路。祀则以殷，戎必以周者，明郊天义远，建前代之礼，即戎事近，故以今世之制。《明堂位》云：「鲁君孟春乘大辂，载十有二旒，日月之章，祀帝于郊。」天子以大略以锡诸侯，良有以也。今木路，即大路也。（《齐书·舆服志》。宋升明三年，锡齐王大辂、戎辂各一。乘黄五辂，无大辂、戎辂。左丞王逡之议。）


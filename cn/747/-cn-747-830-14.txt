○京兆府试入国知教赋

天辟区宇，人尊帝王。国将入於封部，教先知於典章。不宰成功，乃合乾坤之德。无私鉴物，能齐日月之光。多士之操修，六经之楷式。将欲明其教，必在游於国。温柔敦厚，出风雅之咏歌。比事属词，本春秋之黜陟。协彼典教，谐斯礼文。广博而乐章具有，精微而易象爰分。先王所以总斯御物，体彼为君。遂使足历四门，亲爱之仪已睹。身由万户，民从之义皆闻。莫不周览金汤，潜量王霸。审乐知政以攸类，陈诗观风而相亚。是以逢耕让畔，得先人後已之规。察鸟安巢，验恶杀好生之化。今吾君兴帝业，赫皇明，以谦柔而教蛮貊，以朴素而教公卿。以节俭而教百姓，以农耕而教五兵。自然八方走响，六合飞声。岂俟入乎阃阈，方能知彼规程。其或跋扈未歼，陆梁未向，可使拜天阙而俯听，趋帝阍而引望。俾其退而补过，警干羽之舞阶。进以尽忠，报圣明之在上。士有负书剑，出林峦，谒九门而教化斯仰，瞻百辟而威仪可观。则知不上泰山，岂觉寰区之大。不浮东海，宁知溟渤之宽。敢不广义路，怀忠甲，开阊阖以听声诗，贺仁沾而恩洽。


○追封安王册

维年月日，国主若曰：稽古大猷，启迪来裔，藩翰之寄重事也，不以亲属为嫌。宝玉之分盛典也，不以死生易节。昔在有魏，苍舒早世。降及我唐，子云无禄。咸用追启王社，饰於泉扃。垂为宪章，肆予遵举。咨尔某，禀信厚之德，谦下之资。在傅不勤，为善最乐。敬孝之性，恂恂友悌之风。及苴茅北藩，授仕殿省，别六尚之名物，参九伐之政令。行以正直，持之公平。诸御知方，群校竞劝。职修事举，朕甚多之。爵止极於公封，位未登於六事。流光不待，时望慊焉。申予有恸之怀，加尔饰终之礼。冬卿峻秩，楚泽全封。丕举茂章，永光馀烈。今命使某持节册赠工部尚书，封安王。呜呼！延吴之怀，予用多愧。间平之德，人其识诸。简册无亏，丹青不泯。昭昭後魄，亦克知之。


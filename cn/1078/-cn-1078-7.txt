文集卷七

<集部,别集类,明洪武至崇祯,东里集>

钦定四库全书

东里文集卷七　　　　　明　杨士奇　撰序

送李永怀归东平序

永乐十九年冬士奇侍储君自南京入朝道出彭城以北属岁饥民男女老弱累累道傍拾草实以食而滕与邹尤甚储君悯焉不忍民之及於此也遽命山东布政使暨郡县长吏计口而赈贷之侍从之臣亦皆动念矜恻且窃憾其长吏不以豫闻也既度济宁入东平之境视其民皆充然意气和悦如无所不足者而老者数百人须发如雪冠方巾褒衣而长裾济济焉夹道东西聚立候展祗谒之礼从臣见者皆惊喜驻马就而问之此邦岁庶几有收乎曰然州其有贤守乎曰然辄举手加额言曰皆上之赐也又问州守氏名及其乡郡曰前守杨公今之守李公皆出庐陵而并举其宜民之政闻者既皆为东平喜又喜其民之言达於礼也尚书夏公顾谓士奇曰庐陵固多贤此两人者亦识之否乎士奇曰前守名瑒字季琛家吉水於士奇同宗盖宋忠臣建康通判諡忠襄之後为州县二十年率有善政今守名湘字永怀士奇同里人其父子兄弟慈孝友爱而力於生业未尝以非义取皆乡人所重者衆啧啧称叹曰古之官人者必推本其行其有以夫抵暮余独过访永怀唯一童子守舍家具萧然是夜宿州学其博士弟子亦皆娓娓道二守之贤时驿路所经东平属邑其南汶上有史知州其北东阿有贝知县皆以廉洁寛厚得其民心故尽东平之境不见有不遂之民者而自是所过郡邑所见其民则未尝不叹东平之仅有也明年永怀以例代去其後朝廷遣使廵抚天下问民所疾苦东平之民羣诉於使者乞还李知州使者以闻命还之盖东平自永怀去至是更三岁历两知州矣民心之好恶岂有他哉抚之不当其道不惬其意则欲去之如古谢询之为吴县者盖人情所同也如抚之当其道惬其意其去也欲留之而不能如邓攸之为吴郡者亦人情所同也其贤不肖相去岂直倍蓰什伯哉永怀之贤亦攸之徒欤其所施诸东平者余及亲见之故其复任也序以为赠亦以励其终云

沙溪刘氏重修族谱序

澄江南望两舍外崇山叠嶂绵延峻拔出沙溪稍衍迤平旷溪源远而厚四时不竭故缘溪皆沃壤无旱涝之虞而耕稼常丰环溪而居非一姓刘氏其望也余总角尝一造焉时百川先生尚无恙癯然苍顔而华颠意气轩豁一见与余论诗喜动眉睫是日微雪初霁酾酒炙鱼偕余循溪上左右指顾诸峯盘迥起伏揖让之势巉岩突兀峭厉之奇语余曰吾刘氏居此十有五世矣吾先人虽未有跻膴仕而行义之卓出与兹山相雄者代有之矣又顾溪上田千余亩曰皆吾故所有也自历变故来吾乡之巧而力者悉取之今吾幸且老死於此无憾矣已而与余酣吟倡和谭噱不辍余曰先生所谓超然物表者非耶笑而不答暮归过视其故居虽断垣坏础黯乎荒榛瓦砾之墟尤可以想见昔时之盛夜宿其舍家具萧然牀前酒一瓮案上断简数编及乡先生陈海桑王竹亭刘槎翁寄书数缄而已明旦其族父明道翁肃余登静安堂觞余翁貌老而容温礼恭而意厚倾写乐客也余留诗堂中而去既去而质百川於海桒先生先生曰汝不及其少壮隽爽时矣间一二事举之未尝不使人动心也盖於今四十余年矣明道从孙郁武於余有连袂之好前十数年尝以族谱求序未暇也今百川从弟伯埙仕为刑部员外郎在京师求序谱益数按谱自九承事唐季繇金陵徙西昌始家沙溪八世至稽道生四子七孙其後始盛又五世至明道六世至百川族益盛谱载总十有八世其间虽有仕者而迨今伯埙在秋官十余年能声焯着所至未可量也此可以徵刘氏先德矣而独百川之後今不祀此其可徵善仁者之应乎抑亦果系其数乎明道尝续谱此谱又郁武伯埙所重续者余素景仰百川故於序不能无慨焉者也

蒋氏族谱序

太医院判仪真蒋君用文作蒋氏族谱既自序之又以求余序按蒋出姬姓周公第三子伯龄封於蒋盖今汝宁之光州子孙以国为氏汉末琬事昭烈至尚书令琬之後曰啓者仕隋为莱州司户因家于莱司户五世孙钦绪仕唐历汴魏二州刺史又家魏州其仲子清为东京留守判官死安禄山之乱赠礼部侍郎赐諡忠八世至惟雅宋仁宗朝举进士累官房州通判又四世至守训而宋南渡遂晦迹不出其孙远仕金为尚书兵部郎中远之孙安中举卓行入官杨云翼荐其材再迁国子助教上书谏用兵不听弃官去後从太学诸生请复其位卒称疾不起其孙应茂元初避兵淮南遂家仪真仪真蒋氏昉於此应茂子用雷为扬州医学敎授教授子宫举进士官崇明州判国朝洪武初部使者吴琳以史材荐授翰林修撰引疾辞不许改兰阳县丞用文之考也而谱断自守训至用文之子凡十有一世吾於是有以观其世德焉自汉至唐又至於金於立朝莅官秉政守义焯焯有闻矣及叔季之世或仕或处未尝不以爱民泽物为心也盖其先皆业儒自助敎以下兼治医而世相袭盖以谓不得施诸此则施诸彼何其用心之厚也仁人君子之心欲推古圣人之教以为及人之功上焉者儒次焉者医得乎命而达也用儒之道於国家天下而功之及人博也命不可必得不得而用之医其及人之功亦孰之能御哉然安得世皆仁人君子之心也彯缨垂组高爵而重禄号养民为职而於民休戚漠然如秦人视越人之肥瘠者彼其心何其厚薄之悬絶也盖譬诸泉焉源厚者流必远蒋氏之先其相承厚矣今用文以儒承家以医历官以仁存心其所施加厚也然则蒋氏之後其自今何可量乎

王氏家乘序

元史传良吏十有八人先待制其一也之十八人者余少尝反覆熟其治行信皆足以匹休前闻贻范来代而王宣慰止善史称其务明理以致用者盖已心识其良吏之明规後读先公同年友黄文献作宣慰墓文亦重明理致用之说而他德善尤详以是益慕宣慰之为人永乐壬辰考会试礼部得宣慰曾孙钰之文次在第二以奏上临轩策试亲擢钰第一甲三人钰字孟坚既授官同在翰林十有余年其学识操行皆儒者愈久而愈可亲盖又敬叹宣慰之有後也间得见其所作王氏家乘首谱牒其次当时名公所作碑记哀祭之文及往复赠寄之诗而其先世所着文章终焉盖历世变故能掇拾一二於千百亦难矣谱断自某至某若干世着其所知而阙其所不可知其所书皆慎而不苟凡出於当时名公所作者皆足昭远信後而其先世之作亦皆有以追配古人可宝也已盖王氏宦达莫盛於宣慰宣慰之先後有为太学师为郡幕为县佐亦有隐处不仕者其文学行义皆可考见譬诸蓝田之产为瑚琏为圭璧珩璜虽用之不同与夫璞之未用者莫非温润缜密之可贵也王氏文献足徵於是乎在呜呼人生富贵如烟云之过目飞鸟之遗音岂可恃以不泯君子所恃者道德功业文章世盖不能以泯之故有一国之书有一家之书皆所以不泯之器也而家之所书与国异者独备夫言行之善盖尊所自出且示法其後俾图不辱仁人孝子之用心也诗曰维桑与梓必恭敬止矧言行之善之所存乎孟坚间求余序家乘故书以告其後之人

北征集序

北征集者今太子少保礼部尚书兼武英殿大学士临江金公之作也公侍太宗皇帝凡四出师征幕北此盖永乐八年第一出师也是岁布尼雅锡哩拒逆朝命拘杀诏使侵犯边境边民苦之故不得已有吊伐之师盖虞之征有苗商宗之伐鬼方文王之伐崇密皆仁义之举也士奇虽不获侍从今奉诏修两朝实録获睹永乐从臣记当时车驾所至圣谟神武如神明之不测如雷霆之下震而宥过绥降如天地之兼容威德之盛盖前代帝王所未有也公以清材博学介胄櫜鞬从属车司命令而间暇形诸咏歌长篇短章渢渢乎铺写鸿猷宣扬伟绩凡山川气候之殊道途涉历之远所以充拓见闻发舒志意者靡不备之士遭遇之盛如公求诸往古无几人焉汉班孟坚负良史才尝从车骑将军出金微击北边典文章犹至今传诸史册岂若公亲侍龙御於数万里之外哉唐太宗征高丽文学之臣多从亦有歌咏之富如圣明之朝乎有无未可知而公所遭遇固其文学克当上心有以致之欤士奇与公皆太宗皇帝临御之初简寘翰林典密命永乐己丑车驾廵幸北京士奇受命辅仁宗皇帝监国始与公分职呜呼鼎湖龙驾远矣诵金公从征之什追惟先朝大德而効报无能其感怆於中有能自己乎遂书以为北征集序

送黄敷仲之官浙江序

三山黄敷仲拜浙江左布政使之命将行其同乡之友宗人府经历张珂属赠以言敷仲学博而才广德立而誉彰余奚言虽然有斯文之好焉能无言乎浙水东西十一郡六十五邑其民生之秀慧物产之精好为十四布政司之最然大抵浙东西其俗异也浙东趍文雅浙西骛浮华文雅有务尚之意浮华流於薄矣其薄之习亦沉溺胶固非一朝之谓也周公亲监殷民於下都至君陈继之其策命犹以未变故习为言盖习俗溺人之深譬诸痼疾疗之者非砭焫药饵攻补并施有积累之功岂遽能愈也我国家道德涵养六十余年皇上承列圣之大统丕显治教而敷仲任方岳於此则正人心厚风俗於理道岂细故哉承流宣化虽守令於民最亲而所以表守令者方岳也召伯尝布文王之化於南国其民愈久而思慕歌咏之不忘甘棠之诗是已敷仲往以古人之心奉宣圣明之德化先近以及远使两浙之民勃勃焉皆兴起礼义操存醇厚优游泰和之世将异时无思慕歌咏不忘吾敷仲者乎敷仲历河南湖广两布政司参政持躬爱民有素矣吾故独举人心风俗以为之官之赠敷仲其不眎为迂阔否乎浙之藩宪两司多吾同朝之旧其亦有槩於斯言否乎因敷仲行并以致讯

送郭庭瓒诗序

君子之仕也皆欲施其爱民之心然职有所拘分有所限势有所格虽都高爵享厚禄或不能越而自专受百里之地为之令与民相亲比如父子民有所弗平得躬造膝前开口自陈令推其情酌於理不必悉在法制从容片语是非予夺自已出民皆赖焉故令虽七品官得施其爱民之心高爵厚禄者或不能及而令得民之深者有生而父母之没而烝尝之久且不忘也余仕京师将三十年职在言语文字之间无所及於人而遇能及人为人所慕者未尝不歆羡而内自惭然亦鲜矣番禺郭瑛庭瓒初识之於进士中观其仪知其有立後相往还聆其论议知其有为及其知金华岁余县之缙绅大夫皆誉之田里细民皆乐之寖有闻于京师要其所存者以爱民为本今满三岁上其绩於郡於藩宪於天官卿皆书其考最浙水东西六十五县令吾闻诸往来求如庭瓒盖无几人贤哉乎庭瓒安得今四方皆若人者之为令也庭瓒将复任金华太子少傅杨公及学士祭酒诸名人相与分题赋诗送之光禄李少卿灏礼部陈郎中景茂求余为序余虽未有及人而喜谭及人之善故为之言尚俟九载之绩焉

送少保黄公归永嘉诗序

少保户部尚书兼武英殿大学士永嘉黄公以病蒙恩赐归于乡同官卿大夫相与赋诗赠之而谓余序始公以病在告上命医往治历五阅月弗瘳於是作其去归之志其交游有叹其际亨会而遽违荣私为公惜者亦有高其当盛满而戒止足以为公喜者士奇曰皆非也夫役志於贵富贱丈夫之事固不足以知公脱屣乎世累独善者所为亦非所以喻公公起自诸生不三十年致位三孤阶一品在崇重清切之地名闻海内方将勉副重寄慰人望乃引恬山林以自高岂大臣君子之事哉公闻之曰子之励余是已而岂余之所得已哉圣天子聪明睿智英文神武过古帝王矣股肱羣臣方济济都俞相得於泰和熙洽之朝淮虽非才何幸参陪千载之遇顾独寡佑而纒绵疾病岁月之久尚可久孤荣禄而不知退哉遂入疏白其情上悯而从之且命疾已复来公明日入谢赐钞万缗勑兵部给驿舟又明日陛辞加赐万缗夫不强其难不舍于旧陛下仁与义兼尽矣於是在庭文武之臣皆喜以为儒者之荣而士奇独不能无感焉者太宗皇帝初临御擢文学之臣七人侍从左右任遇甚厚公及士奇皆与焉仁宗皇帝嗣位七人者五人在无几太子宾客豫章胡公引疾去其四人任遇益厚皇上嗣位一循祖宗之旧以任遇四人公今又引疾去四人士奇犬马齿最先又最病既不能分寸裨益当时徒尘缙绅之间观公之去其能无愧乎公今年始六十上有九十之亲既归无所累其心而日奉天伦之乐神怡气平将复於康和必然之理也然则上之宠命公能终忘之也哉赠行诗九篇词不一旨其同於余者三之一云

赠陕西二宪诗序

皇上以至仁君天下盖欲天下之人咸得所欲或闻一州一邑有水旱疾疫为民厉者汲汲焉图拯恤安利之道而饬励其长吏俾悉心焉去岁以关陕饥特命文武大臣往抚绥之而下令已逋责罢徭役又出内帑驰往赈之天地之德也夫上之所以得悉夫下之情者有邑有郡有方岳为之闻也三者或不能有宪台举以闻也宪台如犹或顾惮迟迥将下之情卒不得闻乎三山林懋弘比长浙宪一志厚民有中以危语者衆骇愕谓且不测既逮至上亲诘之天鍳孔昭片辞未竟遽释还职且谕之曰继今第尽意言民隐勿有疑畏不言且抵罪日月之明也则今之为臣者当务仰体圣意如恐不及岂得复有顾惮迟迥之意哉陕西宪副邝埜宪佥王恪俱考绩来京间以故旧过余道及陕民皆恻恻欲有言既受命复任不及言以去两人皆起家进士为御史有立志有廉称盖士君子所期望而细民所可以为恃者於是翰林侍读李时勉钱习礼合诸能赋者为诗赠其行而属余序余不自揆敬述上德以道之二君其务有以自振哉陕之藩宪闻斯言亦皆有以自振哉

西涧集序

吾友熊敬方先生其为人濶达和厚而志於及物为行孝友忠信而勇於行义为学博通诸经尤长於春秋而诸史百家皆通贯为文章魁伟辨博如行云流水而根於理始居乡校其旁郡邑数百里有志於学者负箧从之其名声已闻京师及入太学太学诸生皆趍其下风时司业吴先生溥主监事严肃方正寡所推许独礼重敬方称先生敬方尝中应天府乡试为春秋之冠会试礼部虽不中从敬方学者试辄高中其子槩已登第为监察御史敬方犹列名太学生仁宗皇帝在春宫闻之嘉叹由是日奨任槩而敬方文名益重於时然卒未沾一命以行其道人皆为敬方惜而槩历事三朝屡拜显官今为都察院右都御史其见诸爱民之实方焯焯未已槩之道即其父之道也朝廷推恩大臣褒其所自赠敬方以其子之官人又以为敬方荣嗟乎昔何蕃居太学太学诸生推颂之不敢与齿上至祭酒司业皆推之然终不及於禄敬方其今之何蕃欤苏明允父子一时皆有文名而明允老成岿然时号老苏其官位竟不显暨子贵乃进身後之命敬方亦今之明允乎蕃因韩退之明允因欧阳永叔皆遂不泯念余言不足致敬方之不泯也然今之知敬方深者莫如余故为序其所着西涧集使世之览者知其人之大略云

梅花图诗序

礼部尚书泗州金公旧得梅花图一卷甚爱之既属大夫士能赋者为之题咏又以属余序将於公暇覧适焉夫梅植物之至清者也恒产於山谿林谷之间而逸人韵士栖迹乎荒寒旷漠之滨者资以适其幽独闲静之趣也今公为国大臣軄务之重且殷夙夜孶孶图惟之不暇而暇适其意於此乎然古之名贤君子居高位任重寄者虽曰单智毕虑於天下国家之务而其心未尝不存夫幽闲澹泊之适盖不以其身之贵富而或移也矧夫物之出於氷霜沍寒万卉摧败之後皎然孤芳一尘之不滓殆比德於贞洁独行之士拔出乎流俗者此其契於君子之心宜乎玩适不能已焉而余意公之所为爱之者又未必止此天地之生物始於春而物承春之气以生者莫先於斯植盖造化发育肇见於斯也故知道君子恒於此以究观夫天地之仁而况公为春官大宗伯上赞圣明以对时育物者乎体仁长人此公之心而大夫士亦以此望於公也遂书以为序

溧阳史氏族谱序

溧阳史仲和甫尝命其子常续史氏族谱又命常以求余序史世传周太史佚之後以官为氏然郑渔仲通志略云周又有史兴晋有史苏史黯史赵楚有史禆卫有史鰌皆以史为氏又有太史氏内史氏左右史氏亦皆主於史盖非独佚也溧阳之後其必有所据乎溧阳出汉史恭其始繇鲁之济北徙京兆杜陵恭三子高曾玄皆以外戚为侯高之子丹累封武阳侯玄之子任任子习习子崇皆袭平台侯崇建武中累迁右将军青冀二州刺史以军功封溧阳侯遂即所封以居此溧阳史氏之始也嗟乎史氏之功德远矣汉之时恭及其母贞君保育宣帝於危微之际卒以安汉至丹秉诚辅国慷慨激烈於伏蒲涕泣之言其扶颠济倾伟然仁义之功而岂寻常外戚之贤之伦哉夫盛德必百世祀其自居溧阳以来千四百年子孙曰盛若贤而贵忠存於国家德被於生民代未尝无人溧阳之人亦至於今庙祀崇祠宇岿然而环祠之傍皆史氏此岂偶然者哉其族故有谱及庆传録今谱因而续之前为谱图以着代序後为谱録以详仕宦葬娶据其所知而阙其所不可知可谓敬慎不苟者也推仲和甫尊祖敬宗之心如此固史氏贤子孙而常举进士为行人九年陞建宁知府方显用於时是又将亢其宗者欤史氏之泽其未艾哉其未艾哉

送萧省身诗序

河南布政使吾友萧省身以事留京师数月将归素所交游者重别离之意相与拟古乐府为謌诗赠之而余尤重省身之别者也夫古之君子其量与其学俱进也故所存静而虚所持端而恭所发公而恕静则有养虚则无我端则由乎道恭则蹈夫礼公无间於人已恕克尽於物情而浑厚闳博之度雍容谦逊之风望之而不可测效之而不能及孰不歆慕而愿亲之哉孔门惟顔子有之其友曾子称之曰有若无实若虚犯而不校曾子动求诸已此岂徒慕悦称道之而已哉後世如黄叔度庶几乎顔者也当时所与游者称其汪汪如千顷陂又曰数日不见黄生鄙吝之心复萌非尝得於薰炙之益而能为此言哉省身识明才裕怀端洁之操恂恂温温浑涵有容人莫得窥其际盖庶几今之叔度也与余交二十余年如一日贵贱夷险不见其有毫发异致吾与之处常因之而自省则其於别也岂能已於情乎士非量无以任重而致远夫受百川之输者江海也故自古名臣皆负伟量弘度然後有以光大功业而峙誉望而非浅中易动者所能与也吾於省身又有以豫卜之矣遂书以为赠行诗序

赠蒋主孝序

太医院判仪真蒋公儒者也博学而有文清修而雅尚於余往还二十年数过其静学斋未尝不置酒乐客客与公东西坐则其四子以序立侍色甚温仪甚恭也客喜求其所以名曰主善主敬主孝主忠盖有以知公所以爱其子者有道也前三年之冬余与公同侍储君自南京入朝公春秋已七十率中夜以起拥裘上马冲北风驰骋氷雪之途时主敬侍行每下马即次主敬必先至展位布席列酒殽红炉之上公必挽其同行者与俱主敬左手持盘右手捧觞而跪进之而下至於傔从无不属厌者盖不使公有几微道路辛苦之意及至北京居一室广不踰寻而靓幽明爽纎尘不侵书册琴瑟图画尊俎公无曰不与宾客乐而所以致其乐者主敬也踰年而主孝至凡所以致养亲之乐一如其兄而见诸动作词气之表尤使人爱而亲之公之子何若是之皆良哉然学者之於道无穷也学之愈力则其行愈进事亲行之所先也由此而推之其事衆其道远为公之子其可以遂己乎博而求诸圣贤之方册以充吾之知达吾之材可也矧蒋氏之先德深矣而公继之亦宜後之复有继也主孝今以父命还南京父之执胡敏德属余赠以言余亦其父执也故推其所本者而远大望之

刘氏倡和诗序

吾友刘仲良甫其子咸为河南按察佥事属授衣之月思父母在故乡不得躬眎寒燠而市緜以寄仲良甫得之喜作七言近体诗一章示咸其写情体物和平微婉盖有得於诗人止乎礼义之意太子少保金公及翰林诸学士倚而和者数人咸稡以示余求序呜呼流俗之为父兄者其子弟幸沾一命方凭藉声势骋其贪得之心无厌足也而岂暇计有礼义仲良甫卓然不滓於流俗非知道而能然哉昔欧阳文忠公从子通理官广西欲买朱砂奉公公以书报云吾不阙此物汝於官下宜守廉何得买官下物苏文忠公见书叹曰人惟考诸其私乃见真伪此欧阳公家书也仲良甫此诗非私示其子者乎世率谓古今人相远岂名言也哉而诸公和者之意亦岂异苏公之叹哉惟咸勉图所以称贤父之志推类而广之可也

赠太医院判蒋用文序

永乐二十年春驸马都尉广平侯袁公得疾日剧礼致太医院判蒋用文治之数月以瘳公德之既厚其报又以为非文无以达意也遂属笔於士奇盖尝观於世之高爵重禄者其有资於人不权事之轻重率自大而指使之而士之怀负艺能者於人之求之也不度事之缓急恒自重而固閟之以是不相下而不相济二者盖均失之矣如求之者忘其势而将之以礼应人之求者乐其诚而志於行道则必相得而克相成也公之为人温温谦恭以礼下士凡於德必报而有始终之义盖未尝一毫挟贵富自大也此有以见盛时公卿之厚德矣用文其业精於理其志急於济物不以贵富贱贫而或异不以艰难仓卒而苟怠惟其施之效而人德之与否不计也又有以见仁人君子之所存矣则其所以相得而克相成者夫岂偶然之故哉然公为国大臣获致安其身上以为国家重下以系衆人所瞻者此其功岂可以寻常槩论哉则公之所报用文之所受皆当夫义余安得不为喜谭而乐道之也

东里文集卷七








○张潮

苏学生张潮惟信，戊寅十二月二十八日得寒疾死，年止四十二。其女痛父之殁，号恸陨绝，良久复苏。云：见父服朱袍，张黄盖，后二人青袍青盖，皆乘肩舆，从者数十人，呵殿而行。女望见父在舆中，呼问所之，曰：「吾今为衢州知府，以正旦到任，故急行耳。」女垂涕问曰：「父今做官，母女孤零无依，何不挈之俱行也？」潮亦泫然，曰：「未也，汝母寿应至七十五，至期吾当自来领取。吾在彼，左右乏人，对门暑袜铺王家女子颇淑慧，吾欲取之。」又指示女曰：「二公乃同知通判，一昆山人姓张，一太仓人姓王，皆秀才也。与吾同选复同僚，今俱赴任耳。」言讫驰去。时王氏女正得疾甚重，未几果死。予亲友有与张潮善者往吊，闻女言如此。


○册寿王杨妃文

维开元二十三年，岁次乙亥，十二月壬子朔二十四日乙亥，皇帝若曰：於戏！树屏崇化，必正阃闱，纪德协规，允资懿哲。尔河南府士曹参军杨元璬长女，公辅之门，清白流庆，诞锺粹美，含章秀出。固能徽范夙成，柔明自远，修明内湛，淑问外昭。是以选极名家，俪兹藩国，式光典册，俾叶龟谋。今遣使户部尚书同中书门下李林甫、副使黄门侍郎陈希烈持节册尔为寿王妃。尔其敬宣妇道，无忘姆训，率由孝敬，永固家邦。可不慎欤？


·答闽南缙绅公书（壬寅）

候牍久虚，疏节殊甚。不肖以孤军扼上游，日望天南好音，以为声援。昨差员至自思明，惊传延平王殿下遽捐宾客，私衷忉怛！幸闻伯符英锐，已出临戎；元勳旧德，同心夹辅。不但鹭门有磐石之固，而长驱迅扫，直旦暮间事；又不觉悲喜交集。

日来浙、直老稚喧传鹭、左勳镇绅衿复奉鲁王监国，正在疑信间。及捧老先生公函，谆谆以鲁国主玉食为商。犹忆壬辰之春，不肖同定西侯张公扈从南下，蒙延平王谊笃瓜瓞，慨然安置；则不肖辈之担已卸矣。今不幸延平王薨逝，大丧未毕，费繁难支；即军储尚恐不给，何暇言及宗禄。旁观者，岂不谅当事苦心！若不肖梁园旧从，敢爱方物之献；但南北相距，动辄数千里，近来贼哨出没，孤艇难行，安得时时供亿？再四踌躇，倘国主能韬光敛迹，移寓海山或沙关之间，则不肖尚可稍将芹曝，而浯岛亦免窥伺之虞；否则，鞭长莫及，虽智者亦难为计矣。然我辈所为何事，而致亲藩流离琐尾，饥饿于我土地；非特诸勳公之责，亦诸老先生之羞也。若新府肯敬承先志、敦厚天潢，哀王孙而进食，又何烦不肖之片芹寸曝哉。惟老先生裁察之！


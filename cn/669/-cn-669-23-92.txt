209　朱買臣流粟高鳳漂麥


太平御覽十引鄒子曰：「朱買臣字翁子，漢書有傳。孜孜脩學，不知雨之流粟。」此鄒子之書，非戰國之鄒子也。

【何云】買臣流粟，高鳳漂麥。

【元圻案】後漢書逸民傳：「高鳳，字文通，南陽葉人也。少爲書生，家以農畝爲業，而專精誦讀，晝夜不息。妻嘗之田，曝麥於庭，令鳳護雞。時天暴雨，而鳳持竿誦經，不覺潦水流麥。其後遂爲名儒。」






卷309_6【从军行三首】  李约

看图闲教阵，画地静论边。乌垒天西戍，鹰姿塞上川。

路长唯算月，书远每题年。无复生还望，翻思未别前。

栅壕三面斗，箭尽举烽频。营柳和烟暮，斗榆带雪春。

边城多老将，碛路少归人。杀尽金河卒，年年添塞尘。

候火起雕城，尘沙拥战声。游军藏汉帜，降骑说蕃情。

霜落沱池浅，秋深太白明。嫖姚方虎视，不觉说添兵。


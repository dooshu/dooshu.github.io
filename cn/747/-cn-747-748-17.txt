○李蔚除侍御史卢潘除殿中侍御史等制

敕。将仕郎守殿中侍御史李蔚，剑南西川节度判官朝议郎检校尚书礼部员外郎兼侍御史上柱国赐绯鱼袋卢潘等。夫法不立而化行，恶不去而善进，虽使尧舜在上，未之有也。故御史之举职者，前代有埋轮都亭之奏，国朝亦有戴豸正殿之劾。若非端劲知名之士，不在斯选。蔚以文行进用，已著劳效。潘以儒雅流闻，今膺拔擢。有司列状，词旨颇公。使吾纲目尽张，堤防不坏，不在法吏，其在他乎？朕辟宫之门，开天下之口，企以待理，无有厚薄。尔等吐茹侮畏之道，能不愧於诗人，斯塞职矣，可不勉之。蔚可侍御史，散官如故。潘可殿中侍御史，散官勋如故。


○对复以冕服判

〈甲复以冕服，御史纠其违失。〉

服以命贤，丧则观礼，用存升降，不易纪律。故朝会之序，必布常於典命；死丧之仪，亦辨等於司服。指彼甲也，复冕其谁，必也德亚元良，位光衮职。随会有绂冕受命，叔孙以车服表庸，自可饬虞人以设阶，命元士而即次。取兹衮，载展申降之礼；登彼毳弁，或同秦佚之号。道则庶乎，礼无违者，如或秩殊稍食，家匪伐冰。以陪台之隶人，遂灭裂於丧纪，置之於理，谁谓不然？宪司所劾，既不书其禄位；宗伯之义，亦孰知其用舍。且曰献状，必也正名。

薛大球

大球，天宝时擢书判拔萃科。


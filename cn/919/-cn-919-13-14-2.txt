大山芋丸

治诸虚百损，五劳七伤，肢体沉重，骨节酸疼，心中烦悸，唇口干燥，面体少色，情思不乐，咳嗽喘乏，伤血伤气，夜多异梦，盗汗失精，腰背强痛，脐腹弦急，嗜卧少起，善惊多忘，饮食减少，肌肉瘦瘁。又治风虚头目眩晕，心神不宁；及病后气不复常，渐成劳损。久服补不足，愈风气百病。

山芋（七两半） 当归 桂心 神曲（炒） 熟地黄 大豆卷（各二两半） 甘草 人参（一两七钱）

川芎 芍药 白术 麦门冬（去心） 杏仁（麸炒，去皮，各一两半） 柴胡 白茯苓 桔梗（各一两一分） 阿胶（麸炒，一两七钱半） 干姜（炮，三分） 白蔹（半两） 防风（去叉，一两半） 枣（一百个，炊去皮核）上为末，蜜丸与枣肉同和丸，如弹子大。每服一丸，温酒、米汤任嚼下。加琥珀一两、远志去心炒二两、茯苓二两半，即是养心丹。虚劳遗泄白浊，加龙骨二两。

虚损证治


高宗


高宗皇帝，讳构，徽宗第九子。初封康王。在位三十六年。





建炎元年，元祐孟后降手书告中外，俾康王嗣统。其略曰：“历年二百，人不知兵。传世九君，世无失德。虽举族有北辕之衅，而敷天同左袒之心。乃眷贤王，越居旧服。汉家之厄十世，宜光武之中兴；献公之子九人，惟重耳之尚在。兹乃天意，夫岂人谋！”王受命即位于应天府。

建炎，宋高宗年号。元祐，宋哲宗年号。孟后，宋哲宗后。元祐三年，废为仙师，出居瑶华宫。自道君太上皇帝，及太上皇后、诸妃、诸王、公主、驸马都尉如金师，及六宫有位号者，皆从。元祐皇后孟氏，以废居私第获免。至是尊为元祐皇后，入居禁中，垂帘听政，乃降手书，诏告国中侯国知道，使康王承大统。诏大意云：“历有二百年来，人无有知兵者。祖孙父子，相传九代为君，代代无有恶行。今日虽因金人虏去二帝，举亲族都随驾去，其祸非常，然而布满天下人心，都左袒我宋者。昔汉高帝殂，吕后临朝，吕氏肆横，刘氏失职。周勃曰：‘为刘氏者左袒，为吕氏者右袒。’军皆左袒，无向吕氏的。今日天下都左袒我宋，乃思念康王有贤能，使居祖宗之旧位，着祖宗之成服。当昔汉业十传后，遭王莽之篡，而光武皇帝中兴，不失旧物。又晋献公生九子，为惑于骊姬，九子中止重耳逃入外国，其余诸公子都被诛戮。这都是天数，不是人谋可及也。康王为嗣王，受命钦哉！”乃即帝位于金陵之应天府。





召李纲为尚书右仆射。纲上疏曰：“兴衰拨乱之主，非英哲不足以当之。惟其英，故用心刚，足以莅大事而不为小故之所摇。惟其哲，故见善明，足以任君子而不为小人之所间。在昔人君体此道者，惟汉之高、光，唐之太宗，本朝之艺祖、太宗。愿陛下以为法。”

仆射者，制六部尚书，左右仆射为入座。当时，李纲者，以河南、河东路宣抚使罢知扬州，特召为尚书右仆射。纲一拜职，即上奏疏云：“国以一人兴，以一人衰。及反乱为治之君，不是英敏明哲者，不能胜其任焉。何也？惟其英敏，故作用存心刚果，足以断大事，而不使小事得以摇惑之。惟其明哲，故见善洞彻朗鉴，足以识君子，而不使小人得以离间之。此往昔为君体贴此道者，惟汉之高祖与光武皇帝，唐之太宗，我朝之太祖、太宗二帝者，臣望陛下取法而无失焉。”





监察御史张所上言曰：“河东、河北，天下之根本。昨误割三镇，两河民怨入骨，因而用之，可藉以守。”且请帝还京。具言五利：奉宗庙，保陵寝，一也；慰安人心，二也；系四海之望，三也；释河北割地之疑，四也；早有定处，而一意于边防，五也。帝欲用所，会所言黄潜善奸邪不可用，潜善引去，帝留之，乃安置张所于江州。

初集百官于尚书省，议三镇弃守。百官多请割三镇与金。何卓曰：“三镇，国之根本，奈何一旦弃之？金人无信，割亦来，不割亦来。且河北之民，皆吾赤子，弃地，则并其民弃之，为民父母而弃其子，可乎？”故所言民怨割地，仍用之可仗以为守。就请帝复归京师，且陈五利以献上。欲大用张所，会说黄潜善奸邪不可用，潜善求致仕，留之。乃责张所，改御史，斥之江州。正言正人，自不两立也。





李纲至行在，固辞相位。帝曰：“朕知卿忠义智略久矣，其勿辞。”纲泣谢，且言：“昔唐明皇欲相姚崇，崇以十事要说。今臣亦以十事仰干天听：一议国是，二议巡幸，三议赦令，四议僭逆，五议伪命，六议战，七议守，八议本政，九议久任，十议修德。”

行在者，高宗自济州受即位诏也。李纲至帝行宫见帝，力辞相职，且说：“当时唐明皇要姚崇为相，崇著十事要说进。今臣纲亦以十事干渎天朝听闻，臣即不在臣位，臣亦有荣矣。”





翼日班，纲议于朝，僭逆、伪命二事，留中不行。纲曰：“二事乃今日政刑之大者，陛下欲建中兴之业，而崇僭逆之臣，用伪命之事，四方谁不解体？”乃安置张邦昌，并其党王时雍等。

翼日，是明日。僭逆、伪命，前金人遣人至京，议立异姓为帝，竟立张邦昌为楚帝，以宋二帝北归是也。高宗以二事止不行，由潜善主张。李纲说：“二事，今日极大事，陛下要中兴宋业，而尊崇僭逆之邦昌，从矫伪之事，天下人心谁不涣散。”帝乃斥邦昌，并其恶党王时雍辈，而答众心。





以傅雱为二圣通问使。李纲上言：“尧、舜之道，孝弟而已矣。今日之事，正当枕戈尝胆，内修外攘，使刑政修而中国强，则二帝不俟迎请而自归矣。不然，虽冠盖相望，卑词厚币，恐亦无益。今所遣使，但当奉表通问两宫，致思慕之意可也。”

宋二帝羁留虏廷，帝以傅雱与金人通问，候二帝起居。李纲奏言：“古帝王之孝弟，莫过于尧、舜。故孟子尝说尧、舜之道，孝弟尽之矣。今我宋之事，正君与臣不忘战，则以戈为枕，思报仇，则以胆为尝。内则修德，外则攘乱，使刑明政举，而中国强盛，则二帝不待奉迎以归，而虏人自扈驾以归矣。若不如此，虽通问使相接于道路，修币表踵献于虏，终是无益。如今去通问二帝，只当曲陈思慕之念可也。”





以宗泽为东京留守。有王善者，河东巨寇也。泽单骑驰至其营，泣谓之曰：“朝廷当危难之时，使有如公一二辈，岂复有敌患乎！今日乃汝立功之秋，不可失也。”善感泣，遂解甲降泽。又降诸贼，又连结两河忠义民兵。于是陕西京东西诸路人马，咸愿听泽节制。泽累表请帝还京，而帝用黄潜善计，决意幸东南，不报。秉义郎岳飞犯法将刑，宗泽一见奇之，曰：“此将材也。”会金人攻氾水，使立功赎罪，飞遂大败金人而还。乃升飞为统制，而谓之曰：“尔智勇材艺，古良将不能过。然好野战，非万全计。”因授飞阵图。飞曰：“阵而后战，兵法之常。运用之妙，存乎一心。”泽是其言，飞由是知名。

时宗泽为东京路留守之职，留守司主除寇贼者。那时有王善，河东有名大盗。宗泽一身一骑，奔至其营中，垂涕对他说：“当今二帝被虏，京师失陷，正朝廷危难之时，因为国家无有才干人耳。使有如公一二辈维持于内，捍御于外，岂犹有金虏之患乎！今天下得人为急，英雄展布，正在此时，汝辈建功立业之秋，不可失了。毋图小成，为自顾之计可也。”王善闻之，不觉痛心，解甲免胄降服。其他同辈为寇者，闻王善降，亦望风而降。泽又连结河东、河北怀忠抱义之民，于是陕西京一路，及东西各路人马，都愿受泽的节制。泽几次表请帝还京师，而帝惑于黄潜善奸计，决意只要幸东南。泽虽上表，帝不报命。有秉义郎名岳飞者，犯法不赦，将受刑，宗泽见其貌奇之，说：“此人必有将材，非凡庸辈也。”正当金人进攻氾水地方，使他出死力，建功业，赎前罪。飞遂大胜而还，金人乃遁。于是进飞为统制之职，而对之说：“尔智谋勇力，材调武艺都全，即古来名将亦不能胜尔。然尔喜旷野之地交战，不是万全计策。”因而授飞战阵图册。飞阅之说：“依阵法而后战，兵家之常事。惟运筹决胜之妙理，在心上施行。”泽深服其言，而飞亦因泽之识拔而名著。





以张所为河北西路招抚使。所以岳飞充中军统领，问飞曰：“尔能敌几何？”飞曰：“勇不足恃，用兵在先定谋。栾枝曳柴以败荆，莫敖采樵以致绞，皆定谋也。”所矍然曰：“君殆非行伍中人。”补飞武经郎。

岳飞以立功赎罪败金人，遂升中军统领，对张所说：“徒恃勇力何用？行兵须先定谋略。昔年晋国栾枝欲取荆，使乘车者左实右伪以先驱，舆曳柴而从之，荆人败。楚伐绞，军其南门，莫敖屈瑕曰：‘绞小而轻，轻则寡谋，请无扞采樵者以诱之。’从之。绞人获三十人，明日绞人争出驱楚役徒于山中，楚人坐其北门，而复诸山下，大败之。此二国之胜，皆是谋先定耳。”所闻醒然说：“君不是武弁辈中人。”遂补武经郎，进统领一级。





帝欲幸东南避敌，李纲极言不可，且曰：“自古中兴之主起于西北，则足以据中原而有东南。起于东南，则不能以复中原而有西北。夫南阳，光武所兴，高山可以控扼，平野可以屯兵。西邻关陕，可以召将士；东达江淮，可以运谷粟；南通巴蜀，可以取货财；北距王都，可以遣救援。暂议驻跸，乃还汴都，策无出于此者。”帝乃许幸南阳，而汪伯彦、黄潜善阴主扬州之议。

李纲主意在还都，而帝意每信汪伯彦、黄潜善幸东南，所以纲极言幸东南不可：“中兴之主起于西北，是处活路；起于东南，是处死路。活路，可守中原而有东南；死路，不能复中原而有西北。汉光武兴于南阳，高山可以捍御外寇，平野可以屯粮养兵。西邻关陕，可以召募将士；东至江淮，可以转运米粟；南通巴蜀，可以征求货财；北距王都，可以征兵援救。且暂留停驾，方可以还汴都，策无出于此者。”帝于是许幸南阳，法光武之兴，而汪、黄阴主幸扬州。





太学录陈东、布衣欧阳澈上书，乞留纲而罢汪、黄，诋用事大臣。潜以语激怒帝，遂斩之于市。

陈东于徽宗七年上疏：“乞斩六贼。”帝嘉纳之。至是，东与澈詈斥用事大臣，求罢之。所以汪、黄激帝怒，俱斩于市。





三年，金粘没喝入天长军。报至，帝乘骑驰至瓜州，得小舟渡江。时汪伯彦、黄潜善方率同列听浮屠说法。堂吏大呼曰：“驾行矣！”二人相顾仓皇，乃戎服策马南驰。

粘没喝，金主名。天长军，在应天府城外。

金兵至天长军，帝始闻报，乃匹马奔至瓜州，幸遇小船渡得江。此时天子播迁，逃窜无从，而汪、黄二人，犹与同官听僧徒谈经说法。汪、黄之堂吏大声呼说：“天子驾出矣。”汪、黄骇愕无措，乃衣戎衣，驰马南行。





扈从统制苗傅、刘正彦作乱，杀王渊及内侍康履等，劫帝传位于皇子旉，请隆祐太后临朝。敕至诸镇，韩世忠举酒酹地，誓不与贼共戴天。遂与张浚、吕颐浩会兵讨之。帝复位，召浚知枢密院事。帝解所服玉带赐浚及颐浩。浚获苗、刘，至行在诛之。帝手书“忠勇”二字，揭旗以赐世忠。

苗、刘作乱，擒帝左右内侍杀之，欲废帝，别立皇子居帝位，解元祐太后印，请隆祐太后临朝，传敕各镇。那时韩世忠手执酒卮酬于地，誓不与贼同生。与张浚、吕颐浩合兵讨之。帝初闻乱避位，至是方复位，召浚知枢密院事。帝解己所系玉带赐浚及颐浩。浚获苗、刘，送帝前诛之。帝亲写“忠勇”两字，揭旗以赏赐世忠云。





以洪皓充金通问使。金人执之，乃迫使仕刘豫。皓不屈，将杀之，旁一校曰：“此真忠臣也。”为皓跪请，得流递冷山。

洪皓字容斋，择他为通问使，往金候二帝。金人执之，强他仕刘豫。初为济南知府，金人来侵，刘豫以城降。皓不屈节，力拒。金人将杀之，旁有金人将校说：“此真忠臣，不易得，不可杀。”至跪救请，乃赦之，得流窜冷山地方。





帝如临安府。

临安府，属浙江，即今临安县界，属东南。帝幸之，从汪、黄议也。自是不议防淮矣。





起居郎胡寅进七策：一、罢和议，而修战略；二、置行台，以区别缓急之务；三、务实效，去虚文；四、大起天下之兵，以自强；五、都荆、襄；六、选宗室之贤才者，封建任使之；七、存纪纲，以立国体。书凡数千言，吕颐浩恶其切直，罢之于外。

胡寅上七策，中兴之第一良策，但件件都是帝与汪、黄所忌。言虽切直，而身不容矣。





御史赵鼎所言四十事，施行者三十六。及金人至江上，鼎陈战、守、御三策，拜御史中丞。鼎上言：“经营中原，当自关中始。经营关中，当自蜀始。欲幸蜀，当自荆、襄始。经营大计，无出此。”

赵鼎为御史时，和议、守战、权臣、任将、用人等凡四十件，已行者三十六件。至金人到江上，又陈战、守、御策，进中丞。又言经营大业，帝受之。





兀术入建康，守臣杜充出降。通判杨邦义不屈，以血大书衣裾曰：“宁作赵氏鬼，不为他邦臣。”遂骂贼而死。

金太子兀术寇建康，郡守臣降虏，通判死节。忠叛较然矣。





岳飞败金人于广德，韩世忠大败金兀术于江中。

岳飞前败金人于氾水，此又败之于广德，飞立两次功。宗泽败之于东京，韩世忠又败之于江中，金人四败矣。





秦桧还自金师，至越州，求见帝。帝谓辅臣曰：“桧忠过人，朕得之喜而不寐。既闻二帝母后消息，又得一佳士也。”先是，朝廷虽屡遣使于金，但且守且和，而专意与敌解仇息兵，则自桧始。

秦桧自金还，到越之温州来见帝。帝见桧巧为对答，与廷臣说：“桧之忠，在廷少有。朕既知二帝母后起居安否消息，又得这一个才能不凡之士。”以前帝尝使使者到金，只是或说守或说和。至于立意与金人相好，不用兵戈，则始于秦桧。





金立刘豫为齐帝于大名府。

前济南知府刘豫，把城降金。这济南府属山东，领州四，县二十六。今金人以豫为齐帝，居大名府。大名府领州一县十。豫称帝于大名府，金僭立，豫僭号。





岳飞败金人于静安。

时飞败金人于静安，此飞已立功有三次矣。





金徙二帝于五国城。洪浩自云中密遣人奏书，以桃梨栗面等献二帝。

时洪浩被金人流递冷山，已令人访知二帝被金人徙五国城，使人奉书与果物献二帝。





以秦桧为尚书右仆射。时范宗尹既去，桧扬言曰：“我有二策，可以耸动天下。今无相位，不可行也。”语闻，乃有是命。

先是，桧从二帝至燕，金主以桧赐挞懒，为其任用，乃南伐，以为参军事。桧与妻王氏自军趋禩水砦，自言杀金人监己者夺舟而来。及见宰执，言：“如欲天下无事，须是南自南，北自北。”人多疑之。惟范宗尹及李回与桧善，力荐其忠。桧又自言有二策耸动天下。此时有策，不省何以能然，况前又有范、李之荐，因传及于帝，与荐言相合，遂拜为相。





吴玠大败金兀术于和尚原，兀术亟剔须髯而遁。初，金人至，有谋劫玠兄弟北降者。玠召诸将插血，勉以忠义，故感激成功。

吴玠，宋朝名将。和尚原，在宝鸡县西。插血，是杀牲取血，以立盟誓也。

吴玠与金兀术战于和尚原，兀术大败，又恐玠追及识其面貌，乃剃削其须而逃。初，金慕吴玠兵法勇力，计校引诱至北边，迫勒投降，兄与弟俱不放过。玠知之，召众将插血立誓，通要尽忠竭义以扶宋室，所以军士奋力，以收和尚原之战功也。玠弟璘，仕太傅宣抚，亦名将。





韩世忠拔建州，范汝为自焚死。捷闻，帝曰：“虽古名将何以加！”世忠因进讨江西、湖广诸盗。

建州，府名，属福建。前建州被范汝为所据，世忠破其城，汝为遂自焚。帝闻世忠奏捷，乃说：“世忠克建州，计前败兀术诸功，比之从古以来有名之将，孰能胜之？”世忠因以得胜之兵，进讨江西、湖广两省诸为寇盗者。





召胡安国为中书舍人。安国因上时政论二十一篇，谓：“尚志所以立本，正心所以决事，养气所以制敌，宏度所以用人，宽隐所以明德。具此五者，王之能事毕矣。”论入，改给事中。

胡安国，号康侯。时政论，是关系当时急务也。立本者，《中庸》所谓立天下之大本，然必先尚志。志而曰尚者，不是孟子高尚其志之说，此尚在帝王心上说，即如二帝陷虏，皆由志不定，故尚志为首决事，凡军　国、思祖、安民、复仇诸大事，不可不决，然必先君心正而万事可理。制敌者，如问罪金人，内修外攘，雪徽、钦二圣之耻，斥和议之说，故曰制敌急矣。然必先养气。人君气壮，则军民亦气壮；人君气馁，则军亦气馁。君以浩然之气塞于上，则军民辈皆勇往直前，而何坚不破，何敌不克，所以养气急也。用人正今日，倥偬之际，难于得人，得其人则忠正有益于国，不得人，则邪佞有损于国。又须在用之，随才器使，不可求备，然而用人又以容人之量为要也。明德，即帝尧克明峻德，即《大学》在明明德。明德中有许多工夫，正心修身齐家治国平天下都在此。不为物欲污染，不为欺诈掩蔽，即心曲隐微，必宽弘开大，如天之高，如日之明，而德始昭著矣。以上五件全具于心，则君天下之大端全备矣。安国论上，改给事中。





秦桧免，榜其罪于朝堂，示不复用。吕颐浩讽御史黄龟年劾桧专主和议，沮止国家恢复远图，乃罢桧相。初，桧所陈二策，欲以北人还金，中原人还刘豫。帝曰：“南人归南，北人归北，朕北人，将安归？”桧语乃塞。至是人始知其奸。

秦桧免相，揭其罪恶榜之于朝堂之上，示永不录用。时尚书右仆射吕颐浩隐讽御史黄龟年，劾桧专意欲与金人和议，画地与他，沮止朝廷恢复中国、迎还二圣之永远图谋。乃罢桧相。初，桧言我有二策，可以耸动天下，无相位不可行，欲要把北面人民、地方与金人，中原人民、地方与刘豫。帝初不省，即拜为相。今思想：“南付与刘豫，北付与金人，朕亦北人，置之何地？”桧无以为辩。至此，方人人知其奸恶。





岳飞大败盗彭友于雩都，虔、吉平。入见，帝手书“精忠岳飞”字，制旗以赐之。

彭友据江西赣州府雩都县，长二十里，前临大江，冈阜陡绝，多虎盗之警。岳飞于彼地大战彭友而败之，虔、吉平。来见帝奏捷，帝亲手御书“精忠岳飞”四大字，制之于旗，以旌赐飞，用表其功。





吴玠大败金人于仙人关。

仙人关，辽东地名。金人驻兵于此，玠败之。





以岳飞兼黄、复州、汉阳军、德安府制置使。时湖贼杨么与刘豫通，欲顺流而下。李成既陷襄阳六郡，又欲自江西陆行趋浙与么会。帝命飞为之备。飞奏襄阳六郡为恢复中原根本，今当先取六郡以除腹心之疾，然后加兵湖湘，以殄群盗。帝从之。逾月，襄汉悉平。捷闻，帝喜曰：“朕素闻飞行军有纪律，未知其能破敌如此。”

黄是黄州府，汉阳是汉阳府，襄阳是襄阳府，湖是襄湖，俱属湖广省所属。德安是九江府，江西省所属。高宗以飞诸处制置使。时湖寇杨幺与刘豫交通，欲一顺水而来。且湖寇李成已陷襄阳六府，又欲从江西陆路直奔浙江，与杨幺会合。高宗命飞防备之。飞就奏言，襄阳六府，是恢复中国根基，先收复六府以去腹心之病，然后起兵到湖湘以灭众寇。帝意正与飞合。一月之外，襄汉尽平。复捷报闻于帝，帝大喜，说：“朕平素听闻飞行军一本纪律而行，不道他能除灭寇盗，立如许大功绩也。”





以赵鼎为尚书右仆射，兼知枢密院事。初，以鼎都督川、陕、荆、襄诸军事，条奏便宜，朱胜非忌而抑之。时鼎上疏将赴川、陕，会刘豫使子麟以金师寇淮南，报至，举朝震恐。帝曰：“卿岂可远去，当相朕。”制下，朝士相庆。

赵鼎方奉旨都督川、陕二省，荆、襄二府军事，条陈事宜，被朱胜非谮忌而沮抑之。至是鼎方赴任。值刘豫子以金人之师寇淮南地方，举朝君臣震惧。帝乃曰：“卿岂可往川、陕，留以为相朕矣。”制命遂相鼎，满朝俱庆宰相得人矣。





韩世忠大败金人于大仪镇，追至淮南还。捷闻，帝曰：“世忠忠勇，朕知必能成功。”沈与求曰：“自建炎以来，将士未尝与金人迎敌一战，论者以此举为中兴武功第一。”

大仪镇，地名。淮，是淮安府。韩世忠迎金人兵于大仪镇交战，金兵大败。世忠兵又远追至于淮上而退。捷音闻于朝，帝说：“世忠存心忠而气力勇，临事自然好谋而成者。”在朝有沈与求说：“自建炎初年起兵与金人战，至今绍兴四年，共八年以来，惟此举我朝中兴首功，为宋朝君臣稍为吐气，今后当图后举可也。”





帝自将御金师，次于平江府，以张浚知枢密院事，视师镇江。浚至，见赵鼎曰：“此行举指皆合人心。”鼎笑曰：“喻子才之功也。”浚视师江上，将士勇气十倍。

赵鼎劝帝亲征金、齐，帝从之。喻樗谓鼎曰：“大龙临江，兵气百倍。若使宣抚江、淮、荆、浙、福州诸道军赴阙，为朝廷归路。”帝遂发临安，驾次平江府，欲自度江决战。帝曰：“逆豫犹使子，岂可烦至尊耶？”以张浚视师镇江，对赵鼎说：“此一行，举动尽当人心。”鼎笑说：“喻子才裁度之功也。”喻樗，字子才。张浚于江上观兵，凡在将士，勇气加十倍。





金师渡淮北归。帝语张浚曰：“赵鼎真宰相，天佐朕中兴，可谓社稷之幸。”鼎奏：“金人虽逃归，尤当博采群言，为善后之计。”于是诏议攻战备御，措置绥怀之方。李纲上疏，帝褒谕之而不能用。

时挞懒屯泗州，兀术屯竹塾镇，为韩世忠所扼，以书约战，且言张枢密已在镇江。兀术说：“张枢密贬岭南，何得在此？”乃出浚文书示之。兀术色变，遂有归志。会雨雪馈绝，引师还。帝谓赵鼎说：“近将士争先，守臣自效，卿之力也。”鼎谢曰：“皆出圣断，臣何力焉。”鼎奏金人虽去，尤当广收众论，为后日计。于是李纲上疏，帝赐赞美，而终不用。





龙图阁直学士致仕杨时，著书讲学为事。学者推为程氏正宗。罗从彦往从三日，惊汗浃背，曰：“不至是，几虚过一生矣。”朱熹谓：“龟山倡道东南，游其门潜思力行，任重诣极者仲素一人而已。”学者称为豫章先生。李侗从从彦学，悟曰：“学问不在多言，但默坐澄心体认天理而已。”学者称为延平先生。朱熹称侗气节豪迈，而充养完粹，自然中有成法。

杨时号龟山。程氏，程明道。罗从彦字仲素。从彦从学龟山。李侗字延平。侗又从学从彦。今龟山致仕，以汪、黄小人而居宰辅之尊，贤否倒置矣。





岳飞受命讨杨幺，其党黄佐曰：“岳节使号令如山，不如往降。”遂降。飞单骑按其部，复遣佐至湖中，视其可乘者擒之，可劝者招之。佐疑飞玩寇。张浚曰：“岳侯忠孝人，兵有深机，胡可易言？”会旨召浚还防秋，飞袖小图示浚，曰：“都督能少留。”不八日而捷书至。浚叹曰：“岳侯神算也。”

湖贼杨幺向与刘豫通，欲从襄汉自江西陆行趋浙，与李成会合。岳飞平之，其党已先胆破矣。至是其党黄佐者，说：“岳节使军中号令如山岳之不可捍，我辈犯之，只卵被泰山压耳，不如投降。”佐遂降。飞即单骑至黄佐营中，点检按验其部伍。仍遣佐到湖中，视其贰三者擒之，可以言语劝从者招徕之。佐又疑飞以寇为玩。张浚谓之曰：“岳侯忠信孝义之人，其军中大有机变，说不可尽。”正值圣旨召浚还临安以防秋警，飞即于袖内出一小图示浚，说：“都督且未去，寇可不待八日而捷音至矣。”浚俟之，不八日，捷书果至。浚乃叹说：“岳侯之算，真有神助者也。”





六年，以韩世忠为京东、淮东路宣抚处置使，屯楚州。岳飞为京西、河北路宣抚副使，屯鄂州。张浚每称二人可倚以大事，故并命之。

京东、淮东、京西、河北，宋分天下二十三路，京东东路为一路，京东西路为一路，京西南路为一路，京西北路为一路，淮南东路为一路，河北东路为一路，河北西路为一路。楚州、鄂州二郡名，韩、岳分为二处。宣抚张浚每每称赞二人，可倚仗以恢复中原大事，所以并用二人任之。





以岳飞为湖北、京西宣抚使，进拜太尉。飞数请恢复中原，走刘豫而复陕右，屯浚、滑而经略两河。社稷长久之计，实在此举。帝曰：“中兴之事，一以委卿。”飞遂图大举。秦桧主和议，忌之，言于帝，请诏飞诣都督张浚议事。浚谓飞曰：“欲以淮西军付王德、吕祉，何如？”飞曰：“德与郦琼不相下，恐必争。吕尚书不习军旅，恐不足服众。”浚曰：“张俊、杨沂中何如？”飞曰：“张宣抚暴而寡谋，沂中视德等耳，岂能御此军哉？”浚艴然曰：“浚固知非太尉不可也。”飞曰：“都督以正问飞，飞不敢不尽其愚，岂以得军为念哉！”遂与浚忤。即日上表乞终丧，步归庐山。浚怒，奏飞求去要君，遂以张宗元监其军。

时飞以湖北、京西宣抚使加太尉。十余次奏请与金人战，恢复中原，迫走刘豫，收复陕右，屯兵浚、滑二县名，属顺天大名府，经略淮南、淮北两河。社稷长久之计，实在此举。帝说：“中兴事业，一仗卿身上矣。”飞此时正拟为恢复计。值秦桧力主与金人讲和，嫉飞，言于帝，诏诣都督张浚处议军事。浚与飞不合，遂相矛盾。飞即上表乞还庐山之母丧，竟自步归。浚奏飞求去要君，借终丧以逆君命，罪不容逃矣。遂举张宗元监飞军事。此实忌飞爵位与齐，以议见忤宜矣。





以王德为淮西都统制，郦琼副之。二人交讼，召德还。参谋吕祉密奏罢琼，漏语。琼怒叛降豫，祉死之。张浚悔不用飞言，乃因力求去。荐赵鼎代为相。浚去，帝欲远窜浚，鼎力救，故止贬永州。

初，张浚欲以淮西军付王德、吕祉。飞说：“王德与郦琼各是己非人，终致争斗。况吕尚书不闲习军事，虑其不能服众人。”今王德与郦琼果然不睦，上召德还归。吕祉密地奏罢琼之副，偶几事不密，琼觉惧罪，怒叛王德，投降刘豫去，执吕祉杀之。此时张浚悔飞先见之言不用得，以至败事，乃引咎求去。帝问：“谁代卿？桧何如？”浚对暗。又问赵鼎，对得之。桧由是憾浚。浚得赵鼎言，遂奉祠罢，安置永州。





帝定都临安。

帝因无志中原，以临安僻在海隅，又非用武之地，图苟安而已。若有志中原，不都川、陕则都荆、襄，不都建康，则都维扬矣。





以秦桧为尚书左仆射。时朝士相贺，独吏部侍郎晏敦复有忧色，曰：“奸人相矣。”闻者皆以其言为过。

初，张浚与赵鼎论人才，浚极称桧善。鼎曰：“此人得志，吾辈无所措足矣。”及鼎再拜相，桧惟鼎言是从，鼎遂言桧可大任。桧相，满朝相庆，独晏敦复知人，洞烛其奸，忧形于面，曰：“奸人作相耶！”闻者俱以其为过。





参知政事刘大中与赵鼎不主和议，秦桧忌之，荐萧振为御史。振即劾大中，罢之。鼎曰：“意不在大中也。”振亦谓人曰：“赵丞相不待论，当自去矣。”遂罢鼎。

秦桧主与金人讲和，赵鼎与刘大中主与金人战，复中原，意已相背。桧因大中参知政事，赵鼎为相，思劾去之，乃荐萧振为御史。振由我荐，欲劾鼎及大中，彼必惟吾意指，遂劾大中。鼎曰：“振之劾，桧之计也。意在我，不在大中也。”振也说：“今赵丞相不必劾，当自见几矣。”未几，鼎知上先入之言，引疾求罢，遂出知绍兴府。





诏侍从、台谏详议和金得失。先是，礼部侍郎曾开当草国书，辨视体制非是，论之不听，请罢。桧慰之曰：“主上虚执政以待。”开曰：“儒者所争在义，爵禄弗顾也。”复引古谊折之。桧大怒。至是，晏敦复等皆言不可和，李纲亦上疏，不省。枢密院编修官胡铨亦上书，连贬窜。陈刚中启事贺胡铨，吴师古锓其书于木，金人募其书千金。师古坐流袁州。

帝下诏，凡侍从、台谏详议与金人讲和可否。前此礼部侍郎曾开当起草创制书，与其词意若何，桧不合，曾开请罢。桧阳为慰之曰：“主上留执政之位，虚以待公。何求罢也？”开曰：“儒者于义之所在，宜明诤之。执政之位虽尊，儒者不顾也。”开又援引故事来辨。桧便动怒，见于容色矣。至是晏敦复、尹焞等俱极口说不可与金人和。李纲亦上疏言不可和。上不悟。胡铨也上疏，遂罢职远窜。时陈刚中有书贺胡铨此贬，吴师古镌板以传之。金人闻知，觅得其书者予千金。桧知之，坐以罪，流配于袁州。





岳飞在鄂州上疏，力陈和议之非，有“愿定谋于全胜，期收功于两河，唾手燕、云，终欲复仇而报国，誓心天地，尚令稽首以称藩”之语。疏入，桧益怒，遂成仇隙。

初，岳飞为京西、河北路宣抚副使，屯鄂州，至是上疏于朝，力诋讲和之失。其疏词有云“愿定谋于全胜”，矢志出万全之谋也。云“期收功于两河”，相期两河收复以见功也。云“唾手燕、云，终欲复仇而报国”，言向所失四京、燕、云之地，金人唾手而还我，庶国仇可复，而国恩可报。云“誓心天地，尚令稽首以称藩”，言对天立誓，不与贼俱生，歼其渠魁，以正冠履之分，终令为藩国称臣。此疏入，桧以飞不附己，不从和议，失信金人，己之权不专故也。





四川宣抚使吴玠用兵本孙、吴，务远略，不求小利。御下严而有恩，故士卒乐为之死。自富平之败，金人专意图蜀。微玠当其冲，无蜀久矣。

孙、吴，是孙膑、吴起，战国时名将，其兵法有《武经七书》传于世。玠行军务远大之谋略，不狃隘小之便利。待下士卒，有罪必诛，有功必赏，虽严而以恩济之，故士卒愿为之出死力。前金人富平之败，立意有图四川一省之志，而四川所以不被金人陷者，以玠当一面之冲，守御密而机谋胜也。故卒后西人思之，作庙以祀焉。





李纲为相七十日，其忠诚义气，动乎远迩。每使者至金，金人必问李纲、赵鼎安否。其为远人畏服如此。

李纲位观文殿大学士、庞西公，然不能立朝日久，建复中原之业。而其一身用舍，为社稷生民安危，由一腔之忠诚。一生之义气凛凛然，华夏蛮夷无不闻风仰慕。金人虽夷虏顽慢，每见中国使人至，必问公举动安否。其远方畏服，惓惓敬服如此。





金人寇京西，帝赐岳飞札曰：“设施之方，一以委卿。”飞遣牛皋、李宝等，分布经略西京诸郡，而自率军长驱以阚中原。皋、宝相继败金人于京西，而秦桧力主和议，奏谕旨班师。

札，是手札。时金人攻掠京西二路。帝赐岳飞手札曰：“设施方略，尽属于卿。”飞乃使牛皋、李宝二将，分布经营谋略西京几郡军事，而飞自统军长驱直入，以看顾中原可复。于是皋、宝协力接踵，与金人战于京西，大败之。而秦桧之主于讲和，奏遣司农少师李若虚诣飞军谕旨班师。





岳飞大败金兀术于郾城。初，兀术以拐子马万五千来。飞戒步卒，以麻札刀入阵，勿仰视，第斫马足。拐子马相连，一马仆，二马不能行。飞军奋击，遂大破之。兀术大恸曰：“自海上起兵以来，皆以此胜，今已矣！”愤甚，复合师十二万侵颍昌。飞使王贵及子云，又大败之。兀术夜遁，追奔千五里，中原大震。飞使梁兴渡河，会太行忠义、两河豪杰，败金人于垣曲。又败之于沁水，遂复怀、卫州。太行道绝，金人大恐。飞又大败兀术于朱仙镇。兀术走还汴，飞遣使修治诸陵。

郾城县属河南开封府。兀术犯郾城，其兵用拐子马，以三匹马为一拐，一马仆地，二马俱行不动。飞命士卒步敌，以麻绳束刀，冲入其阵，只看马足斫去，勿得上视。军士奋力斫马足，兀术兵遂大破，哭曰：“自从起兵，皆是此阵胜人，今日休矣！”恨极，又合兵十二万攻颍昌。颍昌即许州，郾城邻县。飞使副将及子岳云又杀败之。兀术畏惧夜逃，贵与云追逐他千五多路，中原百姓大喜。飞又使副将梁兴渡河，约太行忠义、两河豪杰败兀术于垣曲。太行山在彰德、卫辉二府界内。垣曲，地名。又败兀术于沁水。沁水在山西，泽州属县。又收复怀、卫二州。怀，怀庆府；卫，卫辉府，俱属河南省。自是太行一路，人迹断绝，金人畏惧。飞又大败兀术于朱仙镇。朱仙镇，地名。兀术于是还奔汴梁去。飞方能修治宋太祖、太宗诸陵寝。初，金人寇河南，尽发诸陵，骸骨暴露。有义士假妆乞人，潜取其骸骨，藏以趋至临安献之，收置庙宇。至是重整诸陵葬之。





岳飞奉诏班师，河南州郡复陷于金。时两河豪杰皆期日兴兵与官军会，父老百姓顶盆焚香者充满道路。自燕以南，金人号令不行。金将王镇等帅其众内附。飞大喜，语其下曰：“直抵黄龙府，与诸军痛饮耳。”秦桧方欲画淮以北与金人和，讽台谏请诸将班师。于是飞一日奉十二金字牌。飞愤惋泣下，拜曰：“十年之力，废于一旦。”乃引兵还。民遮道泣曰：“我辈戴香盆，运粮草以迎官军，金人皆知之。相公去，我辈无噍类矣。”飞亦悲，取诏示之。留五日以待民徙，从而南者如市。初，兀术败于朱仙，欲弃汴而去。有书生叩马曰：“太子毋走，自古未有权臣在内，而大将能立功于外者。岳少保不免矣。”兀术乃止。及飞还河南，新复府州皆复为金有。

岳飞统兵，河南失而复得。不意帝以桧意，必欲与金人议和，诏飞班师，河南州府得而复失，仍陷于金人。所可恨两河豪杰，俱拟兴师大举恢复，与官军期约，父老及士民听从的与百姓每焚香于盆，以头顶之者遍满道涂。自燕以南，金人号令，民不奉行，就是金人将官姓王名镇者，都以军士归附。飞大喜悦，对其在下军士说：“直到金人黄龙府，擒得兀术渠魁，迎还二圣，中原重整。那时与君等痛饮以洗宿恨耳。”秦桧正要剖分淮之北畀金求和，潜讽台谏尽诏诸将还师，庶向日与兀术相期之约不爽耳。于是飞一日内奉朝廷十二次金字牌诏回。飞愤恨泣下，拜来诏曰：“十年征战之劳苦，一朝付之东流。”乃不得已引兵而还。万民遮蔽于路，哭曰：“我每顶香盆，运供粮草，以迎候官军。金人若知相公兵去，其一来，我小民毛发无存矣。”飞亦哭泣，只得取诏书示民看了。姑缓五日还师，待百姓迁徙，从军中而南行如归市。初，兀术兵败于朱仙镇，意要弃舍汴梁而逃去。偶有一书生拜于马前曰：“太子不必去，从古以来，朝中有权臣，必忌大将立功于外。今宋朝有秦桧，岳少保必不免加罪，况立功乎！”兀术乃留不去。自飞还师，河南新复州府，仍为金人有。





秦桧以刑部侍郎张九成排和议，贬之。

张九成上策，以中兴之主，刚德为尚，去谗节欲，远佞防奸，皆中兴之本也。桧以九成与喻樗谤讪和议，遂贬官有差。





刘锜败兀术于柘皋，又败之于东山。敌望见惊曰：“此顺昌旗帜也。”即退走。锜复庐州，旋奉诏班师。

柘皋在太平路。庐州巢县有柘皋河。东山一曰孤山。顺昌属福建延平府。庐州府属应天。刘锜以太尉为威武节度使。前已曾败术一次。兀术两败于刘锜，远望旗帜，即前败我兵者，遂退奔。锜复归庐州府。桧主和议，尽收诸将兵柄也。





张俊首请以所部隶御前，力赞和议。桧喜之。

张俊为枢密使，以己部下军士留御前听调，用是和议。桧悦之。





岳飞以恢复为己任，不附和议，尝读桧奏，至“德无常师，主善为师”二语，恚曰：“君臣大伦，根于天性。大臣而忍面欺其主耶！”兀术遗桧书曰：“汝朝夕以和请，而岳飞方为河北图。必杀飞，始可和。”桧遂罢飞为万寿观使，奉朝请。

飞不附桧和议，力主恢复。兀术乃遗书与桧：“汝朝夕以和来请，而究竟岳飞正在图河北。看来飞在，和决不成。杀飞，和乃可必。”桧遂讽中丞何铸等，论飞奉旨援淮西而不进，比于张俊按兵淮上，欲弃山阳而不守，乃罢之。





下岳飞于大理狱。桧以飞不死，终梗和议，己必及祸。及与张俊谋，必欲杀之。乃密诱飞部曲，能告飞事者优赏，卒无应者。闻飞统制王俊，善告奸，号雕儿，以奸贪屡为张宪所抑，使人谕之。王俊许诺。于是桧、俊谋以张宪、王俊皆飞部将，使其徒自相攻发，因以及飞父子，庶帝不疑。俊乃自为状付王俊，妄言副都统制张宪谋据襄阳，还飞兵权。执宪赴镇江行枢密府鞫之，使宪自诬，谓得飞子云手书，命宪营还兵计。宪被掠无完肤，竟不伏。俊手自具狱成，告桧。桧矫诏遣使召飞父子证宪事，飞笑曰：“皇天后土，可表此心。”遂与云就大理狱。桧命中丞何铸庭诘之。飞裂裳以背示铸，有旧涅“尽忠报国”四大字，深入肤理。既而阅实俱无验。铸察其冤，白之桧。桧曰：“此上意也。”乃改命万俟卨。卨素与飞有怨，遂诬飞致书张宪、王贵，令虚申探报以动朝廷，云与宪书令措置，使飞还军。且云其书已焚，附会成狱。大理卿薛仁辅等，皆言飞无辜。判宗正寺士请以百口保飞无他，且曰：“中原未靖，祸及忠义，是忘二圣，不欲复中原也。”皆不听。韩世忠不平，诣桧诘其实。桧曰：“岳云与张宪书，虽不明，其事莫须有。”世忠曰：“莫须有三字，何以服天下也！”

桧以飞不附和议，且兀术致书桧曰：“必杀飞，始可和。”桧遂置飞于大理狱。大理狱，拘罪人之地。桧以和议不成，身必及祸，乃同张俊谋，必欲杀之。乃暗地以重赏置之，有告飞者予之。但同朝惟俊、桧恨飞，此外绝无人也。闻得飞手下统制王俊善于讼，号称雕儿，素以奸贪数为张宪排抑。以王俊又在张宪下，必思报平素排抑之仇，使人谕以此意，正合其怀。桧与俊就谋以张宪、王俊俱是飞部下将，使其二人自相攻击，因以及飞父子，则帝自然无疑。俊乃自草相构之状，潜与王俊造言副都统制张宪阴谋占据襄阳，还飞兵权。拘宪送镇江府行枢密府鞫，强使宪自诬，谓得飞子岳云手札，致宪营还兵计。宪被拷掠，身无完肤，竟不伏。张俊手自具供状告桧。桧不为题请朝廷，矫为天子诏令，遣使召飞父子证实宪事。飞笑曰：“皇天在上，后土在下，天地昭明，此心可对，不可妄加陷害也。”桧即命拘飞与子云就大理狱。桧使中丞何铸跪飞于庭，鞫之。飞裂开衣露背，示铸见之，有旧时墨涅刺“尽忠报国”四大字，其墨深入肉内。既而坐实，俱无证验者。何铸察飞冤，往陈于桧，冀一宽其罪。桧曰：“此举实帝不喜悦，欲置之死地，我辈何必强为之理说哉！”又改命重勘，使万俟卨。卨平素与飞曾不有合，遂诬坐飞致书张宪、王贵，令枉造手申报上，以耸朝廷，听云与宪书令措置，使飞还军。且说其书付火焚灭，巧为坐实就狱。大理卿薛仁辅诸官尽说飞父子无罪，字字句句枉法。判官宗正寺官士敢以一家百口保飞无此事，且说：“中原未及恢复，大祸已加忠义之辈，是不与二圣复仇，又不要恢复中原也。”桧俱不听。此时韩世忠闻飞父子诬坐重辟，心抱不平，往与桧穷究其故。桧曰：“岳云与张宪书，虽不明白道，其事莫须有。”世忠曰：“莫须有三个字，天下闻之谁为心服？”





韩世忠屡抗疏言秦桧误国之罪，桧讽言官论之，罢为醴泉观使。世忠自是杜门谢客，绝口不言兵。

韩世忠为秦桧主和议，误天下国家，数抗疏论之。桧讽御史论罢。世忠自杜门，闭口而已。





秦桧杀万寿观使岳飞于大理寺狱，云与张宪弃市。洪皓在金，以蜡书奏言：金人所畏惟飞，及闻其死，诸酋酌酒相贺。

秦桧以金字牌十二召岳飞，贬为万寿观使，随诬坐置大理寺狱，矫诏并云与宪弃市。洪皓使金被拘，欲寄信，恐为金人检验，细书藏于蜡丸中，潜以寄归。书云：金人向畏惧者飞，知其死，酋辈设酒相庆，见中原永为我有矣。





加秦桧太师，封魏国公，以和好成也。

秦桧主和议，至是和议成，以何铸签书枢密院事，奉表称臣于金，故加秦桧是职。





行人洪皓留金十五年，至是和议成，还入对，求郡养母，除徽猷阁直学士。复以论事忤桧，出知饶州。

初以皓充金通问使，金人执之，流递冷山，经十五年。时以割地讲和得归。甫受职，即罢之。





徙赵鼎于吉阳军。桧怨其不附和议。

前以赵鼎不主和议，桧命萧振劾之。罢之，安置潮州，又徙吉阳。桧曰：“此老倔强犹昔。”





秦桧死。桧居相位十九年，劫制君父，倡和误国，忠良诛尽。兴大狱诬张浚等五十三人，病亟释。

桧主和议，不欲恢中原，令高宗牵手制足，惟其指使；忠良将相，被其屠戮。病不成狱，实天意不能容之也。





虞允文大败金师于东采石。刘锜执允文手曰：“朝廷养兵，而大功乃出一儒生。我辈愧死矣！”允文还入对，帝嘉叹曰：“允文天性公忠，朕之裴度。”

采石，山名，属应天太平府北，昔李白尝乘月与崔宗之放歌豪饮处。虞允文为川、陕宣谕使，时败金师于采石。因王权已去，李显忠未来，贼兵充斥，允文大败之。裴度，唐封晋公。





帝至建康，张浚迎拜道左。卫士见浚，无不以手加额。浚起废复用，风采隐然，军民倚以为重。

前张浚以淮西王德、郦琼之败，贬永州，起判建康。因帝驾至，张浚拜迎道左旁。凡护驾宿卫之士卒，久闻浚名，及见其容貌，无不举手谢天。中兴可倚重者，况废而再起，至举动之风神采色，正大有作为之日，军国之事、万民之命倚重焉。





洪迈充金贺登极使，金令于表中改“陪臣”二字。迈执不可，遣还。

时金人弑其主亮于瓜州，金师北还，立乌禄为帝。桧以和议成，奉表称臣于金。今新主立，命洪迈充金贺登极使臣。金人必要于表内“臣”字上加一“陪”字，言臣犹不敢，仅仅陪耳。迈执意不肯。即“臣”字亦出桧意，至于“陪臣”两字，羞辱极矣。





卷之二十八





宋纪






小至

小至〔一〕


天时人事日相催，冬至阳生春又来。刺绣五纹一作文添弱线〔二〕，吹葭六琯动浮灰。岸容待腊将舒柳，山意冲寒欲放一作破梅。云物不殊乡国异，教儿且覆掌中杯〔三〕。

〔一〕小至：《唐会要》：开元八年，中书门下奏开元新格。冬至日祀圆丘，遂用小冬日视朝。按小冬日，即小至也。邵宝曰：小至谓至前一日，如小寒食之类。

〔二〕添线：《海录》：《岁时记》：晋魏间，宫中以红线量日影。冬至后，日添长一线。而杜诗云“刺绣五纹添弱线”，鲁直诗“宫线添尺余”，未知孰是。旧注引《唐杂录》：唐宫中以女功揆日之长短。冬至后，日晷渐长，比常日增一线之功。

〔三〕掌中杯：旧注引《覆杯池》及《礼记》“覆醢”为解。偶观李太白《宴北湖》诗云：“感此劝一觞，愿君覆瓠壶。荣盛当作乐，无令后贤吁。”则知覆杯乃倾尊倒瓮，及时行乐之意。二公诗，正可相发明也。






○代裴中丞贺分淄青为三道节度表

臣某言：伏见某月日制，分淄青诸州为三道节度都团练观察等使者。蛇豕之穴，忽为乐郊；氛之余，尽成和气。伏惟皇帝陛下天付昌期，神开宝历，复升平之土宇，拔妖孽之根源。自西自东，不违于指顾；我疆我理，咸得其区分。山川备临制之形，道途适征徭之便，俾侯既定，赐履以宁。异青、衮之封，爰从古制；解曹、卫之地，实契雅谋。车甲永藏，马牛勿用，俗被雍熙之化，代知仁寿之期。农事载盛于耨芟，儒风重兴于俎豆。足使季札观鲁，更陈南之仪；山甫徂齐，复正东方之赋。臣总戎远地，不获陪贺阙庭。（阙）


第四十四佳丽卦〔阴位得令巽风东南〕：三上三中四下宜阴之象

象曰：青牖紫房，中有姬姜，容颜丽色，芝兰吐芳。

颜曰：阴位兴隆，事由女人。病自瘥，所求得。又曰：纯阴在下，上应天人，质气鲜香，若芝兰也。百事皆泰，行人即还，婚姻最善，万事皆吉，人皆向慕也。

何曰：此内贵之卦。谋望与讼，遇有人力及内贵、僧尼、道人，吉。居家出外，财利有庆，万事皆泰也。

陈曰：人道富盛，而有盛阴在下以相应，富贵之家，妇人宠盛之象也。故曰云云。

刘曰：重刚在上，阳道光也。群阴下承，象姬姜也。宜尔子孙，必蕃昌也。

此课群阴虽盛而处下位，阳道光明于上，柔不敢干，遂为正应。其占百事皆顺，行人即还，婚姻大吉，交好弥善，疾病不死。承天曰：此课系阴，若占阳事则不吉也。

诗曰：一朵花枝艳更芳，清香馥郁透兰房。因风吹送终成笑，好问筵前醉几场。

又曰：采药天台路转迷，桃花流水赴佳期。春风啼鸟多情思，寄语刘郎且莫归。


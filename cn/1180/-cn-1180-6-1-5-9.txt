辞加恩疏


昨该臣等以讲读诸臣学士申时行等效劳年久，乞恩升级，以示激劝。兹该文书官孙斌口传圣意：俯念臣等提调讲读，亦有勤劳，欲一体加恩。令臣等具拟上请。钦此。

臣等伏奉纶音，不胜感激，敢不钦遵以仰承恩眷？但念臣等猥以浅薄，俱蒙皇上简任辅弼。辅弼之职，上则培养君德，翼赞庙谟；下则表率群僚，修明庶政。其职最为繁重，最难称塞。若提调讲读，不过职分中之一事，实与诸臣之专供一职者不同。虽每日趋侍讲筵，改定讲义，亦不过总其大纲，率领诸臣以供事而已。又何功之可言，何劳之可录？夫掠人之美以自为功，谓之窃；无其实而冒其赏，谓之忝。忝与窃，臣等不敢为也。伏望皇上俯鉴微忱，免廑圣念。所有加恩一节，万不敢承。止将原本拟票上请，伏乞圣裁。臣等仰蒙恩念，不胜感激图报之至。






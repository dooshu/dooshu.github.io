○李氏张夫人墓志铭

临淄李伯鱼妻者，范阳张氏女，讳德性。孝悌柔婉，能日诵数千言，习礼明诗，达音妙缋，德言容工，盖出人也。伯鱼天下善为文，擢校书郎，出为青州司功而卒。夫人寡居无子，以归宗焉，长安二年，四十有八，倾逝於康欲里，殡於永通门外。景龙三年，家疚居贫，季弟说鬻词取给，冬十月，安厝伯姊於万安山阳，苍梧不从，古之制也。北望先陇，西接妹邱，明灵其嘉，永安此室，衔哀叙志，呜呼孔怀。铭曰：

送我伯姊，万安之坟。精灵何处？为雨为云。彼临淄兮千里，望倏忽兮夫君。


荅李寺丞书

某再拜昨晩辱示真踪备形雅旨属以专介迨於严扃率尔奉酬缺然未足及再加紬绎赜其会归如聆玉音若抽茧绪酌之不竭鑚之弥坚何词辩之纵横文采之巨丽俊发若此其谁敢当然士君子之立身大丈夫之处世当以道义为胜负岂以位貌为等差故仲尼不过陪臣子云仅至执戟贾谊止傅于梁国梅福才尉于南昌皆名震方来道冠天壤宁与夫司马善宦四至九卿曲逆阴谋啓封万室条侯倨贵卢杞奸邪享列鼎之荣据三事之位同日而语耶矧君侯富有春秋老于文学承阀阅之後若单平之家生绮纨之中挺布素之行凡所着述必得作者之风至于游从莫非一时之隽心无城府言成阳秋以孝谨着於闺门以寛厚伏於侪辈临事刚决而能断结交悠久而不忘譬诸椒兰人所服媚由夫桃李下自成蹊实为卿材居然国器而未引金门之籍未践赤墀之涂藏器甚深括囊靡露困于卑位形於话言愚以为君侯德美既彰富贵何远亦犹黄琮苍璧必以礼天神地祗明月夜光终须置掌握怀?所宜居易以俟待价而沽乃为乾坤之珍符皇王之宝玩苟自跃於冶求为镆鎁来献於庭愿剖荆璞或未见辩反谓不祥此交游之情郑重之至也君侯明达聪悟专柔直方修饰廉隅佩服名敎三揖而进愿保格言一掷成卢何为得隽更味环中之旨勿贻动者之讥况才识并优英华外发?珪緤组诚天理之必然雾隐泥蟠盖时命之未会耳幸惟旷度见采狂言式懋永图克保全德不胜喋喋之至


◇别封彭城王勰三子为县公诏

故太师、彭城武宣王，道隆德盛，功高微管，协契先朝，导扬末命。扶疴济难，效汉北之诚，送往奉居，尽鲁南之节。宗社赖之以安，皇基由之永固。而谦光守约，屡增邑之赏，辞我受少，终保初锡之封。非所谓追旧报恩、念勋酬德者也。可以前后所封户，别封三子为县公，食邑各一千户，庶以少慰仁魂，微申朝典。（《魏书·彭城王勰附传》）


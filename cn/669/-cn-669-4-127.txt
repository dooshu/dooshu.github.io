127　格物之學莫近於詩　詩詠諸物之義　詩經有多識之益


格物之學，莫近於詩。關關之雎，摯有别也；案：周南關雎毛傳：「雎鳩，王雎也。鳥摯而有别。」呦呦之鹿，食相呼也。小雅鹿鳴毛傳：「鹿得蓱，呦呦然鳴而相呼。」德如鳲鳩，言均一也；曹風鳲鳩毛傳：「鳲鳩之養其子，朝從上下，莫從下上，平均如一。」德如羔羊，取純潔也；逸齋詩補傳二：「裘之必用羔，既取羔羊之德；絲必用素，亦取潔白之義也。」仁如騶虞，不嗜殺也。召南騶虞序：「仁如騶虞，則王道成也。」毛傳：「騶虞，義獸，白虎黑文，不食生物，有至信之德則應之。」鴛鴦在梁，得所止也；小雅鴛鴦箋：「梁，石絶水之梁。鴛鴦休息於梁，明王之時，人不驚駭，自若無恐懼。」桑扈啄粟，失其性也。小雅小宛毛傳：「桑扈，竊脂也。」箋：「竊脂肉食，今無肉而循場啄粟，失其天性，不能以自活。」倉庚，陽之候也；鳴鵙，陰之兆也。豳風七月毛傳：「倉庚，離黄也。鵙，伯勞也。」箋：「陽，温也。温而倉庚又鳴，可蠶之候也。伯勞鳴，將寒之候也。五月則鳴，豳地晚寒，鳥物之候，從其氣焉。」正義：陳思王惡鳥論曰：「伯勞以五月鳴，應陰氣之動。」蒹葭露霜，變也；秦風蒹葭毛傳：「蒹葭，葭蘆也。白露凝戾爲霜，然後歲事成。」桃蟲拚飛，化也。周頌小毖毛傳：「桃蟲，鷦也。鳥之始小終大者。」正義：「陸璣疏云：『今鷦鷯是也。微小於黄雀，其鶵化而爲鵰，故俗語鷦鷯生鵰。』」〇朱子集傳：「拚，飛貌。」「鶴鳴于九皋，聲聞于野」，誠不可掩也；朱子集傳語。「鳶飛戾天，魚躍于淵」，道無不在也。義本中庸。「南有喬木」，正女之操也；周南漢廣毛傳：「南方之木美。喬，上竦也。」正義：「木以高其枝葉，人無休息者；女由持其潔清，人無求思者。」「隰有荷華」，君子之德也。鄭風山有扶蘇箋：「荷華生于隰，喻忽置美德者于下位。」〇毛詩李黄集解十：黄實夫曰：「山有扶蘇，亦有橋松；隰有荷華，亦有游龍。以見國人未嘗無君子，亦未嘗無小人，在人君能辨之耳。」「匪鱣匪鮪」，避危難也；小雅四月箋：「非鸇鳶能高飛，非鱣鮪能處淵，皆驚駭辟害耳。」「匪兕匪虎」，慨勞役也。小雅何草不黄箋：「兕虎，比戰士也。」正義：「言我此役人，若是野獸，可常在外。今非是兕，非是虎，何爲久不得歸，循彼空野之中乎？」蓼莪、常棣，知孝友也；小雅蓼莪序：「刺幽王也。民人勞苦，孝子不得終養爾。」蘇子由詩傳曰：「莪蘿可食而蒿不可食，譬如生子者將賴其養也。幽王之世，孝子行役而遭喪，哀其父母生己之勞而終不得養，如采莪者之得蒿也。」〇小雅常棣序：「燕兄弟也。」毛傳：「常棣，棣也。」箋：「承華者曰鄂，不當作拊。拊，鄂足也。」〇毛詩李黄集解李迃仲曰：「楊龜山爲國子祭酒，嘗論此詩，以爲常棣上承而下覆，華則覆蕚，蕚則承華，兄弟之和睦當如此也。」蘩、蘋、行葦，見忠信也。召南采蘩毛傳：「蘩，皤蒿也。公侯夫人執蘩菜以助祭，神饗德與信，不求備焉。」又采蘋毛傳：「蘋，大蓱也。」箋：「蘋之言賓也，藻之言澡也。婦人之行尚柔順，自潔清，故取名以爲戒。」〇大雅行葦序：「行葦，忠厚也。周家忠厚，仁及草木。」〇隱三年左傳：「風有采蘩、采蘋，雅有行葦、泂酌，昭忠信也。」葛屨褊而羔裘怠也，魏風葛屨序：「刺褊也。魏地陿隘，其民機巧趨利，其君儉嗇褊急，而無德以將之。」〇檜風羔裘序：「大夫以道去其君也。國小而迫，君不用道，好潔其衣服，逍遥游燕，而不能自强於政治。」蟋蟀儉而蜉蝣奢也。唐風蟋蟀序：「刺晉僖公也。儉不中禮，故作是詩以閔之。」〇曹風蜉蝣序：「刺奢也。昭公國小而迫，好奢而任小人。」毛傳：「蜉蝣，渠略也，朝生夕死。」「爰有樹檀，其下維榖」，美必有惡也；小雅鶴鳴毛傳：「榖，惡木也。」正義：「以上檀蘀類之，取其上善下惡。」陸璣疏云：「幽州人謂之榖桑，荆、揚人謂之榖，中州人謂之楮。殷中宗時，桑榖共生是也。」「周原膴膴，堇荼如飴」，惡可爲美也。大雅緜箋：「廣平曰原。周之原地在岐山之南，膴膴然肥美。其所生之菜，雖有性苦者，甘如飴也。」黍以爲稷，心眩於視也；王風黍離李迃仲曰：「説文：『黍，稷屬而黑者也。』王氏曰：『視稷而謂之黍者，憂而惛也。』」〇逸齋補傳六：「憂思亂於中，則瞻視眩於外。閔周室者，黍稷不分；念父母者，莪蒿莫辨。此黍離、蓼莪所爲作也。」蠅以爲雞，心惑於聽也。齊風雞鳴正義：「常禮以雞鳴而起，今夫人之在君所，心常警懼，但恐傷晚，故以蠅聲爲雞鳴。」「緑竹猗猗」，文章著也；衞風淇澳序：「美武公之德也。有文章，又能聽其規諫，以禮自防。」「皎皎白駒」，賢人隱也。小雅白駒毛傳：「宣王之末，不能用賢，賢者有乘白駒而去者。」「贈以芍藥」，「貽我握椒」，芳馨之辱也；鄭風溱洧毛傳：「芍藥，香草。」陳風東門之枌毛傳：「椒，芬香也。」〇男女相會戲謔，以此爲贈貽，故曰「芳馨之辱」。「焉得諼草」，「言采其蝱」，憂思之深也。衞風伯兮毛傳：「諼草，令人忘憂。」嚴氏粲曰：「我欲植之以銷憂，今我思伯，至於心病，恐非諼草所能療也。」〇鄘風載馳毛傳：「蝱，貝母也。」朱子集傳曰：「將欲升高望遠，以抒憂想之情。言采其蝱，以療鬱結之疾。」「柞棫斯拔」，「侯薪侯蒸」，盛衰之象也；大雅緜「柞棫拔矣」箋：「柞，櫟也。棫，白桵也。」皇矣「柞棫斯拔」箋：「天既顧文王，乃和其國之風雨，使其山樹木茂盛，言非徒養其民人而已。」朱子緜集傳：「拔，挺拔而生，不拳曲蒙密也。」〇小雅無羊「以薪以蒸」箋：「麤曰薪，細曰蒸。」正月「侯薪侯蒸」箋：「侯，維也。林中大木之處，而維有薪蒸爾。喻朝廷宜有賢者，而但聚小人。」正義：「薪蒸，柴樵之名。」「鳳凰于飛」，「雉離于羅」，治亂之符也。大雅卷阿箋：「鳳凰往飛，翽翽然，亦與衆鳥集於所止。衆鳥慕鳳凰而來，喻賢者所在，群士皆慕而往仕也。因時鳳凰至，因以喻焉。」〇王風兔爰，逸齋詩補傳六謂：「兔狡而難取，以喻背叛之諸侯。雉介而易斃，周之君子自喻也。兔則爰爰而自得，雉則憂網羅之多，故不樂其生者，自比於雉也。」相鼠、碩鼠，疾惡也；衞風相鼠序：「刺無禮也。」〇魏風碩鼠序：「刺重斂也。國人刺其君貪而畏人，若大鼠也。」采葛、采苓，傷讒也。王風采葛序：「懼讒也。」毛傳：「葛所以爲絺綌也。事雖小，一日不見於君，憂懼於讒矣。」〇唐風采苓序：「刺晉獻公也。獻公好聽讒焉。」毛傳：「苓，大苦也。采苓，細事也。首陽，幽辟也。細事喻小行也，幽辟喻無徵也。」引而伸之，觸類而長之，有多識之益也。

【何云】絶佳賦。






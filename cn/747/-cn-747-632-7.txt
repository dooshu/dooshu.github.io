○迎长日赋（以“三王郊礼，日用夏正”为韵）

气之至兮景之长，郊之初兮国之阳。将有事於新日，以无忘乎旧章。太史先期而以告，天子斋心而有常。且曰经纪不忒，乃贞明而成象；疾徐中度，胡躔次而可量。俟一人天临而斯出，俾群後景从而有光。可以冠千古之嘉礼，轶三代之盛王。然後五辂乃驾，六龙是骖。迎炎精表著明於君象，就阳位乃展礼於国南。斯可以人咏明哉，且知配虞帝之二；工升歌也，奚独美文王之三。且天有两曜兮日无其匹，域有四大兮王居其一。将报本而郊天，因宣明而主日。大司徒执圭以表位，群有司奉璋而有秩。羲和御之而有伦，畴人则之而无失。运行之次，望迟迟以就阳；寅宾之时，见杲杲而已出。始也戒职司，明国体。卜郊之典无阙，迎日之义爰启。受命於祖，作龟於祢。是皆匪愆於仪，未有不谨於礼。礼容必呈，祀事孔明。迎扶桑之初，乃实柴而荐敬；因吉土之兆，同埽地而贵诚。信列辟之盛节，俾历代而作程。魏则朝於献岁，夏则置乎小正。今则听封人之善祝，采从臣之嘉颂。时令空美於风行，帝力孰知其日用。人悦於下，礼行於郊。不独服尚元素，器遵陶匏。是知礼之设也，教之大者。彼孔称“从周”，殷因於夏。曾未若我後敬授人时，而天锡纯嘏。


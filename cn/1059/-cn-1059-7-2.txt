○陈子经

四明陈桱子经，尝作通鉴续编，书宋祖陈桥之事曰：「匡胤自立而还。」方属笔之顷，雷忽震其几，子经色不变，因厉声曰：「老天虽击陈桱之臂，亦不改矣。」后三日，子经昼寝，梦为人召去，至一所，门阙壮丽，如王者居。门者奔入告云：「陈先生来矣。」子经进，立庭下。殿上传呼升阶，中坐者冕旒黄袍，面色紫黑，降坐迎之曰：「朕何负于卿，乃比朕于篡耶？」子经具知其宋祖也，谢曰：「死罪，臣诚知以此触忤陛下，然史贵直笔，陛下虽杀我，不可易也。」王者俛首，子经下阶，因惊而寤。洪武中，子经为起居注，坐法死。临刑，上曰：「吾特为宋祖雪愤矣。」 【 此事予旧闻诸先辈 【 此事予旧闻诸先辈　原本阙「予」字，据说库本补。】 ，近见陈永之先生所记云：旧编书奉周主为郑王，子经易「奉」字为「废」，与此不同。】


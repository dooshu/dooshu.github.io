○仆射不当受中丞侍郎拜议

左右仆射初上，受左右丞诸曹侍郎诸司四品及御史中丞已下拜。谨按开元礼及六典，并无此仪注，不知所起之由。或以为仆射师长百僚，此语亦无证据，惟有曹魏时贾诩让官表中一句语耳。且尚书令是正长，尚无受拜之文，故事与御史中丞、司隶校尉号三独坐。伏以朝廷比肩，同事圣主，南面受拜，臣下何安？纵有明文，尚须厘革。故礼记曰：君於士不答拜，北其臣则答之。况御史中丞殿中御史是供奉官，尤为不可仪制令虽有隔品之文，不知便是受拜否？及御史大夫亦曾受御史已下拜，今并不行，盖以礼数僭逼，非人臣所安。元和六年七月诏崔、段平仲与当时礼官王泾、韦公肃等同议其事，理甚精详，今请举而行之，庶为折衷。


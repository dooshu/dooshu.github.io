○加天地大宝尊号大赦文

自昔皇王受命，必降於元符；天人协心，乃彰於大号。朕缵承元绪，虔奉睿图，何尝不精意真宗，专心庶政。幸以边隅厎定，风雨时若。人和岁稔，且洽於时雍；极瑞殊祥，荐臻於昭应。故得玉芝再产，秘牒元通。至道降休，先圣储祉，顾惟菲德，曷以克当？是用祗荐崇名，永扬洪烈。群公百辟，援义比事，诚请不已，固辞不获。以今日敬膺典册，曰开元天地大宝圣文神武应道皇帝。徽章载茂，寅畏增深，宜因稽古之典，式布惟新之泽，可大赦天下。

自天宝八载闰六月五日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。朕永惟风教，渐冀还淳，至於宏贷之名，亦思复古。其天下百姓丈夫户头者，宜各赐爵一级。征镇之役，其来久矣，虽存素备，谅在变通。顷者用兵，盖非获己。今西戎摧殄，北虏归降，南蛮东夷，咸来稽颡，亦可谓四海无事，万里廓清。减戍息人，思宏善贷，其军镇兵非切要可均减者，宜令本镇节度使与所司商量处置奏闻。其百姓有频经征戍者，已后差点之次，不在此限。高年给侍，义存养老，因时定式，务广仁恩。其天下百姓丈夫七十五已上，妇人七十已上，宜各给一人充侍，任自拣择。至八十已上，依常式处分。唐虞省刑，画冠不犯，秦汉制法，密网维烦，理乱之源，得失斯在。朕常想淳古，务崇敦朴，刑期不滥，政协无为。岂惟守於升平，庶有臻於大道。顷者详诸条目，已从简易，至於结断，尚虑深刻，所贵从宽，示其知禁。宜令中书门下与刑部大理寺法官审更详定。法律之间，有所不便者，具条目闻奏。

禘祫之礼，以存序位；质文之变，盖取随时。国家系本仙宗，业承圣祖，重熙累盛，既锡无疆之休，合享祭神，思宏不易之黄。自今已后，每遇禘祫，并於太清宫圣祖前设位序正。上以明陟配之礼，钦若元宗；下以尽虔恭之诚，无违至道。比来每缘禘祫，时享则停，事虽适於从宜，理或亏於必备。已后每缘禘祫，其常享无废。享以素馔，三焚香以代三献。又奉先追远，礼惟昭德，崇福展敬，义在因心。自今已后，献祖宣皇帝、宣庄光皇帝、光懿皇后忌日，宜令京城一日设斋，太祖景皇帝、景烈皇后、代祖元皇帝、元贞皇后忌日，京城三日行道。

元宗妙本，实备微言，垂范传策，将宏至化。朕所以发求道之使，远令搜访，因听政之馀，亲加寻绎。既判讹谬，爰正简编，必有阐扬，以敦风教。今内出一切道经，宜令崇元馆即缮写，分送诸道采访使，令管内诸郡转写。其官本便留采访郡太一观持诵。圣人垂训，盖先於道，学者宗本，必有其师。文宣王与圣祖同时，俱为教首，虽考言比德，理在难名，而问礼叙经，迹彰亲授。思广在三之义，用崇得一之尊，宜於太微宫圣祖前，更立文宣王遗像，与四真人列侍左右，且道降真符。

天有成命：藏之於密，则取固名山；彰之以类，则发祥星洞。况灵仙所集，宜表殊休。太白山可封为神应公，所繇四时祭祀。其金星洞改为嘉祥洞，所管华阳县改为真符县。仍置一祠宇，仙人台下置一观。两京并十道於一大郡亦宜置一观，并以真符、玉芝为名。每观度道士七人，修持香火。户部侍郎兼御史中丞王鉷，以才授委，以忠奉上。顷命精求元记，克协神心，宜旌乃诚，俾正章绶，特与三品。其李浑等三人，既亲传真诰，因获元符，当有甄明，用旌福应。宜令中书门下量其所能，具状闻奏，当别处分。又九州之镇，实著礼经；三代之典，必崇望秩。事既属於报功，义有符於锡命。其九州镇山，除入诸岳外，并宜封公。仍各置祠宇。已有祠宇者，量更增修。其五岳四渎，虽载常祀，储庆发祥，当申昭报。宜令所在长官各陈祭礼，名山大川，亦量事致祭。天下侍老，并量赐酒面。内外见任文武官职事官，三品已上赐爵一级，四品已上加一阶。其京文武官在京及诸色陪位官通表使等赐帛有差。率土之内，赐酺三日。


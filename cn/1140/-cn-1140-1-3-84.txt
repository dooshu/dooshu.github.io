山门游记

宁郡匝万山其磥砢而谽谺者往往窍为洞穴而其环山皆洞交属旁通者莫如宁邑之山门山石横亘中豁如瓮城高广数丈其西为文脊峰中多平野山为郛郭其前後高下以洞名者曰朝阳曰紫云曰涟漪曰枇杷曰龙潭相距不一里许朝阳者南向爽垲户牖三面相传瞿硎先生披鹿裘坐石室处东百余步从怪石中侧坠下者紫云也窅深而明时出云气自西北穿磵谷深黑可三百步??闻流泉僧炬而导客南出於山之尻所谓涟漪者也左陟山椒又陷而中虚崖罅有枇杷树洞以是名其稍远者为龙潭大旱不涸龙窟其中嘉靖间土人竭水灌田雷奋龙见日为昼暝其水东北迳涟漪合流滙於港口其余如窦如井多深陿不可入春夏水涨灌输万窍衆山怒号若考钟鼔始入门曰灵岩寺有古木大数十围人称瞿硎树寺外精舍有所谓凿銕庵者又别辟一石门随山架宇倚石为壁曲榭层楼人蹈空际中有狮子峰倚天昂首环顾崇岩万怪竦叠余少而闻之将老而游春日既佳欢兴殚洽乐其洞穴之幽而多轩豁通朗给人游目类有道而能容者时无瞿硎子石室閴然然其人遁迹韬光而桓温造访物色使伏滔作赞温故自可哉千百世下求斯人之车尘马迹又可得哉


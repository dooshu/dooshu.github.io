○故秘书郎姜君墓志

秘书郎姜，字某，开元皇帝外孙也。始，楚国公皎与上游，益贵幸，子庆初得尚某公主，生，生三日，上曰：他物无以饷吾孙。即敕有司以第六品告与绯衣银鱼，得通籍出入。凡名是官七十某年，终不徙。然其间在蜀、汉、荆、楚以大诸侯命守州邑，辄以劳称。时缺则复命。好游嗜音，以生贵富，畜妓，能传宫中声，贤豪大夫多与连欢。后加老风病，手足奇右可用，不能就官。士有载酒来，则出妓搏髀笑戏，观者尚识承平王孙故态。元和十四年月日终。桂州都督御史中丞裴公曰：“噫！帝戚也，葬不可以廉。”为具物祭以豚酒。月日葬州东南一里。子某，年若干。母曰雷姬。铭曰：

始贱终贵。于世为遂。幼荣老穷。在物为凶。均之得丧，谁缺谁丰。若君者银朱子始生，钟鼎以及壮。不矍矍于进取，不施施于骄伉。左弦右壶，乐以自放。虽老而客死，未尝戚乎己。与夫拳拳恐悸，蒙谄负义，得之拘拘，荣不盖愧，以终其身而不能止者，不犹优乎！


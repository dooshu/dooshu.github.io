◇尹嘉罪议

被府宣令，普议尹嘉大辟事，称法吏葛滕签，母告子不孝，欲杀者许之。法云，谓违犯教令，敬恭有亏，父母欲杀，皆许之。其所告惟取信於所求而许之。谨寻事原心，嘉母辞自求质钱，为子还责。嘉虽亏犯教义，而熊无请杀之辞。熊求所以生之，而今杀之，非随所求之谓。始以不孝为劾，终於和卖结刑，倚傍两端，母子俱罪，滕签法文，为非其条。嘉所存者大，理在难申，但明教爰发，矜其愚蔽。夫明德慎罚，文王所以恤下，议狱缓死，《中孚》所以垂化。言情则母为子隐，语敬则礼所不及。今舍乞宥之评，依请杀之条，责敬恭之节，於饥寒之隶，诚非罚疑从轻，宁失有罪之谓也。愚以谓降嘉之死，以普春泽之恩，赦熊之愆，以明子隐之宜。则蒲亭虽陋，可比德於盛明，豚鱼微物，不独遗於今化。（《宋书·何承天传》，永初末，有尹嘉者，家贫，母熊自以身贴钱，为嘉偿责，坐不孝，当死。承天议，值赦并免。）


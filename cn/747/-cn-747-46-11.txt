○加马璘实封制

敕：大将在外，勤劳有功，或未进秩，必当加赋，更书侯社，益茂朝章。四镇北庭行军兼泾原等州节度使开府仪同三司检校工部尚书兼御史大夫上柱国扶风郡王马璘，以牧人御众之才，膺方叔召虎之任。现事诘禁，以屏西郊。抚和其人，一乃心力。智谋濬发，忠义偘然。武能用典，师在制命。纪逖伐叛，服柔示怀。惩密人之不恭，执戎子以数罪。务於礼德，以济威刑，关右宁谧，赖其镇定。社稷之卫，予嘉乃勋，厚其田租，式宠戎阃。可加实封二百户，馀如故。


○庆抱日赋（以“日辉映，精彩相耀”为韵）

太阳淳精兮，表德於君，德感珍瑞兮，应天垂文。晓望东方，升辉辉之丽景；晴分上汉，睹郁郁之祥。若乃运协尧年，灵符舜日，灿玉叶以繁布，抱金轮而半出。灼烁兮乍似汉祖隐居横紫气，兮又若楚王乘舟捧萍实，岂锦江之所拟，谅秦镜之非匹。既而五彩不散，三足增辉，英英而浮光并射，杲杲而合璧相依，信乾坤之道不昧，知君臣之德同归。

我唐由是越五驰声，超三表圣，臣如而仰均雨露，君并日而用敷德政。故表乃祯祥之主，遂其日之性，始漠漠以飞空，复昭昭而远映。迹前王之能事，曷比夫今日之休庆也。徒观其启重霄而迥出，得中道而遐征。不傍楼台，讵随於聚散；不依城阙，但耀其真精。氤氲兮匪氛雾而能杂，泱漭兮知气而不生。懿夫日丽天兮出巨海，瑞应臻兮见其彩，云浮空兮霭休祥，灵辉集兮宝其相。故可以卜年永祚，奕圣蕃昌。

大矣哉！兹瑞之为庆，裨福善而无疆。若鲰生者，饮化阙庭，削迹海峤，睹庆而动咏，仰圣日以观妙。是知物无不感，幽罔不照，蠢兹动植之类，莫不息阴而发耀。


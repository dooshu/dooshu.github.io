○元宗幸西凉府观灯赋（以“春夕游幸，见天师术”为韵）

昔在明皇帝，召叶尊师。当新岁月圆之夜，是上元灯设之时。帝谓京洛，他处固难比也；师言良夜，今宵亦可观之。於是请宸游，凭妙术。将越天宇，俄辞宣室。扶凤辇以云举，揭翠华而飙疾。不假御风之道，倏忽乘虚；如因缩地之方，逡巡驻跸。已觉夫关陇途尽，河湟景新。到沓杂繁华之地，见骈阗游看之人。千条银烛，十里香尘。红楼逦迤以如昼，清夜荧煌而似春。郡实武威，事同仙境。彩摇金像之色，光夺玉蟾之影。一游一豫，忽此地以微行；不识不知，竟何人而望幸。於时有露沾草，无云在天。金鸭扬辉而光散，冰荷含耀以星连。乐异梨园，徒笙歌之满听；人非别馆，空罗绮以盈前。既而斗转玉绳，漏深银箭。周回未惬於睿旨，历览尚劳於宸眷。莫不混迹尊卑，和光贵贱。亦由凤隐形於众鸟，众鸟莫知；龙匿影於群鱼，群鱼不见。俄而归思潜轸，皇情不留。仿佛而方离边郡，斯须而已在神州。稍异穆王，至自瑶池之会；非同汉武，来从柏谷之游。一自风灭兰，云迎羽客。尘昏蕃塞之草，烟暝秦陵之柏。空令思唐德之遗民，最悲凉於此夕。


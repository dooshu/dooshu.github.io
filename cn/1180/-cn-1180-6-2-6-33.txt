答蜀抚会确庵计都蛮善后事


都蛮未平之先，蜀中士大夫求免其毒害而不可得。今既克复，遂欲窥其土田有之。此私情之难徇者也。

众蛮残孽，当其降服之初，乘吾兵威，分北而散遣之，为力甚易。今已一年余矣，彼既恋其故土，又曾许以抚怀，乃一旦欲别处之，祸萌当自此生矣。仍宜怀之以恩义，久任刘显以弹压之。数年之后，人情定帖，畏威怀惠，皆吾赤子矣。

蜀人有倡为余党未尽之说者，皆欲利其土地耳。公宜熟计其便，毋徇人言，坐隳前功。






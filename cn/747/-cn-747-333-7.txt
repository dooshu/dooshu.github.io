○为李林甫谢腊日赐药等状

右。昨晚内使曹侍仙至，奉宣圣旨，赐臣腊日所合通中散驻颜面脂及钿合，并吃力伽丸、白黑蒺藜煎揩齿药等。逼夜又赐粳米一百石、面二十袋。适中使杨元新至，又赐侯夷鱼、鲂鱼、鲑鱼等，仍便令膳造。伏以嘉平旧节，炼药良辰，锡灵仙之秘方，均雨露之殊泽。金膏玉散，驻齿於衰容；瑞面香粳，顿丰盈於私廪。况侯鱼、鲂、鲑等，降自天厨。中使炮烹，皆承圣法，不资椒桂之力，备适盐梅之味。臣窃位岁久，叨荣日深。调鼎之功，未施於毫；登俎之美，屡浃於恩波。徒荷生成，何酬造化？无任稠叠感戴之至。


临江府学记

蕲州高君培守临江之二年郡学荒圯惧无以宣教化慨然兴复营画百计新孔子庙及殿阁门庑屏楔之属既坚既饰丹雘有烂工事毕举君子谓良二千石之急所先也学成集吏士释奠请为记示诸生於乎学记备矣韩欧王曾诸家皆祖经祢传推明孔氏之指其详盖不胜述云临江罹兵祸十余年毁垣发屋书籍煨烬士无比肩立或掇拾故业十亡六七漫不复省记又或坐逋赋累疲薾奔走终岁不见宫墙遑诵习孔氏哉尊孔氏之学在由其道近者以教学濶疎议罢师儒废科目缝掖皇皇赖

上嘉惠学校不果行嗟乎道之衰也繄无学使然哉前事者後事之师余无暇远举尔郡之人物可略数也守正不阿则孔公恂萧公燧理学醇恪则刘公清之彭公龟年文章赡敏则刘公敞攽兄弟范公梈劲直敢言则孔公文仲及武仲平仲慷慨赴国难则陈公乔李公邈练公子寜乘时辅主则金公幼孜胡公俨数者行虽不同其皆不见拒於孔氏之门矣维今国家军旅旁午犹置师儒守科目不废而异能硕德魁垒之士罕闻焉其洵有之伏而未彰耶夫修明孔氏之业上以称广厉师儒至意下以嗣美其郷之贤士大夫垂耀史册後世奉之与尸祝等士不可不任其责诸生其毋忘太守今日之勤坠吾夫子之绪爰次厥词刻石庙门是役也郡丞杜君养性别驾温君如璜司理陆君璿清江令张君暥先後有助法得并书


幽栖

何处是幽栖？

城南路少西。

杨花穿户入，燕子避帘低。



棋局聊相对，茶炉亦自携。



溪头云易合，晚雨又成泥。

幽栖

幽栖少人客，积病得衰残。



身纳分司禄，儿须远次官。



新寒换衣典，闲日借书观。



更叹秋来瘦，晨兴觉帽宽。

幽栖

闲人了无事，地僻称幽栖。



（左臼右市）米留鸡食，移琴避燕泥。



桐生窗欲暗，笋长径还迷。



不作容车计，门闾尽放低。



幽栖

自卜幽栖地，频惊岁月移。

乡邻祟礼让，子弟习书诗。



喔喔鸡鸣树，狺狺犬吠篱。



谋生已过足，富贵亦何为？



幽栖

谁谓幽栖陋，茅茨足庇床。



雨便梧叶大，风度练花香。



浴佛儿童喜，缫丝妇女忙。



朅来三十载，吾鬓固宜霜。




○授张直方田牟将军等制

敕。统环营於中禁，司徼道於右街。非节效素彰，见义而锱铢爵禄；威谋夙著，宣力而践更翰垣，则何以为我信臣，膺兹宠寄。检校刑部尚书兼左金吾大将军张直方，沈果知机，忠烈继志。承许国之义训，有能军之勇名。豹变除习俗之风，鹰扬多御从之术。自脱屣幽、蓟，奉职警巡，勤固有夙夜之劳，谨严得谁何之任。前太平军节度使田牟，体怀忠厚，气概雄迈。袭台耀之洪伐，振家声於勋籍。深识战器之本，亟升勇爵之班，马岭雁塞，常绝烟尘之警；西楚东鲁，每闻辑睦之方。而皆早读父书，动合军志。克隆绍续之业，备详奇正之机。是宜委以禁戎，为之御侮。长期门以绝席，拥缇绮而式遏。俾之重闭，斯谓尔劳。题剑弄印，仍旧服。勿替徽问，勉承宠光。直主诃右龙武将军。牟可右金吾将军。


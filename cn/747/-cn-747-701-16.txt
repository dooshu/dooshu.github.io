○请赐刘沔诏状

右，访闻刘沔颇练兵机，惟临机决策，不免迟疑。兵书云：“用兵只闻拙速，不闻巧迟。”深恐过为慎重，渐失事机。望赐刘沔诏：比缘回鹘未为扰侵，且务绥怀；今既杀戮边人，驱劫牛马，频已有诏，速令驱除。自度便宜，临机应变，不得过怀疑虑，皆待指挥。朝廷既假以使名，令为诸将节制，边境之事，皆以责成。向後或要移营进军，一切自取机便，不必皆候进止。未审可否？


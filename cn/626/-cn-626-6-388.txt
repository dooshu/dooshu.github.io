俞山人安期一十一首

【望海二首】

纷纷灵异变昏朝，阴火随波远自飘。

龙藏函经连水府，蜃楼开市借云霄。

星临东极无分野，山入南荒有沃焦。

日日潮来长应候，似应西答百川朝。

汤谷遥看接汉津，浮槎真可犯星辰。

天穷岛客西开户，水阔鲛人下结邻。

异鸟避风曾祀鲁，神鞭驱石想经秦。

桑田那接蓬莱上，翠辇东南总浪巡。

【哭莫方伯子良】

濯研池犹墨，邀宾径欲荒。

草青仍倒薤，树白已垂杨。

夕鸟行书几，寒云发影堂。

修文之帝所，扶侍有仙郎。

【代送中使织衮还朝】

织罢冰绡进御归，鲛人水国暂停机。

自怜不及吴蚕老，一吐新丝上衮衣。

【怀方子及时谪滇南盐官】

一辞画省动经年，疲马长驱万里天。

汉女蛾眉同辇妒，楚臣芳草异乡怜。

谪居敢怨监盐井，领郡应须乞酒泉。

魂梦苍茫愁远道，夜郎西去总蛮烟。

【沅江杂述二首】

山过白马渡，千里断平原。

水出云根上，帆行石峡门。

未寒厓已冻，不雨昼多昏。

何自闻人语，荒荒虎豹村。

平明逢绝浦，幽晦气萧萧。

青浪吹花涌，玄云作叶飘。

傍林愁啸鬼，刺水惧潜妖。

近午欣看日，羁魂始自招。

【过洞庭湖】

南北占星日，相随任远飘。

舆图沦浩荡，舟楫变昏朝。

雁力翻风尽，蛟宫隐浪遥。

最怜无定处，雷雨失青霄。

【龙君扬赴永安赋别二首】

迢递边夷戍，悲酸绝海行。

百忧缘国事，一哭岂私情。

积气寒相结，江声夕未平。

离鸿何意识，哀怨向人鸣。

功罪宁论实，驰驱只自伤。

一身酬谤牍，九死列戎行。

海树交吹瘴，蛮花不受霜。

长城谁可倚，今日尔投荒。

【夜过承恩寺与吴允兆谈旧得离字】

两度高楼夕，孤钟落木时。

悲欢残夜语，生死故交期。

傲骨贫偏长，浮名久渐疑。

十年身借客，犹自愧要离。


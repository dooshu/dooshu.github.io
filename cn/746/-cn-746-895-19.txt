卷895_19【拨棹子】  尹鹗

风切切，深秋月，十朵芙蓉繁艳歇。小槛细腰无力，

空赢得，目断魂飞何处说。

寸心恰似丁香结，看看瘦尽胸前雪。偏挂恨，少年抛掷。

羞睹见，绣被堆红闲不彻。

丹脸腻，双靥媚，冠子缕金装翡翠。将一朵，琼花堪比。

窠窠绣，鸾凤衣裳香窣地。

银台蜡烛滴红泪，醁酒劝人教半醉。帘幕外，月华如水。

特地向，宝帐颠狂不肯睡。


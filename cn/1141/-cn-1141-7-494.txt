坠楼篇为毛明府女咏

黄鹄歌慷慨，千春为辛酸。
苦节诚不易，捐躯良独难。
倬彼婉娈女，皎若青琅玕。
濯濯露下柳，郁郁霜中兰。
结缡未盈旬，失侣悲孤鸾。
矢心殉同穴，涕泪双汍澜。
日夜姆防卫，强活非所安。
藿食长呜咽，常怜地下单。
举身如落叶，自掷层楼端。
其下皆石墄，碎璧理无完。
呜呼百灵护，形体无摧残。
陨绝久复苏，魂返伤肺肝。
死去侬计得，生存惨不欢。
白石尚可烂，东流何当还。
嗟此桃李华，抗言凌岁寒。



走笔赠独孤驸马





《唐书》：玄宗女信成公主下嫁独孤明。《初学记》：驸马都尉，汉武置也，掌御马。历两汉，多宗室及外戚与诸公子孙任之。至魏何晏，以主婿拜驸马都尉。其后杜预尚晋宣帝女高陆公主，拜驸马都尉。王济尚晋文帝女常山公主，拜驸马都尉。后代因晋、魏以为恒，每尚公主，则拜驸马都尉。《通典》：唐驸马都尉从五品，皆尚主者为之。开元三年八月敕驸马都尉从五阶，宜依令式，仍借紫金鱼袋。天宝以前，悉以仪容美丽者充选。



都尉朝天跃马蹄，香风吹人花乱飞。银鞍紫鞚照云日，[一]左顾右盼生光辉。[二]是时仆在金门里，待诏公车谒天子。[三]长揖蒙垂国士恩，[四]壮心剖出酬知己。一别蹉跎朝市间，青云之交不可攀。[五]傥其公子重回顾，何必侯嬴长抱关。[六]

[一]薛道衡诗：“卧驰飞玉勒，立马转银鞍。”吴均诗：“朱轮玳瑁车，紫鞚连钱马。”《韵会》：“鞚，马勒也。”



[二]曹植《与吴质书》：“左顾右盼，谓若无人。”



[三]《汉书·哀帝纪》：“待诏夏贺良等。”应劭注：“诸以才技征召，未有正官，故曰待诏。”又《东方朔传》：“朔上书，高自称誉，上伟之，令待诏公车。”颜师古注：“公车令，属卫尉，上书者所诣也。”《旧唐书》：翰林院，天子在大明宫，其院在右银台门内；在兴庆宫，院在金明门内；若在西内，院在显福门内；若在东都、华清宫，皆有待诏之所。其待诏有词学、经术、合炼、僧道、卜祝、术艺、书弈，各别院以廪之，日晚而退，其所重者词学。



[四]《战国策》：豫让曰：“智伯以国士遇臣，臣故以国士报之。”



[五]江淹《袁叔明传》：“友人袁炳，与余有青云之交，非直衔杯酒而已。”



[六]《史记·信陵君传》：魏有隐士曰侯嬴，年七十，家贫，为大梁夷门监者。公子数厚遗之，不肯受。公子于是乃置酒大会宾客，坐定，公子从车骑虚左自迎侯生，侯生摄敝衣冠，直上载公子上坐，不让。又谓公子曰：“臣有客在市屠中，愿枉车骑过之。”公子引车入市，侯生下，见其客朱亥，俾倪故久立，与其客语。微察公子，公子颜色愈和，乃谢客就车。至家，公子引侯生坐上坐，偏遍宾客。酒酣，侯生谓公子曰：“嬴乃夷门抱关者也，而公子亲枉车骑自迎嬴于众人广坐之中，不宜有所过，今公子故过之。然嬴欲就公子之名，故久立公子车骑市中，过客以观公子，公子愈恭。市人皆以嬴为小人，而以公子为长者能下士也。”于是罢酒，侯生遂为上客。






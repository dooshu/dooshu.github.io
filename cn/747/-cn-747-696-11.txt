○欹器赋（并序）

癸丑岁，馀时在中枢，丞相路公见遗欹器。赠以古人之物，永怀君子之心，尝欲报以词赋，属力小（一作少）任重，朝夕踞，固未暇於体物。今者公已殁世，馀又放（一作旋）逐，忽睹兹器，凄然怀旧，固追为此赋，公灵筵。词曰：

昔周道砥平，既安且宁。赫赫公旦，配德阿衡。谓难守者成，难持者盈。始作兹器，告於神明。至仲尼宪文武之道，思周公之德。入太庙而观器，睹（一作见）遗法而叹息。且曰：“月满而亏，日中（一作盈）则昃。”彼天道而常然，欲久盛而焉得。乃沃水於器，微（一作俯）察要终。挹彼注兹，受（一作授）之若冲。虚则О，似君子之困蒙；中则端平，若君子之中庸。既满则跌（一作满则倾跌），霆浪电发。器如坻ㄨ，水若河决。非神鼎之自盈，异衢樽之不竭。盖欲表人道之隆替，明百事之有节。然兹器也，不以中而自藏，不以跌而自伤。其过也如彼薄蚀，其更也浸发辉光。得其道者，居则念於丰，动乃思於谦受。颜既复而不远，惠屡黜而何咎。知任重之必及，悟物盈之难久。虽神道之无形，常参然於前後。昔与君子，同秉国钧。公得之为贤相，馀失之为放臣。睹遗物之犹在，怀旧好而悲辛。思欲克己以复礼，永报德於仁人。


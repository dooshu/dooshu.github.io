○立普王儇为皇太子勾当军国制

朕守大器之重，居兆人之上，日慎一日，如履如临。旰昃劳怀，寝兴思理，涉道犹浅，导化未孚。而摄养乖方，寒暑婴疠，实有虑於阙政，且无暇於怡神。恙未少瘳，日加寝剧，万务繁综，须有主张。考之旧章，谋於列辟，思阐鸿业，式建皇储。第五男普王俨，改名儇，孝敬温恭，宽和博厚。日新令德，天假英姿，言皆中规，动必由礼。俾崇邦本，允协人心，宜立为皇太子，权勾当军国政事。咨尔中外卿士，洎於腹心之臣，敬保予子，辅成予志，各竭乃心，以安黎庶。布告中外，知朕意焉。


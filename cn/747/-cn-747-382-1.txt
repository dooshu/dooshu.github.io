○道州刺史厅壁记

天下太平，方千里之内，生植齿类，刺史能存亡休戚之。天下兵兴，方千里之内，能保黎庶，能攘患难，在刺史耳。凡刺史若无文武才略，若不清廉肃下，若不明惠公直，则一州生类，皆受其害。於戏！自至此州，见井邑邱墟，生人几尽。试问其故，不觉涕下。前辈刺史，或有贪猥昏弱，不分是非，但以衣服饮食为事。数年之间，苍生蒙以私欲，侵夺兼之，公家驱迫，非奸恶强富，殆无存者。问之耆老，前後刺史，能恤养贫弱，专守法令，有徐公履道、李公е而已。遍问诸公，善或不及徐、李二公，恶有不堪说者。故为此记，与刺史作戒。自置州以来，诸公改授，迁黜年月，则旧记存焉。


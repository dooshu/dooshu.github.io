◇赠谥褚渊诏（建元四年八月）



夫褒德所以纪民，慎终所以归厚。前王盛典，咸必由之。故侍中、司徒、录尚书事、新除司空、领骠骑将军、南康公渊，履道秉哲，鉴识弘旷。爰初弱龄，清风夙举。登庸应务，具瞻允集。孝友著於家邦，忠贞彰於亮采。佐命先朝，经纶王化，契阔屯夷，绸缪终始。总录机衡，四门惟穆，谅以同规往古，式范来今。谦光弥远，屡陈降挹，权从高旨，用亏大猷。将登上列，永翼声教。天不遗，奄焉薨逝，朕用震恸於厥心。其赠公太宰，侍中、录尚书，公如故。给节，加羽葆鼓吹，增班剑为六十人。葬送之礼，悉依宋太保王弘故事。谥曰文简。（《南齐书·褚渊传》）




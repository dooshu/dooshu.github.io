○对正室为门子判

〈甲多诸媵之子，乃以正室为门子，令限出入。或人告有违。不伏。〉

五常之教，以经王道，三族之别，则辨人伦。正昭穆以承祧，分嫡庶而继代，必诫差忒，克明敦叙。是以微子从礼，舍其孙盾；献公爱，立以奚齐。璧埋太室之庭，楚则违命；宝藏恒山之上，赵乃知才。顺之克昌，易则生乱。苟至於道，讼不可成。甲齐其家，宅心知训。钟鼓思乐，早聘问名。媵侄从观，仍邀卜姓。自殊南陌，岂秋胡之迟回；宠若东山，即谢安之携赏。於是庆徵兰梦，义感桑弧，探社金而屡祥，列阶玉以分照。同石骀之六子，庶孽斯闻；均卫家之一儿，冢嫡其取。爰崇立长，有以代亲。讵黜商臣，非取厚於江芊；宁谋子，亦何怨於惠公？趋庭既学诗人，正室遂为门子。达其礼典，穆以闺门，掌政令而攸归，限出入而奚失？信居家之理，宁父子之嘻，或人所陈，深为未可。


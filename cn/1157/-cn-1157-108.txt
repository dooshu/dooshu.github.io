●卷一百八　王礼考三

○朝仪

神宗初即位，御史中丞王陶奏劾宰相韩琦不押常朝班，陶坐黜知陈州。

陶疏略曰："忽千官瞻视之庭，蔑如房闼；艰再拜表仪之礼，重若邱山。"琦与曾公亮皆待罪。故事，朝廷以宰相日奏事垂拱，退，诣文德殿押常朝班，或已过辰正，缘中书聚厅见客，有急速公事商量，若必须轮宰臣赴文德殿押班，必於常朝事务大有妨滞，故御史台放班，行之数十年，非始於琦等。陶以论事不行，疑琦沮之，故以此劾琦。上不直陶，黜之。

熙宁元年，诏："自今授外任者，许令转讫朝辞。"

二年，监察御史里行张戬、程颢言："每欲奏事，必俟朝旨，或朝政有阙及闻外事而机速後时，则已无所及；况往复待报，必由中书，万一事干政府，则或致沮格。请依谏官例，牒閤门求对，或有急奏，即许越次登对，庶几遇事入告，毋忧失时。"诏依所请。

三年，知制诰宋敏求等言："文德殿入閤仪制，考之《国朝会要》，与今仪制所载，颇或异同。按今文德殿，唐宣政殿也；紫宸殿，唐紫宸殿也。然祖宗朝，皆尝御文德殿入閤。唐制，常设仗卫於宣政殿，或遇上坐紫宸，即唤仗入閤。如此，则当御紫宸殿入閤，方协旧制。请下两制及太常礼院详定。"诏学士院议。翰林学士承旨王珪等言："按入閤者，乃唐只日紫宸殿受常朝之仪也。唐宣政殿，即今文德殿。唐紫宸殿，今紫宸殿也。唐制：天子坐朝，必立仗於正衙。若止御紫宸即唤正衙仗自宣政殿东西閤门入，故为入閤。五伐以来，遂废正衙立仗之制。今閤门所载入閤仪者，止是唐常朝之仪，非为盛礼，不可遵行。"从之。自是入閤之礼遂罢之。敏求又言："本朝以来，惟入閤乃御文德殿视朝，今既不用入閤仪，即文德殿遂阙视朝之礼。请下两制及太常礼院，约唐制御宣政殿，裁定朔望御殿仪，以备正衙视朝之制。"诏学士院详定仪注。

学士韩维等以《入閤图》增损裁定上仪曰："朔日不值假，前五日閤门关诸司排办，前一日，有司供帐於文德殿。其日，左右金吾将军常押本卫仗，判殿中省官押细仗、先入殿庭，东西对列；文武官等分东西序立；诸军将校分入，北向立；朝堂引赞官引弹奏御史二员入殿门踏道，当下殿北向立；次催文武班分入，并东西相向对立；诸军将校即於殿庭北向立班（其班次并御史台祇应）。皇帝服靴袍，垂拱殿坐鸣鞭，内侍、閤门、管军依朔望常例起居；次引枢密、宣徽使、三司使副、枢密直学士、内客省使以下至医官、待诏及修起居注官二员并大起居诸司使以下，退排立。皇帝乘辇至文德殿後，閤门奏班齐，皇帝自後閤出，殿上索扇，升榻，鸣鞭；扇开、帘卷，仪鸾使焚香，喝文武官就位，四拜起居；鸡人唱时，舍人於弹奏御史班前西向喝大起居。御史由文武班後至对立位，次引左右金吾将军合班於宣制石南大起居，班首出班躬奏军国内外平安，归位再拜，各归东西押仗位。通喝舍人於宣制石南北向对立。舍人退於西阶，次揖宰臣、亲王以下，躬奏文武百僚、宰臣某姓名以下起居，分引宰臣以下横行，诸军将校仍旧立。閤门使喝大起居，舍人引宰臣至仪石北，俛伏跪致词祝曰讫（其词曰："文武百僚、宰臣全衔臣某姓名等言：孟春之吉，伏惟皇帝陛下膺受时祉，与天无穷，臣等无任欢呼忭蹈之至。"）归位五拜。閤门使揖中书由东阶升殿，枢密使带平章事以上由西阶升殿侍立（并依图）；给事中一员（以知门下封駁事官充）归左省位立；转对立於给事中之南（如罢转对官，每遇御史台前期牒请；文官二员并依转对官例，先於閤门投进奏状）；吏部侍郎及刑法官立於转对官之南；兵部侍郎於右省班南，与吏部侍郎东西相向立定，搢笏，各出班籍置笏上（吏部、兵部侍郎以知审官东、西院官充，刑法官以知审刑、大理寺官充）；亲王、使相以下分班出；引转对官於宣制石南，宣徽使殿上承旨宣答如议；次吏部、兵部侍郎及刑法官对揖出（见谢辞班自从别仪）；次弹奏御史无弹奏对揖出（如有弹奏，并如仪）；引给事中至宣制石南揖，躬奏殿中无事；喝祇候，揖，西出；次引修起居注官，次立排立供奉官以下各合班於宣制石南躬；喝祇候，揖，分班出，喝文武官等门外祇候，出。索扇，垂帘，皇帝降座，鸣鞭；舍人当殿承旨放仗，四色官｛卤木｝靴急趋至宣制石南，称奉敕放仗。金吾将军并判殿中省官对拜讫，随仗出；亲王、使相、节度使至刺史、学士、台省官、文武百僚、诸军将校等并序班朝堂，谢赐茶酒。皇帝御垂拱殿座，中书、枢密及请对官奏事；不引见、谢、辞班。後殿座，临时取旨。其日遇有德音、制书、御札，仍候退御垂拱殿座，制箱出外。应正衙见、谢、辞文武臣僚，并依御史台仪制唤班，依序分入於文武班後，以北为首，分东西相向，重行异位，依见、谢、辞班序位。馀押班臣僚於班稍前押班，候刑法官对揖出，分引近前揖躬。舍人当殿宣班，引转对班见、谢、辞，并如紫宸殿仪。枢密使不带平章事、参知政事至同签书枢密院事、宣徽使并立於宣制石稍北，宰臣、亲王、枢密带平章事、使相系押班者，立於仪石南（馀官并立於宣制石南，并合赞喝，閤门使），引并如仪。赞喝讫，系中书、枢密并揖升殿见、谢、辞，揖，西出，其合问圣体者，并如仪；馀官分班出（弹奏御史候见、谢、辞班绝，对揖出。其朝见，如谢都城门外御筵，及诏赴阙谢茶药抚问之类，不可合班者，各依别班中谢。对赐酒食等并门赐。其系正衙见门谢辞，亦门外喝放）。应正衙见、谢、辞臣僚，前一日於閤门投诣正衙膀子，閤门下奏目；又投正衙状於御史台、四方馆。应朔日或得旨罢文德殿视朝，止御紫宸殿起居，其已上奏目，正衙见、谢、辞班并放免，依官品随赴紫宸殿引，或值改，依常朝文德殿，自有百官班日，并如旧仪。应外国蕃客见、辞，候唤班先引赴殿庭东边，依本国职次重行异位立，候见、谢、辞班绝，西向躬。舍人当殿通班转於宣制石南，北向立，赞喝如仪，西出。其酒食分物并门赐，如有进奉，候弹奏御史出，进奉入（惟御马及担床自殿西偏门入，东偏门出。其进奉出入，文武官起居，舍人通某国进奉，宣徽使喝进奉出，节次如紫宸殿仪式）。候进奉出，给事中奏殿中无事，出。其後殿再坐，合引出者，从别仪。其日，赐茶酒，宰臣、枢密於閤子，亲王於本厅，使相、宣徽使、观文殿大学士至宝文阁直学士、两省官、待制、三司副使、文武百官、皇亲使相以下至率府副率，及四厢都指挥使以下至副都头，并於朝堂（如朝堂位次不足，即於朝堂门外序次）。管军节度使至四厢都指挥、使节度、使两使留後至刺史，并於客省厅。"诏依所定（合班图载卷末）。

元丰元年，诏右谏议大夫宋敏求、权御史中丞蔡、确枢密副使承旨张诚一、直舍院同判太常寺李清臣详定《正旦御殿仪注》，敏求等遂上《朝会仪》二篇，《令式》四十卷，诏颁行。

△元正冬至大朝会仪注

前期，有司设御座於大庆殿，东西房於御座之左右少北，东西閤於殿後，百官、宗室、客使次於朝堂之内外。五辂先陈於庭，兵部设黄麾仗於殿之内外。太乐令展宫架之乐於横街南。鼓吹令分置十二案於宫架外。协律郎二人，一位於殿上西阶之前楹，一位於宫架西北，俱东向。陈舆辇、御马於龙墀，伞扇於沙墀，贡物於宫架之南，东西相向，馀则列於大庆门之外（冬至不设贡物）。扶持执事侍立官及诸司使副立於左右，枢密院诸房副承旨承制以下立於殿下，东西相向，重行异位，北上。典仪设三师、三公、侍中、中书令、左右仆射、开府仪同三司位於丹墀香案之南，少东；次尚书左丞位於其後，皆面北，西上，亲王位於香案之南，少西，北面东上（上寿，则知同知枢密院事位於）。亲王之後门下侍郎位於其东；次左散骑常侍、次给事中、左谏议大夫、次左司谏、正言皆重行，位於其後，观文、资政殿大学士、学士，端明殿学士位於次南，并西南，北上。中书侍郎位於其西，次右散骑常侍，次中书舍人，右谏议大夫，次右司谏，正言，皆重行，位於其後，翰林学士承旨至宝文阁学士位於次南，次枢密直学士以下，次待制，皆重行，位於其後，并东面北上，起居郎、舍人夹香案东西相向，契丹使位於龙墀上，少西，北面东上，宗姓、节度使以下至率府副率，位於横街南，分东西相对，班各重行异位，北上。左右巡使位於次南，东西相向，宫架前少东，则特进以下至未升朝官，班各重行异位，北面西上。夏国使在宫架之东，军员位於其後，夏国人从次之。宫架前少西，则御史台班，节度以下，又位於西，并重行北面东上，皆视特进退一列外高丽国使在宫架之西，军员位於其後，高丽人从次之。诸蕃客位於次西陪位，进奏官位於宫架之南，诸道贡举解首位於其後，皆北面。而设叙班位於大庆门外，东西相对，以北为上。中书侍郎诸方镇表案於右，给事中祥瑞案於左（冬至不设给事中位、祥瑞案。下同）。其日，辟大庆门，列黄麾仗，张旗帜，群官宗室使各服其服以俟。太乐令帅乐工入，太常卿立於宫架前，协律郎就举麾位，中书侍郎以诸方镇表、给事中以祥瑞案，令令史、对举、侍卫官各就列。辇出，至西閤降辇，符宝郎奉宝俱诣閤奉迎，有司引秘书监以下，次御史知杂以下，次宗姓及外任防御使以下就位。侍中版奏中严，复位。少顷，奏外办。閤帘卷，殿上鸣鞭，太乐令令撞黄钟之钟，右五钟皆应。内侍承旨索扇，扇合，皇帝服通天冠、绛纱袍。御舆出西閤，协律郎俛伏，举麾，兴，奏《乾安之乐》，鼓吹振作。皇帝出自西房，降舆即御座，南向，扇开，殿下鸣跸。协律郎偃麾戛敔乐止，炉烟升。符宝郎奉宝置御座前，尚书左右丞以上，门下中书省官及待制以上至大学士正议大夫以上，御史中丞以上，宗姓及外正任观察使以上，契丹使班分东西，各以次入，奏《正安之乐》，就位。乐止，中书侍郎押表案入诣西阶下，东向立。给事中押祥瑞案入诣东阶下，西向立。押乐官归本班，起居毕，复案位。三师以下至尚书左右丞，亲王以下至百官及御史台官外正任、契丹使俱就北向位。赞者曰拜，在位者皆再拜，舞蹈，三称万岁。再拜讫，又再拜。太尉将升，中书令、门下侍郎俱降至两阶下立（冬至，门下侍郎不奏。下同）。太尉诣西阶下，行则乐作，至位乐止。升阶，中书令、门下侍郎各於案取所奏以次升，中书令取方镇官最高一表分东西立，太尉诣御座前，北向，俛伏跪奏："文武百僚、太尉具官臣某等言：元正起祚，万物咸新（冬至云"晷运推移，日南长至"）。伏惟皇帝陛下膺乾纳祜，与天同休。"俛伏，兴，降阶。侍中诣东阶升殿立，俟太尉还位，赞者曰："拜！"在位者皆再拜，舞蹈，三称万岁，再拜。引侍中进当御座前承旨，退临阶，西向，称有制，赞者曰"拜"，在位皆再拜，宣曰："履新之庆（冬至云"履长之庆"），与公等同之。"赞者曰"拜"，在位者皆再拜，舞蹈，三称万岁，再拜。侍中少退引，北向，班各分东西序立。中书令进当御座前，北向，俛伏跪奏："中书令具官臣某奏诸方镇表。"搢笏，读讫，执笏，俛伏，兴，少退，东向立。门下侍郎诣御座前奏祥瑞，如诸方镇表仪。奏毕，置所奏於案南。中书侍郎、给事中俱还本班、案退，户部尚书诣横街南承制位，俛伏，跪奏："具官某言：诸州贡物，请付所司。"俛伏，兴。侍中前承旨退，西向曰，"制可"。侍中少退，舍人曰："拜！"户部尚书再拜，还本班。次引礼部尚书就位，俛伏，跪奏："具官臣某言，诸蕃贡物，请付所司。"俛伏，兴。侍中前承旨退，西向曰："制可。"侍中少退，舍人曰："拜！"礼部尚书再拜，还本班（冬至不奏祥瑞贡物）。太史令就位。俛伏跪奏具："官臣某年某月日雲物祥瑞，请付史馆。"俛伏，兴，侍中前承旨退，西向曰"制可"。侍中少退，舍人曰："拜！"太史令再拜，还本班。侍中进当御座前，俛伏，跪奏："侍中具官臣某言"，礼毕，俛伏，兴，还位，内侍承旨索扇，扇合，殿下鸣跸，太乐令令撞蕤宾之钟，左五钟皆应，协律郎跪，俛伏，举麾，兴，太乐令令奏《乾安之乐》，鼓吹振作，皇帝降座，御舆入自东房，还东閤，扇开，偃麾，戛敔，乐止，侍中奏解严，百官退还次。有司设食案，太乐令设登歌於殿上，二舞入，架於架南。预坐当升殿者位於御座之前，文武相向，异位重行，以北为上，非升殿者位於东西廊下。尚食奉御设寿奠於殿上之东楹少南南向，设坫於尊南，加爵一（尊奠酒爵，以金玉器充）。有司设上下群官酒尊於殿下东西厢。侍卫官及执事者各立於其位。百官入就位，侍中版奏中严，复位，少顷，奏外办，閤帘卷，殿上鸣跸。太乐令令撞黄钟之钟，右五钟皆应。内侍承旨索扇，扇合，皇帝服通天冠、绛纱袍，御舆出东閤。协律郎俛伏举麾，兴，奏《乾安之乐》，鼓吹振作，皇帝出自东房，降舆，即御座，南向，扇开，殿下鸣跸。协律郎偃麾，戛敔，乐止，炉烟升，三师以下至尚书左右丞，亲王以下至同知枢密院事及百官御史台官外正任、契丹使俱就北向位，赞者曰"拜！"在位者皆再拜，三称万岁，北向，班分东西立。光禄卿诣横街南，北向，俛伏跪奏："具官臣某言，请允群臣上寿。"俛伏，兴，侍中诣东阶升进御座前，承旨，临退阶西向，曰"制可"，侍中少退，舍人曰"拜"！光禄卿再拜讫，复位。三师以下就北向位，赞者曰"拜"！在位者皆再拜，三称万岁。太尉自东阶升，诣酒尊所，北向，尚食奉御酌酒一爵授太尉，太尉搢笏执爵诣御座前跪进，皇帝执爵，太尉执笏，俛伏，兴，少退，当御座前俛伏跪奏：文武百官、太尉具官臣某等稽首言："元正首祚（冬至云"天正长至"），臣等不胜大庆，谨上千万岁寿。"俛伏，兴，退，降阶复位。赞者曰"拜！"在位者皆再拜，三称万岁，侍中承旨退，临阶西向，宣曰："举公等觞。"赞者曰"拜！"在位者皆再拜、三称万岁，北向，班分东西序立。太尉自东阶升侍立，皇帝举第一爵，作《和安之乐》，饮讫，乐止。太尉受虚爵复於坫，降阶。三师以下复北向位，赞者曰"拜"！在位皆再拜、舞蹈，三称万岁，又再拜。侍中自东阶升进御座前，俛伏跪奏："侍中具官臣某言，请延公王等升殿。"俛伏，兴，降阶复位。侍中承旨退称有制，赞者曰"拜"！在位者皆再拜，宣曰："延公王等升殿。"赞者曰"拜"！在位者皆再拜，舞蹈，三称万岁，再拜。公王等诣东西阶，升於席後立。尚食奉御进酒，殿中监省酒以进，皇帝第二爵，登歌作《甘露之曲》。升殿，群官就横位。舍人曰"各赐酒"，赞者曰"拜"，上下群官皆再拜，三称万岁。舍人曰"就坐"，太官令行酒，群官搢笏受觯，作《正安之乐》，文舞入，立宫架北，觞行一周。太官奏乐止，尚食奉御进食，置御座前。又诏群官食，太官令奏作《盛德升闻之舞曲》，舞作三成，止，出。殿中监进皇帝第三爵，群官立於席後，登歌作《嘉禾之曲》。饮讫，乐止。殿中监受虚爵，舍人"就坐"，群官皆坐。太官令行酒，作《正安之乐》，武舞进觞，又行一周，乐止，尚食奉御进食，置御座前，又设群官食，太官令奏酒，周巡食遍，如前仪。作《天下大定之舞曲》，舞作三成，止，出。殿中监进皇帝第四爵酒，登歌作《灵芝之曲》，其礼如第三爵。太官令行酒如第二爵，又一周，乐止，舍人曰"可起"。百僚立於席後，侍中进当御座前，俛伏跪奏："侍中具官臣某言"，礼毕，俛伏，兴，与群官俱降复位。赞者曰"拜"，群官皆再拜，舞蹈，三称万岁，再拜，起，分东西序立。内侍承旨索扇，扇合，殿下鸣跸，太乐令令撞蕤宾之钟左五钟，皆应，协律郎跪俛伏，举麾，兴。太乐令令奏《乾安之乐》，鼓吹振作。皇帝降座，御舆入自东房，还閤，扇开，戛敔乐止。侍中奏解严，有司承旨放仗。群官再拜，乃退。

宋敏求又言："《考工记》，天子执冒四寸以朝诸侯，未有临臣子而执镇圭者。《唐六典》元正、冬至大朝会，止有进爵之礼。《开宝通礼》始著元会执圭出自西房，淳化中又以上寿进酒，以内侍捧圭。臣等远稽周制，近考唐礼，皆为未合。其元会受朝贺，请不执镇圭上寿。"准此。

宋朝正冬行大朝会礼（立班图四，载卷末）

△太祖十一

建隆二年，乾德四年、五年、六年，开宝九年并元会。

乾德三年，四年、五年，开宝二年、三年并冬会。建隆二年五月受朝。

△太宗十一

太平兴国五年、六年、八年，雍熙三年，淳化元年、三年并元会。太平兴国二年，端拱元年、淳化四年并冬会。太平兴国三年、九年并五月受朝。

△真宗八

咸平五年，景德元年、四年，大中祥符六年并元会。

咸平三年，景德四年，大中祥符八年并冬会。咸平四年五月受朝。

△仁宗十

天圣五年，庆历元年、三年、七年，皇祐五年，嘉祐元年、七年并元会。天圣七年，明道元年冬会。天圣八年五月受朝。

△神宗三

熙宁五年，元丰六年并元会。熙宁二年冬会。

△哲宗三

元祐五年，绍圣三年并元会。元符元年五月受朝。

△徽宗四

大观二年，政和八年、宣和六年并元会。政和二年冬会。

熙宁六年九月，引进使李端悫言："近朔望御文德殿视朝，初寒盛暑，数烦清跸，而紫宸之朝岁中罕御。请朔日御文德，既望坐紫宸，庶几正衙、内殿朝仪并举。"从之。元丰四年十一月，侍御史知杂事满中行言："文德正衙之制，尚存常朝之虚名，袭横行之谬例。有司失於申请，未能釐正。两省、台官、文武百官赴文德殿，东西相向对立，宰臣一员押班，闻传不坐，则再拜而退，谓之常朝。遇休假并三日以上，应内殿起居官毕集，谓之横行。自宰臣、亲王以下应见、谢、辞者，皆先赴文德殿，谓之过正衙。然在京釐务之官例以别敕免参，宰臣押班近年巳罢，而武班诸卫本朝又不常置。故今之赴常朝者，独御史台官与审官、待次阶官而巳。今垂拱内殿宰臣以下既巳日参，而文德常朝仍复不废，舛谬倒置，莫此为甚。至於横行参假，与夫见、谢、辞官先过正衙，虽沿唐之故事，然必俟天子御殿之日行之可也（入一图，在後）。"

哲宗即位，礼部言："冬至、正旦在谅暗，当罢朝贺，欲令群臣於东上閤门内东门表贺。"从之。

元祐七年五月，吏部尚书王存言："自今文德殿侍朝，特免侍从官转对，专责以朝夕论思之效，於体为得。"从之。

绍圣四年，臣僚言："文德殿侍朝轮官转对，盖袭唐制，其来久矣。祖宗以来，每遇转对，侍从之臣皆预。元祐臣僚请免侍从转对，续诏执事官权侍郎以上并免，自此转对止於卿监郎官而已。请自今视朝转对依元丰以前条制。"从之。

元符元年，令诸路监司朝辞日，令閤门取旨上殿。

徽宗重和元年，臣僚言："比年以来，二三大臣奏对留身，谗疏善良，请求相继，甚非朝廷至公之体。"诏："自今惟蔡京五日一朝许留身，馀非除拜、迁秩、因谢及陈乞罢免，并不许独班奏事，令閤门报御史台弹劾。"

政和七年，明堂成，听朝，颁常视朔，礼制局列上明堂七议（见《明堂门》）。

宣和四年，臣僚言："祖宗旧制，有五日一转对者，今惟月朔行之，有许朝官转对者，今唯待制以上预焉。比年以来，缘明堂行视朝之礼，岁不过一再而已。则是毕岁而论思者无几矣。请过不视朔，即令具章投进，以备乙夜之观。"从之。

高宗绍兴十二年十月，臣僚言："正旦一岁之首，冬至一阳之复，圣人重之，制为朝贺之礼。上世以来，未之有改。主上临御十有六年，正、至朝贺，初未尝讲。岂艰难之际不遑暇欤？兹者太母还宫，国家大庆，四方来贺，亶维其时。欲望自今冬至元正、冬至举行朝贺之礼，以明天子之尊，庶几旧典不至废坠。"

建炎之初，銮舆南幸，庶事未备，而朝会之仪未暇举焉，正、至但循例宰臣率文武百官拜表称贺而已，绍兴改元，以道君皇帝、渊圣皇帝北狩，权宜皇帝躬率百僚遥拜毕，次御常御殿朝参官起居，至是臣僚建言，诏命有司举行之。

臣僚又奏："乞明诏有司讲求祖宗故实，常朝视朝正衙便殿朝会之仪，举而行之，以隆帝业，用称万邦百辟尊君之心，天下幸甚。"诏令礼部太常寺、閤门同共讨论。寻讨论在京月、朔、日文德殿视朝，紫宸殿日参、望参，垂拱殿日参、四参、假日，崇政殿坐圣节，垂拱殿上寿，今乞先次宰臣率百僚拜表，奏请皇帝御正殿视朝，若降指挥，许允其合行事务，续令逐处条具申请。诏从之。十一月三日，权礼部侍郎王赏等言："契勘朝会之制，正旦、冬至及庆贺受朝，系御大庆殿。其文德、紫宸、垂拱殿礼制不同，月朔视朝则御文德殿，谓之前殿正衙，仍设黄麾半仗；其馀紫宸、垂拱皆系侧殿，不设仪仗。今来已降指挥依臣僚所请乞降朝会之仪。缘元正在近，大庆殿之礼事务至多，欲乞先举行文德殿视朝之制，其朝会合服朝服，并设乐上寿，间饮三周，设祥瑞表案等，并乞候来年冬至前，别行取旨。"诏依从之。

十三年，閤门言："依在京遇大礼年分，冬至大朝会及次年正旦朝会，权罢。"

十四年九月，有司言："来年正旦大朝会，请权以文德殿。合设黄麾大仗五千二十七人，欲权减三分之一；合设八宝於御座之东西，及登歌、宫架、乐舞、五辂、舆辇、法物、伞扇及诸州诸蕃贡物。行在致仕官、诸路贡士举人，在京先生法师、左右街道官等，并令趁赴立班，合差太史令一员奏《雲物祥瑞》。"诏从之。

《建炎以来朝野杂记》：大朝会者，绍兴十二年十月，诏："来岁举行之。"王望之为礼部侍郎，言："排办不及，请自来年冬至。"既而不果，十五年正月朔旦乃克行，用黄仗三千三百五十人，视东都旧仪损三之一。时无大庆殿，遂权於崇政殿行之，以殿狭，辇出房，不鸣鞭。他如故事。是日，设宫架乐，百官朝服上寿如仪。自是一行而止。

绍兴三十二年九月（时孝宗已即位），閤门言："太上皇帝巡幸以来，上御後殿。继朝廷复兴旧典，於绍兴十三年二月四日初御前殿，特令四参官起居。伏自皇帝登宝位，止系後殿日分，今巳降旨九月十二日初御前殿，欲乞是日皇帝御垂拱殿，四参官起居。"从之。

隆兴二年九月，閤门言："在京及行在，旧例御前殿。日分值雨雪及泥泞，得旨放朝参。郎改後殿坐，今後乞依例取旨。"从之。

《建炎以来朝野杂记》："旧群臣朝殿，遇雨开隔门起居，绍兴中申行之。又诏，从驾遇雨，赐雨具。景灵宫遇雨或地湿，分东西厢立班，皆特恩也。"

乾道七年四月，诏："为暑热依年例，自五月十三日并後殿坐，并放见、谢、辞及参假官，候秋凉日取旨，今後准此。"

◎合班图（缺表）

◎朔吕视朝仪注图（缺图）

◎正冬大庆殿朝会立班图（缺图）

◎大庆殿再坐上寿立班图（缺图）

◎正冬御殿朝贺上寿垂拱殿枢密以下称贺班图（缺图）

◎紫宸殿上寿赐酒图（缺图）

◎文德殿常朝立班图（缺图）








○为安平公谢端午赐物状

右。今月某日，中使某至，奉宣恩旨，赐臣手诏一通，兼前件端午紫衣、银器、百索并大将衣者。乾文昭融，睿赐稠叠，恩生望外，荣积惧中。臣已当时宣布给散讫。伏以正阳令月，端午佳辰，渥泽合止於勋贤，锡赉宜先於戚属。臣远临东鲁，久去上京，岂望仁时，同跻寿域。八行明诏，伏读而不啻千钧；一袭轻衣，跪捧而若无三伏。况又彩缕出仙蚕之茧，贞金凝姹女之魂，持可戒盈，带堪延算。岂微臣独忝，在列校不遗。华楚成行，永愿千春而奉圣；绵长共保，常期五日以沾恩。臣与大将等无任感激恳悃之至。


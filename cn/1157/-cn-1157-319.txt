●卷三百十九　舆地考五

○古荆州

《禹贡》曰："荆及衡阳惟荆州（北据荆山，山在今襄阳郡南漳县。南及衡山之阳也，衡山在今衡阳郡湘潭县），江、汉朝宗于海（江、汉二水归入於海），九江（孔，殷孔。甚，也殷。中也。言江於此州界分为九道，甚得地势之中。今浔阳郡西北），沱、灊既道，雲土梦作乂（沱、灊二水名，自江出为沱，自汉出为灊。雲梦，泽名也，今在安陆郡。言二水既从其道，则雲梦之土可为耕作畎亩之治）。浮于江、沱、潜、汉，逾于洛，至于南河（逾，越也。言渡四水而越洛，乃至南河也。南河即在冀州南）。"舜置十二牧，荆州其一。《周礼　职方》曰：正南曰荆州（《尔雅》曰："汉南曰荆州。"），其山曰衡，薮曰雲梦，川曰江、汉，浸曰颍，湛（衡山在湘南。雲梦在华容。颍水出阳城乾山，宜属荆河州，在此非也。湛，未详）。其利丹、银、齿、革。民一男二女。畜及榖宜与扬州同。荆，强也，言其气躁强；亦言荆，惊也。或取名於荆山焉。盖蛮夷之国，槃瓠之种（昔高辛氏有畜犬，曰槃瓠，帝妻以少女。其子孙滋蔓，号曰"蛮夷"，今长沙武陵蛮是也），诗人所谓蛮荆也（夏、商以来，最为边患。周宣王中兴，乃命方叔南伐蛮方，故《诗》曰"蛮方来威"，又曰"蠢尔蛮荆，大邦为仇）"。春秋至战国时，并为楚地。其在天文，翼、轸则楚之分野（汉之南郡、江夏、零陵、桂阳、武陵、长沙，皆其分也。今夷陵、巴东、江陵，竟陵、富水、义阳之东境，安陆、齐安、汉阳、江夏、巴陵、长沙、衡阳、零陵、江华、桂阳、连山、邵阳、武陵、澧阳、黔中、宁夷、卢溪、卢阳、灵溪、潭阳、清江等郡地是也），兼得韩、秦之交（汉之南阳之地，今宜阳之西，要宜属韩。汉〈牜羊〉牱之地，今播川、义泉、涪川、夜郎、溱溪宜属秦）。秦平天下，置郡，此为南郡（今江陵、夷陵、巴东、竟陵、富水、安陆、齐安、汉阳、江夏、清江等郡地是也）、黔中（今武陵、澧阳、黔中、宁夷、卢溪、卢阳、灵溪、潭阳、等郡地皆是也。汉改秦黔中郡为武陵郡，即今武陵郡是）、长沙（今长沙、巴陵、衡阳、零陵、江华、桂阳、连山、邵阳等郡是）、南阳之东境（今义阳、汉东等郡是）。汉武置十三州，此为荆州（领郡、国八）。其五溪中地，归汉以後，历代开拓（今播川、涪川、夜郎、义泉、龙溪、溱溪等郡地）。後汉并因之（初理武陵郡汉寿县，今武陵郡武陵县也。後理南郡，今江陵郡是）。汉末，曹公赤壁败後，遂与吴、蜀三分其地（北境属魏，西境属蜀，东境属吴）。及刘备殁後，所分之地悉复属吴，而荆州南北双立（魏荆州理宛，今南阳郡。吴荆州理江陵，今郡也）。晋亦置荆州（领郡十九。初理襄阳，平吴，理南郡，今江陵郡。王敦为刺史，理武昌，今江夏郡县也。其後迁徙无常处。自王抗以後，复理江陵，不复移改）。宋分置荆州（领郡十二，理南郡）、司州（领郡四，理义阳，今郡）、郢州（领郡六，理南郡）、雍州（领郡十，理襄阳，今郡地。刺史所理则在古荆河州境，其统领郡县，则古荆州之境）、湘州（领郡十，理长沙，今郡）。齐并因之。州境之内，含带蛮蜑（音但），土地辽落，称为殷矌。江左大镇，莫过荆、扬，故谓荆州为陕西也（以比周、召分陕之义）。其後割裂，不可详也。唐分置十五部，此为山南东道（江陵、竟陵、富水、夷陵、巴东、武陵、澧阳等郡地是也）、江南西道（长沙、零陵、桂阳、江夏、江华、衡阳、巴陵、邵阳是也）、黔中道（黔中、卢溪、卢阳、宁夷、清江、潭阳、龙溪、义泉、灵溪、涪川、溱溪、播川、夜郎），兼分入淮南道（安陆、义阳）及岭南道（连山）。宋乾德元年，平荆湖（湖南北）。三年平蜀（夔路），始尽得古荆州之地。後为荆湖北路、荆湖南路及夔路之施、黔、思、播等州云。

◎古荆州历代沿革之图

▲春秋时可考者十三国

楚　夔　晁　黄　郧　申　麇　罗　巴　榖　州　权　鄀

▲秦时为郡三

南郡　长沙郡　黔中郡（南阳南境是）

▲汉时为郡国六县七十九

南郡十八县（江陵　临沮　夷陵　华容　宜城　郢　邔　当阳　中庐　枝江　襄阳　编　秭归　夷道　州陵　鄀　巫　高成）

江夏郡十四县（西陵　竟陵　西阳　襄　邾　晁　鄂　安陆　沙羡　蕲春鄳雲杜　下雉　锺武）

长沙国十三县（临湘　罗　连道　益阳　下隽　攸　酃　承阳　湘南　昭陵茶陵容陵　安成）

武陵郡十三县（索　孱陵　临沅　沅陵　鐔成　舞阳　迁陵　辰阳　酉阳义陵佷山　零阳　充）

桂阳郡十一县（郴　临武　便　南平　耒阳　桂阳　阳山　曲江　含洭浈阳阴山）

零陵郡十县（零陵　营道　始安　夫夷　营浦　都梁　泠道　泉陵　洮阳锺武）

〈牜羊〉牱郡（东北境是县见梁州）

▲晋时为郡国十五县一百一十三

南郡十一县（江陵　编　当阳　华容　鄀　枝江　旌阳　州陵　监利　松滋　石首）

襄阳郡八县（宜城　中庐　临沮　邔　襄阳　山都　邓城　鄾）

宜都郡三县（夷陵　夷道　佷山）

江夏郡七县（安陆　南杜　曲陵　平春　鄳　竟陵　南新市）

武昌郡七县（武昌　柴桑　阳新　沙羡　沙阳　鄂　官陵）

长沙郡十县（临湘　攸　下隽　醴陵　浏阳　建宁　吴昌　罗　蒲圻　巴陵）

衡阳郡九县（湘乡　重安　湘南　湘西　烝阳　衡山　连道　新康　益阳）

零陵郡十一县（泉陵　祁阳　零陵　营浦　洮阳　永昌　观阳　营道　舂陵阳泠道　应阳）

武陵郡十县（临沅　龙阳　汉寿　沅陵　黔阳　酉阳鐔城　沅南　迁陵舞阳）

湘东郡七县（酃　茶陵　临蒸　利阳　阴山　新平　新宁）

桂阳郡六县（郴　耒阳　便　临武　晋宁　南平）

邵陵郡六县（邵陵　都梁　夫夷　秭归　邵阳　高平）

建平郡八县（巫　北井　秦昌　信陵　兴山　建始　秭归　沙渠）

天门郡五县（零阳　漊中　衮　临澧　澧阳）

安丰郡五县（安风　雩娄　安丰　蓼　松滋）

▲隋时为郡二十县一百有八

南郡十县（江陵　长杨　宜昌　枝江　当阳　松滋　长林　公安　安兴　紫陵）

夷陵郡三县（夷陵　夷道　远安）

襄阳郡十一县（襄阳　安养　榖城　上洪　率道　汉南　阴城　义清　南漳常平　鄀）

竟陵郡八县（长寿　蓝水　｛艹汾｝川　汉东　清腾　乐乡　丰乡　章山）

沔阳郡五县（沔阳　监利　竟陵　甑山　汉阳）

安陆郡八县（安陆　孝昌　吉阳　应阳　雲梦　京山　富水　应山）

永安郡四县（黄冈　黄陵　木兰　麻城）

江夏郡四县（江夏　武昌　永兴　蒲圻）

义阳郡五县（义阳　锺山　罗山　礼山　淮源）

长沙郡四县（长沙　衡山　益阳　邵阳）

衡山郡四县（衡山　晁阴　湘潭　新宁）

巴陵郡五县（巴陵　华容　沅江　湘阴　罗）

零陵郡五县（零陵　湘源　永阳　营道　冯乘）

熙平郡九县（桂阳　阳山　连山　宣乐　游安　熙平　武化　桂岭　开建）

武陵郡二县（武陵　龙阳）

澧阳郡六县（澧阳　石门　孱陵　安乡　崇义　慈利）

桂阳郡三县（郴　临武　卢阳）

沅陵郡五县（沅陵　大乡　盐泉　龙标　辰溪）

黔安郡二县（彭水　涪川）

清江郡五县（盐水　巴山　清江　开夷　建始）

▲唐时为州三十四县一百三十七

荆州七县　峡州四县　归州三县　复州三县　郢州三县　襄州七县安州六县黄州三县　沔州二县　鄂州五县　申州三县　潭州六县岳州五县　衡州六县　永州四县　道州四县　郴州八县　连州三县邵州二县　朗州二县　澧州四县　辰州五县　沅州三县　黔州六县思州四县　施州二县　珍州四县　播州三县　夷州五县　溱州二县锦州五县　溪州二县　费州四县　业州二县

▲宋时为州三十四县一百二十八

江陵府八县　荆门军二县　峡州四县　归州三县　复州二县　郢州二县　德安府五县　黄州三县　汉阳军二县　鄂州七县　兴国军三县　信阳军二县　潭州十二县　岳州五县　衡州五县　永州三县全州二县　道州四县　郴州四县　桂阳军三县　连州三县　邵州三县　武冈军三县　鼎州四县　澧州四县　辰州四县沅州四县　靖州三县　黔州二县　思州三县　施州二县　珍州二县　播州三县

江陵府　春秋以来，楚国之都，谓之郢都，西通巫巴，东接雲梦，亦一都会也。秦置南郡。汉高帝改为临江郡，景帝改为临江国，後复故。後汉因之。其地居洛阳正南（章帝徙钜鹿王恭为江陵王，三公上言，江陵在京师正南，不可以封。乃徙为安陆王）。蜀先主得之（以麋芳为南郡太守），後属吴（麋芳以郡来降，关羽因此遂败），常为重镇（吴师来伐，当阳侯杜元凯向江陵，斩其督任延）。晋平吴，置南郡及荆州（领郡十九，理於此），东晋以为重镇（桓冲理上明，使刘波守江陵）。宋、齐并因之（宋领郡十二，齐领郡十）。梁元帝都之，为西魏所陷（大将于谨平之），迁後梁居之，为藩国，又置江陵总管府。隋并梁，置江陵总管府如故，後改为荆州。炀帝初，复为南郡。唐为荆州，或为江陵郡，後改为江陵府，荆南节度。属山南道。领县七（江陵、枝江、松滋、石首、当阳、公安、长林）。梁以复州监利来属。宋乾德三年，升白秋巡为潜江县，白臼巡为建宁县，万庾巡为万庾县，白沙院为玉沙县，万庾寻废。开宝五年，以长林、当阳二县属荆门军。至道二年，以玉沙隶复州。属荆湖北路，领本路兵马钤辖。中兴後，本路安抚、制置置司。贡绫、紵、碧涧茶芽、柑橘。领县八，治江陵。江陵（故楚郢都。汉县。有息壤、纪南城、梅四洲、渚宫）枝江（故罗国地。唐县。有九十九洲）公安（隋县。有吕蒙城、油水、涔港）松滋（石县。有蜀江、巴山）监利（隋县。有乾溪）石首（唐县。有石首山、大江）建宁（宋县。有鹿角山）潜江（宋县。有曹河）。

荆门军　宋开宝五年，以江陵府荆门镇建为军，以长林、当阳二县来属；後废，仍隶江陵。元祐间，复置军。属荆湖北路。领县二，治长林。长林（隋县。有紫盖山）当阳（汉县。有沮水）。

峡州　春秋、战国时并楚地。秦将白起攻楚，烧夷陵，即其地也。秦、二汉并为南郡地。魏武平荆州，置临江郡。後蜀先主改为宜都郡。吴改夷陵为西陵，常为重镇。（陆逊疏："夷陵要害。国之关限，若其失之，非损一郡，荆州可忧。"）晋、宋、齐并为宜都郡。梁改置宜州。西魏改曰拓州。後周改为峡州。陈常得之，为重镇（隋开皇中，伐陈。陈人守荆门、狼尾滩，并宜都县界。安蜀城，夷陵县界也）。唐为峡州，或为夷陵郡（郡城即陆抗攻步阐，拒晋师之垒），以扼三峡之口，故为峡州。西通蜀江。属山南道。领县四（夷陵、宜都、长杨、远安）。宋为峡州，属荆湖北路。贡五加皮、芒硝、杜若。领县四，治夷陵夷陵。（晋县。有虎牙山、黄牛山、三游洞）长杨（隋县。有佷山、长山溪，渚汕）宜都（唐县。有荆门山、羊肠山、狼尾滩）远安（後周县。有宜阳山、清溪）。

归州　历代土地与雲安郡同（夔州），唯秦时属南郡，二汉为南郡。吴置建平郡，以为重镇（其地险固。孙皓末，晋将王濬自蜀沿流伐吴。吴之守将吾彦表谓皓曰："请建平增兵，若建平不下，晋师终不敢过。"皓不从。即秭归县界也）。晋亦为建平郡，宋、齐皆因之。隋属巴东郡。唐武德二年，分夔州秭归、巴东二县置归州（或云因归国为名），後为巴东郡（古夔子国城，在郡东二十里）。属山南道。领县三（宋同）。宋属荆湖北路。贡紵。领县三，治秭归。秭归（隋县。有夔子城、大江）兴山（唐县。有玉虚洞）巴东（隋县。有石门山、大江）。

复州　春秋以来，为楚地。秦属南郡。二汉属南郡、江夏二郡地。晋置竟陵郡，宋、齐因之。後周以其地置郢、复二州。隋炀帝初州废，於旧郢州置竟陵郡（今富水郡地），於旧复州置沔阳郡。唐改为复州，或为竟陵郡。属山南道。领县三（监利、沔阳、竟陵）。梁以监利入江陵府。晋为防御。宋至道三年，以江陵府玉沙来属。属荆湖北路。宝元二年，废沔阳入玉沙。领县二，治景陵。景陵（晋县。有汉水、雲梦城）玉沙（宋县。有沔水、夏水）。

郢州　历代所属与竟陵郡同。二汉属江夏郡。晋、宋、齐为竟陵郡地。梁南司、北新二州之境。西魏分属安州。後周分置石城郡，後於石城郡置郢州。隋炀帝初州废，置竟陵、安陵二郡。唐并二郡为温州，或为郢州，或为富川郡。属山南道。领县三（长寿、京山、富水），周废富水入京山。宋为防御。属京西南路。贡白紵。领县二，治长寿。长寿（晋县。有汉水）京山（隋县。有漳河、富河）。

德安府　春秋〈云阝〉子之国（〈云阝〉或作郧），雲梦之泽在焉。後楚灭〈云阝〉，封斗辛为郧公，即其地也。秦属南郡。二汉属江夏郡。晋初亦属江夏郡，後分置安陆郡。宋、齐因之。梁置南司州。西魏置安州总管府。後周置溳州及安陆郡。隋初废，炀帝初，复为安陆郡。唐为安州，或为安陆郡（郡城临溳水）。属淮南道。领县六（安陆、吉阳、应山、应城、雲梦、孝昌）。後唐安远军节度。周以郢州汶川来属。宋建隆元年，复为建安军。开宝中，废吉阳。太平兴国二年，以汉川属汉阳军。宣和元年，升为德安府。属荆湖北路。贡青紵。领县五，治安陆。安陆（汉县。有陪尾山、溳水、雲梦泽）孝感（後唐县。有环水）雲梦（西魏县）应城（唐县。有波河）应山（隋县。有廖水）。

黄州　春秋时邾国之地（今郡东南百二十里临江与武昌相对仁邾城。《史记》曰："皇帝之末孙有陆终者，产六子，第五别为曹姓，历代不绝。至武王伐纣之後，封其裔子挟於邾，为诸侯。"即此也），後为黄国之境。战国时属楚。秦为南郡。二汉为江夏郡。魏亦为重镇（魏文帝黄初中，吴扬声欲猎江北，豫州刺史满宠度必袭西阳，为之备。孙权闻之乃退）。吴後得邾城（孙权赤乌中，使陆逊攻邾，常以三万兵守之）。晋为西阳国。宋为西阳郡。齐又分置齐安郡。北齐置衡州，领齐安一郡。陈废衡州。後周又置衡州及黄州。隋初，改衡州为黄州。炀帝初州废，置永安郡。唐为黄州，或为齐安郡。属淮南道。领县三（宋同）。宋属淮西路。贡紵布、连翘。领县三，治黄冈。黄冈（隋县。有大江）黄陂（後周县。有武湖、松湖）麻城（隋县。有永泰河）。

汉阳东　春秋郧国之地。战国时属楚。秦属南郡。二汉江夏郡。魏初为重镇（曹公定荆州後，以文聘为江夏太守，守沔口，土石梵，吴军来攻，不克）。後属吴，亦为重镇（孙权嘉禾中，陆逊屯江夏、沔口）晋、宋以来，并属江夏郡。後周置复州。隋炀帝初，改为沔州。寻改为沔阳郡，则通有今竟陵郡之地，唐武德中，讨平朱粲，析为沔州。或为汉阳郡。属淮南道。领县二（宋同），後废州，以汉阳隶鄂州，〈〈氵義〉〉川隶安州。周平淮南得其地，建为军。宋因之，属湖北道。领县二，治汉阳。汉阳（隋县。有赤壁、沔水、滠水）汉川（唐〈〈氵義〉〉川县，宋时改）。

鄂州　自春秋以来皆属楚，有江、汉二水（在州西合）。秦属南郡。汉高祖置江夏郡（应劭曰："沔水自江别至南郡华容为夏水，过郡入江，故曰江夏。"）。後汉因之，荆州牧刘表将黄祖守在此（按《吴志》孙策表曰："臣到沙羡县祖屯处，破之。"）。吴分江夏（孙权初城江夏）更置武昌郡，孙权常都之，孙皓又徙都之，常为重镇（孙权甘露初，城武昌，陆逊、诸葛恪、滕牧皆屯焉。及晋伐吴，使王戎袭武昌，胡奋袭江夏）。历代亦为兵冲，其地亦曰夏口（东晋孝武时，桓石仁屯守），亦曰鲁口（以对鲁山岸为名也）。晋、宋并为江夏、武昌二郡。宋兼置郢州（领郡六，理於此）。齐因之，亦为重镇（刘怀珍言於高帝曰："夏口兵冲要地，宜得其人。"遂令柳崇镇兵。其後梁武帝自襄阳起兵东下，攻围凡百馀日，方降。梁末，北齐得之，遣慕容俨守。陈霸先将侯瑱攻，围六月馀不下，後三国和通，乃归梁。瑱，他典反）。梁分置北所州，寻分北新置土、富、徊、泉、濠五州。隋平陈，改置鄂州。炀帝初州废，置江夏郡。唐武德中，平萧铣，改为鄂州。或为江夏郡，大都督，武昌军节度。属江南道。领县七（江夏、永兴、唐年、汉阳、武昌、蒲圻、晁川）。唐末属湖南马氏。後入南唐，置嘉鱼、永安、通山三县。周以汉阳、〈〈氵義〉〉川属汉阳。宋乾德五年，置大冶县。太平兴国三年，以永兴、通山、大冶三县属兴国军。仍为武昌节度，属湖北路。熙宁五年，升崇阳县属城镇为县。嘉定十五年，以武昌县升为寿昌军。贡银。领县七，治江夏。江夏（晋县。有黄鹤山、鹦鹉洲、鄂渚）武昌（吴县。有樊山、西塞山、峥嵘洲）蒲圻（吴县。有赤壁）嘉鱼（南唐县。有蒲圻湖）崇阳（唐唐年县，宋改。有壶头山）咸宁（南唐永安县，宋改。有牛鼻潭）通城（宋县。有太平港）。

兴国军　宋太平兴国二年，以鄂州永兴、通山、大冶三县置军。属江西路。贡紵。领县三：治永兴。永兴（隋县。有阖闾山、大江）大冶（南唐县）通山（南唐县。有九宫山）。

信阳军　春秋时申国之地（或曰申国今在南阳郡南阳县），其後属楚。秦属南阳郡。二汉为南阳、江夏二郡。魏分南阳置义阳郡。晋宋并因之，宋又置司州（领县四，治於此）。齐并因之。有三关之隘（今义阳县界有故平靖关，其武阳、黄岘二关，在安陆郡应山县界也），北接陈汝，控带许、洛。宋、齐以来，常为边镇。梁曰北司州，後复置司州（梁天监二年，为魏将元英所陷）。後魏改为郢州。後周改为申州。隋炀帝改为义州，寻为义阳郡。唐为申州，或为义阳郡。属淮南道。领县三（义阳、罗山、锺山）宋开宝九年，降为义阳军，废钟山、罗山二县。太平兴国元年，改为信阳军。雍熙二年，复置罗山。属京西北路。贡布。领县二，治信阳。信阳（魏义阳县。有溮水、桐柏山、淮水）　罗山（隋县）。

潭州　古三苗国之地。自春秋以来，为黔中地，楚国之南境。秦为长沙郡（有万里沙祠，故曰长沙）。汉为长沙国，初封番君吴芮为长沙王（都於此）；及景帝，封子发又为长沙王。後汉复为长沙郡，晋因之。宋长沙国，兼置湘州（领郡十，治於此）。齐因之，又为长沙郡。湘川之奥，人丰土辟，南通岭峤，唇齿荆雍，亦为重镇。梁、陈以来，皆因而不改。隋平陈，置潭州（取昭潭为名）。炀帝初州废，置长沙郡。唐为潭州，或为长沙郡。属江南道。领县六（长沙、湘潭、湘乡、益阳、醴陵、浏阳）。唐末马氏据其地，建为武安军节度；梁以衡州攸县来属。宋乾德元年，平湖南，降为防御。太平兴国二年，析长沙六乡置宁乡县。端拱元年，复武安节度。淳化四年，以衡州衡山、岳州湘阴并来属。熙宁六年，置安化县。元符元年，以长沙县五乡、湘潭县两乡为善化县。属荆湖南路。贡葛、茶。领县十二，治长沙、善化。长沙（隋县。有岳麓山、湘水、沩水、橘洲）湘潭（唐县。有碧泉）益阳（汉县。有五溪山、益水）湘阴（唐县。有涟水、汨水）醴陵（唐县。有王乔山）浏阳（唐县。有因水）攸（唐县。有雲阳山、攸水）衡山（晋县。有衡山、武阳山）安化（有浮青山、资江）湘乡（有县。有　水）宁乡（有大沩山，沩水）善化。

岳州　古苍梧之野（苍梧野不止於此，郡界侧近之地皆是），亦三苗国之地（亦古麇子国；春秋文公十一年，楚子伐麇，即此地也。凡今长沙、衡阳诸郡，皆古三苗之地），青草、洞庭湖在焉（二湖相连，青草在南，洞庭在北）。春秋、战国时，并属楚，亦古罗国之地，《楚辞》之言汨罗是也（罗县北有汨水。汨音觅）。秦属长沙郡，二汉皆因之。吴因之，为重镇（建安中，孙权使鲁肃；孙皓时，滕牧、万彧皆屯於此）。晋因之，东晋亦为重镇（使陶侃镇守此）。宋分置巴陵郡，齐因之。梁置巴州，湘东王遣陆法和等据赤亭，擒侯景将任约於此（今郡西华容界有赤亭城是也。城近赤亭湖，因以为名）。隋平陈，改为鄂州。炀帝初，改为罗州，寻为巴陵郡。郡人董景珍等，以罗县令萧铣为主，起兵於此。唐武德四年，平萧铣，复为岳州。或为巴陵郡。属江南道。领县五（巴陵、华容、沅江、湘阴、昌江）。宋乾德元年，以湘阴隶潭州。淳化五年，升王朝场为县。属荆湖北路。贡紵。领县五，治巴陵。巴陵（吴县。有湘水、君山、洞庭湖）华容（唐县。有赤沙湖）沅江（隋县。有枫山、沅水）平江（唐昌江县，後唐改。有昌江山、汨水）临湘（即王朝县。有城陵山、大江）。

衡州　春秋以来属楚。秦属长沙郡。汉属长沙国、桂阳郡地。後汉属长沙、桂阳二郡地。吴以其地置衡阳、湘东二郡，晋因之。宋为衡阳国及湘东郡，齐以下皆因之（齐尝改衡阳国为郡）。隋平陈，省湘东、衡阳二郡置衡州。炀帝初州废，置衡山郡。唐为衡州，或为衡阳郡。属江南道。领县六（衡阳、湘潭、耒阳、攸、常陵、茶陵）。梁以攸县属潭州。宋乾德三年，升安仁场为县。淳化四年，以衡山隶潭州。属荆湖南路。贡麸金、犀。领县五，治衡阳。衡阳（唐县。有岣嵝山、茶溪、蒸水、酃水）茶陵（唐县。有雲阳山、炎帝陵）耒阳（唐县。有耒水、历水，杜甫墓）常宁（唐县。有舂水、宜溪）安仁（有小江水）。

永州　春秋楚国之南境。秦属长沙郡。汉武置零陵郡，後汉及晋皆因之。宋为零陵国。齐为零陵郡，梁、陈皆然。隋平陈废，置永州。炀帝初州废，置零陵郡。唐为永州，或为零陵郡。属江南道。领县四（零陵、祁阳、湘源、灌阳）。晋以湘源、灌阳二县属全州。宋雍熙元年，升东安场为县。属荆湖南路。贡葛、石燕。领县三，治零陵。零陵（隋县。有潇水）祁阳（唐县。有浯溪）东安（有大阳小江）。

全州　晋天福中，马希范奏以永州湘源县置州，以灌阳来属。宋因之，属荆湖南路。贡葛、零陵香。领县二，治清湘。清湘（隋湘源县，晋改。有湘山、乳穴）灌阳（隋县。有灌水）。

道州　舜封象有鼻国，即此也。春秋时楚地。秦属长沙郡。汉初属长沙国，後属零陵郡。後汉、魏、晋皆因之。宋、齐为营阳郡。梁改营阳为永阳郡。隋平陈，郡废，悉并其地置永州。炀帝初州废，属零陵郡。唐平萧铣，割其地置营州。武德五年，改为南营州。贞观八年，改为道州。或为江华郡（汉都庞岭，今谓之永明。有毗渚岭，今谓之白芒，即五岭之二也）。属江南道。领县四（营道、延唐、江华、永明）。宋因之，属荆湖南路。贡白紵、零陵香。领县四，治营道。营道（唐县。有营水、沱水）宁远（唐延唐县、宋改。有九疑山、冷道水）永明（唐县。有警水）江华（唐县。有吴望山、沱水）。

郴州　春秋、战国时皆楚地。秦属长沙郡。项羽徙义帝都郴，即此地。汉初，以其地为桂阳郡（即长沙之南境），後汉、晋、宋、齐皆因之。陈以其地为桂阳、庐阳二郡。隋平陈，废二郡，置郴州。炀帝初州废，复置桂阳郡。唐为郴州，或为桂阳郡。属江南道。领县八（郴、南亭、资兴、义章、蓝山、义昌、高平、临武）。晋改为敦州，废临武、高平二县，以其地入桂阳监；又废资兴县。汉复为郴州。宋景德二年，以蓝山属桂阳监。嘉定四年，析郴县置资兴县。属荆湖南路。贡紵。领县五，治郴。郴（汉县。有郴水、渌醽水）桂阳（唐义昌县，宋改。有耒水）宜章（唐义昌县，宋改。有章水）永兴（有安陵水）资兴。

桂阳军　唐於郴州境置监，掌铸钱。宋因之，主银冶。景德元年，以郴州蓝山县来属。天禧三年，置平阳县。绍兴间，又割平阳县析置临武县。属荆湖南路。领县三，治平阳。平阳（隋县。有芙蓉山）蓝山（唐县）临武。

连州　春秋楚地。秦属长沙郡之南境。二汉属桂阳郡。吴属始兴郡，晋因之。宋明帝置宋安郡，後省属广兴郡（宋改始兴为广兴，今始兴郡也）。齐复属始兴郡。梁又分为阳山郡。隋平陈，郡废。隋炀帝初，置熙平郡。唐改为连州，或为连山郡。属岭南道。领县三（宋同）。宋开宝四年，以广州浛光来属。六年，以浛光隶英州。属广东路。贡紵布、官桂、锺乳。领县三，治桂阳。桂阳（汉县。有湟水、海阳湖）阳山（晋县。有茂溪山）连山（隋县。有铜山、乳穴）。

邵州　春秋、战国时皆属楚。秦属长沙郡。汉属长沙国、零陵郡地。後汉属长沙、零陵二郡地。吴置邵陵郡（分零陵北部都尉置），晋、宋、齐、梁、陈皆因之。隋平陈，废邵陵，并入长沙郡。唐复分置邵州，或为邵阳郡。属江南道。领县二（邵阳、武冈）。宋熙宁五年，收复梅山，以其地置新化县。元丰四年，以溪洞徽州为莳竹县隶州。崇宁四年，以莳竹县之临口寨为临冈县。五年，别为武冈军。属荆湖南路。贡犀角、银。领县三，治邵阳。邵阳（晋县。有武陵水、桃花源）新化（有惜、氵资水等五寨）莳竹（有莳竹水）。

武冈军　本唐邵州武冈县（隋为武攸县）。崇宁五年，升为军，以莳竹分为绥宁、临冈二县隶焉。属荆湖南路。领县三，治武冈。武冈（唐县。有齐水）绥宁　临冈（故临口寨，後又改为新宁县）。

鼎州　春秋、战国时，皆属楚地。秦昭王置黔中郡。汉高更名武陵郡，後汉、魏、晋皆因之（本名义陵，在辰阳县，与夷相接。《武陵记》桃花源，即此地也）。宋、齐亦曰武陵郡。梁置武州，後改曰沅州。隋平陈，改为朗州。炀帝初州废，置武陵郡。唐为朗州，或为武陵郡。属江南道。领县二（武陵、龙阳）。後唐为武正军节度，又改武平军。周为大都督。宋析武陵置桃源县，又置沅江县。大中祥符五年，改为鼎州。乾道元年，升为常德府，领本军节度。属荆湖北路。贡紵布、綀布。领县四，治武陵。武陵（隋县。有武陵山、沅水、沧浪水、杜渚、芷江）桃源（宋县。有桃源山、夷溪、延溪）龙阳（吴县。有鼎水、酉水、橘洲）沅江。

澧州　春秋时楚地。秦属黔中郡。二汉属武陵郡，兼置荆州（领县七，治於此）。吴分置天门郡，晋、宋、齐皆因之。隋平陈，置松州，寻改为潭州。炀帝初，为澧阳郡。唐为澧州，或为澧阳郡。属江南道。领县四（宋同）。宋属荆湖北路。贡绫、竹簟。领县四，治澧阳。澧阳（晋县。有大浮山、崇山、澧水）安乡（隋县。有澧水、澹水）石门（隋县。有茹溪）慈利（隋县。有漊水）。

辰州　古蛮夷之地，春秋楚国之境。秦属黔中郡。汉属长沙、武陵二郡地。後汉发南郡人入武谿，击诸蛮，不克。後马援至临沅而击诸蛮，破之，此其地也。後亦属武陵郡。晋、宋、齐并为武陵郡地。隋分辰州，炀帝初，为沅陵郡。唐为辰州，或为卢溪郡。属江南道。领县五（沅陵、溆浦、辰溪、卢溪、麻阳）。宋太平兴国七年，置招谕县。熙宁七年，以麻阳、招谕二县隶沅州。属荆湖北路。贡光明朱砂、水银。领县四，治沅陵。沅陵（汉县。有壶头山、沅江）溆浦（唐县。有溆水）辰溪（隋县。有辰溪）卢溪（唐县。有武山、武溪）。

沅州　古蛮夷之境，楚国黔中之地。秦属黔中郡。二汉属武陵郡，在巫水之阳。隋属沅陵郡。唐为巫州，天授中，以巫山不在州界，改为沅州。开元十二年，复为巫州。或为潭阳郡。属江南道。领县三（龙标、朗溪、潭阳）。宋熙宁七年，章惇收复其地，以潭阳县地置卢阳县，以辰州麻阳、招谕二县来属。八年，并锦州寨人户及废招谕入麻阳县。元丰三年，并镇江寨人户入黔江城，为黔阳县。五年，升旧渠阳寨为县。属荆湖北路。贡水银、朱砂。领县四，治卢阳。卢阳（唐锦州属县。有锦水、泸水）麻阳（唐县）黔阳　渠阳。

靖州　秦、汉黔中地，唐为夷播、叙二州之境。後周时，节度使周行逢死，叙州刺史锺存志奔武阳，而杨正岩以十洞称徽、诚二州。宋熙宁九年，十洞酋长杨通蕴送款内附。杨通宝来贡，朝廷以通宝为诚州刺史。其子〈土盈〉复为诚州刺史，又诏於武冈之西作城在渠河之阳为诚州。废为渠阳军，寻废为寨，隶沅州。复置诚州，後改为靖州，盖自崇宁再归职方。属荆湖北路。贡白绢。领县三，治永平。永平（本渠阳县。有渠河。崇宁三年改）会同（本三江县，崇宁二年改）通道（本罗蒙县，崇宁二年改）。

黔州　古蛮夷之国，春秋、战国皆楚地。秦惠王欲楚黔中地，以武关地易之，即此是也，通谓之五溪（五溪谓酉、辰、巫、武、陵等五溪也。古老相传云，楚子灭巴，巴子兄弟五人，流入黔中，各为一溪之长。一说云，五溪蛮皆槃瓠子孙，自为统长，非巴子也）。秦属黔中郡。汉属武陵郡，後汉因之，晋、宋、齐亦然。後周武帝时，蛮帅以其地归附，遂置奉州，後改为黔州。隋初亦置黔州，炀帝初，为黔安郡。唐复为黔州，或为黔中郡。属江南道。领县六（彭水、洋水、黔江、洪杜、信宁、都儒）。孟蜀为武泰军节度，宋平蜀因之。嘉祐八年，废洪杜、洋水、都儒、信宁四县入彭水。後升为绍庆府。此州羁縻之州凡五十六。思州领县二，费州领县二，并州遣牙校治事。播州领县二，夷州领县四，并领以酋长，其馀南宁等州并群蛮所处，地连溪峒，控边面甚广。属四川夔州路。贡朱砂、蜡。领县二，治彭水。彭水（汉西阳县，隋改。有壶头山、巴江、彭水、朗溪）黔江（唐县）。

思州　历代土地与黔中郡同。隋属清江郡。唐武德元年，以地当特效〈牜羊〉牱之冲要，遂置务州。贞观八年，改为思州。或为宁夷郡。属江南道。领县四（务州、宁夷、思卬、思王）。宋初为羁縻州，隶黔州。大观元年，蕃部长田祐恭愿为王民，始建州，领务川、卬水、安夷三县。宣和四年，废州及务川县，以务川城为名；卬水、安夷二县并作堡，隶黔州。绍兴二年，复置思州，就以田氏为守。

施州　春秋巴国之境。七国时，楚国巫郡之地。秦属南郡，二汉因之。後周置亭州及业州。隋炀帝初，并置庸州，寻废，置清江郡，唐为施州，或为清江郡。属江南道。领县二（清江、建始）。宋属四川夔州路。贡黄连木药子。领县二，治清江。清江（汉巫县地。有夷水，一名清江，廪君乘土船於此地）建始（汉巫县地）。

珍州　古蛮夷之地。唐贞观十六年，开山洞置珍州。或为夜郎郡。属江南道。领县四（营德、夜郎、丽皋、乐源）。宪宗时废属溱州。五代复为蛮夷。宋赐名珍州，後改为西高州。徽宗时，大骆解上下族帅骆世华、骆文贵献其地，立珍州、亦曰乐源郡。宣和三年，承州废，以绥阳县来隶。属四川夔州路。领县二，治乐源。乐源绥阳。

播州　古蛮夷之域，黔中郡地，夜郎国之东南隅也。汉属〈牜羊〉牱，其後无闻。唐以隋〈牜羊〉牱县置播州，或为播川郡。属江南道。领县三（遵义、带水、芙蓉）。宋大观二年，南平夷人杨友贵等献其地，建为州，领播川、琅川、带水三县。宣和三年，废为城，隶南平军。

夷州　檄外蛮夷之地。汉属〈牜羊〉牱郡。历代恃险，不闻臣附。隋炀帝时，始属明阳郡。唐武德四年，以思州之宁夷县置。贞观元年州废，四年复以黔州之都上县开南蛮置。十一年，徙治绥阳（与费州同置）。或为义泉郡。属江南道。领县五（绥阳、都上、义泉、晁川、宁夷）。宋为羁縻州，大观三年，酋长献其地，建为承州。领县五，与唐同。宣和三年，废州及都上等县，以绥阳县隶珍州。

溱州　古蛮夷之地。唐贞观十六年，开山洞置溱州。或为溱溪郡。属江南道。领县二（营懿、扶欢）。宋为羁縻，仍领前二县。熙宁七年招纳，置营懿等寨，隶恭州。後隶南平军。大观二年，别置溱州及溱溪、夜郎两县。宣和三年，废州及县，以溱溪寨为名，隶南平军。

锦州　历代土地与辰州同。居垂拱二年，以辰州麻阳县地及开山洞置锦州。或为卢阳郡。属江南道。领县五（卢阳、洛浦、招喻、常丰、渭阳）。宋无此州，其地则入辰、沅二州。

溪州　历代土地与辰州同。唐天授二年，析辰州置。或为灵溪郡。属江南道。领县二（大乡、三亭）宋无此州。

费州　古蛮夷之国，汉属〈牜羊〉牱郡。山川险阻，为俚獠所居，多不宾附。至後周，始置为费州（因水为名）。唐贞观四年，析思州之涪川、扶阳，南蛮置。或为涪川郡。属江南道。领县四（涪川、多田、扶阳、城乐）。宋无此州。

业州　古蛮夷之地。唐长安四年，以沅州之夜郎、渭溪二县置舞州。开元十三年，以"舞"、"武"声相近，更名鹤州。二十年，又名业州。大历五年，又更名奖州。或为龙溪郡。属江南道。领县二（瓘山、渭溪）。宋无此州。








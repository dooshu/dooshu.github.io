◇分留罢任之徒住姑孰诏（太建四年闰十一月辛未）

姑孰饶旷，荆河斯拟，博望关畿，天限严峻，龙山南指，牛渚北临，对熊绎之馀城，迩全琮之故垒，良畴美柘，畦畎相望，连宇高甍，阡陌如绣，自梁末兵灾，凋残略尽，比虽务优宽，犹未克复，咫尺封畿，宜须殷阜。且众将部下，多寄上下，军民杂俗，极为蠹耗。自今有罢任之徒，许分留部下，其已在江外，亦令迎还，悉住南州，津里安置，有无交货，不责市估，莱荒垦辟，亦停租税。台遣镇监一人，共刺史津主，分明检押，给地赋田，各立顿舍。（《陈书·宣帝纪》）


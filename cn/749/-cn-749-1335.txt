附录二宋人依托神仙鬼怪词


吕岩

相传吕岩字洞宾，唐末河中府永乐县人，得道仙去，出自宋人依托。宋代所传吕词，实皆宋人作。

减字木兰花

暂游大庾。白鹤飞来谁共语。岭畔人家。曾见寒梅几度花。

春来春去。人在落花流水处。花满前溪。藏尽神仙人不知。

渔家傲

二月江南山水路。李花零落春无主。一个鱼儿无觅处。风和雨。玉龙生甲归天去。

望江南

瑶池上，瑞雾霭群仙。素练金童锵凤板，青衣玉女啸鸾笙。身在大罗天。

沉醉处，缥缈玉京山。唱彻步虚清燕罢，不知今夕是何年。海水又桑田。

梧桐影

落日斜，西风冷。幽人今夜来不来，教人立尽梧桐影。

促拍满路花

秋风吹渭水。落水满长安。黄尘车马道、独清闲。自然炉鼎，虎绕与龙盘。九转丹砂就，琴心三叠，蕊宫看舞胎仙。

任万钉、宝带貂蝉。富贵欲薰天。黄梁炊未熟、梦惊残。是非海里，直道作人难。袖手江南去，白蘋红蓼，又寻湓浦庐山。

沁园春

七返还丹，在人先须，炼已待时。正一阳初动，中宵漏永，温温铅鼎，光透帘帏。造化争驰，虎龙交合，进火工夫犹鬥危。曲江上，看月华莹静，有个乌飞。

当时。自饮刀圭。又谁信无中养就儿。辨水源清浊，木金间隔，不因师指，此事难知。道要玄微，天机深远，下手速修犹太迟。蓬莱路，仗三千行满，动步云归。

浪淘沙

我有屋三间。柱用八山。周回四壁海遮栏。万象森罗为斗栱，瓦盖青天。

无漏得多年。结就因缘。修成功行满三千。降得火龙伏得虎，陆地通仙。

失调名

别无巧妙，与你方儿一个。子后午前定息坐。夹脊双门崑崙过。恁时得气力，思量我。

步蟾宫

坎离乾兑分子午。但认取、自家宗祖。炼甲庚、更降龙虎。

地雷震动山头雨。要浇灌、黄芽出土。有人若问是谁传，但说道、先生姓吕。

西江月

落日数声啼鸟，香风满路吹花。道人邀我煮新茶。荡涤胸中潇洒。

世事不堪回首，梦魂犹绕天涯。凤停桥畔即吾家，管甚月明今夜。

沁园春

琳馆清标，琼台丽质，何年天上飞来。扬州暂倚，后土为深栽。独立乾坤一树，春风占、万朵齐开。天然巧，蕊珠圆簇，玉瓣轻裁。

见一花九朵，类玲珑玉斝，错落琼杯。得满盛香露，洗荡尘埃。是真元孕育，有仙风道骨，岂是凡胎。问真宰，难留下土，携尔上蓬莱。

失调名

鼎里坎离，壶中天地，满怀风月，一吸虚空。尘寰里，何人识我。开口问鸿濛。

云中。三弄笛，岳阳楼外，天远霞红。笑骑黄鹤，暂过海陵东。拂袖呵呵归去，銮和玉珮，风响乔松。君若要，知吾踪迹，试与问仙翁。

西江月

葆炼中分相火，行持外借方鞋。清虚爽彻御□□。□□□□□□。

□□□□□□，□□灵宝为胎。十方无极至真来。恍惚芝軿羽盖。

又

一日清欢何往，十年旧事重拈。细风斜日到江南。春满平湖潋滟。

黄简手题龙篆，绿舆前控鸾骖。玉清真箓署仙衔。列职灵台书监。

霜天晓角

乾坤未裂。有物如何别。解把鸿濛擘破，说不知、知不说。

妙诀。真难彻。知音世所绝。要识阴阳颠倒，月中日、日中月。

海哥

玉照新志云：嘉祐末巨鱼，能人言，号海哥，作此词。丞相魏公谭训卷十云是腽肭脐，并云：元祐中挈至京师，当时甚有谣咏。盖此首乃元祐时人所作之词。

失调名

海哥风措。被渔人、下网打住。将在帝城中，每日教言语。甚时节、放我归去。龙王传语。这里思量你。千回万度。螃蟹最恓惶鲇鱼尤忧虑。

何仙姑

何仙姑，永州（今湖南零陵）人，世传其有道术。

八声甘州

千门万户，尽七颠八倒，掘地寻天。真个玄妙，返作笑胡言。无为大道人行少，向捏怪途中有万千。伤感。蜣转却做灵丹。无奈伤嗟最苦，又不知端的，枉弃了家缘。

时间清净，岂解汞收铅。心思意想，何曾遣暂合眼。阴魔作睡缠。展转。越思深返作雠冤。谁信无中生有，有中生无，万派归源。

宋媛

宋媛，狐女。绍圣间，眉州丹棱县令李褒之子李达道遇之。

蝶恋花

云破蟾光穿晓户。欹枕凄凉，多少伤心处。惟有相思情最苦。檀郎咫尺千山阻。

莫学飞花兼落絮。摇荡春风，迤逦抛人去。结尽寸肠千万缕。如今认得先辜负。

阮郎归

东风成阵送春归。庭花高下飞。柔条缭绕入帘帏。斑斑装舞衣。

云鬓乱，坐偷啼。郎来何负期。人生恰似这芳菲。芳菲能几时。

吴城小龙女

清平乐令

原无调名，据唐宋诸贤绝妙词选卷十补

帘卷曲栏独倚。江展暮天无际。泪眼不曾晴，家在吴头楚尾。

数点雪花乱委。扑漉沙鸥惊起。诗句欲成时，没入苍烟丛里。

蔡真人

望江南

阑干曲，红飏绣帘旌。花嫩不禁纤手捻，被风吹去意还惊。眉黛蹙山青。

铿铁板，闲引步虚声。尘世无人知此曲，却骑黄鹤上瑶京。风冷月华清。

懒堂女子

烛影摇红

绿净湖光，浅寒先到芙蓉岛。谢池幽梦属才郎，几度生春草。尘世多情易老。更那堪、秋风袅袅。晓来羞对，香芷汀洲，枯荷池沼。

恨锁横波，远山浅黛无人扫。湘江人去叹无依，此意从谁表。喜趁良宵月皎。况难逢、人间两好。莫辞沉醉，醉入屏山，只愁天晓。

巫山神女

惜奴娇

其一

瑶阙琼宫，高枕巫山十二。睹瞿塘、千载滟滟云涛沸。异景无穷好，闲吟满酌金卮。忆前时。楚襄王，曾来梦中相会。吾正鬓乱钗横，敛霞衣云缕。向前低揖。问我仙职。桃杏遍开，绿草萋萋铺地。燕子来时，向巫山、朝朝行雨暮行云，有闲时，只恁画堂高枕。

瑶台景第二

绕绕云梯，上彻青霄霞外。与诸仙同饮，镇长春醉。虎啸猿吟，碧桃香异风飘细。希奇。想人间难识，这般滋味。姮娥奏乐箫韶，有仙音异品，自然清脆。遏住行云不敢飞。空凝滞。好是波澜澄湛，一溪香水。

蓬莱景第三

山染青螺缥渺，人间难陟。有珍珠光照，昼夜无休息。仙景无极。欲言时。汝等何知。且修心，要观游，亦非。大段难易。下俯浮生，尚自争名逐利。岂不省，来岁扰扰兵戈起。天惨云愁，念时衰如何是。使我辈、终日蓬宫下泪。

劝人第四

再启诸公，百岁还如电急。高名显位瞬息尔。泛水轻沤，霎那间、难久立。画烛当风里。安能久之。速往茅峰割爱，休名避世。等功成、须有上真相引指。放死求生，施良药、功无比。千万记。此个奇方第一。

王母宫食蟠桃第五

方结实累累。翠枝交映，蟋桃颗颗，仙味真香美。遂命双成，持灵万割来，耳服一粒，令我延年万岁。堪笑东方，便启私心盗饵。使宫中仙伴，递互相尤殢。无奈双成，向王母高陈之。遂指方，偷了蟋桃是你。

玉清宫第六

紫云绛霭，高拥瑶砌。晓光中、无限剖列。肃整天仙队。又有殊音欲举，声还止。朝罢时。亦有清香飘世。玉驾才兴，高上真仙尽退。有琼花如雪，散漫飞空里。玉女金童，捧丹文、传仙诲。抚诸仙，早起劳卿过耳。

扶桑宫第七

光阴奇。扶桑宫里。日月常昼，风物鲜明可爱。无阴晦。大帝频鉴于瑶池。朱阑外，乘凤飞。教主开颜命醉。宝乐齐吹。尽是琼姿天妓。每三杯，须用圣母亲来揖。异果名花几千般，香盈袂。意欲归。却乘鸾车凤翼。

太清宫第八

显焕明霞，万丈祥云高布，望仙官衣带，曳曳临香砌。玉曾齐焚，满高穹、盘龙势。大帝起。玉女金童遍侍。奉敕宣言，甚荷诸仙厚意。复回奏，感恩顿首皆躬袂。奏毕还宫，尚依然云霞密，奇更异。非我君，何闻耳。

归第九

吾归矣。仙宫久离。洞户无人管之。专俟吾归。欲要开金燧。千万频修己。言讫无忘之。哩啰哩。此去无由再至。事冗难言，尔辈须能自会。汝之言，还便是如吾意。大抵方寸平平，无忧耳。虽改易之。愁何畏。

玉英

玉英，蓬莱仙人，降乩作词。

浪淘沙

塞上早春时。暖律犹微。柳舒金线拂回堤。料得江乡应更好，开尽梅溪。

昼漏渐迟迟。愁损仙机。几回无语敛双眉。凭遍阑干十二曲，日下楼西。

紫姑

白苎

绣帘垂，画堂悄，寒风淅沥。遥天万里，黯淡同云幂幂。渐纷纷、六花零乱散空碧。姑射宴瑶池，把碎玉，零珠抛掷。林峦望中，高下琼瑶一白。严子陵钓台迷踪迹。

追惜。燕然画角，宝钥珊瑚，是时丞相，虚作银城换得。当此际、偏宜访袁安宅。醺醺醉了，任他金钗舞困，玉壶频侧。又是东君。暗遣花神，先报南国。昨夜江梅，漏泄春消息。

清源真君

金完颜亮求仙，得此词。

望江南

才举意，玄象照离宫。坎女离男金水火，几多铁骑漫英雄。最苦是云中。

辽阳鹤，惊起老苍龙。四海九州沾惠泽，狼烟影里弄清风。堪作主人公。

李季萼

季萼字英华。夷坚志云：乃元丰中缙云令开封李长卿女之鬼。

木兰花

惜春

东风忽起黄昏雨。红紫飘残香满路。凭阑空有惜春心，浓绿满枝无处诉。

春光背我堂堂去。纵有黄金难买住。欲将春去问残花，花亦不言春已暮。

随车娘子

夷坚志云：齐过至建昌遇一美人，后知为琴精。

天仙子

别酒未斟心先醉。忽听阳关辞故里。扬鞭勒马到皇都，三题尽，当际会。稳跳龙门三级水。

天意令吾先送喜。不审君侯知得未。蔡邕博识爨桐声，君背负，只此是。酒满金杯来劝你。

紫姑

瑞鹤仙

睹娇红细捻。是西子、当日留心千叶。西都竞栽接。赏园林台榭，何妨日涉。轻罗慢褶。费多少、阳和调燮。向晓来、露浥芳苞，一点醉红潮颊。

双靥。姚黄国艳，魏紫天香，倚风羞怯。云鬟试插。引动狂蜂浪蝶。况东君开宴，赏心乐事，莫惜献酬频叠。看相将，红药翻阶，尚馀侍妾。

玉真

玉真，宋宫人，其鬼与金李生遇。

杨柳枝

已谢芳华更不留。几经秋。故宫台榭只荒丘。忍回头。

塞外风霜家万里，望中愁。楚魂湘血恨悠悠。此生休。

乩仙

忆少年

凄凉天气，凄凉院落，凄凉时候。孤鸿叫斜月，伴寒灯残漏。

落尽梧桐秋影瘦。菱鉴古、画眉难就。重阳又近也，对黄花依旧。

鹊桥仙

七夕

鸾舆初驾，牛车齐发，隐隐鹊桥咿轧。尤云殢雨正欢浓，但只怕、来朝初八。

霞垂彩幔，月明银烛，馥郁香喷金鸭。年年此际一相逢。未审是、甚时结煞。

琴精

千金意

音音音，音音你负心。你真负心。孤负我到如今。记得年时，低低唱、浅浅斟。一曲值千金。

如今寂寞古墙阴。秋风荒草白云深。断桥流水何处寻。凄凄切切，冷冷清清，教奴怎禁。

珍娘

林下词选、词苑丛谈以为宋时女鬼。

浣溪沙

溪雾溪烟溪景新。溶溶春水浸春云。碧琉璃底静无尘。

风飏游丝随蝶翅，雨飘飞絮湿莺唇。桃花片片送残春。








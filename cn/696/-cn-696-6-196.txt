观杨龙友射歌


平原杲杲日正中，微风昼动旌旗红。
良家少年好身手，一一欲堕双飞鸿。
杨侯起弯三石弓，周旋閒雅神融融。
徐抽夏服已不见，九枝中处皆相同。
电扫星流轻一掷，看罢千人皆辟易。
侯也今为儒者师，生平自许文章伯。
长鎗大箭古来有，羞与诸生弄文籍。
秘枕无人阅素书，绛帐有时留剑客。
自言本系出黔阳，少小飞腾势莫当。
锦衣绣带紫骝马，左驰右射开苍茫。
蛮家女儿笑不止，夜郎酋长惊如狂。
皆言三十佩侯印，天南掌大难翱翔。
自此纵横十馀载，渐向中原交吾辈。
年年献策不见收，几回欲击珊瑚碎。
慷慨聊从侠少游，滑稽戏作师儒态。
时从小队出城南，悲歌不禁雄心在。
邺西弓马事已非，蓝田射猎今应再。
君家儿郎亦太奇，终军贾谊能同时。
大儿矫捷不可羁，手持繁弱东西驰。
小儿神貌殊可喜，开弓跃马来迟迟。
海内风尘今若此，英雄叹息徒相视。
可怜儿戏棘门军，忍使神州尽蛇豕。
安得借君大羽箭，北扫王庭南越巂。
楼船将军安足比，功名又在君家矣。





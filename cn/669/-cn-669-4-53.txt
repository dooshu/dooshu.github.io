53　天之勝人與人衆者勝天　天網恢恢疏而不失


「既克有定，靡人弗勝」，言天之勝人也。「藐藐昊天，無不克鞏」，言天之終定也。申包胥曰「人衆者勝天」，人曷嘗能勝天哉！天定有遲速耳。詩所以明天理也，故不云人勝天。

【全云】厚齋惓惓包胥，其即鄭所南盼望陳丞相自占城至之意耳。

【元圻案】小雅正月：「民今方殆，視天夢夢。既克有定，靡人弗勝。」朱子傳曰：「民今方危殆疾痛，號訴於天，而視天反夢夢然，若無意於分别善惡者。然此特值其未定之時，及其既定，則未有不爲天所勝者也。申包胥曰：『人衆則勝天，天定亦能勝人。』疑出於此。」〇大雅瞻卬：「藐藐昊天，無不克鞏。」朱子傳曰：「惟天高遠，雖若無意於物，然其功用，神明不測，雖危亂之極，無不能鞏固之者。」〇史記伍子胥傳：「伍子胥掘楚平王之墓。申包胥使人謂子胥曰：『子之報讎，其已甚乎！吾聞之，人衆者勝天，天定亦能勝人。今子故平王之臣，親北面而事之，今至於僇死人，此豈其無天道之極乎！』」〇蘇子由詩傳曰：「方其未定也，何所不至。及其既定，人未有不爲天所勝者。申包胥曰：『人定則勝天，天定亦能勝人。』而老子所謂『天網恢恢，疏而不失』，不然，天豈有所憎而禍之耶？適當其未定故耳。」〇逸齋詩補傳曰：「視天夢夢，若無所見。非無所見，特以天未定，故未勝人耳，定則能勝之矣。」






卷847_66【折杨柳词四首】  齐己

凤楼高映绿阴阴，凝重多含雨露深。

莫谓一枝柔软力，几曾牵破别离心。

馆娃宫畔响廊前，依托吴王养翠烟。

剑去国亡台殿毁，却随红树噪秋蝉。

秾低似中陶潜酒，软极如伤宋玉风。

多谢将军绕营种，翠中闲卓战旗红。

高僧爱惜遮江寺，游子伤残露野桥。

争似著行垂上苑，碧桃红杏对摇摇。


○对泽宫置判

〈甲司泽宫，将祭而习礼，所由置不设中。御史劾之，诉云自邦国已下则有名制，王者之式未之前闻。〉

六艺之修，五善之备。礼称观德，义在兴贤，岂加爵而益封？实选士而预祭。惟甲何者？司射泽宫，见步之张侯，以鹿鸣而应乐。设中置，用陈矢算之仪；释获建旌，遂明多少之数。宾主存乎百拜，公卿继乎六耦。能其中质，定以和容，岂罚觥之为惭？亦削地而成耻。礼之美者，德实在兹。况名位不同，自邦君而节制；器物有等，实王者之殊仪。卑不逾尊，上得兼下。法官所劾，敢奉守官之诫；诉者有辞，恭闻克谨之义。


○重修永平城樓記 【 永平城樓】

永平。京師左輔郡也。　國初因元故城拓其規。易土以磚。為門凡四。門有樓。於東墉最高處。特建望高樓以候烽火。景泰間、中丞麻城鄒公成學、請于朝修葺之、事詳大學士方洲陳公循記中、越今幾二百年、傾圯太甚、間者廵守諸君、過而望之、未嘗不嚱噓增慨、而顧未有葺之者、三山溫公新被監督之命、入其境蹙然曰、此豈足以雄鎮一方、竦服外夷哉、因以修葺為巳任、遂白之總督楊公選、廵撫徐公紳、按院溫君如璋、僉曰可、爰檄郡守閻君光潛、通判李君世相董其事、遴府衞州邑幕職之能者分理之、總督而下及灤樂昌撫盧選六州邑、共捐贖金凡二千四百有奇、徒役取諸永平燕石建昌之步卒、不足則益以民壯、肇自癸亥之春二月、奏成於夏六月、僅五越月而五樓屹峙、厥工告竣、題其樓之南曰望海、北曰威胡、東曰通遼、西曰護薊、其曰望高者仍之。盖巍然左輔之大觀也。夫自王公設險以守其國。而城池之為民衞。所繫重矣。矧在邊徼之地乎。永平接壤屬夷。朝鮮諸番入貢。必出境上。樓櫓欹圯。城埤弗飾。彼將望而易之矣。然則是役也。烏可緩哉。溫公之用意、蓋深遠矣、雖然、詩有之曰、价人維藩、大師維垣、宗子維城、又曰、紏紏武夫、公侯干城、則藩垣干城、在人不在險也、東郡故稱寧謐。歲庚戍。黠虜潛結屬夷。深入內地。永順州邑。半遭掠踐。斯豈樓櫓之弗飾哉。以禦之無其道也是故厚恤民命。以固基也。簡閱軍實。以植幹也。鼓倡勇敢。以崇墉也。修明烽堠。以綢繆牖戶也。近以讋服屬夷之心。遠以震奪醜虜之氣。藩垣整飭。畿輔嚴固。則京師可以高枕而　九重東顧之慮可免矣。諸公其尚念之哉。是役也、主之者、督撫按院、而身任其事者、則溫公也、公廉勤任事、自臺史至兵憲、所在有能聲、此其修廢之一端云爾、


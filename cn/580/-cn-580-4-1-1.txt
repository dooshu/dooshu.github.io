烈祖宣懿皇后　太祖光献翼圣皇后〔忽鲁浑皇后以下附〕　太祖忽兰皇后〔古儿八速皇后以下附〕　太祖也遂皇后〔察合皇后以下附〕　太祖也速干皇后〔合答安皇后以下附〕　太祖完颜皇后　太宗孛剌合真皇后〔昂灰二皇后以下附〕　太宗昭慈皇后　定宗钦淑皇后　拖雷妃显懿庄圣皇后　宪宗贞节皇后〔也速儿


皇后以下附〕　世祖帖古伦皇后　世祖昭睿顺圣皇后〔喃必皇后以下附〕　真金太子妃徽仁裕圣皇后　成宗贞慈静懿皇后　成宗卜鲁罕皇后忽帖泥皇后　答剌麻八剌元妃昭献元圣皇后　武宗宣慈惠圣皇后〔速哥失理皇后以下附〕　武宗伯忽笃皇后　武宗仁献章圣皇后　武宗文献昭圣皇后　仁宗庄懿慈圣皇后〔答里麻失里皇后〕　英宗庄静懿圣皇后〔牙八忽都鲁皇后以下附〕　甘剌麻元妃宣懿淑圣皇后　泰定帝八不罕皇后〔亦怜真皇后以下附〕　明宗八不沙皇后　明宗真裕徽圣皇后〔按出罕皇后以下附〕　文宗不答失里皇后　宁宗答里也忒迷失皇后　惠宗答纳失里皇后　惠宗伯颜忽都皇后　惠宗完者忽都皇后木纳失里皇后以下附　附诸公主

烈祖宣懿皇后，斡勒忽讷氏，讳诃额伦。先为蔑儿乞部人也客赤列都所娶，也客赤列都御后行至斡难河，烈祖出猎，见后美，与族人捏坤太石、答里台斡赤斤共劫之。后使也客赤列都策马疾走，烈祖追不及，以后归，遂纳焉。生四子，为太祖及合撒儿、哈准、斡赤斤，一女为帖木伦公主。

烈祖崩，太祖方十三岁，同族欺其母子寡弱。一日，俺巴孩之二妻，曰斡儿伯，曰莎合台，春祭饮族人酒，后后至，分膰不及。后怒曰：“也速该虽死，我子宁虑不成人！今膰肉独不我与，他日且弃我矣。”斡儿伯、莎合台亦怒，明日徙帐去，与后母子绝。是时烈祖部众皆叛去，后骑而追之，持旄纛以麾，叛众还其大半。

太祖既长，娶光献皇后孛儿台，也客赤列都之兄蔑儿乞部长脱黑脱阿欲为其弟复仇，率三部蔑儿乞之众来袭，后率太祖等骑马入不儿罕山，使光献皇后驾牛车从之，为蔑儿乞人所掠。脱黑脱阿曰：“昔也速该夺吾弟之妻，今吾亦夺其子妇，可以相报矣。”始解围而去。及札木合与泰亦赤兀等部以三万人来攻，太祖分所部为十三翼以拒之，后率斡勒忽讷人为第一翼，战于答兰版朱思之地。

太祖即皇帝位，尊为太后，分部众万人与之，后意不足。二年，巫者阔阔出谮合撒儿于太祖，太祖惑其言，执合撒儿，将杀之。后闻之，驾白驼车，驰至太祖帐中，盛怒谯责太祖。太祖惶恐谢罪，然卒夺合撒儿部众。后郁郁不乐，未几崩。至元三年，定庙制世次，追上尊谥，祔烈祖为太庙第一室。

太祖光献翼圣皇后，孛思忽儿宏吉剌氏，讳孛儿台，与诃额伦太后同宗异族。祖曰达而罕，父曰特因，又称为特薛禅。太祖九岁，烈祖挈往舅家，欲为之乞昏。道遇特薛禅，奇太祖状貌，又夜梦白海青挟日月而飞集其掌心，喜为吉征，乃要烈祖至其家，以后字焉。烈祖返，留太祖为赘婿。及将崩，始命蒙力克召太祖归。

太祖既娶后，蔑儿乞人来袭，太后有媪曰豁阿黑臣，闻车马声殷地，疾告太后。太后与诸子及博儿术、者勒蔑各骑一马，入不儿罕山，后无马，豁阿黑臣乘以花牛车，中道轴折，为蔑儿乞人所获。太祖乃乞师于王罕及札木合，尽虏蔑儿乞部众。后及豁阿黑臣遇太祖于乱兵中，控其马缰，遂与太祖同返。太祖与札木合自幼为俺答，至是益德之，同牧于豁儿豁纳黑主不儿。

岁余，札木合意叵测，后劝太祖避之，事具札木合传。太祖称尊号，巫者阔阔出笞辱皇弟斡赤斤，泣告于太祖。后闻之，愀然曰：“汗在而小臣横恣如是，傥百年后，其能畏惮汗之子孙乎！”太祖乃命斡赤斤拉杀阔阔出。后明识善断，能持大体，尤为太祖所重。生四子，曰：暐赤、察合台、太宗、拖雷；五女，曰：火臣别吉、扯扯亦坚、阿剌海别吉、秃满伦、阿儿塔隆。

至元二年，追谥光献皇后，祔太祖庙。至大二年，加谥光献翼圣皇后。后守第一斡儿朵。次后者曰忽鲁浑皇后，阔里杰担皇后，脱忽思皇后，帖木伦皇后，亦怜真八剌皇后，不颜忽秃皇后，忽胜海妃子。

太祖忽兰皇后，兀洼思蔑儿乞部长答亦儿兀孙之女也。答亦儿兀孙从乃蛮太阳汗，与太祖战于纳忽山。太阳罕败死，答亦儿兀孙大惧请降，将纳女于太祖。太祖使裨将纳牙逆之，阻于兵，纳牙周慎，止后途中三日。太祖疑纳牙有私，欲罪之，后力自陈。既幸，知其不欺，由是益重纳牙。后有宠，太祖征西域，独以后从。生一子曰阔列坚，以母故，视如嫡子。后守第二斡儿朵。次后者曰古儿八速皇后，本乃蛮亦难察汗之妻，太阳汗之后母也。乃蛮败，为太祖所获，依蒙古礼纳之，有宠。曰亦乞列真皇后，曰脱忽思皇后，曰也真妃子，也里忽秃妃子，察真妃子，哈喇真妃子，氏族皆佚。又有乃蛮女，失其名，生子术儿彻，早卒。

太祖也遂皇后，塔塔儿也客扯连之女。太祖灭四部塔塔儿，先得其妹也速干，有宠，因言：“有姊尤美，新嫁不知流落何地。”太祖曰：“若得汝姊，汝能为之下乎？”也速干允之。时也遂与其婿匿于林中，太祖搜获之，也速干果让姊，而居其次。一日，太祖宴军中，也遂侍，忽顾而叹息。太祖觉有异，命在会者各退就所部而立，最后一少年仓皇不知所适，诘之乃也遂前夫也，太祖命斩之，而宠也遂如故。

太祖将征西域，也遂请曰：“兵凶战危，汗出师万里，诸子皆不在侧。傥一旦不讳，谁当为嗣，愿以告部众。”太祖大惊曰：“此大事，微汝言，吾几忘之。”由是始定立太宗。后从征西夏，太祖出猎堕马，因不豫，也遂与近侍脱栾扯儿必力劝班师，太祖虽不用其言，而心以为忠。既灭西夏，尽以俘虏赐之。

后守第三斡儿朵。次曰忽鲁哈剌皇后，曰阿失仑皇后，曰秃儿哈剌皇后，氏族均佚。曰察合皇后，嵬名氏，西夏主李安全之女。太祖伐西夏，围中兴府，安全献女乞和。曰阿昔迷失皇后，曰完者都皇后，曰浑都鲁歹妃子，曰忽鲁灰妃子，曰剌伯妃子，氏族均佚。初，太祖灭塔塔儿，有小儿兄弟二人，曰忽里，曰哈喇蒙都，为太祖所收养。及稍长，也遂言于太祖，请使忽里兄弟收塔塔儿之余众，得千人。也遂有弟曰胡士虎，为右翼千户。胡士虎之弟生女曰奴忽丹，为诸王阿八哈妃。

太祖也速干皇后，也遂皇后之妹。生一子曰察兀儿，早卒。守第四斡儿朵。次曰忽答罕皇后，氏族佚。曰合答安皇后，速勒逊都氏，功臣赤老温之妹。太祖为泰亦兀赤人所获，脱走，至赤老温家，后匿太祖于羊毛车中。追者至，欲搜车，后曰：“天暑如此，羊毛中能匿人乎？吾与汝乃一家人，顾疑我如此。”追者乃去。太祖灭泰亦兀赤，其夫为乱兵所杀，后望见太祖，亟呼：“帖木真救我。”太祖遽令释之，以旧恩，纳焉。曰斡者忽儿皇后，曰燕里皇后，氏族均佚。曰秃该妃子，与朵列格捏均为蔑儿乞部长脱黑脱阿长子忽秃之妻。太祖败蔑儿乞，虏秃该及朵列格捏，以朵列格捏赐太宗，而自纳秃该。曰完者妃子，曰金莲妃子，曰完台妃子，曰奴伦妃子，曰卯真妃子，氏族均佚。又有谟盖皇后，贝格林部长阿体耶讷赤之女，无所出。太祖崩，太宗甚礼重之，察合台欲娶之，太宗不与。又有肃良合妃子，高丽人，佚其名；八不别及妃子，佚其氏族，其所守斡儿朵均未详。

太祖公主皇后，完颜氏，金卫绍王女也。太祖围燕京，金宣宗纳女请和，太祖命阿剌浅使于金，金诸帝女未嫁者七人，后最秀慧，宫中称为小姐姐。宣宗封为岐国公主，以遣嫁焉。引见阿剌浅，即拜后于阶下，又请后北乡拜，后不敢拒。于是金人使丞相完颜福兴送后至太祖营，并媵护驾将十人、细军百人、童男女各五百人，采绣衣三千袭，马三千匹，金宝称是。后母钦圣夫人袁氏亦从之。太祖以其为贵主，礼重之，国人呼为公主皇后。太祖于四斡儿朵之外，又为后建斡儿朵于斡儿洹水西。邱处机至西域，道过和林，后与西夏公主各遣使送寒具等食。后年甚高，阿里不哥僭位和林时，尚在焉。

太宗孛剌合真皇后，次曰昂灰，二皇后氏族均佚。太宗在潜邸，以宪宗为子，命昂灰皇后抚育之。次曰忽帖尼三皇后，乞里吉思氏，生二子，曰阔端，曰灭里。宪宗二年，迁后于阔端所居地之西。又有土拉起那妃子，本蔑儿乞部长答亦思兀妻，太祖灭蔑儿乞，以土拉起那赐太宗。

太宗昭慈皇后，乃马真氏，讳朵列格捏，号六皇后。先为蔑儿乞部长脱黑脱阿长子忽秃妻，太祖灭蔑儿乞，以后赐太宗。生一子，为定宗。太宗崩，后称制五年，复归政于定宗，而国事犹决于后，事具本纪。至元二年，追上尊谥，祔太宗庙。

定宗钦淑皇后，斡兀立氏，讳海迷失，号三皇后。定宗崩，后临朝称制者四年。宪宗即位，后始归政焉。二年，后与皇孙失烈门厌禳事觉，谪失烈门于没脱赤之地，赐后死。至元三年追上尊谥，祔定宗庙。定宗在潜邸，其元妃曰乌兀儿黑迷失，蔑儿乞氏，卒年未详。

显懿庄圣皇后，克烈氏，讳唆鲁忽帖塔尼。太宗母弟拖雷妃，宪宗、世祖母也。父札合敢不，克烈部长王汗弟，奔于乃蛮。太祖灭乃蛮，札合敢不献二女以降，长曰亦巴合，次即后。太祖纳亦巴合，而以后赐拖雷。蒙古俗，父之遗产，多归幼子。太祖临崩，部兵十二万九千人，拖雷分十万一千，诸将多其旧部。

拖雷早卒，宪宗、世祖尚幼，事皆决于后。后有才智，能驭众，尤与太祖长孙拔都亲厚。太宗崩，与诸王大臣共立定宗，后主赏赉之事，优渥异常，故内外称善。定宗崩，拔都首建议立宪宗，众从之，位遂定。宪宗二年，后崩。世祖至元二年，追上尊谥，曰庄圣皇后，祔睿宗庙。武宗至大二年十月，加谥曰显懿庄圣皇后。三年十月，上玉册焉。

宪宗贞节皇后，宏吉剌氏，讳忽都台，特薛禅孙，忙哥陈女也。早崩。至元二年，追上尊谥，祔宪宗庙。后初崩，宪宗即以其妹也速儿继后位。次曰出卑三皇后，佚其氏族。宪宗八年，从伐宋，留驻六盘山。明年秋七月，宪宗崩；九月，后亦卒。次曰亦乞烈氏皇后，昌王孛秃子锁郎哈女。次曰明里忽都鲁皇后，佚其氏族。泰定三年尚在，诏后守班秃大王营帐。次曰火里差皇后，火鲁剌思氏。宪宗在潜邸，太宗为帝娶火里差为妃，后亦称皇后。又有失力吉妃子，伯要兀氏。

世祖帖古伦皇后，宏吉剌氏，按陈孙，脱怜女也。事世祖于潜邸为元妃，守第一斡儿朵。

世祖昭睿顺圣皇后，宏吉剌氏，讳察必，按陈女也。貌甚美，侍世祖于潜邸，最有宠，生皇太子真金。世祖伐宋，渡江围鄂州。宪宗崩于合州，皇弟阿里不哥留守和林，其党阿蓝答儿等劝之自立，乘传发山后兵，去开平仅百余里。后使人诘之曰：“发兵大事也，太祖曾孙真金在此，何故不使知之？”阿蓝答儿意沮。阿里不哥使脱里出行省燕京，佥民兵，后闻之，密使人驰报世祖，趣班师。迨世祖北归，事乃定。中统三年，立为皇后。至元十年十月，授册宝，元代册皇后礼自后始。

后性仁明，随事讽谏，多裨时政。有怯薛官请割京师城外地为牧场，奏可，以图进。后欲谏，至帝前，先阳责太保刘秉忠曰：“汝汉人明达者，言则主听，何为不谏。初定都时，以地牧马，无不可者。今军民分业已定，奈何夺之。”世祖默然，事遂寝。性俭素，尝以令旨取太府监缯、帛各一端，世祖谓军国所需，非私家物也。后自是率宫人亲执女工，拘旧弓弦练之，缉为绸，制衣，其韧比缯、绮。宣徽院旧羊臑皮置不用，后取之，缉为地毯。胡帽无檐，世祖苦日光眩目，以语后。后即益前檐，世祖大悦，命为式。又制一衣，前有裳无衽，后长倍前，亦无领袖，缀以两襻，谓之比甲，便骑射，时多效之。

宋平，幼主入朝上都，大宴，众皆欢甚。世祖察后色不怿，曰：“今我平江南，自此不用兵，众皆喜，尔胡不然。”后跪奏曰：“妾闻自古无千岁之国，毋致吾母子及此幸矣。”时宋府库宝物陈于殿前，世祖召视之，后遍视即去，世祖遣宦者追问：“欲取何物？”后曰：“宋人贮蓄以遗子孙，其子孙不能守而归于我，我何取焉。”宋全太后至上都，不习风土，其宫人安定夫人陈氏、安康夫人朱氏及二小姬，皆自缢邸中。世祖怒，命枭其首，全太后惊怖。后乘间从容为奏，听回江南，不允。再三请，世祖曰：“尔妇人无远虑，彼一国之母，遗民尚在，若听南归，万一浮言偶动，即难保全，非所以爱之也。时加存恤可耳。”后由是日厚全氏。翰林学士王思廉尝进读《通鉴》，至唐太宗怒魏徵，长孙皇后朝服拜贺得贤臣事，世祖命内官引思廉诣后阁前覆讲之。后曰：“是诚有益圣德，复有类此者，汝宜以时进读。”其贤明多类此。十八年二月崩。

二十一年，世祖上尊号，亦追上皇后尊号曰贞懿昭圣顺天睿文光应皇后。三十一年，成宗即位，追上尊谥曰昭睿顺圣皇后，祔世祖庙。

后守第二斡儿朵。其次曰南必皇后，翁吉剌氏，纳陈孙仙童之女，或曰按陈之女。至元二十年，册为皇后。时世祖春秋高，大臣多因后白事。生一子曰铁灭赤，早卒。守第三斡耳朵者曰塔剌海皇后、奴罕皇后，并佚其氏族。守第四斡儿朵者曰乌式真皇后，许兀慎氏，功臣博尔忽之女也，生子曰脱欢，曰爱牙赤。次阔阔伦皇后，佚其氏族。又有速哥答里皇后，泰定三年诏守世祖斡儿朵。又八八罕妃子、撒不忽妃子，并佚其氏族。

徽仁裕圣皇后，宏吉剌氏，讳伯蓝也怯赤，又讳阔阔真，皇太子真金妃，成宗母也。先是世祖出猎，道渴，至一帐，见一女子缉驼茸，从求马潼。曰：“马潼固有之，但我父母诸兄皆不在，我女子难以与汝。”世祖欲去，又曰：“我独居此，汝自来去，于礼不宜。父母即归，盍姑待之。”须臾，果归，出马潼饮焉。世祖既去，叹息曰：“此女仓卒知礼，若是岂非佳妇耶！”后诸臣请择太子妃，俱不当上意，有老臣尝从猎，知此事，且闻后未字，具白，世祖大喜，纳为太子妃。

后性孝谨，善事中宫，起居服御，无纤介不至，世祖每称为贤德妇。一日，世祖幸视太子疾，见床笫间设织金卧具。世祖责曰：“我尝以汝为贤，何奢靡如此！”妃跪答曰：“常时不敢用，今以太子病，恐侵湿气，乃陈之。”即时撤去。成宗即位，尊皇考为帝，庙号裕宗，尊后为皇太后。设太后官属，置徽政院。后院官受献浙西田七百顷，籍位下，后曰：“江南率土，皆国家所有，且我一寡妇人，安用是耶。”即命中书省尽罢之。后有弟求官，后不悦曰：“汝非其人也，勿以累我。”后果黜。

大德四年二月崩，上尊谥曰：裕圣皇后，祔裕宗庙，葬先陵。至大三年十月，加谥徽仁裕圣皇后。裕宗又有安真迷失妃子，无子，氏族佚。

后长子曰晋王甘麻剌，生泰定帝。次子曰答剌麻八剌，生武宗、仁宗。虽神器代易，陵替失序，而入继正统者，罔非其裔胄云。

成宗贞慈静懿皇后，宏吉剌氏，讳失怜答里，斡罗陈女也。侍帝藩邸为元妃，生一子曰：德寿太子。帝未即位卒。武宗至大三年，上尊谥，祔成宗庙。

成宗卜鲁罕皇后，伯牙吾氏，驸马脱里忽思之女。元贞元年立为后，大德三年十月授册宝。时帝多疾，后居中用事，然颇信任相臣哈剌哈孙，举措不挠，号为绥静。八年正月，地震平阳，后召平章爱薛问曰：“灾异若此，殆下民所致耶？”对曰：“天地示警，于民何与。”后深然之。京师尝建天寿万宁寺，中塑秘密佛，形象诡亵。后幸寺，见之恶焉，以帕蒙面，寻敕毁去。群臣欲上尊号，帝不许，后因自请，帝曰：“朕病日久，国事多废不举，奚以此虚文为耶！”议遂寝。

后用事久，颇专制。十年，出帝兄答剌麻八剌元妃与其子爱育黎拔八达居于怀州，而妃长子怀宁王海山方总兵居朔方。明年，帝崩，无子，后恐其兄弟立修怨，乃召安西王阿难答至京师，谋立之。丞相阿忽台等欲奉后垂帘听政，而哈剌哈孙已密报爱育黎拔八达，先入以计诛阿忽台等，清宫禁，迎立其兄，是为武宗。既杀安西王，并构后以交通之罪，迁居东安州。寻赐死。成宗又有忽帖尼皇后，乞儿吉思氏。

昭献元圣皇后，宏吉剌氏，讳答吉，鲁王按陈孙浑都帖木儿女。成宗同母兄答剌麻八剌元妃，武宗仁宗母也。世祖初以宫人郭氏赐答剌麻八剌，后乃纳后。大德九年，成宗不豫，后及仁宗出居怀州。成宗崩，仁宗自怀州奉后还京师，平内难，迎武宗即位。尊皇考为帝，尊后为皇太后。是年冬，朝后于隆福宫，上皇太后册宝。

至大元年三月，为后建兴圣宫。当武宗守边时，后尝亲祷于五台山。明年正月，遂复幸五台山，修佛事，诏高丽王璋从之。四月，立兴圣宫江淮财赋总管府。三年，又以兴圣宫鹰坊等户四千，分处辽阳，建万户府统之。是年十月，率皇太子、诸王、群臣朝，上徽号曰仪天兴圣慈仁昭懿寿元皇太后。越日，后恭谢太庙。武宗更推广恩意，诏赦天下。

仁宗践位，加上尊号曰全德泰宁福庆皇太后。英宗立，尊为太皇太后，上尊号曰徽文崇祐太皇太后。是日，御大明殿受朝贺。越日，以礼成，复告庙。元世诸皇后，光耀尊宠，莫有其比焉。后居东朝，颇仁俭，宫女皆教治女工，每幸上都，必敕鹰坊卫士先往，毋害民稼。

性敏给，有权数。历佐三朝，威福己出。内则黑驴母亦烈失八用事，外则幸臣失列门、纽邻及丞相铁木迭儿相率夤缘为奸，以至棰辱平章张珪等，紊乱纲纪。仁宗恐伤后意，不穷问。仁宗崩，后命铁木迭儿复为右丞相，御史中丞杨朵儿只、中书平章政事萧拜住忤后旨，铁木迭儿矫诏杀之。失列门又以太后命更易朝官，英宗曰：“此岂除官时耶！且先帝旧臣，不宜轻动，俟朕即位，议于宗亲元老，贤者任之，邪者黜之可也。”事遂已。

初，后以武宗长子和世<*王束英伟，英宗弱易制，群小亦以立明宗为不利于己，共拥戴英宗。既即位，太后来贺，见帝有刚毅之色，退曰：“我不拟养此儿也。”遂饮恨成疾。至治二年九月崩，明年上尊谥，祔顺宗庙。

武宗宣慈惠圣皇后，宏吉剌氏，讳真哥，按陈裔孙迸不剌之女。至大三年正月，册为后，无子。仁宗皇庆二年，立长秋寺，掌后宫政，秩三品。泰定四年崩。八月，上尊谥。惠宗元统二年，诏立武宗庙后主。丞相伯颜与群僚议曰：“先朝以真哥皇后无子，不祔庙。今所当祔者，其明宗母，抑文宗母也？”惠宗为明宗长子，伯颜意有在，而群臣亦依违莫决。太常博士逯鲁曾对曰：“真哥皇后早膺册宝，则文、明二母皆妾也。今以无子之故，不为立主，而以妾母为正，是为臣而废先君之后，为子而追封先父之妾，于礼不可。昔燕王慕容垂即位，追废母后，而尊其生母，配享先王，为万世笑，岂宜复蹈其失乎！”集贤学士陈颢素疾鲁曾，乃曰：“唐太宗册曹王明之母为后，是亦二后也，奚为不可。”鲁曾曰：“尧之母为帝喾妃，尧立为帝，未闻尊为后，以配喾皇。上为大元天子，不法尧舜而法唐太宗耶！”唐太宗初欲立曹王明母为后，魏徵谏止，无册立事，颢盖妄为驳难，其言不伦，众皆是鲁曾议。于是升祔礼定，以后配焉。

武宗又有速哥失里皇后，按陈从孙哈儿只之女，亦无子。又有完者歹皇后，氏族佚。有妃洪氏，不知所由进，最有宠。每七夕结彩楼于台上，妃登楼散彩，令宫人俯拾之。帝又于仲秋夜月与众嫔御泛舟太液池，设女军，夹以数船，左曰凤队，右曰鹤团，冠服旗旓，瑰奇詄丽，令互相冲击为戏。有骆妃善歌舞，为帝奏月照临之曲，夜分乃罢。太液池在万岁山北，旧名琼花岛，引金河水出石龙口注方池，伏流至山半仁智殿后，有石琢蟠龙，昂首喷出东西，流入池。山前白石桥长二百尺，迤至池中坻上。东为灵囿，多畜珍禽奇兽。至元四年赐今名，车驾岁幸上都，必先宴百官于此云。

武宗仁献章圣皇后，亦乞烈氏，讳寿童。世祖皇子安西王忙哥剌女奴兀伦公主所出。初为帝妃，生明宗。天历二年追上尊谥曰仁献章圣皇后，至正六年改谥曰庄献嗣圣皇后。

武宗文献昭圣皇后，唐兀氏，讳阙，亦帝妃，生文宗。天历二年，追上尊谥。

武宗伯忽笃皇后，怯烈氏。年十三，侍武宗于潜邸。后从昭献元圣皇后出居怀州。后性敏给周慎，昭献皇后爱之。英宗即位，命主太祖完颜氏皇后斡尔朵。至治三年，徙居世祖迭只斡尔朵。昭献皇后崩，出私财三千五百贯作顺圣寺以奉昭献神御，又作崇源寺以奉英宗神御。

仁宗庄懿慈圣皇后，宏吉剌氏，讳阿纳失失里。生英宗。皇庆二年三月，立为后，上册宝，遣官祭告天地于南郊及太庙。改典内院为中政院，秩正二品。先仁宗崩。英宗即位，追上尊谥祔庙，册曰：“至孝所以扬亲，易名所以表行。矧为天下母而养弗逮，履天子位而报则丰。”又曰：“昊天不吊，景命靡常。”词极悲痛云。仁宗又有答里麻失里皇后，氏族佚。

英宗庄静懿圣皇后，亦乞烈氏，讳速哥八剌。驸马昌王阿失之女，成宗女昌国大长公主益里海牙所出也。至治元年二月，册为后，无子。泰定四年六月崩，上尊谥。英宗南坡之变，典礼阙如。后至元二年，始与武宗、明宗后祔庙。英宗又有牙八忽都鲁皇后，朵儿只班皇后。铁失之妹为第二皇后，当为牙八忽都鲁。铁失弑英宗伏诛，御史许有壬以皇后犹在宫中，请加贬废，后不知所终。

宣懿淑圣皇后，宏吉剌氏，讳普颜怯里迷失。晋王甘剌麻元妃，泰定帝母也。至元三年九月，泰定帝即皇帝位。十二月戊辰，追尊为皇太后。

泰定帝八不罕皇后，宏吉剌氏，按陈孙斡留察儿之女。泰定元年三月，册为后。二年，封后父为威靖王。初后侍帝藩邸，生子阿速吉八，元年立为皇太子。帝崩，皇太子即位，后不知所终。文宗诏徙后于东安州，崩年失。

帝又有皇后七人，曰亦怜真八剌，曰忽剌，曰也速，曰撒答八剌，曰卜颜怯里迷失，曰失烈帖木儿，曰铁你。亦怜真八剌皇后，亦乞烈氏，昌国大长公主益里海牙女。二年，与帝受佛戒于帝师。撒答八剌皇后，帝姊寿宁公主女也，三年纳之宫中，先卒。余氏族俱佚。文宗时，太平王燕帖木儿尝娶帝后为夫人，其名亦佚。又妃二人，曰必罕，曰速哥答里，皆宏吉剌氏，兖王买住罕女也。天历初，俱徙东安州。

明宗八不沙皇后，乃马真氏，泰定帝甥，寿宁公主之女。侍帝潜邸，生宁宗。天历二年八月，明宗暴崩，文宗入临，燕铁木儿以后命奉皇帝宝授于文宗。是年，立宁徽寺掌后中宫事，又奉后钞万锭、帛二千匹供费用。后命帝师率群僧为帝修佛事于大天源延圣寺七日，又命道士建醮于玉虚、天宝、太乙、万寿四宫及武当、龙虎二山。至顺元年，复诏有司供后币二百匹。四月，文宗不答失里皇后与宦者谋弑后，寻崩，或云不答失里皇后推后堕地垆中而崩。后至元二年祔庙。

明宗贞裕徽圣皇后，罕禄鲁氏，讳迈来迪。郡王阿儿厮兰之裔。祖曰阿里朮兀，父曰帖木迭儿。明宗为周王时，北行过其部，帖木迭儿以后进，生惠宗。文宗既复位，忌之，以明宗言帝非己子，自高丽迁于广西，命奎章阁学士虞集草诏告中外，事具本纪。后至元二年，追上尊谥。明宗又有后六人，曰按出罕，曰月鲁沙，曰不颜忽都，曰野苏，曰脱忽思，曰阿梯里，氏族皆佚。脱忽思皇后尝守明宗斡儿朵，至顺二年，赐湘潭户四万为汤沐邑，然当时文移称娘子，不称皇后焉。惠宗时，哈麻提调宁徽寺，出入脱忽思宫中，为御史海寿所劾。宁徽寺者，掌脱忽思位下钱粮。脱忽思泣诉于帝，帝为夺海寿官。

文宗不答失里皇后，宏吉剌氏，顺宗女鲁国大长公主祥哥剌吉所出。祖父帖木儿，父驸马琱阿不剌，皆封鲁王。天历元年册立为皇后，二年二月授册宝。生皇太子阿剌忒纳答剌，早卒；又生燕帖古思、太平讷二皇子。后笃信释教，尝以银五万两助建大承天护圣寺，又赐籍没张珪家田四百顷。至顺三年八月，文宗崩，丞相燕帖木儿请立燕帖古思，后不从。

文宗大渐时，命传位于明宗子。明宗长子妥欢帖木儿谪静江，燕帖木儿谓后曰：“阿婆且权守大位，妥欢帖木儿居南徼瘴疠之地，未审存亡，我与宗室诸王徐议之可也。”至是年十月，始以明宗次子懿璘质班留京师，白于后，宣遗命而立之，是为宁宗。甫七岁，后同听政。十一月，奉册宝尊后为皇太后，御兴圣宫，受朝贺。是月，宁宗崩，燕帖木儿复请立燕帖古思。后曰：“天位至重，吾子尚幼，明宗长子妥欢帖木儿在广西，今十三岁矣，其迎立之，约传位于燕帖古思，若武、仁故事。”燕帖木儿知事不获已，乃奉皇太后诏旨，遣使迎惠宗于静江。

明年六月，惠宗即位，为皇太后置徽政院，设官三百六十六员。二年，上尊号曰赞天开圣仁寿徽懿昭宣皇太后。至元二年冬，复上尊号曰贞文慈祐储善衍庆福元太皇太后，仍临朝称制。先议尊为太皇太后，参知政事许有壬谏，以为非礼，不听。时南台御史太不花亦奏，以叔母不宜加太皇太后尊称。后初闻之，怒，徐曰：“风宪有臣如此，可谓能守祖宗法矣。”赐金币以旌其直。

六年六月丙申，诏曰：“昔我皇祖武宗传位仁宗，定议易世之后，舍子传侄。祖母太皇太后惑于憸慝，俾皇考明宗出封云南。英宗遇弑，正统浸偏，我皇考以武宗之嫡，逃居朔漠。及泰定升遐，宗王大臣，同心翼戴，肇启大事。时以近地，先迎怀王暂总机务，继揆天理人伦，不当窃据，假让位之名，以玺绂来上。我皇考推诚不疑，授以皇太子宝，使守青宫。乃苞藏祸心，迎谒行在，与其臣月鲁不花、也里牙、明理董阿等，谋为不轨，使我皇考饮恨上宾。归而再御宸极，思欲自解于天下，乃谓‘夫何数日之间，宫车宴驾’。海内闻之，靡不切齿。又私图传子，虚构邪言，嫁祸八不沙皇后，谓朕非明宗之子，俾出居遐陬。祖宗大业，几于不继。内怀愧慊，则杀也里牙以杜口。及其将死哀鸣，畏在天之震怒，始议立明考之嗣，冀逭冥诛。叔母不答失里，自谋称制，贪引童昏，舍明考之冢嗣，而立朕弟懿璘质班。曾未匝月，奄复不年。诸王大臣以贤以长，扶朕践阼。国之大政，迟未躬亲。赖天之灵，权奸屏黜。顾念治必本于尽孝，事莫先于正名，永惟鞠育罔极之恩，忍忘不共戴天之义。既往之罪，不可胜诛，其命太常撤去图帖睦尔在庙之主。不答失里本朕之婶母，乃阴构奸臣，弗顾非礼，僭膺太皇太后尊号，迹其闺门之祸，离间骨肉，罪恶尤重。揆之大义，削去鸿名，可东安州安置。燕帖古思昔在幼冲，情虽可原，理难同处。惟朕终不蹈覆辙，专务残酷，可放诸高丽。当时贼臣月鲁不花、也里牙已死，其以明理董阿明正典刑。”后至东安州，寻赐死。文宗固有罪，然后舍其爱子而立兄之子，割情蹈义，非由钳制。一旦反覆，使母子俱殒，追缘衅阋，报亦酷焉。

宁宗答里也忒迷失皇后，宏吉剌氏。至顺三年十月，帝即位，立为皇后，时年甚幼。至正二十八年崩，祔宁宗庙。

惠宗答纳失里皇后，伯牙吾氏，太平王燕帖木儿女也。至顺四年六月，帝即位；七月，立为皇后。元统二年，授册宝。惠宗立非燕帖木儿意，而后颇有宠，性贪冒黯货。时诏立盐局，官自卖盐，后亦命宦者孛罗帖木儿取盐十万引入中政院。帝又命发两<*舟宗船，下番为后营利。至元二年，后兄左丞相唐其势与太师伯颜争权，坐谋逆诛。弟塔剌海逃入宫，匿后坐下。后以衣蔽之，左右曳出斩首，血溅后衣。伯颜奏曰：“岂有兄弟为逆而皇后护之者！”遂并执后。后呼帝曰：“陛下救我。”帝畏伯颜，乃曰：“汝兄弟为逆，岂能相救。”于是迁后出宫。伯颜寻进鸩，弑后于开平民舍。

惠宗伯颜忽都皇后，宏吉剌氏，武宗宣慈惠圣皇后之侄毓德王孛罗帖木儿女也。后至元三年三月，册为后，生皇子真金，二岁而夭。后性简重节俭，不妒忌，动中礼法，待妾媵、太子皆有恩意。时第二皇后奇氏有宠，居兴圣西宫，帝希幸东内，左右或以为言，后无纤微怨望见于言色。从帝巡上都，次中道，一夕，帝欲临幸，使内官驰告。后不可，曰：“暮夜非至尊往来之候。”中使往复者三，竟不纳，帝益贤之。至正十四年，后母卒，帝加礼，赙钞三百锭。后居坤德殿，终日端坐，未尝妄逾阃阈。二十五年八月崩，年四十二。奇后见后遗衣质敝，大笑曰：“正宫所服何至斯耶！”皇太子自太原归，哭之极哀。

惠宗完者忽都皇后，奇氏，高丽人。其家微也。故事，高丽国岁献媵妾，徽政院使秃满迭儿进为宫女，主供茗饮。寻见宠幸，生子爱猷识理达腊，后立为皇太子。时答纳失里皇后方骄妒，知当帝意，数棰辱之。及后遇害，帝欲立焉，丞相伯颜争不可。伯颜罢，学士沙剌班希旨，请立为第二皇后，居兴圣宫，改徽政院为资政院。

后为人狷黠，务自矫饰，无事则取《女孝经》、史书，访问历代皇后有贤行者为法，四方贡献珍味非荐太庙不敢先食。京师大饥，命官作糜粥赈之，又出金银粟帛，令宦者朴不花置冢瘗遗骼十余万，复命僧建水陆大会度之。太子既长，帝为建端本堂，命儒臣教授国法。帝与太子多受佛戒，帝师因启后曰：“太子向学佛法，颇开悟，今乃使习孔子教，恐坏真性。”后曰：“我虽居深宫，不明道德，尝闻自古及今治天下者，须用孔子教，舍此则为异端。佛法虽好，不可以治天下，安可使太子不读书耶！”帝师惭退。

其后正位中宫，诞日，百官进笺贺。后诫左丞相沙蓝答里曰：“自世祖以来，正宫皇后寿日，未尝进笺。近年虽有，不合典礼，却之。”其假托正谊如此。帝怠弃政事，后与太子遽谋内禅，使朴不花喻意丞相太平，太平不答。复诏太平至宫，举酒赐之，申前说，太平依违而已。帝亦知后意，怒而疏之。然后颇盗威柄，赏罚由己。朴不花有罪被劾，后讽御史大夫佛家奴为疏辨，佛家奴谋再劾之，后嗾御史转奏，谪潮河。

后族奇氏在高丽者，怙势骄横，高丽王伯颜帖木儿怒，尽杀之。后谓皇太子曰：“汝年已长，不能为我复仇耶？”皇太子乃请帝废高丽王，立其弟塔思帖木儿留京师者为王，以奇氏族子三宝奴为太子，将作同知崔帖木儿为丞相，将兵万人送之。至鸭绿江，为伏兵所败，余十七骑而返。

时中书平章政事孛罗帖木儿镇大同，与太子有嫌，帝亦愤其跋扈，命太尉扩廓帖木儿讨之。孛罗帖木儿遂举兵犯阙，及入都城，嗾监察御史武起宗言后挠乱国政，宜迁居于外，帝弗听。孛罗帖木儿遂矫制幽后于诸色总管府，使其党姚伯颜不花守之。太子先奔太原，寻逼后入宫，取印章，伪为书以召太子，复幽后旧所。后数纳美女求脱，至百日始释之。及孛罗帖木儿伏诛，太子还，后又密令扩廓帖木儿以重兵拥入，劫帝禅位。扩廓帖木儿知其意，将至京师，散遣诸军，阴谋遂沮。会伯颜皇后崩，中书省又以太子故请后正尊位，奏改资政院兼主中政院。帝初不许，俄授册宝，进爵奇氏三世为王。至正二十五年十二月也。

先是后为第二皇后时，监察御史李泌言：“世祖有誓，子孙不得与高丽女子共事宗庙。陛下践世祖之位，何忍忘世祖之言，乃以高丽女并位宫中。今灾异屡起，河决地震，盗贼滋蔓，皆阴盛阳微之渐。乞仍降为妃，庶使三辰定位，灾异可息。”不听，卒成亡国之祸云。元称西夏、高丽，不举其国，举其部族曰唐兀氏、肃良合氏，至是乃以后为肃良合氏，诏天下。二十八年，明兵破大都，从帝北奔。二十九年崩。

帝多内嬖，其妃嫔可考者，有龙、程、张、戈、支、祁诸妃。又有木纳失里皇后，称三皇后，宏吉剌氏，居隆福宫，至正三年卒。龙妃尤嗜利，帝赐缯绮率纂组奇瑰与他珍异，动以巨万，令宦者货于左掖门内，售者麕至，名其地曰绣市焉。

史臣曰：蒙古之兴，由于宣懿皇后，以一寡妇，提挈孤子，卒能奋于艰难，弼成大业。虽诗、书所载，何以尚之。中叶以后，昭献淫恣，徇嬖宠之言，不立周王，祸延数世。元祚由此替矣。惠宗惑于孽后，宠遇无节，揆其政刑紊乱，虽不尽由帷闼，而启衅召戎，则奇后实为之导焉。呜乎！是亦褒、阎之亚匹欤。

元制皇女及诸王女皆称公主，记载弗备，甄其可考者附于《后妃传》后。

烈祖女帖木伦，封昌国大长公主，适昌王孛秃。

太祖女火臣别吉，封昌国大长公主，适孛秃为继室。

太祖女扯扯亦坚公主，适卫拉特部长忽都哈别吉子土拉而吉。

太祖女阿剌海别吉，封赵国大长公主。始适汪古部长长子不颜昔班，改适其兄子镇国，再适赵王孛要合。太祖征西域，公主留漠南，号监国公主。公主性明敏有智数，侍女数千人，给事左右。军国大事，虽木华黎亦禀命焉。

太祖女秃满伦，封郓国公主，适赤窟驸马。

太祖女阿儿塔隆公主，适斡勒忽讷部长泰赤子札费图儿薛禅塔出古列坚，为宣懿皇后兄弟之子。定宗时，阿儿塔隆坐事赐死。

太祖女也立可敦，封高昌公主，适畏兀儿亦都护巴而术阿儿忒的斤。（拉施特书：“太祖女布亦塞克，许字宏吉剌部长帖儿该阿蔑，嫌其貌陋，不欲娶，太祖杀之。”东西书译音迥别，未知为太祖第几女。又拉施特书：“千户布哈古而干娶太祖女。”然则太祖固不止五女也。）

太宗女唆儿哈罕，封鲁国公主，适纳合驸马。

太宗兄朮赤女大鲁罕公主，适斡亦剌惕部长忽都合子脱列勒赤。

睿宗拖雷女也速不花，封鲁国大长公主，适斡陈驸马。

睿宗拖雷女薛木罕，封赵国公主，适鄃王聂古，再适察忽驸马。

太祖孙女薛只干，封鲁国公主，适纳陈驸马。

太祖弟合赤温子阿勒赤歹大王女，封昌国大长公主，适昌王札忽尔臣。

定宗女巴巴哈儿公主，适亦都护火赤哈儿的斤。

定宗女叶里迷失，封赵国大长公主，适赵王君不花。

宪宗女伯雅伦，封昌国大长公主，适昌王忽怜。

宪宗女失林公主，适宏吉剌部长术臣驸马。卒，以其妹为继室，失名及封号。

世祖女月烈，封赵国大长公主，适赵王爱不花。先追封皇姑齐国大长公主，后改封。

世祖女囊家真，封鲁国大长公主。始适斡罗陈为继室，改适纳陈子帖木儿，再适帖木儿之弟蛮子台。

世祖女兀鲁真，封昌国公主，适孛花驸马。

世祖女忽都鲁坚迷失公主，适高丽王王昛，封安平公主，追封皇姑齐国大长公主。元贞二年，公主从昛入朝。及归高丽，宫中芍药盛开，左右采以献，公主忽泣下。数日而卒。高丽世子謜疑昛妾杀之，事具高丽传。

世祖女茶伦，封昌国大长公主，适帖监干驸马。

太宗子阔出太子女安秃，封昌国大长公主，适昌王琐郎哈。

太宗孙女卜鲁罕，封高昌公主，适高昌王纽林的斤。卒，以其妹八卜叉公主为继室。

太宗子阔端太子孙女朵而只思蛮，封高昌公主，适高昌王帖木儿补化。

宪宗孙女卜兰奚，封昌国大公主，适昌王忽怜为继室。

宪宗曾孙女买的，封昌国大长公主，适昌王阿失为继室。

世祖孙女脱脱灰公主，适秃满答儿驸马，晋封荣寿大长公主。

真金太子女忽答迭迷失，封赵国大长公主，适赵王阔里吉思。

真金太子女南阿不剌，封鲁国大长公主，适蛮子台为继室。

安西王忙哥剌女奴兀伦公主，适锁郎哈为继室。

安西王阿难答女兀鲁真公主，适纽林的斤为继室。

成宗女益里海涯，封昌国大长公主，适昌王阿失。

成宗女爱牙失里，封赵国大长公主，适阔里吉思为继室。

成宗女普纳，适鲁王桑哥不剌，封郓安大长公主，进号皇姑鲁国大长公主。

晋王甘麻剌女卜答失里，封蓟国大长公主，适高丽王謜。

晋王甘麻剌女寿宁大长公主。

晋王甘麻剌女阿剌的纳八剌，封赵国公主，适赵王注安。

答剌麻八麻太子女祥哥剌吉，封鲁国大长公主，适寔阿不剌驸马。蚤寡守节，不从诸叔继尚。女为文宗皇后，天历二年，诏曰：“朕思庶民若此，犹当旌表，况在懿亲。赵世延、虞集等可议封号以闻。”乃晋封徽文懿福贞寿大长公主。

营王也先帖木儿女亦怜只班，封濮国大长公主，适沈王王焘。

仁宗女阔阔伦公主，适特薛禅孙脱罗本。

魏王阿不哥女金童，封曹国大长公主，适王焘为继室。

魏王阿不哥女宝塔失怜公主，封徽懿鲁国大长公主，适高丽王颛。

明宗女不答昔你，封明慧贞懿大长公主。

明宗女月鲁公主，适嗣昌王沙蓝朵儿只。




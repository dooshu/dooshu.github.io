○李彦佐翼城驻军事宜状

右，彦佐即至翼城，计贼中军人百姓必有归降来者，彦佐务推恩信，必尽绥怀。臣等深虑贼中潜奸人诈为降附，人数渐广，必有异谋。臣等商量，望付翰林诏示彦佐：如有百姓归降，量事优恤，各令复业；如军归降者，亦须各有优赏，便令将朝廷意旨，转相招诱，逐旋疏理处置，不得留在翼城；如军人已归降者，不许却入贼中，即望於界上别立一营令屯集，委彦佐拣干事军将别将三五百人主领，仍不与器械，并不得令在晋绛界内屯集。未审可否？


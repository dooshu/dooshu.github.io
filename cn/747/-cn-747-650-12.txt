○贺诛吴元济表

臣闻拯遗於沟渎，非圣不能；扫馀以雪霜，非天不可。日者神弃申、蔡，蓄为污潴，五十年间，三後贻顾。眇尔元济，继为凶妖，谓君命可逃，以父死为利。陛下凝兹睿算，取彼凶残，不越殷宗之期，遂剿淮夷之命。威动区宇，道光祖宗，凡在生成，孰不欢忭？臣忝官藩翰，不获率舞阙庭，瞻望徘徊，无任踊跃屏营之至。


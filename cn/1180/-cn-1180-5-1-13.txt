感谏勤政


周史纪：姜后贤而有德。王尝早卧而晏起，后乃脱簪珥待罪于永巷，使其傅母通言于王曰：“妾不才，致使君王失礼而晏朝，敢请罪。”王曰：“寡人不德，实自生过，非夫人之罪也。”遂勤于政事，早朝晏退，继文武之迹，成中兴之业，为周世宗。

周史上记：周宣王的后姜氏，贤而有德。宣王尝有时睡得太早，起得太迟，姜后恐他误了政事，要劝谏他，乃先自贬损，脱去头上的簪珥，待罪于宫中长街上，使其保母传言于王，说道：“我无德，不能以礼事王，致使王耽于女色，溺于安逸，失早朝之礼，这是我的罪过，请王加我以罪。”王因此感悟说：“这是我自家怠惰，有此过失，非夫人之罪也（古时称后妃都叫做夫人） 。”自此以后，宣王遂勤于政事，每日早起视朝，与君臣讲求治道，至晚方退。其致治之迹，是以上继他祖文王、武王，虽其父厉王时，势渐衰弱，至此复能中兴。因宣王有这等功业，所以周家的庙号称他为世宗。

古者后妃夫人进御侍寝，皆有节度，每至昧旦，女史奏《鸡鸣》之诗，则夫人鸣佩玉于房中，起而告退，以礼自防，不婬于色，故能内销逸欲，以成其君勤政之美。《鸡鸣》之诗云：“虫飞薨薨，甘与子同梦。会且归矣，无庶予子憎。”言日将旦而百虫飞作，我岂不乐与子同寝而梦哉？但君臣候朝已久，君若不出，彼将散而归矣。岂不以我之故，而使人并憎恶于子乎？姜后之进谏，古礼也。宣王中兴周业，盖得之内助为多。






请敷陈谟烈以裨圣学疏


先该臣等面奏：“皇上春秋鼎盛，宜省览章奏，讲究治理，于字书小学，不必求工。以后日讲，请暂免进字，容臣等将诸司题奏紧要事情，至御前讲解，面请裁决。”伏奉谕旨，臣等钦遵举行外，但数月以来，应奏事件，与日讲之期，多不相值。或系常行细务，义不敢烦渎圣聪；即恭侍讲读，须臾而毕，拱默而退，不得供奉燕间，从容陈说。虽欲竭悃款之愚，效献替之益，其道无由，非臣等面请奏事之初意也。

顷奉圣谕，责臣等以尽心辅导。臣等夙夜思惟，图所以仰承德意，启沃圣心者。窃以为远稽古训，不若近事之可征；上嘉先王，不如家法之易守。昔伊尹、周公，矢谟作诰，撮其大指，不过两言，曰“明言烈祖之成德”，曰“觐扬文、武之光烈”而已。唐宪宗读《贞观政要》，竦慕不能释卷；宋仁宗命侍臣读《三朝宝训》及祖宗圣政录，前史书之，皆为盛事。良以羹墙如见，自不忘继志之思；耳目既真，又足为持循之地。守成业而致盛治，莫要于此。

仰惟我二祖开创洪业，列圣纂绍丕图。奎章睿谟，则载之《宝训》；神功骏烈，则纪之《实录》。其意义精深，规模宏远，枢机周慎，品式详明，足以迈三五之登闳，垂万亿之统绪。此正近事之可征，家法之易守者也。夫皇上所践者，祖宗之宝位；所临者，祖宗之臣民；所抚驭者，祖宗之舆图；所凭藉者，祖宗之威德。则今日之保泰持盈，兴化致理，岂必他有所慕，称上古久远之事哉？惟在皇上监于成宪，能自得师而已矣。

臣等谨属儒臣，将累朝《宝训》、《实录》副本，逐一检阅，分类编摩，总计四十款：曰创业艰难；曰励精图治；曰勤学；曰敬天；曰法祖；曰保民；曰谨祭祀；曰崇孝敬；曰端好尚；曰慎起居；曰戒游佚；曰正宫闱；曰教储贰；曰睦宗藩；曰亲贤臣；曰去奸邪；曰纳谏；曰理财；曰守法；曰警戒；曰务实；曰正纪纲；曰审官；曰久任；曰重守令；曰驭近习；曰待外戚；曰重农；曰兴教化；曰明赏罚；曰信诏令；曰谨名分；曰却贡献；曰慎赏赉；曰敦节俭；曰慎刑狱；曰褒功德；曰屏异端；曰饬武备；曰御夷狄。虽管窥蠡测之见，未究高深，而修德致治之方，亦已略备矣。但简册浩繁，遽难卒业，容臣等次第纂辑，陆续进呈。拟俟明岁开讲以后，每晨讲既毕，臣等恭诣文华后殿，讲解《训》《录》一二条，粗述大指。如皇上偶有疑难，即望面赐咨询，或臣等窃有见闻，亦得随事献纳。其诸司章疏有紧要者，即于讲后面奏请裁。多寡有无，不拘程限。但使工夫接续，时日从容，自可以开发聪明，亦因以练习政事。

伏望皇上留神听览，黾勉力行。视《训》《录》之在前，如祖宗之在上。念念警惕，事事率由。且诵法有常，缉熙无间，即燕息深宫之日，犹出御讲幄之时。则圣德愈进于高明，圣治愈跻于光大。而臣等区区芹曝之忠，亦庶几少效万分之一矣。

（奉御批：览卿等所奏，具见忠爱。朕知道了。）






○皇第十一男祯封雅王第十二男祥封琼王制

门下。成周之建藩翰也，本以宗盟。大汉之分茅社也，先诸子弟。推强干弱枝之义，遵自家型国之文，用能夹辅公朝，尊奖王室。朕上承宗庙，下抚黎元，固安万邦，惠绥群品。事必在於师古，理宁系於徇私。爰举旧章，式为令典。第十一男祯，忠肃挺秀，清明在躬。孝敬本於生知，端粹资乎神授。蕴题鞭之妙思，慕置醴之前规。第十二男祥，美秀呈姿，温良毓德。体宽雅以成性，持愿恭而立身。踵为善之懿图，继好学之休誉。咸在龆龀，克守义方。必当益茂清徽，俱为令器。是用各分圭瑞，并立封疆。申以渥恩，委之善地。於戏！当绮纨之岁，膺茅土之荣。雁序联芳，犬牙锡壤。尔宜简以莅众，俭而在公。善友应徐，敬师申白。交修鲁卫之政，俾成虞芮之风。往惟钦哉，服我丕训。祯可封雅王，祥可封琼王。仍令所司择日，备礼册命，主者施行。


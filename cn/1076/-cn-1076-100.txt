卷一百

钦定四库全书

历代名臣奏议卷一百

明　杨士奇等　撰

经国

宋理宗时户部尚书真德秀奏曰臣既以祈天永命之说为陛下献矣区区愚忠未能自已辄复陈之比者王师深入或者往往议朝廷之过举臣独有以识陛下之本心蠢兹女真扰我河洛逾百年矣盛极当衰天命不僭则九庙神灵所当慰安八陵兆域所当省谒媮安不振是以弱示敌抚机不发是以权予敌此陛下之本心也以名则正以义则顺议者之言无乃过乎然昔之进取者必先立规模以为一定不移之计故十年生聚十年教训者越勾践之规模也闭关息民务农讲武三年而後出师者诸葛亮之规模也惟其规模既定确守不易凡二十三年之间非图敌之事则不为故越师一出而吴不能支亮虽扼於强对亦能自保其国自嘉定四年冬始得北人围燕之报有识之士知国家异日必与之邻既与之邻不能无隙既与之隙必至交兵臣虽愚懵亦尝屡言於朝使当是时便立一定之画日夜而图之如农之有畔如工商之有业则其家计之立也久矣何至遗陛下今日之忧邪而权臣苟安不为远虑边民凋耗而无以生聚边兵脆弱而无以教训农政不修兵备不讲而於其间缮官府以文太平受宝玉以侈符贶欺愚上下以固已权陛下一朝听政环顾内外无一可恃者平居支持犹惧未足况以之图大事乎且用兵莫急於人才武将能否短长臣久在远方未之详也姑以文臣知兵威望已着者言之举世所属曾不数人以天下之大而其才可以当制阃者寥寥如此岂天不生才於今代耶高才自负者类多摧残而沮丧中才可勉者未尝长养以作成是以凋零萧索若是极也昔仁宗时贤才最盛而欧阳修犹曰今奔走四方惟一杜?使修在今日又可胜叹乎夫古之用人必有副贰而祖宗故事储帅材於监司今内而金陵荆鄂外而两淮襄汉仅求充数已患乏人况於副贰乎以人材之乏臣是以忧进取之难也夫用兵莫急於军食臣在嘉定中以使事至盱眙归以告先帝曰间者自扬而之楚自楚而之盱眙经行所及凡数百里平畴沃壤极目无际重湖陂泽渺漭相连而田野之民又皆坚悍强忍亡吴儿骄脆之态迨久住边城访闻益审凡两淮形势之利如在目中然後喟然叹曰此天赐吾国以为大江之屏障使强兵足食为进取之资也今事变一新政吾更张规模之日谓宜及今亟行经理大修垦田之政颛为一司以领之力本务农如周秦之用西土数年之後积贮充实边民父子争欲自保因其什伍勒以军法不待粮饟皆为精兵金汤之势成磐石之基立则退足以守进足以攻先帝首肯至于再三使权臣有意为国经营选用得人措置有方不数年间可以坐收成效而所用守将大抵非材经理之方未尝介意塞下之备枵然无有一旦举兵方远漕浙米以入江自江而入淮汴既久湮又须陆运其为劳费甚於登天以军食之艰臣是以忧进取之难也夫此二难皆权臣玩愒之罪非今日措置之失今日适承其弊尔承三十年之弊欲整治之度非十年不能纵令勤敏兼倍亦非三数年不可以臣观之此正诸葛亮闭关息民务农讲武之时也愿陛下亟与大臣筹之考亮行事而参之以时势之宜立为规模确然不易其间因敌制变固有活法要当以收敛靠实为主外则张皇声势不为敌所轻内则严护本根不为敌所致臣虽愚懵然向为先帝言莫非恢拓之事今岂自渝素论哉时措之宜圣贤所贵惟圣明裁择

贴黄臣窃惟今日承权臣极弊之余犹以和扁继庸医作坏之後也其证危其力艰若一药之误至于害事则人将以责和扁而不责庸医也是为代庸医受责也兢业戒谨尤当百倍惟陛下与大臣垂意与其用猛很之药不若施平稳之剂臣所谓毋为敌所致者盖兵法有致人不致之说王师之出若敌人有谋纵令深入然後据守险要以扼吾之前匿兵设伏以冲吾之中钞絶饷道以断吾之後则吾之进退岂不为难此其当虑者一又或阳弃河南若不訾省或一年或二三年吾必大为经略之谋移兵屯运金谷置官吏缮城池竭东南事力以填无穷之壑俟吾缉理之有绪然後倾国而争之当是时欲守则为力孔艰欲弃则前功俱废此其当虑者二又王师尽起分据诸城而内之守备必虚万一敌以轻兵缀吾诸城之戍而径由他道窥我三边其将还师以自救耶抑姑坚守而勿顾耶根本之重岂容弗思此其当虑者三兵革一兴调度繁夥公私之积又极殚虚不取之民将焉从出昔宋元嘉之政冠於江左而用兵曾未几时既令王公以下至於富民各致金帛之助而科借之数猥及僧尼书之史册後以为?本朝宣和间外内富盛徒以燕山之役令民出免夫钱盗贼缘之而作比年以来民贫至骨圣朝更化方事抚摩常赋犹或蠲除岂忍横有科率而外阃所需例下州县州县何从取办不过责之於民雕瘵之余岂堪朘削臣昨守温陵见沿江制司行下收买藤麻所至皆以为苦近至三衢又闻漕司行下收买楮皮衢婺之民不胜愁叹夫藤麻楮皮细事少加抑配人已不堪设或用兵连年所须者广欲不为科敛势不可得人穷好乱奸宄乘之忧在腹心良非细故此其当虑者四刘裕伐燕孟昶实赞其决裕既北向内地空虚卢循徐道覆之谋犹豫久之晋得为备幸而破贼岂曰成谋前事之师不容不监此其当虑者五以前二难并此五虑臣是以辄献收敛靠实之言惟陛下察臣之忠而非苟异者明良会聚早定大计臣不胜恳恳效忠之至

参知政事兼知枢密院事乔行简上疏曰八陵有可朝之路中原有可复之机以大有为之资当可有为之会则事之有成固可坐而策也臣不忧师出之无功而忧事力之不可继有功而至於不可继则其忧深矣夫自古英君必先治内而後治外陛下视今日之内治其已举乎其未举乎向未揽权之前其敝凡几今既亲政之後其已更新者凡几欲用君子则其志未尽伸欲去小人则其心未尽革上有励精更始之意而士大夫之苟且不务任责者自若朝廷有禁包苴戒贪墨之令而州县之黩货不知盈厌者自如欲行楮令则外郡之新劵虽低价而莫售欲平物价则京师之百货视旧直而不殊纪纲法度多颓弛而未张赏刑号令皆玩视而不肃此皆陛下国内之臣子犹令之而未从作之而不应乃欲开辟乾坤混一区宇制奸雄而折勍敌其能尽如吾意乎此臣之所忧者一也自古帝王欲用其民者必先得其心以为根本数十年来上下皆怀利以相接而不知有所谓义民方憾於守令缓急岂有效死勿去之人卒不爱其将校临陈岂有奋勇直前之士蓄怨含愤积於平日见难则避遇敌则奔惟利是顾遑恤其他人心如此陛下曾未有以转移固结之遽欲驱之北向从事於锋镝忠义之心何由而发况乎境内之民困於州县之贪刻阸於势家之兼并饥寒之氓常欲乘时而报怨茶盐之寇常欲伺间而窃发萧墙之忧澟未可保万一兵兴於外缀於强敌而不得休潢池赤子复有如江闽东浙之事其将奈何夫民至愚而不可忽内郡武备单弱民之所素易也往时江闽东浙之寇皆藉边兵以制之今此曹犹多窜伏山谷窥伺田里彼知朝廷方有事於北方其势不能以相及宁不又动其奸心此臣之所忧者二也自古英君规恢进取必须选将练兵丰财足食然後举事今边面辽阔出师非止一涂陛下之将足当一面者几人勇而能鬭者几人智而善谋者几人非屈指得二三十辈恐不足以备驱驰陛下之兵能战者几万分道而趋京洛者几万留屯而守淮襄者几万非按籍得二三十万衆不足以事进取借曰帅臣威望素着以意气招徕以功赏激劝推择行伍即可为将接纳降附即可为兵臣实未知钱粮之所从出也兴师十万日费千金千里馈粮士有饥色今之馈餫累日不已至於累月累月不已至於累岁不知累几千金而後可以供其费也今百姓多垂罄之室州县多赤立之帑大军一动厥费多端其将何以给之今陛下不爱金币以应边臣之求可一而不可再可再而不可三再三之後兵事未已欲中辍则废前功欲勉强则无事力国既不足民亦不堪臣恐北方未可图而南方已先骚动矣中原蹂践之余所在空旷纵使东南有米可运然道里辽远宁免乏絶由淮而进纵有河渠可通宁无盗贼邀取之患由襄而进必须负载三十锺而致一石亦恐未必能达若顿师千里之外粮道不继当此之时孙吴为谋主韩彭为兵帅亦恐无以为策他日粮运不继进退不能必劳圣虑此臣之所忧者三也愿陛下坚持圣意定为国论以絶纷纷之说

监察御史吴昌裔论蜀变四事状曰臣蜀人也每恨三十年间蜀有危证而远不得闻闻亦不实今臣冒当言责用敢痛哭流涕为陛下悉言之议者皆曰蜀经三变一败而失四堡者董居谊之罪也二败而弃五州者郑损之罪也三败而委三关者桂如渊之罪也彼三人者职为厉阶固不胜诛矣然前车已覆後车不戒徒知追咎於既往不校变通於将来绸缪之牖不密而田甫田洒埽之户不除而营分表北纳十三州之欵西结十八族之谋家计不牢外难已至於是掠成破凤殱沔毁梁金洋阶文悉为躏藉劒以外骸骨相枕劒以内室家靡宁居者荷担而立仕者浮家而下视昔日之变尤极其惨使非青原孤注缀敌之後三泉重屯振敌之前成都援兵应援于中则横决溃流蜀将莽为墟矣呜呼力疲者弛担子乱者更局今敌?稍退之际正吾圉用暇之时所当紧作措置密为堤备其可因仍旧习虚老?时而遂使蜀成不可疗之疾哉臣采之公言揆之愚见谨条四事以禆一览其一曰立规模自昔蜀之所恃专在天险昭烈敛衆拒险而老瞒遁王平实围守险而曹爽还萧懿立栅据险而元英走中兴诸臣率承此制盖以敌骑我步敌衆我寡平原旷野易於冲突高山峻谷难於仰攻顿兵於万全之地则胜致敌於坦平之处则败且以近事言之赵彦呐屯驻青野曹友闻控扼大安是据险而守要者也张庆败于河池何璘退于北谷是舍险而入平者也今土地日蹙事力日穷秦巩之交不沮自止莫若经理要害收敛规模分责武臣画地而守如绍兴间吴璘在沔杨政在汉郭浩在金皆以戎司兼安抚使有军市之租以自饶有坊塲之利以自富或立家寨或营屯田或遣正兵以守重关或调义士以防支径不拘文法而责以事功其大安一屯却令副戎分守敌撃东则汉军当之撃西则沔戎当之东西受敌则以大安所屯应之制阃尽护於益昌土豪列置於五郡待其表里牢密有备无患迟以一二年後而复还承平旧规未为失计也其二曰审功赏兵法曰赏不踰时所以砥砺战士也然赏不当功则下轻上爵臣每见李纲诸臣论崇观以来功赏谓陨身锋镝之下而不蒙恤赠窜名权要之门而反被优恩朱勔子壻未尝从军而受上赏刘延庆帐下望风先溃而犒银绢赏典太滥臣窃叹之近闻蜀之第功亦有此弊麻仲之殁十年而微赏方下田燧之殒六载而幽恤未行李冲李寔婴城死守而恩仅及於两阶杨?呼延域力战陷阵而爵不踰於一级甚至何进孤军之忠义陈寅举家之忠节精爽若存而恩荣未称往往与弃城偾军者同科人皆以是归咎朝廷报功之太迟而不知端坐外阃上功之不实也大抵功赏之不实有四以贿赂为重轻则不实以亲故为高下则不实以僚属先将领则不实以厮役厠行伍则不实有此四失而又有徇情媢功之患焉鹘岭关之捷或谓逐饥敌耳而幕府上功超陞三级花石峡之战实则三总管耳而帐前大犒普转七官军纪不章何以示劝臣恐自兹退敌之赏平贼之功或以强亲爱将充之则愈不得平矣臣谓莫若密札副阃详酌等差有首功显着者即日保明来上或轻重不同者限半月审核以闻仍自朝廷之上专置赏功一司以时放行计程逓发使有家者从官给付无後者召亲属继絶如此而军心不悦天命不昭未之有也其三曰讨军实蜀之军籍消耗甚矣在璘玠时元以十万为额逆牺一变而逃亡仅余八万张莫再乱而消折不满七万辛卯以後战溃尤多东军最弱最先溃摧踏最劲继亦溃背嵬选锋最守纪律又创溃岂前日诸军利御寇而今乃利为寇耶茅檐苇屋暑蒸寒冻而兵寨穷蛀麦糙米沙杂水拌而兵食穷破缯败絮襟捉肘见而兵衣穷平时口眷无以为生脱或临阵而责其効死难矣哉诸葛亮曰臣到汉中朞年矣丧曲长屯将七十余人散骑武骑一千余人古人於军实几若无日不讨其数而申儆之今兵籍之散者亡者伤夷者诡冒者臣不知其几矣核实料简莫易此时谓宜勅分阃之臣与緫戎之将查核正军见在之数而以良家忠义足之稍复七万人之额拨为三大屯之备仍与时其廪给优其衣赐营其寨栅还其老小无使有饥寒内顾之忧万一狃旧畏敌先奔则用吴玠青谿之法必诛无赦彼视前则知恩顾後则知畏自今蜀军谁有不用命者哉其四曰储帅材臣读国史窃见孝宗皇帝尝诏蜀去行都万里人材豫当储蓄以备缓急令侍从台谏各举忠慤明敏之士周知蜀利害者为都转运使继又因廷臣之请谕宰执令於从臣中择一二人可备制置使之用者为安抚使盖蜀之帅阃实任六十州安危或有疾病危急必自朝廷除授动经年?始克到官一去一来之间至为利害之决我孝宗所以留意都漕路帅者皆欲以为制使之储也矧今事会抢攘人情震荡如去年帅在原上数月信息不通或欲从中临遣则以为缓不及事或欲就近选差则未能尽厌人言迫不得已至有衆建便宜而漫差抚谕者帅才不储其弊至此虽幸敌自退舍帅已下原然四年驱驰者常抱玉关人老之叹十连置副者屡上金城乞骸之章若非宿储豫蓄参错布置求所以为轮代者则仓猝临事何以应手乎天生一世人才自足供一世用老成之彦固多後来之俊亦不弱盖有班近星履而风力着闻者身到甘泉而志节慷慨者【王遂也】旧镇荆州而得江湖心者久帅静江而有牧御才者咸谓其人可当方面陛下倘仰法孝庙宣谕大臣遴选诸人分遣使蜀除以三路连帅或为大藩守臣如张浚召而卢法原自夔帅来吴璘卒而汪应辰以成都帅至取之近地用以颛征其视万里之遥至自一年之後者盖有间矣凡臣所陈四事虽无惊异可喜之论并皆着实可行之言蜀人未尝不言而牵於私情言之不尽朝廷未尝不行而忽於踈远行之不力臣恳恳欵欵不厌於言者盖以民生之不易祸至之无日不敢欺君上而负父母之邦也臣恐一已之智犹有未周欲乞如淳熙典故令蜀士之在朝者公共闻奏毋以书问疏密而移其毁誉毋以亲雠厚薄而岐其爱憎破拘挛之说撤私吝之见各尽至公血诚以救乡国仍乞陛下谕二三大臣精择而力行之则蜀虽剥烂之後尚有复平之期也不然衣袽未戒而哨骑再来譬彼栖苴将不知所寄矣臣不胜拳拳

昌裔又论蜀事催王遂入蜀状曰臣近者辄上奏章言蜀边事首条四策次论三人并皆罄竭心思参伍闻见蓄之既久而後奏陈不敢顾恤人情欺罔天听伏蒙陛下特采臣言命王遂以帅成都除杨伯雨以緫饷事臣与蜀人闻之感至欲泣何者蜀在万里之外常有遐遗之忧今乃睠西顾如在畿邑此圣人不泄迩不忘远之盛心也但臣论事一劄几千百言对证处方乃救蜀之砭剂而侧听累日未见施行岂陛下留中而未曾付出耶抑既付外而大臣不以衡虑耶遂既委以西事即合亟令陛辞趣其兼程前去庶早到一日则有一日之备而巽函屡上内引无期臣恐夏潦一生秋风一起敌骑突至而戎车莫前则是虽临遣帅臣而无益于事也緫计既已改畀伯雨即合下臣前章俾令疾速之任庶可点磨钱物以备急缺支用今伯雨既除而癸仲未闻显黜臣恐旧者幸脱新者控辞过时失籴军食乏兴则其徒党必将诿责於易总之非计也臣窃详遂之迟迟其行者必以专阃劳勩或有易置之疑癸仲之悠悠议罚者必以上下交结曲为回护之地所以言者愈急而听者愈缓蜀民之痛不啻顷刻千古而朝廷所行视为闲慢常程臣窃惑焉臣近闻北兵破阶窥文欲为干腹深入之计又攻打蕃族径为间道取蜀之谋奸计日深人危不保得制副丁黼书云蜀人所以助钱助粮者只买一个不投拜又成都宪张起良书云西州助军钱百以上万绢十余万且为一路人请命观此事势直可寒心若或顾惜顔情互持意见以将危将亡之疾证而作不紧不切之治疗将恐夤断膂絶神离本僵蜀之命脉不至大毙不止也臣忧切家国用敢重渎聦明欲望圣慈特纾忧顾亟将臣所陈四事宣示二三大臣或行下帅阃令作紧措置早赐遂以内引促其入蜀之期并付伯雨以点磨亟求裕蜀之策所有癸仲乞赐?职罢黜以慰蜀人公望臣尽言及此遑恤其他谨録奏闻伏候勅旨

昌裔又论今日病势六事状曰臣尝端居深念细察天下之脉以为方今病势有积虚之证三濒危之证二垂亡之证一若其他随部而换形者难徧以疏举今之医者例曰脉细而气虚者补脉大而形危者平遂变证以治疗而不穷本原以理之至於沈顿促急则诿曰无方药可为也其不几於护晋侯之疾而却秦缓之医哉不信仁贤则国空虚言国以贤者为精神也往者趣召故老旁招时髦云聚于朝咸谓必成雨矣阅时未久气数复离有甫参政路而以殄瘁告者有仅班资殿而以乡郡归者有不拜从槖而奉祠还里者有不受美官而引疾卧家者甚至海滨忠清之老屡诏而不来台省挺直之彦相继而引去更化所召其留几何纵有一二留者又皆愁病沮抑而各有遐心既不能退又不能遂此何等气象而见於盛时耶无三年之蓄曰国非其国言国以资实为根本也往者三京之役边储一空收楮之令帑金尽耗已事遄往不可复追若能省穑而用之尚可息补也奈何事变错出征费无穷督视之行缗以七百万计襄梱之犒赏以五百万计沿江命帅以三百万计诸将招军以二百万计蜀中抚谕亦以一百万计一兵之遣一镪之支皆仰朝廷不可枚数而况三緫经费科降非时诸路和籴子本不继行齎居送在在枵然脱有方千里之旱又何以供馈乎兵不精利与空手同甲不坚密与袒裼同古人无日不讨军实而申儆之也今士马物故符籍单虚成淮之兵殱於战防江之兵死於叛荆楚壮士十丧七八山西劲卒额仅三万所招新军率皆乌合而倚为扞卫者一皆狼子野心加以器甲朽戈矛钝蒙冲海鳅旧制不存蒺藜拒马古法不讲锐首击刺之不利克敌年力之不强凡中国长技恬不之习是不几於以卒予敌乎此臣所谓积虚之证三也北兵深入譬之外邪先侵蜀道九郡丘墟继犯京湖十州疲敝焚毁我室?刘我民野无炊烟路有寃骨甚者河南投拜之户秦巩羁穷之酋皆假其名交闯吾圉敌来而不知备敌去而不知袭方且泛泛条具悠悠?时议恢拓则信喜功之人谋敛戍则靠求成之士蹙国者无所承而退开疆者无所禀而行持散漫不决之谋而欲当飘忽难制之敌臣恐今年所忧又有重於去年矣蟊贼内讧比之恶疢蜀口四戎司之兵遇敌辄溃京西五州之叛见间窃起摧锋踏白向利御寇而今乃为寇克敌忠卫昔为王民而今乃残民近者浙江盐寇又见告矣长虵封豕洊食四陲而饥虎馁狼乃为萧墙之祸如此招抚以柔之则长乱剪伐以威之则蹷本若夫往来不问而纵其横行至以国家储卫之官而加叛服不常之将岂所以慴天下哉此臣所谓濒危之证二也然而外患虽危内寇虽迫有民与守则危可安也迫可舒也今内外诸事一切受病惟有民气缕息尚存然数年以来斵而丧之者亦多矣六月征伐而困两淮之民连年科调而困四川之民两州归附而困京西之民十乘征行而困沿江之民舟?结雇而困沿海之民濠梁浚筑而困荆湖之民税亩折纳而困江湖闽浙之民朝廷政令不详审以遽行州县奸贪又夤缘以为利故有朘民之膏以进羡剥下之肤以觊迁苞苴之禁渐寛宠赂之风复炽自是牧养无良吏而田里皆疲氓矣呜呼国事益急民心愈危今又以贪吏行暴令而速之将恐瓦解之祸立至不特阽危而已此臣所谓垂亡之证一也臣尝读国史窃见靖康初李纲以时望居省府杨时以旧学居谏垣许翰以耆德为中司胡安国以经术为右掖崔鶠李光余应求以直道为台谏种师道刘韐宗泽以威重为将帅一时人才不可谓之不聚京师兵十余万诸道兵二十万河南北兵二十九万河东北保甲三十五万延丰仓积粟四十万硕天驷监战马二万疋宣梱造车千余两京师弃炮五百座衲袄棕衫之属一一皆有桩管则兵储不可谓之不丰然常胜义胜举军迎降宗维宗杰分道入寇河氷一渡而中土横溃遂不可支是岂强隣叛卒果善战耶盖自花石纲之扰而江淮之民怨造作局之置而二浙之民怨输燕山米而两河之民怨科免夫钱而诸路之民怨本实先拨人摇不宁其所由来非一日之故矣今陛下更化愿治将有意乎元佑之盛而天下事变胶轕不幸而近类宣靖之时安危乐亡直可澟澟臣谓药不瞑眩不足以起沈痼医不仓扁不足以弭外邪欲望陛下去谗远色以扶植人才克已节用以爱养邦本罢营缮土木之费专以修车备器为事省闲慢文书之务一以备边御寇为急而又君臣上下兢兢业业日以小民祈天永命为心凡中外蠧国害民之政一切寝罢如此则可以囬天怒而销敌祲矣谨録奏闻伏候勅旨

贴黄臣窃见履亩之令朝廷不得已而行之使行之而有益於楮犹可为也今令行已久而楮价不增则是救弊果何益乎臣访闻畿辅之间中户尽数已纳而大家往往幸免州县长吏不惟不能体朝廷之意而反以旁缘为私故有促辨催入而久不解者又有那移他使而规自利者於不得已之中为甚无已之政此则污暴之责民其何以堪乎臣愿陛下明降睿旨截日住催使六路之民户知德意其有守令占吝不以实上者各许本路监司觉察以闻庶几吏奸可戢民气可伸实非小补

昌裔又论朝廷重轻状曰臣闻朝廷者天下之干也朝廷重则天下治朝廷轻则天下危天下之安危治忽不在乎他在乎朝廷之轻重而已矣木之身正然後枝叶可附以立人之表端然後支体可依以行朝廷之干强然後郡县边鄙可恃以无恐表着宗仰之地不先正固立事而欲以运掉天下难矣哉近世以来则干弱本颠而积轻甚矣蟊贼内讧襄樊失据封守之臣何所承王命而遁偏师出境宿永归疆北伐之将何所禀朝筭而行自山以南汉为重为帅者以何而退屯汉东之国随为大为守者以何而徙治此帅守之轻朝廷也鄂州戎司节制於沿江旧矣而怀异志者敢以公牍而数制臣之罪金陵骑帅共事於齐安久矣而起攘心者至以文榜而声帅阃之非救襄虓将留以緫戎重事也乃不俟命而归淮东防海旧戎檄以赴关厚恩也乃不受令而趋海道此边将之轻朝廷也以偾军而谪衡者乃造屋於武昌以殱民而窜永者乃管军於荆渚丹书未雪者已经营幕府之辟弹墨未乾者或侥觊麾节之求此官吏之轻朝廷也禁营之卒屡出谇语以撼都人江上之军时肆讙言以譁府寺兴沔战散之士以衣粮而罪状緫所文龙招收之兵以调遣而抗拒制司此士卒之轻朝廷也甚至窥隙而争见间而起盗贼有轻王官之心战者自战和者自和远裔有轻疆吏之心积此衆轻牢为一病务相遵养苟度?时此岂可不反其本哉朝有耆艾魁垒之士则威望重有谏诤辅拂之臣则纪纲重礼乐政刑自天子出则国体重废置予夺以王柄驭则主势重令者国之重器审重则君尊国安兵者国之重权居重则本大末小战守持重不以轻试则天下无残民名器谨重不以轻授则朝廷无幸位两河削地直以裴度处置得宜三镇革心专以德裕戒敕有体是朝政之重在辅相否则朝廷无人而为乱贼所轻矣汲黯面折廷诤而淮南畏李勉不避弹劾而朝廷尊是国法之重在台谏否则国家失士而为天下所轻矣宿卫倡乱而朝廷不复穷治故高欢还而结客政刑废弛安知非所以启奸萌藩臣造朝而朝廷事柄不一故从谏归而益骄事权错出安知非所以滋乱象朝有变色之言则下有争鬭之患号令数改则君命轻矣上有自专之士则下有不逊之人政事独运则主威夺矣上有克胜之佐则下有伤害之心佳兵弗已则国危矣上有好利之臣则下有盗窃之民惟贿是闻则民散矣臣窃谓朝廷者先皇帝之朝廷也若使下之奸上小之加大士卒之陵主帅匹夫之轻量大臣皆非所以慴天下而尊朝廷也陛下若能审於立国而戒臣之所谓六轻强於为善而取臣之所谓八重以此而责庙堂以此而励台谏又以此而儆内外远近之臣有德必进不任职必退名器必谨政刑必清威权号令必肃使狙诈有所惮而服远裔无所侮而动则国家尊安庙社深固危於缀旒之天下将复重於九鼎大吕惟陛下暴臣此章於国中而与二三大臣亟图之

昌裔又论救蜀四事疏曰臣窃惟蜀寇深矣蜀祸惨矣以艺祖荡平之境土而今被天下莫强之寇以高宗涵育之人民而今遭振古所无之祸绍定辛卯敌闯利阆利阆以外本实未尽拨也端平乙未敌侵汉沔汉沔以内生聚未尽空也迨至去冬其祸惨甚盖自越三关破三泉摧利捣阆窥文挠巴而利路虚矣毁潼遂残果合来道怀安归击广安而东州震矣屠成都焚眉州蹂践卭蜀彭汉简池永康而西州之人十丧七八矣毒重庆下涪?扫荡忠万云安梁山开达而夔峡之郡县仅存四五矣又况敌所不到之地悉遭讧溃之搅民假为溃溃假为敌而真敌之兵往往借我军之衣装旗号愚民耳目而卒屠之盖虽荒郊絶岛之间无一处而不被燎原沸鼎之毒也今幸敌兵自退境土渐归将士乘时皆以捷至然昔之通都大邑今为瓦砾之场昔之沃壤奥区今为膏血之野青烟弥路白骨成丘哀恫贯心疮痏满目譬如人之一身命脉垂絶形神俱离仅存一缕之气息而已陛下乃睠西顾不忘远民首重枢臣肇建宣阃取一国之望而用之可谓得其人矣然窃惟西事坏烂之极尘氛未扑江路未清更置愆期宣阃悠悠未闻被受但得之亲友书问咸谓三边?刘遗黎殱尽而几於无民诸郡残破公私赤立而几於无财军伍逃亡率皆为敌向导而至於无兵农业转徙不得以时耕耨而至於无粮以荡然虚空之事力而当倏然飘忽之敌兵虽百亮复生不能为蜀计矣若非朝廷速调援兵多给军实大明黜陟通畅事情如艺祖取蜀之规模高宗保蜀之调度趂急经理以捄颠危则秋深路熟哨骑再来是亦坐待其毙而已臣猥以书生不识时务误蒙恩命俾赞军筹凡军旅之事不可豫度经理综密当从其长而行惟事关于朝廷而脉络相贯者敢代臣?为陛下告谨具条列于後

一蜀兵旧以十万为额尽皆关陕五路劲军中兴诸将以抗金人而护蜀门者此也开禧之变招填仅及八万己卯之溃消折不满七万端平以後战散尤多臣参以前年所闻止有三万之数迨今去冬敌骑深入则赤籍散亡愈不可考矣或望风退走而奔窜於巴山或遇敌奔溃而冲突於内郡有假敌装束而摽掠於民财有为敌向导而焚毁於仕族大率军心蠧坏已非一日不溃则叛不叛则降纪律荡然而几不能军也呜呼国家百年竭蜀膏血以养兵今也不能为国御寇而反资敌为寇非所谓困民力以养乱耶窃观昔之帅蜀者当军政败坏之後则必取诸道之生兵制一方之死命如李德裕以安定军来温造以河中军来高骈以天平军来我之中权力浑气盛所以骄兵悍将莫不胆寒於心腹况今蜀之兵籍零落无几而一二存者又皆习为?回则欲制此患其可无本领以胜之乎窃惟高宗之遣张浚宣抚川陕也付以亲兵千五百人骑三百及八字一军以从而诸将如刘锡赵哲王彦皆在浚军时东南事势非不孔棘而犹且那摘调遣者盖以重上流之势陛下既以命浚之事而命?矣欲乞参稽典故於江淮荆鄂拨一万兵往援西蜀以听宣阃节制则威声耸动胜气毕张遗民必曰有天兵来人心可恃以无恐矣诸军必曰有外兵至吾属不可以陆梁矣此最捄蜀第一议欲乞睿断施行

一蜀中财用之困始於炎兴在赵开时?收三千三百四十二万而所支之数乃多五十二万有奇在李迨时增收三千六百六十七万而终?所出又多一百六十二万自是而後入少出多调度转急臣尝以绍定一?之数计之所收二千四百九十二万余缗已减绍兴所入之一所支五千一十六万三千余引乃过绍兴增支之半前後緫饷卒坐乏兴每以二千五百二十四万之数仰给朝廷科降不啻如赤子之仰哺此蜀赋本末也今自敌骑深入根本尽竭又非前日比矣制緫两司之积荡於阆州茗漕帅司之藏截於广郡而公府之财帛空富家中产之金帛席卷於敌都鄙郊邑之窖藏焚弃於盗而私室之民力空最可痛者沃野千里荡然无民离居四方靡有定所耕畴不辟堰务不修秋不得收春不得种不知兵食将何时办军费将於何取给耶有人此有土有土此有财未有无人而有财用者也蜀之所产者茶盐今道殣相望何有乎食用之家蜀人所仰者酒税今商旅不行何有乎征榷之利经常调度无一可以指拟而况经理残破去处费用百出欲以赤手取办抑亦难矣昔赵鼎之为宣抚也乞钱七百万缗度牒二万道师号二千五百道金带二十条绢三万疋米二万石当全蜀富实之时而朝廷拨助宣司犹且优厚如此况今事势穷蹙措手极难若非朝廷於常年科降之外检照绍兴旧比特捐内帑金帛千万余缗以为臣?建阃之费并拨荆湖米数十万石以为今年饷师之用将恐财竭兵饥米尽人散而蜀事去矣此又捄蜀急切之务乞陛下谕二三大臣速赐施行

一赏罚者国之纲纪也蜀远朝廷人心易堕必资刑赏兴起精神张浚之宣抚川陕也应有功绩合推恩赏必关宣司审实给告胡世将之尽护蜀帅也如遇黜陟待报不及许以一面便宜施行赏罚信而事权专所以役使羣动而讫济艰难者此也近年事体与此相违偾军弃城者以有赀而罚不加仗节死义者以无力而功不録猥充厮役者得以挂名而侥幸亲冒矢石者反以覆实而沮格黜陟无纪功过不分所以敌骑一来将士解体少有为国用命者且以近事言之如耄帅之弃师丧地凶童之挠政酷刑狂士之行赇罔上见於台谏所抨其罪彰彰有不容掩者方且覆护不加显黜何以慰百万之生灵正戎之殁於刼寨副戎之陨於守隘制参之死於城郭封疆见於诸处所报其功俊伟有不容泯者方且迟疑未行优恤何以励三军之死士今蜀大乱之後当以诛赏为先欲乞朝廷大明公道望风退走者虽未尽诛而衆所怨归者亦合先议谪罚陨身锋镝者虽未尽録而死节之明着者亦合亟用褒嘉命德讨罪务令尽合天理以收涣散之心或如李纲所请置赏功一司专令枢属兼领其事如冒赏不实许告推治遇敌不战按法必诛别立约束行下则士未有不感奋者此亦转移蜀事之机括也

一邮传军中之耳目也蜀远万里叫呼难闻全藉置邮以通气脉故吴玠之宣抚川陕置军期逓凡有警报不过十八日可闻於朝廷丘崇之制置成都创摆铺逓凡有奏请不过三十五日可彻於都下所以军情达而民隐伸壅蔽通而报应速也近年以来旧规紊废军中之逓不以报边警而但为交贿之驿川中之逓不以通脉络而徒为寄书之邮甚至以游士为承受以干仆为通进事势稍急则曲为覆护而不使衆闻私书未办则动多稽留而不以时发不知军事呼吸之间有凶有危朝廷应报之际宜速宜急岂可以军中之耳目而徇人情之私计哉然此特在外之邮传然也御前金牌向者半月到川今则往往几月而不至夔门密院雌黄牌向者两旬至蜀今则往往三月而不达诸郡差除之所以壅滞应报之所以稽迟科降之所以愆期功赏之所以沮难上下痞隔而日月淹延皆气脉之不通然也臣愿陛下留意西事还邮传於奏邸而勿使私人得以执报发之柄考邮置於密院而勿使诸吏得以愆报发之期又如淳熙间帅臣所请欲以都司官知首尾者专一人报应蜀事凡申请辟差并许画时拟行此亦通导血脉之枢要也

右件四事并皆至切至急之务故臣昼夜思度首进此说而又有事之纲领在於德意志虑者敢为陛下终言之自昔多难之後必有诏令以凝聚人心如张浚之遣行既亲书诏赐之便宜黜陟又有诏赐川陕官吏军民胡世将之建阃既以亲笔赐之者四又有诏戒喻将士者二君臣之间叙情闵劳如父诏子恩意无间所以二臣感奋三军鼓动并谋合智讫济中兴之功盖有忱辞实意以感人也况今蜀变之余痛犹未定授任之帅担荷极难所宜仰体绍兴德音内出一纸一喻蜀之子弟又宜仰遵高宗手诏亲洒宸翰以付宣阃之臣蠲租薄赋以业流徙埋胔掩骼以仁死丧贷牛借种以劝耕农録善恤孤以继絶世生聚教训还定抚摩少须过冬敌不再至则蜀虽蛊坏剥烂之极尚有否倾复存之理也惟陛下与二三大臣亟图之

贴黄臣窃见仁宗尝御迩英谓讲官曰程琳心行不中时王洙侍读闻之然上性寛厚琳後竟至政府盖仁宗无宿怒也又见孝宗御朝尝指周必大曰此人反覆时宰陈应诚进拟闻之然圣度恢广必大竟蒙柄用盖孝宗能忘人之过也人臣事君各尽职分一时虽被震怒而终至简眷不衰者岂有他哉君譬则天也譬则父也为人为子虽有过误在天与亲不无谴责然事定则止理久则回岂终於怒而不解释哉臣谓朝廷犯顔敢谏之臣即他日仗节死义之臣也更乞以天地父母为心仁祖孝宗为法培养扶持以夀气脉不胜幸甚

起居舍人兼侍讲牟子才上疏曰臣闻蜀犹一大棊枰也论蜀於今日将有垂亡之形则救蜀於今日当有急切之着亡形具而无急着以救之则亦亡而已矣蜀与吴相为存亡者也蜀亡吴亦岂能独存然蜀亡形已具其可坐视无一着以活之乎且汉中前瞰米仓後蔽石穴左接华阳黑水之壤右通隂平秦陇之墟黄权以为蜀之股肱杨洪以为蜀之咽喉四岳三涂皆不及也今为敌所据则亡形成而人束手矣益昌之南陆走劒而外东西川在焉水走阆果而去适夔峡焉西则趣文龙二州东则会集壁诸郡而乌龙桔柏又在其前欧阳詹以为九州之险司马光以为秦蜀之冲四会五达不可失也今为汪雏所城则亡形具而人寒心矣夫有垂亡之形而未至於遽亡有欲絶之势而未至於遽絶万一遇急着焉则亡可存絶可续蜀尚可为也安可以为遂亡而委之於不可救欤然尝审观时机斟量局势而得其说焉一曰补军籍之阙蜀口右护军本曲端吴玠关师古之徒关西部曲也旧以十万人为额休兵後有名籍者犹九万七千余人安丙帅蜀以钱粮数狭沙汰为八万人後来事力不及节节减七万人通忠义之数犹为十四万人丙申以来逃亡死损所余无几今以所闻参之兴戎司见管四千六百余人沔戎司仅及三千人金戎司不及千人利戎司约七八千人此四戎司见管之数也此外有嘉定安抚司所管庆定精锐两军及增戍之军共五千余人利阆劔诸头目所部或三四百人或五六百人泸帅司之军不及千人巴州所管武进军今止有二千余人得汉堡所部三百余人制司帐下安西保定飞捷先锋等共一万四千余人夔帅司不及千人緫而计之不满五万人之数今四蜀田亩尽入军屯制緫科名悉归大阃商贾百货尽笼于官十年之内乃不能增添一兵以补旧额真可痛恨往事已矣失今不图阙短呈露愈见衰飒不振非所以壮吾军也议者以为当招集新兵三万人朝夕训练以为进屯之备且慰安田杨二家?以其兵来助亦可大张军声或可背城借一以却敌骑如此则蜀尚可为若惮劳惜费虑不及此敌必乘虚攻吾之瑕则备多力分莫能制其死命不出三年蜀之命脉絶矣二曰籍义勇之士四蜀近边劔阆巴达次边惟渠蓬六郡租赋所入无几议者谓莫若举此六郡之民依向来梁洋义士法照逐户税籍高下或一丁或两丁以至三丁料拣为兵却与尽蠲输或每丁与免家业钱三百缗令其自办衣装自置军器每十人为一甲五甲为一队五队置一副将十队置一正将逐县置一部辖州置一縂辖以统之每?春秋教閲至防秋则团结於逐郡城中就令守御不测听制司调遣其如钱粮遇守戍则始与支给至放散则仍令耕以自养如此则平时无养兵之费而缓急有制敌之用如闻米仓之南地名三会去岁敌兵来侵不循常道惟於此处会合诸兵分入它路一屯向利一屯向巴蓬一屯向渠广以为当起六郡已籍之民聚为一大屯坚守此地以扼敌冲使先人有夺人之心则蜀尚可为若迟疑不发敌复重寻旧路会兵於此不惟六郡生灵俱屠而为蜀之大计转见谬误不出三年蜀之命脉絶矣三曰壮分屯之势敌据汉中去岁出兵乃越米仓以南臣以创议欲调六郡义士分屯三会以却之盖欲阻其越险之谋也今敌又城利则劒阆乃其切邻岂可略无蔽障哉议者以劒门天险实为户枢昔守三关无所事此今既退守险实可因莫若分三戎之兵并三小屯之卒令及万人阻关为固而遴选智勇之将申出军实而训其不齐以遏敌骑突入西川之路大获一堡形势虽斗险然规模窄狭不当要冲止可以作家计不可以御敌兵莫若於阆州境内踏逐一险要去处大为城筑约可安万人与大获犬牙相制分调诸戎之屯益以新募之卒令及万人阻山为固而遴选骁骑之将昼夜閲习以遏敌骑出葭萌之冲兵法又云兵及万人之屯而後敌不敢过今若依数招募创为东西二屯以相掎角如连栖之鸡彼触则此应如常山之蛇首击则尾应使敌之後骑进不得抵巇於前退不能袭击於後蜀尚可为若以无兵为解使敌用此计城利之外又进此屯不出三年蜀之命脉絶矣四曰奋挠击之威敌进七百里而城利岂曰无谋虽上下以运道艰澁为说然敌日课诸军人打三升粮以备日食而利以西白水一带又皆平畴若种麦以待其熟而漕以小舟岂忧乏粮议者以为当及粮道未通之时与二麦未熟之际常出游兵以扰击之困其事力絶其命脉然後徐起而图之此计之最善者挠击之地各有方所守阆中者当於葭萌青山木瓜等处挠之守劒门者当於白水隂平阶文等处挠之伺其怠而为攻刼之图乘其机而行掩袭之策使取粮之兵不得越足於吾地而耕耨之夫不得施功於彼土旷日持久情见势屈遂可为我鎡基如此蜀尚可为若置之度外敌反用此计出没於劒阆之间钞掠困我不出三年蜀之命脉絶矣五曰固根本之地敌自丙申以来惟知嗜杀以逞威逃难之民值者辄死父母妻子骈首就戮膏血原野可谓惨矣幸而窜伏得免深山穷谷间有存者而孑遗之民生意一髪况十许年来田亩之利尽归军屯而科籴军需之苦反甚於有田时也塩酒之利并归制司而过数增榷之害反甚於无事时也以至黎雅番货彰明乌附施黔板木尽入私槖而商旅失业怨声载道则又人所不忍闻也既不能芘其死又以戕其生彼方计出无聊而敌骑突入不杀之令甫下诱饵之术甫施凡民无知苟逃性命有不获已相率去之计其数不下二三百万人由是南亩空虚种类断絶虽间有脱身来归之人又皆室闾不存人牛俱丧虽欲自活其道无由今制臣初至规橅一新若能精选县令专以招集耕农课其殿最户口增多者爵之数仅及中者赏之视旧有亏者罚之布宣德意劳来还安分以未垦田畴给以牛犂种子且将目前一切无艺之征诸处科籴之扰分司妄作之弊武臣摄官之害悉皆蠲除使离散之鴈复安於中泽逃潜之鱼复止於深渊喘息小定必能为国耕种为国输利为国贸易相与效死弗去则蜀尚可为若不知爱惜敌用故智尽嗾遗黎以去不出三年蜀之命脉絶矣六曰严三城之守重庆为保蜀之根本嘉定为镇西之根本夔门为蔽吴之根本得人焉而守则金城汤池其势巩固万一有一守关者异志虽使忠臣义士固守其土亦不能正其行路买门之奸此计若遂守将为其所得军民为其所屠如辛卯之西和辛丑之成都者有之矣今三城鼎立守备固严尤当以腹心之士分守三城之门议者谓关表土豪散居四方若能温言说谕厚募招来官其头目之人示以功赏之信彼必欣然乐为吾用然相道里之远近而分拨之其在西州者就令居嘉城其在东城者就令居渝城其在峡外者就令居夔城假以屋庐听其营运此及秋之际专令各守城门彼山西之人负势尚义必能感激思奋相与固守彼爱惜人家自为谋计必能尽其死力相与固守一举两利此为至谋若弃而不用敌骑薄城必行重赂以买门不待三年蜀之命脉絶矣臣区区愚忠去秋直前尝於贴黄力言韩宣虽守夔张实虽守渝俞兴虽守汉嘉而防遏当在上流又谓利阆之间当置一大屯是时敌未有城利之事也若听臣言稍施行其一二虽不能大有所益或亦可以伐其城利之谋今城已就矣险已尽矣事已无可言矣而臣忧国不能自已犹欲於举枰未?之时进此急着以活曩误若犹以臣言为迂远而欲专倚仗於夔门一城以为保护吴楚实在於是此子囊城郢计也臣见唇亡齿亦寒矣况夔之上流褰裳可涉之处不一而足万有一踏浅渡江转战而南则由施黔而趋鼎澧由鼎澧而趋江南置夔於不顾之地则蜀非吾有矣臣去蜀十又七年日夜忧愤虽力弱才腐不能备戎行致死命以报国家犹幸日觐清光可以吐露胸臆比因进讲从容伏蒙陛下忧轸蜀边赐以清问至於再三臣虽随问随荅言其大槩然积藴未尽谨效鲁女之悲徧采蜀人之论条为六策以复清问陛下鉴其愚忠而赐之施行不特臣之私幸将西土之实幸不特西土之幸将东吴之大幸若夫轻触天威罪当万坐惟陛下赦之

试阁门舍人王霆入对曰恢复之说有二曰规橅曰机会顾今日之规橅安在哉守令所以牧民而惠养之未加将帅所以御军而拊循之未至邦财未裕而楮劵之敝浸深军储未丰而和籴之害徒惨官有土地而荒芜民因赋役而破荡狱讼类成寃抑铨曹率多淹留荐举无反坐贪徒得以引类而通班按刺不徇公微官易以迕意而连谴以言郡计则纷耗於囊槖包苴以言战功则多私於亲昵故旧至如降卒中处养虎遗患轻敌开边以肉餧虎夫以规橅之切要者而不满人意如此臣敢轻进恢复之说以误上听哉凡臣之所陈者诚播告中外之臣悉惩其旧而图其新规橅既立然後义旗一麾诸道并进臣力尚壮愿效前驱惟陛下坚定而勉图之帝称其言可采

殿中侍御史李宗勉率合台上奏曰蜀之四路已失其二成都隔絶莫知存亡诸司退保夔门未必能守襄汉昨失九郡今郢破荆门又破江陵孤城何以能立两淮之地人民奔迸井邑丘墟呜呼危哉陛下诚能亟下哀痛之诏以身率先深自贬损服御饮宴一从简俭放後宫浮食之女罢掖庭不急之费止锡赉絶工役出内帑储蓄以风动四方然後劝谕戚畹世臣随力输财以佐公家之调度分上流淮东淮西为三帅而以江淮大帅緫之或因今任或择长才分地而守听令而行以公私之财分给四处俾之招溃卒募流民之强壮者以充游兵以补军籍仍选沿流诸郡将士为扞御之图犹可支吾不然将水陆俱下大合荆楚之衆扰我上流江以南震荡矣或谓其势强盛宜於讲和欲出金缯以奉之是抱薪救火空国与敌矣

历代名臣奏议卷一百








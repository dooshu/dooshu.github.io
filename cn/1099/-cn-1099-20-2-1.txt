○送英國公班師凱旋序 【 平交主帥】

南人易叛故英公出而定人而反昔常鎮之或可至今為郡縣

凡人以能大過人者、由其有志也、胤侯志在為夏、而觀扈之罪明、吉甫志在為周、而玁狁之患息、衛霍志于漢而沙漠平、褒鄂志于唐而關陝定、前輩嘗云有志者事竟成、豈虗語哉、然志在我而不假于人也。惟其所為也。明而不岐、故其所之也。久而克濟。氣不能動人不能奪。故無往而不遂吾之志也。矧今上有有為之　聖君、而下豈無有志之臣乎、交阯地去中國僅萬里。地多山海。人尚譎詐。近代土酋。擅據聲教自由而黎氏之虐又甚。我　皇上始出吊伐之師、以新城侯進爵英國張公率而討之、公將家子、素以智勇稱、以民社為念、仗金?戊南來、不以將為榮、而每以民為念。乃躬擐甲冑、身先士卒、不逾年、而黎氏父子俘獻闕庭、其志葢可知矣。既守以兵。復治以吏。遂振旅而歸。意必交阯之郡邑。巳同中夏之阜安也。未幾有簡定者、假陳氏後而自立海、徼雕題應者一日千計、侵漁我土、蚕食我民、有犯城壘勢、　皇上復命公將兵討之、又逾年而生致簡定于轅門、獻俘奏凱、境內帖、然公之志于此、又可知矣、是時也。人皆曰。南越從此無事矣。夫何不旋踵、而餘孽阮帥鄧鎔景異之輩、又假季擴為陳、後據順化演又之地、聚寇攘奸宄之人、出沒海口、剽竊居民、害又浮于簡定、　皇上以斯民水火之念、再命公討之、賊以罪惡貫盈、度無生計、乃奔于化州、化州為交之遠州。阻山限海。實不可以他地比。而軍中惑于土人。亦有以不經涉而危之者公乃排群。議獨以身先。永樂十一年七月、率舟師由海洋抵順化。遂覆其巢穴。奪其舟楫。彼既計窮。遂大奔散。各為生計。公與黔國沭公、議棄舟驥跋履巉巖出入林箐、追至邏蠻境、元惡盡獲、乃復下不殺之令、大施拯援之恩、于是簞食壺漿、迎者爭先、垂髫戴白、降者恐後、五府之民、千里之地、不逾旬而悉歸于甄陶之內、然則公之志、至大至遠、為何如邪、夫陟至險之濤、止至危之地、獲至惡之賊、來至愚之眾、以收至大之功、成至美之名、非志之至遠大者、孰能臻茲、向使持之不堅。期之不遠。旅進旅退。或作或輟。將墮彼計而中途廢矣。又容以志為言、先輩嘗論定關中必曰馮鄧、取江左必曰預濬、擒鄭竇、唐勣之長、破儂張宋青之勇、噫殊不知一平交阯、三縛渠魁、易草莽為桑、麻變雕題為華夏、藹然禮義之俗、儼然富庶之鄉、豊功盛烈、又豈止于定關中取江左區區者同日而語哉、公之志也如此、故其所就也如此、方今唐虞在上、周召滿朝、而公方年富力強、誠能學道盡忠、慎終如始、則將與國家天地同其悠久、俾彜鼎絃歌、銘播無窮、此又公之所當志而吾願覩也、故于凱旋之際、不道其別、而惟推其志、公其鑑之、


102　後山焚稾學黄豫章詩　學文如學弈　豫章得法於杜少陵


後山云：「少好詩，老而不厭。及一見黄豫章，盡焚其稾而學焉。豫章以謂譬之弈焉，弟子高師一著，僅能及之，争先則後之。」此可爲學文之法。

【方樸山云】即外氏所云：「智過其師，方可傳授。」

【元圻案】陳後山集九答秦覯書云：「僕於詩初無師法，然少好之，老而不厭，數以千計。及一見黄豫章，盡焚其藳而學焉。豫章以謂譬之弈焉，弟子高師一著，僅能及之，争先則後矣。僕之詩，豫章之詩也。豫章之學博矣，而得法於杜少陵，其學少陵而不爲者也，故其詩近之，而其進則未也。故僕嘗謂豫章之詩如其人，近不可親，遠不可疎，非其好莫聞其聲。而僕負戴道上，人得易之，故談者謂僕詩過於豫章，足下觀之，則僕之所有從可知矣。」






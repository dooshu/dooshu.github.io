○唐故朝议郎侍御史内供奉盐铁转运河阴留後河南元君墓志铭

有魏昭成皇帝十一代而生我隋朝兵部尚书府君讳某，後五代而生我比部郎中舒王府长史府君讳某，君即府君之第二子也，讳某，字元度。娶清河崔邻女。生四子：长曰易简，荥阳尉；次从简，曲沃尉；次行简，太乐丞；幼宏简。长女适刘中孚，中孚早卒；次婴疾室居；次适苏京，举进士；次适李殊，殊妻早夭。君始以恒王参军附太学治《春秋》，中授左清道府录事参军，历湖丞，秩罢。丁比部府君忧，服阕，调兴平、长安、万年尉。丁荥阳太君忧，服阕，除万年丞，迁监察御史，知转运永丰院事、殿中侍御史。留务河阴，加侍御史，赐绯鱼袋。元和十四年以疾去职，九月二十六日，殁於季弟虢州长史稹之官舍。

呜呼！我尚书府君有大勋烈於周、隋氏，我比部府君责大学行绅间，我诸父法尚严，家极贫，而事事於丧祭宾客，虽帚除薪水，不免於吾兄。贞元初，蝗且俭，我先太君白府君货女奴以足食，君泣曰：“太夫人专门户，不宜乏使令。”取新妇氏媵婢以给货。向是三十年，养育八男女，始元和中，乃复奴婢之籍焉。先府君丛集群言，裁成《百叶书抄》，君惧不得授，乃日一食以斋其心者一月，先太君怜而请焉，由是尽付其书。是岁货婢足食之一日也，日一粥而课写千言，三岁乃卒业。先府君违养之岁，前累月而季父侍御史府君捐馆，予伯兄由官阻於蔡，叔季皆十年而下，遗其家唯环堵之宫耳，皆曰货是以襄二事可也，君跪言於先太君曰：“斯宇也，尚书府君受赐於隋氏，乃今传七代矣，敢有守失以贻太夫人忧，死无以见先人於地下。”由是匍匐乞以终其丧。自兴平、长安、万年尉，俸不过三四万，然奉颜色、礻勺祀、备吉凶、来宾客，无遗焉均也。己虽游千里贸费，毫厘未尝不疏之於书，还启先太君，下示仲、叔、季，且曰：“尊夫人慈不我责，不如是自束，陷不义矣。”其在於京邑，专捕盗者八年，破囊橐，掘盘牙，不可胜数，莫不刑者不恳，强者不暴。其在河阴也，朝廷有事於淄蔡，累百万之费，一出於是，朝令朝具、夕发夕至者，周五星岁。而後功成役罢，凡主供馈之百一於君者，皆以课迁，唯君终不言赏，赏亦不及。

呜呼！君之生六、七十年矣，四十年事亲，无一日之怠，三十年养下，无一词之倦。抚诸弟无正色之训，而亦不至於不恭；教诸子无鞭笞之责，而亦不至於不令。以闲处剧，而吏不忍欺；以直立诚，而忤不及物。没之日，三子不侍，无一言之念，知叔、季之可以教侄也；室空墙壁，无一顾之忧，知叔、季之可以任丧祭也。呜呼！爱我者张仲，知我者鲍叔，予生几何，惧不克报，或不忘，记之斯文。铭曰：

唐元和之己亥，惟孟年十一月十六日仲月之良辰，合葬我元君於咸阳县之洪渎川，从先太君之後域，而共於夫人崔之坟。


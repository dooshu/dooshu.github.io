落花

桃李擅春事，酴醾为之殿。



岂不欲周旋，过日如掣电。



大风连三日，吹尽无余片。



留之岂有策，伫立情眷眷。



空令肠九回，竟欠语一转。



流年付芳草，樽酒孤胜践。



莺声入碧云，帘影满深院。



消摇绿阴间，风流属团扇。



落花

山杏溪桃次第开，狂风正用此时来。



未妨老子凭栏兴，满地残红点绿苔。



落花

朱朱白白不禁吹，老未忘情作许悲！



瑞锦已残犹有梦，明霞初散可无诗？

人应偷样传图本，天亦收香付蜜脾。



荣悴相寻君看取，晓来青子已团枝。




答总宪凌洋山言边地种树设险


辱教种树事，边臣博美虚套，大率类此。仆起家畎亩，颇知树艺之理。昔谢病山居，手植榆、柳，今已郁然参天，若以官法为之，积岁累月，竟成虚谬矣。初时人建此议，仆即与同事者曰：“种树设险，亦守边要务也，但只如议者之言，决无成效。”同事者颇不以为然。今已数年，迄未见有一株成者。即如台工一事，当时若非仆力排群议，以身任之，二华与公，殚力运思，躬亲督理，则今亦当为乌有矣。天下事岂有不从实干，而能有济者哉！昨阁中小疏，已曾恳切言之，自后积习，或当少变。

国家欲兴起事功，非有重赏必罚，终不可振。来岁拟遣大臣阅视，大行赏罚。如犹玩愒难振，则仆自请如先朝故事，杖钺巡边。人臣受国厚恩，坐享利禄，不思一报，非义也。何如，何如。






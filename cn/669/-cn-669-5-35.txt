35　禹盡力乎溝洫　稻人以水佐耕　司險以水佐守　商鞅裂阡陌　吕政決川防　溝洫成壞有自　井田壞而戎馬入　溝洫廢而長城興


「禹盡力乎溝洫」，「濬畎澮，距川」。遂人五溝五涂之制，因于古也。以水佐耕者豐，稻人掌之；以水佐守者固，司險掌之。自鄉遂之法弛，子駟爲田洫而喪田者以爲怨，襄十年左傳。子産作封洫而伍田疇以爲謗。襄三十年左傳。晉欲使齊盡東其畝，而戎車是利，成二年左傳。甚而兩周争東西之流。至商鞅決裂阡陌，吕政決通川防，古制蕩然矣。古者内爲田廬，外爲溝洫，在易之師。寓兵於農，伏險於順，取下坎上坤之象。溝洫之成，自禹至周，非一人之力；溝洫之壞，自周衰至秦，非一日之積。先儒謂井田壞而戎馬入中國如入無人之境，悲夫！

【何本載閻云】陳龍揚亦言：「自溝洫廢而長城興。」

【元圻案】「遂人溝涂」注，已見上。疏曰：「五溝所以通水入川，五涂所以通道入都及國城也。」〇地官稻人：「掌稼下地。以瀦畜水，以防止水，以溝蕩水，以遂均水，以列舍水，以澮瀉水。」〇夏官司險：「設國之五溝、五涂，而樹之林以爲阻固，皆有守禁。」注：「五溝，遂、溝、洫、澮、川也。五涂，徑、畛、涂、道、路也。」〇史記商君列傳：「鞅爲田開阡陌封疆而賦税平。」又蔡澤傳：「蔡澤曰：『商君決裂阡陌，以静生民之業而一其俗。』」又秦始皇本紀：「三十二年，刻碣石門。其辭曰：『皇帝奮威，德并諸侯，初一泰平。墮壞城郭，決通川防，夷去險阻。』」〇又周本紀：「王赧時，東、西周分治。王赧徙都西周。」〇戰國策：「東周欲爲稻，西周不下水，東周患之。蘇子謂東周君曰：『臣請使西周下水可乎？』」〇朱氏漢上易傳師大象傳：「或曰，隱至險於大順，伏師旅於民衆，井田之法也。」〇漢書食貨志上：「周室既衰，暴君污吏慢其經界。陵夷至於戰國，李悝爲魏文侯作盡地力之教〔一〕，國以富强。及秦孝公用商君，壞井田，開阡陌，王制遂滅。」〇胡子知言五：「制井田，所以制侯國也。制侯國，所以制王畿也。王畿安强，萬國親附，四夷雖虎猛狼貪，安得肆其欲而逞其志乎！」

〔一〕「力」，原作「利」，據中華本漢書卷二四上食貨志上改。






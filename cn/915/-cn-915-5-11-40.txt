◇酒赋（并序）

余览扬雄《酒赋》，辞甚瑰玮，颇戏而不雅，聊作《酒赋》，粗究其终始。

嘉仪氏之造思，亮兹美之独珍。嗟麴ろ之殊味，□□□□□□。仰酒旗之景曜，协（《书钞》作「徵」。）嘉号于天辰。缪公酣而兴霸，汉祖醉而蛇分。穆生失醴而辞楚，侯嬴感爵而轻身。谅千锺之可慕，何百觚之足云！其味亮升，（当有误。）久载休名。宜城（《书钞》作「成」）醪醴，苍悟缥清。或秋藏冬发，或春酝夏成。或云沸川涌，或素蚁如萍。尔乃王孙公子，游侠翱翔。将承欢以接意，会陵云之朱堂。献酬交错，宴笑无方。于是饮者并醉，从横喧哗：或扬袂屡舞，或扣剑清歌。或颦蹴辞觞，或奋爵横飞。或叹骊驹既驾，或称朝露未。于斯时也，质者或文，刚者或仁；卑者忘贱，窭者忘贫；和睚毗之宿憾，虽怨雠其必亲。于是矫俗先生闻之而叹曰：「噫，夫言何容易！此乃淫荒之源，非作者之事。若耽于觞酌，流情纵佚，先生所禁，君子所斥。」（《艺文类聚》七十二，又《书钞》一百四十八引五条）


○授杜冕开府仪同三司制

门下：礼优八命，秩比三台，名器之崇，勋贤所属。特进试太常卿使持节州诸军事兼州刺史御史中丞充坊等五州都防御使上柱国郑国公杜冕，植性刚毅，立诚忠烈，夙有将帅之才，早知军旅之事。任当御侮，政在亲民，宣七德以临戎，颁六条而训俗。地临上郡，时属多虞，军令惟行，高悬赏罚之柄；王师所虞，不败商农之业。戎轩屡捷，郊垒用宁，制胜功高，缉绥课最，加以命数，抑惟典常。可开府仪同三司，馀如故。


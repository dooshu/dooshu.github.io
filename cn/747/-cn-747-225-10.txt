○和戎篇送桓侍郎序

《和戎》，送桓侯之诗。长安三年，吐蕃乞附，中国有圣，殊俗向风，纳虎豹之文，修葡萄之贡。憬平分六狄之种类，包九羌之山，前代羁，历年多梗，至仁深感，今也来王。凤阁舍人摄鸾台侍郎桓，言重一国，妙结成之选；志澄四方，愈即叙之征。季春令日，张旃首路，置酒中省，欢言少留，同列穆乎匪他，旧寮婴其相应。夫广覆如天，博容如地，德流膏雨，怀洽异类，顺乎太和，以乐生遂性者，圣主之用心也。罢甲兵，坦疆场，厚忠信，亲蛮貊，臻夫无事，以继好息人者，国家之急务也。遇非常之时，决希代之策，金币以将命，歌锺以报勋，驱戎心於彀中，一王化於海外，此亦使臣之盛业。是一行也，有三美焉，凡所赋诗，以存大雅云尔。


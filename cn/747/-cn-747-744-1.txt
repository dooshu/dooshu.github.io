○请旌表郑神佐室女奏

当道先差赴庆州行营阵殁押官郑神佐在室女，年二十四。先亡父未行营已前许嫁与右骁雄将官健李元庆，并未受财礼。阿郑知父神佐阵殁，遂与李元庆休亲。截发坏形，自往庆州北淮安镇收亡父遗骸，到兖州瑕邱县，与亡母合葬讫。便於茔内庐墓，手植松柏，誓不适人。伏以闾里之中，罕知礼教，女子之性，犹昧义方。阿郑痛结穷泉，哀深陟岵，投身砂碛，收父遗骸，远自边陲，得还闾里。感蓼莪以起恨，侍邱墓以誓心。此皆陛下孝理宏深，德风煦被，遂燮犷野之性，潜知礼义之方。求之古人，斯为烈女。臣ㄈ忝廉察，敢不上闻。伏望天恩宣下有司，特赐旌表。仍放本户两税，以彰至行。


○让知政事表

臣某言：伏奉恩旨，令臣同凤阁鸾台平章事。有命自天，光宠逾量，如集於木，启处失图，臣峤诚惶诚恐顿首顿首死罪死罪。臣闻简贤任能，百揆所以时叙；谬官失职，九流於是咸旷：隆替所寄，义不可轻。臣才实凡庸，志无远大，叨预宠履，遂升台阁，践金门而游石室，掌狐史而参凤纶。被蜉蝣之衣，徒窃荣龙；接鸳鹭之羽，久惭尸旷。甘受妨贤之责，忽承非次之恩，仍使参预机衡，献替帷幄。持济巨之舟楫，味和羹之醯醢，以挈瓶之智，陪负鼎之游，将何以奉帝难，弼亮皇极？况丹青所运，鼓舞通於四时；炉锤所裁，纲纪行於万俗：动关政体，岂易其人？臣才阙行疏，艺殚术浅，同子房之多病，异吴汉之强力。策支离之杖，未振其躯；资拥肿之材，岂胜其任？将恐贻灾倾饣束，取辱败军，丧实亏名，夫岂足惜？害公挠法，兹焉是惧。敢缘陈力之义，轻布由衷之请：伏冀九霄垂泽，三舍回光，体臣不移之愚，矜臣难夺之志，特停过谬，改命才贤，则器满之凶，不累於凡鄙；楝隆之吉，永光於圣代。无任惭惧屏营之至，谨诣朝堂奉表陈让以闻。


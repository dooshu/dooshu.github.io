○请定仆射中丞途遇仪式奏

伏奉敕旨，宜令左右常侍谏议大夫给事中中书舍人审同详议仆射与御史中丞以下街衢相遇仪式奏闻者。谨按仪制令，诸文武官隔品卑者皆拜，其准令应致敬而非相统属者则不拜。致敬之式，在途则敛马侧立。又按旧仪，仆射上日，除两省供奉官外，尚书省御史台及诸司四品以下，皆拜于阶下。盖以端揆之重，师长百僚，虽在别司，皆为统属，故用隔品拜礼，非为无据。臣续准元和七年二月七日敕，虽停拜礼，每至上日，台官就仆射厅事列班送上，与尚书省官不异，则途遇致敬，（阙一字）在不疑。臣等又按令文，属官于街衢相遇，隔品者致敬，礼绝者下马，无回避之文。杂令所言转避贵重贱者，谓迂直之间，各申逊让，非令藏匿。惟车驾出入，警跸行人，事关严上，不属臣下。但卑寮自後，多就他途，百姓无知，亦皆相效，道途回避，因此成例。就中台官以职在弹纠，人情畏奉，他官相遇，苟务推崇，始自私敬，渐为公礼。相循既久，将谓合然，宠街专道，止绝行旅，奔避不及，即以为罪。徵异说于前古，访近例于走卒，国章明具，不复检寻，遂于师长，亦欲均礼。臣等自奉敕详定，累牒礼部及太常礼院御史台，检详武德以来礼令制敕，各得牒报，并无台官於仆射合与司官不同之文。臣等议，伏请自今以後，御史中丞以下与仆射相遇，依令致敬，敛马立侍仆射过，仆射谢官日，大夫中丞与三院御史就幕次参见。其观象门外立班，既以後至为重，大夫中丞到班後，朝堂所由引仆射就立，传呼赞导，如大夫就列之仪。仆射朝退出宣政门，朝堂所由赞引至幕次，及兴化门侍与参从相得而退。御史大夫与仆射既隔品，自合分道而行。庶轻重得宜，典章不紊。

张模

模，大和六年试左金吾卫兵曹参军。


卷一百四十一

永乐十一年秋七月戊寅朔享  太庙命皇太子行礼

○封鞑靼太师阿鲁台为和宁王制曰朕恭膺天命奄有寰区日照月临之地罔不顺服尔阿鲁台元之遗臣能顺天道幡然来归奉表纳印愿同内属爰加恩数用锡褒扬特封尔为特进光禄大夫太师和宁王统为本处军民世守厥土其永钦承用光宠命是日遣指挥徐晟等持节往封之仍赐金印金盔鞍马织金文绮二十端绒锦二端又封其母为和宁王太夫人妻为和宁王夫人俱赐诰命冠服

○设浙江余姚县大江口坝置坝官一员

○己卯  赐交阯土官判官陈麻历等及哈烈使臣马哈麻等宴

○巡按浙江监察御史党衢奏近倭贼攻劫楚门千户所备倭都指挥胡麟王贵指挥李敬等失于堤备请鞫治之  上曰麟等以御寇为职既失机于法当死姑缓之令捕寇自赎若复怠事杀不赦

○壬午户部言通州海门县官民田近被风潮冲坍入江者该输粮三千五百八十余石

○癸未庆王木旃第三子生赐名秩荧

○升河间府知府何绅为福建盐运使司

○甲申以纪谆樊镇为监察御史任山东按察使镇为副使俱坐事讁戍边至是有言其才者复召用之

○琼州府临高县民黄茂奉命招谕深峒那呆等二十四峒生黎至是率黎首王聚符喜等朝贡马黎民来归者计户四百有奇口千三百有奇盖自初至今招抚诸黎来归者千六百七十处户三万有奇

○乙酉祥符王有爝妃徐氏薨讣闻遣官赐祭命有司治丧葬

○丙戌夜有星如盏大青白色有尾光烛地出勾陈东南行至紫微东蕃外

○丁亥交阯总兵官英国公张辅具来降人姓名请授以职敕辅审度事宜随其功之大小先授之然后具实来闻事平不用此例敕黔国公沐晟亦如之

○戊子浙江宁波府鄞慈溪奉化定海象山五县疫民男女死者九千一百余口

○己丑赐鞑靼太师阿鲁台使臣舍驴女直头目脱因等宴

○壬辰  上谓兵部尚书方宾等曰近四川都司言威州保县蛮为寇已调官军剿捕然念其中岂无良善之人为有司所虐及凶徒迫胁为逆者尔兵部榜示晓之如能自归皆释其罪使复业若怙恶不悛大军一临父母妻子胥及于祸虽悔无及其后榜出皆自归而兵不用遣使赍敕谕交阯布政司及府州县官曰交趾新附之民旧业多废尔等宜轻徭薄赋劝课农桑务崇宽厚无为刻薄勤加优恤使遂其生息以渐兴于礼义之化庶几尔等可为尽职其勉之哉

○癸巳朝鲜国王李芳远遣人奉笺献马及方物贺  皇太子千秋节

○甲午改密云后卫防御千户所为前千户所增置后千户所于古北口守备

○夜有星如盏大赤色尾迹有光出天市东垣内西南行入南斗

○丙申升四川都指挥使李敬为右军都督同知仍掌四川都司事

○丁酉  敕甘肃总兵官丰城侯李彬曰回回鞑靼来朝贡所者贡之如有良马可官市之遣人送赴北京价值俟其至京给之

○礼部言别失八里王马哈麻遣使臣脱卜儿来贡已入塞命狭西布政司狭西行都西司平凉府至则宴劳之

○戊戌  赐庆成王济炫织金衮龙纻丝袍服表里十八疋各色纻丝表里二百疋撒哈剌二疋兠罗锦被十金相椰盏一钞五万锭

○信阳郡主薨讣闻遣官赐祭命有司治丧葬主周定王第三女也

○夜月犯昴宿

○庚子  皇太子千秋节先日礼部请行庆贺礼  皇太子曰  车驾在北京予不得君父前躬致礼乃可受群臣礼耶其止之自是千秋节遇车驾巡狩并免礼

○壬寅升奉使撒马儿罕等官旗指挥佥事马哈目火者为指挥同知正千户锁住等为指挥佥事试百户孙交等实授百户总旗刘从善等为试百户亡殁者子孙如例升袭

○甲辰修  孝陵神厨神库宰牲亭灵星门

○敕镇守大同江阴侯吴高曰边境不可一日无备于农隙而不图猝遇寇至何以济事其令诸处修筑烟墩高五丈必坚如铁石庶几寇至可以无患

○乙巳苏州之长洲昆山二县湖广之常德汉阳荆州长沙沔阳五府州奏去年河水泛溢渰没民田其税粮乞今秋徵输  上曰农民终岁勤动供税之余衣食恒不足既去年田被灾而欲以一年所种为二年之租民之衣食何由而措户部宜核实蠲其被灾之租凡蠲田九千顷

○丙午  敕甘肃总兵官丰城侯李彬曰别失八里王马哈麻敬事朝廷遣使来贡如至可善待之其市易者听自便盖远人慕义而来当加厚抚纳庶见朝廷怀柔之意

○升都指挥同佥事刘清为都指挥同知掌西宁卫事吴昇为狭西行都指司都指挥使掌凉州卫事

○易州涞水县雨雹伤黍榖








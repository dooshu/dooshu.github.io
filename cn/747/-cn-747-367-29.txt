○授鲁炅襄阳郡防御使制

敕：成允成功者才也，确乎不拔者节也。惟才与节，可以戡祸乱，定邦家。南阳太守鲁炅，忠肃懿文，仁而能武，历危难之际，见贞固之诚。自翰守南阳，载罹寒暑，城孤师寡，负户以汲，虏不得进，江汉赖宁。古之忠贤，无以加也。夫功崇者则授以高位，才大者必委之厚权。汉水方城，国之要害，宜加亚相之任，兼收御众之功。可依前件。


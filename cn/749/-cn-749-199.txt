王寀


寀字辅道，一字道辅，江州（今九江）人。韶子。熙宁元年（1068）生。登第，官校书郎、翰林学士、兵部侍郎。宣和元年（1119），以左道为林灵素所陷，弃市。

浣溪沙

雪里东风未过江。陇头先折一枝芳。如今疏影照溪塘。

北客乍惊无绿叶，东君应笑不红妆。玉真爱着淡衣裳。

渔家傲

日月无根天不老。浮生总被消磨了。陌上红尘常扰扰。昏复晓。一场大梦谁先觉。

雒水东流山四绕。路傍几个新华表。见说在时官职好。争信道。冷烟寒雨埋荒草。

浣溪沙

扇影轻摇一线香。斜红匀过晚来妆。娇多无事做凄凉。

借问谁教春易老，几时能勾夜何长。旧欢新恨总思量。

又

珠箔随檐一桁垂。绣屏遮枕四边移。春归人懒日迟迟。

旧事只将云入梦，新欢重借月为期。晚来花动隔墙枝。

玉楼春

秋闺思入江南远。帘幕低垂闲不卷。玉珂声断晓屏空，好梦惊回还起懒。

风轻只觉香烟短。阴重不知天色晚。隔窗人语趁朝归，旋整宿妆匀睡脸。

又

绣屏晓梦鸳鸯侣。可惜夜来欢聚取。几声低语记曾闻，一段新愁看乍觑。

繁红洗尽胭脂雨。春被杨花勾引去。多情只有旧时香，衣上经年留得住。

蝶恋花

燕子来时春未老。红蜡团枝，费尽东君巧。烟雨弄晴芳意恼。两馀特地残妆好。

斜倚青楼临远道。不管傍人，密共东君笑。都见娇多情不少。丹青传得倾城貌。

又

濯锦江头春欲暮。枝上繁红，着意留春住。祗恐东君嫌面素。新妆剩把胭脂传。

晓梦惊寒初过雨。寂寞珠帘，问有馀花否。怅望草堂无一语。丹青传得凝情处。

又

秾艳娇春春婉娩。雨惜风饶，学得宫妆浅。爱把绿眉都不展。无言脉脉情何限。

花下当时红粉面。准拟新年，都向花前见。争奈武陵人易散。丹青传得闺中怨。

又

镂雪成花檀作蕊。爱伴秋千，摇曳东风里。翠袖年年寒食泪。为伊牵惹愁无际。

幽艳偏宜春雨细。红粉阑干，有个人相似。钿合金钗谁与寄。丹青传得凄凉意。

又

晕绿抽芽新叶鬥。掩映娇红，脉脉群芳后。京兆画眉樊素口。风恣别是闺房秀。

新篆题诗霜实就。换得琼琚，心事偏长久。应是春来初觉有。丹青传得厌厌瘦。

又

花为年年春易改。待放柔条，系取长春在。宫样妆成还可爱。鬓边斜作拖枝戴。

每到无情风雨大。检点群芳，却是深丛耐。摇曳绿萝金缕带。丹青传得妖娆态。








○慧山寺家山记

金陵之属郡毗陵南无锡县，有佛寺曰慧山寺，家山也。贞元元和中，先丞相太尉文肃公，心宁色养，家寓是县，因肄业於慧山。始年十五六，至丙戌岁，擢第归宁，为朱方强留之。文肃公窥畏，常惊切於旦夕之间。李庶人以反状闻，尝召公草不顺章檄。公语以君臣父子忠孝诚节，别白自古道理者，约千馀言。言既劲勇，庶人畏敬。又逼以狂卒，围以兵刃，促公下笔。振叱数四，眦见怒状，庶人因令闭之於别所，命许纵成之。是夜，张子良裴行立共义公忠赤，果相与易图。庶人兵败，公以忠节闻於天下。新帅李公元素欲具事表於朝廷，公三让之。遂退归慧山寺僧房，犹孜孜勤经史。洎十年，手写书籍前後约五百轴，寺山之泉独称奇，能发诸茗颜色滋味。公僻居舍饮，虽崇贵，未尝辄自优奉。惟辇载慧山泉，数千里不问其费耗。公文学官业功德，谨纂叙制诏章表堂状类列其间，不敢辄以文饰，表至敬也，为上下卷，今藏史阁。我家之盛，尝二为相三为史官。高祖中书令谥文宪，仪凤中为中书令，如意中为鸾台左相。先公丞相赠太尉谥文肃，会昌中为左仆射门下相。仪凤在相，监修国史。会昌在相，监修国史。乾符四年，浚自秘书省校书郎为丞相荥阳公独状奏入直史馆，会己亥岁春，有事白相府，乞假东出函谷关数千里。夏五月癸卯，过家出睹旧刻石诗题，别无碑版叙录，惧年祀寝远，不得布闻於人，谨以史笔条叙於寺之正殿内。时乾符六年夏五月十六日甲辰书。

邢筠

筠，乾符时人。


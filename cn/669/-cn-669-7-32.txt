58　王劭以古本勘曲禮之失


曲禮，隋王劭勘晉宋古本，皆無「稷曰明粢」一句，立八疑十二證，以爲無此一句。案：此曲禮正義文。

【集證】惠氏九經古義曰：「王劭勘晉宋古本，皆無『稷曰明粢』一句。按周禮大祝『六號』，『五曰齍號』，注：『齍號，爲黍稷皆有名號也。』曲禮曰：『黍曰薌合，粱曰薌萁，稻曰嘉蔬。』此注所引，獨無『稷曰明粢』一句，當在十二證之一也。又獻帝宗廟祝嘏辭所薦『一元大武，柔毛剛鬣，商祭明眎，香合嘉蔬，鹹鹺豐本』，而不及『明粢』。又蔡邕獨斷載祭宗廟禮牲之别名及祭號等，皆與曲禮同，獨無『稷曰明粢』一句。」

【元圻案】隋書王劭傳：「劭，字君懋，太原晉陽人，秘書少監。採擿經史謬誤，爲讀書記三十卷，時人服其精博。」〇陸氏釋文禮記音義一：「稷曰明粢，音咨，一本作『明粱』，古本無此句。」〇衞湜禮記集説十四引項氏安世曰：「古本無『稷曰明粢』一句，或與黍同號耳。」






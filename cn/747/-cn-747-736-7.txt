○河中府参军厅记

国朝设官，无高卑皆以职授任。不职而居任者，独参军焉。观其意，盖欲以清人贤胄之子弟，将命试任，使以雅地出（一作任）之耳。不然，何优然旷养之如此？其差高下，则以五府六雅（一作雄）为之次第。蒲河中界三京，左雍三百里，且以天子在雍，故其地益雄，调吏者必以其人授焉。噫！今之众官多失职，不失其本者，亦独参军焉。长庆二年，余客蒲河中城，（一作府），某参军某族，世皆清胄，又与始命之意不失矣。乃相与请余记职官之本於其署。


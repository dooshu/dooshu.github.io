○先伯父词

昔年十五，虽捉笔为文，实无所解。先君子请先伯父子初公课读，尽屏室中书，留左传、史记各一部，明文十馀篇。每篇定读千遍为度，倦则诵史记、左传数篇，亦须百遍。或摘取其中事句，堪为文用者，分类录之。如是两月馀，始命题作文，每题必作七八篇，毋许一意雷同。课馀杂谈诗歌词赋，以及稗官野说，旁引侧证，卒归於文。常言：“力不专则学不进，识不应则思不灵。”今获有一知半解，皆伯父曲成之。乃老大无成，徒呼负负，愧也奚如。伯父为诸生，久困公车，以流外官需次晋中，与大吏忤，谪戍乌鲁木章。道光元年，特旨释回。平生诗文咸信笔直书，不求工而自然稳练。如经古浪道浣溪沙云：“匹马驮来万斛愁。萍踪远逐野云浮。新声听到古凉州。迎面晚山含日冷，夹车新水带冰流。浓春烟景似深秋。”为席靖庵题吹箫图减字木兰花云：“流莺渐老。人生行乐应须早。柳媚桃夭。认取春光塞上娇。洞箫一曲。生绡貌出人如玉。莫奏清商。且尽尊前现在觞。”眼儿媚云：“天山雪後冻嶙峋。寒极似无春。推窗试看，凌兢梅萼，也减精神。拈毫欲赋砚池水。谁继兔园尘。拚教今夜，割鲜行炙，醉吐车茵。”皆出关时所作。


○選將練兵足財疏 【 訓練】

近者伏覩逆虜猖狂、傷殘內地、廟堂軍國要謨、惟在選將練兵足、財三事、而巳、然臣以為三事之中、選將最重足財最難、然皆未有如練兵之尤重尤難者、何者、將之當重、天下人皆知之、財之難理、中外羣臣皆得而言之、可謂能憂其所見憂矣、而不知兵之不練則憂存于不見之中弊藏于至隱之內則又曰善將者驅市人而戰也雖使盡天下之人。皆為將才。而終于無兵之可用。盡天下之財。皆為軍需。而終于無兵之可養。所以釀成賊釁、墮壞邊機、歷數十年于茲、而未有改正之漸也、國家養兵百八十年、京邊應用官軍、數盈百二十萬、曾未有奮一矢一鎗與賊抗鬪者、韃賊到邊、止是極遠哨聽。韃賊入邊、止是避遠屯住。韃賊出邊、止是望遠跟送。未見韃賊之面、而先巳聞風、思遁計矣。况能出死力、與賊戰乎、臣嘗熟觀虜勢、志在乘風搶擄、全無行伍次第。有五七人而劫一村坊。有十數人而攻一鎮堡。驅率牛馬、搬運貨財。伴夥之中。互相爭殺。攙前脫後。畧類蜂屯。此其兵甚鹵莽。而易得剪除。彰彰明也。今日所以不能勝賊者。其病不在賊兵之強。而在我兵之不練。我兵之不練者、非兵之罪也、各處統領將官、平居不能愛養、而專一以刻剝軍糧、減削艸料、勤苦役使、為分之當然、于是軍將離心、法紀消蕩、而積有歲年、操練之事、全不一舉、操練之事不舉、則武藝生疏、勇氣蕭索、日常原無敵愾之心、臨難安有輕生之志、聞之大同鎮兵廢操者四十年矣、周尚文以機狡引誘纔得一操而不久放廢。在遠如甘肅遼東延綏固原。在近如宣府雁門三屯燕河保定薊州諸軍。有因時得操者乎。有操而角藝著實行法者乎。京軍雖稱上摻。不過吶喊放砲。狀同兒戲。班軍多是買閑。甚者收錢顧送。全無到京。又如四方遊手之人。頂名支糧。未知劍革為何物。豈有臨難而不逃。舊營老弱之輩。大半疲癃。雖使行走而未便。豈可臨陣以衝敵。軍士之受刻剝受苦役者。飢寒已甚。摧楚未休。至於賤賣糧票、饞啗馬食。甚至鬻典妻女而不顧。中有桀驁狡狠之徒。毒恨在心。無處發洩。至于危言惑眾。弃伍潛逃。甚者讐殺主將而不已。往事昭然。遠近共見。推原其由。皆緣統領等將官。不務撫恤。專事貪求。壞亂法紀其事已非一日之積矣。然此亦領兵將官之罪也。軍中統轄重臣。如提督總制巡撫摠兵副摠兵。次重如參將遊擊分守等官。其職掌本以節制軍機。今皆不能奉公行法。而反相効尤。弱者溺於因循。狡者惑于牽制。親見統領之官務于刻剝。習于廢弛。略無究正之心。今欲變其積久之弱。以成國初之盛強。其一曰、修養軍之舊令、而又厚之以今日之新恩、其二曰、修操軍之舊令、而又約之以今日之新規、則奸弊不除而自去、衰弱不振、而自強、臣請乞查軍營舊制、責令提督大臣、嚴選統領將官、如某官堪五百人、即委以五百人之糧餉。五百人之器械。而所以撫養五百人。而責之以操演之事。法在其中焉。如某官堪一千人。即委以一千人之糧餉。一千人之器械。而所以撫養千人。而責之以摻演之事。在其中焉。定其人而勿移。久其任。責其成。而勿為微過羣議之所惑。要使上下之間。恩義相維。終始相固。悉如邊官畜養家丁故事葢家丁所以死護其主者。以其身之父母妻子。全生仰賴故肯出其死力。而不他顧也。邊官所以親愛其家丁者。以其身之死生存亡。更相倚靠。故寧費其私資。而不少吝。而又焉肯有剝削役苦之事。今誠推廣此意。使各營統領。皆如家主之有深恩。滿營士卒。皆如家丁之出死力。有一隊長統五十人。則五十人者即與隊長為一心。有一將領統五百人者。即與將領為一心。推而滿千。推而十萬。以至百萬之師。無不若此。隊伍雖眾。而法度均一。何則。上之所以釐之者有常分。下之所以承之者有常規。而中間所以聽受之者。無不各有一定之節。恩愛素孚而號令素習、休戚利害、素無不同、雖欲離之而不可也、臣請因言操練之法、兵可訓軍不可訓造營房以訓軍難哉乞查營房舊制。於教塲四近處所。苫盡營房。使團營諸軍。盡挈家業。附營住居。操演之期。隨呼而集。又使父母妻子。同住一所。穿造井灶。以便火食。于月支正粮之外。量加銀錢。以遂其飽暖生育之樂。一月一時。量加犒宴。以伸歡洽。而作其勇猛之氣。又使其父子兄弟。比隣戚属之間。自相約會。結成隊伍。如五十人為一隊。隊長摠之。又五百人為十隊。一將領之。任其意欲。不必官為更張。以便其聯絡親顧之情。葢平居相為親顧。臨難則相救接。彼五十人者。可以一進退而同生死。每見軍中勇士。致以獨出敗事。平人見之而坐潰。一夫獨出則賁育不能奮勇百夫致死則千人不能當鋒。何則。其眾寡之勢然也。又一隊之中。互相保結。其有偷惰躲閒。逃竄不法之輩。一以法繩之。而無所容。又在其為將為領者。身先士卒。常川在營。乘時以鼓舞之。以感動而倡率之。所以結其心而無二者也。又今遠近召募新軍、數多散雜、一百而聚之支糧百萬易也閱歷之言日久而能不散難矣又日久而能操練又日久而能成軍可以赴鬪尤難矣臣請乞照此法、創造營房于京城四箱、以便居處、因其親戚之人、結成隊伍、以便聯絡、一應撫操等事、悉如京軍之例、以便羈束、則事為有緒、而法令可行、庶無日後潰散之虞、今之議者、必曰畜兵數多、贍兵數厚、則財料無從出辦、臣請于萬人之中、選約千人以為上軍。以上等之食食之。約三千人以為中軍、中等之食食之。餘六千人。以為下軍。下等之食食之。其法如生員廩增之數。核其功能。上下其食。則上軍益有感奮。而不及者有所慕勸。且于加贍之數有限。不以多軍而冐用也。臣又備查古制。騎兵一人。可當步兵七人之食。見今邊兵之良將。不能以之馳驟北虜。而必須下馬步戰。而况馬不慣于金皷之聲。人不習于上下之能。若揀省騎兵以專步戰可以省食而益軍事之兩便者也且夫撫養之術漸以周至。然後立為科條。以法令而肄習之。乞于京邊將官。選其才堪統領者。如給以千人之隊伍。即給以千人之糧餉。千人之器械。又責之以撫養訓練。千人之事宜。如前所陳。每日下操。統領自出一隊。別領更出一隊。互相比鬪。以試其強悍整肅便敏之狀。又使官各為操。操各為處。而提督大將。間出其處。而比驗之。一則以見各隊之強弱。一則以辨各領之賢否。則一日而可以盡十萬之操。一人而可以觀十萬之技。此李靖積分之法。而國初所舊用也。下操之辰迨酉而罷。祁寒盛暑。暫輟一月應操之人。十分其班。間放其一。常使十日之操。而寬一日之假。則無日而無不操之兵。無人而無不得之假。此煩簡適宜之法。而國初所舊用也。又如使鎗使棍。不待多習而可能。步射馬射。尤須久肄而後熟。如射中銀錢。即以銀錢給賞。射穿一札。即以全札投賫。此皆古法之良。而今可効用也。其他下軍無能。則使之薪水屯作。以供上軍之用。中軍稍力。則使之投師習技。以為上軍之漸。此吳起以一教十之法。而又國初所舊用也。然此特其練藝之末技。未盡制兵之要法。古人所謂制兵者、視專將旗。雖敵人在前而不視聽專將鼓。雖敵人在後而不聞。進退開閤。夙有定規臨敵决戰。一維將令是從。而不知死生為何事。古人何以得此哉。其養軍有深浹之恩。而其臨事用之也。有一定不可亂之法。其所謂一定不可亂之法。非謂行法於臨敵决戰之時。而正以行法于下操演令之日。離隊亂伍者行法無赦。占顧不寧。舉止無定踪者。行法無赦。恇怯而氣不揚者行法無赦。孫武之斬嬉笑之人。穰苴之誅後至之士。皆在下操時也。其時常操演下營。習見其主將之號令法度。果斷如此。明肅如此。况對敵營。况臨敵陣。呼吸之間。萬眾生死。則制將之下無潰卒。其號令法度之必于果斷。必以明肅者。又當何如哉。夫平居習之巳定而其心巳安之有素。臨事之時。能輕死生而齊進退。以成必勝之功。若待其臨敵决戰。而後刑之。則既晚矣。而悞事不巳大乎。臣以為今日操兵之事。宜倣古法查復國初舊規重加賞罰下操之所决杖即臨陣之所處斬下操之所穿箭遊營即臨陣之所梟首而示眾者也下操之所簮花披紅即臨陣之所鼓舞而先登以受上賞者也又其罰之甚者。則綁縛軍門馳奏請决。　天子馳恩而姑貸之。而其為之主將者。必於行法。而寬假于天子之詔。賞之甚者。則統領可陞其給俸。軍伍可進以稍食。此皆行之下操之時。以為素定之矩。則軍政可肅。而臨事可以得用。臣又近見多官建白邊謨。如光祿寺少卿馬從謙、備言車戰之法、又言京城肆箱建肆大堡以安頓占、募之兵、都給事中俞鸞言車戰火器鉄蒺蔾布地之法、都督陸炳詳言備守攘夷之法、又都督孫堪、葢言弩法、他官建言尤多、如可采錄、即令建言本官、給領工匠、親監制造、盡其巧法。未必于事無補、臣又近見賊至之初附京居民、橫遭殺戮、束手相觀、莫能抗鬪、迨至賊退事定、方知賊眾之為鹵莽而易與也。皆悔前者之不抗而計巳晚矣。推所由然、皆由卒然遇虜意緒倉皇、無暇措手、非其力之真不能抗也。今宜乘此機候早有隄防。乞于所在地方。隨量地形。建立堡子。將零星肆散。單薄居民。盡數併入一堡之中。推立一人為堡長。二人為副長統領其事大約如前練兵之法。仍將職方司郎中尹耕所定鄉約事宜、通行頒布牌門押戶、各出壯丁、各具棍棒火器、各習弧矢無事則先訓習而彼此致其聯絡之情。有事則相警守而人各堅其備禦之志。仍令撫按官員督責州縣守令、時常稽查、量有犒賞以責成功、不許因而容奸擾民、分外生事、則隨處有備而賦可易制也、然使撫養巳至、操練巳成、而無有重賞之令、以作其勇氣。無有重罰之令。以束其畏心。則積衰之餘。尤難振舉。臣請乞明三令五申之法將永樂年間、用軍大略事宜開諭京邊各營、並召募新軍。凡遇賊臨境上。諸隊之軍。有能當先抵對、勇氣出眾者、即為上功。有能身先眾卒、衝陷賊鋒、即為奇功。有能先眾殺賊、鏖戰不退者、即為首功此皆全隊受賞不論首級多寡有無拜將封官。富貴立致。忠勇奮于一時、光榮及于萬代。不幸而死于兵革。則其兄弟子孫亦受延世之賞。與國同休。山河永固萬一畏縮軍士中有逗遛退縮。不肯向前。按法處斬。有先眾逃去者。全伍處斬。有放誕不用命。致悞大事者。全隊處斬、千隊之長死而不救。罪在百長。百隊之長。死而不救。罪在隊長。隊長戰死。責在同隊之不救者。大勝大捷。大潰大夷有並立所不加者。事出異常奏行議處、大槩要使一應官兵、其如令輕何也知　朝廷賞功之典如此之厚何故不肯向前以求重賞又知　朝廷治罪之法如此之嚴何故而甘心退避以至僇死死一耳、死于戰鬪、則忠勇出眾、而妻子俱為光榮、死於退避、身首異處、而妻子同為孥囚、事理昭然、天下豈有不用命之士哉、大槩前後練兵事宜、不越數者、先之撫養、以堅其心、而不離。然後法令可行。而肄習可專。法令以一其守而不亂。肄習以精其技而不困。然後制兵可成。而臨事可用。迨其制兵可用之時。則軍國之大體定矣。然又必有重賞嚴罰之法。以維縶其先後之間。略無有毫忽變亂之私。則眾志整一。而將威尊嚴。如手使指。無不如意。如此而征誅萬方。無敵天下。　帝王全勝之兵也。區區竄竊之虜。何足以煩驅逐。何足以廑我皇上宵旰之思哉。


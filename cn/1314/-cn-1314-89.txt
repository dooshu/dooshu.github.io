第八十九回　刘婆子诉论猛虎



断云：



虎为伤人而伏法，犬因猛兽露身形。



包公名誉传天下，赫赫雷霆勘已真。



话说一日包公坐厅，公吏报云：「外面有一婆子，口称冤枉要来告状。」拯闻说，令唤入。顷刻婆子伏在阶前，哭泣而诉云：「家住南山下，有一男，名刘太，以卖柴为生。于今月十三日入云山采樵，为大虫所食。念我年老无子，何以自给，乞老爷理此冤枉。」道罢，悲哀不胜其情。拯沉吟半晌，思量无计。只得差黄胜、李宝二人领牌前去，追押大虫，赴府根勘。二人惊惧，进前禀复道：「南山猛虎，伤人无数，老爷差吾二人前去，只恐命亦难保，如何追捉得来？」拯遂告二人云：「你去云山，看有神庙，执此公文及冥钱入庙祷祝，只说判府庙食于此方，乃此一方之土主，既不能为福，反纵大虫伤人，仰差鬼使阴兵，押大虫赴府根勘，自然无害。」二人如其言，即日领旨到云山土地庙中，以公文及入告之词焚之。二人遂归。良久，但见有众鬼神喧哄声，大虫已从后来，隐然如有绳索系定，更不敢跳梁。二人大喜，押入衙门。才到厅前，虎遂俯伏震栗。拯发问虎云：「你如何敢伤了刘太？他老母在此论诉。」虎但点头而已。拯命大枷，枷了送入狱中。有诗为证：



猛兽伤人岂有情，一时降伏神灵。



秉心中直昭冥格，千载包公月鉴明。



拯数日并无公事，只有王十、刘太二事。次日，令狱司押出猛虎及王十，当厅一同根勘。公吏带得王十并虎至阶下。拯未及问，虎见假王十，忽然左顾右眄，似有欲吞之状。假王十惊匿无路，忽变作一白犬，人身狗头，号跑于阶下。拯遂惊骇，便唤阿周问之。周氏回复，其家失一老犬，寻之多日不见，谁知变作夫主而归。拯问得实，杀此白犬精，令其真夫主归，与阿周永为夫妇。此虎亦杀之，以偿刘太之命。赏给刘婆子官银十两。以作养老之资。婆子拜谢而去。且看后节公案如何，下回便见。




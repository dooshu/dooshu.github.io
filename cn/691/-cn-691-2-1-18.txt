◎胡尚书

家大人曰："余初官礼部时，大宗伯为通州胡西庚先生（长龄）。相待颇优，盖先生与吾乡游彤卣侍为己酉同年。余初上公车，与侍御同寓，遂得亲炙。侍御尝私语余曰：'此人必大显，我不知相术，但见其耳白于面，如欧阳公之语耳。'审视之，果然。时先生方为修撰，不数年遂跻九列。余尝询先生于同官李雪岩（芳梅），李曰：'此公家有阴德，宜其贵也。盖其封翁某尝为州吏，承行盗案，犯供纠众自大门入，已定谳矣。某知各犯皆因贫苦偶作窃，非真巨盗也，言于官曰：此到案而即承认盗情，必非平日惯为盗也。惯为盗者，无不避重就轻。今此案用不论首从皆斩律，似失入矣。官以招册皆已缮成，上台催督甚迫，无暇更改为辞。某请于大门大字上添一点，为自犬门入。且言某仰体恩宪平日好生之心，并无一毫私弊也。官悟而从之，得免死者十余人。即此一事，已应食报于后人矣。后闻徐树人（宗干）观察所述同此。李与徐皆通州人，当得其实也。"


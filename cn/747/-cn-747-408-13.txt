○对字诂判

〈甲书字诂，所由计功不及日请。科罪，不伏。诉云：纸类不同。〉

八卦六爻，是生书籍；龟文鸟迹，遂成模楷。开汲郡之冢，升鲁国之堂，遂获遗编，因多坠简。惟甲婆娑王府，掌握银钩，取类笔耕，能成墨妙。弃其晷刻，差以毫厘，计功虽诉其短长，类纸难逃其简牍。必也时无所废，理实可凭须旌不匮之勤，宁窒有孚之讼。

赵陵阳

陵阳，天宝时擢书判拔萃科。


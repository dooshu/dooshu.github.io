陈造　再次韵赠俞德瑞

珠轩绣毂辗香尘，回首西湖罗绮春。

便合行歌访花柳，可辞买笑费金银。

清吟自属当千客，劝醉那无第一人。

肯学孤山旧居士，平生诗酒只僧邻。

陈造

陈造　再次韵赠俞德瑞

孰知妙语析微尘，细写都城浩荡春，

响我能分赵城璧，为君还缺唾壶银。

平时宦路甘违俗，投老诗声更后人。

枘凿推敲有砭剂，不劳千万得芳邻。

陈造

陈造　再次韵赠俞德瑞

襟袂犹缁客路尘，攀追强踏帝城春。

落身穷僻才全璧，敌已游从半佩银。

枉却近臣开荐口，颇尝内地著痴人。

君看捉笔青灯夜，得句欢呼聒四邻。

陈造


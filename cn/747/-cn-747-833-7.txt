○中书侍郎同中书门下平章事陆妻渤海郡夫人高氏进封燕国夫人制

敕。命妇之宠数有四，而国邑居其首。主爵郎举职敕请，必有旧章。因以劝焉，朕何敢爱。具官陆妻渤海郡夫人高氏，高国族大，称於古者久矣。冠冕就列，尚想前修。闺室有妇，令闻令望。配君子而相敬，承宗事以无违。锵然和鸣，信可偕老。考祥之应，己属台臣。守贵之谟，方资内助。主爵之请，谁云不宜。他日中宫受朝，则与伯妇俱至。佩玉相顾，尔家盛哉。非独荣吾相之小君，亦以劝天下从夫之道也。可依前件。


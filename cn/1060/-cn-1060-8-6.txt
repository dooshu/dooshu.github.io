边军謡

边军苦边军苦自恨生身向行伍月支几斗仓底粟一半泥沙不堪煑尽将易卖办科差颗粒那曽入锅釡官逋私债还未足又见散银来籴谷去年籴谷掲瓦偿今年瓦尽兼拆屋官司积谷为备荒岂知剜肉先成疮近闻防守婺川贼尽遣丁男行运粮老弱伶俜已不保何况对阵临刀枪宛宛娇儿未离母街头抱卖供军装闾阎哭声日震地天逺无路闻君王君不见京师养军三十万有手何尝捻弓箭太仓有米百不愁饱食且傍构栏游


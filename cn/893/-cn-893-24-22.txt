咏山樽二首





蟠木不雕饰，[一]且将斤斧疏。樽成山岳势，材是栋梁余。外与金罍并，[二]中涵玉醴虚。[三]惭君垂拂拭，遂忝玳筵居。[四]

[一]《汉书》：“蟠木根柢，轮囷离奇。”颜师古注：“蟠木，屈曲之木也。”



[二]金罍，酒器，见七卷注。



[三]张衡《思玄赋》：“噏青岑之玉醴兮。”吕向注：“玉醴，玉泉也。”嵇康《琴赋》：“玉醴涌其前。”吕延济注：“玉醴，玉浆也，味如酒。”此诗之意，则以玉醴为酒也。



[四]江总诗：“玳筵欢趣密。”





其二





拥肿寒山木，[一]嵌空成酒樽。[二]

愧无江海量，偃蹇在君门。

[一]《庄子》：“吾有大树，人谓之樗。其大本拥肿而不中绳墨。”



[二]《甘泉赋》：“嵌岩岩其龙鳞。”颜师古注：“嵌，开张貌。”






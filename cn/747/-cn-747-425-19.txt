○贺破渭北党项状

右。臣得所由报破前件贼者。伏以作逆者皇穹所诛，阻兵者默首共弃。此贼与怀恩作恶，俱为不道，昨率其蜂虿，犯我郊畿。奉天之众振其前，州之军制其後，彼进无所入，退知难归。尚肆贪狼，更为封豕，殴侵县邑，剽掠居人。光进仗天之威，首歼魁孽；杜冕贾士之勇，再扫残妖。既已诛其鲸鲵，伫见倾其巢穴，凡在戎旅，孰不欢欣。臣忝总兵权，倍万恒品。


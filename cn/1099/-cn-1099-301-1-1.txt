○虜眾內附邊患稍寧乞及時大修邊政以永圖治安疏 【 邊政】

臣等竊惟來者不拒、帝王馭夷之方、忘戰則危、聖人保邦之訓、頃者北虜俺答率眾欵塞、稽顙稱臣奉貢闕下、數月之間、三陲晏然、曾無一塵之擾、邊氓釋戈而荷鋤、關城熄烽而安枕、此自古希覯之事、而今有之實我　皇上聖德誕被、　神武布昭所致、中外臣民、所以懽忻忭舞戴頌於罔極者也、然初議之時、發言盈庭、而臣等獨仰奉　宸斷、贊成大計者、其說有三、夫夷狄之性。譬之禽獸。適其欲則搖尾乞憐。違其願則狂顧反噬。為中國計。惟當順所利而因以制之。固非可以禮樂馴服法度繩約者也。昔嘉靖十九年。北虜遣使求貢、不過貪求　賞賚與互市之利耳、而邊吏倉卒、不知所策、　識者云隆慶時欵虜之易因嘉靖末卻虜之堅致之當知各有機用文襄有怨于前人故指為失策廟堂當事之臣、憚於主計、直卻其請、斬使絕之、以致黠虜怨憤、自此擁眾、大舉入犯、或在宣大、或在山西、或在薊昌、甚或直抵京畿、三十餘年、迄無寧日、遂使邊境之民、肝腦塗地、父子夫妻、不能相保、膏膄之地、棄而不耕、屯田荒蕪、鹽法阻壞不止邊臣重苦莫支。而　帑儲竭於供億。士馬罷於調遣。中原亦且敝矣。此則往歲失計之明騐也。今天祐國家。使其裔孫來降。賴　朝廷處置得宜。彼遂感恩慕義。請貢稱藩是　天以安攘之機授我也。我於是遂因而受之。名義為美亦以破中朝浮議則不惟名義為美而可以息境土之蹂踐可以免生靈之荼毒。可以省　內帑之供億可以停士馬之調遣。而中外皆得以安。此其一焉　國家時當全盛。自可以鎮馭四夷、况彼輸誠。叩首稱臣請貢。較之往歲呼関要索者。萬倍不同。彼既屈服于我。我若拒而不受。則不惟阻其嚮順之意。又且見短示弱將謂我畏之而不敢臣非所以廣　明主威德于海內也。故直受而　封錫之。比張江陵所謂今日事勢與宋人和議大為不同而咎言者之不審也則可以示輿圖之無外可以見桀獷之咸賓可以全　天朝之尊可以伸中華之氣。即使九夷八蠻聞之。亦可以堅其畏威歸化之心。此又其一焉。然斯二者。猶非要領之圖。本意之所在也。夫虜自庚子猖獗以來。　先帝常切北顧之憂。屢下　詔諭修舉邊務。然勞力費才。卒無成效者。非徒當事之臣。苟且支吾而然也。虜時內侵應接不暇。雖有修為。隨經殘擾。方尺寸之未成。忽尋丈之巳壞。是故不能有所積累以就一事。徒勞費而無功也。今虜既效順。受我封爵。則邊境必且無事。正欲趁此閑暇之時。積我錢糧。修我險隘。練我兵馬。整我器械開我屯田。理我鹽法。出中國什一之富。以收胡馬之利。招中國携貳之人。以散勾引之黨。欲以?收板升也更有沉幾密畫不可明言者。皆得次第行之雖黠虜叛服無常。必無終不渝盟之理。然一年不犯則有一年之成功。兩年無警。則有兩年之實效。但得三五年之靜。必然安頓可定。布置可周。兵食可充。根本可固。而常勝之機在我。當是時也彼若尋盟。我仍示羈縻之義。彼若背約。我遂興問罪之師伸縮進退。自有餘地。虜狂故態。必難再逞。而中國可享無窮之安此則要領之圖本意之所在也。由前二說。乃目前之計。既皆騐于行事。由後一說。乃久遠之計。方取必于將來。是在本兵及邊方督撫將領諸臣加意而巳、若能仰承　廟謨。實心脩舉。使邊事日勝一日。是為長治之基。若不思社稷之深計。不識　朝廷制禦之微權。苟見一時寧息。遂爾怠玩偷安。無復備戒之慮。沿習故套。搏美虛文。止圖苟免一身。罔顧貽患來者。則不惟良時一過不可再得。而從此邊備寖弛。久愈難振。卒然有變。將何以應。則是利未得而巳慱其害。虜未制而反制于虜所謂病加于小愈乃大亂之道也而臣等一念謀國之忠。他日番成誤國之罪矣。此在　今日不敢不以明言者也。伏望　勑下兵部。嚴飭各該督撫將領諸臣。務要趁此閑暇之時。破常格所以行整頓也將邊事大破常格著實整頓。有當改絃易轍者明白具奏議處。毋得因循自誤。仍乞　賜敕一道、戒諭邊臣、責其成效、此後再乞每年　特差才望大臣或風力科道官二三員、分投閱視、文襄建議如此後猶以邊備不修為欵虜致之者要見錢糧比上年積下若干險隘比上年增修若干。兵馬比上年添補若干。器械比上年整造若干。其他屯田鹽法以及諸事。未知遣官閱視邊鎮何年始廢不舉俱比上年拓廣若干。明白開報若果著有成續。當與擒斬同功。若果仍襲故常。當與失機同罪。而必不可赦。何也。往歲彊塲多壘。欲為而不得。則其無功猶可恕也今既無事。可以為矣。而仍復玩愒致誤大計。則實有欺　君僨事之罪。又何可以恕哉。如是則邊方之實政日興。中國之元氣日壯。　廟堂得坐勝之策而　宗社有永安之庥。臣等區區謀國之忠。亦可以有終矣、天下幸甚、臣等幸甚、


游近村

度堑穿林脚愈轻，凭高望远眼犹明。



霜凋老树寒无色，风掠枯荷飒有声。



泥浅不侵双草屦，身闲常对一棋枰。



茆檐蔬饭归来晚，已发城头长短更。



游近村

行历茶冈到药园，却从钓濑入樵村。

半衰半健意萧散，不雨不晴天晏温。



薯蓣傍篱寒引蔓，菖蒲络石瘦生根。



参差灯火茆檐晚，童稚相呼正候门。



游近村

被发行歌雪满膺，夕阳顾影乱鬅鬙。



乞浆得酒人情好，卖剑买牛农事兴。

社鼓赛秋闻坎坎，塔灯照夜望层层。

归来闲指乌藤说，个是人间耐久朋。




○定刑法制

门下：朕闻唐虞膺录，画象而人知禁；夏商御图，设刑而罪不息。周秦以降，沿革罕同；汉魏而还，条流浸广。虽或轻或重，一弛一张，义在於训人，事期於肃物。然则刑辟勿用，见称於昔典；法令滋章，贻讥於前哲。朕情在爱育，志切哀矜。疏网恢恢，实素怀之所尚；苛政察察，良夙心之所鄙。方冀化致无为，业先刑措。近见所司进律令格式，一一自观。至於经国成务之规，训俗惩违之范。万目咸举，一事无遗。但能奉以周旋，守而勿失，自可悬诸日月，播之黎庶，何事不理，何化不成？先圣忧勤万务，省念庶绩，或虑须有弛张，所以迅令删定。今既纲维备举，法制宏通，理在不刊，义归无改，岂可更有异同，别加撰削。必年月久远，於时用不便，当广延群议，与公卿等谋之。今未有疑，无容措笔。其先律令格式之本，宜早宣布，凡厥在职，务须遵奉。辄造异端，妄逾轨躅者，咸禁除之，庶用刑符於画一，守法在於无二。内外寮寀，知朕意焉！


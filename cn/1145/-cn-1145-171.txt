天裂地动

或曰：“《传》曰：天裂阳不足，地动阴有余。然乎？”郁离子曰：“天道幽微，非可亿也。然以吾观之，天裂阳不足是也；地动阴有余未必然也。夫天浑浑然气也，地包于其中，气行不息，地以之奠，今而动焉，岂地之自动乎？观乎地之动也，盖象夫震掉颤惕，而不为跣跃奋舞之状也。夫既不为跳跃奋舞，则岂地之自动乎？其必有以使之然矣。然则地之动也，非其自动也，繇其所丽者有所不恒而使之然也。犹舟之在水，其动也繇乎水，非舟之自动也。吾固曰天裂阳不足是也：地动亦阳不足，而非阴有余也。”


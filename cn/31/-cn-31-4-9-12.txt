神宗十女


荣昌公主，万历二十四年下嫁杨春元。四十四年，春元卒。久之，主薨。

寿宁公主，二十七年下嫁冉兴让。主为神宗所爱，命五日一来朝，恩泽异他主。崇祯时，洛阳失守，庄烈帝命兴让同太监王裕民、给事中叶高标往慰福世子于河北。都城陷，兴让死于贼。

静乐、云和、云梦、灵丘、仙居、泰顺、香山、天台八公主，皆早世，追册。






黄少保淮二首

【杂诗】

蒿蓬相因依，飘飘逐风起。

风力有时息，零落在泥滓。

兰蕙幽且清，扬辉被芳沚。

白露凝为霜，华叶亦披靡。

蒿蓬何足叹，嘅此蕙与兰。

兰衰有余馥，犹足奉君欢。

【秋暮书怀】

极目关山几夕阳，况逢秋暮转凄凉。

愁思竹叶浮鹦鹉，寒觅芦花当鹔鹴。

报主志存龟左顾，思亲心逐雁南翔。

折筵拟卜余生事，欲诉灵氛已断肠。


○册薛孤吴仁右金吾卫大将军文

皇帝若曰：於戏！望重韬钤，藉董戎之戒；志齐金石，膺御武之求。用（阙）闻鼙之虑，式著衔珠之象。惟尔右金吾将军朔方郡开国公薛孤吴仁，志局开爽，贞规久济，日契绛官之术，宜符玉帐之机。贾勇三军，（阙）折关之效，诚输八阵，标斩将之奇功。树绩方隅，书勋王府，出茂於分阃，入隆於文战，腾此师训。既穆朝经，锡以徽章，久畴佥议。是用命尔为金吾卫大将军，封如故，往钦哉。其励乃忠贞，恭兹奖饰，承宠命，可不慎欤？


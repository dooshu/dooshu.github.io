○周克延词

鄞县周克延闻雁有怀，连理枝云：“多少芦花渡。多少枫林路。带月冲霜，呜呜咽咽，谁怜倦羽。甚年年觅食不辞劳，向南天飞度。欲向天南住。合往罗浮去。若到罗浮，吾家伯仲，正相团聚。为寄声黄叶故园中，残阳一树。”似仿古今词话无名氏听雁之作，调寄御街行，又名孤雁儿云：“霜风渐紧寒侵被。听孤雁、声嘹唳。一声声送一声悲。云淡碧天如水。披衣起告，雁儿略住，听我些儿事。塔儿南畔城儿里。第三个、桥儿外。濒河西岸小红楼，楼外梧桐雕砌。请教且与，低声飞过，那里有人人无寐。”［此词较词律所收范文正分词多二字，应是又一体。］又乐府雅词无名氏仄韵满庭芳云：“凤急霜浓，天低云淡，过来孤雁声切。雁儿且住，略听自家说。你为离群到此，我共那、人人才别。松江岸，黄芦丛里，天更待飞雪。声声肠欲断，和我珠泪，点点成血。这一江流水，流也呜咽。告你高飞远举，前程事、永无磨折。须知道、飘零聚散，终有见时节。”［此调词律失收。］意致亦相似，惜近俳体，非词家正宗。克延名世绪，嘉庆初诸生，早卒，有寿荪山馆词。其拜张忠烈金缕曲，激昂悲慨，雅与题称。词云：“拚溅刀血。尚从容、湖头遥望，凤凰山色。席卷大江南北去，快比呼卢一掷。怪松杪、双猿声咽。采蕨西山吟未罢，牧羊歌、完却苏卿节。秋九月，日初七。吾家素近先生宅。惨萧寥、杨家河畔，满门荆棘。岳墓于坟留隙地，补种松楸青密。更殉义、三人同烈。明日取山下拜，再东头、灵寻残碣。重酹酒，丽牲石。”［原注：杨天壁职方葬孤山，魏雪宝山人葬灵隐。］按忠烈名煌言，顺治中遥奉明朔，图恢复，兵败遁居海岛。常豢双猿，纵之树杪，见舟师至，辄悲鸣，得先期避去。久之，浙帅募人扑杀双猿，执公至杭州尽节，乾隆中予谥。


杨氏灶神

南城杨氏家颇富。长子不肖。父逐之。天寒无所向。入所贮牛屋中。藉草而寝。霜重月明。寒不得寐。忽一虎跃而来。翼从数鬼。皆伥也。直趋屋所。取草鼓舞为戏。子不敢喘。俄黑云劲风。咫尺翳暝。虎若被物逐。仓黄走。众伥亦散。既神人传呼而至。命唤土地神。老叟出拜。神人责之曰、汝受杨氏祭祀有年矣。公纵虎为暴。郎君几为所食。致烦吾出神兵驱之。汝可谓不职矣。吾乃其家灶君司命也。汝识乎。土地谢罪而退。明日起视。外有虎迹。草皆散掷地上。后其父怒解。子得归。具言之。由是事灶益谨。县士罗大临说


度正　正蒙主文教授大著宠示佳章辄继严韵仰酬盛意之辱兼呈诸契丈幸赐采

珍重知音审五声，也从纸上得张程。

设科久矣何曾见，想像双瞳万古惊。

度正

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采

眼空未可叹贤无，瓦砾中间有宝珠。

多谢三峨孕清淑，安排贡籍贡鸿儒。

度正

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采

学禁初行好断魂，中庸大学委尘昏。

如今天子都除却，正学何忧更屈伸。

度正

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采

少省风雷亦壮哉，曾将科目放颜回。

因寻俊秀传衣钵，笑指凌云得得来。

度正

度正　正蒙主文教授大著宠示佳章辄继严韵仰酬盛意之辱兼呈诸契丈幸赐采

冥搜窃叹眼俱高，我欲还家备百牢。

三十三人齐上去，举杯帆外送洪涛。

度正


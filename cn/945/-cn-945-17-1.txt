咸平四年四月试贤良方正科策二道【奉勅撰】

朕闻古先哲王疆治天下亲附万民必先务农然乃足食故尧命四岳谨於授时禹别九州先於平土以地着为本故建步立亩克正经界之规以生齿为限故受田归田式优筋力之礼繇是穑人狎野品物嘉生悉辟污莱且无旷土虽有水旱不为凶年然後礼让兴行风俗归厚劝功乐事靡迁其心既庶而富爰服於教此圣王域民之要道也自周行井田是为王制秦改阡陌乃成霸业汉抑末而敦本衣食滋殖魏屯田而积谷军国富饶中代已还人散久矣我国家屡下寛大之诏深惩游惰之民关市之征舟车皆算恐其骋於末游天灾流行田租尽免虑其去於南亩广行劝诱之术俾臻仁夀之域而廪庾之积未至陈陈相因流亡之人犹复稍稍而出郡国振业之不暇豪强倍称而益滋未能小康乃至重困矧又西北寇孽作梗二边飞挽供须靡有虚日千金之费尚烦於经度九年之储何致於红腐今欲复成周之法即表畷素定恐至扰人遵商君之术即贫富不均无以复古用李悝之平籴即头会箕歛出於无名行夷吾之寓令即赋车藉马适增重扰举赵过代田之策即民服先畴既难变业专夀昌常平之议即市有二价罔或乐输但赏罚以粟即赎罪失於不经卖官致於虚授若耕战备寇即陇亩非可使卒塞垣难以安民子大夫明识经邦强学待问多识前训博极羣书宜考历代之是非以定当今之用舍强兵富国何者当行嘉谋嘉猷虚怀以伫


东坡书传卷二


舜典第二


虞舜侧微，尧闻之聪明，将使嗣位，历试诸难，作《舜典》。

曰若稽古帝舜，曰重华，协于帝。

重，袭也。华，文也，袭尧之文也。

濬哲文明，温恭允塞，

濬，深也。哲，智也。塞，实也。《书》曰“刚而塞”，《诗》曰“秉心塞渊”。

玄德升闻。

玄，幽也。

乃命以位。慎徽五典，五典克从；纳于百揆，百揆时叙；宾于四门，四门穆穆；

徽，和也。五典，五教也，司徒之事也。揆，度也。《书》曰：“有能奋庸，熙帝之载，使宅百揆，亮采惠畴，佥曰：伯禹作司空。”而《左氏传》亦云：“使主后土，以揆百事。”则百揆，司空之事也。四门，四方之门也。穆穆，美也。诸侯之来朝者，舜宾迎之，宗伯之事也。

纳于大麓，烈风雷雨弗迷。

旧说：麓，录也。舜大录万机之政，阴阳和，风雨时。自汉以来有是说，故章帝始置太傅录尚书事；而晋以后，强臣将篡者为之，其源出于此。考其所由，盖古文“麓”作“”，故学者误以为“录”耳。或曰：大麓，太山麓也。古者易姓告代，必因泰山，除地为，以告天地，故谓之禅。其礼既不经见，而考《书》之文，则尧见舜为政三年，而五典从、百揆叙、四门穆、风雨不迷，而后告舜以禅位。而舜犹让不敢当也，而尧乃于未告舜禅之前，先往太山以易姓告代。岂事之实也哉？《书》云：“烈风雷雨弗迷。”是天有烈风雷雨，而舜弗迷也。今乃以为阴阳和、风雨时，逆其文矣。太史公曰：“尧使舜入山林川泽，暴风雷雨，舜行不迷。”此其实也。尧之所以试舜者，亦多方矣。洪水为患，使舜入山林，相视原隰，雷雨大至，众惧失常，而舜不迷，其度量有绝人者，而天地鬼神，亦或有以相之欤？且帝王之兴，其受命之祥，卓然见于《书》《诗》者多矣。《河图》《洛书》《玄鸟》《生民》之诗，岂可谓诬也哉！恨学者推之太详谶纬，而后之君子亦矫枉过正，举从而废之。以为王莽、公孙述之流沿此作乱，使汉不失德，莽、述何自而起？而归罪三代受命之符，亦过矣。故夫君子之论，取其实而已矣。

帝曰：格，汝舜。询事考言，乃言厎可绩。三载，汝陟帝位。

格，来也。询，谋也。厎，致也。犹受命而往，返而致命也。陟，升也。舜之始见尧也，必有以论天下之事，其措置当尔，其成当如何，考三年而其言验，乃致其功。

舜让于德，弗嗣。

以德不能继为让。

正月上日，受终于文祖。

上日，上旬日也。太史公曰：文祖，尧之太祖也。不于其所祖，受尧之终，必于尧之祖庙。有事于祖庙，则余庙可知。

在璿玑玉衡，以齐七政。

在，察也。璿，美玉也。玑、衡，王者正天文之器，可运转者。七政，日月、五星也。

肆类于上帝，

肆，遂也。类，事类也，以事告，非常祀也。凡祀上帝，必及地示。何以知其然也？以郊之有望知之。《春秋》书“不郊，犹三望”，《传》曰：“望，郊之细也。”《书》曰：“庚戌，柴望，大告武成。”柴，祀天也。望，祀山川也。而礼成于一日，祀山川而不及地，此理之必不然者也。是以知祀天必及地也。《诗》曰：“昊天有成命。”郊祀天地也。汉以来学者考之不详，而世主或出其私意，五畤祭帝，汾阴祀后土，而王莽始合祭天地。世祖以来，或合或否，而唐明皇始下诏合祀。至于今者疑焉，以谓莽与明皇始变礼，而不知祀天之必及地，盖自舜以来见于经矣。

禋于六宗，望于山川，遍于群神。

精意以享曰禋。宗，尊也。六宗，尊神也。所祭不经见，诸儒各以意度之，皆可疑。惟晋张髦以为三昭三穆，学者多从其说。然以《书》考之，受终之初，既有事于文祖，其势必及余庙。岂有独祭文祖于齐七政之前，而别祭余庙于类上帝之后者乎？以此推之，则齐七政之后，所祭皆天神，非人鬼矣。孔安国：六宗，四时也，寒暑也，日也，月也，星也，水旱也。其说自西汉有之，意其必有所传受，非臆度者。其神名坛位，皆不可以礼推，犹秦八神、汉太乙之类，岂区区曲学所能以私意损益者哉！《春秋》“不郊，犹三望”，三望分野之星与国中山川，乃知古者郊祭天地，必及于天地之间所谓尊神者。鲁，诸侯也，故三望而已。则此禋于六宗、望于山川、遍于群神，盖与类上帝为一礼耳。又以《祭法》考之，其曰燔柴于泰坛，祭天也；瘗埋于泰坼，祭地也。则此所谓“类于上帝”者也。埋少牢于泰昭，祭时也；相近于坎坛，祭寒暑也。王宫，祭日也；夜明，祭月也；幽宗，祭星也；雩宗，祭水旱也。则此所谓“禋于六宗”也。四坎坛，祭四方也。山林、川谷、丘陵，能出云为风雨，见怪物，皆曰神。有天下者祭百神，则此所谓“望于山川、遍于群神”也。《祭法》所叙，盖郊祀天地，从祀诸神之坛位，而《舜典》之章句义疏也。故星为幽宗，水旱为雩宗，合于所谓六宗者。但郑玄曲为异说，而改“宗”为“禜”，不可信也。

辑五瑞，既月乃日，觐四岳群牧，班瑞于群后。

辑，敛也。班，还也。五瑞，五玉也。公执桓圭，侯执信圭，伯执躬圭，子执谷璧，男执蒲璧。既，尽也，正月之末尽也。盖齐七政、类上帝，无暇日见诸侯，既月无事，则四岳群牧可以日觐矣。古者朝觐贽玉，已事则还之，故始辑而终班。

岁二月，东巡狩，至于岱宗，柴。

巡狩者，巡行诸侯之所守也。岱宗，泰山也。柴，燔柴祭天，告至也。

望秩于山川，

东岳，诸侯境内名山大川，如其秩次望祭之。五岳，牲祀视三公，四渎视诸侯，其余视伯、子、男。

肆觐东后。

东方诸侯也。

协时月正日，同律度量衡。

合四时之气节、月之大小、日之甲乙，使齐一也。律，十二律也。

修五礼，五玉、三帛、二生、一死，贽。

五礼，吉、凶、军、宾、嘉也。五玉，五瑞也。三帛：孔安国曰：“诸侯世子执纁，公之孤执玄，附庸之君执黄。”二生：“卿执羔，大夫执雁。”一死：“士执雉。”执以见曰贽。

如五器，卒乃复。

五器，五玉也。帛，生，死则否。

五月，南巡守，至于南岳，如岱礼。

八月，西巡守，至于西岳，如初。

十有一月朔，巡守，至于北岳，如西礼。

南岳，衡山；西岳，华山；北岳，恒山。

归格于艺祖，用特。

艺祖，文祖也。特，一牛也。

五载一巡守，群后四朝。敷奏以言，明试以功，车服以庸。

敷，陈也。奏，进也。庸，用也。诸侯四朝，各使陈其言而试其功，则赐以车服而用之。

肇十有二州，

肇，始也。禹治水之后，舜分冀州为幽州、并州，分青州为营州。

封十有二山，

封，封殖也。十二州之名山，皆禁采伐也。

浚川，象以典刑，

典刑，常刑也。杀人者死，伤人者刑，象其所犯。

流宥五刑，

五刑，墨、劓、剕、宫、辟也。作五流之法，以宥五刑之轻者。墨，薄刑也，其宥乃至于流乎？曰刑者终身不可复，而流者有时而释，不贤于刑之乎？

鞭作官刑，

官刑，以治庶人在官慢于事，而未入于刑者。

扑作教刑，

扑，榎楚也，教学者所用也。

金作赎刑，

过误而入于刑与罪疑者，皆入金以赎。

眚灾肆赦，怙终贼刑。

《易》曰：“无妄，行有眚。”眚亦灾也。眚灾者，犹曰不幸，非其罪也。肆，纵也。《春秋》“肆大眚”是也。怙，恃也。终，不改也。贼，害也。不幸而有罪，则纵舍之；恃恶不悛以害人，则刑之。

钦哉，钦哉，惟刑之恤哉。

恤，忧也。

流共工于幽洲，

幽洲，北裔。洲，水中可居者。

放兜于崇山，

崇山，南裔。

窜三苗于三危，

三苗，缙云氏之后，为诸侯。三危，西裔。

殛鲧于羽山，

羽山，东裔，在海中。殛，诛死也。流、放、窜，皆迁也。

四罪而天下咸服。

此四凶族也，其罪则莫得详矣。至于流且死，则非小罪矣。然尧不诛而待舜，古今以为疑，此皆世家巨室，其执政用事也久矣，非尧始举而用之，苟无大故，虽知其恶，势不可去。至舜为政，而四人者不利，乃始为恶于舜之世，如管、蔡之于周公也欤！

二十有八载，帝乃徂落，百姓如丧考妣。三载，四海遏密八音。

徂落，死也。考妣，父母也。遏，绝也。密，静也。尧年十六即位，七十载求禅，试三载，自正月上日至崩，二十八载，凡寿一百一十七岁。

月正元日，舜格于文祖。

月正，正月也。元日，朔日也。向告摄，今告即位。

询于四岳。辟四门，明四目，达四聪。

广视听于四方。

咨十有二牧，曰：食哉惟时。

十二州之牧，所重民食，惟是而已。

柔远能迩，惇德允元，而难任人，蛮夷率服。

能，读如“不相能”之“能”。柔怀远者，使与近者相能。惇，厚也。元，善也。难，拒也。任人，佞人也。惇厚其德，信用善人，而拒佞人，则蛮夷服。盖佞人必好功名，不务德而勤远略也。

舜曰：咨，四岳。有能奋庸，熙帝之载，使宅百揆，亮采惠畴。

奋，立也。庸，功也。熙，光也。载，事也。有能立功，光尧之事者，当使宅百揆。其能信事而顺者，谁乎？

佥曰：伯禹作司空。帝曰：俞，咨禹，汝平水土，惟时。懋哉！

懋，勉也。

禹拜稽首，让于稷、契暨皋陶。

居稷官者，弃也。契、皋陶，二臣名。

帝曰：俞，汝往哉！

然其所推之贤，不许其让也。

帝曰：弃，黎民阻饥。

阻，险难也。

汝后稷，播时百谷。帝曰：契，百姓不亲，五品不逊。汝作司徒，敬敷五教，在宽。

五教，父义、母慈、兄友、弟恭、子孝。以此教民，必宽而后可，亟则以德为怨，否则相率为伪。

帝曰：皋陶，蛮夷猾夏，寇贼奸宄。

猾，乱也。夏，华夏也。乱在外曰奸，在内曰宄。

汝作士，五刑有服，五服三就；

士，理官也。服，从也。三就，《国语》所谓三次也。大者陈之原野，小者致之市朝。

五流有宅，五宅三居，惟明克允。

三居，如今律五流，其详不可知矣。尧、舜以德礼治天下，虽有蛮夷寇贼，时犯其法，然未尝命将出师。时使皋陶作士，以五刑三就、五流三居之法治之足矣。兵既不用，度其军政必寓于农民。当时训农治民之官，如十二牧、司徒、司空之流，当兼领其事，是以不复立司马也。而或者因谓尧时士与司马为一官，误矣。夫以将帅之任而兼之于理官，无时而可也。尧独安能行之？

帝曰：畴若予工？佥曰：垂哉！帝曰：俞，咨，垂，汝共工。

垂，臣名。

垂拜稽首，让于殳斨暨伯与。

二臣名。

帝曰：俞，往哉，汝谐。

谐，宜也。

帝曰：畴若予上下草木鸟兽？

上，山也。下，泽也。

佥曰：益哉！

伯益也。

帝曰：俞，咨，益，汝作朕虞。

虞，掌山泽之官。

益拜稽首，让于朱虎、熊罴。

二臣名。

帝曰：俞，往哉，汝谐。帝曰：咨，四岳，有能典朕三礼？佥曰：伯夷。

三礼，天、地、人礼。伯夷，臣名，姜姓。

帝曰：俞，咨，伯，汝作秩宗。

秩序宗庙之官。

夙夜惟寅，直哉惟清。

《书》曰：“伯夷降典，折民惟刑。”礼之所去，刑之所取，故古者礼官兼折刑。“夙夜惟寅”者，为礼也。“直哉惟清”者，为刑也，惟直则刑清。

伯拜稽首，让于夔、龙。

二臣名。

帝曰：俞，往钦哉！帝曰：夔，命汝典乐，教胄子。直而温，宽而栗，刚而无虐，简而无傲。

栗，庄栗也。教者必因其所长而辅其所不足。直者患不温，宽者患不栗，刚者患虐，简者患傲。

诗言志，歌永言，声依永，律和声。

言之不足，故长言之，吟咏其言而乐生焉，是谓“歌永言”。声者，乐声也；永者，人声也。乐声升降之节，视人声之所能，至则为中声，是谓“声依永”。永则无节，无节则不中律，故以律为之节，是谓“律和声”。孔子论玉之德曰：“叩之，其声清越以长，其终诎然，乐也。”夫清越以长者，永也；其终诎然者，律也。夫乐固成于此二者欤！

八音克谐，无相夺伦，神人以和。夔曰：於，予击石拊石，百兽率舞。

此舜命九官之际也，无缘夔于此独称其功。此《益稷》之文也，简编脱误，复见于此。

帝曰：龙朕堲谗说殄行，震惊朕师。命汝作纳言，夙夜出纳朕命，惟允。

堲，疾也。殄，绝也。绝行，犹独行，行之不可继者也。惟谗说独行为能动众。纳言之官，听下言纳于上，受上言宣于下，枢机之官，故能为天下言行之帅。舜有不问而命，臣有不让而受者，皆随其实也。

帝曰：咨，汝二十有二人，

《书》曰“内有百揆、四岳”，尧欲使巽朕位，则非四人明矣。二十二人者，盖十二牧、四岳、九官也。而旧说以为四人，盖每访四岳，必“佥曰”以答之。访者一而答者众，不害四岳之为一人也。

钦哉！惟时亮天功。

亮，弼也。

三载考绩，三考黜陟幽明，庶绩咸熙。分北三苗。

苗之国，左洞庭，右彭蠡，南方之国也。而窜之西裔，必窜其君耳，其民未也。至此治功大成，而苗民犹不服，故分北之。

舜生三十，

为民者三十载。

征庸三十，

历试三载，摄位二十八载，通为三十。

在位五十载，陟方乃死。

尧崩，舜服丧三年，然后即位。盖年六十二矣。在位五十载而崩，寿百有一十二。说者以为舜巡守南方，死于苍梧之野。韩愈以为非，其说曰：“地倾东南，巡非陟也。‘陟方，者，犹曰‘升遐’尔，《书》曰‘惟新陟王’是也。传《书》者以‘乃死’为‘陟方’之训，盖其章句。而后之学者误以为经文。”此说为得之。

帝厘下土方，设居方，别生分类，作《汩作》《九共》九篇、《槀饫》。

凡《逸书》，不可强通其训。或曰：《九共》，《九丘》也，古文“丘”“共”相近也。其曰述《职方》以除《九丘》，非也。《九丘》逸矣，理或然欤？






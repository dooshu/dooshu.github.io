○叶申芗词

闽县叶小庚太守［申芗］，由己巳翰林出宰滇南，氵存升河南知府。生平喜为词，辑有闽词钞、天籁轩词选、词谱、词韵、本事词等书，用力甚挚。其自著意在瓣香北宋，顾所诣颇近龙川、龙洲二家。如鹰潭晚眺谒金门云：“登临。远水遥天一碧。历历去帆山嘴灭。晚江风正急。高岸枫丹柏赤。浅渚烟消霞湿。做弄秋光娱倦客。客怀愁转集。”瑞午日泊兰溪南楼令云：“溪水碧如油。溪娃惯荡舟。俏凌波、秀靥明眸。生长阑干船上住，浑不解，别离愁。佳节快临流。兰桡枉滞留。忆台江、竞渡芳游。鬓影衣香帘尽卷，人都上，水边楼。”


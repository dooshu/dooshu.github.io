卷二百二十二

钦定四库全书

历代名臣奏议卷二百二十二

明　杨士奇等　撰

兵制

宋徽宗时李复奏乞罢造战车劄子曰臣准枢密院劄子奉圣旨令本司制造战车三百辆专令臣催促制造应副本路出入攻战使用臣尝览载籍古者师行固尝用车诗云公车千乘公徒三万又曰元戎十乘以先啓行及周制自步百为亩积而至於通十为成成出革车一乘其他斑斑亦可见古之用兵与今不同古者兵不妄动征战有礼不为诡遇举皆有法多在平原易野故车可以行敌人不敢轻犯此以车为利也今之用兵尽在极边敌人乘势而来虽鸷鸟飞翥不如是之迅捷下寨驻军各以保险为利得其机便或有负败各逃散不相顾其往车不及期居而保险车不能登归则敌多袭逐争先趋奔不暇回顾车安能收非若古昔於中国为用臣在兵马间亲冒矢石前後十余次观之屡矣有至粮糗衣服器械不能为用者又况於车乎闻此议出於许彦圭彦圭因姚麟之子师闵而得见麟遂献说於麟恳告求以此为进身之谋麟乞怜而上其说朝廷以麟边人必熟於边事意遂然之不知彦圭剧为轻妄麟立私恩不思误朝廷之事是亦容易昔唐之房琯尝用车战大败於陈涛斜十万义军无有脱者当时止在畿邑平地且如此况今欲用於峻坂沟谷之间乎又战车比常车阔六七寸运不合辙牵拽不行今配买木植物料差雇工匠大为费扰既成艰於牵拽昨东来者牵拽不行致兵夫典卖衣物自赁牛具终日方进五七里遂致兵夫逃亡战车弃於道路大为诸路之患其糜费不知其几千万矣苟望一官之进上罔朝廷下害百姓此而不诛何以惩後臣今乞便行罢造如别路已有造者乞更不牵拽前来免致徒费人力如朝廷未以臣言为然乞赐博访

通判李新奏曰臣尝谓古先圣王於萃聚之时必除戎器戒不虞示有国者不可一日去兵也天下承平日久州郡军器因循不修治暑月未尝暴晒兵刃不加淬砺衣甲旗帜破碎断裂少有鲜明者大率安置不如法蜀地卑湿天多沈隂雨水动经旬月既非高燥处贮藏则未閲岁时筋胶解拆韦革腐烂绦贯?絶蹂践弃掷不可胜数如梓州一路遂宁府叙州有都作院岁课不少而两州皆无楼阁架放非惟枉费官物缓急警严殊无犀利可用之器诚可虑也臣欲乞诸州府甲仗库未有楼处并许创置有而隘陋处即添展修盖务要收藏军器可以耐久亦预备之术立武之余事也

钦宗靖康元年尚书右丞李纲上言曰臣窃惟军政之不修二十余年於此矣将骄卒惰赏罚无章每战辄北兵既寡弱民又凋弊金人由此敢肆凭陵中国之不振未有甚於此时者也今敌虽退师尚未出塞所至剽掠无复顾惮盖由初未尝有所惩创时方向暑须暂远去秋凉马健何惮而不来此其可虑又非前日之比义宜及今速为之备一曰选将二曰募兵三曰训练四曰保甲五曰马政六曰缮器甲七曰峙粮草八曰修城壁九曰增塘泺十曰置堡塞凡此皆军政之大者当今之急务也而其财用调度之费不与焉前此敌未退师支梧目前固未有暇今度其势出塞决在旬日而此去防秋近在三数月间要当自兹讲求施行不可复缓又况西戎跳梁五路并入四夷交侵诚可深虑臣以书生备位枢筦方艰难乏使之时乞避贤路不蒙赐许夙夜思之国之大事无过於此诚非一介孤陋所能独任要当合衆智协衆力上稽祖宗之旧下考当今之宜庶几有济欲望圣慈许臣辟置参谋官四员於职事官中不拘官资高下兼充仍添置编修官二员同共措画条具以时推行如蒙允许容臣续具姓名以闻

纲为河东北安抚使又论不可遣罢防秋人兵劄子曰臣昨待罪枢府伏蒙陛下委令措置防秋人兵臣意以谓中国军政不修几三十年矣阙额不补者过半其见存者皆溃散之余不习战陈故令金人得以窥伺既陷燕山长驱中原遂犯畿甸来无藩篱之固去无邀击之威庙堂失策使之割三镇质亲王刼取金帛以亿万计驱虏士女屠戮良民不可胜数誓书之言所不忍闻此诚宗社之羞而陛下尝胆而思报者也今河北之兵虽退而中山河间之地不割敌马出没并边诸郡寨栅相连兵不少休太原之围未解而河东之势危甚旁近县鎭皆为敌兵之所占据秋高马肥敌骑凭陵决须深入以责三鎭之约及金帛之余数倘非起天下之兵聚天下之力解围太原防托河北则必复有今春之警宗社安危殆未可知故臣辄不自揆为陛下措画降诏书以团结诸路防秋之兵大约不过十余万人而欲分布河北沿边雄霸等二十余郡中山河间真定大名横海五帅府腹里十余州军沿河一带控扼地分翊卫王室堤防海道其甚急者解围太原收复忻代以悍金人夏人连兵入寇不知此十数万之衆一一皆到果能足用而无贼马渡河之警乎今臣被命出使去清光之日未几朝廷已尽改前日诏书调兵防秋之计既罢峒丁又罢刀弩手又罢土兵又罢四川福建广南东路将兵又罢荆湖南北路系将不系将兵而京西州郡又皆特免起发是前日诏书所团结之兵罢去大半不知金人聚兵两路入寇将何以支梧而朝廷何恃不留意於此也臣切思之以兵为不须起者大槩有五川广福建荆湖之地远一也钱粮犒赏之费多二也河北兵退天下已无事三也太原之围敌马不多不攻自解四也探报有林牙高丽之师金人牵制未必深入五也若以川广福建荆湖之地远则诏书之下以四月期天下兵以七月当时阕报三省何不即止今已七月远方之兵皆已在道始复约回是复蹈今春勤王之师约回之弊也一岁两起天下之兵中道而两止之天下谓何臣恐朝廷自此不复能取信四方而将士解体矣国之大事在戎宗社安危所系而且行且止有同儿戏臣窃痛之若以谓钱粮犒赏多则今春无兵扞敌致令误国土地宝货人民皆为所取今惜小费又不为之备臣恐後来所取又不止於前日也况元降指挥防秋人兵各令齎粮以行则钱粮犒赏之乏自非所患庙堂不深思宗社大计而惜小费臣切所不取也若以河北兵退天下无事则边郡日报金人聚兵声言某月入寇当取某地强敌临境非和非战朝夕恐栗惧其复来天下果无事乎贾谊谓厝火积薪之下而坐其上火未及然因谓之安以今日观之何止於火未及然殆处於烈焰之旁而言笑自若也若以谓太原之围敌马不多不攻自解则自春徂秋攻守半年曾不能得其实数姚种二帅以十万之师一日皆溃彼未尝有所伤衂不知何以必其兵之不多以为可以不攻而自解者臣以谓非愚则诬至於林牙高丽牵制之报理或有之然不可恃彼之不来当恃我之有备则屯兵聚粮正今日之先务不可忽也今河北河东州郡日告危急乞兵皆以三五万为言而半年以来未有一人一骑可以副其求者防秋之兵甫集又皆遣罢不知此何理也若必以谓不须动天下之兵而自可无事则臣诚不足以任此责陛下胡不遣建议之人代臣坐致康平而重为此扰扰也除范世雄所统湖北兵闻已至襄唐间臣已作奉圣旨令疾速发赴宣抚司外所有余路乞依元降诏书起发庶几不误国事又近降指挥减罢防秋之兵臣所以深惜此事者一则河北防秋阙人恐有疎虞二则一岁之间再令起兵又再止之恐无以示四方大信防秋之计臣前奏论之已详请为陛下更论不可失信之意者周为戎人所侵尝以烽火召诸侯兵恐诸侯之未必至也举烽以试之诸侯之兵大集知其试已皆怒而归其後真举烽无复至者去冬金人将犯阙诏起勤王之师远方之兵踊跃赴难至中途而敌已和有诏止之皆愤惋而反今以防秋之故又起天下之兵良非获已远方之兵率皆就道又复约回将士卒伍宁不解体夫以军法勒诸路起兵而以寸纸罢之臣恐後时有所号召无复应者矣

许翰上言曰臣伏见国家武备久弛盗贼横行不忌虽有军旅骄惰难用非一新之无以御扞臣愚愿诏郡县什伍其民家富者出财人衆者出力城郭之民使自守其城郭田野之甿使自卫其田野城郭分坊以保门田野分乡以保境拔其豪杰使之部勒私务之隙教以武事家识金鼓进退之节人能弓矢击刺之技小寇之至则可参错以扞御大盗之入则得会合以击逐艺进则郡县旌之以金帛功立则朝廷劝之以爵位如此天下?然皆为长城之固矣立法天下严其诛赏使凡寇至无敢不救县破则责州州破则责帅隣路近州不能应援亦皆有责必行无赦宣王之诗所谓有常德以立武事者谓其能使天下必信如此故也

高宗建炎元年尚书右仆射李纲上言曰臣窃以唐有天下贞观开元间号为治平无事者以外有方鎭之兵扞御边陲内有府卫之兵临御方镇表里相制国势以安其後府兵之法坏边兵之势强乃有天宝安史之乱然卒戡定之者方镇力也代宗避吐蕃之寇而幸陕德宗避朱泚之变而幸奉天亦资方镇之兵以复国然行姑息之政威柄下移强藩悍臣浸成跋扈此非方镇之罪措置失策之过也祖宗监唐末之弊削方镇之权惟沿边帅司屯宿重兵委以军旅之事腹内会府虽有帅号其权甚轻自余列郡守臣悉委文吏不与军政以处承平治安无事之时可也今强敌内侵坏吾边防以扰腹心之地盗贼乘时蜂起蚁结而州郡犹以承平之制临之安能扞患御侮镇抚之哉故唐方镇之弊尾大不掉而今日州郡之弊手足不足以扞头目理势然也救其弊而振起之莫若取方镇之制用其所长去其所短择人而任之使大小相比远近相维以蕃王室则中国之势尊矣臣愚欲乞於沿河沿江沿淮置帅府要郡次要郡帅府带安抚使节制一路即唐节度使之兵也要郡带兵马钤辖次要郡带兵马都监以佐帅府即唐观察团练之兵也朝廷减上供金谷使之养兵寛法制而假之权将佐寮属听其辟置平居责以训练閲习有干戈盗贼之变即帅府量事起兵统率以行与隣路约为应援会合有功者增秩进职而不移其任如此数年上下安习即州郡之兵可用矣如蒙圣慈俯从所请乞降旨三省枢密院条具合行事件取旨施行

纲又上言曰臣闻天生五材民并用之阙一不可谁能去兵故黄帝伐蚩尤於涿鹿之野尧伐丛支胥敖舜伐三苖禹伐共工汤伐有夏文王伐崇武王伐商皆缀甲厉兵效胜於战阵之间夫五帝三王岂不欲坐致治安哉顾其势有所不能故必以战续之寛则两军相攻廹则杖戟相撞然後可以建大功而定祸乱是故兵胜於外义强於内威立於上民服於下欲措国家於尊强者非兵不可也本朝艺祖太宗削平僭乱混一区宇用兵不过十万人而天下承平垂二百年四海宾服外患不兴豪俊销亡内难不作治既极矣兵亦随废至於近年有养兵之费无训兵之法有蓄兵之名无用兵之实军政大坏金人因之得以陵侮中国而致靖康之祸则兵制久废之过也夫秦晋齐魏韩赵皆天下劲兵之地也古之为国者得其一则足以战胜而霸诸侯今国家兼有之而每与金人战望风辄溃不能取胜则积威约之渐也方今当京邑残破二圣播迁之後国势益弱士气益衰而欲遽与之战正犹病人气体未复而欲与壮士鬬必不可也昔周用乡遂之兵而出无不胜汉用羽林孤儿七郡良家子而制服四夷唐用府卫之兵而威震天下齐用管仲之法而九合诸侯秦用商鞅之令而卒并六国然则有天下国家者强兵战胜之术槩可覩矣为今之计莫若法乡遂府卫之制而寓兵於农法羽林孤儿七郡良家子而参以募兵改法更令信赏必罚以壮国威以养士气使之有勇而知方然後兵乃可用也昔勾践有会稽之耻欲用其民而五年休养五年训练卒以报吴今天下之广生齿之庶休养训练当以三年为期则战可以得志矣惟国家承平之久文事太胜士以武弁为羞而学者以谈兵为耻至於战卒贱辱之甚无以比者正当趣时之变以武为先能言兵者稍褒崇之置武功爵益养死士有以得其心而作其气则战胜於一日之间有不难也伏惟陛下留神幸察

纲又上言曰臣窃以祖宗建国以兵为重熙丰盛时内外禁卒马步军凡九十五万人承平既久阙额三分之一失於招填比年西鄙丧师江浙山东寇作继之以燕山陷没所亡失者又半重以靖康之变金人再犯都城诸路禁军往往溃散流为盗贼天下之兵所存者无几矣朝廷以蜡书召天下勤王之师皆募於田亩之间及游手浮浪之人虽其数甚衆环绕畿甸不得毫发之力而东南公私财物为之一空大抵起一兵公私所费非五十缗不可而沿路供给钱粮之费又倍於此是一兵率费百十而起万兵则所费百余万缗矣今秋期不远理当拣择留之分屯沿河要害之地则所费不过日给钱粮而已朝廷初不较此应勤王之师已行放散被甲荷戟而归者项背相望於道路亦有才至中途不待令而自返者不知将来防秋於何所取兵而可也禁兵之数既已不多而民兵又不可复起虽起之必无应者秋高马肥敌骑或复深入其何以支吾哉臣愚以谓济今日一时之急莫若取财於东南募兵於西北夫东南之财已竭矣而臣以谓不得已犹有可取者当诱上户物力有余之家出财以助募兵朝廷量多寡以名目酬之民知国家有兵而後家室可保则亦不以为厉已也国家岁漕东南财糓以为上供又榷茶盐之利以实中都盖以养兵日给六宫百官之费待祭祀宾客之用省矣而陛下节俭无玩好宴游之娱故凡上供财糓茶盐之利除经费外一切裁损专以养兵则亦无不足之患臣愿下募民出财之令且降旨委官措置於京东京西陕西河北募兵优立例物之数创为军号团结训练一切以新法施行分隶将佐逐处屯泊以时教閲比之起东南勤王之兵其利害不同者有三东南之人柔弱不耐劳苦一也不伏水土类多疾病死亡二也屯驻稍久则有思归之心往往逃亡溃散三也而募西北之人以为兵则无三者之患团结训练积以岁月皆为精兵与夫起乌合之衆暂聚复散岂不相远哉今河北河东京东西为金人所扰民不能归业者甚衆而陕西素号产兵愿及时遣使於数路募兵於合屯驻路分建置营房更番以卫行在以镇四方以备征讨此时不可失也伏望圣慈特赐详酌施行

纲又上言曰臣窃以大军之礼用衆也军之所以积少为衆聨属不散可恃以胜敌者以其有纪律也团结则有保伍之聨教閲则有战阵之制执被则有甲胄五兵之利进止则有金鼔旌旗之节禁戒则有号令之威上下则有阶级之法兵将相谙彼此相救逃亡溃散者必诛骚扰乱羣者必罚立功者必厚赏死敌者必优恤此之谓纪律有纪律然後军可用也国朝军政最号严明自童贯高俅主兵以来其制始坏团结保伍废而无以相维持教閲战阵废而无以习攻击甲胄五兵初不服练旌旗金鼓初不习熟禁戒号令之威不振而无以作士气上下阶级之法不行而无以一士心兵将取於临时而初不相知彼此逓相观望而初不相救卢沟之溃反以金帛招集则逃亡溃散者不诛矣浙东之役虏掠良民财物者悉皆官军则骚扰乱羣者不罚矣仆厮亲近皆授高爵而立功者不赏以收身不到为名而死敌者不恤纪律如此而欲驱之以抗大敌岂不难哉是以金人再犯王室则控扼之兵望风先溃攻围帝都则救援之师逗挠不进其因循至此非一日之积也且金人训兵十有余年不用令者小则必死大则族诛此法既行威信已着则用刑反少故能灭契丹陵中国积威约之渐非一日也中国之兵既失训练又不用令者不必诛逃亡溃散者反招集之此风既成习以为常则有不可胜诛者矣故以天下之大而不能御金人积弊之渐亦非一日也夫用兵驱之於死地者也苟非畏我过於畏敌进有生理退而必诛则安能使之效一日之命以成却敌之功哉为今日之计莫若更军政而渐治之团结之法自五人为伍积至於二千五百人为军部队将统制官逓相临制皆有尺籍伍符以周知其名数呼召指使存亡功过不劳而可知临阵战鬬进退缓急不约而相援如此则兵伍有所聨属而不散矣教閲之法以车骑步兵緫为营阵进退坐作分合出入皆依新制革去旧教文具之法如此则行阵足以扞御铁骑矣习弓弩者不必以斗力而以射亲中的者为上习牌枪刀者不必以中敌而以勇敢向前者为胜神臂筒射凤凰等弓可以及远宜教之使精兜鍪金甲卒伍多不肯被带宜习之使熟如此则甲胄五兵之利可以自保而取胜矣古之行师者闻鼓则进闻金则止以旗之偃举为所向之指麾今则不然金鼓间作初无进止之令旌旗错杂初无指麾之意宜依古制以习兵之耳目如此则金鼓旌旗之节可以一衆而临敌矣禁戒号令虽出於临时而信必在於言前然後威可畏也上下阶级虽着於甲令而势不容於幸免然後法可行也自部队将至统制官皆精选而预设之使其恩威素行於士卒则兵将相谙矣自伍甲部队至六军皆使之前後左右迭相应援观望不进及辄退者必行军令则彼此相救矣禁军逃亡依法七日不首身者必斩遇敌战鬭力不能胜因而溃散不再聚集归本部者必诛因而作过者灭族则逃亡溃散之弊可革矣禁军於行师之际盗博鬬殴饮酒至醉抛弃器甲藏匿妇人胁取财物扇揺惑衆者并行军法则搔扰乱羣之弊可惩矣先登陷阵及能以弓弩射中贼者虽不纳级亦赏一军全胜则全赏一军虽不胜而其间有能自斩贼级及中伤在前者则自赏如此则立功者劝矣将士战殁非逃亡者委保伍将佐开具保明优恤其家不得辄以收身不到开落违者重寘于法如此则死敌者劝矣此皆今日军政之急务当以次施行也然臣顷年尝询一老卒其言曰昔日禁军难作而易活今日禁军易作而难活诘其所以则曰昔者法行而上下之分严故难作然请给衣粮及时而得无冻馁之患故易活今日法不行而上下之分苟简故易作然请给衣粮多不及时又有坐仓折估之法妻子不免於冻馁故难活其言极为有理则欲修军政而严纪律当先留意於所养之者以素得其心不可使之怨咨也所有修改军政合行事件乞降旨三省枢密院同条具取旨施行

纲又上言曰臣窃以国家承平之久自河以南皆腹心内地城池堙圯而不修去春敌骑渡河残破畿邑止於百里之内盖未知中国虚实不敢远纵敌退因建议请修畿甸诸邑拱郑许滑四辅郡洛阳河阳城壁以防金人复来使吾民有所保聚而敌骑无所抄掠朝廷已降指挥而言者以为扰民遂复止之及去冬再宼纵兵远掠环畿千里之内无人烟矣今京东西及江淮之间州县往往无城将来秋冬敌必愈更南牧何以扞守治安之久虽小邑犹藏万家之室谷粟货财不可胜计使敌得之因粮取财胁掠吾民以为之用是所谓借寇兵而资盗粮也夫惜一时之扰而忘长久之利岂策也哉宜命州县以渐增修城池朝廷量降度牒应副至於器械甲胄之属州县类多阙乏亦宜立名色降样制使及时制造除戎器戒不虞此正今日之先务也

纲又上言曰臣闻以不教民战是谓弃之未尝素教而以之战是弃民也古者兵民不分无事则为乡遂之民有事则为军旅之士三时务农一时讲武少习长安皆为精兵有所不出出无不胜矣唐设府卫之兵颇仿古制无养兵之费而有用衆之实此良法也後世兵民既分不可复合惟陕西沿边弓箭手及近置湖南刀弩手犹有古之遗意其法给田百亩使家出一人为兵自备器甲之属官为收掌有事则给之而养马者又别给田五十亩私自习学武艺而官以时按閲其有力者虽一人系籍置私名数人以相夹辅故弓箭手雄於西边扞御夏人多赖其力而刀弩手之法颇与之相类亦能镇服蛮獠不敢妄动今东南官田最多如所谓户絶田逃亡田天荒田屯田之类皆是莫若一切令剗刷用弓箭刀弩手法参酌中制募民为义勇军给地与之州郡籍其名数依新军团结以时教閲则十数万衆不劳力而可具假以岁月皆精兵也又皆土着无逃亡溃散之患最策之得者如合圣意乞降旨三省措置施行

纲又上言曰臣窃以祖宗籍陕西河北河东之民以为保甲河北五十余万河东二十余万而陕西之数不下河北命提举官緫之以时教閲盖有意寓兵於农也十余年来降指挥以免教閲其法遂废而保甲不知兵徒有其名而已靖康间臣尝建议乞专遣使团结训练加详于旧与其召兵他路不若因此用之为得策而朝廷不以为然今河东河北之地既为金人之所践蹂豪杰强壮多依山寨以相保聚朝廷已置招抚经制司以抚循经略之矣独陕西保甲名数尚在可行措置然陕西之民素困於支移折变宜一切蠲免而系保甲之籍者依新法团结以二千五百人为一军差正副统制官緫之以时训练有事艺精者补以名目擢充部队将之类则数十万兵不日可具西可以扞夏戎北可以御金人非小补也京东西有弓箭社亦皆可仿此推行如合圣意乞降旨三省措置

纲又乞造船募水军疏曰臣闻生於陵者安於陵生於水者安於水南方之人习水而善没其操舟若神而北人有惧舟檝而不敢登者习与性成也骑兵施於南方非所便而南人教之水战必可取胜昔曹操以数十万衆顺流袭吴而周瑜以三万人逆战于赤壁因风纵火焚其船筏遂大破之操自此不敢有窥江表之心而鼎足之势立其後曹丕复以大兵次广陵观长江风涛?涌吴人戈甲旌旗之盛恐惧而退晋有江左苻坚以百万之衆次淝水而谢玄以八千人破之衆皆奔北闻风声鹤唳皆以为王师将至则东南之兵养育训练因地利而用之亦足以自守其地应沿河沿淮沿江帅府要郡凡临流去处宜仿古制以造战船上设楼橹可以施弓弩下运橹棹可以破风涛颁法式以授之仍募习水者为水军以时教閲激赏贼舟济渡会合掩击以我之素习击彼之蹔济其势必胜得一胜则贼必破胆不敢有窥东南之心矣嘉佑中范仲淹上言乞於河阳置战舰水军以防契丹当时以为迂濶不果行使用其说剏设至今则大河有备靖康初金人岂能遽济渡哉先事而言则近乎迂事至而後图之则无所及其实今日之急务也所有诸路合置战船募水军欲乞专差官前去措置

纲又上言曰臣闻以步兵战者不足以胜骑以其善驰突也以骑兵战者不足以胜车以其善扞御也古之战者必以车故称武王曰戎车三百两称卫文公曰革车三百乘称宣王曰我车既攻称小白曰兵车之会六而兵赋则必使之出车天子曰万乘诸侯曰千乘大夫曰百乘皆以兵车为制也後世车战有曰武刚车有曰偏箱车有曰鹿角车皆与古异制则便於其事而已金人以铁骑胜中国其说有三而非车不足以制之步兵不足以当其驰突一也用车则驰突可御骑兵马弗如之二也用车则骑兵在後度便乃出战卒多怯见敌辄溃虽有长技不得而施三也用车则人有所依可施其力部伍有束不得而逃然则车之可以制铁骑也审矣靖康间献车制者甚衆独统制官张行中者可取其造车之法用两竿双轮推竿则轮转两竿之间以横木筦之设架以载巨弩其上施皮篱以扞矢石绘神兽之象弩矢发於口中而窍其目以望敌其下施甲裙以卫人足其前施枪刃两重重各四枚上长而下短长者以御人也短者以御马也其两旁以铁为鈎索止则聨属以为营体制简而运转速真御戎之利器其出战之法则每车用步卒二十五人四人推竿以运车一人登车望敌以发弩矢二十人执牌弓弩长枪斩马刀列车之两傍重行行五人凡遇敌则牌居前弓弩次之枪刀又次之敌在百步内则牌偃弓弩间发以射之既逼近则弓弩退後枪刀进前枪以刺人而刀以斩马足贼退则车徒鼓噪相聨以进及险乃止以骑兵出两翼追击以取胜其布阵之法则每军二千五百人以五分之一凡五百人为将佐卫兵及辎重之属余二千人为车八十乘欲布方阵则面各用车二十乘车相聨而步卒弥缝於其间前者其车向敌後者其车倒行左右者其车顺行贼攻左右而掩後则随所攻而向之左右前後其变可以无穷而将佐卫兵及辎重之属皆处其中方圆曲直随地势之便行则鳞次以为阵止则鈎聨以为营不必开沟堑而筑营垒最为简便而全固昔卫青征匈奴以武刚车自环以御敌故能深入马燧帅太原制战车冒以狻猊甲士列戟副之故能兵冠天下惟房琯用之为贼所焚而後世议者遂以谓车不可用殊不知古之兵车谓之革车冒之以革者正所以防火也欲胜金人铁骑使不得奔突持久以取胜利器无以加此今图画样制及分合阵图上尘睿览乞降付御营司制造教习便殿按视可以施用即颁降帅府要郡施行

三年赵元镇上奏曰臣窃惟太祖皇帝即位之初用赵普策收诸道之兵集之京师又於其中遴选材武以备禁卫谓之亲兵委腹心之臣分军统领谓之三衙所以弱藩镇壮王室以革唐末五代之弊而又训练驾驭各尽其术由是人思自効得其死力故凡边隅有警奸雄违命天戈所指莫之能抗中外无事垂二百年由此道也太平日久习为骄惰而三衙之任或非其人自靖康以来南北流离散亡过半遂使朝廷有反侧之忧人主无爪牙之势非祖宗之深意也臣愿陛下留意三衙择其忠勇尽节临难不避恩威兼济为衆所服者亲閲诸军取其人材武艺以广宿卫亲兵之列所以恢张国势震耀天威使悍将强臣胆落气沮指顾号令雷动风行然後可以大有为於天下兹事甚易而所系利害非可以缕陈也惟陛下留神省览

元镇又上奏曰臣窃见近降指挥王军马城外驻劄今已有来者见於禹庙诸处屯泊臣昨在温州时见军马亦止城外将士皆有言曰等是官军独不得入城以贼待我我亦何惮而不为军昨在淮南後自建康由江东趋福建以达行在沿路肃然无秋毫所犯今由明越往往溃亡作过虽军情变动莫测而怀愤之久由此而发故也养兵无他严号令信赏罚而已有功者赏有罪者罚自余屯泊衣粮等事当待之如一傥有厚薄分别之异必生怨望不平之心理之必然不可不虑兼屯军城外既无寨堡节其出入蹂踏民田潜行刼夺将无所不有非若城中有所关防也臣愚欲乞别降睿旨取会人数多寡且令城中踏逐或於空闲官地搭盖蓆屋居住犹愈於城外重为民患而生彼怨心也元镇又论防秋奏曰臣契勘韩世忠属官陈桷等赴阙臣即子细叩问世忠防秋措置观桷等所说可见世忠之意桷言世忠已过淮南相视控扼因桷等之来专令乞兵防守建康一带意欲令张俊分占江上同负此责亦如张俊聚兵之意也臣以为敌若不能渡江只留淮甸即委世忠专切固护通泰万一采石等处不能支吾则敌骑深入遂有无穷之患虽能保守通泰亦复何益今若便令世忠保守建康又缘敌骑未渡之间当且以通泰盐利为重臣之愚意欲乞戒饬世忠且在承楚极力扞御或采石等处已闻敌骑南侵即令世忠全军而还径趋江东或浙西冲要去处或腰击或尾袭虽不能遏其来路亦足牵制少阻南侵之势不能深入所有通泰盐利在所不顾也臣本不知兵更愿陛下召张俊与议之或以为然即乞召陈桷等面授此意及亲洒宸翰以赐世忠不可坐视安危恬不为意遂如议者所料也臣一介书生辱陛下眷遇致身至此敢不黾勉图报万分自入夏以来每以防秋为念而议论不一何由措手既入七月方二使南归而又朱胜非求去纷纷十数日不定八月初即有川陕之命万里之行无一人一骑日夕经营自救不暇以是不能专一留心朝廷之事今事势已廹乃蒙陛下擢寘宰司万一小有蹉跌万死不足塞责臣已力陈恳欵辞免误恩或未赐矜从即乞陛下博选中外忠诚可倚之人寘之二府庶几协济少分陛下宵旰之忧臣不胜万幸

元镇於绍兴间知洪州又上奏曰臣契勘本路江州兴国南康军边临大江地接光黄咫尺僞境沿流曲折控扼千里万一有警须藉水军防扞唯是阙少战船缓急无以措手近据探报上流贼马侵寇襄随包藏不测沿江制置使岳飞屯驻大军列戍江上亦以战船阙少为虑虽先奉圣旨令江西转运司和雇收买二百只应副缘本路州县累遭兵火继而招讨宣抚两司大军经由剗刷舟船殆尽目即江河惟有往来客船若一例不以情愿便行雇买不惟商贾不通有害贸易亦非战鬭所宜兼逐时般载军储钱谷亦无舟船输运本司今相度欲计置打造战船二百只以为沿江控扼之备般载钱粮船一百只专充本路往来使用约其工费用度不下十余万贯欲望圣慈详酌特降睿旨就吉州榷货务支降见钱一十万贯如尚阙钱物更容本司那融支拨庶几乘此时月计置木植便可打造免致防秋有悞大计绍兴二年诏内外官言事右文殿修撰季陵应诏上言曰军兴以来朝廷诰牒非强以予民则莫售师旅粮草非强取於民则莫给旧例和买无本可支者久矣新行和籴能偿其直几何一遇军兴事事责办有不足者预借後年之赋虽名曰和实强取之虽名曰借其实夺之兵将衣食不取其饱煖取其丰美器械不取其坚利取其华好务末胜本初无鬭心敌至则僞言退保敌去则盛言收复遇败以千为一遇胜以一为千今乘舆服御之费十去七八百官有司之费十去五六犹无益於国者军太冗也张浚一军以川陕赡之刘光世一军以淮浙赡之李纲一军以湖广赡之上供之物得至司农太府者无几夫强兵不在冗食今统领家口随行一闻敌至择精鋭者护送老小其自随者秖办走耳当议者一虏掠妇女军中多有养既不足宁免作过当议者二所至州军邀求犒赏守令惮生事竭取民以奉之当议者三诡名虚劵随在批请枉费官物当议者四或假关节或行贿赂寄名军籍规冒功赏当议者五愿诏有司专意讲求革因循以作士气则军政立

四年两浙西路安抚使沈晦过行在面对曰藩帅之兵可用今沿江千余里若令镇江建康太平池鄂五郡各有兵一二万以本部财赋易官田给之敌至五郡以舟师守江步兵守隘彼难自渡假使能渡五郡合击敌虽善战不能一日破诸城也若围五郡则兵分势弱或以偏师缀我大军南侵则五郡尾而邀之敌安敢远去此制稍定三年後移江北粮饷器械悉自随又自乞分兵二千及召募敢战士三千参用昭义步兵法期年後京口便成强藩时方以韩世忠屯军镇江不果用

三十年秘书丞虞允文上言曰臣闻古之圣王蒐无用之兵为有用之备所以坚固治本逆折乱萌而用智於未奔沈也我祖宗平一天下治定功成之後甲兵坚强四方无敢侮拂当乾德天圣之盛犹且诏诸道兵为长吏之所役使失於教习者着为禁令又厢禁军敢占为技工者论如法而大中祥符间又诏诸州本城兵及等者五百人以上团立教閲升为禁军其本城兵少即别召募呜呼深谋远虑所以销患於未形者成宪具存也伏惟陛下作新军政一以祖宗为法武备之严莫尽於今日凡分屯列戍待敌制胜之道举无一策之遗矣而议者犹以为外实者必有内虚之忧盖行营重兵远在边境而策应之精鋭又须观时而动而诸州所谓强弓弩手者亦已尽遣万一郡县间有一夫窃发岂不少贻宵旰之虑而臣窃以谓今之诸郡未尝无兵诸郡之兵未尝无将且以东南言之诸郡所余禁军及元额厢军土军亡虑十数万而一监司一守贰占破之数辄二三百人一緫管一将官各不下百人其间以技执役如福建一台又有至数百人者而诸路将副今以二十四员为额其数亦不为少矣或以刀笔之吏或以给使之徒或以势力富豪之家而居之使兵冗於国家之衣粮将糜於州郡之廪给而咸不适於用岂不亦甚可惜也如因其在籍之兵拘收而为之部分因其定员之将遴选而使之教閲假以旬岁之後於大军之势亦一助也不然一路一郡之间顾不足以备他盗乎此皆祖宗之旧章有明效大验书於国史者愿陛下勿以为不足用之兵独断而必行之中外幸甚

三十一年王之道上奏曰契勘今日江北义社与建炎之末所谓义社事势大段相远盖当时缘金人入寇而羣盗相继蜂起百姓东西南北逃窜无所惟有依山据水建置寨栅庶几可以保聚老幼以幸须臾无死且如一村五百家其间必有六七十家储积谷粟可以赡给其余而贫窭者既与父母妻子同其死生亦复乐为之用盖臣当是时尝同里人保守无为军胡避山寨备见利害试以无为一郡言之建寨之始不下二三十处而积日累月之久能获保全者仅一二数余皆不溃则破至有亘相吞噬者言之可为寒心自经兵火江北之民十不存一绍兴以来生养蕃息而杂以江浙等处流徙之人通计十有三四其疲瘵在所不论而其稍有储积可以沾及贫弱者五百家中实无三两家方无事之时州县或有科扰则望望然去之今乃欲籍其丁壮缓急责之以御敌与驱市人使战何异果可恃哉今之议者不知今昔事势之不同乃为奇谋秘计侥冒爵赏肆为巧辩以求售於上但恐为渊驱鱼为丛驱雀其失人心有非言之所能尽者盖今日控扼敌人去处惟江北最为要切而其所籍义社莫非耕凿之人乃不问其欲恶一槩驱而为之反置数十年所养将士於无用之地至如鄂州驻劄都统制田师中乃欲将湖北京西两路所管保伍乞依淮西路密行团结如遇盗贼窃发许师中充乡道若此是必欲拥百姓以为诸军之前驱也且平时养兵之费悉出於百姓至於调发供亿又责办於百姓逮其两阵相对复以乡道为名而驱之於死地是犹代庖人宰代大匠斵以情度情所谓一人之情千万人情是者果安在哉今朝廷以议者之言似可听或信而从之万一至於误事虽食议者之肉安能救哉为今之计莫若责官军移屯沿边要害去处俾之扞御而责义社以保聚老幼防托州县庶几可以同心协力以成恢复之功实天下幸甚

三十二年张浚奏乞申严私役禁军之法曰臣窃见陛下严戒御前诸军不得私役军士此诚军政之要务号令一颁人心悦服臣仰惟国家郡置禁旅法令严密养之训之皆有成制盖将使之备缓急修守备戢奸宄除盗贼为千里之惠意甚深远也自顷扰攘之後官吏玩习兵政不举臣尝熟究其弊矣自守臣兵官不务遵制以时閲习而违法差占若当然者以至监司倅贰僚属幕职凡不应差借之处巧作事目或以廵守或以备火或以收买军器捕捉逃亡为名遣出差役及使之荷檐肩舆市买工作广占人数大伤士心甚失朝廷养兵本意臣愚伏望下有司检举旧制应知州合破禁军接送之类并不许过数自兵兴以来州郡添增官兵数多乞於合破旧数痛与裁减其不合破者止得差厢军而後俾之拣退老弱招补阙额申明队伍修饬器械严教閲之法谨阶级之令其知州兵官所破人数亦仰依法轮次赴教置为兵籍以时勾稽委逐路帅宪严行觉察辄敢如前差占并行按劾从私役禁军法必罚无赦仍自枢密院常切委官密赐体究施行庶几为民养兵不至虚设而缓急之际可以倚仗用复祖宗之良法不胜幸甚

浚又上言曰臣契勘诸军当结纯枪纯弓纯弩队枪之队在前弓次之弩次之其弓弩手各带刀斧每队九十人通九队作一部九部为一阵缘弓可射八十步弩可射二百余步敌骑若近先发弩枪弓队小坐次发弓若至前则纯枪之势甚壮可御马足鲜有不胜旧尝以此行下诸军韩世忠等用此後来更改不常名为花装徒便观看臣恐弓弩数少枪手又散在队中参错失序不能破敌如合圣意伏乞批付臣行下诸军遵守施行浚又议练兵曰士有好为大言者以兵家胜负在将不在兵苟将得其人驱市人而战可也将非其人兵精器利曾何补於用乎呜呼为此说者盖亦不思之甚矣夫赵歇裒初敛之兵号称二十万能战者无几也韩信率新胜之人以破之借使金人举河北山东之衆无骁骑利甲无坚弓良矢虽董之以尼雅满辅之以伪太子臣知其易为敌矣故有精练之卒然後可以议严训之方有训练之兵然後可以议兵器之利有坚利之器然後可以议破敌之计知此数者庶乎可以论兵矣彼空空然谓可驱市人而战者岂不误国惑听乎

知平江府洪遵乞精选间谍劄子曰臣闻古之人谋其邻敌必有觇国之术所谓间谍者虽圣智不废焉盖堂堂之国相与周旋而不知其用事之人若其人之贤愚与意向之所在徒冒不测角力於两阵而庶几於或胜非所谓万全者也荀息之谋虞既知宫之奇之存又知其虽谏不听韩信之谋赵独惮李左车之智又知其计之不用故皆决策一举而得所欲汉高祖因郦食其而知魏大将之为柏直骑将之为冯钦步卒将之为项他而又知其不能当吾韩信灌婴曹参焉知之既详料之又审卒成汉业岂偶然哉恭惟陛下信顺之德昭格穹壤金人畔盟神人共愤起衅未几旋即内变此盖皇天后土资社稷灵长之福啓陛下恢复之图方当日夜淬砺谋所以待敌今将士不患不勇粮饷不患不继臣之过计窃谓我之觇彼者未甚精详方兵交时通国所知者逆亮而已其腹心爪牙合虑并力以谋我者似亦未能尽察如闻边郡诸军间有所遣探劄而归类皆道听涂说不惟非其要领兼亦虚实难明殆与不知者无异臣愚欲望圣慈深诏密议博延智勇机略之士深入敌境往来出入凡国家所宜知者纎悉以闻随其所遇待之以术胜负之形虽未决彼已之势已可议今日御敌之具固有大於此者而莫有先於此者利害甚明不可不讲惟陛下留神省察

高宗时殿中侍御史章谊献战守四策谓金人累岁南侵我亦累岁奔走盖谋国之臣误陛下也比者驻跸扬州有兵数十万可以一战斥候不明金人奄至踰江而东此宰相黄潜善汪伯彦过也移跸建康兵练将勇据长江之险可以守矣舟师不设二相异意金人未至遵海而南此宰相吕颐浩过也不知今年守战之策安所从出执政大臣谁为陛下任此事者臣愚谓有江海必资舟檝战守之具有险阻必资郡县防守之力有兵将必驾驭抚循不可为将帅自卫之资有粮赋必漕运转输不可为盗贼侵据之用四者各付能臣分路以办重赏严罚谁敢不用命哉

谊又奏曰臣闻古者军容不入国盖阃外之将居有壁垒以自守行有介胄以自卫平时出门如见敌故能临敌不怀生盖养之者有素也汉文帝遣三将军以备敌灞上棘门见称儿戏而细柳之师独有真将军之目者岂虚言哉今强敌在境士气宜振而介胄遨游於城阙翁媪杂蹂於辕门统兵之将虽有临淮校旗之法敢死之士虽有射麋丽龟之巧皆无以自见陛下诚能分遣将臣遍屯要害之郡使得各申军法明习教令一旦有警老弱悉留精鋭悉发以听陛下之指授则战将必克守将必固此今日之急务惟陛下留神幸察

谊又奏曰臣伏覩去年十月叛臣刘豫绐率金人阻兵南向不量轻弱狃习故态数万之衆暴集淮甸自谓投箠可以渡江功在漏刻矣陛下奋扬神武亲緫六师破边境譸张之谋摧敌国凭陵之势至使衆叛而亲离情见而力屈潜师宵遁有风声鹤唳之恐此诚陛下应天顺人恢复中原之日也顾臣暗浅何足以仰裨广渊之度预闻经画之谋然臣闻之来远之盛德莫上於修文御戎之上策莫先於自治陛下仁恩浃洽不异南北天德覆临无有远迩故虽酋豪面内俘获系涂一切矜容待以不死至有临阵就执者释缚而还乡闾辫发来附者冠带而奉朝请此甚盛德事也陛下固已安行之矣惟是自治之策臣请得而言之今朝廷廵幸东南外凭淮海内阻大江形势非不壮也然而敌骑倏来曾无藩篱之固裴回累月辄有南渡之虞此无他舟楫不备而违设险之义也自敌骑既退议者便谓可以廓淸中原收复畿甸兹固乘时进取之几而安危之所系也使敌人果有腹心之患自救不暇则陛下遣一偏裨自河而南囊括席卷何为而不可万一敌人止是师徒单弱知难而退别为後图则秋高复来将何以待之此臣所谓莫先於自治者也今有江海之险又有舟楫之备敌人来则阻险而还止则粮道不继顿兵江淮之上縻以岁月之久然後我可以得志矣虽然知所以自卫然後以守则固知所以用衆然後以战则克陛下今日三四大帅之兵不为不衆矣举此以削平祻乱盖有余力而金谷之奉刍秣之费帑藏无余仅可以集事然犹州郡之间禁旅猥多主兵之官流品冗杂捐金帛以招无用之兵捐仓廪以养不战之卒平居依倚将副蔑视州县一闻外警辄肆其毒自建炎以来杀长吏据城郭乍服乍叛恶本不除近闻淮甸之师建州处州又复相煽异时陛下分遣大兵渡淮而北安集降附东南将兵决为不靖为今之计且当择取壮勇以补行阵之阙汰去冗滥以寛财赋之源尽举平陆之兵悉为舟师之用罢招军之请丰府库之储专奉征战之师使之外扞强敌内庇生灵则民力益固财用益饶兵气益振矣今举江南之户口有几而兵之隶籍者有几率一户而养几兵矣又复招军不已则将何以善其後哉方今御戎之策莫先於自治而自治之术莫急於训兵训兵有制然後定祻难攘诸边诘奸慝致安平无施而不可惟陛下留神幸甚

谊又奏曰臣窃谓安边境定国家唯战守二道而已二者皆以谋为主守不用谋则虽有金城汤池未必安也战不用谋则虽有坚甲利兵未必胜也今国家阻江左山川之险擅东南陆海之富有列营熊罴之士加之器械戈甲之备然而守则不坚战则不利者其故何也惟不用谋也请以近事言之敌人尝渡江而南矣望风奔溃者往往皆官军也得其酋领者往往皆土豪也岂官军土豪勇怯有异哉官军击其堂堂之阵而用力土豪避其堂堂之阵而用智是以敌人每能摧官军之坚而卒堕土豪之计者谋与力异也臣愿陛下用沈几先物之智与经国远图之臣柔远应敌揆事画策一切以谋为主如此则战胜守固而金人可制土疆可复矣况於削平盗贼亦何难哉

谊又奏曰臣闻邵青贼兵近自太平州乘船经由镇江府江隂军遂入平江府之常熟县所至劫虏见今浙西州县迁徙奔走公私骚然契勘刘光世系浙西宣抚大使骁将鋭兵自可讨击然而不能应时擒制者决以邵青所乘皆舟楫而光世皆平陆之兵故也臣观国家既凭大江以为险阻而於舟师略不经意今邵青小丑光世大帅乃敢越境深寇使贼有大於此者将何以御之臣闻古兵法舟师有三等其舟之大者为阵脚船其次为战船其小为传令船盖置阵尚持重故用大船出战尚轻捷故用其次至於江海波涛之间旗帜金鼓难以麾召进退故用小舟由此观之凡舟之大小皆可以为守战之备不必皆用大船然後济也朝廷试於驻跸之地聊为千艘之具教之攻战之法计亦易办伏望圣明特降睿旨置一水军帅以名将以为江海守御之备庶几盗贼莫敢予侮臣不胜愤懑激切之至

谊又奏曰臣契勘朝廷设置州郡本谓地产可以充贡赋师旅可以戢盗贼两者并行军食皆足则安富尊荣之道也今温州军兵猥多几倍祖宗旧制糜费衣粮耗蠧财用至使上供常赋不入王府州郡钱帛困於供亿臣今略举大槩言之本州自元佑元丰以前旧置厢禁军额共二千五十一名诸处廵检多是只差禁军前去守把罕曾招置岁支钱七千余贯米三万二千余斛紬绢布共一万余疋绵二万余两自政和以後剏置禁军两指挥壮城厢军一指挥六处廵检剏招人兵九处廵检各添二分通计添招厢禁军一千七百余人每岁又支钱一万二千六百余贯米二万八千八百余斛紬绢布八千六百余匹绵二万一千九百余两此皆昔年供输朝廷之物与夫本州支给官兵之费也况自多事以来不复出戍超转资给人员数多每有招填费耗例物关粮半年旋行计置若不申明公私日困伏望朝廷详度将本州旧额军兵并政和以後添置厢禁军并廵检下剏招添招人兵遇有逃亡阙额并罢招填候人数与旧额相当即行拨并罢去剏置剏招军兮若蒙便降指挥亦须数年方可销废尽絶庶几贡赋常物可以依得祖宗旧来立定格目供输朝廷今来会计一州所费在前颇闻他郡财帛乏絶亦复因此伏望圣慈降付外廷详酌施行

谊为徽猷阁直学士又奏曰臣闻兵者禁暴止乱安民和衆圣王所资以拯民於涂炭者也今陛下经营天下攘却盗贼累年於兹然未能指呼如意者臣恐制兵之术未尽也臣观今日神武之兵萃为五军分隶诸将其间往往迯亡盗贼之余伎术市井之人得簉其列所谓正兵者鲜矣至於殿班亲军陛下倚以侍卫者曾无千百其於射麋丽龟之巧投石拔距之勇则未有闻焉又复统兵之将雍容缓带初无折冲威名之望又无沈鸷猛毅之姿恐不足以仰副明主驾驭英杰鞭笞敌人之意臣考之前古汉兵之在京师者有南北两屯唐兵之卫天子者有南北两衙此皆天子自将之兵也其预选则莫非骁雄之士其可任则莫非土着之人其统率训练则莫非智谋功名之将两军力侔势敌内消祻变外遏僭乱人主独操兵柄不以授人故国势强而豪暴服矣恭惟圣宋祖宗所置殿班亲军处禁门之内其魁雄武捷皆极天下之选臣愿陛下斟酌前代南北禁卫之意绍隆本朝遴选班直之法立为材技勇力之等选於五军及江浙福建凡禁军土军弓手齿岁强壮不犯徒役不经败亡而有父母兄弟妻孥可任者皆为应选其选於五军者聚为一卫其选於诸州者聚为一卫百人一校千人一将合取万人分为两卫各选殿帅统之而緫其任於枢密使以听陛下之指使如此则禁卫增严王室大竞矣陛下时因听朝之暇或御便殿或出近郊人人閲试旌别劝赏渐增俸廪使恩威足以得其死力其谁敢不听命哉当陛下布昭圣武之时其措置设施似不可缓臣不胜区区之愿

谊又论民兵奏曰臣伏见今日州郡守战之兵坏於昔年投换之法窜易姓名类非土着尺籍伍符难以稽考平时嗔目语难每怀干命之心及其临敌退避率无死难之节至於逃亡啸聚焚劫剽攻擅据州城执戮守将然则军政之弊至此极矣唯是民兵一事所宜乘时措置以备非常之举盖今之民兵则周官六乡之衆齐侯节制之师汉室更戍之卒有唐府卫之兵也近世廵社亦有遗意古今虽异经籍犹存法制具在因时施宜少加损益则东南郡县数十万之衆可指日而办闲居无钱廪之费调发无羇旅之思习熟险易爱护乡闾比之召募游手之人以充师旅之任其利害明甚矣又况近者关陕有累捷之音东北有可乘之便自宜命将北征以系人心大兵继进尽复故土被甲荷戈之士分阃授钺之臣方经营於江淮之北矣若夫根本之地在此南服非藉民兵何以为守御之备哉臣颇闻献是说於朝廷者甚衆而未获施行伏望断自圣心早赐措置不胜大幸

时禁卫寡弱诸将各拥重兵御史中丞沈与求言汉有南北军唐用府兵彼此相维使无偏重之势今兵权不在朝廷虽有枢密院及三省兵房尚书兵部但行文字而已愿诏大臣益修兵政助成中兴

历代名臣奏议卷二百二十二








卷一百二十六

永乐十年三月乙酉朔  上御奉天殿试礼部选中举人林志等百人及前科未廷对举人林文澧等六人制策曰朕奉承宗社统御海宇夙夜祇畏弗遑底宁以图至治于兹十年未臻其效虑化未洽谨之以庠序之教虑养未充先之以足食之政虑刑未清详之以五覆之奏求才备荐举人之科考课严黜陟之令然厉俗而俗益媮革毙而毙不寝若是而欲跻世泰和果何行而可六经著帝王为治之迹易以道阴阳专名数者或流而为灾异尚理致者或论而为清谈书以道政事语知行则何以示其端论经世则何以尽其要诗以道志也何以陈之于劝惩黜陟之典春秋以道名分也何以用之于闭阳纵阴之说礼以道行而乐以道和也何以道同六经而用独为急夫道本一原而治有全体推明六艺讲议异同行则美矣何以一归于杂雅歌击磬执经问难志则勤矣何以未复乎古讨论文藉考定五经可谓劳矣未足以致大治更日侍读质问疑义可谓伟矣仅足以成小康迨夫五纬集奎文运斯振儒道光阐圣经复明较之往迹何胜何负盖为治之道宽猛相济各适其宜太宗宽厚长者务崇德化政足尚矣而言者谓不若中宗之严明显宗法令分明幽枉毕达严足尚矣而言者谓不若肃宗之长者论治若此其将孰从夫博闻经学之士有以应变子诸生蕴之有素其于为治之要时措之宜悉心以陈毋徒泛泛朕将亲览

○丙戌  命都指挥使田荣都指挥佥事王智丁雄任河南都司都指挥同知李荣都指挥佥事秦英熊泰刘旺任陕西都司都指挥同治赵辛都指挥佥事刘忠任山东都司都指挥佥事张雄吴旺任云南都司都指挥使鹿荣任广西都司都指挥佥事田文张名任湖广都司都指挥佥事夏成任四川都司都指挥佥事陆荣任中留都守司都指挥佥事王友掌彰德卫都指挥使李英掌荆州卫都指挥佥事王刚掌荆州左卫都指挥佥事李荣掌九江卫

○丁亥

○鲁王肇煇还国赐赉特厚并赐从官钞有差△沈王模第八子生赐名佶火阜命豊城侯李彬充总兵官率兵讨甘肃叛寇捌耳思朵罗歹等恭顺伯吴允诚都指挥刘广史昭满都悉听节制△浙江布政司右参政刘思中以病免

○戊子  上御奉天殿阅举人对策擢马铎为第一赐铎等一百六人进士及第出身有差

○己丑

○赐进士马铎冠服银带余各赐钞五锭仍宴赐于会同馆

○庚寅  上御奉天殿进士马铎等谢恩

○辛卯

○赐乌思藏僧官丹竹领占等钞及禅衣等物△夜有星如盏大青白色有光出库楼南行至近浊后有三小星随之

○壬辰

○铸征蛮将军印

○癸巳  命第一甲进士马铎为翰林院脩撰林志王铨为编修进士内原习译书蒋礼赵勖徐俊何贤潘勤黄裳罗兴杨荣张观王观马驯王璜刘浚胡让邵暹米显方复为庶吉士仍隶翰林院第二甲三甲进士分隶刑部都察院理刑△四川石砫宣抚司水平洞五路故土官男明虎等贡马俱赐钞币△定州卫军赵四献马产驹有肉角类麟升四为小旗赐钞一百锭绢四疋△夜有星如碗大青白色有光出尾宿东南行至云中后三小星随之

○甲午

○夜月犯轩辕大星

○乙未

○秦王尚炳薨△升大宁都指挥同知周兴辽东都指挥同知齐安俱为辽东都指挥使△升河南都指挥佥事俞春为都指挥同知命致仕居北京仍给本俸△凡速麻河等处女直野人头目把失等十三人来朝命把失等为法因河卫千百户所镇抚赐带袭衣钞币有差

○丙申

○云南布政司左参议吕名善言武定寻甸广西三府居民繁庶请设学校从之  上谓礼部臣曰学校风化所系人性之善蛮夷与中国无异特在上之人作兴之耳△增置应天府都税司副使二员分管三山门外沿河塌房官税

○丁酉

○升宁夏卫指挥使阎俊为陕西都指挥同知宁夏右屯卫指挥同知卢保为陕西都指挥佥事俱掌原卫事

○戊戌

○女直野人头目阿剌孙也儿怯等来朝赐之钞币

○庚子  命金吾右卫指挥使王显子斌指挥同知罗荣子全金吾左卫指挥同知任得聚刘成子兴朱能子英羽林前卫指挥同知王士成子春孝陵卫指挥佥事周原子宗俱代父职故燕山前卫指挥同知李安侄贵金吾左卫指挥同知钱敬侄通指挥佥事小田子广府军卫指挥佥事张山子春俱袭职燕山前卫千户刘信子海济阳卫千户崔颜真子俊俱袭升指挥佥事

○辛丑

○云南广西府土官知府阿觉镇康州土官知州曩光孟琏长官司长官刀怀罕特冷土官班野腾冲千户所土官千户汪用洱海卫土官百户杨祥凤溪长官司长官马牙各遣使贡马及方物赐钞及文绮表里有差△升羽林前卫指挥使失列吉为都指挥佥事金吾左卫指挥佥事散住为指挥同知正千户伯颜帖木儿为指挥佥事金吾右卫指挥佥事添保为指挥同知正千户添保为指挥佥事

○壬寅

○改尚宝司丞陈善为广东道监察御史

○癸卯

○升太医院判陈克恭为本院使御医韩公达为院判  命陕西布政司左参议白彦芳署工部事  赐漠北来归鞑靼瓦剌歹等宴

○甲辰  命都指挥使周兴都指挥同知王钦任江西都司

○以水灾蠲北京所属郡县租粮

○乙巳

○辽王植苐九子生赐名贵烰△夜有星大如弹丸流五尺许发光如盏大青白色光烛地出左摄提西行至北斗旁后二小星随之

○丁未

○擢翰林院习书秀才朱孔晹为中书舍人仍隶翰林院书制敕△移济宁州递运所及南城水驿于城南△都指挥程忠等使哈密还忠义王免力帖木儿遣陪臣阿都儿火者贡马谢恩赐钞千锭文绮二十疋△哈的兰之地回回赛因哈里等来朝贡马赐赉遣归

○戊申  敕武义伯王通等曰天寿山营建将完工匠役久户无次丁者悉遣归仍命所过官司给行粮△擢翰林院习书州判张侗庶吉士胡敬监生程久秀才沈粲许鸣鹤王孟端朱晖杨本陈宗渊庞振舒章昺如并为中书舍人仍隶翰林院书制敕△改户科给事中孙英于刑科△脩浙江温州府平阳县捍潮堤岸△河南汝宁府遂平县雨山水决河堤没田四十余顷被灾一百三十六户事闻  皇太子遣人赈恤之

○己酉

○升广东道监察御史裴琏为右春坊右中允许胜为左春坊左司直郎

○庚戌

○云南沅江军民府致仕土官中旺等三十九人贡马及金银器赐袭衣银钞锦绮有差△交阯太原府同知贡王果言交阯官吏多有挈家来者或死于中途或殁于任所所遗妻妾路远不能归窘于衣食往往服未终而更嫁有伤风化今后应有亡故官吏妻妾官为续食递送还乡守制庶全人伦厚风化从之

○辛亥

○代世子逊煓来朝

○壬子

○失里绵等卫女直野人头目桑哥失里哈等五十一人来朝命为指挥镇抚千百户悉赐钞币△湖广按察司副使康郁劾奏布政司右参政庞勉置船赁载属郡民税以苟利不可以居方面命刑布追鞫之

○癸丑

○赐翰林院学士兼左春坊大学士胡广等五员二品金织纱衣各一袭

○甲寅

○升顺天府为正三品官制视应天府升知府张贯为府尹同知严节为府丞通判王勉为治中其大兴宛平二县俱升正六品








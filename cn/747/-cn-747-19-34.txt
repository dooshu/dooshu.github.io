○景龙观钟铭

原夫一气凝真，含紫虚而构极；三清韫秘，控碧落而崇因。虽大道无为，济物归於善贷；而妙门有教，灭咎在於希声。景龙观者，中宗孝和皇帝之所造也。曾城写质，阆苑图形。但名在骞林，而韵停钟虡。朕翘情八素，缔想九元，命彼鼓延，铸斯无射。考虞倕之懿法，得晋旷之宏规。广召鲸工，远徵凫匠，耶溪集宝，丽壑收珍。警风雨之辰，节昏明之候。飞廉扇炭，屏翳营炉，翥鹤呈姿，蹲熊发状。角而不震，侈而克扬，庶其晓散灵音，镇入鹓鸾之殿；夕腾仙韵，恒流鳷鹊之闱。聋俗听而而咸痊，迷方闻而永悟。洪钧式启，宝字攸镌。其铭曰：

紫宸御历，青元树因。倾岩集宝，竭府收珍。杜夔律应，张永规陈。形包九乳，仪超万钧。上资七庙，傍延兆人。风严韵急，霜重音新。自兹千岁，从今亿春。县玉京而荐福，侣铜史而司辰。


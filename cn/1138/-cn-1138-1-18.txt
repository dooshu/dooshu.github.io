送别严方公任南安大参

其一


建节西荒外，俱为万里游。
仙人亲把袂，王子喜同舟。
飞辔骕骦马，宫衣翡翠裘。
论文真不厌，襆被宿秦楼。

其二

叹息予宗衮，抡文七泽回。
江山归藻镜，竹箭得卿才。
华屋羊昙泪，丹枫宋玉哀。
遗孤常在念，此谊古人哉。

其三

玺书来陇上，征旆指江关。
檄到鼋鼍宅，诗留鸟鼠山。
岭梅凭使寄，塞柳为君攀。
伫羡楼船外，壶浆遍百蛮。

其四

王程过栗里，洗沐试莱衣。
气辨双龙剑，家传一钓矶。
君王咨岳牧，才子老戎机。
鹢首迟迟发，乘秋向北飞。


原序一（统九骚人）


山不可摇，云雾宣其气：海不可量，潮沙泄其机。山海尚有不平之积，而况人之食味、别声、被色而生者哉！当其寂处阒然，如蚕斯缚，如蠕斯奋，悲喜交集，曲折万端。洎乎应感起物，心术形焉，蚩蚩者随起而灭，稍有聪明，为之咏言焉，长叹焉，播之音乐焉。盖余横目古今之书，莫非心之不平为之也。天心不可见，闲尝于山之云，曳紫流光，而必不同于昨日：又即于海之潮，涵天浴日，而必不同于去年。因知心之所触，各有浅深：目之所遇，各有彼此。心动于中，目接于外，如矢在弦，发不可遏，工拙靡尽，偏全奚恤？自昔湘江囚累，尚疑怨君，蚕室腐史，不免孤愤，诰六经而下，不诡大道者鲜矣。至于文心不同，各创体制，以言语而变盱睢，以鸟迹而变结绳，褒贬易誓诰之文，纪传改编年之体，文章异态，夫复何穷？乃有传奇，固三百篇之余绪：有演义，或麟经左史之支派。盖予读《文献通考》之续书，尚列《琵琶》《水浒》之稗史。窃谓感慨既深，言之痛切，尺幅穷万古之变，片言发千载之覆。如贾先生之《鼓词》，即谓子美诗史、屈平《天问》以来堪步后尘焉，盖未多愧也。先生济宁人，宇凫西，失其名号，明时进士，其家世亦未暇考。至作书之故，亦未及周知。然观其字成鬼哭，丝动石破者，先生之唾壶欲碎，先生之柔翰万折矣。涂鸦小儿，依口学舌，自矜醇正，方以先生之讪毁昔民，噤口不敢道。则是仁、义、礼、智之字，荀、杨不识其点画；《易》象、《春秋》之文，庄、老未穷其旨归也。呜呼！小知不及大知，岂特蜩与莺鸠云尔哉！






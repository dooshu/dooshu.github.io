○对复以冕服判

〈甲复以冕服，御史纠其违失。〉

丧制孔昭，复礼攸设。公侯以下，非无降杀，用明沿袭，且辨等威。求彼平生，振衣裳而有处；号之某甫，冀魂魄而知归。至如衮冕是陈，爵弁斯列，用舍之际，抑亦有殊。甲实伊何，昧我常度？未明死者之贵贱，罕识凶仪之重轻。自可宪章宣尼，每事有问；何乃祖述季路，率乐而行？法则无稽，难为叔氏之许；举而不物，岂免先王之诛？白简弹违，固其宜也。

王士源

士源宜城人。著《亢仓子》。


◇诸侯大夫妻及大夫士女降服

大夫女嫁于诸侯，降其家旁亲一等，与出嫁降并二等，为外亲尊不同则降，诸侯夫人为众子无服。何以明之？据大夫于庶子大功。其妻亦服大功。今天子、诸侯于众人无服，夫人何缘独得服之？又大夫妻为大夫之亲，亦随大夫而降一等。大夫之女嫁于大夫，还为其族亲尊不同者，亦降之。唯父母昆弟为父後者，宗子亦不降也。士之女嫁于大夫者，亦降其族亲不同尊者，如大夫也。又大夫之妻为庶子女子，在室大功，女适于士小功，此为大夫之妻尊与大夫同。大夫为伯叔父母子昆弟，昆弟为士者，以尊降一等。为之大功，其妻亦服大功。（《通典》九十三）


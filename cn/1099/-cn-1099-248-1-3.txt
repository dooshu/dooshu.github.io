○寧夏鎮 【 寧夏】

寧夏、亦朔方河西之地、即古夏州也、南北僅百里、東西二百餘里、南北朝晉時赫連夏及拓跋魏皆都于此、至唐宋胡裔李繼遷趙元昊相繼居夏、累世據朔方之險、為　中國患甚矣、今三邊既為　中國所有而寧夏居中、適當喉襟之地、　國初立寧夏府、洪武五年廢之、徙其民于陜西、九年復設寧夏等五衛于上郡、東南距河、西北抵賀蘭山、葢四塞之地、內有漢唐二渠。引水灌田。足稱富庶。亦陜之樂土也。所隸賀蘭山後虜賊、出沒無時、而花馬池鹽川東西三百里、地勢平漫、興武營靈州一帶、又套賊侵犯腹裏必由之路、

寧夏保障

寧夏邊夷

△寧夏保障

一北虜住牧套內、非昔往來不時者可比也、其保障惟以邊墻為主、本邊內外大小邊墻及花馬池一帶壕墻疊墻、俱見總考下、中間詳悉該載不盡者、復見于此、

一達虜依水草為居、花馬池東南一帶、惟鐵柱前有水、又東南至梁家泉有水、又東南至甜水紅柳榆樹等泉、史巴都韓家長流等處有水、總制劉天和、題于鐵柱泉築城。梁家泉築堡。甜水泉史巴都等處築墻。一時水源俱各據守賊無飲馬之處誠百世之利也。

一先年套內零賊不時進至石溝鹽池、及固靖各堡搶掠、花馬池一帶、全無耕牧、自築外大邊以後。零賊絕無。數百里間。荒地盡耕。孳牧遍野。粮價亦平。但內有鹻濕墻七十餘里。寧夏又不肯協心防守。數萬大勢套賊卒至。猶不能禦。內固原小邊、每年修理二次亦各完備、但青沙峴八十餘里、俱走沙磥石。隨風剝落。隨修隨壞。工力不堪。節年套賊從此深入腹裏搶掠、

一新紅等堡直北稍東、總制劉天和新築橫墻二道、以圍梁家泉、直北稍西、舊有深險大溝一道、受迤東磥山之水、流于黃河、長一百二十五里、總制劉天和塹崖築堤、一百八里五分、築墻堡一十六里八分、自大邊至此。重險有四道矣。

一寧夏北賀蘭山黃河之間、外有舊邊墻一道、嘉靖十年、總制王瓊于內復築邊墻一道、官軍遂棄外邊不守、以致邊內田地荒蕪、十五年、總制劉天和、修復外邊防守黃河、東與外邊對岸處、修築長堤一道順河、直抵橫城大邊墻、以截套虜自東過河以入寧夏之路、□寧夏西倚賀蘭山、天險為固。山口一十二處。寬狹不等。共止量長一十五里。舊每口各有關墻三道、今盡圯廢不修、以致大虜時入搶掠、

一寧夏南自大壩起、至山嘴兒墩止、長八十四里、總制王瓊修鑿崖塹一道、

△寧夏邊夷

東北即套、其詳見榆林、西南即番族、其詳見甘肅、天順四年、北虜孛來毛里孩將萬騎寇固原、回至黃河大壩對岸下營、欲渡河、掘大壩渠水灌寧夏城、時寧夏精騎調援延綏、鎮守都督張泰、募義勇三千餘人、付其子翊管領至壩、與虜夾河而營、夜半渡河敗之。翊日使善水者浮水罵之。淮陰之破龍且用此法也虜以為水淺。悉眾渡河。翊令軍從截其半。前驅盡溺水中、斬獲數百。追出賀蘭山外而還。

嘉靖七年十二月初三日、套虜六七千騎、自寧夏東北鎮遠關南踏水過黃河循賀蘭山南行、總兵杭雄等領兵擊之、兵少敗績、官軍死者九十二人、雄等結營固守得免、賊蘭過莊凉者始此。


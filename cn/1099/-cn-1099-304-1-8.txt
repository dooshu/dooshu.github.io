○器械 【 弓矢】

古人謂器械不利、以其卒予敵也、今日軍中之器械、有火器、有弓弩、有鎗刀劍戟、邇來南方有鳥嘴致勝、北邊有悶棍破敵之說是皆好事之虗談、原非對壘之實跡、請悉數之以觀其用可乎、且諸器之中。莫強於火器。火器之制。莫備於大同。有將軍碗口虎尾連珠飛砲神鎗之制。大者可以運子數斤。發三五里之外。小者可以運子數十。發三五百步之外。連年胡虜之內犯而竟無收功者。何也。殊不知陣前之用。利莫利於火器。鈍莫鈍於火器能遠而不能近能守而不能攻故也且火器之為制也。迅如雷霆。疾如閃電。利莫利焉者也。必須有火線火繩火藥火袋錘屑砲子諸器俱備而後所長得逞。或者天時之陰雨。風氣之拂逆。徒有負載之勞。俱置之於無用之地。則鈍莫鈍焉者也。三五百步之外。固可以傷人。太遠有虗發之憂太近有不及之患然非火器之無益恃火器而不習他技為可患也使敵人百步之內。則點火不及。當人馬縱橫之時。則開放不便。欲持此以攻敵。亦勢之所未能也。故曰遠而不能近。守而不能攻耳。况鳥嘴之為制也。鉛子無荳粒之大。連發無三出之強。在江南隔水徒步之戰。赤腹叢聚之倭。他器莫能或之先也。若恃此以馳騁於胡馬之中。亦未見其稱雄於諸器之中也。况火器乃軍中之一長兵耳不可不備。亦不可專備者也。刀鎗劍戟。器非不利也。但能近而不能遠。虜人以騎射為長技。馳馬於數步之外。即彎弓而射之。飛矢鳴鏑。其來如雨。鎗刀劍戟之法。雖玅以入神。豈能傷人於十步之外諸器乃軍中之一短兵耳不可不恃。亦不可專恃者也。惟弓矢之為藝也。遠可傷人于百步之外。近可傷人于數十步之內。能遠能近。能守能攻。不惟兼諸器之長。且其為制也輕而便。學諸藝者亦可帶弓矢學弓矢者亦可以兼諸藝弓矢猶四書也、各藝猶五經也、五經則人有專業、而四書皆所通習者也、故曰弧矢之利、以威天下。但其制辦也難。其操練也多。比較之下。諸藝得以偽為。惟弓矢以鵠為的自有不容于偽者矣三軍不惟畏難而不習。而反以弓矢為緩圖。故以悶棍為長技也。况棍輕傷人不中。棍重則力不能勝。縱使傷人。至青傷而止。未必盡能死人而五兵之利。不中則巳。入肉一寸。則人馬巳透腹矣。除目前立斃之外。而回營之後。其瘡痍相繼而死者。尚未絕也。觀此則悶棍利乎。五兵利乎。吾之所以畏虜者抑棍乎。抑弓矢乎。則知虜之所以畏者。抑弓矢乎。抑棍乎。盖以悶棍之為器也。賤而易辦。久而不朽其該操也。試驗無方。點名先散。深得軍中情弊而學弓矢者尚立鵠以聽比責。此悶棍之所以利於他器也惟其盡知敵之害。不盡知敵之利者也非對壘於交鋒之下。决機於兩陣之間。孰能與於此。


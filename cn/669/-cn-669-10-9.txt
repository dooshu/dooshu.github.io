9　子夏等十四人求周史記　不修春秋之義　三禮春秋之義　春秋之目事匪一家


公羊疏：「按閔因敘云：『昔孔子制春秋之義，使子夏等十四人求周史記，得百二十國寶書。』」【原注】今經止有五十餘國。通戎、夷、宿、潞之屬，僅有六十。〇閻案：「墨子曰：『吾見百國春秋。』」莊七年傳云：「不修春秋曰『雨星不及地尺而復』；君子修之，曰『星霣如雨』。」何氏曰：「不修春秋，謂史記也。古者謂史記爲『春秋』。」劉原父謂何休以不修春秋百二十國寶書、三禮春秋，閻案：「『三禮』二字疑不可曉，反覆窮思，似是『修爲』二字。質諸公羊傳疏頗合，因自笑曰：『邢邵言「日思誤書，更是一適」。』」〇全云：「『三禮』二字，當是『三注』，謂其稿累易而成。」〇案：公羊傳首疏實作「脩爲」，則閻氏之説爲有據。朱文公謂二書不傳，不得深探聖人筆削之意〔一〕。

【元圻案】經義考：「閔氏因春秋敘，佚。按閔因，未詳何時人，徐氏公羊傳疏引之。『孔子得百二十國寶書』，其敘中之言也。考春秋緯感精符、考異郵、説題辭咸有此文，而徐氏獨據其敘，或出於緯書之前，未可定也。」〇徐彦疏曰：「周史而言寶書者，寶者保也，以其可世世傳保以爲戒也。又問曰：若然，公羊之義，據百二十國寶書以作春秋，今經止有五十餘國，通戎、夷、宿、潞之屬，僅有六十，何言百二十國乎？答曰：其初求也，實得百二十國史，但有極美可以訓世，有極惡可以戒俗者取之。若不可爲法者，皆棄而不録，是以止得六十國也。」〇史通六家篇曰：「汲冢璅語記太丁時事，爲夏殷春秋。又有晉春秋記獻公十七年事。國語云：『晉羊舌肸習於春秋。』左傳昭二年，晉韓宣子來聘，見魯春秋。斯則『春秋』之目，事匪一家。又按竹書紀年，其所記事皆與魯春秋同。孟子曰：『晉之乘，楚之檮杌，而魯謂之春秋，其實一也。』然則乘與紀年、檮杌，其皆春秋之别名者乎！故墨子曰『吾見百國春秋』，蓋皆指此也。」〇朱子偶讀漫記云：「劉原父嘗病何休以不修春秋百二十國寶書、三禮春秋，而予反病二書之不傳，不得深探聖人筆削之意也。」〇隋書經籍志：「春秋公羊解詁十一卷，漢諫議大夫何休注。」〇書録解題：「春秋公羊傳疏三十卷，不著撰人名氏，唐志亦不載。廣川藏書志云『世傳徐彦撰』，不知何據。然亦不能知其定出何代，意其在貞元、長慶後也。景德中，侍講邢昺校定傳之。」〇經義考曰：「公羊傳有『不修春秋』，則魯之『春秋』也。周、燕、齊、宋皆有『春秋』，載在墨子，合以晉乘、楚檮杌，鄭志『百國春秋』之名，僅存其八而已。」

〔一〕「深探」，原脱，據元刊本、清嘉慶本補。






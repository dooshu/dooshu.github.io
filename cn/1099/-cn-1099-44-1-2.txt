○條陳十二事疏 【 修內治】

君天下者、貴乎采眾言之善、而采眾善者、貴乎盡力行之功、故堯稽于眾、而舍巳從人、舜察邇言、而用中於民、禹拜昌言、而方懋厥德、湯若先民、而日躋聖敬武王受丹書之戒、致慎德之功、是皆采眾善而力行者也、故能致世太平、享國長久、伏覩　皇帝陛下、即位以來、招延賢俊、容受直言、其與前代帝王致理之意、葢一撥矣、惟在力行之可也、且羣臣進言、有繫百司之分理者、有繫　聖躬之力行者、如整軍除寇守禦餽餉皆百司所當分理、至於親經筵以講聖學、謹德政以惇化本、此則　聖躬所當力行者、臣聞苦藥利病、忠言利行、伯禹戒舜有曰、無若丹朱傲、慢遊是好、傲虐是作、伯益戒舜亦曰儆戒無虞、罔失法度、罔遊於逸、罔淫于樂、是皆謹德之功保治之要也、夫舜聖神文武、重華恊帝、其德之盛、可以無加矣、其治之極、可以無憂矣、而猶戒以謹德保治如此、則凡圖舜之治者、其可不加慎乎、今羣臣所進、雖不及禹益之嘉言、亦當今之切務、　陛下誠能取其善者而體諸身、則必光大有裨益于　聖德矣、近年以來、星變累見、桃槐冬華、黃河泛溢、海水迭嘯、此皆上天譴告、有司嘗以上聞、　太上皇帝雖自抑畏、天變未消至於北征之時、大臣切諫以為不可、而卒莫從、臣以為若平昔因災異之言、而嚴修德。聽臣下之諫而免親征則安有今日之患哉。今天下臣民、以　鑾駕未復、痛恨之深、切於肝腸、入于骨髓、所望者、惟欲　陛下勵精聖學、懋昭厥德、以慰　四聖在天之靈、以承　太上皇帝之統也然而今日之務、在於外攘虜寇、內安民而巳、外攘之功、既無不舉、內安之政、豈容少緩、臣近捧詔陝西四川水陸往還、萬八千里、得見民之所以疲政之所以敝者。實由內治之未修也。臣叨居侍近、不得不為　陛下言之、謹條十二事以聞、一察吏治以示勸懲、每歲各處巡按御史乞差二員、其一留守三司、其一廵歷郡縣、一撫流民以防奸宄、各處流民、聽其遊食所到郡縣、撥與荒間田地耕種、免徵稅粮、一興學校以惇風化、各處提調學校僉事、無督教之實、乞裁革、及學官有缺、不許監生充選、一慎科舉以求真才、科目惟以得人為要、不必鄉貢是拘、宜令遊學之士、隨其所在、即許應試、一止苛歛以恤貧窮、各處有司科歛民財、或餽遺上官、或交通使客、宜加嚴禁、一均賦役以甦凋瘵四川所屬郡縣、差役不均、乞令每里各置一籍、專書戶口多寡、騐丁科、一紏武職以足兵食、各處武職或治產業宅第、而私役軍丁、或貸錢以賂上司、而償以軍粮、宜令廵按御史紏察、而加降黜、一肅軍令以止刼奪、各處征討軍士、有沿途刼財害民者、乞許諸人殺死勿論、一謹防廵以禦寇賊、各邊守堡軍官并廵檢、縱放軍士弓兵、致有賊盜之患、乞令廵按御史紏察治罪一恤吏員以廣仁惠、各處吏員兩考赴部、因文書差訛、送問重歷者、自今乞皆停免、一省虗費以節民財、各處驛傳什物極事華侈、及使臣往來、多用船隻馬匹、并需索酒物宜加禁治、一設方畧以遏橫暴、近歲四川夷民聚眾為盜、今有行人劉澣係本處人深知山川險阻、諳曉方言、乞借一職、恊同僉都御史李匡調度殺賊、

耿文恪公集（疏）

耿裕


○魏谦升翠浮阁词

钱塘魏滋伯明经［谦升］博学工文，近推词坛祭酒。其犹子稼孙鹾尹［锡曾］出所著翠浮阁词见示，言亦殒粤匪难矣。点绛唇云：“人去楼空，古槐深巷重门静。月容如病。林外将人等。旧日巢痕，苔没三三径。栖鸦定。画桥烟暝。错认惊鸿影。”禹航清明怀小园花事长亭怨慢云：“问何故、春风暖骤。道已清明，一番寒透。细啄芹泥，邻家燕子语长昼。故人归矣，来踏破，苔痕绣。寂寞禁烟中，听巷陌、饧箫吹又。似旧。想家山龙井，正是采茶时候。塍西花事，恐容易、绿肥红瘦。昨梦见、小院藤阴，已芝盖、香云浓覆。料镜里眉痕，应与遥峰竞秀。”


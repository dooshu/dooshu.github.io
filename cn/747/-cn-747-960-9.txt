○登天坛山望海日初出赋（以题为韵）

客有晓蹑棱层，高山独登，览烟岚之忽敛，见海日之初。赫彩旁照，炎光上腾，影乍摇而满目霞碎，波不动而长空血疑。由是倚危峦，立天坛，夜色既启，炎精始团，赤氛上焕於路，朱轮乍碾於波澜。照耀一海之中，剖开萍实；分明百丈之外，洗出金盘。浩渺无涯，在望，高居峥嵘之顶，下视赫曦之状。焚巨浸，浮沉奔浪，阳乌浴羽而载飞，羲和按辔而直上。不沉乎泉，将丽乎天，烁涛而有曜，类庭燎而无烟。赫赫光满，规规质圆，才涌出於溟渤之底，已尽见乎岩岭之巅。所以跻高峰，玩丹彩，明暗既分，沉斯在。望若木之初出，疑槎泛於天河；想阴火之潜照，见焰烧於沧海。山水未远，腾辉已殷，托高迹於之际，指大明於顾盼之间。涌上扶桑，谓蟠桃之有蕊；照出仙岛，疑烛龙之映山。赫满空，渊氵亭沃日，当银汉而炫晃，泛金波以洋溢，巨鲸之冥目霍张，洪炉之铸镜飞出。及登乎轨度，射破氛雾，洗光华而不湿，冲尘埃而宁污。倚九天以照临，见百川之奔赴，故游者徙倚遐望，徘徊久驻。因物属词，愧升高而能赋。


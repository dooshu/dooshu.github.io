○贺冬至进鞍马弓剑香囊等状

右，臣伏以建子实三微之宗，黄钟为六律之本，冬气方至，壁星正中。伏惟皇帝陛下统驭天正，发生阳数。寿等南山之固，万姓具瞻；恩均东海之波，百川皆赴。臣某限（一作猥）从外役，叨奉殊私，秉戎律以输诚，望宸居而积恋。前件鞍马等，非追风照地之骏丽，无切玉穿札之坚强，用愧含香，名惭承露。辄备祝尧之礼，愿申朝禹之心。干冒宸严，无任战越。


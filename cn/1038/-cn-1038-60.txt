秦观　次韵裴仲谟和何先辈二首

闻说何郎操行端，萧然环堵若为安。

鸟啼花发阻携手，水远山高空凭栏。

别後想多黄绢作，春来尤厌惠文弹。

两章读罢知高义，贵贱交情自古难。

秦观

秦观　次韵裴仲谟和何先辈二首

汝南古郡寡参寻，兀兀长如鹤在阴。

支枕星河棋醉後，入帘风絮报春深。

青山未落诗人手，白发谁知国士心。

多谢名郎传绿绮，愧无佳句比南金。

秦观


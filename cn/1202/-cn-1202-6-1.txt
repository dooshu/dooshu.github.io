奏记南徐州新安王

伏惟明公殿下，列誉椒壁，蜚声冲汉，爰求儒雅，傍招异人，削赤野之玉，翦燕山之金。至如淹者，东国之徒步耳。方歛影逃形，匡坐编蓬之下，遂遭烟露余彩，日月末光，惟恩知泰，变色薰心。淹闻齐石旣抚，无待巴人之唱；柏台巳构，宁俟不才之木。淹幼乏乡曲之誉，长匮芹藻之德，岂宜炫璞郑氏，献凤楚门哉！愿避职吏，缓其召书。


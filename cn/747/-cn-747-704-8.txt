○让司空後举太常卿王起自代状

伏准建中元年正月五日敕，常参官上後三日举一人自代者。昔东汉以陈蕃为三公，其上表曰：“不愆不忘，率由旧章，臣不如太常胡广。”臣伏见前件官五朝旧老，一代名臣，孔门四科，实居其首，皋陶九德，无不备包，足以燮和阴阳，允叶人望，当唐虞让德之举，副陛下则哲之知。伏望察臣至诚，实非饰请，所冀虞邱无蔽贤之咎，臧文免窃位之讥。谨录奏闻，伏候敕旨。


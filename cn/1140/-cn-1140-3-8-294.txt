海岱人文序

山左盖千古圣贤一大都会也余家世理学儿时闻先人绪论不屑屑鞶帨是务读孔氏书想见其爲人及其生长游历处已而读史记孔子世家云适鲁观仲尼庙堂车服礼器诸生习礼其家低囘不能去辄慨然叹曰予独不获游东鲁登孔氏之堂耶今待罪兹土进齐鲁诸生而甲乙之入阙里谒孔林诸生具冠带陈俎豆雍雍肃肃环观如堵不知视太史公东游时何如及徧历六郡陟泰山临沧海凭轼吊古孔孟以还伏生叔孙通郑康成管幼安孔北海及竹溪隐逸诸君子之遗风犹有存者山左盖千古圣贤一大都会也沾沾操帖括家言目天下士亦末矣虽然文者载道之器也孔子曰修辞立其诚言之不文行之不远子桓氏称爲经国大业不朽盛事非无本也制举业行三百年改历而不变其立体近其取义远其困智勇也特甚使董贾扬班邹枚及韩柳诸人搦管就试苟操之不熟不免舌强手涩而以俄顷之间追千古圣贤之旨绘火欲热绘水欲寒且金声玉振霞蔚而云兴盖其难也余不敏殚精此道有结髦蜡屐之癖虽既释褐不废业及守是官日夜校雠毋徇名毋避怨毋任爱憎奨厉以寛简拔惟严板其文若干首知人得士不敢谓如大复之在关中空同之在豫章遵岩之在山左度数十年名公巨卿文章经术之儒必有鳞鳞辈出其间者遇有得失发有淹速一日有短长则其命也汉武帝笃好词赋而司马相如辈多自荐辟给尚书笔札不闻由博学宏词科进唐以诗取士李杜乃不得第沈宋工力悉敌以明月夜珠之句分伯仲然则成败不可论英雄而文章声价自有定也至於文质参错风会推移厌粱肉者思藜藿衣裋褐者不可登廊庙因时折衷要期至当不观诸山海乎海涵渟百川汪洋浩汗鱼龙蛟蜃光怪万变五岳则屹然重鎭蒸云雾戞星辰草木鸟兽花石之珍异莫不毕备此天下之大文也昔人有山文海文之喻予谓齐鲁形胜甲天下枕山带海必兼兹二者表泱泱大风目曰海岱人文志盛也先我者爲同门友岵瞻摧陷廓清功最多余踵事增华更始者难为功因势者易为导盖其幸也间者士习或不驯至扞文网好讦讪贻司教者忧令甲日益严予夙夜是惧数引诸生董劝陈说古今人物忠孝淑慝或泫然出涕诸生亦有叹息泣下者夫予不幸而不得生孔子之世也犹幸而游孔子之乡与诸生相切劘余视游夏诸贤瞠乎後矣诸生其勉乎哉顺治丁酉中秋前五日题於独树轩


○祭裴太常文

维年月日，愈等谨以庶羞清酌之奠，敬祭于故太常裴二十一兄之灵。朝廷之重，莫过乎礼，虽经策具存，而精通盖寡。自郊丘故事，宗庙时宜，大君之所旁求，丞相之所卒问，群儒拱手，宗祝醉心。兄皆指陈根源，斟酌通变，莫不允符天旨，克协神休。至乎公卿冠昏，士庶丧祭，疑皆响答，问必实归。从我者足为轨仪，异我者无逃指笑。动为时法，言比古经。独立一朝，高视千古。而又驱驰朋执，亻黾亻免宗亲。担石之储，常空于私室。方丈之食，每盛于宾筵。赠必固辞，求无不应。孰云具美，而不永年。某等早接游从，实钦道义。致诚薄奠，以诀终天。呜呼哀哉！尚飨。


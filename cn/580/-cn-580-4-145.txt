列传第一百四十五 云南湖广四川等处蛮夷


△云南溪洞诸蛮　大理金齿蛮　罗罗斯　车里　乌撒乌蒙东川芒部　禄余八番顺元诸蛮　田万顷　宋隆济　广西上下江诸蛮　黄圣许　岑毅　海北海南诸蛮　四川溪洞诸蛮

云南溪洞诸蛮。至元十三年，罗匐甸官禾者阿禾必绍降。是年十月，云南行省调蒙古、爨、僰诸军征白衣、和泥一百九寨，得户四万。又攻金齿、落落、广甸、瑶甸，及斜、乌蒙、秃老蛮、高州、筠连等州。乌蒙阿谋归旧侵藤串县地。是月，与安南邻境七十城门部酋答公遣其人名摩耳者来乞降。又提吕、提邦两部来降。饥，行省发廪赈之。未几，提吕子达量为提索所禽，行省给榜招提索使释达量。提索听命。二十三年，蒙乃土官长子殆昔，邻境土官弗里皮之婿也，蒙乃不以位与长子而与次子，弗里皮与殆昔同攻之。朝廷谕弗里皮如得蒙乃地，许令其婿统之。是岁，又征骠甸大部马。二十四年，木龙蛮奴他谋告阿勒沙村阿加之子杀凹村头目剌些，行省下丽江路军民宣抚司，命出见云南王，免其罪。是年，云南右丞爱鲁以蒙古军一千、师宗孙勒寸白军一千、农士富民丁三千征维摩蛮。者我灭铁赤必匝寻出降。三十年，行省征习普蛮阿浪、普龙、华紥、山些贼土官生，皆破之。逃者命普安路总管步木、普丁府嶍峨、头目矣豆等赍榜招出。是年七十城门蛮密察挟仇，杀大甸土官阿邻，继遣其弟牟平林侵其境。阿邻逃入临安路纳楼建水城避之，行省不能救。又参政阿叔招捕花角蛮，蛮恃险率众柜敌，杀令史一人、裨将十五人。

元贞元年，习普马儿等寇边，行省招出习普肥昌等寨蛮及马儿部不旧、旧能二寨蛮官的井、的探等。有必乖豆来者不肯降，杀的井从者二人，的井等惧不敢出。二年，蒙光路军民总管答面乞蓝的、头目答剌吉、瓦农开阳两寨自来不奉命，行省差道奴攻破之。十一月，车里蛮军弄兴兵据夺甸寨十三所，结八百媳妇蛮欲攻倒龙等。行省遣兵招捕。

大德元年，行省参政忽速剌攻破花角蛮等寨，其酋长韦郎遁走。初，广南西道宣慰使兼知特磨道事农士富上言，安宁州沈法昔招引唐兴州黄梦祥、深碎县林言与花角蛮围士富所居，夺虎符，执其子信以去。又攻其峨州隘。既而又言梦祥结暀<*日殿州岑聪引归仁州、归洛州、上降州、利州军四千人，焚掠罗佐州官农郎生所辖那闷村，及那寡州南村、鲁谷村，付州那罗村，复夺其那环、射隘、剥笋、罗波、射布、那哈那等十村。行省觇知花角蛮去特磨四日程，安宁州十日程，唐兴州、暀<*日殿州皆八日程。十月，忽速剌进讨之。十二月七日，过昔阳江，经杜箐。九日，至花角蛮木苇寨，破之。攻其正寨第一门，贼败，夺门而遁。其寨十有二重。十四日，分九道进攻，破其寨，贼众散走。蛮酋韦郎达不知所在。韦郎达素不奉命，至元二十七年，阿叔招之，不服，讨之，复失利，以此狂纵，僭称大号，以其婿郎满为平章，其余有万户等官。至是始败。寻又破其卒罗磨誐，获架歌、雅木算等寨，招出韦郎达妇翁继村火头普及、把事希古竹幹，哥雅寨火头郎满及其弟郎状。郎满称韦郎达中伤败走，不知存亡。又攻撒都寨，其火头图希古、郎甚出降，及罗其寨火头统幹希古、都鸡，韦郎达弟韦郎动、子韦郎应，把事希古通幹、知幹，不弄寨火头郎勤皆出降。移军攻安宁州，沈法昔降。移攻梦祥，败之，弃寨走。

七年春，永宁路阿永蛮雄挫反。初，云南、四川、陕西、湖广四省会兵讨顺元、罗鬼、乌撒、乌蒙、东川、芒部叛蛮，雄挫匿顺元蛇节贼党阿毡及其妻折射折利，并芒部蛮纳郎弟卧踏，事觉，遂结把事阿都、阿牟等于赤水河作乱，杀永宁府判官常珪、行省宣使南家台千户卜速鲁，拒暮晖关。官军至，蛮拒战，阿都死，获其金裹甲、镬子枪。贼退走，自暮晖至普市关九战，杀蛮三百余，破海落、越寨二洞，阿牟亦死。行省以天暑班师，扼其鱼槽、长宁、军梅岭等关，闻于朝，以为雄挫东接罗鬼，西邻芒部，南近乌撒，姻亲相结，滋蔓力强，合以十月初云南省军入暮晖，湖广军自播州打鼓寨入蛮地蔺州，四川省军自鱼槽、长宁进讨，会于赤水河雄挫巢穴。从之。闰五月，军中遣永宁同知蔡闰、行省左右司员外郎撒班赤等招雄挫。雄挫遣阿加阿抱出降，称病不出。又令其属委界入朝。宰相奏雄挫不至，乞再伐之。雄挫乞以十二月八日狗日出见。八年五月赴阙。原其罪，仍充土官遣还。九月，罗雄州军火主阿邦龙少、麻纳布昌结广西路豆温阿匡、普安路营主普勒、下军火头阿只、阿为及亦左乡阿甫等叛，烧他罗迷驿。降旨招谕，仍督兵进讨。阿邦龙少拒远雄山。官军进攻，败之，虏阿那勇答等。阿非阿楼、阿邦龙少子龙豆皆降。豆温阿匡与弟阿思、火头者哇亦降。未几，获阿邦龙少，追麻纳布昌不获。

十一年，阿迷土官日苴、火头抽首领落落军劫僰人，夺官马以叛。又纳楼茶甸土官师禾希古、阿夷落圭、阿立甸必信、怪齿村火头阿则、判村火头阿提纳、填村火头身和、苴善村火头阿次亏、抽俸村火头双茶、嵩村火头咱休、青笠乡火头阿豆加矣、杰村火头阿主矣、北村火头抽皆、床村火头遮奴、元江路日纳村火头个忙、茫部火头亏抽、维摩州土官者欧茅、者文、大布婆等并起应之。官军寻皆讨定。至大元年，教合二部步少来、龙寨火头渐恐等叛，遣本部达鲁花赤阿里招谕。不服，贼党答挂杀阿里。官军破其巢，斩渐恐、答挂，枭其首。

延祐七年七月，花角蛮韦郎达纠合五十三村山獠众万余劫阿用村，呼其人曰：“尔急来降，我即退兵。尔之皇帝甚远，我亦作皇帝甚近。若不降我，必破尔寨。”火头农郎胜等降贼。行省遣官招谕。九月，永宁路曲村头目和俄等杀渠津州吏目李荣贵，夺良渠州同知。敕牒行省，遣官招谕。至治元年十月八日，良渠州知州剌俄杀其兄剌秋。初，剌秋祖剌都降附，行省立州县，令剌秋父剌陶作土官，充良渠州知州。后剌秋伯父剌落袭职，寻为火头木落所杀。剌落子剌定幼，依其舅子合住于绵绵村，因持剌陶、剌落宣命及州印以去。剌俄谓已当袭职，二次诉于行省，捕剌定不获。剌俄以计诱剌秋赴破寺村，潜于道射之，中左目坠马，又以刀斫其左额，剌秋死。剌俄集众依摩些俗杀马牛各一，焚剌秋尸。明日逼其嫂梳蛮塔为妻，及占夺剌秋所部百姓。梳蛮塔父剌资来取其女，剌俄欲杀之。剌资惧遁，至柏兴府。二年，剌定自绵绵村与子合起兵夺剌俄地和山寨。剌俄纠合头目子首、居{此夕}等合兵射死剌定，复夺和山寨。本州官往招之。剌俄拒寨，遥谓曰：“父祖宣命俱在子合处，又藏印不与我。兄弟自相仇杀，争夺山寨，不关尔番、汉官事。梳蛮塔系我嫂，我杀兄剌定、剌秋，故以嫂为妻。我出官，尔欲何说。”再三招谕，不肯出。行省乞以千人讨之。枢密院不听，咨本省招谕。

二十年四月，马龙乡蛮普万作乱。初，普万父哥祛，马龙他郎甸人也，任普日思摩甸长官，致仕，长男普奴承荫，父子皆居木用村。普万乃次子，愤不得立，与哥祛、婿抽丑、孙婿阿连结蒙古逃军白夷、顾顾等人，攻烧木用甸。哥祛出奔，普万杀哥祛弟阿笠、弟子阿占、婿可当等，劫掠百姓，求哥祛欲杀之。行省委官招谕。是年，蒙化州兰神场落落磨察火头过生琮结庆甸蒲火头阿你通，起蒲军三千五百、磨察军五百，劫镇南州定远县当布户计罗黑加等，杀九十九人，虏男女百余人。

泰定二年，开南州阿都剌火头大阿哀引车里陶剌孟等万余人围剌寨，攻破十四处。木邦路土官八庙等领白衣军攻破倒入潢寨。朝廷遣斡尔端等赍诏招大小车里。车里寒赛子尼雁、构木子刀零出降。

大理金齿蛮。至元七年，征金齿、骠国五部未降者，破其二部。酋长阿慝福勤丁、阿慝爪降，献马象。二十四年，金齿孟定甸官俺嫂、孟缠甸官阿受、夫鲁寨官木拜共率民二万五千来降。又林场蒲人阿礼、阿怜、叔阿郎及阿蒙子雄黑降于行省。阿礼岁承差发铁锄六百，雄黑布三百匹。二十九年，木忽甸土官忽都马遣其子阿鲁进金索、鳞胆、毡衣、虎豹皮，诣阙朝觐。三十年，遣使赍诏谕漆头、金齿。延祐五年，永昌南窝蒲贼阿都众、阿艮等作乱，杀镇将，夺驿马。行省遣参政汪申会右丞朵尔只讨之。自八月至明年五月，破其寨，贼走入箐中。阿楼、艮降，余不可得。以天暑班师。其枯柯甸等皆降，愿岁纳蚆干索。至治元年，怒谋甸主管故侵芒施路鲁来等寨，烧百四十一村，杀提控按牍一人。有司奉诏书开读招谕。管故不跪听，亦不出降。二年，镇西路大甸火头阿吾与三阵作乱，夺不岭、雷弄二寨。初，三阵父阿兰为镇西总管叛，要斩，其弟你谷南赴阙贡献，得袭职。你谷南死，子朵袭位。三阵使少头倒、缅招思二人求朵少分土地人民，不予，遂投阿吾诉之，共作乱。诏使往谕，迎至一楼，楼上下周围悬人首。听诏毕，阿吾怒曰：“三阵吾孙也，吾破不岭寨，杀伤甚众，虏五十人，破雷弄甸，烧四百余户，管别寨惧而降我，我迁其民二百五十家于我弟拜法寨中。不岭所虏人，其族各以银三两赎一人尽赎去讫。今官招谕，我终不出，亦不受榜，所夺地亦不回付。须与之相杀。”诏使无如之何。是年，南甸路木甸火头院先夺罗左甸火头阿赛妻阿衣为妻，取之，不肯与，又夺阿赛弟莽古妻纳衣妻。其子阿你阿赛怒，使莽古领兵三百夺其妻，不得，烧院寨。

罗罗斯。至元十五年，定昌路总管谷纳叛，八剌即、安古马、杨古剌、乞剌蒲等皆应之，毁桥梁，夺驿马及屯田牛。明年，官军击谷纳，斩之。

车里。大德二年，小车里结八百媳妇为乱。累年不下，数遣使招之不听命。延祐三年，车里兀竹鲁侵阿尼必寨、阿白出麻寨。又罕旺及其弟胡念、弟爱俄等侵银沙罗甸、兀里盐井、陪日、女具、落索等甸，取官所征差发。既而爱俄死，其兄弟子侄罕塞昭爱剌构木力梦兀仲等五人分党争爱俄位相杀。久之，遣火头郭力看赍象牙一、金信花一来降。

乌撒乌蒙东川芒部。大德五年，左丞刘深奉命征八百媳妇，征顺元递运人马，土官宋隆济、蛇节等拒命作乱。朝廷征湖广、河南、四川三省兵与田、杨二氏士兵会云南兵收捕。于是乌撒士官宣慰使普利、总管那由与东川、芒部乘衅俱叛。其接罗罗斯及武定、威楚、曲靖、仁德、普安、临安、广西诸蛮皆以朝廷远征，供输烦劳为辞，反形已具。车里、白衣、八里日等杀掠普腾、江尾二甸，夺麦亢、忙龙二寨，烧忙阳等二十四寨，扬言我与吕也沟思麻部日共议浑侯连漠桑军来攻普腾寨。二月，梁王出驻陆梁州，乌撒蛮阿都、普信及乌蒙蛮桂阿、察多等杀太后及梁王位下人畜。乌撒宣慰使僧家奴逃入中庆。东川土官阿葵乌撒逃之陆梁州依梁王。阿车、阿苗分军二道，欲执宣慰使阿忽台。约白由落吉渡口会阿乃普吉。乌蒙军先攻阿都百姓，次攻建昌，烧乌蒙总管廨舍。乌撒蛮犯曲靖、沾益州，烧荡坦驿，驻兵阙渡桥，又与东川马湖四族聚众四千，复起罗罗斯军渡金沙江，刻日攻建昌。三月，贼逼雅州、邛部州，陕西行省遣左丞脱欢御之。诏也速儿陕西省平章政事、汪阿塔赤充参知政事、也速忽都鲁充湖广参知政事，与平章刘二拔都等进讨叛蛮，阔里吉思为湖广平章，与左丞散竹、陕西杨参政给军需，凡有军事听也速儿、刘二拔都两人节制并便宜行事。四月，那由、普利逼乌撒，乌蒙宣慰使兼管万户阿都合弃城走。时陕西调军二千人会合收捕三百人守播州小溪，以遏乌撒蛮充斥之路。云南调军三千人屯陆梁州，五百人驻西曲靖州，二千人护中庆。也速儿与云南兵共进，悉次第讨平之。

乌撒土官禄余。至顺元年，诸王秃坚叛于云南。诏以禄余为行省参知政事，使助官军讨之。禄余杀宣慰使，降于万户伯忽，秃坚党与也。初，秃坚在上都兵败而逃，与伯忽、阿禾等陷中庆路，寻又陷仁德府，至马龙川，秃坚自立为云南王，至是禄余应之以蛮兵，据顺元。五月，罗罗斯土官撒加伯、阿漏，阿剌里州土官德益等皆附禄余以叛。会四川军至云南雪山峡，遇罗罗斯，败之。廷议复立行枢密院，发朵甘、思朵、思麻及巩昌诸军，命河南平章彻里帖木儿同武靖王搠思班由四川，陕西平章教化从豫王阿剌忒纳失里由八番，夹攻之。撒加伯合乌蒙蛮兵攻建昌，右丞跃里帖本儿败之。四川军又败撒加里于芦沽。然秃坚、伯忽势张甚，禄余令伯忽弟拜延顺袭顺元路。撒加伯遣把事曹通潜结西番，欲据大渡河，进寇建昌。跃里帖木儿执曹通斩之，诏趣两省各进兵。于是四川平章塔出引兵出永宁，左丞孛罗引兵由青山芒部，以邛部州土官马伯为向导，进至周泥驿。禄余众溃，撒加伯复攻建昌，跃里帖木儿败其兵于木托山。仁德府权达鲁花赤曲术纠义旅讨伯忽，杀其弟拜延顺于马金山。再战，于马金山获伯忽，诛之。独禄余犹据金沙江。塔出抵乌撒境，与禄余战于七星关，六日十七战，贼大溃。俄而搠思班师，次罗罗斯，与跃里帖木儿期至三泊浪。跃里帖木儿兼程而进，夺金沙江。阿禾引蒙古叛军至。败之，阿禾夜遁。官军直趋中庆，擒阿禾，斩于军前。既而秃坚拒战于伽桥古壁口。跃里帖木儿中流矢洞耳，拔矢复战，大败之，遂克中庆，分兵追秃坚于嵩明州。明年正月，彻里帖木耳、孛罗等败蛮兵，射中禄余肩，降其众。秃坚使其弟必剌都失迷伪降于豫王，阴以兵围之。平章乞住妻子皆被掠。秃坚固守嵩明，诸军亟攻，克之。秃坚不知所往。未几，撒加伯复叛，禄余又会伯忽侄阿福，杀乌撒官吏。朝廷遣西域指挥使锁住以陕西兵直抵罗罗斯碉门，兵直趋邛部州，大败蛮人。元帅怯烈破其海中山栅，必剌都迷失举家投海死。

八番顺元诸蛮，又名亦奚卜薛。至元十五年，罗殿酋罗阿察、河中府方番酋韦昌盛皆纳土来降。十六年三月，西南八番等卧龙番酋龙昌宁、大龙番酋龙延三、小龙番酋龙延万、武盛军番酋程延随、遏蛮军番酋龙罗笃、太平番酋石延异、永盛军番酋洪延畅、静海军一番酋卢延陵皆来降。其部曲有龙文貌、龙章珍、黄延显、卢文锦、龙延细、延回、龙四海、龙助法、龙才零、龙文求等。朝廷立八番宣慰使司以统之。十一月，宣慰至新添，遣千户张旺招罗氏国，惟贺宗一寨投降，余皆迎敌。旺败之，至罗崩寨，贼又与总管王采战，皆披甲戴红毡帽。采遇害。未几，又战于大吴。十二月，宣慰使至番中，召集土番酋以四日集卧龙番受宣命。至期俱来，惟诸番卢番延陵为罗氏酋阿察执去。阿察初已纳款，后与鬼国结婚。鬼国言：“我未降，尔奈何先降？”罗氏遂毁虎符以叛。罗氏又名罗殿，事闻。十七年，四川蛮吕告部酋阿济上言，乞招阿察。从之。既而命湖广省及云南、四川进讨。八月，阿察遣阿忄窄、阿麻二人至四川诸蛮夷部宣慰使司，自言：“无反意，但云南平章听我仇人乌锁纳之言，罗织我罪。朝廷不知，我今赴阙听圣裁。”云南左丞爱鲁、四川都元帅也速儿期以十一月十五日会亦奚卜薛。至期，爱鲁与阿察战，也速儿命万户彭天祥、药剌海、帖木儿、脱欢分三道攻会宁关。亦奚卜薛遣其部落阿侯拒战，败逃入山箐。亦奚卜薛奔雕飞寨，阿宁走大宁。爱鲁等进兵，也速儿曰：“贼已离巢穴，今发乌撒、播州及南省近地兵足以剿除，我等可回。不然旷日持久，粮乏瘴起，不便。”事闻，上命药剌海守其地。久之，贼穷困，以二十年二月纳款。

二十九年，降诏招怀溪洞蛮夷曰：“中书省奏，金竹知府臊胪言，先奉圣旨招谕平伐山齐寨主谑薛约定夺。今有百眼、左阿、吉谷、各当、各迪等，自以外荒，久欲内附，乞颁圣旨，容许自新。朕嘉其诚，遂俞所奏。今谕尔众咸听朕言，惟尔邻封，率多臣服，自番方而入贡，寻万国以来庭。南顺丹州，北怀金竹，陈蒙烂土，顷已从风，新添葛蛮，久皆款化，咸膺宝命。仍佩金符，赏赉有加，官守如故。尔等如能率众效顺，同仁一视；傥尔迷之不悟，是伊戚之自贻，勉思转祸之言，当体好生之意。”

元贞二年六月，平伐邻界，平珠泸洞寨主王二原、谢鸡公、韦巴郎、杨义等十八处等官来云南省告降。行省差官入洞抚谕。至大德元年四月，平珠洞宿家、沙家二族赍进呈礼物，出洞道经新添葛蛮宋氏之村头水底寨，宋氏怒二族不由己以降，乃遣土都云长官落冒率众遮道，夺进物。二族逃散，破劫韦巴郎寨。五月，宋氏复令平浪巡检歌阳濯龙与其下大洞李巴、林竹哥等率木栳六十余人劫平珠洞蛮官足万金。婆南大寨逼使背云南之命从己求降，不从。濯龙掠去足万金从人足万雷等。及进献方物，实招到平林独山州摇和洞唐开、珠罗等处八百四十四寨民五万余。朝廷立长官司以统之，而以蛮妇阿初充长官。

大德二年四月，八番桑拓蛮王二万、马虫等叛，杀巡检。三万寻出降。马虫聚七千余人陷平包寨，围重奥寨，又与叛猫、犵狫、必际等结连瓮槐、丫江等处猫人作乱。三年，命湖广平章刘国杰征之。四年，正月，猫桑柘遣所部文何持竹契长刀及方物来降。潘州宣慰司以为蛮苟逃禽戮，亦须招抚。而黄平府亦上言，桑柘附近之重奥、必际、都阵、犵狫、必梅等二十二寨刻契来降。七月，桑柘蛮及思官贼梅金匣、播州杨金万、必梅寨王娘报等三百余寨皆降。五年六月，八番宣慰使言，党兀自降至今八年，不供赋役，所部娘祖、大盘、小盘、白定、白药等蛮，先结连平伐蛮，叛劫先宗寨，围吴卜弄寨。射猫民阿羊、金坝皆死。宫军捕班夏潘家蛮，党兀遮道，助其拒敌。今年正月又使板桥郎来重陂等寨，猫烧劫百纳寨，宣慰使令马上桥金竹府备之，且以兵讨之。党兀年七十九，老不能出，遣其寨主的拗及子党寨的沙、勇强寨的福三人出降。的拗等又与党幼鬼寨主陈醒、朱盖寨主楼地之弟杨八、小盘寨主腾香等共誓不叛。至大二年三月，八番蛮割和寨主{公口}皱、谷霞寨主洛骠剌客寨洛卜傍、吾狂寨的捣、谷浪寨只验皆降，诣阙朝觐。三年，八番玩西猫蛮阿马害作乱，诏捕之。四年春，阿马与其洛罗、洛登、各替及胁从蛮官卜制头之子哥暮出降。至治二年六月，八番蛮官闭罗茧与其属十岩仇杀。七月，百眼佐等处蛮夷长官司言，康佐寨主老康纠合谷耸寨主恰信等杀巡检王忠，拘长官洛邦，又杀土官蒙卜郎作乱。宣慰使发官兵讨之。三年正月，八番呈周寨主韦光正等杀牛祭天，立盟归降，自言有地三千里，九十八寨，系畅黄五种人氏，二万一千五百余房。光一等二十三人领之，愿岁出土布二千五百匹为租入。

田万顷，泊崖洞蛮酋也，其地界辰、澧二州，至元末内附，以其地为施溶州。万顷为知州，未几，扇诱诸蛮与楠木洞酋孟再师、桑木溪洞酋鲁万丑等同叛。成宗即位，遣行省平章政事刘国杰讨之，辰、澧二州总管府供给馈饷。上均州副万户田兴祖谙习蛮洞地里，国杰命绘图以进，使部将唆木兰、万户阔脱、忽都、海牙、拜蓝、冯继祖从澧州武口进兵，自率万户别里哥、不花、朵落儿、田兴祖从会溪施溶口进兵。是年十二月，破泊崖、楠木诸洞，获万顷、再师等，斩于军门。元贞元年二月，振旅而归，留兴祖搜捕余党。二年春，鲁万丑降。

宋隆济，雍真葛蛮土官也，大德五年叛。初，朝廷诏湖广、云南兵二万征八百媳妇，湖广兵命左丞刘深等领之，取道顺元番进讨。令云南左丞月忽乃招答剌罕军入境调用。命新添葛蛮军民宣慰使自琅诩驿经平垷蛮峡，至顺元、哝耸等寨，斟酌日程分六处安营，备馈运丁夫马匹，俟月忽乃至点视。而雍真葛蛮、乖西等部当出丁夫马百匹。文书至，隆济乃言：“猫人、犵狫谓官欲髡其发，印其面上，送军三四年不返，宁死不往。虽就寨见杀可也。以此观之，夫不可差。”同官雍真总管府达鲁花赤也里千曰：“然则起尔宋氏尽行。”隆济曰：“吾往诉之宣慰司。”遂行。六月，隆济构木娄等族作乱。其侄腊月、宋六分、靳斤等告也里千使为备。也里千遂避于底窝杨黄寨。明日，隆济率腊月弟不奴部家童农、洛中、段剌、答洛、忙中等五百人攻杨黄寨，烧雍真总管廨舍。奴都保、葛海又报隆济以一仇，二天与阿昔长官为号，纠其同叛。又有紫江贼助兵四千，破杨黄寨。也里千走，掠去总管府印。杀也里千奴阿麻、妻忙葛农等。是日，龙骨长官阿都麻杀生祭鬼，誓众应隆济，亦谓官拘壮士，黔面髡发，充军或杀虏我家，亦不可知，宁死不离此土。又胁底窝总管龙郎与古龙、马阿都所部不这、罗鬼、阿开、阿娇等。犵狫抵阿寨，拒落邦劄佐长官司止十里，声言欲攻劄佐，遂破底窝寨，又欲攻陇儿寨。自贵州至新添界哝耸陂，北至播州界刀项路及卜邓加鹤鸣等站，皆被焚劫。又遣中火、紫江、笃猫胁巡检同叛。寻攻贵州，杀散普定龙里守令军，烧官粮，杀张知州。七月，梁王下令湖广、云南、四川三省会兵讨捕。八月，云南平章床兀儿入顺元与贼战，数败之。时水西、水东蛮俱叛，床兀儿遣人招水西士官之妻蛇节，不出。蛮人洛暮报云，者阿泡言蛇节已反，统青衣军围贵州甚急。十一月，诏宋隆济妄说惊扰事端，纠合蛇节及罗鬼酋长阿合女雠相扇作乱，特遣湖广行省平章政事刘二拔都、指挥使也先忽都鲁率兵，及思播宣慰赛因不花等土兵，与四川、云南省分道并进，别敕梁王率兵进讨。悔罪来归者，复其官爵，能杀贼酋或擒献者赏，执迷不悛者杀无赦。一切事宜并从刘二拔都等区处。初，官军调人夫马匹，亦奚卜薛之子毙日人马不辨，官锁其项。毙日耻忿，与隆济议纠合阿八、阿纳、许波、泥帖等反。乌撒总管那由言，尔兵若破贵州鸭池之事容易，我将图之。遣其族阿雄、阿行、头佐助兵。至是，贼益滋蔓。行省令土官普利买马助军。普利称军马价不用蚆，非金不可，观望不肯进。是月，土官鸟犀叛。行省讨之，败走禄丰寨，劫梁王位下财蚆。

六年正月，官军以隆济九次攻贵州，粮尽退还，贼邀于花猫、牛埸、二箐及长脚、木狫，截万溪山、桫木、南箐、铁门关、沙树猫、北箐，杀伤甚众，掠去行装文卷。时江头、江尾、和泥等二十四寨、龙冯蹄一十八村皆叛。二月，四川宣慰使汪惟勤与湖广平章会兵播州。三月，至打鼓寨南木爪坝遇贼阿毡，败之。九月，刘平章使土官侠者潜刺杀阿泡。蛇节驻兵折剌危木，以待官军。十月，蛇节败，遁去，陕西兵败芒部叛蛮鬼旺、纳济等，与云南湖广军合，过泊飞关，追蛇节。七年正月，刘平章至阿加寨，追及蛇节。二月，蛇节出降，党曲捧、阿暮等四十余人皆出。诏斩蛇节及曲捧、阿暮等。寻擒斩宋隆济，惟金竹贼月下、卜兰遁去。

广西上下江诸蛮。至元十三年，知来安军李潍屏、知来安军兼知冻州事岑从义降。十五年，田州、上隆州、下隆州、武隆州、兼州、黄汉枻、思恩州、八中、温闰寨、频洞、计洞、湪洞、在洞、上下雷洞、上下影洞皆降。十七年，广州海港贼霍公明、苏俄细、麦婴上等杀招讨马应麟。捕斩之。

大德七年四月，藤州大任洞贼黄德宁杀牛犬祭兵僭号，造妖言劫掠，伪称皇帝李龙神，定国公黄佐，丞相黄德宁，立国公皇罗荣，开国飞童黄京夫，王朝化民衙主黄汝妙，六部尚书潘罡玉精，光禄大夫兼管生民殿前大尉彭元吉，殿前引兵斩斫使莫道名。都统干太师黄劝贼设醮筵，门首横写大字牌曰“建庆贺新君登极太平道埸醮筵”，呼万岁。又曰：“愿我皇帝早登九五之位。”四月九日，以黑漆木椅为亭屋，持兵张旗帜鸣金鼓，至巫烈山迎李龙神，进银庆贺。德宁家有大字黄纸神牌，写上“祝新君李万岁”。其晓民榜示曰：“照会穹庭，发下宝物，付李皇帝掌握，日后统九五之位，运半千之庆，统成一天。今李皇帝编排得力，得衙主差一十八司，及府额六百十四军州、七十余县后，安天之日，命令衣冠、圭、简、靴、帽、杀活杖、玉玺计七事，给付李皇帝掌管。今十分之民七分不信，三分须信。五月轻差兵车收不信中民，一千之数尚虑累及信民。今发晓民榜一道，付右蛮衙晓示信民，至日兵马行令，有诰者免罪，无诰者定行诛戮。玉印朱文，预先榜示，故榜，并令知悉。”九年四月日，榜封民仓帖云：“逆民禾仓德宁，又名万顷，与父璋信先曾叛逆出降，有司谓其三代为寇，六次叛伏，今不可赦。”寻皆捕获伏诛。

八年，都窝洞贼叛。至大二年，常丰洞蛮大弟什用纠集洗王、不鬼、散毛等洞蛮劫掠永宁之阿那禾寨。延祐二年，靖江古县罗蛮洞袴贼劫掠烧架阁库文卷，纵狱囚。四年，招出袴人赵筼、十七、潘筼等，杀获石仓团、侯重用，及秀秀岭头团、白团、提江团、淋背团、领豚团等贼，重用能祭雷雨通阴阳，至是就禽十年十一月，左州黄郎君劫掠筜查村。至治元年，太平路贼赵郎陈叛，屯粘村。二年，广西宣慰使燕牵言：“袴族非一，生于深山穷谷者谓之生猺，野处巢居，刀耕火种，采山射兽，以资口腹，标枪药弩，动辄杀人。其杂处近民者曰熟猺，稍知生理，亦不出赋。又有撞猺，则号为兵官，守隘通道，于官有用。自宋象州王太守始募熟猺官供田牛，以供此役，至今因之。为今之计，莫若置熟猺与撞猺并为撞户，分地遏贼为便。”从之。

黄圣许，上思州知州。至元二十九年，圣许反，聚二万人，断道路结援交趾，借兵攻邕州。遣副枢程鹏飞讨之。圣许败，率三十人奔交趾。既而复至边地攻劫。三十一年，同知两江宣慰司事杨兀鲁台上言，能不用兵招降圣许，从之。八月，圣许劫帮团长山隘，又与交趾兴道王结婚。未几，诏赦圣许罪，许其自新。圣许经一月不肯出。复以二万人讨之。时贼屯上思州那答栅、三忒栅、细良栅、石佛栅、那结栅、那次栅等处。杨兀鲁台上言：“圣许两招不出，令子志宝同大小头目一千余人来言，圣许曾对天陈誓，不肯出官。赍到降状称，杨兀鲁台赍圣旨来招，岂不欣悦，望北谢恩外，圣许虽有誓不出，实愿投降，当令儿孙头目出官，圣许还本州招集逃户复业。”行省以圣许不出，依前进讨。三月十九日，圣许生日，坐草房正厅，紫罗盘领衫、裹布金带，据银交椅，上悬朱漆金字阙碑，参贺人三呼万岁。明年正月，圣许驻上牙六罗茅山林。既而兵败，自兜半山走交趾亨村晚梦。久之，闻官军回，复还，由旁村至峙细潜居。官军约十月一日会合进讨，圣许败。获其妻女。

大德元年二月，圣许遣其子志宝赍状赴广西两江道宣慰司，出而赴阙。寻诏圣许朝京师。圣许不肯，挟志宝走交趾万宁寨。志宝不听，逃回诉于官。六年，圣许复回故地，居凤凤旧巢，攻团诺屯、仙洞屯。既而又使人来告降，且乞还其所虏之妾。朝廷羁縻之。延祐元年正月，圣许陷忠州，杀黄知州等。六年，圣许族人黄万山、万松寿攻古能村、戈村，劫杀归龙团皮零洞。至治三年，圣许婿黄县官攻劫邕州渠乐墟。后不知所终。

岑毅，镇安州镇抚。至元十八年举兵反，与特磨道农十贵书曰：“设有达达军马来起差税，吾与尔皆一家之人，围裹战杀，实不愿作大元百姓。”于是放兵攻劫，杀顺安州李显祖。官军讨之，出降。大德十一年，左江来安路总管洞兵万户岑雄作乱，杀其侄世杰。

延祐七年，来安总管岑世兴反。十二月十七日，烧田州上林县那齐村。明年二月，杀怀德知州凌顺武，夺州印。又攻那带县。世兴寻出降，称洞溪事体与内郡不同，自唐宋互相仇杀，并不曾杀官军、侵省地。广西道又上言：“世兴尝杀兼州知州黄克仁，分食其尸。”世兴，雄之子也。

海北海南诸蛮。至元二十八年，琼州安抚使陈仲达上言，乞招生熟二黎，许之。招到本州生黎大踢、小踢、端赵、麻山等四洞王氏平等出降。皇庆二年，黎贼王奴欧等反，伪称平章元帅，焚劫百姓。三年正月，奴欧等降，刻箭誓不复乱。使之归业。然罗袄等处兵未散。延祐二年十二月二十三日，黎盗百余人入横州永淳县，杀达鲁花赤，伤县尉，走宾州古辣村。至治元年九月，黎贼犯茶洞，烧民居。二年七月，黎人王火烧攻劫百姓，捕获其党蒙<毛生>、甘佛龙、彭瘦等。火烧劫狱夺去，又陷南偏洞寨，杀夯采等。

四川溪洞诸蛮。至元十四年五月，降旨付西川诸蛮夷部宣慰使昝顺，使招思州田景贤、泸州可南番蛮王阿永、叙州筠连、謄串、豕鹅、昔霞等处诸族蛮夷。十五年，叙州剥骨蛮杀使者。十七年六月，施州市备、大盘、散毛等洞溪纳款。十九年，发都掌、阿永等民为兵征答马剌。都掌等上言：“宋时未尝佥军，乞以马牛助军需。”从之。未几，征亦奚卜薛起军，酋长阿峻等亦不从命。二十二年正月，讨降又巴耸农洞诸蛮。三十年十月，西川行枢密院奉诏征铁州、茂州、汝州西番蛮夷，其杀戮降下者必力溪等十五寨，其寨酋曰：牛特、蛇必、乌麦、蒲雪韦吠、舍具、得轮、只禅、非曰、东非、勾巴等也。其未附者西番蚁磨、嬲成、独秦、强獐彻垓、颜苏、五则、客客昔多、坡必力、兀剌、新而元、立山等也。

六年，陕西平章也速答儿奉命讨顺元、罗鬼、乌撒、乌蒙、东川、芒部叛蛮。九月，也速答儿自叙州庆符直冲矣娘州，乌严参政阿答赤自长宁直冲芒部，降者十有八九。回军就粮，至永宁，阿永蛮雄挫藏八番反蛮蛇节部曲阿毡及其妻折射折利，及芒部纳即弟卧蹈故于七年二月反于赤水河。也速答儿就讨之，射死阿毡，夺其金裹甲，镬子枪，九战得出叛境。闰五月，雄挫妻苏池与招降官蔡闰文字一纸，略曰：“阿其阿卑赍得榜文，我住在山箐，别无同伴蛮官。我自来不管官事。顺元结连诸夷作乱，差人邀我同叛，我虽是亲戚，不曾听信。”又言：“听得羿子杀讫使臣，不是蛮官本情。我亲去单洛具与众蛮官报知，然后出来军中，再令闰往招雄挫。”六月，遣阿加阿抱持文字来，大意谓我不反，使臣贪婪所致。十四日雄挫遣牌头阿底下夷人阿大递文字降陕西省右丞，而称病不出，但令永宁路同知阿况之子委界赴官，盖其叔父也。又与必能阿模同行。朝廷必欲令雄挫入朝，移文行省，不出则进讨。十一月，雄挫呈择二十四日起程，续又呈再择十二月初三日狗日出部，二十四到鲁槽，与其部曲他阿把事头目各者末末等二十九人赴京都，赏衣服、弓矢、鞍辔放回。

至大元年二月，大弟什用集洗王、不鬼、散毛等洞兵侵者等洞，既而出降。遣墨施什用、答昃什用赴阙。五月，归州巴东县唐伯圭言：“十七洞之众，惟容米洞、罔告洞、抽拦洞有壮土兵一千，余皆不足惧也。若官军讨之，可分四道：其一自红钞寨直趋容米、玩珍、昧惹、卸加、阿惹、石驴等洞；其一从苦竹寨抵桑厨、上桑厨、抽拦洞；其一由绍庆至挲摩、大科、阳蔓师、大翁迦洞，其一征又巴洞大弟什用洞兵接应。如此可平。”行省上其事，不报。

至治二年，散毛洞大望什用劫掠黔江县五里荒。三年五月，顺元洪番安抚劫掠卜哥所管寨民。




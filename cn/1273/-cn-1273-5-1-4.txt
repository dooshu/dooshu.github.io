继而有师命　文英社第一名


观师命之有，大贤所不料也。夫非有师命，则见王后亦其暂耳。胡为即继之师命也，非孟子所未料其有乎？且国家有兵旅之事，受禄者所以不愿其有也，而不受禄者亦正不愿其有。且不料其有，乃不愿其有者，而竟有不料其有者而旋有，岂真行旅之事多艰乎？何席不暇暖之秋，曾几何时，而又为命将出师之日也！退而思去而罔不受王之禄，是处者亦其暂耳，然吾正不能不观于其继也。使其晏安无事，烽火不致宵惊，则其客驾犹淹，而我意得伸，时事无虞其间阻，何致骊驹不唱？而留客者方谓“关山尚我马，何事独南征”也，使其行旅无艰，刁斗不闻夜警，则即征车未驾，而少安毋躁，行止犹出于从容，何致班加马有声而款宾者？且谓“带甲满天地，漫劳君远行”也，而何意警报频闻也？而何意羽书忽驰也？而何意荷戈者竟保境也？而何意授甲者皆登陴也？是有命矣，有师命矣，见王者岂料继而有此哉！其君方庙堂集议，慷慨誓师，而更愿前席儒生冀得相对陈筹，庶韬略素谙为鹳无忧乎！善阵其相，方帷幄成谋，仓皇御敌，而凡属诸侯宾客更且未容出境，庶兵机不泄、多鱼不致，而漏师停骖者几何日矣？而关山难越，忽闻兵令之森严。使当日一命受君恩，当必有奉命而鞠躬尽瘁者，而岂料羁旅在临淄，竟为干戈所阻也？则此因念为，而道途之梗可想已，接席者几何时矣？而壁垒方周旋，见军书之旁午，使当时万钟隆厚实当，必有奔命而国尔忘家者，而岂料游踪停即墨，竟为锋镝所稽也？此则转念为，而时势之艰如见已，而谓于此犹可请乎？是以久于齐也。

原评：起比反排，颇饶韵致；中比对面，重勘下局；后比旁面，轻敲下句。竟体照下而不侵下，恰是五字题文。






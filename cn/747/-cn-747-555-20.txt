○送幽州李端公序

元年，今相国李公为吏部员外郎，愈尝与偕朝，道语幽州司徒公之贤，曰：“某前年被诏告礼幽州，入其地，迓劳之使里至，每进益恭。及郊，司徒公红未首、华、握刀，左右杂佩，弓长服，矢插房，俯立迎道左。某礼辞曰：‘公，天子之宰，礼不可如是。’及府，又以其服即事。某又曰：‘公，三公，不可以将服承命。’卒不得辞。上堂即客阶，座必东向。”愈曰：“国家失太平，于今六十年矣。夫十日十二子相配，数穷六十，其将复平，平必自幽州始，乱之所出也。今天子大圣，司徒公勤于礼，庶几帅先河南北之将，来觐奉职，如开元时乎！”李公曰：“然。”今李公既朝夕左右，必数数为上言，元年之言殆合矣。端公岁时来寿其亲东都，东都之大夫士，莫不拜于门。其为人佐甚忠，意欲司徒公功名流千万岁。请以愈言为使归之献。


○赠王茂元司徒制

敕：昔许穆公身殁於师，赠以侯服，王事加等，《春秋》所书。言念劳臣，终於踞，举兹盛典，用峻彝章。王茂元幼则服儒，长能习吏，晚为边将，颇振军声。近者元戎启行，大旆临境，誓陟羊肠之险，宁辞马之革劳，来必挫锋，去者夺魄，挑战孤垒，自揭高旌，坐观火之蓬，方解迎刃之竹，必当樽俎制胜，枕席还师，势如风霆，功在刻漏。遽婴沉痼，莫展良图，伏波之壮志不衰，吕蒙之疗护无及，日未回於三舍，星已旋於再周，列诸葛之鼓旗，徐驱而返，阅祭遵之车骑，悼往则深。亦既闻其绥复，是宜加於衮敛。勉尔群帅，知予报功。


162　子華子程本爲鬼谷子師　子華子詞艱理淺　朱子論子華子非古書


程子，見家語致思篇。子華子，見莊子讓王篇。近有子華子之書，謂程本字子華，即孔子傾蓋而語者。後序謂鬼谷子之師。水心葉適，字正則，水心其號也。銘鞏仲至，全云：「名豐，東萊弟子。」所謂程子，即此書也。朱文公讀子華子漫記謂：「詞艱而理淺，近世巧於模擬者所爲，決非先秦古書。」

【集證】玉海五十三：「書目儒家子華子十卷。載劉向校録序曰：『向所校讐中外書，子華子凡二十四篇，以相校除複重十四篇〔一〕，定著十篇。』又曰：『子華子，程氏，名本，字子華，晉人也。善持論，聚徒著書，自號程子。』」

【元圻案】莊子讓王篇：「韓、魏相與争侵地。子華子見昭僖侯，昭僖侯有憂色。」〇朱子曰：「此子華子者，計必一能文之士所作。如論河圖之二與四抱九而上躋，六與八蹈一而下沈，五居其中，據三持七，巧亦甚矣。惟甚巧，所以知其非古書也。又以洛書爲河圖，亦仍劉牧之謬。或云王銍性之、姚寬令威多作僞書，二人皆居越中，恐出其手，然又恐非其所能及。觀其書與前後三序，皆一手文字。前一篇託爲劉向，而殊不類向他書。後二篇乃無名氏、歲月，而皆託爲之號，類若世之匿名書者。至其首篇風輪水樞之云，正是並緣釋氏之説。其卒章宗君二祥蒲璧等事〔二〕，皆剽剥他書，傅會爲説。其自序出處，又與孔叢子載子順事略相似。又言有大造於趙宗者，即指程嬰而言。以左傳考之，趙朔既死，其家内亂，朔之諸弟，或放或死，而朔之妻乃晉君之女，故武從其母，畜於公宫，安得所謂大夫屠岸賈者，興兵以滅趙氏，而嬰與杵臼以死衞之哉！且其曰有大造者，又吕相絶秦語，其不足信甚明！」〇晁公武曰：「藝文志不録子華子書，觀其文辭，近世依託爲之。」〇葉正則鞏仲至墓銘曰：「聞於程子，天地之生材，甚愛甚惜，必有恡固之心。蔽賢者違天地所恡固，使之氣沮志奪，怫然而怒，聚爲陰陽之罰，則其人『雖大必折，雖炎必撲，荒落而類，圮敗而族〔三〕』。激哉是言也！」〇日知録：「莊子所云子華子，乃韓昭釐侯時人。按史記年表，韓昭侯元年上距孔子之卒凡二百二十一年，其非孔子所見之程子明甚。」

〔一〕「四」，原作「三」，據四庫本玉海卷五三藝文諸子改。

〔二〕「璧」，原作「壁」，據四庫本晦庵集卷七一雜著偶讀謾記改。

〔三〕「族」，原作「辱」，據四庫本水心集卷二二鞏仲至墓誌銘改。






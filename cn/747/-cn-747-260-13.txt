○徐有功论邱神鼎罪议

邱鼎反逆夙蕴，包藏非一涂，岂唯今日？虺贞荆河作逆之岁，於时秩满神泉，准其家在西京，旋即合归本舍。为与虺贞相应，纡道水下嘉州，更至荆、襄，路过淹留，遂经一岁。当闻荆州河起逆，星夜即向唐州荆河界首，於悬泉馆遂共男俱作黑褐袄子，拟充战服，即明事相应接。及闻贞败，星夜走来神都，即将袄子布施天宫寺。明知元来所造，缘反合杀，况又圣泽哀矜，重令来中丞推覆，追奴问鼎，勘案逾明，论其本愆，辜当万死。徐丞内纵奸慝，外诈平反，奉敕令推反人得实，宁敢隐默者。


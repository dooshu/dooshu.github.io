167　易緯辨終備詮八卦精言


易緯辨終備曰：「煌煌之燿，乾爲之綱。合凝之類，坤握其方。雄雌呿吟，六節摇通。萬物孳甲，日營始東。」六節，蓋謂六子。日營始東，震也。

【三箋方心醰粹然云】呿，音區，張口也。

【元圻案】四庫全書總目易類：「易緯辨終備，一作辨中備，馬氏經籍志稱爲鄭康成注，而著録者一卷，今永樂大典所載僅寥寥數十言，已非完本。」






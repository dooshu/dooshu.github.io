【汲县长老为崔瑗歌】

〖崔氏有传曰：崔瑗为汲令。开沟造稻田。泻卤之地更为沃壤。民赖其利。长老歌之。〗

上天降神明。（《御览》或作天降神明君。）锡我仁慈（《御览》或作慈仁。）父。临民（《御览》或作人。）布德泽。恩惠施以序。穿沟广溉灌。决渠作甘雨。（○《御览》二百六十八引崔氏家传、四百六十五引崔鸿崔氏家传。《诗纪》八作崔瑗歌。）


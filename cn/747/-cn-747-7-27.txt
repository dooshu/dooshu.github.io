○克高丽白岩城诏

上天之道，先德而后刑；王者之师，有征而无战。是以炎农翦暴，夙沙自缚其君；元德一兴，有苗不固其险。朕劳神济物，用百姓而为心；则天宏化，环四海而开宇。义非获已，繇是举兵，每蓄哀矜，深存宥罪。自济辽水，先令告喻，而盖牟不革其面，辽东犹抗其斧。既触天网，遂纵兵锋，未展鹰扬，已皆鱼烂。朕乃鼓行乘胜，师次白岩，凶徒相率，登陴拒守。因山构垒，仰切浮云；萦涧疏隍，下临无景。妖氛蝟聚，如凭剑阁之深；同恶鸱张。若负洞庭之险。乃命行军大总管英国公勣等，统咀彘冠鸡之将，率挈鼋斩蛟之士，石发甚於星霣，楼毁同於山坏。朕悯彼同焚，情深恻隐，乃亲御八骏，幸敕三军。贼既倒县，方思转祸。积甲齐於熊耳，获庾方於海陵。建十州之旗，各复於桑梓；反三韩之士，不易於农肆。焚榇锡爵，驱驰辽浿之间；凿井耕田，编列弁辰之野。古人有言曰：“全国为上”，盖斯之谓焉。又燕碣土风，素多霖霔。轩皇遭召雨之寇，晋后苦涌水之灾。自朕出师，上灵幽赞，旭日澄霭，肤云辍阴。所指未有坚城，所向乃无完阵。天道人事，义等合符，穷穴倾巢，庶将非远。宜以大庆，颁示普天。


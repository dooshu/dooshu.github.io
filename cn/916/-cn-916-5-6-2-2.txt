【答颜延年诗】

长卿冠华阳。仲连擅海阴。□璋既文府。精理亦道心。君子耸高驾。尘轨实为林。崇情符远迹。清气溢素襟。结游略年义。笃顾弃浮沉。寒荣共偃曝。（六臣本《文选》注云。五臣作暴。）春酝时献斟。聿来岁序暄。轻云出东岑。麦垄多秀色。杨园流好音。欢此乘日暇。忽忘逝景侵。幽衷何用慰。翰墨久谣吟。栖凤难为条。淑贶非所临。诵以永（六臣本《文选》注云。五臣作咏。《诗纪》云。一作咏。）周旋。匣以代兼金。（○《文选》二十六。《诗纪》五十三。）


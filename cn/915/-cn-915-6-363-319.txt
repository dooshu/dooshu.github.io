○答舅母书



元方春秋始富，德业亦隆，弘道博文，才质兼备，冀志与时畅，荣耀当年，岂意一朝，冥然长往。元方冲幼，过庭莫闻，圣善明训，业成三徙，亦既冠婚，双誉允集，庶几偕老，色养膝下。而殃厉横流，艰祸仍遘，媛姊倾逝，宗模永绝，市方玄华，并夭戚年，岂虑岂图，祸降弥酷，良才夭于始立，崇基殒于一匮，仰痛殄灭，俯悼二弟，斯人斯命，当可柰何。母年逾耳顺，备经百罹，一纪之中，四遘至痛，目前廓然，三从靡托，穷悼中发，情驰难处。（《艺文类聚》三十四）




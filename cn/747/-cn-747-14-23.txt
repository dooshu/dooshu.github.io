○册乔师望凉州刺史文

维显庆三年，岁次戊午，十月庚辰朔十一日庚寅，皇帝若曰：於戏！夫恤隐求瘼，义裕於循良；抚众怀边，允资於才干。惟尔正议大夫守凉州都督驸马都尉乔师望，风情敏济，志略明远，夙承荣宠，早预驱驰。仗节秋方，功勤克展，分符朔野，政科伊肃。玉门远控，金城遐阻，人兼北狄，地杂西戎，刺举为难，式遏斯重。是用命尔为使持节八州诸军事凉州刺史，驸马都尉如故。往，钦哉！祗膺典册，勉修尔令德，思效尔忠规。垂清白之风，布广平之化，绝奸宄於亭障，徵讼狱於闾里。嗣其和气之美，革彼贪顽之化。光我王度，可不慎欤！


○蒋知节词

昔有友人论及乾隆中诗人，推袁、蒋、赵为三大家，顾毁誉各半，迄无定评。姚君春木在座，言随园出入诚斋、放翁二家，而善於变化。藏园以山谷为宗，而排过之。瓯北学苏而离形脱貌，独出心裁。其气概皆足牢宠一切，惟去唐音尚远。少陵云：“老去渐於诗律细”，细之一字，概似未闻。盖未能敛才就范，是故能诗而不能词。余於诗无所解，未敢置喙，然博雅敏给如三家，後人正未易及。心太史颇以工词称，惜所著铜弦词，时杂以诗句曲句，王氏词综选三阕而已。其嗣君秋竹广文［知节］词独清妙，吴兰雪香苏山馆集中，附其体牛坳吹笛图洞仙歌云：“谁家牧子，下斜阳樵径。短笛声清四山应。任吹来天籁，略带宫商，浑不减、五月落梅风韵。知音桓子野，倾耳风前，一样青云动幽兴。悬簿遍高门，挟瑟吹竽，难陶写、骚人情性。便白石南山甯生歌，也不令斯时，溷人清听。”可谓别具妙心，自饶雅韵。


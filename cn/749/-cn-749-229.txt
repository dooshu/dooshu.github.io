李光


光字泰发，上虞人。元丰元年（1078）生。徽宗崇宁五年（1106）进士。知常熟县。钦宗受禅，擢右司谏。高宗绍兴元年（1131），擢吏部侍郎，历官至参知政事。忤秦桧意乞去，改提举洞霄宫。再谪至昌化军。桧死，复朝奉大夫，二十九年（1159）还至江州卒，年八十二。谥庄简。有庄简集。

水调歌头

丞相李公伯纪寄示水调一阕，咏叹李太

白，词采秀髮。然予于太白窃有恨焉，因以

陶渊明为答，盖有激云耳

元亮赋归去，富贵比浮云。常于闹里，端的认得主和宾。肯羡当年轩冕，时引壶觞独酌，一笑落冠巾。园圃日成趣，桃李几番春。

挹清风，追往躅，事如新。遗编讽咏，敛衽千载友斯人。君爱谪仙风调，我恨楼船迫胁，终污永王璘。何似北窗下，寂寞可栖神。

又

过桐江，经严濑，慨然有感。予方力丐

宫祠，有终焉之志，因和致道水调歌头，呈

子我、行简

兵气暗吴楚，江汉久凄凉。当年俊杰安在，酌酒酹严光。南顾豺狼吞噬，北望中原板荡，矫首讯穹苍。归去谢宾友，客路饱风霜。

闭柴扉，窥千载，考三皇。兰亭胜处，依旧流水绕修篁。傍有湖光千顷，时泛扁舟一叶，啸傲水云乡。寄语骑鲸客，何事返南荒。

又

清明俯近，感叹偶成，寄子贱舍人

自笑客行久，新火起新烟。园林春半风暖，花落柳飞绵。坐想稽山佳处，贺老门前湖水，欹侧钓鱼船。何事成淹泊，流转海南边。

水中影，镜中像，慢流连。此心未住，赢得忧患苦相缠。行尽荒烟蛮瘴，深入维那境界，参透祖师禅。宴坐超三际，潇洒任吾年。

又

昌化郡长桥词

昌化郡城之北，长桥跨江，风月之夕，气象

甚胜。庚午八月望夜，士友悉赴郡会。杖策独

游，颇怀平生故人，作水调歌以自释。予自长

年，粗闻养生之术。放逐以来，又得司马子微叙

王屋山清虚洞所刻坐忘论一编，因得专意宴坐，

心息相依。虽不敢仰希乔松之寿，度未即死，庶有会合之期。

独步长桥上，今夕是中秋。群黎怪我何事，流转古儋州。风定潮平如练，云散月明如昼，孤兴在扁舟。笑尽一杯酒，水调杂蛮讴。

少年场，金兰契，尽白头。相望万里，悲我已是十年流。晚遇玉霄仙子，授我王屋奇书，归路指蓬丘。不用乘风御，八极可神游。

南歌子

重九日宴琼台

佳节多离恨，难逢笑口开。使君携客上层台。不用篱边凝望、白衣来。

且看花经眼，休辞酒满杯。玉人低唱管弦催。归去琐窗无梦、月徘徊。

又

民先兄寄野花数枝，状似蓼而丛生。夜

置几案，幽香袭人，戏成一阕

南圃秋香过，东篱菊未英。蓼花无数满寒汀。中有一枝纤软、吐微馨。

被冷沉烟细，灯青梦水成。皎如明月入窗棂。天女维摩相对、两忘情。

临江仙

甲子中秋微雨，闻施君家宴，戏赠

画栋朱楼凌缥缈，全家住在层城。中秋风露助凄清。香凝燕寝，遮莫下帘旌。

佳节喜逢今夕月，后房重按新声。姮娥端解妒娉婷。微云点缀，不放十分明。

减字木兰花

客赠梅花一枝，香色奇绝，为赋此词

芳心一点。瘴雾难侵尘不染。

冷澹谁看。月转霜林怯夜寒。

一枝孤静。梦破小窗曾记省。

烛影参差。脉脉还如背立时。

念奴娇

符昌言写寄朱胡梅词，酬唱语皆不凡，

因次其韵

榕林叶暗，见一枝独放，霜华争白。写我精神惟赖有，潇洒西湖词客。玉骨清羸，冰容冷落，似恨关山隔。蛮烟侵妒，未应减动肌雪。

幽梦时绕芳枝，夜寒谁见我，身为蝴蝶。抱蕊窥丛惊睡觉，窗影横斜和月。谢馆池边，松风亭下，忍使香消歇。多情饶恨，算应天解磨折。

汉宫春

琼台元夕次太守韵

危阁临流，渺沧波万顷，涌出冰轮。星河澹澹，天衢迥绝纤尘。琼楼玉馆，遍人间、水月精神。□□□，清江瘴海，乘流处处分身。

邦侯盛集佳宾。有香风缥缈，和气氤氲。华灯耀添绮席，笑语烘春窥帘映牖，看素娥、偏顾幽人。空怅望，通明观阙，遥瞻一朵红云。

鹧鸪天

逢时使君出示所作送春佳词，引楚襄事，

因次其韵

踏舞贪看赤脚娘。

送春春去莫悲伤。

飞花逐水归何处，

落絮沾泥不解狂。

都是醉，任飞扬。

百年三万六千场。

使君亲按新歌舞，

魂梦相逢笑楚襄。

武陵春

陈逢时置酒宾宴堂，仍携爱姬。晚值雨

作。见示佳词，辄次韵

漠漠春阴人似雾，那用绣帘垂。

不道持杯是阿谁。须拚倒金罍。

人世浑如天上月，离合比盈亏。

冒雨须来带雨归。神女解相随。

渔家傲

予顷在琼山，见桃李甚盛，但腊月已开

尽，三春未尝见桃花，每以为恨。今岁寓昌

江，二月三日与客游黎氏园，偶见桃花一

枝。羊君荆华折以见赠，恍然如逢故人。归

插净瓶中，累日不凋。予既作二小诗，同行

皆属和。忽忆吾乡桃花坞之盛，每至花发，

乡中人多醵会往游。醉后歌呼，今岂复得，

缅怀畴昔，不无感叹，因成长短句，寄商

叟、德矩二友。若悟此空花，即不复以存没

介怀也

海外无寒花发早。一枝不忍簪风帽。归插净瓶花转好。维摩老。年来却被花枝恼。

忽忆故乡花满道。狂歌痛饮俱年少。桃坞花开如野烧，都醉倒。花深往往眠芳草。

水调歌头

罢政东归，十八日晚抵西兴

晚渡呼舟疾，寒日正苍茫。西兴浦口云树，真个是吾乡。闻□蜗庐好在，小圃犹存松菊，三径未全荒。收拾桑榆景，蓑笠换金章。

珥金貂，拥珠履，在岩廊。回头万事何有，一枕梦黄粮。十载人间忧患，赢得萧萧华发，清镜照星霜。醉倒休扶我，身世永相忘。








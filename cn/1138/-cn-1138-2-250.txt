重晤李舒章

其一


漠漠阴风吹草莱，故人悲喜更衔杯。
竞传河朔陈琳檄，谁念江南庾信哀。
避地何如金马署，伤心莫问柏梁台。
蛾眉自昔逢谣诼，嗟尔登高作赋才。


其二


曾向燕山对落晖，重来陵谷已全非。
即看明主无金碗，何事孤臣泣纻衣。
春霭凤凰朝起草，夜深乌鹊绕林飞。
艰难剩有吴钩在，回首江湖事事违。


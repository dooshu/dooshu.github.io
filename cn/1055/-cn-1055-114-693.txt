【与晏元献公〈同叔〉二通】

△一〈庆历七年〉

某启。孟春犹寒，伏惟判府相公尊体动止万福。前急足自府还，伏蒙赐书为报。且承临镇之余，日有林湖闲燕之乐，此乃大君子以道出处之方，而元老明哲所以为国自重之意也。幸甚幸甚。有魏广者，好古守道之士也。其为人外柔而内刚，新以进士及第，为荥阳主簿。今因吏役至府下，非有他求，直以卑贱不能自达，欲一趋门仞而已。伏惟幸赐察焉。不备。某再拜。

△二〈皇六年〉

某叩首。孟春犹寒，伏惟留守相公大学士动止万福。某罪逆不孝，不自死灭，犹存喘息，自齿人曹。近者辄以哀诚，具之号疏。台慈轸恻，怜念孤穷，亟遣府兵，赐以慰答。有以见厚德载物，无所不容；求旧拾遗，虽弊不弃。捧读感涕，不知自已。内惟孤贱，受赐有年，岂独兹时，乃尔忉怛，盖以感激，临纸发于其诚而不能止也。留务清闲，伏惟上为邦家，精调寝膳。下情区区，谨因人还，附以叙谢。某再拜。


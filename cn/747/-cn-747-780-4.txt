○请卢尚书撰故处士姑臧李某志文状

曾祖讳某，皇美原令。祖讳某，皇安阳县尉。父讳某，皇郊社令。处士讳某字某，郊社令第二子也。年十八，能通《五经》，始就乡里赋。会郊社违恙，出大学，还荥山，就养二十馀岁，乃丁家祸，庐於圹侧，日月有制，亻免就变除，遂誓终身不从禄仕。时重表兄博陵崔公戎，表侄新野庾公敬休，平阳之郡等以中外钦风，处在师友，诱从时选，皆坚拒之。益通《五经》，咸著别疏，遗略章句，总会指归。韬光不耀，既成莫出，粗以训诸子弟，不令传於族姻，故时人莫得而知也。注撰之暇，联为赋论歌诗，合数百首，莫不鼓吹经实，根本化源，味醇道正，词古义奥。自弱冠至於梦奠，未尝一为今体诗。小学通石鼓篆，与锺、蔡八分，正楷散隶，咸造其妙。然与人书疏往复，未尝下笔，悉皆口占，惟曾为郊社君造福，於野南书佛经一通，勒於贞石。後摹写稍盛，且非本意，遂以鹿车一乘，载至於香谷佛寺之中，藏诸古篆众经之内。其晦迹隐德，率多此类。

长庆中，来由淮海，涂出徐州。时有人谓徐帅王侍中曰：“李某真处士也。”遂以宾礼延於逆旅，愿枉上介，与为是邦。处士谓徐帅曰：“从公非难，但事人匪易。”长揖不拜，拂衣而归。其词盖讥其崔相国事也。复归荥上，讲道如初。享年四十有三，以太和三年三月二十六日弃代。以其年十月卜葬於荥阳坛山原，望於先域，夫人荥阳郑氏合焉。二男、顼，时甚幼孺，犹子思晦，实尸其礼。

至会昌三年，以风水为患，松楸不立，二子号叫，愿更蓍龟。商隐与仲弟羲叟、再从弟宣岳等亲授经典，教为文章，生徒之中，叨称达者，引进之德，胡宁忘诸？愿襄改卜之礼，敢遗撰美之义！阁下独执文律，首冠明时，顷於篇翰之间，惠以交游之契。窃书遗事，敢请刊铭，冀推族类之恩，用永隐沦之德。伏纸酸哽，十不存一。谨状。


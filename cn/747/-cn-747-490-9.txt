○吴尊师华原露仙馆诗序

世人於逆旅溺丧之中，而村（疑）执胶固，唯仙师吴君，超然悬解，於是有《华原露仙》之作。本於道生，终於物宜，盖顺一气之聚散，随百昌之化生，为疣为赘，为决为溃，委和归根，泊然大观。至於谷神隐景之道，又何可究耶？众君子用徵声诗，师亦继和，是皆遗形达生之言也。或曰：“若师之道，可以坐忘矣。恶用言说涉於名迹耶？”予曰：“《道德》上下经与《内》、《外》《杂》篇，岂非老庄之言耶？终日而尽道，师之心也。彼方以生死为一贯，又何有於名迹哉？”又曰：“既言之可矣，恶用诗之矣？师又泛然而和之，斯皆元同而不囿於物者也。”於是或者退，而鄙夫书之，以冠於群篇云。


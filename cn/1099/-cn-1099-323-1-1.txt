○仰遵明詔恭進九邊圖說以便聖覽事 【 九邊圖說】

職方清吏司案呈、伏覩登極詔書內一欵各處府州縣大小繁簡衝僻難易不同、或逸而得譽、或勞而速謗、既乖陞黜之宜、遂起避趨之巧、士風日壞、吏治不修、吏部通將天下府州縣、逐一品第、定為上中下三等、遇該推陞選補、量才授任、各官考語獎荐、同在優列者、先儘上等府州縣、陞擢行取、次及中等、次及下等、不惟視等以為歲月之遲速。仍視等以為官資之高下。內有才優才短更調者、各就中酌處、其各將官所任地方、兵部亦以邊腹衝緩。分為三等。遇該陞調照此施行。欽此抄奉到部、送司就徑呈堂咨行、各鎮督撫軍門、將所管地方、開具衝緩。仍畫圖貼說、以便查照去後、隨該各鎮陸續開報前來、或繁簡失宜、或該載未盡、又經咨駁、務求允當、往返多時、始獲就緒、本司稽之往牒、參諸堂稿、東起遼左、西盡甘州、每鎮有總圖以統其綱、有分圖以析其目、某為極衝、某為次衝、某為偏僻、某處切近虜巢、某處極為單弱、與夫一鎮之兵馬錢粮數目、無不畢具、誠為簡要、似應恭上御前以備檢閱、不惟思患預防、時廑　聖念、而各鎮之地利險夷、各邊之兵馬多寡、一開卷而　聖心自洞悉矣、許□霍三邊鎮圖每有異同近兵部所刻有屢經考核矣及照先任本部尚書許論先為禮部主事時。曾奏上九邊圖考。嗣後本司主事魏煥亦曾續之。迄今近三十年。邊堡之更置。將領之添設。兵馬之加增夷情之變易。時異勢殊。自有大不同者。合無自今具題之後、仍移文各省督撫、遵照舊例、每年終將建革緣由開報到部、本部隨即更正、庶籌邊之士。不必身履其地自可得聞其詳。而他日經畧疆圉。咸有所憑藉矣。均乞施行等因案呈到部、看得該司所呈一遵詔例、分別衝緩地方、以為推陞將領之具、一為圖說開具山川險易以備　聖明安攘之圖、均係該司職掌要務、且于邊計攸關、相應依擬、臣等謹將前項圖說、實封奏進、伏乞　聖明法宮之暇、少垂　睿覽、庶犬馬微忱、得以少罄于萬一矣、以後每三年一次、修正。悉如該司所擬施行。

遼東鎮圖說

薊鎮圖說

宣府鎮圖說

大同鎮圖說

山西鎮圖說

延綏鎮圖說

寧夏鎮圖說

固原鎮圖說

甘肅鎮圖說

△遼東鎮圖說 【 遼東】

臣等謹按遼東全鎮、延袤千有餘里、北拒諸胡、南扼朝鮮、東控福餘真番之境、實為　神京左臂、自大寧失險、山海以東、橫入虜地、寧前高平諸處一綫之塗、聲援易咀、識者有隱憂焉、南通溟渤、倭警雖稀、而金復葢三衞、僻在海隅、號稱沃壤、三岔河東虜數垂涎故河東惟冬防喫緊也。近奉　詔旨、每值嚴寒、總帥移駐海州、似亦得策、惟河西零竊。剽掠無時。疏通來往將領尚矣。濬路河、增臺圈、防禦之畧、茲其可巳乎、大段遼地丁寡。招垜孔艱。而又徵調頻仍。士馬日耗。欲其利爪牙以衞腹心。不可不為之所也。

△薊鎮圖說 【 薊鎮】

臣等謹按薊鎮、自山海抵居庸、延袤遼濶、國初號稱腹裏、頃緣大寧內徙、宣遼隔絕、沿邊千里、與虜為隣、雖有屬夷駐牧、甘心附虜、每犯內地、輒為嚮導、頻年撫賞、勞費不貲、甚至肆為要挾、悖逆極矣、該鎮素鮮邊警、自古北之潰烽火始達甘泉、嗣是若太平、若墻嶺、若羅漢洞、相繼失守、虜竟得志而去、未一懲創、當軸者、是豈可不深長思哉、所幸層巒疊嶂。天險為固。斬崖湮谷其說不可易巳第將領修守。素習彌縫。監司閱歷。憚于陟降。重闉絕塞。乃至與虜共之。殊可太息。桑土綢繆、棟焚在念、茲非其時耶、此中積獘、未易枚舉、撮其甚者、主兵耗于役占。客兵疲于往來。民兵溺于偷媮。班兵狃于故習。根極要領。選練先焉。然又以議論繁多。莫可措手。嗚呼、不痛除數獘、而欲薊鎮之安、不可得巳、

△宣府鎮圖說 【 宣府】

臣等謹按宣府自東徂西、邊長一千餘里、雄據上谷、藩屏　陵京、譬則身之肩背。室之門戶也。肩背實則腹心安。門戶嚴則堂奧固。其關涉豈細細哉。在昔經畧諸臣。咸謂彼中山川紛糾。地險而狹。分屯建將。倍于他處。號稱易守。自今觀之。乃亦有不盡然者。虜越永寧。則南山之迫切可畏。龍門失守。則金馬之戒備當先。考之往事。若撞道橫嶺之驅。疾如風雨。浮圖紫荊之潰。禍及郊圻。耳目睹記、歷歷可鑒、是豈可以易守言哉。近駐督府于懷來、設專官于本路、防護南山。可謂至矣。并力守南山之說亦似失宣鎮外藩第其間猶有一二可慮者、石?荒砲等處、界在兩鎮。薊宣稍有推諉修設未勉單薄今虜且掠車夷去矣。山後險易。此輩葢稔知之。長慮卻顧。茲其可緩乎。該鎮本色、素稱匱朒、設遇連險。或由居庸取道。或自桑乾通運。皆事勢之不可巳者。然陸路葢嘗行之。桑乾水迅急而濁號小黃河且下多砂石所以通運為難舟運則自蘆溝以達彼中未有能詳其說者其可不為之講求乎。若夫重北路之哨探。扼南渡之要津。虜東犯已得其形。虜深入先據其勝。此又不獨宣鎮之利。尤薊之所必不可無者也。

△大同鎮圖說 【 大同】

臣等謹按大同古雲中地也、西起丫角、東止陽和、邊長六百四十餘里、東北與諸胡連袂、西接套虜、在九邊中稱絕塞焉。　國家于諸邊率建墩列戍。界限夷虜。獨于該鎮。設為大邊二邊。聯絡不巳。得無意哉。閱歲既久、傾圯寖多、虜騎跳梁、巳難控禦、乃又以衝險故棄而不守。雲中之重險盡失。君子有遺恨焉。彼中雖苦虜患、幸無異圖、自奸民丘富輩授以攻城之術、于是雲中四境邊堡、蕭然無復有存焉者、極而至于石州之禍、漸豈可長乎、大邊之外、即為豐州、地多饒沃、先年虜雖駐牧、每遇艸盡、則營帳遠移、乃今築城架屋、東西相望、咸稱板升、其所羣聚者、無非驅掠之民、與夫亡命之輩也、虎噬狼貪、隱憂竊伏、謀國者是豈可無善後之策哉、該鎮之兵、豢養歲久、驕悍日滋、稍不適意、輒相詬譟、甚至交通無忌。與虜為市者。不能禦暴而反以為暴。將焉用之。近年議廣招徠、議申軍令、似亦得制禦之畧、然必故態潛消、大邊漸復、庶可無意外之患、弟狂瀾既潰、障蔽為難、積習相循、轉移豈易、非得壯猷之帥、恐未足以語此也、

△山西鎮圖說 【 山西】

臣等謹按山西自丫角墩起、至老牛灣止、邊長一百餘里、外藉大同以為藩籬、內恃三關以為捍蔽、該鎮邊患、似非所憂也、自嘉靖壬寅歲、虜寇太原、邊禍實自此始。嗣是率數歲一入、蹂躪之慘、雖嘗聞之、而城邑固無恙也。丁卯歲虜始陷石州、受禍之烈、前此未有、何昔所稱為藩籬為捍蔽者、皆不足恃若此哉、該鎮在諸邊稍稱腹裏、每歲列戍、多用民兵、素不見虜、驟聞虜至、咸相顧失色、一隅不支、諸軍瓦解、孰能整師迎敵、以抗方張之虜乎、雖有大同為之藩屏。虜自威遠平虜而下。即抵荍麥川。奔利民堡。或由平刑窺鴈門。一入內地。勢若河决。于此而欲角戰以求勝。顧不難哉。夫將必領兵三千方成營伍、該鎮之兵、素怯懦不可用、而各將所領、多不滿二千、又騎步相兼、非合數營。不可追逐。竢其合而當之虜巳飽所欲矣。矧水泉一帶。皆所必窺之地。而河曲保德。又切隣套虜。嚴冬冰結。呼吸可度、軍士鑿冰之苦。至墮指裂膚。尤為他鎮所無者。烏可謂三晉為內地哉。邇來寧武叛卒、如劉如沈、皆用事虜中、鴟張蠆毒謀逆未巳、實為心膂之患、圖事决策、能不為之慮哉大抵山西諸路。西路為急。中東稍緩。練土兵繕城堡明烽堠、嚴哨探、是為防守至計、若乃扼陽方之口。塞府川之衝。此又守要害之切務。不可不講而圖之也。

△延綏鎮圖說 【 延綏】

臣等謹按延鎮東起黃甫川西止定邊營、邊長地遠、為套虜充斥之地、然自神木迤東。逼近黃河。難通大舉。神木迤西。直至石澇乾溝等處。環遶千五百里。雖有二邊、傾圯巳甚不足為據、虜不來則巳。來則必入。矧長驅無忌。關以內尤為可憂。該鎮所係、顧不重哉、考之先朝經畧西事諸臣、如余子俊楊一清王瓊輩、皆訏畫鴻猷、膾炙人口、榆林邊墻但苦沙壅耳至究其所建置。則修築先焉、葢設險衞民。寔保塞至計也。邇年督撫先後相繼率主修設、以故終歲之內。東西諸路、報完頗多、第天下事非一人一手所能就緒、因其所有、增其所無、以共圖千百年永賴之利非同心體國者不可也、然窃有說焉、此中軍士驍悍善戰、素稱忠勇、自庚戌以後、更番入衞疲于奔命、無復故態、而又以地多沙漠、種植為難、蒭糧不充、曾不宿飽、萬一虜駐魚河、糧道險遠、鎮城坐困、憂先機事、其可不為之經理哉、議者欲于府谷至葭州。由黃河而上。造舟轉運。以濟清水木?孤山等處。亦為甚便。近雖題行。而建置倉庾。改徵本色。未聞議及。皆今日之所宜汲汲者。若夫議復河套之舊、以守東勝之城、審時度勢、殊難為力、是又未可以易言也、

△寧夏鎮圖說 【 寧夏】

臣等謹按寧夏、古朔方河西地也、東起鹽塲、西盡中衞、東南距河為險、北倚賀蘭為固、在昔稱四塞焉、自虜入套以來、邊患始劇、其在夏秋。此患在東路則用渾脫浮渡以擾我邊。嚴寒之時。則踏冰卒入。乘我不備。甚至取道賀蘭山後。此患在西路往來莊凉。恬無忌憚。今之寧夏、是豈可以往昔例論哉、說者謂復舊墩、明烽堠、嚴長城之守、備興靈之衝、此固切要之論也、然不分番監哨、則各水頭地方。虜之有無。亦何自而知之哉。哨探真確、然後量勢大小。潛出銳兵。攻其必救。此亦守邊捷法。何者邊長兵寡。聚散異形。有警號召。卒難齊一。不若乘便搗剿。使虜賊疑畏。不敢近邊駐牧。庶幾亦長策也。此外則濬舊渠。通水利。固不可復屯田。亦可以阻虜騎云。

△固原鎮圖說 【 固原】

臣等謹按固原向在先朝、號稱腹裏、每值冰結、所守者僅靖虜一面耳、邇年賓兒諸酋、乘秋分住大小松山、往來沿河、乘虛浮犯、又或踏冰謀掠安會蘭靖諸堡、西海之賊、出沒無時巳、属可慮、而生番諸部、又時肆剽掠、擾我耕牧、劫我行旅、葢番漢雜處。良有隱憂。援今稽昔、豈不真霄壤哉、大段狂虜謀犯。雖涉多岐。而制禦機宜。惟先要害。定邊花馬興靈。其藩籬也。石溝鹽池韋州萌城山城其門戶也。固原黑水鎮戎西安海刺。其庭除也。安會隆德平凉。其堂室也。墩堡遊兵。當併力防禦。以壯藩籬正兵主兵。當駐守安會。以嚴門戶。撫鎮等官。當振揚威武。以靖庭除。縣令等官。當團練土兵。以安堂室。小至則戰、但不可輕進、大至則守、姑勿與爭鋒。竢其擁眾深入。或據險以扼其衝。或張疑以分其銳。虜進無所逞。野無所掠。勢必西遁然後乘其巳奪之氣。或斷其中。或截其尾。安有善歸之理乎。如是而又清影射之丁、寔逃亡之伍、墾萊蕪之地、補新募之軍、添沿河之堡、凡西鳳臨鞏之卒、多方訓練、以作其赴敵之勇、形聲氣勢、亦足遠懾、防守之策、諒不出此者、是在當事者加之意而巳、

△甘肅鎮圖說

【 甘肅】

臣等謹按甘肅、古河西四郡也、西控西域、南隔羌戎、北蔽胡虜、實為西郵、孤懸絕塞、國初設哈密以為悍衞、葢即漢人斷匈奴右臂之意。自土魯番屢肆劫奪、陝巴失守其部落皆散置關外、捍衞遂失、嗣是亦不刺徙居西海、吞併番族、隴右之間、遂無寧宇、甘肅邊患、自此日甚一日矣、該鎮可以設險之處固有。而其不可設險之處亦多。守之之法。惟于秋冬之候。行令莊浪並魯氏土兵以防碾伯。西寧遊兵駐古浪以防岔口。鎮羌涼州副將合永昌之兵相為犄角。以外助鎮番。內防涼永。肅州參將并鎮夷高臺諸處。嚴謹堡寨。以防攻擊、而又畧倣充國困羌夷之法開墾屯田以實塞下。行之數年。增建城垣。修飭器具。招募軍兵。買補戰馬。皆無不可。此前人巳試之猷非敢為臆說也。聞彼中所急無如井泉居常度地勢。察泉脉。隨便開鑿、使四境之內棋布而星列之。是亦備緩急之一策乎。大抵甘肅控禦番夷。其機在我。若禁茶卻貢。番人自當乞哀請命不暇。是故該鎮之憂。南不在番。北不在虜。所當亟圖而遠慮者。莫西海諸賊若也。


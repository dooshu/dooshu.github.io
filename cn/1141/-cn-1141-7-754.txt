赠檗庵和尚

楚人，熊氏，名开元，以进士官给谏。崇祯中坐建言指斥辅臣，谪戍。

入山得黄岳，九州碌碌少名山。
眼前幸无弱水隔，怪底人难一日閒。
笑我寻山亦已晚，得逢禅老开欢颜。
把君书一卷，启口非人间。
蒲团久坐三峰月，杖藜重过九龙湾。
庞眉竖拂时不语，钵中但见云飞还。
青原药公思黄海，一日西归不能待（先是，青原药地师有黄山之约。）。
安能把臂同此游，虎溪大笑三人在。
勿言往事徒伤神，裴休今作比丘身。
看君出世好男子，旧是先朝骨鲠臣。



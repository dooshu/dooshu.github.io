立教篇 第十二 凡十七条

子曰：“立身有义而孝为本，丧祀有礼而哀为本。战阵有列而勇为本，治政有理而农为本。居国有道而嗣为本，生财有时而力为本。”

《景行录》云：“为政之要，曰公与清。成家之要，曰俭与勤。”

读书起家之本，循理保家之本，勤俭治家之本，和顺齐家之本。

勤者富之本，俭者富之源。

《孔子三计图》云：“一生之计在于勤，一年之计在于春，一日之计在于寅。幼而不学，老无所知。春若不耕，秋无所望。寅若不起，日无所办。”

《性理书》云：“五教之目：父子有亲，君臣有义，夫妇有别，长幼有序，朋友有信。”

古灵陈先生为仙居令，教其民曰：“为吾民者，父义母慈，兄友弟恭，子孝妇顺，夫妇有恩，男女有别，子弟有学，乡闾有礼。贫穷患难，亲戚相救；婚姻死丧，邻保相助。毋惰农业，毋作盗贼，毋学赌博，毋好争讼，毋以强凌弱，毋以恶凌善，毋以富吞贫。行者让路，耕者让畔，班白者不负戴于道路，则为礼义之俗矣。”

《性理书》云：“教人者，养其善心而恶自消。治民者，导之以敬让而争自息。”

《礼》云：“为君止于仁，为父止于慈，为子止于孝，为友止于信，为弟止于敬，为国人交止于信。若为斯道，可以为政理矣。”

王蠋曰：“忠臣不事二君，烈女不更二夫。”

文中子曰：“治官莫若平，临财莫若廉。”

《说苑》云：“治国若弹琴，治家若执辔。”

孝当竭力，忠则尽命。

女慕贞洁，男效才良。

张思叔座右铭曰：“凡语必忠信，凡行必笃敬。饮食必慎节，字画必楷正。容貌必端庄，衣冠必整肃。步履必安详，居处必正静。作事必谋始，出言必顾行。常德必固持，然诺必重应。见善如己出，见恶如己病。凡此十四者，我皆未深省。书此当座隅，朝夕视为警。”

范益谦座右铭：“一不言朝廷利害边报差除；二不言州县官员长短得失；三不言众人所作过恶；四不言仕进官职趋时附势；五不言财利多少厌贫求富；六不言淫媟戏慢评论女色；七不言求觅人物干索酒食。”又曰：“人附书信，不可开拆沉滞。与人并坐，不可窥人私书。凡入人家，不可看人文字。凡借人物，不可损坏不还。凡吃饮食，不可拣择去取。与人同处，不可自择便利。凡人富贵，不可叹羡诋毁。凡此数事，有犯之者，足以见其意之不肖，于存心修身大有所害，因书以自警。”

武王问太公曰：“人居世上，何有贵贱贫富不同？愿闻其说。”太公曰：“富贵如圣人之德，皆由天命。富者用之有节，不富者家有十盗。”武王曰：“何为十盗？”太公曰：“时熟不收为一盗，收积不了为二盗，无事燃灯寝睡为三盗，慵懒不耕为四盗，不施工力为五盗，专行窃害为六盗，养畜太多为七盗，昼眠懒起为八盗，贪酒嗜欲为九盗，强行嫉妬为十盗。”武王曰：“家无十盗，不富者何如？”太公曰：“人家必有三耗。”武王曰：“何名三耗？”太公曰：“仓库漏湿不盖鼠雀乱食为一耗，收种失时为二耗，抛撒米谷秽贱为三耗。”武王曰：“家无三耗，不富者何？”太公曰：“人家必有一错二误三痴四失五逆六不祥七奴八贱九愚十强。自招其祸，非天降殃。”武王曰：“悉愿闻之。”太公曰：“养男不教训为一错，婴孩不训为二误，初迎新妇不行教训为三痴，未语先笑为四失，不养父母为五逆，夜起赤身为六不祥，好挽他弓为七奴，爱骑他马为八贱，吃他酒劝他人为九愚，劝他饭命朋友为十强。”武王曰：“甚矣，诚哉斯言也。”








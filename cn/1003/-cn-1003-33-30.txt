曾协　和史侍郎游澹岩韵六首

底叹兹岩省见稀，惯居故国看山围。

应缘此日慰岑寂，聊遣清诗为发挥。

曾协

曾协　和史侍郎游澹岩韵六首

潇湘少驻便经年，自信孤忠莫问天。

果为冕旒勤注想，不容泉石得高眠。

曾协

曾协　和史侍郎游澹岩韵六首

隐士洪崖可拍肩，尚留陈迹此山巅。

祗应千古人如在，陵谷高深却变迁。

曾协

曾协　和史侍郎游澹岩韵六首

九重温诏下江边，应览甘泉旧奏篇。

却背烟岚理归棹，晓猿夜鹤总凄然。

曾协

曾协　和史侍郎游澹岩韵六首

我公得入如来室，心境常明不用磨。

好倚悬崖结趺座，任从来者问云何。

曾协

曾协　和史侍郎游澹岩韵六首

眼看岩石千寻起，面对炉烟一缕轻。

顿觉世缘无染著，个中消息有谁明。

曾协


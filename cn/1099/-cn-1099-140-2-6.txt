○與陳元吉論寧夏糧運 【 寧夏糧運】

久不奉問、伏想起居多福為慰、某有所聞、敢輒上左右、然事勢甚亟、幸無以為緩也、日者各處起運寧夏糧餉者、百姓騷擾不寧、詢之人言、比往時斡運丁糧過倍、不可復望生全、心竊怪之、及查原行文移。見其所處乖戾無序。失緩急消息之道。又為舊曾部運得利之人。及貪靡不才之吏。虛為聲勢。倚藉彌文。百姓無知。一以傳十。十以傳萬虛恢越絕。遂無紀極耳。然聞之人言、寧夏麥價、每銀一錢、今可買二斗五六、即使納者凑集、亦當不減其半、便令再減八九升而止耳、今以原起改坐之糧。俱用本色。不拘米麥。務在各由本處自備。或朋合車輛運去。則一石之糧可用往時十番遠徵之價輸送本色郡縣艱苦故欲用折色也然在邊計則定當本色耳豈若每石就起價銀一兩或一兩一二錢。坐派大戶。使如平日事例。責限嚴併乎。况小民凑糧之際。計慮打點。及盤費等項。巳數倍掠歛。而又使之備車朋車。則一車之歛。又將若何。不肖不敢遠喻、請以乾州協濟論之、其每車之費。且不下三四兩也。而又遠數千里至寧夏耶。况其車實未能去也。且令寧夏全無糶賣之人。苟持多價而起之。不必本□起解但從附近有粮處所轉糶此為兩便則由慶陽以上。及諸附近寧夏有糧之處。轉糶僱載而去。亦無有不可也。今又靡費均徭贓罰之銀。使石給三錢以為腳價。則每縣至少。不下五七百兩。廢弛如弊邑者。又何以能辦也。且其將費之際。所應簽糧之人。不問升斗多寡。民運多費此亦其一端苟部運者以點閘勒其自行則非厚得遺賂安肯容之附搭即有豪俠之人。不從其圖而上司來文。止有朋合共載之令。有安得不從也。故貧下少糧之戶。尤被其苦。危動浮言。無足怪也。且今寧夏事勢、既巳妥帖、主客之兵、又悉歸散、則安事如此急運、借令新值寇逆、倉廩盪盡。便宜多撥內徵之數。令倍照常糴納。其於急運。豈不尤易也。乃動以子粒為言。徒資部運之貪。亡益充足之實。願量照愚畫、再加詳定星夜移下州縣、令勿騷擾、務量多寡追價、仍舊責付大戶、免起車輛丁轉之屬、再擇能幹官員、以為布運而去、或在慶陽諸處糴運、或即在彼糴納、要之以必完、價之賤貴、一聽自擇其便、發行數日之後、即繫執親屬以警其怠、前後兩月之間、寧夏倉廩復有不完者、吾未之信也、


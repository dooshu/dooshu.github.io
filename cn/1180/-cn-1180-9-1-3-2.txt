绿衣

四章，章四句


首章讲：此庄姜失位而作也。若曰：





绿兮衣兮，绿衣黄里。

里，内服也。绿，间色，贱也，宜以为里；黄，正色，贵也，宜以为衣。今以绿为衣，以黄为里，是皆失其所矣。不犹贱妾当幽而反显，正嫡当显而反幽也乎？





心之忧矣，曷维其已！

已，止也。夫嫡妾之间，人伦关焉。幽显失序，则人伦乖矣。我心之忧，曷能以自已耶？

二章讲：





绿兮衣兮，绿衣黄裳。

下衣曰裳。绿，间色，贱也，宜以为裳；黄，正色，贵也，宜以为衣。今以绿为衣，而黄者自里转而为裳，其失所益甚矣。不犹贱妾当微而反尊，正嫡当尊而反微也乎？





心之忧矣，曷维其亡！

亡，即忘字。夫嫡妾之间，名分存焉。尊卑易位，则名分乱矣。我心之忧，曷能以自忘哉？

三章讲：





绿兮丝兮，女所治兮。

治，是理其丝而织之。彼绿方为丝，其色本可爱也，而女又治之。本以有用之物，而加之宠用之意，此绿之所以益美也。然则以少艾之妾，而蒙眷爱之隆，不犹是耶？则妾之尊显有由矣。





我思古人，俾无訧兮。

訧，是过。然固不可移矣，我将如之何哉？亦曰：古人之事，今人之师也。我思古人者尝遭此而善处者，以自励焉，使不至陷于有过之地。斯已矣，若夫绿丝之见爱，吾又何暇计哉！

末章讲：





絺兮绤兮，凄其以风。

絺、绤，皆葛布。彼絺兮绤兮，而凄其以风，虽为有用之物，而值无用之时，此絺绤之所以为取也。然则我以颜色之哀，而遭过时之弃，不犹是耶？则我之幽微有所自矣。





我思古人，实获我心。

然固无可为矣，我将之如何哉？亦曰：古人之心，今人之心也。我遭此变而求以善处，仰思古人果有善处者，真能先得我心之所求矣。若夫绤之见弃，我奚暇恤哉？吁！遇变而不失其常，处变而求法乎古，若庄姜者可为贤矣！






请宥言官疏（公本）


本月十一日，臣等在阁办事，忽闻御史詹仰庇以言事忤旨，命锦衣卫拿在午门前，打一百棍，发为民。臣等不胜惊愕。缘此本未经发票，不知所言何事，至于触犯圣怒如此。

昨于该科查问原本，乃知奏内，以清查内官监钱粮末后一段，有再照等语，词涉狂妄，致干谴责，乃其自取，臣等何敢党护，复行奏扰？但惟朝廷设耳目之官，正欲其每事匡正，有所裨益；即或有所触犯，亦必曲赐含容，以养其刚直之气，然后遇事敢言，无所畏避。若谴怒重加，摧折过甚，将使谏臣丧气，箝口不言。倘国家有大利害，朝廷有大奸恶，谁敢复为皇上言者乎？且臣等再三参详仰庇疏意，止因该监钱粮未明，欲行清查，以资国用。原其本心，实亦无他。若以其出言狂躁而罪之，或量为罚治，亦足惩戒。乃杖之于朝廷之上，尽褫其官，似为少重矣。

比见九卿、科道诸臣，皆向臣等言，皇上天性宽仁，即位以来，敬大臣，体群臣，矜不能，赦小过。即一二言官，有言及乘舆者，亦未尝辄加罪责。乃今仰庇以指摘内监一事，遂赫然震怒，有此处分，似非皇上平日所以优容言官之意。责臣等职居辅导，坐视不救，臣等无以应之，深切惶悚。查得：隆庆元年该吏科都给事中胡应嘉，以建言得罪，奉旨为民；随蒙天恩矜宥，改从降调。至今大小臣工，无不称颂。如蒙圣慈，哀矜狂愚，敕下吏部，查照应嘉事例，将仰庇量调外任，或降边方杂职，令其省改图报。则我皇上天宽地容之量，赦过宥罪之仁，将传之万世而有光矣。

臣等又惟言路之通塞，实天下治忽所关。我圣祖有训，凡天下利病，许诸人直言无隐。所以防壅蔽，而杜奸萌也。伏望皇上，今后凡臣下有建白条陈，悉发下臣等看详，有可采者，即望嘉纳施行；或有妄言无当，不知忌讳者，亦乞俯赐包容，以倡敢言之气，杜欺蔽之端。庶下情无壅，而治道可兴也。臣等无任恳切祈望之至。

（奉御批：知道了。该衙门知道。）






卷五十五

钦定四库全书

怀麓堂集卷五十五

明　李东阳　撰

诗後稿五

七言律诗

樗老诗为苏州杨翁仲实作吉士昇之父

雨露风霜共此身托名樗老意还真青黄幸免牺尊累红紫谁甘马足尘地有山川开夀域天将岁月与闲人养生已得蒙庄术欲向南华比大椿

送马少卿宗勉得告归吴

赋诗行酒送春装赢得归时满路光天上衣冠新赐紫江南丘壠再焚黄亲教暂去真殊宠不厌频来是故乡共说凤池恩露满莫将毛羽挂抟桑

送蒋编修敬之归省

宦游诗兴远相牵过尽荆山是越川花外引舆因奉母月中鸣佩想朝天云霄健翮轻千里江汉归心已二年东望海南书札近几时听雨对床眠

内阁赏芍药奉和少傅徐公韵四首

一春风日几晴隂数种名花竞浅深禁苑栽培真得地化工雕刻本何心丛疑月下留鸾宿香到人间许蝶寻台阁风流前辈远彩毫重和玉堂吟

次第红芳又緑隂好花留向玉堂深多从雨过看生色不为春迟负赏心清露着衣香易湿彩云迷眼梦难寻杯余幸接韩公宴词罢先赓白傅吟

晓闻花底佩声归万叶枝头露未稀力尽丹青空藻绘眼看红紫漫芬菲栽云直傍瑶台起避日须将锦障围愿向人间分此种莫教春秪在彤扉

春逐长安担上归此花真觉眼中稀新题翰苑图犹在旧事扬州草自菲索赏向人心已醉试开经日手频围欲知近侍承恩地长共西垣与北扉

题篁墩行乐卷二首

吟余肩对碧峰巉谈罢风生玉麈毵一代才名几苏轼千年宗派两河南古来经籍多亲勘老去江山亦饱谙珎重文章与经济眼中何地不君堪

与君意气各声名同向宾筵赋鹿鸣万里云霄容接武老年诗酒尚关情墩前种竹乘春雨洲上寻芳爱晚晴欲共舞雩真乐意江南新服几时成

内阁五月莲花盛开奉和少傅徐公韵二首

漫道西湖百亩寛新花尚怯晓波寒内园自合先芳意道眼从来是别观金掌溢时清露委水仙多处緑云攅人间不解真顔色却爱红妆舞翠盘

两池风物许平分新赏从来是旧闻空翠欲沾衣上雨朶红犹识殿东云吟余彩笔诗难就宴出芳筩酒易醺红杏碧桃今在否试将消息问东君

又和太子太保刘公韵二首

十分芳气袭人清未羡兰蕤更菊英尽去穠华还古淡絶无言笑有风情根含瀛海波涛润色藉天家雨露荣见说中通能外直此心端合与花盟

天与灵姿絶代清看渠真作水中英云端别有栽培地江上空多采掇情纵是丹青终属幻未经题品若为荣他年自许归来乐不结陶翁社里盟

次周吏部伯常得孙韵二首

生男最乐况生孙万事如公不要论千古并汾灵气在四传庄懿祖风存【周乃翁尚书公諡庄懿】森森兰玉非无地衮衮公侯似有源从此直须称相业郑同何止是专门桂花能子竹能孙秀色清香取次论新彩预看堂下戱旧环疑指树间存雏生鸑鷟非凡鸟水出瀛洲是海源最羡西邻多盛事贺车终日过吾门

郊坛分献得星辰

南郊类祀礼方殷位重星辰迥出羣万象纷罗天四匝两坛高起夜平分【星辰凡二坛】名沾御笔亲题宇【内四坛皆亲定】服识先朝旧制文【武舞服左袖画干上有除暴安民四字乃洪武旧制近始服之】冠履一时陪奠献幸从燔燎托余馨

候驾毕宿神乐观

日华初满殿东台天路遥瞻步辇来夜赐鹤袍阶二品【前日赐同尚书】昼颁龙馔日三囬【是日茶饭外有特赐三】鵷鸾地煖和云宿虎豹关严待月开扈从两朝今最近报恩何力尽凡才

重经西涯

晚风残雨送轻寒傍柳随花意未阑林鸟欲归巢已换钓矶如在水应漫青春荏苒催双鬓黄阁栖迟愧一官诗卷酒船如许载他时须作监湖看

文华纪事【弘治十一年九月初二日经筵春坊亦开讲车驾复临幸焉】

两筵开共及嘉辰三度文华集讲臣鹤驾暂停当殿午龙顔一顾满墀春经传圣学渊源近地接天家雨露均明日宫壶重拜赐愿将涓滴报皇仁【次日有羊酒之赐】

送杨维立之南京吏部

学士官高少宰尊更将奇事与君论杨公清白多孙子苏氏文章好弟昆总谓留都非散地极知亲擢是深恩题诗合代持盃送为有通家旧谊存

重经西涯

朔吹晴沙卷暮寒旧时楼阁记凭栏层氷耐有行人度爱日惭非稚子欢岂谓鸣珂还故里敢将华发恋微官人间未少闲丘壑欲作求田计更难

又

禁城隂里御河西昨夜分明梦不迷楼外酒帘非旧馆沙边屐印有新泥年华渐觉儿童老巢户深怀燕雀栖满地虚寒霜月在敢忘灯火教诗题【东阳六岁时先君以诗命题手改结句云明月满天霜满地清风时复送虚寒谨识于此】

屠元勲侍郎奉使辽府因省母嘉兴次传礼部韵

屡甸东关议北征暂违西署复南行宗藩使节君臣义江汉归舟日夜情满路山花春欲动到门檐鹊晓先惊遥知隽母承欢地应问官刑日几平

赵给事士贤二亲夀诗

买书种树是良谋偕老人间不外求看到儿孙还满眼数将甲子更从头太平时节有闲地真率会中无俗流应共倚门瞻使节锦衣刚喜故乡游

郊坛分献得北镇【医无闾】

礼备牷牲帛尚玄兹山坛与岳相连分幽已别虞州九入向方归禹服千名为北方长作镇位当东面郤瞻天忆从南海分坛後十二年中徧四埏

春丁代祀孔子庙庭【弘治丁巳】

殿头天语下鸿胪璧水诸生扫旧庐春版署名书帝遣夜盘分胙出神余仰瞻地切高坚在陟降心劳左右如三载黄扉今再命敢将遗泽负诗书

送董礼部尚矩还南京

望入锺山紫气高壮游元不限风涛老看健骨如松节俊识名家有凤毛远信忆传新锦字交情贪饮旧醇醪谁言省署寅清地不及经帷侍从劳

寄陈直夫

勇退西江是急流十年高卧越山秋眼明耐写兰亭记兴到躭为剡曲游人识桓郎冠上豸我慙弘景画中牛新诗赋得遥相夀正及斑衣戏白头

寄和刘亚卿时雍二首【时刘督饷北边】

晓闻边报入官衙夜整朝衣对烛花四牡驰驱方得路一身羇泊本无家新霜渐觉头颅改升斗真愁国计差何似东南分省地十年三泛海边槎

使车停处即开衙又见边庭雪作花王事有劳寜叹我匈奴未灭岂论家周田近报千仓满汉将虚传六级差但得营门歌饱士不须天外羡乘槎

次韵答沈都宪时阳二首

玉堂飞雪白於麻贝阙琼楼世漫夸万树恩灮同上苑一蓑归兴已长沙因怀赤子常忧国未灭匈奴敢问家遥愧大夫持汉节诗成何处咏皇华

谁道鹰鸇异凤鸾外台风采似朝端须教道上人惊典复遣军中帅有韩民力到头如欲竭忠言入耳谅非难江山岁晚巡行地应谢风霜满豸冠

寄方石先生附王存敬知府

病来偏觉宦情疎病起依然是故吾支俸籍存经月住买山囊在一钱无旧时经济慙书卷老去山林想画图若见王郎烦问讯庙廊终不异江湖

体斋以礼部侍郎兼学士入掌詹事府以诗贺之用旧所贺韵二首

当年十八共登瀛公在朝廷最老成翰长宫端同日拜世间天上几人并经帷久辍班仍在吏牍全抛梦亦清早向宾筵沾贺札已慙踈拙负平生

词林地近接宫坊又领青云白鹭行周代孙谋方子翼傅岩家学本臣良前星照夜天垂彩仪凤来时国有祥未论台阶和鼎鼐载看经幄讲虞唐

候送青谿先生考绩南还坐间有作

饯送经年不出城一尊相对是平生玉堂灯火三人在建业山川两度行无计挽留惭我劣有怀撑塞为君倾水云亭上萧然坐捻断吟髭句未成

读虞邵庵诗

少陵门下多蹊径五百年来见几人久矣不闻空谷响时哉羞效捧心颦真仙混世元无迹老将藏锋却有神拟抱朱弦携白鹤青城山下看嶙峋

读刘静修诗

百年四海一容城是处云山着脚行观物每从真意得感时翻觉壮心惊高松絶岛凌秋势独鹤空江惊夜声多少中原词赋手尽将丝竹奏升平

松崖戴司寇遣子入塾圭峰董礼侍有诗次韵一首

生男向晚望增年慰意频过几杖前未向青云夸接武已将黄卷学从先汉都客有东西赋戴礼家应大小传同榜故人须世讲曲江春柳看垂鞭

寄方石二首用所寄韵

老来风节重於山独立颓波万顷间满地江湖双客鬓十年名教两贤关凤仪快覩虞廷近龙卧难容洛水闲晓日桥门佳气里白袍东望正连班

门前流水屋头山十载逃形向此间要识行藏皆在我久知贫病不相关青松万木风霜老野渡孤舟岁月闲圣主分明知姓字未应巢许得同班

卜居一首柬南屏

日下园亭秋气隂故人相见暂开襟买田阳羡苏公计客舍并州贾岛心老至尚夸诗力健病囘犹怯酒杯深归来漫作灯前话却喜妻儿是赏音

用韵答邃庵

岳麓峰前湘水隂思归无计豁烦襟亦知吴越非吾土未必功名是我心地上青山随处有镜中华髪逐年深故人只在邻州住空谷他时听足音

用韵答邵国贤

种树长安不作隂幽居何处解冠襟间逢北客论山价老向南枝识鸟心江水纵平终是险惠风虽好未为深秪应棹入荆溪去遥听吴歌答楚音

用韵答吴编修克温三首

话久西窻下夕隂喜逢南客共被襟楚人不作将归赋王翰真劳愿卜心长为卧游思地缩却因行乐爱山深濯缨正起沧浪兴不道中流有和音

坐爱林居水竹隂百年风月此开襟重闱桑梓经行路故垄松楸去住心燕市不如吴地暖荆溪合似楚江深春天定有南来鴈须为山灵报好音【常州予先祖母旧里先祖亦尝游寓其间故云】

渭阳人在玉堂隂曾向斋庐话宿襟緑野庄前成故事西州门外识君心两畿风土无南北四海交情有浅深他日到时须挂剑寂寥风树想遗音【谦斋徐公吴舅也常闻于此论书未达而讣至故於末篇有感云】

九日盆菊盛开将出郭有作

买得长安担上秋南山只在屋西头花开正好逢佳节身病那堪复远游昨夜月明空对酒晚来风急怕登楼多情重有灯前约为报花神作意留

月下赏菊限韵柬邃庵太常先生

不随春蝶梦滕王又送秋蝉过緑杨佳客到时非旧雨好花开处亦重阳为园恨少青山地挿帽羞看緑鬓郎长对此花还此客纵教多病也身康

用韵与王太仆公济

花边忽见白衣王月上陶门已緑杨独酌未须愁太白长生休更问南阳元知楚国离骚手不是玄都去後郎拟向清隂扫白石一琴重与坐嵇康

用韵与乔希人郎中

莫向兰亭羡二王杏园前辈忆三杨【三杨有杏园雅集】我家胜会还花底之子才名亦晋阳晚节正须开老圃幽姿且合对清郎因怀二十年前事九日扁舟下建康

再用韵示兆先

莫倚家风比谢王正须立雪似游杨侯门有意迎彭泽对景无家忆汉阳池馆可栽非少地父书多读胜为郎书香亭上黄花节且共重闱乐夀康

十月赏菊体斋席上限韵【与杨太常王太仆同会】

寻芳何意到君家雨过高城少暮沙此夜幽欢还月下去年孤馆各天涯狂思晚节曾吹帽夀拟春期及进瓜【体斋夀辰在二月】不是老来诗骨健谁能白发对黄花

寄姜用贞

此身随处得从容一叶扁舟九节筇书到帝京缘索药手开山径为栽松海边遗爱生祠在天外遥心别路重同榜少年头渐白忆君何地更相逢

戴松崖司寇省墓饶州

鹤袍犀带尚书贵昼锦堂中见几人身向九天承雨露步随双履下星辰西堂梦後吟生草南涧归时荐有苹应忆旧都棠树里岂无枯朽待阳春

青谿先生新领留参之命奉寄一首

留司勅下拜新参道路皆言宠命堪龙虎地高蟠左右斗山名重压东南百年士马中原盛一代仪章故老谙欲为太平根本计岂将勲业付高谈

寄顾天锡二首用致仕後所寄韵

休将白发论公私造物何曾有黠凝阅尽烟云双眼在嚼残氷蘖寸心知遗珠在泽终成媚倦鸟投林大未迟独有怀贤兼感旧春来无日不君思

爱画耽诗是我私傍人休笑虎头痴谁将緑绮更新调秪许青山作故知楼上月高怜夜永水边花冷恨春迟并州无限江东路却望停云有所思

次韵答方石先生三首

两函恩命一年并林下依然识圣情白发有身应许国青山无路可逃名心同隐逸官何累世重师儒道亦荣行路总难休漫道有时欹侧有时平

为国怀贤两意并公应於我未忘情拔茅已慰朝端望附骥方慙榜下名少室载徵唐李渤安车终起汉桓荣霞城硉兀高千仞秪恐胸中未易平

一家三世客幽并万里沅湘日夜情未老桑榆先暮景本无根蔕尚浮名买将山去终成拙乞得湖归始是荣拟住江南访东越台江风浪几时平

重经西涯

禁城东去复西囘又见遥山紫翠堆酒尽不知红日下诗成刚被黑云催慈恩有寺曾游白緑野无堂正忆裴泪满密缝衣上线渭阳风景更徘徊

郊坛分献得星辰一【弘治庚申】

星坛东望隔重城复道西来步月行万里烟云春散歛一天经纬夜分明山河地迥非尘界金石声高彻太清分荐礼成频拭目盛时方仰泰阶平

祀毕喜晴次屠吏部韵

水轮西下渐经申玉漏南来早报寅九宇空寒消雾露一坛芒色动星辰龙光下烛天应鍳羲驭前瞻日已宾【大明坛在星辰上】人日向来晴到糓帝城先卜万家春

雪後经西涯

雪满平湖玉镜开更无波浪与尘埃凌空海鹤遥应度照影沙鸥却自猜豪客园池非旧业梵家宫殿有高台林花苑柳如相识又是春风一度来

成国朱公宅观料丝灯次周司徒屠太宰韵

节假承恩忆退公夜堂灯火尽相容疑成天上丝纶手不是人间剪刻功索价想应轻万镪留欢剩欲倒千锺似闻赋客多奇赏直自山西到浙东

白岩图为乔郎中题

三峰矗立当重楼主人旧住西南州絶壁倚空千丈雪过云囘首万山秋河阳参军马前望长白老翁天下忧丈夫事业合如此须遣振衣来上头

重经西涯

缺岸危桥断复行野人相见不通名辘轳声里田田水杨柳枝头树树莺看竹东林无旧主买山南国有新盟不知城外春多少芳草晴烟已满城

寄陈方伯同年

少时曾共曲江游解组还家未白头种得棠隂人勿剪寄来书札手亲修闲身好付三江水健步犹堪百尺楼寄谢夀筵词赋客不须图画写扁舟

题林吏部像二首

绯袍金带映清卢好是天门听漏图人物两京新藻监衣冠六馆旧型模忧勤许国身犹壮清白传家德不孤纵道丹青能貌得不知能貌此心无

闽山秀拔越溪清共识扶舆早降精父子一门同甲第春秋三传有诸生天涯不隔春明路堂额新题昼锦名曾是紫薇花下伴为公瞻送不胜情

月林为伦修撰父处士作

入林华月夜还生别是诗家一种清流水青苹空咏影隂岩灵籁不闻声莺花上日春无赖尘土东华梦未成报道仙郎真折桂始知天上有人行

中秋独坐

一年风物爱秋晴独向空庭坐月明万里山河皆在眼异乡儿女正关情灯前有梦难欹枕客去无心自举觥高阁卷帘过夜半不知凉露湿冠缨

十六夜不见月与成国内弟邃庵太常并顾编修士亷陈御史德卿乔郎中希大共话用前韵

帘外轻云薄晚晴一灯当坐夜偏明秋光有意随人约月色无端也世情习隐尚怀田二顷消愁直放酒千觥微吟细语能相慰老泪何须更濯缨

得兆先舟中书用所赠杨给事韵二首

别後偏怜见面难诗来长是借人看远书信抵千金重老梦真成一夜安总为天伦关骨肉极知人事有悲欢向时宦况休劳问依旧端居与素餐

生年容易别时难犹记囘头忍泪看鲁地山川连阙里杜家儿女忆长安园林过眼惊时序道路逢人强笑欢无限归心书一纸为渠三复罢晨餐

送成国内弟之留都二首

两朝恩命重留都父子分符世所无督府门开新棨戟赐弓家有旧彤卢巡江令下秋霜肃望阙心悬夜月孤传得盖公堂上教本知清静是良图

秣陵城夜公留我郭隗台秋我送公南北宦途千里别死生交谊两家同潘舆爱拥花间日召茇闻歌树底风高阁赋诗余兴在不胜翘首望飞鸿

竹逸

少年种竹已成翁赢得闲身向此中旧业不嫌三径少醉游聊复五人同青鞵夜踏沙头月纱帽凉欹叶底风莫道老夫无一事短吟长啸几时穷

重经西涯

秋气澄清天宇高一林霜叶晚萧骚黄花节近无风雨碧水潭空尽羽毛频筭老时惊岁月难忘情处是儿曹卜居未定居仍卜蓟北天南两意劳

九日雨中作

丹凤城头鴈已南雨声催仗放晨参宫衣尽湿恩兼重御酒微醺兴亦酣芳草緑时怜野色菊花开处忆江潭高楼西望休囘首泗水齐山总未堪

九月十日得兆先消息叠前韵

小阁帘开月正南壮怀秋兴两相参平安欲报心先喜故旧相逢气已酣东望有山连岱岳北人多梦到湘潭向平婚嫁应粗了独是离情尚未堪

再得兆先书用前韵

第二书来见转难一缄浑作几回看归迟可待频经月别近犹烦远问安硬欲登山知汝健苦教留饮为谁欢愁肠百结无端绪多在晨炊与暮餐

别母何如别妹难归时飜作去时看山川路遶那能尽骨肉情深两未安高阁云烟劳望远旧堂甘旨待承欢遥应月白灯青夜细说风行与露餐

与表兄殷通府话别二首

十载重逢鬓欲皤问君官况定如何山厨夜煮吴梗饭水驿时闻越棹歌列县民贫劳抚字故园家近喜经过休言不是西堂客若比西堂梦更多

君尚红顔我已皤我年差小奈君何未穷元礼通家话且和玉郎拔剑歌华馆夜看灯影静碧天晴数鴈行过老来亦有江南意一度相逢一倍多

元旦试笔

晓从天阙贺春回昼掩幽堂避客来书卷总抛心未了园亭虽闭手还开占年稍喜逢新霁报国终慙是薄才莫笑卜居居不定江南松菊便须栽

郊坛分献再得星辰一

圣朝郊祀合圜方又见分坛帝座傍天上有文成五纬人间何地不三光制传幽禜从周礼歌罢重辉恊汉祥俯仰直教无愧作共将精白助君王

分献次青谿太宰韵【时青谿分得星辰二是日立春】

星坛对立本聨班复磴凭空不易攀良久夜方移斗柄早时春已到人间朱旗影隔天门静玉佩声随阁道还旧日同年今并命共从光霁识威顔

答体斋宗伯用前韵【时体斋分献得北岳是日免贺春礼】

春日逢恩早放班瑶坛尽处许同攀星辰位切瞻依上山岳神疑陟降间天路晓陪仙仗立斋宫晨领奏章还【是日礼部有奏疏】终慙典礼寅清职賸有贤劳答圣顔

庆成宴次前韵与青谿

紫殿东头共一班台阶高处得追攀煖风晴日融和际旧宠新恩坐立间【青谿旧为礼部例常立侍今岁始复坐】七载东垣惭我在五年南国望公还拟陈豳乐当周宴一笑相看漫解顔

次韵答方石祭酒病中见忆

庙祀郊斋籍未通静闻神语应歌工心闲不废春怀友身病犹烦夜在公壮老递催年岁改飞栖虽异羽毛同极知宦况从来薄独有豪吟兴未穷

萧海钓寄蛎黄上元日出以飨客因赋一首

薄筵无物荐清宵黄蛎分香味颇饶腥带海风崖际出冻随春雪酒边消东关地僻劳 相寄南客方传始解调不有可人佳赏在一春诗兴又萧条

次谢方石归来园韵

又向长安忆故园白头归兴此终存长留旧屐供山水旋买新书寄子孙楼上元龙曾卧许社中司马未封温奬恬激懦清朝事廊庙山林总是恩

春兴八首

尘沙无日不春隂伏枕偏惊抱病心忧国暗催青鬓改避名翻爱碧山深水禽声动寒犹咽风柳条长弱未禁客去客来门自掩老夫浑欲谢冠簪

柳丝花片满芳洲长为溪山感旧游急雨过窻醒短梦惊风入树搅离愁归帆欲挂三江水病脚难登百尺楼老去不知春兴减向来一月罢梳头

高歌曾扣隔江船楚泛吴游兴渺然山寺夜钟眠里月洞庭春水坐中天翠笼鹦鹉空愁思碧海鲸鱼几岁年一语故人三叹息始知清庙有朱弦

病怀愁绪冗难栽空望单于万里台月落平沙南鴈下雪残荒戍北花开关山远带风尘色阃幄谁当节制才胡马不肥春草细过河消息几时来

六年书诏掌泥封紫阁春深近九重堦日煖思吟芍药水风香忆种芙蓉登台未买千金骏补衮难成五色龙身病益愁愁转病老来归思十分浓

帝城芳意入春浓快马轻车处处逢宫树巧藏莺百啭苑云深护月千重愁来拟断杯中物病起还支石上筇得似玉堂风月地少时游赏几从容

瓮山西望接平坡【寺名】疋马双童几度过十载衣冠朋旧少五更风雨梦魂多湖边渔榜惊鸥鸟树里僧房隐薜萝飞尽桃花还燕子一年春事竟如何

小叠峰峦浅作池幽堂长是见春迟风传翠筱声先到雨换青松叶未知江上帆樯经几驻城南第宅已三移君恩若放山林去始是云霄得意时

再次归来园韵

十里青山二顷园古风依约此中存封胡有子还诸谢季孟何心复两孙新席坐来犹未煖旧盟寒尽几时温请看百世诗书泽总是当年节妇恩

怀麓堂集卷五十五








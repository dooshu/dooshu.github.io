张舜民　秋晚三首

久雨秋深对晚晴，近山昏黑远山明。

滩头艇子排行系，水底鱼儿作队行。

衰柳带风犹喜舞，残蝉送日尚能鸣。

角冠藜杖何为者，独向溪边忘姓名。

张舜民

张舜民　秋晚三首

官事私忧总不论，每于楼上到黄昏。

江城日暮须吹角，野寺僧归自掩门。

秋晚山川多草木，年丰场圃足鸡豚。

人生几有渊明乐，稚子迎门酒满樽。

张舜民

张舜民　秋晚三首

谁把霜林染得红，更栽绿竹与长松。

家家白酒连宵醉，处处新禾彻夜舂。

半落园林悬橘柚，低咽门巷映芙蓉。

沙鸥性在终难狎，祇解沙头印脚踪。

张舜民


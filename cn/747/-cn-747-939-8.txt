○司徒青城山醮词

伏以灏气渐凝，群山挺秀，高扶宸极，厚镇坤舆。惟彼西南，上通参井。结灵积瑞，含藏日月之华；叠翠推岚，包括神仙之宅，位崇众岳，秩亚三山，为天下之福庭，冠域中之胜概。崇台比立，黄轩之秘迹犹存；巨浸旁分，大禹之神功可睹。每彰符应，以生灵。顷属雨泽逾旬，泉源坌涌。丹崖翠，虽传陨圯之声；绀殿彤轩，靡有震惊之变。缅兹群异，益验光灵。臣叨荷殊恩，膺兹重寄，绥抚之能未著，兢忧之恳常深。恐臣过咎所招，仙岳降异常之兆；灾蒙所袭，神峰垂警告之祥。夙夜省循，若据冰炭，莫展披陈之路，惟虔祷谢之诚。辄按明科，恭申大醮，庶蒙鉴，以赎愆违。不任。


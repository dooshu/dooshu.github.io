◇白征西大将军论复肉刑

夫政未可立，则思制度，全育民命，富国强兵。叛盗之属，断肢而已，是好生恶杀；叛盗皆死，是好杀恶生也。断肢若谓之酷，截头更不谓之虐，何其乖哉？刑罚不中，则民无所措手足也。蛮夷猾夏，则皋陶作士：此欲善其末，则先制其本也。自古多人，犹惜民命，得以御寇，况今千不遗一！益宜存在，以伐大贼。今若得改之，则岁所活数万，杀亦如之。若此千载，生各数万，断肢之後，随刑使役，不失民，民不乏用。富国强兵，此之谓也。（《御览》六百四十八引王隐《晋书》）


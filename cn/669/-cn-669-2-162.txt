162　河圖洛書出於伏羲時


揚雄覈靈賦曰：「大易之始，河序龍馬，洛貢龜書。」劉牧謂河圖、洛書同出於伏羲之世。

【何云】子雲傳本自序，止於四賦，覈靈或出依託，何足據，乃欲持以斷此等大公案耶？

【元圻案】覈靈賦語，見文選陸倕石闕銘注。〇晁氏讀書志：「劉長民易十五卷，皇朝劉牧撰。仁宗時，言數者皆宗之。田況爲序。」又：「鈎隱圖三卷，劉牧撰。皆易之數也。凡四十八圖，并遺事九。有歐陽永叔序，而其文殊不類。」〇漢書揚雄傳：「雄字子雲，蜀郡成都人也。嘗好辭賦。先是，蜀有司馬相如，作賦甚弘麗温雅，雄心壯之，每作賦常擬之以爲式。贊曰：雄之自序云爾。」〇禮緯含文嘉曰：「伏羲德洽上下，天應以鳥獸文章，地應以河圖、洛書。」此劉牧之説所本。






·复赵督台二首（癸卯）

不堪百折弔孤臣，四望苍茫九死身；难挽龙髯空问鼎，独留螳臂强当轮。谋同曹社非无鬼，哭罢秦庭那有人！可是天方从闰位，黄云白草未生春？

揶揄一旅尚图存，吞炭、吞毡可共论！敢望臣靡兴夏祀，祗凭帝盐答商孙。衣冠犹带云霞色，旌旆长悬日月痕。赢得孤军同硕果，也留正气在乾坤。

寿镛谨案：复赵督台一作，答赵廷臣。廷臣降北者，先生何以有此诗，意者冀其感悟乎？


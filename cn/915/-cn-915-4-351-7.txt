◇非草书

余郡士有梁孔达、姜孟颖者，皆当世之彦哲也，然慕张生之草书，过于希颜、孔焉。孔达写书以示孟颖，皆口诵其文，手楷其篇，无怠倦焉。于是后生之徒，竞慕二贤，守令作篇，人撰一卷，以为秘玩。余惧其背经而趋俗，此非所以弘道兴世也。又想罗、赵之所见蚩沮，故为说草书本末，以慰罗、赵，息梁、姜焉，窃览有道张君所与朱使君书，称「正气可以消除邪？人无其郁，妖不自作」，诚可谓信道抱真知命乐天者也。若夫褒杜、崔，沮罗、赵，昕昕有自臧之意者，无乃近于矜伎贱彼贵我哉！夫草书之兴也，其于近古乎？上非天象所垂，下非河洛所吐，中非圣人所造，盖秦之末，刑峻网密，官书烦冗，战攻并作，军书交驰，羽檄分飞，故为隶草，趣急速耳。示简易之旨，非圣人之业也。但贵删难省烦，损复为单，务取易为易知，非常仪也。故其赞曰：「临事从宜。」而今之学草书者，不思其简易之旨，以为杜、崔之法，龟蛇所见也，其扶柱桎诘屈龙乙，不可失也。龀齿以上，苟任涉学，皆废仓颉、史箍，竞以杜、崔为楷。私书相与，犹谓就书适迫遽，故不及草。草本易而速，今反难而迟，失指多矣。凡人各殊气血，异筋骨，心有疏密，手有巧拙。书之好丑，在心与手，可强为哉！若人颜有美恶，岂可学有相若耶？昔西施心，捧胸而，众愚效之，祗增其丑。赵女善舞，行步媚蛊，学者弗获，失节匍匐。夫杜、崔、张子，皆有超俗绝世之才，博学馀暇，游手于斯。后世慕焉，专用为务。钻坚仰高，忘其罢劳。夕惕不息，仄不暇食。十日一笔，月数丸墨。领袖如皂，唇齿常黑。虽处众坐，不遑谈戏。展指画地，以草划壁。臂穿皮刮，指爪摧折。见不休，犹处众辍。然其为字，无益于工拙。亦如效颦者之增丑，学步者之失节也。且草书之人，盖技艺之细耳。乡邑不以此较能，朝廷不以此科吏，博士不以此讲试，四科不以此求备，微聘不问此意，考绩不课此字。徒善字既不达于政，而拙草亦无损于治。推斯言之，岂不细哉！夫务内者必阙外，志小者必忽大。俯而扪，不暇见天地。天地至大而不见者，方锐精于虮，乃不暇焉。第以此篇研思锐精，岂若用之于彼《七经》，稽历协律，推步期程，探颐钩深，幽赞神明，览天地之心，推圣人之情，析疑论之中，理俗儒之诤，依正道于邪说，济雅乐于郑声，兴至德之和睦，弘大伦之玄清，穷可以守身遗名，达可以尊主致平，以兹命世，永监后生，不亦渊乎！（《法书要录》一，《墨池编》，《御览》六百一，七百四十九。）


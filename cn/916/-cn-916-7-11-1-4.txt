【赠周兴嗣诗四首】

孺子贱而贫。且非席上珍。唯安莱芜甑。兼慕林宗巾。百年逢缱绻。千里遇殷勤。愿持江南蕙。以赠生刍人。（○文苑英华二百四十七。《诗纪》八十二。）

思君欲何言。中心乱如雾。泪下非一端。愁来谁有数。子为冯敬通。不减（文苑作成。）汲长孺。千里无关梁。安得王乔屦。（○同上）

与君初相知。不言异一宿。意欲褰衣裳。阴云乱人目。之子伏高卧。伊予空杼轴。无因（文苑作由。）渡淇水。见此猗猗（文苑作漪漪。）竹。（○同上）

可怨（文苑作然。）异（《诗纪》云。疑作思。）公子。终自不敢言。青松蔽南陇。白云生北园。沉忧无人语。默念空凭轩。安得湛卢（文苑作空持。）剑。以报相知恩。（○同上）


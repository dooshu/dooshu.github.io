毛子传

毛甡萧山人也初名奇龄字大可一字齐于曰吾淳于髠也少与兄万并知名人呼小毛子负才任达善诗歌乐府填词与人坦然无所忤贤者多爱其才昵就之而亦以才见忌一时诗人尝就甡问高下甡略示次第或闻而恶之往往思中伤甡又困诸生家贫遭乱佯狂髠髪缁衣走山泽中间效元人作小词杂曲以自娯仇者摘其语以为谤诽谋讦而杀之已而按验无实得不坐甡自以为无罪虽数滨死无所害益复不简备仇者愤不得泄乃胠其箧发所着书焚之又欲借他人事构之死里中善甡者咸谓当出亡相哭而别于是之齐之楚之郑卫梁宋间尝登嵩山越数峰远望凄怆不能上曰吾力衰矣伤哉贫且多难吾安归乎甡所为诗率托之美人香草以写其骚激之意纒绵绮丽小词杂曲亦复纵横跌宕按节而歌使人凄悦游靖江当罏冯氏者悦其词欲私就之甡谢曰彼美不知我直以我为狂夫也径去过海陵抵淮上山阳令朱禹锡故善甡为召诸名士词人毕集为欢而吏部张新标父子嗜诗有名园中秋夜会客数十人伎乐合作甡倚醉扣盘赋明河篇凡六百余言及旦则淮上诸家传写殆遍宣城施闰章还自京师见之目为才子自是客淮数月留连朋好不能去甡虽处困穷所至尝乞食至不当其意虽招之不赴也甡自少受知华亭陈子龙评其文曰才子之文然跌荡文酒颇不自惜平生长于治诗取毛郑诸家折衷其说着毛诗省篇今旧集多毁存诗词若干卷友人蔡大敬为刻行於世论者谓以沈宋之法行温李之词时罕及者甡年四十余尚无子自言当以客游老云


○瓢赋（以“岂徒用乃可珍”为韵）

器为用兮则多，体自然兮能几？惟兹瓢之雅素，禀成象而环伟。安贫所饮，颜生何愧於贤哉；不食而悬，孔父尝嗟夫吾岂？离芳叶，配金壶，虽人斯造制，而天与规模。柄非假操而直，腹非待剖而刳。静然无似於物，豁尔虚受之徒。黄其色以居贞，圆其首以持重。非憎乎林下逸人，何事而喧？可惜乎樽中夫子，宁拙於用。笙匏同出，讵为乐音以见奇；牢卺各行，用谢婚姻之所共。受质於不宰，成形而有待。与箪食而义同，方А饮而功倍；省力而易就，因性而莫改。岂比夫尔戈尔矛而劳乎锻乃砺乃？於是荐芳席，娱密座。动而委命，虽提挈之由君；用或当仁，信斟酌而在我。挹酒浆则仰惟北而有别，充玩好则校司南以为可。有以小为贵，有以约为珍；瓠之生莫先於晋壤，杓之类奚取於梓人。昔者沧流，曾变蠡名而愿测；今兹庙礼，请代龙号而惟新。勿谓轻之掌握，无使辱在埃尘。为君酌人心而不倦，弈反朴以还淳。


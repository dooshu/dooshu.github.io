史记集解卷十七

宋　裴骃　撰

史记十七

汉兴以来诸侯年表第五

太史公曰殷以前尚矣周封五等公侯伯子男然封伯禽康叔于鲁卫地各四百里亲亲之义襃有徳也太公于齐兼五侯地尊勤劳也武王成康所封数百而同姓五十五地上不过百里下三十里以辅卫王室管蔡康叔曹郑或过或损厉幽之后王室缺侯伯彊国兴焉天子防弗能正非德不纯形势弱也汉兴序二等【韦昭曰汉封功臣大者王小者侯也】髙祖末年非刘氏而王者若无功上所不置【徐广曰一云非有功上所置】而侯者天下共诛之髙祖子弟同姓为王者九国【徐广曰齐楚荆淮南燕赵梁代淮阳】唯独长沙异姓而功臣侯者百有余人自鴈门太原以东至辽阳【韦昭曰辽东阳县】为燕代国常山以南太行左转度河济阿甄以东薄海为齐赵国自陈以西南至九疑东带江淮谷泗【徐广曰谷水在沛】薄防稽为梁楚呉淮南长沙国皆外接于胡越而内地北距山以东尽诸侯地大者或五六郡连城数十置百官宫观僭于天子汉独有三河东郡颍川南阳自江陵以西至蜀北自云中至陇西与内史凡十五郡而公主列侯颇食邑其中何者天下初定骨肉同姓少故广彊庶孽以镇抚四海用承卫天子也汉定百年之间亲属益疎诸侯或骄奢邪臣计谋为滛乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑故齐分为七【徐广曰城阳济北济南菑川胶西胶东是分为七】赵分为六【徐广曰河间广川中山常山清河】梁分为五【徐广曰济阳济川济东山阳也】淮南分三【徐广曰庐江衡山】及天子支庶子为王王子支庶为侯百有余焉呉楚时前后诸侯或以适削地是以燕代无北边郡呉淮南长沙无南边郡【如淳曰长沙之南更置郡燕代以北更置縁边郡其所有饶利兵马器械三国皆失之也】齐赵梁楚支郡名山陂海咸纳于汉诸侯稍微大国不过十余城小侯不过数十里上足以奉贡职下足以供养祭祀以蕃辅京师而汉郡八九十形错诸侯间犬牙相临秉其阸塞地利疆本干弱枝叶之势也尊卑明而万事各得其所矣臣迁谨记髙祖以来至太初诸侯谱其下益损之时令后世得覧形势虽彊要之以仁义为本

【徐广曰孝武太始二年广陵中山真定五来朝孝宣本始元年赵来朝二年广川来朝四年清河来朝孝宣地节元年梁来朝二年河间来朝三年济北来朝济北分平原太山二郡】








38　老彭其人諸説　仲尼問禮非以老子爲師


「老彭」，鄭注云：「老聃、彭祖。」何云：「老聃之生，在彭祖之後，不應反居其上，故朱子定從包咸之説。」〇案：禮記曾子問鄭注：「老聃，古壽考者之號也，與孔子同時。」正義曰：「鄭注論語云：『老聃，周之太史。』」〇何晏論語集解：「包曰：『老彭，殷賢大夫，好述古事。』」正義曰：「老彭，即莊子所謂彭祖也。李云：『名鏗，堯臣，封於彭城。歷虞、夏至商，年七百歲。』世本云：『姓籛，名鏗，在商爲守藏史，在周爲柱下史，年八百歲。籛音翦。一云即老子也。』王弼云：『老是老聃，彭是彭祖。』」〇陸德明論語釋文：「包云：『老彭，殷賢大夫也。』案大戴禮云：『商老彭是也。』鄭云：『老，老聃。彭，彭祖。』」〇大戴記虞戴德篇：「昔商老彭及仲隗。」〇朱子論語集註從包氏、大戴禮。龜山答胡迪功曰：「老氏以自然爲宗，謂之不作可也。」朱文公答汪尚書曰：「以曾子問言禮證之，述而不作，信而好古，皆可見。蓋聃，周之史官，掌國之典籍、三皇五帝之書，故能述古事而信好之。如五千言，或古有是語而傳之。列子天瑞篇引黄帝書即『谷神不死』章也。聃雖知禮，謂行之反以多事，故欲滅絶之。禮運『謀用是作，兵由是起』，亦有此意。」致堂讀史管見卷十曰：「仲尼問禮，或以證舊聞，案：本文「聞」字下尚有「或以析疑似」五字。或以「以」字下有「老子」兩字。絶滅禮樂之故振而作之〔一〕，使於問答之際有啓發，非以爲師也。」

【集證】楊升庵丹鉛總録：「慎按佛經三教論曰：五千文者，容成所説，老子爲尹談，蓋述而不作。又按莊子引容成氏曰：『除日無歲，無外無内。』則容成氏固有書矣。老子述而不作，此其明證。」

【元圻案】吕氏希哲雜記上：「老子曰：『古之善爲道者，非以明民，將以愚之。』記曰：『明明德於天下。』老子曰：『報怨以德。』孔子曰：『以直報怨，以德報德。』老子曰：『知不知上，不知知病。』孔子曰：『知之爲知之，不知爲不知。』蓋孔子未嘗師老子也。」

〔一〕「禮樂」，元刊本、清嘉慶本作「禮學」。






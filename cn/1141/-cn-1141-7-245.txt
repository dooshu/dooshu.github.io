寄关中田夫子（时为刑部郎中，久不调。）

其一
昔别在吴会，垂老入京国。
驰情展契阔，解装不遑食。
入门何徬徨，下拜泪沾臆。
人生若飞蓬，别久不相识。
凛冬多烈风，归鸟无停翼。
中夜把酒浆，欢娱还叹息。
岂伊怨离居，嗛嗛怀令德。
弹冠愧早衰，徇禄非我力。
郁纡难尽言，伫立忘南北。

其二
江国多愁思，霜严枫叶衰。
客从关陕来，遗书前致辞。
既伤天路阻，还惜良会稀。
噭噭岭猿啸，嗷嗷鸿雁飞。
含情来橘柚，所思天一涯。
物微远莫致，长叹泪交颐。
白圭苟不玷，策名扬清晖。
毋为感留滞，惆怅吾道非。



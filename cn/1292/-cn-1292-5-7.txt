◇　元光五年策贤良制

制曰：盖闻上古至治，画衣冠，异章服而民不犯；阴阳和，五谷登，六畜蕃，甘露降，风雨时，嘉禾兴，朱草生，山不童，泽不涸；麟凤在郊薮，龟龙游於沼，河洛出图书；父不丧子，兄不哭弟；北发渠搜，南抚交□，舟车所至，人迹所及，□行喙息，咸得其宜。朕甚嘉之。今何道而臻乎此？子大夫修先圣之术，明君臣之义，讲论洽闻，有声乎当世，敢问子大夫：天人之道，何所本始？吉凶之效，安所期焉？禹汤水旱，厥咎何由？仁义礼知，四者之宜，当安设施？属统垂业，物鬼变化，天命之符，废兴何如？天文地理，人事之纪，子大夫习焉。其悉意正议，详具其对，著之於篇，朕将亲览焉，靡有所隐。

（《汉书·公孙弘传》）




○海上孤查赋

沧洲一望兮其伤实苦，灵查万里兮越在海浦。何遭遇於圣日，独埋没於重土？岛屿云深，风尘岁古。可为万乘之器，郢匠未斩；愿作浮海之桴，鲁人无取。不取其材，又无良媒。惊沙苦雾，激电奔雷。根柢折，枝条摧，势穷亢兮半隐青树，色苍茫兮浑生绿苔。波涛灌注，同汨罗之洲渚；川泽卑湿，类长沙之浦隈。钓客登顿，渔瓮往来。自然形变为枯木，心成於死灰；谁怜在盘根之春，当擢干之日？对上苑，临温室；植紫陌以独秀，荫朱城而未出。春风骤入，花飞微而雪下；晴烟四敛，叶布而密。诚以负大厦之材，济巨川之质。何斧斤之为患，使形骸而自失？悲夫昔之繁华也如彼，今之摇落也如此。故知道不常泰，亦不常否。物有万，生亦有万；死事既同於纠缠，庸讵识其终始。彰周公之圣，则大木斯拔；表宣帝之兴，则枯柳还起。君无曰枯查，委之泥沙。试斩为仙枕，荐於公寝，必能梦华胥之神国，安苍生之庶品。君无曰散木，弃之沟渎。试剖为牺樽，登诸庙门，必能缩包茅之醴酒，降重天之渥恩。济美前烈，垂芳後昆。愿君无弃於海上，乘以登天朝至尊。


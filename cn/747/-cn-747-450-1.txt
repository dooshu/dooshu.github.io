○对被替请选判

〈丁授官累日，被奏替请非时选，废置不许，云准敕旨冬已过旬限。丁诉云：今正在冬，当替只在下牒之日，且辨论官材，不合拘以限约，废置又执贤能，以岁时入其书，岂可无限。〉

任良物官，著国典而为重；守法立度，在所司而靡逾。丁筮仕策名，抡才授署。既而天书荐委，宁俟及瓜之期；会府陈辞，重希刈楚之选。官才登於累日，时已後於三冬。允哉废置，明乎用舍。虽进贤是急，冀开取士之门；而严敕不移，诚曰在公之义。诉而不纳，信谓得宜。况岁进其书，事有徵於前志；不拘以限，亦何听於薄言。请俟他年，无隳旧典。

郑锡

锡，宝应中进士，官礼部员外郎。


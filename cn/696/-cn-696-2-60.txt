闰秋杂感


其一


高秋历落大江阴，桂树香寒露满林。
斜月自临吴郡夜，浮云不断并州心。
五湖烟水芙蓉晚，万里川原鸿雁深。
回首星辰思北极，凄风荒草日萧森。

其二


梨花三月汉宫墙，走马归来解鹔鹴。
从此冀云常梦绕，却依江树独神伤。
关山候火回南斗，陵墓清笳转夕阳。
慷慨自怜知剑气，欲随秋色到龙荒。

其三


北望燕关战气收，胡兵八月更西游。
熊罴自护居庸树，虎豹还窥马邑秋。
骠骑露书迟雁塞，婕妤宣答出龙楼（时上坐内殿批答，不繇纶扉）。
即今颇牧知何在，十载空悬万户侯。

其四


汉家关塞自苍然，虏骑犹思饮马年。
雁过白登风动地，月留青冢草连天。
三秋金鼓西征急，十载烽烟北望偏。
却忆文皇能好武，受降城外破羌还。

其五


边关摇落早秋风，诸将旌旗匝地红。
句注极天盘代谷，桑乾入塞绕云中。
王恢岂诱匈奴贡，魏尚谁誇郡守功。
堪忆并州楼上月，何人清啸却胡戎。

其六


单于千帐徙轮台，独保康居竟不回。
城郭诸戎金印在，河湟杂种玉门开。
黄羊尽夺胡人牧，白马新从都护来。
闻说凉州初报捷，汉兵直拟过龙堆。






其七


在在征轮吏未归，五年逐盗遍旌旂。
中郎摧荡馀飞燕，公子威名假绣衣。
陇蜀几曾清一道，郧襄犹自筑重围。
车书海内堪惆怅，鬼哭荒村烟火稀。

其八


宵衣便殿圣躬劳，猛士今谁拥节旄。
循吏新恩登凤阁，中涓何日解龙韬。
淮阴纶饵朝还出，渭北星辰夜自高。
我愿相从访屠钓，长吟梁父忆萧曹。





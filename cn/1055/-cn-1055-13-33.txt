【续作永昭陵挽词五首〈嘉八年〉】

王者居尊本无外，由来天下以为家。六龙白日乘云去，何用金钱买道车。

苦雾霏霏著彩旗，犹排吉仗杂凶仪。常时凤辇行游处，今日龙盾恸哭随。

都人扰扰塞康庄，西送灵车过苑墙。金鼎药成龙已去，人间惟有鼠拖肠。

素幕悠悠逗晓风，行随哀挽出深宫。妃嫔莫向苍梧望，云覆昭陵洛水东。

叨陪法从最多年，惯听梨园奏管弦。从此无因瞻黼坐，惟应魂梦到钧天。


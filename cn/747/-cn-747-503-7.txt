○叔父故朝散郎华州司士参军府君墓志铭（并序）

《洪范》叙三德五福之道，而德存科人，福系乎运。时未光大，则卷而怀之，姑以清行厚德，遗诸子姓而已。公讳隼，字子鸷，天水略阳人。十二代祖安邱敬公讳翼，为前秦司徒，代有勋德，以至四代祖平凉公讳文诞，历开府仪同三司涪常二州刺史。曾祖滑州匡城县令讳崇本，王父益州成都县令讳无侍，烈考许州临颍县令讳，初平凉之先，三叶开国，匡城以降，世名文行。公缵承茂绪，祗服家法，有大易之鸣谦，中庸之慎独。忄造忄造其守，孳孳其勤，中立而不易方。夷道而不由径，故克家无玷，干禄有声。天宝末，州里举经明，属幽陵叛涣，计偕中止，解巾试守河西尉，真拜鄢陵丞。时东郊不开，违难逃禄，艰贞洁白，终出盗泉，朝廷嘉之，除楚州宝应丞。是岁太夫人弃孝养，刺血写大乘微言，毁瘠过礼。既除丧，为亲戚所勉，调补宋州宋城县丞。孟尚书某方持郡节，深相推重，每岁考课，居郡中最。大历中授福昌丞，贞元初改华州司士，尝辟彭城刘公萧国班公之府，皆分事任，实助经费。所至之邦，必闻其政，所奉之主，必加以礼，而又学古不怠，歌诗必类，缘情而不流，体要而无害。故秘书包公谓公内外循理，心正气和，君子以为知言。其道未伸，天夺之算。呜呼！贞元九年四月辛亥，终於富平从事之馆，享年六十一。夫人陈郡殷氏，皇曹州司法丽正殿学士践猷之孙，清河尉寅之女，故给事中杭州刺史亮，其兄也；今侍御史郴州刺史永，其弟也。生德义之门，袭猗那之庆，自执主馈，逮四十年。孝慈柔明，六姻是仰，学备箴诵，言成礼法。公之禄甚薄而家甚肥，中外无闲言，诸孤犹已子，闺门之内，和乐薰如也。既茹未亡之痛，护奉青车，东旋洛都。八月癸丑，遘疾疠终於新安之别墅，享年若干。有男子五人：长曰少成，仕至桐庐尉。次曰少清，以经术甲科。次曰某曰某，皆以文学裕蛊，禀公之义方。女子五人：长适安福尉刘公范，次适常州司仓齐畅，其次未及笄，皆禀夫人之明训，少成等曾未半岁，再集荼蓼，思养於下，如不欲生，衔恤忍哀，竭其诚信。以十月某日，得吉卜於新安方山南龙涧原，礼也。小子龀岁而孤，夙承善诱，且惧徽音行实之不传於後，与陵谷之有迁也。谨用论撰，哀而不文。铭曰：

惟叔父，秉直清。温而文，诚而明。六试吏，扬令名。再从事，有淑声。猗夫人，懿纯德。倬妇行，为内则。乐申申，恭翼翼。女有家，男述职。天不佣，降鞠凶。道未行，祸已锺。刻金石，识邱封。德不泯，哀无穷。


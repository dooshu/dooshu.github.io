○赐钱镠奏取淮南敕

省所奏：差节度副使钱传瓘，马步都虞候传球部领马步兵士楼船，取二月十日进发，各赴水陆，攻取淮南。卿自到常、润界筑墙一所，指挥兵士，请天军往庐、寿等州应援，并请诏示湖南、荆襄速入洪、鄂应副事具悉。卿天赞忠贞，神扶正直。万里限江山之远，虽隔仪形；一心推金石之坚，益明尊戴。匡佐无渝於臣节，操持遂峻於戎权，威望弥高，功业居最。欲海内之干戈渐戢，愤淮南之枭獍未除，每赖韬钤，用舒宵旰。凡观陈奏，愈念勤劳，辍过庭而分总师徒，离所部而自施制画。况继览东南探报，备闻卿水陆训齐，累挫凶妖，频知胜捷。征伐方推於重柄，施张克建於殊庸，将置升平，弥深眷倚。但以未诛残孽，尚属分兵，只俟才殆犬戎，便当并集貔武，用为应副，庶叶机谋。钦重奖称，再三无已。王延嗣回日，已有诏旨，必体予怀，想宜知悉。秋凉，卿比平安好，遣书，指多不及。


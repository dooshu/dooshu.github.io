○再谏五品以上妻犯奸没官表

臣遂良言：昔人输写至诚，必通幽显。是以落日回光，飞泉上出。臣丹心不著，空祈听览，擢臣之，不足仇愆。臣今月五日诣虔化门进封表，论五品以上官人妻及女等有犯罪者没为官婢，既未进旨，下情惶惧。臣又再三思量，实为不可。唯有身犯叛逆，天下不容，妻奴等始合配没。自兹以往，曾无此例。若犯奸罪，身即没官。不敬舅姑，则依常律。自非中刑，不可为教。至於一妇没官，其夫及子，同宗合门，有大羞辱。见在朝者，皆不可用。郡王近亲，县主密戚，或有如此事，并具前表。夫帝王作典，谓之利用，恐其罪而化之，不因其罪而利之，不惊人心，不兴物议，教民以善，不为异罚。则三皇以来，二百馀帝，禁止奸秽，皆无此法。至於明圣，独用此刑，既惭古昔，终尘德义。然则刑为政教之用，政为社稷之本，若再三如此，天下依行，臣恐政道因兹渐就流坏。是以不避严诛，更敢一请。若即班行，四方谈议，臣缄口不言，罪合万死。执以陈闻，伏候刑宪。谨言。


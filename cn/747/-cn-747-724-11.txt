○请令沈傅师在外修实录奏

臣自去年奉诏命，各据见在史官分修《宪宗实录》。今缘沈傅师改官，若更求人，选择非易。其沈傅师当分，虽搜罗未周，条目纪纲，已粗有绪。窃以班固居乡里而继成《汉书》，陈寿处私家而专精《国志》。元宗国史，张说在本镇兼修；代宗编年，令狐亘自外郡奏上。远考前代，近参本朝，皆可明徵，实有成例。其沈傅师一分，伏望敕就湖南修毕，先送史馆，与诸史官参详，然後闻奏。庶使官业责成，有终始之效；传闻摭实，无同异之差。


○敕幽州节度张守书

敕幽州节度副大使兼御史中丞张守：渔阳平卢，东北重镇，匈奴断臂山戎扼喉，节制之权，莫不在此。朕所以雅仗才识，诚思远图，既膺此举，当成本志。今奚贼残破，固不足言，契丹馀孽，犹且为梗，将遂扫荡，悬赏须明。至如寇抄之来，边境常事，苟非大敌，不劳我师。顷者偏小邀功，或亦附益其事，言而不实，示信何归？赏而有虚，叙劳何劝？适使贪嗜小利之辈，不思翦灭大举之策，则深谋重赏，更待何人？而革弊成功，当在卿尔。其有贼非大下，因有擒馘灼然殊效者，可量事奏闻；其馀微劳，并任军中赏赐，冀能自勉，今有後图。若信其苟为，终若成事，而纲纪不立，夷狄笑人，以卿之明，固在目击也。秋气已冷，卿及将吏以下并平安好，遣书指不多及。


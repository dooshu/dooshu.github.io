虞美人

雨后同干誉、才卿置酒来禽花下作

落花已作风前舞。又送黄昏雨。晓来庭院半残红。惟有游丝，千丈袅晴空。　　殷勤花下同携手。更尽杯中酒。美人不用敛蛾眉。我亦多情，无奈酒阑时。

此首风格高骞，极似东坡。起言昨晚风雨交加，花已零落。“晓来”两句，言今晓花落之多，与游丝之长。下片，言花下携手，饮酒之乐。末句，慰人慰己，一往情深，盖美人若乐，我亦自乐，若美人蛾眉不展，我亦因之无欢意矣。


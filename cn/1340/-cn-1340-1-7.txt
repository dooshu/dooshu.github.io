中国之守备


中国之武备，至今日而疲玩已极。近闻北京阜城门外之某守备，竟为土匪数人闯入其家，将其捆缚一束，投之车中而去。呜呼！守备何备，而竟为一二匪人劫之去？吾尝闻诸练兵者言，中国之兵，御外侮虽不足，平土匪则有余。今以一守备，而竟为匪党所擒，其平土匪之谓何？

“御外侮虽不足，平土匪则有余”。斯言也，乍闻之，似近是。吾乃反复思之，欲为之易一字，曰“御外侮虽不足，充土匪则有余”。






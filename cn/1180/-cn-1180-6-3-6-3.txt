翰林院读书说


玉堂夫子学统天人，道通今古，主盟于词赋之坛，树帜于文章之府。天子嘉其谊，重其望，选四方文学之士二十有余人，往从之游。于是文学之士，彬彬然望风景附，云集于函丈之下。鼓箧既竣，升席而坐，乃进诸文学于庭而告之曰：“方今治道休隆，德化浃洽，夔、龙、稷、契，比翼于廊庙。群臣百寮，师师济济。一时人物之盛，蔑以加矣。圣天子乃犹倾念丰芑，网罗草泽，特选尔诸士，登诸词苑。开木天之馆以为藏修，联师儒之任以为董正。其于尔诸士，亦有厚望焉。若亦知天子之所以储养之意乎？”

诸文学揖而对曰：“自代谢绳结，文旨肇兴，谟诰拾于简编，《大雅》久而不作，王风既委，体格世殊。迨至有汉方隆，董、贾擅其芳声，迁、雄端其榘蠖。沨沨乎犹有三代之遗音焉。既而淳气益漓，骈丽乃作，滥觞于齐、梁，猖狂于卢、骆。唐、宋而还，风斯下矣。夫鸣盛华国，润色鸿业，非文其孰能为此也。乃今圣化昭明，观人文以化成天下。而某等适遇其会，又有夫子倡于上而起其衰，踵作者之芳规，嗣前献之遗轨，此其时矣，又何让乎？”

于是夫子冁然微哂，愀然作色而叹曰：“噫吁嘻，陋哉！测浅者不可以图深，见小者不可以虑大。子实占毕之儒，未闻昭旷之论，是以为此言也。来，吾语女！盖学不究乎性命，不可以言学；道不兼乎经济，不可以利用。故通天地人，而后可以谓之儒也。造化之运，人物之纪，皆赖吾人为之辅相；纲纪风俗，整齐人道，皆赖吾人为之经纶；内而中国，外而九夷八蛮，皆赖吾人为之继述。故操觚染翰，骚客之所用心也；呻章吟句，童子之所业习也。二三子不思敦本务实，以眇眇之身，任天下之重，豫养其所有为，而欲借一技以自显庸于世。嘻，甚矣其陋也！且道德者，事之实也；文辞者，德之华也。故尚行则行有枝叶，尚言则辞有枝叶。训诰典谟，圣人岂殚精极虑，作意而为之者哉？几微内洞，文采外章，扬德考衷，启发幽秘，不求文而自文耳。乃吾见一人焉，辩若悬河，藻若春工，含吐邹、枚，方驾陆、谢。及考其实，曰：是人也，德薄人也，才辨之流，虚浮之党也。若而人者，诸君愿为之乎？又尝见一人焉，辨不惊世，誉不向俗，其言呐，身不胜其衣，粥粥若无能。及考其实，曰：是人也，忠信人也，君子之徒，圣贤之归也。若而人者，诸君愿为之乎？何则？根本固者，华实必茂；源流深者，光澜必章。是以君子处其实，不处其华；治其内，不治其外。夫恢皇王之绪，明道德之归，研性命之奥，穷经纬之蕴，实所望于尔诸君也。是之不务，而文焉从事。若曰文词而已矣，岂徒为尔诸君之累，毋亦忝天子之命，而虚其望乎，又何令名之有？”

于是诸文学赧焉自失，蹶然负墙，逡巡而退，曰：“夫不闻建鼓之音者，不知拊瓴之足羞也。不睹悬黎之珍者，不知燕石之非宝也。某等智识浅昧，未烛于理，又执固陋之见，足已而不问。夫子发以闳深之辞，引以大道之要，乃今廓然发蒙已昭矣。敢不夙夜以求，无负于天子之宠命。”






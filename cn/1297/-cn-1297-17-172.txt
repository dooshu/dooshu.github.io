城上云气第一百七十二

进兵攻城，及敌来围我，亦审云气之吉凶。或城上或营上有气如人十十五五，皆叉手低头者，军人愿降也（此章一缘胜败之气杂论之，又多言城中之事，故别立此章。若于营塞及阵上吉凶亦同）。或云气上黄下白，名曰善气，所临之军欲相和解。或城中气如白旗者，不可拔。或黄云临城者，城中有大喜庆。或青色气如牛头触人者，城中不可屠（一作图）。或城中气出东方色黄者，此天钺，不可伐，伐者大祸。或城上气如火烟分涌者，主人欲出战也。其气无极，不可击。诸色但出而无极者，不可屠。或赤色或黑气如杵形从城内向外者，内兵突出，主人大胜。或城上云气分为两穗火之状者，不可攻。或蒙气绕城而不入者，外兵不得入。凡攻城塞有诸气从城中出入吾军者，胜气也，谨备之。或攻城赤气在城上，黄气在四面绕之者，城中大将死，城降。或城上赤气如飞鸟者，急攻之，立可破矣。或气出入于城中者，城中居（一作军）民欲逃散，无斗志，急攻之。或气如死灰而覆其城寨者，吏士（一作使）病，城可屠。或城全无云气者，士卒心散。或城上赤气如众人头向下者，其下多死丧血流。或白气绕城而入者，急攻之，可拔。或白气光如剑形，长百余丈，自敌上起而横城上者，攻之者受祸，城不可屠，八十一日内应。或黑云高起，以黄为缘，长凝于阵前，横列如跪，其状如手相牵，三三五五低头拱手营阵之上者，人必降。或云气如鸡雉及走兔者，贼当来攻城，急备之。或云气三条五条横列成阵，文如虎斑者，所临之军必拔城杀将，见之急攻之。或云如龙行于城上者，必有大水。凡城上胜败之气如是者，胜在敌，不可攻之；败在敌，可攻之。胜在我，则利出兵进击；败在我，则坚壁清野，严以守之。云气所见，天地心也，可不慎哉！


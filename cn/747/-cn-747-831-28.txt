○授左卫上将军满存特进检校司徒仍复长城郡开国公食邑三千户制

敕。昔孟明视荀林父之为将也，获罪於二君。或败以见囚，或归而请死。彼秦穆晋景之为君，卒能宥而复用。朕虽凉德，宁昧於诸侯之霸者哉，具官满存，顷列将坛，颇怀臣节。且闻禁暴，斯有功能。未尝骄矜，欲保勋绩。而尔之前事，人亦公言。幸无争歃之盟，但逼自焚之势。洎乎连坐，得以惟轻。惧罪而不懈於心，补过而愿陈其力。是用徵为环尹，兼复疏封。载加论道之名，俾重弃瑕之典。庶乎有位，知我念功。


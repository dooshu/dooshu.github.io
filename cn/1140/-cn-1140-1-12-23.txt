寄高彚旃先生

得游道南书院拜止水尊光祠且侍先生杖履是吴游三大快事惜以炎节寸晷冠盖应酬之时多而考德请益之时少别来媿悔直是当面错过比来寒暑乖度雨阳失时不审起居安否烽火数千里相接人生如朝菌无复余念惟先祖父理学之绪不克负荷以张大前业夙夜是惧先大人逾壮见背年不展德先祖允升府君以诸生数奇亦不及五十其生平努力惟讲学一事饥以之饱寒以之燠疾病以之色起终岁汲汲而冲然自得盖家无甔石而有膏泽四海之心身在韦布而有衣被千秋之志所撰会纪语录遇事成书将编次为一集奄忽易箦藏之箧笥先大人手录而辑之会遭乙酉兵变化为刼灰比年从亲交故旧之家稍稍捃拾十存二三阙以待补顷蒙士大夫公请崇祀祠部报可窃欲就此残缺者编目行世伏惟老先生学承濂洛文匠欧曾所谓有道而能文足以垂世行远者也倘不靳德音惠赐玄晏溽暑高年不敢过劳笔札即草略数行自足引重布帛菽粟之言不徒作文字观也学术异同即孔门一时诸子已有差别不特朱陆争鸣近日攻击阳明几无完肤恐阳明亦未肯全受要在真实到底大小各有成就敝郡理学薪传滥觞於东廓过化而承流於旴江作郡大约皆沿习良知之旨而先祖所北面则旴江高弟子所谓陈文台先生讳履祥字光庭者也先祖尝疾笃陈先生愿减已算作祈命词以苏之而焦公澹园邹公南臯今诗志传具在集末可考而知也其学以见性为宗以同人为大老先生一涉目而见端知委矣道路戒严遣使逡巡偶因羲人兄舟便率尔驰请言无伦序兼乏缟紵惟长者慈亮得遂所请感且世世虹玉今岁家居侍养时时惓切不一


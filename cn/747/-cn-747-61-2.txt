○追赠高沐吏部尚书诏

图难忘死，为臣之峻节；显忠旌善，有国之令猷。日者妖竖反覆，侮我朝章，而濮州刺史高沐，劫在凶威，潜输忠款。讽其不庭之咎，将冀革心；数基煮海之饶，聿求利国。伏奏必陈其逆节，漏师常破其阴谋，竟以盗憎，遂死王事。殁而不朽，风声凛然，式表漏泉之泽，且彰劲草之节。可赠吏部尚书，仍委马总访其遗骸，以礼收葬，优恤其家。若有子孙，具名闻奏。


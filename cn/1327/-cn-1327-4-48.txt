烈鹅


先儒谓雁有夫妇之义，雌雄相偶，各匹其匹，不相淆乱。雌者死，则雄为鳏，不更与他雌偶；雄者死，则雌为寡，更不与他雄偶。是故先王制礼，婚姻有奠雁之仪云。虽然，雁之为雁，果如是否欤？吾非雁，不知雁之情，人云亦云而已。粤中以雁难弋获，故婚礼以鹅代焉，亦古之遗意也。凡婚礼之鹅，必雌雄各一，女族受而畜之，鲜有杀之者。

某氏嫁女已十年，所畜鹅犹在，相呼，无殊鹂鲽。一日大风雨，客至，无以为馔，主人命烹鹅，遂杀其雄，置地上，以俟汤镬。雌者绕之悲鸣，追杀鹅者而啄之，逐之不去，扑之不惧；杀鹅者走避，则绕鸣于雄侧如故。俄而猝然倒地，喙吐绿汁，视之死矣。剖而验之，则肝裂胆碎矣。异而白之主人，主人亦异之。与客临视，客曰：“是烈妇也，余不忍食其肉。”言于主人而双瘗之。

观于此，则雁之各偶其偶，而不相淆，说可信矣。嗟夫！禽鸟之属，尚有以义自处如此者。吾独慨夫世之人，有夫死而改适者，有数月而改适者，有数日而改适者，有不改适而丑声四播者。吾亦亲见妻死之日，即央人作伐，图再娶者。呜呼！夫妇道丧，人伦之始亡矣。谥之曰“烈鹅”，以愧世人。






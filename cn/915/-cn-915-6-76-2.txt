◇劾范甯表

豫章郡居此州之半。太守臣甯入参机省，出宰名郡，而肆其奢浊，所为狼籍。郡城先有六门，甯悉改作重楼，复更开二门，合前为八。私立下舍七所。臣伏寻宗庙之设，各有品秩，而甯自置家庙。又下十五县，皆使左宗庙，右社稷，准之太庙，皆资人力，又夺人居宅，工夫万计。甯若以古制宜崇，自当列上，而敢专辄，惟在任心。州既闻知，即符从事，制不复听。而甯严威属县，惟令速立。愿出臣表下太常，议之礼典。（《晋书·范甯传》）


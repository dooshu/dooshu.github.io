○微凉赋

椒梧既谢，屈原增伤。菱先雁败，柳徇蝉荒。日落深宫，十四等皆为丽绝。愁大泽，九百里尽欲飞扬。暑退未退，宵长未长。傍宝阶以寻冷，当绮疏而荐香。飘飘拂拂，悄悄怅怅。省团扇以摇清，昵瑶琴而泛雅。石稳将卧，筇轻欲把。沈尹见王筠佳咏，不觉书之。谢傅感桓伊哀筝，无端涕下。单栖悟早，共赏情多。应从远壑，定降明河。病树一枝，度日空怀越奏。轻帆十幡，乘秋好唱湘歌。殷浩休谈，杨宠自舞。粉初渍而题媚，尘适消而画古。正在安榴馆里，寂寞饶潘。暂登酸枣台时，凄凉付庾。潜生翠被，暗著金楼。铢铢减癖，斛斛量愁。草元者逐贫无暇，梯附者结客而游。暮雨陵边，有魏主常闻之乐。夕阳池上，有蔡姬曾荡之舟。恨锁疏烟，襟披远水。露桂方澹，风篁或倚。鄂侯之馀冷犹在，江令之宿酲初起。道气全衰，离情遍驶。许玉斧神超碧落，仰接应难。成花君怨别青宫，追伤未已。


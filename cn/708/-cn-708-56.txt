卷五十六 鬼部


鬼一（此卷多载冥途之事）

无鬼论（出《大唐杂记》）

青州刺史宗岱著《无鬼论》，甚精，无能屈者，邻州咸化之。后有书生，葛巾，修刺，谈及《无鬼论》，便苦难岱。岱理屈，书生乃振衣起曰：“君绝我辈血食二十余年。”

僧智圆（出《酉阳杂俎》）

郑余庆在梁州，有龙兴寺僧智圆，善总持敕勤之术，制邪理病，多著效。智圆老，稍倦，因求城东隙地，起草屋而居。有沙弥、行者各一人。数年，暇日，智圆向阳科脚甲，有布衣妇人，甚端丽，至阶作礼。泣曰：“妾不幸，夫亡子幼，老母危病，知师神咒助力，乞加救护。”智圆曰：“贫僧倦于行，可就此为加持也。”妇人复再三泣请，且言母病亟，不可扶举。智圆哀而许之。乃言从此向北二十余里，至一村，村侧近有鲁家庄，但访韦十娘所居也。智圆诘朝如言行二十余里，历访不得，乃还。明日，妇人复至。僧责其妄言。妇人曰：“只去师所止处二三里耳。师慈悲，必为再往。”僧怒曰：“老僧衰暮，今誓不出。”妇人乃大声言：“慈悲何在耶？今事须去！”因上阶牵僧臂。僧惊迫，亦疑其非人也，恍惚以小刀刺之，妇人遂倒，乃沙弥误中刀，流血死矣。僧遽与行者，瘗于饭瓮下。沙弥本村人，家去兰若十余里。其日，家人悉在田，有人皂衣揭幞，乞浆于田中，具说其事。沙弥父母举家号哭，诘僧，僧犹绐焉。其父搜得尸，即诉于官。郑公素敬此僧，意其必冤，俾求盗吏细按。僧具陈状，复白：“贫僧宿债，有死而已。”按者亦以死论。僧求假七日，命持念，为将来资粮。郑公哀而许之。僧沭浴设坛，急印契、缚，考其魅。凡三夕，妇人见于坛上，言：“我类不少，所求食处，辄为师破除。沙弥且在，能为誓不持念，必相还也。”智圆恳为设誓。妇人喜曰：“沙弥在城南某村古丘中。”僧言于官吏。如其言寻之，沙弥果在，神已痴矣。发沙弥棺中，乃一苕帚也。僧自是绝其术。

【总评】先圣六经，佛门大藏，总为后世无赖、贫儿衣食之缘。即此便是先圣佛门，无量功德。

魏征（出《潇湘录》）

魏郑公征，少时好道，不信鬼神。尝访道至恒山，将及山下，忽大风雪，昏暗不能进。有道士策青竹杖，悬《黄庭经》，亦在路次。谓曰：“风雪正狂，前途难往，去此一二里，即予家也。可一宿乎？”征许之，遂同行。至一宅外甚荒凉，内即雕刻。延征于深阁，拥炉对坐，进以美酒嘉肴。从容论道，词理博辨。征不能屈。临曙，道士言及鬼神之事。征切言不能侵正直也。道士曰：“子奉仙道，何诬鬼神乎？有天地即有鬼神，夫道高，则鬼神妖怪必伏之；不则，鬼神妖怪反可致之矣。”征不答。及平旦，道士复命酒以送征。仍附一简，达恒山中隐士。征既登路，回顾宿处，乃一大冢耳。探其简，题云“寄上恒山神佐”。征恶之，投于地。其简化一鼠而走。征自此稍信鬼神。

王戎（出《续搜神记》）

安丰侯王戎，尝赴人家殡敛。主人治棺未竟，客悉停厅事上。戎于车中卧，忽见空中有一异物，如鸟，熟视转大。渐近，见一乘赤马车，一人在中，著帻赤衣，手持斧，至地下车，径入王车中。谓王曰：“君神明清照，物无隐情。然当赠君一言：‘凡人家殡殓葬送，苟非至亲，不可急往。良不获已，可乘青牛，令髯奴御之。及乘白马，则可禳之。’”【眉批】鬼畏髯奴、白马，甚奇。谓戎：“君当致位三公。”语良久，主人内棺当殡，众客悉入，此鬼亦入。既入户，鬼便持斧行棺墙上。有一亲趋棺，欲与亡人诀，鬼便以斧正打其额，即倒地，左右扶出。鬼于棺上视戎而笑，亦持斧而出。

房玄龄（出《续玄怪录》）

房玄龄、杜如晦微时，尝自周偕之秦，宿敷水店，适有酒肉，夜深对食。忽见两黑毛手出于灯下，若有所请。乃各以一炙置手中。有顷，复出若掬。又各斟酒与之，【眉批】相度。遂不复见。食讫，背灯就寝。至二更，闻街中有连呼王文昂者。忽闻一人应于灯下。呼者乃曰：“正东二十里村人有筵神者，酒食甚丰，汝能去否？”对曰：”吾已醉饱于酒肉，有公事，去不得。劳君相召。”呼者曰：“汝终日饥困，何有酒肉？且非吏人，安得公事乎？”对曰：“吾被界吏差值二相，蒙赐酒肉，故不得去。”呼者乃寂。

杨溥（出《纪闻》）

豫章诸县，尽出良材，求利者采之，将至广陵，利则数倍。天宝五载，有杨溥者，与数人入林求木。冬夕雪飞，山深寄宿无处。有大木横卧，其中空焉，可容数人，乃入中同宿。而导者未眠，时向山林再拜。祝曰：“土田公，今夜寄眠，愿见护助。”【眉批】鬼受人祝，犹为捍患。人而无情，鬼不如也。如是三请而后寝。夜深雪甚，近南树下，忽有人呼曰：“张礼。”树头有人应曰：“诺。”“今夜北村嫁女，大有酒食，相与去来。”树头人曰：“有客在此，须守至明；若去，黑狗子无知，恐伤不宥。”树下又曰：“雪寒若是，且求饮食，理须同去。”树上又曰：“雪虽甚，已受其请，理不可行，须防黑狗子。”呼者乃去。及明装毕，撤所卧毡，有黑虺在下，其大若瓶，长三尺而蛰不动。惊骇。

庾绍之（出《冥祥记》）

晋新野庾绍之，小字道覆，湘东太守。与南阳宗协，中表昆弟，情好绸缪。元兴末，庾病亡。义熙中，忽见形诣协，形貌衣服，具如平生，而两脚著械。既至，脱械置地而坐。协问何由得来，答云：“暂蒙假归。与卿亲好，故相过也。”协问鬼神之事。唯云：“宜勤精进，不可杀生。若不能都断，可勿宰牛。食肉之时，勿啖物心。”协云：“五脏与肉，乃有异耶？”答曰：“心者藏神之宅，其罪尤重。”【眉批】奇闻。具问亲戚，因谈世事，末复求酒。协时有茱萸酒，因为设之。酒至不饮，云：“有茱萸气。”协曰：“为恶耶？”答曰：“地下皆畏之，非独我也。”庾为人，语声高壮。比言论时，不异恒日。有顷，协儿邃之来。庾闻屐声，极有惧色，谓协曰：“生气见陵，不得住，与卿三年别耳。”因贯械而起，出户便灭。协后果三年而卒。

夏侯弘（出《志怪录》）

夏侯弘自云见鬼。镇西将军谢尚，所爱马忽死，谓弘曰：“卿若能令此马生者，真为见鬼也。”弘去良久，还曰：“庙神乐君马，故取之，当活。”尚对死马坐。须臾，马忽自门外走还，至马尸间，便灭，应时能起。谢请问无嗣之故，弘经时无所告，曰：“顷所见皆小鬼，不能辨此。”后忽逢一鬼，乘新车，从十许人，着青丝布袍，弘前提牛鼻。车中人谓弘曰：“何以见阻？”弘曰：“欲有所问：谢镇西风流令望，何以无儿？”车中人动容曰：“君所道，正是仆儿。年少时，与家中婢通，誓不再婚。已而竟违约。今此婢死，诉于天，是故无儿。”【眉批】誓可轻乎？弘具以告。尚曰：“吾少时诚有此事。”弘于江陵，见一大鬼，提矛戟，有小鬼随从数人，弘惧，下路避之。大鬼过后，捉得一小鬼，问此何物。曰：“杀人以此矛戟，若中心腹者，无不辄死。”弘曰：“治此病有方否？”鬼曰：“以乌鸡薄之，即差。”【眉批】治中恶方。弘又曰：“今欲何行？”鬼曰：“当至荆、扬二州。”尔时比日行心腹病，无不死者。弘乃教人杀乌鸡以薄之，十活八九。今有中恶，辄用乌鸡薄之，弘之由也。

王鉴（出《灵异集》）

兖州王鉴，性刚鸷，无所惮，常凌侮鬼神。开元中，乘醉往庄，去郭三十里。鉴不涉此路，已五六年矣。行十里已来，会日暮，长林下见一妇人，问鉴所往，请寄一袱，而忽不见。乃开袱视之，皆纸钱枯骨之类。鉴笑曰：“愚鬼弄尔公。”策马前去，忽遇十余人聚向火。时天寒，日已昏，鉴下马诣之，话适所见，皆无应者。鉴视之，向火之人，半无头；有头者，皆有面衣。鉴惊惧，上马驰去。夜艾，方至庄，庄门已闭。频打，无人出，遂大叫骂。俄有一奴开门，鉴问曰：“奴婢辈今并在何处？”令取灯，而火色青暗。鉴怒，欲挞奴。奴云：“十日来，一庄七人，疾病相次死尽。”鉴问：“汝且如何？”答曰：“亦已死矣。闻郎君呼叫，故来耳。”旋即颠仆。【眉批】好怕人！鉴大惧，走投别村而宿。周岁，发疾而卒。

解袱人（出《异闻录》）

江南有数人行船，见岸上两人，与船并行数里。岸上人云：“暂寄歇息。”船人许之。跳踯上船，轻疾如风。须臾，两人云：“暂至村。”各有小袱，且寄船上，深嘱勿开。两人去后，船中一人，解袱共看。每袱有五百帖子，似纸，非篆隶，并不可识。共惊，还结如故。俄顷，二人回，云：“开讫，何复讳？”乃捉解袱人云：“是此人解。”掷之上岸，如掷婴儿，又于村中取人，拥之而去。经数日，一人欲放解袱者，一人不许，曰：“会遣一二年受辛苦。”乃将至富人家。其人家有好马，恒于庭中置槽，自看饮饲。此时已夜，堂门闭，欲取富人无由。一人云：“此人爱马，解马放，即应开门出。”如言，富人果出。一人担之，应手即死。取得富人，遂弃解袱人而去。此家忙惧，唯见此人在，即共殴，缚之送县。以解袱等事为辞，州县不信，遂断死。此人自雪无由，久禁乃出。

李令问（出《灵怪录》）

李令问，开元中为秘书监，左迁集州长史。令问好服玩饮馔，以奢闻于天下。其炙驴罂鹅之属，惨毒取味。天下言服馔者，莫不祖述李监，以为美谈。令问至集州，染疾，久之渐笃。刺史以其名士，兼是同宗，恒令夜开城门，纵令问家人出入。刺史之子，尝夜与奴私出游至城门，遥见甲仗数百人，随一火车，当街而行。惊曰：“不闻有兵，何得此辈？”意欲驰告父，且复伺其所之。寻而已至城濠，火车从水上过，曾不渍灭，方知是鬼。走投其门，门已闭。不得归，遂奔令问门中处之。既入，火车亦至令问中门外。其子虽恐惧，仍窃窥之。忽闻堂中十余人诵经，甲仗等迟回良久。有一朱衣鬼，径前蹋关，声如霆震，经声未绝。火车移上堂阶，遥见堂中灯火清静，尚有十余人侍疾。朱衣鬼又抉窗棂，其声如前。令问左右皆走散，鬼自门持令问出，遂掷于火车中，群鬼拥之而去。其子归，述其事。刺史明日令人问疾。令问家中无敢起者。使者叫呼，方出云：“昨夜被惊，至今战惧未已。”令问尸为鬼所掷，在堂西北重床之下。家人乃集而哭焉。

浮梁张（出《纂异记》）

浮梁张令甚富，家业蔓延江淮间。秩满如京师，常先一程致顿，海陆毕具。至华阴。仆夫施幄幙，陈樽垒。庖人炙羊方熟，有黄衫者据盘而坐。仆夫连叱，神色不挠。店妪曰：“今五坊弋罗之辈，横行关内，此其流也，不可与竞。”俄而张令至，急止曰：“勿叱！”问黄衫：“来自何方？”黄衫但唯唯。促暖酒，酒至，令以大金钟饮之，不谢，似有愧色。饮讫，顾炙羊，著目不移。令自割以劝之，一足尽，未有饱色，令又以奁中十四五啖之，凡饮二斗余。酒酣，谓令曰：“四十年前，曾于东店得一醉饱，以至今日。”令甚讶，乃勤恳问姓氏，对曰：“某非人，盖直送关中死籍之吏也。”令惊问其由。曰：“太山召人魂，将死之籍付诸岳，俾某部送耳。”令曰：“可得一观乎？”曰：“便窥亦无患。”于是解革囊出一轴，其首云：“太山主者牒金天府。”其第二行云：“贪财好杀，见利忘义人，前浮梁县令张某。”令见名，乞告使者曰：“修短有限，谁敢惜死。但某方强仕，不为死备。家业浩大，未有所付。何术得延其期？某橐中，计所直不下数十万，尽可以献于执事。”使者曰：“一饭之恩，诚宜报答。百万之贶，某何用焉？今有仙官刘纲谪在莲花峰，足下宜匍匐径往，哀诉奏章，舍此则无计矣。某昨闻金天王与南岳博戏不胜，输二十万，甚被逼逐。【眉批】尊神亦搏戏耶？已异矣。又以负钱见逼。何神之为？此与道书载牵牛娶织女，因向天帝借一万钱下礼，久之不偿，被罚在营室间，同一荒唐耳。足下可诣岳庙，厚数以许之，必能施力于仙官。纵力不及，亦得路于莲花峰下。不尔，荆榛蒙密，川谷阻绝，无能往者。”令于是赍牲牢，驰诣岳庙，以千万许之。然后直诣莲花蜂，得幽径，凡数十里，至峰下。转东南，有一茅草堂，见道士隐几而坐。问令曰：“腐骨秽肉，安得来此？”令曰：“窃闻仙官，能复魂朽骨，致肉枯骸。既有此好生之心，岂惜奏章之力？”道士曰：“吾顷为隋朝权臣一奏，【夹批】姓甚名谁？遂谪居此峰。尔何德于予，欲陷吾为寒山之叟乎？”【眉批】仙官以度人为事，岂论私德？此语亦谬。令哀祈愈切。仙官神色甚怒。俄有使者赍一函而至，则金天王之书扎也。仙官览书，笑曰：“关节既到，难为不应。”召使者反报曰：“莫又为上帝谴责否？”乃启玉函，书一通，焚香再拜以启之。云：“张某鄙僻多藏，诡诈无实，今按罪已实，何可求延。但以扶危拯溺者，大道所尚。纾刑宥过者，玄门是宗。徇尔一氓，我全弘化。希其悛恶，庶乃自新。可量延五年。”仙官览毕，谓令曰：“凡人寿，皆可致百岁。但以七情六欲，汨没心源，而又扬能妒善，颠倒方寸。神倦思怠，难全天和。如彼淡泉，汨于五味。欲致不坏，其可得乎？勉导归途，无堕吾教。”【眉批】好话。令拜辞，举首已失所在。复寻旧路，稍觉平易。行十余里，黄衫吏迎前而贺。令曰：“将欲奉报，愿知姓字。”吏曰：“吾姓钟，生为宣城县脚力，亡于华阴，遂为幽冥所录。递符之役，劳苦如旧。”令曰：“何以勉执事之困？”曰：“但酬金天王愿曰：‘请置子为阍人’，则吾饱神盘子矣。”是夕，张令驻车华阴，决东归计。酬舍天王愿，所费数逾二万。乃语其仆曰：“二万可以赡吾十舍之资粮矣。安可受祉于上帝，而私谒于土偶人乎？”【眉批】帝祉从何而来？明旦，遂东至偃师，止于县馆。见黄衫旧吏，赍牒排闼而进，叱张令曰：“何虚妄若是？今祸至矣。”言讫失所在。顷刻，张令有疾，留书遗妻子，未讫而终。

陈导（出《集异记》）

龙朔中，豫章人陈导，行商于楚，夜至江浦。有舟溯流而来，同泊。隔舟，窥见一人，庞眉大鼻，如吏，在舟检勘文书，从者三五人。导因问之，答以公事到楚，幸此相遇。导乃邀过船中，备酒馔。饮经数巡，乃问其姓氏。答曰：“某姓司徒，名弁。”又问：“所主何公事？”弁曰：“君此行，慎勿以楚为意，愿适他土。”导曰：“何也？”弁曰：“吾非人，乃冥司使者。”导惊曰：“何故不得之楚？”弁曰：“吾往楚行灾，君亦其人也。感君之惠，故相报耳。然君须以钱物计会，方免斯难。”导恳求之。弁曰：“但俟吾从楚回，君可备缗钱一二万相贶，当免君家。”导许诺，告谢而别。是岁，果荆楚大火，延烧数万家，荡无子遗。导自别弁后，以忧虑系怀。及移舟而返，既至豫章，弁亦至矣。导性悭鄙，托以他事，未办所许钱。使者怒，乃令从者持书一缄与导。导开读未终，而宅内掀然火起，凡所有财物悉尽。是夕无损他室，惟烧导家。【眉批】悭者，负心者，佯应，佯诺者看样。弁亦不见。

李俊（出《续玄怪录》）

岳州刺史李俊举进士，连不中第。贞元二年，有故人国子祭酒包佶者，通于主司，援成之。榜前一日，当以名闻执政。初五更，俊将候佶，里门未开，立马门侧。傍有卖糕者，其气爞爞。有一吏若外郡之邮檄者，小囊毡帽，坐于其侧，颇有垂涎之色。俊为买而食之。吏甚喜，啖数片。俄而里门开，众竟出。吏独附俊马曰：“某乃冥吏送进士名者。君非其徒耶？”俊曰：“然。”曰：“送堂之牓在此，可自寻之。”因出。俊视无名而泣，疑终无成也。吏曰：“君成名在十年外，禄位甚盛。今欲求之，亦非难。但于本录耗半，且多屯剥，才获一郡，如何？”俊曰：“所求者名，名得足矣。”【眉批】白日升天，不换一十年宰相，意亦如此。客曰：“能行少赂于冥吏，即于此，取其同姓者易其名，可乎？”【眉批】虽冥吏亦无不受钱作弊者。吏真可畏哉！俊问几何而可。曰：“阴钱三万贯。某感恩而以诚告，其钱非某敢取，将遗牍吏。来日午时送可也。”复授笔，使俊自注。从上有故太子少师李夷简名，俊欲指之，客遽曰：“不可。此人禄重，未易动也。”又其下有李温名。客曰：“可矣。”乃揩去“温”字，注“俊”字。客遽卷而行，曰：“无违约。”既而俊诣佶。佶未冠，闻俊来怒，出曰：“吾与主司分深，一言状头可致。公何躁甚，频见问，吾其轻语者耶？”俊再拜对曰：“终身之事，决此一朝。今当呈榜之晨，冒责奉谒。”佶唯唯，色犹不平。俊愈忧之，乃变服伺佶出，随之。经皇城东北隅，逢春官怀其榜，将赴中书。佶揖问曰：“前言遂否？”春官曰：“诚知获罪，负荆不足以谢。然迫于大权，难副高命。”佶自以交分之深，意谓无阻，闻之怒曰：“季布所以名重天下者，能立然诺。今君移妄于某，盖以某官闲也。平生交契，今日绝矣。”不揖而行。春官遽追之曰：“迫于豪权，留之不得。窃恃深顾，外于形骸。见责如此，宁得罪于权右耳。【眉批】二人俱可取。请同寻榜，揩名填之。”祭酒开榜，见李公夷简，欲揩。春官急曰：“此人宰相处分，不可去。”指其下李温，曰：“可矣。”遂揩去“温”字，注“俊”字。牓既出。其日午时，俊随众参谢，不及赴冥吏之约。迫暮将归，道逢此吏，泣示之背曰：“为君所误，得杖矣。牍吏将举勘，某更他祈，共止之。”俊惊谢，且曰：“当如何？”客曰：“来日午时，送五万缗，亦可无追勘之厄。”俊曰：“诺。”及到时焚之，遂不复见。然俊筮仕之后，贬降不绝。才得岳州刺吏，未几而终。

郭承嘏（出《尚书谈录》）

郭承嘏尝宝惜法书一卷，每携随身。初应举，就杂文试。文成尚早，缄置箧中。及纳试而误纳所宝书帖。归，于烛下启箧，见程试宛在。计无所出，来往于棘闱门外。见一老吏，询其试事，具以实告。吏曰：“某能换之。然某家贫，居兴道里，倘换得，愿以钱三万见酬。”承嘏许之。逡巡，赍程试入，而书帖出，授承嘏。明日，自携钱诣兴道里，询吏姓氏。吏家人出云：“主父死三日，力贫未办周身之具。”承嘏惊叹，方知棘闱所见乃鬼也。遂以钱赠其家。

韦璜（出《广异记》）

潞城县令周混妻者，姓韦名璜，美而慧。恒与其嫂妹曰：“若有先死，幽冥之事，期以相报。”后适周氏，生二女，乾元中卒。月余，忽至其家，空间灵语，谓家人曰：“本期相报，故以是来。我已见阎罗王兼亲属。”家人问：“见镬汤剑树否？”答云：“我是何人，得见是事？”后复附婢灵语云：“太山府君嫁女，知我能妆梳，所以见召。明日事毕，当复来耳。”明日，婢又灵语云：“我至太山，府君嫁女，理极荣贵，令我为女作妆。今得胭脂及粉，来与诸女。”因而开手，有脂粉，并不异人间物。又云：“府君家撒帐钱甚大，四十鬼不能举一枚，我亦致之。”【眉批】撒帐俗仪，岂贵神亦不脱俗耶！因空中落钱，钱大如盏。又言：“府君知我善染红，乃令我染。我辞云‘不亲下手，但指挥家婢耳。’府君令我取婢。今不得已，暂将婢去，即当遣还。”女云：“一家唯仰此婢，奈何夺之？”韦云：“借两日耳。过期，汝宜击磬呼之。夫磬声一振，鬼神毕闻。”婢忽气尽，经二日不返。女等鸣磬。少选，复空中语云：“朝已遣还，何以不至？当是迷路耳。”须臾婢至，乃活。两手忽变作深红色。

董观（出《宣室志》）

董观，太原人，与僧灵习善，元和中，偕适吴楚间。习道卒，观亦归并州。宝历中，观游汾泾，至泥阳郡，见龙兴寺堂宇宏丽，有经数千百编。观遂留止，期尽阅乃还。先是院之东庑一空室扃，观因请居。寺僧不可，曰：“是室多妖异，居之不祥。”观少年恃气，遂强居焉。旬余夜寐，辄有胡人十数，挈乐持酒来，歌笑其中。如是数夕，观虽惧，尚不言于寺憎。一日经罢，时已曛黑，观怠甚，闭室而寝，未熟，忽见灵习在榻前。观惊且恚曰：“师鬼也，何为而至？”习笑曰：“子运穷数尽，我特候子。”即牵观袂去榻。观回视，见其身尚偃，如寝熟。乃叹曰：“嗟乎！我家远，父母尚在，今死此，谁蔽吾尸邪？”习日：“何子之言失而忧之深乎？夫所以为人者，以其能运手足，善视听，此精魂扶之使然也。精魂离身故曰死。是以手足不能运，视听不能施，虽六尺之躯，尚安用乎？子宁足念。”【眉批】达理之论。观谢之，遂相与行。其所向，虽关键甚严，辄不碍。于是出泥阳城西去，其地多草，葺密如毳毯状。行十余里，一水广不数尺，流而西南。观问习。习曰：“此俗所谓奈何，其源出于地府。”观视其水，皆血，腥秽不可近。又望水西有二城，南北可一里余，草树蒙蔽，庐舍骈接。习与观曰：“与子俱往彼。君生南城徐氏，为次子，我生北城侯氏，为长子。生十年，当重与君舍家归佛氏。”观曰：“吾闻人死当为冥官追捕，案籍罪福。苟平生事行无大过，然后更生人间。今我死未尽夕，遂能如是耶？”曰：“不然，冥途与世人无异，脱不为不道，宁桎梏可及身哉！”言已，习即牵衣跃而过。观方攀岸将下水，忽有牵观者，观回视一人，尽体皆毛，状若狮子，其貌即人也。良久，谓观曰：“师何往？”曰：“往此南城耳。”其人曰：“吾命汝阅《大藏经》，宜疾还，不可久留。”【眉批】可入《藏经》报应。遂持观臂急指郡城而归。未至数里，又见一人状如前，大呼曰：“可持去！”顷之，遂至寺，时天已曙。见所居室有僧数十，拥其门。视己身在榻。二人排观入门，忽有水自上沃其体，遂寤，卒一夕矣。于是具以事语僧。后数日，于佛宇中见二土偶人像，为左右侍，乃观前所见者。因誓心精思，留阅《藏经》，虽寒暑无少堕。

王裔老（出《白居易集》）

华州下邽县东南三十余里，曰延年里。里西南有故兰若，而无僧居。元和八年，学士白居易丁母忧，退居下邽县。七月，其从祖兄曰皞自华州来访，途出于兰若前。及门，见妇女十许人，少长杂坐，会语于佛屋下，声闻于门。皞热行方渴，将憩求饮。望其从者，未至。因下马系缰于门柱，举首忽不见。周视四旁，环堵无隙。覆视其聚谈之所，凝尘不动。由是意其非人，大骇异之。上马疾驱，来告居易。且闻其所言甚多，不能殚记。大抵多云王裔老如此。观其词意，若相与数其过者。【眉批】鬼神时时计过，皞特偶闻其一耳。厥所去居易舍八九里，因同往访焉。其里人果有王裔者，方徙居于兰若之东北百余步。葺墙屋，筑场艺树仅毕，【眉批】度其葺筑时必有发丘夷墓之事。明日而人。既入，不浃旬而裔死，不越月而妻死，不逾时而裔之二子二妇及一孙亦死。止余一子，曰明进。惧新居不祥，乃撒屋拔树，夜徙去，遂免。

僧珉楚（出《稽神录》）

广陵法云寺僧珉楚，常与中山贾人章某亲熟。章死，珉楚为设斋诵经。数月，忽遇章于市中。楚未食，章即延入食店，为置胡饼。既食，楚问：“君已死，那得在此？”章曰：“然，吾以小罪未免，今配为扬州掠剩鬼。”复问：“何谓掠剩？”曰：“凡吏人贾贩，利息皆有数。过常数得之，即为余剩，吾得掠而有之。今人间如吾辈甚多。”因指路人曰：“某某皆是也。”顷之，有一僧过于前，又曰：“此僧亦是也。”因召至，与语良久，僧亦不见楚。【夹批】尔时楚已鬼矣。【眉批】鬼不见人，犹人不见鬼。见者皆有干涉者者也。顷之，相与南行，遇一妇人卖花。章曰：“此妇人亦鬼，所卖花亦鬼用之，人间无所见也。”章则出数钱买之，以赠楚曰：“凡见此花而笑者，皆鬼也。”即告辞而去，其花红芳可爱而甚重。楚亦昏然而归。路人见花，颇有笑者。至寺此门，自念吾与鬼同游，复持鬼花，亦不可，即掷花沟中，溅水有声。既归，同院人觉其色甚异，以为中恶，竞持汤药救之。良久，乃复。具言其故。因相与覆视其花，乃一死人手也。楚亦无恙。

郭（出《剧谈录》）

郭罢栎阳县尉，久不得调，穷居京华，困甚。肸飨间，常有二物，如猿玃，衣青碧，出入寝兴，无不相逐。凡欲举意求索，必与俱往。【眉批】此物正吾所苦。所诣如碍枳棘。亲友见之，俱若仇隙，虽厌以符术，或避之山林，数年竟莫能绝。一夕，忽来云：“某等承君厄运，相随已久，今则告别，不复至矣。”既喜其去，遂问所诣。云：“世路如某者甚多，但人不见耳。今所诣，乃胜业坊富人王氏，将往散之。”曰：“彼聚敛丰盈，何以遽散？”云：“先得计于安品子矣。”【眉批】穷鬼耶？耗鬼耶？异哉！晓鼓忽鸣，遂失所在。既兴盥栉，便觉愁愤开豁。试诣亲友，无不改观相接。未旬，见宰相面白，遂除通事舍人。有表弟张生者，为金吾卫佐，交游皆豪侠。少年好奇，闻之未信也。知胜业王氏隶左军，自是常往伺之。王氏性俭约，所费未常过分。家有妓乐，皆袨服冶容。一日，与宾朋过鸣珂曲，有妇人靓妆立于门首。王生驻马迟留，喜动颜色。因召同列者置酒为欢，张生预焉。访之，即安品子之弟也，品子善歌，是日歌数曲，王生悉以金彩赠之。众皆讶其广费。自此舆辇资货，日输其门。未经数年，遂至贫匮。

周翁仲（出《风俗通》）

汝南周翁仲，初为太尉掾，妇产男。及为北海相，吏周光能见鬼，署为主簿，使还致敬于本郡县。因告之曰：“事讫，腊日可与小儿俱侍祠。”主簿事讫还，翁仲问之。对曰：“但见屠人，弊衣蠡髻而踞神坐，持刀割肉。有衣冠青墨绶数人，彷徨堂东西厢，不进。不知何故？”翁仲因持剑上堂，谓妪曰：“汝何故养此子？”妪大怒曰：“君常言，儿体貌声气喜学似我。老翁欲死，作力狂语。”翁仲具告之，祠祭如此，不具服，子母立截。妪涕泣言：“昔以年长无男，不自安，实以女易屠者之男，畀钱一万。”【眉批】大家每有此事，蒙敝不察。此子年已十八，遣归其家，迎其女，已嫁卖饼者妻。后适西平李文思，文思官至南阳太守。

卢顼（出《通幽录》）

贞元中，范阳卢顼家钱塘。妻弘农杨氏。其姑王氏，早岁出家，隶邑之安养寺。顼宅于寺之北里。有家婢曰小金，年可十五六。顼家贫，假食于郡内郭西堰。堰去其宅数十步，每令小金于堰主事。常有一妇人不知何来，年可四十余，著瑟瑟裙，蓬发曳漆履，直诣小金坐。自言姓朱，第十二，久之而去。如是数日。时天寒，小金火以燎。须臾，妇人至，顾见床下炭，怒谓小金曰：“有炭而焚烟薰我，何也？”举足踏火，火即灭。以手批小金，小金绝倒于地。小金有幼弟，在傍大骇，驰报于家。家人至，已失妇人，而小金瞑然殭睡。命巫人祝之，良久方醒，具陈其事。后数日，妇人至，抱一物，如狸状，而尖嘴卷尾，尾类犬，身斑似虎。谓小金曰：“何不食我猫儿？”复批之，小金又倒，火亦扑灭。家人奔至，又祝之，随愈。自此不令之堰。后数日，令小金引船于寺迎外姑。船至寺门外，寺殿后有一塔，小金忽见塔下有车马，朱紫甚盛。伫立观之，即觉身自不制。须臾，车马出，左右辟易，小金遂倒。见一紫衣人策马，问小金何人。旁有一人对答。二人举扶阶上，不令损。紫衣者驻马，促后骑曰：“可速行，莫冷他筵馔。”小金问傍人曰：“行何适？”人曰：“过大云寺寺主家耳。”须臾，车马过尽。其院中人来，方见小金倒于阶上，复惊异载归，祀酹之而醒。是夕冬至除夜，卢家方备粢盛之具，其妇鬼倏闪于牖户之间，以其闹，不得入。卢生以二虎目系小金左右臂。夜久，家人怠寝。妇人忽曳，小金惊叫。妇人怒曰：“作饼子，何不啖我？”家人惊起，小金乃醒，而左臂失一虎目。忽窗外即言：“还你！”遂掷窗有声。烛之，果得。后数日视之，帛裹干茄子，不复虎目矣。冬至方旦，有女巫来坐，话其事未毕，而妇人来。小金即瞑然。其女巫甚惧。方食，遂一枚馄饨，置户限上祝之。于时小金笑曰：“笑朱十二吃馄饨，以两手拒地，合面于馄饨上吸之。”卢生以古镜照之，小金遂泣，言朱十二母在盐官县，若得一顿馄饨，及顾船钱，则不复来。卢生如言。方焚钱时，已见妇人背上负钱而去。小金遂释然。居有间，小金母先患风疾，不能言，忽于厨中应诺，便入房，切切然语。出大门，良久，抠衣阔步而入，若人骑马状，直至堂而拜曰：“花容起居。”其家大惊。花容，即杨氏家旧婢，死来十余年，语声行动酷似之。乃问花容：“何得来？”答曰：“杨郎传语娘子，别久好在？要小金母子，故遣来取。”杨郎，卢生舅也。卢生具言不可。受语出门，久之，复命曰：“杨郎传语，急作纸人代之。”依言剪人，题其名字焚之。又言杨郎在安养寺塔上，与杨二郎双陆。【眉批】杨二郎神附见。问杨二郎何人。答曰：“神人也。又有木下三郎，亦在其中。”又问小金前见车马何人。曰：“精魅耳。”又问妇人何鬼。曰：“本是东邻吴家阿嫂朱氏，平生苦毒，罚作蛇身，今在天竺寺楮树中有穴，久而能变化精灵，故化作妇人。”又问既是蛇身，如何得衣裳著。答曰：“向某家冢中偷来。”又问前抱来者是何物。言：“野狸。”遂辞去。即酌一杯令饮。饮讫，更请一杯与门前镬八。问镬八是何人。云是杨二郎下行官。又问杨二郎出入如此，人遇之皆祸否。答曰：“如他杨二郎等神物，出入如风如雨，在虚中，下视人如蝼蚁然，命衰者则自祸耳，他亦无意焉。”言讫而去。至门方醒。醒后问之，皆不知也。后小金夜梦一老人，骑大狮子，如文殊所乘。毛彩奋迅，不可视。旁有二昆仑奴操辔。老人喟小金曰：“吾闻尔被鬼物缠绕，故万里来救。汝是衰厄之年，故鬼点尔作客去，以取钱应点而已。渠亦自得钱。汝若不值我来，至四月，当被作土户，汝则不免死矣。汝于某日拾得绣佛子否？”小金曰：“然。”“汝看此样，绣取七躯佛子，七口幡子。”言讫，又曰：“作八口，吾误言耳。又截头发少许，赎香以供养之，其厄则除。”小金曰：“受教矣。今苦腰背痛，不可忍，慈悲为除之。”老人曰：“易耳。”即令昆仑奴向前，令展手，便于手掌摩指。指如黑漆，染于背上点二灸处。小金方醒，具说其事。即造佛及幡。视背上，信有二点处，遂灸之，背痛立愈。卢顼秉志刚直，不信其事。又骂之曰：“焉有圣贤，来救一婢？此必鬼耳。”其夜又梦老人曰：“吾哀尔疾危，是以来救。汝愚郎主，却唤我作鬼，吾亦不计。汝至四月，必作土户。三月末，当出杭州界以避之。【夹批】奇闻。夫鬼神所部，州县各异，亦犹人有逃户。”小金曰：“于余杭可乎？”老人曰：“余杭亦杭州耳，何益也！”曰：“嘉兴可乎？”老人曰：“可。”又曰：“汝于嘉兴投谁家？”答曰：“某家有亲，欲投之。”老人曰：“某家是孝，汝今避鬼，还投鬼家，何益也！凡孝有灵筵，神道交通，便知汝所在。汝投吉人家，则可矣。又临发时，脱汝所爱惜衣一事，剪去身，留领缝襟带，余处尽去之，缚一草人衣之，著宅阴暗处。汝则易衣潜去也。”小金曰：“诺。”因言前灸背获愈，今尚苦腰痛。老人曰：“吾前不除尔腰者，令尔知有我耳。汝今欲除之耶？”复于昆仑手掌中研黑，点腰间一处而去。悟而验之，信有点迹。便灸之，又差。其后妇人亦不来矣。至三月尽，如言潜之嘉兴，自后无事。

卢仲海（出《通幽录》）

大历四年，处士卢仲海与从叔缵客于吴，夜就主人饮，欢甚，大醉。郡属皆散，而缵大吐，甚困。更深无救者，独仲海侍之。半夜缵亡。仲海性孝友，悲惶无计。伺其心尚暖，忽思礼有招魂之旨。乃大呼缵名，连声不息，数万计，忽苏而能言曰：“赖尔救我。”即问其状。答曰：‘我向被数吏引去，言郎中令邀迎。’问其名，乃称尹。逡巡至宅，门阀甚峻，车马极盛。尹迎劳曰：“饮道如何？”乃邀入，诣竹亭。客人皆朱紫，相揖而坐。左右进酒，杯盘炳曜，妓乐云集。吾意且洽，都忘行李之事。【眉批】死后当亦如是。中宴，忽闻尔唤声。众乐齐奏，心神已眩，爵行无数。俄顷，又闻唤声且悲，我心恻然。如是数四，因而请辞，主人苦留，吾告以家中有急，主人暂放我来，当或继请，授吾职事。吾向已虚诺。及到此，方知是死。若不呼我，都忘身在此。吾始去也，宛然如梦。今畏再命，为之奈何？”仲海曰：“前事既验，当复执用耳。”因焚香诵咒以备之。言语之际，忽然又没。仲海又呼之，声极哀厉，直至欲明方苏。曰：“还赖尔呼我。我向复饮，至于酣畅，坐寮径醉。主人方欲授牒，令我管职，闻尔唤声哀厉，依前恻怛。主人讶我不怡，又暂放回。今幸已鸡鸣，阴道向息。又闻鬼神不越疆，吾与尔逃之，可乎？”仲海曰：“上计也。”即具舟，倍道并行而愈。

广陵贾人（出《稽神录》）

广陵有贾人，以柏木造床，凡什器百余事，制作甚精，其费已二十万。往建康，鬻之。晚至瓜步，遇风泊山下。顷之，有巨舟，其中空，唯篙工三人乘之，亦泊于侧。贾人疑其为盗也，将伺夜而劫我。乃相与登岸，入深林避之。俄而风雨雷电，蒙覆舟所。岸上则星月了然。食顷，雨止云散，见巨舟稍稍前去，乃敢归。舟中所载柏木什器，都不复见，余物皆在。巨舟犹在东岸。有人呼曰：“尔无恨，当还尔价。”贾人所载既失，复归广陵。至家，已有人送钱三十万置之而去。【眉批】鬼神毫无市气。问其人，即泊瓜步之明日也。

偿债鬼（出《乾子》又《稽神录》）

建中三年，前杨府功曹王愬，自冬调选。至四月，寂无音书。其妻扶风窦氏，忧甚。召女巫包九娘卜之。九娘设香水讫，俄闻空间有一人下。九娘曰：“三郎来，【眉批】三郎者金天神也。看功曹何事？无信，早晚合归。”经数刻，忽空中宛转而下，至九娘喉中曰：“阿郎且归，甚平安。今日在西市绢行举钱，共四人长行。缘选场用策子，被人告，所以不得见官。”五月二十三日初明，愬果归。窦氏甚喜。坐讫，便问君何故用策子，令选事不成。又于某月日西市举钱，共四人长行。愬自以不附书，愕然惊异。妻遂话女巫之事。即令召巫来。曰：“勿忧，来年必得好官。今日西北上有人牵二水牛，患脚，可勿争价买取。旬日间，应得数倍利。”至时，果有人牵跛牛过。即以四千买。经六七日，甚肥壮，足亦愈。同曲磨家，二牛暴死，卒不可市。遂以十五千求买。初愬宅在庆云寺西，巫忽曰：“可速卖此宅。”如言货之，得钱十五万。又令于河东暂僦一宅，贮一年已来储，然后买竹，作粗笼子，可盛五六斗者，积之不知其数。明年春，连帅陈少游，议筑广陵城。取愬旧居，给以半价。又运土筑笼，每笼三十文，计资七八万。始于河东买宅。神巫不从包九娘而自至。曰：“某姓孙，名思儿，寄住巴陵。欠包九娘钱，今已偿足，与之别归，故来辞耳。”不见形，但闻其言。窦氏感其所谋，留之且住：“吾养汝为儿。”思儿喜，乞作一小纸屋，安于堂檐。每食时，与少食。月余，遇秋风飘雨，中夜长叹。窦氏乃曰：“与汝为母子，何所中外。向吾床头柜上安居，可乎？”思儿又喜。窦有二女，皆国色。是夕移入，便问拜两姊。长女好戏，因谓曰：“姊与尔索一新妇。”于是纸画一女，及布彩缋。思儿曰：“请如小姊装。”其女亦戏曰：“依尔意。”其夜言笑，如有所对。即云：“新妇参二姑姑。”愬堂妹事韩家，住南堰，新有分娩。二女作绣鞋，欲遗之。方命青衣装，思儿笑。二女问笑何事，答曰：“孙儿一足肿，难着绣鞋。”窦氏始恶之。思儿已知。更数日，乃告辞，云：“且归巴陵。蒙二姊与聚新妇，便欲将去。乞造一船子，长二尺。令姊监将香火，送至扬子江，为幸足矣。”窦氏从其请。二女又与一幅绢，画其夫妻相对，送小船上拜别。自其去也，二女皆若神不足者。二年，长女嫁外兄，亲礼夜，卒于帐门。以烛照之，其形若黄叶。小女初嫁，亦如其姊。【眉批】小鬼头不可与作因缘乃尔。

王琪为舒州刺史，有军吏方某家，忽有鬼降。自言姓杜，年二十，广陵富家子，居通泗桥之西。前生欠君钱十万，今地府使我为神，偿君此债。因为人占祸福，多中。方以家贫告琪，求为一镇将。因问鬼：“吾所求可得否？”鬼曰：“诺。吾将问之。”良久，乃至曰：“必得之，其镇名一字正方，他不能识矣。”既而得双港镇将，以为其言无验。未及之任，忽谓方曰：“适得军牒，军中令一人来为双港镇将。吾今以尔为皖口镇将。”竟如其言。凡岁余，鬼忽言曰：“吾还君债足。”告别而去，遂寂然。方后至广陵，访得杜氏。问其弟子，云：“吾第二子顷忽病如痴人，岁余愈矣。”

【总评】负钱必偿，冥道也。然或为神而偿，或更为人而偿，甚则为畜而偿，何其异与？岂负债之人善恶不同耶，抑所以负之故亦异也？至《法苑珠林》载隋时耿伏生母张氏避父，将绢两匹与女。及死，变作母猪，生其家。后产二，供伏生食讫，遂不产。伏生召屠出卖，猪向童子作人言云：“还债已毕，幸勿卖我。”夫擅用夫财，固非顺道；而母还子债，可为训乎？此必薄于姊妹者之造言耳。

鬼国（出《稽神录》）

朱梁时，青州有贾客，泛海遇风，飘至一处，远望有山川城郭。海师曰：“自遭风者，未尝至此。吾闻鬼国在是，得非此邪？”顷之，舟至岸，因登岸向城而去。其庐舍田亩，不殊中国。见人皆揖之，而人皆不见己。【眉批】小人不识君子之品，君子不测小人之腹。阴阳相反类如此。至城，有守门者，揖之，亦不应。入城，屋室人物甚殷。遂至王宫，正值大宴。群臣侍宴者数十，其衣冠器用丝竹陈设之类，多类中国。客因升殿，俯逼王坐以窥之。俄而王有疾，左右扶还。亟召巫者视之。巫曰：“有阳地人至此，阳气逼人，故王病。其人偶来耳。无心为祟，以饮食车马谢遣之可矣。”即具酒食，设座于别室。巫及其群臣皆来祀祝。客据按而食。俄有仆夫驭马而至。客亦乘马而归。至岸登舟，国人竟不见己。复遇便风得归。

鬼葬（出《洽闻记》）

辰州溆浦县西四十里，有鬼葬山。黄闵《沅川记》云：“其中岩有棺木，遥望可长十余丈，谓鬼葬之墟。”故老云：“鬼造此棺，七日昼昏。唯闻斧凿声，人家不觉失器物刀斧。七日霁，所失之物，悉还其主。铛斧皆有肥腻腥臊，见此棺俨然横据岸畔。”

王超（出《酉阳杂俎》）

太和五年，复州医人王超善用针，病无不差。死经宿而苏，言如梦，至一处，城壁台阁，如王者居。见一人卧，召前脉视。左膊有肿，大如杯，令超治之。即为针出脓升余。顾黄衣吏曰：“可领视毕也。”【眉批】病愈不酹医，廋语可云“视毕”。超随入一门，门署曰：“毕院。”庭中有人眼数千，聚成山。视内迭瞬明灭。黄衣曰：“此即毕也。”俄有二人，形甚奇伟，分处左右，鼓巨箑，吹激聚眼，扇而起，或飞或走。为人者，顷刻而尽。【眉批】大奇！超访其故。黄衣曰：“有生之类，先死为毕。”言次忽活。

新鬼（出《幽明录》）

有新死鬼，形疲瘦顿。忽见生时友人，死及二十年，肥健。相问讯曰：“卿那尔？”曰：“吾饥饿，殆不自任。卿知诸方便，法当见教。”友鬼云：“此易耳。但作怪怖人，当与卿食。”新鬼往入大墟东头，有一家奉佛精进，屋西厢有磨。鬼就推此磨，如人推法。此家主语子弟曰：“佛怜吾家贫，令鬼推磨。”乃辇麦与之。至夕，磨数斛，疲顿乃去。遂骂友鬼：“卿那诳我。”又曰：“但复去，自当得也。”复从墟西头入一家，家奉道，门旁有碓。此鬼便上碓，如人舂状。此人言：“昨日鬼助某甲，今复来助吾。可辇谷与之。”又给婢簸筛。至夕，力疲甚，不与鬼食。鬼暮归，大怒曰：“吾与卿交厚，非他比，如何见欺？二日助人，不得一瓯饮食。”友鬼曰：“卿自不偶耳。此二家奉佛事道，情自难动。今去可觅百姓家作怪，则无不得。”鬼复去，得一家，门首有竹竿，从门入，见有一群女子窗前共食。至庭中，有一白狗，便抱令空中行。其家见之大惊，言自来未有此怪。占云：“有客鬼索食，可杀狗，并甘果酒饭，于庭中祀之，可得无他。”其家如师言，鬼果大得食。自此后恒作怪，友鬼之教也。【夹批】主意。

【总评】此条似为发纵取财者而发。不然，鬼向谁说，从何知之？

宋定伯（出《列异传》）

南阳宋定伯，年少时，夜行逢鬼。问之，鬼言我是鬼。鬼问汝复谁。定伯诳之，言我亦鬼。鬼问欲至何所。答曰：“欲至宛市。”鬼言：“我亦欲至宛市。”遂行数里。鬼言：“步行太迟，可共递相担，何如？”定伯曰：“大善。”鬼便先担定伯数里。鬼言：“卿太重，不似鬼。”定伯言：“我新鬼，故身重耳。”定伯因复担鬼，鬼略不重。如是再三。定伯复言：“我新鬼，不知鬼有何所恶忌？”鬼答言：“唯不喜人唾。”【眉批】今俗见忌物辄唾，有本。于是共行。道遇水，定伯令鬼渡。听之，了无水音。定伯自渡，鬼复言：“卿何以有声？”定伯曰：“新死，不习渡水，故尔。”将至宛市，定伯便担鬼著肩上，急执之。鬼大呼，声咋咋然，索下。不复听之，径至宛市中。下著地，化为一羊，便卖之。恐其变化，唾之，得钱千五百，乃去。【眉批】定伯谲甚，亦幸值愚鬼耳。当时有言：“定伯卖鬼，得钱千五。”

宋定伯

厕鬼（出《幽明录》）

阮德如尝于厕见一鬼，长丈余，色黑而眼大，著白单衣，平上帻，去之咫尺。德如心安气定，徐笑谓曰：“人言鬼可憎，果然。”鬼赧而退。

疟鬼（出《录异传》）

邵公者，患疟，经年不差。后独在墅居，疟作之际，见有数小儿持公手足。公因阳暝，忽起捉得一小儿，化成黄鹢。其余皆走。仍缚以还家，悬于窗，将杀食之。及曙，失鹢所在，而疟遂愈。于时有患疟者，但呼“邵公”即差。

丧煞鬼（出《稽神录》《原化记》）

彭虎子，少壮有膂力，常谓无鬼神。母死，俗巫使避殃煞，至日合家悉出，虎子独留。夜中，有人排门入，至东西屋，觅人不得，次向庐室中。虎子遑遽无计，床头先有一翁，便入其中，以板盖头，觉母在板上。有人问：“板下无人耶？”母云：“无。”相率而去。

大历中，士人韦滂，膂力过人，夜行不惧。善骑射，每以弓矢自随，非止取鸟兽烹炙，至于蛇蝎、蚯蚓、蜣螂、蝼蛄之类，见则食之。尝于京师暮行，鼓声向绝，主人尚远，将求宿，不知何诣。忽见市中，有移家出宅者，方欲锁门。滂求寄宿，主人曰：“邻家有丧，俗云妨杀。今暂将家口于侧近亲故家避之，不敢相累也。”韦曰：“但许寄宿，何害。杀鬼吾自当之。”主人遂引韦入宅，开堂厨，示以床榻。滂令仆使歇马槽上，入厨具食。食讫，令仆夫宿于别屋。滂列床于堂，开其双扉，息烛张弓，坐以伺之。至三更欲尽，忽见一光，如大盘，自空飞下厅北门扉下，照曜如火。滂见尤喜，于暗中，引满射之。一箭正中，爆然有声，火乃掣掣如动。连射三箭，光色渐微，已不能动。携弓直往拔箭，光物堕地。滂呼奴取火照之，乃一团肉，四向有眼，眼数开动，即光。滂笑曰：“杀鬼之言，果不虚也。”乃令奴烹之，而肉味馨香极甚。煮令过熟，乃切割，为虀啖之，尤觉芳美。乃沾奴仆，留半呈主人。至明，主人归，见韦生，喜其无恙。韦乃说得杀鬼，献所留之肉。主人惊叹而已。








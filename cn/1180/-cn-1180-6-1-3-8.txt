请稽查章奏随事考成以修实政疏


臣等窃闻尧之命舜曰：“询事考言，乃言底可绩。”皋陶之论治曰：“率作兴事，钦哉！屡省乃成。”盖天下之事，不难于立法，而难于法之必行；不难于听言，而难于言之必效。若询事而不考其终，兴事而不加屡省，上无综核之明，人怀苟且之念，虽使尧、舜为君，禹、皋为佐，恐亦难以底绩而有成也。

臣等窃见近年以来，章奏繁多，各衙门题覆，殆无虚日。然敷奏虽勤，而实效盖鲜。言官议建一法，朝廷曰可；置邮而传之四方，则言官之责已矣，不必其法之果便否也。部臣议厘一弊，朝廷曰可；置邮而传之四方，则部臣之责已矣，不必其弊之果厘否也。某罪当提问矣，或碍于请托之私，概从延缓。某事当议处矣，或牵于可否之说，难于报闻。征发期会，动经岁月；催督稽验，取具空文。虽屡奉明旨，不曰“着实举行”，必曰“该科记着”。顾上之督之者虽谆谆，而下之听之者恒藐藐。鄙谚曰：“姑口顽而妇耳顽。”今之从政者，殆类于此。欲望底绩而有成，岂不难哉？

臣居正当先帝时，曾上便宜六事，内“重诏令”一款，亦尝亹亹言之。随该吏部题覆，欲各衙门皆立勘合文簿，事下各抚按官，皆明立程限，责令完报。然亦未闻有如期令以实应者。甚者，寝格如初。

兹遇皇上躬不世出之资，励精图治。百执事亦皆兢兢务修其职业，无敢以玩愒弛废者，盖庶几乎“率作兴事”矣。独所谓“考言”、“屡省”者，尚未加之意焉。窃恐致理之道，有未尽也。

查得《大明会典》内一款：“凡六科每日收到各衙门题奏本状，奉圣旨者，各具奏目，送司礼监交收。又置文簿，陆续编号，开具本状，俱送监交收。”又一款：“凡各衙门题奏过本状，俱附写文簿。后五日，各衙门具发落日期，赴科注销。过期稽缓者，参奏。”又一款：“凡在外司府衙门，每年将完销过两京六科行移勘合，填写底簿，送各科收贮，以备查考。钦此。”及查见行事例，在六科，则上下半年，仍具奏目缴本。在部院，则上下半月，仍具手本，赴科注销。以是知稽查章奏，自是祖宗成宪。第岁久因循，视为故事耳。

请自今伊始，申明旧章。凡六部、都察院，遇各章奏，或题奉明旨，或覆奉钦依，转行各该衙门，俱先酌量道里远近、事情缓急，立定程期，置立文簿存照，每月终注销。除通行章奏不必查考者，照常开具手本外，其有转行覆勘、提问议处、催督查核等项，另造文册二本，各注紧关略节，及原立程限。一本送科注销，一本送内阁查考。该科照册内前件，逐一附簿候查，下月陆续完销。通行注簿，每于上下半年缴本。类查簿内事件，有无违限未销。如有停阁稽迟，即开列具题候旨，下各衙门诘问，责令对状。次年春夏季终缴本，仍通查上年未完。如有规避重情，指实参奏。秋冬二季，亦照此行。又明年仍复挨查，必俟完销乃已。若各该抚按官奏行事理，有稽迟延阁者，该部举之。各部院注销文册，有容隐欺蔽者，科臣举之。六科缴本具奏，有容隐欺蔽者，臣等举之。如此，月有考，岁有稽，不惟使声必中实，事可责成，而参验综核之法严；即建言立法者，亦将虑其终之罔效，而不敢不慎其始矣。致理之要，无逾于此。伏惟圣明裁断施行，臣等不胜大愿。

（奉圣旨：卿等说的是。事不考成，何由底绩？这所奏都依议行。其节年未完事件，系紧要的，着该部院另立期限，责令完报。若不系钱粮紧要，及年远难完的，明白奏请开除，毋费文移烦扰。）






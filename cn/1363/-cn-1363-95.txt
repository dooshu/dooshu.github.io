朱太守风雪渔樵记


朱太守风雪渔樵记杂剧（元）无名氏撰

●朱太守风雪渔樵记杂剧目录

第一折

〔音释〕

第二折

〔音释〕

楔子

〔音释〕

第三折

〔音释〕

第四折

〔音释〕

题目　严司徒荐达万言书　正名　朱太守风雪渔樵记

第一折

〔冲末扮王安道上诗云〕一叶扁舟系柳梢。酒开新瓮鲊开包。自从江上为渔父。二十年来手不抄。老汉会稽郡人氏。姓王双名安道。别无甚营生买卖。每日在这曹娥江边堤岸左侧。捕鱼为生。我有两个兄弟。一个是朱买臣。一个是杨孝先。他两个每日打柴为活。我那兄弟朱买臣。有满腹才学。争奈文齐福不齐。功名不得到手。在这本处刘二公家为壻。今日遇着暮冬天道。纷纷扬扬。下着如此般大雪。两个兄弟山中打柴去了。老汉沽下一壶儿新酒。等两个兄弟来时。与他荡寒。我且在这避风处等待着。这早晚两个兄弟敢待来也。〔正末扮朱买臣同外扮杨孝先上〕〔杨孝先云〕哥哥。你看这般大雪呵。怎生打柴。不如回去了罢。〔正末云〕小生是这会稽郡集贤庄人氏。姓朱名买臣。幼年颇习儒业。现今于本庄刘二公家作赘。有妻是刘家女。人见他生得有几分人才。都唤他做玉天仙。此女颇不贤慧。数次家和小生作闹。小生只得将就。让他些罢了。小生在这本庄上。结义了两个朋友。哥哥是王安道。兄弟是杨孝先。哥哥是个捕鱼的渔夫。兄弟杨孝先和小生一般负薪为生。俺弟兄每日在堤圈左侧。闲谈一会。今日纷纷扬扬下着如此般大雪。冻的手都僵的。怎生打柴。〔叹科〕〔云〕朱买臣。你如今四十九岁也。功名未遂。看何年是你那发达的时节也呵。〔杨孝先云〕哥哥。想咱每日打柴。几时是了也。〔正末唱〕

【仙吕点绛唇】十载攻书。半生埋没。学千禄。误杀我者也之乎。打熬成这一付穷皮骨。

【混江龙】老来不遇。枉了也文章满腹待何如。俺这等谦谦君子。须不比泛泛庸徒。俺也曾蠹简三冬依雪聚。怕不的鹏程万里信风扶。〔云〕孔子有言。吾十有五而志于学。三十而立。四十而不惑。五十而知天命。天那天那。〔唱〕我如今空学成这般赡天才。也不索着我无一搭儿安身处。我那功名在翰林院出职。可则刬地着我在柴市里迁除。

〔杨孝先云〕哥哥。似俺杨孝先学问不深。这也罢了。哥哥。你今日也写。明日也写。做那万言长策。何等学问。也还不能取其功名。岂非是个天数。〔正末云〕常言道皇天不负读书人。天那。我朱买臣这苦可也受的勾了也。〔唱〕

【油葫芦】说甚么年少今开万卷余。每日家长叹吁。想他这阴阳造化果非诬。常言道是小富由人做。咱人这大富总是天之数。我空学成七步才。谩长就六尺躯。人都道书中自有千锺粟。怎生来偏着我风雪混樵渔。

【天下乐】我一会家时复挑灯倈看古书。我可便踌也波躇。那官职有也无。一会家受饥寒便似活地狱。则俺这朱买臣。虽不做真宰辅。〔云〕我虽然不做官。却也和那做官的一般。〔杨孝先云〕哥哥。可怎生与做官的一般。〔正末唱〕俺可也伴着他播清名一万古。

〔杨孝先云〕哥哥说的是。〔正末云〕那江岸边不是哥哥的渔船。待我叫他一声。〔做叫科云〕哥哥。〔王安道云〕俺两个兄弟来了也。快上船来。〔做上船科〕〔王安道云〕你两个兄弟请坐。老汉沽下一壶儿新酒。等你来荡寒。咱就此处闲攀话咱。〔杨孝先云〕雪大的紧。着哥哥久等也。〔王安道做递酒科云〕兄弟满饮一杯。〔正末云〕哥哥先请。〔王安道云〕兄弟请。〔正末做饮酒科〕〔王安道再递酒科云〕孝先兄弟。满饮一杯。〔孝先做饮科〕〔王安道云〕兄弟。咱闲口论闲话。我想来这会稽城中有钱的财主每不知他怎生受用。兄弟细说一徧。我试听咱。〔正末云〕哥哥。便好道风雪酒家天。据着哥哥说呵。也有那等受苦的人。据着你兄弟说呵。也有那等受用的人。〔王安道云〕兄弟也。可是那一等人受用。〔正末云〕哥哥且休题别处。则说会稽城中有那等仕户财主每。遇着那大热的时节。他也不受热。遇着那大冷的时节。他也不受冷。哥哥不信时。听你兄弟说一遍咱。〔王安道云〕兄弟。你道那财主每他冬月间不受冷。夏月间不受热。你说的差了也。可不道冷呵大家冷。热呵大家热。偏他怎生受用。你说你说。〔正末唱〕

【村里迓鼓】他道下着的是国家祥瑞。〔带云〕哥哥。这雪呵。〔唱〕则是与那富家每添助。〔王安道云〕那富贵的人家。怎生般受用快活。〔正末唱〕他向那红垆的这暖阁。一壁厢添上兽炭。他把那羊羔来浅注。〔王安道云〕红垆暖阁。兽炭银瓶。饮着羊羔美酒。遇着这等大雪。果然是好受用也。〔正末云〕哥哥。他一来可也会受用。第二来又遇着这般好景致。〔唱〕门外又雪飘飘。耳边厢风飒飒。把那毡帘来低簌。〔王安道云〕看这等凛冽寒天。低簌毡帘。羊羔美酒正饮中间。还有甚么人扶侍他。〔正末唱〕一壁厢有各剌剌象板敲。听波韵悠悠佳人唱。醉了后还只待笑吟吟酒美沽。〔王安道云〕兄弟。这一会儿雪大风紧越冷了也。〔正末唱〕哎。哥也他每端的便怎知俺这渔樵每受苦。

〔王安道云〕兄弟。我想来你学成满腹文章。受如此穷暴。几时是你那发达的时节也。〔正末唱〕

【元和令】总饶你似马相如赋子虚。怎比的他石崇家夸金谷。〔王安道云〕那有钱的怎如你这有学的好也。〔正末唱〕岂不闻冰炭不同垆。也似咱贤愚不并居。〔王安道云〕兄弟。我见这会稽城市中的人。有穿着那宽衫大袖的乔文假醋。诗云子曰。可不知他读书也不曾。〔正末唱〕他则待人前卖弄些好妆梳。扮一个峩冠士大夫。

〔王安道云〕似他这等奢华受用。假扮儒士。难道就无有人识破他的。〔正末唱〕

【上马娇】那一等本下愚。假扮做儒。他动不动一刬地谎喳呼。见人呵闲言长语三十句。〔王安道云〕怕不的他外相儿好看。只是那腹中文章须假不得。〔正末唱〕他虚道是腹隐九经书。

【胜葫芦】可正是天降人皮包草躯。〔王安道云〕他也曾看书么。〔正末唱〕学料嘴不读书。他每都道见贤思齐是说着谬语。那里也温良恭俭。〔王安道云〕那礼节上便不省的。倘遇着人说起诗词歌赋来。怎生答应。〔正末唱〕那里也诗词歌赋。端的个半星无。

〔王安道云〕兄弟。我今日也捕不的鱼。两个兄弟也打不的柴。咱各自还家去罢。孝先兄弟。你家中借一担柴与你哥哥将的家去。争奈媳妇儿有些不贤慧。免得他又要吵闹。〔正末唱〕

【寄生草】见哥哥把那鱼船缆。冻的我手怎舒。〔王安道云〕兄弟。好大雪也。〔正末唱〕正值着扬风搅雪可便难停住。你待要收纶罢钓还家去。哎哥也只怕你披蓑顶笠迷归路。似这等战钦钦有口不能言。〔带云〕看了哥哥和兄弟这个模样呵。〔唱〕还说甚这晚来江上堪图处。

〔正末同孝先下〕〔王安道云〕俺两个兄弟去了也。老汉也撑船还家去罢。〔下〕〔外扮孤领祗从上诗云〕寒窗书剑十年客。智勇干戈百战场。万里雷霆驱号令。一天星斗焕文章。小官乃大司徒严助是也。小官以儒术起家。累蒙擢用。现拜大司徒之职。奉圣人的命。着小官徧巡天下。采访文学之士。今来到此会稽城外。风又大。雪又紧。左右摆开头踏。慢慢的行。〔应科〕〔正末同孝先冲上〕〔祗从做打科云〕??。甚么人。避路。〔孝先下〕〔孤云〕住者。两个人冲着我马头。被祗从人打将一个去了。只有这一个放下他那抅绳匾担。立在道傍。明明是个打柴的了。怎么身边有一本书。想必是个读书的。我试问他咱。兀那打柴的。大雪之中。因何冲着我马头。〔正末云〕小生是一个贫穷的书生。低着头迎着风雪。走的快了些。不想误然间冲着马头。望大人则是宽恕咱。〔孤云〕你既然是读书之人。为何不进取功名。却在布衣中负薪为生。莫非差矣。〔正末云〕大人。自古以来。不只是小生一个。多少前贤。曾受窘来。〔孤云〕你看此人贫则贫。攀今览古。像个有学的。我就问你前贤有那几个受窘来。你试说一遍。小官拱听。〔正末云〕大人不嫌絮烦。听小生慢慢的说一遍咱。〔唱〕

【后庭花】想当日傅说曾板筑。〔孤云〕傅说板筑。殷高宗建为太宰。还再有谁。〔正末唱〕更有那倪宽可便曾抱锄。〔孤云〕倪宽是我武帝时御史大夫。还再有谁。〔正末唱〕有一个宁戚曾歌牛角。〔孤云〕宁戚叩角而歌。齐桓公举为上卿。还再有谁。〔正末唱〕有一个韩侯他也曾去钓鱼。〔孤云〕韩侯就是那三齐王韩信。果然曾钓鱼来。可再有谁。〔正末唱〕有一个秦白起是军卒。〔孤云〕那白起是秦将。起于卒伍之中。再呢。〔正末唱〕有一个冻苏秦田无半亩。〔孤云〕苏秦后来并相六国。可怎么冻的他死。再呢。〔正末唱〕有一个公孙弘曾牧猪。〔孤云〕那公孙弘也是我汉朝的宰相。曾牧猪于东海。再呢。〔正末唱〕有一个灌将军曾贩屦。〔孤云〕那灌婴我只知他贩缯。却不知他贩屦。〔正末唱〕朱买臣一略数。请相公听拜覆。

【青哥儿】哎。我这里叮咛叮咛分诉。这都是始贫始贫终富。〔带云〕且休说别的。则这一个古人。堪做小生比喻。〔孤云〕可是那个古人。〔正末唱〕则说那姜子牙正与区区可比如。他也曾朝歌市里为屠。蟠溪水上为渔。直捱到满头霜雪八旬余。纔得把文王遇。

〔孤云〕看此人是个饱学的人。贤士。你说了一日。不知你姓甚名谁。〔正末云〕小生姓朱名买臣。〔孤云〕谁是朱买臣。〔正末云〕小生便是。〔孤云〕左右。快接了马者。我寻贤士觅贤士。争些儿当面错过了。久闻贤士大名。如雷灌耳。今日幸遇尊颜。实乃小官万幸也。〔正末云〕不敢不敢。〔孤云〕贤士。你平日之间。曾做下甚么功课来。〔正末云〕小生有做下的万言长策。向在布衣。不能上达。望大人略加斧正咱。〔孤云〕你将来我看。〔做看科云〕嗨。真乃龙蛇之体。金石之句。贤士。我与你将此万言长策献与圣人。到来年春榜动。选场开。我举保你为官。你意下如何。〔正末云〕若得如此。多谢了大人。〔唱〕

【赚煞】一转眼选场开。发了愿来年去。直至那长安帝都。〔孤云〕据凭贤士锦绣文章。何所不至。〔正末唱〕凭着我锦绣也似文章敢应举。〔孤云〕明年去也是迟了。〔正末云〕大人。你道为何。这几年不进取功名来。〔孤云〕这可是为何。〔正末唱〕也是我不得时可便韫椟藏诸。我若是钓鳌鱼。怕不就压倒羣儒。〔孤云〕贤士。你若去进取功名。岂在他人之下。〔正末唱〕我着普天下文人每那一个不拱手的伏。〔孤云〕请贤士收拾琴剑书箱。来年应举去也。〔正末云〕大人。别的书生用那琴剑书箱。小生则用着身边一般儿对象。夺取皇家富贵。〔孤云〕贤士。可那一般儿对象。〔正末唱〕凭着这砍黄桑的巨斧。端的便上青霄独步。〔云〕别的书生说道月中丹桂。若到的那里。折得一枝回来。足可了一生之愿。不是我朱买臣敢说大言也。〔唱〕落可便我把那月中仙桂剖根除。〔下〕

〔孤云〕贤士去了也。小官不敢久停。将此万言长策。献与圣人走一遭去。〔诗云〕虽未相逢早识名。为将长策献朝廷。买臣若不遭严助。空作樵夫过一生。〔下〕

〔音释〕

会音桂　僵音姜　没音暮　禄音路　骨音古　蠹音妬　赡伤占切　粟须上声　倈离靴切　狱于句切　飒音萨　簌苏上声　剌音辣　谷音古　长音丈　筑音主　卒从苏切　伏房夫切

第二折

〔外扮刘二公同旦儿扮刘家女上诗云〕段段田苗接远村。太公庄上戏儿孙。庄农只得锄刨力。答贺天公雨露恩。老汉姓刘。排行第二。人口顺都唤我做刘二公。嫡亲的三口儿家属。一个婆婆。一个女孩儿。婆婆早年亡逝已过。我这女孩儿生的有几分颜色。人都唤他做玉天仙。昔年与他招了个女壻。是朱买臣。这厮有满腹文章。只恨他偎妻靠妇。不肯进取功名。似这般可怎生是好。〔做沉吟科云〕哦。只除非这般。孩儿也。你去问朱买臣讨一纸儿休书来。〔旦儿云〕这个父亲。越老越不晓事了。想着我与他二十年的夫妻。怎生下的问他要索休书。〔刘二公云〕孩儿也。你若讨了休书。我拣着那官员士户财主人家。我别替你招了一个。你若是不讨休书呵。五十黄桑棍。决不饶你。快些去讨来。〔下〕〔旦儿做叹科云〕待讨休书来。我和朱买臣是二十年的夫妻。待不讨来。父亲的言语又不敢不依。罢罢罢。我且关上这门。朱买臣敢待来也。〔正末拏抅绳匾担上云〕这风雪越下的大了也。天阿。你也有那住的时节也呵。〔唱〕

【正宫端正好】我则见舞飘飘的六花飞。更那堪这昏惨惨的兀那彤云霭。恰便似粉妆成殿阁楼台。有如那挦绵扯絮随风洒。既不沙却怎生白茫茫的无个边界。

【滚绣球】头直上乱纷纷雪似筛。耳边厢飒剌剌风又摆。〔带云〕可端的便这场冷也呵。〔唱〕哎哟。勿勿勿畅好是冷的来奇怪。〔带云〕天那天那。〔唱〕也则是单注着这穷汉每月值年灾。〔带云〕似这雪呵。〔唱〕则俺那樵夫每怎打柴。便有那渔翁也索罢了钓台。〔带云〕似这雪呵。〔唱〕则问那映雪的书生安在。便是冻苏秦也怎生去搠笔巡街。则他这一方市户有那千家闭。抵多少十谒朱门九不开。〔带云〕似这雪呵。〔唱〕教我委实难捱。

〔云〕来到门首也。刘家女。开门来。开门来。〔旦儿云〕这唤门的正是俺那穷厮。我不听的他唤门。万事罢论。纔听的他唤门。我这恼就不知那里来。我开开这门。〔做见便打科云〕穷短命。穷弟子孩儿。你去了一日光景。打的柴在那里。〔正末云〕这妇人好无礼也。我是谁。你敢打我。〔唱〕

【倘秀才】我纔入门来你也不分一个皁白。〔旦儿云〕我不敢打你那。〔正末唱〕你向我这冻脸上不倈你怎么左掴来右掴。〔旦儿云〕我打你这一下。有甚么不紧。〔正末唱〕哎。你个好歹斗的婆娘〔云〕我不敢打你那。〔旦儿云〕你要打我那。你要打。这边打。那边打。我舒与你个脸。你打你打。我的儿。只怕你有心没胆。敢打我也。〔正末唱〕你个好歹斗的婆娘可便忒利害。也只为那雪压着我脖项着这头难举。冰结住我髭■〈髟上力下〉着这口难开。〔旦儿云〕谁和你料嘴哩。〔正末唱〕刘家女倈你与我讨一把儿家火来。

〔旦儿云〕哎呀。连儿盼儿。憨头。哈叭。刺梅。鸟嘴。相公来家也。接待相公。打上炭火。酾上那热酒。着相公荡寒。问我要火。休道无那火。便有那火。我一瓢水泼杀了。便无那水呵。一个屁也迸杀了。可那里有火来。与你这穷弟子孩儿。〔正末云〕兀那泼妇。你休不知福。〔旦儿云〕甚么福。是是是。前一幅后一幅。五军都督府。你老子卖豆腐。你妳妳当轿夫。可是甚么福。〔正末唱〕

【滚绣球】你每日家横不拈竖不抬。〔旦儿云〕你将来波。有甚么大绫大罗。洗白复生高丽氁丝布。大红通袖膝襕。仙鹤狮子的胸背。你将来我可不会裁。不会翦。我可是不会做。〔正末云〕我虽无那大绫大罗与你。我呵。〔唱〕惯的你千自由百自在。〔旦儿云〕你这般穷。再不着我自在些儿。我少时跟的人走了也。穷短命。穷弟子孩儿。穷丑生。〔正末唱〕我虽受穷呵我又不曾少人甚么钱债。〔旦儿云〕你穷再少下人钱债。割了你穷耳朵。剜了你穷眼睛。把你皮也剥了。我儿也。休向嘴。晚些下锅的米也没有哩。〔正末云〕刘家女倈。咱家里虽无那细米呵。你觑去者波。〔唱〕我比别人家长趱下些干柴。〔旦儿云〕你看么。我问他要米。他则把柴来对我。可着我吃那柴。穿那柴。咽那柴。止不过要烧的一把儿柴也那。〔正末唱〕你是个坏人伦的死像胎。〔旦儿云〕穷短命。穷剥皮。穷割肉。穷断脊梁觔的。〔正末唱〕你这般毁夫主畅不该。〔旦儿云〕我儿也。鼓楼房上琉璃瓦。每日风吹日晒雹子打。见过多少振冬振。倒怕你清风细雨洒。我和你顶砖头对口词。我也不怕你。〔正末云〕止不过无钱也啰。你理会的好人家好家法。你这等恶人家恶家法。〔唱〕哎。刘家女倈你怎生只学的这般恶叉白赖。〔旦儿云〕穷弟子。穷短命。一世儿不能勾发迹。〔正末云〕由你骂。由你骂。除了我这个穷字儿。〔唱〕你可便再有甚么将我来栽排。〔旦儿云〕可也勾了你的了。〔正末云〕留着些热气。我且温肚咱。〔唱〕则不如我侧坐着土坑这般颏搀着膝。〔旦儿云〕似这般穷活路。几时捱的彻也。〔正末云〕这个歹婆娘。害杀人也波。天那天那。〔唱〕他那里斜倚定门儿手托着腮。则管哩放你那狂乖。

〔旦儿云〕朱买臣。巧言不如直道。买马也索籴料。耳檐儿当不的胡帽。墙底下不是那避雨处。你也养活不过我来。你与我一纸休书。我拣那高门楼大粪堆。不索买卦有饭吃。一年出一个叫化的。我别嫁人去也。〔正末云〕刘家女。你这等言语。再也休说。有人算我明年得官也。我若得了官。你便是夫人县君娘子。可不好那。〔旦儿云〕娘子娘子。倒做着屁眼底下穰子。夫人夫人在磨眼儿里。你砂子地里放屁。不害你那口碜。动不动便说做官。投到你做官。你做那桑木官。柳木官。这头踹着那头掀。吊在河里水判官。丢在房上晒不干。投到你做官。直等的那日头不红。月明带黑。星宿■〈目斩〉眼。北斗打呵欠。直等的蛇叫三声狗拽车。蚊子穿着兀刺靴。蚁子戴着烟毡帽。王母娘娘卖饼料。投到你做官。直等的炕点头。人摆尾。老鼠跌脚笑。骆驼上架儿。麻雀抱鹅蛋。木伴哥生娃娃。那其间你还不得做官哩。看了你这嘴脸口角头饿纹。驴也跳不过去。你一世儿不能勾发迹。将休书来。将休书来。〔正末云〕刘家女那。先贤的女人你也学取一个波。〔旦儿云〕这厮穷则穷。攀今览古的。你着我学那一个古人。你说。你妳妳试听咱。〔正末唱〕

【快活三】你怎不学贾氏妻只为射雉如皋笑靥开。〔旦儿云〕我有什么欢喜在那里。你着我笑。〔正末云〕你不笑。敢要哭。我就说一个哭的。〔唱〕你怎不学孟姜女把长城哭倒也则一声哀。〔旦儿云〕朱买臣。穷叫化头。我也没工夫听这闲话。将休书来。休书来。〔正末唱〕你则管哩便胡言乱语将我厮花白。你那些个将我似举案齐眉待。

〔旦儿云〕快将休书来。〔正末唱〕

【朝天子】哎哟。我骂你个叵耐。〔旦儿云〕你叵耐我甚么。〔正末唱〕叵耐你个贱才。〔旦儿云〕将休书来。休书来。〔正末云〕这个歹婆娘害杀人也波。天那天那。〔唱〕可则谁似你那索休离舌头儿快。〔旦儿云〕四村上下老的每。都说刘家女有三从四德哩。〔正末云〕谁那般道来。〔旦儿云〕是我这般道来。〔正末唱〕你道你便三从四德。〔旦儿云〕你说去。是我道来我道来。〔正末唱〕你敢少他一画。〔云〕刘家女。你有一件儿好处。四村上下别的妇人都学不的你。〔旦儿云〕可又来。我也有那一桩儿好处。你说我听。〔正末唱〕刘家女倈你比别人家爱富贵你也敢嫌俺这贫的忒煞。〔旦儿云〕你这破房子。东边刮过风来。西边刮过雪来。恰似漏星堂也似的。亏你怎么住。〔正末云〕刘家女。这破房子里你便住不的。俺这穷秀才正好住。〔唱〕岂不闻自古寒儒。在这冰雪堂何碍。〔旦儿云〕你也不怕人嗔怪。〔正末云〕哎。天那天那。〔唱〕我本是个栋梁材怎怕的人嗔怪。〔旦儿云〕你是一个男子汉家。顶天立地。带眼安眉。连皮带骨。带骨连觔。你也挣些儿波。〔正末云〕我和他唱叫了一日。则这两句话伤着我的心。兀那刘家女。这都是我的时也。运也。命也。岂不闻不知命无以为君子。则这天不随人呵。〔唱〕你可怎生着我挣。〔旦儿云〕你也布摆些儿波。〔正末唱〕你怎生着我布摆。〔旦儿做拿匾担抅绳放前科云〕则这的便是你营生买卖。〔正末云〕天那天那。〔唱〕我须是不得已仍旧的担柴卖。

〔旦儿云〕我恰纔不说来。你与我一纸休书。我别嫁个人。我可恋你些甚么。我恋你南庄北园。东阁西轩。旱地上田。水路上船。人头上钱。凭着我好描条。好眉面。善裁翦。善针线。我又无儿女厮牵连。那里不嫁个大官员。对着天曾罚愿。做的鬼到黄泉。我和你麻线道儿上不相见。则为你冻妻饿妇二十年。须是你妳妳心坚石也穿。穷弟子孩儿。你听者。我只管恋你那布袄荆钗做甚么。〔正末唱〕

【脱布衫】哦。既是你不恋我这布袄荆钗。〔旦儿云〕街坊邻里听着。朱买臣养活不过媳妇儿。来厮打哩。〔正末云〕你这般叫怎么。我写与你则便了也。〔旦儿云〕这等。快写快写。〔正末唱〕又何须去拽巷也波啰街。〔旦儿云〕你洗手也不曾。〔正末唱〕我止不过画与你个手模。〔云〕兀那刘家女。你要休书。则道我这般写与你便干罢了那。〔旦儿云〕由你写。或是跳墙蓦圈。翦柳搠包儿。做上马强盗。白昼抢夺。或是认道士。认和尚。养汉子。你则管写不妨事。〔正末云〕刘家女。我则在这张纸上。将你那一世儿的行止都教废尽了也。〔唱〕我去那休书上朗然该载。

〔云〕刘家女。那纸墨笔砚俱无。着我将甚么写。〔旦儿云〕有有有。我三日前预准备下了落鞋样儿的纸。描花儿的笔。都在此。你快写。你快写。〔正末云〕刘家女。也须的要个桌儿来。〔旦儿云〕兀的不是桌儿。〔正末云〕刘家女。你掇过桌儿来。你便似个古人。我也似个古人。〔旦儿云〕只管有这许多古人。你也少说些罢。〔正末唱〕

【醉太平】卓文君你将那书桌儿便快抬。〔旦儿云〕你可似谁。〔正末唱〕马相如我看你怎的把他去支划。〔旦儿云〕纸笔在此。快写了罢。〔正末唱〕你你你把文房四宝快安排。〔云〕刘家女。我写则写。只是一件。人都算我明年得官。我若得了官呵。把个夫人的名号与了别人。你不干受了二十年的辛苦。〔旦儿云〕我辛苦也受的勾了。委实的捱不过。是我问你要来。不干你事。〔正末云〕请波请波。〔唱〕你也索回头儿自揣。〔旦儿云〕我揣个甚么。是我问你要休书来。不干你事。〔正末唱〕非是我朱买臣不把你糟糠待。赤紧的玉天仙忍下的心肠歹。〔带云〕罢罢罢。〔唱〕这梁山伯也不恋你祝英台。〔云〕任从改嫁。并不争论。左手一个手模将去。〔唱〕我早则写与你个贱才。

〔旦儿云〕贱才贱才。一二日一双绣鞋。我是你家妳妳。将来我看这休书咱写着道。任从改嫁。并不争论。左手一个手模。正是休书。〔正末云〕刘家女。这休书上的字样。你怎生都认的。〔旦儿云〕这休书我家里七八板箱哩。〔正末云〕刘家女。风雪越大了。天色已晚。这些时再无去处。借一领席荐儿来。外间里宿到天明。我便去也。〔旦儿云〕朱买臣。想俺是二十年的儿女夫妻。便怎生下的赶你出去。投到你来呵。我秤下一斤儿肉。装下一壶儿酒。我去取来。〔做出门科云〕我出的这门来。且住者。这厮倒乖也。他既与了我休书。还要他在我家宿。则除是恁的。呀。我道是谁。原来是安道伯伯。你家里来。朱买臣在家里。伯伯你到里面坐。我唤朱买臣出来。〔再入门科云〕朱买臣。王安道伯伯在门首。你出去请他进来坐。〔正末云〕哥哥在那里。请家里来。〔旦儿推末出门科云〕出去。我关上这门。朱买臣。你在门首听者。你当初不与我休书。我和你是夫妻。你既与了我休书。我和你便是各别世人。你知道么。疾风暴雨。不入寡妇之门。你再若上我门来。我挝了你这厮脸。〔正末云〕他赚我出门来。关上这门。则是不要我在他家中。刘家女。你既不开门。将我这抅绳匾担来还我去。〔旦儿云〕我开。咦。这等道儿。沙地里井都是俺淘过的。你赚的我开开门。他是个男子汉家。他便往里挤。我便往外推。他又气力大。便有十八个水牛拽也拽不出去。你要抅绳匾担。你看着。我打这猫道里撺出来。〔正末云〕兀那妇人。你在门里面听者。你恰纔索休的言语。在我这心上。恰便似印板儿一般记着。异日得官时。刘家女。你不要后悔也。〔旦儿云〕既讨了休书。我悔做甚么。〔正末云〕刘家女。咱两个唱叫。有个比喻。〔旦儿云〕喻将何比。〔正末唱〕

【三煞】你似那碔砆石比玉何惊骇。鱼目如珠不拣择。我是个插翅的金鵰。你是个没眼的燕雀。本合两处分飞。焉能勾百岁和谐。你则待折灵芝喂牛草。打麒麟当羊卖。摔瑶琴做烧柴。你把那沉香木来毁坏。偏把那臭榆栽。

【二煞】那知道岁寒然后知松柏。你看我似粪土之墙朽木材。断然是捱不彻饥寒。禁不过气恼。怎知我守定心肠。留下形骸。但有日官居八座。位列三台。日转千阶。头直上打一轮皁盖。那其间谁敢道我负薪来。

【随煞尾】我直到九龙殿里题长策。五凤楼前骋壮怀。我若是不得官和姓改。将我这领白褴衫脱在玉阶。金榜亲将姓氏开。勅赐宫花满头戴。宴罢琼林微醉色。狼虎也似弓兵两下排。水礶银盆一字儿摆。恁时节方知这个朱秀才。不要你插插花花认我来。哭哭啼啼泪满腮。你这般怨怨哀哀磕着头拜。〔云〕兀那马头前跪着的是刘家女么。祗候人与我打的去。〔唱〕那其间我在马儿上醉眼朦胧将你来并不睬。〔下〕

〔旦儿云〕朱买臣。你去了罢。你则管在门首唧唧哝哝怎的。〔做听科云〕呀。这一会儿不听的言语倈〔做开门科云〕开开这门。朱买臣你回来。我斗你耍。嗨。他真个去了。他这一去心里敢有些怪我哩。我既讨了休书。也不敢久停久住。回俺父亲的话。走一遭去。〔下〕

〔音释〕

刨音袍　阿何哥切　彤音同　挦词纤切　搠声卯切　白巴埋切　掴乖上声　憨音酣　氁音模　雹音薄　搀初衔切　靥音掩　叵音颇　德当美切　画胡乖切　煞音晒　音债　担平声　划胡乖切　撺粗酸切　碔音武　砆音夫　择池斋切　摔音洒　柏音摆　禁平声　策钗上声　色筛上声

楔子

〔王安道上云〕老汉王安道。因为连日大雪。不曾出去捕鱼。只在家里闲坐。却不知我那两个兄弟可是如何。〔刘二公上云〕冰不掿不寒。木不钻不着。马不打不奔。人不激不发。我刘二公为何道这言语。只因朱买臣苦恋着我家女孩儿玉天仙。不肯去进取功名。昨日着女孩儿强索他写了一纸休书也。我暗地里却将着这十两白银。一套绵衣。送与王安道。教他赍发朱买臣上朝取应去。若得一官半职。改换家门。可不好也。我如今往见王安道走一遭去。可早来到他家门首。安道哥哥在家么。〔王安道云〕甚么人唤门哩。我开开这门。我道谁。元来是刘二公。老的。你那里去来。〔刘二公云〕安道哥哥。我别无甚事。我家女孩儿问你兄弟朱买臣索了休书也。〔王安道云〕老的。你差了也。想兄弟朱买臣学成满腹文章。异日为官。不在他人之下。为何问他索了休书。〔刘二公云〕那里是真个问他索休书。因为他偎妻靠妇。不肯进取功名。只管在山中打柴为生。几时是那发迹的日子。我着玉天仙明明的索了休书。老汉暗备下这十两白银。一套绵衣。寄在哥哥跟前。等你那兄弟来辞你呵。你赍发他上朝取应去。若得一官半职。改换家门。认俺不认俺。哥哥。你则做一个大大的证见。〔王安道云〕老的。这个你主的是。等他来辞我时。我自有个见识。老的也。你放心的去。久已后他不认你时。都在老汉身上。〔刘二公云〕恁的呵。老汉回去也。〔下〕〔王安道送科云〕刘二公去了。朱买臣兄弟。这早晚敢待来也。〔正末上云〕小生朱买臣。自从与了刘家女一纸休书。我要上朝取应。不免辞别王安道哥哥。走一遭去。〔做见科云〕呀。兀那门首不是哥哥。〔王安道云〕兄弟。你来了也。请里面坐。〔杨孝先上云〕且喜今日雪晴了也。我要去打柴。就顺路看我安道哥哥去。〔做见科〕〔王安道云〕兄弟。你正来的好。一发同进去。买臣兄弟。你今日为何面带忧容。〔正末云〕哥哥。你兄弟与那妇人一个了绝也。〔王安道云〕你休了媳妇儿。兄弟。你如今可往那里去。〔正末云〕你兄弟要上朝取应去。辞别哥哥来也。〔王安道云〕好兄弟。你若到京师得一官半职。改换家门。不强似你打柴为生。只是你如今应举去。可有甚么盘缠。〔正末云〕正忧着这件。你兄弟怎得那盘缠来。〔杨孝先云〕我想哥哥学成满腹文章。不去应举。怎么能勾发达时节。只是兄弟贫难。连自己养活不过。那讨一厘盘缠相送。如何是好。〔王安道云〕兄弟。你哥哥在这江边捕鱼。二十年光景。积儧下十两白银。又有新做下一套绵衣。都是我身后的底本儿。兄弟。你如今上京求官应举去。我一发都与了你。一路上好做盘缠。久以后得官时。你则休忘了你哥哥者。〔杨孝先云〕这尽勾盘缠了。〔正末云〕若得如此。索是谢了哥哥。受你兄弟几拜咱。〔做拜科〕〔王安道云〕兄弟免礼。〔正末云〕哥哥。今年也则是朱买臣。到来年也则是朱买臣。哥哥记着你兄弟临行之时说的两句话。〔王安道云〕兄弟。可是那两句话。〔正末云〕哥哥。道不的个知恩报恩。风流儒雅。知恩不报。非为人也。〔王安道云〕兄弟。我是个不读书的人。你说的话。恰便似印在我这心上。我则记着知恩报恩。风流儒雅。知恩不报。非为人也。兄弟此一去。则要你着志者。〔正末云〕哥哥放心。〔唱〕

【仙吕赏花时】十载诗书晓夜习。〔杨孝先云〕哥哥此去。必然为官也。〔正末唱〕一举成名天下知。〔王安道云〕兄弟。你哥哥专听喜信哩。〔正末唱〕你是必耳打听好消息。〔做拜别科〕〔王安道云〕兄弟。你小心在意者。〔正末唱〕休嘱付小心在意。我可敢包夺的一个锦衣归。〔下〕

〔王安道云〕买臣兄弟去了也。他此一去必得成名。我眼望旌捷旗。〔杨孝先云〕耳听好消息。〔同下〕

〔音释〕

掿音闹　习星西切　息丧挤切

第三折

〔刘二公上云〕事要前思。免劳后悔。谁想朱买臣得了官。肯分的除授在俺这会稽郡做太守。我想来。他若说起这前情。俺可怎了也。我如今且着孩儿在家中炰下那疙疸茶儿。烙下些椽头烧饼儿。等张■〈忄敝〉古那老儿来。问他一声。便知道个好歹。这早晚那张■〈忄敝〉古敢待来也。〔正末扮张■〈忄敝〉古上叫云〕笊篱马杓。破缺也换那。〔诗云〕月过十五光明少。人到中年万事休。儿孙自有儿孙福。莫与儿孙作马牛。老汉是这会稽郡集贤庄人氏。姓张。做着个捻靶儿的货郎。人见我性子乖劣。都唤我做张■〈忄敝〉古。三日五日去那会稽城中打勾些物件。则见那城中百姓每。三个一攒。五个一簇。说道是接待新太守相公哩。我道我也看一看。怕做甚么。无一时则见那西门骨剌剌的开了。那骨朵衙仗。水礶银盆。茶褐罗伞下五明马上。端然坐着个相公。百姓每说看去来波。老汉也分开人丛。不当不正。站在那相公马头前。我不见那相公时。万事都休。我见了那相公。不由我眼中扑簌簌的只是跳。你道是谁。原来是俺这本村里一个表侄朱买臣。他今日得了官也。我是他乡中伯伯哩。我叫他一声。怕做甚么。我便道朱买臣。倒不叫这一声。万事都休。恰纔叫了这一声。则见那■〈扌班〉脊梁不着的大汉把老汉恰便似鹰拏燕雀。拏到那相公马头前。喝声当面着我磕扑的跪下。爹爹。我老汉死也。我则道相公不知打我多少。元来那相公宽洪大量。他着我抬起头来。我道老汉不敢抬头。他道你为甚么不抬头。我道我直到二月二那时。可是龙抬头。我也不敢抬头。那相公道。恕你抬头。老汉只得抬起头来。那相公认的是我张■〈忄敝〉古也。那相公滚鞍下马。在那道傍边放下那栲栳圈银交椅。着两个公吏人把老汉按在那栲栳圈银交椅上。那相公纳头的拜了我两拜。拜的我个头恰便似那量米的栲栳来大小。我道相公拜杀老汉也。那相公道。伯伯。你吃御酒么。我道老汉酒便吃。却不曾吃什么御酒。他道那个御酒是朝廷赐的黄封御酒。一连劝老汉吃了三锺。他便道伯伯。你孩儿公事忙。不曾探望的伯伯。伯伯休怪。老汉道。不敢不敢。那相公上的马去了。老汉挑起担儿。恰待要走。则见那相公滴溜的拨回马来。问道。伯伯。王安道哥哥好么。我说道快。杨孝先兄弟好么。我说道快。他把那四村上下。姑姑姨姨。婶子伯娘。兄弟妹子。都问道好么。我说道都快。那相公拨回马去了。老汉挑起担儿。恰待要走。则见那相公滴溜的又拨回马来。问道。那刘二公家那个妮子还有么。我道相公你问他怎的。那相公道。伯伯。你不知道。你见他时。说你侄儿这般威势。我道老汉知道。那相公上马去了也。我挑起这担儿往村里来卖。老汉平生一世有三条戒律。第一来不与人作保。第二来不与人作媒。第三来不与人寄信。我待不寄信来。想着那相公拜了两拜。道了又道。说了又说。这般怎的。呆弟子孩儿。漫坡里又无人。见鬼的也似自言自语。絮絮聒聒的。你寄信不寄信。也只凭得你。张■〈忄敝〉古。误了买卖也。〔做走科叫云〕笊篱马杓。破缺也换那。〔唱〕

【中吕粉蝶儿】我每日家则是转疃波寻村。题起这张■〈忄敝〉古那一个将我来不认。〔做走科叫云〕笊篱马杓。破缺也换那。〔唱〕我摇着这蛇皮鼓可便直至庄门。小孩儿每掿着铜钱兜着米豆。〔云〕三个一攒。五个一簇。都耍子哩。听的我这蛇皮鼓儿响处。说道张■〈忄敝〉古那老子来了也。咱买砂糖鱼儿吃去波。〔唱〕则他把我似闻风儿寻趂。若遇见朱太守的夫人。索与他寄一个烧的着燎的着风信。

【醉春风】你看我抖搜着老精神。我与你便花白么娘那小贱人。想着你二十载夫妻怎下的索休离。这妮子你畅好是狠狠。道不的个一夫一妇。一家一计。你可甚么一亲一近。

〔云〕这里是刘二公家门首。摇动这不琅鼓儿。若那老子出来呵。我着几句言语。我直着心疼杀那老子便罢。〔做摇鼓科叫云〕笊篱马杓。破缺也换那。这个是那老子出来也。〔刘二公上云〕来了也。这不琅鼓儿响的是那老子。我出去问他一声。〔做见科云〕拜揖。〔张云〕拜揖拜揖。我少你那拜揖。〔刘二公云〕快么。〔张云〕快不快。干你甚事。〔刘二公云〕谁恼着你来。〔张云〕可不曾恼着我来。〔刘二公云〕老的也。这两日不见。你往那里来。〔张云〕我往城里去来。〔刘二公云〕老的也。城里有甚么新事。〔张云〕无甚么新事。一贯钞买一个大烧饼。除了这的别无了。〔刘二公云〕不是这个新事。是那新官理任。旧官迁除。那个新事。〔张云〕我见来。我见来。接待新太守相公来。我待说与你。争奈误了我买卖也。我改日说与你。〔刘二公云〕你只今日说了罢。〔张云〕你真个要我说。你望着你那祖宗顶礼了。我便说与你。〔刘二公云〕老的。你说了罢。〔张云〕你个老弟子孩儿。你若不顶礼呵。我说了不折杀你。你顶礼了我便说与你。〔唱〕

【迎仙客】我则见那公吏一字儿摆。那父老每两边分。〔云〕无一时则见那西门骨剌剌的开了。我则见那骨朵衙仗。水礶银盆。茶褐罗伞。那五明马上坐着的呵。〔刘二公云〕可是谁那。〔张云〕我买卖忙。不曾看。我忘了也。〔刘二公云〕我央及你波。那做官的可是谁。〔张云〕等我想。哦。我想起来了也。〔唱〕是你那前年索了休离的唤做朱买臣。〔刘二公云〕惭愧。俺家女壻做了官也。〔张云〕老弟子孩儿。你道不要便宜。去年时节不说是你家女壻。今日得了官。便说是你家女壻。一个好相公也。〔唱〕他可不托大不嫌贫。〔云〕他不看见我。万事都休。一投得见了我。便认的俺是本村里张伯伯。连忙滚鞍下马。按我在那银交椅上。纳头的拜了两拜。〔唱〕他先下拜险些儿可便惊杀那众人。施礼罢复叙寒温。〔云〕那相公问道。王安道哥哥好么。杨孝先兄弟好么。那四村上下。姑姑姨姨。婶子伯娘。兄弟妹子。都好么。我道都好都好。〔唱〕他把那旧伴等可便从头儿问。

〔刘二公云〕曾问我来么。〔张云〕不曾问你。想着你是个好人儿哩。〔刘二公云〕待我唤出孩儿来。玉天仙孩儿。朱买臣做了官也。你出来。张■〈忄敝〉古在这里。你见他一见。〔旦儿上云〕嗨。谢天地。我去问他个信咱。〔张云〕这个是那妮子出来了也。我直着几句言语。气杀那妮子便罢。〔旦儿云〕伯伯万福。〔张做拜科云〕呀呀呀。早知夫人妳妳来到。只合远接。那壁厢虽然年纪小。是那五花官诰。驷马高车。太守夫人妳妳哩。这壁厢虽然年纪老。则是个村庄家老子。妳妳免礼。折杀老汉也。〔旦儿云〕我不是夫人。我问朱买臣讨了休书也。〔张云〕妳妳。休斗老汉耍。〔旦儿云〕我不斗你耍。我真个讨了一纸休书哩。〔张云〕妳妳不是那等不贤惠的人。〔旦儿云〕我真个要了休书也。〔张云〕是真个要了休书也。〔旦儿云〕是真个。〔张云〕小妮子。你早些儿说不的。倒可惜了我这几拜。〔旦儿云〕谁着你拜来。老的。你见我那朱买臣。他说甚么来。〔张云〕我见来。〔旦儿云〕他说甚么。〔张唱〕

【喜春儿】刚只是半星儿道着呵〔张做嘴脸科〕〔旦儿云〕老的。你怎么做这嘴脸。〔张唱〕他把你十分恨。〔旦儿云〕他恨我些甚么那。〔张唱〕他无非想着你一夜夫妻有那百夜恩。〔旦儿云〕他还说甚么。〔张唱〕他道汉相如伸意你个卓文君。〔旦儿云〕伸个甚的意恩。〔张云〕他道你把车驾的稳。〔旦儿云〕他敢是要来取我么。〔张唱〕没着便嫁他人。

〔旦儿云〕我想他在俺家做了二十年夫壻。每日家偎慵堕懒。生理不做。今日做了官。就眼高了。这厮原来是个忘人大恩。记人小恨。改常早死的歹弟子孩儿。〔张云〕这妮子好无礼也。〔唱〕

【上小楼】你道他忘人大恩。又道他记人小恨。谁着你生勒开他。生则同衾。死则同坟。〔旦儿云〕他每日家偎妻靠妇。四十九岁。全不把功名为念。我生逼的他求官去。我是歹意来。〔张唱〕你道他过四旬。还不肯。把那功名求进。〔云〕老的也。你记的俺庄东头王学究说的那一句书儿么。〔刘二公云〕是那一句书。〔张唱〕他则是个君子人可便固穷守分。

〔刘二公云〕他全不想在我家这二十年。把冷水温做热水。热水烧作滚汤与他吃。如今做了官。糙老米不想旧了。可怎生则记短处。〔张唱〕

【幺篇】那妮子强勒他休。这老子又绝了他亲。眼见的身上无衣。肚里无食。〔带云〕大雪里赶出他来。〔唱〕可着他便进退无门。〔刘二公云〕我孩儿又不曾别嫁了人。是斗他耍。怎么这等认真。就说嘴说舌。背槽抛粪。〔张唱〕你道他纔出身。便认真。和咱评论。〔云〕他在你家做了二十年女壻。只是打柴做活。不曾受了一些好处。临了着个妮子大风大雪里勒了休书。赶他出去。你则说波。〔唱〕这个是谁做的来背槽抛粪。

〔刘二公云〕哎。他如今做了官。便不认的俺家里。眼见的是忘恩背义了也。〔张唱〕

【满庭芳】这的是知恩哎报恩。〔旦儿云〕他再说些甚么来。〔张唱〕他着你便别招女壻。再嫁取个郎君。〔旦儿云〕他再说些甚么来。〔张唱〕他道你枉则有蛾眉螓首堆鸦鬓。可怎生少喜多嗔。道你是个木乳饼钱亲也那口紧。道你是个铁扫箒扫坏他家门。〔旦儿云〕他再说些甚么来。〔张唱〕他道你便无些儿淹润。又道你不和那六亲。端的是雌太岁母凶神。

〔云〕误了我买卖也。〔摇鼓做走科〕〔旦儿云〕老的。还有甚说话。一发说了罢。〔张云〕他说来。说来。〔唱〕

【耍孩儿】他肩将那柴担担口不住把书赋温。每日家穿林过涧谁瞅问。他和那青松翠柏为交友。野草闲花作近邻。但行处有八个字相随趂。〔刘二公云〕是那八个字。〔张唱〕是那斧镰绳担。琴剑书文。

〔旦儿云〕他如今做了官。比那旧时模样可是如何。〔张唱〕

【一煞】他如今得了本处官。端的是别换了一个人。那的是貌随福转你可也急难认。他往常黄干黑瘦衣衫破。〔带云〕你觑去波。〔唱〕到如今白马红缨彩色新。一弄儿多豪俊。摆列着骨朵衙仗。水礶银盆。

〔刘二公云〕这话不是他说的。都是你说的。〔旦儿云〕说了这一日。都是你这老■〈艹冖〈禾禾〉，上中下〉麻嘴。没空生有。说谎吊皮。片口张舌。■〈口刍〉出来的。〔张唱〕

【煞尾】这的是他道来他道来。可着我转伸我转伸。〔刘二公云〕他做了官呵。便把我怎的。〔张云〕他敢怎的你。〔唱〕他将你掤扒吊栲施呈尽。〔旦儿云〕呸。我是他的夫人。他敢怎么的我。〔张云〕误了我买卖。〔摇鼓叫科云〕笊篱马杓。破缺也换那。〔唱〕直将你那索休离的寃雠他待证了本。〔下〕

〔刘二公云〕孩儿不妨事。有我哩。咱去王安道伯伯那里。打个关节去来。〔同下〕

〔音释〕

炰音袍　■〈忄敝〉音鳖　杓绳昭切　疃彖上声　别皮耶切　螓音秦　镰音廉　■〈艹冖〈禾禾〉，上中下〉音顷　■〈口刍〉音邹

第四折

〔王安道上云〕老汉王安道。自与兄弟朱买臣别后。他奋着那一口气。到的帝都阙下。一举及第。除在俺这会稽郡。为太守之职。正是俺的父母官哩。我在这曹娥江边。堤圈左侧。安排下酒肴。请他到此饮宴。可是为何。当初兄弟未遇时。俺与杨孝先兄弟每日在此谈话。他若不忘旧时。必然到此。这早晚兄弟敢待来也。〔刘二公同旦儿上云〕老汉刘二公是也。今日朱买臣做了本处太守。料他为休书的缘故。必然不肯认我。如今先与王安道老的说知。着他说个方便纔是。这是他家门首。孩儿我与你自家过去。〔做见科〕〔王安道云〕这是令爱。老的。你同他来有何说话。〔刘二公云〕只为女壻朱买臣得了官。他若不认俺时。可怎了也。〔王安道云〕老的放心。这桩事元说老汉做个大证见。今日都在老汉身上。〔刘二公云〕既是这般。老汉在一壁伺候着。等你回话便了。〔同旦儿下〕〔正末领张千上云〕小官朱买臣是也。自从到的帝都阙下。一举及第。所除会稽郡太守。有王安道哥哥。教人请我。在这江堤左侧。安排酒肴。你道为甚的来。俺哥哥则怕我忘旧哩。祗从人慢慢的摆开头踏行者。朱买臣。谁想有今日也呵。〔唱〕

【双调新水令】往常我破紬衫麄布袄煞曾穿。今日个紫罗襕恕咱生面。对着这烟波渔父国。还想起风雪酒家天。见了些霭霭云烟。我则索映着堤边耸定双肩。尚兀自打寒战。

〔云〕左右接了马者。〔做见科云〕哥哥。间别无恙。〔王安道云〕相公来了也。相公峥嵘有日。奋发有时。请坐。〔正末云〕若不是哥哥。你兄弟岂有今日。记得你兄弟临行时说的话么。去年时也则是朱买臣。到今年也则是朱买臣。道不的个知恩报恩。风流儒雅。知恩不报。非为人也。哥哥请上。受你兄弟几拜咱。〔做拜科〕〔王安道回拜科云〕相公免礼。折杀老汉也。相公请坐。将酒来。〔做递酒科云〕相公喜得美除。满饮十杯。〔正末云〕哥哥先请。〔王安道云〕不敢。相公请。〔正末饮酒科〕〔王安道云〕相公慢慢的饮几杯。〔正末云〕张千。俺兄弟每说话。休要放过那闲杂人来打搅者。〔张千云〕理会的。〔做喝科云〕相公饮酒。闲杂人靠后。〔杨孝先上云〕自家杨孝先便是。打听的俺哥哥朱买臣得了官。在这里饮酒。我过去见哥哥呀。这等威严。怎好过去。待我高叫一声。怕做甚么。朱买臣哥哥倈。〔张千喝云〕??。这厮是甚么人。怎敢叫俺相公的讳字。〔做打科〕〔正末云〕张千。你好无礼也。不得我的言语。擅自把那打马的棍子打他这平民百姓。你跟前多有罪过。好打也。〔唱〕

【川拨棹】我则待打张千。〔云〕且问那吃打的是谁。〔杨孝先云〕哥哥。是你兄弟杨孝先。〔正末唱〕原来是同道人杨孝先。〔孝先做拜踢倒酒瓶科〕〔正末回科云〕兄弟免礼。〔杨孝先云〕哥哥喜得美除。〔王安道云〕兄弟你也来了。〔正末云〕兄弟好么。〔杨孝先云〕哥哥。您兄弟好。〔正末唱〕俺也曾合火分钱。共起同眠。间别来隔岁经年。〔云〕兄弟也。你如今做甚么营生买卖。〔杨孝先云〕哥哥。你兄弟依旧打柴哩。〔正末唱〕还靠着打柴薪为过遣。怎这般时命蹇。

〔刘二公同旦儿上云〕孩儿。俺和你同见朱买臣去来。〔旦儿云〕父亲。我先过去。〔刘二公云〕孩儿你先过去。看他认也不认。〔旦儿见跪科云〕相公喜得美除。我道你不是个受贫的么。〔正末云〕俺这朋友饮酒处。张千。谁着你放他这妇人来。打起去。〔唱〕

【七弟兄】这是那一家宅眷。稳便。〔王安道云〕夫人也来了也。〔正末做见怒科唱〕请起波玉天仙。去年时为甚躭疾怨。觑绝时不由我便怒冲天。今日家咱两个重相见。

〔旦儿云〕这都是我的不是了也。〔正末唱〕

【梅花酒】呀。做多少假腼腆。咱须是夙世姻缘。今世缠绵。可怎生就待不到来年。〔旦儿云〕相公。旧话休题。〔正末唱〕当初你要休离我便休离。你今日呵要团圆我不团圆。〔云〕刘家女。你不道来那。〔旦儿云〕我道甚么来。〔正末唱〕你道你正青春正少年。你道你好描条好眉面。善裁翦善针线。无儿女厮牵连。别嫁取个大官员。

【喜江南】去波倈更怕你舍不了我铜斗儿的好家缘。〔旦儿做悲科云〕我那亲哥哥。你不认我。着我投奔谁去。〔正末唱〕孟姜女不索你便泪涟涟。殢人情使不着你野狐得这涎。〔旦儿云〕你今日做了官也忒自专哩。〔正末唱〕非是我自专。你把那长城哭倒圣人宣。

〔旦儿云〕你认了罢。〔正末云〕张千。不与我抢出去。怎的。〔张千做抢科云〕快出去。〔旦儿做出门〕〔刘二公问科云〕孩儿也。他认你了不曾。〔旦儿云〕他不肯认我。〔刘二公云〕孩儿也。咱两个过去来。〔做见科云〕朱买臣。我说你不是个受贫的人么。〔正末云〕兀那老子是谁。〔王安道云〕是相公的太山岳丈哩。〔正末云〕你兄弟不认的他。〔王安道云〕是相公岳丈刘二公。〔正末云〕哥哥。他不是卓王孙么。〔唱〕

【雁儿落】你这卓王孙呵怎生便不重贤。〔王安道云〕他是刘二公。怎做的那卓王孙。〔正末云〕他既不是卓王孙。〔唱〕索怎生则搬调的个文君女嫌贫贱。我则问你逼相如索了休。你当初可也对苍天曾罚愿。

〔云〕今日座上的众人。你可认得么。〔旦儿云〕认的。这个是王安道伯伯。这个是杨孝先叔叔。〔正末唱〕

【得胜令】你可便明对着众人言。还待要强留连。〔旦儿云〕今日个富贵重完聚。可也好也。〔正末唱〕你想着今日呵富贵重完聚。〔云〕刘家女倈。〔唱〕你当初何不的饥寒守自然。〔云〕你不道来。〔旦儿云〕我道着甚么来。〔正末唱〕你道便做鬼到黄泉。咱两个麻线道儿上不相见。各办着个心也波坚。岂不道心坚石也穿。

〔王安道云〕相公。认了他罢。〔正末云〕哥哥。你兄弟难以认他。〔刘二公云〕我是你丈人。你认我也不认。〔正末云〕我不认。〔刘二公云〕亲家劝一劝儿。〔王安道云〕相公。你认他也不认。〔正末云〕我不认。〔王安道云〕你不认。我则捕鱼去也。〔杨孝先云〕相公。你认也不认。〔正末云〕我不认。〔杨孝先云〕你不认。我则打柴去也。〔旦儿云〕朱买臣。你认我么。〔正末云〕我不认。〔旦儿请谢科云〕你不认。我则嫁人去也。〔王安道云〕相公。你只是认了他罢。〔正末云〕我断然的不认他。〔旦儿云〕朱买臣。你若不认我呵。我不问那里。投河逩井。要我这性命做甚么。〔正末云〕噤声。〔唱〕

【甜水令】折莫你便逩井投河。自推自跌。自埋自怨。〔旦儿云〕王伯伯。你劝一劝儿波。〔正末唱〕便央及煞俺也不相怜。折莫便一来一往。一上一下。将咱解劝。总盖不过你这前愆。

〔王安道云〕相公。你认了罢。〔正末云〕哥哥。〔唱〕

【折桂令】从来你这打渔人顺水推船。想着那凛冽寒风。大雪漫天。想着我那身上无衣。肚里无食。怀内无钱。〔云〕刘家女。你不道来。〔旦儿云〕我道甚么来。〔正末唱〕你怕甚舍不得我那南庄北园。撇不了我那东阁西轩。我如今旱地上也无田。水路里也无船。只除这紫绶金章。可不的依还是赤手空拳。

〔云〕刘家女。你欲要我认你也。你将一盆水来。〔张千云〕水在此。〔王安道云〕相公。你只认了夫人罢。〔正末唱〕

【落梅风】也不索将咱劝。你也索听我的言。你将那一盆水放在当面。〔王安道云〕兀的不有了水也。〔正末唱〕请你个玉天仙任从那里瀽。〔旦儿做泼水科云〕我瀽了也。〔正末唱〕直等的你收完时再成姻眷。

〔王安道云〕相公。这是泼水难收。怎么使得。〔刘二公云〕亲家。势到今日。你不说开怎么。〔王安道云〕住住住。请相公停嗔息怒。听老汉慢慢的试说一遍咱。也非是我忍耐不禁。也非是我牵牵搭搭。则为你四十九岁只思偎妻靠妇。不肯进取功名。你丈人搬调你浑家。故意的索休索离。大雪里赶你出去。男子汉不毒不发。料得你要进取功名。无有盘费。必然辞别老汉。我又贫穷。有甚东西把你赍发。你也想。这白银十两。绵衣一套。我是个打鱼人。那里得来。是你丈人暗暗的送来与我。着我明明的赍发你。投至赴得科场。一举及第。饮御酒。插宫花。做了会稽太守。当初受贫穷。三口儿受贫穷。今日享荣华。却独自个享荣华。相公。你可早忘了知恩报恩。风流儒雅。知恩不报。非为人也。〔正末云〕哦。有这等事。若不是哥哥说开就里。你兄弟怎生知道。丈人。则被你瞒杀我也。〔刘二公云〕女壻。则被你傲杀我也。〔旦儿云〕官人。则被你勒掯杀我也。〔正末唱〕

【沽美酒】我只道你泼无徒心太偏。元来是姜太公使机变。不钓鱼儿只钓贤。你可便施恩在我前。暗赍发与盘缠。

【太平令】从来个打渔人言如钩线。道的我羞答答闭口无言。明明的这关节有何难见。险些把一家儿恩多成怨。我如今意转。性转。也是他的运转。呀。不独是为尊兄做些颜面。

〔孤领祗从上诗云〕汉家七叶圣明君。不尚军功只尚文。试问会稽朱太守。是谁吹送上青云。小官大司徒严助。曾为采访贤士。到此会稽。遇着朱买臣。将他万言长策举荐在朝。果得重用。除授会稽太守之职。闻的他妻子刘氏。曾于大雪之中。强索休书。赶他出去。他记此一段前雠。不肯厮认。岂知这也非他妻子之罪。元来是丈人刘二公妆圈设套。激发他进取功名之意。小官早已体探明白。奏过官里。如今就着小官亲自赍勅。着他夫妻完聚。既是王命在身。怎么还惮的跋涉。须索驰驿去走一遭。可早来到也。左右。接了马者。〔做入见科云〕朱买臣。你休弃前妻一事。圣人尽知来历。今着小官赍勅到此。一千人都望阙跪者。听圣人的命。朱买臣苦志固穷。负薪自给。虽在道路。不废吟哦。特岁加二千石。以充俸禄。妻刘氏其貌如玉。其舌则长。虽已休离。本应弃置。奈遵父命。曲成夫名。姑断完聚如故。王安道杨孝先刘二公等。并系隐沦。不慕荣进。可各赐田百亩。免役终身。谢恩。〔正末同众谢科〕〔唱〕

【鸳鸯煞尾】方知是皇明日月光非遍。天恩雨露沾还浅。道我禄薄官卑。岁加二千。昔日穷交。都皆赐田。便是妻子何缘。早遂了团圆愿。倒与他后世流传。道这风雪渔樵也只落的做一场故事儿演。

〔刘二公云〕天下喜事。无过夫妇团圆。今日既是认了。便当杀羊造酒。做一个庆贺的筵席。〔词云〕玉天仙容貌多娇媚。恋恩情进取偏无意。假乖张故逼写休书。到长安果得登高第。除太守即在会稽城。显威风谁不惊回避。怀旧恨夫妇两参商。覆盆水险做傍州例。若不是严司徒赍勅再重来。怎结末朱买臣风雪渔樵记。

〔音释〕

合音鸽　疾精妻切　腼音免　腆天上声　殢音腻　涎徐煎切

题目　严司徒荐达万言书　

正名　朱太守风雪渔樵记

朱太守风雪渔樵记杂剧终





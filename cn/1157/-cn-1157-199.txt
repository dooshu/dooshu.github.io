●卷一百九十九　经籍考二十六

○史（传记）

※《魏公语录》一卷

陈氏曰：与《别录》小异而实同。《别录》分四卷，此总为一篇。先後次第亦不同，而末一则《别录》所无，姑并存之。

※《魏公别录》四卷

晁氏曰：其门人王岩叟记其言论事实。然以《国史》考之，其岁月往往牴牾，盖失之诬也。

※《杜祁公语录》一卷

陈氏曰：不知何人作。

※《文潞公私记》一卷

晁氏曰：皇朝文彦博所撰。元丰初，王尧臣之子同老，以其父至和中所撰立英宗为皇子诏草上之，且曰："时宰相文彦博、富〈門坐〉知状。"神宗以问彦博，彦博具以实对。至元祐中，贾易为言官，为韩忠彦争辨其事，彦博乃著此。其後云：自古惟霍禹云"县官非我家将军不得至此"，杨复恭自称"定策国老"，谓昭宗为"门生天子"，鞅鞅不道之言，卒被夷灭。

陈氏曰：记至和请建储及元丰褒赏事。

※《潜德录》一卷

晁氏曰：皇朝吕诲献可之孙撰。记其祖乞立英宗言章。

※《嘉祐名臣传》五卷

晁氏曰：张唐英传仁宗朝贤臣五十馀人。

王氏《挥麈录》曰：唐英，天觉同胞兄，仕至殿中侍御史，尝述《仁宗政要》上於朝。所谓《嘉祐名臣传》，特《政要》中一门耳。

※《孔子编年》三卷

晁氏曰：皇朝孔传取《左氏》、《国语》、《公羊》、《史记》及他书所载孔子事，以年次之，自生至卒。

※《东家杂记》二卷

晁氏曰：亦孔传撰。孔子四十七代孙也，纂其家旧闻轶事於此书。

陈氏曰：历代追崇先圣故事，及孔林古迹。

※晁以道《扬雄别传》一卷

晁氏曰：从父詹事公撰。杂取诸书所载雄逸事为一编，系之以赞。

※《唐质肃遗事》一卷

陈氏曰：无名氏所记唐介子方事也。

※《韩庄敏遗事》一卷

陈氏曰：秘书丞韩宗武文若撰。记其父丞相缜玉汝事，未亦杂载他事。宗武即少年遇洋客者也，年八十二乃卒。此编亦载其诗，云熙宁间得异疾，与神物遇。

※《范忠宣言行录》二十卷

陈氏曰：不著名氏，其家所录也。

※《范太史遗事》一卷

陈氏曰：翰林学士范冲元长记其父事。

※《傅献简佳语》一卷

陈氏曰：不知何人所作，记傅尧俞所谈。

※《杜公谈录》一卷

陈氏曰：雷绎杜师益等录其父务滋之言。王广渊作序。

※《丰清敏遗事》一卷

陈氏曰：给事中章贡李朴先之撰。记丰稷相之事。朱熹为之後序。

※《宗忠简公遗事》三卷

陈氏曰：不著名氏，录留守开封宗泽汝霖事。亦其家子孙所为。

後村刘氏序曰：公《遗事》行世已久，今连帅宝谟王公鎔，公之外孙，复稍采摭旧闻，以傅翼之。

※《吕忠穆家传》一卷，《逢辰记》一卷，《遗事》一卷

陈氏曰：记建炎丞相吕颐浩元直事。孙昭问刻之广德军。

※《褒德集》二卷，《易学辨惑》一卷

陈氏曰：邵伯温撰。录其父告命、谥议、行状、墓志之属。《辩惑》述传授源流，辩郑夬之妄。

※《吕氏家塾记》一卷

陈氏曰：侍讲吕希哲原明撰。

※《桐阴旧话》十卷

陈氏曰：吏部尚书颍川韩元吉无咎撰。记其家世旧事。以京师第门有桐木，故云。元吉，门下侍郎维之四世孙也。

※《赵康靖日记》一卷

陈氏曰：参政雎阳赵概叔手所记治平乙巳丙午间在政路初事。

※《刘忠肃公行年记》一卷

陈氏曰：丞相东平刘挚莘老撰。

※《文昌杂录》六卷

陈氏曰：主客郎中南京庞元英懋贤撰。官制初行，元英为郎，在省四年，记一时见闻及古今典故可观览。元英，丞相庄敏公籍之子。

※《闻见近录》一卷

陈氏曰：宗正丞三槐王巩定国撰。

※《辩欺乐》一卷

陈氏曰：韩忠彦记其父嘉祐末命事，与文、富诸公辩。

※《回天录》一卷

陈氏曰：宣教郎秦湛处度撰。记吕好问围城中事。好问除右丞，训词有"回天之力"语，故以名录後有好问谢其祖公著复官表及遗表。

※《尽忠补过录》一卷

陈氏曰：修职郎穆伯刍撰。记张孝纯在伪齐时所上本朝书。

※《吴丞相手录》一卷

陈氏曰：吴敏元忠撰。记靖康初元事。

※《岳飞事实》六卷，《辩诬》五卷

陈氏曰：飞之孙珂撰。

※《丁卯实编》一卷

陈氏曰：成忠郎李珙撰。诛曦之功，杨巨源为多，安丙忌而杀之。珙为作传，上之於朝，以昭其功而申其冤。

※《孔子编年》五卷

陈氏曰：新安胡仔元任撰。其父待制舜陟命仔采摭经传为之。

※《诸葛武侯传》一卷

陈氏曰：侍讲张栻撰。以陈寿作史私且陋，裒集他传及裴松之所注为此传，而削去管、乐自许一则。朱晦翁以为不然，又为《後论》以达其意。谓其体正大而学未至，使得游洙、泗之门，所就不止此。

※《韩文公历官记》一卷

陈氏曰：新安张敦颐撰。颇疏略。其最误者，序言擒吴元济、出牛元翼为一事，此大谬也。为裴度行军司马，在宪宗元和时；奉使镇州王庭凑，在穆宗长庆时。

※《欧公本末》四卷

陈氏曰：吕祖谦编。盖因观《欧阳公集》，考其历仕岁月、同官同朝之人，略著其事迹，而集中诗文亦随事附见。非独欧公本末，而时事时贤之本末，亦大略可观矣。故以入传记类。

※《皇祐平蛮记》二卷

陈氏曰：殿中丞冯炳撰。记侬智高事。

※《孙威敏征南录》一卷

陈氏曰：学士雎阳滕甫元发撰。言平南之功皆本孙沔元规。"狄青之至，莫能出其右者"。余靖归美於青，非实也。甫时通判潮州。

※《唃厮囉传》一卷

陈氏曰：不著作者。

※《陕西聚米图经》五卷

陈氏曰：閤门通事舍人雄州赵珣撰。珣父振，博州防御使，久在西边。珣访得五路徼外山川遣里，康定二年为此书。韩魏公经略言於朝，诏取其书，召见。执政吕许公、宋莒公言用兵以来，策士之言以千数，无如珣者。擢泾原都监。定川之败，死焉。珣劲特好学，恂恂类儒者，人皆惜之。

※《元丰平蛮录》三卷

陈氏曰：金部员外郎知凤翔府家安国撰。记乞弟、韩存宝事。

※《元祐分疆录》三卷

陈氏曰：直龙图阁京兆游师雄景叔撰。元祐初，议弃西边四寨，执政召师雄问之。对曰："先帝弃之可也，主上弃之则不可。且示弱夷狄，反益边患。"争之甚力，不听，卒弃之。四寨者，葭芦、米脂、浮屠、安疆也。夏人以事出望外，萌侵侮之心，连年犯顺，皆如师雄所料。此书前三卷记当时论辨本末，後一卷行实，不知何人作也。是岁师雄被命行边，请以便宜行事。夏人与鬼章谋寇熙河，师雄说刘舜卿出师，种谊遂破洮州，擒鬼章以献。其功伟矣。元祐谐老固欲休兵息民，师雄言既不行，功复不赏，殆以专反熙、丰，失於偏滞，终成绍述之祸，亦有以也。师雄，治平二年进士。

※《青唐录》一卷

陈氏曰：右班殿直李远撰。元符中取邈川、青唐，巳而皆弃之。远，绍圣武举人，官镇洮，奉檄军前，记其经历见闻之实，灿然可观。

※《交趾事迹》十卷

陈氏曰：知新州赵勰撰。

※《占城国录》一卷

陈氏曰：不著名氏。

※《鸡林类事》三卷

陈氏曰：不著名氏。

※《政和大理入贡录》一卷

陈氏曰：右迪功郎钱塘周邦撰。其祖穜为集贤修撰知桂州时，归明人黄璘招来大理国入贡，诏穜考究其真伪。穜言伪妄不可凭，乞依熙宁故事支马价发还。璘至京师，力主其事，穜落职奉祠。久而觉其诈，乃改正，复职知广州。

※《安南表状》一卷

陈氏曰：绍兴二十五年，李天祚进贡，自靖康二年以後，至是始通也。

※《边和录》五卷

陈氏曰：承议郎河东陈伯疆撰。载胡世将承公宣抚川、陕事。

※《建炎德安守御录》三卷

陈氏曰：郡丞东平刘荀子编次。建炎初高密陈规元则守德安御群盗事迹功状。规，後守顺昌，与刘錡共成却敌之功者也，以枢密直学士知庐州而卒。

※《淮西从军记》一卷

陈氏曰：不著名氏。记绍兴十年金虏败盟，淮西诸帅守御事。

※《顺昌破敌录》一卷

陈氏曰：不著名氏。记刘錡信叔守御战胜本末。

※《滕公守台录》一卷

陈氏曰：不著名氏。雎阳滕膺子勤为台川户曹，方腊之乱，仙居人吕师囊应之，攻城甚急，膺佐太守备御，卒全一城。郡人德之，至今庙食。行状事实聚见此篇。膺後至直秘阁京西漕而终。

※《二杨归朝录》一卷

陈氏曰：杨尧弼、杨载绍兴八年所与挞辣、兀术书，时伪齐初废也。末有探报虏事数十条。

※《逆臣刘豫传》一卷

陈氏曰：杨尧弼等撰。二杨事迹当考。前银题衔称宣义郎、迪功郎，并为大总管府官属。此传尧弼为右从事郎，载为右迪功郎。

※《许右丞行状》一卷

陈氏曰：吏部员外郎许忻撰。许公翰字崧老，襄邑人，为尚书右丞。忻，其弟也。

※《李忠定行状》一卷

陈氏曰：通判洪州李纶撰。其兄丞相纲伯纪事状。叶適正则所作谥议附於後。

※《翟忠惠家传》一卷

陈氏曰：翟耆年伯寿述其父汝文公巽事实。忠惠者，私谥也。耆年实邢恕外孙。

※《艾轩家传》一卷

陈氏曰：莆田林成季述其季父工部侍郎光朝谦之事实。

※《夹漈家传》一卷（所著书目附）

陈氏曰：莆田郑翁归述其父樵渔仲事迹。翁归年八十岁，老贫不竞。顷佐莆郡时犹识之。

※《叶丞相行状》一卷

陈氏曰：阁学庐陵杨万里廷秀撰。丞相莆田叶顒子昂，乾道丁亥以冬雷罢，相至建宁而薨。

※《谢修撰行状墓志》一卷

陈氏曰：昭武谢师稷务本奉使闽部，有惠爱，没而民祠之。《行状》，里人黄遹景声撰；《墓志》，永嘉陈谦益之撰。其庙曰"昭应"。

※《朱侍讲行状》一卷

陈氏曰：奉议郎三山黄榦直卿撰。其高第弟子且子婿也。

※《紫阳年》谱三卷

陈氏曰：朱侍讲门人通判辰州昭武李方子公晦撰。

※《笃行事实》一卷

陈氏曰：丞相赵汝愚子直编其父善应彦远事，而罗愿、朱熹所撰行状、墓铭，及诸贤哀词、题跋之属，萃为一编。"笃行"者，陈福公题其墓云尔。吕太史跋语有云："处者易持，出者难工"。朱侍讲取其意以为铭，所以勉其子之意深矣。

※《赵丞相行实》一卷，《附录》二卷

陈氏曰：知静江府赵崇宪履常编集。忠定长子也。其一时诸贤祭文、挽歌，与嘉定更化之後，昭雪诬枉，改正史牒本末，皆见《附录》。

※《赵忠定行状》一卷，《续议》一卷

陈氏曰：知光州鄱阳柴中行与之撰。其《谥议》，允济全之、杨方子直所为也。

※《倪文节言行录》三卷，《遗奏志状碑铭谥议》一卷

陈氏曰：户部郎中倪祖常子武辑其父尚书遗事。行状，锡山蒋重珍良贵撰；碑铭临卬魏了翁华甫撰。

※《赵华文行状》一卷

陈氏曰：文林郎赵山李燔敬子撰。忠定之子，吏部宗宪履常也。

※《八朝名臣言行录》二十四卷

陈氏曰：侍讲朱熹撰。以近代文集及传记载本朝名臣言行，掇取其要，辑为此录。前五朝五十五人，後三朝四十二人。

※《中兴志议忠录》三卷

陈氏曰：龚颐正撰。自建炎至绍兴辛巳，上自李若水、刘韐贵臣名士，下及一妇人卒伍之微，皆录之。

※《孝史》五十卷

陈氏曰：太学博士新喻谢谔昌国撰集。曰君绍五，后德一，宗表五，臣传三十五，文类二，夷附一。谔後至御史丞，淳熙名臣，乐易君子也。

※《孝行录》三卷

陈氏曰：京兆胡讷撰。始得此书，不知讷何人也。所记多国初人。已而知其为安定先生翼之之父，仕为宁海节度推官。

※《古今孝悌录》二十四卷

陈氏曰：庐陵王绍圭唐卿撰。

※《廉吏传》十卷

陈氏曰：成都费枢伯枢撰。自秦至唐，凡百十有四人。宣和乙巳为序。

※《南阳先民传》二十卷

陈氏曰：题南阳王襄元祐癸酉岁序。所记邓州人物，自百里奚、直不疑而下，至唐范传正、韩翃，凡一百六十人。

※《典刑录》十二卷

陈氏曰：苕谿吴宏编。凡五十二门，大略於《言行录》中钞出。

※《近世厚德录》四卷

陈氏曰：题百炼真隐李元纲国纪编。沈濬道原为作序。

※《救荒活民书》三卷

陈氏曰：从政郎鄱阳董煟编进。煟，绍熙五年进士，尝知瑞安县。

※《仁政活民书》二卷

陈氏曰：秀州司户会稽丁锐集。

※《好还集》一卷

陈氏曰：秀水娄伯高元龙编报应之事。为十门。

※《先贤施仁济世录》一卷

陈氏曰：奉化丞山阴诸葛兴编。凡十门，皆本朝诸贤事实也。

※《莆阳人物》志三卷

陈氏曰：知兴化军永嘉林紘文伯撰。以图志不叙人物，故特为是编。莆壤地褊小，而人物特盛。

※《卧游录》一卷

陈氏曰：吕祖谦撰。晚岁病废卧家，取史传所载古今人境胜处录之，时以宗少文"卧游"之语实诸卷首。

※《上庠录》十卷

陈氏曰：光州助教吕荣义撰。杂记京师太学故事。

※《上庠後录》十二卷

陈氏曰：三山周士贵撰。记中兴太学事，颇疏略。

※《昭明太子事实》二卷

陈氏曰：知池州赵彦博富文编。昭明庙食於池，颇著灵响元祐始赐额曰"文孝"。

※《祠山家世编》一卷

陈氏曰：詹仁泽、曾樵编。辑广德横山神张王事迹。

※《海神灵应录》一卷

陈氏曰：永嘉贡士陆维则撰。太守韩彦直子温为之序。初，元祐中，守直龙图阁范峋梦海神曰："吾唐李德裕也。"郡城东北隅海仙坛之上有庙，初不知其为何代人，峋明日往谒其像，即梦中所见。自是多响应。然封爵训词惟曰"海神"而已。

※《鄂国金佗粹编》二十八卷，《续编》三十卷

陈氏曰：岳珂撰。

※《宋登科记》三卷

晁氏曰：皇朝登科人名氏，未详何人所撰。

※《唐宋科名分定录》三卷

晁氏曰：不题撰人，元符间所著书也。序云：己卯岁得张君房所志唐朝科场故事，今续添五代及本朝科名分定事，迄於李常宁云。

※《大宋登科记》三十二卷

陈氏曰：洪适编。始，吴兴郡学有锓板，不分卷第，止述进士一科。适始仿姚康录制举词科，自建隆庚申，迄绍兴庚辰，二万三千六百人有奇，为二十一卷，自後皆续书之。

※《中兴登科小录》三卷，《姓类》一卷

陈氏曰：通判徽州江都李椿撰。新安旧有《登科记》，但逐榜全录姓名而已。椿家藏《小录》，自建炎戊申，至嘉熙戊戌，节次取名字、乡贯、三代讳刊之，後以韵类其姓，凡一万五千八百人有奇。太守吴兴倪祖常子武刻之，以备前记之阙文。

※《乘轺录》一卷

陈氏曰：知制诰祁阳路振子发撰。祥符中，使契丹归，进此录。事见其传。

※《奉使别录》一卷

陈氏曰：河南富弼彦国撰。庆历使契丹，归为《语录》以进，机宜事节。则具於此录。又一本有两朝往来书附於末。

※《刘氏西行录》一卷

陈氏曰：直昭文馆保塞刘涣中章撰。按康定二年，朝廷议遣使通河西唃氏，涣以屯田郎知晋州请行。以十月十九日出界，庆历元年三月十日回泰州。此其行纪也。唃氏自此与中国通，而元昊始病於牵制矣。涣後擢刺史，历典数州，至留後，以工部尚书致仕。

※《契丹讲和记》一卷

陈氏曰：不著名氏。载契丹初讲和本末，末有庆历增币後北虏誓书。

※《庆历正旦国信语录》一卷

陈氏曰：余靖庆历三年使虏所记。

※《熙宁正旦国信录》一卷

陈氏曰：天章阁待制窦卞熙宁八年使虏所记。

※《接伴送语录》一卷

陈氏曰：集贤校理沈季长熙宁九年接伴送虏使耶律运所记。

※《使辽见闻录》二卷

陈氏曰：尚书膳部郎中李罕撰。

※《宣和使金录》一卷

陈氏曰：太常少卿安陆连南夫鹏举吊祭阿骨打奉使所记，时宣和六年。

※《奉使杂录》一卷

陈氏曰：绍兴十二年，何铸使虏所录礼物各衔表章之属。

※《馆伴目录》一卷

陈氏曰：无名氏。绍兴二十四年。

※《隆兴奉使审议录》一卷

陈氏曰：左奉议郎雍希稷尧佐撰。隆兴二年，编脩官胡昉、阁门祗候杨由义使金虏军前，审议海、泗、唐、邓等事，不屈而归。希稷，其礼物官也。所抗辩应对之语多出由义。

※《揽辔录》一卷

陈氏曰：吴郡范成大至能乾道六年使虏所记闻见。

※《北行日录》一卷

陈氏曰：参政四明楼钥大防乾道已丑待次温州教授，以书状官从其舅汪大猷仲嘉使虏纪行。

※《乾道奉使录》一卷

陈氏曰：参政诸暨姚宪令则乾道壬辰使虏日记。

※《奉使执礼录》一卷

陈氏曰：进士郑俨撰。淳熙已酉，中书舍人莆田郑侨惠叔使虏贺正，会其主病笃，欲令於閤门进国书，侨不可。已而殂殂。遂回。

※《使燕录》一卷

陈氏曰：尚书户部郎龙游余嵘景瞻撰。嘉定辛未，嵘使虏贺生辰，会有北师，行至涿州定兴县而回。








【练时日】

练时日。侯有望。焫膋萧。延四方。九重开。灵之斿。垂惠恩。鸿祜休。灵之车。结玄云：驾飞龙。羽旄纷。灵之下。若风马。左仓龙。右白虎。灵之来。神哉沛。先以雨。般裔裔。灵之至。庆阴阴。相放{弗心}。震澹心。灵已坐。五音饬。虞至旦。承灵亿。牲茧栗。粢盛香。尊桂酒。宾八乡。灵安留。吟青黄。遍观此。眺瑶堂。众嫭并。绰奇丽。颜如荼。兆逐靡。被华文。侧雾縠。曳阿锡。佩珠玉。侠嘉夜。茝兰芳。澹容与。献嘉觞。


〇

《汉书》礼乐志。
《乐府诗集》一。
《文选》补遗三十四。
广《文选》十一。
《诗纪》五。




5　三禮義宗論天有四和


三禮義宗：「天有四和，崑崙之四方，其氣和暖，謂之和。天道左轉，一日一夜，轉過一度。日月左行於天而轉，一日一夜，帀於四和。」愚按周髀云：「天地四極四和。」注謂：「四和者，謂之極。子午卯酉，得東西南北之中。」義宗之説本此。

【元圻案】周髀注：「四和者謂之極。子午卯酉得東西南北之中，天地之所合，四時之所交，風雨之所會，陰陽之所和，然則百物阜安，草木蕃庶，故曰四和。」






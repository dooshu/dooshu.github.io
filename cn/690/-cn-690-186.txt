卷一百八十六



卷之一百八十六

洪武二十年冬十月戊申朔，飨太庙。

封后军都督府都督佥事朱寿为舳舻侯，右军都督府都督佥事张赫为航海侯，赐诰、券。其诰文略曰：“咨尔寿，从朕开国，多著勋劳，今已年高，屡涉风涛之险，服勤漕运，以给辽海之军。既懋厥功，必加崇劝。今特封尔寿为开国辅运推诚宣力武臣、柱国、舳舻侯，食禄二千石，延于子孙，世袭封爵，用报尔功，尔其敬哉。”赫诰文与寿同。

建历代忠臣庙成。先是，汉秣陵尉蒋忠烈侯、晋成阳卞忠贞公、南唐刘忠肃王、宋济阳曹武惠王等，皆历代崇祀，及元卫忠肃公福寿等，亦尝立祠以祀。上以其溷处闾巷，祠宇卑陋，弗称神居，诏徙建于鸡鸣山之阳。至是，庙成，命应天府每岁以四孟月及岁除祭功臣，日致祭，岁以为常。

己酉，上与诸将论兵政。上曰：“国家用兵，犹医之用药，蓄药以治疾，不以无疾而服药，国家未宁，用兵以戡定祸乱，及四方承平，只宜脩甲兵，练士卒，使常有备也。盖兵能弭乱，亦能召乱，若恃其富强，喜功生事，结怨启衅，适足以召乱耳，正犹医家以瞑眩之药强进，无病之人纵不残躯陨命，亦伤元气。故为国者但当常讲武事，不可穷兵黩武，尔等皆有军旅之寄，宜深体朕意，庶几无失。”

庚戌，袭封衍圣公孔讷来朝，赐宴及钞。

遣使即军中赏頴国公傅友德等所统北番来降校卒四万六百余人布，凡十六万一千五百八十五匹。

置海口千户所于琼州府琼山县。

暹罗斛国使臣坤思利济剌替等还，诏赐其国王杂彩九十疋并药饵之物，坤思利济剌试职替等衣钞有差。

辛亥，赏河州等十一卫军士四万三千七百余人布一十九万八千疋、绵花六万五千六百斤。

占城国王阿答阿者遣其臣宝络圭、阿那来郁等一百五十八人入贡方物，命赐衣钞有差。

壬子，以颜桧为溧阳县丞。桧，颜子五十八代孙也。

播州宣慰使杨铿以被徵入朝，贡马十匹。上谕以守土保身之意，赐钞五百锭。

剑川州土酋杨奴叛，大理卫指挥郑祥率兵讨之，斩其党八十余人，杨奴遁走。未几，还剑州，复聚蛮人为乱，祥复以兵击斩之，贼遂平。

丁巳，命各卫指挥分领千户所事。国朝之制：每卫设指挥使一人，指挥同知二人，指挥佥事四人，又设前、后、中、左、右五千户所以分领士卒。是时，京卫指挥朝退，多不入公署莅政事，遇有责成，互相推避，遂命指挥使掌印，同知、佥事各领一所士卒，有武艺不训练，器械不坚利者，皆责所领之官。

复置台州卫，调处州卫指挥佥事常刚领卫事。

命兵部榜谕天下：凡公、侯、驸马奉命出使，其傔从及诸藩府使人无符验者，不得擅乘驿传船马，违者罪之。

戊午，诏凡军士置营，从各卫所居止，不许越伍离次。

诏取辽东官军曾往海西野人地方及纳哈出之境、历涉劳苦者二百六人赴京，各赐文绮罗衣、钞锭有差。

诏湖广常德、辰州二府民三丁以上者出一丁，往屯云南。

辛酉，月食。

壬戌，上念山东、北平、河南水马驿夫频年供役烦困，命有司验旧例户粮多寡，倍增之以宽民力。

调陕西、山西将士五万六千余人赴云南听征，赐钞有差。

癸亥，诏定武臣赠赙格例：公、侯布百疋、米百石，一品布六十疋、米六十石，余各有差。

甲子，调楚府护卫兵六千赴云南听征。

乙丑，命佥都御史高翼等以所收故元校卒七百二十余人往辽东训练听调，寻命以兵付边将而还。

命兵部遣使籍杭、湖、严、衢、金华、绍兴、宁波及直隶徽州等府市民富实者出赀市马，充凤阳、宿州抵河南郑州驿马户。

丙寅诏长兴侯耿炳文率陕西土军三万三千人往云南屯种听征

赐航海侯张赫、舳舻侯朱寿、海西侯纳哈出禄米二千石，以江西公田给之。

丁卯，上以北方学校无名师，生徒废学，命吏部迁南方学官之有学行者教之，增广生员，不拘额数，复其家。

命锦衣卫选精锐力士五千六百人随驾。

上谕礼部尚书李原名曰：“往者，臣僚尊卑礼仪已尝定议颁降，其中节目有未详尽，宜重加考正，著为定式，申布中外。”原名乃集诸儒臣稽考旧制，重加订定，凡二十六条。朝参八：其一，凡朝班序立，公侯于文武班首，次驸马，次伯，自一品以下各以序，文东武西，风宪紏仪官居下，北向，纪事官居文武第一班之后稍近上，以便观听，不得搀越，如有事，须从班末行至御前跪奏，毕即复位；其二，凡文武官于御前侍坐，遇有官员奏事，必起立，俟奏毕复坐，若特旨赐坐者不拘；其三，凡文武官出入朝门，各加敬逊，如一品以下官遇公侯、驸马立则傍立，行则后从，余仿此，其有宣召，不在此限；其四，凡朝参官员遇有圣谕，须专心拱听，守而勿失；其五，百官自入午门内，不得吐唾，如朝参近侍，病嗽者许即退班；其六，凡御前奏对，务从诚实，不许妄诞；其七，凡官员随从过丹墀中，身常朝北，不得向南，或左或右，悉如之，如随从升奉天门或丹陛，不得径行中道及王道，如有旨，方许于侧边随行；其八，官员凡入朝门，须整肃威仪，不得行私揖礼。筵宴二：其一，凡筵宴，四品以上升殿侍坐，四品以下于殿外及丹墀内序坐，文东武西，有特旨赐殿内坐者，不在此限，如在奉天门，则公侯坐于门内，四品以上于门外，四品以下于丹墀内，务在肃恭，不得搀越次序，諠哗简慢；其二，凡百官于奉天、华盖、谨身、武英等殿筵宴，须穿礼鞋，方许上殿，违者从礼官及监察御史、仪礼司紏举。出使三：其一，凡使者赍诏书至总兵官处，近营十里，先令人报知总兵官，设香案于营内，迎接开读如常仪；其二，凡使者赍制、谕、敕、符、手诏至总兵官处，干系机密军务径通之处，不得报知，本处官司亦不许迎接，径至营外，先密报总兵官，设香案于兵幕，南向，亲出营迎接，使者下马，捧所赍制敕前行至幕，置于案，使者立于案东，西向，总兵官行五拜三叩头礼毕，悉屏去左右，使者取制敕，亲授总兵官，开毕，复置于案，相见如常仪；其三，总兵将军奉命征讨，凡遇使者赍到制、谕、敕、符、手诏，看毕即依旨奉行，如应覆奏，随即差人请旨，不得延迟方命，违则如律。官员拜礼二：其一，凡朝见，稽首、顿首、五拜乃臣下见君上之礼，先稽首，顿首，四拜后一拜，叩头成礼，稽首四拜者，百官见东宫、亲王之礼，其见父母亦四拜，其余官长、亲戚、朋友相见，止许行两拜礼；其二，凡公、侯、驸马相见，各行两拜礼，一品见公、侯、驸马，一品官居右，行两拜礼，公、侯、驸马居左答礼，二品见一品，二品居右，行两拜礼，一品居左答礼，三品以下仿此，如三品见一品，四品见二品，行两拜礼，一品、二品官答受从宜，余仿此，如有亲戚尊卑之分，从行私礼。官员公坐一：凡大小衙门，官员每日公坐，行肃揖礼，佐贰揖长官，长官答礼，首领官揖长官、佐贰官，长官、佐贰官拱手。公聚序坐一：凡文武官公聚，各依品级序坐，若资品相同者，则依衙门次第，若王府官属与朝官坐立，各照品级，俱在朝官之次。官员相遇八：其一，驸马遇公侯，分路而行，一品、二品官遇公侯、驸马，引马侧立，须其过，二品见一品，二品趣右让道而行，三品遇公侯、驸马，引马回避，遇一品引马侧立，遇二品趋右让道而行，四品遇一品以上官，引马回避，遇二品引马侧立，遇三品趋右让道而行，其余官员凡遇隔二品以上官，皆引马回避，隔一品以上皆引马侧立，品级相近则皆趋右让道而行，其品级相等者分道而行，如有亲戚尊卑之分，听从回避；其二，凡内官出入，遇驸马于道，必须下马，遇公侯、一品、二品官引马侧立，遇三品、四品官分路而行；其三，凡公侯、驸马、一品、二品官随从、火者人等，非跟随本官而私自出入者，凡遇文武百官，必须下马，违者治罪；其四，凡所属官遇上司官，引马回避，所属官品高遇上司官卑者，分路而行；其五，官员应合回避而路窄不可回避者，则下马拱立，应分路不得占中道；其六，凡文武官员出入，应合开道而自不开道，致令应回避官员不曾回避者不问，若因而生事者止坐上官；其七，京师人烟辏集，其街市军民人等买卖及乘坐驴马出入者，遥见公侯、驸马、一品以下至四品官过往，即便下马让道；其八，官员当避路者，若承宣召及祠祭官诣祠所并有所捕逐者在道，虽遇应避之官不避。在京官员仪从一：凡文武百官自四品以上，仪从并依旧制从宜，五品官止许引道一人，六品以下不许引道，其出郊在外仪从仍依旧制，不拘此例。其官员伞盖、冠带、服色、房舍、器皿、鞍辔、弓矢、床榻之类，自公侯以下各有等杀，条列成书，名曰《礼仪定式》，命在京公侯以下、在外诸司官员并舍人、国子生及儒学生员、民间子弟务在讲习遵守，违者问如律。

戊辰，追封中山武宁王徐达妻谢氏中山武宁王夫人。

己巳夜，太阴犯谒者。

庚午，征虏大将军永昌侯蓝玉奏：“天气尚寒，胡人歛迹，大军久屯塞上，徒费馈饷。今量留人马戍守大宁、会州等处，大军分回蓟州近城屯驻，俟有边报，然后进军。”诏许之。

癸酉，贵州宣慰使霭翠妻奢香等进马二十三匹。

普定卫安顺州判官阿窝等来朝，贡马二十五匹。

丙子，惠州海贼谢以青聚众作乱，攻陷城邑，广东都指挥同知花茂以兵讨平之。

陕西平凉卫言所获西番犏牛九十三头，请入为官用，上命分给将校之有功者。

是月，宋国公冯胜以罪召还至京师，上以其勋旧，不加谴，命就第凤阳，奉朝请。








谢薖


薖字幼槃，号竹友，逸之从弟，少逸七岁。卒于政和六年（1116）。有竹友词。

鹊桥仙

月胧星淡，南飞乌鹊，暗数秋期天上。锦楼不到野人家，但门外、清流叠嶂。

一杯相属，佳人何在，不见绕梁清唱。人间平地亦崎岖，叹银汉、何曾风浪。

菩萨蛮

陈虚中席上别李商老

雪消新洗寒林碧。华堂向晚开瑶席。一曲杜韦娘。有人空断肠。

谪仙同夜宴。晓即归程远。莫放酒尊空。主人陈孟公。

又

梅

相思一夜庭花发。窗前忽认生尘袜。晓起艳寒妆。雪肌生暗香。

佳人纤手摘。手与花同色。插鬓有谁宜。惟应潘玉儿。

生查子

和李商老

情亲难语离，且尽玻璃盏。双鲤有来时，莫使音书缓。

征骖去若飞，不道家山远。相见小冯君，笑语迎归雁。

如梦令

陈虚中席上作，赠李商老

人似已圆孤月。心似丁香百结。不见谪仙人，孤负梅花时节。愁绝。愁绝。江上落英如雪。

浣溪沙

陈虚中席上和李商老雪词

柳絮随风散漫飞。檐冰成柱粟生肌。力排寒气赖金卮。

赋丽谁为梁苑客，调高难和郢中词。且烦呵笔写乌丝。

偷声木兰花

梅

景阳楼上钟声晓。半面啼妆匀未了。斜月纷纷。斜影幽香暗断魂。

玉颜应在昭阳殿。却向前村深夜见。冰雪肌肤。

还有斑斑雪点无。

醉蓬莱

中秋有怀无逸兄并示何之忱诸友

望晴峰染黛，暮霭澄空，碧天银汉。圆镜高飞，又一年秋半。皓色谁同，归心暗折，听唳云孤雁。问月停杯，锦袍何处，一尊无伴。

好在南邻，诗盟酒社，刻烛争成，引觞愁缓。今夕楼中，继阿连清玩。饮剧狂歌，歌终起舞，醉冷光凌乱。乐事难穷，疏星易晓，又成浩叹。

减字木兰花

和人梅词

江边一树。愁绝黄昏谁与度。

琪树琼枝。不受雄蜂取次欺。

风前望处。直恐乘风吹得去。

能动诗情。故与诗人独目成。

又

中秋

寻常三五。坐待丹山飞玉兔。

试问常娥。底事清光此夜多。

尊空客满。纵有肃鸟霜鸟无处换。

不倒金荷。可奈金波潋滟何。

又

赠棋妓

风篁度曲。倦倚银屏初睡足。

清簟疏帘。金鸭香销懒更添。

纤纤露玉。风雹纵横飞钿局。

颦敛双蛾。凝伫无言密意多。

虞美人

九日和董彦远

金钗尽醉何须伴。萸糁浮杯乱。黄花香返岭梅魂。好把一枝斜插、向乌云。

坡词欲唱无人会。桃叶知何在。与君同咏一联诗。但道老来能趁、菊花时。

又

人间离合常相半。璧月宁长满。九秋风露又方阑。何日小窗相对、话悲欢。

月华临夜宜人醉。老去嗟颜悴。君如玉树照清空。况有凝之道蕴、一尊同。

蝶恋花

留董之南过七夕

一水盈盈牛与女。目送经年，脉脉无由语。后夜鹊桥知暗度。持杯乞与开愁绪。

君似庾郎愁几许。万斛愁生，更作征人去。留定征鞍君且住。人间岂有无愁处。

定风波

七夕莫莫堂席上呈陈虚中

牛女心期与目成。弥弥脉脉得盈盈。今夕银河凭鹊度。相遇。玉钩新吐照云屏。

行旆雍容留宴语。将暮。方携珠袖到山亭。寂寞江天正云雾。回顾。不应中有少微星。

江神子

破瓜年纪柳腰身。懒精神。带羞瞋。手把江梅，冰雪鬥清新。不向鸦儿飞处著，留乞与，眼中人。

水精船里酒粼粼。皱香茵。驻行云。舞罢歌馀，花困不胜春。问著些儿心底事，才靥笑，又眉颦。

念奴娇

宜雨亭咏千叶海棠

绿云影里，把明霞织就，千重文绣。紫腻红娇扶不起，好是未开时候。半怯春寒，半便晴色，养得胭脂透。小亭人静，嫩莺啼破清昼。

犹记携手芳阴，一枝斜带艳，娇波双秀。小语轻怜花总见，争得似花长久。醉浅休归，夜深同睡，明日还相守。免教春去，断肠空叹诗瘦。








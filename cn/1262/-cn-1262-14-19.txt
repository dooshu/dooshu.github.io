岳武穆庙：

山阴王方伯(泮)尝过汤阴，勒诗岳祠中，意寓微讽，还里以示郡守萧良。久之，邻人某被冥摄，见籍注方伯「毁谤先贤，萧良为证，夺寿，亡子孙」，墨书。其它善事朱书也。邻人惊晤，走语方伯，果然。乃改前诗驰刻汤阴之祠。虽寿终，亡子。(白洋朱氏说)

嘉靖初，钱宁死后魂游崔驸马家，作声曰：「谋反非罪，许宸濠宴驾迎立。虽然，数也。秦桧欲杀岳飞，不合助言，冥司问七次凌迟，今三次矣。」问在宋何人，不肯言，召天坛道士遣之去。(王文禄《庭闻述略》)




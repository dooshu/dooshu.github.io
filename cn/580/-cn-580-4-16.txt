列传第十六 木华黎上


△木华黎〔孛鲁　塔思　霸都鲁　安童　兀都带　拜住〕

木华黎，札益忒札剌儿氏。祖帖列格秃伯颜，父孔温窟洼。太祖征主儿乞，师还，帖列格秃伯颜使孔温窟洼率木华黎与其弟不合谒太祖于行在，自是遂留事左右。孔温窟洼从太祖征蔑儿乞、乃蛮等部，数有功。

太祖与乃蛮战失利，率七骑走，饥不得食。孔温窟洼获一橐驼杀之，炙其肉以献。追骑至，太祖马已惫，孔温窟洼以己马授太祖，身当追骑，死之，后追赠推忠效节保大佐运功臣、太师、开府仪同三司、上柱国、鲁国王，谥忠宣。

孔温窟洼五子，木华黎其第三子也。生时有白气出帐中，神巫异之曰：“此非常儿也。”及长，身长七尺，虬须黑面，沈毅多智略，猿臂善射。太祖征塔塔儿，失道不知牙帐所在，夜卧泽中。大雨雪，木华黎与博尔术张毡裘蔽太祖，通夕侍立，足迹不移。一日，太祖从十余骑行山谷，顾谓木华黎曰：“傥遇贼，奈何？”对曰：“愿独当之。”已而贼果自林中突出，矢如雨集，木华黎引满向贼，三发殪三人。贼问：“尔何人？”曰：“我木华黎也。”徐解马鞯，捍太祖出谷中，贼亦引去。

王罕为乃蛮所败，乞援于太祖曰：“闻汝有四良将，能使助我否？”时木华黎与博尔术、博尔忽、赤老温俱以忠勇号掇里班屈律，译言四骏马也。太祖乃遣木华黎等援之，与乃蛮战于按台山，大败之，返其所掠于王罕。既而王罕与太祖有隙，从太祖御王罕于合剌合勒，又从太祖袭王罕，兼程至彻彻儿温都尔，夜斫其营大破之。王罕走死，诸部皆闻风款服。

太祖即位，以木华黎为左万户，东至合剌温山悉隶之，子孙世袭勿替。是时，封功臣九十余人为千户，惟木华黎与博尔术为左右万户，位诸将之上。太祖尝从容语之曰：“吾有汝二人，犹车之两辕，身之两臂也。”

六年，从太祖伐金，渡漠而南。金主使其将独吉思忠将兵筑乌沙堡，欲以逼我，木华黎袭败之，思忠遁走。金将郭宝玉来降。从太祖克西京及昌、桓、抚等州。金兵号四十万，阵野狐岭北，木华黎进曰：“彼众我寡，弗致死未易破之。”遂率敢死士大呼陷阵，太祖麾诸军继进，大败之，追至浍河堡，又败之，僵尸百里。是役也，金人之精锐歼焉，其后遂不能复振。七年，从太祖攻德兴府。八年，从入紫荆关，败金兵于五回岭，拔涿、易等州。是时三路伐金，太祖与睿宗为中路，分遣木华黎拔益都、滨、棣等州县，又攻拔密州，屠之。还次霸州，史天倪、萧勃迭儿来降，承制授天倪万户，勃迭儿千户。

九年，从围中都，金主珣请和，太祖北还，命木华黎统诸军取辽西。高州守将卢琮、金朴以城降。初，高州富庶，寨将攸兴哥屡抗我军，木华黎下令能斩攸兴哥首以献，则城人皆免死。兴哥挺身自归，诸将欲杀之，木华黎曰：“壮士也，留麾下为吾用。”后以功太祖赐名攸哈喇拔都。

十年，进围北京，金守将奥屯襄率众二十万来拒，逆战破之，斩首八万余级。城中食尽，其裨将完颜习烈、高德玉等杀奥屯襄，推寅达虎为帅，以城降。木华黎怒其降迟，欲坑之，部将石抹也先进曰：“北京为辽西重镇，今坑其众，后岂有降者乎！”从之，承制以寅达虎为北京留守，以吾也而权兵马都元帅，抚定其地。又遣高德玉、刘蒲速窝儿招谕兴中府，同知兀里卜不从，杀蒲速窝儿，德玉走免。已而城中杀兀里卜，推石天应为帅，以城降，承制授天应为兴中府尹兼兵马都提控。

锦州张鲸聚众十余万，杀节度使，自称临海郡王，亦来降。承制以鲸总北京十提控兵，使从脱栾扯儿必南征，攻略未附州县。鲸怀反侧，木华黎觉之，以石抹也先监其军。鲸称疾，逗遛不进，也先执送行在诛之。鲸弟致据锦州叛，陷平、滦、瑞、利、义、懿、广宁等府州，木华黎率蒙古不花等讨之。进至红罗山，其将杜秀迎降，承制以秀为锦州节度使。又遣史进道攻广宁府，拔之。

十一年，致陷兴中府。木华黎使吾也而等先攻溜石山，谕之曰：“今急攻，贼必赴援，我截其归路，致可擒也。”又遣蒙古不花屯永德县以邀之。致果遣鲸子东平将骑八千、步兵三万援溜石山，木华黎引兵抵神水县东，与蒙古不花前后夹击，选善射者数千人，令曰：“贼步兵无甲，疾射之。”又麾骑兵突阵，贼大败，阵斩东平及士卒万三千余级，拔开义县，进围锦州。致遣张太平、高益出战，又败之，斩首三千余级。围数月，高益缚致出降，伏诛。广宁刘炎、懿州田和尚亦来降，木华黎曰：“此叛贼，不杀之无以惩后。”遂尽戮其众。进拔复州及化城县，斩完颜众家奴。咸平守将蒲鲜万奴等遁入海岛，辽东、西皆平。

十二年春，觐太祖于土拉河。秋八月，诏封太师、国王、都行省承制行事。木华黎在金人境，金人咸呼为国王，太祖闻之曰：“此嘉兆也。”至是遂封国王，赐誓券、黄金印曰：“子孙传国，世世不绝。”以汪古特万人、兀鲁特四千人为木华黎麾下亲军。亦乞剌思人二千，孛徒古儿干统之；忙兀特人一千，木勒格哈儿札统之；翁吉剌特人三千，阿勒赤诺延统之；札剌亦儿人二千，木华黎弟带孙统之；又契丹、女真兵，吾也而与蒙古不花统之；皆受木华黎节制。谕曰：“太行之北，朕自经略，太行以南，卿其勉之。”赐大驾所建九斿大旗，仍谕诸将曰：“木华黎建此旗以号令诸将，犹朕之号令也。”乃建行省于中都，以略中原。进拔遂城县及蠡州，蠡州力屈始降，大将石抹也先攻城，中炮死。木华黎欲屠之，蔚州人赵瑨从军为署百户，泣请曰：“母与兄在城中，乞以身赎一城之命。”木华黎义而免之。冬，攻拔大名府，复定益都、淄、登、莱、潍、密等州县。

十三年，自西京逾太和岭入河东，攻太原、忻、代、泽、潞、汾、霍等府州，悉降之。遂拔平阳府，以拓拔按札儿统蒙古军守之，又以义州监军李廷桢之弟守忠权河东南路元帅府事。十四年，命萧勃迭儿等攻岢岚州火山军，谷里夹打攻石、隰、绛三州，皆拔之。

十五年，木华黎以河东已下，复北徇燕、赵，至满城县，使蒙古不花将轻骑三千出倒马关，遇金将武仙遣葛铁枪攻台州，不花败之。武仙以真定降，承制以仙权知河北西路兵马事。史天倪进言曰：“今中原粗定而兵犹抄掠，非王者吊民伐罪之事也。”木华黎曰：“善。”下令禁剽掠，所获老稚皆纵还乡里，军中肃然，民大悦。进至滏阳，金邢州守将武贵迎降，遣蒙古不花分兵略定怀、孟等州。木华黎自以轻骑至济南府，严实籍所隶相、魏、磁、洺等州户三十万，诣军门降。

时金兵屯黄陵冈，号二十万，遣步卒二万来袭，木华黎以五百人击走之。遂进薄黄陵冈，金兵阵河南，示以必死。木华黎令骑卒下马，以短兵接战，大败之，溺死者众。复北攻卫州，严实率所部先登，拔之。又拔单州，围东平府，承制以实权山东西路行省事，戒之曰：“东平粮尽，其将必弃城走，汝即入城安辑之，慎勿暴苦郡县。”留梭鲁忽秃以蒙古兵三千守之。十六年四月，东平粮尽，其行省蒙古纲、监军王廷玉率众趋邳州，梭鲁忽秃邀击之，斩首七千级。

先是，带孙攻洺州不下，至是遣石天应拔之。宋将石珪来降，承制以珪为济、兖、单三州都总管，赉以绣衣、玉带。张林来降，承制以林为行山东东路益都沧景滨棣等州都元帅。金将郑遵亦以枣乡、蓚县降，升为元州，承制以遵为节度使，行元帅府事。木华黎遂振旅北还，监国公主遣使来迎，以郊劳之礼待木华黎。初，木华黎受专征之命，攻拔七十余城，来告捷，且问旋师之期。太祖谕以尽取金人之地而后返，使者回报，木华黎问“上意何如？”使者曰：“惟伸拇指以奖大王而已。”木华黎又问：“果为吾否？”使者曰：“然。”木华黎太息曰：“上眷吾如此，吾效死宜矣。”

是年，木华黎由东胜州渡河，引兵而西，夏主闻之惧，遣其臣答海监府等宴木华黎于河南，且遣塔海甘卜将兵五万属焉。木华黎乃引兵东入葭州，金将王公佐迎降，以石天应权行台兵马都元帅守葭州，而自将攻绥德。夏主复遣其臣述仆率兵会之，述仆问木华黎相见之礼，木华黎曰：“汝见夏主之礼即是也。”述仆曰：“未受主命，不敢拜。”乃引去。及木华黎进逼延安，述仆始贽马而拜。

木华黎攻拔马蹄寨，距延安三十里，金延安守将合达率兵三万阵于城东。蒙古不花轻骑觇之，驰报曰：“彼见我兵少轻我，当佯败以诱之，可以取胜。”从之。夜半将士亟进，伏于城东十五里两谷中。次日，蒙古不花望见金人，即弃旗鼓佯走。金人果追之，伏发，万矢雨下，金人大败，斩首七千余级，获马八百匹。合达走入延安，坚壁不出。木华黎知城不易拔，乃南徇洛川，拔鄜州，获金将完颜六斤、纥石烈鹤寿、蒲察娄室等。进至坊州，闻金复取隰州，木华黎遂自丹州渡河，攻隰州，拔之，获其守将轩成，以田雄权元帅府事。又攻拔代州，斩其守将奥敦丑和尚。

十七年，命蒙古不花引兵出秦陇，以张声势，自率大兵道云中，攻拔孟州四蹄寨、晋阳县义和寨，进拔三清岩及霍州山堡。金将胡天作拒守青龙堡，金主复命其将张开、郭文振等援之，次弹平寨东三十里，不敢进。其裨将定住、提控王和执胡天作以降，迁天作于平阳。其后定住谮天作于郡王带孙，杀之。八月，有星昼见，术士乔静真曰：“观天象未可进兵。”木华黎曰：“上命我平定中原，今关中、河南均未下，若因天象而不进兵，天下何时定耶！”冬十月，连拔荣州胡平堡、吉州牛心寨，遂进攻河中府。金将侯小叔婴城固守，会小叔出迎枢密院官，大军乘之而入，小叔奔中条山。木华黎召石天应曰：“河中吾要害地，非君不能守。”乃以天应权河东南北路关西陕右行台，平阳守将李守忠、太原守将攸哈喇拔都、隰州守将田雄，并受天应节制。

天应造浮桥以济师，木华黎乃渡河，拔同州、蒲城县，径趋长安。金将合达拥兵二十万，坚守不下，命兀胡乃、太不花与合达相持，又遣按赤将兵塞潼关，而自率大军西围凤翔府，月余又不下。木华黎谓诸将曰：“吾奉命征讨，不数年取辽东、西及山东、河北，不劳余力。前攻延安，今攻凤翔，皆不克，岂吾命当尽耶！”乃解围，循渭水而南，遣蒙古不花出牛岭关，徇凤州。时侯小叔伺我军既西，率轻骑袭河中府，石天应战死。小叔入城，即烧毁浮桥，以断援兵。会先锋元帅按察儿自平阳赴援，急攻之，复克河中，木华黎乃以天应子斡可为河中守将，仍督造浮桥。

十八年，师还，浮桥未就。木华黎顾谓诸将曰：“桥工未毕，岂可坐待。”复攻拔河西十余堡。三月，渡河，至闻喜县，疾笃。召其弟带孙，谓曰：“我为国家佐成大业，东征西讨垂四十年，所恨者南京未下耳，汝其勉之。”卒年五十四。后太祖亲攻凤翔，谓诸将曰：“使木华黎在，朕不至此矣。”至治元年，赠体仁开国辅世佐命功臣、太师、开府仪同三司、上柱国、鲁国王，谥忠武。子孛鲁。

史臣曰：木华黎经略中原，收金之降将而用之，知人善任，有太祖之风。其为功臣第一，宜哉。子孙绳绳，世挺贤哲，自古功臣之胄永保富贵者有之矣，未有将相名臣如札剌儿氏之盛者也。

孛鲁，通诸国语，善骑射。年二十七，觐太祖于行在。会遭父丧，东归嗣国王。时西夏主李德旺与金连和，密诏孛鲁讨之。太祖十九年九月，克银州，斩首数万级，获生口、马、驼、牛、羊数十万，俘监府塔海。明年春，太祖班师至自西域，孛鲁入朝和林。同知真定府事武仙杀都元帅史天倪，孛鲁承制命天倪弟天泽代领帅府事。

二十一年，宋将李全陷益都，执元帅张林送楚州。九月，郡王带孙帅兵围全于益都。十二月，孛鲁以大军继之，先遣李喜孙招谕，全欲降，部将田世荣等不从，杀喜孙。二十二年三月，全突围走，邀击败之，全仍入保城。四月，城中食尽，全乃降。诸将皆曰：“全势穷而降，非心服，不诛且为后患。”孛鲁曰：“诛一人易耳，山东诸城未下者多，全素得人心，杀之不足立威，徒失民望。”乃表全为山东淮南楚州行省，以全部将郑衍德、田世荣副之，郡县果闻风款附。

时滕州尚为金守，诸将以盛暑欲缓进攻，孛鲁曰：“主上亲征西域数年，未闻当暑不战，我等敢自逸乎！”促进兵。金兵屡战皆北，开门出降。以州属石天禄。分命先锋元帅萧乃台屯济、兖，阔阔不花屯潍、沂、莒，以备宋；按札儿屯河北，以备金。九月，师还，至燕京，猎于昌平，民持牛酒以献，却之。及去，厚赐馆人。

闻太祖崩，奔丧漠北。明年三月，卒于雁山，年三十有二。至治二年，赠纯诚开济保德辅运功臣，谥忠定，其余官爵如其父。六子：长塔思，次速浑察，次伯亦难，次野蔑干，次野不干，次阿里乞失。

塔思，一名查剌温。木华黎自幼器之，年十八，袭父孛鲁爵，镇西京。武仙围潞州，太宗命塔思救之，仙闻之，退军十余里。时大兵未至，塔思帅十余骑觇敌形势，仙疑有伏，不敢犯。塔思曰：“日暮矣，待明旦击之。”是夜金将布哈来袭，我师不利，退守沁南。敌攻陷潞州，守将任志死之。太宗遣万户额勒知吉歹与塔思复取潞州，仙宵遁，邀击之，斩首七千余级。太宗二年，伐金，将西攻凤翔，命塔思扼守潼关。三年十二月，帝攻河中府，克之。金签枢草火讹可遁，为塔思所追斩。

四年春，皇弟拖雷与金兵相拒于邓州，太宗命塔思从亲王阿勒赤歹、口温不花渡河，以为声援。至三峰山，与拖雷兵合，大败金兵，事具拖雷传。四月，车驾北还，留塔思与忽都虎略地河南。金陈州防御使兀林答阿鲁兀剌守邳州，大军攻之不下。塔思临城，以国语谕之曰：“河南、河北皆我家所有，汝邳州不过一掌大地，城破之日，男女龆龀不留，徒死何益。”阿鲁兀剌遂以城降。时太宗以攻汴事委速不台，塔思请曰：“臣之祖父累著勋伐，自臣袭爵，曾无寸效。往岁潞州失利，罪当万死。愿分攻汴城一隅，以报陛下。”帝命卜之，不利，乃止。五年九月，从皇子贵由征辽东，禽蒲鲜万奴。

明年秋七月，塔思入朝和林，时诸王百官大会于八里里答兰答八思之地，太宗曰：“先帝创业垂四十年，今河西、女真、高丽、回鹘诸国皆已臣附，惟宋人尚倔强不服，朕欲躬行天讨，卿等以为何如？”塔思对曰：“臣不逮先臣武，然仗国威灵，以行天讨，汛埽江淮，归我版籍，臣敢以死自力，不劳乘舆践卑湿之地。”帝说，赐黄金甲、玻璃带及良弓二十，命与皇子阔出总军南伐。

七年冬，拔枣阳。阔出别徇襄、邓，塔思攻郢。郢濒汉江，城坚固且多战舰，塔思结筏，命刘拔都儿将死士五百乘以进攻，自引骑兵沿岸迎射之。宋兵溺死过半，余入城固守不下，俘生口、马、牛数万而还。八年十月，复徇蕲、黄诸州。蕲守将来犒军，遂去之。进拔符离、六安焦家寨。

是岁，受拨东平岁赐五户丝三万九千有十九户。九年，至汴京。守臣刘甫置酒大庆殿，塔思曰：“此故金主所居，我人臣也，岂可处此。”遂移燕甫家。是年十月，复与口温不花攻光州，守将黄舜卿降。口温不花略黄州，塔思攻大苏山，多所斩获。十年正月，至安庆，次北峡关，宋汪统制帅兵三千降，迁之尉氏。三月，入朝和林。

九月，太宗宴群臣于万安宫，塔思大醉。帝语群臣曰：“塔思神已逝矣，其能久乎！”十二月，还西京。明年三月，卒，年二十有八。二子，硕笃儿、霸都鲁皆幼，弟速浑察袭国王。硕笃儿既长，诏别赐民三千户为食邑，得建国王旗帜，降五品印一、七品印二，置官属如王府故事。硕笃儿子忽都华，孙忽都帖木儿，曾孙宝哥，玄孙道童，以次袭。

霸都鲁，从世祖伐宋，渡江围鄂。命以舟师趣岳州，遇宋将吕文德自重庆赴援，败之。会宪宗崩，世祖以霸都鲁总军留戍，轻骑先还。既即位，定都燕京，曰：“朕居此以临天下，用霸都鲁之言也。”

先是，世祖在潜邸，尝从容与霸都鲁论天下形势，曰：“今中原稍定，主上仍都和林，居回鹘故地，以休兵息民，何如？”对曰：“帝王必宅中以抚四方，朝觐会同，道里惟均。中都负山襟海，南俯江淮，北连朔漠，右挟韩赵，左控齐鲁。大王必欲佐天子大一统，非都燕不可。”及是定都，故有此谕焉。中统二年，卒于军。

大德八年，赠推诚宣力翊卫功臣，追封东平王，谥武靖，余官如祖、父。妻帖木伦，宏吉剌氏，世祖察必皇后同母女兄也。四子：长安童，次定童，次霸虎带，次和童，袭国王。

安童，中统初，世祖召入长宿卫，年方十三，位在百寮上。母宏吉剌氏，通籍禁中。世祖一日见之，问及安童，对曰：“安童虽幼，公辅器也。”世祖曰：“何以知之？”对曰：“每退朝必与老成人语，未尝接一年少，是以知之。”世祖悦。四年，阿里不哥降，执其党千余人，将置之法。安童侍侧，谏曰：“人各为其主，陛下甫定大难，遽以私憾杀人，何以安反侧。”帝惊曰：“卿年少，何从得老成语，此意正与朕合。”由是深重之。

至元二年秋八月，拜光禄大夫、中书右丞相，增食邑至四千户。辞曰：“今三方虽定，江南未附，臣以年少谬膺重任，恐四方有轻朝廷心。”帝动容有间曰：“朕思之熟矣，无以逾卿。”冬十月，召许衡至，令入省议事，衡以疾辞。安童亲候之，与语良久，既还，累日念之不释。三年，帝谕衡曰：“安童尚幼，未更事，善辅导之。汝有嘉谟，当先告安童，使达于朕。”衡对曰：“安童聪敏，且有执守，告以古人所言，悉能领解，臣不敢不尽心。但虑中有人间之，则难行；外用势力纳人其中，则难行。臣入省之日浅，所见如此。”帝召安童，以衡言告之，且加慰勉焉。四年三月，安童奏：“宜令儒臣姚枢等入省议事。”帝从之。

五年，廷臣密议立尚书省，以阿合马领之，乃先奏安童宜位三公。事下诸儒议，商挺言曰“安童国之柱石，若为三公，是崇以虚名而实夺之权也，不可。”众曰：“然。”事遂罢。七年四月，奏曰：“臣近言：‘尚书省、枢密院各令奏事，并如常制，其大政从臣等议定，然后上闻。’既得旨矣，今尚书省一切径奏，违前旨。”帝曰：“岂阿合马以朕颇信之，故尔专权耶。不与卿议，非是。”敕如前旨。八年，陕西省臣也速迭儿建言：“比因饥馑，盗贼滋横，若不显戮一二，无以示惩。”敕中书详议，安童奏曰：“强、窃均死，恐非所宜，罪至死者，宜仍旧待报。”

十年春三月，奏以玉册、玉宝上皇后弘吉剌氏，以玉册、金宝立燕王为皇太子兼中书令，判枢密院事。冬十月，帝谕安童及伯颜等曰：“近史天泽、姚枢纂定新格，朕已亲览，皆可行。汝等岂无一二可增减者，亦当一一留心参考。”时天下待报死囚五十人，安童奏其中十三人因斗殴杀人，余无可疑。于是诏以所奏十三人免死从军。十一年，奏阿合马蠹国害民数事，又奏各部与大都路官多非其人，乞加黜汰。并从之。

十二年七月，诏以行中书省枢密院事从北平王那木罕出镇北边，以阿合马之谗也。初，北平王奉命驻北边，御叛王海都，河平王昔里吉、诸王药木忽儿、撒里蛮、脱黑帖木儿各率所部以从，至是复命安童辅之。遣昔班使于海都，谕使罢兵入朝。适安童袭破叛王禾忽部曲，获其辎重，海都惧而遁，谓昔班：“汝归以安童之事告，非我不欲降也。”海都狡谲，盖籍此事以归过朝廷云。

十三年十一月，安童饮诸王酒不及脱黑帖木儿，脱黑帖木儿以为轻己，怒，与药木忽儿等劫北平王以叛，械系安童，事具那木罕传。二十一年三月，始从王归，待罪阙下。帝召见慰劳之，顿首谢曰：“臣奉使无状，有累圣德。”遂留寝殿，语至四鼓乃出。冬十一月，和礼霍孙罢，复拜中书右丞相，加金紫光禄大夫。

二十二年，右丞卢世荣以罪诛，诏与诸儒条其所用人及所为事，悉罢之。二十三年夏，中书奏拟漕司诸官姓名，帝曰：“如平章、右丞等，朕当亲择，余皆卿等职也。”安童奏曰：“比闻圣意欲倚近侍为耳目，臣猥承任使，若所行非法，从其举奏，罪之轻重，陛下裁处。今近臣乃伺隙援引非类，曰某居某官、某居某职，以奏目付中书施行。臣谓铨选之法自有定制，其尤无事例者，臣常废格不行。虑其党有短臣者，幸陛下详察。”帝曰：“卿言是也。今后若此者勿行，其妄奏者即入言之。”二十四年，宗王乃颜叛，世祖亲讨平之，宗室诖误者，命安童按问，多所平反。尝退朝，自左掖门出，诸免死者争迎谢，或执辔扶之上马，安童毅然不顾。有乘间言于帝曰：“诸王虽有罪，皆帝室近亲。丞相虽尊，人臣也，何悖慢如此！”帝良久曰：“汝等小人，岂知安童之意，特辱之使改过耳。”

是年，复立尚书省。安童切谏曰：“臣力不能回天，乞不用桑哥，别相贤者，犹不至虐民误国。”不听。二十五年，见天下大权尽归尚书，屡求退，不许。二十六年，罢相，仍领宿卫事。先是北安王遣使祠岳、渎，时桑哥领功德使，给驿传。及桑哥平章尚书省事，忌安童，诬奏北安王以皇子僭祀岳、渎，安童知之不以闻，指参知政事吕哈剌为证。世祖召问之，对曰：“时桑哥主祠祭，北安王使者实与臣往来，安童未尝知其事也。”桑哥不能对。

安童天姿厚重，人莫能测，公退即引诸儒讲经史，孜孜忘倦，二十余年，未尝一日稍辍。所居堂庑卑陋，或请建东、西室，安童曰：“屋可以蔽风雨足矣，置田宅以资不肖子弟，吾不为也。”闻者叹服。三十年正月，卒，年四十九。雨木冰三日。世祖震悼曰：“人言丞相病，朕固弗信，果丧予良弼。”诏大臣监护丧事。

大德七年，赠推忠同德翊运功臣、太师、开府仪同三司、上柱国、东平王，谥忠宪。碑曰：开国元勋命世大臣之碑。后加赠推忠守正同德翊运功臣，进封鲁王。后至元二年，又赠推忠佐运开国元勋，于所封地建祠，官为致祭。

初，安童过云州，闻道士祁志诚名，屏骑从见之，志诚语以修身治世之要。及复拜右丞相，力辞，帝不允，乃往决于志诚。志诚曰：“昔与公同相者何人？今同列何人？”安童悟，见帝辞曰：“臣前为相年尚少，幸不偾陛下事者，以执政皆臣师友。今事臣者序进与臣同列，臣为政能加于昔乎。”帝曰：“谁为卿言此？”安童以志诚对，帝称叹久之。故安童再相，屡求去，其声誉亦逊于前云。子兀都带。

史臣曰：世祖武功文德，自比唐太宗，安童为相，庶几房、魏。观其尊崇儒术，汲引老成，君臣一德，信无愧于贞观之治矣。乃为奸人谗构，未竟所施，惜哉。

兀都带，器度宏达，世祖时袭长宿卫。父殁，凡赐赙之物，一无所受，以素车朴马归葬祇兰秃先茔。事母以孝闻。成宗即位，拜银青荣禄大夫、大司徒，领太常寺事。常侍掖庭，赞画大政，帝及中宫咸以家人礼待之。大德六年正月，卒，年三十一。至大二年，赠输诚保德翊运功臣、太师、开府仪同三司、上柱国、东平王，谥忠简，加赠宣力迪庆保德翊运功臣，进封兖王，余如故。子拜住。

拜住五岁而孤，其母怯烈氏抚之成人。至大二年，袭为怯薛官。延祐二年，拜资善大夫、太常礼仪院使，年甫二十。吏就第白事，适拜住阅杂戏，出稍迟，怯烈氏厉色责之。后为宰相，侍英宗内宴，英宗素知其不饮，强以酒。及归，怯烈氏戒之曰：“天子试汝酒量，汝当谨敕，勿湎于酒，以负上恩。”拜住之贤，皆其母教之也。太常事简，拜住退食后，辄延儒者，咨访古今，竟日无惰容。尝曰：“吏事可习而能，至于学问，乃宰相之资，非受教于儒者不可。”

四年，进荣禄大夫、大司徒。五年，进金紫光禄大夫。六年，加开府仪同三司，余并如故。英宗在东宫，闻其贤，遣使召之。拜住谓使者曰：“嫌疑之际，君子所慎。我为天子近臣，而私与东宫来往，我固得罪，亦非东宫之福。”竟不往。英宗即位，拜中书平章政事。会诸侯王于大明殿，诏读太祖金匮宝训，拜住音吐明畅，莫不竦听。夏五月，宣徽使失列门与中书平章政事黑驴等谋逆，英宗御穆清阁，命拜住率卫士擒斩之，其党与皆伏诛，进拜中书左丞相。自世祖建太庙，至是四十年，未举时享之礼。拜住奏曰：“古云礼乐百年而后兴，郊庙祭享，此其时矣。”英宗曰：“朕能行之。”敕有司上亲享太庙礼仪。七年冬十月，有事于太庙。至治元年春正月，孟享，始备法驾，设黄麾大仗。英宗服兖冕，出崇天门，拜住摄太尉以从。礼毕，拜住率百僚称贺于大明殿，赐金帛有差。又奏建太庙前殿，议禘祫配享等礼。

时国丧未除，元夕，英宗欲宴于禁中，张灯为鳌山，参议张养浩疏谏。拜住袖其疏入告，英宗立止之，仍赐养浩帛，以旌其直。三月，从幸上都，次察罕淖尔。英宗以行宫庳隘，欲广之，拜住奏曰：“此地苦寒，入夏始种黍粟，今兴土木之工，恐夺农时。且陛下初登大宝，宜勤求民瘼，营造非所亟也。”英宗亦从之。英宗尝谓拜住曰：“朕委卿大任，卿宜念先世勋德，尽心国事。”拜住顿首曰：“臣有所畏者三：畏辱祖宗，畏天下事大识见小，畏年少不克负荷无以报称。惟陛下时加训饬，幸甚。”延祐间，朔漠大风雪，驼马尽死，流民多鬻子女，拜住请立宗仁侍卫司以收养之。英宗即以拜住领宗仁蒙古侍卫亲军都指挥司事，赐三珠虎符。

或言佛教可治天下，英宗以问拜住，对曰：“浮屠之法，自治可也，若治天下，舍仁义则纲纪乱矣。”英宗又问拜住曰：“今有如唐魏徵之敢谏者乎？”对曰：“盘圆则水圆，盂方则水方。有唐太宗纳谏之君，则有魏徵敢谏之臣。”英宗并嘉纳之。英宗性刚明，委任拜住，事无大小，咸咨访之。一日，侍坐便殿，拜住信手拈笔作古钱形，而以朱笔分为肉好。英宗览之，大悦，书皮日休诗“我爱房与杜，魁然真宰辅；黄阁三十年，清风一万古”于其侧，以房、杜期拜住焉。

然拜住与铁木迭儿并相，铁木迭儿贪而谲险，其党与布列左右，拜住不能声其恶而去之。至铁木迭儿已死，罪状明白，英宗果于刑戮，奸党畏诛，煽构逆谋，而拜住以宰相兼宿卫大臣，犹莫之知也。卒致英宗见弑，拜住亦不免于难，君子惜之。

初，铁木迭儿恶平章政事王毅、右丞高昉，因大都诸仓粮储亏短，欲奏诛之。拜住密为营救，二人皆获免。铁木迭儿复引参知政事张思明为左丞，思明与铁木迭儿比以倾拜住。二年，英宗赐安童碑，诏拜住立于良乡。铁木迭儿久称疾，闻拜住行，将起视事，入朝至宫门。英宗遣速速劳以酒，谕使明年入朝，铁木迭儿怏怏而返。未几，拜住复从幸上都，奏召张思明至，数其罪，杖而罢之。铁木迭儿旋病死，拜住遂代为右丞相。

先是，司徒刘夔买失业民田，赂宣政使八剌吉思，矫诏出库钞六百五十万贯，售为寺僧廪田，其实抵空券于寺僧而已。铁木迭儿及铁失等均取赂焉。真人蔡道泰杀人，又赂铁木迭儿，俾有司平反其狱。拜住举奏二事，命御史鞫之，尽得其实。八剌吉思、刘夔、蔡道泰先后皆坐死，特宥铁失不问。三年夏五月，又夺铁木迭儿官谥，仆其碑，铁失等始惧。英宗在上都，夜不寐，命作佛事。拜住以国用不足，谏止之。铁失等复诱群僧，言国有灾厄，非作佛事及大赦天下无以禳之。拜住叱曰：“尔等不过图得金帛，又欲庇罪人耶。”奸党知必不免，益萌逆志。

八月，晋王猎于图喇之地，铁失遣斡罗思告曰：“我与赤斤铁木儿、也先帖木儿、失秃儿谋已定，事成迎立大王。”又令斡罗思以其事告晋王内史倒剌沙。晋王命囚斡罗思，遣使赴上都告变。未至，车驾南还，次南坡，铁失、也先帖木儿、失秃儿与前中书平章政事赤斤铁木儿、前云南行省平章政事完者、铁木迭儿之子前治书侍御史锁南、铁失之弟宣徽使锁南、典瑞院使托火赤、枢密院副使阿散、签书枢密院事章台、卫士秃满，及诸王按梯不花、博罗、伊鲁帖木儿、曲吕不花、兀鲁思不花等，以铁失所领阿速兵为外应，杀拜住，遂弑英宗于行幄。

晋王即位，铁失等伏诛。诏有司备仪卫，百官前导，舆拜住画相于法云寺，大作佛事。观者数万，有叹息泣下者。

拜住端亮有祖风，初拜左丞相，近侍传旨，以姓名注选者六、七百人。拜住奏阁之，除授依选格次第，奸吏束手。尤惩贪墨，按治不少贷。英宗尝语左右：“汝辈慎之，苟罹国法，朕虽贳汝，拜住不汝恕也。”及进右丞相，英宗遂不置左相，使拜住独任大政。拜住首荐张珪为平章政事，又荐侍讲学士赵居信、直学士吴澄，请不次用之。英宗以居信为翰林学士承旨，澄为翰林学士。自延祐末，水旱相仍，民不聊生。拜住振立纪纲，修举废坠，轻徭薄赋，以休息百姓，海内宴然，称为良相云。

泰定初，中书奏：“拜住尽忠效节，殒于群凶，乞赐褒崇，以光后世。”诏赠清忠一德功臣、太师、开府仪同三司、上柱国，追封东平王，谥忠献。至正初，改至仁孚道一德佐运功臣，进封郓王，改谥文忠。子答剌麻硕理，宗仁蒙古卫亲军都指挥使；因牙纳失理，一名笃麟帖木儿，宗仁卫亲军都指挥使、大宗正府札鲁忽赤、宣徽使、知枢密院事。

史臣曰：《春秋》“宋督弑其君与夷及其大夫孔父。”谷梁子曰：“督欲弑而恐不立，于是先杀孔父，孔父闲也。”是故铁失欲弑英宗而恐不立，则先杀拜住，拜住闲也。比事而观之，如拜住之危身奉上，洵无愧于孔父者哉。




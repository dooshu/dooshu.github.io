本纪第四 太宗


太宗英文皇帝，讳窝阔台，太祖第三子也。母曰光献翼圣皇后。太祖长子朮赤、次察合台，二人素不相能。太祖十四年，亲征西域，议立嗣而行，察合台请以帝为嗣，太祖从之，事具朮赤传。十六年，朮赤、察合台攻乌尔鞬赤，屡失利，太祖改命帝为统帅，帝调和两兄，兵复振，遂克乌尔鞬赤。十七年春，帝略地印度河下游，请进攻昔义斯单，太祖召帝还，与察合台等从太祖班师。二十一年，从太祖伐西夏，太祖崩，皇弟拖雷监国，帝分地在叶密尔河，留于霍博之地安辑部众。

元年己丑夏，帝至忽鲁班雪不只之地，皇弟拖雷来迎。秋八月己未，诸王百官会于怯绿连河阔迭额阿剌勒，请帝遵太祖遗诏即位，共上尊号曰木亦坚合罕，皇兄察合台持帝右手，皇叔斡赤斤持帝左手，皇弟拖雷以金杯进酒赞，帝东向拜日，察合台率皇族及群臣拜于帐下。先是，太祖崩，金主遣其知开封府完颜麻斤来吊，至是，复遣其御史大夫完颜讷申来归太祖之赗，帝曰：“汝主久不降，使先帝劳于兵间，朕岂忘耶，何以赗为！”却之。敕宿卫等依前番直，宣太祖圣训以谕之，始建仓廪，立驿传。蒙古人有马百者输牝马一，牛百者输牜孛牛一，羊百者输羒羊一，著为令。中原人以户计出赋调，命耶律楚材主之；西域人以丁计出赋调，命麻合没的牙剌瓦赤主之。凡诸王驸马朝会及使者往来，不得科敛百姓。冬十一月，敕诸王众官人管辖之地佥军事理，有妄分彼此者，罢其达鲁花赤以下等官。是年，始立三万户，以刘黑马、粘合重山、史天泽为之。赐撒吉思不花金符，安辑山东河北诸州。木剌夷国王来朝，西域伊思八剌纳酋内附。

二年庚寅春正月，诏自元年以前事勿问。定诸路课税，酒课验实息十取一，杂税三十取一。帝与拖雷猎于斡儿寒河。夏四月，帝避暑于塔密儿河。朵豁勒围庆阳，与金将完颜彝等战于大昌原，失利。东平行省严实入觐。帝遣斡骨栾使于金，北还。金陕西左副元帅卢鼓椎见使者有不逊语，帝闻之大怒。六月，金主复遣完颜奴申来聘，帝不受。秋七月，帝自将伐金，命斡赤斤留守，皇弟拖雷及其子蒙哥皆从。八月，史天泽克卫州。冬十月，遣速哥使于金。十一月，始置十路征收课税使，以陈时可、赵昉使燕京，刘中、刘桓使宣德，周立和、王贞使西京，吕振、刘子振使太原，杨简、高廷英使平阳，王晋、贾从使真定，张瑜、王锐使东平，王德亨、侯显使北京，夹谷永、程泰使平州，田木西、李天翼使济南。大兵攻潼关、蓝田关，俱不克。十二月，大兵拔天胜寨及韩城、蒲坂。帝至平阳，以田野不治问都总管李守贤，对曰：“贫民无耕具，故荒田多。”诏给牛万头，仍徙关中户口垦河东荒地。是年，改乾宁军为清宁军，复改隆德府为潞州。遣李邦瑞使于宋，至宝应县不得入，诏行省李全护送邦瑞，宋边将又拒之，乃改道出于蕲黄，与宋行人定约而还。遣绰儿马罕率精兵三万讨札剌勒丁，战于合而拉耳之地，大败之。

三年辛卯春正月，李全攻扬州，为宋将赵葵所杀。二月，大兵克凤翔府，分兵攻宋西和州，获其将强俊，金平凉、庆阳、邠、原等府州皆降。速不台与金将完颜彝战于倒回谷，失利。夏五月，帝避暑于九十九泉。以李全妻杨妙真为山东淮南行省。金降人李国昌言于拖雷，请出宝鸡，自汉中达于唐邓，从之。遣搠不罕使于宋假道，且请会兵。搠不罕至沔州，宋青野原统制张宣杀之。秋八月，帝幸西京。始立中书省，改侍从官名，以耶律楚材为中书令，粘合重山为左丞相，镇海为右丞相。耶律楚材奏请州县长吏专理民事，万户府专理军政，课税所专理钱谷，各不相统摄，从之。拖雷入大散关，拔宋凤州、洋州，进围兴元，分军为二，西军由沔州渡嘉陵江，东军趋饶风关，略地而东。初，皇叔斡赤斤遣著古与等使于高丽高，丽人杀之。至是，帝命撒里塔征高丽，讨其杀使者之罪。九月，帝自将围河中府，命平阳移粟西京，都总管李守贤言百姓疲敝不任输载，诏罢之。冬十二月己未，克河中府。戊辰，拖雷渡汉水，与金将布哈战于禹山，布哈引兵还，邀其辎重，获之。撒里塔围高丽东京，高丽王请降。是年，大名守将苏椿反，命杨杰只哥讨斩之。绰儿马罕追札拉勒丁至库儿忒山，札拉勒丁败死，货勒自弥亡。绰儿马罕遂取阿尼忒、爱而西楞、梅法而司三部之地。

四年壬辰春正月壬午朔，拖雷败金将完颜两娄室于襄城。丙戌，帝自河清县白坡渡河，三日军毕渡。庚寅，拖雷使者至，奏已渡汉江，诏诸军即日进发。甲午，帝至郑州，金屯军元帅马伯坚以城降。丙申，大雪。丁酉，帝至新郑县。是日，拖雷及金兵战于钧州之三峰山，大败之，获其大将布哈，自是金兵不能复振。戊戌，帝至三峰山。壬寅，克钧州，获金大将合达及完颜彝等。辛丑，金潼关守将李平以城降。庚戌，金许州兵以城降。是月，撒里塔自高丽班师，帝遣使以玺书谕高丽王。二月戊午，帝至卢氏县，遇金将徒单兀典等，金兵不战而溃，完颜重喜来降，帝命斩重喜于马前，遂下商、虢、嵩、汝、陕等州。乙丑，分兵攻归德府、许、郑、陈、亳、寿、颍、睢、永等州进。三月丁亥，克中京，金将强伸复取之。命速不台等围南京，宋人以兵来会。遣使谕金主降。壬寅，金主使其谏议大夫裴满阿虎带、太府监国世荣来乞和，以其弟之子曹王讹可为质。癸卯，速不台攻南京，不克。夏四月丁巳，金主复使其户部侍郎杨仁奉金帛乞和，速不台以城不易下许之。戊午，金主又使仁赍珍宝来谢。己未，遣没忒入城诏谕金主。是月，车驾北还，留速不台围南京。帝由半渡至真定府，幸中都，出居庸关，避暑于官山。高丽国遣使来贡方物。五月，敕使臣无牌面文字始给马之县官及元差官皆罪之，若兵事及送御用物仍验数应付车牛。帝不豫，六月疾甚，拖雷祷于天地，请以身代之，未几帝疾瘳。遣金质子曹王讹可归。高丽复叛，徙都于江华岛。七月，遣唐庆谕金主降。甲申，金人杀唐庆及从者三十余人。乙酉，国安用叛附于金。八月辛亥，速不台败金将武仙等于京水。复遣撒里塔征高丽。九月，帝次阿剌合的思之地，皇弟拖雷卒。冬十月，高丽国遣使来谢罪。十一月，帝猎于纳兰赤剌温之地。十二月，驻跸于太祖大斡尔朵。金主以汴京不能守，议渡河取卫州。撒里塔攻高丽处仁城，中流矢卒，别将铁哥引兵还。是年，立彰德路总元帅府，改怀州为行怀孟州事。遣王檝使于宋，议夹攻金人，宋使邹伸之来报命，帝许以成功之后归宋河南地。

五年癸巳春正月丙午朔，金主渡河。辛亥，金将白撒攻卫州。丁巳，撤吉思不花等败白撒于白公庙。金主奔归德府。戊辰，金京城西面元帅崔立杀留守完颜奴申等，以南京降。二月，帝幸铁列都之地，命皇子贵由及诸王按赤带将左翼兵讨蒲鲜万奴。夏四月癸巳，崔立以金太后王氏、皇后徒单氏、梁王从恪、荆王守纯及宗室男女五百余人至速不台军中。甲午，速不台杀从恪、守纯，送王氏、徒单氏赴行在。忒木率诸军围归德。五月，金将蒲察官奴乘夜来攻，撒吉思不花及都元帅董俊等皆战没。诏谕高丽王悔过来朝，且数其五罪。六月壬午，速不台克中京，获金中京留守强伸。辛卯，金主自归德奔蔡州。己亥，金主入于蔡州。是月，帝命以孔子五十一世孙元措袭封衍圣公。秋八月，帝猎于兀必思之地，以阿同葛等充宣差勘事官，括中州民户。九月，遣王檝使于宋，且征粮。辛亥，塔察儿筑长围以困蔡州。是月，皇子贵由等获万奴，辽东平。冬十月甲申，金将麻琮以徐州降。高丽人毕贤甫与洪福源杀高丽宣谕使郑毅，以西京降，高丽将崔瑀攻贤甫，斩之，福源来奔。十一月，宋遣其都统制孟珙等来会师，并输粮三十万石。十二月己卯，拔蔡州外城。己丑，拔其西城。是冬，帝幸阿鲁兀忽可吾行宫。敕修孔子庙及浑天仪。赵扬据兴州叛，易州达鲁花赤赵瑨讨斩之。金海、沂、莱、潍等州降。

六年甲午春正月戊申，金主传位于宗室子承麟。己酉，大兵克蔡州，金主自缢死，承麟为乱兵所杀，金亡。金息州行省抹撚兀典降于宋，大兵追杀之。是春，会诸王于斡儿寒河。夏五月，金将武仙奔泽州，为戍兵所杀。帝幸答兰答八思之地，大会诸王百官，颁大札萨克以令于众曰：“凡当会不赴而私宴者，斩。诸出入宫禁各有从者，男女止限十人，出入毋得相杂。军中凡十人置甲长，一听其指挥，专擅者罪之。其甲长以事来宫中，置权摄一人、甲外一人，二人不得擅自往来，违者罪之。诸公事非当言而言者，拳其耳，再犯笞，三犯杖，四犯论死。诸千户越万户前行者，以木镞射之；百户、甲长、诸军有犯，其罪同。诸军甲内数不足，于近翼抽补足之。诸人或居室，或在军中，毋敢喧呼。凡来会，用善马五十匹为一羁，守者五人，饲羸马三人，守乞烈思三人。但盗马一二者，即论死。诸人马不应绊于乞烈思内者，辄没与畜虎豹人。诸妇人制质孙燕服不如法者，及妒者，乘以骣牛徇部中，论罪，即敛财为更娶。”六月，宋将全子才率万余人自合肥趋汴京，崔立为部将李伯渊等所杀。七月，子才入汴。己卯，宋制置使赵葵陷泗州。乙酉，宋监军徐敏子入洛阳，都元帅塔察儿拒战于龙门北，大败之。以忽都虎为中州断事官，野里朮副之。遣大达海绀卜伐宋，取四川诸路。八月，宋将全子才等以粮尽引还。帝幸答八思之地，议自将伐宋，国王查剌请行，允之。冬十二月己卯，遣王檝使于宋，责宋人败盟，宋遣邹伸之、李复礼等来报谢。帝猎于斡儿寒河。是年，东平行省严实入觐，授实东平路行军万户，偏裨赐金符者八人。改威州为邢洺路。设国子监助教官于燕京，令大臣子弟入学。

七年乙未春，城和林，作万安宫。初，太祖居怯绿连河，又徙于卢朐河，帝即位亦居怯绿连河及卢朐河，至是始建都于和林，国语曰喀剌科鲁木。春帝居万安宫一月，居揭揭察哈殿二月，夏避暑于昔剌斡儿朵，秋居于阔阔脑儿行宫，冬大猎于汪吉河，四时临幸率以为常。帝以钦察、斡罗斯部未定，命诸王拔都、大将速不台讨之，皇子贵由、合丹，皇弟阔列坚，及诸王鄂尔达、昔班、唐古忒、贝达尔、不里、蒙哥、拨绰皆从行。帝谕拔都曰：“闻钦察别部酋八赤蛮有胆勇，速不台可胜之。”又以金秦、巩二十余州固守不降，命皇子阔端招谕之。又命皇子曲出、大将忽都虎伐宋，诸王唐古伐高丽。秋七月，诸王口温不花略唐州，宋将全子才、刘子澄等皆遁。佥宣德、西京、平阳、太原、陕西五路人匠充军，每二十户佥一人。冬十月，曲出拔枣阳及光化军。十一月，略襄、邓诸州，败宋制置使赵范于郢州之上闸口。再战，大兵失利，遂引还。阔端至巩昌，承制授金便宜总帅汪世显原官。初，大兵克蔡州，世显即杀金行省粘葛，至是以巩昌来降，从阔端伐宋。十二月，阔端克沔州。唐古克高丽凤海洞慈及金山归信等州。中书省臣请契勘《大明历》，从之。是年，置大兴府版籍，改济宁府为山东路总管府，济州改隶东平府，安次县改隶霸州，林州改行县事。

八年，丙申春正月，万安宫成，诸王来会宴，帝手觞赐中书令耶律楚材，曰：“朕所以推诚委卿者，先帝之命也。非卿则中原无今日，朕之安枕皆卿力也。”诏印造交钞行之，不得过万锭。二月，命应州万户郭胜、钧州万户孛朮鲁久住、邓州万户赵祥从皇子曲出伐宋。三月，复修孔子庙及司天台。宋王旻、李伯渊等以襄阳降，命游显守之。夏四月，曲出克随、郢二州及荆门军。复诏忽都虎括中原户口，得一百一十余万。定税每户出丝一斤，以供官用，五户出丝一斤，以赐贵戚功臣；上田亩税三升半，中田三升，下田二升半，水田亩五升；商税三十分之一；盐价银一两四十斤，以为永额。六月，立编修所于燕京，经籍所于平阳，编集经史，以梁陟充长官，王万庆、赵著副之。秋七月，诏燕京路民户及真定路新籍户，每二十户佥军一人，以答不也儿领之。命陈时可阅刑名、科差、课税等案，赴和林照磨。诏以真定民户奉太后汤沐，诸王、贵戚、斡鲁朵：拔都平阳府，茶合带太原府，皇子古与克大名府，孛鲁台邢州，果鲁干河间府，孛鲁古带广宁府，也苦益都、济南二府户内拨赐，按赤带滨、棣二州，斡陈平凉州，皇子阔端、驸马赤古、公主阿剌海、公主果真、国王查剌、茶合带、锻真、蒙古寒札、按只那颜、折那颜、火斜、朮思并于东平府户内拨赐有差。耶律楚材言其不便，乃命设达鲁花赤，朝廷别置官吏收其租赐之，非奉诏不得征调兵赋。八月，大兵克枣阳军及德安府。九月，阔端攻武休关，入兴元，败宋兵于阳平关，斩其将杨云、曹友闻。时金秦、巩二十余州皆降，惟会州都总管郭虾<*虫麻坚守不下。冬十月，按竺迩克会州，郭虾<*虫麻自焚死。丙午，阔端拔文州。按竺迩招抚吐番诸部，略定龙州，与阔端合兵，攻成都府，克之，会皇子曲出卒，阔端遂班师。十一月，口温不花遣察带围真州，不克。十二月，中书省课绩，以知济南府张荣为第一。是年，改滏阳军为邢洺路，置邢总管府，升涿州路。速不台讨布而嘎而部，平之。

九年丁酉春，帝猎于揭揭察哈泽。蒙哥等获钦察别部酋八赤蛮，斩之，波尔塔斯、毛而杜因、萨克孙三部来降，里海以北悉定。夏四月，筑埽邻城，作揭揭察哈殿。六月，皇叔斡赤斤所部讹言括民女，帝怒，因括之以赐将士，自七岁以上未嫁之女得四千余人。秋八月，命断事官朮虎乃、山西中路课税所长官刘中试诸路儒士，中选者蠲其赋役，令与本处长官同署公事，得东平杨奂等四千三十人。冬十月，猎于野马川，驻跸行宫。口温不花等克光州，进拔复州，攻蕲州，宋知州徐抃固守，攻安丰军，宋知军杜杲固守，俱不下，遂引还。是年，拔都等入斡罗斯，克其勒冶赞城，进拔克罗姆讷城，皇弟阔列坚中流矢卒，遂围物拉的迷尔都城。

十年戊戌春，国王塔斯伐宋，入北峡关，宋将汪统制降。拔都等克物拉的迷尔城，分兵拔廓在尔斯科城。二月，遣王檝使于宋。三月己丑，宋通好使周次说来报谢。夏四月，筑图苏湖城，作迎驾殿。襄阳裨将刘义执游显等降于宋，宋复取襄、樊。六月，中书令耶律楚材陈时务十策，曰信赏罚、正名分、给俸禄、官功臣、考殿最、均科差、选工匠、务农桑、定土贡、制漕运，帝悉行之。秋八月，征收课税使陈时可、高庆良奏诸路旱蝗，诏免今年田租，仍停旧未输纳者。以察罕为马步军都元帅。察罕克天长县及滁、泗等州。九月，察罕围庐州，宋知州杜杲拒战，兵失利，引还。冬十月辛未，宋人取光州。杨惟中建太极书院于燕京。十一月，衍圣公孔元措奏礼乐散失，亡金太常官吏及礼册乐器尚存者，请降旨收录，从之。十二月，高丽国遣使贡方物。是年，改平州为兴平府，立鼓城等处军民万户府，改深州隶真定路。塔海克隆庆府，宋洋州守将以城降。绰儿马罕再入义拉克，阿剌伯败哈里发于侃匿斤城，分兵取角儿只属部之地。

十一年己亥春正月，富民刘廷玉等请以银一百四十万扑买中原课税，中书令耶律楚材奏罢之。宋孟珙复取信阳军，寻又取光化军及息、蔡二州。是春，猎于揭揭察哈泽。皇子阔端至自西川。夏四月，赐高丽王王玺书，征其入朝。六月，高丽国遣使奉表谢罪。塔海攻重庆府，不克。秋七月，以山东诸路灾，免其田租。冬十一月，蒙哥等围阿速部蔑怯思城。十二月，塔海与宋兵战于归州大垩砦，失利，宋复取夔州。西域贾人奥都拉合蛮扑买中原银课二万二千锭，以四万四千锭为额，从之。初，奥都拉合蛮窭人也，国法春夏浴水中者死，帝与皇兄察合台出猎，见奥都拉合蛮浴，察合台欲斩之，帝曰：“彼遗金，没而求之，非浴也。”乃免死，令给事左右。后日见亲信，遂恣为奸利焉。是年，金降将王荣执怀州达鲁花赤纯只海以叛，纯只海妻善礼伯伦夺纯只海归，讨荣，诛之。升顺天军为路，置总管府。以易州、祁州、定州及雄州之三县属之。立太原路总管府。绰儿马罕分兵攻角儿只诸部，角儿只大将阿拔克迎降。

十二年庚子春正月，以奥都拉合蛮充提领诸路课税所官。蒙哥等克蔑怯思城。拔都以斡罗斯诸部悉定，遣使来奏捷。命万户张柔等分道伐宋。二月，按竺迩败宋舟师于夔门。夏四月，始令制登歌乐，肄习于曲阜孔子庙。遣王檝使于宋，未几檝以疾卒，宋人归其丧。秋八月，宋将余玠以舟师入寇溯河，抵南京而返。冬十二月，诏皇子贵由班师。敕州县失盗不获者，以官物偿之。是年，敕代偿官民借回鹘金，计子母七万六千锭。仍敕凡借贷岁久者，惟子本相侔而止，著为令。籍诸王大臣所俘男女，放为良民。以曷思麦里为怀孟河南二十八处都达鲁花赤。东平行军万户严实卒。角儿只将阿拔克及凯辣脱酋阿释阿甫妻汤姆塔入朝，帝厚抚之，诏绰儿马罕尽返角儿只侵地，又谕角儿只岁贡外不得任意苛敛。

十三年辛丑春正月，猎于揭揭察哈泽。辛酉，帝疾甚，医言脉绝，耶律楚材请大赦天下，从之，异日而瘳。三月，都总管万户刘嶷入觐，命嶷巡抚天下，察百姓利病。以刘敏行省事于燕京，赐敏手诏曰：“卿之所行，有司不得与闻。”拔都等败波兰兵于勒基逆赤城。夏四月，高丽王以族子綧入质。冬十月，以牙剌瓦赤同行省刘敏主管燕京公事。未几，牙剌瓦赤以流言诬敏，敏出手诏示之。帝闻之，按问得实，罢牙剌瓦赤。十一月丁亥，帝出猎，耶律楚材谏，不听。庚寅，还至鈋铁钅辜胡兰山，奥都剌合蛮进酒，帝饮醉。辛卯迟明，崩于行宫，年五十六。葬起辇谷。至元三年冬十月，追谥英文皇帝，庙号太宗。初，帝爱拖雷子蒙哥，一日召蒙哥，抚其首曰：“是可以君天下。”异日帝用牜孛牜安豹，皇孙失烈门在侧，曰：“用牜孛牜安豹，则犊将安养？”帝又曰：“是有仁心，可以君天下。”及帝崩，六皇后乃马真氏召耶律楚材问立君，楚材对曰：“此非外臣所敢与者。”后乃与诸王定议立皇子贵由为嗣，皇后临朝称制，以俟拔都等之至焉。

壬寅春，皇后乃马真氏称制元年，拔都等班师返。夏五月，大兵攻宋遂宁、庐州，克之。秋七月，张柔自五河口渡淮，攻扬、滁、和诸州，败宋统制王温等于天长县。冬十月，张柔克通州。十二月，大兵攻叙州，获宋都统制杨大全。是年，右丞相镇海罢。

癸卯春正月，高丽国遣使来贡方物。三月，大兵克资州。汪世显卒，以其子德臣代之。夏五月，荧惑犯房星，耶律楚材奏当有惊扰，然终无事。未几，皇叔斡赤斤引兵趋和林，皇后欲西迁以避之，楚材曰：“臣观天道无他变也。”已而果如其言。秋，察罕奏以张柔总诸军屯杞县。是年，贝住征罗马国，分兵入西里亚，罗马酋开廓苏降。

甲辰春，诸王大会于也只里河。夏五月，中书令耶律楚材卒。察罕围宋寿春府，不克，宋寿春兵从海道寇胶、密诸州，至是，大兵突至，树栅以遏援师，宋将刘雄飞坚守不下。冬十月，高丽国遣使奉表来觐。是年，并岢岚、宁化、楼烦三县入管州。

乙巳秋，察罕率步骑三万与张柔再攻寿春，进至扬州，宋制置使赵葵请和，乃班师。九月，宋裨将刘整陷镇平县。是年，贝住克凯辣脱城，遵太宗遗命以其地与汤姆塔。

史臣曰：太宗宽平仁恕，有人君之量。常谓即位之后有四功四过，灭金、立站赤、设诸路探马赤、无水处使百姓凿井，朕之四功；饮酒、括叔父斡赤斤部女子、筑围墙妨兄弟之射猎、以私憾杀功臣朵豁勒，朕之四过也。然信任奥都拉合蛮，始终不悟其奸，尤为帝知人之累云。




孤鸿篇寄黎马龙罗集虚

予行经罗溪，见孤鸿徘徊水次，为弋者所获。此鸟乘风而南，一举万里，一旦见羁，有翼莫展，士之失路，亦犹此矣。时友人黎马龙、罗集虚并落羽东林，爰赋是诗，兼寄示焉。
孤鸿海上来，照影秋池水。
本欲乘长风，为君腾万里。
君家罗网忽见羁，云天冥冥未可知。
生平空负淩霄翼，不飞不鸣人岂知。
上林苑里千花积，燕雀相呼戏其侧。
有鸟名鸾被彩衣，欲借一枝遭铩翮。
翰音登天凤在笯，鸿兮鸿兮将如何。




○唐故朝散大夫守秘书少监致仕周志铭（并序）

君讳渭，字兆师，其先汝南人。六代祖衡，仕隋为淮阴郡司马，子孙因家焉。曾祖顶（阙一字）杭州长史。祖守则，婺州金华丞。父随州枣阳令。三叶沈晦，缨毂未华，皆以义行称於州里。君服儒笃学，工为词赋。大历末，常潘继居小宗伯，号为得士，君与令弟澈，联中正鹄於二有司之下。是岁，孝文帝嗣大统，详延诸生，又以贞师伐谋，对有明法，授汝州襄城尉。时太傅崔文贞公以匪躬当国，兼综书殿，表为校理，历富平长安尉，拜监察御史，董选补於南方。南方吏理清而风俗阜，抑君是赖，复命其劳，转殿中侍御史。平理诏狱，清公不苛，迁膳部员外郎祠部郎中，典曹草议，遵道循性，居太微积星之位，十年不徙官。其有据利权大窦，熏於认时者，君必畏而远之，居易自足。前岁凶旱，诏罢郡国选举，虑毂下艰食之不给也，君抗疏以为无肆眚且久，得非滥刑失职者含冤以和气邪？臣以为答於天戒者，在此不在彼，虽留中不下，而士友多之。上皇践阼，章叙时俊，君已感疾，拜章请老，有诏授秘书少监以优遂之。先筑室於崇德里，有嘉树修竹，休沐吟咏，以文自娱。每得一佳句，如获官禄，恬於进取，用此故也。赤绂华发，燕居考祥，方啬精神以顺和理。永贞元年冬十一月甲戌，奄然大病，以启手足，春秋六十六。夫人河东薛氏，将作监丞腴公之女，雅有仪操。有子三人，从鲁、从礼、从质，克禀风训，以明年二月某甲子，号奉裳帷，返葬於缑山县唐兴乡之北原。刻石铭墓，以昭景行。铭曰：

猗欤周君，探六义。思无邪，词颇类。安久次，复郎吏。谢浮荣，佐中秘。洛师缑原潜厚地，刻勒贞珉书此志。


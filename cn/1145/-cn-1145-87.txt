大人不为不情

郁离子曰：“膏粱可以易豆羹，狐貉可以夺缊絮，民情之常也。是故膏粱不足，豆羹可也；狐貉不足，缊絮可也。野鸟系于笼中而驯者食也。笼中之不如山薮，入其笼者知之。有童子侧木檠而设食以诱鼠，多获鼠。一夕，逸其一，遂不复获鼠。今使持槲叶之衣，麦麧之饼，而招于市曰：‘舍尔室，捐而服，而来与我共此。’则虽其子亦走而避矣。是故不情之事，大人不为之。”


硕鼠

三章，章八句


首章讲：民困于贪残，故托言曰：





硕鼠硕鼠，无食我黍！

硕鼠硕鼠，黍者民之所资以为生者也。汝毋食我之黍，以戕吾民之生可也。





三岁贯女，莫我肯顾。

贯，常也。且汝之肆虐于我者，岂一朝夕之故哉？盖已三岁贯习汝之苦。今亦宜少动念而我顾也，而犹莫肯顾，肆虐之不已焉，我愈以不堪矣。





逝将去女，适彼乐土。

乌能郁郁久居此乎？我也逝将去汝，而适彼可乐之土焉。





乐土乐土，爰得我所！

盖乐土乐土，黍我得而享之，无复有争我之食者矣，岂不爰得我所也哉？

二章讲同。





硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直！

德，恩德。直，宜也，与彼相宜也。

末章讲同。





硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号！

劳，勤劳。谁之永号，言无有害己者，当复为谁而永号乎？

诗人之意，盖欲在位者无贪残以竭民之财，而伤民之命可也。且尔之贪残已久，若今不知改焉，则我将去之，以望救于他人矣。其托言于硕鼠，不忍于遽去，而犹望其改图。若然则民之去故乡而适异国，岂其得已哉？毋亦在上之不仁殴之耳，为人上者可以扬然思矣。






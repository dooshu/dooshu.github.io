○祭吏部韩侍郎文

呜呼！孔氏云远，杨朱恣行。孟轲距之，乃坏於成。戎风混华，异学魁横。兄尝辩之，孔道益明。建武以还，文卑质丧。气萎体败，剽剥不让。俪花斗叶，颠倒相上。及兄之为，思动鬼神。拨去其华，得其本根。开合怪骇，驱涛涌云。包刘越嬴，并武同殷。六《经》之学，绝而复新。学者有归，大变於文。兄之仕宦，罔辞於艰。疏奏辄斥，去而复还。升黜不改，正言亟闻。贞元十二，兄佐汴州。我游自徐，始得兄交。视我无能，待予以友。讲文析道，为益之厚。二十九年，不知其久。兄以疾休，我病卧室。三来视我，笑语穷日。何荒不耕，会之以一。人心乐生，皆恶言凶。兄之在病，则齐其终。顺化以尽，靡惑於中。欲别千万，意如不穷。临丧大号，决裂肝胸。老聃言寿，死而不亡。兄名之垂，星斗之光。我撰兄行，下於太常。声殚天地，谁云不长。丧车来东，我刺庐江。君命有严，不见君丧。遣使奠荦百酸揽肠，音容若在，曷日而忘，呜呼哀哉！尚飨。


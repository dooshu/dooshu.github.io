○答熊芝岡 【 遼事】

讀大疏、知門下以常平法積穀至十餘萬、此芝岡□遼將事也而且繕城砌臺修濠築墻、為遼人建數百年之利、嗟夫、使天下之為宦者、皆如門下、將天不能災、歲不能害、夷狄雖強、不能為梗也、而何至于匱困張皇如今日哉、業巳擬溫旨下部覆行矣、初欲徑擬通行九邊、然恐人以此嫉門下、故且巳之、俟部覆再處也、頃賑荒諭中、惓惓以贓贖積穀為言、其于門下之意、殆有合焉、屯田事、則內中亦無人主持、閣臣擁虛名耳、雖屢擬旨督責、何人奉行、門下所云那有　嚴旨做得一事者、真可嘆也、今日凡百不足輒請內帑。此在　主上固當沛發以濟一時之急。然為國家而專靠內帑。豈是長策。門下所云勤耕苦力、以自尋活計者、真是至論、今之君子誰肯做此事、亦誰肯發此言、門下于是乎不可及矣、任事難、任事而任怨尤難、即屯田一事、人固有笑門下與不佞之迂者、不知古人有屯兵十萬。不齎斗糧。載在史冊中。班班可考也。彼果操何術而能爾哉。以九邊百萬之眾盡仰給于轉輸而絕不講求　祖宗養兵之舊法此真可為痛哭而流涕者不佞巳矣。心力無所施矣、聊與門下一漫及之、


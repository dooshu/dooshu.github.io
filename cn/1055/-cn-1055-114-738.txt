【与王待制〈质，字子野〉一通〈庆历三年〉】

某顿首再拜运使学士子野兄。春暄，伏惟尊候万福。自去年闰月来东郡以就禄养，幸如所欲。惟僻陋，日益愚鄙尔。在京下时，子野兄舟行，不克攀别。其后送者还，颇知留客甚欢，而饮酒差多，亲族皆以素羸奉忧。不知其后复饮否？子野善自摄，犹能绝荤血，甘淡薄，况于酒邪？一别顿尔南北，阙于候问，惟冀自重，以慰区区。不宣。某顿首。


卫宗武　再遇雪

穷冬滞空山，风雨何凄迷。

冯夷工翦水，有枝不肯施。

俄於夜未分，六出纷葳蕤。

但见草壤间，叠叠生玉枝。

须臾遂弥满，匼匝生四围。

突兀千丈高，浩无肤寸遗。

寒林远映带，一色相参差。

天工呈大巧，幻出此段奇。

遂令翳蔡间，琐碎玉作姿。

安得借化冶，烹鍊如银为。

勿使见晛消，有若朝露晞。

巨灵与夸娥，负挟从我归。

以此几嵯峨，森列置八维。

为民除热恼，盛夏袪炎威。

金石可流烁，天瑞无变移。

良宵著胆蟾，绕以波琉璃。

四时照吟笔，千古凝清辉。

卫宗武


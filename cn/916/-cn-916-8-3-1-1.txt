【咸阳宫人为咸阳王禧歌】

〖魏《书》曰：高祖崩。禧受遗辅政。性╂奢。贪淫财色。姬妾数十。意尚不已。昧求货贿。奴婢千数。田业盐铁遍於远近。世宗览政。禧意不安。遂谋反。禧被擒获。送华林都亭。世宗亲问事源。遂赐死私第。其宫人歌曰云云。其歌遂流至江表。北人在南者。虽富贵。弦管奏之。莫不洒泣。〗

可怜咸阳王。奈何作事误。金床玉几（魏书作肌。《诗纪》同。）不能眠。夜踏霜与露。（乐府作夜起踏霜露。《诗纪》云。一作夜起踏霜露。）洛水湛湛弥岸长。行人那得渡。（○魏书咸阳王禧传。北史咸阳王禧传。《乐府诗集》八十六。《诗纪》百九并作咸阳王歌。又《御览》七百十引误、露二韵。）


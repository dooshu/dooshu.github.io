◇即位告天文

皇帝臣霸先，敢用玄牡昭告于皇皇后帝，梁氏以圯剥荐臻，历运有极，钦若天应，以命于霸先。夫肇有民，乃树司牧，选贤与能，未常厥姓，放勋重华之世，咸无意于受终，当涂典午之君，虽有心于揖让，皆以英才处万乘，高勋御四海，故能大庇黔首，光宅区县。有梁末运，仍叶遘屯，獯丑凭陵，久移神器，承圣在外，非能祀夏，天未悔祸，复罹寇逆，嫡嗣废黜，宗枝僭诈，天地荡覆，纪纲泯绝。霸先爰初投袂，大拯横流，重举义兵，实戡多难，废王立帝，实有厥功，安国定社，用尽其力，是谓小康，方期大道，既而烟云表色，日月呈瑞，纬聚东井，龙见谯邦，除旧布新，既彰玄象，迁虞事夏，且协讴讼，九域八荒，同布衷款，百神群祀，皆有诚愿。梁帝高谢万邦，授以大宝。霸先自惟匪薄，让德不嗣，至于再三，辞弗获许，佥以百姓须主，万机难旷，皇灵眷命，非可谦拒，畏天之威，用膺嘉祚，永言夙志，能无惭德，敬简元辰，升坛受禅，告类上帝，用答民心，永保于我有陈，惟明灵是飨。（《陈书·武帝纪》下，《南史》九。）



卷二


彘祸


开皇末，渭南有沙门三人，行头陀法于人场圃之上。夜见大豕来诣其所，小豕从者十余，谓沙门曰：“阿练，我欲得贤圣道，然犹负他一命。”言罢而去。贤圣道者，君上之所行也。皇太子勇当嗣业，行君上之道，而被囚废之象也。一命者，言为炀帝所杀。

开皇末，渭南有人寄宿他舍，夜中闻二豕对语。其一曰：“岁将尽，阿耶明日杀我供岁，何处避之？”一答曰：“可向水北姊家。”因相随而去。天将晓，主人觅豕不得，意是宿客而诘之。宿客言状，主人如其言而得豕。其后蜀王秀得罪，帝将杀之，乐平公主每匡救，得全。后数年而帝崩，岁尽之应。






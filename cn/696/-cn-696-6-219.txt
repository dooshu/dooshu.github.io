秋月篇


明月起天隅，轻云飞汉水。
初映朱门十二楼，俄通紫塞三千里。
海上琼蟾浴已过，天边玉蓂叶还多。
瑟瑟清风吹桂魄，沈沈碧落委金波。
金波桂魄知何处，兰叶莲房满香露。
乌鹊桥成湿不飞，鸳鸯瓦冻光难度。
绮阁才分半榻辉，玉阶渐吐中庭树。
此日长安重狭斜，青丝联骑晚相誇。
置酒先过魏其宅，徵歌还到富平家。
第宅连云藏宿燕，楼台如镜起惊鸦。
公子争骑五花马，美人偏坐六萌车。
只有班姬经岁别，九秋纨扇西风发。
长信阶前黄叶翻，层城宫里玄蝉歇。
屈戍霜浓门半开，辘轳水冷声频咽。
漫下晶帘薄似云，愁悬夜蛤光如月。
城南少妇玉为床，可怜夫婿在辽阳。
黄龙暮色沙无数，白雁秋来字几行。
将军昨夜闻平虏，都尉今朝又护羌。
玄菟城边方入梦，胭脂山下更回肠。
愿学浮云生羽翼，愿逐流星走南北。
吹笳万里尽边声，捣素三年迷雪色。
织成文锦思纵横，裁得流黄泪沾臆。
铠前香烬玉炉寒，窗外乌啼金剪湿。
玉炉金剪夜漫漫，白草黄榆接汉关。
红颜朔气经时落，青冢寒云竟不还。
筚篥凄清秋愈紧，琵琶哀怨夜双弹。
独忆汉宫人寂寞，那堪胡地斗阑干。
与君心期展欢燕，朝朝暮暮常相见。
定远弓弯太白高，徐（一作卢）家镜破纤阿转。
空熨衣香白玉堂，空填宝饰黄金钿。
纤手愁翻银甲长，青蛾敛坐冰绡卷。
银甲冰绡枕簟愁，低昂织女汉西流。
天上风光终不夜，人间离别惯经秋。
虚传灵药长生术，不见澄辉每夕留。
只有今宵满三五，清光应是共（一作到）凉州。





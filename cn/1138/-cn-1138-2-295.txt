箨冠道人诗

其一


道人，湖上之隐君子也，余在韬光精舍见之，云弃官归，即隐于此，须鬓始皤，状貌才如三十许人。所居屋榜曰「活埋」，水㶁㶁流几榻间，可掬而漱。道人不假辞谈，自然超默，会日暮，乃别去，但闻磬声苍然而已。后游不果，遥有此寄。
筼筜千亩闭孤岑，啸罢惟闻鸾凤吟。
落日看山九节杖，秋风吹壁一弦琴。
石羊戢戢初平叟，野鹤飞飞支道林。
试问先生何所悟，空山明月两无心。

其二

十丈丹梯未可跻，揽衣归去笑醯鸡。
似同梅福居吴市，岂学梁鸿入会稽。
流水依除如过客，白云绕磬失来蹊。
他年不负苏门约，布袜从君弱水西。


卷四十四 妇人部


贤妇

洗氏（出《国史》及《岭表录异》）【眉批】以下大才智妇。

洗氏，高凉人，世为南越首领，部落十余万。幼贤明，在父母家能抚循部众。高凉太守冯宝闻其志行，聘为妻。每与参决词讼，政令有序。侯景反，都督萧勃征兵入援，遣使召宝。宝欲往，氏疑其反，止之，后果反。宝卒，岭表大乱，氏怀集之，百越晏然。子仆尚幼，以氏功封信都侯。诏册氏为高凉郡太夫人，赍绣油络，驷马安车，鼓吹麾幢旌节，如刺史之仪。百越号夫人为圣母。王仲宣反，夫人帅师败之，亲披甲乘马，巡抚诸州，岭南悉定。封谯国夫人，开幕府，署长史官属，给印章，便宜行事。皇后赐以首饰及宴服一袭。时番州总管赵纳贪虐，黎僚多亡叛，夫人上封事论之，敕夫人招慰。夫人亲载诏书，自称使者，历十余州，宣述德意，所过皆降。文帝赐夫人临振县汤沐邑，卒谥诚敬。夫人身长七尺，多智谋，有三人之力，两乳长二尺余，或冒热远行，两乳搭在肩上。

侯四娘（出《独异志》）

至德元年，史思明未平，卫州有妇人侯四娘等三人，刺血谒于军前，愿入义营讨贼。

窦桂娘（出《樊川集》）

烈女，姓窦氏，小字桂娘。父良，建中初为汴州户曹椽。桂娘美颜色，读书甚有文。李希烈破汴州，使甲士至良门，取桂娘去。将出门，顾其父曰：“慎无戚戚，【夹批】便奇。必能灭贼，使大人取富贵于天子。”【眉批】□戎之冠，西子当下拜矣。桂娘既以才色在希烈侧，复能巧曲取信，凡希烈之密，虽妻子不知者，悉皆得闻。希烈归蔡州，桂娘尝谓希烈曰：“忠而勇，一军莫如陈仙奇。其妻窦氏，仙奇宠且信之，愿得相往来，以姊妹叙齿，因徐说之，以坚仙奇之心。”希烈然之。因以姊事仙奇妻，尝间谓曰：“贼凶残不道，迟晚必败，姊宜早图遗种之地。”仙奇妻然之。兴元元年四月，希烈暴死。其子不发丧，欲尽诛老将校，俾少者代之。计未决，有献含桃者，桂娘白希烈子，请分遗仙奇妻，且以示无事于外。【眉批】语俱入耳。因为蜡帛书曰：“前日已死，殡在后堂，欲诛大臣，须自为计。”用朱染帛，丸如含桃。仙奇发丸见之，言于薛育曰：“两日称疾，但怪乐曲杂发，昼夜不绝。此乃有谋未定，示暇于外，事不疑矣。”明日，仙奇、薛育各以所部兵噪于衙门，请见希烈。烈子迫，出拜，愿去伪号，一如李纳。仙奇曰：“尔悖逆，天子有命。”因斩希烈妻及子，函七首以献，陈尸于市。后两月，吴少诚杀仙奇，知桂娘谋，因亦杀之。【夹批】可惜！可惜！【眉批】一才妇不容，知吴氏之不祚矣。

邹仆妻（出《玉堂闲话》）

梁末，襄州都军务邹景温移职于徐，亦绾都军之务。有劲仆某，自恃拳勇，独与妻策驴而行。至芒砀泽间，大声曰：“闻此素多豪客，岂无一人与吾曹决胜负乎？”言粗毕，有五六盗自丛薄间跃出。一夫自后双手交抱，搏而仆之，抽短刃以断其喉，盖掩其不备也。唯妻在侧，殊无惶骇，但矫而大呼曰：“快哉！今日方雪吾之耻也。吾比良家之子，遭其俘掠，以致于此，孰谓无神明哉？”贼谓其诚而不杀，与行李并二驴驱以南迈。近五六十里，至亳之北界，达孤庄南而息焉。庄之门有器甲，盖近戍巡警之卒也。此妇遂径入村人之中堂，盗亦谓其谋食不疑。乃泣拜其总首，且告其夫遭屠之状。总首潜召其徒，一时执缚，唯一盗得逸。械送亳城，咸弃市。妇返襄阳，为尼终焉。

谢小娥（出李公佐撰传，参《续幽怪录》）

【眉批】《续幽怪录》事同，但云尼妙寂，姓叶，夫为任华，亦据李传，不知何以异也。

小娥，姓谢氏，豫章人，估客女也。生八岁，丧母。嫁历阳段居贞。小娥父畜巨产，隐名商贾间，常与段婿同舟货，往来江湖。时小娥年十四，始及笄。父与夫俱为盗所杀，尽掠金帛。童仆辈悉沉于江。小娥亦伤胸折足，漂流水中，为他船所获，经夕而活。因流转乞食，至上元县，依妙果寺尼净悟之室。初，父之死也，小娥梦父谓曰：“杀我者，车中猴，门东草。”又数日，复梦其夫谓曰：“杀我者，禾中走，一日夫。”【眉批】强魂能见梦而不题言，何也？殆凶人数不绝耶！小娥不自解悟，常书此语，广求智者辨之，历年不能得。至元和八年春，李公佐罢江西从事，扁舟东下，淹泊建业，登瓦官寺阁。僧齐物从，因告曰：“有孀妇名小娥者，每来寺中，示我十二字谜语，某不能辨。”李遂请齐公书于纸。乃凭槛书空，凝思默虑，忽然了悟。令寺童疾召小娥前至，询得其由。李曰：“若然者，吾审详矣。杀汝父是申兰，杀汝夫是申春。夫猴，申生也。车去两头而言猴，故申字耳。草而门，门而东，非兰字耶？禾中走者，穿田过，此亦申字也。一日加夫，盖春字耳。”小娥悲喜交集，书“申兰申春”四字于衣中，誓访二贼，以复其冤。因问李姓氏官族，泣拜而去，尔后小娥便为男子服，佣保于江湖间。岁余，至浔阳郡，见竹户上有纸榜召佣，乃应召诣门。问其主，则申兰也。兰引归，娥心愤貌顺，在兰左右，甚见亲爱。金帛出入之数，无不委娥。已二岁余，竟不知娥之女人也。【眉批】比木兰诸人，更难数倍。先是谢氏之衣服器具，悉掠在兰家，小娥每执旧物，未尝不暗泣移时。兰与春，宗昆弟也。春家住大江北独树浦，与兰往来密洽。兰与春同去经月，多获财帛而归。每留娥与兰妻同守家室，酒肉衣服，给娥甚丰。或一日，春携文鲤兼酒诣兰。是夕，群贼毕至，酣饮而散。春沉醉，卧于内室；兰亦露寝于庭。小娥潜锁春于内，抽佩刀先断兰首，呼号邻人并至，春擒于内，兰死于外，获赃收货，数至千万。【眉批】指置从容，大有兵机。初，兰、春有党数十，暗记其名，悉擒就戮。时元和十二年夏岁也。复父夫之仇毕，归本里，见亲属。里中豪族争求聘，娥誓心不嫁。遂剪发披褐，访道于牛头山，师事大士尼将律师，志坚行苦。其明年，始受具戒于泗州开元寺，竟以小娥为法号，不忘本也。是年夏，公佐归长安，途经泗滨，过善义寺，谒大德尼。诸尼列侍，中有一尼，眉目朗秀，凝视公佐，若有意而未言者。久之，公佐将去，尼遽呼曰：“官岂非洪州李判官二十三郎者乎？”李曰：“然。”“然则记小师乎？”李曰：“不记也。”娥曰：“昔瓦官寺阁求解车中猴者也。”李悟曰：“竟获贼否？”娥因泣，具诉始终艰苦，及报仇之状，且曰：“碎此微躯，莫酬明哲，梵宇无他，惟虔诚法象，以报效耳。”公佐大异之，遂为作传。

【总评】小娥一女子，而誓报父夫之仇，精诚所至，天泄其机，人效其智，岂偶然哉？方服佣之始，视兰已如兀上肉，所以需迟不发，必欲兼报兰、春，且歼其党耳。相机愤发，卒酬血恨，而复不惑铅华，竟枯心裨律以死，节孝智勇、无一不备，字曰女中丈夫，无愧乎！

李诞女（出《法苑珠林》）

东越闽中有庸岭，高数十里。其下北隰中，有大蛇，长七八丈，围一丈，士俗常惧。东治都尉及属城长吏多有死者。祭以牛羊，故不得福。或与人梦，或与巫祝，欲得啖童女年十二三者。都尉令长患之，共求人家生婢子兼有罪家女养之，至八月朝，祭送蛇穴口。蛇辄夜出吞啮之。累年如此，前后已用九女。一岁将祀之，募索未得，将乐县李诞有六女，无男，其小女名寄，应募欲行。父母不听。寄曰：“父母无相留，今惟生六女，无一男，虽有如无。女无缇萦济父母之功，既不能供养，徒费衣食，生无所益，不如早死。卖寄之身，可得少钱，以供父母，岂不善耶？”父母慈怜，不听去，终不可禁止。寄乃行，请好剑及咋蛇犬。至八月朝，便怀剑将犬诣庙中坐。先作数石米餐密以置穴口。蛇夜便出，头大如囷，目如二尺镜。闻餈香气，先啖食之。寄便放犬，犬就啮咋，寄从后斫，蛇因踊出至庭而死。寄入视穴，得其九女髑髅，悉举出，咤言曰：“汝曹怯弱，为蛇所食，甚可哀愍。”于是寄女缓步而归。越王闻之，聘寄为后，拜其父为将乐令。母及姊皆有赐赏。自是东治无复妖邪。

卢氏（出《松窗杂录》）【眉批】以下贤明妇。

狄仁杰之为相也，有卢氏堂姨居于午桥南别墅。姨止有一子，而未尝来都城亲戚家。仁杰每伏腊晦朔，修礼甚谨。常经雪后休假，仁杰因候卢姨安否。适表弟挟弓矢，携雉兔来归，进膳于母，顾揖仁杰，意甚轻简。仁杰因启于姨曰：“某今为相，表弟有何乐从，愿为悉力。”姨曰：“止有一子，不欲令事女主。”仁杰大惭而退。

【总评】浮休子评仁杰云：“粗览经史，薄闲文章。心神耿直，涅而不缁。胆气坚刚，明而能断。晚途钱癖，和峤之徒与？”观此则梁公非超然势利者，姨盖有以窥之矣。

董氏（出《朝野佥载》）

则天朝，太仆卿来俊臣之强盛，朝官侧目。上林令侯敏偏事之，其妻董氏谏曰：“俊臣，国贼也，势不久。一朝事坏，奸党先遭，君可敬而远之。”敏稍稍而退。俊臣怒，出为涪州武隆令。敏欲弃官归，董氏曰：“但去，莫求住。”【眉批】董妻高处，只是能安命。遂行。至州，投刺参州将，错题一张纸。州将展看尾后有字，大怒曰：“修名不了，何以为县令？”不放上。敏忧闷无已。董氏曰：“但住，莫求去。”停五十日，忠州贼破武隆，杀旧县令，略家口并尽，敏以不许上获全。后俊臣诛，逐其党流岭南，敏又获免。

崔敬女（出《朝野佥载》）

唐冀州长史吉懋，欲为男顼娶南宫县丞崔敬女，敬不许。因有故，胁以求亲，敬惧而许之。择日下函，并花车，卒至门首。敬妻郑氏初不知，抱女大哭，女坚卧不起。其小女白其母曰：“父有急难，杀身救解，设令为婢，尚不合辞，姓望之门，何足为耻！姊若不可，儿自当之。”【眉批】大见识！大豪杰！遂登车而去。顼后拜相。

李畬母（出《朝野佥载》）

监察御史李畬母，清素贞洁。畬请禄米送至宅，母遣量之，剩三石。问其故，令史曰：“御史例不概。”又问脚钱几，又曰：“御史例不还脚车钱。”母怒，令送所剩米及脚钱以责畬。畬乃追仓官科罪，诸御史皆有惭色。

肃宗朝公主（出《因话录》）

肃宗宴于宫中，女优弄假戏，有绿衣秉简为参军者。天宝末，蕃将阿布恩伏法，其妻配掖庭，善为优，因隶乐工，遂令为参军之戏。公主谏曰：“禁中妓女不少，何必须得此人？使阿布恩真逆人耶，其妻亦同刑人，不合近至尊之座；若果冤横，又岂忍使其妻与群优杂处，为笑谑之具哉？妾虽至愚，深以为不可。”【眉批】何减名臣奏疏。上亦悯恻，遂罢戏，而免阿布恩之妻。由是咸重公主。公主，即柳晟母也。

牛氏（出《玉泉子》）

邓敞以孤寒不中第。牛蔚兄弟，僧孺之子，有气力，且富于财，谓敞曰：“吾有女弟，未出门，子能婚乎？当为君展力，宁一第耶？”时敞己为李评事之婿矣。有女二人，皆善书，敞所行卷，多二女笔迹。敞顾己寒贱，必能致腾踔，私利其言，许之。既登第，就牛氏亲。不日，敞挈牛氏而归。将及家，敞绐牛氏曰：“吾久不到家，请先往，俟卿可乎？”牛氏许之。洎到家，不敢泄其事。明日，牛氏奴驱其辎橐直入，即出牛氏居常所玩好幙帐杂物，列于庭庑间。李氏惊曰：“此何为者？”奴曰：“夫人将到，令某陈之。”李氏曰：“吾即妻也，又何夫人焉？”即抚膺大哭顿地。牛氏至，知其卖己也，请见李氏曰：“吾父为宰相，兄弟皆在郎省，纵嫌不能富贵，岂无一嫁处耶？其不幸岂唯夫人乎？今愿一与夫人同之。夫人纵憾于邓郎，宁忍不为二女计耶？”【眉批】牛氏大贤德。时李氏将列于官，二女共牵挽其袖而止。

贺氏（出《玉堂闲话》）

兖州有民家妇，姓贺氏，里人谓之织女。父母以农为业，其丈夫则负担贩卖，往来于郡。贺初为妇，未浃旬，其夫出外。每出，数年方至，至则数日复出。其所获利，蓄别妇于他所，不以一钱济家。贺知之，每夫还，欣然奉事，未尝形于颜色。夫惭愧不自得，更非理殴骂之，妇亦不之酬对。其姑已老且病，冻馁切骨，为佣织以资之。所得佣直，尽归其姑，己则寒馁。姑又不慈，日有凌虐，妇益加恭敬，下气怡声，以悦其意，终无怨叹。夫尝挈所爱至家，贺以女弟呼之，略无愠色。贺为妇二十余年，其夫无半年在家，而勤力奉养，始终无怨。【眉批】千古一人，女中圣贤菩萨也。

周迪妻（出《妖乱志》）

有豫章民周迪，货利于广陵，其妻偕焉。遇师铎之乱，不能去，至是迪饥将绝。妻曰：“兵荒若是，必不相全。君亲老家远，不可与妾俱死。愿见鬻于屠氏，则君归装济矣。”迪勉从之，以所得之半赂守者求去。守者诘之，迪以实对。郡辈不信，遂与迪往其处验焉，至则见首已在肉案。聚观者莫不叹异，【眉批】惨极，令人不忍读。以金帛遗之。迪收其余骸，负之而归。

卢夫人（出《朝野佥载》）【眉批】以下贞妇。

卢夫人，房玄龄妻也。玄龄微时，病且死，嘱曰：“吾病革，君年少，不可寡居，善事后人。”卢泣入帷中，剔一目示玄龄，明无他。玄龄既愈，礼之终身。

【总评】按《妒妇记》：夫人至妒，房公不敢畜妾。太宗将赐美人，屡辞不受，乃令皇后召夫人谕之。夫人誓死不从。何贤于前而妒于后也？然观剔目之情，则房公与夫人业有成言可知矣。

卫敬瑜妻（出《南雍州记》）

贞女卫妇，本霸城王整之女，适卫敬瑜，十六而敬瑜亡。父母舅姑欲嫁之，誓而不肯。后频被逼，女乃截耳自誓，由是获免。于夫墓种柏数株，其墓前柏树连理，乃为诗曰：“墓前一株柏，同根复并枝。妾心能感木，颓城何足奇？”所住户上有燕巢，常双飞来去，后忽孤飞而至。女感燕之偏栖，乃以红缕系燕足以为志。后岁，此燕果来，犹带旧缕。女复为诗曰：“昔时无偶去，今来犹独归。故人恩爱重，不忍复双飞。”

吕荣（出《文枢镜要》）

许升妻吕氏，字荣。升少为博徒，不理操行。荣躬勤家业以奉姑，数劝升修学，每有不善，辄流涕进规。荣父积忿疾升，乃呼荣，欲改嫁之。荣叹曰：“命之所遭，义无离贰，终不可归。”升感激自励，乃寻师远学，遂以成名。寻被本州辟命，行至寿春，为盗所杀。刺史尹耀捕盗得之。荣迎丧于路，闻而诣州，请甘心仇人。耀听之，荣乃手断其头，以祭升灵。后郡遭寇贼，贼欲犯之，荣逾垣走。贼拔刀追及。荣曰：“义不以身受辱。”遂被杀。【眉批】一生薄命。是日疾风暴雨，雷电晦冥。贼惶惧，叩头谢罪，乃殡葬之。后刺史增其冢于嘉兴郭里，名曰“义妇坂”。

邓廉妻（出《朝野佥载》）

沧州弓高邓廉妻李氏女，嫁未周年而廉卒。李年十八，守志，设灵几，每日，三上食临哭。布衣蔬食六七年。忽夜梦一男子，容止甚都，欲求李氏为偶。李氏睡中不许。自后每夜梦见，以为精魅，书符咒禁，终莫能绝。李氏叹曰：“吾誓不移节，而为此所挠，盖吾容貌未衰故也。”截发垢面，麻衣不濯。其鬼又来谢曰：“夫人竹柏之操，不可夺也。”自是不复梦。郡守旌其门闾，至今尚有节妇里。

歌者妇（出《玉堂闲话》）

南中有大帅，世袭爵位。有歌妇色美，与其夫自北而至。帅闻而召之。每入，辄与其夫偕，更唱迭和，曲有余态。帅欲私之，妇拒不许。帅密遣人害其夫，而置妇于别室，多其珠翠，以悦其意。逾年，往诣之，妇亦欣然接待，情甚婉娈。及就榻，袖中忽出白刃，擒帅欲刺之。帅惊逸，妇逐之。适有二奴居前，阖其扉，由是获免。旋遣人执之，已自断其颈矣。

才妇

谢道韫（出《独异志》）

王凝之妻谢道韫，凝之与客谈义不胜，道韫遣婢白曰：“请与小郎解围。”乃施青绫步障自蔽，与客谈，客不能屈。

杨容华（出《朝野佥载》）

杨盈川侄女曰容华，幼善属文。尝为《新妆诗》，好事者多传之。诗曰：“宿鸟惊眠罢，房栊乘晓开。凤钗金作缕，鸾镜玉为台。妆似临池出，人疑月下来。自怜终不见，欲去复徘徊。”

上官昭容（出《景龙文馆记》）

唐上官昭容之方娠，母郑氏梦神人畀之大秤，以此可称量天下。生弥月，郑弄之曰：“秤量天下，是汝耶？”孩哑应之曰：“是。”襁中遇家祸，入掖庭，年十四，聪达敏识，才华无比。天后闻而试之，援笔立成，皆如宿构。自通天后，逮景龙前，恒掌宸翰，其军国谋猷，杀生大柄，多其所决。至若幽求英隽，郁兴词藻，国有好文之士，朝希不学之臣，二十年间，野无遗逸，此其力也。而晚年颇外通朋党，轻弄权势，朝廷畏之。玄宗平难，被诛。

上官昭容

张说女（出《传载》）

燕公张说，其女嫁卢氏，尝为舅求官，候父朝下而问焉。父不语，但指搘床龟示之。女归告其夫曰：“舅得詹事矣。”眉：聪明。

杜羔妻（出《玉泉子》）

杜羔妻刘氏，善为诗。羔累举不第，乃归。将至家，妻先寄诗曰：“良人的的有奇才，何事年年被放回？如今妾面羞君面，君到来时近夜来。”羔见诗，即时回去，竟登第。

张睽妻（出《抒情诗》）

会昌中，边将张睽防戍十有余年，其妻侯氏绣回文作龟形诗，诣阙进上。诗曰：“暌离已是十秋强，对镜那堪重理妆。闻雁几回修尺素，见霜先为制衣裳。开箱叠练先垂泪，拂杵调砧更断肠。绣作龟形献天子，愿教征客早还乡。”敕赐绢三百匹，以彰才美。

关图妹（出《南楚新闻》）

关图有一妹，甚聪慧，文学书札，罔不动人。图常语同僚曰：“某家有一进士，所恨不栉耳。”后寓居江陵，有鹾贾常某者，囊畜千金，三峡人也，亦家于江陵，深结托图。图亦以长者待之。数载，常公殂，有一子名修，貌颇儒雅，略晓文墨，图竟以其妹妻之。关氏乃与修读书，习二十余年，才学优博，越绝流辈。【眉批】妻成夫学，千不一见。咸通六年登科，座主司空李公蔚也。初，江东罗隐下第东归，有诗别修云：“六载辛勤九陌中，却寻岐路五湖东。名惭桂苑一枝绿，脍忆松江满棹红。浮世到头须适性，男儿何必尽成功。惟应鲍叔深知我，他日蒲帆百尺风。”又广陵秋夜读修所赋三篇，复吟寄修云：“入蜀还吴三首诗，藏于笥箧重于师。剑关夜读相如听，瓜步秋吟炀帝悲。物景也知输健笔，时情谁不许高枝。明年二月东风里，江岛闲人慰所思。”修名望若此，关氏亦有助焉。后修卒，关氏自为文祭之，时人竞相传诵。

慎氏（出《云溪友议》）

慎氏，北陵虔亭儒家之女也。三史严灌夫因游览，遂结姻好，同载归蕲春。经十余年，无嗣息，灌夫乃拾其过而出之，令归二浙。慎氏慨然登舟。亲戚临流相送，慎氏乃为诗以诀灌夫。灌夫览之凄感，遂为夫妇如初。诗曰：“当时心事已相关，雨散云飞一饷间。便是孤帆从此去，不堪重上望夫山。”

薛媛（出《云溪友议》）

濠梁人南楚材者，旅游陈颍。岁久，颍守慕其仪范，欲以子妻之。楚材家有妻，以受知于颍牧，辄已诺之。遂遣家仆归取琴书，似无返旧之心。或谓求道青城，访僧衡岳，不复留心于名宦也。其妻薛嫒善书画，妙属文，亦微知其意。乃对镜图其形，并诗四韵以寄之。楚材得妻真及诗，甚惭，遽有隽不疑之让，夫妇遂偕老焉。诗曰：“欲下丹青笔，先拈宝镜端。已经颜索莫，渐觉鬓凋残。泪眼描将易，愁肠写出难。恐君浑忘却，时展画图看。”【眉批】其貌可知。

孙氏（出《北梦琐言》）

乐昌孙氏，进士孟昌期之内子，善为诗。一旦并焚其集，以为才思非妇人之事，自是专以妇道内治。孙有代夫赠人《白蜡烛诗》曰：“景胜银香比兰，一条白玉逼人寒。他时紫禁春风夜，醉草天书仔细看。”又有《闻琴诗》曰：“玉指朱弦轧复清，湘妃愁怨最难听。初疑飒飒凉风动，又似萧萧暮雨零。近若流泉来碧嶂，远如玄鹤下青冥。夜深弹罢堪惆怅，雾湿丛兰月满庭。”

宫人红叶诗（出《本事诗》《北梦琐言》）

唐顾况在洛，与一二诗友闲游苑中，于流水上得大梧叶，上题诗曰：“一入深宫里，年年不见春。聊题一片叶，寄与有情人。”况明日于上游，亦题叶上，泛于波中。诗曰：“愁见莺啼柳絮飞，上阳宫女断肠时。君恩不禁东流水，叶上题诗寄与谁？”后十日余，有客来苑中寻春，又于叶上得一诗，故以示况。诗曰：“一叶题诗出禁城，谁人愁和独含情？自嗟不及波中叶，荡漾乘风取次行。”

进士李茵，襄阳人，尝游苑中，见红叶自御沟流出，上题诗云：“流水何太急，深宫尽日闲。殷勤谢红叶，好去到人间。”茵收贮书囊。后僖宗幸蜀，茵奔窜南山民家，见一宫娥，自云宫中侍书，名云芳子，有才思。茵与之款接，因见红叶，叹曰：“此妾所题也。”同行诣蜀，具述宫中之事。及锦州，逢内官田大人，识之曰：“书家何得在此？”逼令上马，与之前去。李甚怏怅。其夕宿逆旅，云芳复至曰：“妾已重赂中官，求得从君矣。”乃与俱归襄阳。数年，李茵疾瘠，有道士言其面有邪气。云芳子自陈：“往年绵州相遇，实已自经而死，感君之意，故相从耳。人鬼殊途，何敢贻患于君。”置酒赋诗，告辞而去。

【总评】《云溪友议》：中书舍人卢渥应举，偶临御沟，见一红叶，叶上有绝句，拾置巾箱中。及宣宗既省宫人，渥得一人，睹叶吁怨。叩之，乃其诗也。又小说为于佑事，诗俱与云芳同。

开元制衣女（出《本事诗》）

开元中，颁边军纩衣，制于宫中。有兵士于短袍中得诗曰：“沙场征戍客，寒苦若为眠。战袍经手作，知落阿谁边。蓄意多添线，含情更着绵。今生已过也，结取后身缘。”兵士以诗白于帅。帅进之。玄宗命以诗遍示六宫曰：“有作者勿隐，吾不罪汝。”有一宫人自言“万死”，玄宗深悯之，遂以嫁得诗人。仍谓之曰：“我与汝结今身缘。”边人皆感泣。【眉批】圣主。

美妇

夷光（出《拾遗记》）

越谋灭吴，求天下奇宝美人异味，以进于吴。得阴峰之瑶，古皇之骥，湘沅之鳝。又有美女，一名夷光，二名修明，以贡于吴。吴处于椒花之房，贯细珠以为帘幌，朝下以蔽景，夕卷以待月。夫差惑之，怠于国政。及越兵入国，乃抱二人以逃吴苑。越军既入，见二人在竹树下，皆言神女，望而不侵。

丽娟（出《拾遗录》）

汉武帝所幸宫人，名曰丽娟。年始十四，玉肤柔软，吹气如兰。身轻弱，不欲衣缨拂，恐体痕也。于芝生殿唱回风之曲，庭树为之翻落。尝以衣带系娟，闭于重幕中，恐随风起。

赵飞燕（出《西京杂记》）

赵后飞燕体轻腰弱，善行步进退。女弟昭仪，不能及也。二人并色如红玉。

薛灵芸（出《拾遗记》）

薛灵芸，常山人也。父名邺，为酂乡亭长。灵芸从母陈居亭傍舍。生穷贱，至夜，每聚邻妇以绩，麻藁自照。年十五，容貌绝世。闾中少年多以夜时来窥，终不得见。魏咸熙元年，谷习出守常山郡，闻亭长有美女，而家甚贫。时文帝选良家子女入宫，习以千金聘而献之。灵芸闻别父母，歔欷累日，泪下沾衣。至升车就路之时，以玉唾壶盛泪，壶中即如红色。既发常山，及至京师，壶中泪凝如血。帝遣车十乘，以迎灵芸。车皆镂金为轮，丹画其毂。轭前有杂宝为龙凤，衔百子铃，锵和鸣响于林野。驾青色骈蹄之牛，日行三百里。此牛尸涂国所献，足如马蹄也。道侧烧石叶之香，此石重叠，状如云母，其气辟恶厉之疾，腹题国所献也。灵芸未至京师数十里，膏烛之光，相续不灭。车徒噎路，尘起蔽于星月，时人谓为尘霄。又筑土为台，基高三十丈，列烛于台下，名曰“烛台”，远望如列星之坠地。又于大道之傍，一里致一铜表，高五尺，以志里数。故行者歌曰：“青槐夹道多尘埃，龙楼凤阙望崔嵬。清风细雨杂香来，土上出金火照台。”铜柱为土上出金，而烛台下照，则火在土下之义。汉火德王，魏土德王，火伏而土兴，是妖辞也。灵芸未至京师十里，帝乘雕玉之辇，以望车徒之盛，叹曰：“昔者言朝为行云，暮为行雨。今非云非雨，非朝非暮。”因改灵芸之名为夜来。入宫承宠爱。外国献火珠龙鸾之钗，帝曰：“明珠翡翠尚不胜，况乎龙凤之重。”乃止而不进。夜来妙于女功，虽处于深帷重幄之内，不用灯烛，裁制立成。非夜来所缝制，帝不服也。宫中号曰“针神”。

孙亮姬（出《拾遗记》）

孙亮作绿琉璃屏风，甚薄而莹沏，每于月下清夜舒之。所宠四姬，皆绝色，一名朝姝，二名丽居，三名洛珍，四名洁华。使四人坐屏风内，而外望之如无隔，唯香气不通于外。为四人合四气香，此香殊方异国所献，凡经岁践蹑宴息之处，香气沾衣，历年弥盛，百浣不歇，因名百濯香。或以人名香，故有朝姝、丽居、洛珍、洁华香。亮每游，此四人皆同与席。使来侍，皆以香名前后为次，不得相乱。所居室，为思香媚寝。

蜀甘后（出《拾遗记》）

蜀先主甘后，沛人，生于贱微。里中相者云：“此女后贵，位极官掖。”及后生而体貌特异，年至十八，玉质柔肌，态媚容冶。先主致后于白绡帐中，于户外望者，如月下聚雪。河南献玉人，高三尺，乃取玉人致后侧。后与玉人洁白齐润，观者殆相乱惑。嬖宠者非唯嫉甘后，亦妒玉人。

浙东舞女（出《杜阳杂编》）

宝历二年，浙东贡舞女二人，一曰飞燕，一曰轻凤。修眉黟首，兰气融冶。冬不纩衣，夏无汗体。所食多荔枝、榧实、金屑、龙脑之类。带轻金之冠。罗衣，无缝而成，其文织巧，人未能识。轻金冠以金丝结之，为鸾鹤之状，仍饰以五彩细珠，玲珑相续，可高一尺，秤之无三二钱。【眉批】一尺之冠，虽轻不雅。上更琢玉芙蓉以为顶。歌声一发，如鸾凤之音，百鸟莫不翔集其上。舞态艳逸，非人间所有。每歌罢，上令内人藏之金屋宝帐，恐风日也。由是宫中语曰：“宝帐香重重，一双红芙蓉。”

杜牧（出《唐阙史》）

御史杜牧分务洛阳时，李司徒愿罢镇闲居，声妓豪华，为时第一。洛中名士，咸谒见之。李乃大开宴席，朝客高流，无不臻赴，以牧持宪，不敢邀致。牧遣座客达意，愿预斯会。李不得已驰书，方对酒独斟，亦已酣畅，闻命遽来。时会中已饮酒，女妓百余人，皆绝艺殊色。牧独坐南行，瞪目注视。引满三卮，问李云：“闻有紫云者孰是？”李指示之。牧复凝睇良久，曰：“名不虚得，宜以见惠。”【眉批】甚直捷。李俯而笑，诸妓皆亦回首破颜。牧又自饮三爵，朗吟而起曰：“华堂今日绮筵开，谁唤分司御史来？忽发狂言惊满座，两行红粉一时回。”意气闲逸，旁若无人。牧又自以年渐迟暮，常追赋感旧诗曰：“落魄江湖载酒行，楚腰纤细掌中情。三年一觉扬州梦，赢得青楼薄幸名。”又曰：“船一棹百分空，十载青春不负公。今日鬓丝禅榻伴，茶烟轻飏落花风。”太和末，牧复自侍御史出佐江西宣州幕，虽所至辄游，而终无属意。及闻湖州名郡，风物妍好，且多奇色，因甘心游之。湖州刺史某乙，牧素所厚者，颇喻其意。及牧至，每为之曲宴周游，凡优姬倡女，力所能致者，悉为出之。牧注目凝视曰：“美矣，未尽善也。”【眉批】真正相知友。乙复候其意，牧曰：“愿得张水嬉，使州人毕观，候四面云合，某当闲行寓目，冀于此际，或有阅焉。”乙如其言。至日，两岸观者如堵，迨暮，竟无所得。将罢，舟舣岸，于丛人中，有里姥引鸦头女，年十余岁。牧熟视曰：“此真国色，向诚虚设耳。”因使语其母，将接致舟中。姥女皆惧，牧曰：“且不即纳，当为后期。”姥曰：“他年失信，复当何如？”牧曰：“吾不十年，必守此郡；十年不来，乃从尔所适可也。”母许诺，因以重币结之，为盟而别。故牧归朝，颇以湖州为念。然以官秩尚卑，殊未敢发。寻拜黄州、池州，又移睦州，皆非意也。牧素与周墀善，会墀为相，乃并以三笺干墀，乞守湖州。大中三年，始授湖州刺史。比至郡，则已十四年矣，所约者已从人三载而生三子。牧既即政，函使召之。其母惧其见夺，携幼以同往。牧诘其母曰：“曩既许我矣，何为反之？”母曰：“向约十年，十年不来而后嫁，嫁已三年矣。”牧因取其载词视之，俯首移晷曰：“其词也直，强之不祥。”乃厚为礼而遣之。因赋诗以自伤曰：“自是寻春去较迟，不须惆怅怨芳时。狂风落尽深红色，绿叶成阴子满枝。”

奇妇

温庭筠姊（出《玉泉子》）

温庭筠有词赋盛名。初将从乡里举，客游江淮间，扬子留后姚勖厚遗之。庭筠少年，所得钱帛，多为狭邪费。勖大怒，笞且逐之。以故庭筠卒不中第。【眉批】惜钱帛而不用才，勖真奴才也！其姊赵颛之妻也，每以庭筠下第，辄切齿于勖。一日，厅有客，温氏偶问客姓氏，左右以勖对。温氏遂出厅事，前执勖袖大哭。勖殊惊异，且持袖牢固，不可脱，不知所为。移时，温氏方曰：“我弟年少宴游，人之常情，奈何笞之？迄今无成，由汝致之！”复大哭。【眉批】姝真奇人，男子汉不如。久之方得解。勖归愤讶，竟因此得疾而卒。【夹批】死晚矣。

村庄妇人（出《玉堂闲话》）

蜀师戍固镇，有巨帅曰费铁嘴者，本于绿林，多使人行劫而纳其货。一日，劫村庄，才合夜，群盗至村，四面坏壁而入。民家灯火尚荧煌，丈夫悉遁去，唯一妇人以杓挥釜汤泼之。一二十辈无措手。为害者皆狼狈奔散。妇人但秉杓据釜，【夹批】神闲气定，目无群盗。略无所损。【眉批】奇哉此妇，不唯胆气，抑异人也？旬月后，费部内犹有面如疮癞者，费终身耻之。

不贤妇

段氏（出《酉阳杂俎》）【眉批】以下妒妇。

临济有妒妇津。传言晋太始中，刘伯玉妻段氏，字明光，性妒忌。伯玉尝于妻前诵《洛神赋》，语其妻曰：“取妇得如此，吾无憾焉！”明光曰：“君何得以水神美而欲轻我。吾死，何患不为水神？”其夜，乃自沉而死。【眉批】如此妇，那得不畏？死后七日，梦见与伯玉曰：“君本愿神，吾今得为神矣。”伯玉遂终身不复渡水。有妇人渡此津者，皆坏衣枉妆，然后敢济。不尔，风波暴发。丑妇虽盛妆饰而渡，其神亦不妒也。妇人渡河无风浪者，以为丑，不能致水神，丑妇讳之，莫不皆自毁形容，以塞嗤笑也。故齐人语曰：“欲求好妇，立在津口。妇人水傍，好丑自彰。”

任环妻（出《朝野佥载》）

唐初，兵部尚书任环，敕赐宫女二，女皆国色。妻妒，烂二女头发秃尽。太宗闻之，令上宫赍金胡瓶酒赐之，云：“饮之立死。环三品，合置姬媵。尔后不妒，不须饮之；若妒，即饮。”柳氏拜敕讫，曰：“妾与环结发夫妻，俱出微贱，更相辅翼，遂致荣官。环今多内嬖，诚不如死。”遂饮尽，然非耽也。既睡醒，帝谓环曰：“其性如此，朕亦当畏之。”因诏二女，令别宅安置。

李福女奴（出《玉泉子》）

李福妻裴氏，性妒。姬侍甚多，福未尝敢属意。镇滑台日，有以女奴献者，福意欲私之而未果。一日，乘间言于妻曰：“某官已至节度使矣，所指使者，不过老仆，夫人待某，无乃薄乎？”裴曰：“然。不知公意所属何人？”福即指所献之女奴，裴许诺。尔后不过执衣侍膳，未尝一得缱绻。福又嘱妻之左右曰：“设夫人沐发，必遽来报我。”既而果有以夫人沐发来告，福即伪言腹痛，召其女奴。其女奴既往，左右以裴方在沐，难可遽已，即告以福所疾。裴以为信然，遽出发盆中，跣问福所苦。福业以疾为言，即若不可忍状。裴极忧之，由是以药投儿溺中进之。明日，监军使及从事悉来候问，福即具以事告之，因笑曰：“一事无成，固其分。所苦者，虚咽一瓯溺耳。”闻者无不大笑。

吴宗文（出《王氏见闻》）

王蜀吴宗文，以功勋继领名郡，少年富贵，姬仆乐妓十余辈，皆精选也。其妻妒，每怏怏不惬其志。忽一日，鼓动趋朝，已行数坊，忽报云：“放朝。”遂密戒从者，潜入，遍幸之，至十数辈，遂据腹而卒。

蜀功臣（出《王氏见闻》）

蜀有功臣，忘其名，其妻妒忌，家畜妓乐甚多，居常即隔绝之。或宴饮，即使隔帘幕奏乐，某未尝见也。其妻左右，常令老丑者侍之。某尝独处，更无侍者，而居第器服盛甚。后妻病甚，语其夫曰：“我死，若近婢妾，立当取之！”及属纩，某乃召诸姬，日夜酣饮为乐。有掌衣婢，尤属意，即幸之。方寝息，忽有声如霹雳，帷帐皆裂，某因惊成疾而死。【眉批】妒精。

秦骑将（出《玉堂闲话》）【眉批】以下悍妇。

秦骑将石某者，甚有战功，苦妻悍妒，伺其独处，乃夜遣人刺之。【夹批】下策。妻手接其刃，号救叫喊。婢妾共击贼，遂折镡而去，竟不能害。妇十指皆伤。后数年，秦亡，入蜀。蜀遣石将兵，屯于褒梁。复于军中募侠士，就家刺之。褒蜀相去数千里，侠士于是挟刃，怀家书，至其门曰，“褒中信至，令面见夫人。”夫人喜出见，侠拜而授其书，捧接之际，挥刃斫之。妻有一女跃出，举手接刃，相持久之，竟不能害。【眉批】冤家。外人闻而救之，女十指并伤。后十年，蜀亡归秦，竟与其夫偕老，死于牖下。

杨弘武妻（出《国史异纂》）

杨弘武为司戎少常伯，高宗谓之曰：“某人何因，辄授此职？”对曰：“臣妻韦氏性刚悍，昨以此见属，臣若不从，恐有后患。”帝嘉其不隐，笑而遣之。【眉批】非法也，此高宗絜矩处。

杨志坚（出《云溪友议》）【眉批】薄恶妇。

颜真卿为抚州刺史，邑人有杨志坚者，嗜学而居贫，乡人未之知也。其妻以资给不充，索书求离。志坚以诗送之曰：“当年立志早从师，今日翻成鬓有丝。落拓自知求事晚，蹉跎甘道出身迟。金钗任意撩新发，鸾镜从他别画眉。此去便同行路客，相逢即是下山时。”其妻持诗诣州，请公牒以求别适。真卿判其牒曰：“杨志坚早亲儒教，颇负诗名，心虽慕于高科，身未沾于寸禄。愚妻睹其未遇，曾不少留。靡追冀缺之妻，赞成好事；专学买臣之妇，厌弃良人。污辱乡闾，伤败风教，若无惩诫，孰遏浮嚣？妻可笞二十，【夹批】畅快！任自改嫁。杨志坚秀才，饷粟帛，仍署随军。【夹批】更快！”【眉批】真卿大有手力。四远闻之，无不悦服。自是江表妇人，无敢弃其夫者。

妓

杨娼（房千里撰传）【眉批】义妓。

杨娼者，长安里中殊色也，态度甚都，复以冶容自喜。王公贵人享客，竞致席上。虽不饮者，必为之引满尽欢。长安诸儿，一造其室，殆至亡生破产而不悔，由是娼名冠诸籍中。岭南帅甲，贵游子也。妻本戚里女，遇帅甚悍。先约：设有异志者，当取死白刃下。【夹批】信不近义。帅幼贵，喜淫，内苦其妻，莫之措意。乃阴出重赂，削去娼籍，而挈之南海，馆于他舍，公余而同，夕隐而归。娼有慧性，事帅尤谨。复厚帅之左右，咸得其欢，故帅益嬖之。会间岁，帅得病，且不起，思一见娼，而惮其妻。帅素与监军使厚，密遣导意，使为方略。监军乃绐其妻曰：“将军病甚，思得善奉侍煎调者视之，瘳当速矣。某有善婢，久给事贵室，动得人意。请夫人听以婢安将军四体如何？”【眉批】此监军亦可人。妻曰：“中贵人，信人也。果然，吾无苦耳。可促召婢来。”监军即命娼冒为婢以见帅。计未行而事泄。帅之妻乃拥健婢数十，列白梃，炽膏镬于廷而伺之矣。须其至，当投之沸鬲。帅闻而大恐，促命止娼之至，且曰：“幸吾未死，必使脱其虎喙。不然，无及。”乃大遗其奇宝，命家僮榜轻舫，卫娼北归。自是，帅愤益深，不逾旬而物故。娼之行，适及洪矣。问至，娼乃尽返帅之赂，设位而哭，曰：“将军由妾而死。将军且死，妾安用生为？妾岂孤将军者耶？”即撤奠而死之。【眉批】豫让薄于范中行而忠于智，裴矩佞于隋而忠于唐，有所感也。娼乎可少乎哉！

李秀兰（出《玉堂闲话》，又《中兴间气集》）【眉批】以下才妓。

李秀兰以女子有才名。初五六岁时，其父抱于庭，作诗咏蔷薇，末句云：“经时未架却，心绪乱纵横。”父恚曰：“此女将来富有文章，然必为失行妇矣。”竟如其言。

又秀兰尝与诸贤会乌程县开元寺，知河间刘长卿有阴疾，【眉批】阴疾谓疝气。谓之曰：“山气日夕佳。”长卿对曰：“众鸟欣有托。”举坐大笑，论者两美之。秀兰有诗曰：“远水浮仙棹，寒星伴使车。”盖五言之佳境也。尝赋得《三峡流泉歌》曰：“妾家本住巫山云，巫山流水常日闻。玉琴弹出转寥夐，直似当时梦中听。三峡迢迢几千里，一时流入深闺里。巨石奔湍指下生，飞波走浪弦中起。初疑喷涌含雷风，又似呜咽流不通。回湍濑曲势将尽，时复滴沥平沙中。忆昔阮公为此曲，能使仲容听不足。一弹既罢又一弹，愿与流泉镇相续。”

武昌妓（出《抒情诗》）

韦蟾廉问鄂州，及罢任，宾僚盛陈祖席，蟾遂书《文选》句云：“悲莫悲兮生别离，登山临水送将归。”以笺毫授宾从，请续其句。座中怅望，皆思不属。逡巡，女妓泫然起曰：“某不才，不敢染翰，欲口占两句。”韦大惊异，令随口写之云：“武昌无限新栽柳，不见杨花扑面飞。”坐客无不嘉叹。韦令唱作《杨柳枝词》，极欢而散。遂纳之，翌日共载而发。

徐月英（出《北梦琐言》）

江淮间，有徐月英者，名娼也。其《送人诗》云：“惆怅人间万事违，两人同去一人归。生憎平望亭中水，忍照鸳鸯相背飞。”又云：“枕前泪与阶前雨，隔个窗儿滴到明。”亦有诗集。金陵徐氏诸公子宠一营妓，卒乃焚之。月英送葬，谓徐公曰：“此娘平生风流，没亦带焰。”

刘禹锡（出《云溪友议》，又《本事诗》）【眉批】名妓。

刘禹锡赴任姑苏，道过扬州，州帅杜鸿渐饮之酒，大醉而归驿。稍醒，见二女子在旁，惊非己有也，乃曰：“郎中席上与司空诗，特令二乐妓侍寝。”且醉中之作，都不记忆。明旦，修启致谢，杜亦优容之。诗曰：“高髻云鬟宫样妆，春风一曲杜韦娘。司空见惯寻常事，断尽苏州刺史肠。”【眉批】刘以郎吏，轻忤州牧，轻薄甚矣。杜能优容，乃真相度。

李丞相逢吉，性强愎，恣行威福。既为居守，刘禹锡有妓甚丽，为众所知，李规夺之，约曰：“某日皇城中堂前致宴，一应朝贤宠嬖，并请早赴境会。”稍可观瞩者，如期云集。【眉批】唐时有此事，法之不臧莫甚焉！敕阍吏，先放刘家妓从门入。倾都惊异，无敢言者。刘计无所出，惶惑吞声。又翌日，与相善数人谒之。但相见如常，从容久之，并不言境会之所以然者，坐中默然，相目而已。既罢，一揖而退。刘叹咤而归，无可奈何，遂愤懑而作四章，以拟《四愁》云：“玉钗重合两无缘，鱼在深潭鹤在天。得意紫鸾休舞镜，寄言青鸟罢衔笺。金盆已覆难收水，玉轸长拋不续弦。若向蘼芜山下过，遥将红泪洒穷泉。”“鸾飞远树栖何处，凤得新巢已去心。红壁尚留香漠漠，碧云初散信沉沉。情知点污投泥玉，犹自经营买笑金。从此山头似人石，丈夫形状泪痕深。”“人曾何处更寻看，虽是生离死一般。买笑树边花已老，画眉窗下月犹残。云藏巫峡音容断，路隔星桥过往难。莫怪诗成无泪滴，尽倾东海也须干。”“三山不见海沉沉，岂有仙踪更可寻。青鸟去时云路断，姮娥归处月宫深。纱窗遥想春相忆，书幌谁怜夜独吟。料得夜来天上镜，只因偏照两人心。”

欧阳詹【眉批】以下情妓。

欧阳詹，字行周，泉州晋江人。弱冠能属文。贞元年，登进士第。毕关试，薄游太原。于乐籍中因有所悦，情甚相得。及归，乃与之盟曰：“至都，当相迎耳。”洒泣而别，仍赠之诗曰：“驱马渐觉远，回头长路尘。高城已不见，况复城中人。去意既未甘，居情谅多辛。五原东北晋，千里西南秦。一屦不出门，一车无停轮。流萍与系瓠，早晚期相亲。”寻除国子四门助教，住京。籍中者思之不已，经年得疾且甚，乃危妆引髻，刃而匣之，顾谓女弟曰：“自从别后减容光，半是思郎半恨郎。欲识旧时云髻样，为奴开取缕金箱。”绝笔而逝。【眉批】计死后必复相从。及詹使至，女弟如言。径持归京，具白其事。詹启函阅之，为之恸怨，涉旬而生亦殁。

薛宜僚（出《抒情诗》）

薛宜僚，会昌中为左庶子，充新罗册赠使。由青州泛海，船频阻恶风雨。至登舟，却漂回，泊青州，邮传一年，节使乌汉真尤加待遇。籍中饮妓段东美者，薛颇属情，连帅置于驿中。是春，薛发日，祖筵，呜咽流涕，东美亦然。乃于席上留诗曰：“阿母桃花方似锦，王孙草色正如烟。不须更向沧溟望，惆怅欢情恰一年。”薛到外国，未行册礼，旌节晓夕有声。旋染疾，谓判官苗甲曰：“东美何故频见梦中乎？”数日而卒。苗摄大使行礼。薛旋梓，回及青州，东美乃请告至驿，素服执奠，哀号抚柩，一恸而卒。

韦保衢（出《玉泉子》）【眉批】争妓之祸。

韦保衢初登第，独孤云除东川，辟在幕下。乐籍间有佐饮者，副使李甲属意，私期将纳焉。保衢既至，不知之，祈于独孤，且请降其籍。李至，意殊不平，每在宴席，辄以语侵保衢。保衢不能容，即携其妓人以去。李益怒之，屡言于云。云不得已，命飞牒追回。无何，堂牒追保衢赴辇下，乃尚同昌公主也。李固惧之矣。不日，保衢复入翰林，李闻之，登时而卒。

罗虬（出《摭言》）【眉批】可怜妓。

罗虬词藻富赡，与宗人隐、邺齐名。咸通、乾符中，时号三罗。广明庚子乱后，去从鄜州李孝恭。籍中有红儿者，善为音声，常为副戎属意。会副戎聘邻道，虬请红儿歌，而赠之缯彩。孝恭以副车所盻，不令受之。【夹批】是。虬怒，拂衣而起。诘旦，手刃红儿。既而思之，乃作绝句百编，号《比红儿诗》，大行于时。








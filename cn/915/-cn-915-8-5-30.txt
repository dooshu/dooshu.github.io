◇罪王敬则诏（永泰元年五月）

谢启事腾徐岳列如右。王敬则禀质凶猾，本谢人纲。直以宋季多艰，颇有膂力之用，驱奖所至，遂升荣显。皇运肇基，预闻末议，功非匡国，赏实震主。爵冠报，身登衮，固已《风雅》作刺，缙绅侧目。而溪谷易盈，鸱枭难改，猜心内骇，丑辞外布。永明之朝，履霜有渐，隆昌之世，坚冰将著，从容附会，朕有力焉。及景历惟新，推诚尽礼，中使相望，轩冕成阴。乃嫌迹愈兴，祸图兹构，收合亡命，结党聚群，外候边警，内伺国隙。元迁兄弟，中萃渊薮，奸契潜通，将谋窃发。即姻家，岳又邑子，取据匪他，昭然以信。方、邵之美未闻，韩、彭之衅己积。此而可容，孰寄刑典！便可即遣收掩，肃明国宪。大辟所加，其父子而已。凡诸诖误，一从荡涤。（《南齐书·王敬则传》。案：是年七月遗诏，编入沈约集中。）


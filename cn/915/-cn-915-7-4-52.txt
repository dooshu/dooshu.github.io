◇厉兵赦罪诏（五年二月癸巳）

昔人称人道何先，於兵为首，虽淹纪勿用，忘之必危。朕以听览馀闲，因时讲事，坐作有仪，进退无爽。军幢以下，普量班锡。顷化弗能孚，而民未知禁，逭役违调，起触刑网。凡诸逃亡，在今昧爽以前，悉皆原赦。已滞囹圄者，释还本役。其逋负在大明三年以前，一赐原停。自此以还，鳏贫疾老，详所申减。伐蛮之家，蠲租税之半。近藉改新制，在所承用，殊谬实多，可普更符下，听以今为始。若先已犯制，亦同荡然。（《宋书·孝武纪》。）


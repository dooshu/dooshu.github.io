13　東霤即四阿四注　東榮即夏屋


燕禮疏「四向流水曰東霤」，考工記之「四阿」，上林賦之「四注」也。兩下屋曰東榮，檀弓之夏屋也。【原注】士冠禮注：「周制自卿大夫以下，其室爲夏屋。」

【元圻案】燕禮：「設洗篚于阼東南，當東霤。」疏曰：「云『當東霤者，人君爲殿屋也』，漢時殿屋四向流水，故舉漢以況周。言東霤明亦有西霤。對士大夫言，東榮，兩下屋也。」〇宋李氏如圭儀禮集釋曰：「霤，屋檐滴水處也。殿屋四向流水，所謂四阿，故有東霤。大夫以下無東霤，洗當東榮耳。」〇考工記：「殷人重屋，堂脩七尋，堂崇三尺，四阿重屋〔一〕。」〇司馬相如上林賦：「高廊四注，重坐曲閣。」

〔一〕「屋」，原作「周」，據四庫本周禮注疏卷四一冬官匠人改。






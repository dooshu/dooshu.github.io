○钓盈舟鱼赋（以“心无所望，故能取之”为韵）

詹何以迹系鱼舟，心游水府，乐垂钓以放志，存大川而为主。是故傍遥汀，依极浦，下纤钩而任运，念红鳞而必取。原夫纶抽独茧，钩屈芒针，缀香饵半粒，袅荆┠数寻。泛万顷之阔，投百丈之深，不争之以手，而争之以心。

盖以钓於鱼也无情，鱼於钓也奚惧？斯不中而有中，信难遇而终遇。自得钩深之旨，谁明引重之故。观其跃涛戏濑，掉尾扬鳍。视吾钓而非钓，触吾丝而非丝，果审之以无物，遂吞之而不疑。所以入其口，挂其颐，据洪津而曾不暂惊，静宜克也。恐巨力而难乎连制，动必随之，欲举未举，相去几所。牵之默计於轻重，纵之潜知其出处，且以弱制强者道之宏，以刚斗柔者死之徵。不然，则焉得纶甚微而不断，鱼至大而不胜。势穷则龟龙莫之卫护，气作乃波澜为之沸腾。我体正而方逸，尔力尽而何能？此达守柔，彼休用壮，沈钩才出於水面，毙质已充於舟上。图大且异於任公，识时固同於吕望。

设使专情待物，切有於无，则手也纵操於钓饵，鱼也终乐於江湖。吾常不操不挠，不驰不趋，垂竿於仁义之域，鼓楫於道德之衢。然後怜玉兔，惜金乌，当尽钓於人间之盛事，岂独盈舟而已乎！

周夔


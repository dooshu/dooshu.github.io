○兴制举制

制策悬科，前朝盛事，莫不访贤良於侧陋，求谠正於箴规，殿庭之闲，帝王亲试。其或大裨於国政，有益於时机，则必待以优恩，縻之好爵，拔奇取异，无尚於兹。得人者昌，於是乎在，爰从近代，久废此科，怀才抱器者郁而不伸，隐耀韬光者晦而莫出。遂使翘翘之楚，多致於弃捐；皎皎之驹，莫就於縻絷。遗才滞用，阙孰甚焉。天下诸色人中，有贤良方正，能直言极谏，经学优深，可为师法，详闲吏理，达於教化者，不限前资见任职官，黄衣草泽，并许应诏。其逐处州府，依每岁贡举人试例，差官别考试解送尚书吏部，仍量试策论三道，共三千言以上。当日内取文理俱优、人物爽秀者，方得解送，取来年十月集上都，其登朝官亦许上表自举。


●大明會典卷之一百三十六

巡捕

國初捕盜、在外無專官。惟在京設五城兵馬指揮司、以巡邏京城內外地方為職。其後在京添用錦衣衛官校。成化末、加撥營軍。弘治以來、在外添設捕盜通判、州判、主簿等官、而諸法禁亦漸詳密。今備列於後在京

巡捕官

提督官一員

中軍官一員

左右參將二員

地方把總一十二員

城內東邊二員

西邊二員

城外東北二員

西北二員

東南二員

西南二員

尖哨把總官六員

左右掖二員

左右哨二員

前後哨二員

額定官軍一萬一十八員名。馬五千六百四十一匹、今見在三千四百六十匹

凡京城巡捕。正統八年題准、南城兵馬委官、督同火甲、於南海子外巡捕

○成化四年、以京城內外多盜、令錦衣衛指揮一員、同巡城御史專一提督五城兵馬、並巡捕官校挨拏

○二十一年奏准、團營摘撥精壯馬隊官軍二百員名、隨同官校、併力拏賊

○弘治元年、令三千營選委指揮千百戶四員、各管領精壯馬軍三十名、於京城外高密店、義井兒、良鄉、清河、四處地方駐劄、隄備盜賊。一年更替

○又令錦衣衛委官十五員、並旗手等十五衛委官各一員、選帶旗軍各二十名、分定地方、相兼緝捕巡警

○二年、添撥鄭村壩巡補有馬官軍三十名

○又題准、巡捕官軍、各給團牌、以便夜巡

○三年、令上直衛分共十五衛、各撥官軍二十一員名、分派五城空閒寺觀十五處、駐劄捕盜

○七年奏准、於團營摘撥官軍三十名、委官一員、管領、於弘仁橋巡捕

○十五年、奏設巡捕把總都指揮一員、提督高密店等七處地方。每處仍委千百戶各一員、以半年更替

○十八年奏准、團營提督官、於十二營內、每季輪撥馬軍一百二十名、選委千百戶各一員管領、於長安東西二門、天師菴草廠、大慈恩寺等處巡邏。聽兵部主事、並巡城御史點閘

○正德三年、添設巡捕把總指揮一員、與原設把總、分管京城外地方。一員管東北、一員管西南。一年更替

○七年、令京城巡捕把總指揮二員、一月更替

○十年議准、京城內外巡捕官軍。城內東西二路、把總官二員、委官八員、各分管地方。每委官一員、馬軍四十九名、步軍五十名、共軍七百九十二名、馬四百匹。城外東北西南二路、把總官二員、每員領有馬官軍五十員名、照舊海巡。分管官七員、每員馬軍一百六十名、共軍一千一百二十名、馬一千一百二十匹

○十六年奏准、添撥團營有馬軍二千員名、責付原委四路把總指揮、相兼原領官軍、於該管地方巡邏緝捕。仍推都指揮一員、充參將、請敕提督。巡城御史、同兵部委官、不時點閘

○嘉靖元年題准、添設城外巡捕把總指揮一員、及添撥官軍一千員名。城內分東邊、西邊。城外分西南、東南、東北、共把總指揮五員。官軍五千餘名。南至海子、北至居庸關、西至蘆溝橋、東至通州、分投巡捕。又於內揀選精銳五百員名、立為尖哨。加給行糧、每名、月大、米四斗五升、月小、米四斗三升五合。俱自置盔甲什物。遇警調用

○七年題准、天地壇巡捕官軍、止於牆外巡邏。其壇內、令本壇巡風員役巡看、不許容留外人

○十一年議准、通州張家灣一路。錦衣衛每季擇委的當謹慎官校、緝捕盜賊、姦細、妖言、及機密重情。不許干預詞訟、囑託公事、及比較打卯、用強奪功。違者聽該地方撫按巡倉等官、指實參奏拏問。若緝獲賊犯、即便拏送分守、或州衛官處、鞠審明白、解送該衛施行

○又題准、巡捕官軍五日換班、於宣武門外操演。有倒死馬匹者、先於太僕寺領馬、其該追樁頭銀兩、候年終追完送太僕寺

○又題准、巡捕官軍每二員名、共給雨帽氈衫一副。上班披帶巡邏。下班交付接班之人

○十三年題准、令在京巡捕參將、將尖哨一百名、分作兩班。聽兵部差遣、爪探聲息。其餘盡數點齊、照巡捕所管地方、分為七路、每十裡、設置塘馬二匹、軍一名、十日一替。具呈兵部、各路定委提調官二員稽察。每年六月初旬、分撥擺塘、待十月初旬掣放。如有非時警報、兵部票傳擺設、不拘定期

○十五年奏准、於尖哨官軍內、定撥精銳四百員名、就委原管尖哨把總千戶、添委指揮一員、分為兩班、在於城內武藝庫駐劄。不分寒暑於阜城門外、苜蓿空地、輪日常川操練。遇警分調

○二十一年、添設巡捕官軍五千員名

○三十一年題准、兵部劄委司官一員、監同巡捕參將、在民兵教場內、操練巡捕官軍

○三十五年題准、兵部劄委司官一員、督同巡捕參將、在工部鐵廠、將巡捕官軍常川操練

○三十七年題准、添提督巡捕參將一員。革去原管主事、著兵科給事中一員查點

○四十二年題准、以後巡捕營事務、不必另差給事中、兵部劄委司官一員專理。其巡捕官軍倒損馬匹、併聽京營科道參奏

○又題准、巡捕官軍馬匹、折支料草銀兩、把總官造冊、提督覈實、聽兵部管理巡捕郎中查覈、徑赴巡視太倉科道掛號、往戶部關領、京營科道、不必掛號

○又議令巡捕軍士、照三大營事例、老弱不堪者、許令的親兒男弟姪、徑自送部、復驗收伍、摘牌更替

○四十三年題准、巡捕營新抽操軍三千名、仍令督捕郎中、公同提督查出、與同別軍分為兩班。上班夜巡。下班操練。如仍前役占、聽郎中併科道參究。但有地方失盜、該管把總即報兵部督捕郎中、仍登記文簿、以便稽考。如果失事數多、將提督官一併參究

○萬曆元年題准、巡捕營尖哨務足原數、不許掣動。內有行糧尖哨一千二百名、定為一等、黑夜巡邏、白晝駐守。無行糧尖哨一千八百名、定為一等、照舊下夜。凡有馬匹、先儘尖哨、不許走把軍士謀領。其巡軍下夜、與各衙門看庫等雜差、俱要更換、以均勞苦。如有戀差一年以上者、即開除名糧

○三年題准、太僕寺撥馬四百匹、給巡捕官軍。巡捕軍缺、參將每月終呈職方司、轉行各衛所掌印官、許將本軍戶下兄弟子姪、年力精壯者、赴部告補。如本戶無人、以別戶丁多軍餘頂補。通聽督捕郎中勘結明實、發營當差

○又議准、行令提督官定擬責任、將該營四至、會同鄰境官司、畫地分區、設立界牌、永為遵守。交界五裡之外、遇有盜賊生發、仍協同策應擒捕、不得坐視

○又令巡軍拏獲盜賊、該營審取贓証真實、兵部並京營科道覆審的確、批發該城兵馬司、備錄批詞、將賊併贓送法司問理。巡軍聽其即回地方巡邏、不必拘留待對。居民被盜、當時喊叫、官軍不與緝拏者、方許具告。聽提督官比併把總嚴限緝拏。如過三日後告者不准。凡犯夜之人、聽巡軍拏送提督發落

○十二年題准、凡京城內外、遇有盜賊竊發。自卯至申、責成兵馬司。屬巡城御史參究。自酉至寅、責成巡捕營。屬巡視科道參究。但遇失事之時、立刻申報。不許遲延隱蔽。賊情重大、仍要協力捕剿。毋以晝夜推諉。應緝盜賊、查自何官捕獲各論功敘錄在外

凡各府州縣巡捕。弘治五年題准、通州、涿州、徐州、河間、分守守備官、及武清衛捕盜官、遇該朝覲會試之年、統領附近衛所京操下班馬軍、分班巡捕

○十六年奏准、四川各州縣添設判官、主簿、各一員捕盜

○正德六年奏准、添設江西贛州、南安、瑞州、廣信、四府、福建汀、漳、二府、湖廣鄖陽、武昌、岳州、衡州、永州、五府、陜西漢中府、四川保寧、重慶、夔州、三府、及兩廣各府、捕盜通判各一員

○十二年、添設山東青州府捕盜通判

○十四年、添設福建福州府捕盜通判

○十五年、議革湖廣衡州府捕盜通判、以撫民通判管理

○十六年、添設雲南大理府捕盜通判

○嘉靖三年、令河南彰德、衛輝、二府管馬通判、懷慶河南、二府協管府事通判、各兼管巡捕

○十一年、添設真定府巡捕同知一員

○二十七年、添設福建南靖、詔安、二縣巡捕主簿各一員

○三十四年題准、令浙江等處、南北直隸撫按等官、嚴行各該司府等官、遇有盜賊生發、一面設法緝捕。一面懸示賞格。除曾經殺人、放火、奸淫婦女、真正強賊、不貸外。其同上盜而未曾分贓、雖分有微贓而不曾同盜、與夫脅。從妄攀之人、俱免本罪、果能捕獲賊首送官者、仍加陞賞

○隆慶五年題准、各巡撫都御史、嚴督各官守備、如遇地方盜賊生發、即便追剿擒捕、務期得獲。每年終、稽查各官下強賊起數、分別大夥、零賊、有無殺人放火、並已獲未獲數目、定擬殿最、另各舉剌

○萬曆四年題准、令各省撫按衙門、以後凡遇盜賊竊發、不論打劫官府、搶奪商民、事情大者、不時奏聞。次則近者照舊一月一報、遠者季終一報、歲終類報。俱要一面具奏。一面嚴督官兵上緊緝拏。如有疏怠隱匿、聽兵部該科參究

○又令兵備官以詰戎弭盜為職。今後但係該管地方失事、俱要一體論罰

賞罰★廠衛緝捕附☆

凡巡捕。洪武二年令、凡常人捕獲強盜一名、竊盜二名、各賞銀二十兩。強盜五名以上、竊盜十名以上、各與一官。名數不及、折算賞銀。應捕人不在此限

○宣德元年令、擒獲強盜、賞鈔二千貫。為首官旗軍校、陞一級。民匠人等、免差役一年

○二年令、凡軍官於所轄地方擒獲強盜、即係應捕人員、不准陞賞。若不係該管地方、及公差在外擒獲者、指揮、四名以上、千戶、衛鎮撫、三名以上、百戶、所鎮撫、二名以上、照例陞賞。旗校軍民匠役等。不限地方

○弘治元年令、巡捕官軍能擒白晝騎馬劫財強盜、照依沿邊、殺賊事例、一名陞署一級

○又令、有能緝知強賊、報官拏獲、不分官員軍民捨餘人等、照例陞賞。同夥賊伴出首、免罪、還將賊犯家財量賞

○二年令、捕獲出境妖人、搆結夷人、謀為不軌者、為首陞二級、為從陞一級。應捕人役、若賊眾勢兇、登時擒獲三名者、為首陞一級、為從給賞。或被傷害、子孫陞實授一級、世襲。若非應捕、能登時並三月以裏緝獲者、量陞一級、月久者給賞。凡因捕盜已陞者、後再有功、止照例給賞。違例乞陞保陞者、許科道劾治

凡在京巡捕。成化二年令、緝獲妖言、提督官陞一級、官校給賞

○十四年令、緝捕妖言者、量行給賞、不陞

○十九年令、官校捕盜官兵百名以上、提督官陞一級

○弘治十年令、捕盜至四百名以上者、提督官陞一級

○嘉靖十一年議准、人從不分應捕不應捕人員、果係兇惡強盜聚至百人以上。有能臨陣擒斬、登時捉獲三名以上、為首者、准陞一級。其非應捕人員、果能三月以裏、緝獲真犯三名者、為首量陞一級、不賞。為從、併不及數、與緝獲妖言賊人者、每名賞銀五兩、至十名而止、同獲均分。拏賊已陞、後有功次、止照前給賞。每陞不過十名。給賞不拘名數。巡捕把總等官、仍照舊例給賞。若係平時緝捕強盜、數雖不多、曾經殺傷人、及拒捕、並劫財、每賊名下、分有贓物、估值銀三兩者、每名賞銀五兩。贓多、照前分數、遞加至五十兩而止。其所得贓物不及者、照前分數、遞減至二兩而止。若係拏獲積年劇賊者、不分贓物多寡、仍賞銀十兩。買奪占為已功、希求陞賞者、不拘應捕與不應捕人員、俱不准給賞。其地方失事、各該應捕官員、即要從實呈報兵部、及提督官、該城御史、附記、責限緝捕。限外不獲、該管地方委官把總、該城兵馬、錦衣衛西司房委官、一次二次記過。三次聽提督官、並巡視御史參奏。本部按簿查明、奏請提問

○又議准、巡捕官軍人等、但有拏獲強盜、先送提督官處、審係贓仗明白、方許送部、轉送法司收問。若所獲本係竊盜、妄作強盜、意圖報功。查發得出、從重究治

○三十七年題准、每年動支太僕寺馬價銀三百兩、寄武庫司收貯、遇有巡捕官軍捉獲盜賊、量給充賞

○隆慶元年題准、京城內外失事、巡捕把總等官、聽京營科道、會同兵部委官、各坊兵馬指揮、聽巡城御史、各量失事輕重、參究治罪、嚴限挨拏。左右參將照舊例。若賊明火持仗、一月內連劫三次以上者、徑自參提。其提督、並正兵馬、俱候年終聽京營科道、並巡城御史、分別功罪、各令獎舉參治

○萬曆元年題准、巡捕官軍陣前對敵、擒獲強盜一名者、為首賞銀三兩、為從賞銀二兩。緝獲一名、量賞其半。脅從者、每人賞紅布一疋、花一枝。陣亡、視對敵為首加倍、被獲、視緝獲為首者、各給恤。參將把總等官、比照廠衛緝獲強賊事例、類議陞賞

○二年題准、京城內外地方、但有盜賊生發、城內三五名以上、城外十名以上、劫財傷人者、該管把總兵馬官員、即時擒獲者、准免究、仍與論功。比照廠衛事例、一體敘錄。若有疏虞、先行住俸。拏獲一半以上、方准開支。二十名以上、全數脫逃者、住俸、限三箇月以裏、拏獲一半以上、姑免參治。過限不獲、罰俸三箇月、仍令戴罪拏賊。若三十名以上、不分擒拏在逃、參治革任

○十一年議准、京城內外、但有強盜得財傷人者、巡捕把總兵馬等官、即時擒獲、免罪、仍論功敘錄。若有脫逃、俱即住俸。限三箇月以裏、拏獲一半以上者、姑准開俸。過限不獲、各罰俸三箇月。仍總計一年之內、除盡數拏獲、及拏獲一半免罪者、不計外。城內積至五起、城外十起以上、俱問罪、降一級、文官仍調外用

凡在外巡捕、成化二十一年奏准、各處撫按等官、遇有報到賊情、即行都布按三司、分巡、分守、及掌印官、嚴督捕盜官兵人等緝捕。如有隱蔽賊情、不行開報、事發之日、應提問者、就便拏問應參奏者、奏請拏問。內係一次二次不報者、住俸挨捕。三次不報者、戴罪挨捕。至四次以上不報者、不分軍民職官、俱監候奏請降等敘用

○又奏准、各處盜賊生發、事干城池、衙門、殺官、劫庫、劫獄、並積至百人以上者、限一月以裏、不報聽鎮守、巡撫、巡按官、將分巡、分守、守備、及府、州、縣、衛、所、巡司、掌印巡捕官、住俸。戴罪挨拏盡絕、照舊支俸管事。半年不獲者、俱聽巡按御史提問。三司掌印官、照依常例發落。其餘每一起、將州縣守禦千戶所、巡司掌印巡捕官、並專一地方守備等項、及府衛巡捕官、降一級。每二起、府衛掌印官、降一級。每三起、分巡、分守官、降一級。俱調邊遠去處

○弘治十三年奏准、凡在外官庫被盜、銀至一千兩以上、一箇月不獲、經該衙門、並巡捕官、俱各住俸。半年不獲、提問。被盜二三次者、奏請降調。其該道分巡分守官、參奏罰治。不及前數者、俱照常發落。庫子儘其財產、均追陪償、候真贓得獲、照數給還。若各官妄拏平人、逼認盜贓追陪者、亦問罪降調

○十六年議准、通行山東、河南、江西、南北直隸等處、官兵人等、果有對敵就陣、擒斬有名劇賊一名顆者、照依邊方事例、陞一級、世襲。其擒斬隨從強賊三名顆、並陣亡者、亦陞一級、世襲。如不係對敵。止是緝捕三名者、陞一級、不准世襲。不及三名者、給賞。不係應捕人員、亦一體陞級。領軍把總等官。部下擒斬有名劇賊五名顆以上者、照依邊方事例、陞實授一級。部下擒斬從賊七十名顆以上者、陞署一級。五百名顆以上、陞實授一級

○嘉靖三十九年題准、各省布按二司、守巡、並兵備、府、州、縣等官、若縱容盜賊、不行擒捕、十名以上、州縣掌印巡捕官、住俸戴罪。五十名以上、降俸一級、立功自贖。百名以上、並將守巡兵備官參奏處治。今後所屬地方、果有強盜聚至十人以上、兇惡顯著。曾經對敵、當陣生擒二名、及斬首二顆者、准陞一級。不願陞者、賞銀三十兩。若不係臨陣、止係緝捕者、每名顆賞銀十兩。拏獲竊盜一名者、賞銀五兩。夥內能自相擒斬者、免其本罪、仍一體陞賞。經管官員、酌量敘錄。應賞銀兩、先儘贓銀、不敷之數。於無礙銀兩動支

○四十一年題准、凡沿邊、沿海、及腹裏、府州縣與衛所同住一城者、及衛所自住一城者、若遇大虜、及盜賊生發、攻圍不能固守。或棄城逃走、或開門延賊、致賊進入、殺虜男婦三千人以上、燒毀官民房屋者、衛所掌印官、與專一捕盜官、俱比照守邊將帥失陷城寨者律、斬。其府州縣掌印官、及捕盜官、與衛所同住一城者、不能竭力協守、俱起送吏部、降一級別用。其餘府州縣不分各邊、腹裏、原無設有衛所、但有專城之責者、若有前項失事、掌印捕盜官、俱比照牧民官激變良民、因而失陷城池律、斬。其自來不曾建立城池、與雖設有城池、被盜潛蹤隱跡、設計越城、進入劫盜、事出不測、雖有前項失事、俱不得比用此律。守巡兵備、止於參究治罪。量事情輕重、臨時奏請定奪

○隆慶六年題准、捕盜條格。各州縣掌印巡捕官、有盜至十名者、降一級。二十名者、降二級。三十名者、罷其官。各兵備、及該道官所屬、有盜合至五十名者、降一級。七十名者、降二級。百名以上者、罷其官。撫按官、有隱匿不行參奏者、聽兵部都察院及科道參奏重治。若果地方有盜、即行申報上司、就便捕滅。上司官若聞地方有盜、即撥兵馬就便捕滅者、免究仍錄敘其捕盜之功、量多寡為陞賞

○萬曆元年、令以後各該巡捕兵備官、遇有強賊生發、雖不係本管地方、有能協力捕獲者、該部紀錄擢用。賊情重者、仍行給賞。該管地方官、加等治罪

○二年議准、州縣但係無有城池去處、倉庫被他境賊盜潛來打劫。不論賊名多寡、掌印巡捕官、俱住俸戴罪緝捕。過限不獲、從撫按衙門提問、降一級、調邊遠用。兵備、及守巡駐劄該道、俱照不及降用。有城池州縣、倉庫、獄囚被劫。掌印巡捕官、俱問罪、降二級、調邊遠用。兵備、及守巡駐劄該道、俱降一級、調用。州縣與衛所、及守備官同城、其守備、及衛所掌印操捕官、與有司一體問罪、降級。若衛所倉庫被劫、專以衛所掌印操捕官問罪、降級。係本處嘯聚之盜所劫、自守巡兵備、與軍衛有司、俱加一等。隱匿不報者、加二等

○又議准、但強盜劫掠倉庫獄囚、重大事情。不分有無殺人、俱各先行具奏。限三箇月以裏捕獲。如竊盜盜庫、及監收人等侵盜庫銀、止照律例問罪、不必具奏。其本處嘯聚之賊、必須著有姓名、不能訪拏、既行劫掠、仍聚不散、及拏獲之日、果係本管賊人數多、方坐前罪

○六年議准、城外民家被盜、各該府州縣衛所掌印巡捕官、及守備守巡等官、俱照成化二十一年例、分別起數降調。城內各加一等。如果強盜於禁城殺人、方行參奏

○又議准、盜賊行劫、有司軍衛員役登時具報、以失盜之日為始、過三日不報者、以隱匿論。府州縣掌印官、及撫按司道、以各申文到日為始、每一日以一百裡為限、計程違三日之外、以隱匿論

○十一年議准、府州縣係有城池、及設有衛所、被賊打劫倉庫獄囚、或殺死職官、或聚至百人以上者、撫按官就將各掌印操捕等官、先行參奏住俸、戴罪緝捕。限半半以裏盡數拏獲、免罪。如過限拏獲未盡、再限三箇月盡獲、亦准免罪。若全無拏獲、及再限內不能盡數拏獲者、不分軍衛有司、俱問罪降二級。文官送部、武官仍於本衛所、各調用。衛所失事、止坐衛所掌印操捕等官。兵備守巡、並守備官、駐劄本城者、降一級調用。不係駐劄處所、止調用。若自來不曾設有城池者、掌印巡捕等官、止降一級。兵備守巡守備等官、分別罰治。沿邊沿海、及腹裏府州縣、與衛所同住一城、及衛所自住一城者、若遇大虜、及盜賊生發、攻圍不行固守、而輒棄去、及守備不設、被賊攻陷城池、劫殺焚燒者、衛所掌印、與捕盜官、俱比照守邊將帥夫陷城池者律、斬府州縣掌印、並捕盜官、與衛所同住一城、及設有守備、駐劄本城者、俱比照守邊將帥被賊侵入境內、擄掠人民律、發邊遠充軍。其兵備守巡官駐劄本城者、罷職為民。若非駐劄處所、兵備守巡、及守備官、俱降三級、調用。若府州縣原無設有衛所、但有專城之責者、不分邊腹、遇前項失事、掌印捕盜官、照前比律處斬。兵備守巡官、亦照前罷職降調。其有兩縣同住一城、及府州縣佐貳首領、但分有守城信地、各以賊從所管城分進入坐罪。若無城池、與雖有城池、被賊潛蹤隱跡、設計越城、進入劫盜、隨即逃散、不係失陷者、止以失盜論、俱不得引用此例。各處民間被賊打劫、即時擒獲者、不分城內城外、各掌印巡捕等官、俱免罪。一月之外不獲、通行住俸。候拏獲一半以上、方准開支。若中間能獲別起、及別府州縣真正強盜、及各越獄重囚、亦准抵數。但不許將照捕名數、朦朧捉拏、以圖抵飾。仍通計一年之內、除盡數拏獲、及拏獲一半以上免罪者、不計外。城內積至五起城外、及無城去處、至十起以上、不分軍衛有司、掌印巡捕等官、參究問罪、俱降一級、文官送部、武官於本衛所、各調用。兵備守巡官、分別罰治。凡強盜打劫、各該有司軍衛員役、不分事情輕重、務要登時從實申報。如有隱匿者、撫按官即將各該員役、應提問者提問。應參奏者就便參奏。酌量情罪、議擬上請、不許容隱。其撫按官遇有報到、若係殺官、劫庫、劫獄、並聚至百人以上、或嘯聚不散、及城內打劫至殺人者、即行奏報。其民間被劫、事情稍輕者、類入歲報冊內、年終具奏。俱不許容隱。違者聽部院該科參奏重治

○又題准、各處民間被盜打劫即時擒獲者、不分城內城外、各掌印巡捕等官、俱免罪。一月之外不獲、通行住俸。候拏獲一半以上、方准開支。城內積至五起、城外、及無城去處、至十起以上、不分軍衛有司掌印巡捕等官、參究問罪、俱降一級。文官送部、武官於本衛所、各調用。凡強盜打劫、有司軍衛、俱要登時從實申報。隱匿者、聽撫按官參擬降罰

○又令各軍屯與有司交錯去處、照坐落地方、屬兵備官管轄。遇重大賊情、併力逐捕。如有失事、該巡捕軍官、亦聽兵備參呈撫按衙門提究。各省直但有軍屯者、俱照此例

凡東廠錦衣衛緝捕。嘉靖二十七年題准、行令廠衛、每年終將各項獲功職役姓名、勞績緣由、首從的數、備造文冊、用印鈐蓋、開送兵部、附簿登記。候至三年類奏、下部查對相同、仍行法司覈實。應陞應賞、遵照格例議擬覆奏。其提督官酌量陞賞、取自上裁。間有奇功異績、優錄出一時

特恩者、毋輒援引陳乞。該衛鎮撫司、鞠問各項罪犯、事完具奏、止開獲功人員的確首從名數、用備查考。毋輒議及陞賞

○又例、廠衛訪獲私造偽印、硃符、路引、鎮撫司問明、止照例給賞、不許乞陞

○四十二年題准、廠衛緝訪、止屬風聞、待法司成獄、方許紀功。每當類奏、該部同廠衛會題、仍敕兵刑二部勘對明白、請旨陞賞

○隆慶元年題准、如有緝獲真正奸細、及妖言者、不許私自訊考。徑送刑部、多方審究。果有的據、備取招由奏請。係奸細者、照例陞級。係妖言者、事大量陞、事小量賞。其餘子殺父母之類自有親族具告、法司受理、旗校人等不許羅織無辜、希圖陞賞








题赵松雪温日观画

赵松雪画马温日观画蒲萄联为一卷提学侍御石磐先生所藏也先生以粲为门下士俾识一言松雪绘事之妙夫人知之固不俟论若日观一僧耳然南村野史称其愤杨髠之发陵见輙詈之此其志节岂直缁流中所不易得哉彼肤敏祼将之士宜有深愧之者矣先生寳此其意盖不特在乎区区楮墨间而已也


卷二十八（壬寅）


余七齡上學，是康熙壬寅歲也。今年又是壬寅矣，感而有作

兩度壬寅意惘然，七齡光景記從前。摳衣學見先生禮，買紙初裁認字箋。從此蠹魚無飽日，至今筆塚已齊肩。三朝老物誰陪我？一盞書燈六十年。

贈劉霞裳秀才約為天台之遊

觥觥問字子雲家，奕奕風神動絳紗。似汝瓊枝來立雪，一時愁殺後堂花。

能界烏絲寫《洛神》，解吟紅豆學西昆。靈和殿裏風流樹，曾惹蕭郎一斷魂。

未免多情枉費才，狎遊頗被里人猜。須知玉貌張雕武，終向《儒林傳》上來。

老我頹唐色界天，熏香傅粉憶當年。自憐一往情深處，也是《楞嚴》十種仙。

空山豈是少年場，偶置花前酒一觴。多謝嚴陶兩公子，替他代饋束槃羊〈（子進、怡園屢惠珍羞）〉。

負笈從師意頗殷，向禽心願許平分。天台倘共劉郎去，定有桃花認得君。

宿溧陽史少司馬紅泉書屋二十四韻（公諱弈昂）

小住紅泉館，分明綠野堂。姻家新裏第，夫子舊宮牆。拔地煙巒起，盈階蘭芷香。半空開月榭，曲徑置風廊。叢桂黃雲滿，修篁碧玉涼。標題多翰墨，照耀盡天章。屏列花為障，橋橫石作梁。相公曾結構，司馬更裁量。瑞室堪成頌，龍門孰敢望。我來春正好，公喜遠迎將。面目爭先認，鬚眉各老蒼。卅年如傾刻，萬事感滄桑。何幸絲蘿托，兼誇宅相良〈（外孫生才八日）〉。諸郎都好我，排日各持觴。酒器三江俸，圖書七寶裝〈（銀杯鐫「兩江清俸」，架上御賜《圖書集成》。）〉。當官談舊政，余事問家常。作楷爭磨墨，題箋屢啟箱。更深僮半睡，坐久夜全忘。鳳蠟燒方熾，驪歌唱又忙。衰年心耿耿，後會事茫茫。門外帆將掛，閨中話正長。女兒留阿父，一日抵千霜。

謁史文靖公墓

手供蘋蘩當束槃，先登華屋後山丘。九原尚想師隨會，一疏曾經識馬周。蓋代勳華雲影在，滿堂絲竹水聲愁。知公泉下猶憐我，如此英年也白頭〈（公為己未館師，乍見喜曰：「如此英年！」命擬奏疏一通，誇為第一。）〉！

題史氏家藏文靖公《玉堂歸娶圖》

相公歸娶大羅天，此事依稀八十年。賴有丹青作圖畫，榮華留與世間傳。

想見宮花插滿頭，珠簾十里下揚州。少年恃有天人貌，不控香車控紫騮〈（卷中畫公騎馬。）〉。

卷中諸老盡題詩〈（謂徐葆光、郭元舒諸先生。）〉，讀罷風前有所思。六部尚書八州督，爾時花燭可先知。

愧作彭宣拜後堂，絕無衣缽繼安昌。算來只有歸迎事，曾學黃粱夢一場〈（枚乞假歸娶時，公為代奏。）〉。

過陽羨家舒亭明府外出，留詩贈之

陽羨停舟暮，吾宗出未回。弦歌聽雅化，公子見清才。宴用家人禮，花同笑口開。氍毹空燦爛，不見舞人來〈（是日演劇未果）〉。

訪宗人府丞儲梅夫同年不值

同詠《霓裳》五十年，渡江親訪老神仙。九州細數無多客，一見誰知竟少緣。寂寂琴書通德裏，匆匆行李夕陽天。晨星碩果相思切，說與郎君倍黯然。

周孝侯斬蛟臺

父老談惡蛟，將軍磨寶刀。刀光入水人不見，格鬥三日風蕭蕭。手提蛟頭拔浪起，蛟血淋漓紅滿體。兩患雖除一患存，擲刀從此讀書矣。初師陸士龍，再討齊萬年。一時文武才，非公誰兼全？孤軍陷入窮邊慘，杖節掀髯死無憾。可惜朱雲請劍遲，佞臣不與蛟同斬。鄉人高築土一丘，至今盛夏涼如秋。五百毒龍過此愁，猶恐將軍在上頭。

孝侯射虎處

英雄得自由，一身射虎如射牛；英雄受束縛，五千壯士同一哭。我生跳蕩如雷顛，過此不覺心悁悁。三十三年棄綦組，從此入山不畏虎。

寓西湖漱石居戲作

十幅蒲帆兩筍鞋，要從湖上走天台。譬如千里尋師去，先訪家鄉舊雨來。

坐葛嶺石橋觀新開峭壁

西湖少峭壁，平遠皆一狀。只有葛嶺峰，前年才辟創。遠削鐵棱棱，近捫天蕩蕩。橫將一重橋，架以三疊浪。不許生猱登，但容飛鳥傍。其上起樓台，空濛迷觀望；其下走盤渦，湖光同滉漾。明明千萬山，到此低頭讓。人難攀作梯，我且懸為帳。月夜抱白雲，同眠此橋上。

偕楊君廷三冒雨遊三生石，車掆折矣，縛接松柴而歸

遊山為雨阻，未免為山嘲。勇哉楊夫子，冒雨來相招。為言三生石，新得峰巒好。何不當奇書，同往作搜討？一重復一重，怪石果穹隆。如將胸塊壘，替我安空中。歸來走陂陀，忽爾折車腳。客歌花緩緩，鳥啼泥滑滑。輿夫無計施，縛以松樹枝。路人笑且疑：樵叟乘車歸。

余生東園大樹巷中，周晬遷居。今六十五年矣，重過其地

六十衰翁此處生，重來屋宇變柴荊。想同買德尋鄰叟，誰復婆留喚乳名？蓬矢掛時桑已盡，兒裙湔處水猶清。斜陽影裏千回步，老淚淋浪獨自傾。

海寧陳氏安瀾園席上作

百畝池塘十畝花，擎天老樹綠槎丫。調羹梅也如松古，想見三朝宰相家。

鳥歌花笑有餘歡，新得君王駐蹕看。分付窗前萬竿竹，年年替海報平安。

福地郎嬛主亦佳，留賓兩度午筵開。逢逢海上潮聲起，還道催花羯鼓來。

渡錢塘江無舟，蒙查耕經廣文讓舟，自言曾讀《袁太史稿》故也。感謝一律

天涯乍作通名客，江上同為未渡身。一隻孝廉船肯讓，三更燈火話尤親。故鄉有意推前輩，當路無心據要津。他日瀛洲三島路，期君還作後來人。

登鑒湖快閣弔主人任處泉先生

三面雲山一閣收，昔賢於此築菟裘。中年解組尋丹壑，半世看花到白頭。賀監高風誰得似，羲之樂死又何求。我來為踐前詩約，尚恨遲來二十秋〈（詩見第六卷）〉。

過剡溪，水急舟不能上

看山不嫌復，看水不嫌曲。剡溪百里中，兩景皆到目。烏篷船小沙石橫，當時訪戴難為行。想見風流王子敬，青天月照烏衣明。我來正值春潮起，白浪滔滔打船尾。纖斷桅崩行不前，一落深愁沒溪底。水哉水哉聽我言，人生且住為佳耳。到海分明會有期，問君何苦狂如此？

將近蒿壩，望煙村中有瓦屋數間，欣然慕之

有溪有竹有桑麻，隱隱煙村澹澹花。瓦屋幾間田幾畝，幾生修到那人家？

嵊縣坐廟石上遇舊僕琴書

無端銀鹿遇他鄉，泥首風前淚數行。面目已非聲口是，身材還小鬢毛蒼。樓台燕子飛雖久，雞犬淮王夢未忘。知否隨園廿年事，幾人無恙幾人亡？

謝新昌明府蘇公（名耀，宣化人）

未投名紙謁清塵，早見傔人候水濱。羈旅忽逢傾蓋客，文章曾是受知人〈（公言讀我製藝登科）〉。留賓館借亭台地〈（呂氏園）〉，送酒車生頃刻春。多感賢侯似孫宰，《彭衙》一曲證前因。

新昌道中

朝出新昌邑，青山便不群。春濃千樹合，煙淡一村分。溪水好攔路，板橋時渡雲。僕夫呼不應，碓響亂紛紛。

斑竹小住

我愛斑竹村，花野得真意。雖非仙人居，恰是仙人地。兩山青夾天，中間茅屋置。佳人出浣衣，隨人作平視。仙禽了無猜，神魚不知避。我坐支機石，與談塵外事。人語亂溪聲，釵光照巒翠。可惜遊客心，小住非久計。一出白雲中，又入人間世。

戲霞裳

一盞瓊漿一手扶，劉郎安穩阮郎孤。不知一夜桃花笑，果是天台玉女無？

司馬悔橋（相傳司馬承禎被召，至此而悔，故名）

到此方才悔念生，我來橋上笑先生。山人一自山居後，夢裏為官醒尚驚。

入天台路上雜詩

一灘復一灘，層層灑急雨。四面寂無人，萬條龍作語。

狹路相逢處，牛多人跡稀。采樵肩一撞，落葉滿車飛。

匼匝萬重山，斷絕無行處。未到不許來，已到不許去。

怪石當頭壓，清泉與腳爭。輿夫如水鳥，終日踏波行。

竹桴

剖竹為桴狀，能行水淺深。淩霄當日事，浮海此時心。但有平安報，從無欸乃音。濟人兼涉險，高節尚森森。

水碓

一輪安水上，雙杵動如飛。雨後勢常急，雲中聲漸希。功成誰索謝，巧極轉忘機。歎息閨中婦，年年自搗衣。

天然砧杵臼中鳴，世事原無勉強成。帆借順風春借水，也知樂得做人情。

立夏日過天姥寺

正是清和節，剛來天姥峰。青蓮曾入夢，老衲又鳴鍾。覆水竹千挺，迎人雲萬重。路旁雷劈樹，正統四年封。

雷劈樹

阿香燒劫火，曾劈樹千尋。立地雙株鐵，驚天一樣心。同招丹鳳駕，分作水龍吟。日暮風聲起，虺虺霹靂音。

相傳前代弟兄同爭此樹，一旦雷劈兩開，枝幹愈盛，蓋古杉也

兄弟爭荊意未平，一雷分作兩家青。至今根腳燒痕在，飛過枝頭少鶺鴒。

將至天台，溪急嶺高，勢難遽上

身坐兜籠上竹牌，輿夫十步九徘徊。山靈似怕詩人到，澗水橫衝萬馬來。

一陂一磴一溪煙，水自攔人人自前。挽上陂槃三百丈，天台原本在青天。

赤城有田橫廟

我遊天台山，先從赤城始。上山已百尋，出郭才五里。遠遠渥赭明，重重雉堞倚。名城果不虛，號赤良有以。石幕勢若吞，古寺藏其裏。不圖齊田橫，廟食乃在此！想是血戰餘，英魂作霞起。

五百人墓

五百英雄骨，相傳葬此鄉。韓彭雖列土，高塚在何方？

一行禪師塔

仰天畫策救人死，手捉七星安甕底。千年曆法一分差，身應皇唐聖人起。一朝蛻骨歸山丘，五峰回環七塔幽。絕無高僧能布籌，門前溪水還西流。

從國清寺到高明寺看一路山色

山徑鑿何處？半在山腰裏。輿夫作蛇行，狹處僅容趾。明知臨深潭，一墜寧復起。拚將命換山，遇險那肯止。行過小石梁，舍車換屐齒。俄而升雲中，俄而落釜底。手方招龍象，足又踐屏幾。將斷勢仍續，既背形復倚。更有嶔崎峰，欲比無可擬。一笑語山靈，奇絕太無理。

同寂明上人遊圓通洞，觀唐時貝葉經、朱砂缽

高明寺裏夕陽明，僧引圓通洞口行。八面窗虛嵐翠湧，一龕燈照佛香清。經翻貝葉西方字，耳試朱砂古缽聲。愧我前生非智者，也勞七十二峰迎。

過寒風闕到永慶寺看牡丹

行過寒風闕，雙崖出霧中。天常懸石柱，僧各住茅蓬。地冷春常在，花多色不空。牡丹三月暮，猶未了殘紅。

素識海澄師，知其在天台而入山後遍訪不得。忽于華頂遇之，遂招陪遊山

西湖曾共醉斜曛，一別人天信不聞。每到檀林思問佛，忽來華頂竟逢君！溪山路熟煩先導，香火緣深怕失群。兩局殘棋半枝燭，又添公案在煙雲。

海澄為言茅蓬僧有梅谷者，少年能詩，往訪不值

為訪詩僧去，空山不見蹤。茅蓬無鎖鑰，自有白雲封。

履中上人年七十餘，自言金陵人，談予作令事甚悉，眾僧膜手環聽

居官四十年前事，豈料荒山老納談？倘有些些談不得，教儂此際若為堪！

登華頂作歌

天台山勢如爭天，比高欲與天齊肩。到此知自高不去，擲下一朵青花蓮。我來華頂峰，披衣抱雲坐。才覺清風兩袖生，已增白日三分大。老僧拜經處，下視何雄哉！濃青襯淡綠，瑤草雜金苔。眾山八面齊安排，如坐如臥如奔走，為獅為象為嬰孩。《雜卦傳》中所罕譬，《郎嬛記》內所難該，一一眼前羅列而崔巍。星辰恍從頭上墜，海水飛從腳底來。可以吞九點，走八垓，遨嬉蓬島，鞭驅雲雷。倘乘紙鳶竟飛去，何由知我非仙才？可惜煙濛濛，空將老眼揩。疑是仙人故意遮步障，不許望見扶桑以外金銀台。玉色兩重泉，相傳出龍爪。人疑山頂高，如何不枯槁？我道高處有淵泉，如人頭上有髓腦。想見仙人羽化時，渴飲金漿不知老。山僧留我宿上方，五更看湧金輪光。我意殊難留，將欲往石梁。但說此來一大願，僧其聽之毋笑狂。安得放倒天台四萬八千丈，喚取縫人刀尺細細空中量！

從華頂左折而下，至上方廣雨行十五里為雲所遮，一無所見

濃雲片片雨漫漫，一路聞灘不見灘。十萬煙鬟齊掩面，不容騷客盡情看。

且向雲中笑口開，莫將缺陷惱天台。世間盡有青盲客，已見還如不見來。

到石梁觀瀑布

天風肅肅衣裳飄，人聲漸小灘聲驕。知是天台古石橋，一龍獨跨山之凹。高聳脊背橫伸腰，其下嵌空走怒濤。濤水來從華頂遙，分為左右瀑兩條。到此收束群流交，五疊六疊勢益高，一落千丈聲怒號。如旗如布如狂蛟，非雷非電非笙匏。銀河飛落青松梢，素車白馬雲中跑。勢急欲下石阻撓，回瀾怒立猛欲跳。逢逢布鼓雷門敲，水犀軍向皋蘭鏖。三千組練揮銀刀，四山崖壁齊動搖。偉哉銅殿造前朝，五百羅漢如相招。我本錢塘兒弄潮，到此使人意也消。心花怒開神理超，高枕龍背持其尻。上視下視行周遭，其奈泠泠雨濺袍。（下缺）








答操江王少方


四月二十六日、五月二日二书，先后俱至，一一心会，不能悉答。滁州、镇江二事，部覆悉如疏议。近来江防外虽铺设可观，内却空疏无实。此言切中时弊，盖不独江防为尔。然昨江西、浙江二事，明旨森然，此后即欲推诿粉饰，恐亦难矣。

安庆军饷，部议执前已覆定，不肯再更，然陈君之意为长也。陈君昨考察疏亦佳。区区素知君，后当优处。闻有马惊，顷想全愈。曾司马近亦小恙已痊。小鲁乃翁讣音至矣。允儿顷归，一役一马皆自行顾倩，并未敢令有司知之。






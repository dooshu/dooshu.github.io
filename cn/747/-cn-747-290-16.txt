○韦司马别业集序

杜城南曲，斯近郊之美者也。背原面川，前峙太一，清渠修竹，左并宣春，山霭下连，气中绝：此皆韦公之有也，余固己闻之。开元岁汐月，猥忝散职，居多放情，彼一行，无忘於夙尚；时其七召，果获於前期，与起居舍人蔡公、万年主簿韩公惠而得朋，欣然命驾。韦公方拭席见待，羞以药物之滋；倚琴相欢，杂以啸歌之韵。清言移景，步周林，翻飞自情，俯仰为得：斯亦吾侪之乐事，幸可而同也。扶阳馀庆，溪古迹，树留梓漆，器用天成，庭渐芝兰，馨香世袭：欺韦氏之懿业，是所为异焉。而韦公尚其同之乐，忘其异之贵，均林栖於服冕，齐鼎食於荣枯，彼未可量，吾见其大。迹继前轨，将为龙以为光；道包远图，岂一邱而一壑？二三君子，相与志之云。


柏山祠堂行

梅圣俞先生祠。一名双羊山，梅诗有「风雪双羊道，梅花溪上村」。

都官昔咏双羊道，双羊灭没馀春草。
老梅折尽占亭废，公诗与日同杲杲。
丰碑在墓祠在山，峻宇飞甍入苍昊。
嗟公以诗冠有宋，自许言皆媲雅颂。
希声古调知者谁，推倒欧阳天下重。
载酒过门多宴游，谋篇课日争传诵。
先生史学罗丘坟，春华末技等浮云。
毛诗小传唐载记（事见《宋史》。），千秋述作何殷勤。
上书未成馆阁用，落笔能令荒裔闻。
蛮布弓衣亦偶尔，天将公张宛陵军。
于乎先生不可作，几树梅花自开落。
流风后起盛于斯，眼前若个鸣当时。
酹公酒，侑公歌。
鼓坎坎，舞傞傞。
公归弭节饮且酡，宛溪如带江蓠多。



◇齐郡王选像铭

夫玄宗冲邈，迹远于鹿关；灵范崇虚，理绝于埃不图色相以表光仪，寻声教以陈妙轨，将何以依希至象，仿佛神功者哉？持节、督泾州诸军事、征虏将军、泾州刺史、齐郡王，体荫宸仪，天纵淑茂，达成实之通途，识真假之高韵，精善恶（下当有「之」字，碑本脱）二门，明生灭之一理，资福有由，归道无碍。于是依云山之逸状，即林水之仙区，启神像于青山，镂禅形于玄石，缔庆想于幽津，结嘉应于冥运。乃作铭曰：

芒芒玄极，眇眇幽宗，灵风潜被，神化冥通。舟舆为本，广济为功，德由世重，道以人鸿。临观净境，□绝尘封，图形泉石，构至云松。□□□□□□□□福田有庆，嘉应无穷。熙平二年七月廿日造。（碑拓本）



卷五十七

◎阙名（二）


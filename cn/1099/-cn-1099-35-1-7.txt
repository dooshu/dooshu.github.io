○請趨吉避凶疏 【 陰陽地勢】

臣聞陰陽家者流、有云地有四勢、氣從八方。國都為天下之根本。而皇城又國都之正宮。凡有興作、不可不慎、今以外局四勢論之、龍弱虎強。山無四顧。喜得有水。亦嫌反跳。術者皆曰　帝星所臨、固不必論。且以內局四勢論之、往日以北平布政司為正官、故以晨昏鍾鼓在前、今以　奉天殿為正宮、晨昏鍾鼓不宜在後、緣左為青龍、右為白虎、前為朱雀、後為玄武左為陽、右為陰、左為華夏、右為夷狄、青龍宜動、白虎朱雀玄武宜靜、自永樂宣德以來、各衙門在東、青龍頭旺、慶壽寺衰微、浮圖破壞、故不為災。住居安穩、國家無事、近年以來、卻將白虎頭上慶壽寺重新修盖朝暮焚香、鍾鼓齊鳴、又將二浮圖鼎新修理、虎嫌生角。龍怕無睛。且聞慶壽寺金人所造、革之可也、何為重修、二浮圖胡人所剏、除之可也。奚為復建。加以西山一帶、新造寺宇數多、本欲求福。殊不知反助其為虐耳。以致江南草寇生發、塞北犬戎衝突、皆因白虎頭興旺之所致也。雖有關於天數。亦必本於人事。陰陽之術。不可盡信。地理之書。亦不可不信。細民之家、尚欲趨吉。皇城之內、可不避凶。如蒙乞敕在廷文武大臣計議、先將慶壽寺、廬其居、移其人、杜其門、弛其鍾鼓、去其二浮圖、候邊境寧息無事之日。果欲事佛、將寺移去東邊舊工部地方起造、改為龍興寺、可建二浮圖、任其鳴鐘皷、以聳青龍頭、仍將順天府鍾鼓樓移來東臺基廠之內起盖、晨昏扣撞、以敵白虎臂、又將順天府移來舊都察院、及將大興宛平并三儒學、移來舊吏戶禮三部地方開設以配三法司。務使青龍動而且興、白虎靜而且安、其玄武門迤北順天府地方取正、盖作庫藏、以收天下黃冊圖籍。以壓玄武之地。或得餘暇、再於城之東南、巽地之角、起盖功臣廟。可助外局之龍。庶得四勢動靜相宜、八方氣候相應、則殘胡自敗、草寇不作、而國安民康、天下太平矣、 【 正統十四年上時為廵撫山西】


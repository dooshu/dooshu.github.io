◇奇布赋

维泰康二年，安南将军广州牧滕侯作镇南方，余时承乏，忝备下僚。俄而大秦国奉献琛来经于州，众宝既丽，火布尤奇，乃作赋曰：

伊荒服之外国，建大秦以为名。仰皇风而悦化，超重译而来庭。贡方物之绮丽，亦受气于妙灵。美斯布之出类，禀太阳之纯精。越常品乎意外，独诡异而特生。森森丰林，在海之洲。煌煌烈火，禁焉靡休。天性固然，滋殖是由。芽萌炭中，颖发烬隅。叶因焰洁，翘与炎敷。焱荣华实，焚灼萼珠。丹辉电近，彤炯星流。飞耀冲霄，光赫天区。惟造化之所陶，理万端而难察。燎无烁而不焦，在兹林而独昵。火焚木而弗枯，木吐火而无竭。同五行而并在，与大椿其相率。乃采乃片，是纺是绩。每以为布，不盈数尺。以为布巴，服之无攵。既垢既污，以焚为濯。投之朱钅卢，载燃载赫。停而冷之，皎洁凝白。（《艺文类聚》八十五）


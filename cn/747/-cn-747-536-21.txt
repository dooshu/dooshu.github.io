○独茧纶赋（以“心专虑宁，方尽钓道”为韵）

维丝伊缗，体道之要。茧之绪可以为垂钓之纶，纶之微可以精用钓之妙。绵联轻竿之上，荏弱深泉之徼。袅长风而若绝，度晴空而引耀。剖粒为饵，宁取乎五十之牛；悬缕为纶，奚期夫三百之钓。观夫其钓不钓，元之又元。在河之氵矣，期道为筌。且夫纶细如忽，鱼潜在泉。振而不绝，则其动也直；深而能致，是其静也专。随惊波而乍紧，逐潜流而曳引。时仿佛而如见，忽漂摇而将尽。其细虽尔，其用弥深。三寻岂劳於人手，百丈自发於泉心。神之凝不觉鱼之得，纶之细亦随钓而沈。美兹纶之袅袅，浮长川之浩浩。疑空外之游丝，波中之弱藻。斯纶也，异园客之功；斯钓也，得詹何之道。钓术既臧，惟道能方。其竿不挠，其饵非芳。中之者功多於金锁，引之者道叶於玉璜。信可以投於濮水，信可以泛彼沧浪。必钓乎深，先定乎虑。得象以契於忘筌，得鱼斯谓之冥助。鱼既得兮心亦冥，收纤缕兮旋回汀。将大钓於方国，冀沧流之大宁。


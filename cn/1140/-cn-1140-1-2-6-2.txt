送按察朱公之任关中序

余既为文送陕西左布政使陈公阅旬日按察朱公亦报迁去则陕之右布政使也二公同官於齐甚善今适秦复先後与俱喜可知也而闰章待罪於此与按察连署挍士之暇无朝夕不见习朱公最盖按察之难为久矣於今尤甚台使者所弹射及郡国小大狱悉仰质成旦起受牍吏两手不能抱事有定限须臾缓则得罪山东地方千余里上下必旬日吏或骫法狱经岁不断况重以逃人之峻法赎锾之考成即出入戴星始而锐中而衰终而怠者比比也公至未期月大狱之奏报者数百活吏民论死者百余人向之薮海岱为逋逃者面缚以归赎锾积数岁者一旦按籍取盈也公何以臻此公筮仕深州深故多巨盗衡突为患公募其豪摄以威信使转相招捕逾年悉散隣境有掠於途者台檄强属公公一讯辄得其主名凡三年而论最者九备兵庄浪分守河南皆凿凿着名实贼逼南阳擐甲胄拒之河莅东臬数月追叙其功加一级说者谓公即不内召例当左藩乃竟得右也公慨然语予曰家大人昔藩江南抚登莱郧阳余未尝不从今大人春秋高无兄弟去此而西惟定省濶远是疚敢区区挍量於内外左右迁擢之间乎哉闰章既深习公而又重公之言仕不忘亲窃有动於中也书以为赠且以质之陈公


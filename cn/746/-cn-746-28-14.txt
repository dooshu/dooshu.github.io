卷28_14【杂曲歌辞·杨柳枝】  温庭筠

宜春苑外最长条，闲袅春风伴舞腰。

正是玉人肠断处，一渠春水赤栏桥。

南内墙东御路傍，预知春色柳丝黄。

杏花未肯无情思，何事情人最断肠。

苏小门前柳万条，毵毵金线拂平桥。

黄莺不语东风起，深闭朱门伴细腰。

金缕毵毵碧瓦沟，六宫眉黛惹春愁。

晚来更带龙池雨，半拂栏干半入楼。

馆娃宫外邺城西，远映征帆近拂堤。

系得王孙归意切，不关春草绿萋萋。

两两黄鹂色似金，袅枝啼露动芳音。

春来幸自长如线，可惜牵缠荡子心。

御柳如丝映九重，凤凰窗柱绣芙蓉。

景阳楼伴千条露，一面新妆待晓钟。

织锦机边莺语频，停梭垂泪忆征人。

塞门三月犹萧索，纵有垂杨未觉春。


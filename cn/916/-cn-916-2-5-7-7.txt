【咏史】

〖《文选》注作班固歌诗。诗品曰：孟坚才流。而老於掌故。观其咏史。有感叹之词。

三王德弥薄。惟后用肉刑。太苍令有罪。就递（《文选》注作逮。《诗纪》同。）长安城。自恨身无子。困急独茕茕。小女痛父言。死者不可（《文选》注作复。）生。上书诣阙下。（《文选》注作北阙。）思古（《文选》注作阙下。）歌鸡鸣。忧心摧折裂。晨风扬激声。圣汉孝文帝。恻然感至情。（《文选》注作诚。）百男何愦愦。（《文选》注作愤愤。）不如一缇萦。（○《史记》苍公传正义。《文选》三十六策秀才文注。《广文选》八。《诗纪》三。）


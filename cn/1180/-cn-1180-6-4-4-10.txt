文华殿进讲大宝箴应制二首


天位艰难保泰年，昔贤献纳有遗编。
图陈虎观开缃帖，鼓动龙颜促讲筵。
问道轩宫风自远，谈虚汉殿席空前。
恭逢帝代师臣礼，彤管长令奕世传。

彤帏高敞翠华临，纳诲先陈《大宝箴》。
造膝从容承顾问，当扆延伫见虚襟。
酒池琼室伤心丽，塞纩垂旒鉴古深。
天藻殷勤清漏午，愧无明保作商霖。






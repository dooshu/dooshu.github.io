○為欽奉　聖旨事疏 【 乞免難成燒造】

據江西布政使司呈、奉臣等案驗、清查燒造　上用瓷器、內有難成器皿具數詳報、以憑會　題等因、行據饒州府知府劉會喬呈稱查得原奉　欽降式樣并單開燒造瓷器、共九萬六千六百二十四個副對面坐枝口把。內除各項運解進、及節奉　明旨、停免裁減外、尚有燒造難成、鮮紅硃砂古盌大紅魚盌紅五龍靶鍾紅魚酒盞年久失傳、大玲瓏方圓手盒面徑濶大鼓腔涼墩、自來未經燒造、計一千五百六十箇副對、節奉催督、廣詢博諏、經心設法、重懸賞格、召募智巧匠人、采擇泥土、廣造坯胎、入窑屢次試燒、百無一成、悉皆坼裂、虛費錢糧、徒竭心力、工人束手、法無可施、至如檠臺龍缸玲瓏涼墩酒海龍罈二榚花缾大龍盌白薄酒盞龍盒等器、共二千二百二十九個副對枝口、內多奇巧妝寘五彩、或口面濶大、或上大下小、底尖口撇、或口罄肚凸、均屬難成、雖經造解。然皆百選一二。錢糧糜費。回青耗損。伏乞轉達速為題　豁等因到臣據此、案照萬曆十一年六月十九日、准工部咨、該　內承運庫署御馬監太監孔成等題奉　聖旨內燭臺棋盤屏風筆管、減半造、該本部覆議、分為十運。每年解進二運。移咨前來、并單開各器共九萬六千六百二十四個副對面坐枝口把就經備行該司道府管廠等官、欽　遵燒造間、萬曆十三年內准本部咨、為天時亢旱推廣　聖慈、瓷器既燒造難成、內屏風棊盤燭臺花瓶新樣大缸燒成有好的、著揀進、不堪的聽彼變賣、未燒的停止、以省費息民、今據前因、除將原奉停止裁減之數、另行造冊咨報該部外、該臣會同廵按江西監察御史孫旬、覆查得該司呈稱燒造難成、鮮紅硃砂古盌大紅魚盌紅五龍靶鍾紅魚酒盞大玲瓏方圓手盒鼓腔涼墩等器、從來燒無一成、所當請免、其檠臺龍缸玲瓏涼墩酒海龍罈二榚花瓶大龍盌白薄酒盞龍盒等器、百選一二。亦屬難成。乞併行　請減各一節、為照臣子之於　上供。未有敢不競効者。但力有殫而莫就則困財有糜而無益則窮。臣謹據該司呈稱燒造難成之數、詢之人言、揆之物理、葢良有繇焉夫絲可計縷而累織。金可相液而立鑄。無他謬巧迺若陶事。則人所能者。塼埴為坏耳。及閉陶而煆之成石變幻目不及睹手不能扶迨日至啟陶。盻盻然視器成則喜不成則有徬徨愁歎而已。就中而論。制鉅則難。狀奇則難。色莫知所傅則難。即今所聞大抵不出三者。厥初肇造尚諉曰工未習與。募未廣與。二三年來。環陶之官役。晝訪夕惟。幾倖逭責。何所不至。工非不習也。募非不廣也。所告既已不少。所費亦且不貲。而陶冶未獲觀一器之成　內府未獲收一器之用若前所稱鮮紅古盌等項。其為竟不可成明甚。其次雖嘗間成解　進寔皆出自天幸識者謂檠臺涼墩之類。百不得一。龍缸花瓶之類。百不得五、謂之難成。亦非飾詞。夫捐不可計之供億。耗不易繼之顏料。而以陶為壑。以竟難成之器為委。財力俱詘、公私偕病、江右嗷嗷、慮此久矣、幸今　聖明敬　天憫人、愛民節用、行令臣等查　奏、臣敢不仰承　聖德、俯察下情、謹將難造器皿數目開坐上　請、伏乞一併　賜免、或酌量　請減、其經用不可缺、及人力有可成者、容臣等嚴督造解則　聖德之所沾被、易徬徨為歌舞、轉虛糜為實用、而　上供亦不致愆期矣、


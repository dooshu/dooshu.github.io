荅史馆查正言书

某再拜正言学士足下顷者前襄阳张令至辱示手笔备形慰诲躭翫无斁鄙吝都遣客尘洞分神明来舍凉若醍醐之灌顶快如曜灵之炙背荷知识之啓迪为昬愚之归救幸甚幸甚然障覆重复义趣深远或所犹豫固容咨决窃味雅旨有簪组非累身之说蒙有滞焉盖念无始轮回积刼孤露偶薰习于种子获遭值於仁贤幸於此生得悟本性而前尘外境如棼丝乱绳本觉妙心殆秋毫野马举为牵制动即沦胥先德亦云道力尫微必处静而能昭宗门所谓悟解超顿须渐修而乃成傥或以初殖之德牙沦无边之爱网沈浮阴入之界趋走声利之塲自以了达苦空脱去事理谓生死而无怖谓富贵而傥来此适足以长无明支成增上慢若夫现三十二应化千百亿身居士王臣随方设教猿猴鹿马与物利生此须功行圆成福智满足登地证果乃及于斯自余涉川救人未免俱溺哺糟处世何能独醒载寻善诱之言盖有造微之旨岂非虑鄙夫尚迷真谛犹恋荣名便令舍去恐致迷闷然固陋之志亦小异焉傥夀量颇延缘累自薄当俟夫四五十须背俗息见反本循元修天台之止观专曹溪之无念庶于此报必证菩提俟兜率下生龙华後会为之主伴请转法轮对越人天亲受佛记虽二乘而弗学岂三界以能安慺慺之心实在於此足下衆德普会八部归依暂现宰官之身常修菩萨之行济度羣品引翼有情作十园林具四誓愿传受心印直指不疑演说色空辩才无碍傥矜其可教望惠之好音所期奉以周旋不敢失坠或理参邪见旨失真宗未至膏肓可施鍼石亦希提奬无便弃捐幸甚幸甚秋气变衰王事鞅掌强食慎疾副兹瞻顒


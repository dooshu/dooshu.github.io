陈造　送吴子隆节推之官信州五首

人生穷达后愚贤，宦路何妨小着鞭。

三釜吾今嗟弗洎，奉亲东下羡登仙。

陈造

陈造　送吴子隆节推之官信州五首

行行幕府泛莲初，井井官曹游刃馀。

当路急贤饥渴似，不须衔袖子公书。

陈造

陈造　送吴子隆节推之官信州五首

共把离杯柳影边，柳枝如线拂归船。

枝枝似恨人轻别，颦不成眠更可怜。

陈造

陈造　送吴子隆节推之官信州五首

幕中婉画得斯人，郡政应从到日新。

银錵金苗休刺口，只将耕稼富州民。

陈造

陈造　送吴子隆节推之官信州五首

连城照乘动分珍，他日词坛著散人。

诗笔有神官有暇，楚鳞燕翼要频频。

陈造


◇东武馆赋（并序）

东武馆者，盖东武阳侯之馆也。俄而迁居，谓余曰：「吾将老焉，故有终焉之志，而无移易之意，子且为我赋之。」（《艺文类聚》六十三，《御览》一百九十四。）

嘉大雅之洪操，美明哲之保身。惩都邑之迫险，餍里巷之嚣尘。慕古公之胥宇，羡孟氏之审邻。将迁居于爽垲，乃投迹于里仁。前则行旅四凑，通衢交会。水泛轻舟，陆方羽盖。後则崇山崔嵬，茂林幽蔼。弥望远览，氵养夷泰。表里山河，出入襟带。若乃潜流旁注，飞渠脉散。芙蓉映渚，灵芝蔽岸。于是逍遥灵沼，游豫华林。弯弓抚弹，娱志荡心。括不空纵，纶不苟沈。游鳞双跃，落羽相寻。膳夫进俎，虞人献鲜。春醴九酝，嘉豆百笾。随波溯流，乍往乍旋。（《艺文类聚》六十三）

飞甘瓜于浚水，投素柰于青渠。（《艺文类聚》八十六，《御览》九百七十。）


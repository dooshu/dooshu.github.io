○遣使安抚益州诏

朕承天明命，抚育万方，康俗济民，无忘寝寐。西蜀僻远，控接巴夷，厥土沃饶，山川遐旷。往者隋末丧乱，盗寇交侵，流寓之民，遂相杂挠。游手堕业，其类实繁，敓攘矫虔，因此而作。王业伊始，务从草创，牧宰庶寮，随事迁易，州县分析，权宜废置。然而王道未洽，民瘼犹存，静言思之，夙夜轸念，澄源正本。义在更张。可令秦州总管酂国公轨、御史大夫滑国公无逸，为益州道安抚大使。宣扬朝典，进擢廉平；贬黜苛暴，申理冤滞。孝弟贞节，表其门闾；鳏寡孤独，量加赡恤。事有便宜，并委处分。


○连州刺史谢上表

臣某言：伏奉去年三月七日制，授臣使持节连州刺史。恭承睿旨，跪奉诏书。皇恩重於邱山，圣泽深於雨露。舞失次，神魂再扬。臣某诚欢诚惧，顿首顿首。臣性本愚拙，谬学文词，幸遇休明，累登科第。出身入仕，并不因人。德宗临御之时，臣忝御史；陛下龙飞之日，臣忝郎官。恭守章程，勤修职业。权臣奏用，盖闻虚名。实非曲求，可以覆视。迹卑易枉，无路自明。亦缘臣有微才，所以嫉臣者众，竞生口语，广肆加诬。伏赖陛下至仁，特从宽典，举以缘坐，贬佐遐藩。屡易星霜，频经恩赦。犬马怀恋，寝兴匪宁。惟读佛经，愿延圣算。昨蒙诏命，追赴上都。随例授官，俾居远郡。在臣之分，荣幸已多。伏荷陛下，孝理宏深，皇明照烛。哀臣老母羸疾，闵臣一身零丁，特降新恩，移臣善郡。光荣广被，母子再生。凡在人臣，皆感圣德；凡为人子，皆荷圣慈。岂惟贱臣，独蒙恩造？不觉喜极，至於涕零。昔殷王俯念於前禽，且闻解网；汉帝有哀於少女，爰命罢刑。方之圣朝，不足多尚。感召和气，慰安群生。非臣殒越，所能上报。伏以南方疠疾，多在夏中。自发郴州，便染瘴疟。扶策在道，不敢停留。即以今月十一日到州上讫。谨宣圣旨，以示远人；恭述诏条，所期安复。无任感恩恋阙之至。


泰嶽府君記又見搜神記　　庾翼

胡母班。字季友。泰山人也。曾至泰山之側。忽于樹間逢一絳衣騶。呼班云。泰山府君召。班驚愕。逡巡未答。復有一騶出呼之。遂隨行。數十步。騶請班暫瞑。少頃。便見宮室威儀甚嚴。班乃入閣拜謁。主為設食。語班曰。欲見君。無他。欲附書與女壻耳。班問女郞何在。曰女為河伯婦。班曰。輒當奉書。不知緣何得達。答曰。今適河中流。便扣舟呼靑衣。當自有取書者。班乃辭出。昔騶復令閉目。有頃。忽如故道。遂西行。如神言而呼靑衣。須臾。果有一女僕出。取書而沒。少頃復出。云河伯欲暫見君。婢亦請瞑目。遂拜謁河伯。河伯乃大設酒食。詞旨殷勤。臨去。謂班曰。感君遠為致書。無物相奉。於是命左右取吾靑絲履來。以貽班。班出。瞑然忽得還舟。遂於長安經年而還。至泰山側。不敢潛過。遂扣樹自稱姓名。從長安還。欲啓消息。須臾。昔騶出。引班如向法而進。因致書焉。府君謂曰。當別再報。班語訖如廁。忽見其父著械徒作。此輩數百人。班進拜流涕。問大人何因及此。父云。吾死。不幸見遣三年。今已二年矣。困苦不可處。知汝今為明府所識。可為吾陳之。乞免此役。便欲得社公耳。班乃依敎叩頭陳乞。府君曰。生死異路。不可相近。身無所惜。班苦請。方許之。於是辭出還家。歲餘。兒子死亡略盡。班惶懼。復詣泰山扣樹求見。昔騶遂迎之而見。班乃自說。昔辭曠拙。及還家。兒死亡至盡。今恐禍故未已。輒來啓白。幸蒙哀救。府君拊掌大笑曰。昔語君生死異路。不可相近故也。卽勅外召班父。須臾。至庭中。問之。昔求還里社。當為門戶作福。而孫息死亡至盡。何也。答云。久別鄕里。自忻得還。又遇酒食充足。實念諸孫召之。於是班之父涕泣而出。班遂還。後有兒。皆無恙。






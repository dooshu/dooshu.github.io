○黄檗山断际禅师传心法要序

有大禅师，法讳希运，住洪州高安县黄檗山鹫峰下，乃曹溪六祖之嫡孙，西堂百丈之法嗣。独佩最上乘，离文字之印，唯传一心，更无别法。心体亦空，万缘俱寂。如大日轮，升虚空中，光明照耀，净无纤埃。证之者无新旧，无浅深。说之者不立义解，不立宗主，不开户牖。直下便是，动念即乖，然後为本佛。故其言简，其理直，其道峻，其行孤。四方学徒，望山而趋，睹相而悟。往来海众，常千馀人。予会昌二年，廉於锺陵，自山迎至州，憩龙兴寺，旦夕问道。大中二年，廉于宛陵，复去礼迎至所部，安居开元寺，旦夕受法。退而纪之，十得一二，佩为心印，不敢发扬。今恐入神精义，不闻於未来，遂出之，授门下僧太舟法建，归旧山之广唐寺，问长老法众，与往日常所亲闻，同异如何也。时唐大中十一年十月初八日序。


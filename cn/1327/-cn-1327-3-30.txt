张玉姑


太原富人张某，生二女：长曰金姑，适同邑李氏而早寡；次曰玉姑，字同邑曹氏。曹翁服贾南中，婿随往，故年已及笄，鸳盟虽订，犹未结缡也。久之，道路传言，谓曹翁父子皆客死。张遂商诸玉姑，将别字他族。玉姑不可曰：“微独道路之言不足信，即信矣，儿已许为曹氏妇，宁有他适之理哉？”张强之，玉姑默不语。张遽使媒说于同里姚某，娶有日矣。

曹氏子忽从南中归，行李狼狈，径投岳家。张大骇，穷叩其行止，殆知曹翁客南中，构讼事，商业凋败，郁郁以死。遗嘱其子归投岳家，谋毕婚，且谋归榇也。张闻之，窃喜悔婚之不谬，惟思所以遣之之法耳。

曹子之入门也，婢媪辈皆知之，窃告玉姑。玉姑喜，取白练剪断之，曰：“今无事于汝矣。”及夕，屏人私诣曹，曹骇欲却避。玉姑止之，曰：“郎勿尔，妾已奉父母之命，凭媒妁之言，以为君妇，无私奔理。今既事出仓猝，不得不冒不韪，为我二人谋终身。”曹少定，问来意。玉姑曰：“老爷惑道路之言，以妾别字姚氏，娶有日矣。妾方拟以尺帛自殉以谢君，不谓天怜此志，使君今日来也。”曹曰：“将若何？”曰：“计惟与郎偕遁矣。”曹曰：“仆之困顿，卿当知之，行旅之费将安出？”玉姑曰：“是无虑，妾稍有私蓄，虽行千里，勿虞不给也。”曹曰：“虽然，业日方长，使仆而终困也，将何以处卿？”曰：“君毋虑，乌有丈夫而终穷者？即终穷，妾以守从一而终之义以出此，必无悔。”曹尚踌躇，玉姑促之，乃窃双卫偕遁，径投其姊金姑家，挝门。金姑隔户谓之曰：“若遁耶？”曰：“然。”曰：“与曹郎偕耶？”曰：“然。”曰：“曹郎来，吾已知之。今偕遁，老父当先疑为宿我处。若追捕，必先及此。若宜他往，毋自投于阱罟中也。”玉姑以为然，遂相将他去。

张失女及婿，仓皇追逐，果先至金姑家。金姑隔户曰：“妹果偕婿来，第儿未纳之，已他去，急驰之可及也。”张曰：“是必匿汝家，速启户，毋多言。”金姑曰：“纵逋逃而不捕，必入我家，何故？”张怒，益疑玉姑在内，举鞭挝门曰：“不启将毁而入矣！”半晌，金姑启扉。张率从人入，大索不得。惟一木柜，金姑踞坐其上不动。张欲启视，金姑曰：“封锁已久，钥已失去，无从启也。”张曰：“奸人必在是矣。”叱从人舁之去。抵家发视之，一僧裸伏其中，已死矣。大骇，不知所措。继念：“饰僧尸为女，而以玉姑暴卒讣姚氏，可塞责。”计定，取尸出，被以女衣，加假髻，停尸内堂，即夜延僧众唪经。一面讣姚氏，谓日辰不利，故微明即大殓。将以掩人耳目也。漏四下，忽见死者伸拳舒足。众大惶骇，谓是尸变，哗然尽奔入室，争先闭户。僧众无可走避，豕突出门，铙钹法器，委弃满地。

初，僧实私于金姑，玉姑之投之也，金姑适先纳僧，故设词以拒之。及张至，无可支吾，故纳僧柜中，使暂避。张强舁之归，僧大惊惧，且闭之已久，昏然遂暝。至是乃苏，欠伸起坐，见人众奔避，方致疑惑。举目四顾，见穗帐低垂，香楮狼藉，己所卧者灵床也。自念：“吾其死耶？”俯仰之顷，觉身被女服，尤为诧怪。欲起立，觉双足不似平日。俯视之，则弓鞋缠趾际。急解去之，徒跣出门，去将归寺。路经卖豆腐者家，见灯影外射，室中磨声隆隆然，觉渴甚，叩门求饮。卖豆腐者莫叟启扉，见一严妆女子，疑为大家之逃妾也，内之，导使入房。叟有女夙黠慧，一见僧即唶曰：“若个莽男子，伪为妇人，将赚谁何？爹且导之入也。”叟闻言大惊，遽操杖欲挞之。僧惧，跪而自投，愿尽纳衣饰以自赎。叟乃出布衣一袭，使易之，纵之使去。

僧出惘惘将归，既近寺门，见寺邻屠人妇，方当路蹲而溲。妇颇具姿首，僧夙涎之者，至是遂强调之。妇亦不甚拒，相将入室。忽屠人返，见僧大怒，举屠刀杀之，欲并杀妇。妇诡词乞免。盖屠人黎明荷豕肉入市，妇送之，将闭户以便，旋而遇僧。屠人至半途，顿忆忘其秤，故返也。于是弃僧尸寺前井中，入市如故。市毕归，则乡人汲水，发现僧尸，报里正取出，鸣官请验矣。惧而逃之交城，设酒肆，谋升斗。一少年时至肆中沽饮，久之渐稔，时或对酌。一日，醉后微露杀人事，少年亦不细诘，颌之而已。少年者，张玉姑之婿曹郎也。

初，曹翁之将没也，语其子曰：“人情恒以贫富易其冷暖。我死，若投妇翁而得意，斯已矣；脱不然，当投交城令陈公，或能佽助汝；陈公与余生死交，必不恝置。”语已，伏枕作书，备极恳切。以授其子曰：“以此投陈公，当不误汝。”故曹之偕玉姑出亡也，径投陈，诡称已娶妇，家无片瓦，故偕之来。陈果念旧，留署中使司笔札，而丰其廪饩。经年余，陈调摄太原令，乃藉以平反是狱云。

当僧尸之发现也，官验之，所谓僧者，而衣俗家之衣，乃募能识别是衣者。或识为莫叟物，官捕莫，捕指为杀人。叟呼冤。官怒搜其家，欲得凶器也。已而搜得女衣饰等，官又疑谓是非卖豆腐者所宜有。时张氏走尸事，亦已由里正报官。官视衣饰等殓物，传张使认，良然。提叟与质，叟曰：“冤哉！是夜吾方操作，有叩门者，启视之，一严妆女子来求饮。既而察知为男子之伪饰者，彼愿自卸其妆，而易吾衣以去。胡为而指为张氏之殓物也？”张虽明知之而不敢承，坚称：“吾女死而走尸，乌得诬为僧？必尸走而复仆，为叟所劫也。”官严鞠叟，叟遂自诬杀僧。再加拷掠，并自诬劫女尸。问弃尸所在，即又不能实指其处。以故案悬年余未结。

会官以他事被劾去，陈公来摄篆，阅案至此，以一老叟，于一夜之中，既劫尸又杀人，不可无疑，乃聚诸幕友共商之。曹阅卷审其月日，大致疑讶。入室以告玉姑，玉姑亦疑。使曹取卷至，夫妇共寻绎之。玉姑曰：“以妾遁故，老父或托言妾死，以谢姚氏，事在情理之中。顾何以其尸忽走？是又有故。”思索久之，曰：“是矣。父托言妾死，而苦无尸，故贿此僧饰以女服，使伪为死人，中夜起立，诈为尸变，而遂逃也。苦渴忘形，叩门求饮，情亦或有之。审是则叟之前供为不诬也。第孰为杀僧者？苟吾父恐其泄而追杀之，则此案结，吾父苦矣。”曹俯首久之，抚掌而起曰：“慧哉卿也！苟非如卿言，则彼唪经僧众，阅死人多矣，岂有不察其伪哉？必贿为之无疑。盖非独贿一僧，且兼贿众僧矣。至于杀僧者，吾已得其人，必非岳父所为。卿勿多虑，行当破此案耳。”乃具以情告陈公。

传张至，问当日情形。张仍如前供。问女以何疾死，曰：“暴病。”问走尸何所，曰：“是当问莫矣。”陈公笑曰：“莫须问莫叟，吾还汝女可乎？”传呼请曹孺人，则玉姑已盈盈立案后，遥拜认父矣。拜已，遥谓父曰：“案已大白，爹爹宜早承，毋自苦也。”语已冉冉入。张惊骇不知所措，始尽吐前事。时曹已为备牒至交城取屠人，不日取至，一鞫即服。陈由是竟得神明之目焉。

趼人氏曰：以玉姑一遁之故，遂生出如许枝节，几酿成一大冤狱。顾人不以为玉姑咎者，为其全节也。使非曹郎佐陈令，则莫叟将终于覆盆，屠人幸逃夫法网矣。此中处置，若天实为之，不使节妇抱几微之憾也者。读之令人神气一抒。






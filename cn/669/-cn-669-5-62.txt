62　趨掫兩掚字通書證


鎛師注引春秋傳「賓將趨」，今左傳作「掫」。昭公二十年。環人注引「御下掚馬」，今作「兩」。宣公十二年。職方氏注引國語「閩羋蠻矣」，今作「蠻羋」。

【集證】左傳昭二十年「賓將掫主人辭」，春官鎛師注、夏官掌固注皆引作「賓將趨」。按掫、趨古字通。襄二十五年「陪臣干掫」，史記齊太公世家作「陪臣争趨」。宣十二年「御下兩馬」，夏官環人注引作「御下掚馬」。按左傳釋文徐邈云：「兩或作掚，皆力掌反。」周禮釋文：「掚音兩，又音亮。」是兩、掚字通也。鄭語「蠻羋蠻矣」，職方氏注引作「閩羋蠻矣」。按周禮釋文：「閩，漢書音義服虔音近蠻。」






○为长安等县耆寿诣相府乞奏复尊号状

长安等县耆寿某乙若干人。右某等伏以生长明时，游泳皇泽，鼓腹且知于帝力，食毛敢忘于君恩。窃见近者祥瑞所呈，周于百郡，丰稔之报，均于四方。有以知上玄降灵，诞告嘉应，彰我君文明之化，仁育之恩。大道既行，鸿名未举，是以殷勤昭著，如斯而不已者也。某皆陶煦纯仁，成此老，生既无补，死而何求！唯愿上闻帝阍，复建尊号，用彰圣德，以报皇慈。披露血诚，伏守天阙，糜躯碎骨，犹生之年。谨以今日诣光顺门辄进表讫。伏惟相公赞翊明主，共致太平，而使名号尚郁，天人失望，草野愚鄙，窃有惑焉。伏望敷奏之际，开陈其要，俾下请允达，大愿克从，退就泉壤，乐而无恨。轻黩国相（一作相国），伏待典刑。谨状。


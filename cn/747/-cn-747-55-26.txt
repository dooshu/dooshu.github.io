○册广陵郡王为皇太子文

维贞元二十一年，岁次乙酉，四月庚子朔九日戊申，皇帝若曰：建储贰者，必归於上嗣；固邦本者，允属於元良。咨尔元子广陵郡王纯，幼挺岐嶷，长标恂淑。佩《诗》、《礼》之明训，禀忠孝之宏规，居常保谦动必循道。识达刑政，器含温文，爱敬奉於君亲，仁德闻於兆庶。神祗龟筮，罔不协从。是用命尔为皇太子。於戏！惟我烈祖之有天下也，功格於上帝，祚流於无穷。光缵洪绪，逮予十叶，虔恭寅畏，日慎一日。付尔以承祧之重，励尔以主鬯之勤，以贞万国之心，以扬三善之德。尔其尊师重傅，亲贤远佞，非道勿履，非礼勿行。对越天地之耿光，丕承祖宗之休烈，可不慎欤！


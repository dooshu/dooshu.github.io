57　法言末篇稱漢公


法言末篇稱「漢公」，斯言之玷，過於美新揚雄劇秦美新文，見文選。矣。司馬公雖曲爲之辨，然不能滌莽大夫之羞也。

【何云】言稱漢公，法不法矣。

【元圻案】法言孝至篇曰：「周公以來，未有漢公之懿也，勤勞則過於阿衡。」〇司馬温公迂書謂：「莽自況伊、周，則與之；況黄、虞，則不與也。其志將曰爲伊、周而止，斯可矣；不止而至于篡，伊、周豈然哉！」〇朱子通鑑綱目八，於新莽天鳳五年書「莽大夫揚雄死」。






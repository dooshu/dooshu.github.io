○对移贯判

〈甲居两乡偏俭，人请徙之，甲诉是谷伯，不合移贯。〉

赋命多途，劳生各业，或务农而敦本，或易地以求安。潘岳闲居，且乐邱园之事；樊迟学圃，宁忘稼穑之勤？惟甲平人，名编比屋。和风不应，地罕膏腴；百谷不登，两乡偏俭。岁聿云暮，年储屡空，苟贫贱而焉欲，在穷途而周流。适彼乐土，虽美择邻之词；宜敬维桑，将悟诗人之戒。称为谷伯，难更邑居。


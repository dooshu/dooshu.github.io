○进日月元枢论表

臣伏见近日累降诏书，委当道监军使，於诸观内求精选丹兼通药性者一二人，送赴上都，至阙下试验，不精亦不加罪。至哉精求！宏告天地，若诚如此，山川岂秘其灵文？神明安隐其元象？臣自幼年，与道合虚，情性守一，颇历岁月。至於留心药物，向此二纪，意谓无出《周易参同契》，但能寻究此书，即自见其道。臣数年属意於此，精觉开悟，尚犹未免朦胧。至於金石纪纲，亦略见其端绪。臣忽因闲暇吟咏之馀，著《日月元枢论》一卷，本欲藏诸名山，传之同好。今幸遇有道圣明之君，志慕元风，若沈默不言，实恐天下无好之志。今陛下若需还丹，切恐难遂其志。臣所著书，谨凭当道监军使随表进上。伏望圣慈讨天下精通药理之士考究，若以斯论可采，臣当无隐於陛下；若以为不可，臣自味於风尘之外，亦不愧於不取。臣不揆庸琐，辄献刍荛，伏增战越之至。


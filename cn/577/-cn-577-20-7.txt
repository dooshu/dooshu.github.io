为夔府柏都督谢上表


臣某言：伏奉月日制，授臣某官。祗拜休命，内顾殒越。策驽马之力，冒累践之宠。自数勋力，万无一称。再三怵惕，流汗至踵。谨以某月日到任上讫。臣某诚战诚惧，顿首顿首，死罪死罪。伏以陛下君父任使之久，掩臣子不逮之过，就其小效，复分深忧。察臣剑南区区，恐失臣节如彼；加臣频烦阶级，镇守要冲如此。勉励疲钝，伏扬陛下之圣德，爱惜陛下之百姓。先之以简易，间之以乐业，均之以赋敛，终之以敦劝。然后毕禁将士之暴，弘洽主客之宜。示以刑典难犯之科，宽以困穷计无所出。哀今之人，庶古之道。内救惸独，外攘师寇。上报君父，曲尽庸拙之分；下循臣子，勤补失坠之目。灰粉骸骨，以备守官。伏惟恩慈，胡忍容易？愚臣之愿也，明主之望也。限以所领，未遑谒对，无任兢灼之极。谨遣某官，奉表陈谢以闻。臣诚喜诚惧，死罪死罪。






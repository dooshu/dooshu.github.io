○授裴度司空平章事制

朕周观帝王之道，春秋富则倚附旧老，享历久则简擢俊髦。故我元宗开元之始，任宋璟、姚元崇之辈以调阴阳，东封之后，乃用李元纮、张九龄之俦以承法度。洎予恭守大位，於今二年，岩廊藩封，逮於左右前后，皆皇祖圣父之人，罔有易置。况勋望冠代，器业绝伦，副予揣论，赞此休运，凡百有位，敬而听之。山南西道节度观察处置等使光禄大夫守中书门下平章事兼兴元尹上柱国晋国公裴度，以忘家捍患，协於宪宗；以匪躬不挠，佐於先帝。十拜相诏，四登帅坛。接士犹布衣之心，悲时急恋阙之思。价重乎内外，名殷乎华夷。藉是风猷，俾参大柄，且满吾志，亦用佥闻。於戏！君臣合符，不可多得，千载一遇，犹为比肩。尔宜援古以自强，垂后以居重。文终之画一，平阳之并容，诸葛持衡之公，相如引车之意，率彼四子，足为成人。服兹昌言，往践乃位。可守司空同中书门下平章事。仍令所司择日，备礼册命。


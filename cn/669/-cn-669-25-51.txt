79　稷契堯皆帝嚳子　鯀爲舜之五世從祖　堯爲舜之三從高祖　舜非顓頊之後有數驗


三代世表：稷、契皆爲帝嚳之子，堯亦帝嚳之子。左傳文公十八年正義曰：「世族譜取史記之説，又從而譏之：『案鯀則舜之五世從祖父也，而及舜共爲堯臣；堯則舜之三從高祖而妻其女。此史記之可疑者。』」

【何云】五世從祖父而年均者多矣。崇禎時，晉府宗室多有與孝宗同行者，亭林嘗記之。

【元圻案】路史發揮曰：「舜非顓頊之後，有數驗。史云：『自窮蟬以來，微在庶人。』夫窮蟬既云帝子，何得未幾微爲匹庶？一也。男女辨姓，禮之大經，舜既堯之五世從玄孫，豈得御堯之女？二也。夫源流之最可攷者，惟氏姓也。故昔者帝王之姓各有所循，非賜不改。少昊、青陽、高陽、玄囂、高辛之姓，皆累世不易，惟舜之姓非先王之姓，三也。且以所言舜爲堯之從孫，堯乃舜之從祖，堯授天下於從孫，舜受天下於從祖，自其家人，烏得謂之至公而能以天下與人哉！顓頊之傳帝嚳，何以不謂之傳賢？不降之授帝扃，何以不謂之巽位？胡得獨稱堯、舜乎？四也。八元八愷，帝堯固多用之，然不云堯舉者，以其親也。至舜則非其親而能用，故美其能舉，五也。舜苟堯親，非大相遠也，顧豈不知，而必資夫嶽薦，然後舉之，歷試諸艱而後授之？六也。是皆經傳明證顯驗可得信者。」






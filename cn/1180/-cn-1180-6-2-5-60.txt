答冏卿陆五台


愚子弟侥幸，凡在交知赐贺者，俱不敢领承，盛仪谨璧诸使者，幸惟原亮。

承别楮祗畏云云，深荷道谊同心之爱。仆自受事以来，日夕兢惕。凡事关宗社、生灵，必斋心默告于上帝、二祖而后行，不敢告者，不敢为也。诚以人臣之义，靖共匪懈，况仆今处多惧之地，当至重之任，敢不畏乎！再拜稽首，师公昌言。






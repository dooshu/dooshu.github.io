73　鼉鼓逢逢諸説


「鼉鳴如鼓」，新經之説也，解頤新語取之，鑿矣。

【集證】陸佃埤雅釋魚：「詩曰『鼉鼓逢逢』，先儒以爲鼉皮堅厚，取以冒鼓。蓋鼉鼓非特有取於皮，亦其鼓聲逢逢然象鼉之鳴，故謂之鼉鼓也。晉安海物記『鼉宵鳴如桴鼓』〔一〕，今江、淮之間，謂鼉鳴爲鼉鼓。」佃，安石之客也，故訓鼉鼓從王氏説。

【元圻案】大雅靈臺篇毛傳：「鼉，魚屬。」正義曰：「其皮堅可以冒鼓。月令注亦云鼉皮可以冒鼓也。」〇逸齋詩補傳二十三：「鼉，水畜也。樂作於辟廱，鼉聞之而亦樂，逢逢然和鳴以應之。」又是一義。

〔一〕「晉安」，原作「臨安」，據四庫本埤雅卷二釋魚鼉改。






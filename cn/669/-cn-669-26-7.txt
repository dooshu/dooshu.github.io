7　楚之大盜莊蹻　楚莊王苗裔莊蹻


賈生弔屈原曰：「謂跖、蹻廉。」注：「楚之大盜曰莊蹻。」韓非子喻老篇：「楚莊王欲伐越，杜子諫曰：『莊蹻爲盜於境内，而吏不能禁，此政之亂也。』」蹻蓋在莊王時。漢西南夷傳：「莊蹻者，楚莊王苗裔也，以其衆王滇。」此又一莊蹻也。名氏與盜同，何哉？

【元圻案】漢書賈誼傳：「誼既以適去，意不自得，及渡湘水，爲賦以弔屈原。其辭曰：『闒茸尊顯兮，讒諛得志；賢聖逆曳兮，方正倒植。謂隨、夷溷兮，謂跖、蹻廉。』」注：「李奇曰：『跖，秦大盜也。楚之大盜爲莊蹻。』」〇吕氏春秋季冬紀介立篇：「莊蹻之暴郢也。」高誘注：「莊蹻，楚成王之大盜。」畢氏校本載梁伯子云：「商子弱民篇、荀子議兵篇、韓詩外傳四、補史記禮書並有『莊蹻起而楚分』之語，皆不言在楚何時。韓非以爲在莊王時，而高氏以爲成王時，則又在前。史、漢則以蹻爲莊王苗裔，在楚威王之世，而通典邊防三、通考南蠻二辨其誤，以范史謂在頃襄王時爲定。獨困學紀聞據韓非、漢書以爲二人，此未敢信。」盧云：「案後漢西南夷傳『楚頃襄王時，遣將軍莊豪伐夜郎，因留王滇池』，杜氏言即莊蹻。華陽國志南中志云：『楚威王遣將軍莊蹻伐夜郎，剋之，會秦奪楚黔中地，無路得反，遂留王滇池。』此本非楚之境内地。今此言『暴郢』，韓非言『爲盜於境内』，荀子言『莊蹻起，楚分爲三四』，皆與言將軍事不合。荀子以唐蔑之死與蹻並言，案秦殺唐昧，『昧』即『蔑』，在楚懷王二十八年，則蹻當威、懷時亦可見。此注或本作『威』，因形近而誤『成』，亦未可知也。」






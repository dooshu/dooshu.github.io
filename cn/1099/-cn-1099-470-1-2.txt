○直言兵刑二事以暢公論以明治體疏 【 刑法兵務】

臣謬叨拔擢待罪言官而　九重萬里聞見有所未真、時勢不能即達、小者既謂不足言、大者則諸臣巳言之、耳目之責、有愧多矣、夫臣所待罪、刑科也、近又叨署兵科、則兵與刑、尤臣所當言者、敢各述一事、少以塞責、惟　陛下察焉、以刑法言之、張齊之為民、　陛下之　特旨也、此人之所不及知者也、臣竊疑之、齊誠黷貨逞讒、則罪何止於為民、如其不然則何贓可追、兩存而致疑之、此　陛下之至明也、欲以發天下之公論也、夫齊之罪所難言也、毛□奏齊□邊商銀十餘萬兩故逮齊詔獄而華亭乞休亦遂以此允都察院言之、科道言之、同科者又言之謂其罪出於盡誣、臣所不敢也、然以都察院之言。科道之言、奉以　聖旨、加以錦衣衛之刑、謂其罪盡出輸服、臣亦不敢也、夫齊安得無罪、邊鎮重臣、易置未久、不聞失事張惶、為考察之說、　先帝遣詔、遠過輪臺、不察其實、指摘為臣下之語、即此二事、巳不容一日廁於言官之列、若謂其黷貨逞讒、則恐未、必此臣所不敢言也、臣里有畜守犬者、嘉賓至、犬向而嚎之、即磔以饗、賓以為敬巳、大喜、是夜失盜而主不知、臣恐賓則喜矣、異日無為　陛下司盜者、夫言及乘輿、天子改容、事關廊廟、宰相待罪、此重諫官之體也、故曰、選用臺諫、未必皆賢、諫官所言、未必皆是、然須豢其銳氣、而假之重權、所以折姦臣之萌、而防內重之弊、使斯言而非誣也、齊獨非諫官乎、故當時諸臣。是時華亭當國頗久駱公可謂敢言矣欲留徐階之去。固不得抵齊於罪。欲抵齊於罪也。亦不必重發其私。而階之去也者。不當辨巳之無罪。只當明齊之無他。斯於　國體士風。翕然稱快。然當時諸臣、豈見不及此、為　陛下愛賢輔、則不暇為　陛下愛　國體、亦勢之所必至者、而階惟急於白巳之罪、則何暇以文彥博自處。若臣則豈不知齊之非唐介哉。欲為　陛下致唐介。則齊亦千里馬之骨。與其以嚴嵩之所以自厚者厚階。孰若以文彥博待之為尤厚哉。　先帝之世、建言得罪諸臣、其間豈無一二自取、　龍飛以來、因事納忠諸疏、其間豈無一二詿誤、而　陛下悉甄錄之、優容之、即一二觸　聖意者諸臣又為昭雪之、上下之慮俱至遠也、獨齊不為眾所原、彼誠有以自取、抑宋臣有言、當此之時、言人主易。言大臣難。臣嘗三復斯言。不能不為世道增一慨也。當局者迷、旁觀者明、天下曷嘗無公論哉、特未敢發爾、今幸　陛下默發之矣、故臣敢遂言之、以兵務言之、仲秋之　大閱、宰輔之建明也、此人所不敢知者也、臣竊疑之、　陛下之當務、豈無急於　大閱者哉然而輔臣言之、　陛下允之、此　陛下之至聖也、將以推及其所尤急者也、夫　大閱之禮、人所難言也、以為非急務與、則南有寇、北有虜、將領脆而無能、兵氣衰而不振、古人所以克詰兵戎者、豈為無見、臣所不敢知也、以為誠急務與、則為治有體任治有責君明其義、臣能其事各有職分、　祖宗所以置而不舉者、夫豈無謂臣亦不敢知也、夫臣豈不知中冬大閱、禮有明文哉、顧帝王法古為治、在師其意、不泥其迹、故如廵狩方嶽、執爵飬老之類、古以為至重而不可已者、今亦在所不舉、誠得其意也、如必欲事合迹儗、而後為師古、則一部周禮、當自何處始此臣所不敢言也　大閱固要務、而　陛下之當務、則尤有要於此者也、　親決萬幾、詳覽章奏、治道必始諸此、於此不務、而曰　大閱、縱因此一新戎務、殲馘虜寇、亦治標之劑、非保本之術也、況未有本不正而能善其用者、時文□之掎之者多駱公又可謂至公臣觀張居止建議之疏亹亹千餘言。其意向所重。自有所在。　大閱一言。不過忿兵政之飭。欲　陛下加意明作云爾。今其意之所重者。未必盡舉。而經營半歲。惟以此舉為急。以　陛下之明。豈不見此哉。　陛下誠親萬幾覽章奏明作敦大、政本定矣、則戎務之飭。一將之事爾。雖不　大閱。不害其治也。若其不然。徒生釁端爾、　乘輿臨幸。每月戎服。而去春南海子之幸。　特出　聖意。此曰　大閱古也。蒐苗非古哉。而諸臣言之不巳。夫固以　謹廵幸為事　陛下之第一義也。而居正此議。其情雖異。其形則同與其留逢迎之迹。以為他日媒孽宰臣之隙。孰若棄敝屩、求珠玉。庶不起琴瑟專一之嘆。為盛世事哉。大小臣工、見亦及此、而難於發言、臣謂居正之建白、其所急者既不在此、而　陛下所以速於俞允之意、亦不過欲繇此以及其所尤急者、故敢及之、雖然兵刑之可言、豈止此哉、內犯百棍而監候。自古刑法。未有若此者也、動息皆生命、三尺法不可輕也。況草芥之視、手滑之憂、識者能無深念乎然諸臣既巳言之、以　陛下之明、必從而俞允之臣可不言也。御史紀功於廣海。自古兵務。未聞有此也丘多政亂、九牧之誚。正謂此爾。況運籌汗馬。彼何與言。而曰以軍功陞賞哉。然該科亦曾言之。以　陛下之聖、終必當別議之矣、臣亦可不言也惟前二事則公論治體少若未安、而諸臣偶未之及、故臣不自揣度。冐死塵　瀆、伏乞　勑下該部虗心另議、務求至當、然後　俯賜俞允、則公論幸甚、治體幸甚、而臣待罪該科、亦與有餘榮矣、


▼同谢国史游钟山逢铁冠先生

日日城中望钟山，孤塔缥缈峯孱颜。

山灵嘲我不一到，但命俗驾趋尘阛。

圣恩今朝许休沐，得与谢客同跻攀。

出郭未至景已好，松风一派连清湾。

空林无人遇释子，知有曲径通禅关。

举头见寺去尚远，钟磬响落浮云间。

登高不知已几里，但怪力尽愁辛艰。

众山杂沓总在下，如拥剑佩趋朝班。

时当严冬雪始霁，古木寒瘦泉流悭。

梁僧遗墓卧残碣，宋帝废墠埋深管。

六朝陈迹不可问，但见石老莓苔顽。

豪华歇尽形胜在，刼火几度烧空殷。

铁冠先生有道者，往往人见骑黄斑。

相迎为指幽绝处，瀹茗留坐听潺湲。

莫嫌痴客暮未返，日堕江水鸦飞还。

欲营一游岂易得，长来不比山僧闲。


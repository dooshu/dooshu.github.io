答胡剑西太史


滏阳人来，言兄吏事精核，不类迁谪者。弟为年兄虑者，正恐未透此关耳。果尔，复何言哉？《易》所谓“困亨”者，非以困能亨人，盖处困而不失其宜，乃可亨耳。

弟甚喜杨诚斋《易传》，座中置一帙，常玩之。窃以为六经所载，无非格言。至圣人涉世妙用，全在此书。自起居言动之微，至经纶天下之大，无一事不有微权妙用，无一事不可至命穷神。乃其妙，即白首不能殚也，即圣人不能尽也。诚得一二，亦可以超世拔俗矣。

兄固深于《易》者，暇时更取一观之，脱去训诂之习，独观昭旷之原，当复有得力处也。






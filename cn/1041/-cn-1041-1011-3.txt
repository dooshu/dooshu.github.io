沈与求　次韵李元叔田邦镇唱酬之什

李侯少年真自喜，收名拟擅东南美。

大科异等不作难，堂堂奏赋明光里。

眼看斗粟饱侏儒，空肠殷雷归著书。

胸中未减食牛气，出手一掷当成卢。

只念聊问复何如，要辨蟫蠹资轩渠。

刺头文字亦琐碎，泽吻快意回樵枯。

沈与求

沈与求　次韵李元叔田邦镇唱酬之什

大雅寂寥谁发喜，逆折波澜须子美。

晚分一派大江西，约束曹刘归句里。

武安耳孙有舑儒，载行无多一束书。

蹇驴破帽踏城市，腰间蒯缑鸣湛卢。

叫阍自荐久未偶，淮南丛桂犹关渠。

雕镌戏出乡学馀，掩面笑余诗井枯。

沈与求


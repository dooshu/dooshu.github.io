【后魏石门铭〈永平二年〉】

右魏《石门铭》，云“此门盖汉永平中所穿，自晋氏南迁，斯路废矣。皇魏正始元年，汉中献地，褒斜遂开。假节龙骧将军、梁秦二州刺史羊祠开创旧路，诏遣左校令贾三德共成其事。起四年十月，讫永平二年正月毕功”。其余文字尚完，而其大略如此。石门在汉中，所谓“汉永平中所穿”者，乃明帝时司隶校尉杨厥所开也。厥自有碑，述其事甚详。正始、永平，皆后魏宣武年号也。治平元年五月十日书。


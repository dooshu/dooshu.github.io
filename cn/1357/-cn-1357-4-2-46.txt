德皇子结婚自由


德意志联邦皇帝威廉二世者，今世界第一英明雄武之主也，任事勇敢，喜争先着，高掌远蹠，手腕敏活，英断果决，不假顾忌。虽为立宪皇帝，而其霹雳手段，自外表观之，颇似专制国君。其实不然，但观其昨年之宣言，可略见一斑。盖彼虽于家庭父子之间，亦极尊重自由，界限分明，毫不侵占也。皇之言曰：“朕子纳妃，必听自择所爱，但顾永偕好合，立予册封；决不以牵涉外交，见好友邦之故，使之勉强成亲。况此事关乎男女毕生之悲乐，较之恩荣爵禄为尤重，断不能丝毫假借也。且世之男女，皆有自择配偶之权，朕之太子、众子，亦何必独异哉？”云云。盖欧洲各邦，颇有战国风气，往往两国相亲，则从而联姻，以致爱情淡薄，不能白首相终。撒克逊王妃，甚至冲突离婚。此其最近之征，德皇殆亦有鉴乎是。






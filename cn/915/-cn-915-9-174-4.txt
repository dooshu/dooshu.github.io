◇樱桃赋

推樱桃之为桃，先百果而含荣。既离离而春就，乍苒苒而冬迎。异群龙之无首，垂牢器之晚成。鸟才食而便堕，雨薄洒而皆零。未观红颜之实，空有荐庙之名。等橘柚于檐户，匹诸荐乎中庭。异梧桐之栖凤，愧绿竹之恒贞。岂复论其美恶，且耸干乎前棂。叶繁抽而掩日，枝长弱而风生。且得蔽乎羲赫，实当暑之凄清。（《初学记》二十八）


○覆處日本國貢例 【 日本貢例】

臣等看得帝王之馭夷狄、有綏懷之仁、有裁制之義二者並行故法不傷於峻恩不至于褻、而遠人畏慕威德、永為中國不侵不叛之臣、今照日本進貢夷使人船、有違舊例、雖節經題奉欽依、行令將額外之人遣回、緣候便風、未得遽去、滯留賓館、前後踰年、今若一體給賞、則是本部十八年申明知會之咨、與近日照例阻回之奏、俱成虗文而或過於恩、若遂一槩裁革、則業巳容留在館、且周良等所稱眾口嗷嗷、咎歸一巳、跋涉勞苦、共沐聖恩等情、不無觖望、而或過於法、合無查照夷人文冊、先儘有職役人員、然後將船頭從人等輳足五十人之數、并周良等到京五十人照例給與全賞、其過多人船、除副軍船從人水夫不賞外、餘行彼處廵按御史轉行布政司、每人給賞絹布各一疋、作速遣回、仍諭各夷此出朝廷憫念久留特恩、後不得援以為例、通將用過錢糧數目、造冊具本奏繳報知本部以憑查考、其回賜國王源義晴并正使周良等、各該物件、本部行移內府各該衙門、照數關領給散、關支銅錢、并回賜國王敕書、本部俱行翰林院請給、仍照例差屬官一員、齎領敕書、前往南京該庫關領銅錢給散、其特賜國王并王妃銀兩應否給與、伏乞聖裁、及查日本國王源義晴將弘治正德年間底簿共二扇、勘合共五十五道、齎繳前來、請給新勘合、并據周良等再三懇請、但查弘治年間、不惟底簿脫落、而未繳勘合、尚有七十七道、正德年間底簿僅全、而未繳勘合、尚有五十四道、雖據本王各稱被盜遺失、及存留在彼、以防中流飄沒、終於本部十八年原題候盡數繳還、然後給與之例有違、而本王收藏不謹、查驗欠明之責、委亦難逭、伏蒙聖慈曲貸、恩已至厚、所據新勘合難准頒給、但其稱舊勘合盡數繳還、萬一中流飄沒、無以為將來符信、亦是慎重貢典之意、宜為量處、合無咨令本王於下次該貢之年、將見存正德年間勘合五十道、先繳四十道、量留十道在彼、候給新勘合到國之日、仍將十道繳還、其被宋一偷去弘治年間勘合、并正德年間尚欠四道、行令本國嚴行購訪、候得獲之日、一併奏繳、仍行浙江廵按衙門及三司備倭等官、如有齎執弘治年間勘合求貢者。即係詐偽。就行驅逐出港。不許頃刻停泊。致生事端。及照本王咨稱中國多有商船到彼交易、或海寇匿名其中、數侵邊境、貢船三隻之外、副軍船一隻以禦賊舟、決非違上國定制等因、臣等查得先該都御史朱紈奏為議處夷情以明典刑以消禍患事、該本部題奉欽依、行令本官申明通番之禁、重窩主接貨之誅、厚告捕購獲之賞、開自新改過之修、督率所屬、著實舉行、仍敕諭本國凡有中國人船到彼、不許與之貿易交通、去後、今本王猶稱前因、所據前項禁革事宜、除都御史朱紈巳奉欽依養病回籍、合再行令浙江福建廵按衙門、督令廵海備倭等官、加意奉行、不銳始而怠終、不具文而無實、庶海道肅清、而該國亦不得假禦寇之名、以文其增船之罪矣、再照夷使周良、呈稱貢船高大廣厚、每船除使列從商之外、非得水夫百名、決難駕使、是以雖有定制百名、吾王不奈之何難以減少、臣等查得大明會典只載本國十年一貢至于人船。原無定額。是以成化弘治以來、每次進貢船必三隻。而人數多寡不等。至正德四年、因赴京倭僧在路生事、本部始題奉欽依以後日本進貢使臣准起送五十人到京、及嘉靖二年因宗設宋素卿爭貢讐殺、貽害地方、絕不與通、至嘉靖十八年本國差使臣碩鼎等復來求貢、本部始議准夷使不過百名、貢船不過三隻、今據周良等告稟、似謂百人之例、在彼國勢難遵行、若不量為之處、竊恐無以廣聖朝柔遠之意、亦使其下次仍得藉口踰數而來也、臣等以為除十年一貢船三隻起送五十人到京事例無容別議、其百人之數、合無行令浙江廵按御史備查舊例、并將本夷貢船、逐一查驗、每船委須若干人駕使、比今該量增若干人、斟酌停當開具奏聞、以憑本部覆議奏請咨行本國知會、俾永為遵守、如此而在彼猶或不遵然後決行阻回。雖一人之少。亦不姑容。則我之待彼曲盡。而責彼有詞。縱至絕貢。彼亦當心服矣。奉　聖旨是、賞賜照例、其餘依擬行

皇明經世文編卷之二百四十四終








○復劉帶川中丞 【 名燾□用兵】

承示疏草歸重于選將練兵、此不易之論也、然前此未嘗不言選將。而賢否定於賄賂之有無。喜怒生於跪拜之多寡。則將不可得而選矣。未嘗不言練兵。而無實惠以結其心。無實政以責其成。則兵不可得而練矣。今中外所望於公甚重、千萬留念、戶部前日之疏、亦非遽欲去兵、葢聞前之為政者、不詢眾謀不考地勢、輕率建設、孟浪更張、故墪堡築而不能守、兵馬增而不足用、若兵車營是也、此須仗公妙用、陰消默改、次第為之搗巢固是奇策。頗聞鎮兵與虜交通。軍門舉動。即以相報。故往年同野兩出。皆以謀洩。一無功。一大挫衄。望公更察士心。度兵力。審慎為之。夫用兵公之所長也、僕以書生乃猶妄有論議於公之前、誠以國家事大不敢默默耳、僕方以集眾思廣忠益圖報　明主、惟公不惜見教、至幸、


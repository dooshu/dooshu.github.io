○授张谓太子左庶子制

敕：中散大夫前守潭州刺史本州团练守捉使上柱国河内县开国子赐紫金鱼袋张谓，往以鸿笔丽藻，列於近侍，典谟训诰，多所润色。较然素节，郁有盛名，言念华山之巡，不忘颍川之从。俾之领郡，亦谓理平，而孝悌宏博，礼容循谨。宜在公选，首兹正人，旌书课第之目，参相春坊之重。可守太子左庶子，散官勋封如故。


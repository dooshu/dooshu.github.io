○李纳检校司空制

郑武公父子继为周司徒，内居股肱，外作藩翰，《诗》美“缁衣”之德，《传》称“夹辅”之勋，我怀斯人，今得良弼。开府仪同三司检校尚书右仆射同中书门下平章事、充平卢淄青节度管内度支营田观察处置陆运海运押新罗渤海两蕃等使陇西郡王李纳，宇量宏博，质性沉毅，体仁能断，见善必迁。蕴非常之才，守以纯一；秉难夺之节，著於艰危。昭升令闻，茂建勋绩。属淮夷构乱，东夏震骚，奋旅徂征，坐筹制胜。解商邱之难，攘彼凶残；释陈城之危，俘厥渠帅。德功克懋，官赏宜崇，庸建上台，宜赐真食。慎乃先服，勤劳王家，以殿邦之勋，参论道之职，俾尔嗣绩，光於前人。荷国之宠章，承家之丕构，敬慎厥德，永孚於休。可检校司空同中书门下平章事，仍赐实封五百户，馀并如故。








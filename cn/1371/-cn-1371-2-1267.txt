龟堂

莫笑龟堂老，残年所得多。

赋诗传海估，说法度天魔。



天矫竹如意，鳞皴松养和。

拈来示诸子，无事数相过。



龟堂

莫笑龟堂陋，生涯实有余。



春寒拥重褐，晨饭富藏蔬。



薄技雕虫尔，虚名画饼如。



儿时论语在，敢负此心初。



龟堂

障日松棚正策功，幅巾聊得受微风。



蝉声不断草堂静，潦水已归村路通。



拄杖闲行穿荦确，孤云时见起巃嵷。



东阳醇酎无由到，知负今年几碧筩？




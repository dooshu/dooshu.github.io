○谢赐口脂等表

臣某言：中使某至，伏奉敕书慰谕，并宣进止，赐臣红雪、紫雪、口脂等。庆赐以时，宠光逮下，捧诏心悚，承恩汗流，臣某中谢。伏以元律送寒，清霜戒腊，九天布惠，万类发生。臣以庸虚，谬当任使，观风未久，按部无能。而陛下俯念守臣，恩同勋旧，诏垂御札药禀仙方。降兰泽以传馨，颁玉历以示庆，实惭固陋，忽被光辉。抚躬循巳，终夕愧厉，谨当训整师旅，牧养黎，敷雨露之恩，宣日月之照。俾疮痍渐复，江湖安流，庶于涓毫，上答山岳。伏惟皇鉴，俯照丹诚。


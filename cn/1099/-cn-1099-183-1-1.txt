○南畿賑濟疏 【 賑粥】

今歲南畿旱澇相仍、民饑殊甚、巳經有司疏聞、此公為南樞貳時所上下廷議賑卹、第饑民甚多、錢穀絕少、恐難給濟、須別等第、酌緩急、乃可、以地言之、江北廬鳳淮揚滁和諸州府災為甚。江南應天太平鎮江次之。徽寧池安蘇常又次之。此地有三等。難于一例處也。以戶言之有絕爨枵腹。垂命旦夕者。有貧難巳甚。可營一食者。有秋禾全無。尚能舉貸者。此民有三等。難于一槩施也。臣日夜籌畫。今有司倉廩既虗。戶部錢粮。又難遍給。考古荒政。可行于今者。唯作粥一法。不煩審戶。不待防奸。至簡至要。可以舉行。而世俗咸謂不便。然林次崖謂作粥但可以濟極貧有病之人而不可施之其他葢緣曾有舉于一城。不知散布諸縣。以致四遠饑民。聞風併集。主者勢不能給致民相聚而死遂謂此法難行。今總計南畿作粥。江南北可四十二州縣。大都大縣設粥十六所。中縣减三之一。小縣減十之五。諸所設粥處。約並日舉。凡饑民來者。無論本縣隣境。軍民男女老幼口。多寡均粥給濟。起今十一月半。抵麥熟止。計用米十六萬石。用銀十六萬兩。可活人二十餘萬取用有數。未致太糜。賑卹有等。不致虗費。簡直而奸欺難作。平易而有司可舉。時文襄巳奉旨往江北賑濟疏上即命行之并諭江南廵撫一體施行此法一行。窮餓垂死之人。晨得而暮即起。其效甚速。其功甚大。扶顛起斃未有急于此者、竊謂此法非特宜于南畿。實可推于天下、因作為賑粥活命事宜、開列條款裝演成帙以獻、


○减膳省刑诏

司牧生人，爱之如子，眷兹灾旱，倍切忧勤。将理政不明邪？冤囚有滞邪？疠疵道长邪？阴阳气隔邪？何崇朝密云，布未洽也？载加寅畏，弗敢荒宁，诚不动天，叹深罪己。思从避减，以塞愆尤，俾月离有期，星退何远。朕今避正殿，减常膳，仍令诸司长官，各言时政得失，以辅朕之不逮。天下见禁囚徒中，或以痛自诬者，各令长官，审加详覆。疑有冤滥，随事案理。仍告於社稷，备展诚祈。诸州旱处，有山川能兴云致雨者，亦委州县官长，速加祷祀。


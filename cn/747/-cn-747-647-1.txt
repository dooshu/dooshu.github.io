○奉制试乐为御赋（以“和乐行道之本”为韵，依次用）

臣伏奉庚寅之诏曰：“天子以乐为御，其义则那。”臣以为引重任者无御不可，播盛德者非乐而何。蟠乎地而际乎天，周流既超於马力；发乎迩而应乎远，驰声亦倍於銮和。喻之为至，此实居多。大道既移，则舞行象成於覆载；小戎或驾，则琴音决胜於驺歌。故圣王取彼然，喻诸沃若。制其节奏，戒乎行作。听《祈招》之什，冀绝迹於奔车；赋《盘游》之词，俾虑危於朽索。是以南薰驰而虞德盛，北里骋而殷道恶。控海内，当并骛於勋华；执人柄，岂争功於良乐。斯御也，动无险阻，发自和平。周旋罔害，欢爱则行。止之而优游灵府，推之而浃洽寰瀛。非劳辕轭，但布茎英。陋乎足迹，运以精诚。尔或驰驱，难期於无灾无害；我之步骤，乃在於大鸣小鸣。故曰：得禽而诡遇，不如率兽以仁声。且跋涉者疲於山川，条畅者格乎穹昊。慕入律而百蛮麇至，锡有功而诸侯轨道。岂出户庭，非专击考。乘六气之辨，哂六辔之徒施；鼓八风而行，知八骏之非宝。於是屏造父，命後夔。或无声而至矣，或先进以道之。岂独周域中而利其衔策，亦将肥天下而沦乎肤肌。若此，则宇宙盖由乎一马，牵制尽在於四维。虽质文更变，而公共操持。莫不得之者昌，失之者损。俗化清而鞭扑废，和顺积而车书混。故臣稹前跪而言曰：“引重任者御为之先，播盛德者乐为之本。伏惟皇帝陛下推是心而居其奥，臣徒欲贡所闻而安敢窥其阃。”


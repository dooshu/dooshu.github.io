◇庐陵王诔（并序）

事非淮南，而痛深於中雾。迹非任城，而暴甚於仰毒。托体皇极，衔怨至尽。岂惟有识伤慨，故亦率土凄心。盖出罔己之悲，以陈酸切之事云尔。

哀哀君王，终仁且德，在枉无言，即罪有默。曾是忍虐，古来一酷。身微咎累，痛逾鸩毒。何斯祸斯，乃怨乃辱。命如可延，人百有赎。矜急景之难留，悼惊波之易沦。自君王之冥漠，历弥稔於此春。怜鸣禽之响谷，视乔木之陵云。咸感节而兴悦，独怀悲而莫申。侯射隼於高墉。赫王典以正刑。服二辜於犭比犴，致九伐於南荆。发酸痛於仁诏，令宠赠於哀心。布凄怆於帝言，摅绸缪於皇音。（《艺文类聚》四十五。）


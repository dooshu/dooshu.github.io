黄澍：

歙人黄澍，年少轻侮，作叶子格品第宗妇之貌。见忤于族，走杭州，通籍郡庠。丙子举于乡，明年成进士，授开封推官。壬午御流寇，开渠转粟，河水秋溢，因灌汴城，祸自渠始。又搜民间藏粟并金钱夺之，汴人切齿。内召，先帝面问开渠者谁也，委之流寇。利口迅舌，人莫能难。以御史按楚，未及瓜，遽入朝，意凯开府。借马士英为市，盖平贼将军左良玉嗛马氏。故大言「清君侧之恶」，辄示人良玉手书，挟重镇劫之。其廷攻也，一言一涕，甚倾宸听，上英伏阶下愧死。澍退，捐九万金助饷，自云「世橐」。高相国问予：「彼卓、郑也哉？」予曰：「否否。彼补杭郡诸生，父为人筦质库。小才贪诈，不足信也。」澍还按楚，士英阴遣人购良玉，而澍孤矣。寻免其官，畏祸匿良玉所，女归其子。按臣通婚本镇，向未之有也。明年左氏称兵犯阙，荡覆我公室，虽士英之罪擢发难数，而谁生厉阶，至今为梗？哀哉！




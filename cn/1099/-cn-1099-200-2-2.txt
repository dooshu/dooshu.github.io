○上少湖大學士書 【 倭奴】

吾松倭奴大舉入寇、亮前後疏劄飛報、公巳稔知、但其中或多諱言其慘、亦有虛張其勢、恐未有實錄、此寇本從馬積山追剿下來、沿海刼掠、野行草伏、數不滿千、多不過五六百、少不上四五十人、但窮寇亡命力戰。我兵顧募貪生。兼以禆將無權。援兵烏合。是以眾不敵寡。每至退衄。初刼上海。止二十七人。刼新塲刼下沙。刼周浦烏泥涇。俱三十七寇。各殺傷止數人。至攻中後南匯二所。則有八十餘寇。殺傷男婦五六十餘人。攻太倉初二百寇。適蔡操江出廵初到。親率州衞擊殺八十餘人。寇因不得利。復至燒倉。殺傷城外三百餘人。遂散去。後攻上海二百餘寇、殺死武指揮、何縣丞、燒縣治倉廒、及民房千餘間、向來被禍慘烈、上海為甚、官軍前後擒殺、併槊下水及千餘寇、但內有脅從。亦所不免。近得蔡可泉操江公各處請兵四集、昨又乞借坑兵、嚴令督剿、連報捷殺、賊人潰散、大勢即日可平、但此賊負海為固。出沒不時。今雖倖免。明年統眾復發。决無可支。今廵海無兼理軍務之責。操江無旗牌討虜之權。備倭無參將兵符之寄。而官軍無曾經戰鬬之卒。民兵無平日訓練之人。軍需芻粟。無別項可那之財。近日不過有司便宜。亮取民間。義勇水兵之差。城夫船夫之擾。軍餉衣甲器械之費。無家不到。無室不空。今又上海築城。松江修城。築一城修一城所用錢粮何至二十八萬乎估用銀二十八萬兩。議欲半出民間。此後騷擾。未有期也。况今歲田稻、上海無望、華亭半為役占不耕、秋來會計起運之數、又不知在何處取盈也、近訪崑山築城。時未齋公在相位、四府恊派。吾松亦有運磚運土舊卷。公於當道及之。仁人之言。其利漙矣。松人方於此惓惓、其他設官命將、兼勑撫操、亦須蚤定廟謨、以立吾民之命也、向因孫東谷司馬被人訛傳寇至江口、蔡操江以職守京畿為重、即欲回京、後查無實跡、為我士夫挽留、今住劄吾松、會兵四出搜絕散寇、草亭公亦臨、人心稍安、只是上海十分狼狽、華亭十分騷擾、譬之大病之後、費力調理、方可全愈、


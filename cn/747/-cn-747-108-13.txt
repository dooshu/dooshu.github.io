○御名二字不连称不得回避敕

古者酌礼以制名，惧废於物；难犯而易避，贵便於时。况徵在二名，抑有前例。以太宗文皇帝自登宝位，不改旧称。时即臣有世南，官有民部，靡闻曲避，止禁连呼。朕猥以眇躬，於人上，止遵圣范，非敢自尊。应文书内所有二字，但不连称，不得回避。如是臣下之名，不欲与君亲同字者，任自改更，务从私便，庶体朕怀。


○谢赐手诏兼神刀药金状

右，中使某至，伏奉墨诏，并赐药金一合、神刀等。俯循陋质，仰戴殊私，渤无比其深，山岳无方其重。臣荜门贱品，环堵诸生，乏御侮之筹谋，罕济时之方略，而因缘官学，尘忝班行，效无可称，事每逾量。圣慈过扣，擢领藩方，祗命戒途，不敢陈让，省躬抚事，益惧菲才。今又特降王人，远临郊甸，宝刀出於武库，上药本於金精，足以蠲除疫疠，激发忠勇。顾惟孱懦，承此宝光，捐躯尽节，岂足为报？无任感恋恳款之至。


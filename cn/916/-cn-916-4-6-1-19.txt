【赠郑曼季诗四首·高冈（四章）】

瞻彼高冈。有猗其桐。允也君子。实宝南江。员规启裕。（本集、《诗纪》作俗。）沈矩履方。泳（文馆词林作咏。）此明流。清澜川通。陟彼衡林。味其回芳。

馥矣（本集、《诗纪》作馥馥。）回芳。绸缪中原。祁祁庶类。薄采其芬。栖迟泌（文馆词林作秘。）丘。容与衡门。声播东汜。响溢南云。

穆穆阊阖。南端启□。庶明以庸。帝听式阙。（文馆词林作辟。）有凤于潜。在林栖翮。非予之祚。孰与好爵。

幽居玩物。顾景自颐。发愤潜帷。（本集、《诗纪》作惟。）彷（本集、《诗纪》作彳丙。）佛有思。予美亡此。终然肯（本集、《诗纪》作胥。）来。企予与言。惟用作诗。（○同上）


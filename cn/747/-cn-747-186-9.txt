○请定乐舞奏

据贞观礼郊享曰：文舞奏《豫和》、《顺和》、《永和》等乐，其舞人著委貌冠服，并手执翟。其武舞奏《凯安》，其舞人并著平冕，手执干戚。奉麟德三年十月敕：文舞改用《功成庆善乐》，武舞改用《神功破阵乐》，并改器服等。自奉敕以来，为《庆善乐》不可降神，《神功破阵乐》未入雅乐，虽改用器服，其舞犹依旧，迄今不改，事既不安，恐须别有处分者。


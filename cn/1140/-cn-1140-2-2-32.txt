抵桂林

燕山发凛秋桂林来莫春劳劳淹岁月悠悠忘苦辛山多高树稀岩石何嶙峋清江淡白日芳草薰游人钩輈越鸟叫纵横虎豹羣带甲一何繁城郭少遗民凭高不可望叹息当谁陈

二

郁蒸苦炎塞春雨何凄凄寒暑无定候裘葛常同时弭节越王山望古伏波祠山中有丛桂枝叶纷离披采樵尽为薪芳华不自持攀援思美人中心弥渴饥

雨中登刘仙岩同王德一侍御同年胡天声陈鸣迁王德迈诸公【旧传刘仙翁炼丹处後有施公慕其风亦弃官去并祀岩洞中】

灵岩烟雨交幽洞白日莫欲寻赤松子遂枉青云步谷口歇鸣驺崖端倚佳树神仙此窟宅泉石莽回互刘公既蝉脱施子亦凤翥采药窥天门蹑迹向烟雾共作逍遥游始知束缚误劳人在尘网何异?中兔于役转飞蓬抱疴畏朝露庶几企高轨解组得微悟日落衆鸟归踌躇下山路


○督府防守諭引

竊謂宣府為　陵京項背也。大同。為　畿輔右臂也。山西。為中州肘腋也。三鎮固弗重耶、矧虜在宣府北。為把都兒黃台吉。大同北。為兀慎擺腰俺荅。山西北。及河西。為俺荅吉囊。今稱虎噬狼婪最雄長者。非俺荅為父。黃台吉為子耶。次而吉囊把都兒。則弟行。兀慎擺腰。則孫輩。下此知名者。不可勝數。各領精兵。多者二三萬。少者四五千。顧彼醜類。氣血心力。如一人然。呼吸相通。肝膽相照。乃環牧于三鎮之邊。鮮有關山墻塹之限。三鎮又弗重耶。夫人於項背。以衛元首也。右臂以衛一身也。肘腋以衛心腹也。宣大山西。衛內如此。捍外又如此。歷按諸邊。孰如三鎮。三鎮者。尤弗重耶。緣承平日久。武備漸弛。　朝廷銳意興修。邊臣歷年振飭。而虜勢日熾。我備尤疏。每廑　聖上宵旰之憂。余自受　命以來。深為此懼。爰及抵任。備極咨詢。酌古而准之今。推緩而致其急。以事莫先于用人。不過此數條非有他奇異謬巧也則議更將領兵莫先於選鋒則議行揀練。戰莫先於長技則議演銃砲。守莫先於設險則議築墩堡。食莫先於諸積。則議備糧芻令莫先於鼓舞。則議厚功。賞。諸所條　請廟堂二一響應。其委任責成。意獨至矣夫條貫雖陳。尚賴我文武將吏。竭忠盡命。舉行貴實。心志貴孚。間有襲舊彌文。怠公誤　國者。是自棄於　聖朝。自干乎　天憲矣。余督理無效。罪孰大焉。乃復申飭之。首曰防邊諭。凡十四章。夫邊以諭防。言邊外也。非忘守也。以戰為守也。次曰守堡。諭。凡十八章。夫堡以諭守。言堡內也。非忘戰也以守為戰也。外以戰為守。邊可固矣。內以守為戰。堡可勝矣。戰守相生。內外相倚。是為節制之師。萬全之策矣。此自其形與聲者言之耳。至於臨敵應變知彼巳以决機宜。料成敗以執勝筭。今殊不爾夫虜用勇而拙於謀也用眾而拙於寡也用騎而拙於步也用速而拙於久也用射而拙於技也此六者。虜之所短。　中國之長也。用我所長。制彼所短。微乎。神乎。將使其入無得。其出有損。誰為辦此事者屢入無得。屢出有損。則我勢日強。彼勢日弱。雖繫其頸。而拊其背。有日矣。曾彼醜類之足憂乎。此當求之於所諭之外者也。此余與我文武將吏之職分也。乃刻為編。各堡一冊。各官給一冊。相與廣其意。而不泥其詞、亟勉圖之。

皇明經世文編卷之二百五十三終








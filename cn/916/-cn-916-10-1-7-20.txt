【九日从驾诗】

〖以下五言。〗

黄山猎地广。青门官路长。律改三秋节。气应九钟霜。曙影初分地。暗色始成光。高（文苑作交。）旆长楸坂。缇幕杏间堂。射马垂双带。丰貂佩两璜。苑寒梨树紫。山秋菊叶黄。华露霏霏冷。轻飚飒飒凉。（文苑作伤。）终惭属车对。空假侍中郎。（○文苑英华百七二三。又《类聚》四引长、霜、光、堂、璜、黄、郎七韵。又《初学记》四、古今岁时杂咏三十三、《御览》三十二俱引长、霜、璜、黄、凉、郎六韵。《诗纪》百十三。）


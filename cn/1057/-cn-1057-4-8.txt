丹水

 (1)


何事苦萦回 (2) ？离肠不自裁。恨声随梦去，春态逐云来 (3) 。沉定蓝光彻，喧盘粉浪开。翠岩三百尺 (4) ，谁作子陵台 (5) ？

(1) 《水经》：“丹水出京兆上洛县西北冢岭山，东南过其县南，又东南过商县南，又东南至丹水县，入于均。”

(2) 《梁书·刘孺传》：“何事久迟回。”唐明皇诗：“萦回屡逐风。”

(3) 白居易诗：“粉黛凝春态。”

(4) 苏颋《龙兴寺碑》：“径翠岩而北指。”《水经注·丹水篇》：“黄水北有墨山，山石悉黑，缋彩奋发，黝焉若墨。丹水南有丹崖山，山悉赪壁霞举，若红云秀天。二岫更为奇观也。”

(5) 《通典》：“睦州桐庐有严子陵钓台。”






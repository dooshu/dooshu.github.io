遣使廵行诏

门下：昔明王驭世，廵岳采政；睿后司朝，观俗调化。故生无郁滞，物获修通，厘风拯患，於兹爲急。朕以輶薄，昧於大道，因璿玑之历，遵三德之运，缅鉴前哲，寤寐永叹。思所以辟访治蠧，询求民瘼，才寡务殷，若无津际，故以情深危薄，心疚夙夜矣。可普遣大使，分行四方，推贤荐能，问疾举滞。若其采野不辟，犴讼有亏，妨氓利害，扰黩政经者，具以奏闻。如其谠言嘉话，直士智才，亦依名腾上。随事均量，务取厥中。朕将亲览，以弘远化。


○請減屯軍子粒禁革奸弊疏 【 屯軍子粒】

據廣東都指揮僉事張玉咨呈稱節據清遠碣石雷州海南神電廣海等衛、南雄韶州捷勝靖海甲子門等所、管屯指揮千百戶楊璟等、呈據各該屯田旗軍劉良受等、連名狀告、俱充各衛所旗軍蒙撥屯種、辦納子粒逓年本軍例納細糧六石、切思原撥荒田、每軍多者二十畝、少者十數畝、多係深山窵遠、及濱海去處、其間有水源灌注者少、山坡者多、望雨成熟、早涸不收、且如民田每畝起科、多者四五升、少者一二升、尚且辦納不前、今屯軍田土、每畝納糧三斗、二十畝者納糧六石、又有不及畝數者、一般辦納、委實艱難、與民爭種、互相告訏、連年不絕、永樂宣德年間、惟納稻穀、俱係各衛所自行收納、虗多實少、亦可拖延今納細糧、撥與有司見數收納、俱要實米到倉、誠革奸弊、但軍士有新舊不同。丁力有多寡不等。致有典賣兒女者、有貧乏逃亡者、甚至不得巳、紏合為非、苟圖衣食者、况兼逓年雨水不均、禾稼不熟、誠恐追徵細糧、逼迫逃竄、告乞優恤、減分辦納等因備呈、據此案照先為戒諭事、節該欽奉敕諭內一款、凡軍民一切利病、及今可以濟時卹患、除奸去弊之事、許指實直言無隱、體得廣東福建、俱係濱海去處、瘴癘之地山多田少、地瘠人貧、附近好田、多被頭目占種、所撥旗軍屯田、俱係深山窵遠處所、山嵐瘴氣所侵、軍民亡故不少、以此惧怕前去、名雖下屯。實在衞所。有田者少。無田者多。及至比較之時、又將徵收銀兩、送與官旗攬納、一遇追併、有力者照例納足、無力者典賣妻孥、益之管屯等官、逓年春種之時、指以查點青苗等項、科歛打發、秋成之際、指以比較子粒等因、索要使用、計其一年所種不勾一年所需。以有數之軍士、恣無窮之漁獵、所以逃亡數多、屯守無備、深負　皇上卹軍之盛意、經國之遠圖、如蒙乞敕該部計議、暫將此等地方子粒、減分徵納、以舒軍士、及行各按察司、專委廉幹僉事一員、往來提督、除革奸弊、實為便益、 【 正統五年上時為監察御史】


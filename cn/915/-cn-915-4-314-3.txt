◇苏不韦方伍员论

子胥虽云逃命，而见用强吴，凭阖庐之威，因轻悍之众，雪怨旧郢，曾不终朝，而但鞭墓戮尸，以舒其愤，竟无手刃后主之报。岂如苏子单特孑立，糜因糜资。强雠豪援，据位九卿，城阙天阻，宫府幽绝，埃尘所不能过，务露所不能沾。不韦毁身憔虑，出于百死，冒触严禁，陷族祸门，虽不获逞，为报已深。况复分体断首，以毒生者，使皓怀忿结，不得其命，犹假手神灵以毙之也。力唯匹夫，功隆千乘，比之于员，不以优乎？（《后汉·苏章传》）


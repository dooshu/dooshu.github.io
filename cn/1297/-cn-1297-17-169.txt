云气统论第一百六十九

臣闻百人已上，胜败之气必具焉。是以顺之者昌，逆之者亡。天地无言，吉凶以象占；云气有异，必契灾变。占气之时，观气之初出如甑上云勃郁上腾，气积而为雾气，阴气结为虹霓、晕珥之属；不积不结，散漫一方，不能为灾。必须知杂杀气森森然疾起者，乃可占。常以平明、下晡、日出没时候之。其内有风雨为解者，不成灾也。若出军之日，天气漠漠，云彩阴沉而寒者，必战之象也。若晴阳荡和，风雨不动者，不战也。如或有青气见君王相上者，大胜。青屈旋留注者，下流血。大雾五十日不散者，其境当有兵马。雾色苍黄者，亦有灾变也。白云如匹练经丑未者，兵之象也。或云如人行，排列如阵，或壬子日四面无云，独见出云如旌旗，皆兵象也。或云三道，如雾非雾，如尘非尘者，敌人发军之征，随其起处防之。或白云如匹布起于东方者，大兵起也，色赤者尤甚，青者大丧，黑者亦如之也。或黑云三道，首尾锐而中裂者，其下将有大战。或云气赤而其缘黄者，大臣专权之兆也，不早除之，将有大变。于军上往来，则往者败，来者胜。或云气散如锦文者，当有赦书行天下。天下若无庆贺事，必见流血。或云气如虎头者，暴乱之象也（象一作众）。或云气如弩弓之状者，天子之气。或云气长数十百丈者，猛将之气也。或云气无故如虎行云中者，当暴兵至也。或云如人字在空者，所发之处（一作地）必有人来告急，一人则气一条。云如方一红者，暴兵至也。或望无云，独见赤气如旦暮之霞，或见黑云极天，或白云如仙人衣，十万联结，部队相逐，罢而复起，或白云广大七丈，东西极天，如此者皆起兵之象。或有黑云如人持刀盾者，暴兵之气也。如见之国，当严号令，肃士伍以备之。


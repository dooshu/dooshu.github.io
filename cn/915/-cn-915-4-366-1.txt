◇与申屠蟠书劝诣何进

大将军幕府初开，徵辟海内，并延英后，虽有高名盛德，不获异遇。至如先生，特加殊礼，优而不名，申以手笔，设几杖之坐，引领东望日夜以冀。弥秋历冬，经迈二载，（《后汉书》「迈」作「过」。）深拒以疾，无惠然之顾，重令爰中郎晓畅殷勤，至于再三，而先生抗志弥高，所执益固。将军于是怃然失望，而有愧色，自以德薄，深用咎悔。仆窃论之，先生高则有馀，智则不足。（《後汉书》作「高节有馀，于时则未也」。）当今西戎作乱，师旅在外，军国异容，动有刑宪。今颍川荀爽，兴病在道；北海郑玄，北面受署。彼岂乐羁牵者哉，知时不可佚豫也。且昔人之隐，虽遭其时，犹放声绝迹，巢栖茹薇。其不遇也，则裸身大笑，被发狂歌。今先生处平壤，游人闲，吟典籍，袭衣裳，行与昔人谬，而欲蹈其迹，拟其事，不亦难乎？仆愿先生优游俯仰，贵处可否之间。孔氏可师，何必首阳！备托臭味，庶同休戚。是以假飞书以喻左右。（袁宏《后汉纪》二十五，「中平五年」。又略见《后汉·申屠蟠传》。）


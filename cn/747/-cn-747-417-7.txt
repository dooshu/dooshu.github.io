○代拟宰相谢加银青并郡公表

臣某言：伏奉今日制书，加臣银青光禄大夫，特封河南郡开国公，食邑二千户，承命战惊，伏诏惶骇，拜无次，感涕失容，中谢。臣累代宗儒，传经素位，所以勉修学艺，将业其官，而文愧承家，识非半古，本期代耕之禄，稍阶载笔之地。幸参近署，久侍内朝，谬沾雨露之恩，颇甄岁月之效。获承大命，谢谟训之规；载忝有司，无辩论之实。既虚职守，常惧满盈，无日不思，每期负败。当时同列，咸所明知，岂意朝廷方正於纪纲，天地忽思於微细。擢升佐辅望出群情，陈乞靡从，旷废何甚！在万邦之化育，处百辟之仪刑，出自诸生猥当非据，所以风雨愆候，岁谷不登，边檄交驰，田租减耗。凡此数事，职臣之由，历观旧典，合贬优秩，累因陛下，奏献封章，天威俯临，愚诚屡夺。虽沥恳无报，期至诚必通，上仰於朝，庶几谐愿，受策於第，是所甘心。方祈获免之时，更遇非常之赐，特承七命之贵，超过八阶；仍叨五等之荣，从封千里。虽庭坚谟弼之德，山甫将明之才，荣遇今恩，亦称逾分。况臣道惭先哲，识类平人，未遂退还，已纡圣眷，频烦宠拜，实惧神明。伏乞俯照血诚，特回睿旨，夫上有无功之授，则下多不劝之嫌。涓滴之劳，未彰於近掖；风尘之议，已集於远方。所以抚心疚怀，不敢奉诏，拜手流汗，讵容饰词？无任惭惶之至。


○谏慕容



臣闻圣王之宰国也，薄赋而藏于百姓，分之以三等之田，十一而税之；寒者衣之，饥者食之，使家给人足。虽水旱而不为灾者何也？高选农官，务尽劝课，人治周田百亩，亦不假牛力，力田者受旌显之赏，惰农者有不齿之罚。又量事置官，量官置人，使官必称须，人不虚位，度岁人多少，裁而禄之。供百僚之外，藏之太仓，三年之耕，馀一年之粟。以斯而积，公用于何不足？水旱其如百姓何！虽务农之令屡发，二千石令长，莫有志勤在公，锐尽地利者。故汉祖知其如此，以垦田不实，征杀二千石以十数，是以明章之世，号次升平自永嘉丧乱，百姓流亡，中原萧条，千里无烟，饥寒流陨，相继沟壑。先王以神武圣略，保全一方，威以殄奸，德以怀远，故九州之人，寒表殊类，襁负万里，若赤子之归慈父，流人之多于旧土，十倍有馀，人殷地狭，故无田者十有三四焉。殿下以英圣之资，克广先业，南摧强赵，东灭句骊，开境三千，户增十万，继武阐广之功，有高西伯。宜省罢诸苑，以业流人。人至而无资产者，赐之以牧牛。人既殿下之人，牛岂失乎！善藏者藏于百姓，若斯而已矣。迩者深副乐士之望，中国之人，皆将过来餮奉迎，石虎谁与居乎！且魏晋虽道消之世，犹削百姓不至于七八，持官牛田者，官得六分，百姓得四分，私牛而官田者，与官中分，百姓安之，人皆悦乐。臣犹曰非明王之道，而况增乎！且水旱之厄，尧汤所不免，王者宜浚治沟浍，循郑白、西门、史起溉灌之法，旱则决沟为雨，水则入于沟渎，上无《云汉》之忧，下无昏垫之患。



句骊、百济、及宇文段部之人，皆兵势所徙，非如中国慕义而至，咸有思归之心。今户垂十万，狭凑都城，恐方将为国家深患，宜分其兄弟宗属，徙于西境诸城，抚之以恩，检之以法，使不得散在居人，知国之虚实。



今中原未平，资畜宜广，官司猥多，游食不少，一夫不耕，岁受其饥。必取于耕者而食之，一人食一人之力，游食数万，损亦如之，安可以家给人足，治致升平，殿下降览古今之事多矣，政之巨患，莫甚于斯。其有经略出世，才称时求者，自可随须，置之列位。非此已往，其耕而食蚕而衣，亦天之道也。



殿下圣性宽明，思言若渴，故人尽刍荛，有犯无隐。前者参军王宪、大夫刘明并竭忠献款，以贡至言，虽颇有逆鳞，意在无责。主者奏以妖言犯上，致之于法，殿下慈弘包纳，恕其大辟，犹削黜禁锢，不齿于朝。其言是也，殿下固宜纳之，如其非也，宜亮其狂狷。罪谏臣而求直言，亦犹北行诣越，岂有得邪！右长史宋该等，阿媚苟容，轻劾谏士，己无骨鲠，嫉人之有，掩蔽耳目，不忠之甚。



四业者，国之所资，教学者，有国盛事。习战务农，尤其本也。百工商贾，犹其末耳。宜量军国所须，置其员数，已外归之于农，教之战法，学者三年无成，亦宜归之于农，不可徒充大员，以塞聪之路。



臣之所言当也，愿速施行，非也，登加罪戮，使天下知朝廷从善如流，罚恶不掩。王宪刘明，忠臣也，愿寡忤鳞之愆，收其药石之效。（《晋书·载纪·慕容传》，又《十六国春秋》二十五。）

皇甫真

真字楚季，安定朝那人。慕容以为辽东国侍郎，嗣位，迁平州别驾免，後以破麻秋功拜奉车都尉，守辽东营丘二郡。嗣位，征为典书令，迁尚书左仆射。嗣位，拜冠军将军，从平吕护，拜镇西将军、并州刺史、护匈奴中郎将，征拜侍中光禄大夫，进司空，领中书监，累迁太尉侍中。燕良人秦，为奉车都尉，奉朝请。




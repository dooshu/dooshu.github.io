◇答范泰等书

祗洹寺释慧义等五十人敬白诸檀越。夫沙门之法，正应谨守经律，以信顺为本。若欲违经反律，师心自是，此则大法之深患，秽道之首也。如来制戒，有开有闭；开则行之无疑，闭则莫之敢犯。戒防沙门不得身手触近女人。凡持戒之徒，见所亲漂溺深水，视其死亡，无敢救者。於是世人谓沙门无慈，此何道之有？是以如来为世讥嫌，开此一戒，有难听救。如来立戒，是画一之制，正可谨守而行，岂容以意专辄改作。俗儒犹尚谨守夏五，莫敢益其月者，将欲深防穿凿之徒，杜绝好新乐异之客，而况三达制戒，岂敢妄有通塞。范檀越欲令此众改偏从方，求不异之和，虽贪和之为美。然和不以道，则是求同，非求和也。祗洹自有众已来，至於法集，未尝不有方偏二众。既无经律为证，而忽欲改易佛法。此非小事，实未敢高同。此寺受持僧祗，为日已久。且律有明文，说偏食法凡八议。若无偏食之制，则无二百五十矣。云食不得制於床上，所弃之食，置於右足边。又云，不得悬足累胫，此岂非偏食之明证哉。戒律是沙门之秘法，自非国主，不得预闻。今诸檀越疑惑方偏，欲生兴废，贫道不得不摧其轻重，略举数条，示其有本，甘受宣戒之罪。佛法通塞，继诸檀越，通则共获护法之功，塞必相与有灭法之罪。幸愿三思，令幽显无恨。（《弘明集》十二。）

卷六十四

◎释氏（三）


杂感二首

其一
阳晖迟以永，细草知春发。
彷徨悲无依，仰视浮云没。
凝睇忽有遗，所思在天末。
远道劳梦思，素书通契阔。
欲往从南风，路远山川越。
春仲以为期，芳树绿滋歇。
日暮人未来，琼枝慰饥渴。

其二
端居戚不欢，阶草绿堪采。
夜起瞻天枢，春仲玉衡改。
河清安可期，冉冉将谁待。
天高山鬼哀，窈窕搴芳茝。
月明风萧萧，披襟思慷慨。
恨无双飞翼，飘飖凌沧海。
振衣登蓬莱，饵芝寿千载。


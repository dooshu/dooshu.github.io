酒：

桑落酒，秦人讹桑为丧，改称秦酒。徐宗伯学谟曰：「予忆十五年前，京师贵人席最珍丧落酒，当是时已多避忌，亦未闻避桑作何称者。而今秦酒之名，为俑者谁哉？痛乎人情，盖习软媚，世江河下矣。且桑落酒名极雅，本无所触犯，而且易之，又何有于他事哉！可发一噱。」(《海隅集》)

琼州人酝酒不用曲蘖。有木曰严树，捣其皮叶，浸以清水，以粳酿和之，或取石榴叶花酿酝之，数日成酒，能醉人。




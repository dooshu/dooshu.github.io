别内赴征三首





王命三征去未还，明朝离别出吴关。白玉高楼看不见，相思须上望夫山。[一]

[一]望夫山，见二十二卷注。





其二





出门妻子强牵衣，问我西行几日归。归时傥佩黄金印，[一]莫见苏秦不下机。[二]

[一]《初学记》：卫宏《汉旧仪》曰：列侯，黄金印，龟钮，文曰印。丞相、将军，黄金印，龟钮，文曰章。《新书》：天子之相，号为丞相，黄金之印。



[二]《战国策》：苏秦说秦王，书十上而说不行，去秦而归。至家，妻不下，嫂不为炊，父母不与言。





其三





翡翠为楼金作梯，[一]谁人独宿倚门啼?夜坐寒灯连晓月，行行泪尽楚关西。

[一]郭璞诗：“翘手攀金梯。”






既醉

八章，章四句


首章讲：此父兄所以答《行苇》也。若曰：人君以一身敛天下之福，非始之难，而终之难。吾人受君之恩渥矣，宁无所愿乎？





既醉以酒，既饱以德。

德，恩惠。彼向者之燕，或献或酬，既醉我以酒矣；行射祝寿，既饱我以德矣。





君子万年，介尔景福。

君子，指王。尔，指王。吾人于此将何以图报耶？惟愿君子历万年之久，富贵无疆，震祥日衍；所以介景福者，悠乎未有艾焉，而后心始慰矣乎！

二章讲：不特此耳。





既醉以酒，尔殽既将。

将，捧而进之。向者之燕，洗爵奠斝，既醉我以酒矣；燔炙脾臄，尔殽则既将矣。





君子万年，介尔昭明。

昭明，即光大。吾人于此将何以图报耶？惟愿君子历万年之久，纯嘏缉熙，离明继照；而所以介尔昭明者，悠乎未有穷焉，而后心始释矣乎！

三章讲：





昭明有融，高朗令终。

融，明之盛。朗，是虚明。然是昭明之介也，非明而未盛也。吾见显于四方，而日新月盛，何有融耶！亦非明而未虚也。吾见被于四表，一庇不累，何高朗耶！然是有融高朗，又非止于一时者。盖君子历万年之久，则有融者日以有融，高朗者日以高朗，将延之于无极矣，其有不令终乎？





令终有俶，公尸嘉告。

俶，始也。公尸，即君之尸。嘉告，以善言告。然善终为后日之事，而善始即善终之征。今虽未终矣，然有融高朗君子，今日身履其盛，而既有其始矣，则其令终之庆，不过自此而衍之于有永焉耳。然此非我之私媚也。盖向者之祭，公尸传神意，既以此令终之福告于尔矣，则吾人今日之所愿者，孰非神贶之已验哉？

四章讲：





其告维何？笾豆静嘉。

其告果维何乎？诚以尔之祭祀也，笾豆之荐，既清洁而美矣。





朋友攸摄，摄以威仪。

朋友，宾客助祭者。摄，是佐。而朋友之助祭者，又皆有威仪以当神意也。一祭也外尽其物，而且助祭之得人，是君臣之间无不敬矣。

五章讲：





威仪孔明，君子有孝子。孝子不匮，永锡尔类。

威仪，此就君言。君子，主祭之君。孝子，主人之嗣子。匮，竭。类，善也。尔之主祭也，威仪之著既尽善而得宜矣。而君子有孝子以举奠者，又因心致敬，而孝诚之不竭也。一祭也，内尽其诚，而且举奠之有人，是父子之间无不敬矣。合君臣父子而各尽其敬如此，是以神之格思而永锡以善也。

六章讲：





其类维何？室家之壸。

壸，宫中深巷。然所锡之善维何？彼室家之壸甚深远而严肃也。君子之居处固在于是，而神明之敷锡亦在于是。





君子万年，永锡祚胤。

君子，指王。祚，是福。胤，子孙。以善莫大于有祚也，则君子历万年之久，而永锡以祚焉，而福禄之无疆也；以善莫大于有胤也，则君子历万年之久，而永锡以胤焉，而子孙之蕃衍也。锡之以善，孰有过于是也哉？

七章讲：





其胤维何？天被尔禄。

夫既永锡以胤矣，而其胤维何哉？盖胤而不先之以祚，则胤无所于承矣，故必使尔有子孙者，先被之以天禄，而富贵之咸备。





君子万年，景命有仆。

君子，指王。命，即天禄。仆，附也。然不特一时已也，而天禄之所在，即景命之所在也。又必使君子历万年之久，而长为景命所附属焉。若然则天命不替，而君子无不祚之胤矣。锡之胤也，而岂徒哉？

末章讲：





其仆维何？厘尔女士。

厘，予也。女士，女有士行者。夫既景命有仆矣，而其仆维何哉？盖祚而不随之以胤，则祚无所于托矣，故必厘以女之有士行者，使为之配。





厘尔女士，从以孙子。

从，随也。然士女不徒厘也，而淑媛之作合，乃圣神之所由生也。既厘之以女士，而遂从之以生孙子焉。若然则本支百世，而君子无不胤之祚矣。锡之祚也，而岂徒哉？

祚之与胤，永为相成，诚莫大之善，而为公尸之嘉告也。然则吾人今日之所颂祷者，其意实本于此矣，岂为私媚乎哉？






直夜二首

杨亿

月魄生宵晕。风乌送晚凉。飞蝇随镂管。浮蚁溢清觞。负郭春耕废。钧天晓梦长。玉签声未断。落宿半宫墙。

炉销香篆霭余芬。宴坐氍毹日易曛。虎圈微凉生夕籁。鹤天新霁见归云。通中梦稳春寒薄。肃唱声沉夜漏分。误濯尘缨成底事。岩阿千古有移文。

刘筠

琼橤滋晨饮。青缣拥夜衾。万年宫省树。五色帝家禽。诏草裁藤角。熏炉烬水沉。浴堂还独对。鸣佩有清音。

嘉木清阴接绮窗。谪仙风骨凛冰霜。尧厨萐莆分珍膳。汉庙含桃和酪浆。磴道神行通碣石。井干云构俯瑶光。金釭璧月相辉映。兽口时飘侍史香。


○牛羊勿践行苇赋（以“皇化所加，德同周道”为韵）

育物恩广，垂衣道丰。流德泽於行苇，示仁心於牧童。且曰，驱尔牛羊，勿近萋萋之道；恐其蹄角，践伤泥泥之丛。斯乃家国攸用，华夷所同。俾遂生荣之性，仍敦忠厚之风。是以发於蒿莱。今被仁风，所贵不殊於稷黍。懿夫拂水沙际，摇烟路傍。安可纵三牺而蹂躏，放千足以跳踉。莫不钦圣教，感吾皇。戒彼畜之奔逸，免斯条之折伤。由是绿野分驱，苍葭共保。但局桃林之坂，自金华之草。春风泽畔，如生腓字之心；落日山边，尽认下来之道。况乎挺本方茂，为航可嘉。び靡而争芳荇叶，参差而竞秀兰芽。若使大武斯履，柔毛所加。则八月洲前，无复凝霜之叶；三秋江上，难逢似雪之花。是以咸仰嘉猷，式遵元德。牧者既以承其教，虞人得以修其职。故能隔莹蹄於平野，莫往莫来；限贲首於荒郊，自南自北。然後泽靡不洽，恩无不周。国有殷充之实，家无罄匮之忧。网不入於污池，斯言莫偶；斧以时於林薮，厥义难侔。伟夫至理弥彰，前经可驾。远符大雅之什，允协文王之化。因知皇王之教，所忧不惟禾稼。


○杜元继常侍醮火星词

伏闻阳灵表瑞，火德承天，分日域以继明，御离方而定位，爰因夏历，以正岁功。由是出入绛霄，循环黄道，应期不紊，谪见无私。虽悬象著明，系诸邦国；而垂灾介福，亦及纤微。臣叨荷元休，蹈兹昌运。立身洁己，未阶无过之场；元命游年，实配五行之内。窃披术历，方有照临，恐构灾蒙，伏增忧惧。是敢精陈礼物，虔备香灯，上祝灵华，仰希昭。伏冀显消灾咎，潜释过尤，锡以福祥，赐其贞吉。永勤丹恳，上答元慈。不任。


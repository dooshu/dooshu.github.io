【酬闻人侍郎别诗三首】

怅然心不乐。万里何（《类聚》作向。《诗纪》同。文苑作尚。注云。集作何。）悠悠。凌朝（《类聚》作陵潮。文苑云。集作湖日。）憩枉（《类聚》作杜。）渚。薄（《类聚》作泊。）暮遵江洲。君住（文苑作往。）青门（文苑作山。注云。《类聚》、集本并作居住青门上。）上。我发霸陵头。相思自有处。春风明月楼。（文苑作明月清风楼。注云。集作风月在南楼。《诗纪》云。一作明月清风楼。○《类聚》三十一。文苑英华二百四十。《诗纪》八十二。）

整棹北川湄。迥首望城邑。林疏风至少。山高云度急。共怀万里心。各作千行泣。欲见终无缘。思君空伫立。（○文苑英华二百四十。《诗纪》八十二。）

举首川之折。（《诗纪》云。当作沂。）离鸿四向飞。子怜三湘薛。（《说文》。薛与薛同。莎也。）我忆五陵薇。但使同嘉（文苑作喜。注云。疑作嘉。）遁。何必共轻肥。思君美如玉。不觉泪沾衣。（○同上）


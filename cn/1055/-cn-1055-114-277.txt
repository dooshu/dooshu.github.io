【乐语七首·中央老人】

但某栖心嵩极，振迹伊川，年高而可等松椿，气粹而尝飧芝术。洞里之烟霞不老，壶中之日月偏长。当圣主之盛时，居天心之奥壤。但见璇玑运而寒暑正，土圭测而阴阳和。冠带被于百蛮，玉帛来于万国。龙在沼而麟在薮，河出图而洛出书。民跻寿域之中，俗乐春台之上。今则尧眉诞秀，舜目开祥。远离王屋之间，来入帝畿之内。仰瞻天表，莫非岳降之神；上祝皇图，岂止山呼之岁。遥望天庭，敢进祝圣之颂：

嵩高维岳镇中天，王气盘基降寿仙。惟愿吾皇等嵩岳，三灵齐祝万斯年。


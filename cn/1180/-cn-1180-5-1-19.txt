纳谏赐金


汉史纪：文帝从霸陵上，欲西驰下峻阪，中郎将袁盎骑并车，揽辔。上曰：“将军怯耶？”盎曰：“臣闻圣主不乘危，不侥幸。今陛下骋六飞，驰下峻阪，有如马惊车败，陛下纵自轻，奈高庙、太后何？”上乃止。又从幸上林，奏却慎夫人坐。上说，赐盎金五十斤。

西汉史上记：文帝到霸陵上面，过西边，欲驰车下高峻的坡阪，有随驾的中郎将，姓袁名盎，骑着马傍车而行，急忙挽住了车辔，不肯驰骤。文帝说：“将军莫非胆气怯耶？何乃惧怕如此？”袁盎说：“臣闻明圣之主，不肯乘危险之地。凡有举动，必要完全，不图侥幸而免，知此身所系甚重也。今陛下驾六马之车，驰骋而下峻阪，就是无事，亦乘危幸免耳。倘或一时马惊车败，卒有不测之变，悔将何及？陛下纵然自轻其身，其如高祖之付托、太后之属望何？”帝听其言，停车不下。

后袁盎又随文帝往上林。帝有个宠爱的慎夫人，与皇后同席而坐，袁盎以为非礼，奏使慎夫人退却。文帝喜其屡进忠言，赐他金五十斤。

夫人臣进谏，只要其君免于危险，无有过失，非图赏也。今文帝既听其言，又加重赏如此，盖深知其言之有益，且欲以劝他人之直言耳。从善之意，何其切哉！






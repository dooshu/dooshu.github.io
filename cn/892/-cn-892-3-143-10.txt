温陶君传


石中美，字信美，中牟人也。本姓麦氏，既破，随母罗氏去其夫而适石氏，因冒其姓。始中美之生也，其父太卜氏以《连山》筮之，遇师之爻，是谓师之革，曰：生乎土，成乎水，而变乎火；坎以之，坤以布之，釜以熟之，口以内之，腹以藏之；美在其中，而畅于四支。能者乐之以为大腹，不能者伤之以为心病，众所说也，善孰大焉。故因以名字之。中美幼轻躁疏散，与物不合，得其乡人储子之意，因使从滏水汤先生游。既熟，遂陶而成之。为人白皙而长，温厚柔忍，在诸石中最有名。储子因秦故，司马错、李斯、子由、赵高、阎乐，并荐于秦王，得与圃田蔡甲、肥乡羊奭、内黄韩音子俱召见。是时王方省览文书，日昃未食，见之甚喜，曰：“卿等向者安在？何相见之晚也。‘未见君子，惄如调饥。’卿等之谓也。”由是皆得进见，充上心腹。赐爵土，更上食，典御旦夕召对。所献纳时或粗疏，上未尝不尽善也。秦王以嫪毐事出文信侯而迁太后，怒恚，数日不食。中美赐爵彻侯，食温、定陶二县，号“温陶君”。

中美既被任用，凡有造作，自丞相以下，莫不是之。其为人柔和，有以塞谗人之口故也。他日秦王坐朝，日旰，意有所思，亟召中美，将虚以纳之。中美不熟计以进，其说颇刚鲠，志不快之者累日。有博士单轸说上曰：“为其所伤矣！宜有以下之，即无患。”因进其弟子已升、元华于上，上意稍平，然自是遂疏中美，不得为尚食矣。中美曰：“吾为尚食，日夕自谓不素餐兮者。今吾与羊生辈皆不得进，纵复有用者，将诛辱乎？昔也得充心腹，而今也遽不信，是有不善我之心，虽使时或思我，彼将不尽矣。”遂称疾，以侯就第。其后子孙生郡郭者，散居四方，自号浑氏、扈氏、索氏、石氏，为四族云。卷一三






◇酒赋

梁孝王游於忘忧之馆，集诸游士，各使为赋，邹阳为酒赋，其词曰：清者为酒，浊者为醴。清者圣明，浊者顽呆。皆《麦》涓丘之麦，酿野田之米。仓风莫预，方金未启。嗟同物而异味，叹殊才而共待。流光驿驿，甘滋泥泥。醪酿（《文选·笙赋》注、《初学记》作「醪醴」。）既成，绿瓷既启。且筐且漉，载茜载齐，庶民以为欢，君子以为礼。其品类则沙洛渌酃，程（《文选·笙赋》注作「邬」，《初学记》作「乌」。）乡若下高。（《笙赋》注、《初学记》作「齐」）公之清。关中白薄，青渚萦停。凝醇酎，千日（《初学记》作「金」。）一醒。哲王临国，绰矣多暇。召皤皤之臣，聚肃肃之宾。安广坐，列雕屏。绡绮为席，犀璩为镇。曳长裾，飞广袖，奋长缨，英伟之士，莞尔而即之。君王凭玉几，倚玉屏，举手一劳，四坐之士皆若哺梁焉。乃纵酒作倡，倾碗覆觞。（「碗」本或作「盆」）右以宫申，旁以徵扬。乐只之深，不吴不狂。於是锡名饵，祛夕醉，遣朝酲，吾君寿亿万岁，常与日月争光。（《西京杂记》上、《初学记》十、又二十六。）


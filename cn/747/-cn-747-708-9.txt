○夷齐论

昔夷齐不食周粟，饿於首阳之下，仲尼称其仁，孟轲美其德（孟子称：“伯夷，圣人之清者。”），盖以取其节而激贪也。所谓周粟者，周王所赋之禄是也，谏而不从，不食其禄可矣。至於闻淑媛之言，辍飧薇蕨，斯可谓不智矣。夫薇蕨者，元气之所发生，四时之所顺成，日月之所烛，风雨之所育，周焉得而有之哉？若以粟者周人之播殖，则夷齐得非周人乎？反覆其道，尽未当理。然夷齐之行，实误後人。於陵仲子慕夷齐者也，乃至不义其兄之禄，洁则洁矣，仁岂然哉？厥後商洛四友，畏秦之酷，避秦之祸，岂止洁其身而已，然飧紫芝以为粮，饮清泉以为浆，终老南山，以养其寿，斯可谓仁智兼矣。


【冬歌四首】

寒闺动黻帐。密筵重锦席。卖眼拂长袖。含笑留上客。（○《乐府诗集》四十四作王金珠。《诗纪》六十四。）

别时鸟啼户。今晨雪满墀。过此君不返。但恐绿鬓衰。（《诗纪》云。乐府所载古辞一首与此小异。○《诗纪》六十四。）

果欲结金兰。但看松柏林。经霜不堕（乐府云。一作坠。）地。岁寒无异心。（《诗纪》云。乐府作古辞。○《乐府诗集》四十四作晋宋齐辞。《诗纪》六十四。）

一年漏将尽。万里人未归。君志固有在。妾躯乃无依。（《诗纪》云。乐府不载。○《诗纪》六十四。）


○答兵事諭 【 虜寇】

臣適看博等會東所計東徑趨順義。此策甚是。葢順義在白河西而三河平谷等縣在白河東。順義北行五十里。即至密雲。西南行七十里。即至東直門。今薊兵皆隨賊後。無在河之西者。東居此。一則可相機調兵或出賊之前以伏擊。或伺賊之懈以襲擊。一則可遏賊之渡河而直犯京師。故曰是也。其欲令選等邀賊歸路於古北口等處亦是。但選所領將官。胡鎮僅免而孫臏戰死只胡鎮能戰。今巳奔走疲乏。而孫臏只常才。恐不能為也。若東遣姜應熊麻錦等虜卒由龍王峪去潛住古北口等處伏以俟賊。卻是一奇。但不知中間有無別礙。臣於此亦不能詳知。容語謝麟往與東熟計也。今外兵四集、仰仗　皇上威福、可望有功、至于內士原是兒戲、雖出亦無能為、徒費糧草耳、其夜攻一件、往年胡鎮曾以此取勝。然須乘懈用之。若賊深入。則必戒備。未易措手。此全係將官之膽與智。臨時取便也。


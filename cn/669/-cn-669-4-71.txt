71　山林茂盛君子易樂


單穆公曰：「旱麓之榛楛殖，故君子得以易樂干禄焉。若夫山林匱竭，林鹿散亡，藪澤肆既，君子將險哀之不暇，而何易樂之有焉！」周語。誦「險哀」二字，此文中子所以有「帝省其山」之歎也。「天地變化，草木蕃」，況賢者而不樂其生乎？「天地閉，賢人隱」，況草木而得遂其性乎？

【元圻案】大雅旱麓：「瞻彼旱麓，榛楛濟濟。豈弟君子，干禄豈弟。」毛傳：「干，求也。言陰陽和，山藪殖，故君子得以干禄樂易。」正義曰：「周語引此一章，乃云夫『旱麓之榛楛殖』云云。毛依此文爲義。」〇中説立命篇：「遼東之役，天下治船。子曰：『林麓盡矣，帝省其山，其將何辭以對？』」






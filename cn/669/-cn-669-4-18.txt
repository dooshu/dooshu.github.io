18　周有房中之樂　繆襲論安世房中樂


周有房中之樂，燕禮注謂「弦歌周南、召南之詩」。漢安世房中樂，唐山夫人所作。魏繆襲謂安世歌「神來燕享，永受厥福」，無有二南后妃風化天下之言，謂房中爲后妃之歌，恐失其意。通典一百四十五樂五：「平調、清調、瑟調，皆周房中之遺聲。」下云：「漢代謂之三調。」

【元圻案】王肅曰：「自關雎至芣苢，后妃房中之樂。」〇鄭氏周南召南譜曰：「周南、召南爲風之正經，周公作樂，用之鄉人焉，用之邦國焉。或謂之房中之樂者，女史歌之故耳。」〇漢書禮樂志：「房中祠樂，高祖唐山夫人所作也。周有房中之樂，至秦名爲壽人。孝惠二年，使樂府令夏侯寬備其簫管，更名曰安世樂。」〇「神來燕享」，禮樂志作「神來燕娭」。師古曰：「娭，戲也。言庶幾神來燕戲，聽此樂也。」〇宋書樂志曰：「魏侍中繆襲奏：『安世哥本漢世哥名。今詩哥非往世之文，則宜改變。案周禮注云：安世樂，猶周房中之樂也。是以往昔議者，以房中哥后妃之德，所以風天下，正夫婦，宜改安世之名曰正始之樂。自魏國初建，故侍中王粲所作登哥安世詩，專以思詠神靈及説神靈鑒享之意，無有二南后妃風化天下之言。今思維往者謂房中爲后妃之哥者，恐失其意。方祭祀娱神，登堂哥先祖功德，下堂哥詠燕享，無事哥后妃之化也。自宜依其事以名其樂哥，改安世哥曰享神哥。』奏可。」〇三國志魏劉劭傳：「劭同時東海繆襲，亦有才學，多所述敘，官至尚書、光禄勳。」注：「文章志曰：『襲，字熙伯。』」〇唐書杜佑傳：「佑，字君卿，京兆萬年人。建中十九年，拜檢校司空、同中書門下平章事。謚曰安簡。先是，劉秩摭百家，侔周六官法，爲政典三十五篇，房琯稱才過劉向。佑以爲未盡，因廣其缺，參益新禮，爲二百篇，自號通典。」






31　介子推被焚禁火事　龍忌之禁一月寒食


周舉傳：「太原舊俗，以介子推焚骸，有龍忌之禁，一月寒食。」按淮南子要略篇云：「操舍開塞，各有龍忌。」注：「中國以鬼神之亡日忌，北胡、南越皆謂之請龍。」

【集證】荆楚歲時記注云：「後漢周舉移書及魏武明罰令、陸翽鄴中記並云寒食斷火起於子推。據左傳及史記，並無子推被焚之事。案周禮司烜氏：『仲春以木鐸巡火禁於國中。』注云：『爲季春將出火也。』今寒食準節氣是仲春之末，清明是三月之初，然則禁火蓋周之舊制。」

【元圻案】周舉傳：「舉，字宣光，汝南汝陽人。博學洽聞，京師爲之語曰：『五經從横周宣光。』遷并州刺史。太原舊俗云云。」注：「新序曰：『晉文公反國，介子推無爵，遂去而之介山之上。文公求之不得，乃焚其山，推遂不出而死。』龍星，木之位也，春見東方，心爲大火，懼火之盛，故爲之禁火。俗傳云子推以此日被焚而禁火。」






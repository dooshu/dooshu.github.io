○令关内诸侯州长官祭名山大川敕

敕：朕为人上，未尝自逸，每勤於政，思致丰年。而去冬以来，雨雪微少，窃恐春事，有害农功。是用齐心，躬自申祷，神歆允答，甘泽遂流。岂朕之微诚，敢当丕应？盖天之鉴佑，惠及生人。《诗》不云乎，“无德不报”。昭赛之义。岂可阙如？其关内名山大川及有灵祠，宜令所由长官择日致赛，务令丰厚，各尽诚洁，以副朕怀。


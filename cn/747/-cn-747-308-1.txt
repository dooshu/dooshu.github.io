○帘赋

智者创物，有以而然，帘之为用，博利存焉。若乃少妇重闺，王孙华馆；映锦屏以猗猗，增绣户之焕焕。琼钩上而齐女讴，珠影垂而楚妃叹；盖私宴之乐饰，异在公之达观。至於因依华省，隐映长廊；交辉朱绂，接影金章；隔至人之清镜，杂仙署之馀香。禁钟启明，纳晴天之曙色；严城惊夕，引华月之宵光。盼睐成宝，终然允臧，岂备物而致用，亦道同於君子。轻明无隔，将引喻於虚心；卷舒任时，足炯诫於行已。组织成象，含游夏之文；绳约善结，得老庄之理。岂徒然哉？斯尽美矣！原夫青青梁苑，猗猗淇澳；冒雪停霜，是称修竹。纡匠人之巧思，列冢卿之华屋；甘剖节而离根，奉荣光而再穆。则有制长笛，成洞箫；器同握玩，声引风飙；徒擅名於昔日，岂齐美於今朝？


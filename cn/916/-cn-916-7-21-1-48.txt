【祠伍员庙诗】

去国资孝本。循忠全令名。舟里（本集作中。《诗纪》云。一作中。）多奇计。芦中复吐诚。偃月交吴舰。鱼丽入楚营。光功摧妙算。载籍有馀声。洪涛犹鼓怒。灵庙尚凄清。行潦承椒奠。按歌杂凤笙。无劳晋後璧。讵用楚臣缨。密树临寒水。疏扉望远城。窗寮野雾入。衣帐积苔生。惟有三青鸟。敛翅时逢迎。（○《类聚》七十九。《诗纪》七十八。）


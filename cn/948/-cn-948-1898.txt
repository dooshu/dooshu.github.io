陆游　览镜

白头渐觉黑丝多，造物将如此老何？

三万里天供醉眼，二千年事入悲歌。

剑关曾蹴连云栈，海道新窥浴日波。

未颂中兴吾未死，插江崖石竟须磨。

陆游

陆游　览镜

镜中老翁谁？非得少年我。

诵书如布谷，拈出无一可。

又非富贵逼，弃去自不果。

无功博一饱，有罪当万坐。

老境最堪笑，作计日益左。

正似鸠拙巢，不及蚕自裹。

霜寒衣未赎，瑟缩附残火。

作诗数十年，所得良琐琐。

弱松困蔓缠，何日见磊砢？

洞庭可远游，秋风思捩舵。

陆游

陆游　览镜

此头那可著貂蝉，瘦似骑驴孟浩然。

一事比渠差省力，闭门无句与人传。

陆游


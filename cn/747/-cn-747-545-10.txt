○为荆南节度使谢恩表

臣某言：中使某至，伏奉三月二十五日敕，除臣江陵尹兼御史大夫荆南节度观察处置等使者。如纶炳然，中天而下。伏读惶骇，不知所裁。臣某诚欢诚恐顿首顿首。臣既无老谋，又无壮事，尘玷重位，前后六年。将陛下覆帱之仁，煦妪群物，所至之土，方获小安。如日照临，人共知见。臣敢窃盗，以为己功？况文昌六星，将帅为首，非全才硕德，未尝苟居。陛下睿虑神行，雄威电断，将付斯任，尤精其人。过量之荣，臣独虚授，若在梦寐，不敢自期。即以今日，祗命上道，臣团练判官太子舍人兼侍御史杨洽，久更吏涂，兼练戎事，谨差专领留务，待李衡交割。不胜感恩忻跃之至，谨奉表陈谢以闻。


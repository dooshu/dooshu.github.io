宋庠　官况

发策非乡秀，瘝官玷郡联。

恩深育莪沚，技薄戴盆天。

病骨三钟粟，銛锋一割铅。

怀能真鼫鼠，惜已甚寒蝉。

吏笑移书卧，人讥面壁禅。

曹府忧倥偬，邑教昧平镌。

席上巾釃酒，斋中易绝编。

隙尘吹晓日，瓮隧引春泉。

戒养聊馨膳，将芜敢命篇。

区区犬马志，何术谢陶甄。

宋庠

宋庠　官况

久旷三山直，空陪五日趋。

文无饰羽巧，心有刻舟愚。

陛戟愁饥死。关门骇宠呼。

缺然偏自愧，乘马与双凫。

宋庠


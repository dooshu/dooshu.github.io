◇奏论郊配

臣闻崇德明祀，百王之令典，宪章天人，自昔之所同。虽因革殊时，质文异世，所以本情笃教，其揆一也。伏惟高祖武皇帝，允协灵，有命自天，弘日静之勤，立民之极，帝迁明德，光宅八表，太和宣被，玄化遐通。陛下以圣哲嗣徽，道孚万国，祭礼久废，思光鸿烈，飨帝严亲，今实宜之。高祖武皇帝宜配天郊，至於地之配，虽礼无明文，先代旧章，每所因循。魏晋故典，足为前式，谓武敬皇后宜配北郊，盖述怀以追孝，跻圣敬於无穷。对越两仪，允洽幽显者也。明年孟春，有事於二郊，请宣摄内外，详依旧典。（《宋书·礼志》三，永初三年九月，司空羡之尚书令亮等奏，诏可。）


○敕奚都督李归国书

敕李归国：近得守表称，奚衙官耩云辄构异谋，携闻部落，兼藏突厥，仍欲图卿。知卿忠义一心，纠逖无隐，临危制变，果获罪人。此虽天诱其衷，亦是卿诚效克著，闻已诛翦，是自灭亡。朕於诸蕃，含养过厚，忝预人类，亦合知恩。但百姓无识，易为惊扰，安危动静，处之在人，以卿才能，自应率伏，念加威惠，勿使猜嫌。既去乱群，当已宁怙，所设官赏，惟待有功，苟能尽节，何忧不赏？各宣勉励，以副朕怀。秋凉，卿及衙官已下并平安好，遣书指不多及。


○禁百官交结匪人制

百官等禄秩既优，勋贤是寄，皆合守其正道，无宜听彼异端。至如卜祝之流，妄陈休咎，占候之辈，假讬徵祥，诳惑既生，愆违斯作，因构谗慝，遂行讪毁。取陷网罗，良增叹息。惩一足以劝百，有犯不可无刑。奸狡以此累身，百僚诚宜饬已。自今已后，各宜谨慎，并不得与如此等色及无职人交游来往。仍令御史访察，有即弹奏，当加严罚。


赠医士徐仲芳序

昔栁子传宋清言清居善药有就清求药者虽不持钱皆与之积劵如山度不能报輙焚劵余固疑清之未善也茍不责报尚何以劵为哉又言清取利逺故大而卒以富是知清犹未免扵利耳吴医徐仲芳世攻治小儿至仲芳而益精人之请于门者相属也仲芳视其为士大夫及穷乏者輙先焉虽烈风赫日乗一驴兀兀黄埃中周临其庐无敢后其视疾必谨与剂必良婴稚之頼以不殇者盖众矣有奉物诣仲芳谢者卒却去或问之则曰士大夫吾所敬穷乏吾所悯义皆不可取吾非为诡也彼赀雄而仕达者固又何辞故人皆徳仲芳虽后有复请仲芳赴之益先人至有愧心而仲芳无倦色呜呼若是可不谓贤乎世尝言今之人不及扵古逺矣观清之焚劵而仲芳并劵有不取清犹以利而仲芳以义是则仲芳之贤不止扵及清而已也余友戴伯庸氏一日来告曰仆有弱息尝苦多疾获仲芳而愈数欲报仲芳而仲芳不吾受也度终不可以虚其徳愿求子之文以赠之余谓仲芳之贤既可书且余固尝徳仲芳者戴不余请余可已乎哉虽然宋清以栁子之文而传今仲芳之贤虽过扵清而余文不足以及栁子顾能使之传邪然戴之欲之也姑为书其槩以俟如栁子者徴焉


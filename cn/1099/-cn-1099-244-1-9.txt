○答重城諭一 【 重城】

伏蒙　皇上以今日之風占在上功賜問重城之建果可有賴否、臣惟城郭之制、自古有之、重城即郭也、今都城之南。萬民聚居。百貨萃集。必須有城。乃有保障。庚戌南關之民。一聞警報。不勝驚恐。今年則皆倚重城為安。庚戌四外之民。皆奔入都城。今年則多在重城。其都城之內。不聞擠塞喧擾。此其効可覩矣。且此城不築。則亦巳矣。今重城畢竟卑薄委宜加修既築則必圖可守。否則關繫非輕。聖諭謂禮之奏以為既為必固之意可謂盡之、此正所謂不得巳之事無可奈何。其先朝未有建白。想在成化以前則居民未盛。成化以後。則習見承平。是以無計及者。今惟在禮等斟酌調停、不至病民、則善矣、


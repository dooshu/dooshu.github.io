答蓟辽总督方金湖计处板升逆种


板升诸逆悉除，固为可喜。但公此时只宜付之不知，不必通意老酋，恐献以为功，又费一番滥赏。且使反侧者，益坚事虏之心矣。此辈正宜置之虏中，他日有用他处，不必招之来归，归亦无用。第时传谕：“以销兵务农，为中国藩蔽，勿生歹心。若有歹心，即传语顺义，缚汝献功矣。”然对虏使，却又云：“此辈背叛中华，我已置之度外，只着他耕田种谷，以供虏食。有犯法生歹心，任汝杀之，不必来告。”以示无足轻重之意。此中大有计策，公宜默喻之，不可令那吉知也。






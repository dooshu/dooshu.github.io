【答贺属诗】

外黄初邸客。蜀郡晚琴声。本欲从张耳。何曾说马卿。定知游道日。非是第（文苑作弟。）如行。高文拟杂佩。善谑间瑶琼。前书言家室。末叙挂簪缨。问仁宁伐国。扬波岂乱清。闻有阳台客。（文苑云。一作客曲。《诗纪》云。一作曲。）常留入梦（文苑作爱。注云。一作梦。）情。无为（《诗纪》云。一作由。）嗟独割。空引助庖名。（○文苑英华二百四十。《诗纪》百二十五。）


○上中宗书

元首之尊，居有重门击柝之卫，出有清警戒道之禁：所以备非常，息异望，诚不可易举动，慢防闲也。陛下厌崇邃，轻尊严，微服潜游，阅廛过市，行路私议，朝廷惊惧。如祸产意外，纵不自惜，柰宗庙苍生何？又分职建官，不可以滥，传曰：“官不必备，惟其人。”自帝室中兴，以不慎爵赏为惠，冒级躐阶，朝升夕改，正阙不给，加以员外，内则府库为殚，外则黎庶蒙害：非求贤助治之道也。愿爱吝班荣，息匪服之议。今文武六十以上，而天造含容，皆矜恤之，老病者已解还授，员外者既遣复留，恐非所以消敝救时也。请敕有司，料其可用进，不可用退。又远方夷人，不堪治事，国家向务抚纳而官之，非立功酋长，类靡俸禄。札惶度非要者，一切放还。又《易》称“何以守位曰仁，何以聚人曰财。”今百姓乏窭，不安居处，不可以守位；仓储荡耗，财力轻殚，不足以聚人。山东病水潦，江左困输转，国匮於上，人穷於下。如今边场少疏，恐逋亡遂多，盗贼群行，何财召募？何众闭遏乎？又崇作寺观，功费浩广，今山东岁饥，糟糠不厌，而投艰厄之会，收庸调之半。用吁嗟之物，以荣土木，恐怨结三灵，谤蒙四海。又比缘征戍，巧诈百情，破役隐身，规脱租赋，今道人私度者，几至数十万。其中高户多丁，黠商大贾，诡作台符，羼名伪度。且国计军防，并仰丁口，今丁皆出家，兵悉入道，征行租赋，何以备之？又重赂贵近，补府若史，移没籍产，以州县甲等，更为下户，当道城镇，至无捉驿者，役逮小弱，即破其家。愿许十道使访察括举，使奸猾不得而隐。又太常乐户已多，复求访散乐，独持鼗鼓者已二万员。愿量留之，馀勒还籍，以杜妄费。


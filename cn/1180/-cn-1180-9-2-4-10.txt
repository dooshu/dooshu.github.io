雨无正

七章，二章章十句，二章章八句，三章章六句


首章讲：此饥馑之后，群臣离散，其不去者作诗以责去者。曰：





浩浩昊天，不骏其德。降丧饥馑，斩伐四国。

浩浩，广大貌。骏，大也。德，惠也。饥，谷不熟。馑，菜不熟。浩浩昊天，以遍覆为德者也。今何乃不大其德，而降此饥馑之灾，以斩伐四国之人乎！





旻天疾威，弗虑弗图。

旻天，仁覆闵下。疾威，即暴虐。虑，思也。图，谋也。夫天不能以无罚于人，然罚不善以保全善人可也。今如何旻天四其暴虐之威，曾不思念图谋，而遽为此乎！





舍彼有罪，既伏其辜。

舍，置也。伏其辜，言罚当罪也。彼有罪之人，降以饥馑而置之于死，则是既伏其辜矣。





若此无罪，沦胥以铺。

沦，陷也。胥，是相。铺，是遍。若此无罪者，今亦使之被饥馑之祸，相与遍陷于死亡，则如之何哉？非弗虑弗图，以至是乎！

二章讲：然不特天变已也，而人心亦因以离矣。





周宗既灭，靡所止戾。

周宗，族姓也。戾，定也。彼饥馑荐臻，危亡日近，则宗周既灭，将有易姓之祸，其兆已见矣。所不可知者，惟天之所命，民之所归，终定于何人耳！





正大夫离居，莫知我勚。

正，长也。离居，散去也。勚，旁也。是以正大夫者，亦官之长也。今皆饥馑散去，因以避谗谄之祸，而莫有知我之劳焉。





三事大夫，莫肯夙夜。

三事大夫，有官守者也，则莫肯夙夜于王。





邦君诸侯，莫肯朝夕。

邦君诸侯，有民社者也，则莫肯朝夕于王。何有一人不忍离王，而周旋于左右者乎？





庶曰式藏，覆出为恶。

庶曰，冀望之词。藏，乃善也。覆，反也。夫天变既如彼，人离又如此，庶几王监于天人之际，改而为善可也。顾乃复出为恶而不悛，将何以回天意，而悦人心哉？

三章讲：然王虽不善，而臣之忠敬不可忘也。





如何昊天，辟言不信？

辟，法度。如何昊天乎？王于法度之言而不听信。





如彼行迈，则靡所臻。

迈，往也。臻，至也。则无所畏惮而恣行不返，如彼行迈而无所底止矣。





凡百君子，各敬尔身。

凡百君子，指群臣。各敬尔身，不可暇逸意。然王之为恶，虽王之过，而人臣之义，则不可因王之善恶，而敬怠其心者也。百凡君子，各有当尽之职者，是必靖共尔位，而各敬其身可也。





胡不相畏，不畏于天？

盖人己一心，苟不敬其身，是以人为不足畏矣。君子行事，当合人心，胡可不相畏乎？天人一理，不畏于人，是以天为不足畏矣。君子行事，可与天知，胡可不畏天乎？知天人之当畏，则知吾身之当敬矣。

四章讲：然不特当尽其忠敬，而人臣之忠亦不可忘也。





戎成不退，饥成不遂。

戎，兵戎。不退，犹不止也。饥，荒年。遂，成也。今夫寇已成，而王之为恶不退，则人离而寇乱将益进也。饥馑已成，而王之迁善不遂则天怒，而饥馑将益甚也。





曾我暬御，憯憯日瘁。

暬御，近侍之臣。憯憯，忧也。日瘁，病也。使我暬御之臣，朝夕夙夜于此，慨君德之日非，忧心之甚，惨惨而日瘁焉。





百凡君子，莫肯用讯。

百凡君子，即上群臣。讯，告也。然此不特我一人之忧，亦尔君子之忧也。百凡君子，乃莫肯以兵寇饥馑之事告王，而使之去恶迁善，何哉？





听言则答，谮言则退。

答，对也。谮言，毁谤之言。退，离散。虽王有问，而欲听其言，则亦随问以答之而已，不敢以尽言也。一有谮言及己，则皆退而离，皆莫肯夙夜朝夕于王矣。夫王虽不善也，而君臣之义，岂可以若是恝乎？

五章讲：夫尔群臣之离散而去，吾推其意，不过以忠言之不售于时，而其道之难容于世耳。





哀哉不能言，匪舌是出，维躬是瘁。

哀哉，伤叹之词。能言，指忠言说。瘁，病也。当此之时，言之忠者，皆世之所谓不能言者也。哀哉不能言，非但出诸其口也，言出祸随，适以瘁其躬而已。





哿矣能言，巧言如流，俾躬处休。

能言，指佞言。如流，言之便捷也。躬，是身。休，安乐。佞人之言，当世之所谓能言者也。哿矣言巧好，其言如水之流，而无所疑滞。则谀佞易合，而俾其身处于安乐之地矣。忠言贾祸，佞言获宠如此，则凡有忠言，而不能为佞言者，皆思所以自远矣。尔今之离散而去也，非以言之难哉？

六章讲：然不惟言之难也，而仕亦难。





维曰于仕，孔棘且殆。

于，是往。孔，甚。棘，急也。殆，危也。今之人皆曰往仕矣，而不知仕之急而且危也。





云不可使，得罪于天子。

云，即王之所谓者。得罪，被祸也。何也？当此之时，直道者，王之所谓不可使者也，云不可使，则直道见忤，谴责必加，而得罪于天子矣。





亦云可使，怨及朋友。

怨，即贻讥之意。枉道者，王之所谓可使者也，亦云可使，则枉道徇人，公论不容，而见怨于朋友矣。从道则违时，徇时则背道。如此，则凡有直道而不能为枉道者，皆思所以远避矣。尔之离散而去也，又非以仕之难哉？

末章讲：然言与仕之难，而吾亦知之矣。而君臣之义，终不可以此而遂忘也。





谓尔迁于王都，曰予未有室家。

尔，指离居者。曰，是离居者之应词。故我不忍王之无臣，而我之无徒也。告尔以复还于王都，欲以夙夜朝夕于王焉。而尔乃托词以拒我，曰我王都之未有室家也。





鼠思泣血，无言不疾。

鼠思，是言其畏惧之形状。其辞之至切，至于鼠思泣血，无有言而不疾痛者。





昔尔出居，谁从作尔室？

出居，指初去时离居于外也。然尔之辞，我谓之惧祸则可，谓之无家则非矣。何也？向尔自王都而出居于外，在外之室，谁从为尔作之乎？盖尔有心于去，则去时之室，尔自作之也。今特患尔无还都之心耳。苟有还都之心，则还时之室，尔亦自作之可也。而今以无家辞我，岂其情哉？






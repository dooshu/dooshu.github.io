○寬民力以修馬政疏 【 河南馬政】

論馬政者多矣此專論河南事故存之以備考

臣聞兵政莫急于馬。然養馬者民。故欲修馬政。必先寬民力。則民得安生而馬亦藩息矣。苟不恤民之憊。而惟馬之求。臣恐二者俱失、非計之得也。謹按河南開封衞輝彰德三府、自正統十一年始寄養馬、各年起俵備用印記搭配買補賠償、俱與北直隸山東無異、但直隸論粮養馬。每一丁養兒馬一匹。三丁養騍馬一匹就免應納稅粮之半。又有艸塲供其飼秣。河南論丁養馬。雖五丁養兒馬一匹。七丁養騍馬一匹。而粮差不減。止是陳州項城縣。各有艸塲。其餘州縣俱無牧養之地。加以宗支繁衍。府第眾多。但有餘地。即被奏討。合用廚役挍尉禮生樂舞生齋郎等役。雖養馬之家。不免僉充。役占數多。丁力日耗比之直隸人民。輕重不同。山東府州縣養馬。雖亦論丁。然與黃河隔遠。無墊溺之災。分封親王。不過魯德二府。而德府祿米。又係江南郡縣兼納。而河南開封所属。迫近黃河。如蘭陽縣城、一夕墊溺、遂成巨浸、衛輝之獲嘉新鄉二縣、南臨沁水、北枕衛河、胙城縣沙鹻盈望、生理蕭然、輝縣與彰德之安陽湯陰二縣、西連太行、土薄石厚、磁州東有滏河、積沙成皋、臨漳縣南有漳河泛濫不常、築堤防患、在在有之、合用人夫動以萬計。雖養馬之家。不免借倩至于王府供億。尤為浩繁。皆本省出。又無江南郡縣之助。比之山東人民。勞逸不同。所宜深恤民隱。量分等則。乃與北直隸山東通例筭駒。况孳牧種馬。一有倒失。隨即買補。相因無窮。孳生馬駒。今年印記。明年搭配。又明年筭駒。相繼不絕筭駒之中。有定駒而未成者。有顯駒而墜胎者。總為虧欠。俱在賠償。官吏畏責。未免追併。小民賣田產鬻男女以充其數。苦不可言。且買補之例。本為防奸立法。然倒失之中。有老病而自死者。虧欠之數。亦有墜胎而未成者。事非得巳情或可容、論者拘于舊例皆謂馬政宜然、不思寬民之力。則民得安生。而馬亦番息尤馬政之善者。臣嘗伏覩成化元年十一月二十七日恩詔明載各處孳生種馬、三年???用一駒、永為定例、中外臣民、罔不胥慶、曾未幾何、又以臣僚建言、仍復二年一駒之例、有孤　先帝子惠困窮之心、甚可惜也、矧今河南旱澇之餘、瘡痍未復、所在荒凉又非別省富庶之比、若不因時變通、預為休息、誠恐民不堪命、愈益流移、其于馬政、不無有虧、伏望　聖明軫念河南不係原坐養馬地方、特敕該部計議合無將開封等府州縣原寄養孳牧馬匹、俱以弘治四年見在之數、定為原額、仍照先奉詔書、三年一駒、永為定例每年該俵備用馬匹、比之北直隸山東亦乞量為寬减照依南直隸事例、每匹折納價銀拾兩、若種馬年至一十五歲以上、因病倒死、即申太僕寺分管寺丞、騐實變易、價銀入官、于在羣兒馬騍駒內給與領養、免其賠補其虧欠馬駒、若係墜胎而未成者、亦行本寺分管官勘明、每匹量追銀二兩、或三兩、傾成大錠、轉解本寺、收候買馬、以備緩急調用、庶幾與北直隸山東輕重相得勞逸相停、民力稍寬、而馬政亦無不舉矣

皇明經世文編卷之八十一終








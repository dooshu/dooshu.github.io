感　事　二十首


编校者按：丘逢甲《感事》诗二十首，作于一八九八年，署名为《自强不息斋稿》。按“自强不息斋”主人即丘逢甲。丘有诗云，“吾庐榜自强”，并自注明：“ ‘自强不息’ 为予旧斋额，今拟重书以自励。”（见《岭云海日楼诗钞》卷四《忆旧述今次韵答晓沧见赠》）据丘菽园说：“《感事》五律二十首，数质海外，因从附编《星洲上书记》之后，署名曰某曰某者，当时仙根雅不欲人知为己作也，迄今两年，所料多应，向之疑之至是愈以服其远见。杜少陵诗中有史，庶其近矣。”（见《挥麈拾遗》）这二十首感事诗，是丘逢甲对戊戌变法维新运动的直接反应。据丘氏好友王晓沧在《金城唱和集》的序文中说：“在戊戌之秋，凡四阅月，两人得诗几二百首，其不愿示人者则化灰和泪吞之。”由此可知，丘、王两人“不愿示人者”，当属针砭时政、抒泄胸中积愤的篇什；“化灰和泪吞之”，说明丘氏对这一时期的诗作非常珍视。

原刊稿说明所附系《政变诗》，“跋”的作者有两位，“古梅钝根生”是新加坡《天南新报》的闽人主笔徐季钧的笔名，徐在丘氏庚子南游期间撰有多篇社论，呼吁各界人士响应丘氏兴学强国、保教保种的号召。“跋”的另一作者“佗王旧壤热血人”，待考。

《感事》诗二十首的复印件，蒙新加坡国立大学张克宏先生提供，在此谨致诚挚感谢。

九叶华夷主，周天两岁星。艰难为社稷，卧病自宫廷。

下诏医方出，朝正典礼停。须防中外口，一疏护皇灵。

莫向帝乡问，南阳多近亲。未能成革政，相厄有尸臣。

庙算归权戚，宫符付椓人。空教天下士，痛哭念维新。

不得绛灌意，况乖黄老言。东朝更称制，北寺漫呼冤。

城旦书何益？家人语自尊。刊章狱方急，浸欲逮平原。

未竟三司问，先行两观诛。翻怜八司马，竟动五单于。

冒顿书何慢，公羊学太愚。休持覆楚志，雪涕向勾吴。

死者今长已，谁怜旷代才？人方夸火色，天竟予奇灾。

谋岂青虫乱，歌成黄鸟哀。汉廷纡党祸，莫待鬼师来。

尧舜女中出，先朝祖制收。成风虽母鲁，太姒继臣周。

屡换璇宫曲，空增漆室忧。谁书月食既，变例释春秋。

仙尉书难上，衰朝事可知。新军五虎立，旧御六龙移。

将选巨毋霸，伶歌阿得脂。休云小雅怨，不独为荣夷。

万里尧城望，天涯忆圣君。皇纲先纽解，国势近瓜分。

当道严钩党，无人议合群。臣民四万万，王在更谁勤？

厚薄分南北，胡元祚易微。本朝无异视，四海久同归。

庙略因谁变？民心失所依。一言邦可丧，但计满人肥。

长颂仁皇圣，千秋赋不加。谁持两军柄？全付五侯家。

饷急惟搜括，民穷益怨嗟。可怜称报效，妙计谏官夸。

委鬼当头坐，宫闱事可叹。咸知五父宠，并作禄儿观。

枉请朱云剑，争弹贡禹冠。家奴翻受制，天语倍辛酸。

万叶怜仙李，群歌武媚娘。共谁天下计，嗟尔近支王。

玉牒名空贵，金轮焰太张。无君过三月，下士独皇皇。

未罢鸿都学，先停有道科。金银潜气转，文武异才多。

尽解营中旨，休虞倒太阿。浊流何混混，极目望黄河。

遗种传乌洛，飞车过紫蒙。神龙秋失水，胡马夜嘶风。

外援怜桑相，中朝忆魏公。浮云连北极，时论太汹汹。

空益朱车卫，难回铁路权。蛮云遮楚粤，汉月冷幽燕。

愿请修宫价，先添横海船。已无夷夏界，何处说防边？

滨海无安土，潢池更弄兵。鲸波春溢岸，狐火夜连城。

已误通商局，翻增保教名。痴聋吾羡尔，高会集耆英。

天下谁健者？出门横佩刀。常人叹龙种，神器等鸿毛。

木落诸陵哭，花娇大帅豪。荆州刘表在，八俊自名高。

未得河湟复，边材少义潮。休祥颂沙鹿，累叶愧金貂。

谁竟抱雄略，而甘事牝朝。皇舆如反正，终为剪天骄。

纵不焚坑虑，危机实儆予。颇闻胶海骑，渐近圣人居。

吾道多华士，前知缺素书。谁将御侮意，拔剑斩鲸鱼？

长白无能守，何颜对祖宗？和戎仍宰相，仰屋自司农。

道路嗟群虎，风云待蛰龙。愿呼忠义士，传檄保尧封。

去年八月之变，权奸当道，圣主幽囚，维新诸君子死者死，逐者逐，逃者逃，为我中国四万万人最痛心之事。而同志之士不禁发为悲歌，以抒写其感慨，其为屈灵均之《离骚》耶！其为杜子美之血泪耶！昔人有云：读李密之《陈情表》而不下泪者，其人必不孝。蒙为之续一语曰：读此诗而不下泪者，其人必不忠！

古梅钝根生跋

有精卫冤，有杜鹃血，有鲛人泪，有巫猿哀，呜咽苍凉，伤心千古。于酒酣耳热、搔首问天时呜呜呼诵一遍，几不知为冤、为血、为泪、为哀，但觉满纸秋声，化灰和泪吞之，犹恍惚一缕诗魂，直向胥门，怒溯汨罗，江水声声激楚而去。古之伤心人别有怀抱，为此诗者，其有少陵野老吞声哭之意耶！

佗王旧壤热血人跋






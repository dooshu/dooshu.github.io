○咏史

燕有黄金台，（《上谷郡图经》曰：黄金台，在易水东南十八里。燕昭王置千金于台上，以延天下之士。）远致望诸君。（望诸君，乐毅也。）兼兼事强怨。（《晋语》：兼兼之德，不足就也。兼兼之食，不足狃也。注云，兼兼，犹小小。兼，音歉。）三岁有奇勋。（《史记》：燕昭王以子之之乱而齐大败燕，昭王怨齐，未尝一日而忘报齐也。乐毅为魏使燕，因委质为臣。昭王以毅为上将军伐齐，下齐七十馀城，皆为郡县。）悠哉辟疆理，东海漫浮云。宁知世情异，嘉谷坐高焚。（昭王卒，子王惠立。齐田单纵反间于燕曰：“齐之所忌，唯患他将之来。”惠王乃使骑劫代将，而召乐毅。毅畏诛，遂西降赵。赵封毅于观津，号曰望诸君。高，呼尧切。）致令委金石，谁顾蠢蠕群。（蠢，尺尹切。蠕，而尹切。）风波潜构，（，许勿切。）遗恨意纷纭。岂不善图后，交私非所闻。为忠不内顾，晏子亦垂文。


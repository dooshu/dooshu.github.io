○女娲陵记

登黄龙古塞，望洪河中流，岿然独存，大浸不溺者，娲皇陵也。夫巨灵擘太华，首阳，导河而东，以泄愤怒。虽有重邱大阜，险狭之口，罔不氵敕之为黄壤，汨之於旋波，不可复振。奔崩而下矣。女娲氏已然之後，豁尔之冲，天险束厄，风涛鼓作，乃能中乾外御，特立万年，其凭神可知也。水无盈缩之度，陵有主卑之常。霖潦涨之，两没矣，於是乎不为之小，而就其深。旱渗之，孤屿出矣，於是乎不为之大，而就其浅。非夫巨灵壮趾以固本，河伯高肩以承隅，胡然动静如因其时，升降不失其则。罗浮二岳，以风雨合离；蓬莱五山，以波涛上下。不复故道，遂违常流，甚相远矣。君子曰：夫能屠黑龙，涸九州，况乎一水之上，而自为谋。夫能断鳌足，立四极，况乎数仞之高，而自为力。神人之异，昧者难知，密迩山谷，森罗物象。莽莽芦渚，宁非止水之馀；崭崭石林，犹有补天之色。摇演空曲，精灵若存。且夫上无积草，表以孤树，常感风气，纤条悲鸣。若冥应，鼓簧而吹笙，由是憧憧往来，无不加敬。山有梅栗，关吏羞焉；水有菱芡，舟人奠焉。冢之木无或斩焉，陵之土无或А焉。是则馨香已陈，而樵苏自禁矣。故圣人取薄葬，去厚送，骊山之银海鱼灯，虎邱之金精龙剑，锢之其内，散之其间，适为大盗之守，未足藏身之固。彼桥山帝邱，九嶷会稽，皆因山而坟，未闻其赭者。余谓娲皇受命在火，火以示水，谷不为陵，开门负固，日用其力。不然，其隙地岂必封崇乎？是故观而志之，为城冢後记。

皇甫冉

冉字茂政。天宝中进士，授无锡尉。王缙帅河南，表掌书记，累迁右补阙。


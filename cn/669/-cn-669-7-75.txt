101　國家有道其言足以治　國家無道其默足以容　孝子事親居易以俟命


孔子曰：「國家有道，其言足以治；國家無道，其默足以容，蓋銅鍉伯華之行也。」【原注】大戴禮、家語。〇閻按：「大戴禮記作『桐提』，此從家語。」曾子曰：「孝子之事親也，居易以俟命，不興險大戴禮、曾子「險」俱作「儉」。行以僥倖。」案：見大戴禮記、曾子本孝篇。中庸之言本此。

【元圻案】阮芸臺曾子注釋曰：「臧鏞堂云：『儉與險通。左傳襄廿九年「險而易行」，史記吴世家作「儉」。』元按：困學紀聞引之作『險』。康成中庸注：『險，傾危也。』」






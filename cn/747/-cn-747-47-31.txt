○赐杨绾谥诏

襃德劝善，《春秋》之旧章；考行易名，礼经之通典。垂范作则，存乎格言。朝议大夫中书侍郎同中书门下平章事集贤殿崇文馆大学士修国史上柱国赐紫金鱼袋赠司徒杨绾，履道居贞，含和毓德，行为人纪，文合典謩。清而晦名，无自伐之善；约以师俭，有不矜之谦。方册直书，秩宗相礼，辞称良史，学茂醇儒。委在枢衡，掌兹密命，弥契沃心之道，累陈造膝之诚。将以布天下五行之和，同君臣一德之运，遽轸藏舟之叹，未展济川之才。素业久而弥彰，清风殁而可尚。自古饰终之义，皆锡以美名。《谥法》曰：“忠信爱人曰文，平易不懈曰简”。宜谥曰文简。


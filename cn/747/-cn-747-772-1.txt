○为荥阳公贺老人星见表

臣某言：臣得本道进奏院状报，司天监李景亮奏，八月六日寅时，老人星见於南极，其色黄明润大者。圣惟合德，神实效祥，必垂有烂之文，以表无疆之祚。臣某中贺。臣闻元象示人，昊穹凝命，曜为经而宿为纬，则有常名；斗挹酒而牛服箱，或标虚号。未若候时而出，有道则彰，居五福之先，在三辰之列。伏惟皇帝陛下昭明《老》契，游泳《庄》寰，式是中秋，呈兹上瑞。况见於午位，又属寅时，仰考元符，乃有深意。自南耀彩，将宏解愠之心；近晓流光，欲助无私之日。皇心载裕，灵鉴孔昭，况居率土之滨，皆庆後天之寿。臣误蒙重寄，实远清光。送元燕於梁间，伤时自切；望白榆於天上，厥路无由。贺圣恋恩，无任蹈舞屏营之至。


◇秘书不应属少府表

青龙之末，主者启选秘书监，诏秘书驺吏以上三百馀人。非但学问义理，当用有威严能检下者，诏肃以常侍领焉。肃表曰：魏之秘书，即汉之东观，郡国称敢言之上东观。且自大魏分秘书而为中书以来，传绪相继，于今三监，未有隶名于少府者也。今欲使臣编名于驺隶，言事于外府，不亦隳朝章而辱国典乎？太和之中，兰台秘书争议，三府奏议，秘书司先王之载籍，掌制书之典谟，与中书相亚，宜与中书为官联。（《御览》二百三十三）


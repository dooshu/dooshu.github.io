角弓

八章，章四句


首章讲：此刺王不亲九族之诗。若曰：亲亲之谊，有国者不可不笃。盖以亲不敦睦，则民兴怨；君多薄德，则俗益偷。而化导之机，自上程之也。今王何不知此也耶？





骍骍角弓，翩其反矣。

翩，反貌。彼骍骍和调之角弓，张之则内向而来，一或弛之则翩然外反而去矣。





兄弟昏姻，无胥远矣。

胥，相也。远，离也。况此兄弟昏姻，岂可以相远哉？盖兄弟婚姻之情，结之以恩则相亲，或远之则亦离叛而去矣。其远近亲疏之意，果何异于此弓耶？

二章讲：夫兄弟婚姻，既不可以胥远矣，则为人上者可不慎所感之哉？吾知上者，下之倡也。





尔之远矣，民胥然矣。

尔，皆王。胥然，亦如王之远。尔若于兄弟无相亲之意，而有相远之心，则民皆将以兄弟之果可以相远也，而孰有不以为然耶？





尔之教矣，民胥效矣。

效，效王所为。尔若不以敦睦为教，而惟以胥远为教，则民皆将如尔之远其兄弟也，而孰有不以为效耶？上以是倡，则下以是应，非机之必然哉！

三章讲：夫尔以胥远为教，民遂然而效之，则寡恩之兄弟，岂不由此而相谗也哉？





此令兄弟，绰绰有裕。

绰绰，宽意。吾知此善兄弟，情本厚也，故虽王化不善，而彼之所以相亲相爱者如故也，岂不绰绰然其厚之有余哉？





不令兄弟，交相为瘉。

瘉，是病。若不善之兄弟，情本薄也，又见王之胥远，则遂谗怨日起，而交相为病矣。

四章讲：





民之无良，相怨一方。

一方，各执一意见。夫兄弟而交相为病，则亦无良甚矣。然忧其所以相怨者，不过各据其一方之见，不能平观于物我之间也。若能以责人之心责己，爱己之心爱人，则彼己之间，交见而无蔽，何有于相怨哉？





受爵不让，至于己斯亡。

受爵，取爵位。然彼之相怨，以取人爵位也，意以为爵位可长有也。殊不知得之以逊让者，则爵位可保。今乃相谗相怨以取爵位，而不知逊让之道。吾知以交构而得者，亦以交构而失之，终亦必亡而已矣，岂能长久也哉？

五章讲：夫此不令兄弟，而受爵不让者，要亦不量力，不知止之故也。





老马反为驹，不顾其后。

今夫老马惫矣，反自以为驹，不顾其后之不胜任焉。然则谗害人以取爵位者，而不知其不胜任也，亦若是矣。而何其不量力之甚也耶？





如食宜饇，如酌孔取。

饇，饫是也。又如食之已多而宜饱矣，而反不以为饱；如酌之所取亦已甚矣，而反不以为甚。人之贪嗜饮食而不知节，诚可恶矣。然则彼谗人之取爵位，而贪黩攘取之不已也，亦若是矣。何其不知止之甚也耶？

六章讲：若此者，皆由王不善道导之，而效于王之胥远故也。





毋教猱升木，如涂涂附。

猱，是猴。涂，泥也。附，着之上。今夫猱本善升木，不待教而后能；涂本易附着，而不可复以涂附也。人尚其毋教猱升木乎，一教之而放纵，无所不至矣。人无如泥涂之上加以泥涂附之乎，一附之愈相着，而不可解矣。彼小人之性，骨肉之恩本薄，而王又好谗佞以来之，则其相谗相怨以取爵位，而浇薄之若是也，又何怪其然矣。





君子有徽猷，小人与属。

君子，指王言。徽，美也。猷，道也。小人，下民。属，是附。兹欲返薄归厚，则莫若以善道倡之乎！君子诚能于兄弟婚姻也，禄位与共，好恶与同，而有敦睦之善道焉。则上笃于亲，下兴于仁，小人之性虽薄也，而秉彝之心未尝无，亦将反为善以附之，不至于如此之薄矣。夫反薄归厚之化，惟于上倡之如此，王何为独好谗佞，以成浇薄之风也哉？

七章讲：夫王固不可好谗，以成小人之薄矣，然谗言亦岂虽止哉？





雨雪瀌瀌，见晛曰消。

晛，日气。今夫雨雪瀌瀌，雪何盛也，然一见日气，则消而散矣。然则谗言遇明者当自止，不犹是乎？





莫肯下遗，式居娄骄。

下，是贬。遗，是弃。娄，长也。骄，骄慢。谗既易止，则远之以抑其骄可也。今王甘信之，不肯贬下而遗弃之，则小人益以无忌，不益以长其骄慢之习矣乎？

末章讲：





雨雪浮浮，见晛曰流。

流，雪消如水之流也。雨雪浮浮，雪何盛也，然一见日气，则流而去矣。然则谗言遇明者当自止，不犹是耶？





如蛮如髦，我是用忧。

蛮，南蛮。如髦，夷髦。谗既易止，则远之以善其俗可也。今王乃听信谗言，使之相谗相怨，而绝无逊让之风，则中国信义相先之教，澌然尽矣，不如蛮如髦乎？

夫以中国而同于夷狄，人道之大变，而乱亡之阶也。我安得不深用以为忧哉？吁！此《角弓》之诗所由作也。






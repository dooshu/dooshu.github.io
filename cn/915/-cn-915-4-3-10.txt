◇举察奢僭诏（二年三月辛丑）

比年阴阳不调，饥馑屡臻。深惟先帝忧人之本，诏书曰「不伤财，不害人」，诚欲元元去末归本。而今贵戚近亲，奢纵无度，嫁娶送终，尤为僭移。有司废典，莫肯举察。《春秋》之义，以贵理贱。今自三公，并宜明纠非法，宣振威风。朕在弱冠，未知稼穑之艰难，区区管窥，岂能照一隅哉！其科条制度所宜施行，在事者备为之禁，先京师而后诸夏。（《后汉·章纪》）


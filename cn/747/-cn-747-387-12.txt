○送薛处士业游庐山序

薛侯敦於诗，固於学，敏於行，时然後言，言而寡尤，口弗言禄，禄亦不及。识其真者，以为永叹，而薛侯居之淡如，君子哉若人也。方以城市鄙於邱壑，倦游不如嘉Т。是月也，拂缨上之尘，西游庐山。山上有峰顶大林，下有东林、西林、化成、遗爱六寺。惠远、道生二公，昔尝眷恋於斯焉，履痕屐齿，遍满崖谷。神期，恒若对面，之子之往，获心契矣。苟藏器於身，时行则行，大之将来，隐显一致，彼安贞者，其或为利涉之枢机乎？赵补阙骅王侍御定、张评事有略各以文为贶，记行迈之所以然。余亦持片言，用代疏麻瑶华之赠。


○授回鹘内宰相爱耶勿归义军副使兼赐姓名制

自古军制必有佐贰。逮至汉氏，亦循旧章，既得将材，俾参戎政，实资谋策，用正纪纲。爱耶勿往在龙庭，常为贵相，乘其乖乱，遂投迹於殊邻，加以怀柔，竟归心於上国。而又推诚所奉，果协良图，每获异谋，必来献款，旋观深志，可为竭情。昔戎狄请盟，良由孟乐，呼韩率服，始自秩訾。言念茂功，所宜异等，因其请族，锡以嘉名。汉锡宅侯，尚采祭天之义；魏亲程昱，用畴捧日之心。宠以貂，冠於裨校，服兹新命，宜保厥终。可检校右散骑常侍兼归义军副使，仍赐姓李，名宏顺。


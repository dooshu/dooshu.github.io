○葬谯王重福诏

集州刺史谯王重福，幼则凶顽，长崦险诐，幸托体於先圣，尝通交於巨逆。不臣不子，自绝於天；有国有家，莫容於代。往者颇不含忍，长令幽絷。自大行晏驾，韦氏临朝，将肆屠灭，尤加防卫。洎天有成命，集於朕躬，永怀犹子之情，庶叶先亲之义，所以开置寮属，任隆刺举，冀其悛改，以怙恩荣。而诖误有徒，狂狡未息，便即私出均州，诈乘驿骑，至於都下，遂逞其谋。先犯屯兵，次烧左掖，计穷力屈，投河而毙。虽人所共弃，邦有常刑，我非不慈，尔自招咎。具闻其故，有恻於怀。昔刘长既没，楚英遂殒，以礼收葬，抑惟旧章，屈法申恩，宜仍旧宠，可以三品礼葬。


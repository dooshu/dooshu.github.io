106　廟堂二字所見　廟堂皆謂人君　淮南子廟堂兼指君相


「廟堂」二字，見漢徐樂傳云：「脩之廟堂之上，而銷未形之患。」梅福傳云：「廟堂之議，非草茅所當言也。」劉向九嘆云：「始結言於廟堂。」王逸注：「言人君爲政舉事，必告宗廟，議於明堂。」【原注】皆謂人君，今以爲宰相，誤矣。

【全云】此注是正文。

【閻按】淮南主術訓：「在卿相人君，揄策於廟堂之上。」亦兼君相言之。






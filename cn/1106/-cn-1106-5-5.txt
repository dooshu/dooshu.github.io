○太白山祠堂碑

（并序山在凤翔府县，上有灵湫，祷雨辄应。终南、太白，地势相属。韩文公《南山诗》云：西南雄太白，突起莫间。则二山诚关中之名胜，祷应如响，宜哉。此碑与上篇同时，皆以祷旱作。）

雍州西南界于梁，（雍州，谓秦地。雍、梁皆《禹贡》九州之旧。雍，于用切。）其山曰太白，其地恒寒，冰雪之积未尝已也。其人以为神，故岁水旱则祷之，寒暑乖候则祷之，疠疾祟降则祷之，（鬼灾曰疠。祟，音邃。）咸若有答焉者。贞元十二年孟秋，旱甚。皇帝遇灾悼惧，分命祷祀，至于兹山。又诏京兆尹，（尹，韩皋也。）宜饰祠庙，遂下令于甸邑。（，次畿县。故云甸邑。）邑令裴均，临事有恪，革去狭陋，恢闳栋宇，阶室之广，三倍其初。翌日大雨，（《前汉》：翌日亲登崇高。）黍稷用丰。野夫欢谣，钦圣信神。愿垂颂声，刻在金石。文曰：（文亡。）


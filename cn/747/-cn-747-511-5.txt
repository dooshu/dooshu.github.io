○太微宫神主太庙奏

臣谨详三代典礼，上稽高祖太宗之制度，未尝有并建两庙并飨二方之礼。天授之际，祀典变革。中宗初复旧物，未暇详考典章，遂於洛阳，创立宗庙。是行迁都之制，实非建国之仪。及西归上都，因循未废。德宗嗣统，坠典克修，东都九庙，不复告飨。谨按《礼记》仲尼答曾子问曰：“天无二日，土无二王。尝郊社，尊无二上。”所以明二主之非礼也。陛下接千载之大统，扬累圣之耿光。宪章先王，垂法後嗣。况宗庙之礼，至尊至重。违经黩祀，时谓不钦。特望择三代令典，守高祖太宗之宪度。鉴神龙权宜之制，遵建中矫正之礼。依经复古，允属圣明。伏以太微宫元皇帝三代睿宗文武孝皇帝神主，参考经义，不合飨。至於迁置神主之礼，三代以降，经无明文。伏望委中书门下与公卿礼官质正详定，敕付所司。


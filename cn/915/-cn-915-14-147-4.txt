◇沙门不应拜俗总论

夫沙门不拜俗者何？盖出处异流，内外殊分，居宗体极，息虑忘身，不汲汲以求生，不区区以顺化，情超宇内，迹寄寰中，斯所以抗礼宸居，背恩天属。化物不能迁其化，生生无以累其生，长揖君亲，斯其大旨也。若推之人事，稽诸训诂，则所不应拜，其例十焉。至如望秩山川，郊祀天地，欲其利物，君罄乃诚。今三宝住持，归戒弘益，幽明翼化，可略言焉。斯神之流也。为祭之尸，必叶昭穆。割牲荐熟，时为不臣。今三宝一体，敬僧如佛，备乎内典，无俟繁言。斯祭主之流也。杞宋之君，二王之後，王者所重，敬为国宾。今僧为法王之胤，王者受佛付嘱，劝励四部，进修三行。斯国宾之流也。重道尊师，则弗臣矣。虽诏天子，无北面焉。今沙门传佛至教，导凡诱物，严师敬学，其在兹乎？斯儒行之流也。《礼》云「介者不拜，为其失于容节。」故周亚父长揖汉文也。今沙门身被忍铠，戡剪欲军，掌握慧刀，志摧心惑，斯介胄之流也。蓍代筮宾，尊先冠阼，母兄致拜，以礼成人。今沙门以大法为己任，拯群生于涂炭，敬遵遗躅，祖承嫡胤，斯传重之流也。尧称则天，不屈颍阳之高；武尽美矣，终全孤竹之洁。今沙门高尚其事，不事王候，蝉蜕嚣埃之中，自致寰区之外，斯逸人之流也。犯五刑，关三木，被棰楚，婴金铁者，不责其具礼。今沙门剃毛发，绝胤嗣，毁形体，易衣服，甚刑之流也。又诏使虽微，承天则贵。沙门纵贱禀命宜尊，况德动幽明，化沾龙鬼，静人天之苦浪，清品庶之炎氛，功既广焉，泽亦弘矣。岂使绝尘之伍，拜累君亲；闲放之流，削同名教而已。余幼耽斯务，长颇搜寻。采遗烈于青编，纂前芳于汗简。重以感沦晖于佛日，罄爝火以兴词，庶永将来，传之好事。又古今书论，皆云不敬。据斯一字，愚窃惑焉。何者？敬乃通心。《曲礼》称无不敬，拜唯身屈，周陈九拜之仪。且君父尊严，心敬无容不可；法律崇重，身拜有爽通经。以拜代敬，用将为允。故其书曰：不拜为文。远公有言曰：「壑渊岂待晨露哉！」盖自伸其罔极也。此书之作，亦犹是焉。达览通贤，傥无讥矣。（《广弘明集》二十五）


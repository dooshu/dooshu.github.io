◇与江总书悼陆瑜

管记陆瑜，奄然殂化，悲伤悼惜，此情何已。吾生平爱好，卿等所悉，自以学涉儒雅，不逮古人，钦贤慕士，是情尤笃。梁室乱离，天下糜沸，书史残缺，礼乐崩沦，晚生後学，匪无墙面，卓尔出群，斯人而已。吾识览虽局，未曾以言议假人，至于片善小才，特用嗟赏，况复洪识奇士？此故忘言之地，论其博综子史，谙究儒墨，经耳无遗，触目成诵，一褒一贬，一激一扬，语玄析理，披文摘句，未尝不闻者心伏，听者解颐，会意相得，自以为布衣之赏。吾监抚之暇，事隙之辰，颇用谈笑娱情，琴樽间作，雅篇艳什，迭互锋起，每清风明月，美景良辰，对群山之参差，望巨波之氵养，或玩新花，时观落叶，既听春鸟，又聆秋雁，未尝不促膝举觞，连情发藻，且代琢磨，间以嘲谑，俱怡耳目，并留情致，自谓百年为速，朝露可伤，岂谓玉折兰摧，遽从短运，为悲为恨，当复何言，遗迹馀文，触目增泫，绝弦投笔，恒有酸恨，以卿同志，聊复叙怀，涕之无从，言不写意。（《陈书·陆瑜传》，瑜卒，太子亲制祭文，遣使者吊祭，仍与詹事江总书。）


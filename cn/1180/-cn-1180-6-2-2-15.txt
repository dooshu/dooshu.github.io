答两广督抚


顷广中士人，力诋俞帅，科中亦以为言，该部议欲易之。仆闻此人老将知兵，第数年以来，志颇骄怠。意其功名已极，亦欲善刀而藏之。论者之言，适中其意。

前闻公以十月进剿，临敌易将，兵家所忌，代者恐未必胜之。且抚按俱未尝有所论劾，乃独用乡官之言而罢之，亦非事体，故止于戒饬。然不知其人毕竟何如？公与同事，必知之真。若果不可用，亦宜明示，以便易置也。






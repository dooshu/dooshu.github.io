◇上书陈西域三策

臣在京师，亦以为西域宜弃，今亲践其土地，乃知弃西域，则河西不能自存，谨陈西域三策，今北虏呼衍王等展转蒲类秦海左右。可发张掖酒泉，属国之吏士义从合三千五百人。（《后汉·西域传》作常展转蒲类秦海之间，专制西域共为寇钞，今以酒泉属国吏士二千馀人。）集昆仑塞，先击呼衍王，绝其根本，因发鄯善兵五千人胁车师後部，此上计也。若不能出兵，可置军司马将士五百人，四部供其谷食，出据柳中，此中计也。如亦不能，则弃交河城，收鄯善等，悉使人塞，此下计也。（袁宏《后汉纪》十七，延光二年，又见《后汉·西域传》少篇首三十六字。）


秦淮水亭集郭汾又杨商贤吴野人汪舟次听苏生度曲

客舍何人堪共饮，独歌独酌劝孤影。
今日邻翁致鱼脍，良朋偶尔成高会。
坐中绝调有苏生，含商激羽倾公卿。
当筵按拍丝筦乱，一字沈吟更漏换。
空阶玉佩翩珊珊，重崖乳瀑寒潺潺。
忽闻巨石堕千仞，惊猿骇鹤啼秋山。
可怜此曲真可惜，会须一饮尽十石。
我看四坐各忘言，况是天涯白头客。
刘郎故旧叹何戡，子山摇落哀江南。
是夕轻风动杨柳，飞来片月明寒潭。
贫贱伤局促，富贵多倾覆。
笑杀柴桑翁，惟恨饮不足。
孙楚楼前酒再沽，桃叶渡头歌重续。
与君烂醉梨花春，明日东西南北人。



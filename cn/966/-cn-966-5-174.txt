黄公度　挽方仲及签判二首

才华早岁妙中州，惠爱长存瘴岭头。

陈迹他年循吏传，遗文何日茂陵求。

平生业履一经在，投老功名万事休。

惟有岿然岘山石，往来涕泪不胜流。

黄公度

黄公度　挽方仲及签判二首

年来群盗满南区，百指间关返旧庐。

杖屦不辞还往数，尊罍犹想笑谭馀。

音容忽忽成千古，身世悠悠竟六如。

修短穷通一无恨，可怜经济尽丘墟。

黄公度


○水木有本源赋

木造天，水穷元，森森擢千丈之秀，汪汪澄万顷之鲜。散而成众木，疏而为百川。札梓之材备矣，江湖之量存焉。窃闻源长而下流不竭，未见本盛而枝叶先颠。志士托以垂阴，无假恶木；渴者饮而满腹，何求盗泉？故树善於人，人怀则甘棠不朽；爱於众，众凑则德水长悬。方将成不言之蹊，广利涉之路。俾出幽之鸟，仰乔干而能迁，未济之人，因馀波而可渡。鸟岂木之所择？非择木而不栖；人奚水之作鉴？亦鉴水而取喻。徒闻其移橙渡北，不能苞贡於王国，导漾之东，是以昭回於昊穹。木诚恋於南枝，常得地而专美，水岂忘於西土？乃凌云而独崇。用不用也，非结根之有异；高莫高兮，将闻源而实同。葛ぱ犹能庇其本，江汉所以朝其宗。固宜大树荫庥而千牛可蔽，洪河浸润而九里旁通。宁效有乔而不可休息於其下，至广而不可游泳於其中者哉。则有青青弱干，独秀未立；涓涓细流，馀清可挹。植翰苑以萧散，赴龙门而惊急，企つ木之逮下，望恩波之流湿。


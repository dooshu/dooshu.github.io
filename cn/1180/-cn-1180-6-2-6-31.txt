与河道傅后川


近闻淮、扬士大夫言，海口益淤，以故河流横决四溢；今不治，则河且决而入于江，维扬之区皆为巨浸矣。又有言，前议筑遥堤为不便者。其说皆信否？从未行此道，不知利害所归，望公熟计其便裁教，幸甚。答两广殷石汀计招海寇辱示凤贼事，前闻闽人招之，已入彀矣。近又有出洋之报。仆窃料此贼，目前恐未可得。何者？闽、广之人，皆欲要以为己功。为闽人者，必将曰汝无归广，广中名为招抚，实欲杀汝也。为广人者，亦必曰汝无归闽，闽中名为招抚，实欲杀汝也。故贼疑而不决，归汉归楚莫知适从，反使狡贼得以其间，而纳吾接济之人，求其必用之物。久之，复开洋而去，何处觅踪。是我以招抚诱贼，而贼亦以招抚啖我，非计之得也。

仆愿广中俱勿以招抚为名，但严兵以备之，禁海上人，勿与接济。今公在广，料彼不敢辄肆。彼不得入广，必走闽，却令闽人招之，或可得也。闽、广皆在疆域之内，但欲得贼耳，何必功出于己乎！且掎之逐之，其功亦自有不容掩者。然仆所为必责之闽者，盖以此贼旧只于广中作贼，闽人未罹其毒。今使广人得之，不杀则无以泄地方之愤，杀之则广贼见听招者尚多，将令反侧者不安。若闽人得之，则杀之不为失信，赦之不为失刑。且料贼之心，亦颇信闽而不信广也。惟公与金大参密计之。此所谓以与为取者也。

梧州盐税事，公所处一一精当，已下所司议行。






○故相国杜鸿渐神道碑

皇帝正位建元之二年，巡狩至陕郊。季冬，旋轸镐京，乃春王正月，临前殿延群臣，制诏太常卿卫公鸿渐：“研机味道，国翰人师，俾时不迷，倚以为相。”史臣载：与公同官西掖，联务中枢入则并金门，跻玉堂；出则偕车舆，驰广路。好我不浅，德公亦深。逮於薨殂，得入公之室，睹公之奥。节以危难而固，义以颠沛而彰，故得复公之道，察公之行，开而当名，品物定辞。观公之辨政，消烦解结，逢机立断；试公之与物，天乐失和，犹陪行止。弥留方殆，尝参药祷。名者世人之所重，终不为夭，适见公之不居；死者有情之至哀，贤於贵生，益知公之能达。古史之流，美而不扬乃废职，书而或略亦近诬。若然者，则刊盛德於山阿，藏茂勋於王府可也。公帝尧之允，家於京兆。春秋末，诸侯耗尽，炎黄唐虞之苗裔，鲜有存者。范宣子犹广称世阀，盛夸穆叔。而经秦涉汉，百王千载，名公大人，骈衡继武。元宗朝，叔考暹门下侍郎平章事，以清节居东府；垂拱中，大父慎行荆州长史，以文武式南邦；开元之际，皇考鹏举安州都督，以大名氵位淮浦。公杜陵男子，辽廓不羁，性与道合，旁通多可。思挹溟海，自涯皆返，将窥语嘿，杳然难究。辄孩时人，不屑下位。历扬州参军、华县尉、大理评事司直、关内度支副使。虚已而不疵於物，存诚而受於俗。天宝末，将相交隙，海内寒心，家有襄陵之忧，人怀崩角之惧。公以为期死不勇，必生非任，莫肯念乱，谁无父母，於是始有济难勤王、拯溺定倾之意。禄山果凭豺豕，凌虐京畿，巩洛成陇荒，崤函为障塞。命信臣ㄏ扼二华之险，守河渭之隘，以挫其锋。分河陇材官，据南阳，当宛叶，以遏其势。朔方节度中书令汾阳王，发缘边利兵，略中，出井陉，以制其後。汾阳拔公为戎副，倚公以幕画。公议无返顾，计不旋踵，戒器乘，接食馈军，斯须决机，闲暇办剧。故佩铎凶徒，未鼓而破；恒阳逆守，先声而屈。时大兵深入，後计在完，敕公西归本军，镇抚喻告，调发兵食，保绥华戎。会哥舒翰出师桃林，以不计合战。既而从散约解，形离势沮，六军折北而莫济，上将授元而不归。强胡犯关，长戟指阙，元宗西巡巴蜀，驻跸槐里，俾肃宗不从，诏马下受辞，徵兵朔方，东向问罪，付以神器之重，勖以兴复之谋。肃宗承命感咽，北驰惶怖，郊无馆谷之犒，安定绝薪刍之饩。始诛二守，物情尚疑；众才一旅，边郡犹惊。遂逾平凉，出萧关，直趣丰安，阻河为固。公乘疾西上，奏谒於白草顿，请借前箸，以图安危。灵州四临，兵车之会，长安新破，人心正摇。奸豪窃窥，杂种圜目，众情一呼而可溃，危机视景而斯发。北辕未改，舍此奚之？丰安僻界西陲，北临沙漠，候吏不至，疲兵径渡。傥军门晏关，回舟未具，苍皇朔裔，蹈据无所，非策之上也。因条列市租计入，幕府文书，攻守便宜，山川要害。肃宗抚公背曰：“灵武即我之关中河内，卿亦吾之萧何、寇恂。虏在目中，凶雠不足殄也。”即日大驾移幸灵州。守则完郛，战有全兵，伐鼓举麾，下令风生。东极榆，西洎先零，莫不裹饭而趋，揭弓而走，重足挥汗，惟恐居後。肃宗虽受传国之诰、平戎之约，谦让未发，守持益固，愿以抚军讨贼，贼尽归报，遥禀威略，不正位号。公与御史中丞裴冕率呼韩单于、羌戎君长、校尉部曲、塞翁老将顿首劝进，封章十上。肃宗深自闭绝，留中寝答。公独排闼及ニ，披诚见意，哀辞扣玉，沥血酒地。以为命不得废，仇不可玩。天後时，物骇人散，文武之业，坠而莫振，非天子之孝也。上亦踌躇感动，回虑迁思，公乃陈仪撰吉，登帝大位。於是义徒推毂，回纥横厉，蹴踏咸阳，网罗关外，救楚请命，夷凶涤秽，收秦复洛，翊帝霸世，皆公之力也。定策之初，既以大功推裴、郭；畴庸之际，竟以常资为侍郎。达者多公之远名，明主善公之能让。披我荆棘，在主簿而难忘；张良布衣，固封留而已足。五凉四战之郊，荆州用武之地，会稽氵制河之险。二都初定，九服犹虞，倾侧动摇，三方尤急。东西万里，出入十年，仗节拥旄，更居迭抚。公之在镇，河西无盗边之警，洞庭息三苗之祸，海寇不动，瓯闽顺轨，得公之效也如彼。公之罢守，袁晁陷山越，康元烧夷陵，犬戎夺酒泉，匈奴舒右臂，失公之患也如此。

今上即位，以公先帝大臣，明於治乱；汉庭儒雅，习於制度；往践常伯，登於相府。礼崩乐缺，自公缀之；国纲天宪，实公持之。为上从容论天下事甚众，潜迹密启，明可否者非一，慎深於削藁，功隐於诡词。永泰中，西南大将暴很淫虐，腹心坐离，师众四溃，虽事迫理顺，而形疑势拒。皇帝悯百姓之不辜，哀群校之罹毒，公奉辞受钺，单车诣蜀，辨邪正於一言，安万夫之反侧。始公未至，皆鸱张内恐，狼顾外视；及公申令，则饱德饮和，且舞式歌。岷峨既平，双流已清，卫公告成，乃眷以宁。帝曰：“丞相，善谋能权，蹈难履危，勤略忧边，周弓弭旆，策勋劳旋。”公拜稽首，天子万年。”公有济世戡难之才，遗物离人之政，自深根以宁柢，每乘流而汨波。及位极台衡，勋高梁益，未脱羁锁，终悲晚暮，虽陈乞已屡，而优眷愈深。来朝之明年，首夏初吉，以东都、河南、吴越、荆楚保之任，分镇之务，俾公居中，总统遥领。是岁仲冬月朔，羸惫逊位。及乎既望，生涯告尽，留诫诸子，申约道侣，罢涂车刍灵之送，黜聚偻彖之饰。捐牢废礼，不封不树，解绶脱绅，税囊亲土，待久客而稽变，是留归而隔至。从吾所好，示祛俗累，乃隐几丧偶，知常委蜕，恬然而终，晏然而逝。非合气於漠，得全於天，骇形而无损心，旦宅而无情死者，其孰能至此极也？惟公学奥九流，技括众艺。忘象遗数，达者知礼，存於身而致於用也；吉凶悔吝，散徽破诡，应於化而鲜於物也。技经肯綮，理悟神对，宜其翼宣大政，左右明圣，位冠群后，声施来裔。载不虞，非据，偶得累公，责重忧深，心昏意扰。公则宏我以命，起予以道，未尝不体平神清，忽在世表，以过必告，我躬是保。实欲依公戮力，仰答元造，然後乞恩归印，相誓将老。今左相齐公，与子双拜。齐公全才稀售，怀宝鄙试，尘垢比糠，陶铸名器，颉颃委运，俯仰随俗。及乎培风抚翼，立朝当国，则骨鲠魁垒，奋扬蹈厉，端庄寤主，饥渴忧世，执邪尊法，起坠振废。方知达观无早计，月固不胜火，逢指就而知人，折大木而惟我。时称并用房、杜，所谓同登管、乐。式是百辟，惠余小子，为新非故，服我甚忘。散未卷，高秋已行，唯余与王，相顾永伤。鄙夫诔德，齐公洒翰，终愧强名，何惭蔡篆！系之以词曰：

阳骄必折，阴胜亦邪。刚柔杂居，圣贤之家。堂堂卫公，含和用中。为保自易，当难不逢。首阳诚拙，柱下非工。糟末位，致命危邦。自西徂东，足趼头蓬。简稽衣食，赋政理戎。经营指挥，合风从。定计翊帝，革暴锄凶。退殊独洁，进不争功。出征入辅，计文经武。洗荡三蜀，雍容两府。神迈形局，思深志违。封禅留草，东山不归。台光拆耀，白昼徂晖。依仁孔夙，履信不暮。自天之佑，宜无悔怒。天之荐瘥，时丁耗ル。如鱼思涉，若废网罟。或岁大旱，孰为霖雨？生公则惠，丧公何苦！形有必待，魂无不之。谁存封域？谁制丧期？平皋漫澶，野蔓离披。延陵已达，弋者保知。


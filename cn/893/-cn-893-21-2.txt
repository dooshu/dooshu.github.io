登峨眉山





《四川通志》：峨眉山，去嘉州峨眉县百里，自白水寺登山，初二十里有石磴可陟，又二十里多无路，以木为梯，行三二里方踏实地。又二十里有雷洞，始到光相寺，则峨眉绝顶也。其上树木禽鸟。多与平地异，天气尤不同。九月初已下雪，居者皆绵衣絮衾，山上水煮饭不熟，饭食皆从白水寺造上。



蜀国多仙山，峨眉邈难匹。周流试登览，绝怪安可悉。青冥倚天开，[一]彩错疑画出。泠然紫霞赏，[二]果得锦囊术。[三]云间吟琼箫，石上弄宝瑟。[四]平生有微尚，欢笑自此毕。[五]烟容如在颜，尘累忽相失。[六]傥逢骑羊子，[七]携手凌白日。[八]

[一]青冥，青而暗昧之状。《楚辞》：“据青冥而摅虹兮。”盖谓天为青冥也。太白借用其字，别指山峰而言，与《楚辞》殊异。



[二]江淹诗：“泠然空中赏。”李周翰注：“泠然，轻举貌。”



[三]《武帝内传》：帝以王母所授《五真图》、《灵光经》及上元夫人所授《六甲灵飞十二事》，自撰集为一卷，及诸经、图，皆奉以黄金之箱，封以白玉之函，以珊瑚为轴，紫锦为囊，安着柏梁台上。



[四]沈约诗：“象筵鸣宝瑟。”《周礼乐器图》：“雅瑟饰以宝玉者，曰宝瑟。”



[五]颜延年诗：“嘉运既我从，欣愿自此毕。”



[六]《南史》：阮孝绪曰：“庶保促生以免尘累。”



[七]《列仙传》：葛由者，羌人也。周成王时，好刻木羊卖之。一旦骑羊入西蜀，蜀中王侯贵人追之上绥山。山在峨眉山西南，高无极也。随之者不复还，皆得仙道。



[八]陈子昂诗：“携手登白日，远游戏赤城。”






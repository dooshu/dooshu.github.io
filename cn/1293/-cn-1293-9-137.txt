○倪瓒与文徵明词

文衡山待诏题宋高宗赐岳武穆手诏石刻，满江红云：“拂试残碑，敕飞字、依稀堪读。慨当初、倚飞何重，後来何酷。岂是功高身合死，可怜事去言难赎。最无端、堪恨又堪悲，风波狱。岂不念，疆圻蹙。岂不念，徽钦辱。念徽钦既返，此身何属。千载休谈南渡错，当时自怕中原复。笑区区，一桧亦何能，逢其欲。”余尝谓高宗非昏庸之主，武穆又深荷眷顾，桧何人斯，敢於擅戮，高宗亦竟不问，与待诏之意正同。至寓议论於协律中，尤觉激昂慷慨，读之色舞。古今词话言：待诏素性不喜声妓。祝枝山、唐子畏邀登画舫，预匿二姬，出以侑觞。待诏愤欲投水，乃别乎小艇送归。此与吾乡倪云林高士传有洁癖，偶眷一妓，虑其不洁，令之浴。浴至再三，而天明矣。同一言过其实。抑知二老风情，正是不薄。云林，江城子云：“窗前翠影湿芭蕉。雨潇潇。思无聊。梦入乡园，山水碧迢迢。依旧当年竹乐地，香径杳，绿苔饶。沉香火底坐吹箫。忆娇娆。想风标。同步芙蓉，花畔赤阑桥。渔唱一声惊梦断，无处觅，不堪招。”待诏南乡子云：“雨过绿阴稠。燕子还来认旧游。日暮重重帘暮闭，悠悠。残梦关心懒下楼。芳草弄春柔。欲下晴丝不自由。青粉墙西人独自，休休。花自纷飞水自流。”此岂规行矩步人所能为耶。


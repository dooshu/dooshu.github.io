○金陵与诸贤送权十一昭夷序

斯、高柄秦，嬴世不二；三杰伏草，与汉并出。莽夷朱晖，耿、邓乃起。自古英达，未必尽用於当年。去就之理，在大运尔。我君六叶继圣，熙乎元风；三清垂拱，穆然紫极。天人其一哉！所以青豪士，散在商钓，四座名哲，皆清朝旅人。吾稀风广成，荡漾浮世，素受宝诀，为三十六帝之外臣。即四明逸老贺知章呼余为谪仙人，盖实录耳。而尝彩姹女於江华，收河车於清溪，与天水权昭夷，服勤炉火之业久矣。之子也，冲恬渊静，翰才峻发。白每一篇一札，皆昭夷之所操。吁！舍我而南，若折羽翼。时岁律寒色，天风枯声，帆涉汉，ぁ若绝电。举目四顾，霜天峥嵘，衔杯叙离，而群子赋诗以出饯。谪仙翁李白辞。


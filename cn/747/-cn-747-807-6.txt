○与台丞书

中丞阁下：某昔者常从其友於郡邑之鄙。其邻叟有善艺卉木者，或从之鬻於都下，未尝不亟售而返。人谓之曰：“里市所货，皆资生之所阙，尚有提之汲汲而不克售者。今叟晨往暮归，未尝少滞其所鬻。何哉？”叟曰：“鬻植之道，虽本於天时，亦且诊於人情耳。盖视其人夸，其居侈，则所玩者，必欲朝炫其葩，夕味其实矣。彼或以劲正自处，所植必慕贤良。吾皆揣之，各炫其所欲，焉有曝滞之患哉？”今阁下前为小宗伯，实振惟公之举，庶不孤吾道矣。况宪府僚属，系本朝之轻重，是尢宜於慎择也。会昌中，杜牧之为补阙，陪贺客於孔氏之门，独敛板而前，言御史丞风威，在取人之得失，乃荐邢群焉。今有邢贲者，乃群之犹子，雅志贞独，且以名节自任。其所任其所为，亦足观其所志。愚以是辄有里叟之说，盖待吾宪丞不薄矣。且自古推心，苟不望报於其人，则未有不坚於著效者。愚所任不私而已，苟谓言者之轻而舍诸，亦非敢以为耻。又有王驾者，勋休之後，於诗颇工，於道颇固。但其所知，方在显清之地，不敢越境以输其珍耳。所与论诗一首，亦辄缄献。其他当俟阁下操人柄救时艰，而后敢以志英豪之事业者，达於执事，庶不驱之仇敌也。再拜。


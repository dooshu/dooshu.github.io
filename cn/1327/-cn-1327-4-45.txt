霞云阁主人别传


红尘十丈中，有楼焉，眉曰“霞云阁”。阁主人丽姝也。姝之姓字不可知，以典觞侑酒为业。自隐其小字，仅取所以颜其妆阁者榜于门，人即以其妆阁之名名之。十年来上海北里之风，盖如是矣。姝鄂产，初鬻于秦淮入乐籍，辗转复鬻于七里山塘间，遂冒为吴娘。机警善变，恒于言笑外得人意，故所遇多贵人。

年渐长，知盲受羁绊者之必非骏物，而不能展其骥足也。于是谋诸债家，自赎于假母，而负债转累千金。苏沪之间，故有一种操母金以权子者，以资贷于妓女，己则反委身为之厮仆婢媪，所以监督之而责偿焉。与京师之放官债者，殊途而同归。俗谓之“带挡”。姝虽脱于假母，而受监督于债家，终不自慊。既而迁沪上，遂谋适人。

所谓适人者，非适人也，将使纳之者，为之偿其欠负，暂随之去，未几即借故求下堂，或竟挟之以逃，仍操旧业。如是者俗谓之“浴”，殆取去垢而身轻之义欤？世顾有一种大腹贾、纨袴儿，甘为若辈浴具者。

姝凡再浴，终以豪纵，故债级层累而益高，门前车马亦以是而益盛。奢靡相尚，沪滨之风气然也。姝之于客，无不貌为亲昵，务得欢心。而谋所以托终身，恒窃窃自难其选。管生，磊落恢奇之士也。生平择配苛，年弱冠未娶。居恒语人曰：“夫妇，人伦之始，使偶非其人，岂非毕生之憾？吾所得见者，皆庸脂俗粉，不足为管某匹；不得见者，更不敢妄信。使果无可物色，宁终身鳏耳。”会于歌场中遇姝，遽相倾倒。居亡何，即有委身相从之说。议垂成，管之亲若友咸尼之，顾亦有尼姝者，遂不果决，然缱绻流连犹昔也。岁暮，群负咸集，姝商于管。管自遇姝，所以为缠头之费者，已达三千金，至是无以应。狎客中有王某者，面团团而腹便便，夙涎姝色。姝谓之曰：“能以三千金来，此身属君矣。”王喜，遽以千金为定。他日又捆载二千金至。姝曰：“前日之言误耳，实非万金不足以毕吾负，将何以从君？”王愕然，计无所出，囊金返。而姝已以所获千金，谋卒岁矣。他人以其遇王如是也，益实其适管之说，里巷喧腾，莫可为辩。管忧之，叩其所负究几何。曰：“三千金。”曰：“责重而力轻，卿其谓我何？”愤然曰：“请以五月为期，将有以报子。”尽举辎重付管。

航海北行，抵津门，就某院居。服御饮食，拟于王侯。左右婢仆，俯眉承睫，颐指气使，继以呵斥。居停窃议之曰：“吾行非官太太，宁容是人？”姝闻之曰：“此龌龊地，不足以辱我。”弃之走京师。长白某相国公子，奇赏之。姝亦知为奇货之可居也，竭能以事之。不数月，获其五千金而归。集诸债主，出所获金，使俵分之，仅偿其半。复走汉口，求得其稔客某观察而媚之，乘间言曰：“人生不幸作女子，更误落欢场，苟不得多情如公者事之，身世何堪再问矣！妾此行实逋负而来，公苟分一席地以容，妾愿终身侍巾栉，不复返沪矣。”观察曰：“吾宁为若逋逃薮哉？苟如是，人其谓我何？若果事我，当为若偿之。”遂授以五千金，曰：“债毕而归可也。”姝又挟之返沪，尽偿夙负，归于管。管曰：“昔者吾叩卿，卿谓负资三千耳，今竟达万，何也？”姝哂曰：“以百万言之，恐惊江东之士耳。”

初，姝之归管也，人咸窃窃然议之，谓其不克相守以终也。顾姝自是竟一变其豪奢之习，操作若贫家妇，夙夜攻女红，无倦色。管曰：“卿过矣，吾家尚不至以十指求食。”姝曰：“求食云乎哉？借博微资，奉诸高堂，以为甘旨之佐。顾亦知甘旨不俟吾佐，第老人喜勤俭，或足以博开颜一笑耳。”管有妹将适人，母谓管曰：“兄弟无多，妹将适人矣，为之兄者，遂白手相送耶？”管默然，实有所吝。姝闻之，他日检奁中金珠数事，乘管他出，进母曰：“此渠所以持赠小姑者，又以所值微，无颜自达，委妾为走伻，妾窃有喜焉。”问何喜，曰：“喜可望赚阿母赏脚钱也。”相与一笑。说者谓管氏上下之间，和洽倍于平昔，姝实有功焉。

嗟夫！士君子抱经世才，怀匡时志，而不遇于时，逃之狂狷者，盖有之矣。若夫女子，则吾未之前闻也。当其豪奢放纵时，何莫非士君子放歌痛哭时哉！使不遇管，毋亦终于豪奢放纵，如怀才君子之终于放歌痛哭已乎！茫茫天壤间，终身无所遇者，正不知几许，吾恶得一一而哀之也耶？吾于此无暇称姝之贤，急欲贺姝之遇。顾老泪滂沱，又不知何自而至也。






○对私雇船渡人判

〈洛水中桥破，绝往来渡。县令杨忠以为时属严寒，未可修造，遂私雇船舫，於津所渡人。百姓杜威等连状举忠将为干济。廉使以忠懦弱，不举职事，以邀名欲。科不伏。〉

曲洛圭廛，交风鼎色，途开九达，城控八关。积溜澄，王子吹笙之浦；惊湍落日，冯夷剖蚌之川。衣冠之所往来，商贾於焉交集。所以亘兹星柱，架此虹桥，疑海上之浮鼋，似天津之飞鹊。诚合因人启塞，随事修营，岂可使曲岸前崩？危梁中绝！惊波淼淼，却停流水之车，急浪悠悠，翻拥桃花之骑。杨忠莅斯剧县，辄树私恩，不遵十月之规，有损二周之化。造舟之义，自有公营，浮航之机，讵宜私雇？道桥有阙，懦弱可知。请依直指之科，以曲从之坐。

李仲雍


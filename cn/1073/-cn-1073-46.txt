大明宣宗章皇帝实录卷之四十六

宣德三年八月庚辰朔

○辛巳赐湖广唐崖长官司故土官长官黄晟子敏前归德宣抚司等衙门故土官宣抚彭驴送子万隆等容羙宣抚司通事向谨等钞彩币表里绢有差

○

上御武英殿问侍臣历代户口盛衰侍臣对曰禹平水土民奠厥居至桀而耗之汤始受命视禹时不及及纣淫虐武王得天下之初视汤时又不及成康致理遂多于禹时春秋战国以至嬴秦所耗尤多汉高至文景民庶大增武帝征伐不息十数年间天下之众亦减其半昭帝罢战务农至成帝初户口极盛东汉承王莽之后率土之民十才二三明章之后天下无事人口滋殖三国六朝疆宇分裂所存无几隋文节俭大业之初户口极盛炀帝荒淫役人以百万计丁男不足役及妇人由是天下之人聚而为盗唐贞观以后及于永徽户口日增至开元极盛安史之乱遂大耗矣宋承五季之后自太祖至神宗户口日盛高宗南渡中原板荡所存者东南之民此历代户口之大概也

上曰户口之盛衰足以见国家之治忽其盛也本于休养生息其衰也必由土木兵戈观汉武承文景之余炀帝继隋文之后开元之盛遂有安史之乱岂非恃其富庶而不知儆戒乎汉武末年乃知悔过炀帝遂以亡国玄宗至于播迁皆足为世之大戒

○壬午皇子祁钰生

上之第二子也

○赐占城国使臣逋沙怕济加等钞彩币表里金织纻丝罗绢袭衣有差命赍敕及纻丝纱罗绒锦归赐其王及妃

○修居庸关城及水门命行在工部侍郎许廓督之

○贵州兴隆卫经历陆昇言本卫官军俸粮计二万余石除收四川播州等处税粮支给外余于重庆等府支相去二十八驿皆高山峻岭不通舟楫每岁差官总支变易物货回卫给与官军所得十不及一本卫去湖广偏桥镇远二卫陆行止一百二十里即通舟楫下至沅州辰州才十一驿俸粮乞于彼支给为便命行在户部议行之

○癸未前晋王济熺奏欲亲诣晋恭园祭扫且诉济熿之恶

上复书曰恭园祭扫此伯王孝心亦礼所当然今亲诣之后来岁可令平阳王兄弟代行盖虑伯王春秋高道途跋涉非易也济熿所为不孝不忠不恭不仁枭獍之行久而愈甚鬼神不容暴发其奸善恶之施其应如响可谓天理久而定矣因伯王言及犹使人不能无概于心也

○赐朝鲜国使臣元闵生等及奉使迤北回还官军袁亨等钞纻丝绢衣等物有差

○蓟州守备都督佥事陈景先奏喜峰口等处守备官军月粮俱于遵化卫林南仓支往复四百余里或时遇雨山溪水涨半月方可回营设有警急何以应援乞于秋成后发附近永平府属县民及东胜诸卫军运林南仓粮于遵化城内仓收储以备支给庶官军得专守备

上从之命行在户部遣官以九月终发军民兼运岁以为常

○行在都察院左副都御史陈勉左佥都御史李浚右佥都御史凌晏如监察御史缪让行在大理寺右少卿王文贵评事陈永祥诸□口□(田□于)□坐失出死罪下狱先是龙骧卫千户刘广刘震王文坐克军粮以监守自盗论应死广等惧死妄诉冤勉等遂改论杖罪

上谓三法司臣曰广等从重入轻若今所拟是则前之所拟非亦不得无罪尔等再推究其实以闻至是三法司奏审其情实于法应死遂命下勉等于锦衣卫狱寻命宥之

○北京东城兵马司奏大宁前卫致仕指挥使把秃骑马过市马惊蹄折人右足请送法司问罪

上曰乘马伤人虽非故既伤肢体亦不得无罪令医疗平复则免之

○南京都察院右都御史兼詹事府詹事致仕向宝卒宝字克终江西进贤人洪武乙丑进士初授兵部试员外郎九年无过特升通政使以不善奏对力辞改应天府尹建文中坐累谪广西

太宗文皇帝入正大统召复前职又坐累系狱数年左迁两浙盐运司判官

仁宗皇帝在东宫知其廉既即位驿召还朝升都察院右都御史翊日入谢命兼詹事府詹事给两俸有诏求言宝陈八事其一曰录用勋旧二曰设置谏官三曰选举贤才四曰简练将帅五曰贵重有司六曰考核吏员七曰监生资格八曰流通钞法言亦可采

上即位之初命莅南京都察院秩满入觐

上悯其老疾命致仕归卒于道讣闻遣官赐祭命有司治葬宝儒者有文学宽厚爱民而持身清介累遭困厄未尝易操平居言不及利蔬食水饮自处甚适历仕四十余年卒之日家具萧然

○甲申命辽东都指挥同知夏俊李信复视事先是有言俊等罢软弗称命致仕以其子袭旧职至是

上察其尚可用故有是命

○监察御史郑道宁言四事其一宣德元年秋都察院右都御史王彰尝奏京仓官吏人等收支作弊有旨命犯者即治之然后奏既又命户部必奏然后治之近神策等卫仓官吏作弊事觉因俟奏请各官愈肆奸弊乞如彰所奉命庶使奸贪畏惮民不受害其二囚人纳米赎罪乃朝廷宽恤之典近见军储仓拘系罪囚因贫无米输纳自去年十二月至今死者九十六人有负

皇上好生之意比者刑部侍郎俞士吉尝奏罪囚之贫无米者请追纳于原籍匠仍输作军仍操备若非军匠则皆遣还所隶州县追之乞举此而行庶使刑法平恕人得全生其三犯奸妇女律当去衣受刑以励风俗今法司亦听纳米赎罪其间无米输纳者拘系于狱益纵淫秽有伤风化乞敕法司仍治之如律庶使人知惩戒其四在京各卫镇抚仓官职专出纳钱粮比见镇抚每日早赴都督府书卯仓官三日一赴户部五日一赴本卫谒见往来伺候虚废日时遂使纳者停积关者稽留实为误事乞敕户部禁止

上皆从之惟干问军职仍先具奏

○辽东安乐州知州侯进奏臣奉命赴任携家以行经山海关已给行后军都督府出关勘合守关指挥葛昇等稽留不遣必索取贿赂始得放行凡经过者皆苦其贪暴请罪之

上谕右都御史顾佐等曰朝廷设关本以御暴今反为暴其令巡按御史治之如律

○丁亥遣太子少傅工部尚书兼谨身殿大学士杨荣释奠先师孔子

○昏刻有流星大如鸡弹色青白有光起箕西南行至云中

○戊子祭

大社

大稷

○己丑谪降监察御史严暟等先是

上以御史多不称职敕右都御史顾佐明慎简择凡贪污及不谙政体与老疾者具以名闻佐奏监察御史严暟成林韩瑄缪让张衡赵琰赵砺赵伦杨居正宋准张士贞司务叚凯贪淫无耻污名尤甚张观王成雷恭王谕司铎胡晔潘举牟伦贪污不律李孟瑄王颐蔡宁晏铎张莹林真张嘉会都事赵玭不达政体赵安不谙文移冯斌梁毅周＜王扁＞老疾俱宜黜降

上命贪淫不律者发辽东各卫充吏终身不达政体者降县典史老疾者罢为民

○夜有流星大如鸡弹色赤尾迹有光出天仓南行至浊

○庚寅阿伦等卫女直指挥佥事亦省哥等来朝贡马及方物

○命都指挥使花英仍任广东都司调广东都司都指挥使李龙任福建都司英旧任广东有罪调交阯比还命守廉州至是官军调廉州卫者皆归原卫故英亦复旧任

○命南京守备太监郑和王景弘等以内府见贮大绢十万匹绵布二十三万匹令户部遣官运赴北京

○命故崇信伯费瓛子钊袭爵

○行在都察院右都御史顾佐奏监察御史多缺臣访举进士邓棨等十四人监生程富等十一人听选教官方端等二十人志操端谨堪任御史

上曰风宪固当用端谨者亦湏有才猷方称未可遽授此职俱令于各道历政三月尔察其言行考其贤否第为三等朕将选择任之

○行在礼部尚书胡濙奏交阯土官知州阮得轝百户丁射及州判县丞训导吏典等以公差考满丁忧同妻子家人还交阯者中途闻王师已还而贼据城皆不愿归具告有司递送来京愿就京住

上命各与房屋依品级支俸无俸者月给食米一石故官家人月给食米五斗濙又奏先次交阯土官指挥武孝先及知州等官愿在京住者赐银钞彩币绢布

上命准此例

○修蓟州三河桥令守备都督陈景先以附近军民工匠同修

○湖广常德府奏龙阳武陵二县五月以来霖雨不止湖水涨漫冲决堤岸漂流民居渰没田苗命布政司委官抚恤

○辛卯革北京行后军都督府及行部永乐初建北京置行后军都督府行部及迁都北京置五府六部皆如南京行都督府行部犹存凡五府六部文移合行北京直隶卫所府县者及直隶卫所府县申达五府六部者必经行都督府行部文移重复事或稽误

上命公侯伯尚书都御史学士议于是英国公张辅吏部尚书蹇义等言北京既有五府六部大小衙门其行府行部宜革

上从之命掌行后军都督府事驸马都尉广平侯袁容掌行在后军都督府事行部尚书李友直改行在工部侍郎李昶改行在户部李嘉改行在礼部特命苏瓒致仕凡首领官属官及吏命吏部改调○行在刑部奏监察御史高昭犯赃罪应死然今恩例当运甎赎罪复职

上曰犯赃岂可复任风宪其罢为民

○壬辰金吾右卫指挥佥事脱宅自陈年老命其子脱欢代职随清平伯吴成巡边

○免山东莱州府掖县逃徙充军死亡等户洪熙元年至宣德二年税粮米麦一千二百八十五石

○癸巳

上御奉天门召公侯伯五军都督府都督谕之曰胡虏每岁秋高马肥必扰边比来边备不审何似东北诸关隘皆在畿内今农务将毕朕将因田猎亲历诸关警饬兵备卿等整齐士马以俟

○甲午进士魏淡言臣比因户部遣徵松江府秋粮切见在京诸司每有公事輙差官督办纷纭交集一郡之间凡数百人谨恪者止于多费廪给贪酷者动輙虐害军民府县官吏因京师所差人众视为泛常公务稽迟往往违限乞敕六部都察院等衙门惟巡视水旱观察民风切要之事差官凡买办催徵悉令移文府县量立程限赴京输纳且令巡按监察御史按察司官以时校勘稽误者罪之庶官事易集下人获安命行在礼部会官计议行之

○北京行部右侍郎苏瓒致仕陛辞

上顾谓尚书蹇义曰瓒贪鄙以阿謟进不可以玷朝行故特罢之盖瓒直隶河间县人初为县丞升工部主事再升郎中洪熙初升侍郎瓒颇有才干不识廉耻巧于迎合謟事黩交当道者荐之故得不次之擢及罢朝议皆服

上之明云

○夜月食○乙未命英国公张辅阳武侯薛禄等简阅京卫军士

○敕畿内诸卫选精锐官军扈从

○敕蓟州以东诸卫整备士马以俟扈从

○命成国公朱勇掌行在前军都督府事

○命故永清右卫指挥佥事李敬子瑄袭职

○命行在刑部尚书兼太子宾客金纯致仕落宾客之职纯凤阳泗州人洪武中为吏部文选郎中后升江西参政入为刑部侍郎转礼部升尚书转刑部遂兼宾客纯宽厚有容初无过举比遘疾

上赐医药稍愈入谢免朝谒令护疾视事时夏暑敕三法司＜锍-釒＞决滞囚纯不加意数从朝贵宴饮致狱淹滞为御史给事中所劾命锦衣卫颂系之至是

上念其旧人且老特宥之命致仕

○行在兵部尚书张本奏各处守关隘官军及巡检职在盘诘奸诈擒捕盗贼今皆怠惰近内使及军囚逃者未尝捕获一人请揭榜戒谕自今凡军民无文引及内官内使来历不明有藏匿寺观庵院者必执送官仍许诸人首告得实者给赏里长邻人纵容不首者与犯人同罪从之

○给嘉兴公主及驸马井源岁禄共二千石给崇信伯费钊岁禄一千一百石于南京仓米麦兼支

○以九年考最升行在山东道监察御史朱仲安为河南按察使户部员外郎黎璇为四川布政司左参议四川按察司佥事于庭颐为山东按察司副使狭西道监察御史高翔广东布政司左参议汪渊俱以疾命冠带闲居云南太和县学训导杨智九年考满自陈臣本云南人任本土教官今当改除切念臣父母皆老乞复原任以禄为养

上悯其情命行在吏部从之黜云南道监察御史霍莘为庆云县知县降福建按察司佥事徐隆为沐阳县知县莘以受赂事觉未结正虽遇赦仍黜之隆以巡按御史言其不任职故降之以交阯民陈汀为指挥佥事汀交阯古雷县把鲁里千夫长从都督方政及指挥阮安荣战守汀能效勤劳数败黎利有奇功政信任之王通弃城汀愤恨北行为贼所得贼壮其为人授伪正督令率兵守交州东关汀义不事贼挈家九十余口从间道出走利遣人追之家口为贼所获惟汀得至钦州都指挥程玚遣送至京

上谓尚书张本曰其人久在行伍效劳力又能舍贼归朝诚悃可嘉宜有超擢其以为指挥佥事于锦衣卫支俸令礼部依交阯土官居京师例给赐以遵化卫夜不收张大川为本卫百户初大川与守鲇鱼石关巡至将军树石匣口猝遇虏骑四人与之敌虏被大川射伤俱弃马走边将以闻召大川至京师询其实

上嘉其勇故有是命

○丙申湖广施州卫前镇边忠信宣抚司等衙门故土官同知黄阿什用子＜王已＞先等亦马剌卫指挥佥事伯羊加兀者卫指挥佥事兀里著波罗河卫指挥佥事阿同哥亦马忽山卫指挥佥事卜得等来朝贡马及方物

○赐广西泗城州头目韦庇等钞彩币表里有差

○丁酉太师英国公张辅等进扈从官军之数

上曰朕此行岂为田猎但以国家虽安不可忘武况边境之民每及秋则忧虏患若在我有备虏何能为患朕为民故特因田猎阅武遂饬边备耳又曰天气渐寒虽往复多不踰月士卒须令温饱遂命行在户部每卒给一月行粮仍加麦三斗为乾糇命行在工部给胖袄＜革翁＞鞋

○交阯宣化府土官知府陶季容等来朝贡方物自陈其祖父世袭水尾县土官永乐四年因交阯归附授本县知县五年杀贼有功升归化州知州十八年升宣化府同知以不从黎利叛逆升宣化府知府黎利遣头目黄磊招诱季容执磊携印趋云南临安府蒙自县以磊送总兵官给赏鞍马诸物调率民兵导前锋官军至水尾与贼将阮午等战斩首四级又蒙功赏今旧地陷没无所于归谨同土官主簿孔文塞土吏陈孝忠头目陶钿来朝

上嘉念之命赐银币衣物如武孝先例俾居京师季容等又陈愿居附近云南阿迷州从之仍令有司各给房屋田地时加存恤毋致失所

○总督香河等县屯种指挥同知李三等奏今年五月以来天雨连旬河水泛涨渰没屯地二百六十八顷禾嫁无收命行在户部蠲其子粒

○戊戌命行在兵部及太仆寺选民间所畜官马给骑卒

○己亥遣官祭历代帝王

○庚子祭太岁风云雷雨岳镇海渎山川等神

○遣官祭旗纛之神○琉球国中山王尚巴志遣使臣郑义才梁回等贡马及方物谢赐皮弁服及海舟

○命行在后军都督府都督佥事张廉任行在前军都督府

○壬寅命行在兵部凡扈从文武官及将军悉准永乐中例给脚力马驴及其傔从悉给行粮

○敕通州三河蓟州遵化军卫有司谕以将亲巡边毋科扰军民以为进献道路可通行足矣毋集民修治

○敕都督陈景先修滦河桥且谕之曰朕此行为保民也令可度军马而已既度撤之毋多费以重困百姓

○命行在户部自通州至遵化诸驿各备一宿粮刍

○命兵仗局给将士介胄兵器○湖广容美宣抚司峒长向大虫及兀也吾等卫女直指挥佥事保同等来朝贡马及方物

○巡按直隶监察御史林文秩言苏州府吴江常熟等县松江府华亭县久雨山水冲决圩岸渰没田苗命行在户部验数蠲租

○癸卯命少师吏部尚书蹇义少保兼太子少傅户部尚书夏原吉少傅兵部尚书兼华盖殿大学士杨士奇太子少傅工部尚书兼谨身殿大学士杨荣行在礼部尚书胡濙兵部侍郎王骥刑部侍郎施礼工部尚书吴中都察院佥都御史凌晏如太常寺卿兼翰林院学士杨溥太常寺卿姚友直大理寺少卿王文贵等各率其属扈从

○敕驸马都尉广平侯袁容少师隆平侯张信行在兵部尚书张本礼部尚书兼华盖殿大学士张瑛户部尚书郭敦都察院右都御史顾佐等居守北京大小事须同计议指置得宜不可怠忽遇警急机务审议停当即行仍遣人驰奏

○赏御马监勇士一千七百三十五人彩色绵布

○修内府海子桥

○交阯土官指挥同知武孝先等自陈昔讨黎利以敢勇应募征哨宁桥孝先就阵被禽守节不降仍脱走归又领兵于西阳古烈桥等处杀败寇象生禽伪将黎善等斩黎豸等首级并追杀至江贼溺死者无筭昼夜设伏攻寨坚守城栅累给奇功勘合及受银椀银牌等物今幸至京又荷恩赐袭衣银币然切思孝先父母妻子俱被黎利杀害欲乞少加升用仍图后举

上以付行在兵部尚书执奏所言功状莫稽虚实遂寑

○甲辰命行在礼部左侍郎李嘉大理寺丞艾良为正副使持节册东城兵马指挥宋真女为唐王妃西城兵马副指挥庄才女为新野王妃

○上召扈从诸将谕曰师行湏预严纪律申号令衣甲必鲜明兵器必锋利军容必整肃毋纵士卒扰百姓为将驭卒须爱之如子弟即卒事将如父兄矣古者将皆与下同甘苦故能得其心汝曹勉之

○行在礼部以

车驾将巡边奏定留守事宜一在京及在外诸司凡重事遣人驰奏常事奏本送各科候

车驾回类奏一各王府所进表笺礼部以送司礼监赍来之人即遣还一祭祀有司预期具奏待报行礼一远夷人来贡马送御马监方物送北京会同馆俟

车驾回类奏光禄寺供馈使臣如例一法司所系轻重罪囚俟

车驾回具奏一扈从文职官给脚力马一匹扈从官吏人等行粮马骡驴草料支给如例

○乙巳四川松潘等处军民指挥司祈命等簇剌麻勺失结林证等来朝贡马

○赐朝鲜国贡使元闵生等宴

○行在都察院右都御史顾佐奏萧墙之外置铺夜巡提铃达曙已是定制今臣每于四更来朝而长安右门诸铺提铃已绝旗军熟睡军民人等喧杂往来不复呵问怠慢不严请申明约束违者治罪从之

○山东按察司劾奏前巡按监察御史李素至历城与县民孙让女奸因娶为妾御史赵纯亦娶门子郑能妹为妾皆在按临之地有玷风纪今素已升福建按察副使纯升河南按察佥事事虽经赦终不可居风宪

上曰按察司所言是命行在都察院逮治时素已卒惟逮纯下狱

○夜有流星大如鸡弹色赤尾迹有光出北斗魁西北行至浊五鼓有流星大如杯色赤光烛地起北河北行至北斗魁

○丙午以巡边告

太庙

○申戒诸将道路所经毋扰害百姓违者处以军律

○是日遣前锋先发

上谓安顺侯薛贵曰尔所部将士多效勤劳其已没者官其子衰老者令以子代贵遂列奏故后军都督府右都督马朵儿只子哈失合都督佥事把秃孙保保等一百一十二人金吾右等卫老疾指挥等官支荣子成等一百二十一人于是特以哈失哈袭为后军都督府右都督保保袭为后军都督府都督佥事余皆如例袭代

○宽释边卫指挥千百户罪时总兵官都督谭广奏边卫将士多坐小罪久系法司缺官守备

上命法司亟录所犯以闻于是自杂犯死罪以下指挥千百户杨兴等百余人悉命从轻罚赎俾还职役

○丁未

车驾发京师度潞河

驻跸虹桥召诸将谕曰朕深居九重岂不自乐但朝夕思念保民故为此行今日度河道路所经皆水潦之后秋田无获朕念民难闵焉于心尔将士敢有一毫侵扰民者必杀不赦遂命锦衣卫遣官巡察

○戊申

驻跸三河县东之草桥三河县官朝见

上谕之曰善抚百姓今年此处水潦为灾宜以实闻当图优恤之毋妄有科扰朝廷授汝抚字之寄民不失所斯汝能尽职否则有罚朕已严饬将士经过不得扰民有扰民者汝执以闻

大明宣宗宪天崇道英明神圣钦文昭武宽仁纯孝章皇帝实录卷之四十六








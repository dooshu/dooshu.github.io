○节愍太子谥册文

维景云元年，岁次庚戌，十月戊寅朔二十九日景午，皇帝若曰：咨！尔故皇太子重俊，业隆继体，才膺守器。辨日高视晋储，防年遐吞汉两。抚军监国，皇基攸固，齿胄问安，圣图惟永。顷以谗邪浸润，恩礼疏薄，外迫伊戾之谋，中启骊姬之谮。彼则凶计斯甚，摇动元良；尔乃诚心密运，扫除悖德。兴晋阳之甲，以罪荀寅；拥汉阙之兵，而诛赵虏。呜呼！逆首虽殄，凶党未清，属投杼生疑，乱兵旋及。朕代天理物，推亡固存，近剿四凶，缅怀三善。言徵备礼，以慰冥魂。银榜山门，画堂泉室。三年遂远，上宾之驭不留；千载犹生，全节之名长在。存著徽烈，殁有馀裕，志业若此，痛悼良深。宜加宠号，用旌不朽。今册谥尔曰节愍太子。魂而有灵，嘉兹茂典。呜呼哀哉。


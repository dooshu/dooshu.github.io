司空图：

宋王禹偁《辨五代史阙文》云：图字表圣，自言蒲州人。有俊才，咸通中登进士第。雅好为文，躁于进取，颇自矜伐，端士鄙之。从事使府，洎登朝，洊历清显。巢贼之乱，车驾播迁。图有先人旧业在中条山．极林果之美，图自礼部员外郎避地焉。日以诗酒自娱，属天下板荡士人多往依之，互相推奖，由是声名藉甚。昭宗反正，以户部侍郎召至京师。图既负才慢世，谓己当为宰辅，时人恶之，稍抑其锐。图愤愤，谢病复归中条。与人疏，不名官位，但称「知非子」，又称「耐辱居士。」其所居在镇贻溪之上，结茅屋，命曰「休休亭」，尝自为记云云。以上《梁史》旧文。按图河中虞乡人，少有文采，为乡里所称。会王凝自尚书郎出为绛州刺史，图以文谒之，大为凝知。入知制诰，迁中书舍人，知贡举，擢图上第。顷之，凝出为宣州观察使，辟图为从事。既渡江，御史府奏图监察，下诏追之。图感凝知己之恩，不忍轻离幕府。满百日不赴阙，为台司所劾。遂以本官分司辟之，召拜礼部员外郎，俄知制诰。故《集》中有文曰「恋恩稽命，黜系洛师，于今十年，方参纶阁。」此岂躁于进取者耶？旧史不详，一至于此。图见唐政多僻，知天下必乱，即弃官归中条山。寻以中书舍人召拜礼部户部侍郎，皆不起。及昭宗播迁华州，图以密迩乘舆，实时奔问，复归还山。故其诗曰：「多病形容五十三，谁怜借笏趁朝参。」此岂有意于相位耶？河东节度使王重荣请图撰碑，得绢数千匹，图置于虞乡市中，恣乡人所取，一日而尽。是时盗贼充斥，独不入王官谷。河东士人依图避难，获免者甚众。昭宗东迁，又以兵部侍郎召至洛，为柳灿倾阻，一谢而退。梁祖授禅，以礼部尚书召，辞以老病。卒年八十余。又按，梁室大臣，乃至有如敬翔、李振、杜晓、杨涉等，皆唐朝旧族。本以忠义立身，重侯累将三百余年。一旦委贽朱梁，其甚者赞成弒逆。图以清直避世，终身不仕梁祖，故《梁史》拾图小瑕以泯大节者，良有以夫。柳灿为相，巨僚多被放逐。为监察御史，尤加畏慎。昭宗效礼毕，上章恳乞致仕，曰「察臣本意，非为官荣，可验衰羸，庶全名节。」上特赐归山，其诏略曰：「既养高以傲世，类移山以钓名，心惟乐于漱流，仕非颛于贪禄。匪夷匪惠，特忘反正之朝。载省载思，当徇豚栖之志。宜放归中条山。」诏辞乃柳灿之文也。时多以四皓二疏誉之，惟僧虚中云：「道装汀鹤识，春醉野人持。」言其操履检身，非傲世者也。又云「有时看御札，特地挂朝衣。」其尊戴存诚，非要君也。




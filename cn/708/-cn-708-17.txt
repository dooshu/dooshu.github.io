卷十七 冤报部


冤报一

陈霸先（出《还冤记》）

陈霸先初立梁元帝第九子晋安王为主，而辅戴之。会稽虞涉梦见梁武帝谓曰：“卿是我旧左右，可语陈公，篡杀于公不利。”涉未见形迹，不敢言之。数日，复梦，并语涉曰：“若不传语，卿亦不佳。”涉虽嗟惋，决无言理。少时，太史启云：“殿有急兵。”霸先曰：“急兵正是我耳。”仓卒遣乱兵害少主而自立。尔后，涉便得病，又梦梁武，涉方封启报梦之由。陈主为人，甚信鬼物，闻此大惊。遣与迎涉，面相询访，乃尤涉曰：“卿那不道奇事？”六七日，涉死，寻有韦戴之事。韦戴，系司空王僧辩旧将，固守义兴不下。霸先刑白马与盟，乃降，后复斩之。寻见戴来索命，霸先遂死。

杜伯（出《还冤记》）【眉批】以下皆枉杀报。

杜伯，名恒，为周大夫。宣王之妾，曰女鸠，欲通之，杜伯不可，女鸠诉之王曰：“窃与妾戏。”王信之，囚杜伯于焦，使司空锜杀杜伯。其友左儒九谏而王不听。杜伯既死，为人见王曰：“恒之罪何哉？”王见祝，而以杜伯语告。祝曰：“始杀杜伯，谁与王谋之？”王曰：“司空锜也。”祝曰：“何不杀锜以谢之。”王乃杀锜，使祝谢之。司空锜又为人而至，曰：“臣何罪之有？”王告皇甫曰：“祝也为我谋而杀人，吾杀者又皆为人而见诉，奈何？”皇甫曰：“杀祝以谢，可也。”宣王乃杀祝以兼谢焉，又无益，皆为人而至。祝亦曰：“我焉知之，奈何以此为罪而杀臣也？”【眉批】君臣分隔，犹不可妄杀，况平等乎？后三年，宣王游圃田，从人满野。日中，见杜伯乘白马素车，司空锜为左，祝为右，朱冠起于道左，执朱弓彤矢，射王中心，折脊，伏于弓衣而死。

后周女子（出《还冤记》）

后周宣帝在东宫时，武帝训督甚严，恒使宦者成慎监察之，若有纤毫罪失不奏，慎当死。于是慎常陈太子不法之事，武帝杖之百余。及即位，顾见髀上杖瘢，问慎所在。慎于时已为郡监，遂敕追之，至便赐死。慎奋厉曰：“此是汝父为戒，慎何罪？悖逆之余，滥以见及，鬼若有知，终不相放！”于时宫掖禁忌，相逢以目，不得转共言笑。分置监官，记录愆罪。左皇后下有女子，欠伸泪出，因被劾，谓有所思。奏使敕拷讯之，初击其头，帝便头痛，更击之，亦然。【眉批】冤鬼凭之故也。遂大发怒曰：“此冤家耳！”乃使拉折其腰，帝复腰痛。其夜出南宫，病渐重。明旦还，腰痛不得乘马，御车而归。所杀女子之处，有黑晕如人形，时谓是血，刷之不去。有司掘除旧地，以新土填之，一宿之间，旋复如故。因此七八日，举身疮烂而崩。及初下尸，诸跼脚床，牢不可脱，唯此女子所引之床，独是直脚，遂以供用，盖亦鬼神之意焉。帝崩，去成慎死，仅二十许日。

江融（出《朝野佥载》）

唐左史江融，耿介正直。扬州徐敬业反，被罗织。酷吏周兴等枉奏，斩于东都都亭驿前。融将被诛，请奏事引见。兴曰：“囚何得奏事？”融怒叱之曰：“吾无罪枉戮，死不舍汝！”遂斩之。尸乃激扬而起，蹭蹬十余步，行刑者踏倒，还起坐，如此者三，乃绝。虽断其头，似怒不息。无何，周兴死。

陈勋（出《稽神录》）

建阳县录事陈勋，性刚狷不容物。为县吏十人共诬其罪，竟坐弃市。至明年死日，家为设斋。妻哭毕，独叹于灵前曰：“君平生以刚直称，今枉死逾年，精魂何寂然耶？”是夕，即梦勋曰：“吾都不知死，向闻卿言，方大悟尔。【夹批】好糊涂！若尔，吾当报仇。然公署非可卒入者，卿明日为我入县诉枉，吾当随之。”明日，妻如言而往，出门，即见勋仗剑从之。至县，遇一仇吏于桥上，勋以剑击其首，吏即颠仆而死。既入门，勋径之曹署，以次击之，中者皆死，十杀其八。二吏奔至临川，乃得免。勋家在盖竹乡，人常见之，因为立祠，号“陈府君庙”。

乐生（出《逸史》）【眉批】以下知冤不救报。

唐中丞杜式方，为桂州观察。会西原山贼反，奉诏讨捕。续令郎中裴某，承命招抚。及过桂州，式方遣押衙乐某，并副将二人当直。至宾州，裴命乐生与副将二人，至贼中传诏命，并以书遗其贼帅，招令归复。乐生素儒士也，有心义。既至，贼帅黄少卿大喜，留燕数日，悦乐生之佩刀，恳请与之，少卿以小婢二人酬其直。既复命，副将与生不相得，遂告裴云：“乐某以官军虚实露于贼帅，故赠女口。”裴大怒，遣人搜检，果得。乐生具言本末，云：“某此刀价直数万，意颇宝惜，以方奉使，贼帅求之，不得不与。彼归其直，二口之价，尚未及半，某有何过？”生使气者，辞色颇厉。【眉批】负屈声必高。裴君愈怒，乃禁于宾州狱，以书与式方，请必杀之。式方以远镇，制使言其下受赂于贼，不得不置法，然心知其冤。乐生亦有状具言，式方遂令持牒追之，面约其使曰：“彼欲逃避，汝慎勿禁，兼以吾意语之。”【夹批】不失为长者。使者至，传式方意。乐生曰：“我无罪，宁死。若逃之，是有罪也。”【眉批】强项汉，末世谁能容之，可怜，可怜！既至，式方乃召入问之。生具述根本，式方乃以制使书牒示之曰：“今日之事，非不知公冤，然无路相救矣。”乐生曰：“中丞意如此，某又奚诉？”遂索笔通款。式方颇甚悯恻，将刑，引入曰：“知公至屈，有何事相托？”生曰：“无之。”式方曰：“公有男否？”曰：“一人。”“何职？”曰：“得衙前虞候足矣。”式方便授牒，兼赠钱百千文，用为葬具。又问所欲，曰：“某自诬死，必无逃逸，请去桎梏，沐浴，见妻子，嘱付家事。”公皆许。【眉批】小便不足以赎大冤。至时，式方与诀别，曰：“子怨我乎？”曰：“无，中丞为制使所迫耳。”式方洒泣，遂令领至球场内，厚致酒馔。餐讫，召妻子别，问曰：“买得棺未？可速买。兼取纸一千张，笔十管，置棺中。吾死，当上诉于帝前。”问监刑者曰：“今何时？”曰：“日中。”生曰：“吾日中死，至黄昏时，便往宾州取副将某乙。及明年四月，杀制使裴郎中。”举头见执捉者一人，乃虞候所由，乐曾摄都虞候，语之：“汝是我故吏，我今分死矣，尔慎无折吾颈。若如此，我死，即当杀汝。”所由至此时，亦不暇听信，遂以常法拉其头杀之，然后笞，笞毕，拽之于外。拉者忽惊蹶，面仆于地死矣。数日，宾州报副将以其日黄昏暴心痛终。制使裴君以明年四月卒。其年十月，式方方于球场宴敕使次，饮酒正洽，忽举首瞪目曰：“乐某，汝今何来也？我亦无过。”索酒沥地祝之，良久又曰：“我知汝屈而竟杀汝，亦我之罪。”遂喑不语。舁到州，及夜而殒。【眉批】诸冤已雪，波及式方，已甚矣。至今桂州城南门乐生死所，方圆丈余，竟无草生。

韦判官（出《阴德传》）

唐博陵崔应任扶沟令，亭午独坐。有老人请见曰：“某通于灵祇也。今者冥司韦判官奉谒，幸厚礼之，请备香案，屏去侍从，当为延入。”应依命，老人即出迎之。及庭，隐隐然不见其形。自通名衔，称思穆拜谒，应亦答拜。揖让再三，乃言曰：“侧闻长官宏才令器，冠于当时，辄将心事相托，幸无惊异。”应曰：“但揣微贱可施，敢不从命。”冥使曰：“某谢世数载，得居冥职。自弃掷妻孥，家事零替。爱子文卿，少遭悯凶，鄙野无文，职居郑滑院。近经十载，交替院务之日，不明簿书，欠折数万贯匹，实非己用，【眉批】若己用，不冤矣。欲冒严明，俯为存庇。”应怃然曰：“噫！某扶沟令也，焉知郑滑院？”使者曰：“不然！以阁下材器禄位，岂一院哉！自今历官清显，雄居方镇，位极人臣，然数月后，当与郑滑院交职。倘不负今日之言，某于冥司，当竭微分，仰护荣贵，非止一身，抑亦庆及后嗣。”应曰：“惟命是听。”冥使感泣而去。应闻淮南杜相悰方求政理，偶具书启，兼录为县课绩，驰使扬州，以思穆之言，且验其事。时相国都督维扬，兼判盐铁，奏应知郑滑院事。及交割帐籍，钱帛欠折数万贯匹，收录家资填偿外，尚欠三四万，无所出。应以欠折数广，遂违前约，【眉批】非不知冤，是觊立宦声故。且曰：“文卿虽云脏非己用，积年不申论，须抵严刑，以惩慢易。穷达既定，鬼何能移。若弃法狥神，是谄而求福。”【夹批】昔何轻诺？乃拘絷文卿而白于使。文卿自度必死，乃预怀毒于衣带之间。比及囚絷，数欲服之，辄失其药，搜求不获。及文卿以死论，是日思穆见于文卿前而告曰：“呜呼！无信之人，陷汝家族。吾为汝上告于帝，帝许我夺崔应之禄，然吾族亦灭矣。”文卿匍匐拜哭，忽失其父，乃得所怀之药仰而死。文卿已死，应方悔悟，乃礼葬焉，身衣缟素而躬送之。应后加殿中，时有人自邯郸将美人曰金闺，来献于应，应纳而嬖之。崔君始惑于声色，为政之心怠矣。后二年，加侍御史，知杨子院，与妻卢氏及金闺偕行。寻除浙西院，应自至职，金闺宠爱日盛，中门之外，置别馆焉，华丽逾于正寝。视事之罢，经日不履内。前后历任宝货，悉置金闺之所。无何，复有人献吴姝，艳于金闺，应纳之，宠嬖愈甚，每歌舞得意，夺金闺宝货而赐新姝。因是金闺忿逆，与亲弟陈行宗，置毒药于酒中，夜以献。应饮之，俄顷而卒，【夹批】一般服毒。潜迁应于大厅。诘旦，家人乃觉，莫知事实。卢氏慈善，不能穷究，金闺乃持宝货尽室而去。

太乐伎（出《还冤记》）

宋元嘉中，李龙等夜行掠劫。于时丹阳陶继之为秣陵县令，令人密寻捕，遂擒龙等。引人是太乐伎，劫发之夜，此伎与同伴往就人宿，共奏音声。陶不详审，为作款引，随例申上。而所宿主人及宾客，并相明证。陶知枉滥，但以文书已行，不欲自为通塞，乃并诸劫十人于郡门斩之。此伎声价艺态，又殊辨慧，将死之日，曰：“我虽贱隶，少怀慕善，实不作劫，枉见杀害。若无鬼则已，有鬼必自陈诉。”因弹琵琶，歌数曲而就死。众知其枉，莫不陨泣。经月余，陶遂梦伎来至案前云：“已诉天，令取君。”便跳入陶口，乃落腹中。陶惊寤，即状若风癫，四日而亡。

长孙无忌等（出《朝野佥载》）【眉批】以下皆为法自弊。

唐赵公长孙无忌奏制敕长流以为永例。后赵公犯事，敕长流岭南，至死不复回。

唐洛州司马弓嗣业、洛阳令张嗣明，造大枷长六尺，阔四尺，厚五寸，人莫之犯。后嗣明及嗣业资遣逆贼徐真北投突厥，事败，业等自著此枷，百姓快之。

唐鱼思咺有巧思。上欲造匦，召工匠，无作得者。咺应制为之，甚合规矩，遂用之。无何，有人投匦，言咺云：“徐敬业在扬州反，咺为敬业作刀轮以冲阵，杀伤官军甚众。”推问具承，诛之。

唐索元礼为铁笼头以讯囚。后坐赃贿不承，使人曰：“取公铁笼头。”礼即承伏。

唐京兆尹崔日知，处分长安万年及诸县左降流移人，不许暂停，有违晷刻，所由决杖。无何，日知贬歙县丞，被县家催，求与妻子别不得。

【总评】害人人害，总此杀机。杀机动时，此身之生机，便已绝矣。商鞅殉车，周兴试瓮，仰天喷唾，还堕己身，刻薄者果何利哉？后世有贬窜奸臣，犹不欲开宜州之路，且无令人主手滑，吁！诚远见也。

郭霸【眉批】以下皆酷吏报。

唐侍御史郭霸，奏杀宋州三百人，暴得五品。经月患重病，老巫曰：“不可救也。有数百鬼，遍体流血，攘袂缺齿，皆云不相放。”霸以刀子自刺乳下搅之，曰：“大快！”未几卒。是年自春大旱，至霸死，雨足。天后问司勋郎中张元一曰：“在外有何事？”答曰：“外有三庆：旱降雨，一庆；中桥新成，万代之利，二庆；郭霸身死，百姓皆欢，三庆。”天后笑曰：“霸见憎如此耶？”

杨思达（出《还冤记》）

梁杨思达为西阳郡守，值侯景乱，时复旱歉，饥民盗田中麦。思达遣一部曲守视，所得盗者，辄截手腕，凡戮十余人。部曲后生一男，自然无手。

张和思

北齐张和思断狱囚，无问善恶贵贱，必被枷锁杻械，困苦备极。囚徒见者，莫不破胆，号“生罗刹”。其妻前后孕男女四人，临产即闷绝求死。所生男女，皆著肉锁，手脚并有肉杻束缚，连绊堕地。后和思坐法杖死。

陈洁

伪蜀御史陈洁，性惨毒，十年内断死千人。因避暑行亭，见蟢子悬丝面前。公引手接之，成大蜘蛛，衔中指拂落阶下，化为厉鬼，云来索命，惊讶不已。指渐成疮，痛苦十日而死。

萧怀武（出《王氏见闻》）

伪蜀有寻事团，亦曰中团，小院使萧怀武主之，盖军巡之职也。怀武自所团捕捉盗贼年多，官位甚隆，积金巨万，第宅亚于王侯，声色妓乐为一时之冠。所管中团百余人，每名各养私名十余辈，或聚或散，人莫能别，呼之曰“狗”。至于深坊僻巷，马医酒保，乞丐佣作，及贩卖童儿辈，并是其狗。民间有偶语者，官中罔不知。又有散在州郡及勋贵家，当庖看厩，御车执乐者，皆是其狗。公私动静，无不立达于怀武。是以人怀恐惧，常疑其肘臂腹心皆狗也。怀武杀人不知其数。后郭崇韬入蜀，人有告怀武欲谋变者，一家百余口，无少长戮于市。

娄师德（出《宣室志》）【眉批】误杀报。

娄师德布衣时，尝因沉疾，梦游地府。至一室，曰司命署，有书数千幅在几上，皆世人禄命之籍也。傍有绿衣者，称为桉椽。公命出己之籍阅之，出入台辅，寿至八十有五，公甚喜。忽有声沿空而下，震彻檐宇，桉椽惊曰：“天鼓且动，君宜疾归。”遂惊悟。时天已曙，所居东邻，有佛寺击晓钟，所谓天鼓者也。是日，疾亦间焉。后入仕，历官咸如所载。及为西京帅，一日见黄衣使者见追，公曰：“吾尝阅司命籍，位与寿俱未也。”黄衣人曰：“公任某官时，误杀无辜二人，位与寿为主吏所降，今穷矣。”言讫忽不见，自是卧疾不起。【眉批】《唐新话》所载略同，但云寿当八十，今减十年，稍异。

【总评】以娄公之明恕，尚不免滥，为政得不慎之？

宋申锡（出《逸史》）【眉批】以下杀人媚人报。

唐宋申锡，初为相，恩渥甚重。申锡亦颇以太平为己任，恶郑注交通纵放，欲除去之。乃以友人王璠为京兆尹，密与之约，令察注不法。璠，翻覆小人也，以注方为中贵所爱，因欲亲厚之，乃尽以申锡之谋语焉。注因报之右军。不旬日，乃伪作申锡罪状，令人告云：“以文字结于诸王，图谋不轨。”且令人效其手疏，皆至逆，以狱成于内。众无不知其冤也。三事以降，迭入论之，方得谪为开州司马。至任数月，不胜其愤而卒。明年，有恩诏令归葬京城。至大和元年春，其夫人亭午于堂前假寐次，见申锡从中门入，不觉惊起。申锡以手招之下阶，曰：“且来，有事要令君见。”便引出城，似至浐水北去数里，见一大坑，坑边有小竹笼及小板匣数枚，皆有封记。申锡乃提一示夫人曰：“此是那贼。”因愤怒叱咤问曰：“是谁？”曰：“王璠也，我得请于帝矣。”复诘其余，曰：“即自知。”言讫，拂然而醒，遍身流汗。当时以笔记于衣厢中，至其年十一月，璠果以事腰斩，同受戮者数人，皆同坎埋于城外。

元徽（出《广古今五行记》）

后魏庄帝为尔朱兆所擒，城阳王徽投前洛阳令寇祖仁。祖仁闻兆购徽，乃斩首送兆。兆梦徽曰：“我有金二百斤，马一百匹，在祖仁家，卿可取之。”【夹批】巧于报仇。兆于是向祖仁索金与马，祖仁不承，乃悬其首于高树，以大石坠其足，鞭箠至死。

夏侯玄（出《还冤记》）【眉批】忌杀报。

魏夏侯玄，字太初，以当时才望，为司马景王所忌而杀之。宗族为之设祭，见玄来灵座，脱头置其旁，悉敛果肉食物以纳头，既而还自安颈而言曰：“吾得诉于帝矣，司马子元无嗣也。”既而景王薨，遂无子。及永嘉之乱，有巫见宣王，并云：“我国倾覆，正由曹爽、夏侯玄二人诉冤得申故也。”

岐州寺主（出《广古今五行记》）【眉批】仇杀报。

贞观十三年，岐州城内有寺主，共都维那为隙，遂杀都维那，解为十二段，置厕中。寺僧不见都维那久，遂告别驾杨安。共来验检，都无踪迹。别驾欲出，诸僧送之。别驾见寺主左臂上袈裟，忽有鲜血。别驾勘问，云：“当杀之夜，不著袈裟，有此鲜血，是诸佛菩萨所为。”竟伏诛。

秦匡谋（出《南楚新闻》）【眉批】诖怒杀人报。

汾国公杜悰节江陵，咸通十四年，黔南廉使秦匡谋以蛮寇大举，兵力不敌来奔。既谒见公，公怒其不趋庭，退而使吏让之曰：“汝凤翔民也。悰两为凤翔节度使，汝不认桑梓耶？”匡谋报曰：“某虽家世岐下，然少离中土。太傅拥节之日，已忝分符，实不曾趋走台阶。比日况在荆南，若论桑梓，恐非仪也。”悰怒，遣絷之，发函与韦相保云：“秦匡谋擅弃城池，不能死王事，请诛之。”韦以悰国之元臣，兼素有旧恩，遂奏请依悰处置。【眉批】事当详理之曲直，岂可以他人性命博他人面皮耶？可恨！可恨！敕既降，悰乃亲临都市监戮。匡谋将就法，谓其子曰：“死实冤枉，奈申诉非及，但多烧纸墨，当于泉下理之耳。”行刑，观者驾肩接踵，挥刃之际，悰大惊，骤得疾，遂舆而返。【夹批】良心自然不安。俄有旋风暴作，飞卷尘埃，直入府署乃散。是夕，狱吏发狂，自呼姓名，叱责曰：“吾已惠若钱帛非少，奚复隐吾受用诸物？”举体自扑而殒。其年六月十三日杀秦匡谋，七月十三日悰遂薨。【眉批】相距止一月耳。将归葬洛阳，为束身楸函而即路。欲敛之夕，主吏觉函短，忧惧甚，又难于改易，遂厚赂阴阳者，【眉批】阴阳者之言，不可轻信。绐杜氏诸子曰：“太傅薨时甚凶，就木之际，若临近，必有大祸。”诸子信然，于是尽率家人待于别室。及举尸就敛，楸函果短，遂陷胸折项骨而入焉，无有知者。

马奉忠（出《博异志》）【眉批】迁怒报。

唐元和四年，宪宗伐王承宗。中尉吐突承璀获恒阳生口马奉忠等三十人，驰诣阙。宪宗令斩之于东市西坡资圣寺侧。胜业坊王忠宪者，属羽林军。弟忠弁，行营为恒阳所杀。忠宪含弟之仇，闻恒阳生口至，乃佩刀往视之。敕斩毕，忠宪乃剖其心，兼两肉，归而食之。至夜，有紫衣人扣门，忠宪出见，自云马奉忠。忠宪与坐，问所须，答曰：“何以剖我心？割我肉？”忠宪曰：“汝非鬼耶？”曰：“是。”忠宪云：“我弟为汝逆贼所杀，我乃不反兵之仇，以直报怨，汝何怪也？”奉忠曰：“我恒阳寇，是国贼。既以死谢国矣，汝弟为恒阳所杀，则罪在恒阳帅。我不杀汝弟，汝何妄报？【眉批】应死国贼，犹以已甚受报，况无辜者！须还吾心，须还吾！”忠宪云：“与汝万钱可乎？”答曰：“贳公岁月可矣。”言毕遂灭。忠宪乃设酒馔、纸钱万贯，于资圣寺前送之。经年，忠宪两渐瘦，又言语倒错惑乱，如失心人，更三岁而卒。

曹惟思【眉批】负心杀人报。

唐蜀郡法曹参军曹惟思，当章仇兼琼时，为西山运粮使，甚见委任。惟思白事于兼琼，琼与语毕，令还运。惟思妻生男有疾，因以情告兼琼，请留数日。兼琼大怒叱出，集众斩之。【眉批】不从其请可也，斩之何为？其妻闻之，乘车携两子与之诀。惟思已辫发束缚，兼琼出监斩之。惟思二男叩头乞命，来抱马足，马为不行。兼琼为下泣云：“业已斩矣。”犹未释。郡有禅僧，道行至高，兼琼母师之。禅僧乃见兼琼曰：“曹法曹命且尽，请不须杀。”兼琼乃赦惟思。明日，使惟思行卢府长史事，赐绯鱼袋，专知西山转运使，仍许与其妻行。惟思至泸州，因疾，梦僧告之曰：“曹惟思一生中，负心杀人甚多。今冤家债主将至，为之奈何？”惟思哀祈甚至。僧曰：“汝能度两子为僧，家中钱物衣服，尽用施寺，仍合家素食，堂前设道场，请名僧昼夜诵经礼忏，可延百日之命。【眉批】作如许善因，仅延百日，人奈何不惜此光阴，孳孳为善也。如不能，即当死矣。”惟思曰：“诸事易耳，然若不食，若之何？”僧曰：“取羊肝浸水，加以椒酱食之，即能餐矣。”既觉，告其妻，妻赞之，即僧二子。又如言置道场诵经；且食羊肝，即饭矣。如是月余，晨坐，其亡母亡姊皆来视之。惟思大惊，趋走迎候。有一鬼子，手执绛幡前引，升自西阶，植绛幡焉。其亡姊不言，但于幡下舞，僛僛不辍。其母泣曰：“汝在生不知罪，杀人无数。今冤家欲来，吾不忍见汝受苦，故来视汝。”惟思命设祭，母食之。其姊舞更不已，不交一言。母食毕，与姊皆去。惟思疾转甚，于是羊肝亦不食。常卧道场中，昼日眠觉，有二青衣童子，其长等僬侥也，一坐其头，一坐其足。惟思问之，童子不与语，而貌甚闲暇，口有四牙出于唇外。明日食时，惟思见所杀人，或披头溃肠，断截手足；或斩首流血，盛怒来诟惟思曰：“逆贼与我同事，急反杀我灭口。我今诉于帝，故来取汝。”言毕升阶。而二童子推之不得进，但谩骂曰：“终须去！”惟思知不免，具言其事。如此每日常来，皆为童子所推，不得至惟思所。月余，忽失二童子，惟思大惧，与妻子别。于是死者大至，【眉批】据此，则章仇之怒，或亦冤鬼使然。众见惟思如被曳状，坠于堂下，遂卒。惟思不臧人也，自千牛备升为泽州相州判司，常养贼徒数十人，令其所在为盗。及事发，则杀之以灭口。前后杀百余人，故祸及也。

张节使（出《逸史》）【眉批】谋妻杀命报。

唐天宝后，有张某为剑南节度使。中元日，令郭下诸寺盛其陈列，纵士女游观。有华阳李尉者，妻貌甚美，闻于蜀人，张亦知之。及诸寺严设，倾城皆至，其从事及州县官家人看者，所由必闻于张。唯李尉之妻不至，异之，令人潜问其邻，果以貌美不出。张乃令于开元寺选一大院，遣蜀之众工绝巧者，极其妙思，作一铺木人，音声关捩在内，丝竹皆备。令百姓士庶恣观三日，云三日满，即将进内殿。百里车舆闻阗噎两日，李君之妻亦不来。至第三日，欲夜人散，李妻乘兜子从婢一人而至，将入宅，人已奔走启于张矣。张乃易服先往，于院内一脱空佛中坐，觇之。须臾至，先令探屋内都无人，乃下。张见之，乃神仙中人，非世所有。及归，潜求其家来往之尼及女巫，更致意焉，李尉妻皆惊拒之。会李尉以推事受赃，为其仆所发。张乃令能吏深文按之，奏杖六十，流于岭徼，死于道。【眉批】美女为祟。张乃厚赂李尉之母强取之。适李尉愚而陋，其妻每有庸奴之恨，遂从张。宠敬无比，然此后亦常仿佛见李尉在侧。令术士禳谢，竟不能止。岁余，李之妻亦卒。数年，张疾病。忽一日，睹李尉之妻，宛如平生。惊前问之，李妻曰：“某感公恩深，思有所报。李某已上诉于帝，期在此岁。然公亦有人救拔，但过得兹年，必无虞矣。彼已来迎，公若不出，必不敢升公之堂，慎不可下。”言毕而去。其时，华山道士符箓极高，与张结坛场于宅内，言亦略同，张数月不敢降阶。又一日，黄昏时，堂下东厢有丛竹，张见一红衫子袖，于竹侧招己者，以其李妻之来也，都忘前所戒，便下阶奔往赴之。左右随后叫呼，止之不得。至则见李尉衣妇人衣，拽张于林下，殴击良久，乃执之出门去。【眉批】黠哉鬼乎，即所谓生而愚陋者也吁！左右如醉，及醒，见张仆于林下矣。

杜通达（出《法苑珠林》）【眉批】谋财杀命报。

唐齐州北苑人杜通达，贞观年中，有僧向北行，通达见经箱，意其中是丝绢，乃与妻共计击僧，杀之。僧未死，闻诵咒三两句，遂有一蝇飞入其鼻，久闷不出。通达精神沮丧，未几遇恶疾，不经一年而死。临终之际，蝇遂飞出，还入妻鼻。其妻得病岁余，复卒。

崔尉子（出《原化记》）【眉批】以下盗报。

唐天宝中，有清河崔氏，家于荥阳。母卢氏，善治生，家颇富。有子策名京都，受吉州大和县尉。其母恋故产，不之官，为子娶太原王氏女，与财数十万，奴婢数人，赴任。乃谋赁舟而去，仆人曰：“今有吉州人，姓孙，云空舟欲返，佣价极廉。倘与商量，亦恐稳便。遂择发日。【眉批】作客者不可不知。崔与王氏及婢仆，列拜堂下，泣别而登舟。不数程，晚临野岸。舟人素窥其橐，伺崔尉不意，遽推落深潭，佯为拯溺之势，退而言曰：“恨力救不及矣。”其家大恸。孙以刃示之，皆惶惧，无复喘息。是夜，抑纳王氏。王方娠，遂以财物居于江夏。后王氏生男，舟人养为己子，极爱焉。【夹批】天也。其母窃诲以文字，亦不告其由。崔之亲老在郑州，讶久不得消息，积望数年，天下离乱，人多飘流，崔母分与子永隔矣。尔后二十年，孙氏因崔财，致产极厚，养子年十八九，学艺已成，遂遣入京赴举。此子西上，途过郑州，去州约五十里，遇夜迷路，常有一火前引而不见人，随火而行二十余里，至庄门，扣开寄宿。主人容之，舍于厅中，乃崔庄也。【夹批】天也。其家人窃窥，报其母曰：“门前宿客，貌似郎君。言语行步，辄无少异。”母欲自审之，遂召入。升堂，与之语话，一如其子，问乃孙氏矣。母垂涕，其子不知所以。母曰：“郎君远来，明日且住一食。”此子不敢违长者之意，遂诺之。明日，母见此子将去，遂发声恸哭，谓此子曰：“郎君勿惊，昔年唯有一子，顷因赴官，遂绝消息，已二十年矣。今见郎君状貌，酷似吾子，不觉悲恸耳。郎君西去，回日必须相过。老身心孤，见郎君如己儿也。亦有奉赠，努力早回。”此子至春，应举不捷，却归至郑州，还过母庄。母见欣然，遂停数日。临行，赠资粮，兼与衣一副曰：“此是吾亡子衣服，去日为念。今既永隔，以郎君貌似吾子，便以奉赠。”号哭而别。“他时过此，亦须相访。”此子却归，亦不为父母言之。后忽著老母所遗衣衫，下襟有火烧孔，其母惊问：“何处得此衣？”乃述本末。母因屏人，泣与子言其事：“此衣是吾与汝父所制。初熨之时，误遗火所。汝父临发之日，阿婆留此以为念。比为汝幼小，恐申理不了，岂期今日神理昭然！”其子闻言恸哭，诣府论冤。推问果伏，诛孙氏。而妻以不早自陈，断合从坐，其子哀请而免。

郑生（出《宣室志》）

唐荥阳郑生，善骑射，以勇悍捷闻，家于巩雒之郊。尝一日乘醉，手弓腰矢，乘捷马，独驱田野间，去其居且数十里。会天暮，大风雨，庇大木下久之。及霁，已夕矣，迷失道，纵马行，见道旁有门宇，乃神庙也。生以马系门外，将止屋中，忽慄然心动，即匿身东庑下。闻庙左空舍中窣窣然，生疑其鬼，因引弓震弦以伺之。俄见一丈夫，负囊仗剑，自空舍中出。既而倚剑扬言曰：“我盗也，尔岂非盗乎？”郑生曰：“吾家巩雒之郊，向者独驱田间，适遇风雨迷道，故匿身于此。”仗剑者曰：“子既不为盗，得无害我之心乎？且我遁去，道必经东庑下，愿解弓弦以授我。”先是生常别以一弦致袖中，既解弦投于剑客前，密以袖中弦系弓上。贼既得弦，遂至东庑下，将杀郑生以灭口。生急以矢系弦，贼遂去，因曰：“吾子果智者。”既去，生惧其率徒再来，于是登木自匿。久之，星月始明，忽见一妇人，貌甚冶，自空舍中出，泣于庭。问之，妇人曰：“妾家于村中，为盗见诱至此。且利妾衣装，遂杀妾空舍中，弃其尸而去，幸君子为雪其冤。”又曰：“今夕当匿于田横墓，愿急逐之无失。”生诺之，妇人谢而去。及晓，生视之，果见尸。即驰马至洛，具白于河南尹郑叔则。尹命吏捕之，果得贼于田横墓中。

公孙绰（出《逸史》）【眉批】厌魅杀人报。

唐王屋主簿公孙绰，到官数月，暴疾而殒，未及葬。县令独在厅中，见绰具公服，从门而入，惊起曰：“与公幽显异路，何故相干？”绰曰：“某有冤，要见长官请雪。尝忝僚佐，岂遽无情？某命未合尽，为奴婢所厌，以利盗窃。某宅在河阴县，长官有心，倘为密选健吏，赍牒往捉，必不漏网。宅堂檐从东第七瓦垄下，有某形状，以桐为之，钉布其上，已变易矣。”言讫而没。令异甚，乃择强卒素为绰所厚者，持牒并书与河阴宰，其奴婢尽捕得。遂于堂檐上搜之，果获人形长尺余，钉绕其身，木渐为肉，击之哑然有声。所贮粟麦，悉为所盗矣。县遂申府，奴婢数人，皆殪枯木。

榼头师（出《朝野佥载》）【眉批】以下俱宿冤。

梁有榼头师者，极精进，武帝甚敬信之。后敕使唤榼头师，帝方与人棋，欲杀一段，应声曰：“杀却。”使遽出而斩之。帝棋罢，曰：“唤师。”使咨曰：“向者陛下令臣杀却，师已杀讫。”帝叹曰：“师临死有何言？”使曰：“师云：‘贫道无罪，前劫为沙弥时，以锹铲地，误断一曲蟮，帝时为蟮，【眉批】梁武可称蚓帝。今此报也。’”帝悔恨无及。

唐绍（出《杂异编》）

唐绍幼通悟，知生前事，历历备记，而未尝言于人。后为给事中，对门有郎中李邈者，绍休沐日，多召邈与之言笑，情好甚笃。或时为具馔，邈亦不测所谓。其妻诘绍曰：“君有盛名，官至清近，宜填所交。李邈非类，君勿与狎。”绍曰：“非子所知。”情好逾厚。开元初，骊山讲武，绍时摄礼部尚书。玄宗援桴击鼓，时未三合，兵部尚书郭元振据令诏奏毕，神武赫怒，拽元振坐于纛下。张说跪奏于马前，称元振于社稷有保护大功，合赦殊死，遂释，犹恨而斩绍。【眉批】先代用法之严如此，故能出定大难。先一日，绍谓妻子曰：“吾善李邈，须死而言，今时至矣。吾自幼即具知前生事，明日讲武，吾其不免。吾前世为某氏女，既笄，适霸陵王氏子为妻。姑待吾甚严。吾年十七，冬至先一日，姑令吾主馔，比毕，吾困怠亦甚，姑又令吾缝罗裙，迟明服以待客。吾临灯运针，虑功之不就，夜分不息。忽一犬冲扉入房，触灯，灯僵，油仆裙上。吾且惧且恨，因叱犬。犬走突扉，而扉反阖，犬周章，却伏床下。吾复照烛，将理裙汙，而狼籍殆遍。吾惧姑深责，且恨犬之触灯，遂举床，以剪刀刺犬，偶中其颈，而剪一股亦折，复以一股刺之，俄而犬毙。诘朝持裙白姑，姑方责骂，而吾夫适自外至，询其故，遂于床下引毙犬，陈于姑前，由是少解。吾年十九而卒，遂生于此。往者毙犬，乃今之李邈也。吾明日之死，盖缘报也，行戮者必李邈乎！”及翌日讲武，坐误就戮，果李邈执刀。初一刀不殊而刀折，易刀再举，乃绝焉。【眉批】犬亦有罪，故邈不与绍相仇。绍之死，盖别有缘报，然邈之举刀，亦异矣。《唐书》说明皇寻悔恨杀绍，以李邈行戮太疾，终身不更录用。

李生（出《宣室志》）

唐贞元中，有李生者，家河朔间。少有膂力，恃气好侠，不拘细行，常与轻薄少年游。年二十余，方折节读书，为歌诗，人颇称之。累为河朔官，后至深州录事参军。生美风仪，善谈笑，曲晓吏事，廉谨明干，至于击鞠饮酒，皆号为能，雅为太守所知。时王武俊帅成德军，恃功负众，不顾法度，诸郡守畏之侧目。尝遣其子士真巡属郡，至深州，太守张乐设宴，执礼甚谨。又虑有以酒忤士真者，以故僚吏宾客一不敢召。士真大喜，以为他郡莫及。饮酒至夜，士真乃曰：“幸使君见待之厚，欲尽欢于今夕，岂无嘉宾，愿得召之。”太守曰：“偏郡无名人，惧副大使之威，不敢以他客奉宴席，唯录事参军李某，足侍谈笑。”士真曰：“但命之。”于是召李生入，趋拜，士真目之，色甚怒。既而命坐，貌益恭，士真愈不悦，瞪顾攘腕，无向时之欢矣。太守惧，莫知所谓。顾视生，然而汗，不能持杯，一坐皆愕。有顷，士真叱左右缚李某系狱。左右即牵李袂疾去，械狱中。已而士真欢饮如初。迨晓宴罢，太守且惊且惧，乃潜使于狱中讯李生曰：“君未尝忤于王君，君宁自知耶？”李生悲泣久之，乃曰：“尝闻释氏有现世之报，吾知之矣。某少贫，无以自资，由是好与侠士游，往往掠夺里人财帛。常驰马腰弓，往还太行道，日百余里。一日遇一年少，鞭骏骡，负二巨囊。吾利其资。顾左右皆岩崖万仞，而日渐曛黑，遂力排之，堕于崖下。即疾驱其骡，赴逆旅氏。解其囊，得缯百余段，自此家稍赡，因折弓矢，闭门读书，遂仕而至此，及今凡二十七年矣。昨夕承命侍宴，既入而视王公之貌，乃吾曩时所杀少年也。一拜之后，中心惭惕，自知死不朝夕，今则延颈待刃，又何言哉？为我谢君侯，幸知我深，敢以身后为托。”有顷，士真醉寤，急召左右，往李某取其首。左右即于狱中斩其首以进。士真熟视而笑。既而又与太守大饮于郡斋，酒醉，太守因欢，乃起曰：“某不才，幸得守一郡。而副大使下察弊政，宽不加罪，为恩厚矣。昨日副大使命某召他客，属郡僻小，无足奉欢宴者。窃以李某善饮，故召之。而李某愚戆，不习礼法，大忤明公，实某之罪，今明公诛之宜矣。窃未晓李某之罪，愿得明数之，且用诫于将来也。”【眉批】善辞。士真笑曰：“李生亦无罪，但吾一见之，遂忿然激吾心，已有戮之之意。今既杀之，吾亦不知其所以然也。君无复言。”及宴罢，太守密讯其年，则二十有七矣。盖李生杀少年之岁，而士真生于王氏也。太守叹异久之，因以家财厚葬李生。

汴州客僧（出《博异记》）

唐元和中，城南杜某，尝于汴州招提院与主客僧坐语。有一客僧，当面鼻额间有故刀瘢横断其面，乃讯其由。僧良久惨而言曰：“某家大梁，父母兄嫂存焉。兄每以贾贩江湖为业。初一年，自江南回，获利可倍；二年往而不返；三年乃有同行者云：‘兄溺于风波矣。’父母嫂俱服未阕，忽有自汉南贾者至梁，勤访某家，某子相国精舍出应之。贾客曰：‘吾得汝兄信。’某乃忻骇未言，且邀至所居，告父母而言曰：‘师之兄以江西贸折，遂浪迹汉南。裨将怜之，白于元戎，今虽缗镪且尽，而衣食自给。以卑贱所系，未获省拜，故凭某达信耳。’父母嫂悲泣不胜。翌日，父母遣某之汉南以省兄。某行可七八日，入南阳界。日晚，过一大泽中，东西路绝，目无人烟，四面阴云且合。渐暮，遇寥落三两家，乃往寄宿。其家曰：‘师胡为至此？前有杀人者，追逐未获，索之甚急，宿固不可也。自此而南三五里，有一招提所，师可亟往。’如其言，阴风渐急，飒飒雨来，可四五里，转入荒泽，莫知为计，信足而步。少顷，前有烛光，初将咫尺而可，十里方到，风雨转甚，不及扣户而入。造于堂隍，寂无生人，满室死者，瞻视次，雷声一发，某为一女人尸所逐，【眉批】叙得可畏。又出奔走七八里，至人家。雨定，月微明，遂入其家。中门外有小厅，厅中有床榻，卧未定，忽有一夫，长七尺余，提白刃自门而入。某恐，立于壁角中。白刃夫坐榻良久，如有所候。俄而白刃夫出。厅东先是有粪积，可乘而觇宅中。俄又闻宅中有三四女人，于墙端切切而言。须臾，白刃夫携一衣襆入厅，续有女人从之，乃计会逃逝者也。白刃夫遂云：‘此室莫有人否？’以刃绕壁画之。某帖壁定立，刃画其面过而白刃夫不之觉。遂携襆领奔走而往。某自料不可住，乃舍此又前走。可一二里，扑一古井中，中已有死人矣，其体暖。时可五更，主觉失女，寻趁至古井，以火照，而尸与某存焉，执某以闻于县。县尹明辩，某以画壁及墙上语者具狱。于宅中姨姑之类而获盗者，某得雪。南征，垂至汉南界。路逢大桧树，一老父坐其下，问其从来，某具告。父曰：‘吾善易，试为子推之。’某呵蓍，父布卦，嘘唏而言曰：‘子前生两妻，汝俱辜焉。前为走尸逐汝者，长室也。为人杀于井中同处者，侧室也。县尹明汝之无辜，乃汝前生之父。汉南之兄，俱无也。’言毕，某泪下。收泪之次，失老父所在。及至汉南，杳无兄耗。其刃瘢乃白刃夫之所致也。【眉批】白刃夫则又何人？噫！宿冤之动作征应，委曲如是。”

鲁思郾女（出《稽神录》）

鲁思郾女，生十七年。一日临镜将妆，镜中忽见一妇人，披发徒跣，抱一婴儿，回顾则在其后，因恐惧颠仆，久之乃苏。自是日日恒见。积久，其家人皆见之。思郾自问其故，答云：“我扬子县里民之女，往岁建昌县录事某以事至扬子，因聘为侧室。君女即其正妻。岁余生此子，后录事出旁县，君女因投我于井，并此子，以石填之，诈其夫云逃去。我方讼于所司，适会君女卒。今虽后身，固当偿命也。”【眉批】阎罗安在，令冤鬼衔仇于后身耶？思郾使人驰至建昌验事，其录事老犹在。如言发井，果得骸骨。其家多方禳之，皆不可。女后嫁褚氏，厉愈甚，旦夕惊悸，以至于卒。








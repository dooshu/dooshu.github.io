○下书建大学



武以平乱，文以经务，宁国济俗，实所凭焉。自顷丧难，礼坏乐崩，闾阎绝讽诵之音，後生无庠序之教，子矜之叹，复兴于今，岂所以穆章风化，崇阐斯文！可营建大学，以长乐刘轩、营丘张炽、成周翟崇为博士郎中，简二千石已下子弟年十三已上教之。（《晋书·载纪·冯跋传》，又《十六国春秋》九十八。）

冯素弗

素弗，跋弟，仕慕容熙，为侍御郎小帐下督。高云僭位，以为昌黎尹抚军大将军，封范阳公，迁司隶校尉。跋僭位，以为侍中车骑将军，录尚书事，进大司马，改封辽西公，镇营丘。




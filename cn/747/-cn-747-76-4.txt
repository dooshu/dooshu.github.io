○禁额外徵税制

租敛有常，王制斯在，徵率无艺，齐人何依？内外诸州府百姓所种田苗，率税斛斗，素有定额。如闻近年长吏不遵条法，分外徵求，致使力农之夫，转加困弊。亦有每年差官巡检，劳扰颇深。自今已后，州县每年所徵斛斗，一切依元额为定，不得随年检责。数外如有荒闲陂泽山原，百姓或力能恳辟耕种，州县不得辄问。所收苗子，五年不在收税限，五年之外，依例收税。於一乡之中，先填贫户欠阙，如无欠阙，即均减众户合徵斛斗，但令不失元额，不得随田地顷亩加税。仍委本道观察使，每年秋成之时，具管内垦辟田地顷亩，及合徵上供留州使斛斗数，分析闻奏。数外有剩纳人户斛斗，刺史以下，并节级重加惩贬，观察使奏听进止。仍令出使郎官御史及度支盐铁知院官访察闻奏。


足少阴及股并阴跷阴维凡二十穴第三十二


肾出涌泉，涌泉者，木也。一名地冲。在足心陷者中，屈足卷指宛宛中，足少阴脉之所出也，为井。刺入三分，留三呼，灸三壮。

然谷者，火也。一名龙渊。在足内踝前起大骨下陷者中，足少阴脉之所溜也，为荥。刺入三分，留三呼，灸三壮。刺之多见血，使人立饥欲食。

太溪者，土也。在足内踝后跟骨上动脉陷者中，足少阴脉之所注也，为输。刺入三分，留七呼，灸三壮。

大钟，在足跟后冲中，别走太阳，足少阴络。刺入二分，留七呼，灸三壮。《素问·水热穴论》注云：在内踝后。《刺腰痛论》注云：在足跟后冲中动脉应手。

照海，阴跷脉所生，在足内踝下。刺入四分，留六呼，灸三壮。

水泉，足少阴郄，去太溪下一寸，在内踝下。刺入四分，灸五壮。

复溜者，金也。一名伏白，一名昌阳。在足内踝上二寸陷者中，足少阴脉之所行也，为经。刺入三分，留三呼，灸五壮。《刺腰痛论》注云：在内踝上二寸动脉。

交信，在足内踝上二寸，少阴前，太阴后，筋骨间，阴跷之郄。刺入四分，留五呼，灸三壮。

筑宾，阴维之郄，在足内踝上 分中。刺入三分，灸五壮。《刺腰痛论》注云：在内踝后。

阴谷者，水也。在膝内辅骨后，大筋之下，小筋之上，按之应手，屈膝得之，足少阴脉之所入也，为合。刺入四分，灸三壮。






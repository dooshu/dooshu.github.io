◎金银气

松江马质国（晋）曰：忆前年夜行，遇一亡友，本与相善，殊不怖畏。询其所往，曰：余身后沉沦业满，今将往城隍庙探转生信耳。因偕行，间指一蓬门，曰：此中乃有金银气。余问何以知之？鬼曰：凡人诡计阴谋，贪黩聚敛，或逐膻附臭，积得多金，全无辉光。但觉秽气触鼻。惟躬耕力作不事营求者，偶有盈余，虽仅积三五金，即有白光三四尺，人不能见，但鬼神知之耳。余曰："然则仆授徒舌耕，所藏束金当亦有光乎？"鬼曰："否否，君尸位绛帷，于人家子弟毫无裨益，间或自作书画，赝款以欺俗眼，此亦与隶胥市贩者相等，便有千百金，亦只作一缕黑烟，腥臭迫人而已。"余闻其言，嗒不能应。明日，走诣所指金银气处探之，乃一寡妇，晨夕纺绩，积钱四贯，将易银付孤子送其塾师也。按此事或疑为马生寓言，然不自匿其短。于理未必子虚，录之亦足当守财虏一剂清凉散云尔。


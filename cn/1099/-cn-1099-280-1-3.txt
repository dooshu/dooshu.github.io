○通番舶議 【 通番舶】

全閩之人無不欲通市舶者稍寬其稅而嚴硝黃之禁亦謀國者所不廢也

嘉靖三十年五月初六日、該都察院勘合二千六百八十五號、巡按福建字樣、勘議通海舶以資物資一件、給事中題要將廣東福建浙江三省、盡許開通番舶照常抽稅。以資國用。中間如果有益無害、亦要詳議酌處、事體停妥、使無後虞等、會議到道、但查福建地方、東濱大海、外控諸番、國初於腹裏軍衞之外、增置鎮永平東邊海四衞。玄鍾銅山陸鰲莆禧等、邊海一十三所。增築邊海城垣大小五十餘處。統兵十萬費糧百萬。于外又增烽火小埕南日浯嶼銅山五寨。玄鍾一澳。洪淡等四十四巡司。沿海設官。制度森密。無非所以重邊計而防後患也。又查大明律內一款凡緣邊開塞、及腹裏地面、但有奸細走透消息、探聽事情者、盤獲到官、須要鞠問接引起謀之人、得實皆斬、經過去處守把之人、故縱隱匿者、與犯人同罪、又一款凡將牛馬軍需鉄貨銅錢段疋紬絹絲緜、私出外境、貨賣、及下海者杖一百、物貨船車並入官、若將人口軍器出境、及下海者絞、因而走漏事情者斬、又問刑條例內一款、官員軍民人等、私將應禁軍器、賣與夷人圖利者、比依軍器出境、因而走泄事情者、律各斬為首者、仍梟首示眾、又一款官民人等、擅造二桅以上、違式大船、將帶違禁貨物下海、往番買賣、潛通海賊、同謀結聚、及為嚮導劫掠者、正犯處以極刑全家發邊遠充軍、其明刑勑法、禁諭森嚴、亦無非所以慮後患防未然也、今若貪顧目前、一旦開稅、華夷無限、山海路通、此往彼來、畧無禁阻、番人狡獪、兇悍難測、萬一乘機生事、擾亂地方、與　祖宗建置軍衞、頒示律條杜患防微之意、甚不相同、職等叨居地方、利害所關、不敢輕議、又况本省四府、沿海地方二千餘里、汪洋無際、四散島嶼、盡可泊船、與荊州蕪湖江上關鎖去處不同、既稱通番之人、必是積年在海、強徒惡少、舍命輕生、眇視官法、貨船到岸、倘不赴官、四散灣泊、躲名匿稅、官府不免拘拏、因而拒捕傷人、又須調兵征勦、恐其利未得而害先至也、又如商販所來、不過胡椒蘇木等件、民間用之不多、食之有限、販來既盛、價值必輕、二三年後、商人無利勢將自息、徒有開稅之名、而未見開稅之利、所可預料者也、又有奸猾商人、其出海即可稅不必待其止?帚也將帶中土絲綿?布磁鉄貴貨到彼番國、不換貨物、止賣金銀、回還之時、將船燒燬、潛地逃止?帚、徒有開稅之名、而終無可稅之實、勢所難禁者也、其初番中、此則不許夾帶本無塩硝火藥亦無銃炮器具。後因中國之人接濟往來。私相教習。違犯嚴禁將帶出境。以濟番人之用。如佛郎機大銃鳥銃手銃。為害最大。然猶懼有法網。交換未多。番人以為難得。若今明開通稅之門、略同互市之法。彼之器精于中國且十倍矣火銃火藥。公然交易。得番人無用之物。濟番人有用之器。是持其柄而授之兵也。又見漳泉惡俗、童男幼女、抵當番貨、或受其直而徑與其人。而兼得其貨。或委身而甘為贅壻。或連姻而藉以富家。番華交通、一至此甚、今若大開納稅之門。直啟交通之路、生人混淆、夷夏無別、其害將不可收也、又况泉漳風俗、嗜利通番、今雖重以充軍處死之條、尚猶結黨成風、造舡出海、私相貿易、恬無畏忌、設使寬立科條、明許通稅、頑民藉口勢宗擅權、出海者愈多、而私貿私易者、不過治以笞杖之罪而巳、自此益無禁忌、恐其法壞于上、利止?帚于下、無補國計之分毫也、又查前朝舊規、如南宋末年、開稅交廣之間、然所獲止于牙料品香無用之物、無資中國之用、元人嗜利而終啟日本之禍、末年乃有張士誠方國珍海上之變、我國家方輿萬里、太平二百有年、　聖明在上、廟堂謀猷、當為聖子神孫、萬世宏遠不易之定計、不當為一時之權宜、以貪小利、且夫洪武開基之初、首重海防、遷海島之居民、以絕其招引之釁、絕番夷之貢獻、以塞其往來之途、永樂以後、罷海運而開會通之河、宣德年間弃南交而杜雷廉之道、至如高麗通貢、不許泛海于登萊。琉球來王。示必嚴兵于福海。此皆我　聖祖列聖用意之深、而于今可以三思者也、又今防海人員、咸苦哨捕之役、百計謀脫、常思逃去、今見交通之法既立。疏怠之心漸生武備不修、坐安歲月、而窮山絕島之夷、聞風遠來、致生他變、不可阻遏、廢先朝世守之規。恐其一壞而難復。生後人無窮之釁、恐其既開而難塞。職等再三思惟、委于事體有碍、與浙江廣東所議、俱各相同、謹議、


○反逆兄弟从死议

自昔羲农以降，爰及唐虞，或设言而人不犯，或画像而下知禁。三代之盛，泣辜解网，父子兄弟，罪不相及。咸臻至理，俱为称首。及其叔代，乱狱滋烦，周之季年，不胜其弊。烈火原於子产，峭涧起於安于，韩季申商，争持急刻，参夷相坐，始於此也。秦用其法，遂至土崩。汉高之务宽大，未为尽善；文帝之存仁厚，仍多凉德。遂使新垣族灭，信越菹醢，风嗤良史，谓之过刑。晋魏至隋，虽有损益，凝脂有密，秋荼尚烦。皇上爰发至仁，念兹刑宪，酌前王之令典，采往哲之嘉猷，革弊蠲苛，可大可久。仍降纶，颁之九区。故得断狱数简，手足有措，刑清化洽，未有不安。忽以暴秦酷法，为隆周中典，乖恻隐之情，反惟行之令。进退参详，未见其可。且父子天属，昆季同气，诛其父子，足累其心，此而不顾，何爱兄弟？既欲改法，请更审量。

崔敦礼

敦礼字安上，雍州咸阳人。武德中官通事舍人。贞观中累迁兵部尚书。永徽时擢侍中，封固安县公，进中书令。显庆元年拜太子少师同中书门下三品。卒年六十一，赠开府仪同三司并州大都督，谥曰昭。


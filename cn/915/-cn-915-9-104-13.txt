◇自序

黉中济济皆升堂，亦有愚者解衣裳。（《南史》四十九。）

余自比冯敬通，而有同之者三，异之者四。何则？敬通雄才冠世，志刚金石。余虽不及之，而节亮慷慨，此一同也。敬通值中兴明君，而终不试用。余逢命世英主，亦摈斥当年，此二同也。敬通有忌妻，至於身操井臼。余有感室，亦令家道轲，此三同也。敬通当更始之世，手握兵符，跃马食肉。余自少迄长，戚戚无欢，此一异也。敬通有一子仲文，官成名立。余祸同伯道，永无血胤。此二异也。敬通膂力方刚，老而益壮。余有犬马之疾，阖死无时，此三异也。敬通虽芝残蕙焚，终填沟壑，而为名贤所慕，其风流郁烈芬芳，久而弥盛。余声尘寂漠，世不吾知，魂魄一去，将同秋草，此四异也。所以自力为叙，遗之好事云。（《梁书·刘峻传》）


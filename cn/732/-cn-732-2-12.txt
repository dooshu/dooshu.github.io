月晕五星及列宿中外官占第十二

凡月晕五星，星色不明主人胜，星色明客胜。晕木，人主病，不然大水，五晕，人主疾丧；晕木，天下有女子之忧，籴贵，三重，相死；晕木，其国主不安。晕火，女主凶，若有死亡，所守国主当之；荧惑在晕中，色恶不明，客兵败；晕火，兵在野大战，无兵大旱，兵起。晕土，所宿国有福德；填星色不明，主人胜；晕三重，相死，天下土动功，兵起，女主忧；晕土，其国女主失势，有土功事。晕金，其国受兵，战不胜，主人败；晕金而星月合，其主死境外。晕水再合再解，其国败主死。月晕辰星，色不明，主人胜；明，客胜；晕水，角亢间二星如连环，有大臣谋；春夏晕水，民病寒热；在秋冬，忧兵起，不即大水，主死，若大忧；冬晕水，主命恶之。

凡月，春晕木，夏晕火，秋晕金，冬晕水。四季晕土，而其星恶之，皆为其国之分主死国乱，大凶。

角：月晕左角，军道阻塞，大臣诛，狱官刑，左将有殃。月晕右角，右将有殃，鳞角多死害，太尉士卒刑死。月晕两角，大水。色黄白，王者大喜，当有德令；无德令，则天子以军兵自守，其国不安，有兵兵罢，无兵兵起，将忧。月行角间，晕再重，连环围北斗，有大臣诛。甲乙为春，丙丁为夏，庚辛为秋，以四时期之。凡占灾祥皆此例。月晕角亢，先起兵者有喜，胜。

亢：月晕亢，君有兵革之事，有兵兵罢，无兵后八十日兵起。月在秋三晕，大臣死，兵大战水中。再晕，大雪雨水，民移千里，有德令解之。不尔，王自将兵。

氐：月晕氐，大将凶，水虫死。与岁星同合在氐而晕，不出四十日，有德令。

房：月晕房心，国有兵在庙堂。勾五宿，大赦。勾三宿，小赦。月晕房及箕，大风动地。

心：月晕心，大旱。与五星合晕，王者大忧及大灾，兵起，国易相。月晕心尾，无骨四足虫为害，易政，山崩，麦贵。

尾：月晕尾箕，分有疾凶，或益地百里，民多病寒热，风大至，大水。

箕：月晕箕斗，兵从东北方来胜，从西南方来不胜。箕斗者，天子冠服，在斗罢，在箕外战。月晕箕斗，五谷不成，易大将。

南斗：月晕斗，大臣免，大将刑。

牵牛：月晕牛，小儿多死，军暴将死。月晕牛，女子女贵，牛多暴死。

须女：月晕女，兵进而不斗，寡妇多死。

虚：月晕虚危，兵革离宗庙。

危：月晕危，兵，军败，有丧，天下哭。

室：月晕室，蛮夷来贡。

壁：月晕室壁，风起，大水至，寡妇小儿多死。

奎：月晕奎，兵大败，有兵令，米贵，不出年，有祅星流。

娄：月晕娄，五日之内不雨，宰相相疑，然后事解。

胃：月晕胃三重，岁星在其中，天下有德令，有兵不战，妊女多死。

昴：月以正月上旬，晕昴毕参伐，有赦，月一岁三晕昴，来年大赦，弓弩贵。

毕：月晕毕中，人主坐之占。月三晕毕，天下中外有兵，有大赦。

觜：月以正月晕觜参，赦。月晕觜，道路多死人而无首，大将死，女子疾，弓弩贵。

参：月晕伐，将军死，贵人有诛。四月晕参井，凌霜至。月以十二月、正月晕伐，十四日而晕参，为大人忧。月晕参，有军不胜。月以正月晕伐二夜，不出三旬，兵起。

东井：月晕井鬼，其年不收，旱。三月，月晕井，大水。

鬼：月晕鬼，黍贵三倍。月夏三晕鬼，大雨，五谷不成，皆在月初，月以正月上旬晕鬼，赦。

柳：月晕柳，林木苑谷，各有兵战。月晕柳三月，大臣死，有水，民愁。

七星：月晕七星，民多大伤，物再繁荣。

张：月晕张，飞鸟死，海鸟出，其地旱，大人忧，人相食。

翼：月晕翼，士卒多遁走。一曰士卒大聚大战，民去室宅。

轸：月晕轸角，大赦，饥。以二月晕轸角，至五月大赦。

晕中外官占：

月晕摄提，火在晕中，天下大兵，横行不禁，诸侯分政，天下乱，内有兴兵与上争立者，以其时赦。

晕织女，兵满天下。

晕天市，有兵。

晕建星之口，有德令。

晕大陵前足，赦死罪；后足，赦小罪。

晕五车一星，赦小罪。晕五星并昴毕大陵，必大赦。

晕库一柱，兵少出。二柱，兵半出。三柱，兵尽出，兵在外。晕一柱，兵少罢；晕二柱，兵半罢。晕三柱，兵尽罢。

月一岁三晕天关，其年赦。

晕南北河戒，有土功。

晕轩辕，有女丧，有小赦。

晕太微庭，天子发军自卫。三晕之，天子自临兵以行，有急谋在军中，天子忌之。

晕五帝座，有赦令。

晕文昌，有赦。

晕天牢，天下大败，多盗贼。连环及北斗，天下大乱，国有丧，民徙千里，有拔城者。

晕鱼星，凶。

晕弧狼，兵起。

天狗，多暴风。

晕天关，门梁闭。

晕天高，不出六月，必有大丧，以日占邦。

晕贯索，不出四月有殃，内祸匿谋之事。

晕天街，关梁阻塞。

晕客星，在月北，北国胜；在南，南国胜。

晕天，下无云，有流星过月下，若过月上，其国有喜。一曰兵出。

流星横度晕中者，诸侯皇后有亡失国者。

月无精光，青赤晕，及虹蜺背璚蚀心度中，是为大荡，兵丧大起，王者以德除咎。

晕有云贯，晕辉约月，不出其年，所直国有丧。


续集卷十八

钦定四库全书

东里续集卷十八　　　　明　杨士奇　撰跋

宋名臣言行録

右宋名臣言行録七册今书坊本得之黄学士宗豫诵嘉言仰贤范乐余之得师也其间微有错简盖传刻之误

文公家礼

右朱子家礼一册今士大夫家多遵用之间亦有置疑其间者余偶於朱季宁家得张南轩三家礼范後有武林应本中所识及家礼辨数条其论皆有理因録置于後云

图绘宝监

此吴淞人所辑可谓博矣而世次殽乱可笑淞近年又有辑古今能书者为一编殽乱尤可笑後人作事多忽略莫甚於此又可嘅也

吴文正公外集

目録有杂诗一卷而卷中无之盖未刻云

尔雅

尔雅三卷古小学书初无深义世谓周公作非也朱子曰尔雅取传注以作後人乃以雅正传注吾家一册郭璞注

经史动静字音

经史动静字音盖以便教幼学者然今南方学者多忽略不究余在武昌遇之张从善所故特録以归时洪武甲戌岁也又二十有五年月日识

埤雅

右埤雅二册总二十卷宋陆佃农师着其子宰为之序名埤雅者谓为尔雅之辅也贑旧有刻板既废於兵今江西宪副林瑜行部过贑访得之命工重刻於郡学此书於博物之学盖有助焉

小学集成

古人小学之教不行於後世晦庵先生蒐辑传记以为此书有功於学者甚大建安何士信纂集诸家之说以为集成又有功於此书甚切盖义理度数随在着明不待以考求也读小学者必不可无吾家所有共三册

吉州进士録

吉州进士録村民先生陈宗舜甫辑使邦人後进得以考见乡郡前世文献之盛而有所兴起者此编不为无助盖吾求之久未得近有传至北京者永乐乙未曾本清赴会试遇之録此见遗惜其间姓名颇有错误盖转相传写所致也

宋名臣言行类编举要

右宋名臣言行类编举要一册余游武昌时得之郭俨彦庄甫此书吾庐陵锺尧俞编前後集总十六卷锺自序云前集举言行之体後集发言行之用始终皆有微意盖取朱子所编及会要长编诸书所纪有益於世教者而类编之以为此书有足观者尧俞咸淳四年以史馆编校得旨赴殿进士出身

崔豹古今注

崔豹古今注一册三卷舆服都邑音乐鸟兽虫鱼草木杂注凡七篇豹晋人字正熊官至太傅丞此书盖博物志之类有足观者余得之曹冀成

羣书考索

羣书考索前後续别四集宋章如愚编此书後出纂録先儒论说精义特多故便益学者吾所畜十七册得之友人武昌邓贞存诚

册府元龟

册府元龟宋真宗时杨亿王钦若等奉诏类辑分五十部总一千卷此特词臣部四卷耳余昔游武昌得之蒋隐溪云

吉水杨氏族谱後

右吉水杨氏谱一册伯父吏部公手笔初公罢官家居笃志修宗谱时吉水族人有携至此谱者公録之将以备参考未几竟谢世不及修呜呼惜哉此谱亡弟仲陆所藏岁久颇缺落因取缀葺之而志其後

世说新语

钱塘王羽仪之为礼官与余往还喜收书或岁余或数月不见相见辄有一书见赠盖相知故也此集近代祀嵩岳还所赠者

羣书备数

右羣书备数一册前翰林编修张美和辑临江有刻板余得之庶吉士曾泉美和又尝辑理学类编二书盖皆资益小学者也

木锺集

木锺集一册朱子门人永嘉陈埴器之着余初得於江夏樊思齐子贤子贤遗余他书尚多後率为亲友持去今独存此集及韩文耳余弱冠至武昌逆旅与子贤居相接一见相好如平生时年已七十其少与郡人聂炳南昌包希鲁交厚尝亲见虞掲欧阳原功许可用诸公其为学有要领治诗经评论古今人物及忖度事後当成败皆有理而浮湛市?以卖书为业虽乡人莫或知之者独吴启公佑时来就之然不知其意也颇喜作中州乐府以为冯海粟之豪俊张小山之精丽当兼而有之时有所作辄为余诵焉余一日效其体和数篇见之愀然不怿曰老夫岂以是望贤者又曰老夫过矣余甚愧焉自是不复与余言乐府矣可谓爱人以德者也未几而别别未几遂卒惜哉不肖驽劣既无副前辈之望独其拳拳厚意至于今未始一日忽忘之也故因此书识余之情

太平广记

右太平广记一册自二百第七卷至第十卷所记书画事盖断简也此书得之武昌王玠道原道原本南昌修江人从军在武昌为人落魄喜作诗颇与余往来余家尚有其诗数篇然极意道家之学亦有着述盖其学不过言语文字之间非真有所修有所得也後以羸病卒卒至今未数年其徒张大之以为得道称祖师画像崇奉近有传至京师者余不知其何以得此也

事文类聚

事文类聚六集总二百二十一卷前後续别四集宋祝穆和父编祝晦庵姻家子尝及门矣新外二集富大用时可编皆载官制富不知何时人而元之官制皆具固知必後出此书以类聚名然其事及文世所共知者往往阙而不载何也吾家三十册得之山东李吉李尝为吾邑大夫

自警编

右自警编刻板在蜀中分为五册余得之重庆教授彭孔修此书有益於人然余欲删其重复而精择之又欲博采诸史所载嘉言善行依此例而通类之皆未暇也

仕学规范

仕学规范四十卷宋张鎡时可编其目有六曰为学行已莅官隂德作文作诗所録皆宋名贤时可与晦庵先生同时先生编宋名臣言行録此书尝引用之盖二书皆有益学者士大夫家不可阙吾家规范五册刻板在蜀得之黎教授德让者也

策场备要

右策场备要元吉水解观我先生辑先生名观一字伯中邃於易诸子百氏无不该贯一日谒吴文正公适公与学者论历法先生备举先儒之说纎悉不遗而一断以已意公骇曰伯中非今之学者因共讲论三日而後巳然屡举不第至正中修辽金宋三史欧阳楚文公掲文安公交荐之徵至论议不合竟去然其所尝私録宋辽金事甚富朝廷得其书悉采用之惜乎其人国史无闻焉

考古图

右考古图二册并埤雅二册皆得之贑守王遂盖其刻板皆在贑也

五云方尺

右五云方尺一册先伯父渔灌府君亲録仲殷兄所藏仲殷兄殁余得之仲基兄冠婚丧祭前辈所重至於书简必循守法度如此不如今人之草草也谨藏以示後人

橘亭幽兴集

右橘亭幽兴集一册集古棋法也友人邓存诚数与余棋余不能胜存诚授余此集自是余颇胜存诚然仅胜存诚而已耳未有以胜余人也始余未习棋授官翰林晚退之暇或与光大相聚以此为嬉光大机悟頴敏駸駸有造诣余不能及也是时同官能棋者颇衆以所造深浅高下各相为耦日彰仲益一耦也光大宗豫一耦也用行民则一耦也崇璧与果之用之与余又各自为耦希范不及果之而差胜余然喜持论议不屈日彰尝戏余曰吾棋如坐十一层塔顶公之棋殆在百尺井底乎余曰公尚未及李憨子吾岂不胜林和靖哉仲熙曰既不能及李憨子亦何用胜和靖然仲熙棋犹下而笃好特过余数人者遇暇辄造用之及余或邀余两人者就其家闭户以奕促妇具酒馔欵客余以疾戒饮则为粔籹代酒率常至暮或夜二鼓始散然仲熙未尝一胜不胜未尝不乐盖好之而不留意得失者仲熙一人而已余尝有诗嘲之云年中欲数输棊日直自新正到岁除时又有好之而不能者若思幼孜能之而不为者伯厚也夫叨职侍近荷国荣宠闲暇不能及时进修以自见乃甘自弃若此且使後生小子视而效之废学而败德皆非小过然当国家太平之时吾徒职务之暇得以从容闲肆适其情者皆上之所赐其安可忘乎故既自讼吾过又以志幸遇云

革象新书

考篇内此书盖作於至元辛巳以後

类林

类林杂说十五卷类书中之琐屑者颇有可观盖今人所辑刻板在北京国子监

古文矜式

古文矜式余年十六七馆淘金袁氏塾中时借録於芗城张子震子震酷嗜积书语余云初未有此书以其家古锦琴囊易得之盖世以为秘传希有之书也然士奇既得之往往用示人有欲借録者辄畀之未尝秘也其後所録本失之而尝从余借録者又録此见遗是亦不閟之效也盖书籍惟非其人则不可以借如其遇端人确士槩閟之而不借岂非过乎

文章正宗三集【三首】

文章正宗二十四卷吾家八册宋西山先生真文忠公辑其目有四曰辞命议论叙事诗赋文起左氏公谷止於韩柳诗起康衢击壤止於李杜如文章虽【阙】而非明理切用源流之正者不与盖前後集録文章未有谨严若此者学者用志於此斯识趣正而言不倍矣

右文章正宗二十四卷凡七册今存五册欠卷一至卷八不完余客武昌时假馆授徒有秦叟者以二子从叟耿介豁达贾书为业所畜有十余年不售者以是坐贫数月束修无所入叟曰先生用书惟意所取也为取大学衍义及陶渊明诗叟以为廉指所从学十岁子笑曰是儿初生时千钱所得耳余曰畜十年不当得万钱乎叟曰先生自处厚奈何以薄处我余为再取文章正宗叟益以王维孟浩然韦应物诗孟韦诗皆旧刻特完叟复顾余笑曰此书亦静极当动也余既以书去是夜秦隣家火延秦书肆尽焚之明旦余往吊焉叟曰物成败有定数先日而归先生以获全者亦数也余後携书在京师侄子相登第赐居崇礼坊一日就吾家取衍义一册正宗二册又取陶王孟韦诗及他书归读是夜隣舍火延相家所畜书尽焚之於是余所得於秦叟者惟存此五册及衍义三册如相後一日持去不及於毁然思叟定数之言固非偶然哉

刘士拯给事廵按交址留此见惠时余初至北京客窗书册甚少有惠书者即以为珎宝此集凡五册

文选

昭明文选六十卷唐六臣注於今学者得见汉魏以来文章独赖此编之存刻板在太学吾家三十册初阙颇多盖借録踰累年历十数家犹未能悉补也凡今书板多阙不独此书而欲得一书有印装补録之劳非朝夕所能成者置书之难如此如後之人有之而不知爱重亦独何心

韩文

史汉之後文章大家必首称韩柳余在武昌初得柳文於吴公佑而韩文未有也樊子贤先辈以此本遗余凡四册且为余诵先儒之言曰退之因攻文而见道周程既明道而发於文君子亦泝流求源耶抑自源徂流耶余甚感其意盖三十年於今矣忽忽如昨日云者孔子曰四十五十而无闻不胜媿叹也

柳文

柳文四册余至武昌与吴启公佑往还时其家贾书籍以助日给因取此本见赠洪武巳巳岁也又二十有五年三月朔识

韩柳文

韩柳文各三册得之建昌秀才黄卓韩文阙外集十卷柳文阙外集二卷附録一卷今书坊所行多如此其间用朱点抹者依谢叠山本墨点抹者罗通斋本通斋名泰庐陵人范德机尝师之

续文章正宗

续文章正宗二十卷真文忠公辑其目有二曰论理曰叙事叙事之下各以类分之皆宋文也欧苏曾王之作为多间有范希文李泰伯刘贡父曾肇及秦黄张晁数篇可谓精矣吾友尹彦璟每不满其不载司马温公谏院题名记此论固当然太极图说西铭易春秋传序皆论理之大者而皆不録何耶岂尊之而不以混於文章家耶此书末卷有目而无文岂亦未成之书哉今刻板在太学吾家凡六册

欧文书简

六一公五世孙汲知饶州日取周益公家欧文本重刻之余近见饶本比益公本增书简五十余篇岂汲所自得而增之欤因取録置各卷之後

欧文外集

欧文外集二十五卷二册録於翰林庶吉士杨勉前有年谱而行状墓志祭文附録在後吾家此文及东坡文録者非一手又皆寡谙文理故多错谬未得校正也

不完韩文

右不完韩文一册士奇年十二三侍家叔子言先生过水南段福可得之先生指其中批点语士奇曰此先主簿公手笔也而缺坏多矣遂取归补完重装盖於今又四十年最为吾家旧书也

苏老泉文

右老泉诗文三十余首与用之同读全集而择之者也世之论文章家曰一代不数人一人不数篇观於此可知其难矣

二范文集

友人监察御史王守真初为苏州推官奏事京师胥晤因问郡之先贤其後今何如首云范氏子孙尚衆皆敦实非公事不入城府保藏先世文集刻板完具如新既共嘅叹天道於仁人有後如此世之人鉴之而不为仁者其独何心又从求得此集文正公文二册奏议一册年谱一册忠宣公文二册褒贤碑记等文一册总七册云

苏东坡文

右苏东坡六册録於胡祭酒若思盖所録者东坡集起二十四卷至四十卷後集起八卷至十卷外集起二十五卷至九十卷奏疏内外制及诗皆未得録也

曾南丰文

南丰先生文録本四册起第九卷至五十卷録於金谕德幼孜阙前八卷诗未録先生之文所为可贵非独文之工言於濂洛之学未着之先而往往相合亦由学之正也古之君子为文皆本於学学博矣又必贵乎正故先生之文与苏氏虽皆传於世而学则不可以槩论也

黄山谷刀笔

山谷先生刀笔一册余得之苏州秀才萧湘凡二十卷不独书词之工其论为学作文写字皆有至理惜此本钞本缺折处多错谬未得善本正之

朱文公文集

晦庵先生文集一百卷先生平昔於四书诸经史传发先哲之精藴启来学之聪明者其书多矣乃其余力见诸文章其多又如此而皆至理之所寓也学士君子所不可无者吾家二十二册得诸杨庶子勉仁云

吕东莱文

东莱先生文集十五卷别集十六卷集録十卷外集五卷又有附録在後吾家八册得於中书舍人陈彞训总题曰文集刻板在北京国子监所阙盖四之一云

栟榈集

栟榈集者闽沙县邓肃志宏所着肃有传在宋史初为大学生进花石诗讽徽宗被斥高宗即位擢左正言数言国家大计又被斥观其诗文可以想见其人吾家二册得诸肃邑人今吏科给事中陈山云

録崇古文诀

右録崇古文诀一册起韩退之毛頴传讫钱君倚义田记不完书也前德安贰守罗先生手笔先生为人整洁虽细微事及造次之顷必不苟尝曰小事不敢苟则於大事亦不苟矣此编盖避兵乱山谷中所録也

録吴草庐文

右録草庐先生文一册余得之晏彦文甫总叙録问答书说记序一百六十一首皆理致精粹後学所宜尽心者

支言集

右支言集元吴文正公草庐先生所着也刻板在衢州常山县余得之金司直用诚自一卷至三十六卷凡三册元之盛际北有许文正公南有先生皆道学大儒其功在朝廷在学者表然重当时而垂後世文虽先生余事然使後学得以窥见先生万一而私淑焉者独有赖於斯先生诸经皆有着述及支言集皆巳板行兵後散失其家所存惟支言集公五世孙瓘为常山丞能持身爱民欲重刻支言集而贫无资乃归卖其家园田为之刻未毕坐事去官其巳刻者余所得是巳未刻尚多盖碑志之类

支言後集

右草庐先生支言集自三十七卷至一百卷凡二册余续得之先生五世孙子常先生元大儒又先待制延佑甲寅鄊闱座主有通家之旧故余所至闻其後世辄愿见之所遇如常山丞子宣如子常皆敦雅有行义不愧其世家而此集实子宣子常所恊力而成之者也

録虞学士文

録虞学士文六册传於周编修崇述家即韩克庄所刻本也世又有大字刻本欧阳圭斋为序者与此微异二刻皆不存今书坊本视余家所録缺三之一公以道学自重而今所传者文耳读者可以即此而窥彼也

録掲文安公文四集【四首】

掲文安公笃学清操为文章义正辞洁矩矱森严一代之望也尝见公文集刻本有二考之皆为授经郎以前所作余家所録文二册传於蒋立恭家比闻僧録司官溥洽有公文集十册询之巳失其一所存九册其徒持归四明不及得观也

右掲学士诗及颂表亦旧録於蒋立恭者今书坊所刻掲诗多此録所无宜补之未暇也

元史掲公传见公上太平政要四十九册而无其文凡余见公文集数本亦无之独此本旧録於蒋立恭家者有固当为善本也

右掲文安公曼硕文集十二册永乐丁酉録於朱中书李宁盖得礼部郎中王仪之家藏刻本也凡五十卷而已缺十三卷八卷至十四卷十八卷至二十一卷皆诗二十二卷赋四十卷题跋此十三卷所缺者余旧録本盖间有之然此集诗文亦有目録虽有而卷内无者不知如何也

黄文献公文二集【二首】

黄文献公溍字晋卿金华人与先待制同登元延佑乙卯进士第此科得士最盛左右榜通五十六人其文行政治国史有传者欧阳玄原功马永古特祖常伯庸许有任可用张起巗梦臣于文传寿道杨载仲弘公与先待制十数人也而兵後文集之存者惟公一人盖亦门人之力余家六册得诸王杰文英公之鄊人云

进士岭南郭瑛为金华令能守身爱民民归之如父母有古良吏之风焉其来京师也惠余文献集及胡仲子文文献先曾祖同年进士余所宜重矧郭令所惠乎

柳待制文

柳待制文集四册二十卷金华柳贯道传所着道传初受学金仁山而为文古雅辨博金华故文献郡元之盛际道传及黄晋卿先後而出与虞掲欧阳诸君子齐名可谓盛矣其文皆有刻板在郡学余皆得之文英初得晋卿文尚完道传缺三之一耳至今未数年然闻晋卿文无复全书而道传所存仅五之二惜哉此其邦之文献固可知乎而亦岂独金华为然

刘申斋文

刘申斋先生名岳申字高仲吾庐陵人元史有传与先待制友善考家集先祖兄弟皆出其门此集一册余録於胡学士光大闻今吉水一士人家藏先生亲笔文槀甚富欲求一见无由得造也盖非独其文高古於吾郡故家文献多可考也

濂洛诸儒像

濂洛二程紫阳四先生皆道统之正宗万物之元气孔孟以来至矣哉不可尚巳诸先生明圣人之精为之辅翼皆盛有功斯道者也紫阳先生赞辞备矣学者瞻仰德容涵泳赞辞盖庶乎如及礼义之门而望见道德之堂也然所为不可尚与夫盛有功者具在成书学者不可即此以求至乎易曰知至至之余与克已虽老亦可以巳哉因拜观此卷敬书于後

余青阳文

右余青阳文集一册得之乡贡进士柯暹盖近年安庆所刻附以事蹟及传诚当然何用以祭文挽诗赘其後也挽诗有恶谬者此编刻者之陋盖又甚於南昌刻文山集也

李云阳文

云阳李祈别号祈字一初茶陵人元至顺癸酉进士第二人官至儒学提举元亡遂不仕此刻板在永新余近得之永嘉秀才徐弘道

续潜溪文粹

右续潜溪文粹二册多缺板本曹冀成家书借余而未归者也对之每兴山阳闻笛之叹

覆瓿集

覆瓿集诚意伯括苍刘基着其家有刻板余所蓄三册得之黄学士宗豫刘之文不减宋潜溪而世独称宋者刘掩於功业耳

郁离子

郁离子一册括苍刘基伯温撰郁离以言其文也刻板在其家余得之前浙江布政司照磨王仲志

胡仲子文

胡仲子文刻板在金华吾家二册周纪善是修所惠者仲子名翰一字仲申与宋学士同门洪武初尝预修元史其文粹深宋甚推重云

贝清江集

清江集者檇李贝琼廷臣着琼尝师杨廉夫洪武初预修元史仕为国子助教以卒余家三册洪武乙亥得之其子楚府纪善季翔云

苏编修文

苏编修伯衡字平仲宋文定公之裔洪武初文名与宋潜溪伯仲间潜溪为学士尝举以自代此集刻於处州余家四册得之王景彰学士

吴鲁客文

闽人吴鲁客名海近时闽中之文以鲁客为巨擘其徒王孟杨编刻以传此册孟杨为翰林检讨时见赠者也

郑氏文集

右浦江义门郑氏文集总十二册翰林检讨叔美所惠其麟溪集二册载时贤诗文及谱图规范药房集五册随庵集一册半轩集二册遂初斋集二册皆郑氏先世之文义门郑氏闻於四方久矣其累世德行文章皆具於此可以考徵而规范之井然则治家者皆可以为法矣

师山文集

师山集者元歙人郑玉着同郡程以文为之序朝廷尝徵玉为待制以疾辞家居惟日着书为事国朝兵入徽州守将将要致之曰吾岂事二姓者明日具衣冠北面再拜自经死见元史忠义传此集吾得之欧阳允和

刘文霆集

右刘文霆集文霆名闻安城人元天历庚午进士官至沔阳知府文名重当时後以沔阳之节不完故不见称於世今其家巳无嗣此集近年其外孙杨嗣庆所编刻余得之安城尹道冲

山隂集

山隂集者清江刘永之仲修着仲修治春秋学其诗文清丽古雅尤为当时所重工书法篆楷行草皆有师承尝闻之长者始仲修既冠未知学因过妇翁同郡练伯升翁长子婿也蚤有文誉翁家特异视之而庸衆人视仲修即发愤归就学穷日夜不懈亲良师友讲论切磋三年学业大进时誉更出伯叔右是以士贵乎立志也又闻仲修家富赀賖贷施数郡仲修独泊然布素日静处一室书籍翰墨自娱客至不为盛馔酒数行论文赋诗焚香鸣琴而已家事未尝一留意非逢掖士未尝一接言笑也可谓幽贞絶俗者矣此集吾得之右春坊中允吴君仲平甫云

静修文集

大贤君子其身系国家之元气斯文之命脉实天生之为世道计初非有出处之异也元之盛际许鲁斋刘静修其人焉鲁斋勋业在朝廷在学者静修不出而高风清节与之齐驾盖百世之师也静修之书传於今者惟此集学者岂可忽哉

交州稾

右元天台陈孚刚中交州槀一册盖至元壬辰奉使安南所作有玉堂槀附在後士以气为主有其志无其气不能有为志与气俱而不得乎命亦不能以有为也若刚中其亦不得於命者欤此集刻板在淛江余旧得之庐陵王仲志云

朱文公年谱二集【二首】

朱文公年谱一册刻板在徽州余得之翰林典籍陈寿朱子年谱永乐初元得之前江西佥宪吕升视新得者差明白

元城先生语録

右元城刘忠定公语録一册亦黎教授所赠者公之学得於司马文正公横浦先生序之的矣学者不可忽也

谷轩槀後

平生懒作诗文往往为亲朋乡人所强不得己应之前年王?锺?及康荣甥在京师各为取槀草録出数十篇遂缀作一帙而题其首曰谷轩槀既不复次第其作之岁月其间多错误亦不及尽改也寄遗仲子使姑藏之耳

崇古文诀

楼迂斋选古文诀虽其去取自有意要之不若真西山文章正宗之精而粹也吾家四册市之於张侗中书之子

金石例

金石例十卷元侍讲学士潘文僖公着纂辑古式及例至详备文僖名昂霄字景梁号苍崕先待制延佑乙卯廷试读卷官其书固吾所当重惜此册得之湖广佥宪王霖而出於吏人所録不整未有暇力更録也永乐丁酉九月一日识

南北史

李延寿譔南北史南起宋尽陈凡八十卷北起魏尽隋凡一百卷延寿唐史官为此书先儒多善之所少者於妖异謡?颇繁猥然过旧史远矣今刻板在福州府学吾家南史十五册北史十三册总二十八册得之欧阳允和者也

吴彦直诗後

此合浦令吴彦直谪居任丘临终所作二诗一以寄朋友一念其子之在远外皆天理民彛之正也余尝闻翰林王侍讲时彦道其为学与政盖一时士大夫之贤者而属纩之际其所言切而婉整而不乱如此尤足以见平生之所养彦直临川文正公之曾孙也可为不辱者矣

清类经星分野大略抄本

右所録郡县详略不同者盖以分野书与今刋行郡县参对如全郡所辖州县星域皆同则但书其目而欲知其详则於刋行郡县中考之如所辖州县星域不同则明着其州某县庶几不紊盖偶遇此书仓卒抄録不能详整而为此简便有暇当録过然闻南京太学有全书刻板必求史志静印寄也永乐甲辰四月朔志

东里续集卷十八








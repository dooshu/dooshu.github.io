李承约


李承约，字德俭，蓟门人也。少事刘仁恭，为山后八军巡检使，将骑兵二千人。仁恭为其子守光所囚，承约以其骑兵奔晋，晋王以为匡霸指挥使。从破夹寨，战临清，以功累迁洺汾二州刺史、颍州团练使。天成中，邠州节度使毛璋有异志，明宗拜承约泾州节度副使，使往伺璋动静。承约见璋，谕以祸福。后明宗遣人代璋，璋即时受代。明宗大喜，即拜承约黔南节度使。承约以恩信抚诸夷落，劝民农桑，兴起学校。居数年，当代，黔南人诣京师乞留，为许留一年。召为左卫上将军，改左龙武统军，拜昭义军节度使，复为左龙武统军。天福二年，迁左骁卫上将军。数请老，不许。卒年七十五，赠太子太师。






与操江王少方


顷辱华翰，舍人回，已具复。

兹顾东桥老先生乃郎，赴京谒选。其期尚远，告回搬取家眷，欲邀惠于执事，求一站船载行。其中夫役，不榖已捐俸助之。一舟之外，更无所觊，亦不敢求大舟，但少异于民船可也。此子之得荫，执事所知。昨小儿往来途中，皆不敢乘官马，乃独厚于故人之子，情不得已也。然执事但如不榖所求者与之，一毫勿有加，加则伤惠也，又紊事体。统惟裁鉴。

（懋修曰：余编次先公书至此，不觉涕泪沾襟。盖其感激高义，不昧心期，咸在殁身之后图之，不一而足，愈久愈殷，是以可痛也。先公厕在仕途，推毂海内名贤众矣。而殁身之后，三纪于兹，未闻有温言美意一及后人者。马伏波之薏苡，朱勃焉逢？任西华之葛衣，孝标谁作？虽其特义，不敢比迹顾公，亦良由德薄名湮，渐渍嫌疑，由来有基矣。为之三叹。）






◇天光寺碑

法云旦聚，则浸润被乎重沙，慧日晨登，则晖光烛於有顷。皇帝乃把神珠，握灵镜，击天鼓，撞地钟，驱日月之师，勒星辰之陴，九流外籍，五明内典，鸟策馀文，龙宫遗教，莫不神游房奥，迹遍门墙，思洞希微，言穷名象，珉阶凌虚，琼篱郁起，可使龙城愧饰，雁塔惭珍，日宇夺晖，月宫掩丽。昔者姬冰寿丘，载纪山川之目，丹陵负夏，仅传乡党之名，歌酒故邑，赐覆穷乎身世，埙篪旧里，高会止於当年。铭曰：

被物如露，偃民犹草。解髫传珠，抽衣受宝。化违宅火，功超河岸。舍我神居，兴兹灵馆。八袭丰殿，四柱高廊。并陈金璧，旁建玉箱。纵横杂树，间厕众芳。（《艺文类聚》七十六。）


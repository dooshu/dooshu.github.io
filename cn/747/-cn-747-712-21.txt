○唐茅山升真王先生传

琅琊王远知，陈扬州刺史昙首之子。外祖丁超，梁驾部郎中。其母因梦灵凤有娠，又闻腹中啼。宝志曰：“生子当为神仙宗伯也。”年七岁，日览万言，博总群书，心冥至道。年十五，入华阳事贞白先生，授三洞法。又从宗道先生臧矜传诸秘诀。陈主召入重阳殿，特加礼敬，赏赍资送还茅山。先生乃於洞西北岭上结靖室以居，研味元秘。大建末，靖室中忽有一神人醉卧呕吐，先生然香礼候，神人曰：“卿是得道之人。张法本亦甚有心，吾欲并将游天台山，石桥广阔，可过得，彼多散仙人，又常降甘露，以器盛之，服一升，可寿得五百岁。卿能去否？”先生便随出，上东岭就法本。至山半，忽思未别二三弟子付嘱经书，背行三十步，回望神人，化为鹤飞去。隋晋王广镇扬州，王子相、柳顾言相续奉请先生。既至，斯须而须发变白。王惧而归之。少选复旧，王践阼，敕崔凤举谘迓。帝亲执弟子礼，敕城都起玉清元坛以处之。仍令代王越师焉。高祖龙潜时，先生尝密告符命，秦王与房元龄微服就谒。先生迎谓曰：“此中有圣人。”秦王因以实告。先生曰：“方作太平天子，愿自爱也。”秦王诣先生授三洞法，及登极，将加重位，固请归山。至贞观九年，敕润州於茅山置太平观，并度七人，降玺书曰：“朕昔在藩朝，早获问道，眷言风范，无忘寤寐。近览来奏，请归旧山，已有别敕，不违高志。所令置观，用表宿心。”先生浩气虚怀，语默一致，涵照如镜，应物无私。时有窦德元先经扬州，遇司命使者，言其有重禄，以九九数当终命。德元求哀於使者，云真人王法主是少室仙伯，检录人鬼之任，关奏天曹，无不即应。德元遂恳祈於先生，先生不得已因与请命。使者报曰：“更延十三年。”至高宗朝，德元为左相，捐馆舍之日，言皆如之。故举世呼先生为法主。又知已授仙职，後谓潘师正曰：“吾昨见仙格，以小时误损一童子吻，不得白日升天，署少室仙伯，将行在近。”翌日，沐浴加冠衣，焚香而寐告化。时年一百二十六岁。潘师正、徐道邈同得秘诀，为入室弟子。陈羽、王轨次之。其馀各栖洞府，终身无替。高宗调露二年，赠太中大夫，谥曰升元先生。乃敕置太平观，度满四十九人。天後嗣圣初，又赠金紫光禄大夫，改谥升真先生。明皇天宝中，敕李含光於太平观造影堂，写真像，用旌仙迹焉。


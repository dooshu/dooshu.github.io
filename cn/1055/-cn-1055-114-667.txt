【黄庭经四】

右《黄庭经》二篇，皆不著书人姓名。余初得后本，已爱其字不俗，遂录之。既而又得前本于殿中丞裴造。造，好古君子也，自言家藏此本数世矣，与其藏于家，不若附见余之《集录》，可以传之不朽也。余因以旧本较其优劣而并存之，使览者得以自择焉。世传王羲之尝写《黄庭经》，此岂其遗法欤？治平元年十月十三日致斋东阁书。


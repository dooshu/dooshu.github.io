○定升转官年数敕

阙员有限，人数常多，须以高低，定其等级。起今後两使判官罢任後，宜一年外与比拟。书记支使防御团练判官，二年外与比拟。两使推巡防御团练推官军事判官等，三年後与比拟。仍每遇除授，量与改转官资或职次。其有殊常勤绩者，与议优升。若有文学智术，超迈群伦，或为众所称，或良知迥举，察验的实者，不拘年月之限。其才器卑低，阶缘得事者，宜量事於州县中比拟。若州县官中，有文学雄奥，识量优深，亦量才於班行及诸道判官比拟任使。况诸选人之内，多是勤苦立身，每於调集之时，皆有等差选限，准兹幕吏，难使雷同，所贵皆免湮沈，递承驱策。


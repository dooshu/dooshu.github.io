◇兵法

山陵之战，不仰其高；水上之战，不逆其流；草上之战，不涉其深；平地之战，不逆其虚：此兵之利也。故战斗之利，唯气与形也。（《通典》一百五十六，《御览》三百十三）

军有七禁：一曰轻，二曰慢，三曰盗，四曰欺，五曰背，六曰乱，七曰误，此治军之禁也。若期会不到，闻鼓不行，乘宽自留，回避务止，初近而后远，唤名而不应，军甲不具，兵器不备，此谓轻军，有此者斩之。受命不传，传之不审，以惑吏士，金鼓不闻，旌旗不睹，此谓慢军，有此者斩之。食不廪粮，军不部兵，试赐不均，阿私所亲，取非其物，借贷不还，夺人首级，以获功名，此谓盗军，有此者斩之。变易姓名，衣服不鲜，金鼓不具，兵刃不利，器杖不坚，矢不着羽，弓弩无弦，主者、吏士法令不从，此谓欺军，有此者斩之。闻鼓不行，鸣金不止，案旗不伏，举旗不起，指麾不随，避前在后，纵发乱行，折兵弩之势，却退不斗，或左或右，扶伤举死，因托归还，此谓背军，有此者斩之。出军行将，士卒争先，纷纷扰扰，军骑相连，咽塞道路，后不得前，呼唤喧哗，无所听闻，失行乱次，兵刃中伤，长将不理，上下纵横，此谓乱军，有此者斩之。屯营所止，问其乡里，亲近相随，共食相保，呼召不得，越入他位，干误次第，不可呵止，度营出入，不由门户，奸邪所起，知者不告，罪同一等，合人饮酒，阿私所受，大言惊事，疑惑吏士，此谓误军，有此者斩之。（《御览》二百九十六）


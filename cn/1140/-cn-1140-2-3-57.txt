今日行留别王伟树亷使

王伟树按察粤西余奉使相接懽甚及北归闻桂林陷度王不免次豫章值其子往省觐路阻恸哭而返今六年矣王迁粤东左司归里亡恙而其子已客死赋今日行

今日相逢是何日握手开尊重促膝回想桂林奔迫时欲言呜咽声不出桂林畴昔何殷勤忘年尔汝成胶漆许我新诗逼古人执卷高吟散愁疾星岩仙洞忆同游惆怅懽娱忽相失漓江烽火渡豺狼城头流血殷潇湘君在围城余间道天南地北两茫茫令子中途惊问讯招魂引领断人肠谁知玉树转摧折白首逢君归故乡龙须华席鸜鹆研绨袍嗛嗛不可忘人生聚散亦何尝为君努力倾百觞明日东西征路长


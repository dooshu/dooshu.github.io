○西亭餞別詩序二 【 寧波市舶提舉】

甬東為海岸孤絕處鮫門虎蹲。古稱天險。高麗日本暹羅諸蕃航海朝貢者。皆抵此登陸水陸之間異服上下防守。固宜加慎而海鄉之民以滄溟為菑畬每歲孟夏以後大舶數百艘、乘風卦帆、蔽大洋而下、而台溫汀漳諸處海賈往往相追逐。出入蛟門中。國初以翁山險絕。內徙其民而空之。以絕寇源。慮患不為不深。並海要害置衛若所、又設巡海憲臣專領其事。制法不為不備。然當成化間。倭夷掠大嵩?雨亯??衢。如履無人之境。虜財物子女。掉臂咍唉而去。况方今武備非曩昔比。而異方海賈。瞷睨日熟。其可虞者又不止倭夷爾矣。市舶之設專司貢獻。而近復兼與海道。則提舉之司。於海隅休戚。亦不得以非巳所職。遂默默而巳也。夫島夷以朝貢為名。其來也理不可得而距。民之利海久矣欲遵寸板不許下海之旨是激乱也然浙與國亦自不同或彼當寬而此當□乎海隅之民恃海而食其出也勢不可得而圉必使巡海憲臣、恒駐蛟門之內。督率武弁、慎封守而譏非常。則可以無患。不然、遙居數百里外、平時蠹弊。既莫省刷、而卒然有警。又不能以相及。至於菟去而嗾犬。羊亡而補牢。斯亦晚矣。陳君克寬以潛山著姓、卒業太學。官四明之提司、三載考績將之京、明之搢紳士餞之郡西之亭、各為詩歌以嘉陳君、夫以君敦敏之資加之以廉慎、以是見察於監司、書其考曰才、曰無過、而上之銓曹、固足以循資而進、然君子居其土則慮其民。况職業有相關者乎。其以吾所聞者告之當道。聞之　天子。為明州曲突徙薪。則豈特三載之績云爾哉。　明天子方聿新政令、凡海內休戚利弊、正所樂聞、適雲龍之會、被非常之　恩、將不在斯行乎、書以為西亭餞別詩序、


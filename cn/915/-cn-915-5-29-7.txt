◇处士君号谥议

案《礼·小记》曰：亲亲以三为五，以五为九。上杀下杀旁杀，而亲毕矣，乃唐尧之所以敦叙于九族也。其礼上杀于五，非不孝敬于祖也。下杀于五，非不慈爱于其孙也。旁杀于五，非不笃友于昆弟也。故为族属以礼杀之，处士君其数在六。于属已尽，其庙当毁，其主当迁。今若追崇帝王之号，天下素不闻其受命之符，则是武皇帝栉风沐雨，勤劳天下，为非功也。推以人情，普天率土，不袭此议，处士君明神不安此礼。今诸博士以礼断之，其义可从。（《通典》七十二）


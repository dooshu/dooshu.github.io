承流峯下精舍记

有拾所遗而若天所与有剏自今而若昔所竢居之者不以自矜也其事亦岂偶然哉浮屠老子之宫塞天下浮屠尤甚深山邃谷寸壤之胜其徒咸集盖其月增日累自唐以来然矣泾之为山最名者曰承流峯故许窦二真人修炼处井竈存焉承流之最胜者曰积翠其下有废墟为和尚坪土人不能举其名也相传唐有老比邱禅坐於此其家虎豹而穴狐狸者屡千百年矣而传之至今傥其人有足称与登斯坪也上倚天柱层峯出云下枕瀑流哀弦碎玉竹石松杉交匝左右一日谷庵上人过而异之曰此非天许我一袈裟地乎问其业者某氏思永辄应曰诺於是榛莽芟恶木斩清泉雷动嘉石林立不数月而成一庐曰法海奇澜佛宇经楼以次谋举上人盖尝驻锡黄山为都讲往来宣歙二州今作精庐於万山深处殆其不期而致者故曰奇也古之禅坐於此以名其坪者今岂其後身耶经始康熙丙辰费凡若干上人其将开幽辟阻弘宣法教使四方缁素之衆云集而响臻乎抑厌嚣烦就槁寂将逃之空山寻栖嵓面壁之侣与上人皆笑不应也以书来属予记之


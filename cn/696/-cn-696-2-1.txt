感怀

其一


北风日落海云黄，万里江南愁正长。
城市荒荒淹岁月，山河历历散冰霜。
家无百顷惟供客，囊少千金不治装。
莫道重论游侠事，中朝冠盖本贤良。

其二


神京奕奕古幽州，紫禁烟云属御楼。
天子新添太府寺，群臣多拜大长秋。
簿书衡石皆秦吏，封事飞霜半楚囚。
奏对即今谁便殿，几人江上自披裘。

其三


北极朝廷倚玉清，千官岳岳自峥嵘。
外家难治椒房重，察子风闻御诏轻。
薄暮赤丸燕市侠，连宵白羽蓟门兵。
公卿此日多筹策，徒向神宗说太平。

其四


军府烽烟杂雨霜，卢龙万马尽云翔。
已将国计归中贵，更发兵符遗侍郎。
虏部徙庭秋上谷，饥民举火夜平阳。
君王留意安边策，西苑亲开内教场。

其五


文登穷寇夜传烽，高堑蛇盘第几重。
岂止夷兵能壁垒，更无岛帅渡艨艟。
五家堕指三冬尽，千灶炊烟万马供。
最是坚城早宜下，谁人百道一时攻。

其六


老上金人不祭天，分明运转杀胡年。
牛羊耗失思南牧，风雨摧残滞北还。
衷甲正宜谋马邑，盟书谁是奏甘泉。
纷纷汉将槛车后，独使中涓控九边。

其七


中原侧首半蓬蒿，丁壮江南尽挽漕。
武备向推河朔勇，寇来无复太行高。
圣明倚重惟金部，海内经营恃贼曹。
若有王杨能事主，何烦桑孔计秋毫。

其八


谋国登坛事事能，榆关胡骑日凭陵。
惟呼将士分三协，不会诸侯筑大凌。
西极火攻赍寇盗，东酋天与费金缯。
至尊愁坐承明殿，诸老从容是股肱。





释若芬　寿傅守

仙游舍人声建中，正论久矣排群雄。

令子贤孙俱有耀，皇天两耳元非聋。

释若芬

释若芬　寿傅守

鹤发仙人年德尊，大贤之后更多闻。

风流异日窥前辈，议论班班总不群。

释若芬

释若芬　寿傅守

当年朊仕早标缨，不共儿曹校疾行。

居易独能遵坦路，未妨六十到名卿。

释若芬

释若芬　寿傅守

十年泽国泛吴航，袖有新硎试未尝。

聊把一麾施老手，便教千里作津梁。

释若芬

释若芬　寿傅守

教令浮民一岁期，只将平易抗浇漓。

朝廷若用循良课，换取樵川老吏归。

释若芬

释若芬　寿傅守

桃花彩绶俨仙衣，宝带垂金腹十围。

五马人生真可贵，更欣桑梓共分辉。

释若芬

释若芬　寿傅守

精藏炯目气藏神，笑语温然与物春。

面骨如拳搀两耳，此公寿相等铜人。

释若芬

释若芬　寿傅守

堂前三凤戏斑衣，堂下三槐擢秀枝。

一岁倦游归绿野，荣华鼎鼎看吾儿。

释若芬

释若芬　寿傅守

宁武堂中白日长，公庭讼息炷炉香。

禅床不作蛾眉梦，一枕清风到寿乡。

释若芬

释若芬　寿傅守

秋入东篱破晓霜，黄花不肯媚重阳。

花神爱惜缘何事，要向今朝荐寿觞。

释若愚


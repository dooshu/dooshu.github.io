代参政冯侍郎让表

臣某言伏奉制命蒙恩特授臣尚书兵部侍郎依前参知政事仍进封开国公加食邑五百户食实封贰伯户余如故者如纶之命忽降於云霄若厉之诚乍临於渊谷省循斯极啓处无从臣某中谢窃以万机所总实在於中枢六职肇分并隆於司会名器斯重表着甚崇苟翊亮之无闻何以膺加等之命或望实之非允即必腾虚授之讥如臣者早肩褒博之流滥登茂异之选学非足用才不逮人徒以遭值休期阶缘宠遇掌乌台之错杂莫振颓纲奉丹地之论思无禆清问俄参司於枢务旋贰秩於台衡属边候之未宁当旰朝之求理挈缾之智奚补於大猷蟠木之姿空尸於重位荷天地含容之造励夙宵勤瘁之诚窃禄妨贤顾炎凉之屡改悉心举职谅尘露以何施盖内省之不遑岂贪荣之是冀今者命书荐降兑泽光临曲示褒扬更加崇进文昌七兵之秩式峻官聨井田五等之封弥优爵品是谓便蕃之泽倂臻固陋之躯得不自揣丹衷侧聆舆议满盈之惧既佩服於前言俯偻之诚宜景行於先哲须干睿听希寝明恩伏望尊号皇帝陛下深念愚诚曲回玄造寛其罪戾惠以始终特诏有司俾停茂渥如此即陟明之典允洽於至公非据之危少安於方寸恳祷之至殒越於兹


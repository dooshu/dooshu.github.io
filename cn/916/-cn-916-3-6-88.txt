【弃妇诗】

〖《诗纪》作弃妇篇。编入乐府部分。并云。本集不载。见玉台新咏。〗

石榴植前庭。绿叶摇缥青。丹华灼烈烈。璀（玉台误作帷。）彩有光荣。光荣（玉台作好。）晔流离。可以戏（《诗纪》作处。案戏或献之讹。）淑灵。有（《御览》作翠。）鸟飞来集。拊（玉台作树。）翼以悲鸣。悲鸣夫何为。丹华实成。拊心长叹息。无子当归宁。有子月经天。无子若流星。天月相终始。流星没无精。栖迟失所宜。下与瓦石并。忧怀从中来。

叹息通鸡鸣。反侧不能寐。逍遥于前庭。踟蹰（玉台作歭[止屠]。）还入房。肃肃帷幕声。搴帷更摄带。抚节（玉台作弦。）弹鸣（玉台作素。）筝。慷慨有馀音。要妙悲且清。收泪长叹息。何以负神灵。招摇待霜露。何必春夏成。晚获为良实。愿君且安宁。（○玉台新咏二。《诗纪》十三。又《御览》九百七十作弃妻诗。引青、鸣二韵。）


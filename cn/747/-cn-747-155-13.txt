○请劝赏疏

臣窃见流内九品已上，令有等第，而自比年入多者不过中上，未有得上下以上考者。臣谓令设九等，正考当今之官，必不施之於异代也。纵朝廷实无好人，犹应於见任之内，比较其尤善者，以为上第。岂容朝廷之士，遂无堪上下之考者？朝廷独知贬一恶人可以惩恶，不知一善人足以劝善。臣谓宜每年选天下政术尤最者一二人为上上，其次为上中，次为中上，其次为上下，则中人以上，可以自劝。


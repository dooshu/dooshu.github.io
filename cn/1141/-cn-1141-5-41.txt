大驾重幸直北校猎时冬祭后三日恭纪二十韵（太皇太后时尚驻温泉。）

九庙明禋重，初冬爽气高。
停銮才盥荐，出狩又旌旄。
组辔王良驭，珠弓羿氏韬。
六龙真逸足，三辅旧神皋。
问寝纡宸幄，于田佩宝刀。
共知勤部勒，岂谓骋游敖。
霁日迎仙仗，朱霞炤御袍。
合围熊馆破，决中虎贲豪。
野获穷山谷，弦鸣落羽毛。
皂雕云外尽，赤豹槛中嗥。
齿革资军实，豺狼念贼壕。
是时求俊乂，侍卫继英髦。
五柞离宫盛，甘泉彩笔操。
计禽分勇怯，讲武寓甄陶。
虞甸争除道，郊圻待献醪。
省方天藻发，涉远圣躬劳。
帐殿霜生剑，骑营夜属櫜。
铙歌箫鼓竞，宴赏羽林叨。
汉主誇宛马，姬书训旅獒。
兴朝谁谏猎，蓄意忝含毫。



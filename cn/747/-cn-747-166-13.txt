○七日绵州泛舟诗序

诸公迹寓市朝，心游江海。访奇交於千里，惜良辰於寸阴。常恐辜负琴书，荒凉山水，於是脱屣人事，鸣棹川隅，言追挂犊之才，用卜牵牛之赏。边生经笥，送炎气以濯缨；郝氏书囊，临秋光而曝背。似遇缑山之客，还疑星汉之游。愿驻景於高天，想乘霓於缩地。繁丝乱响，凉酎时斟。戏翔羽於平沙，钓潜鳞於曲浦。乘流则逝，不觉忘归。咸可赋诗，探韵成作。


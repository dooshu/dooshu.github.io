○代李令公乞朝觐南郊表

国家以来年正月五日，告谒宗庙，柴燎南郊，率土同欢，室家相庆。臣已陈乞，愿奉大仪。监使王敬亲至，陛下以西门式遏，未蒙矜遂。夙夜惶恋，心如焚灼。目睹汉仪，犹传故老。况臣累尘清贯，谬处台司，侍奉翠华，未为失任，亟承顾问，亦近守官。既违捧日之诚，益慕告天之庆。

伏惟皇帝纂戎圣运，光启帝图，泽流亭毒之源，化溢舟车之外。今者以天地交泰，华夷大同。明发以展神宗，陶匏而郊上帝。绍前王之阙典，纳殊俗之始宾。九域骏奔，倾皇都而壮观；庶官少肃，扈清跸而徐驱。臣於此时，独守藩镇。伏惟陛下以凤翔密迩，或多戎梗，未可轻离。臣酌事宜，必无所虑。何者？吐蕃所有兵甲，悉不在边，流沙已西，才有烽戍。况其畏威伏，向化协和，自安戎貊之边，敢犯汉家之塞！吴说之居陇上，李观之处泾州，既承圣谋，各有成算。以此制敌，何忧抚封！臣於凤翔，亦择留後，庶令军务，皆叶权宜。又以州县虽存，黔黎未复，徒御既众，供承则难。臣当倍道兼行，速於入侍。谢车捐骑，才取成容。则歧路有《载驰》之章，邮亭绝告劳之费。以此利往，未为扰人。今者设坛场，告天地，尊严执礼，陛下当元首之名；赞拜陈仪，臣子漏股肱之用。臣且自愧，人何以观？

乞陛下特降洪私，容臣朝聘。俾汪洋皇泽，亦沾戎屏之臣；肃穆旌门，粗识升平之礼。既均情於故老，庶无愧於子牟。退入泉壑，不为恨矣。


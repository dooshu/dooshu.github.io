◇玺书切责楚王彪（嘉平元年）

夫先王行赏不遗仇雠，用戮不违亲戚，至公之义也。故周公流涕而决二叔之罪，孝武伤怀而断昭平之狱，古今常典也。惟王，国之至亲，作藩于外，不能奉王度，表率宗室，而谋于奸邪，乃与太尉王凌、衮州刺史令狐愚构通逆谋，图危社稷，有悖忒之心，无忠孝之意。宗庙有灵，王其何面目以见先帝？朕深痛王自陷罪辜，既得王情，深用怃然。有司奏王当就大理，朕惟公族甸师之义，不忍肆王市朝，故遣使者赐书。王自作孽，匪由于他。燕刺之事，宜足以观。王其自图之！（《魏志·楚王彪传》注引孔衍《汉魏春秋》）


○谢借飞龙马状

〈蒙恩借飞龙马三匹〉

右。今月十日，中使张少禺至长乐驿，奉宣进止：借臣前件马送出府界者。臣以庸薄，谬叨恩私，宠荣沓至，感戴难处。以今月十五日至东驿，出京兆府界。天阙储胥，仰瞻日远，御闲蹀躞，假借恩深。仰元泽以难酬，顾微生而何幸？况代劳比君子之德，负乘积小人之忧。感恋明庭，涕泗横积。当君陈之寄，必竭肺肝；羡之回，恨无羽翼。无任感荷恋慕之至！谨奉状陈谢以闻。谨奏。


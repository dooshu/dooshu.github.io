○中书门下贺幽州卢龙军节度使检校尚书右仆射刘济去四月十七日於室韦川等三处大破奚虏六万馀众状

右。今日中使某乙至，奉宣恩命，示臣等前件破贼露布者。伏以王泽所覃，裔夷率化。蠢兹小鬼，敢负深恩？时怀向背之心，或作方隅之梗。守臣宣力，师律戒严。随其啸聚，必就擒翦。厄害之地，分设三军；首级之数，动逾万计。此皆睿谋阴骘，武旅成功。臣等忝备台司，累睹戎捷。无任庆幸之至！谨奉状陈贺以闻。


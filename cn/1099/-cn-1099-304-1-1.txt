○撫賞 【 三衛撫賞】

嘗謂犬羊之性、不可以理馴、撫賞之例不可為上策夫薊鎮既以屬夷為藩籬。則知撫賞之不可廢也。撫賞既不可廢。則知撫賞之不可濫也。夫　祖宗立法、撫賞有時、撫待有地、自薊鎮言之、喜峯口其貢路也每年　聖旦年節、二次來朝、當其入貢之期。驗放者三百人。而諸夷雲集口外。不下三五千人。各設酒席以撫賞之。分別尊卑。其賞有差。撫鎮在上。諸夷列下。宣布　朝廷恩威。宴賞巳畢。其貢者貢。散者散。此撫賞例也。各口原無撫賞之例。而各口之撫賞者。弊也。非例也。盖將領欲遂其科歛之私而當事者又中其恐嚇之計此撫賞之所以通行也凡廵撫初臨地方。虜情未必盡悉也。各口提調等官。即行申請。本口見有屬夷若干。叩關求賞。要行作歹。乞請明示。而當事者恐有疏虞。不敢不為之准行。及至批文到手。又行申稱。欲行撫賞。原無銀兩。剝軍媚虜兵日益困虜日益驕合無軍粮內量為扣泒。而當事者別無區處不得不為之准行。既准行之後。其弊可勝言哉。此各口撫賞起例之由也。相沿以來。科歛愈巧。滋弊愈深。雖有善者。亦無如之何也。不然。眾口鑠金。少有不虞。皆歸咎於不賞之過也。時事嚴明。孰敢獨執其咎、後來漸置官簿。立為常典。其失愈遠。救藥尤難。邇來又奏請官銀二萬餘兩。以為撫賞之用。是盖益之以二萬也。立法至此。極之弊也。何也。各口撫賞者。弊也。或科歛之多者。被人告發。坐贓問罪。盖以各口無撫賞之例。在昔也禁之而猶長奸。今則倚例為奸。後將曷極。各口既該撫賞。則處處皆喜峯口矣。諸口既開。不知將來果能塞乎否乎。三衛撫賞最為煩雜盖以夷種各別增減無準耳數十眾臨邊妄傳虜中三語即行討賞大者金幣下者米麵之属此如悍丐焉不操捶而前其肯退乎夫夷人既知發銀以行賞。在彼以為應得。平日不來者亦來昔之住牧者違今之住牧者近引類呼朋是以撫賞為聚寇之地耳假如春夏二季。二萬之銀巳盡。各夷之欲不滿而作歹之言猶昔。時當防秋戒嚴。乘勢恐諕再行奏請銀兩以撫賞乎。抑將照前科索以撫賞乎。至此吾不能為謀也。就使二萬銀兩。果足一年之用夷無反側之心。不知北虜之來。在彼果能禦之乎。抑將遁之乎。各夷雖不為虜鄉道。則窮者乘機以掠。富者捲幕而迯。不知能為吾出力否乎。將欲借彼哨探。不過倡為北虜聲勢。反中挾求之私。不知邇來之報果實乎詐乎。至此則以二萬官銀。又置之無用之地耳。地方利弊、曷敢盡言、看得本鎮相襲撫賞之弊、不可救也、各口撫賞之例、不可開也、查照舊規、隨機應變、順則撫之、逆則逐之、不恃撫賞以自弱、不幸邊功以自私、陽順陰逆、虜之情也、制禦羈縻、我之法也、若專以撫賞為奇策、則薊鎮可以省養軍之費也、不然又費粮以養軍、又費銀以撫夷、恐中國之財力、不應如是之耗也、吁、養軍不能戰、則其扣粮以撫夷也亦宜、雖然、三衛之夷、固以撫賞為利于中國、而中國假撫賞以利於夷者亦眾矣、後日成撫夷之功者吾不敢與焉、


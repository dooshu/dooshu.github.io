◇鸡九锡文

维神雀元年，岁在辛酉八月己酉朔十三日丁酉，帝颛顼遣征西大将军下雉公王凤西中郎将白门侯扁鹊，咨尔浚鸡山子，维君天姿英茂，乘机晨鸣。虽风雨之如晦，抗不已之奇声。今以君为使持节金西蛮校尉西河太守，以扬州之会稽封君为会稽公，以前浚鸡山为汤沐邑。君其只承予命，使西海之水如带，浚鸡之山如砺，国以永存，爰及苗裔。（《艺文类聚》九十一，引袁淑《诽谐记》）


○荅麻西泉總戎 【 防守遼海機宜】

遼中諸虜、在寧前者為賴蟒、其力弱而攝乎薊遼之間、其勢為易制、又寧前無村屯可搶。雖有沿邊各堡堡中軍民。多者不過四五十家。少者纔二十家。不足當薊遼兩賞十分之一。彼雖愚。亦安肯舍大規小。且招我之夾勦。而與我為難。錦義之間。歹青巳物故。拱兔終有信行。既欵則不肯輕動。虎敦兔宰雖虜王子。而其年尚幼。不能管領諸部。正安近鎮城。虜亦未敢輕覷而高平一望荒佃。越百里而搶。則又虜之所諱而不肯為者。其于防禦。皆似急而實緩。惟沿河諸虜粆花父子。恃其強盛。結連宰煖諸營。每春深草長。悉眾牧馬于兩河間。居我肘腋日夜窺伺蠓起將退定有一搶然後去年年如此毫不爽期。及去而歸巢甚遠。我即欲搗之。一雪其憤不可得。而比至氷結。又紏合西虜以窺我遼海。其難於防禦有如此。故春夏則三月至五月。而冬則十月至次年元宵。皆屬極緊月分。而大營人馬必不可不設防之時也。語曰、前事不忘、後事之師也、竊謂自茲以往、如前所云月分、宜遣精兵二千騎、布置遼海之間、期至而往、期盡而還、以為常度、其餘閑常月分、皆秋水泛濫、及草枯馬瘦之時、不必調發以茲疲擾、至于河西地方、與鎮城聲息易接、每一將官所守。不過三四堡子。無村屯可護、第令收拾護城壕垣、嚴偵遠探、每堡貼本路步兵百十人、火器助防、自可為我固守一二日、以待鎮兵之至、似不必代為防守、但明與約曰、如賊至、爾營堡等官、小城堡無長力可久守故須明示之援期使彼有所恃即有不守亦可按其功罪不使與望風奔潰者同科不能堅守城池一晝夜以待。我則惟爾之罪。堅守一晝夜而我援不至。則惟我之罪。使人人知責任之無所逃。設防之無可恃。皆承肩著力。以自為謀。而惟遇有警時節。駐鎮兵一枝於杏山適中處所以為寧錦各路聲援除皆照常在鎮操練、養精畜銳。以待策應必如此而後兵力不以四分五散而益寡人馬不以年暴月露而日疲各路既人自為守。而無卸責之心。鎮兵亦人皆可戰。而有敵愾之實。此□未可與河東之防法同日而道也。


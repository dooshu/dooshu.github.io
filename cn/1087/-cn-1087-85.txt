史记集解卷八十五

宋　裴骃　撰

史记八十五

吕不韦列传第二十五

吕不韦者阳翟大贾人也往来贩贱卖贵【徐广曰一本云阳翟大贾也往来贱买贵卖也】家累千金秦昭王四十年太子死其四十二年以其次子安国君为太子安国君有子二十余人安国君有所甚爱姬立以为正夫人号曰华阳夫人华阳夫人无子安国君中男名子楚子楚母曰夏姬母爱子楚为秦质子于赵秦数攻赵赵不甚礼子楚子楚秦诸庶孽孙质于诸侯车乗进用不饶居处困不得意吕不韦贾邯郸见而怜之曰此竒货可居【以子楚方财货也】乃往见子楚説曰吾能大子之门子楚笑曰且自大君之门而乃大吾门吕不韦曰子不知也吾门待子门而大子楚心知所谓乃引与坐深语吕不韦曰秦王老矣安国君得为太子窃闻安国君爱幸华阳夫人华阳夫人无子能立适嗣者独华阳夫人耳今子兄弟二十余人子又居中不甚见幸久质诸侯即大王薨安国君立为王则子无防得与长子及诸子旦暮在前者争为太子矣子楚曰然为之奈何吕不韦曰子贫客于此非有以奉献于亲及结宾客也不韦虽贫请以千金为子西游事安国君及华阳夫人立子为适嗣子楚乃顿首曰必如君策请得分秦国与君共之吕不韦乃以五百金与子楚为进用结宾客而复以五百金买竒物玩好自奉而西游秦求见华阳夫人姊而皆以其物献华阳夫人因言子楚贤智结诸侯宾客徧天下常曰楚也以夫人为天日夜泣思太子及夫人夫人大喜不韦因使其姊说夫人曰吾闻之以色事人者色衰而爱弛今夫人事太子甚爱而无子不以此时早自结于诸子中贤孝者举立以为适而子之夫在则重尊夫百岁之后所子者为王终不失势此所谓一言而万世之利也不以繁华时树本即色衰爱弛后虽欲开一语尚可得乎今子楚贤而自知中男也次不得为适其母又不得幸自附夫人夫人诚以此时拔以为适夫人则竟世有宠于秦矣华阳夫人以为然承太子间从容言子楚质于赵者絶贤来往者皆称誉之乃因涕泣曰妾幸得充后宫不幸无子愿得子楚立以为适嗣以托妾身安国君许之乃与夫人刻玉符约以为适嗣安国君及夫人因厚餽遗子楚而请吕不韦傅之子楚以此名誉益盛于诸侯吕不韦取邯郸诸姬絶好善舞者与居知有身子楚从不韦饮见而说之因起为夀请之吕不韦怒念业已破家为子楚欲以钓竒乃遂献其姬姬自匿有身至大期时【徐广曰期十二月也】生子政子楚遂立姬为夫人秦昭王五十年使王齮围邯郸急赵欲杀子楚子楚与吕不韦谋行金六百斤予守者吏得脱亡赴秦军遂以得归赵欲杀子楚妻子子楚夫人赵豪家女也得匿以故母子竟得活秦昭王五十六年薨太子安国君立为王华阳夫人为王后子楚为太子赵亦奉子楚夫人及子政归秦秦王立一年薨諡为孝文王太子子楚代立是为庄襄王庄襄王所飬母华阳后为华阳太后真母夏姬尊以为夏太后庄襄王元年以吕不韦为丞相封为文信侯食河南雒阳十万户庄襄王即位三年薨太子政立为王【徐广曰时年十三】尊吕不韦为相国号称仲父秦王年少太后时时窃私通吕不韦不韦家僮万人当是时魏有信陵君楚有春申君赵有平原君齐有孟尝君皆下士喜宾客以相倾吕不韦以秦之彊羞不如亦招致士厚遇之至食客三千人是时诸侯多辩士如荀卿之徒著书布天下吕不韦乃使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门悬千金其上延诸侯游士宾客有能增损一字者予千金始皇帝益壮太后淫不止吕不韦恐觉祸及己乃私求大隂人嫪毐以为舍人时纵倡乐使毐以其隂关桐轮而行令太后闻之以啗太后太后闻果欲私得之吕不韦乃进嫪毐诈令人以腐罪告之不韦又隂谓太后曰可事诈腐则得给事中太后乃隂厚赐主腐者吏诈论之拔其须眉为宦者遂得侍太后太后私与通絶爱之有身太后恐人知之诈卜当避时徙宫居雍嫪毐常从赏赐甚厚事皆决于嫪毐嫪毐家僮数千人诸客求宦为嫪毐舍人千余人始皇七年庄襄王母夏太后薨孝文王后曰华阳太后与孝文王会葬夀陵夏太后子庄襄王葬芷阳故夏太后独别葬杜东曰东望吾子西望吾夫后百年旁当有万家邑始皇九年有告嫪毐实非宦者常与太后私乱生子二人皆匿之与太后谋曰王即薨以子为后【説苑曰毐与侍中左右贵臣博饮酒醉争言而鬭瞠目大叱曰吾乃皇帝假父也窭人子何敢乃与我亢所与鬭者走行白始皇】于是秦王下吏治具得情实事连相国吕不韦九月夷嫪毐三族杀太后所生两子而遂迁太后于雍诸嫪毐舍人皆没其家而迁之蜀王欲诛相国为其奉先王功大及宾客辩士为游说者众王不忍致法秦王十年十月免相国吕不韦及齐人茅焦説秦王秦王乃迎太后于雍归复咸阳【徐广曰入南宫】而出文信侯就国河南岁余诸侯宾客使者相望于道请文信侯秦王恐其为变乃赐文信侯书曰君何功于秦秦封君河南食十万户君何亲于秦号称仲父其与家属徙处蜀吕不韦自度稍侵恐诛乃饮酖而死【徐广曰十二年骃案皇览曰不韦家在河南洛阳北邙道西大冢是也民传言吕母冢不韦妻先葬故其冢名吕母也】秦王所加怒吕不韦嫪毐皆已死乃皆复归嫪毐舍人迁蜀者始皇十九年太后薨諡为帝太后与庄襄王会葬阳【徐广曰作芷阳】

太史公曰不韦及嫪毐贵封号文信侯人之告嫪毐毐闻之秦王验左右未发上之雍郊毐恐祸起乃与党谋矫太后玺发卒以反蕲年宫发吏攻毐毐败亡走追斩之好畤遂灭其宗而吕不韦由此绌矣孔子之所谓闻者其吕子乎【论语曰夫闻也者色取仁而行违居之不疑在邦必闻在家必闻马融曰此言佞人也】








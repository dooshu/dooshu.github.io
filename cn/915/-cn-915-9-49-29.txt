◇又表

近冒披款，庶蒙哀亮，奉被还诏，未垂矜允，伏读周遑，罔置心诚。臣本凡劣，身名不限，标一善不足以验风流，存一让不足以弘进止；若乃富埒千驷，贵有邦家，二者之来，不期而至，中人犹其趑趄，凡近固宜勉勖；直以门绪有归，长德无二，若使贲高延陵之风，臣忘子臧之节，是废德举，岂曰能贤？陛下留心孤门，特深追远，故臣穷必呼天，凭威咫尺，贲婴疾沈固，公私废礼，逢不世之恩，遂良己之志，确然难夺，有理存焉。臣既承先旨，出缵傍统，受命有资，反身何奉，叙心感悼，勉义迫躬。臣贲息霁，年将志学，礼及趋拜，且私门世适，二三攸序，若天眷无已，必降殊私，乞以臣霁奉膺社，伏愿陛下圣慈，曲垂矜慎，如蒙哀允，施重含育。（《艺文类聚》五十一。）


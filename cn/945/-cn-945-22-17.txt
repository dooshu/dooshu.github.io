次对奏状

右臣位列朝行次当转对辄倾鄙见上渎宸聪退省狂愚伏增恐栗臣窃以朝廷之所贵者唯班爵是先君人之所重者唯名器为急是以笾豆之事各有司存樽俎之间不相踰越思不出位君子称其守官必也正名先王以之经国恭惟国家克遵旧制并建羣司公卿大夫表着咸设台省监寺曹局毕陈然而徒有其名不举其职只如尚书会府上法文昌治本是资政典攸出条目皆具可举而行今之存者但吏部铨拟秋曹详覆自余租庸筦?由别使以总领尺籍伍符非本司而校定职守虽在或事有所分纲领虽存或政非自出丞辖之名空设而无违可纠端揆之任虽重而无务可亲周之六官於是废矣且如寺监素有於掌执台阁咸着於规程昭然轨仪布在方策昔者汉行故事宣帝以之中兴鲁为长府闵子讥其改作臣以为国家虑命拟之未允故置审官之司忧议谳之或滥故设审刑之署恐命令之或失故建封驳之局臣以为在於纪纲之不举不在於琴瑟之更张若辩论官材归於相府即审官之司可废矣详评刑辟属於司寇即审刑之署可去矣出纳诏命关於给事中即封驳之局可罢矣至於尚书二十四司各扬其职寺监台阁悉复其旧按六典之制度振百司之遗坠在我而已夫岂为难如此则朝廷益尊堂陛益峻典故益举品流益清端拱而天下治者由兹道也臣又以唐虞之时建官惟百夏商官倍秦汉益繁施及有唐典策咸在自三公之极贵九品之至微着於令文皆有员数传云官不必备唯其人盖阙之斯可矣若乃员外加置任非其才故竈下羊头形於嘲诮斗量车载播厥风謡国体所先尤须慎重臣窃覩班簿员外郎及二百余人郎中亦及百数自余太常国子博士殿中丞中舍洗马俱不下数百人率预常参皆着引籍不知职业之所守多由恩泽之序迁臣窃以昔馆陶公主为子求郎以为上应列宿以至更直建礼伏奏明光含香握兰雍容侍从又尝读唐朝故事益知省郎之贵三院御史岁满愿迁者多拗项以望省署因而名桥或次补纶闱或便除给谏出刺大郡犹谓左迁今乃百十为羣殆非为官择人之旨臣欲乞按唐制应九品已上官并定员数臣又念昔者秦之开郡置守汉以天下为十三部命刺史以领之自後因郡为州以太守为刺史降及唐氏亦尝变更曾未数年又仍旧贯今国家多命省署之职出为知州又设通判之官以为副贰此权宜之制耳岂可为经久之训哉臣欲乞诸州并置刺史以户口多少制其俸禄分下中上紧望雄之等级品秩之际率如旧章与常参官比视阶资出入更践省去通判之目但置从事之员建廉察之府以统临按舆地之图而区处昔者兴国初诏废支郡出於一时十国为连周法斯在一道置使唐制可寻至若号令之行风教之出先及於府府以及州州以及县县以及乡里自上而下由近及远譬如身之使臂臂之使指提纲而衆目张振领而羣毛理由是言之支郡之不可废也明矣臣欲乞复置支郡隶於大府量地里而分割如漕运之统临名分有伦官业自举臣又覩唐制内外官俸钱之外有禄米职田又给防合庶仆亲事帐内执衣白直门夫各以官品差定其数岁收其课以资於家本司又有公廨田食本钱以给公用自唐末离乱国用不充百官俸钱并减其半自余别给一切权停今羣官於半俸之中已是除陌又於半俸三分之内其二分以他物给之鬻於市鄽十才得其一二曾糊口之不及岂代耕之足云昔西汉张敞萧望之上言以为仓廪实而知礼节衣食足而知荣辱念吏俸不足者常有忧父母妻子之心虽欲为廉其势不能於是宣帝下诏云吏皆勤事而俸禄薄欲其无侵渔百姓难矣遂加吏俸着於策书臣窃见今之结髪登朝陈力就列其俸也不能致九人之饱不及周之上农其禄也未尝有百石之入不及汉之小吏若乃左右仆射百僚之师长位莫崇焉月俸所入不及军中千夫之帅甚可骇也岂圣朝稽古之意哉臣欲乞今後百官俸禄杂给并循旧制既丰其稍入可责以廉隅官且限以常员理当减於旧费冗食悉罢周行自清臣又念唐虞之制也凡预品官各设资考课其殿最归於有司或历阶以升或越次而补国朝多以郊祀覃恩因而稍迁考工之黜陟不行士流之清浊无辨陛下深鉴其弊姑务惟新昨有事於禋燔但徧加於阶爵虽矫前失未振旧规臣欲乞依旧内外官各立考限复令考功修举其职每岁置使校考以表尽公资秩改迁赏罚惩劝一遵典故以振滞淹臣又念昔者成周之制也公侯子男皆列土以建国大夫卿士并受田而无征西汉已来用秦武功之爵唯列侯啓封或踰万户至关内侯或有食邑不过数百家自是因循以至唐室但食邑者率为虚设言实封者岁入有差殆及圣朝并无所给至於除拜之际犹名数未移空有食菜之称真同画饼之妄臣欲乞依元和中所定实封条贯支给削去虚邑但行实食以宠勲臣臣又念国家每属严禋即覃大庆叙封追赠罔限彛章乃至太医之微司历之贱率荷蓼萧之泽亦疏石窌之封恩虽出於殊常事不循於经制臣又以勲散之设名品实繁律文以勲散为二官已经删定故事加散官至五品必以上闻今朝散银青犹关命服护军柱国全是虚名臣欲乞自今以後常参官勲散俱至五品者许封赠官阶勲俱至三品者许立戟每遇庆泽令有司准式施行既礼秩之昭彰固名品之分别臣又以五等之爵施之於今虽有啓封之称曾无胙土之实苴茅建社固不可以遽行翼子贻孙亦足徵於旧典臣欲乞内外官封至伯子男者许?子至公侯者许廕孙别封国公者许嫡子嫡孙一人袭封并令有司考求前制所冀国朝无虚授之宠臣下知延赏之恩臣又以今之加功臣之称始於唐德宗幸奉天扈跸将士并加奉天定难功臣之号因一时之赏典为万世之通规近代已来将相大臣有加至十余字者尤非经据不可遵行所宜削除以明宪度者昔讲求典礼晋国以清考核名实汉朝称治当至化诞敷之际是旧章咸秩之时跂见太平正在今日臣学术素浅文理未明辄述狂言以塞明诏殒越於下啓处不遑干冒天聪臣无任省循战汗激切屏营之至


○对才识兼茂明於体用策

问曰：朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜“昌言”而嘉猷罔伏，汉徵“极谏”而文学稍进，匡时济俗，罔不率繇。厥後相循，有名无实，而又设以科条，增求茂异，舍斥己之至论，进无用之虚文，指切著明，罕称於代。兹朕所以叹息郁悼，思索其真，是用发恳恻之诚，咨体用之要，庶乎言之可行，行之不倦，上获其益，下输其情，君臣之间，欢然相与，子大夫得不勉思朕言而茂明之。我国家光宅四海，年将二百，十圣宏化，万邦怀仁，三王之礼靡不讲，六代之乐罔不举，浸泽於下，升中於天，周汉已还，莫斯为盛，自祸阶漏坏，兵宿中原，生人困竭，耗其大半。农战非古，衣食罕储，念兹疲氓，未遂富庶。督耕植之业，而人无恋本之心；峻榷酤之科，而下有重敛之困。举何方而可以复其盛？用何道而可以济其艰？既往之失，何者宜惩？将来之虞，何者当戒？昔主父惩患於晁错而用推恩，夷吾致霸於齐桓而行寓令，精求古人之意，启迪来哲之怀，眷兹洽闻，固所详究。又执契之道，垂衣不言，委之於下，则人用其私；专之於上，则下无其效。汉元优游於儒学，盛业竟衰；光武责课於公卿，峻政非美。二途取舍，未获所从，予心浩然，荩所疑惑。子大夫孰究其旨，属之於篇，兴自朕躬，无悼後害。

对：臣方病近古之策不行，而陛下幸及之，是天下人人之福也，微臣其敢忍意而不言乎？且臣闻之，古者以言赋纳，岂虚美哉，荩用之也。是以益赞禹而班师，说复王而作命，斯皆用言之大略也。洎汉文帝羞不若尧舜，始以策求士，乃天下郡国有贤良之贡入焉，塞诏者晁错而已。至武帝然後董仲舒出，然而卒不能选用条对，施之天下。夫用其策不弃其人，以其利於时也；得其人而弃其策，又何为乎？若此则徒设试言之科，而不得用言之实矣。降及魏晋，朝成而暮败之不暇，又恶足言其策哉？我唐列圣君临，策天下之士者多矣，异时莫不光扬其名声，宠绥其爵禄，然而曾不闻天下之人曰：“某日天子降某问，得某士，行某策，济某功。”抑不知直言之诏屡下，而直言之士不出耶；亦不知直言之士屡出，而直言之策不用耶？今陛下肇临海内，务切黎元，求斥已之至言，责著明之确论，实命说代言之盛意也，微臣何足以承之？然臣所以上愚对，皆以指病陈述而为典要，不以举凡体论而饰文词，事苟便人，虽繁必献，言苟谐理，虽鄙必书，固不足以副陛下恳恻之诚，庶可以尽微臣体用之目耳。伏愿陛下以臣此策，委之有司，苟或可观，施之天下，使天下之人曰，“惜哉汉文，虽以策求士，迨我明天子，然後能以策济人”，则臣始终之愿毕矣。如或言不适用，策不便时，则臣有瞽圣欺天之罪，将於典刑，陛下固不得而宥之矣，亦臣之所甘心焉。

臣伏读圣策，乃见陛下悼礼乐之浸微，┰黎人之重困，责复盛济艰之术，酌推恩寓令之宜，斯皆当今之急病也，微臣敢不别白而书之？昔我高祖武皇帝拨去乱政，我太宗文皇帝干戈，被之以仁风，润之以膏露，戢天下之役而天下之人安，省天下之刑而天下之人寿，通天下之志而天下之气和，总天下之众而天下之众理。理故敬让之节著，和故欢爱之化行，是以革三王之所因，兼六代之尽美。称至德者，举文皇以代尧舜，岂异事哉，有诚信以将之也。明皇帝即位，实号中兴，方其任姚、宋而右贤能也，虽禹、汤、文、武之俗，不能举焉。四十年间，刑罚不试，人用滋植，四海大和。於是奉升中告禅之仪，则封泰山而秩嵩华；念岁巡时迈之典，则去咸镐而朝洛阳。礼既毕行，物亦随耗，天宝之後，徭戍作兴，气盛而微，理固然也。曩时之乳哺而有之者，一朝为兵歼之。兵兴以来，至今为梗。兵兴则户减，户减则地荒，地荒则赋重，赋重则人贫，人贫则逋役、逃征之罪多，而权宜之法用矣。今陛下躬亲本务，首问群儒，念礼乐之不兴，叹升平之未复，斯诚天下之人将绝复完之日也，微臣何幸而对扬之。微臣以为将欲兴礼乐，在先富黎人，将欲富黎人，在先息兵革。息兵革之术，臣请略言之。夫古所谓销兵革者，非谓幅裂其旗章，销铄其锋刃而已也。荩诚信著於上，则忠孝行於下；敬让立於内，则夷狄和於外。夷狄和则边鄙之兵息，敬让立则争夺之患销，争夺之患销则和顺之心作，和顺之心作而礼乐之道兴矣。此先王修政辑兵兴礼乐、富黎人之大略也。陛下必欲责臣以详究之术，臣又请指事以明之。夫食力之不克，虽神农设教，天下不能无馁殍之人矣。是以古之不农而食之者，四而已矣：吏有断狱之明则食之，军有临敌之勇则食之，工有便人之巧则食之，商有通物之智则食之。是四者，率皆明者、勇者、巧者、智者之事也，百天下之人，无一二焉。苟不能於此者，不农则不得食，不织则不得衣。人之情，衣食迫於中，则作业兴於外，是以游食者恒寡，而务本者恒多，岂强之哉，彼易图而此难及也。今之事则不然，吏理无考课之明，卒伍废简稽之实，百货极淫巧之工，列肆尽兼并之贾，加以依浮图者，无去华绝俗之贞，而有抗役逃刑之宠，假戎服者，无超乘挽强之勇，而有横击诟吏之骄，是以十天下之人，九为游食，蠢朴愚谨不能自迁者，而後依於农。此又非他，彼逸而易安，此劳而难处也。以惰游之户藏富，而耕桑之赋愈重，曩时之十室共耕而有不给者，今且聚之於一夫矣。虽有慈惠之长，仁隐之吏，尚不能存；若よ断击抟之，则将转移於沟壑矣。今之课吏者，以赋敛无逋负为上，以臣观之，足陛下之赋者，诚所以害陛下之人耳。若然则农桑之赋既如彼，惰游之众又如此，耕桑之赋重，则恋本之心薄，惰游之户众，则富庶之道废，此必然之理也。今陛下诚能明考课之法，减冗食之徒，绝雕虫不急之功，罢商贾兼并之业，洁浮图之行，峻简稽之书，薄农桑之徭，兴耕战之术，则惰游之户尽归，而恋本之心固矣。恋本之心固，则富庶之教兴矣，而贞观、开元之盛复矣。若此则既往之失由前，将来之虞由後，在陛下悠久戒之、慎之而已。至於主父偃乘七国并吞之後，将分裂而矫推恩；管夷吾当诸侯争夺之时，先诈力而行寓令。皆一时之权术也，岂可谓明白四达，与日月齐明於圣朝哉？臣虽贱庸，尚不敢陈王道於帝皇之日，况权术乎？此臣之所甚羞也，故不及详究言之。

臣伏读圣策，又见陛下以为执契则群下用情，躬亲则庶官无党，以汉元尚学而衰盛业，谓光武课吏职而昧通方，以臣思之，皆不然也。夫委之於下而用其情，荩考绩之科废，而清浊之流滥也。尚儒术而衰盛业，荩章句之学兴，而经纬之文丧也。课吏职而昧通方，荩苛察之法行，而会计之期速也。臣请条列而言之。夫神农之斫耒耜、教耕耨，所以垦良田而殖嘉谷也，然而不能遏稂莠之滋焉，其所以遏之者，芟夷钱之而已；唐尧之辟朝廷宅百揆，亦所以植禹舜而种皋陶也，又不能遏共工、兜之逆焉，其所以遏之者，放弃殛诛之而已。神农不以稂莠滋而废耒耜之用，故能存用器之方；唐尧不以四罪进而夺舜禹之任，故能终任贤之道。若此则陛下之所任，顾何如耳？岂可谓任之必不可哉？至於考绩之科废，章句之学兴，经纬之道丧，会计之期速，皆当今之极弊也。幸陛下反汉元、光武之事，臣遽数以终之。今国家之所谓兴儒术者，岂不以有通《经》文字之科乎？其所谓通《经》者，又不过於覆射数字，明义者才至於辨析章条，是以中第者岁盈百数，而通《经》之士蔑然。以是为通《经》，固若是乎？至於工文自试者，则不过於雕词镂句之才，搜摘绝离之学，苟或出於此者，则公卿可坐致，郎署可俯求，崇树风声，不由殿最，连科者进速，累捷者位高，拱嘿因循者为清流，迁法莅官者为俗吏，以是为儒术，又若是乎哉？其所谓课吏职者，岂不以朝廷有还次进拔之用乎？臣窃观今之备朝选而不由文字者，百无一二焉。夫施众网而加一禽，尚不能得，况张一目以罗万品，而望其飞者、走者、大者、小者尽出其间，其可得乎哉？以此察群吏，群吏又可察乎？苟或不可察，又可任之而绝其私乎哉？此所以陛下将执契而叹用情，念垂衣而惧不理，荩臣所谓课察之道不明也。陛下诚能使礼部以两科求士，凡自《唐礼》《六典》《律令》及国家制度之书者用，至於九《经》、历代史能专其一者，悉得谓之学士，以环贯大义而与道合符者为上第，口习文理者次之；其诗、赋、判、论，以文自试者，皆得谓之文士，以经纬今古理中是非者为上第，藻缋雅丽者次之。凡自布衣达於未在朝省者，悉得以两科求士，礼部第其高下，归之吏部而宠秩之。若此则儒术之道兴，而经纬之文盛矣。吏部罢书、判、身、言之选，设三式以任人。一曰校能之式，每岁以朝右崇重者一人，与礼部郎校天下群吏之理最在第一至第三者，校定日据其功状而登进之，牧宰字人之官藉之为理者，则上赏行焉。若此则迁次之道明，而迟速之分定矣。二曰任贤之式，每岁内自仆射至於群有司之正长，外至於廉问节制者，各举备朝选者一人；外自牧守，内至於百执事之立於朝者，各举吏郡县者一人。因其所举而授任之，辨其考绩而赏罚之。不举贤为不察，举不贤为不精，不精与不察之罪同。若此保任之法行，而贤不肖之位殊矣。三曰叙常之式，其有业不通於学，才不应於文，政不登於最，行不知於人，则限以停年课资之格而役任之。若此则叙用之典恒，而尺寸之才无所弃矣。两科立则群材遂，三式行则庶官当，陛下乃执左契以御之，总枢极以正之，委庶官如心目之运支体，岂支体运而无效於心目乎？察群材如明镜之形美恶，岂美恶形而逃隐於明镜乎？然後陛下辟四门，使可言之路通；明四目，以天下之目视；达四聪，以天下之耳听。不私其心，以百姓心为心，端拱岩廊，高居宸极。以冕旒自蔽，而秋毫必察；以︻纩塞耳，而声响必闻。则彼汉元章句之儒，光武督责之术，又乌足为陛下言之哉！

且臣闻之，圣人在上，人不天札。若臣者，生未及壮，戴陛下为君，仁寿欢康，未始有极，何忽自苦，堕肝胆而言天下之事乎？臣以为国家兵兴以来，天下之人，惨怛悲愁，五十年矣。自陛下即位之後，戴白之老，莫不泣血而话开元之政，臣恐此辈不及见陛下功成理定之化，而先饮恨於穷泉。此臣之所以汲汲於心者，陛下能不怜察其意乎？谨对。


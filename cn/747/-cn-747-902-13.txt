○对无沟树判

（得甲掌事所司劾无沟树之固云：任其财器，何用劳人！）

庶官司局，共为藏事，各守尔典，无废厥职。苟政令之或乖，将会计而焉取？甲理从邦教，位列遂师，甸稍县都，宜分地域，封疆畎亩，不夺人时。而乃阙四井之畲，废五沟之种。女桑不树，见戴胜之徒飞；夫田无征，望窃脂而何啄。既莫喜於田，又非成於穑人。尚阻农功，孰供兵器？焉见不劳而逸，无业而居？虽有爱人之词，难恕失官之罪！

史徵

徵（《书录解题》作“之徵”），河南人。


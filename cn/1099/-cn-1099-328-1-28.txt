○答蘇松廵按曾公士楚言撫按職掌不同

手翰領悉、吳素稱難治比來直指使者能舉其職者鮮矣、執事以望選、宜勉?方?冉?、窃謂撫按職掌不同。政體亦異。振舉綱紀。察舉姦獘。摘發幽隱。繩糾貪殘。如疾風迅雷。一過而不留者。廵按之職也。措處錢糧。調停賦役。整飭武備。撫安軍民。如高山大河。奠潤一方而無壅者。廵撫之職也。近來撫按諸君。不思各舉其職。每致混雜。下司觀望。不知所守。以故寔惠不流。至于直指使者。往往舍其本職。而侵越廵撫之事。違道以干譽。狥情以養交。此大謬也。因憶嘉靖間有周如斗者、廵按蘇松、信豪宦之言。博流俗之譽。將應徵錢糧槩請停免、士民悅之、為建生祠、奏留再歷、遂超陟蘇松廵撫、及為廵撫則錢糧徵發。百責攸萃。不復能行其寬貸之政。將以前免停逋賦。復行徵派。于是士民怨之。毀其生祠。刊布謗書。向之稱頌德美者。轉而為怨懟忿恨矣。何則。驩虞之術易窮。眾庶之欲難厭也况此中人情叵測。眾庶難調、惟一以大公至正行之庶得無咎無譽耳、辱俯詢敢以職掌為告、幸裁擇焉


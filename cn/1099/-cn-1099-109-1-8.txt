○山西類序 【 山西】

今鴈門寧武偏頭三關。在太原北境。密邇虜地者也。鴈門之東北為雲中。即今大同府。　朝廷於大同屯兵。命將鎮守。固足為太原之屏蔽然虜自西北馬邑而入則大同路遠亦不能為之援正德九年。虜賊大舉過鴈門。深入崞代。逼近晉城。大同諸路兵。應援不及。虜賊得利而出。正德十一年春。邊臣奏報虜賊大營。移過河東威寧海子住牧。山西亦報瞭見境外煙火五十餘里。瓊竊料是歲秋。必又入寇。嘉靖年間亦多不繇宣大竟犯山右乃預為之備。既申嚴宣府大同之邊備。復奏令山西嚴設守備。又奏請遣將出師。差大臣督餉。又奏調延綏兵馬過河。於偏頭關等處住劄。又奏留廵撫官不必改調。又奏提宣府失事總兵官下獄。分布既已得宜人心又知警懼。是年十月。虜賊大舉繇偏頭關入寇。諸將合兵擊殺。遂有鎮西之捷。虜賊百餘年來入寇。始遭此挫。亦足以少伸中國之威矣。

為急處邊務事

為告領馬匹事

△為急處邊務事 【 山西軍務】

看得提督三關都御史李金?戊等、奏稱提督軍務右侍郎丁鳳等、將三關遊擊將軍張錡官軍調赴大同聽調殺賊、今虜賊漸移向西。倉卒乘虗。突入鎮西岢嵐等處。逼近省城。貽患非細。况三關兵馬不多遊兵已調大同截殺。本關兵馬愈致單弱。乞要從長計議。調取延綏人馬一二枝。分布老營堡等處緊要地方住劄。及將遊擊張綺。仍回本關。恊同防守一節。切詳三關遊兵。原奉　欽依。非有十分緊急。不得調動遠去。况近該提督軍務右侍郎丁鳳等、節報賊營漸移向西。則三關委係急當預備去處。及查延綏人馬見巳調來延綏雖陝西属鎮與山右相近故虜犯山右則調延綏為援但清水營止離偏頭關一日之程中隔黃河止有渡船四隻。倘遇有警擺渡不及不惟緩不及事。抑恐被虜邀擊其半。深為不便。合無本部移咨侍郎丁鳳會同監督太監等官、將張綺官軍發回本關防守、仍令延綏差來奏事人、馬上齎文回交與王勛、將原調人馬過河。在於偏頭關等處。隨宜駐劄。相機截殺。事寧各照原擬施行。

△為告領馬匹事 【 馬匹】

看得山西鎮廵等官都御史張禬等、奏稱見在官軍一萬五千餘員名、止有見在馬四千八百餘匹、奏要於太僕寺見在寄養馬內量撥四五千匹一節、查得太僕寺見在寄養馬數少、及查前項正德九年、山西三關有給銀買馬事例、合無本部於太僕寺收貯馬價銀兩、動支三萬兩、押運前去、仍行廵撫都御史會同鎮守等官、從長計議或選委能幹官員。於出產地方收買。或給與缺馬官軍。自行收買。務在處置得宜。毋致虧官損軍。所買馬匹。務須經由兵備副使逐一驗看堪中。轉送山西行太僕寺印烙。給軍騎操。如有高臺價值。侵剋官價情弊。依律究問。和買馬匹不致坐派科擾軍民方為兩便不許分派州縣逼民包賠事完之日。將買過馬匹毛齒給過官軍姓名。并用過銀兩數目。備細造冊送部查考。及看得奏稱馬隊步隊官軍、委難通融調撥一節、臣等議得邊關官軍殺賊。人人有馬。委的便於馳驟。但欲令軍自養。多無空地可牧。欲官為支給。又無民草可供。所以往年召商買草。生弊百端。逼軍賠補。為害滋甚。山西三關在大同之南頗有山險可據山險宜用步不利用騎亦古法也况古人防邊多有以步戰取勝者近年都御史孟春在宣府。列步陣以卻虜。去年總兵官王勛在應州。督軍下馬步戰。始能固守營壘。不為賊所蹂??蘭。若謂馬隊步隊。難以通融調撥。恐未喻本部建議之意亦未知本邊不習步戰之弊也合無再行都御史張禬等、從長計議、其欲傳報聲息。或追逐勢小達賊去處。多設馬軍。於虜眾必繇。可以遏截阻剉賊鋒去處。多設步軍。務使奇正相倚。戰守並用。以保萬全不必專恃馬力以求必勝其有馬官軍。官立草塲以便夏秋牧放。預處草料以待冬春支給。務使馬無倒死。不頻奏討。期為得策。　得旨俱依擬行

皇明經世編卷之一百九終








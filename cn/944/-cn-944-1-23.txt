七夕

杨亿

清浅银河暝霭收。汉宫还起曝衣楼。共瞻月树怜飞鹊。谁泛星槎见饮牛。弄杼暂应停素手。穿针空待贶明眸。匆匆一夕填桥苦。不似人间有造舟。

刘筠

灵匹迢迢驾七襄。暂陈云幄对星潢。已看素魄过三让。何用华灯更九光。玉腕双丝轻宛转。霞衣杂佩暗丁当。谁言巧意能胜拙。祗见鸠闲鹊自忙。

钱惟演

紫天银水渡辛夷。藻帐雕屏解佩时。金朔窗中窥阿母。小姑堂上忆兰芝。初宵已有穿针乐。欲曙还成弄杼悲。若比人间更肠断。万重云浪寄微辞。


◇为齐王进赤雀表

臣某言：臣闻南阳雉飞，尚论秦霸；建章鹄下，犹明汉德。当今天不爱宝，地必呈祥。自应长乐观符，文昌启瑞。伏惟皇帝钦明文思，惟以勉劳成务，历象日月，允厘百工，海水无波，天星不动。

去四月十三日，获陇右符府参军李晖牒，称：户属秦州清水郡伯阳县文谷林在家庭获一赤雀，光同朱凤，色类丹乌。降火飞精，似入公车之府；流金成制，若上凌云之台。谨案赤雀衔书，止于酆户，周之受命，兴乎此祥。即事所观，同符合契。实可图形瑞谱，书颂儒林，事足成台，名堪纪号。岂直云中太守，见赤心之奉主；蓬莱童子，知白环之报恩。臣等预观休征，情迫恒庆，不任凫藻之至。（《文苑英华》六百十二）


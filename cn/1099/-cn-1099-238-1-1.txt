○總題該官條議疏 【 條議復套】

臣看得各該撫鎮等官勘議復套事宜、雖議論詳略不同、而僉謂河套之當復、與夫勢之不可以不復者、所見皆同、但兵粮措置之規、攻守緩急之序、不無少異焉爾、葢事體重大人情所難。固有不能比而同者。臣奉欽依有參酌之責、敢不悉心以為聖明告乎、夫河套之復、賴有天下之大機、惟在審天下之大勢、以起天下之積痿、庶幾文武全功、帝王大業、可運諸掌矣、何謂大勢、夫河套者。西北之樞。全陜之喉吭也。三代秦漢。竝列中原。迨我　皇明。盡入版圖。顧承平日久。武備浸疏。虜因竊據。漸致繁衍。葢禽獸之孳息者既蕃。而虜略中國男媍又眾。以此穹廬四望。勢益盛強。遂為門庭之寇。貽中國之患。出套而東。則宣大三關受其害。畿甸為之震恐。西則甘肅蘭靖蒙其毒。洮岷為之戒嚴。入套而南。則全陜延慶等處。無不遭其侵掠。舉耳目之所曙記。如嘉靖十九等年以迄于今。山陜遼薊之間。殺略人畜無慮百數十萬葢虜處其便。中國失其險。不有以制之。則益啟裔夷輕侮之心。將來禍患。不可勝道。周子曰天下勢而巳矣、極重不可反、此憂國者之所當審也。何謂大機、夫有非常之才、而後能建非常之業、往古不暇悉矣、肆我明興、有太祖之聖而後能驅逐胡元有　成祖之聖而後能三犂虜穴、　列聖相承、海內熙洽、虜時剽掠、經略未遑、不惟狃於治安之可恃、抑亦贊襄之者無其人、今我　皇上文德武功、丕昭無外、敬天恤民、憂勤不息、每聞邊警、宵旰靡寧、故嘉納復套之奏、即下之臣等、具上方略、頃者三邊風動、陸師氣倍、而醜虜且畏遁矣、誠使忠計之臣、不懈於內、謀勇之將、忘身於外、復此舊壤以除禍階、郡縣其地而守之有方、豈止百年無事耶、是河套一復、非惟廣地、寔鞏　皇圖、遠邁百王、近配　二祖、惟我聖明有可致之資爾、故曰天下之大機。夫知其機。審其勢。亦為之而巳矣。禦戎之臣、猶懷觀望、甲乙可否、鮮能振勵、使臣愚建白之意、孤危莫遂、遷延不决者、夫豈無其故哉、良由畏愞之徒、嬰痿痺之疾、恣知巧之說、膠結人心、巳非一朝一夕、雖忠臣義士、亦不能不為其所眩。此不可以不辯也。凡邊方撫輯之事。付之於文職。戰陣之事。付之於武職。而又擇大臣以總督之。朝廷制虜。亦慎重矣。柰何將官每出於豢養、罔知夫忠義、遇賊不戰、擁兵自保、遂使賊勢猖獗、無所忌憚、而文職諸臣、坐守城堡、莫辦真偽、一倡百和、遠邇同聲、始則邊徼之餙辭。終成朝野之通患。遂信以為虜寇真不可抗。此戒惧惟謹。備之為尚。而猶不能免焉。是使中國武勇。邈焉無聞士卒見賊。不匿則匱。此其病痿之原也。故聞臣復套之議、惟聖明鑒之、有志者壯之、識者是之、其染於邊人之痿者、或曰賊猶伏?也、官軍進套、入虎窩也、?之伏也、尚能為害、捽起而摶噬之、勢將莫禦、夫自邊患以來。賊之侵軼憑陵者。不知其幾生民荼毒。所不忍言。非由我軍之蒐套也。後卒以開邊受誅朱秋崖中丞當詣吏嘆曰我不能效曾銑棄西市也遂仰藥而死可為志士短氣若尚以為伏虎。不知行虎之禍果何若也。臣以為伏虎尚莫敢攖。則行虎將益畏縮矣。他人畏縮猶可委也。當事任者而畏縮為心。不有負於國乎。或曰套地險要、固當復也、但我兵少、又素脆弱、終難與敵也、夫兵貴精、不貴多也、中國不患無兵、而患不練兵、誠使各處廵撫兵備等官、於粮餉器甲之具、於鼓舞綏輯之方、各修其職、總副參遊等官、於科剋冐占之弊、於愛恤操習之矢?見、知所戒勉、則所在兵可使勇、且知向義、何虜之不可破哉、昔周瑜以三萬之眾、破曹瞞百萬之師、李靖定襄之捷、以三千而破突厥十萬、眾寡強弱。豈有常形邪。惟在善將者馭之而巳。或曰九邊之守、歲費巳極、若加復套、尤為不貲、財力殫竭、將柰之何、夫成大事者。不計小費。不一勞者。不永逸。此定理也。即以宣大三關言之。客兵歲費百五十萬。今常併守。然亦歲常百二十萬。直以百年為準。須錢穀萬萬。猶未巳也。若復套之費。不過宣大一年之費。其屯守修築。不過再倍三倍。事巳集矣。設以為難備。可獨豐于宣大而嗇于陜西三邊也。况套地既復。則郡縣其地。將來賦稅。足供三邊之用。地闢民聚。有禆中興之大業。所謂大事者在此。而小費豈足惜哉。或曰中國者本也、夷狄末也、不務本而事末、未可也、臣以為虜寇不侵、百姓安堵、本末之說似也、今之虜患。不知果可以為末務而坐視之乎。九邊騷動。中原驚擾。近者被其戕害。遠者苦於徵輸內帑告匱宵旰靡寧。有坐困之形。無底定之日。此諸葛亮所謂往與住勞費正等。故復套以袪其害。正所以安民。非以厲民也。所以厚本。非以逐末也。或曰兵法守則不足、攻則有餘、今緣邊分地而守、惴惴焉惟恐失之、且不能免、乃欲督兵於征即套內大虜、誠惧夫主客之莫當也。此知攻守之名。而不能盡其變者。非善策也。法曰善攻者敵不知其所守、善守者敵不知其所攻、今臣習夫火攻之法。助以槍箭之長。考察地利。攻以車陣。馬步相兼。水陸並進。欲進賊莫能禦欲止賊莫能撼。內有聯束之堅。外無衝突之患。加以斥堠嚴明。賞罰必信。雖三千之士。可當虜萬騎。兵志善戰者立於不敗之地、致人而不致於人、職之營陣。庶其近之。或曰套誠復矣、全陜之地、可免虜患、賊既無巢、侵掠不免、獨不多宣大之憂乎、此不知中原一體之勢。而秦越視天下者之說也。夫虜之所以侵軼無忌者。為其視中原之無人也。若果奮其武勇。逐之河外。剉衄之餘。兌喙自遠。其敢以一河之隔而復肆猖獗耶、况宣大諸邊自有防禦之兵。初非掣彼以守此也。凡此皆方今之痿。漸成大瘇。賈誼所謂一脛之大幾如要。一指之大幾如股者。正此之類。豈不可為痛哭也哉。夫主憂臣辱、主辱臣死、今堂堂天朝、被侮於醜虜、此臣等義不受辱、甘心馬革之時、他尚何恤哉、但恐群痿弗瘳。有誤大計。故不敢隱默若此。此時巳慮分宜矣漢有謀臣曰晁錯者。議削諸候地。蘇洵曰錯為一身謀則愚。而為天下謀則智。人君又安可捨天下之謀。而用一身之謀哉。今日虜寇之強不减於七國。而天下之人。又用當時之議。因循維持。直以苟免於身之為幸。鮮有不以臣為愚者。惟賴聖明辯之於早。斷之於獨。審其勢。運其機。以起夫天下之沉痼而巳。謹將各鎮廵撫都御史謝蘭等鎮守總兵都督等官王縉等各咨呈內條款相同者以類評議、特出者隨事發明其有一得之愚、諸臣所未議者、併行開具前件用塵御覽、雖未敢以為復套方略、亦區區芹曝之微忠也、

計開

一恢復河套、陜西撫鎮等官謝蘭等議稱夫河套乃中國之故地也、自受降故城久棄不守、移鎮榆林、河套盡為虜有、盤據年久、巢穴巳成、誠腹心之疾也、以形勢論之、山西河曲保德之間、與套虜僅隔一河是以虜賊出套、大舉深入、或犯三關、或犯宣大、而直隸內地、亦可長驅而入、虜賊入套、大舉深入、或犯平固、或犯延慶、而陜西省城、亦皆為之震恐、且甘凉以西、左蕃右虜、止有一線之路。而肅州尤孤。若河套不極力一復。則諸鎮之受害不巳。其不復套之害有如此者。方今大小臣工、果能慟虜賊之慘、復子弟之讐、决逐之於沙漠之外、然後據河為險、築墻為防、受降之城、可以復之、外而宣大三關、可保無虞、內而平固延慶、可高枕而臥矣、其復套之利有如此者。夫套之復與不復。諸鎮之利害。昭然可見。此其形勢之不得不復也。再以時機論之、方今之時、天下富強、虜雖縱橫不過漢一大縣、以天下之富強、驅一大縣之虜、勢若反掌耳、况我　皇上有復套之心、而壯總督復套之奏、執政之臣、仰體　皇上之心、而贊襄復套之事、以其時則可以有為。不為則過時而難圖。以其機則順而可行。不行則禍發於莫測。此其時機之可復而不可失者。寧夏撫鎮等官王邦瑞等議稱虜自據套、漸致繁滋、葢禽獸孽息者既蕃、而掠去中國之人又眾、以此勢日眾強、穹廬益固、遂為門庭之寇、誠仁人之所隱憂也、方今聖人在上、德合上玄、威震百蠻、時宜宵旰憂邊、兵食軫慮、佐以運籌之賢、舉中機宜、是以俯俞總督重臣復套之請、命上方略、期復故宇、真中國之曠舉、而振古之鴻猷也、蠢茲醜虜、其何足平耶、延綏撫鎮等官楊守謙等、議稱本院嘗揣測形勢、較量彼巳、復套之役、有六可焉、請言其寔、夫河套延袤計二千餘里。延寧邊垣巳一千五百餘里若因河為固。較其長短。多五百里。比之守墻。其易十倍三時務農。不煩戌守。止須氷合。然後防河。鑿冰為壕。壘氷為垣。比之守墻。易猶三倍。此蘭靖寧夏河曲保德見有恒規。一可也。一虜入曠居野處。一帳之外。便為敵國。我則宵鋒晝燧以為守。城郭溝池以為固。虜馬地凍草枯。臕騰巳减。春時氷解。尤甚虺隤。我則閑廄而居、芻豆而牧。此天時地利。彼短我長。若選驍騰之騎。簡鋒銳之卒。冬春之際。因其近塞。遄往速止?帚。襲其營帳。掠其牲畜。虜必遠徙。復套不須大舉只宜多方擾之如隋人取陳之法虜自難安矣但數百里內。不復敢牧。則河套之半巳非虜有此近時名將王効梁震屢有成績。二可也。一寧夏一鎮。勢據上游。利於舟師。止?帚人任友二嘗以一艦周行套區。斬捕首虜。用舟師自寧夏繞套出山西老牛湾亦一奇也若採雪山之木。下蘭靖之筏。大造戰舸。閑習水戰。遶出虜後軼其不意破其營帳時走單舟?刄。重募死士。風雨昏夜。砲擊其壘。虜益驚擾。三可也。一寧夏地饒。利擅渠堰。穀粟可儲。饋餉之粟。方船而下。沿河再守。順流而運。不煩車牛。其易百倍。四可也。一全陜屯地多極膏腴。以本院屯田之法治之。不煩益費。卒乘可增。花馬定邊。地多閑曠。以本院營田之法推之。比諸偏老。利當幾倍。平日則併營田之粟儲之寧夏。以助軍役。套復則移營田之人。耕墾沃壤。以寔邊堡。五可也。一吉囊諸子。盤據套內。勢雖盛強。然胡虜之情。利在剽掠。東寇西盜。北擾南侵。勢非株守。如辛丑壬寅與夫甲辰。套內殆空。俟其既出。縱遺營帳。不過一二萬人。我以十萬之師。水陸並進。勢必遁徙。但師及河岸。分布舟兵。截據渡口。虜縱紏集醜類。求逞報復。然鞍馬之技。難用於洪濤。渾脫以浮。難當乎戰艦。比及河凍。諸堡巳完。如前而守。焚爇草萊。千里赤地。虜望必絕。六可也。

前件

看得諸臣所論援古證今、理明辭直、僉謂河套當復、此正臣所謂有大機有大勢而不可失者、獨延綏撫鎮等官楊守謙等欲假精兵、先襲取其營帳、伺有間隙、乃圖覆其巢穴、祗慕梁震王効之為、楊中丞所議甚可用襄愍此論不免稍迂殊有戾於光明俊偉之業、葢師出無名、事故不成、名其為賊、敵乃可服、苟聲其據套竊伏之罪、以復我中原自有之地、數其屢年侵掠之慘、以雪愚夫愚婦之仇、大揭榜諭、昭示四方、使天下之人、曉然知我　皇上為天地立心、為萬民立命、用春秋之法、以嚴夷夏之防、將見堂堂之陣、正正之旗、天威所加、如雷如電、賊雖虎狼、無不殄滅、奚必襲取而甘盜竊之事耶、且數百里外、遄往遄止?帚、人馬困踣、得不償失、縱僥倖而成功、虜人終不震讋、至於俟其大舉、他侵、方行蒐套、尤為不武、况賊之出入無時。亦在偵探何如耳而我師之期必難一以此因循。殆不可以歲月計者。若夫屯田營田之議。雖若慎重、然此施於復套之後可也、茍待此而為復套之資、是望梅林而止渴、未知有濟於緩急否也、

一修築邊垣、該延綏撫鎮等官楊守謙等議稱先廵撫余子俊徙鎮榆林、寔欲為復套之規、但壯志未酬、沙磧是宅、樵蘇斷絕、粮運艱遠、雖竭全陜之力、勤內帑之餉、而匱乏時聞、士無宿飽、識者尚以為憂、然八十年來、屏蔽內地、虜不能窺、因以為亦無不可、近年則舉眾深入、震撓全陜、坐受其弊而不資其利、此智計之臣、所以欲成先志而恢遺烈也、夫使邊垣可築而可守可也、柰何龍沙漠漠。亘千餘里。築之難成。大風揚沙。瞬息尋丈。成亦難久。且東守宣大、西守花馬。巳二千里。防秋之費。百數十萬。帑資巳告匱矣、再益以千餘里之邊。費且過半。成既難守。守亦難繼。是故保全陜之安。寬天下之力。紓西顧之憂。復套之外。別無長策。

前件

查得先准兵部覆議具題奉聖旨、虜據河套、久為內患、昨連歲深入、全陜生靈、被其荼毒、深軫朕懷、前此邊臣、無有以逐虜復套為念者、曾銑所奏、具見壯猷、你部裏許久方纔題覆、迄無定見、還著銑督同各邊撫鎮等官、恊心圖議務求長策嗣上方略、這邊墻千里沙漠、與宣大地勢不同、只看就要害處修築、且將兵部銀暫發二十萬兩作速運赴總督衙門、聽其修邊餉兵造器等項便宜調度支用、專備明年防禦、不許浪費、欽此欽遵備咨前來、隨准該部委官運解京運銀二十萬兩到臣、臣遵照欽依內事理陸續給散過修邊軍夫口粮塩菜犒賞委官廩粮架粮官軍馬匹料草等項、并造器收買硝黃鉛斤等項、動支共用過銀一十七萬三千餘兩、并築修邊堡支過粮料草束俱另行造冊奏繳外、今准議稱該鎮邊垣難以修築、而又以復套為恢遺烈、臣聞成化年間、虜未住套、邊彊少警、使當其時以築榆林之工。移置河南之地。因河為城。守易百倍柰何舍此不為。而區區榆林之築。千有餘里。沙漠是宅樵蘇斷絕。粮餉艱難。務近忘遠。以致賊得濳滋。據我河套。而延綏將士因界此墻。遂分彼巳。亦拘拘然惟頹垣之是依而不知守之尺寸。失之尋丈矣。有遠慮者。方且惜之。而拔本塞源、不能不望於今日也。夫何遺烈之恢哉至謂復套之外。別無長策。則能仰體聖諭臣愚何敢別議

一選擇將材、寧夏撫鎮等官王邦瑞等議、稱夫三軍之命、安危之主懸于主將、今時之將、未必非賢、顧皆承平、待次擺邊、此防守之常調、復套者乃進征追討深入沙漠探虎穴、踐龍庭、百餘年所希濶之舉也。昔秦遣蒙恬。漢遣衛青霍去病。乃取河南地立朔方郡。今得若人矣乎。竊觀數十年來、踰邊一戰者絕鮮、但聞有逡廵度幕、不敢輕進者有擁眾數千、見虜輒遁者、驅此出塞、雖定計于內、料敵于外、竊恐臨利害、决死生、嬰白??矢石、固將領事也、倉猝遇變、改心易慮、使馬謖傷明于諸葛。是時咸寧且鎮甘肅矣任福貽誤於韓琦。是豈指授者之罪哉違節制以自敗耳。為今之計、若不大破常格、而仍以承平習故之流、膺此非常之任、是鉛刀而錯節也、大抵出塞之將。當以驍勇有膽略者為上。不限以資品不棄以小過。大者為主將。次者為偏裨。但期可共吾事而巳。若夫機微謀略。自有駕馭指示者先之不必以此求備。愈難得人也。延綏撫鎮等官楊守謙等議稱、夫積粟治船、儲材訓士、文臣可能、若夫聯十萬之師、驅遺虜出套、則須有統馭之才者一人為大將、驍雄敢戰者二三人為前鋒習知水戰有一人率舟師、此非素簡有不能得、伏惟廟廊留怠

前件

看得選將乃方今首務、臣前疏巳具、正與者臣之議相合、乞敕該部將各處舉到謀勇將材。不拘品職、惟才是使、某堪為大將、某堪為裨將、遇有陜西三邊將官員缺即時推補、勒限前來、俾軍旅重務、得以及時整飭、庶免因循誤事、夫選之既慎。待之貴優、果有奇功。不次陞擢。異常賞賚。蹈常失律。顯行大罰雖首將亦不輕免。選擇既定。任之必專。非有勳勞。不與轉遷如此則人自琢磨。事可底績矣。

一選練戰士、陜西撫鎮等官謝蘭等議稱夫軍士不選、則戰陣不堪、原數不足、則行伍空虛、軍士不堪、與無軍士同、行伍空虛、與無行伍同、訪得陜西各鎮人馬、軍多老幼不堪、且各營俱不滿三千之數、或八九百一營者有之、或一千五六百一營者有之、查其弊源、夫豈無由、葢老幼之不汰者。選法之不立也。軍數之不足者。冐破影占之弊多也。今之欲復河套、必須行令沿邊守廵兵備等道、將軍士食粮文冊盡弔到官、親詣各營各堡、將出征軍士老幼不堪者、盡行革回原堡、將各堡見在軍士、逐一揀選、武藝頗閑、年力精壯者、盡數以補各營、每營務足三千之數。其盔甲什物、務要打造完備、堅固鮮明、以壯軍士之膽。以威敵人之心。如是則軍足而兵精矣。夫軍士選擇既精、行伍既寔、必須嚴訓練之法、振頹靡之風、每營三千、既有將官以統之、仍委各道方面官一員以監之、每五日一大操、一日一小操、大操合一營人馬而操之。始之以下營演陣。不許仍前兒戲儼如臨陣對敵。三令五申。節制凜然。左右進退。鬬戰如法不亂。形圓而勢不散。少有差錯。即當重責。兵器與火器相兼、長兵與短兵相攙、卒伍有聯属之法、離合有變化之玅耳熟金鼓之聲、目識旌旗之色、左右東西、無所不可、此則演習戰陣之法也。至火器為禦虜長技。尤該多備。大約預備五層頭層打畢即退。再裝火藥。二層打之。二層打?即退。再裝火藥。三層打之。四層五層無不皆然。周而復始。火砲不絕。久則演熟。可以破眾摧堅矣。下營既畢。逐一閱試火炮。較其騎射。騐其槍刀。射馬箭者。以槍刀骨朵馬軍引之。馬上前後。左右輪舞器械久則不惟身手和輭。攻擊便利。抑且馬性馴習馳騁不乖。人馬相得。衝鋒破敵。如蹈平地耳由是大行賞罰。毫髮不相假借。雖騎馬不便利者。亦罰之而無宥焉。其小操每日操兩司人馬。三日六司操完。其操演賞罰之法亦如前例。如是大操以立戰陣之規而小操以節軍馬之勞。行之三月而軍士改觀。行之一年而成効可畢。軍知將。將知兵。將為賢能之將。軍為節制之兵。任意指麾。所向無前。河套不足復矣。

前件

查得先為稽積弊精簡練以修武備事、臣議將延綏寧夏各添設按察司兵備官一員、分駐神木縣花馬池地方專一清理軍伍、沙汰老弱、每營務足三千之數、修除戎器、督同各該將官、時加訓練、固原鎮見有兵備副使、亦就責成一體簡練、仍各另請敕以擅其事、如河套巳復、添設官員、應否留革、別請定奪等因、於嘉靖二十五年十月十五日具題訖、又為飭軍旅備長技以禦虜患事、臣議將各鎮總副參遊等官兵馬、裒多益寡、務足其數、如有不足、以守備恊同等營兵馬、凑合成營聽調征勦等因、又將臣前添設兵備之議、申明具題、該兵部覆議、聽征之兵、備行各鎮撫鎮官作速整理、添設官員、咨行吏部、仍候臣會議修邊復套至日、另行等因、題奉欽依、備咨到臣、通行各鎮撫鎮等官欽遵、將各營軍士、凑合成營以聽征勦、中間老弱不堪充數者、因防秋緊急、猶未沙汰選補、止將臣摽下凑調各營官軍三千員名、督令中軍千把總等官、嚴加訓練、臣仍不時躬親較閱、數月之間若走營下陣、打放矢石、坐作進退擊摶攻刺之類、靡不精熟、煥然為三千勁卒、使各鎮將領果能聿修厥職、時加練習、有不可教之軍、不能為之事哉、所以寧夏撫臣王邦瑞稱臣中營氣如虓虎、威若雷霆、使諸將精采皆然、可以橫行匈奴、良有以也、如蒙乞敕該部、查臣前奏事宜、於延寧二鎮、各添設按察司兵備副使、或僉事一員、寧夏於花馬池駐劄、凡黃河以西人馬。属舊有兵備。河東人馬。属新設兵備。延綏於神本縣駐劄、凡鎮城以西者。属舊有兵備。鎮城以東。属新設兵備。并固原兵備副使、各另請敕、專一清理軍伍。沙汰老弱。稽查粮餉。修除戎器。公同各該將領時加訓練。其訓練之方、各鎮撫鎮等官、從常酌處、如河套巳復、添設官員、應否革留、另議奏請定奪

皇明經世文編卷之二百三十八終








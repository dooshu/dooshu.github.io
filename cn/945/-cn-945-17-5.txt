又

问国家并建庶官分领衆职守宰之任风化出焉故大邑庇身子产徵於引喻惟良共理汉宣发於叹嗟今土宇混同郡邑纷布版图羡溢吏员衆多守土之臣多辍於台阁字人之长咸调於铨衡皆程其器能校其阀阅因清闲之宴必敷纳以言虚已畴咨曾旰食而忘倦悬爵懋赏俟期月之有成虽慎柬惟勤而颂声未洽或驱鸡之无状或治庖之不能或贪墨以败官或严残而剥下恺悌之化斯鬰循良之称鲜闻至於分遣察廉饰厨传者率邀善誉专考科第拘殿最者多失钜贤诏公卿各举所知或称匪其人恩移於下俾牧守自署其属即爱不吾叛用必以私益知审官之难矧复长人之寄子大夫博探载籍深究政经当述选贤任能之方且明兴化致治之本条对所问扬搉而言必考古以验今庶可行而不悖


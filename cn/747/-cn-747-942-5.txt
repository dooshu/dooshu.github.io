○嘉州王仆射五符镇宅词

伏闻大道开光，五篇垂教，凝自然之气，成空洞之文。上正天元，下安地纪，中制劫运，旁福生灵，三界所宗，万神所禀。其或葺修之地，土木兴功，暗犯神灵，明干禁忌，皆凭秘篆，以镇方隅。臣顷以所居，须资揆构，臣功既毕，辄备焚修。启黄之坛场，广申忏拔；展五符之醮酌，遍用镇安。伏冀太上宏慈，至真流鉴，使龙神宁谧，灾咎蠲销，永无干犯之虞，常荷安之福。其有从来主宰，五姓神灵，各遂往生，并获开度，即仰荷大道罔极之恩。不任。


○令嗣郑王希言分祭五岳敕

敕：岁之丰俭，故系於常数；天之感应，实在於精诚。顷者按以阴阳，求之推步，至於今岁，不合有年。朕乃斋心妙闻，恳祈元德，灵徵不远，丕应用彰，果获西成，颇为善熟。盖至道储祉，惠於蒸人，亦群神叶赞，锡以昭假。宜令光禄卿嗣郑王希言祭东岳，太子詹事嗣许王祭北岳，太常卿韦纟舀祭西岳，卫尉卿嗣吴王祗祭南岳，宗正卿濮阳郡王彻祭北岳。所司即择日录奏。其四渎及名山大川，或远近不同，各委所由郡长官，便择吉日致祭。务崇严洁，以称朕怀。


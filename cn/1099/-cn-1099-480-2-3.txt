○答友人 【 查勘遼地】

僕生長南陬、不識夷情、苐考按　國初區畫東胡、置衛三百有奇、分其部落以弱之、別其種婁?頁以間之、使之人自為雄。而不使之勢統於一者。何也。夷狄合則強、分則弱、此　祖宗立法深意也、昔建州諸夷、若王兀堂王杲阿台輩嘗分矣。而合之則自奴酋始。使之合之。則自李寧遠始。何則、正統間、海建勾北虜也、先為患、卒被奪其勑書、失貢市利、不能過活、乞哀守臣、復請補給、或十數道、三五道。各自入貢勢莫能相一也。自寧遠為險山參將以至總兵。誘此間彼。誘彼間此。專以掩殺為事。諸部或絕或散。此一書論李氏與建夷通構始末詳盡而是時奴酋之祖曰教塲、父曰他失、他失者阿台壻也、其襲阿台也、寧遠寔使誘之、已而城下、併殺其父祖、而奴酋請死、寧遠顧思各家　勑書無所屬、悉以與奴酋、且請為龍虎將軍以寵之、於是奴酋得以號召東方、盡收名家故地遺民、歸於一統、而建州之勢合矣、自建州之勢合、而奴酋始疆、自五百道之貢賞入、而奴酋始富得以其力遠交近攻、兼併南關灰叭諸部、而海建烏龍江之勢又合矣、自諸部之勢合、而奴酋始敢與我爭地要盟、寧遠恐其報祖父讐、計亦不得不出於苟順、以倖旦夕之無事、而付之無可奈何矣、當奴酋之請死也覆巢之卵、可一指掐也、孰生其羽毛、而長其?距、縱其飛揚、而成其跋扈、寧遠不得而辭其過也、祖宗朝、方分之以樹相疑之形。而寧遠顧合之以成相一之勢。相疑則用夷攻夷而我收其利相一則縱夷抗我而我受其害此封疆莫大之隱憂。亦寧遠難了之前件。是時中朝之人與寧遠相善者多而人言顧若彼。所謂以告者過也。至於分疆趕人之說、詳在覆疏中矣請再商以數言、分之趕之於爭界未定之先則可。分之趕之於何繼祖等立石定界之後則不可。分之趕之為地方杜患則可。分之趕之為自家圖陞蔭則不可。况橫江一帶、由成化中劉忠宣之說、其朝鮮貢道也、由嘉靖中李直指之說、其遼人麗人共棄之地也、何必分、何必趕、而舊鴉鶻關地、則又載在遼誌。而不待言者、此又疆事之定論也、若乃原始要終而憂其結局之難、則誠有如台慮之深者矣、曩僕至邊時、見一帶崇山峻嶺阻深曠邈嘗私語同行者。以此地難種難守。正使酋以還我亦屬無用况巳得之物。有必不肯吐者。而徒令反側子借此為釁端。亦竊憂之、雖然在勘言勘、清界明法吾事也、吾亦無落吾事而巳、而此外又安能以逆睹也哉、


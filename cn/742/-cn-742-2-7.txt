七


○七言律诗（六十四首）

【江楼别幼弟孚令】

野色沧江思不穷，登临杰阁倚虚空。云山两岸伤心里，雨雪孤城泪眼中。病后生涯同落木，乱来身计逐飘蓬。天涯兄弟分携苦，明日扁舟听晓风。

【扬州四首】

叠鼓鸣笳发棹讴，榜人高唱广陵秋。官河杨柳谁新种，御苑莺花岂旧游。十载西风空白骨，廿桥明月自朱楼。南朝枉作迎銮镇，难博雷塘土一丘。

△其二

野哭江村百感生，斗鸡台忆汉家营。将军甲第櫜弓卧，丞相中原拜表行。白面谈边多入幕，赤眉求印却翻城。当时只有黄公覆，西上偏随阮步兵。

△其三

尽领通侯位上卿，三分淮蔡各专征。东来处仲无它志，北去深源有盛名。江左衣冠先解体，京西豪杰竟投兵。只今八月观涛处，浪打新塘战鼓声。

△其四

拨尽琵琶马上弦，玉钩斜畔泣婵娟。紫驼人去琼花院，青冢魂归锦缆船。豆蔻梢头春十二，茱萸湾口路三千。隋堤璧月珠帘梦，小杜曾游记昔年。

【过维扬吊卫少司马紫岫】

卫，韩城人，与余同年同官，后以少司马死扬州难。

画省连床正论文，天涯书剑忽离群。非关卫瓘需开府，欲下高昂在护军。葬骨九原江上月，思家百口陇头云。故人摇落邗沟暮，为酹椒浆一恸君。

【过淮阴有感二首】

落木淮南雁影高，孤城残日乱蓬蒿。天边故旧愁闻笛，市上儿童笑带刀。世事真成《反招隐》，吾徒何处续《离骚》。昔人一饭犹思报，廿载恩深感二毛。

△其二

登高怅望八公山，琪树丹崖未可攀。莫想《阴符》遇黄石，好将《鸿宝》驻朱颜。浮生所欠止一死，尘世无繇识九还。我本淮王旧鸡犬，不随仙去落人间。

【赠淮抚沈公清远】

秋风杖节赐金貂，高会严更响丽谯。去国丁年辽海月，还家甲第浙江潮。书生礼乐修玄雁，诸将弓刀掣皂雕。最是东南资转饷，功成萧相未央朝。

【淮上赠嵇叔子】

湖海相逢一俊英，风流中散旧家声。琴因调古须防怨，诗为才多莫近名。浊酒如淮歌慷慨，苍髯似戟论纵横。惭馀亦与山公札，抱病推迁累养生。

【过宿迁极乐庵明日晤陆紫霞年兄话旧有感】

同时知己曲江游，纵酒高歌玉腕骝。黄叶浑随诸子散，白头犹幸故人留。云堂下榻逢僧饭，雪夜听锺待客舟。如此冲寒缘底事，相逢无计诉离愁。

【白鹿湖陆墩诗】

在宿迁县东，为紫霞年兄避兵处。招提东望柳堤深，雁浦鱼庄买棹寻。墩似谢公堪赌墅，湖如贺监早抽簪。云遮老屋容君卧，月落空潭照此心。百顷荷花千尺水，夜凉兄弟好披襟。

【自信】

自信平生懒是真，底须辛苦踏春尘？每逢墟落愁戎马，却听风涛话鬼神。浊酒一杯今夜醉，好花明日故园春。长安冠盖知多少，头白江湖放散人。

【新河夜泊】

百尺荒冈十里津，夜寒微雨湿荆榛。非关城郭炊烟少，自是河山战鼓频。倦客似归因望树，远天如梦不逢人。扁舟萧瑟知无计，独倚篷窗暗怆神。

【将至京师寄当事诸老四首】

柴门秋色草萧萧，幕府惊传折简招。敢向烟霞坚笑傲，却贪耕凿久逍遥。杨彪病后称遗老，周党归来话圣朝。自是玺书修盛举，此身只合伴渔樵。

△其二

莫嗟野老倦沉沦，领略青山未是贫。一自弓旌来退谷，苦将行李累衰亲。田因买马频书券，屋为牵船少结邻。今日巢由车下拜，凄凉诗卷乞闲身。

△其三

匹马天街对落晖，萧条白发怅谁依？北门待诏宾朋盛，东观趋朝故旧稀。雪满关河书未到，月斜宫阙雁还飞。赤松本是留侯志，早放商山四老归。

△其四

平生踪迹尽繇天，世事浮名总弃捐。不召岂能逃圣代，无官敢即傲高眠？匹夫志在何难夺，君相恩深自见怜。记送铁崖诗句好，白衣宣至白衣还。

【读杨文骢旧题走马诗于邮壁漫次其韵二首】

数卷残编两石弓，书生摇笔壮怀空。南朝子弟夸诸将，北固军营畏阿童。江上化龙图割据，国中指鹿诧成功。可怜曹霸丹青手，衔策无人付朔风。

△其二

君是黄骢最少年，骅骝凋丧使人怜。当时只望勋名贵，后日谁知书画传。十载盐车悲道路，一朝天马蹴风烟。军书已报韩擒虎，夜半新林早着鞭。

【过俶州】

马滑霜蹄路又长，鸦鸣残雪古城荒。河冰雨入车难过，野岸沙崩树半僵。邢邵文章埋断碣，公孙楼橹付斜阳。只留村酒鸡豚社，香火年年赛药王。

【恭纪圣驾幸南海子遇雪大猎】

君王羽猎近长安，龙雀刀环七宝鞍。立马山川千骑拥，赐钱父老万人看。霜林白鹿开金弹，春酒黄羊进玉盘。不向回中逢大雪，无因知道外边寒。

【闻撤织造志喜】

春日柔桑士女歌，东南杼轴待如何？千金织绮花成市，万岁回文月满梭。恩诏只今怜赤子，贡船从此罢黄河。尚方玉帛年来盛，早见西川濯锦多。

【上驻跸南苑阅武行蒐礼召廷臣恭视赐宴行宫赋五七言律诗五七言绝句每体一首应制】

露台吹角九天闻，射猎黄山散马群。练甲晓悬千镜日，翠旗晴转一鞭云。奇鹰出架雕弓动，新兔登盘玉馔分。最是小臣惭献赋，属车叨奉羽林军。

【送无锡堵伊令之官历城】

揽辔朱轮起壮图，遗民喜得管夷吾。城荒户少三男子，名重人看五大夫。画就烟云连泰岱，诗成书札满江湖。《茶经》《水传》平生事，第二泉如趵突无？

【元夕】

诸王花萼奉宸游，清路千门照夜骝。长信玉杯簪戴胜，昭阳银烛擘箜篌。传柑曲里啼莺到，爆竹光中战马收。却忆征南人望月，金闺灯火别离愁。

【读鄗城魏石生怀古诗】

长安雪后客心孤，画省论文折简呼。家近丛台推意气，山开全赵见平芜。忧时危论书千卷，怀古高歌酒百壶。自是汉廷真谏议，萧王陌上赋《东都》。

【送永城吴令之任】

春风驿树早闻莺，马过梁园候吏迎。山县尹来三月雨，人家兵后十年耕。鸦啼粉堞河依岸，草没旗亭路入城。曾见官军收贼垒，时清今已重儒生。

【送安庆朱司李之任】

到官春水画桡轻，天柱峰高即郡城。百里残黎半商贾，十年同榜尽公卿。鸡豚坞壁山中税，鼓角帆樯江上兵。乱后莫言无吏治，此方朱邑最知名。

【送胡彦远南还河渚】

匹马春风返故林，松杉书屋昼阴阴。猿愁客倦晨投果，鹤喜人归夜听琴。我有田庐难共隐，君今朋友独何心？还家早便更名姓，只恐青山尚未深。

【江上】

铁马新林战鼓休，十年军府笑咨谋。但虞庄𫏋争南郡，不信孙恩到蔡洲。江过濡须谁筑垒？潮通沪渎总安流。芦花一夜西风起，两点金焦万里愁。

【送顾蒨来典试东粤】

客路梅花岭外飘，江山才调属车招。石成文字兵须定，珠出风雷瘴自消。使者干旌开五管，诸生礼乐化三苗。凭君寄语征南将，谁勒炎天铜柱标？

【送李书云蔡阆培典试西川】

柳陌征衫锦带钩，诏书西去马卿游。栈萦秦岭千盘细，水落巴江万里流。兵火才人羁旅合，山川奇字乱离搜。莫愁沃野犹难问，取得扬雄胜益州。

【送山东耿中丞青藜】

三经持节领诸侯，好畤家风指顾收。岱顶磨崖看出日，海边吹角对清秋。幕中壮士争超距，稷下高贤共唱酬。北道主人东郡守，丹青剖策本营丘。

【送友人之淮安管饷】

高牙鼓角雁飞天，估舶千帆落照悬。使者自征沧海粟，将军辄费水衡钱。中原河患鱼龙窟，江左官租粳稻年。闻道故乡烽火急，淮南几日下楼船？

【送陇右道吴赞皇之任】

笳鼓千人度陇头，使君斜控紫骅骝。城高赤阪鱼盐塞，日落黄河鸟鼠秋。移檄北庭收属国，阅兵西海取封侯。请倾百斛葡萄酒，玉笛关山缓带游。

【恭遇圣节次安丘刘相国韵】

兴庆楼前捧玉觞，金张岐薛俨分行。龙生大漠云方起，河出昆仑日正长。节过放灯开禁苑，春将射柳幸平阳。燕公上寿天颜喜，亲定甘泉赐宴章。

【朝日坛（次韵）】

晓日曈龙万象铺，六龙衔烛下平芜。石坛爟火燔玄牡，露掌华浆饮渴乌。不夜城传宣夜漏，玉宫朝奉竹宫符。即今东汜西昆处，尽入铜壶倒景殊。

【李退庵侍御奉使湖南从兵间探衡山洞壑诸胜归省还吴诗以送之】

一官之楚复游燕，归去还乘笠泽船。戎马千山寻洞壑，莺花三月羡神仙。路穿江底闻鸡犬，家在湖中接水天。不似少陵长作客，祝融峰下住年年。

【得蒲州道严方公信却寄】

西风对酒梦魂劳，闻道蒲津著锦袍。山绕塞垣长阪峻，河分天地断崖高。登楼楚客看云树，隔岸秦人拜节旄。回首旧游飞雁远，书来严助问枚皋。

【送赵友沂下第南归】

秋风匹马试登临，此日能无感慨心？赵氏只应完白璧，燕台今已重黄金。乡关兵火伤王粲，京国才名识杜钦。最是淮南遇摇落，相思千里暮云深。

【怀王奉常烟客】

把君诗卷问南鸿，憔悴看成六十翁。老去只应添鬓雪，愁来那得愈头风。田园芜没支筇懒，书画萧条隐几空。犹喜梅花开绕屋，腊醅初熟草堂中。

【送友人从军闽中二首】

客中书剑怆离群，贳酒新丰一送君。绝峤烽烟看草檄，高斋风雨记论文。中宵清角猿啼月，百道飞泉马入云。诏谕诸侯同伐越，可知劳苦有终军？

△其二

平生不识李轻车，被诏挥鞭白鼻晙。箫鼓济江催落木，旌旗冲雪冷梅花。胡床对客招虞寄，羽扇麾军逐吕嘉。自是风流新制府，王孙何事苦思家？

【纪事】

鄠杜山南起直庐，从禽载笔有相如。秋风讲武临熊馆，乙夜横经胜石渠。七萃车徒堪讨习，百家图史可佃渔。上林兽簿何曾问，叩马无烦《谏猎书》。

【送汪均万南归】

扁舟春草五湖宽，归去酴糜架未残。拨剌锦鳞初上箸，团枝珠宝已堆盘。瘿瓢量水僧烧笋，拳石分泥客买兰。四月山塘风景好，知君端不忆长安。

【寿座师李太虚先生四首】

放怀天地总浮鸥，客里风光烂熳收。一斗浊醪还太白，二分明月属扬州。锦筝士女觞飞夜，铁笛关山剑舞秋。犹有壮心消未得，欲从何处访丹丘？

△其二

好客从无二顷田，胜游随地记平泉。解衣白日消棋局，岸帻青山入钓船。故国风尘惊晚岁，天涯歌舞惜流年。箧中别有龙沙记，不许傍人唤谪仙。

△其三

读《易》看山爱息机，闭门芳草雁还飞。江湖有梦争南幸，沧海无家记北归。烟水一竿思旧隐，兵戈十口出重围。杜陵岂少安危志？老大飘零感布衣。

△其四

庐顶谈经破碧苔，十年不到首重回。风清锺鼓吴山出，云黑帆樯楚雨来。痛饮长江看自注，异书绝壁访应开。芒鞋归去身差健，白鹿诸生扫讲台。

【寄房师周芮公先生四首（并序）】

（伟业以庚午受知于晋江周芮公师，进谒润州官舍，维时上流无恙，京口晏然。吾师以陆生入雒之年，弟子亦终军弃𦈡之岁。南徐月夜，北固江声，挥麈论文，登楼置酒，笑谭甚适，宾从皆贤。已而入主铨衡，地当清切，周旋禁近，提挈声华。拜别河梁，十有八载，沧桑兵火，万事都非。伟业负耒躬耕，誓终没齿，不谓推迁尘事，潦倒浮生，病苦穷愁，羁縻煎迫。师以同征，独得不至，方推周党，共羡管宁。而家居穷海，身受重围，羽檄时闻，音尘莫及。虽然，江南近信，已泊楼船；京岘旧游，皆非乐土。何必无诸台上，始接烽烟；欧冶城边，才开壁垒也！既知援师南下，山郡依然。郑樵居第，可保图书；杨仆军营，惟闻笳吹。欣故人之杖屦，致远道之邮筒。爰作短章，聊存微尚，抒平生于慷慨，写尽日之羁愁。庶几同经丧乱，识此襟情；虽隔山川，无殊会面云尔。）

惆怅平生负所知，尺书难到雁来迟。桄榔月暗严城闭，鹈釭风高画角悲。湖里逢仙占昔梦，洞中遇叟看残棋。脱身衰白干戈际，笋屐寻山话后期。

△其二

北府风流坐啸清，萧郎白合爱将迎。蒜山望断江干月，荔浦愁看海上城。刘寄关河虽险塞，卢循楼舰正纵横。莫嫌战鼓乡园急，瓜步年来已用兵。

△其三

但若盘桓便见收，诏书趋迫敢淹留？始知处士青门里，须傍仙人白石楼。晋室衣冠依岭峤，越王刀剑闭林丘。少微却照南天远，榕树峰高隐故侯。

△其四

白鹤青猿叫晚风，苦将身世诉飘蓬。千滩水恶盘涡险，九曲云迷绝磴空。广武登临狂阮籍，承明寂寞老扬雄。巨源旧日称知己，误玷名贤启事中。

【即事十首】

夹城朝日渐台风，玉树青葱起桂宫。谒者北衙新掌节，郎官西府旧乘骢。叔孙礼在终应复，萧相功成固不同。百战可怜诸将帅，几人高会未央中？

△其二

六龙初幸晾鹰台，千骑从官帐殿开。南苑车声穿碧柳，西山驰道夹青槐。翻书夜半移灯召，教射楼头走马来。闻道上林亲试士，即今谁是长卿才？

△其三

元僚白发领槐厅，风度须看似九龄。疏乞江湖陈老病，诏传容貌写丹青。从游西苑花初放，侍宴南台酒半醒。最是御书房下过，赐茶清燕共谈经。

△其四

列卿严谴赴三韩，贳酒悲歌《行路难》。妻子几随关外去，都人争拥路旁看。乐浪有吏崔亭伯，辽海无家管幼安。尽说日南多瘴疠，如君绝域是流官。

△其五

黄河东注出潼关，本济漕渠竟北还。淮水独流空到海，汴堤横啮不逢山。天心岂为投圭璧，民力何堪弃草菅？瓠子未成淇竹尽，龙门远挂白云间。

△其六

西山盗贼尚纵横，白昼畿南桴鼓鸣。谁道尽提龙武将，翻教远过阖闾城？军需苦给嫖姚骑，节制难逢仆射营。斥堠但严三辅靖，愿销兵甲罢长征。

△其七

新传使者出皇都，十道飞车算国租。故事已除将作监，他年须尚执金吾。主持朝论垂鱼袋，料理军书下虎符。始信萧曹务休息，太平良策未全无。

△其八

柳营江上羽书传，白马三郎被酒眠。无意漫提欧冶剑，有心长放吕嘉船。金钱北去缘求印，铁券南来再控弦。庙算只今勤远略，伏波横海已经年。

△其九

秋尽黄陵对落晖，长沙西去不能归。甘宁旧垒潮初落，陶侃新营树几围。五岭烽烟城郭改，三湘征调吏人稀。老臣裹革平生志，往事伤心尚铁衣。

△其十

巴山千丈擘云根，节使征西入剑门。蜀相军营犹石壁，汉高原庙自江村。全家故国空从难，异姓真王独拜恩。回首十年成败事，笛声哀怨起黄昏。








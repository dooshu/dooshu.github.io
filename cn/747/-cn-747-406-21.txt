○对吏帻判

〈得丁为吏，脱帻挂县门而去。断不应为。〉

瑰意琦行，有应则通，陈力就列，不能则止。故营营吏道，坐州县而徒劳；寂寂闲居，退邱园而优逸。丁也县吏，职事前修，挂帻公门，颇遵孤节。角巾私第，自得遐心，州以小道从方，恒科守职。白已远，尚劳缴之心；尺蠖相趣，未识江湖之意。责其廉退之节，科其高洁之辜，欲使疏广厚颜，陶潜负谴，仆虽不敏，窃谓非宜。


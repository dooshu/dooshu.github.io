◇撰征赋（并序）

盖闻昏明殊位，贞晦异道，虽景度回革，乱多治寡，是故升平难於恒运，剥丧易以横流。皇晋（缺二字。）河汾，来迁吴楚，数历九世，年逾十纪，西秦无一援之望，东周有三辱之愤，可谓积祸缠衅，固以久矣。况乃陵茔幽翳，情敬莫遂，日月推薄，帝心弥远。庆灵将升，时来不爽，相国宋公，得一居贞，回乾运轴，内匡寰表，外清遐陬。每以区宇未统，侧席盈虑。值天祚攸兴，昧弱授机，龟筮元谋，符瑞景征。於是仰祗俯协，顺天从兆，兴止戈之师，躬暂劳之讨。以义熙十有二年五月丁酉，敬戒九伐，申命六军，治兵千京畿。（《艺文类聚》作「京甸」。）次师于氵反上。灵樯千艘，雷辎万乘，羽骑盈途，飞旌蔽日。别命群帅，诲谟惠策，法奇於《三略》，义秘於《六韬》。所以钩棘未曜，殒前禽於金墉，威弧始彀，走隼於滑台。曾不逾月，二方献捷。宏功懋德，独绝古今。天子感《东山》之劬劳，庆格天之光大，明发兴於鉴寐，使臣遵于原隰。余摄官承乏，谬充殊役，《皇华》愧於先《雅》，靡监於征人。以仲冬就行，分春反命。途经九守，路逾千里。沿江乱淮，逆薄泗、氵反，详观城邑，周览丘坟，眷言古迹，其怀巳多。昔皇祖作藩，受命淮、徐，道固苞桑，勋由仁积。年月我历，市朝巳改，永为洪业，缠怀清历。於是采访故老，寻履往迹，而远感深慨，痛心殒涕。遂写集闻见，作赋《撰征》，俾事运迁谢，托此不朽，其词曰：

系烈山之洪绪，承火正之明光。立熙载於唐后，申赞事於周王。畴庸命而顺位，锡宝以彻疆。历尚代而平显，降中叶以繁昌。业服道而德徽，风行世而化扬。投前踪以永冀，省质以远伤。暌谋始于蓍蔡，违用舍於行藏。

庇常善之罔弃，凭曲成之不遗。昭在幽而偕煦，赏弥久而愈私。顾晚草之薄弱，仰青春之葳蕤。引蔓颖於松上，擢纤枝於兰逵。施隆贷而有渥，报涓尘而无期。欢太阶之休明，穆皇道之缉熙。

惟王建国，辨方定隅，内外既正，华夷有殊。惟昔《小雅》，逮於班书，戎蛮孔炽，是殛是诛。是以宣王用棘於猃狁，高帝方事於匈奴。然侵镐至泾，自塞及平。窥郊伺鄙（缺四字。）慕携王之矫虔，阶丧乱之末宁。窃强秦之三辅，陷隆周之两京。雄崤、渑以制险，据绕ニ而作扃。家永怀於故壤，国愿言於先茔。俟太平之旷期，属应运之圣明。坤寄通於四渎，乾假照於三辰。水润士以显比，火炎天而同人。惟上相之睿哲，当草昧而经纶。总九流以贞观，协五材（传注五才，从《艺文类聚》改）而平分。时来之机，悟先於介石，纳隍之诫，一援於生民。龟筮允臧，人鬼同情。顺天行诛，司典详刑。树牙选徒，秉钺抗ユ。弧矢罄楚孝之心智，戈棘单吴子之精灵。

迅三翼以鱼丽，襄两服以雁逝。阵未列於都甸，威已振於秦、蓟。洒严霜於渭城，被和风於洛戚。就终古以比猷，考坟册而莫契。昔西怨於东徂，今北伐而南悲。岂朝野之恒情，动万乘之幽思。歌零雨於《豳风》，兴《采薇》於周诗。庆金墉之凯定，眷戎车之迁时。伫千里而感远，涉弦望而怀期。诏微臣以劳问，奉王命於河湄。夕饮饯以ㄈ装，旦出宿而言辞。岁既晏而繁虑，日将迈而恋乖。阙敬恭於桑梓，谢履长於庭阶。冒沈云之ㄙ蔼，迎素雪之纷霏。凌结湍凝清，风矜籁以扬哀。情在本而易阜，物虽末而难怀。眷余勤以就道，苦忧来其城颓。

尔乃经雉门，启浮梁，眺锺岩，越查塘。览永嘉之紊维，寻建武之缉纲。于时内慢神器，外侮戎狄。君子横流，庶萌分析。主晋有祀，福禄来格。明两降览，三七辞厄。元诞德以膺纬，肇回光於阳宅。明思服於下武，兴继代以消逆。简文因心以秉道，故冲用而刑废。孝武舍己以杖贤，亦宁外而治内。观日化而就损，庶雍熙之可对。闵隆安之致寇，伤龟玉之毁碎。漏妖凶於沧洲，缠衅难而盈纪。时焉依於晋、郑，国有蹙於百里。赖英谟之经营，弘兼济以忘己。主寰内而缓虞，澄海外以渍滓。至如昏蔽景，鼎祚倾基。《黍离》有叹，《鸿雁》无期，瞻天命之贞符，秉顺动而履机。率骏民之思效，普邦国而同归。荡积霾之秽氛，启披阴之光晖。反平陵之杳蔼，复七庙之依稀。务役简而农劝，每劳赏而忠甄。变时雍於祖宗。（缺六字。）扫逋丑於汉渚，涤僭逆於岷山。羁巢处於西木，引鼻饮於源渊。惠要衤棘而思韪，援冠弁而来虔。

视冶城而北属，怀文献之收扬。匪元首之康哉，孰股肱之惟良。譬观曲而识节，似缀组以成章。业弥缠而弥微，事愈有而莫伤。

次石头之双岸，究孙氏之初基。幸汉庶之漏网，恁江介以抗维。初鹊起於富春，果鲸跃於川湄。匝三世而国盛，历五伪而宗夷。察成败之相仍，犹唇亡而齿寒。载十二而谓纪，岂蜀灭而吴安。众咸昧於谋兆，羊独悟於理端。请广武以诲情，树襄阳以作藩。拾建业其如遗，沿万里而谁难。疾鲁荒之讠皮辞，恶京陵之谮言。责当朝之惮贬，对曩籍而兴叹。

敦怙宠而判违，敌既而国圮。彼问鼎而何阶，必先贼於君子。原性分之异托，虽殊途而归美。或卷舒以愚智，或治乱其如矢。谢昧迹而托规，卒安身以全里。周显节而犯逆，抱正情而丧己。

薄四望而尤眄，叹王路之中鲠。蠢于越之妖烬，敢凌蹈于五岭。崩双岳于中流，拟凶威於荆郢。隐雷霆於帝坐，飞芒镞於宫省。於时朝有迁都之议，人无守死之志。师旅痛於久勤，城墉阙於素备。安危势在不侔，众寡形於见事。於赫渊谋，研其神策。缓辔待机，追奔蹑迹。遇雷池而振曜，次彭蠡而歼涤。穆京甸以清晏，撒多垒而宁役。

造白石之祠坛，怼二竖之无君。践掖庭以幽辱，凌祧社而火焚。愍文康之罪己，嘉忠武之立勋。道有屈於灾蚀，功无谢於如仁。

讯落星之飨旅，索旧栖於吴馀。迹阶今而不见，横榛奔以荒除。彼生成之乐辰，亦犹今之在余。慨齐吟於爽鸠，悲唐歌於《山枢》。

吊伪孙於涂首，率君臣以奉疆。时运师以伐罪，偏投书於武王。迄西北之落纽，乏东南以振纲。诚钜平之先觉，实中兴之後祥。据左史之攸征，胡影迹之可量。

过江乘而责始，知遇雄之无谋。厌紫微之宏凯，甘陵波而远游。越云梦而南溯，临浙河而东浮。彀连弩於川上，候蛟龙於中流。

爰薄方与，乃届欧阳。入夫江都之域，次乎广陵之乡。易千里之曼曼，溯江流之汤汤，氵存赤圻以经复，越二门而起涨。眷北路以兴思，看东山而怡目。林丛薄，路逶迤，石参差，山盘曲。水激濑而骏奔，日映石而知旭。审兼照之无偏，怨归流之难濯。羡轻分之涵泳，观翔鸥之落啄。在飞沈其顺从，顾微躬而缅邈。

於是抑怀荡虑，扬榷易难。利涉以吉，天险以艰。于敌伊阻，在国斯便。勾践行霸於琅邪，夫差争长於黄川。葛相发叹而思正，曹后愧心於千魂。登高堞以详览，知吴濞之衰盛。戒东南之逆气，成刘后之宋圣。藉盐铁之殷阜，临淮楚之剽轻。盛几杖而弭心，怒抵局而遂争。忿戒盎之扶祸，惜徒伤於家令。匪条侯之忠毅，将七国之陵正。褒汉藩之治民，并访贤以昭明。侯文辩其谁在，曰邹阳与枚生。据忠辞於吴朝，执义说於梁庭。敷高才於兔园，虽正言而免刑。阙里既已千载，深儒流於末学。钦仲舒之容，遵缝掖於前躅。对园囿而不窥，下惟莫而论属。相端、非之两骄，遭弘、偃之双慝。恨有道之无时，步险途以侧足。

闻宣武之大阅，反师旅於此廛。自皇运之都东，始昌业以济难。抗素旄於秦岭，扬朱旗於巴川。惧帝系之坠绪，故黜昏而崇贤。嘉收功以垂世，嗟在嗣而覆旃。德非陟而继宰，衅逾禹其必颠。

造步丘而长想，钦太傅之遗武。思嘉遁之馀风，绍素履之落绪。民志应而愿税，国屯难而思抚。譬乘舟之待楫，象提钓之假缕。总出入於和就，兼仁用於默语。弘九流以拮四维，复先陵而清旧宇。却西州之成功，指东山之归予。惜图南之启运，恨鹏翼之末举。

发津潭而回迈，逗白马以憩ぎ。贯射阳而望邗沟，济通淮而薄角城。城坡也兮淮惊波，平原远兮路交过。面艽野兮悲桥梓，溯急流兮苦碛沙。千里而无山，缅百谷而有居。被宿莽以迷径，睹生烟而知墟。（缺六字。）谓信美其可娱。身少长於乐土，实长叹於荒馀

（缺四字。）具瘁。直岁寒之穷节。视层云之崔巍，聆悲飙之掩屑。弥昼夜以滞淫，怨凝阴之方结。望新晴於落日，起明光於跻月。眷转篷之辞根，悼朔雁之赴越。披微物而疚情，此思心其可说。（《艺文类聚》作「而可歇」。）问徭役其几时，骇阅景於兴没。感曰归於《采薇》，予来思於雨雪。岂初征之惧对，冀鹳鸣之在垤。

（缺四字。）逾宿，骛吾楫於邳乡。奚车正以事夏，虺左相以辅汤。绵三代而享邑，厕践土之一匡。嗟仲几之宠侮，遂舍存以征亡。喜薛宰之善对，美士弥之能纲。

升曲垣之逶迤，访淮阴之所都。原入跨之达耻，俟遭时以远图。舍西楚以择木，迨南汉以定谟。乱孟津而魏灭，攀井陉而赵徂。播灵威於齐横，振馀猛於龙且。观让通而告，曷始智而终愚。

迄沂上而停，登高杞而不进。石幽期而知贤，张揣景而示信。本文成之素心，要王子於云仞。岂无累於清霄，直有概於贞吝。始熙绩於武关，卒敷功於皇胤。处夷险以解挫，弘忧虞以时顺。矜若华之翳晷，哀飞骖之落骏。伤粒食而兴念，眷逸翮而思振。

戾臣山而东顾，美相公之前代。嗟残虏之将糜，炽馀於海济。驱鲐稚於淮曲，暴鳏孤於泗ㄛ。托末命（缺二字。）云，冀灵武之北阅。惟授首之在晨，当盛暑而选徒。肃严威以振响，渐温泽而沾腴。既云撒於朐城，遂席卷於齐都。曩四关其奚阻，道一变而是孚。

伤炎季之崩驰，长逆布以滔天。假父子以诈爱，借兄弟以伪恩。相魏武以谲狂，宄谟奋於东藩。桴未噪於东郭，身已馘於楼门。

审贡牧於前说，证所作於旧徐。聆泗川之浮磬，玩夷水之宾珠。草渐苞於炽壤，桐孤干於峄隅。慨禹迹於尚世，惠遗文於《夏书》。

纷征迈之淹留，弥怀古於旧章。商伯文於故服，咸征名於彭、殇。眺灵壁之曾峰，投吕县之迅梁。想蹈水之行歌，虽齐汨其何伤。启仲尼之嘉问，告性命以依方。岂苟然於迂论，聆寓言於达庄。

於是滥石桥，登戏台。策马钓渚，息辔城隅。永感四山，零泪双渠。怨物华之推驿，慨舟壑之递迁。谓徂岁之悠阔，结幽思之方根。感皇祖之徽德，爰识冲而量渊。降俊明以镜鉴，回风猷以昭宣。道既底於国难，惠有覃於黎元。士颂歌於政教，民谣咏於渥恩。兼《采芑》之致美，协《汉广》之发言。强虎氐之搏翼，氵属云网於所禁。驱黔萌以蕴崇，取园陵而湮沈。锡残落於河西，序沦胥於汉阴。攻方城而折扃，扰谯颍其谁任。世阙才而贻乱，时得贤而兴治。救祖考之邦壤，在幽人而枉志。体飞书之远情，悟犒师之通识。迨明达之高览，契古今而同事。拔渊谟於潜机，骋神锋於云旆。驱斥泽而风靡，蹙坑谷而鸟窜。中华免夫左衽，江表此焉缓带。既克黜於肥六，又作镇於彭沛。晏皇途於国内，震天威於河外。扫东齐而巳宁，指西崤而将泰。值秉均而代谢，实大业之兴废。心无忝於乐生，事有像於燕惠。

抱明哲之不伐，奉宏勋而是税。捐七州以爰来，归五湖以投袂。屈盛绩於平生，申远期於暮岁。

访曩载於宋鄙，采《阳秋》於鲁经。晋申好於东吴，郑凭威於南荆。故反师於曹门，将以塞於夷庚。纳五叛以长寇，伐三邑以侵彭。美西Θ之忠辞，快韩厥之奇兵。

追项王之故台，迹霸楚之遗端。挺宏志於总角，奋英势於弱冠。气盖天而倒日，力拔山而倾湍。始飙起於勾越，中电激於衡关。兴偏虑於攸吝，忘即易於所难。忌陈锦而莫照，思反乡而有叹。且夫杀义害婴，而忄戛丰疑，绁贤不策，失位谁持。迨理屈而愈闭，方怨天而怀悲。对骏骓以发愤，伤虞姝於末词。

陟亚父之故营，谅谋始之非托。遭衰嬴之崩纲，值威炎之结络。迄皓首於阜陵，犹谬觉於然诺。视一人於三杰，岂在己之庸弱。置丰沛而不举，故自同於俎镬。

发卞口而游历，迄西山而弭辔。观终古之幽愤，怀元王之冲粹。丁战国之权争，方恬心於道肆。学浮丘以就德，友三儒以成类。洁流始於初源，累仁基於前美。拨楚族之休烈，传芳素於来祀。强见誉於清虚，德致称於千里。或避宠以辞姻，或遗荣而不仕。政直言以安身，骏绝才以丧己。驱信道之成终，表昧世之亏始。悟介焉之已差，则不俟於终日。既防萌於未著，虽念德其何益。

尔乃孟陬发节，雷隐蛰惊。散叶荑柯，芳花饰萌。麦萋萋於旄丘，柳依依於高城。相雎鸠之集河，观鸣鹿之食萍。沂泗远兮清川急，秋冬近兮绪风袭。风流蕙兮水增澜，诉愁衿兮鉴戚颜。愁盈根而际，戚发条而成端。嗟我行之弥日，待征迈而言旋。荷庆云之优渥，周双七於此年。陶逸豫於京甸，违险难於行川。转归玄而眷恋，望修樯而流涟。愿关邺之遄清，迟华銮之凯旋。穆淳风於六合，溥洪泽於八埏。颁贤愚於大小，顺规矩於方圆。固四民之获所，宜税稷於莱田。苦邯郸之难步，庶行迷之易痊。长守朴以终稔，亦拙者之政焉。（《宋书·谢灵运传》，又略见《艺文类聚》五十九。）



卷三十一

◎谢灵运（二）


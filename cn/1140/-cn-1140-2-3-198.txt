隐龙山歌为两方先生【季玉五玉】

隐龙之山何诘曲上有千岁之虯松下有奔雷曳练之双瀑山中百灵欣真宰乞与方干作书屋抱膝高歌有二老对坐千山万山看不足二老孪生旧最名年齐杖国聪且明鹿车并挽各偕隐儿孙衮衮罗羣英人生得此良不易何妨白眼睨公卿昔君六十髪尚黑相过大醉梓山侧今年七十兴逾豪采药山南又山北我今渐老嬾作诗惟看弟劝兄酬浮大白


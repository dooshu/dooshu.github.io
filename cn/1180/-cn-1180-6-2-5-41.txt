答王敬所


今年闸河水涩，转饷甚艰，然终以发运之早，虽遭中梗，比之往岁，犹为驶利，皆公之功也。

海运今岁微有损失，议者遂纷纷言其不便。此众庶之见，固不足凭。但仆鄙意窃以为，今欲河海并运，则当着实料理，岁岁加增；若止欲尝之，则二年之间，道路已熟，何岁以十二万石尝险哉！近潘大参有复遮洋总议，似为稳便，不审高明以为何如？仆昨因群言稍有淆惑，但以国家大计，须虚心商量耳。






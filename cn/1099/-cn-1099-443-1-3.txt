○請勦奴酋酌議兵食第一疏 【 勦奴兵食】

以下恭敏署樞部時所上

臣惟兵家之勝、在于未戰、謂筭當先定也、奴酋世受豢養、公然背叛、陷我城堡、殺我將卒、屠戮我人民、罪逆通天、神人共憤、廷議僉謂當殄滅此虜、用振國威恭奉　明旨、曰征勦、曰撻伐、亦曉然傳布于海內矣先是臣等會議調兵募兵、合用五萬、時遼瀋危在旦夕、徵兵于遠、無當緩急、故止議就近調募、為聯絡防禦之計云爾、今廟議巳决計勦伐、非倣征播征倭事例、用兵十餘萬、欲以示壓卵之勢、收覆巢之功、猶是不可幾之數也、按朝鮮之役。宣大二鎮共挑選馬兵五千。山西一千。今虜封雖定、爭端未巳西鎮兵馬固未可多撤、一面照前數挑選。一面募補此額。遼左得援兵之助。西鎮無缺伍之虞。或亦可行乎。往者征倭調浙江水兵四千。又召募步兵四千。今征建州。水兵無所用之。止調陸兵四千。亦一面召募補足原額。此時汛期將畢、陸續募補、以備明春分布汛地計未晚也、又往時南直隸狼山兵亦可調用二千。湖廣土兵四千。四川土兵六千。此輩輕剽便捷。登山如飛。以當奴酋步兵。更為得力。至河南毛葫蘆兵往曾調數千征播。此皆應議調之兵也。又嘗調寧夏鎮城兵一千五百。陝西甘固三鎮。各借五百。而延綏則調入衞兵一千七百。又發銀召募一千三百。今延鎮入衞兵馬先巳調發出関、而寧夏陝西甘固諸鎮在在多事、或未必有兵可借、請照往日延綏募兵之議、各鎮分募若干、併買馬匹、各差慣戰將官統領援遼。錢糧即於京邊內開銷。亦各鎮纓冠之誼也。畿內八府先巳行文召募、河南山東、皆近畿地方、亦應分投募兵、每州縣不必拘定名數、但取有勇力技藝者、如此徵募、幾于海內騷動矣、猶不及五萬之數、至于潢江一帶礦徒、先徑移書督撫設法招集、近得督臣汪可受手書、謂巳招有數千、此則在前議五萬之數者也、督臣又謂密諭北関、報有精兵萬人、併移檄朝鮮、亦整兵以待矣、朝鮮受我卵翼、得保舊封、其圖報當不後于北関、用此十餘萬兵馬、豈原議百萬錢粮、所能濟事、觀此可以知馬步軍歲用之費大約行間用一步軍歲費十金用一馬軍歲費二十金此尋常防禦之槩也當此危急之秋。使人冐鋒鏑蹈白刃。非有厚糈豐犒。何以得其死力。况安家買馬製器等費。又在月餉之外。故曰數米而炊不可以治三軍。倭之役。費至七百八十餘萬。播之役未及朞年。亦費二百餘萬。而川湖貴三省民間買馬運米加派私貼之費。又不可數計。此臣待罪楚中時所目擊者也今遼人能堪此乎。一銖一粒。勢必取給于公家。即以三百萬計。猶是略約之數耳。葢當夷虜交訌之時。為勦滅奴酋之舉。必守者自守戰者自戰禦虜者禦虜勦奴者勦奴然後兵力不分。而舉事萬全也。調募之兵。既十餘萬。合以遼東堪戰之兵。大約不下十二三萬人。內以三萬人聯絡東西專備禦虜之用。征勦奴酋者。可得十萬人。總領大將。非得四五員不可。及查征播八路進兵。用大將六員。副參二員征倭水路並進。用大將四員。是以羣力畢効。而收功于一舉。今大將自李如栢外、合再用四員、各隷以參遊等官六員、而經畧標下另設標兵遊擊二員、此必不可少之官、大將如杜松劉綎官秉忠柴國柱其選也、似應再起二三員、添註五府僉書以備推擇、而副參遊都等官、聽經畧督撫便宜委用、凡遼將素負勇略。曾經戰陣廢閒在家者。皆可委也。其各鎮統領援兵入遼者、率多選擇之官、亦可酌用也、


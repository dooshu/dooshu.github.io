◇测狱刻数议

未知狱所测人，有几人款，几人不款，须前责取人名及数，并其罪目，然後更集得。（《陈书·沈洙传》，梁代旧律，测囚之法，日一上，起自晡鼓尽于二更。及比部郎范泉删定律令，以旧法测立时久，非人所堪，分其刻数，日再上廷尉，以为新制过轻，请集会尚书省详议，都官尚书周弘正云云。）

凡小大之狱，必应以情，政言依准五听，验其虚实，岂可全恣考掠，以判刑罪。且测人时节，本非古制，近代已来，方有此法，起自晡鼓，迄于二更，岂是常人，所能堪忍。所以重械之下，危堕之上，无人不服，诬枉者多，朝晚二时，同等刻数，进退而求，于事为衷。若谓小促前期，致实罪不伏，如复时节延长，则无愆妄款。且人之所堪，既有强弱，人之立意，固亦多途。至如贯高榜笞刺，身无完肤，戴就熏针并极，困笃不移，岂关时刻长短，掠测优劣，夫与杀不辜，宁失不经，罪疑惟轻，功疑惟重，斯则古之圣王，垂此明法，愚谓依范泉著制，于事为允。（《陈书·沈洙传》，又《南史》七十一。）


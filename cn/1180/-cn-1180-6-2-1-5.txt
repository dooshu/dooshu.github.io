答宗伯董浔阳


仆以谫薄，获依日月之末光，猥从末阶，骤跻三事。束櫖作柱，用荷为梁，庸愚之人犹将嗤之，况高明耆硕如翁者乎！乃辱不鄙，远赐问贺，奖借过情，重增其愧。至勉仆以作者之事，尤不敢当。古人以行谊文章兼悬于时者，世不多见。明兴二百余年，名世之辅，专门之彦，凡几作矣。而一代文章，犹未能追踪古昔，乃欲责之于椎鲁人，讵能耶？若使以其硁硁小人之守，惓惓纳诲之心，朝夕俟衮职有缺时，用一缕补之，以仰答隆遇，而免于罪戾，或庶几耳。

冉氏云：“如其礼乐，以俟君子。”惟翁学综坟典，冠绝等伦，海内士孰不望之以为宗主，诵之以为轨范。今天子诚不欲兴礼乐则已，如欲稽古礼文之事，以润色鸿业，发挥典籍，则舍翁将何之焉？愿努力自爱，弓旌之贲，当有日也。

令郎奇才久屈，诚有遗珠之叹。兹旋，草草附谢。辱惠过腆，愧不敢当，谨领绫绢二事，余璧上。别具侑柬，统惟鉴原。






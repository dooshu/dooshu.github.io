八宫第一百三十二

八宫之地，结阵立营必居一焉，以顺阴阳动静之用。师之屯，致于东方。东方，震宫也，震之象，一阳在内，二阴在外，以阳为主将之位也。牙帐宜深，军中利作乐，利先震其威声，大将不可使敌见其刑爵（一作雀）杀罚，以甲乙日祭青旗，合战之时大将不可暴露于外。师之屯，致东南方。东南，巽宫之象，一阴在内，二阳在外也，以阴为主将之位。牙帐宜深，大将宜（一作利）先宣明号令，慎其声闻，以直以正，自近及远，主将深隐，令出必行。师之屯，致于南方离宫也。离宫之象，一阴得中，二阳在外，以阴为主将之位。牙帐宜居中，大将利外严威号令，不可与人狎，使人望而畏之，内则虚以待贤者，利多礼明视为务，以丙丁日祭赤旗，出战利处中不宜深隐，亦宜显扬。师之屯，致西南坤宫也。坤之象，三位皆阴也。牙帐利于西南，战将宜严厚宽顺，以色容善驭为务，动不妄，顺则吉，以戊己日祭黄旗，出战及在营不利暴露于外。师之屯，致西方兑宫也。兑之象，一阴在外，二阳在内，以阴为主将之位也。牙帐宜近外，大将宜刚严肃政，多所决罚制断，以顺布泽，以庚辛日祭白旗，出战宜近外，按部伍不宜深隐。师之屯，致西北方乾宫也。乾之象，三位皆阳也。牙帐利不常立其地，大将宜刚正圆转，任其智虑，应变不穷，出战之时不可使人知处，麾军运动左右顺用之。师屯，致于北方坎宫也。坎之象，二阴在外，一阳居中，主将之位也。牙帐利得中，大将宜柔容貌以礼接宾客，中多刚断，运动不惑，以壬癸日祭黑旗，出战之时利得中，不利暴露于外，亦不利深匿（一作慝）。师之屯，致于东北方艮宫也。艮之象，一阳居外，二阴在内，以阳为主将之位也。牙帐利近外，大将宜慎重敦厚，游言勿听，敌言勿惊挠妄动，出战之时利近外指挥吏士。如是者，居其方而顺性者善也。动静与天地鬼神合，加之以不私于心，斯谓之善矣。






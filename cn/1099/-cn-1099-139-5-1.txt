○壽州正陽鎮新修城垣記 【 正陽鎮城】

正陽鎮、在壽州南六十里、淮水自桐栢來、直走其西、人家負水而居、幾七千戶、舟楫所通、四方商賈、無有遠邇、畢會于此、葢中都第一鎮云、　上即位之六年正德辛未江北諸郡盜起、盜嘗至穎上、迫于正陽、居人戒嚴幸無事、越明年壬申春二月、兵備僉事樂平李君天衢廵行穎上、會盜數千人亦同日至、攻圍甚急、盜又數十騎東行刼畧、去正陽二十里所、人乃大恐、訛言驚擾、爭走逃避、相蹂踐、有溺水死者、當是時文登叢公、自戶部右侍郎、兼都察院左僉都御史廵視廬鳳諸郡、會出按部、聞穎上門、跳驅至正陽、其日盜聞即解去、鎮之父老豪傑、相率頓首謝、公進之告曰、夫難度者變、易失者時此鎮繁華誨盜之地、盍思永圖以輯爾後、不然、終患、柰何、僉復於公曰、惟西長淮之險、可恃無恐。其三面受敵、若浚土引水、水以環之。土以垣之。垣以樓之、人以守之。是亦一策、公曰俞、我其視哉、視巳、曰可度地、得千二百二十有六丈、度人得二千六百七十戶、公曰河廣惟四丈深半之、工力則視其戶而上下之、三面為門、門有樓有橋、垣之上為樓十有七所、離列惟均、名曰敵樓、凡樓則選諸富而義者獨為之、否則數人合為之。於爾何如、父老豪傑齊應聲曰、幸甚、乃進鳳陽府通判方賓又進宿州判官侯經、督其任俾遄即功、無戾於小民、未幾報河渠成、又未幾報門報橋樓成、凡三旬有三日、凡三十萬工、乃刻石而記之、以文屬壽州同知王九思、


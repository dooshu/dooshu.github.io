○王府疏 【 王府官陞遷】

部覆以左右布政亦係二品官與尚書埒苟有才能亦可自盡此制遂不復改今則天潢之族有為侍從者無論王親矣

王府婚姻、不得除授京職、我　祖宗初無此例、惟宣德間、有旨、漢府親戚不許選京官、然亦止為漢府而言、天順以後、始有倡議以漢府為例者然布政雍泰得以秦府之親、陞廵撫都御史、至弘治十三年、三法司遂以入問刑條例中、沿襲至今、遂為定例、以故詩禮故家。衣冠世冑。俱不願與王府結親惟閭井白丁。扳援宗戚轉相誘引。奸宄不禁。弊實坐此。且百年以來。宗室搆逆。如寘鐇宸濠者亦何嘗借親戚京官之力哉今乃因一子女之故。并其族屬俱不通籍京朝。疑忌不已深乎又今王府官僚。任滿不得考績株守終身。故銓司取庸瑣裒憊之人充之而人亦甘心自棄。臣伏覩　皇明祖訓有云、凡王國文官、朝廷精選任用、盖　聖祖惇宗睦族之意拳拳如此、至于考第殿最。轉移無常。如楊士奇以審理副。選任翰林院編修。周忱亦自長史累陞至尚書。臣愚謂畧如國初之制。今後長史紀善等官。務選有學行者任之。每九年一考績。如例黜陟有差、庶人知自重、以圖進取。而王國可保無事矣。

皇明經世文編卷之一百十九終








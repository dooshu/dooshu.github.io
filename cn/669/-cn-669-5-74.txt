74　貉踰汶之汶解


考工記「貉踰汶則死」，先儒以汶爲魯之汶水。列子釋文云：「按史記『汶』與『』同，謂汶江也。今江邊人云：『狐不渡江。』説文：『貉，狐類也。』踰越大水，則傷本性。」

【元圻案】列子湯問篇釋文曰：「周禮『貉踰汶則死』，鄭玄云：『汶水在魯城北。』先儒相因以爲魯之汶水，皆大誤也。案史記，汶與同，武中切，謂汶江也。非音『問』之『汶』。案山海經『大江出汶山』，郭云：『東南逕蜀郡，東北逕巴東、江夏，至廣陵入海。』韓詩外傳云『昔者江出於汶山，其始也足以濫觴』是也。又楚詞云『隱汶山之清江』，固可明矣。且列子與周禮通言水土性異，則遷移有傷，故舉四瀆以言之。案今魯之汶水，闊不踰數十步，源不過二百里，揭厲皆渡，斯須往還，豈狐貉暫遊，生死頓隔矣？説文云『貉，狐類也』，皆生長丘陵旱地，今江邊人云『狐不渡江』，是明踰大水則傷本性遂致死者也。」〇史記夏本紀：「汶、嶓既蓺。」集解鄭玄曰：「地理志岷山在蜀郡。」〇又曰：「汶山導江。」〇水經：「岷山在蜀郡氐道縣，大江所出。」注：「岷山，即瀆山也。水曰瀆水矣，又謂之汶。」〇列子釋文二卷，唐當塗縣丞殷敬順撰。近時興化任先生大椿得之於淮陰淮瀆廟中，别爲專刻。又取古今本之異同，標其崖略，附於書後。






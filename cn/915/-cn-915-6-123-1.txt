◇论徐邈

徐公志高行洁，才博气猛其施之也，高而不狷，洁而不介，博而守约，猛而能宽。圣人以清为难，而徐公之所易也。或问钦：「徐公当武帝之时，人以为通。自在凉州，及还京师，人以为介，何也？」钦答曰：「往者毛孝先、崔季等用事，贵清素之士，于时皆变易车服，以求名高。而徐公不改其常，故人以为通。比来天下奢靡，转相仿效，而徐公雅尚自若，不与俗同。故前日之通，乃今日之介也。是世人之无常，而徐公之有常也」。（《魏志·徐邈传》，又《御览》二百四十五。）


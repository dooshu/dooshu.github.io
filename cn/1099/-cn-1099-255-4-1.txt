○鄖陽追祀撫治大理少卿吳公記 【 鄖陽撫治】

今南大理卿章丘張公、往以僉都御史撫治鄖陽、作而歎曰、鄖陽之政稍弊矣。易不云乎。治蠱者求其意于先事之初耳。故其操切劑量。思循往撫治原公吳公之舊而振新之也。思其人因就觀其尸祝之所。始知吳公之未嘗與祀也。初原公以都御史撫治鄖陽、名傑字子英、陽城人、吳公先以廵按代撫諸郡、後以原公薦陞大理少卿任撫治、名道宏、字子博、宜賓人在成化中、并以戡定綏寧鄖陽事著勳名。而鄖陽之人并思之。乃吳公之不得列祀、則莫不衋然傷心、久而未忘者也、張公曰嗟乎、畫一之章、定于曹相、泣碑之政、廣于杜君、鄖政之始建也、原公綱之、而吳公紀之有開拓于前、有彌縫于後、繄其可忘諸、因訪其孫為府經歷者得遺像焉、遂肖而配諸原公、於是太守黎君堯勳率諸文武父老生徒進曰、諸司守章程以奉　天子、俾茲土之民、免殲馘之痛者、七十餘年、夫孰不知二大夫之功也、而祀典之闕卒定于公、聞之、惟仁人能不忘人之功、而處人以禮、殆公之謂矣、頃之張公去為大理、而江西劉公代焉、謂宜載諸石以諗來者、而黎君以委於予也、予嘗浮漢江。橫鄖而東者屢矣。襄鄖境闊多山險自宋以來棄而不治流民竄處其中數為寇盜自原公始平增縣属設撫治而吳公左右經緯之其地枕秦跨楚。包絡險阻。員幅數千里。元季棄之為荒。國初殲之為墟。間置數縣以領其遺民而在三省之徼司燎擊析棄不顧者殆數十年故草木盛而變為矛戟。猿鹿多而化為貙兕矣。成化初盜屢起、橫不可制。常州白公圭三原王公恕嘉興項公忠、繼率六師往克之。又復嘯聚而原公實承之。當是時吳公廵按河南佐原公有為于始。繼原撫治以成能于終。卒稱原吳。吁盛矣二公之始經略也。謂大兵之後威巳振不可復言殺、遂下令撫綏之得流亡民四十餘萬授田以飬之置縣以統之濬池高城以固之。設衛所屯重兵謹關隘以制之割三省之地。得七府而合為都會。開撫治以聯屬之。今鄖襄之境又為盜區矣群寇無紀終必殄滅但既平之後人多流叢山險奧深必當置縣邑開菁林以經紀之不然又將蟻聚也矛戟之墟。長禾黍矣。貙兕之陵。牧雞豚矣。山無不伐之椔。澗無不汲之泉矣。夫定近難而壯遠猷炳炳焉二公之功固百世不可忘祀亦百世不可廢也。由今言之。原公固才矣忠矣。然建事之。初倡治實難。孤立易奪。非吳何以裨之。功立之後。梁祠易撤。榱棟易移。非吳公孰能定之。則吳公之并祀。固一日不可緩也。張公劉公皆彌綸之器、憐才稽往、深致意如此宜矣、予與黎君、又吳公鄉人、而每好問。共談當世之務也。安得不竊以為快而重有感哉。嗟乎。承平之世。卓絕奇偉之士恒退而循默謹厚之人恒進。忽有方隅之警。而後知戡定綏寧之才難之也。成化之際。可謂承平。而相繼定鄖難者。皆得才卿名士甚易若此。何哉。渤海之盜。必重用張敞。西川之亂。必再起張詠。之才之鮮也如此。而諸公才名相埒。聚定一方。故能歷久盡善而不變。何其盛哉。今方隅之警多矣。　皇上拊髀念臣隣之義。思閫外之才。于是士大夫吐哺屏息。思致其命以當　天子任使。于是時而表才名之士。揚功臣之業。諸君子豈得無意哉。夫易絃而調聲者。智之門也。斷絃而理棼者。勇之經也。張公之言曰、求其意于先事之初、此智勇之所藉手、而功名之從出也、諸君子所以并休前人者、不在茲哉、因并書之以相諗焉、


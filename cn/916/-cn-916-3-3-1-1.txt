【饮马长成窟行】

饮马长城窟。水寒伤马骨。往谓长城吏。慎莫稽留太原卒。官作自有程。举筑谐汝声。男儿宁当格斗死。何能怫郁筑长城。长城何连连。连连三千里。边城多健少。内舍多寡妇。作书与内舍。便嫁莫留住。善侍（玉台作事。草堂诗笺同。）新姑嫜。时时念我故（草堂诗笺至此断句。）夫子。报书往（《诗纪》云。一作与。）边地。君今出语一何鄙。身在祸难中。何为稽留他家子。生男慎莫举。生女哺用脯。君独不见长城下。死人骸骨相撑拄。结发行事君。慊慊心意关。（《诗纪》云。一作间。）明知（玉台无明知二字。乐府、《广文选》同。）边地苦。贱妾何能久自全。（○玉台新咏一。《乐府诗集》三十八。《广文选》十三。《诗纪》十六。又《书钞》百四十五作古乐府。引脯一韵。草堂诗笺十三新婚别注引妇、故二韵。）


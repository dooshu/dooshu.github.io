【赠丁仪诗】

〖《文选》李善注云。集云与都亭侯丁翼。今云仪。误也。〗

初秋凉气发。庭树微销落。凝霜依玉除。清风飘飞阁。朝云不归山。霖雨成川泽。黍稷委畴陇。农夫安所获。（《文选》作获。本集同。）在贵多忘贱。为恩谁能博。狐白足御（六臣本《文选》注云。五臣作御。）冬。焉念无衣客。思慕延陵子。宝剑非所惜。子其宁尔心。亲交义不薄。（○《文选》二十四。本集五。《诗纪》十四。）


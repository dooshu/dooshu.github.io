寻雍尊师隐居





群峭碧摩天，逍遥不记年。

拨云寻古道，倚树听流泉。

花暖青牛卧，松高白鹤眠。[一]

语来江色暮，独自下寒烟。

[一]《列仙传》：老子乘青牛车去，入大秦。《玉策记》：千岁之鹤，随时而鸣，能登于木。其未千岁者，终不集于树上也。色纯白，而脑尽成丹。杨齐贤曰：青牛，花叶上青虫也。有两角，如蜗牛，故云。琦按：“青牛”、“白鹤”，不过用道家事耳，不必别作创解。






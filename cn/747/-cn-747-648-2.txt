○授韩皋尚书左仆射制

敕：夫一邑之政，而犹资老者之智，用壮者之决；况朝廷之大，得不以耆年重望，居表正之地，以仪刑百辟乎？惟尔金紫光禄大夫检校尚书右仆射兼吏部尚书韩皋，始以直言事代宗皇帝，司谏诤；复以文章政术事德宗皇帝，为舍人、中丞、京兆尹；在顺宗、宪宗时，出领藩方，入备卿长；逮予小子。历事五君，勤亦至矣。而又处权近之位，未尝以恩幸自宠於一时；当趣向之间，终不以薄厚见窥於众目。岂所谓徐公之行已有常，而诗人之风雨不改耶？日者铨核群才，兼劳揆务，颇烦伦拟，有异优崇。罢去职劳，正名端揆，俾绝积薪之叹，且明尚齿之心。凡百庶僚，无忘咨禀。可守尚书左仆射，馀如故。


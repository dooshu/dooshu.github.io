卷二百二

<史部,诏令奏议类,奏议之属,历代名臣奏议>

钦定四库全书

历代名臣奏议卷二百二

明　杨士奇等　撰

听言

唐宪宗元和三年翰林学士白居易上奏曰臣伏见内外官近日除改人心甚惊远近之情不无忧惧喧喧道路异口同音皆云制举人牛僧孺等三人以直言时事恩奬登科被落第人怨谤加诬惑乱中外谓为诳妄斥而逐之故并出为关外官杨於陵以考策敢收直言者故出为广府节度韦贯之同所坐故出为果州刺史裴垍以覆策又不退直言者故免内职除户部侍郎王涯同所坐出为虢州司马卢坦以数举事为人所恶因其弹奏小误得以为名故黜为左庶子王播同之亦停知杂臣伏以裴垍王涯卢坦韦贯之等皆公忠正直内外咸知所宜授以要权致之近地故比来衆情私相谓曰此数人者皆人之望也若数人进则必君子之道长若数人退则必小人之道行故卜时事之否臧在数人之进退也则数人者自陛下嗣位以来并蒙奬用或任之耳目或委以腹心天下人情日望致理今忽一旦悉踈弃之或降於散班或斥於远郡设令有过犹可优容况且无瑕岂宜黜退所以前月已来上自朝廷下至衢路衆心汹汹惊惧不安直道者疚心直言者杜口不审陛下得知之否凡此除改传者纷然皆云裴垍等不能委曲顺时或以正直忤物为人之所媒糵本非圣意罪之不审陛下得闻之否臣未知此说虚实但献所闻所闻皆虚陛下得不明辨之乎所闻皆实陛下得不深虑之乎虚之与实皆恐陛下要知臣若不言谁当言者臣今言出身戮亦所甘心何者臣之命至轻朝廷之事至大故也臣又闻君圣则臣忠上明则下直故尧之圣也天下已太平矣尚求诽谤以广聪明汉文之明也海内已理矣贾谊犹比之倒悬可为痛哭二君皆容纳之所以得称圣明也今陛下明下诏令徵求直言反以为罪此臣所以未谕也陛下视今日之理何如尧与汉文之时乎若以为及之则诽谤痛哭尚合容而纳之况徵之直言索之极谏乎若以为未及则僧孺等之言固宜然也陛下纵未能推而行之又何忍罪而斥之乎此臣所以为陛下流涕而痛惜也德宗皇帝初卽位年亦徵天下直言极谏之士亲自临试问以天旱穆质对以两汉故事三公当免卜式着议弘羊可烹此皆指言当时在权位而有恩宠者德宗深嘉之自第四等拔为第三等自畿尉擢为左补阙书之国史以示子孙今僧孺等对策之中切直指陈之言亦未过於穆质而遽斥之臣恐非嗣祖宗承耿光之道也书诸史策後嗣何观焉陛下得不再三省之乎臣昨在院与裴垍王涯等覆策之时日奉宣令臣等精意考覆臣上不敢负恩下不忍负心唯秉至公以为取舍虽有雠怨不敢弃之虽有亲故不敢避之唯求直言以副圣意故皇甫湜虽是王涯外甥以其言直合取涯亦不敢以私嫌自避当时有状具已陈奏不意群心构成祸端圣心以此察之则或可悟矣傥陛下察臣肝胆知臣精诚以臣此言可以听采则乞俯回圣览特示寛恩僧孺等准往例与官裴垍等依旧职奬用使内外人意欢然再安若以臣此言理非允当以臣覆策事涉乖宜则臣等见在四人亦宜各加黜责岂可六人同事唯罪两人虽圣造优容且过朝夕在臣惧惕岂可苟安敢不自陈以待罪戾臣今职为学士官是拾遗日草诏书月请谏纸臣若默默惜身不言岂惟上辜圣恩实亦下负神道所以密缄手疏潜吐血诚苟合天心虽死无恨无任忧惧激切之至

六年宪宗谓宰臣曰朕少年在德宗左右见贞元中天下不理何故如此李吉甫对曰德宗自用圣智不任宰臣奏请皆有疑虑别结他门私恩信纳事倾宰府公道不行所以下情不得上达当时人情颇亦思乱帝曰不可尽归怨於德宗朕以谓此是当时宰相之过德宗深在九重何由得尽知外事政之可否秖合是宰相执论一度不得至再三再三不得直至五六道理旣当事实无私自然上意须回详思至当岂有固守无理之事苟违重臣所请必不然也朕在当时不见宰相执论公事至於再三者卿等皆须励志不得顺朕之错必须执奏且至五六度不得谓朕怒恠便止不论卿等当悉之吉甫尝言人臣不当强谏使君悦臣安不亦美乎李绦曰人臣当犯颜苦口指陈得失若陷君於恶岂得为忠帝曰绦言是也绦或久不谏帝辄诘之曰岂朕不能容受邪将无事可谏也

元和中左拾遗元稹上奏曰臣闻先王之制禄也居其位而不行其职者诛是以上无虚授下无隐情臣窃观今之备位素餐不行其职者莫过於臣辈臣闻太宗文皇帝时王珪魏徵为谏官文皇虽宴游寝食之间王魏实在其所用至於文皇发一言则王魏善之而後出举一事则王魏虑之而後行以文皇之明合王魏之智是以举无遗事言有典常文皇犹以为视听之未广也因命三品已上入议军国大政必遣谏官一员随入以参验之当是之时司股肱耳目之任者有君臣之义焉有父子之恩焉有朋友之欢焉是以否无不替可无不行不四三年而天下大理蛮夷君长带刀入侍者不可胜计岂干戈征伐之所致乎盖拥蔽之患销而幽远之情达也若此然後可以称天子之诤臣矣近之司谏诤者则不然大不得备召见次不得参时政排行就列累累而已且臣闻之谏官之职曰左右前後拾遗补阙大则廷议小则上封近年已来正衙不奏事庶官罢廵对若此则不见遗阙补拾何阶不得敷陈廷议安设其所谓举谏职者唯独诰令有不便除授有不当则奏一封执一见而已以臣思之君臣之际论列是非讽谕於未形筹画於至密尚不能回至尊之盛意备谗慝之巧言而况於旣行之诰令已命之除授然後奏一封执一见思欲收丝纶之诏回日月之光信无裨於万一矣至使凡今之人以上封进计为妄动拾遗补阙为冗员以此称供奉官与王珪魏徵为等列臣虽至愚能不自愧且陛下若以为臣等无所裨补不足参侍从固不当假以名器立之於朝苟以为务广聪明稍关理道又不当屏弃踈贱之使至於此伏愿陛下许臣於延英候对召臣一见赐以温颜使臣得尽愚恳之诚备陈谏官之职苟或言有可采得裨陛下万分之一是臣千载之一时也如或言不谙理尘黩圣聪则臣自寘刑书以谢谬官之罪亦臣之所以甘心也无任恳欵发愤効职忘躯之至稹又自以职谏诤不得数召见乃上奏曰臣闻理乱之始各有萌象二者无门在君上啓之而已所谓萌象岂有他哉容直言广视听躬勤庶务委信大臣使左右近习者不敢蔽踈远之臣庶此理之象也此而不理万无一焉大臣不亲直言不进抵忌讳者杀犯左右者刑与一二近习者决事於深宫之中羣臣莫得参筹画此乱之萌也此而不乱亦万无一焉是以古者人君卽位之始萌象未见之时必有狂直敢言之士抵忌讳献危言在上者苟或宥而容之激而进之则天下之君子望风而悦曰彼之狂而犹容於上上之人其欲来天下之士乎吾之道可以行矣其小人竦利而言曰彼之直可以得幸於上吾将直言以徼利可也由是天下之贤不肖各以所志贡言於上上下之志霈然而通得失之情幽远必达合天下之智理万物之心人人乐得其所戴其上如赤子之亲慈母也虽欲诱之为乱其可得乎臣故曰容直言广视听而不理者万无一焉及夫进计者入而不出直言者戮而不容则天下之君子自谋於心曰与其言且不用而身为戮吾寜危行言逊以保其终乎其小人择利而言曰君之所恶者拂心逆耳之言也吾将苟顺是非以事之可也由是进见者革而不内言事者寝而不闻若此则十步之事不得见也朝廷之情不得闻也而况於天下之大四方之远乎故曰聋瞽之君非无耳目也盖左右前後者屏蔽之不使视听尔此而不乱其可得哉昔太宗文皇帝初卽位时天下之人莫有谏者唯孙伏伽尝以小事特谏於上文皇帝大悦厚赐田宅以勉之自是言事者惟惧乎言不直谏不极不能激文皇之盛意曾不以触龙鳞犯忌讳为不可矣於是房杜王魏之徒议可否於前天下四方之人言得失於外不四三年而天下大理岂文皇独运聪明於上哉盖亦羣下各尽其言以宣扬发畅於天下也且夫乐全安而恶戮辱古今之情一也岂独贞观之人轻犯忌讳而好戮辱哉盖文皇激而进之之功也喜顺从而怒謇犯亦古今之情一也岂独文皇甘逆耳而怒从心哉盖以顺从之利轻而危亡之祸大无穷之业重而奉已之事微思为子孙垂不朽建永安之计也为後嗣者其可顺一朝之意而轻用文皇之天下乎累圣传绪於今垂二百年矣莫不率由斯道致俗和平况陛下以上圣之姿绍复前统即位之日天下惟新罪叔文之徒而凶邪之党散悬惠琳之首而悖乱之气消发承光之诈而假威之孽除反焦陂之田而蒸庶之情感其余涤瑕缓死薄赋恤人赐帛耆年旌闾孝弟修废学建义仓莫不曲被殊私覃于有截斯皆陛下上法尧舜近法太宗致理之萌形见者数十岂臣庸劣一二能明然而下臣窃复孜孜咄咄有所未快者独以陛下卽位以来既周岁矣百辟卿士至於天下四方之人曾未有献一计进一言受陛下伏伽之赏者左右前後拾遗补阙亦未有奏一封执一谏受陛下激而进之之劝者设谏鼓置匦函曾未闻雪一寃决一事明陛下无幽不察之意者若臣等备位谏列名为供奉官旷日弥年不得召见每就列位屏气鞠躬不敢仰视又安暇议得失献可否哉供奉官尚尔又况於踈远之臣庶虽有特达不群之智思欲自効其路何阶遂使凡今之人以谏鼓匦函为虚器谓拾遗补阙为冗员臣窃思之以陛下之睿博宏深励精求理岂或入而不出言而不用哉盖羣下因循不能有所发明之罪也且臣思之今之备召承顾问者独一二执政而已每一对敭不及俄顷问议天下之事臣窃料之恭承圣问仰谢宠光之不暇又安暇陈理乱议教化哉其余琐琐有司或时一召见言簿书之出入计钱谷之登降不暇又安足置牙齿间臣窃惟陛下以景命惟新之初何如贞观致理之後当贞观致理之後以房杜王魏匡辅之智而犹上封进计者洊至献可替否者日闻今陛下当致理之初在四方多虞之日然而言事进计者终岁无一人岂非羣下因循窃位之罪乎若臣稹者禀性驽钝昧然无识然以当陛下临御之始首陛下策贤之科擢授谏司恩万常品若复默默与在位者处则臣莫大之罪亦万於常品矣辄敢冒昧殊死件奏十事於後一曰教太子以崇邦本二曰任诸王以固磐石三曰出宫人以消水旱四曰嫁诸女以遂人伦五曰无时召宰相以讲庶政六曰序次对百辟以广聪明七曰复正衙奏事以示躬亲八曰许方幅纠弹以慑奸佞九曰禁非时贡献以絶诛求十曰省出入畋游以防衔橛凡此十者设使言之而是是而见用非臣之福也天下之福也苟或言之而非非而见罪乃臣之分也亦臣之愿也宪宗时学士李绦浴堂论事毕帝曰近日闻谏官谏事颇有不实言事朋党多是谤讟须远贬三两人甚者以励其余绦因对曰陛下此言似非圣意恐有邪佞之人以误天心且自古圣王未尝不纳谏则昌拒谏则亡故夏禹拜昌言汉武延直谏所以光於史策也史传备载历代帝王置敢谏之鼓立司过之吏木铎狥路以采风謡之词商旅谤市以详得失之政故成汤圣德格于皇天而称改过不恡颜回希圣四科之首而美不贰过则知虽至圣贤不免有过所贵能改不至顺非若无谏诤何以知过故书云汝无面从又曰从谏如流昔太宗以圣武削平天下奄宅万国而惧臣下不谏诱之使言至於李大亮孙伏伽之俦皆以上疏谏事并蒙褒奬魏徵王珪事大小皆献直言谏诤切直用禆圣德故太宗振英声於万古王魏流芳名於千载未闻尧舜禹汤文武之君洎我太宗窒谏路以自壅蔽不闻其过唯失道之君恶闻已过夏桀殷纣周幽秦皇以拒谏诤饰非反道败德直言者谓之诽谤正谏者谓之妖邪忠臣结舌端士养迹故不知已过遂至亡国向者四君招谏使言闻过辄改易覆车之辙啓忠臣之心则当政化益光宗社永固殷汤周武安得有鸣条牧野之战戎人汉祖安得有骊山轵道之师且今补阙拾遗天后所置使在左右司察得失昔施之於女主今黜之於圣时国史之中何以示後微臣窃为陛下惜之夫臣下贡言於至尊如天臣卑如地加以日月之照雷霆之威小臣昼度夜思将有上谏本欲陈谏十事至时已除五六逮於缄封上进又削其半其得上达者十无二三何哉啓忤意之言干不测之祸顾身无利相时避祸者也自非圣主知直言有益於已正谏有裨於时温言容纳奨励劝道忠臣抱义不顾其身怀忠不避其祸苟有致君济时之益不识触忌冒讳之诛何哉尽节之臣竭忠之士顾食君之禄推事君之道而致然也其君上纳忠如是之急也臣下上谏如是之难也所以明主须宥其过恂恂纳谏切言者赏之使必进极谏者襃之使必行然後圣德光明大化宣畅今黜责谏臣使直士杜口非社稷之利朝廷之祸也陛下询於微臣不敢不陈愚欵帝曰非卿此言我安知谏诤之益也

绦又於浴堂北廊奏对指切时弊有忤上旨及论中官纵横方镇进献事宜上怒甚头面俱赤厉声曰卿所论事何太过耶绦奏论不已曰所奏陈事理岂臣身之利是陛下之利陛下不以臣愚昧使处腹心之地岂可见事亏圣德致损清时而惜身不言仰屋窃叹是臣负陛下也若不顾祸患尽诚奏论旁忤幸臣上犯圣旨以此获罪是陛下负臣也且臣与承璀素不相识又无嫌隙祗是威福太盛亏损圣明故不敢不言也使臣缄默非社稷之福也上见绦诚切不回怒色却散乃慰谕曰卿尽节竭诚於国人所不敢言卿悉言之朕闻所不闻知所不知真忠正诚节之臣也疾风知劲草卿之谓矣宪宗尝召学士於三殿对奏论政事拾遗白居易言事抗直曰陛下错帝色庄而罢乃谓李绦曰白居易小臣不逊须令出院绦因谏曰臣闻主圣臣直宥过莫大自陛下开纳谏诤容受直言小臣然後敢极论得失从而怒之则是缄其口若从顺陛下则安敢发言论况居易所言志在裨益言虽太直事涉不私伏恐衆议以为陛下恶闻直谏斥出正人非所以发扬圣德纳谏诤也帝悦曰依卿所奏遂待之如初

穆宗时柳公权为司封员外郎帝问公权用笔法对曰心正则笔正笔正乃可法矣帝改容悟其以笔谏也文宗泰和七年帝从容谓宰相曰殷侑经术颇似郑覃李宗闵对曰覃侑经术甚可尚然议论不足听李德裕曰覃侑议论他人不欲闻惟陛下欲闻之幸甚

武宗尝谓宰相曰文宗好听外议谏官言事多不着名有如匿名书李德裕曰臣顷在中书文宗犹不尔此乃李训郑注教文宗以术御下遂成此风人主但当推诚任人有欺罔者威以明刑其谁敢欺上善之

後汉隐帝乾佑中令常参官转对给事陶谷上言曰五日上章曾非旧制百官叙对且异昌言徒浼天听无益时政欲乞停转对在朝羣臣有所闻见即许不时诣阙闻奏从之

宋真宗景德三年直集贤院任随乞以赏罚责谏臣举职疏曰臣闻立国之本在乎得士得士之要在乎见情故仲尼以谓人情者圣王之田治道所由生也是则时之否泰事之损益万化所系必因人情人莫智於圣人资圣人之德者实由於良辅故汉书曰明主不恶切谏以博观忠臣不避重诛以直谏谏也者盖所以达下情而求治致君道於无穷故为臣有五谏之名前代有七人之列陛下祗嗣丕图秉持金监可封之俗旣阜成矣无疆之化亦驯致矣尚闻焦劳庶政待旦以视朝历覧羣书乙夜而忘寐仍下贤良之诏旁求亮直之臣惟稽古之圣心轶前代之令典虽求谏之路已见於洞达而掌谏之臣未闻乎举职今谏议大夫司谏正言数员但充位尸禄而已是致尧鼓之设寂寥而无声杜觯纵陈謇谔而无効箱箧谩藏於陈纸搢绅竞寝於正辞罕遵及溜之风莫覩引裾之直愿陛下择贤士黜具臣垂赏罚之文示惩劝之道其两省谏官并准有唐故事定其员数优其俸给限以迁官之年月责以供职之否臧其或献替推诚弥缝励节言事有裨於时政抗章不避於天诛进思尽忠有犯无隐则请行甄擢以励衆焉其或尸利无慙弼违有阙务引腹非之咎多致面从之谀不啓心而沃心罔危言而危行降黜以励衆焉夫如是则贤者劝惰者激庸者奋懦者立俾朝廷之士咸愿竭忠而报国矣

四年帝谓王旦等曰朕以臣僚上殿者劄子不列姓名言者请留中不下是皆攻人之短?人隂私而不欲明行弹纠者若偏听则事不可明若宣行则又违言者之意遂命杜镐陈彭年检讨前代臣僚上封言事故事而降诏曰朕司牧生民讲求政典言念代工之理实资着位之臣咸服官联并勤夙夜固倾输於诚节悉砥砺於亷隅恪奉教条共康理道而有因循未革习以为常驰竞相缘免而无耻或攸司之旷废或言事之诈欺宜颁申儆之文用洽至公之化文武臣僚等各膺宠遇宜在竭诚凡所上章故当无隐傥思尽瘁奉国复何恤於人言岂必留中匿名俾有伤於公礼盖有爱憎是狥善恶多诬但欲潜惑於听聦不顾显行於按覆颇彰欺罔深黩政经今後所上章疏并具姓名不得更乞留中如事干枢密朕卽临时相度自余并付所司依理施行通判李邈上奏曰臣伏覩乙丑诏书文武官凡上章疏不得更乞留中并当付外施行者若帝王省决章疏不得留于禁中四方闻之以谓天子禁中留一纸书亦为敕文所束帝王必不尽知天下之事若升殿论奏不间小臣博访得失可以输尽忠恳苟机密之事不可示外者岂得颁令行下臣闻唐宪宗时李绦面请奬纳规谏上曰卿所陈至公有裨於我今韦处厚路隋甚有谏疏言极忠益卿不知则当时谏书亦有留中之制且忠臣以欵诚结明主陛下亦欲尽审诸臣才器若悉付外则何人复敢献言此诏若行恐非允当愿令追寝以开言路仁宗天圣元年右正言刘随上奏曰臣闻谏臣之废置验其隆替言路之开塞系乎安危何则君为元首也大臣股肱也谏臣耳目也有人废耳目而得聪明者未之有也故书称明目达聦以防壅蔽也是以古之天子必置谏臣七人成汤至圣有好问则裕之言汉祖至明有从谏如流之美臣闻以古为监可以知兴亡不敢远稽前典且以近代言之唐太宗何如主也十八起义师二十四定天下二十九卽帝位监情伪之理明治乱之由圣文神武高於三代然犹每与大臣会议政事必令谏官宪臣史官预闻之苟诏令不便大臣不直刑赏不当邪正未分则谏官得诤之宪臣得弹之史官得书之是以上下无壅而君臣同德太平之风可谓至矣及高宗御图永徽已後忠良获罪奸邪恣行谏诤之风于时扫地中睿之世固不足云以至动干戈於禁掖危社稷於缀旒明皇缵承尽革前弊虚心纳谏朝闻夕行开兀之间可谓至治太平既久渐踈逆耳之言奸臣用事无复苦口之药听林甫之佞而卒相仙客不察子谅之忠致禄山之乱而越在草莽方忆九龄之语故曰谏臣之废置验其隆替言路之开塞系乎安危厥後五代相仍乱离滋甚太祖皇帝乘时啓运拯救生灵太宗皇帝文德怀柔混一区夏真宗皇帝绍二圣之丕祚得万国之欢心夷夏大同草木咸若犹广开言路躬自采纳纵有触忤无不优容悲弓劒之上僊传龟鼎於继圣而贼臣丁谓包藏私志孤负国恩谓天高而可欺谓地厚而可罔观其用意鬼瞰何逃当先朝不豫之始使谏官絶班於冢宰擅权之时致无人论奏皇天眷命圣人道存特出宸衷逐其元恶正人之用天下咸寜所谓任贤勿贰去邪勿疑者也乃询远御之策特建不拔之基虽股肱宣力致六合以为家而耳目未布虑一物之失所爰稽前事复致谏官臣最处庸愚获预抡选凡关理体敢不尽心唐志云左右拾遗掌供奉讽议今之正言则拾遗也品秩虽卑责任甚重礼曰有犯无隐传曰知无不为是以王者有过则犯颜而进谏大臣有罪则直指而不忌其或赏不以功罚不以罪诏令不便兴作无时或除拜之间不以才进或公忠之士滥被中伤或流放之人天下未知其罪或进用之者天下未见其能凡关损益合具奏陈诱之以厚利而不动临之以白刃而不惧此谏臣之职也然谏臣未必尽贤言事未必尽善用舍之际在圣君裁之而已臣又闻天下之治乱由时政之公私也至公则天下合而治至私则天下离而乱且夫至公则正正则纲条举纲条举则公卿大夫各当其任而州郡承风夷狄向化矣使天下之势如身臂之使指欲其不治其可得乎且夫至私则滥滥则纲条不举纲条不举则公卿大夫不当其任而郡县失守夷狄不信矣使天下之势如理丝而棼之欲其不乱其可得乎至公者何用正人也其徒常少而易为揺动至私者何用奸人也其徒常多而动相交结自古奸佞似忠亦不好乱其道乖殊所以召乱也用舍之际岂容易哉臣又闻国之大患在於不得闻谏且王者操生杀之柄有雷霆之威虚心延纳犹恐失之其或拒之孰敢抵罪是大臣顾位而不肯言小臣畏罪而不敢言上下偷安苟容窃位自古危亡常由此也且王者有甚爱之事有甚爱之人将行之将用之而物议未允必屈已而寝之此致治之本也若以甚爱不顾物议而行之大臣唯唯而不言小臣默默而不论则物议喧腾天下疑惧纪纲渐坏乃危亡之道故曰国之大患在於不得闻谏是国家举一事发一令必自股肱大臣佥谋协同而後行之万一不可则谏臣诤之於前御史纠之於後欲其败事其可得乎今皇太后陛下圣智高远以至公治天下皇帝陛下聦明睿哲以至德临域中左右前後无非正人蛮夷戎狄无不率化纲条整肃天下乂安可谓治矣然治不忘乱安不忘危盖乱必生於治危必生於安既治且安而制之以公危乱之势不得生矣唐宪宗尝问侍臣时之所切侍臣对以纳谏为切宪宗行之大复土宇臣亦谓之所切在於纳谏其余守常安静而已臣受命已来思有所补虽名侍从之列其实踈远之官夫以踈远之官当谏诤之职进难言之事有触鳞之虞孔子曰未信则以为谤已也今谏臣旣置矣言路旣开矣伏望思安危之大计念踈远之难言使臣子得尽忠义之心九重得闻小大之事则天下幸甚

八年随又上奏曰臣闻好问则裕成汤所以为聦明从谏如流汉祖於焉成帝业历代圣主必有谏臣然念言之甚难听之不易以踈远而指贵近以至贱而干至尊言之得无难乎在难言而言之身常危以至贱踈远之人贡讦直逆耳之说听之岂云易也在难听而听之意必倦且直者邪佞所恶自然之理也撃一邪则羣邪怒其身不得不危罪一正则羣邪进王者不得不谨是以先帝焦劳寤寐思得正人至于再三未获谠直遂下此诏增置谏员月责谏疏明达耳目自後才得四人谏官二人【鲁宗道刘?】御史二人【刘平章頴】其孜孜献替者唯闻宗道而已皇帝御极追继先志复置谏官又得四员以充其位谏官二人【臣及孔道辅】御史二人【曹修古王硕】其间道辅頴秀已在清途修古称职亦为外任王硕以他事黜免微臣近归谏省补报无状出入八年复思先帝诏旨云况朕亲披封奏素靡漏言此乃极虑臣僚疑有漏泄而不敢尽言也周易云君不密则失臣臣不密则失身机事不密则害成正谓此也天圣五年臣尝言某等事举朝官员诵其言语羣邪侧目增恶结讐甚可畏也若非两宫圣明深辨忠直则臣已窜逐遐方矣自古奸臣皆以货赂厚结左右及宫掖之内是以动静先知迎合上意李林甫二十年专政明皇不疑上官昭容权倾天下唐祚颠殒前代似此盖亦多矣国家倾败常由此矣自两宫御宇乐闻谠言然垂帘之日疑有潜听封奏之人忧其漏泄是以人人惧祸而不敢尽言今则文武班列亦有议其得失谏官御史朝野讥其循默伏乞圣慈念先帝漏言之戒思周易失臣之文凡有奏章藏收秘密垂帘之日屏之左右则公忠之士得以尽言用广聦明天下幸甚

景佑二年监察御史里行孙沔乞免上封事人罪疏曰臣闻主圣臣忠朝有直言之士下情上达外扬进善之旌前王思广於聪明庶政莫能於壅塞尚虑谏臣顾禄窃位怀安故於观阙之前专设匦函之制言之无罪诚不间於卑微来者可追庶获闻於谠议时加激赏犹避深讥或致严科实为止善今窃见上封事人李安世辄因狂悖妄进瞽言不识朝廷之仪惟摭市井之事毁欺日月干犯雷霆死有余辜身不容责兼闻下吏审问支辞致诘飞声推穷败类然极索奸之理或伤招谏之仁虽曰狂愚犹胜谄佞况自道辅仲淹被黜之後庞籍范镇致对已来凡在搢绅尽思缄默又虑千里之外四方之人不知安世讪上犯颜将谓安世献忠获罪岂有至圣犹忌危言自远流传为议非美覆巢之卵其类恶伤弹雀以珠所惜者大伏望皇帝陛下俯回造化贷以寛恩特免窜投以励全节使彼偷安之士永怀内愧之心况臣与其人素匪交亲未尝识面纵干大典絶不相因惟恐史官直书於违愎可嗟言路重设於艰危伏乞少霁天威用存国体

康定元年孙沔为右正言又乞行谏臣之言疏曰臣窃以谏诤之臣畏避是耻知无不言始为称职大则庭议小则上封不顾忌讳以广聪明有唐则名列中省班随宰臣庶於万机之际或伸一得之虑今给事不专封駮舍人惟行诏诰至於遗补分为虚秩政事不得闻乘舆不得从其或命令出入无以?论访问隂求颇同奸伺得自传闻十无二三再穷端实已复後时先事则有轻发之机遂事则曰已行之命徒尽贡於封章实委烦於省览濶略之务或见颁行要切体宜罕闻报可是使臣僚之内但作疵瑕政教之中莫资补益臣自叨承乏已及五旬虽少陈於浅识终莫副於虚怀稍形诋刺遂复迟留至微尚有所难设若论朋党於中外撃奸邪於左右议公卿之非据指官寺之作威则将何如哉臣若循默自容是辜君赐臣若忤触受戾又贻亲忧方寸交战啓处不遑俛首怀惭趋走朝末所以知守道之难而为义不易也伏望陛下明发无私断在不疑凡有利於国有补於时在陛下思而必行之况今政纲未甚举边方未甚宁灾变未甚息人民未甚康尚仍旧贯一切示暇此非臣所能知也若陛下择善执中雷动风行则事有大於此者将以助一日二日之机矣臣本非博古妄进狂言上犯威颜甘俟窜逐

景佑三年集贤校理余靖论范仲淹不当以言获罪疏曰臣闻位踈而言深者罪也知浅而谋深者妄也臣故抵罪妄辄有开陈者怀忠事君不敢自爱万一益国死无所恨伏闻今月十九日以吏部员外郎天章阁待制范仲淹落职守本官差知饶州者臣窃仲淹秉朴忠之心怀直谏之节不识忌讳有可矜悯观其临事不苟言必忤上竭忠奉国夫岂私其身哉去岁起自贬所召居顾问之职尔时正人端士酌酒相贺盖喜陛下纳善思治招来忠谠真圣帝哲王聦明之政也今兹遽闻以言获罪左降僻远事出不意惊骇耳目何其进之太暴而逐之太速乎然则仲淹若以官政阙失自取罪戾国有常典谁敢议之今以刺讥大臣指讦时政而不示含恕重加谴谪臣深为陛下不取也昔尧舜之帝商周之王尝云谔谔以昌不闻诽谤为罪况仲淹前所言事在陛下母子夫妇之间犯颜逆耳最其大者以其言合典礼尚加优奬正人端士所以相贺者以陛下屈情狥道超越前古若是者也今因进对之际言大臣长短纵令谋论踈浅襃贬过当未必尽合圣虑此则断在陛下听与不听耳安可与谗邪同罪乎至如汲黯在廷毁平津之多诈张昭论将以鲁肃为麄踈汉帝吴王熟闻此议两用无猜岂损令德臣今越职而言者非不知百官内外各有职分但以谏官御史畏罪而未言遂恐庶人之议不得上达故敢区区不避诛放臣之所言亦非营救仲淹何者仲淹自大理寺丞四五年间至吏部员外郎比於常流此乃踰涯之宠今虽落职於仲淹之身未有所损但所论者国家大体耳古者斥去直臣皆玷累盛德故多含垢忍怒以示容纳彼非不能快意行事盖惜千古之名耳陛下自亲政已来三逐言事者矣习以为常不甚重惜则恐书於史册亏玷太平之政钳天下之口塞陛下之聪在此举矣不可不谨故臣披沥肝胆冀陛下察之伏望陛下以舜察迩言为念以汉招直谏为谋常以壅塞而是忧不以诽谤而加罪追改前命无重过举则天下幸甚

庆历三年知谏院欧阳修上奏曰臣窃闻近日为军贼王伦事江淮州军频有奏报朝廷不欲人知召进奏官等於枢密院责状不令漏泄指挥甚严不知此事出於圣旨或只是两府大臣意欲如此以臣料之为近日言贼事者多朝廷欲人不知以塞言路耳臣谓方今多事之际虽有独见之明尚须博采善谋以求衆助岂可聋瞽群听杜塞人口况朝廷处事未必尽能合宜臣下献忠未必全无可采至如王伦驱杀士民攻刼州县江淮之上千里惊搔事已若斯何由掩盖当今列辟之士极有忧国之人欲为人主献言常患闻事不的况台谏之官尤是本职凡有论列贵在事初善则开端恶则杜渐言於未?庶易回改今事无大小常患後时或号令已行或事迹已布纵欲论救多不能及若更秘密不使闻知则言事之臣何由献说臣今欲乞指挥进奏院凡有事非实封者不须秘密

嘉佑元年修为翰林学士又上奏曰臣伏见陛下仁圣聦明优容谏诤虽有狂直之士犯颜色而触忌讳者未尝不终始保全往往亟加擢用此自古明君圣主之所难也然而用言旣难献言者亦以为不易论小事者旣可鄙而不足为陈大计者又似迂而无速效欲微风则未能感动将直陈则先忤贵权而又旁有羣言夺於衆力所陈多未施设其人遽已改迁致陛下有听言之勤而未见用言之效顿疑言事之职但为速进之阶盖缘台谏之官资望已峻少加进擢便履清华而厌人言者因此亦得进说直云此辈务要官职所以多言使後来者其言益轻而人主无由取信辜陛下纳谏之意违陛下赏谏之心臣以为欲救其失唯宜择沈默端正守节难进之臣置之谏省则旣无干进之疑庶或其言可信伏见殿中丞王安石德行文学为衆所推守道安贫刚而不屈司封员外郎吕公着是夷简之子器识深远沈静寡言富贵不染其心利害不移其守安石久更吏事兼有美才曾召试馆职固辞不就公着性乐闲退淡於世事然所谓夫人不言言必有中者也往年陛下上遵先帝之制增置谏官四员已而中废复止两员今谏官尚有虚位伏乞用此两人补足四员之数必能规正朝廷之得失裨益陛下之聪明臣叨被荣恩未知报効苟有所见不敢不言

六年修为枢密副使又上奏曰臣材识庸暗碌碌於衆人中蒙陛下不次拔擢置在枢府其於报効自宜如何而自居职以来已逾年岁凡事关大体必须衆议之协同其余日逐进呈皆是有司之常务至於谋猷啓沃蔑尔无闻上辜圣恩下愧清议人虽未责臣岂自安所以夙夜思惟愿竭愚虑苟有可采冀裨万一臣近见谏官唐介台官范师道等因言陈升之事得罪或与小郡或窜远方陛下自临御以来擢用诤臣开广言路虽言者时有中否而圣慈每赐优容一旦台谏联翩被逐四出命下之日中外惊疑臣虽不知台谏所言是非但见唐介范师道皆久在言职其人立朝各有本末前後补益甚多岂於此时顿然改节故为欺罔上昧圣聪在於人情不宜有此臣窃以谓自古人臣之进谏於其君者有难有易各因其时而已若刚暴猜忌之君不欲自闻其过而乐闻臣下之过人主好察多疑於上大臣侧足畏罪於下於此之时谏人主者难而言大臣者易若寛仁恭俭之主动遵礼法自闻其失则从谏如流闻臣下之过则务为优容以保全之而为大臣者外秉国权内有左右之助言事者未及见听而怨仇已结於其身故於此时谏人主者易言大臣者难此不可不察也自古人主之听言也亦有难有易在知其术而已夫忠邪并进於前而公论与私言交入于耳此所以听之难也若知其人之忠邪辨其言之公私则听之易也凡言拙而直逆耳违意初闻若可恶者此忠臣之言也言婉而顺希旨合意初闻若可喜者此邪臣之言也至於言事之官各举其职或当朝正色显言於廷或连章列书共论其事言一出则万口争传衆目共覩虽欲为私其势不可故凡明言于外不畏人知者皆公言也若非其言职又不敢显言或密奏乞留中或面言乞出自圣断不欲人知言有主名者盖其言涉倾邪惧遭弹劾故凡隂有奏而畏人知者皆挟私之说也自古人主能以此术知臣下之情则听言之易也伏惟陛下仁圣寛慈容纳直言於臣尤所优礼常欲保全终始思与臣下爱惜名节尤谨重於进退故臣谓方今言事者规切人主则易欲言大臣则难臣自立朝耳目所记景佑中范仲淹言宰相吕夷简贬知饶州皇佑中唐介言宰相文彦博贬春州别驾至和初吴中复吕景初马遵言宰相梁适并罢职出外其後赵拚范师道言宰相刘沆亦罢职出外前年韩绦言富弼罢知蔡州今又唐介等五人言陈升之得罪自范仲淹贬饶州後至今凡二十年间逐台谏者多矣未闻有规谏人主而得罪者臣故谓方今谏人主则易言大臣则难陛下若推此以察介等所言则可知其心矣昨所罢黜台谏五人唯是从诲入台未久其他四人出处本末迹状甚明可以历数也唐介前因言文彦博远窜广西烟瘴之地赖陛下仁恕哀怜移置湖南得存性命范师道赵拚并因言忤刘沆罢台职守外郡连延数年然後复用今三人者又以言枢臣罢黜然则介不以前蹈必死之地为惧师道与拚不以中滞进用数年为戒遇事必言得罪不悔盖所谓进退一节终始不变之士也至於王陶者本出孤寒只因韩绦荐举始得台官及绦为中丞陶不敢内顾私恩以义争议绦终得罪牵顾私恩人之常情尔断恩以义非知义之士不能也以此言之陶可谓狥公灭私之臣矣此四人者出处本末之迹如此可以知其为人也就使言虽不中亦其情必无他议者或谓言事之臣好相朋党动揺大臣以作威势臣窃以谓不然至於去岁韩绦言富弼之时介与师道以与绦为朋党及与诸台谏共论绦为非然则非相朋党非欲动揺大臣可明矣臣固谓未可以此疑言事之臣也况介等比者虽为谪官幸蒙陛下寛恩各得为郡未至失所其可惜者斥逐谏臣非朝廷美事阻塞言路不为国家之利而介等尽忠守节未蒙怜察也伏望圣慈特赐召还介等置之朝廷以劝守节敢言之士则天下幸甚

庆历三年馆阁校正蔡襄言增置谏官疏曰臣伏见朝廷选用王素余靖欧阳修等增备谏官是三人者皆特立之士昔以直言触忤权臣摈斥且久今者一日并命人无贤愚万口相庆皆谓陛下特发神断擢任不疑盖陛下深忧政教未举赏罚未明群臣之邪正未分四方之利害未究故增耳目之官以广言路此陛下为社稷生灵大计也臣窃思任谏非难惟听谏之难听谏非难惟用谏之难如素靖修等忠诚刚气着信於人况蒙陛下奨拔之知必能箴阙政献明谟擿回邪击权幸思所以报効也然邪人恶之必有御之之说不过曰某人也好名也好进也彰君过也或进此说正是邪人欲蔽天聪不可不察臣请为陛下陈之一曰好名夫忠臣务尽其心事有必须切直者则极论之岂顾名哉若避好名之毁而无所陈施则土木之人皆可备数何烦陛下选拣如此之至况名者圣人以之励世俗分善恶岂可废乎借使为善近名陛下试思今之人远权利敦洁行以近名者亦有几人哉二曰好进前古谏臣之难者遭遇昏世上犯严威旁触势要鼎镬居侧斧鑕在前死亦不辞安得好进乎盖近来谏官进用太速故世人必以谓之好进今谏官有尽忠补阙之効陛下但久任勿迁使其人果忠且义虽死於是官亦无恨矣三曰彰君过凡谏诤之臣盖以司乎过举也缓则密疏急则昌言期於必正若人主从而行之适以彰乎从谏之美安得谓之彰过乎然谏官亦有好名好进彰君过者异於此巧者之为谏臣事之难言者则喑而不言择其无所忤者言之就令不行复再议退而曰某事我尝言之矣此可谓之好名也容容默默无所耻愧践历资序以登贵仕此可谓之好进也凡人主之有过谏官最为近密或不尽言人主何从而知且变更乎传之当世垂之於後终以为过此可谓彰君过臣向之所论乃忠臣巧者之分愿赐省览今陛下出於圣虑自擢谏官必自主之若有陈述於理适当即赐施行无使天下之人谓朝廷有好谏之名而无好谏之实使其言有讦切亦愿优假无为奸邪构间致有斥逐使天下之人指朝廷有拒谏之失也臣迹远言近不任兢惶激切之至

四年右正言钱明逸乞上殿三班外亦听谏臣求对状曰臣伏见合门仪制每日上殿不得过三班缘三司开封府日有公事上殿外只有审刑院或大两省班次即其余并皆隔下且谏臣职在谏诤大抵言朝政得失诏令赏罚稍稽顷刻则事涉已行随而更张国体非便欲乞今後谏臣有本职事求对虽已有三班外亦听上殿敷奏

八年同中书门下平章事集贤殿大学士文彦博乞继上奏封细陈事理疏曰臣读唐史见白居易为翰林学士因事进谏语甚切直宪宗不悦谓宰相李绦曰白居易小臣是朕拔擢致名位而无礼於朕朕极难奈绦对曰居易所以不避死亡之诛事无大小而必言者盖酬陛下拔擢耳陛下欲开谏诤之路不宜阻居易之言宪宗曰卿言是也由是言多听纳臣以居易被宪宗拔擢才为学士能尽忠极谏以报恩遇而况臣菲才寒进孤立无党独蒙陛下误听特加拔擢位至宰相犬马之诚坚於报主然自待罪两府已逾二年略无谋献上裨神圣虽则日奉天颜常亲黼座所奏覆者率多冗细事务常程文书徒烦睿听无益治体以此为宰相职业真所谓素飱尸禄龊龊小谨而已岂陈平所谓宰相者上佐天子理隂阳顺四时外镇抚四夷使卿大夫各得任其职之义乎房乔杜如晦唐之贤相太宗犹常责之曰公为宰相当须开耳目求访贤哲有武艺谋略才堪抚衆者任以边事有经明德修立性明悟者任以侍臣有明干清慤处事公平者任以剧务有学通古今识达政术者任以治人此乃宰相之裨益也比闻听受词讼日不暇给安能助朕求贤哉斯言之责诚为至当臣每侍丹扆累闻德音常以求贤致治为切务推诚纳谏为至德臣愚不能上副圣意而陛下至仁未忍以大义责臣而臣独不内愧於心乎臣复自念性本朴忠言多蹇拙幸得进对咫尺天威凡所敷陈或未详尽臣尝观唐宰臣赵憬奏章欲上书论事其略曰稽颡丹陛仰对宸严蹇讷易穷遽数难辩理详则尘渎颇甚言略则利害不分切闻贞观开元之际宰辅论事或多上言所冀获尽情理时德宗嘉纳之今臣之愚犹憬之志此後有面陈口奏顷刻之间或蹇讷有所未尽事理有所未周即欲继上奏封细陈理道上裨睿圣访纳之勤下尽微臣区区之藴固不敢妄陈偏见亦不乞留中不出惟冀圣慈特赐详择

皇佑元年知谏院钱彦远论台谏风闻言事疏曰臣伏覩天禧元年二月内增置谏官御史敕节文云或诏令不允官曹涉私措置失宜刑赏踰制征求无节寃滥未伸并仰谏官论奏宪臣弹举每月须一员奏事或更有切务即许不依次入对虽言有过当必示曲全若事难显行即令留内但不得潜为朋附故作中伤恭以真宗皇帝之时九谷顺成三边寜肃符瑞填委刑罚几措尚或询求阙政虚伫直言孜孜之心久而益厉三十年间斯制不易陛下纂绍丕图虚心听纳寛容尽下言路大开未尝一日少怠高出前古远矣天下方歌之舞之非假臣一二之陈而昨降勅命谏官御史不许风闻言人过失虽言而令中书枢密院不得施行诚敦厚风俗诫约苛细似与先帝勅意相远先帝敕许论奏官曹涉私寃滥未伸是二者皆有司臣下之过也今皆不许风闻言之是涉私寃滥之疏无由上露今敕意谓过失自有人论诉及官司觉察其有恃怙威权结朋党者人尚畏之岂敢诉也本末之间事未为允且谏官御史是陛下耳目譬如人之一身耳目聪明则闻见日博钜细洞察至於行止措置内断於心岂可因耳目所见而必行苟自壅塞耳目则门庭之内或有不闻校於国家兹体尤大臣所以闻新敕之下久未上言者虑人情便之而今闻正士愤激谓起蒙蔽之端小人踊跃自得保全之计内外远近公议颇同伏望圣慈体先帝元置谏官御史本意依天禧敕文内事节并许准故事风闻奏论弹举所贵天听及卑人情上达

二年知太常礼院司马光论张尧佐状曰臣闻明主劳心力以求谏和颜色而受之士犹畏懦而不敢进又况震之以威压之以重而望忠臣之至直言之入难矣臣之不忠言之不直而天下安万事治者未之有也臣窃见台谏官屡以张尧佐事上言而陛下执之益坚拒之益固前日台谏官等守合请对陛下却而不纳中外之人莫不骇愕以为异事昔汉元帝欲用冯昭仪兄野王为御史大夫既而疑曰吾恐後世谓吾私於後宫遂不用今尧佐有野王之嫌而无其才陛下不次用之数年间自散郎至宣徽使虽彼实有可称天下之人安可家至户晓使谓陛下不私後宫哉抑又闻之人有种瓜而甚爱之者盛夏日方中而灌之瓜不旋踵而菸败其爱之非不勤也然灌之不以其时适所以败之也今陛下贵用尧佐远过其分天下已侧目扼腕而疾之又复摧折忠谏以重其罪是正日中而灌瓜也臣窃为尧佐寒心而陛下独不为之深思远虑哉非独如是而已前者台谏官不得对之日隂雾冥冥跬步相失寒氷着木终日不解臣谨按洪范五行传听之不聪是谓不谋厥咎急厥罚常寒又按京房书谓之蒙气此皆隂气太盛壅蔽阳明上下否塞凝惑不决之象天意昭然有如教语行道之人皆知其异陛下性资纯孝严恭天命容纳直言深明得失此非臣之谀乃天下所共知也独奈何以尧佐之故忽天戒而不顾弃人言而不从轻祖宗之爵禄违古今之明鉴书之简策使天下之人有以议圣德之万一或累於光融高大之美此臣所以日夜痛心疾首寝不能安食不能饱深为陛下重惜者也臣闻臣之事君犹子事父也岂有父获大谤於外而子不以告且不谏哉惟陛下亟召谏臣使竭其所闻采纳其言而慰安其意以厌上天之心解外廷之惑辟忠谠之路塞宠幸之门则天下欢然歌诵盛德岂有穷哉昔汉明帝作德阳殿锺离意谏即时罢之後乃复作殿成谓羣臣曰锺离尚书在此殿不成矣然则明帝非不欲为殿也所以屈意罢之者欲全谏臣之节而开直言之端也今台谏官前後言尧佐者数矣陛下曾不留神省察少为末减以慰其心夫人主所欲为人臣岂能强变之哉顾自今以往事复有大於尧佐者在列之臣噤嘿拱手视之而已矣此非朝廷之福也不然羣臣犹朽木陛下犹雷霆安可以力校哉惟陛下察之而已矣

三年翰林学士知制诰胡宿上奏曰臣闻圣主悦至言好崇谏所以广治道防一切之未然也臣以蝼蚁窃观陛下特禀上叡之德能听大度之言数赏谏臣以擢台职推诚含垢美尽君人之量尧舜之用心也近日闻台官言事事涉後宫之亲出於风闻有旨诘责臣愚以谓谏官御史朝廷纪纲所寄虽有过谬可且优容昔汉文贤主也袁盎直臣也帝所幸慎夫人盎掌谏诤言涉不逊初虽怒终不加罪後慎夫人闻之复赐盎金五百斤慎夫人所以能保荣宠者以能赏袁盎之直言也汉元帝冯野王昭仪之兄也德行高妙推为第一时御史大夫缺公卿多荐野王为之帝曰吾若用野王为之天下必以我私後宫之亲昔德宗谓李绦比谏官论奏不实欲黜其尤绦曰此非陛下意必憸人以此荧误上心自古纳谏昌拒谏亡君尊如天臣卑如地干不测之祸虽开纳奨励尚恐不至直士杜口非社稷福臣愿陛下鉴观前史开纳至言臣不胜区区之情

直集贤院刘敞上奏曰臣伏闻陛下以殿中侍御史里行唐介言事狂狷责授春州别驾寻又闻陛下以春州险远瘴疠之地怜其孤危将不生全改授英州此诚陛下圣德厚恩容忍臣子万万无穷也臣窃观诗书所载帝王之君德莫盛於知过仁莫大於好生名莫荣於听谏陛下皆践之且唐介居下讪上至陷於戾而陛下察其本心以忠信为之故曰知过既责介身投之远方而复忧其不全故曰好生当介初得罪之时中外震动以言为戒及闻徙还英州人人懽忻知陛下无意杀之忠义者更思竭尽故曰听谏臣不胜幸甚臣闻伊尹戒商王曰有言逆於汝心必求诸道有言逊于汝志必求诸非道此商所以保乂四海格于皇天者也臣所谓介之所言虽逆耳求之於道亦当有合者陛下幸寛全不诛矣若复濶略其罪优游其身使得省过追咎复齿朝列於以开广言路劝来者则盛德无疆臣不胜犬马之心至和元年敞又论不当排言者疏曰臣昨闻吴充黜官冯京落职将谓其人所行实有过当所言实有不可是以触忤圣意不蒙矜恕及於延和殿奏事面奉宣谕充乃是振职京意亦无他中书恶其太直不与含容臣窃惊骇不觉愤咽前古以来唯有人主不能容受直言或致窜谪臣下今陛下慈仁好谏寛大如此不知中书何故不务将顺圣意之美须要排逐言者今四方之人不知本末反谓陛下不能听谏口谤腹诽所损不小且如此事陛下心所必恕中书却欲必行是蔽君之明止君之善侵君之权增君之过苟要作威惊动朝望陛下不可不深察也臣按六经旧史大臣蔽君之明止君之善侵君之权增君之过皆为不忠陷於刑诛况今时人情远不如古若闻陛下欲为善而牵於大臣大臣欲作威而不惮陛下则必相率背公向私奔走权门矣此风一动此势一失是为君与臣同国圣人之至戒也鲁僖公时频致天旱春秋谓由公子遂专权之应而洪范五行僭则常阳蒙则常风下侵上则山崩地震日月薄蚀如今者此事逆於伦理必恐感动隂阳或能遂致灾旱风雾山崩地震日月之眚望陛下留神深察此言臣以浅近荷陛下厚恩不敢不报然窃恨此一事近世未有臣虽口陈未能详尽谨手书具奏以闻御史马遵上奏曰臣闻古者天子有诤臣七人盖左右前後承弼之任故传曰公卿比谏汉制国有过则三公得通议之故平津侯不肯面折廷争汲黯数之且曰天子置公卿辅弼之臣宁令从谀承意陷主於不义乎唐太宗与房魏王珪辈议事十数往返归当而後已故能成太平李绦欲论采择一事同列李吉甫曰此嗜慾间事难言从他谏官上疏绦曰此难事岂可推与谏官且君为元首臣为股肱何事而不可得论也管仲曰大臣持禄而不敢谏小臣畏罪而不敢言此害霸也然则自古谏诤乃大臣之任不获已而後至於言责之人盖事有本末势有先後若大臣不能正之於前而使小臣救之於已然之後其难易不侔也又况王言如丝出而渐大国令如汗下而不返乎以此见言责之难为也且为忠臣不若良臣用直谏不如讽谏若无益事实自取空名岂爱君忧国之人哉伏惟陛下容覆如天地照临如日月言无不从事无不察然犹并列台谏以广耳目此尧舜禹汤之用心也其如事关近司禁防甚密先事而言或谓之轻发後时而议则谓之已行空言虽多成效甚少有台谏之名无台谏之实甚可惜也臣愚欲望陛下清闲之宴召对执政大臣以尧舜君臣相戒敕之义丁寜宣谕今後事有未便理有未安或踰祖宗之制度或失先王之典礼并须再三执奏不得一切奉行以归当为限如此则诸妖不能胜德大和可以致祥万事不隳太平可致臣以言事名官不以全责自归而敢扳援大臣者岂为自安之计哉盖古义如此时事当然臣言虽轻於事甚切惟陛下裁择臣不胜惶恐待罪之至二年御史中丞孙拚论章疏多留中不降出状曰臣伏见近日臣僚所上章奏多有留中不曾降出者臣愚窃谓此一事於朝廷之体至要至重陛下宜深思而远虑之可也帝王尊居九重总览万几防谨之先在於壅塞锐心精力举通其原尚或间有欺隐故作弛放弊将如何臣即不审是已经圣览别有特旨使之然耶将权势侥幸妄生希合而致然耶万一奸人缘此隂结巧伪公为稽秘果有警急事陛下不闻大臣不得知其如何吁可骇也且书称明四目达四聪尧舜所以成大圣今自温成皇后薨逝以来忽然生此节目臣恐四方闻之谓陛下不喜正论遂使谠臣端士噤口结舌默不敢吐非庙社朝廷之福非天下生灵之福欲望陛下敕中书申明自来条约指挥通进银台司及内中经历处所应文字并须立便批凿投进或降出不得稍违时刻仍一一与大臣商?可行可止之状以慰中外物议则陛下圣德不损於昔时陛下朝政愈新於今日臣不胜恳悃之至

仁宗时天章合待制知谏院包拯进魏郑公三疏劄子曰臣闻唐太宗英明好谏之主也魏元成忠直无隐之臣也故君臣道合千载一时事无不言言无不纳太宗尝谓左右曰朕即位之初或言人主必须威权独运不得委任臣下或欲耀兵振武慑服四夷惟有元成劝朕偃革兴文布德施惠中国旣安远人自服朕从其语天下大寜絶域君长皆来朝贡此皆元成之力也是致贞观之风与三代比盛垂三百年抑有繇矣所上谏疏具在史册臣窃谓元成虽言於当日亦可行於方今谨条其三疏备录于左皆词理切直可为龟监伏望陛下万机之暇特赐观览傅说曰知之非艰行之惟艰惟陛下少留圣意天下幸甚

拯又论台官言事状曰臣伏见近者台官以朝政阙失上章论列或令分析或取戒励中外传闻於体不便且国家置御史府者盖防臣僚不法时政失宜朝廷用之为纪纲人君委之如耳目所以先帝特降诏书添置侍御史已下六员并不兼领职当时诏令不允官曹涉私措置乖方刑赏踰制并许弹奏虽言有过当必示曲全若事难显行即令留内盖先帝切於求治如是之极也伏自陛下临御以来将三十载遵守先训广开言路虚怀以待犯颜必容此皆陛下忧勤庶政之至深群臣仰望清光之不暇矣臣欲望今後御史等凡有弹奏事或过当更不令分析及取戒励若乃阿意狥私即乞重行责降如此则上彰陛下好谏之德下免朝廷过举之失英宗治平三年龙图阁直学士司马光上奏曰臣近曾上殿蒙圣恩宣谕以濮王称亲事云此亲字官家亦本不欲称假使只称濮王与仙游县君有何不可臣乃知陛下至公本无过厚於私亲之意直为政府所悞以致外议纷纭必谓旦夕下诏罢去亲名其已出台官当别有除改见在台官亦优加抚谕使之就职昨日忽闻侍御史知杂事传尧俞知和州侍御史赵鼎通判淄州赵瞻通判汾州中外之人无不惊愕此盖政府欲闭塞来者使皆不敢言得专秉大权逞其胸臆臣切惟陛下春秋方壮圣德钦明而今日独取拒谏之名受孤恩之谤违天下之望失人主之权正由遂政府数人狠心而已不知於陛下有何所利而为之臣不胜区区深为陛下痛惜伏望陛下勿复询於政府特发宸断召还尧俞等下诏更不称亲如此则可以立使天下愤懑之气化为懽忻诽谤之语更为讴歌矣

光又上奏曰臣闻人主患在不闻其过人臣患在不能尽忠是故忠直敢言之臣国家之至宝也夫以人主之尊下临羣臣和颜色以求谏重爵赏以劝之羣臣犹畏懦而不敢进又况惮之以威惩之以刑则嘉言何从而至哉窃闻侍御史知杂事吕诲侍御史范纯仁监察御史里行吕大防因言濮王典礼事尽被责降中外闻之无不骇愕臣观此三人忠亮刚正忧公忘家求诸羣臣罕见其比今一旦以言事太切尽从窜逐臣窃为朝廷惜之臣闻人君所以安荣者莫大於得人心今陛下狥政府一二人之情违举朝公议尊崇濮王过於礼制天下之人已知陛下为仁宗後志意不专怅然失望今又取言事之臣羣辈逐之臣恐累於圣德所损不细闾里之间腹非窃叹者多矣况纯仁大防皆陛下简拔於衆人之中任以为耳目之臣盖取其忠直非取其阿谀也纯仁大防亦欲竭诚尽节以报陛下之知故敢不附政府侃然正论今更以此获罪则陛下於羣臣之中尚谁亲哉若使忠直日退阿谀日进则陛下何以复知臣下之善恶政事之得失如此殆非国家之福也伏望圣慈亟令诲等还台供职则天下翕然皆歌陛下之圣明虽禹之乐闻善言汤之改过不吝不是过矣不则且为之别改近地一官亦可以少慰外人之心也

知制诰韩维上奏曰臣窃闻御史知杂吕诲等以论濮安懿王事相得罪并行谴逐羣议喧然皆以谓诲等能审议守职国之忠臣而切叹朝廷典刑遂至於此臣伏以陛下自入继大统士大夫莫不首论为人後之大义以谓陛下素好经术必能循用礼典以副先帝顾托之意自两制之议上闻臣下更白交谏务欲上广聪明以正此事而今者遂至斥逐宪官以失天下之望诚可痛也台官之言臣虽不尽闻料其用心不过欲陛下尽如先王之法而止耳即如此者乃是爱君之至安所得罪而逐之也近年以来风俗颓敝士大夫类皆贪固宠利护惜人情姑息苟且为自容之计莫肯为国家悉心营职者陛下厚赏以劝之严罚以督之犹恐此风不变而复内牵邪说贬斥正人数以微过放远善士臣恐自此奸佞得志忠良结舌陛下耳目益壅蔽缓急朝廷有事上无由知此时虽有悔恨亦无及矣方今法度隳废百职不治国用匮乏民力凋困外无良将士卒骄惰强国窥间而有轻中国之心而天灾数见地变复作疾疫流行饥馑洊至由此观之臣恐陛下之忧不在濮王名号未崇台官不畏威依命也伏望圣慈思社稷安危之计以人情去就为虑亟追昨日诏书还诲职事以救前失以安人情

知谏院胡宿乞察言责实时有惩劝疏曰臣先有奏陈以力所不能愿辞谏职不意朝命复除御史知杂臣久尸言职已试不效惟俟幽黜敢有觊觎天慈蒙覆岂不知幸图报之心宜何如哉臣窃思历代设耳目之官盖辅人主之不逮不使九重之外无复闻见万几之事皆为壅蔽以是论之献替之言不可一日无之凡事止宜辨论是非稍涉欺妄当行重责不当置其言而不用使之沮辱在贤者翻然以思动为身谋悠悠皆是借如朝廷之事台官不得预闻及其政令行下方始得知比正其所为则曰已行之命难以追改是执政之臣常自取胜耳目之官固难与争矣又闻近日臣僚建议以先帝临政信任台谏官所陈已行之事多有追夺欲陛下矫先帝之为凡事坚执不可移易行一缪令进一匪人倡言於外曰出自宸衷人必不敢动揺若果有之是欲窒塞圣聪将使拒谏遂事岂公忠爱君之人哉恐非庙社之福也且谏诤者非衮职之阙时政之失不应有所激发上则咈戾圣意下则违忤辅臣以至被纠劾者皆为仇敌岂不知害于身凶于家所利者国家所守者职分尔而又近年朝廷无惩劝之意谀佞者倾附权势畏避者喑嘿自容坐累岁月例得迁转言与不言孰为利哉臣尝亲奉德音指缄默者甚衆然终不闻有所诫励斯无益之大弊也臣窃谓陛下好问之心过於虞舜但未尝察其言尔求治之功有如汉宣但未尝责其实尔臣旣未得其去敢不以言责自任伏望陛下旣问之当察其言既用之当责其实无俾左右蔽惑聪明言事之官宜时有惩劝则人无苟且职事皆举有裨於朝政太平之基不难成矣矫先帝之为更宜沈虑已行之事果有不便更张何疑不然臣未知职事之所守终不安其分尔

历代名臣奏议卷二百二








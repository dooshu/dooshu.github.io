74　舜姓姚氏後賜姓嬀


「舜居嬀汭，其後因姓嬀氏。」左傳昭八年正義曰：「世本：『舜姓姚氏。』虞思，猶姓姚也。至胡公，周乃賜姓爲嬀。謂胡公之前已姓嬀，妄也。」

【元圻案】詩譜正義亦辨之。〇哀元年左傳曰：「少康逃奔有虞，虞思於是妻之以二姚。」注：「思，有虞君也。姚，虞姓。」昭八年左傳：「史趙曰：『胡公不淫，故周賜之姓，使祀虞帝。』」注：「胡公滿，遂之後也，事周武王，賜姓曰嬀，封諸陳。」文選王融曲水詩序注引帝王世紀曰：「瞽瞍之妻曰握登，生舜於姚墟，故姓姚氏。」〇王莽自稱爲舜後，曰：「虞帝之先，受姓曰姚。其在陶唐曰嬀，在周曰陳，在齊曰田。」蓋不足據。






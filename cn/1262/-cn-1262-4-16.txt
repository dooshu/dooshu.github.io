御史试豆芽菜赋：

蒙城陈嶷荐贤良方正，考选试《豆芽菜赋》，嶷第一，拜浙江道御史，终口口按察副使。赋曰：南国之宾，客与上国，与北都主人论辨时事。翌日请于主人曰：「子居上都，俛视八隅，日览天下之奇物，亦知天下之奇味乎？」主人曰：「唯唯。客何言与？天下之味，形类万殊。燧人作俑疱人之初，曰胾曰豢，曰豢曰刍，八珍甲四海之美，五味极六合之腴。猩唇豹胎之鼎，熊掌驼峰之厨。赵普掣螯之炙，何曾鹅掌之殊，尝家之羊羔美酒，五侯之燕髀鲭余。斫吴中之脍，钓松江之鲈。鴽酿施蓼，雪蛆侑俎。簌蒲羞鳖，口酱渫驴。至若橙黄而螃蟹实，荻绿而河豚来，黄雀入幕之子，乌鸡啄粟之雏。加之以椒桂，益之以油酥。当嘉宾之既集，命细君而当垆。巨觥浅酌，体曲咿唔，调嚼滋味，既美且都。」客曰：「子惟知荤臊之为味，而不知清楚之嘉蔬也。」主人从而改曰：「北山采蕨，南山采薇，祛萱堂北，襜芹涧湄。烹绿葵之嫩叶，儳白薤之芳蕤。补嬴杞，移繁芜，菇缕分于淮术，波棱寸断于蹲骶。酣糟子姜之掌，沫酰新笋之丝。梭鱼孕子，苔脯乳须。轮菌九沸，山药三炊。汉家丘嫂之铄，冰壶先生之虀。至若钱塘之茭苩，商山之紫芝，大宛之苜蓿，二蜀之鸡栖，拣择加精，调胹得宜。香闻爽臆，味适开眉。当举案之顷，会称觞之时。饮此嘉品，喜溢厥颐。顾翳桑之徒饿，笑首阳之空饥。视彼蔓菁何物，萝卜奚为。」客曰：「子若徒知异之为美，而不知近之为奇。」主人瞠焉语塞，拱手嚱噫。曰：「然则子所言美者，请备言而述之。」客曰：「有彼物兮，冰肌玉质。子不入于淤泥，根不资于扶植。金芽寸长，珠蕤双轻。匪绿匪青，不丹不赤。宛讶白龙之须，仿佛春蚕之蛰。虽狂风疾雨，不减其芳；重露严霜，不凋其实。物美而价轻，众知而易识。不劳乎椒桂之调，不资乎刍豢之汁。数致而不穷，数餐而不斁。虽以赫乎柱史之严，每尝寘之于齿牙。蓦矣宪台之邃，亦尝款之而深入。当乎退食之委蛇，则伴其仓米之廪食。至于涤清肠，涑清臆，助清吟，益清职，视彼主人所陈者，奚相去倍蓰而翅万亿也与？」主人闻而叹曰：「得非市之所鬻豆芽菜乎？」客乃曰然。主人曰：「美则美矣。毋语近而遗远，厌富而乐贫。」客曰：「子何见之晚也。夫天下之味适口者为佳，天下之士无欲者为贵。彼之所云者非不口欲，我之所却者恐为心累。脱若致之弗克，则役之于心。役之于心，则为口体之累。《传》不云乎：养其小者则失其大者。大者既失，虽罗五鼎亦惟取羞，虽享太牢适增其愧。」语既，客即揖谢，于于而退。




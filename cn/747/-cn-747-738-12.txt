○表医者郭常

郭常者，饶人，业医。居饶中，以直德信。饶江其南导自闽，颇通商外夷，波斯、安息之货。国人有转估於饶者，病且亟。历请他医莫能治，请常为诊。曰：“病可去也。”估曰。“诚能生我，我酬钱五十万。”常因舍之，先以针火杂治，导其血关，然後辅以奇药。诫曰：“第橐虑。”块居月馀，估称愈。欲归常所许财，常不听。估曰：“先生以为寡欤？”常曰：“不也。吾直吾之药，计吾之功不能损千钱。而（一作令）所受非任，反祸耳。”卒不内。人以常为诈而责常，常曰：“夫贩贾之人，细度而狭见。终日希售榷买，计量於毫铢之间，所入不能补其望。今暴夺之息钱五十万，则必追惜郁惋，宁能离其心。且药加於人，病新去而六腑方惫，复有悒然之气，自内而伐，即不可救。奈何！彼方有疾时，知我能治而告我，我幸免之。因利其财，又使其死。是独不畏为不仁，而神可欺者，吾何敢欺！”沈亚之曰：仲尼盖言，我未见好仁者恶不仁者。而後学之徒，未闻明好恶也。岂其言之愤不足畏耶！今世或有邦有土之臣，专心聚敛，残割饥民之食，以资所欲，忍其死而不愧，受刑辱而无耻，是亦不仁甚矣，终无有恶者。若郭常之贱而行之，又焉得不称於当时哉。


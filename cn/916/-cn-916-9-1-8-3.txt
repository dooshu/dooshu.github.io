【冬夜酬魏少傅直史馆诗】

年病从横（《初学记》作衡。）至。动息不自（《初学记》或作自不。）安。兼豆未能饱。重裘讵解寒。况乃冬之夜。霜气有馀酸。风音响北牖。月影度南端。灯光明且灭。华烛（文苑作烛花。）新复残。衰颜依候改。（文苑作晚。）壮志与时阑。体羸不尽带。发落强扶冠。夜景（文苑作行。）将欲近。夕息故无宽。忽有清风赠。辞义（文苑作气。）婉如兰。先言叹（文苑作难。注云。一作叹。）三友。（《初学记》作末。文苑云。一作末。）言惭一官。丽藻高郑卫。专学美齐韩。审谕（《初学记》作喻。文苑同。《诗纪》云。一作喻。）虽有属。笔削少能干。（《初学记》或作刊。《诗纪》云。一作刊。）高足自无限。积风良可抟。空想青门（《初学记》作云。）易。宁见赤松难。寄语东山道。高驾且（文苑作尚。注云。一作且。）盘桓。（○《初学记》三。又十二作酬魏收冬夜直史馆诗。文苑英华百九十。《诗纪》百十。）


李吕


吕字滨老，一字东老。邵武军光泽人。生于宣和四年（1122）。年四十即弃科举。庆元四年（1198）卒，年七十七。有澹轩集七卷、词一卷。

一落索

送游君安解绵竹尉

琢成玉树。谁解著、云斤月斧。短箠羸骖，朴木敕一怀尘土。叹雄图、伤别绪。

主人不语花能语。苦欲留君、不是留君处。碧落紫霄，楼观参差烟雾。一樽空、鸿鹄举。

满庭芳

光拂星榆，轮高金掌，暮烟飘尽澄空。素娥幽恨，霜艳洗铅红。醉把摩云妙手，教纤翳、不点青铜。知多少，天高露冷，争占九秋风。

歌钟。邀胜侣，园攀琼树，帘卷珠宫。算庾楼吟赏，今古应同。多谢秦娥绝唱，声声为、飘入云中。留仙住，莫教清影，容易转梧桐。

醉落魄

有序

予病足，置酒圃间，江梅渐开，不能一举

爵。对景呻S吟Y，因效山谷道人“陶陶兀兀”之

句，法其体，作此以遣兴云。

休休莫莫，当年不负西湖约。一枝初见横篱落。嚼蕊闻香，长是醉乡落魄按此句衍一字。

而今对酒空斟酌。老来多病情非昨。谁人伴我临东阁。冷淡吟怀，犹可追前作。

朝中措

展屏山色翠连空。潇洒冠闽中。背郭元无尘事，披襟时有清风。

君侯雅致，临流句丽，爱月情钟。乐府直追欧老，堂名新自陶翁。

前调

堂成开宴日无空。景占四时中。画栋翚飞星汉，雕阑锁断花风。

薰人和气，清谈四坐，雅量千钟。早晚催归天仗，往来还记溪翁。

鹧鸪天

寄情

脸上残霞酒半消。晚妆匀罢却无聊。金泥帐小教谁共，银字笙寒懒更调。

人悄悄，漏迢迢。琐窗虚度可怜宵。一从恨满丁香结，几度春深豆蔻梢。

前调

谢人送牡丹

甲帐春风肯见分。夜陪清梦当炉熏。寻香若傍阑干晓，定见堆红越鄂君。

雕玉佩，郁金裙。凭谁书叶寄朝云。兰芽九畹虽清绝，也要芳心伴小醺。

沁园春

叹老

射虎南山，断蛟北海，恍如梦中。念少年豪气，霜寒一剑，清时功业，月满雕弓。年去年来成底事，已一半消磨成老翁。那堪更，病为城绕，愁作兵攻。

无悰。慵语西风。正独倚危阑送塞鸿。道酒能逍遣，酒因病减，歌能消遣，歌为愁浓。大造不将炉冶去，□万卷诗书宁愤穷。都休问，且试弹绿绮，闲和秋虫。

水调歌头

和伯称

山雨喜开霁，爽气涤烦襟。晚秋丹叶飘坠，篱菊散黄金。徙倚关河凝望，回首光阴轻驶，倏忽二毛侵。须信人间世，莫放酒杯深。

一星子，名与利，漫浮沈。塞翁祸福无定、此理古犹今。妙处只应亲到，外物从渠舒卷，出处我无心。袖手无新语，洗耳听清音。

凤栖梧

一岁光阴寒共暑。一日光阴，只个朝还暮。有物分明能唤寤。晚钟晨角君听取。

扰扰胶胶劳百虑。究竟思量，没个相干处。只有一般携得去。世人唤作闲家具。

点绛唇

去岁天涯，一灯闲作幽窗伴。酒来须满。不待旁人劝。

今岁天涯，又是年华晚。凄凉惯。问天不管。只我何曾管。

调笑令

笑

掩袖低迷情不禁。背人低语两知心。烟蛾渐放愁边散，细靥从教醉里深。小梅破萼娇难似。喜色著人吹不起。莫将羽扇掩明波，滟滟光风生

眼尾。

眼尾。寄深意。一点兰膏红破蕊。钿窝浅浅双痕媚。背面银床斜倚。烛花先报今宵喜。管定知人心里。

前调

饮

摘蕊和香滴得成。更将白玉琢飞鲸。殢娇一任香罗涴，更折花枝作令行。香泛金鳞翻蕊盏。

笑里桃花红近眼。粉壶琥珀为君倾，弄翠挼红归

去晚。

归晚。思何限。玉坠金偏云鬓乱。伤春谁作嬉游伴。只有飞来花片。几回愁映眉山远。总被东风惊散。

前调

坐

玉笙吹遍古梁州。暗学芙蓉一样愁。倚窗重

整金条脱，对槛不卸红臂。浅浅绿靴双凤困。柳弱花慵敛新闷。娇多无力凭熏笼，又报杏园春

意尽

春尽。敛新闷。暗傍银屏撩绿鬓。攒眉不许旁人问。帘外冷红成阵。银釭挑尽睡未肯。肠断秦郎归信。

前调

博

绿檀屏下玉成围。唤拥金盆出注时。多情故

与诸郎戏，不惜春娇两鬓垂。珠玑满斗犹慵起。

玉马象盘还得意。漏冷铜乌唤不譍，更移红烛桃花底

花底。锦铺地。绣浪琼枝光似洗。一心长在金盆里。翠袖懒遮纤指。珠玑满斗犹慵起。过尽红楼春睡。

前调

歌

贤川六叠小香檀。玉笋纤纤不奈寒。浅破朱唇促新调，红丝短瑟未须弹。锦字两行妆宝扇。扇中鸾影迷娇面。兰叶歌翻春事空，孤凤离鸾两含怨

含怨。两颦浅。羽髻云鬟低玉燕。绿沈香底金鹅扇。隐隐花枝轻颤。当筵不放红云转。正是玉壶春满。

临江仙

家在宋墙东畔住，流莺时送芳音。窃香解佩两沉沉。都缘些子事，过却许多春。

日上花梢初睡起，绣衣闲纵金针。错将黄晕压檀心。见人羞不语，偷把泪珠匀。

青玉案

春夜怀故人

参横月落闻街鼓。指杨柳、天边路。冷澹花啼玉箸。五云芝检，八花砖影，稳上鳌头去。

吹箫台冷秦云暮。玉勒嘶风弄娇步。四雁峰前凭尺素。壁尘香减，绮窗风静，记得题诗处。








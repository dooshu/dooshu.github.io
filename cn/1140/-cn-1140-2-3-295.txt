贞靖祠堂双白松歌

嵯峨山下双白松二龙夭矫丹祠中高枝远接终南雪密叶长翻渭北风正直凭依人下拜婆娑父老走儿童问祠者谁枢部公平生劲气凌飞虹事去龙髯攀不得吞声絶粒悲填胸抗节深怜没草莽贞魂直上排苍穹乡人俎豆令子痛手栽佳树标遗忠关中植此良不易霜柯廿载成青铜盘郁心知资地力扶持敢谓非神功枯荆可茂木连理君亲结念天为通华岳垂云作沾溉故滋铁干森菁葱於乎武侯庙前千尺柏白松白松将无同


◎负妻果报

道光戊子科顺天乡试，首场有拔贡生某者，入号后垂帘偃卧，不饮不食。诘朝，题纸下已久，日且高，某亦无声息。号军及邻舍疑其病也，更迭觇之，见其起撤所卧板，移矮杌向内坐，始喃喃语不可辨，继而自批其颊。号军虑不测，禀巡绰官入号看视，某辄言貌如常。官去，仍垂帘寂然矣。有顷伺之，则已自绞死，所缢绳两端悬于壁钉，绝无圈结，仅络项而已。而项间则爪痕稠叠深陷，若遭痛掏者。然时有识其人知其事者，云生幼孤寒，伶仃无依，拾马通换胡饼以延喘，而质颇聪慧，时于村塾间听群儿读，辄能依样记诵。其乡有某翁者家小康，怜而异之，招至家，给其饮食，具束修命之就傅。且以女年相若，遂许字焉。生成童游庠，及冠，与拔萃科，声名鹊起。生与女素不避面，意得后，遂乘间偷合，翁不知也。嗣入都久，翁信问婚期，生自负才名，不患无富贵良姻，而顾与田舍翁缔婚乎？竟萌侮意，覆书言其女不贞，难怪背盟之语。翁接阅恚甚，诘责其女，遂吐实。复浼媒宛转，而生坚不可回，翁无奈烦啧于室，女竟衔愤投环，此其辜恩负心之报乎。


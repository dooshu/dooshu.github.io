○為懇乞停止賣鹽織造事 【 賣鹽織造】

先該內承運庫署庫事內官監太監崔杲等、題稱前往南京織造?疋、所用數多、臣等查得成化年間織造、准與長蘆引鹽五萬引、弘治年間織造、准與長蘆引鹽三萬餘引、并兩淮鹽引銀兩、尚且不敷今若止領前銀六千餘兩、到彼并工織造。使有不足、臨期何由措置、臣等又查得弘治十二年四月十一日、該署庫事尚衣監太監秦文等、奉敕南京織造、　孝宗皇帝、准與長蘆引鹽二萬引、陸續支過八千引、其餘一萬二千、尚未支領、乞照先年事例、准給長蘆未支引鹽一萬二千引、陸續支去、變賣銀兩、隨路收買、併工織造等田、具題奉　旨、戶科參看、為照鹽法先因織造等項阻壞巳極、方行差官整理、又復動支、則邊餉日見缺乏、况近該言官交章論列未巳、雖奉前　旨事委窒礙、宜從抄出施行、隨該工科等科右給事中陶諧等、題為懇乞停止差官賣鹽織造事、工部及臣等、各奏停止、節奉欽依、公用缺乏、只照前　旨行、不必來說、臣等仰奉明命、寢食不安。竊謂　陛下不宜偏聽左右近習之言、至于若是其信且篤也、古人有言曰。與眾同欲靡不興。違眾自用靡不廢。此名言也惟　陛下熟察之、臣等又聞之、君子之事君也。務引其君以當道。志于仁而巳。若　陛下行不當道。不志於仁。阿諛順　旨。當言而默。固非臣等以言為職之義。亦豈君子事君之道哉。且今供應?疋固不可缺而當此之時。差官賣鹽。其於國政甚為不可。臣等敢歷為　陛下陳之、杭嘉蘇湖松應天等處、逓年以來、差官織造、民不堪命、恭遇　皇上龍飛、渙頒明詔、停免各處織造內官、方逾一年。而復差官。是蘇息之望方慰。而憔悴之政旋加。此　朝廷自違明詔。失信于民。其不可者一也。我國家鹽課之設。專為給邊。祖宗之時。立法甚嚴。為例甚博、近年以來。一壞于王府之求討。二壞于內官之織造。三壞于　皇親勢要之占種。而法與利有不可言者矣。頃因庫藏空虗。　朝廷議差大臣整理。庶幾商賈復通。國用可給。今又准令支鹽變賣。則將來商賈。誰不聞風歛跡。况夫網利之徒。如譚景清輩。又將夤緣附帶公十私百姦弊滋蔓。莫之能究。差去大臣。整理何事。此　朝廷自壞鹽法以虧國計。其不可者二也。天下州縣之狼狽。夫役之勞苦。莫甚于河道一帶。況連年北直隸山東水澇不絕。飢饉荐臻。楊州迤南等處。當人相食之餘。若前鹽一發。則隨路州縣之供應。夫役之運送。勞費何堪。况所差內官。多不循理。縱使群小虗張聲勢。恐赫官吏人等。索取分外財物。一不滿欲。非法捆打。生事害人固難悉數。此重困衰弊地方。其不可者三也。南京祖宗根本之地。　陛下所宜軫念者。况近年災異。南京居多。若復差人騷擾。意外之變。難保必無。是輕視根本重地。其不可者四也。　先皇帝時、該太監龍綬等題內官趙純支鹽織造、後因陳言修省、　先皇帝時降　旨停免、　皇上即位以來、災異之生、既甚且多、非特　陛下修德省身、尤宜汲汲、反差官織造、為此失信壞法困民貽患之舉、是不能修德敬天、懋隆大孝、其不可者五也、凡此五不可者、一舉而兼有之此豈臣等所宜默、　陛下所宜深信力行者哉、伏望　皇上、特昭宸斷、將差去內官、即與停免、勿謂巳行、憚于改更、如果?疋缺乏、敕令該部、作急區處、行令南京工部、及守備衙門、督同織染局、責限成造送用、以昭儉德、則用人媲美堯舜、改過匹休成湯、得旨只照前旨行再不必來說而天下之幸、有不足言矣、


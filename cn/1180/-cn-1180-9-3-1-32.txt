瞻卬

七章，三章章十句，四章章八句


首章讲：此刺幽王嬖褒姒，任奄人，以致乱之诗。若曰：天下无不败国之妇寺，所贵乎人君者。惟其心之不惑，则能修身以用贤，而乱亡无自至矣。吾于今有惑焉。





瞻卬昊天，则不我惠。孔填不宁，降此大厉。邦靡有定，士民其瘵。

填，是久。厉，是乱。瘵，是病。彼昊天以惠民为心，而民之所恃以安者也。今也瞻仰昊天，则不我惠，使我甚久不宁，而降此大厉之乱焉。所以邦国陧杌靡定，而士民皆为之受其病也。





蟊贼蟊疾，靡有夷届。

夷，平也。届，止也。夫小人虐民而戕之，民之蟊贼也。今蟊贼之为害，靡有平止之期。





罪罟不收，靡有夷瘳。

罟，网罟。瘳，平也。淫刑而陷民于死，民之罪罟也。今罪罟之不收，靡有平愈之日。则士民之受其瘵，将何时已哉？

二章讲：何以见蟊贼罪罟之为民病也？





人有土田，女反有之。人有民人，女覆夺之。

人，指士。女，指王。夫蟊贼之小人，王任之也，未有任蟊贼而己不为蟊贼者。故土田民人，官之事守存焉，王之予夺贵当也。今人有土田，女反奄而有之；人有民人，汝反谋而夺之。是其侵牟攘取于人者若此，其无常予夺何不当也！是王之自为蟊贼蟊疾矣。





此宜无罪，女反收之。彼宜有罪，女覆说之。

收，是拘。彼、此字，指俱民言。说，脱也。罪罟之罔民，王楺之也。未有罪罟虐民而刑罚能中者，故五刑五用，民之命脉系焉，王之刑罚责中也。今此宜无罪者，汝反从而收之；彼宜有罪者，女反从而脱之。此其拘系纵什于人者若此，其失实刑罚何不中也？是王之罪罟信不收矣，此王政之所以为昏乱也，而士民其瘵奚惑哉！

三章讲：然其所以致此，岂无由哉？





哲夫成城，哲妇倾城。

哲，是智。城，是国。哲妇，指褒姒。诚以男子为国家之主，故有智则能立国；妇人以无非无仪为善，无所事哲哲则适以覆国而已。





懿厥哲妇，为枭为鸱。妇有长舌，维厉之阶。

懿，美。枭、鸱，皆恶鸟名。长舌，能多言。厉，乱也。阶，梯也。故此懿美之哲妇，人反目之为枭鸱之恶者，盖以妇有长舌，能变乱是非。而为祸乱之阶梯，以倾人之国焉耳。





乱匪降自天，生自妇人。

如此则大乱之作，岂与自天降哉？特由于妇人而已。





匪教匪诲，时维妇寺。

妇，是妇人。寺，是奄人。今夫人之言，非养德则规过，是皆有教诲之益也。若夫徒事言而无教诲之益，则惟妇人与寺人耳，岂可近哉？近之适以阶乱而已。

四章讲：且夫妇寺之恶，可胜道哉？





鞫人忮忒，谮始竟背。岂曰不极，伊胡为慝？

鞫，是穷。忮，是害。忒，是变。谮，是妄。竟，是终。背，是反。极，是止。慝，是恶。盖妇寺能以知辨而穷人之言，其心忮害而变诈无常。其或倡为谮妄，而偶有所验，因欣然以取幸于君矣。纵使为谮于始，而终或不验于后，此可谓不极而甚慝矣，则亦不复自谓其言之放恣无所极已，而反曰：是何足为慝乎？夫始则纵其罔极之奸，而终略无忌惮之意，若而人也，岂可使之为国家哉？





如贾三倍，君子是识。妇无公事，休其蚕织。

贾三倍，商贾获利之多。公事，朝廷之事。休，舍。蚕织，妇人之业。且朝廷之事，非妇人之所宜预；辟之商贾之利，非君子之所宜识。今则如贾有三倍之利，君子识其所以然，是喻于义者反喻于利也，固为莫大之耻矣。妇人无朝廷之事，而舍其蚕织以图之，是位乎内者而反以谋乎也，岂不为莫大之慝哉？

五章讲：夫致乱者妇寺，而任乎妇寺者王也。





天何以刺？何神不富？

刺，是责。彼王为天之子，其见爱于天者宜也。今天何用责王，而有祸乱之降？为神之王其见祐于神者宜也，今神何用不富王，而有饥馑之生？凡以王信用妇人之故，此所以天变而不爱，神怒而不之富也。





舍尔介狄，维予胥忌。

介，大也。吾见内乱既深，外变将作，所可忌者，夷狄之大祸也。今王乃舍此夷狄之大祸，而不之忌，反以我之正言不讳为忌，何哉？





不吊不祥，威仪不类。

吊，是闵。夫天之降不祥，所以儆戒人君，庶几王惧而自修。今王乃降灾而不之恤。身为邦国之本也，则不能谨其威仪以修身，而恣其荒淫之行。





人之云亡，邦国殄瘁。

瘁，是病。才为邦国之辅也，则不能用贤以共事，而致其人才之亡。如是则上无以保恤乎国家，下无以共安乎生民，邦国不自此而殄瘁乎？

六章讲：夫亡国之机如此，有人心者宁能以恝然矣乎？





天之降罔，维其优矣。

优，是多。彼天厌周德而降其祸乱，殆无宁日，维其优矣。





人之云亡，心之忧矣。

使有贤人犹可维其乱也，而且人之云亡，谁与共理？则天变终不可弭，而邦国之瘁也必矣。我心安得而不忧哉？





天之降罔，维其几矣。

天厌周德而降其祸乱，已为穷促，维其几矣。





人之云亡，心之悲矣。

使有贤人犹可持其危也，而且人之云亡，谁与共理？则天变日以益迫，而邦国之瘁也必矣。我心安得而不悲哉？盖以文、武之基，创成、康之培植，历数百年全盛之业，而一旦为之倾覆，诚不能不令人为之咨嗟而叹息矣！

末章讲：夫祸之已成，固为可悲。然天心仁爱人君，宁终有不可弭之祸乎？





觱沸滥泉，维其深矣。心之忧矣，宁自今矣。

彼泉水涌上出，其源深矣。我心之忧，非适今日而然也，其所从来亦已久矣。





不自我先，不自我后。

盖以祸乱之极，不自我先，不自我后，固已无可为者，此其忧之不容已耳。





藐藐昊天，无不克巩。

藐藐，高远貌。巩，固也。然改过自新，宁非君之所当勉哉？彼维天高远，虽若无意于物，而其功用神明不测；虽危乱之极，亦无不能巩固之者。盖下有遇灾而惧之君，则天有反灾为祥之应，理固然也。





无忝皇祖，式救尔后。

后，后来。今王诚能改过自新，亲其所当亲，而不溺于闺门之爱；任其所当任，而不狎于奄竖之私。于身而修之，于人而用之，视之皇祖者无所愧焉，则天意可回来者，犹必可救，而子孙亦蒙其福矣。所谓无不克巩者如此，不然吾不知其所终矣。

吁！始深刺王之惑于妇寺，而终深冀其改过以回天变。非有忠君爱国之心者，其能然哉？






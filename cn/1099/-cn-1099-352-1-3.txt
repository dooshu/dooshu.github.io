○條陳三關通變等疏 【 三關機宜】

臣聞鼓不調之瑟者、必有改絃之術、收極獘之政者宜求更化之方臣親歷三關、周悉萬慮、山巔水滸靡不攀緣、黃口蒼顏、靡不咨訪、深入窑窨、崇陟墩臺窮極始源。考核故實、臣葢有遠憂焉。何者夫總三關三萬之兵。當俺酋十萬之虜。是眾寡異形也。兵故不習而脆。虜故射獵而驍。是強弱異勢也。我以三萬之兵散守八百里之外。賊以十之眾。合馳數十里之中。是萃散異用也。賊之數五倍於我我多步卒。止利株守。賊之馬二十倍於我賊盡騎士。殊利颷馳。是攻守異施也。且軍馬之原額如舊而盈虛之故不可窮、粮芻之原額如舊、而充耗之故莫可問、議者乃不務改絃、而反務膠柱、不事更化、而反事循途、臣誠莫知所終竟矣、除臣得一切便宜從事者、一一修舉、不敢煩瀆　聖聽外謹將達權救獘之理、更化善治之方、條為十事、內刪第七第八第九三條冒昧上陳、伏乞敕下該部、詳臣所奏、果於邊防有裨、早為覆請、俯賜施行、

一曰議聯絡、臣惟九邊之設也、緯以鎮廵、經以總督、非謂各軍其軍、各土其土巳也、將以聯絡常山勢、以共成屏翰之功者也、而分有信地、姑以便責成云耳、今漸變矣、為楚即不欲為趙肥越即不欲肥秦、甚之賊犯東參將而西參將束手旁觀。賊攻北守備。而南守備按兵坐視。究之則曰各有信地。循此安窮。合無乞敕兵部再加議擬、通檄九邊、為之約曰、自今除零賊、本鎮自行剿遏外。若果桀虜紏眾大舉消息。鄰兵不待調遣。如犯大同。則宣府以銳士應於左山西以遊兵應於右。隔鎮則否賊犯山西。則大同之輕騎出威平。屯應朔。延綏之輕騎。渡黃河。趨三關隔鎮則否賊犯延綏。則山西之援兵東而至陝西寧夏之援兵南而至。隔鎮則否。賊犯寧夏固原甘肅。率以相鄰二鎮應之。隔鎮則否。在本鎮賊犯一參守信地。則東參守以馬軍援於左。西參守以馬軍馳於右。步兵仍守信地。勿得輕動。隔信地者則否。賊退悉聽本鎮廵按覈實上聞。如本鎮本參守有功。凡攻者易于連絡守者難于呼應以攻者貪功守者避罪故也則左右鎮左右參守與其賞。本鎮本參守有罪。則左右鎮左右參守與其罪。如此。則常山之勢固。屏翰之功成矣。不然。則異醜類者。反能聯絡而來。大一統者。反不能聯絡而應。此所為舛也。

二曰議收放、查得三關實在兵馬、比之原額、未嘗加多、而歲派錢粮、會在减削、支放宜乎有餘、乃今司錢穀者、每稱不足、其故何也、臣以為況法之故也、即以臣任後考之、如去年八月秋成。銀一兩可招商得粮二石。竟不招商。延至十月止得一石八斗。始乃議糴。臣詰之。則日待十月時佑定耳。繼因寇至。延及今年二月。則米價止一石四斗矣。欲照原估則病民。不照原估則病商。宋時和糴之事大為民害亦以此坐派州縣。百姓驚散。遂不敢市買而銀故在。此收時泥法之弊也。及放月粮。或本色。或折色。或本折兼支。俱議死法。米賤本色則不便於軍米貴而放折色亦不便於軍此放時泥法之獘也。臣欲自今年秋成。預於六月借支。不拘何項官銀。分發三兵備道。多委賢能官員。分投招商。不必十月定估。但每月內價賤即買。價貴即止。以去年之事觀之。每兩多得料四斗。銀十萬兩。可多得粮四萬石矣。承委官逐月登簿、一送臣、一送廵按、一送兵備、以憑稽查、借過錢粮、候京運民運至日、照數還官、又於放粮之日、粮賤盡放折色、粮貴盡放本色、折色悉照時估、軍士自買。又得足數好粮。如去秋每粮一石。止折時估銀五六錢。即可支存一錢。粮十萬石。可支存銀一萬兩矣。承委官亦逐月登簿、如前法稽查、此兩者樽節之大計也、今之議樽節者。减削而巳矣。何可長久。然議法貴盡。立法貴寬。若照時估招商給軍。每石仍加腳價銀二分。使商來軍悅。價必愈下。是少捐而多獲也。諸臣會計。豈慮不及此。但法網太密。人人避嫌。今日之事。便於身。不便於官。則攘臂而趨之。便於官。不便於身。則奉首而避之。何者。法使之然也。去此密網。方得上策。伏乞敕下該部、再加酌議、以後凡應發本鎮京運主客銀兩、亦如數早發前來、容臣督令兵備官會同管粮主事、著寔舉行、則軍無關領粗惡之憂、民無逼抑買粮之苦、官無消耗之虞、且有節省之便、

三曰議修築、照得山西三關、邊墻墩臺、每年俱屬軍壯修築、顧軍壯之工力有限、而墩墻之廢壞無時。年廢年修。殊不暇給。欲奏討京運、則內帑不敷、欲徵求有司、則庫藏空乏、欲加派小民、則逃亡相繼、臣查得軍犯該徒罪者、在江北則煎鹽炒鐵、在江南則擺站搖船原無定役今查山西犯徒之人。有力稍有力者依律納贖。無力者軍發缺人墩臺瞭哨。民發衝要驛逓擺站。每年合各衙門動以千百計。訪得前項徒犯到驛畧無應幹事務、乃被官吏防夫人等、百計凌虐或鬻賣妻子、買求寬閑、或扭禁囹圄、坐以待斃、竟何益哉、伏乞敕下該部、俯念三關墩臺廢弛之極、軍士修築之艱特將本省撫按司道府州縣有行犯該徒罪人犯、除有力稍有力者、照依納贖、罪銀解京備賑外其無力者、免發驛逓、比前煎鹽炒鐵擺站搖船事例充為墻夫墩夫、解發該兵備道、查發傾廢墩墻羈絆修築、照徒年限、每日止修墩墻、或壕塹、三寸為一工、定發以百里為率、二百里者减去一工、三百里减去二工、以次逓减、如有能併工完報者、止以工限為准、不以年限為期、即與釋放、如此、則軍壯得恊濟之助、墩墻有可繼之功、囚徒無苦死之累、

四曰議防守、臣觀三關之擺邊者、葢有幾宜焉、其患在於邊長而人寡。擺邊之法　世廟末年以虜入邊臣易于得罪故出此下策然而邊事愈壞矣詢之則率十垜口而置一人矣。而又分信地。勿得輕動。夫以一人而守十垜、使盡精銳盡休息猶不足恃也。而况以一卒之力。當四月之勞。賊之來也。又無定期。是賊以萃攻。我以散守賊以一日之力攻我一百日之力守其不格也不待智者而後知也臣今遵奉欽依、沿邊悉為墩院之制、墩騎墻而成。倚墻下而為之院。墩約高出墻尺餘。院可容蓄人畜軍壯上邊者。無警。則棲止修築。輪流瞭望。以節其力。有警則登墩守垜。併力拒堵。以遏其衝。務使賊以合攻。我以合守。賊併一日之力而攻。我併一日之力而守。衝處則墩院宜密。軍壯宜多。緩處則墩院宜疏。軍壯宜少。一經定派。遂為定居。守墩即所以守墻修墩即所以修墻。修時亦守。守時亦修。是或擺邊之深意。防守之便圖也。

五曰議勾充臣查得山西三關、營伍空虗、迯亡相繼清勾之文若流水、而解補之數如晨星其故何哉葢由戶丁生長內地。畏避邊方。每聞起解如赴市曹。闔戶攢名幫貼盤費。累及長解。產破人亡。甚有長解巳死。而本軍生還者。有長解未到。而本軍先回者。即令著伍。寒苦無聊。銳氣殆盡。原籍不勝煩擾。軍伍日見凋零。清勾之害。至此極矣。合無以後軍伍清勾、不必起解軍人、但移文兩京各省清軍官員、止追衣裝銀每年若干、在本鎮每三年一勾、在兩京各省每三年一解、俱赴山西布政司交納、就發各邊召募土著好漢、頂名食粮、隨缺隨補、夫邊人之視戶丁無聊者。孰為精強。解銀之視累死長解者。孰為安便。速迯之視土著為家者。孰為長久。清勾之計、無便此者矣、臣又查得充軍人犯。全無實用。徒耗月粮。前此每欲議贖而竟不可行者。以議法之未精也。臣愚以為自今充發者除奉欽依、及律應充軍、及免死克軍者、俱照舊發遣、無容別議外、其餘雜犯引例充軍、若情輕者、宜分別附近邊衞、極邊永遠終身等第、俱編定衞分、議審有力稍有力、大率死罪之下、徒罪之上、應該納贖附近若干、邊衞極邊若干、永遠終身各若干、當今部議軍犯除不許贖外皆得以輕重議贖各等內又分有力若干、稍有力若干、通行兩京十三省、各照原定衞分、追解山西布政司收貯、以為募兵飬兵之需、則是以有罪之食養有用之軍若槩行編發。坐耗邊粮。不若不編發之為愈也。惟無力者照舊編發耳。成曰軍罪不可議贖。獨不曰死罪雜犯猶贖乎。又况變例非變律也行此二者。軍伍或可充軍餉或可省矣

六曰議接濟、查得三關戰馬、消耗強半、先該臣减議量補馬四千九百餘匹、冒昧上請伏蒙　皇上准發太僕寺馬價銀二萬兩前來、隨即買馬二千匹、仍少馬二千九百餘匹、若照原額、尚少馬一萬四千餘匹、各營之請討不巳、而馬價之支買巳窮、偶閱舊卷、查有嘉靖三十一年、兵部為預處馬匹以資兌用事、題奉欽依、開納事例內一欵、軍職犯該邊方立功者、許納銀納馬贖罪、免發立功、千百戶鎮撫、納銀一百兩、該納馬四匹、指揮納銀一百四十兩、該納馬六匹、都指揮以上、納銀二百兩、該納馬九匹、若巳發配、曾經立功一年至四年者、各照年限官職品級、逓减納銀納馬、係邊鎮者就於廵撫衙門告納、完日咨部查考、馬匹給軍騎操、銀兩收貯聽候買馬、兩京并各省有犯立功、未經發配者、具告原問衙門、或各該廵撫廵按、查照招由、一體上納還職、仍候立功年限滿日、方許支俸、又一款在外衞所軍餘舍餘、有願納銀納馬、參充承差知印吏役者、布政司知印納銀一百兩、該納馬四匹、外貼銀八兩、都司知印、并布按二司承差納銀八十兩、該納馬三匹、外貼銀十兩、都司承差納銀七十兩、該納馬三匹布按二司吏典納銀六十兩、是時馬價應二十五兩一匹矣自俺酋款貢後上馬止十二兩一匹該納馬二匹、外貼銀十兩、都司并各府苑馬寺行太僕寺鹽運司吏典、納銀四十兩、該納馬一匹、外貼銀一十四兩各司府首領并州縣吏典、納銀二十兩、衞所吏典納銀十五兩俱於各該衞所告查無碍、起送赴各該布政司直隸府州上納、免其考選、各准候缺照依納銀納馬日期挨次參補、隨行據山西布政司揭稱先年有此事例至四十年十二月終止限滿、未蒙再展、以致無人上納、今照公私匱乏智慮俱困、相應題請、伏望　皇上軫念山西三關積廢之餘、馬匹急缺數多、銀少不敷買補、敕下兵部、亟為題請、容臣轉督山西布政司、照例出示召納、不許上銀、止從本色、以補各營急缺馬匹、待補數完足、容臣題請停止、

十曰議招回、照得頻年北虜深入內地、搶去人口、在彼住牧、各懷故土之思、祗被虜羈、不能展脫、或投歸而墩軍不肯引送或入境而殘軍擅殺冒功、或報私怨而阻其歸心、或假公法而絕其生路、本以我之腹心、反增賊之耳目、在此者法益以重、在彼者情益以疑、臣歷老營、目所親覩、宣布　聖皇威德、旄倪泣下沾衣、事關邊情、所宜亟處、查得先為覈功實、更賞格、以塞邊軍獘源、以開奔民歸路事、准兵部咨、該總督侍郎翁萬達題請本部議覆　欽依事例、各邊虜中迯回人口、墩軍引報該管官、轉送鎮廵官處、審其鄉貫來歷、願歸者免其差役、倍加存恤、不願歸者、收作通事、給與月粮帶來馬匹衣物、盡數給與、雖有舊慝悉置勿論、每歲終總計總兵官招至七百人以上、參將至四百人以上、守備把總備禦官至三百人以上各議陞一級、不及數者、照常給賞、又該本部更定賞格、果是大邊外招徠精壯男子一名者賞銀三兩、逓加至十五兩而止、幼男媍女賞銀二兩、逓加至十兩而止、如止是邊墩引進精壯男子一名、賞銀二兩、逓加至十兩而止、幼男逓女賞銀一兩、逓加至五兩而止、誠為激勵將領、廣布招徠、無非重民命、泄虜謀之至意、然此止及將官招回之賞格而巳、未及所招回之人作何項錄用伏乞敕下兵部擬議、行令沿邊大小將領、多方招徠、如能有密切計死虜酋來歸者、作何賞格、能計死虜中謀主、及引誘來歸、離賊腹心者併作何賞格、能計串乖覺虜人、明我之耳目、作何賞格、其餘悉照前例施行、臣非敢妄言也、緣臣出老營邊墻、官軍甚恐、曰某山有伏虜。某溝有伏虜。臣怒叱之以謂虜遠而耳目反明我近而耳目反暗何也則應臣曰。此被虜懼誅。不得歸者所為也。事勢至此。可不痛哉為今之計。亦反而用之而巳。亦多方得彼之腹心耳目而巳矣。借之哨探。過於差遣。夜不收遠甚。不然。則絕之益嚴。捕之益急是為賊耳目增聰明腹心增智慮也


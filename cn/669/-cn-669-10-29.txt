29　昭定時書蒐爲兵權下移


三書「蒐」於昭公之時，兵權在大夫。昭八年蒐於紅，十一年大蒐於比蒲，二十二年大蒐於昌間。再書「蒐」於定公之時，兵權在陪臣。定十三年、十四年大蒐於比蒲。

【元圻案】劉氏敞春秋傳曰：「曷爲不言公？公不得與於蒐爾。公曷爲不得與於蒐？三家者專魯而分之，政令出焉，公民食焉爾。」〇家鉉翁詳説：「蒐，軍政也。魯自宿、意如盜竊兵柄，舉國中丘甸卒乘，皆爲己之私有，昭公不能君，以是故也。今意如死，陽虎繼亂，三家之勢少戢，正魯君可以有爲之日，而定公庸且弱，苟安目前，而不能爲魯國深長慮，兵柄可收而不能收，公室自是無復興之望矣。」






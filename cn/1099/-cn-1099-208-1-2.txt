○止傳乞抑奔競疏 【 彈劾席書】

近該吏部題為纂脩事、奉　聖旨、孫元席春劉夔陞按察司僉事、又該禮部尚書席書題為乞　恩比照事例、該陞館職事、奉　聖旨、席春准陞翰林院脩撰劉夔編脩欽此　成命一下、朝野驚愕、不圖今日清明之　朝、有此傳乞異事也、夫爵賞者、人主之利器也、威福者、人主之大權也命令者、人主之大信也利器不可以假人、大權不可以下移、大信不可以反汗、茲三者失一不可以為政、臣謹按　會典內一款、凡內外大小衙門官員、有不由吏部銓選推舉、徑自朦朧奏請、乞恩傳旨陞除等項、本科參出施行、欽此、又謹按弘治年間該科道建言該部議得、今後各衙門大小官員敢有不由本部銓選推舉、擬奏定奪、徑自朦朧奏請、希求進用、夤緣奔競乞恩傳奉等項、阻壞選法、本部參送法司重罪黜退為民等因、奉　聖□准擬、欽此、臣惟爵以命德、非人主之私與也、賞出於公、則爵重而賞競勸、是以我　列聖愛之重之、布在令甲、為子孫法、我　皇上登極明詔、凡傳陞乞陞者首賜裁革。咸以體　祖宗愛爵重賞之意。所以塞邪徑清仕路也。不意今日首開此途、又創出於文臣之中、在席書一家之感恩得矣、其如　聖明之累何哉夫正德年間。傳乞雖多。類出於武職雜流。若文臣清秩無有也豈非　祖宗之成憲。縉紳之清議。為之隄防。權奸猶有所憚而不敢為者乎。今春等乞陞。則往時權奸所不敢為。而書敢冐為之。是其罪反浮於寧彬輩。謂　陛下為何如主哉。夫人臣任職。惟其稱而巳。僉事為天子巡守重臣。不為不尊矣。書正宜責其弟。脩職圖報。奚內外之擇耶。且　先朝子弟為臺諫者。多改授行人司職銜。此舊例也。其有一二改入翰林院。俱夤緣得之當時巳騰物議。其後旋即外補。當春之改官也。書胡不引前此之改授行人司為例。今日之纂脩。顧引以為例可乎。夫楊土奇等以文行優異。選充纂脩。席春等以父兄貴勢。改入翰林。事體既殊。人品大異。安得比而同之乎。參照席書、本以憸邪小人、龍斷鄙夫、自負議禮、偶合　聖意、恣行胸臆、凌轢縉紳、初因其弟改官未厭、大懷怨望、合璁蕚以誣搆大臣、既見其疏留中未出、復肆哀憐、為其弟以改求館職向使席春不外補、因事并及張桂二公不無過刻然持論甚正書蕚璁之疏、必不上矣、書挾私誣搆、專恣欺罔、璁蕚甘為鷹犬、無復忌憚、平生奸偽、洞見真性、書輩將誰欺乎、身為大臣、而為子弟乞官。上壞　祖宗成憲。下污縉紳清議。有臣如此。　陛下將焉用之。伏望　皇上大奮乾斷、收回　成命、將席書亟賜罷斥、為太臣專恣無恥之戒、其席春等亦乞查照節年題奉　欽依事例、拿送法司問罪黜退為民、其書及璁蕚挾奏事情、亦乞明下　廷議、別白是非、取自　上裁、則誣善肆讒之奸、不得以汙　治朝、夤緣奔競之徒、不得以玷清班、庶公論不昧、而仕路永清矣、


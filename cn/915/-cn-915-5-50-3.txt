◇请待博士以不次之位疏

臣闻遵道重学，圣人洪训；褒文崇儒，帝者明义。昔汉末陵迟，礼乐崩坏，雄战虎争，以战阵为务，遂使儒林之群，幽隐而不显。太祖初兴，愍其如此，在于拨乱之际，并使郡县立教学之官。高祖即位，遂阐其业，兴复辟雍，州立课试。于是天下之士，复闻庠序之教，亲俎豆之礼焉。陛下临政，允迪哲，敷弘大猷，光济先轨，虽夏启之承基，周成之继业，诚无以加也。然今博士皆经明行修，一国清选，而使迁除限不过长，惧非所以崇显儒术、帅励怠堕也。孔子称「举善而教不能则劝」，故楚礼申公，学士锐精；汉隆卓茂，缙绅竞慕。臣以为博士者，道之渊薮，六艺所宗，宜随学行优劣，待以不次之位，敦崇道教，以劝学者，于化为弘。（《魏志·高柔传》）


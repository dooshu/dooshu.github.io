33　明刑治之而有餘　征伐制之而不足


蠻夷猾夏，明刑治之而有餘；四夷交侵，征伐制之而不足。虞、周之德，天淵矣。

【全云】史記不作兵書，寓之於律書中；漢書不作兵志，寓之於刑志中。舜舞干羽而有苗格，則知以甲兵爲大刑，尚非聖人意也。世衰治兵且不足，何況於律，又何況於刑？故史記所見是第一義，漢書所見是第二義。然爲三代以後人言之則遠矣。

【元圻案】漢書匈奴傳：「懿王時，王室遂衰，戎狄交侵，暴虐中國，中國被其害。」後漢書西羌傳：「穆王西征犬戎，遷戎于太原。夷王衰弱，荒服不朝，乃命虢公率六師伐太原之戎，至于俞泉。宣王遣兵伐太原戎，不克。」






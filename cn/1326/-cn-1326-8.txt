快升官（记事）


颂旧社会乎？警旧社会乎？

《月月小说》出版之第五期，恰在乙未正月之内，是为新岁第一次出版。俗例新岁须作善颂善祷之词，作小说者无可颂祷，因借小说之标题，为颂祷之词曰“快升官”。以此一篇小说之内容，实是快升官也。有官瘾之人读之，且可以窥见快升官之要诀。

凡办军务者，首重粮台，为兵士足食计也。故当粮台差使者，其保举与前敌同其优异。左文襄用兵甘肃时，粮台书吏朱某，以白身保巡检，复由巡检保县丞。器小者易盈，于愿斯足。于是别其同侪，入都验看，指省山左，为刮地皮计。到省之后，蛰居无事，数年不得差委，至是乃深悔孟浪。

一日，其同僚某过访，朱对之愁叹。某曰：“今有升官发财之捷径，特来报君。”朱喜曰：“此事确耶？”某笑曰：“胡不确？”朱急请其说。某曰：“子本办左军粮台者，彼中之事，子当知之。”曰：“然。”曰：“此间有协饷若干万，每岁由左军委员来领解者，子亦知之乎？”曰：“然”。曰：“此饷已被拐矣。”朱大讶曰：“子云何？吾不解子说。”曰：“前者自称甘肃委员，投文领解此饷者，抚军即批与之，委员乃领解去，今已逾三月矣。昨忽又一委员至，投文如前。抚军大惊，诘问再三，方悟前委员乃赝鼎也。今悬重赏购此人，子能查得之，升官发财，弹指间事耳。”朱爽然曰：“鸿飞冥冥，从何弋获？以此求升官发财，犹使哑人传琐语、聋人听细声耳。”

匆匆又半年，益无聊赖，穷愁困守，希望皆虚。忽有客投刺相访，视其刺，数年前同谱赵某也，急延入相见。客冠五品冠，衣服丽都，气象轩爽，抚掌曰：“朱介侯，数年不见，何犹郁郁耶？”

朱曰：“赵益三，何一朝顿贵，且浓髭绕颊，不畏夫人憎耶？”盖二人从前共事一室，交日益契，遂同订兰谱，相期为性命交，而居恒相戏狎者，故久别相逢，犹不忘故态也。寒暄既已，朱问所从来。赵曰：“近纳资为郡丞，入都引见，将往粤垣听鼓。因言念故人，故纡道相访耳。”朱举手谢之。赵去，朱至逆旅报谒，此盖官场之礼仪如是也。至，则见赵仆从煊赫，行李繁重。坐甫定，更令妖姬二人出见，曰：“此都中新置妾也。”朱平视之，环肥燕瘦，体态不同，而皆具殊色，不觉暗羡之。坐谈之顷，略诉寒苦。及归，赵使人走馈百金。朱念：“赵何一旦豪富至是，岂升官发财果有捷径耶？”

越日往谢，复置酒为洗尘。赵言欲览济南风景，朱即导之游，挟歌妓，泛舟大明湖。酒酣，朱叹曰：“昔与君同为粮台吏，亦与君两次同案得保。方余入都验看时，以为一入仕途，即可得意。方窃笑君之恋栈，不意君一旦鹏举，令余对之，辄增愧恧！窃以为升官发财，必别有捷径者，盍举以一教故人，俾亦得一脱窘况也。”赵拈髭笑曰：“何有捷径？视机缘耳。虽然，机缘可遇不可求，吾人最宜讲求预备机缘之法。”朱曰：“预备之法若何？”赵笑而不言，嬲之，则曰：“此何可以言传？弟当随处留心耳。”

逾数日，游济南名胜皆遍，朱复置酒，饮赵于家。既醉，朱复请预备机缘之法，至长跪哀乞。赵掖之起，曰：“吾与子何事不可言，何必若是？惟此事确非可以言传者，奈何？”朱曰：“第以子所经验者告吾一二，吾将以为例，而仿其意为之。”赵时被酒已深，因促膝附耳以语之曰：“此间前者不有冒领协饷之事乎？”曰：“然。”曰：“子以为冒者谁乎？”朱大惊曰：“岂子也耶？”曰：“子宜为我秘之，我虽妻子亦未尝泄一言，以子为性命交，故以告之。”曰：“此岂即所谓预备机缘者耶？”曰：“何不然？吾平日钤印公事时，即预印空白数纸，以为之备，此即所谓预备也。吾何时欲用，即用之矣。故于销差之后，即取所印空白纸，填为领饷文书，谁知我为伪者？”朱曰：“然则子身有几胆，而犹敢过此？岂不知抚军悬重赏以购子耶？”曰：“此正吾之机械也。吾初来时，未有须。既抵此，以生栀水涂面作病容。既离此，即蓄须。居都中数月，颐养丰腴，面目一变，谁识我者？故吾之来游，正以示吾之坦也。”

筵既散，赵别去。朱思：“赵之所谓预备机缘者，乃如此。惜乎吾手亲公事时，未尝解此，遂使彼独享其有也。”继又思：“吾惟当以彼法为例，若胶柱鼓瑟，则除冒领饷银外，更无他法矣。”解屦登榻，拥衾辗转，已达午夜。忽跃起曰：“机缘即在是，更何求哉！”披衣下榻，走抚署请见，云报机密事。时东抚为张公朗斋，已就寝矣，闻报，即令就卧榻前见。朱乃禀陈赵冒饷事，愿亲往捕之。张公跃起曰：“盗在是耶？果获之，吾必如所悬赏赏汝。”朱屈一膝曰：“不敢领赏，乞公一保举耳。”张公曰：“果获真盗，吾不惜一荐剡。汝速往与历城令言之，令其以役随汝往可也。”

朱叩谢出，趋历城署，言奉抚军命，有急事来。令已寝，起见之。朱告来意，令即派捕役数辈，随之去。至逆旅，破扉入，系赵去。朱乃谓其仆从曰：“汝等误随匪人，当速散去，毋被株连。”诸仆遂一时星散。乃尽取其贵重行李及二姬归于家。赵至官，伏罪就戮。朱乃得保升知县。于是同寅者交相羡曰：“此真快升官也！”而不知朱固抚巨资，拥妖姬，兼升官、发财、艳福三者而有之矣。而朱之心犹以为未足，请于张公，乞得一缺。张公以言于方伯。方伯鄙朱之为人，恒语人曰：“赵罪固当诛，而朱非可诛赵之人。朋友道丧，此世道人心之忧也！”以碍于张公之命，乃俾署峄令。

峄县隶兖州，地瘠民贫，官缺绝苦。朱携二姬及其侄某甲履任，使司出纳。甲与稿案门丁某乙狼狈为奸，朱顾信任之，民怨沸腾，而治地贫苦，上下皆不能餍所欲。岁暮，甲谋卒岁资，苦无着手处，与乙谋。乙曰：“阖治境皆贫民，无可商也。惟一典肆在，或可借润耳。”甲乃以木橐一具，实以沙石，封锁完固，复加以封条，使乙舁往，质八百金。典肆中人曰：“八百金小事，然必当启视为何物也。”乙曰：“此本官所手封者，谁敢启之？”乃悻悻舁之还。

乙去，典肆中人相与计曰：“官，虎也，不可撄其怒，必当有以调停之；不然，吾等居其治下，适为彼砧上肉，彼欲如何斯如何矣！”顾以岁暮，贫民纷纷求质，终日不暇。及夕，其当事者乃得隙，诣县署，求得乙，告以来意。乙仰首视天，若无所闻。言之再四，至于哀乞，乃曰：“吾何知？若自求侄少爷可也。”当事者乃入甲室，趑趄而前，将有所启白。甲注视不少瞬，忽抚几大叱曰：“门役岂尽盲耶？胡乃夤夜贼入而无所睹也？”声未绝，恶奴坌至，势如虎，掳经事者去，交捕役曰：“好视之，明当堂讯也。”典肆得报，相与错愕，急电告主者，请方略。主者为黄县丁氏，山左富民也。复电至，则曰：“彼所求者八百金耳，即与之，可冰释。惟当求介绍者为过付，毋径以送署也。”肆中人得复，即浼得土绅，向甲转圜。当事者乃得释，而八百金已充牣于甲囊矣。朱懵然无所见，亦无所闻也。

明年春，忽有二委员来境，曰奉宪谕查案也。朱茫然，备公馆，馈下程，而不知所查者何案。乙探诸委员之仆从，略得端绪，急报甲曰：“事败矣！典肆主人已赴省控讦，二委员以八百金故来也。”甲曰：“盍赂之？”乙曰：“恐不可赂。二委员一傅姓，为令尹；其一高姓者，盖都戎。武职无查案者，此来盖以其为山左土人，而此事则土人控官，故使之来，以便侦访者也。”

甲默然。入夜，乃走公馆，谒二委员。傅殊和蔼；惟高不以好面目相向，冷语逼人。甲衔之。归，呼本署小队诸人至，出百金，置几上，曰：“有能杀高者，以此犒之。”诸人相视，莫敢应。有某丙者应募出，曰：“我能之。第杀人者死，律有明条，不知法网可逃否耳？”甲曰：“是均在我，必不相累也。”丙喜而去。越一日，晡时，高在院中便旋，丙突入，自后刺之，仆。丙握刃大言曰：“余，县役也，敢当我者，请尝此刃！”扬长遂去。

诸仆从莫敢近。傅睹之，惊惧，视高，已不救矣。乃夜走兖州，诣太守告变。太守惊，札经历至峄，摘朱印。至，则甲、丙均逃矣。事达省垣，大吏震怒，系朱及乙去。乙毙杖下；朱以事委之于甲。乃悬赏缉甲，置朱于狱，几一年，终不获甲。高有侄某居词林，供职京邸，悉是事，纠合同乡官联衔入告，得旨严促东抚结案。东抚以责属吏。属吏急思卸责，乃严掠朱，惨酷备至。朱不胜其苦，遂自承，行刑有日矣。诸友咸来吊慰，有劝其先自裁者。朱曰：“部复未至，或议驳未可知也。”劝者太息而已。初，朱之入狱也，诸友多馈食者；至是，虽有馈，不敢食，恐他人之鸩之也，日惟以囚粮果腹而已。

无何，部复至。其友侦知之，以数十金购得孔雀血少许，和于茗内，使仆俟于西门之外。朱过，跪而进之。朱力却焉，遂俯首饮刃。盖距赵之就戮，未终三年也。






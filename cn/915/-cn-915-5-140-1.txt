◇难夏侯太初肉刑论

且肉刑之作，乃自上古，《书》载「五刑有服」，又曰「天罚有罪，而五刑五用哉」。割劓之属也。《周官》之制，亦著五刑。历三代，经至治，周公行之，孔子不议也。今诸虐者唯以断载为虐，岂不轻于死亡耶？云妖逆是翦，以除大灾，此明治世之不能去就矣。

夫杀之与刑，皆非天地自然之理，不得已而用之也。伤人者不改，则刖、劓可以改之，何为疾其不改，便当陷之于死地乎？妖逆者惩之而已，岂必除之耶？刑一人而戒千万人，何取一人之能改哉？盗断其足，淫而宫之，虽欲不改，复安所施？而全其命，惩其心，何伤于大德？

今有弱子，罪当大辟，问其慈父，必请以肉刑代之矣。慈父犹施之于弱子，况君加之百姓哉？且蝮蛇螫手，则壮士断其腕；系蹄在足，则猛兽绝其蟠。盖毁支而全身者。夫一人哀泣，一堂为之不乐，此言杀戮之不当也，何事于肉刑之间哉？赭衣满道，有鼻者丑，当此时也。长城之役，死者相断，六经之儒，填谷满坑，何恤于鼻之好丑乎，此吾子故犹哀刑而不悼死也。（《通典》一百六十八）


○授吴承倩内侍省常侍制

敕：汉置十二卿，其一尚禁中之事。所以司正伯之训，奉诏奏之严，高选令才，俾之参掌。具官吴承倩，行本於孝，性周於仁，直而能温，和而有节。文以礼乐，达於典章，自晦吉人之辞，深得侍臣之体。久在枢近，通乎宥密，顺以听命，未尝越思。咨而後行，动不逾矩，志全金石之固，事绝丝毫之嫌。勤职有功，静专端一，往逢多故，亦既居难。遐想纯诚，近从赐服，虽畴其效，未奖其能。省之贰官，秩比千石，懋兹宠授，念尔忠劳。可内侍省常侍。








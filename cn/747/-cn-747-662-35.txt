○萧亻免除吏部尚书制

敕：古者君使臣以礼，臣事君以忠，季代以还，鲜由兹道。先皇帝常创於是，故在位十五载，凡解相印者殆二十人，多宠为大僚，或付以兵柄。矧予小子，宜有加焉。而辅弼之臣，尝经一日造吾膝，沃吾心，则思与之始终，厚申恩礼，不惟劝感来者，且不敢失坠先志也。尚书右仆射萧亻免，忠肃孝敬，佐吾为理，以勤事国，以疾退身，本末初终，不失其道。既免枢务，倚为右揆（一作俾居端揆）。朕欲加恩超等，复吾前言，而亻免继上让章，至於三四，敦谕烦切，陈乞弥坚。是用正命为选部尚书，而冠六卿，统百职，尚可以表吾宠重，亦所以成尔谦光。尔宜钦厥始，慎厥终，毋忝我褒扬之命。可吏部尚书。


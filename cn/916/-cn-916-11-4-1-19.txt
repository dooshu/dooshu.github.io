【梅花落二首】

春（乐府作金。文苑云。一作金。）砌落芳梅。飘零（乐府作遥。文苑同。又云。一作零。）上凤台。拂妆疑粉散。逐溜似萍开。映日花光动。迎风香气来。佳人早插髻。试立且裴徊。（○文苑英华二百八。《乐府诗集》二十四。《诗纪》九十八。）

杨柳春楼边。车马飞风烟。连娉乌孙伎。属客单于毡。雁声不见书。蚕丝欲断弦。欲持塞上蕊。试立（乐府作落。）将军前。（○《乐府诗集》二十四。《诗纪》九十八。）


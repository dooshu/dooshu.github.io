又题陈希夷大书寿字为同年张蓼匪祝

西岳崚嶒，有仙人高卧，曾跨青牛。
见山蓀亭畔，苍苔石室，云台观裡，素牓银鉤。
夭矫游龙，蹁躚舞凤，笔阵鐘王未可儔。装潢了，向锦堂高掛，第一箕畴。

使君文采风流。赋归去来兮尚黑头。
羡玉燕开祥，前身昴宿，金貂累叶，家世留侯。
甲子初周，鬚眉未艾，种菊栽松乐事稠。将进酒，唤希夷睡醒，同醉金甌。


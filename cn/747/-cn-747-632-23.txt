○竹箭有筠赋

喻人守礼，如竹有筠。俾修己以自守，同固本而相因。操持彰於岁暮，勤德贵乎日新。所以取彼後凋之色，戒夫行道之人。将以御冬，且见檀栾而守节；比於藏器，讵可须臾而去身？若乃清霜翻，元律改。彼众卉之具落，同受气於真宰。何蓊茸而自异，乃便娟而有待。苟常其性，寒竹何患於时移；不易其心，志士当怀於道在。岂不以和泽自润，表里相质。竹无筠不能固其节，人舍礼曷以法於时。伊先哲之善喻，作後代之元龟。企於礼者，勤而行之。苞本之时，已包周身之防；疏茎之势，更叶凌云之期。当其冒霰停霜，雪披风靡。谅青青而斯在，何冉冉而居彼。是知礼之於己，如我有徒；筠之於竹，如我有肤。理无特立，义必相须。坚刚自持，虽贯四时而莫改；赏玩不足，奚可一日而或无。嗟乎！皮之不存，何以具其体；心之不固，何以谨其礼？所以大戴之《记》足征，《相鼠》之诗爰启。君子之道，斯其象诸？示外以固，执中而虚。阅寒暑之不变，齐荣辱之所如。天损不侵，地利空积。包绿箨而未改，交翠叶而不易。君子察於此者，可学礼而受益。


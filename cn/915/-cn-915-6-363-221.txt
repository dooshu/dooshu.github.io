○上贞女解



伏见西道县治下里龙怜，年始弱笄，出适皮氏，未逾半年，婿京殒没。京兄弟三人，相寻凋落，外靡期功之亲，内绝胤嗣之继，怜货其父母之资，躬亲机杼之勤，数年之间，三丧俱举，四节蒸尝，于今不辍，志存匪石之固，行无片言之玷，贤良屡聘，誓而弗许，守节穷居，于今五十馀年矣。详观之遗烈，书于记传者，或毁发肤之体，以绝求者之望，或自经沟中，苟全不夺之志，虽操存而身亡，行立而形亏，寡能兼全其道始终若斯者也。怜盖草莱之妇人耳，生于幽谷之中，长于荒榛之下，目不见尺素之文，耳不闻今古之说，师心率己，蹈兹四德，抑可谓禀灵山岳自然天知者矣。而彤管未挥，令问不彰，非所以表贤崇善激扬贞风也。（《艺文类聚》十八）




◇荔支赋

大哉圣皇，处乎中州，东野贡落疏之文瓜，南浦上黄甘之华橘，（《初学记》二十。）西旅献昆山之浦桃，（《初学记》二十八，《御览》九百七十二。）北燕荐朔滨之巨栗。（《艺文类聚》八十七，《初学记》二十八《御览》九百六十四。）

魏土送西山之杏。（《艺文类聚》八十七，《御览》九百六十八。）

宛中朱柿，（《御览》九百七十一。）房陵缥李，（《文选·潘岳闲居赋》注，《御览》九百六十八。）酒泉白柰。（《文选·蜀都赋》注。）

乃观荔支之树，其形也，暧若朝云之兴，森如横天之彗，湛若大厦之容，郁如峻岳之势。修干纷错，绿叶臻臻。（《文选·蜀都赋》注作「蓁蓁」。）角亢兴而灵华敷，大火中而朱实繁。（《文选·蜀都赋》注作繁生。）灼灼若朝霞之映日，离离如繁星之著天。皮似丹，肤若明。润侔和璧，奇喻五璜。仰叹丽表，俯尝嘉味。口含甘液，心受芳气。兼五滋而无常主，不知百和之所出。卓绝类而无俦，超众果而独贵。（《艺文类聚》八十七，《御览》九百七十一。）

宛洛少年，邯郸游士。（《文选·曹植名都篇》注「袁淑效曹植白马篇》注。）装不及解。（《文选·赭白马赋》注。）

飞匡上下，电往景还。（《文选·江赋》注。）


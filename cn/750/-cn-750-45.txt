卷四十五


【张弘范：词作27首】

○木兰花慢

题毫州武津关

忆谯都风物，飞一梦，过千年。羡百里溪程，两行堤柳，数万人烟。伤心旧家遗迹，谩斜阳、流水接长天。冷落故祠香火，白云泪眼潸然。行藏好向故人传。椽笔舞蛮笺。总纠纠貔貅，秋风江上，高卧南边。功名笑谈尊俎，问锦江、何必上楼船。他日武津关下，春风骄马金鞭。

○木兰花慢

征南

混鱼龙人海，快一夕，起鲲鹏。驾万里长风，高掀北海，直入南溟。生平许身报国，等人闲、生死一毫轻。落日旌旗万马，秋风鼓角连营。炎方灰冷已如冰。余烬淡孤星。爱铜柱新功，玉兰奇节，特请高缨。胸中凛然冰雪，任蛮烟瘴雾不须惊。整顿乾坤事了，归来虎拜龙庭。

○木兰花慢

功名归堕甑，便拂袖，不须惊。且书剑蹉跎，林泉笑傲，诗酒飘零。人间事、良可笑，似长风、云影弄阴晴。莫泣穷途老泪，休怜儿女新亭。浩歌一曲饭牛声。天际暮烟冥。正百二河山，一时冠带，老却升平。英雄亦应无用，拟风尘、万里奋鹏程。谁忆青春富贵，为怜四海苍生。

○木兰花慢

乾坤秋更老，听鼓角，壮边声。纵马蹙重山，舟横沧海，戮虎诛鲸。笑入蛮烟瘴雾，看旌麾、一举要澄清。仰报九重圣德，俯怜四海苍生。一尊别后短长亭。寒日促行程。甚翠袖停杯，红裙住舞，有语君听。鹏翼岂从高举，卷天南地北日升平。记取归来时候，海棠风里相迎。

○满江红

襄阳寄顺天友人

奔驿南来，拥貔貅、且趍江右。良自愧、劣才微渺，圣恩洪厚。万里长江今我有，百年坚壁非他守。看虎牙、飞上万山头，诛群丑。风雨梦，乡关友。南北事，君知否。寄一缄梅信，小春时后。夜静戟门严鼓角，月明莲幕闲诗酒。怕故人、相忆问归期，平蛮后。

○临江仙

千古武陵溪上路，桃花流水潺潺。可怜仙契剩浓欢。黄鹏惊梦破，青鸟唤春还。回首旧游浑不见，苍烟一片荒山。玉人何处倚阑干。紫箫明月底，翠袖暮天寒。

○临江仙

爱煞林泉风物好，羡他归去来兮。世缘相挽又还思。功名当壮岁，疏懒记当时。肝胆自知尘辈异，凤池麟阁须期。风云满目任时宜。东山高卧处，丝竹醉吴姬。

○点绛唇

咏海棠

醉脸匀红，向人无语夸颜色。一枝春雪。犹染嵬坡血。庭院黄昏，燕子来时节。芳心折。露垂香颊。羞对开元月。

○点绛唇

庭院黄昏，子规啼破开元梦。晚风吹动。似舞霓裳弄。有色无香，好著诗人讽。和谁共。月廊烟重。烧彻兰膏凤。

○点绛唇

星斗文章，词源落落倾胸臆。十年南北。几度空相忆。把酒留君，后会知何夕。愁如织。一鞭行色。春雪梅花驿。

○点绛唇

赋梅

春日前村，一枝香彻江头路。月明风度。清煞西湖句。昨夜幽欢，梦里谁呼去。愁如许。觉来无语。青鸟啼芳树。

○点绛唇

独上高楼，恨随春草连天去。乱山无数。隔断巫阳路。信断梅花，惆怅人何处。愁无语。野鸦烟树。一点斜阳暮。

○南乡子

深院日初长。万卷诗书一炷香。竹掩茅斋人不到，清凉。茶罢西轩读老庄。世事莫论量。今古都输梦一场。笑煞利名途上客，乾忙。千丈红尘两鬓霜。

○南乡子

送刘仲泽寿

天地萃英灵。秀出人龙间世生。不只文章为第一，峥嵘。气吐虹霓万丈横。白褐黑头卿。埋没黄尘气未平。昨夜长庚高似月，分明。光照乾坤彻五更。

○南乡子

赠歌妓

浅淡汉宫妆。扇底春风玉有香。特地向人歌一曲，非常。纵使无情也断肠。宝髻绣霓裳。云雨巫山窈窕娘。好著千金携得去，何妨。丝竹东山醉玉觞。

○南乡子

送友人刘仲泽北归

烟草入重城。马首关山接去程。几度留君留不住，伤情。一片秋蝉雨后声。无语泪纵横。别酒和愁且强倾。后会有期须记取，叮咛。莫负中秋夜月明。

○南乡子

寄刘仲泽

音信怪来稀。世态时情固自宜。莫比红尘儿女辈，须知。义士交情死不移。应是占花期。箫鼓东城醉玉姬。谁念书生寒屋底，伤悲。忍泪窗前听子规。

○太常引

晚凉庭院锁黄昏。鼓角静谯门。酒兴恋诗魂。清绕断、梅梢月痕。胸中豪气，壶中春光，醉眼小乾坤。今古不须论。且更尽、花前几尊。

○浣溪沙

山掩人家水绕坡。野猿岩鸟太平歌。黄鸡白酒兴偏多。幸自琴书消日月，尽教名利走风波。钓台麟阁竟如何。

○浣溪沙

一片西风画不成。无人来此结茅亭。野猿山鸟乐升平。名利著人浓似酒，肝肠热醉不能醒。黄尘奔走过浮生。

○浣溪沙

新卜西山崦下庄。疏篱编竹草苫堂。门前流水柳成行。满目烟岚诗酒地，十年鞍马是非场。虚名半纸几多忙。

○青玉案

寄仲泽

西风天际征鸿去。问曾过、燕山路。叶落虚庭空绿树。一川秋意，满怀愁绪。楼外潇潇雨。天涯望断行云暮。好著蛮笺寄情句。底是相思断肠处。吟风赋月，论文说剑，无个知音侣。

○清平乐

关河南北。有雁无消息。落日楼头人正忆。啼鸟一声山碧。莺莺燕燕争春。红尘马足车轮。惟有新丰豪客，东风老泪沾巾。

○清平乐

高眠窗北。偃卧喧雷息。依约关山归路忆。梦绕池塘春碧。功名负我青春。匆匆日月奔轮。且把琴书归去，山林道发儒巾。

○清平乐

天南地北。何日兵尘息。四海升平归老忆。凤远岐山空碧。衣冠滚滚争春。谁能卧辙攀轮。一剑风云未遂，几回怒发冲巾。

○清平乐

穷冬冷落。客思添萧索。浊酒沽来须强酌。要把闲愁推却。时间荣辱何惊。胸中气象休更。且匣风云长剑，天容两鬓青青。

案此下原有喜春来一首，殿前欢一首，以其俱为曲调删去。

○鹧鸪天

围襄阳

铁甲珊珊渡汉江。南蛮犹自不归降。东西势列千层厚，南北军屯百万长。弓扣月，剑磨霜。征鞍遥日下襄阳。鬼门今日功劳了，好去临江醉一场。

案此下原有天净沙二首，以其为曲调删去。以上四印斋本淮阳乐府二十七首，其中原有四首曲调，兹删去。

【张楫：词作1首】

○失调名

赠梁梅

谁知幽谷里，真有寿阳妆。

续夷坚志卷四

【张可久：词作66首】

○人月圆

山中书事

兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事，松花酿酒，春水煎茶。

北曲联乐府前集今乐府

○人月圆

秋日湖上

笙歌苏小楼前路，杨柳尚青青。画船来往，总相宜处，浓淡阴晴。杖藜闲暇，孤坟梅影，半岭松声。老猿留坐，白云洞口，红叶山亭。

北曲联乐府前集今乐府

○人月圆

春晚次韵

萋萋芳草春云乱，愁在夕阳中。短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在，门掩残红。

北曲联乐府前集今乐府

○人月圆

雪中游虎丘

梅花浑似真真面，留我倚阑干。雪晴天气，松腰玉瘦，泉眼冰寒。兴亡遗恨，一丘黄土，千古青山。老僧同醉，残碑休打，宝剑羞看。

北曲联乐府前集今乐府

○人月圆

会稽怀古

林深藏却云门寺，回首若耶溪。苎萝人去，蓬莱山在，老树荒碑。神仙何处，烧丹傍井，试墨临池。荷花十里，清风鉴水，明月天衣。

北曲联乐府前集今乐府

○人月圆

客垂虹

三高祠下天如镜，山色浸空蒙。莼羹张翰，渔舟范蠡，茶灶龟蒙。故人何在，前程那里，心事谁同。黄花庭院，青灯夜雨，白发秋风。

北曲联乐府前集今乐府

○人月圆

吴门怀古

山藏白虎云藏寺，池上老梅枝。洞庭归兴，香柑红树，鲈鲙银丝。白家池馆，吴王花草，长似坡诗。可人怜处，啼鸟夜月，犹怨西施。

北曲联乐府前集今乐府

○人月圆

春日湖上

东风西子湖边路，白发强寻春。尽教年少，金鞭俊影，罗帕香尘。蹇驴破帽，荒池废苑，流水闲云。恼余归思，花前燕子，墙里佳人。

北曲联乐府前集今乐府

○人月圆

春日湖上

小楼还被青山碍，隔断楚天遥。昨宵入梦，那人如玉，何处吹箫。门前朝暮，无情秋月，有信春潮。看看憔悴，飞花心事，残柳眉梢。

北曲联乐府前集今乐府

○人月圆

松江遇雪（原作开吴淞江遇雪，从太平乐府卷五改）

一冬不见梅花面，天意可怜人。晓来如画，残枝缀粉，老树生春。山僧高卧，松炉细火，茅屋衡门。冻河堤上，玉龙战倒，百万残鳞。

北曲联乐府前集今乐府

○人月圆

寄璩源芝田禅师

龙湫山上云屯寺，别是一乾坤。桧参百丈，雪深半尺，梅瘦三分。几时亲到，松边弄水，月下敲门。相思无奈，烟萝洞口，立尽黄昏。

北曲联乐府前集今乐府

○人月圆

三衢道中有怀会稽

松风十里云门路，破帽醉骑驴。小桥流水，残梅剩雪，清似西湖。而今杖履，青霞洞府，白发樵夫。不如归去，香炉峰下，吾爱吾庐。

北曲联乐府前集今乐府

○秦楼月

即忆秦娥

寻芳屦。出门便是西湖路。西湖路。傍花行到，旧题诗处。瑞芝峰下杨梅坞。看松未了催归去。催归去。吴山云暗，又商量雨。

北曲联乐府后集苏堤渔唱

○人月圆

春日次韵

罗衣还怯东风瘦，不似少年游。匆匆尘世，看看镜里，白了人头。片时春梦，十年往事，一点诗愁。海棠开后，梨花暮雨，燕子空楼。

北曲联乐府续集吴监

○人月圆

中秋书事

西风吹得闲云去，飞出烂银盘。桐阴淡淡，荷香冉冉，桂影团团。鸿都人远，霓裳露冷，鹤羽天宽。文生何处，琼台夜永，谁驾青鸾。

北曲联乐府续集吴监

○人月圆

子昂学士小景

西风曾放蓝溪棹，月冷玉壶秋。粼粼浅水，丝丝老柳，点点盟鸥。翰林新画，云山古色，老我清愁。淡烟浑似，以高祠下，七里滩头。

北曲联乐府续集吴监

○霜角

即霜天晓角新安八景花屏春晓

初日沧凉。海霞摇曙光。几折好山如画，晴霭霭、郁苍苍。众芳。云景香。道人眠石床。唤起南华梦蝶，莺啼在、绿垂杨。

○霜角

练溪晚渡

淡烟微隔。几点投林翮。千古澄江秀句，空感慨、有谁索。拍拍。水光白。小舟争过客。沽酒归来樵叟，相随到、许仙宅。

○霜角

南山秋色

华盖亭亭。向阳松桂荣。背立夜坛朝斗，直下看、老人星。地灵。风物清。众峰环翠嬴。千古仙山道气，谁高似、许宣平。

○霜角

王陵夕照

暮蝉声咽。几树白杨叶。细看云岚旧隐，遗庙在、表忠烈。翌结。弓剑冗。苔花碑字灭。远水残阳西下，今人见、古时月。

○霜角

水西烟雨

沙浅波平。孤舟长日横。淡墨潇湘八景，谁移向、富山城。净名。疏磬声。暮归何处僧。明日披云风顶，呼太白、赏新晴。

○霜角

渔梁送客

浪花飞雪。船阁苍云缺。一片鸬鹚西照，樯燕语、柳丝结。话别。情哽咽。酒边歌未阕。他日寄书双鲤，顺流过、钓台月。

○霜角

黄山雪霁

云开洞府。按罢琼妃舞。三十六峰图画，张素锦、列冰柱。几缕。翠烟聚。晓妆眉更妩。一个山头不白，人知是，炼丹处。

○霜角

紫阳书声

楼观飞惊。好山环翠屏。谁向山中讲授，朱夫子、鲁先生。短檠。雪屋灯。琅琅终夜声。传得先儒道妙，百世下、以文鸣。

以上八首并见北曲联乐府外集，外集中尚有太常引姑苏台赏雪一首另见一阁本张小山乐府因不重录。

○六州歌头

浙江观潮，贯学士四万户同集

灵鳅何物，天外吐层阴。谈笑顷，浙江阔，海门深。载雷车，霹雳挥神斧，劈仙岛，掀地轴，冯夷宅，鼋鼍窟，渺难寻。十里红楼图画，展西风、快哉登临。□□□□□，□□□□□。好客披襟。发萧森。符金虎。袍银鼠。携玉麈。盍瑶簪。喜骁儿踏浪，旗尾互浮沉。酹胥魂，浇海若，酒频斟。隐约越峰数点，搅飞花、浑在波心。爱渔舟荡雪，击楫起吴音。月上秋林。

案此词疑有脱误

○绿头鸭

和马九皋使君湖上即事

别来时。绿笺犹寄相思。自当年、黄州人去，不烦朱粉重施。翠屏寒、秋凝古色，朱奁空、影淡芳姿。蝶抱愁香，莺吟怨曲，残红一片洗胭脂。更谁汲、香泉菊井。寂寞水仙祠。西泠甃、苔衣生满，懒曳筇枝。尚依依、月移疏影，黄昏翠羽□差。问丹砂、石涵坠井，寻古寺、金匾题诗。岁晚江空，童饥鹤瘦，匆匆舍此欲何之。且重和，四时渔唱，象管写乌丝。仙翁笑、梅花折得，上闹竿儿。

○绿头鸭

湖上遇雪，再用前韵

胜花时。临风渺予思。厌春妍、红娇绿姹，铅花只恁轻施。湿模糊、难描树影，白鬅鬙、尽改松姿。裙溅冰泥。鞋翻粉印，浣纱人倦洗胭脂。青山老、丹移玉井，何处葛公祠。断桥外、频催画桨，误击琼枝。忆当年、阿苏小小，鸾箫能品参差。紫云娘、双歌献酒，绿簑翁、独钓成诗。楼殿摇空，管弦作市，乐天有句寄微之。观未足，朱帘尽卷，情怕雨丝丝。谁呵手、戗金红上，装个狮儿。

○百字令

湖上，和李溉之

六桥如画，看地雄两浙，人骄三楚。谁隔荷花，听水调、兰棹采莲船去。鹤舞盘云，虹消歇雨，一缕南山雾。冷香凝绿，嫩凉生满庭宇。犹记醉客吹箫，自苏郎去后，别情无数。明月天坛尘世远，青鸟替人传语。玉解连环，书裁折叠，没放相思处。裴公亭上，诗来还是怀古。

○百字令

舟泊小金山下，客有歌大江东去词者，喜而为赋

片帆摇曳，喜东风吹雨，秋容新沐。一带长江，青未了、天际乱峰如簇。浮玉山空，梧桐人去，月冷神仙屋。停舟吊古，＊泉三酹寒菊。犹记邂逅桓郎，驿楼残照里，倚阑吹竹。南去北来人自唤，老树柳丝长绿。倦客能吟，倚歌而和，醉写沧浪曲。今宵何处，钓鱼台下寻宿。

○百字令

春日湖上

扣舷惊笑，想当年行乐，绿朝红暮。麴院题诗，人去远、别换一番歌舞。鸥占凉波，莺巢小树，船阁鸳鸯浦。画桥疏柳，风流不似张绪。闲问苏小楼前，夕阳花外，归燕曾来否。古井香泉秋菊冷，坡后神仙何许。醉眼观天，狂歌喝月，夜唤西林渡。穿云笛响，背人老鹤飞去。

○百字令

赠弹一弦子张文秀

一行秋思，记孙登当日，山中琴趣。谁识吾宗，父老子、自制寸金皮鼓。筒截孤篁，丝抽独茧，替尽琵琶谱。轻拢慢捻，西湖何限怀古。堪笑锦瑟无端，繁弦五十，撩乱春云缕。得似嘈嘈么凤语，只手换宫移羽。绝艺无双，法门不二，喜遇知音侣。灯窗对影，为君挑尽寒雨。

○百字令

惠山酌泉

舣舟一笑，正三吴好处，天将僧占。百斛冰泉，醒醉眼、庭下寒光潋滟。云湿阑干，树香楼阁，莺语青山崦。倚花索句，终日登临无厌。小瓶声卷松涛，俗尘不到，休把柴门掩。瓯面碧圆珠蓓蕾，强似花浓酒酽。清入心脾，名高秘水，细把茶经点。留题石上，风流何处鸿渐。

○木兰花慢

（原无调名兹据律补）重过吴门

又三高祠下，依古柳，缆轻舟。渺飞过垂虹，相迎画鷁，劳动沙鸥。凝眸。绿阴多□，小红帘、犹是酒家楼。万古清风范蠡，一轮明月苏州。休休。不似少年游。两鬓已经秋。记乌鹊新桥，黄鹂旧市，白虎荒邱。风流。美人何在，但离离、草色辨长州。莫上姑苏台上，夕阳无限诗愁。

○木兰花慢

为乐府杨氏晓莺春赋，次海粟学士韵

爱金衣公子，偏占得，绿杨堤。喜蔼蔼韶光，熹熹曙色，恰恰娇啼。惊飞。踏翻花影，曳残声、犹在画楼西。仙客词添琴谱，佳人梦断罗帏。庞眉。退叟命新题。雅宇重名姬。笑银蝶交关，青鸾相对，紫燕双栖。凄迷。暮年□□，向阴阴、夏木听黄鹂。何必五更杜宇，张生已自言归。

○木兰花慢

维扬怀古

笑多情明月，又随我，上扬州。爱十里珠帘，千锺美酒，百尺危楼。风流。聒天笳鼓，记茱萸、漫下菊花酒。淮水东来渺渺，夕阳西去悠悠。巡游。当日锦帆收。翠柳缆龙舟。但老树寒蝉，荒祠野鼠，古渡闲鸥。娇羞。美人如玉，算吹箫、座客不胜愁。未可腰钱鹤背，且将十万缠头。

○木兰花慢

常熟徐氏山园

看红梅未了，搴杜若，结幽兰。喜树遮云鬓，地开月面，竹軃风鬟。投竿。钓鱼台下，似画舫、和雨阁前滩。龙挂古藤千丈，鹤眠矮屋三间。跻攀。危磴小阑干。松外倚高寒。且缓步寻诗，忘怀唤酒，满意看山。斓斑。紫苔外晕，拂苍云、字字碧琅玕。说与花间胜友，主人未可清闲。

○木兰花慢

得会稽友人书

有书来问讯，算忘了，若耶溪。想命被文魔，情因酒困，心为花迷。东西。百年过半，玉堂人、久矣隔云泥。锦树莺嘲蝶弄，翠萝鹤怨猿啼。凄凄。江远暮山低。梅屋□幽栖。喜陶公无钱，坡公不饮，庄子无妻。玻璃。碧湖秋水，为几声、渔唱住苏堤。白发老将至矣，青山归去来兮。

○木兰花慢

德清县圃爱山亭

就岩阿深处，结层屋，上空蒙。喜着屐穿花，卷帘看雨，拄笏临风。玲珑。夏云一片，隔篱芭、独立舞仙风。睍睕黄鹂个个，阴森绿树重重。吟翁。无日不诗筒。杯酒尽从容。更罅石盘梅，阳坡护笋，曲坞移松。芙蓉。古台直上，倚高寒、长啸月明中。谁信扁舟苕霅，得游阆苑崆峒。

○太常引

乐府小云

溶溶一叶不成衣。恰待弄春晖。幽懒意迟迟。只可向、山中自怡。清歌遏玉，娇鬟軃翠，纤月映蛾眉。来往且孤飞。问行雨、巫咸未知。

○太常引

黄山西楼

黄岩秋色雨频频。楼上着闲身。凉意逼羊裙。更添得、砧声耳根。寒香吹桂，暗苞绽橘，红日晓窗温。客至莫论文。只坐守、方山看云。

○太常引

永嘉林熙翁城南旧院

霖铃秋雨打空阶。人坐益清齐。门掩小蓬莱。怕有客、寻真到来。楼头碧远，山眉青小，口树挂苍苔。且莫写离怀。看隔水、芙蓉正开。

○太常引

姑苏台观雪

断塘流水洗凝脂。早起索吟诗。何处觅西施。垂杨柳、萧萧鬓丝。银匙藻井，粉香梅谱，万瓦玉参差。一曲乐天词。富贵似、吴王在时。

○风入松

三月三西郊即事

啁喳娇燕语茅茨。红暗海棠枝。双丫小髻谁家女，踏青归、三月三时。淡淡郁金衫子，盈盈玉药钗儿。避人忙掩女仙祠。背后见腰支。金鞭过客争回首，拉山翁、怀古成诗。当日苎萝村里，误人曾有西施。

○风入松

春晚泛舟碧澜湖上，遇雨，宿蕊感方丈

碧渊湖上小崆峒。人在水精宫。提壶莫惜莺边醉，蝶困花、来往匆匆。一饷颠风狂雨，满山怨紫愁红。仙翁来憩白云中。春色已成空。五更正结花心梦，且迟教、童子鸣钟。明日凉音渡口，绿杨影里推篷。

○风入松

泊舟好溪，卢希颜相留，寓陈碧山丹房

好风吹皱玉龙鳞。飞雪点吟身。南明古色供诗眼，缆扁舟、鸥鹭相亲。邂逅希颜公子，留连访戴山人。环中天地一壶春。深锁碧窗云。步虚声度迎仙引，小屏空、唤醒梅魂。且向花边听雨，不知松外敲门。

○风入松

湖上九日案北曲联乐府后集苏堤渔唱误将此一首分为耳首，词有上下两片，曲中只有单片。据天一阁小山乐府载风入松四首皆为上下两片，故订为词

哀筝一抹十三弦。飞雁隔秋烟。携壶莫道登临晚，双双燕、为我留连。仙客玲珑玉树，佳人窄索金莲。琅琅新雨洗湖天。小景六桥边。西风泼眼山如画，有黄花、休恨无钱。细看茱萸一笑，诗翁健似当年。

○黑漆弩

为乐府焦元美赋，用冯海粟韵

画船来向高沙驻。便上蹑探梅吟屦。对金山有玉娉婷，两点愁峰眉聚。倚西风目断行云，懒唱大江东去。借中郎爨尾冰弦，记老杜曾游此处。

○黑漆弩

别高沙诸友，用鹦鹉曲韵

想从一月秦邮住。笑我是不耕种村父。话醒吟酒不成欢，灯下怯云羞雨。想梅花梦到孤山，又逐雪鸿南去。寨儿中燕侣莺俦，远望我认旗指处。

案宋金人词皆无黑漆弩一调流传，惟元人卢挚作黑漆弩词，序谓所作乃和田不伐韵。田不伐名为，宋徽宗时，曾为大晟府典乐，可见黑漆弩词调北宋时已有。惜今田不伐原作已不传，可能此调乃采自民间，元人小令即沿用之，特唱时音律转细。天一阁本小山乐府录此两首归入词一类，亦可证此调原系词调。

○鹧鸪天

何尊师故居

万木森森秀野堂。黄鹂两两鹤双双。翠岩云巧苍松暗，玉洞月明丹桂香。移笔架，拂琴床。赋诗争看水云乡。重来只有黄冠老，落日空斋挂钵囊。

○鹧鸪天

客维扬，为乐府王英赋

一点芳春近破瓜。生香小朵莹无瑕。水曹梅萼初擎蕾，石土琼苞未放花。眉刷翠，鬓堆鸦。淡妆何必尚铅华。御沟红叶题诗处，应记当年天子家。

○鹧鸪天

贻乐府李芝秀

秀结梨园五色芝。瑞云婀娜玉参差。佩环摇影青霞洞，歌扇留香白雪词。花可可，柳枝枝。别情还似送春时。洞箫吹月商颜远，采药人来好寄诗。

○鹧鸪天

玉泉观鱼

潋滟晴光动碧虚。一方清镜照诗臞。□□玉麈三三法，水漾金鳞六六鱼。红舍利，白芙蕖。尽教妆点老僧居。夜深飞过西湖去，夺取小龙明月珠。

○凤栖梧

客吴江

钓雪亭空人老矣。短笛春风，来往鱼童喜。白石矶头青镜里。一篙香暖桐花水。波面白虹收不起。两两沙鸥，逐逐残凉尾。都羡酒边鲈鲙美。东曹冷掾思乡里。

○凤栖梧

惠山寺

寺下苍山蹲玉几。两两髯龙，涧底挐云起。矮屋低垣祠短李。旧题名胜今余几。驳石阑干曾遍倚。出没烟芜，见客青鼋喜。隐隐蕉花修竹里。老僧自汲煎茶水。

○凤栖梧

天台石桥

冉冉轻云随杖屦。重叠岚光，花暗蒙蒙雨。大耳胡僧同笑语。苍苔石上松阴古。亭角玉龙泉两股。隔水招提，依约闻钟鼓。浴罢行吟披白羽。三更月上菩提树。

○凤栖梧

游雁荡

两袖刚风凌倒景。小磴松声，独上招提境。碧水流云三百顷。白龙飞过青天影。折脚铛中留苦茗。野菊生花，犹记丹砂井。吹罢玉箫山月冷。题诗人在芙蓉顶。

○凤栖梧

吴山尊胜塔寺

塔拥平山银瓮小。老衲殷勤，说与游人道。劫火残灰填翠沼。断阶花隐双龙爪。藤压荒篱蟠桧老。井塌青苔，满地棘针草。窸窣悲风生木杪。沙河无月凉来少。

○秦楼月

为解蕙卿赋

花能语。一枝香玉芳心吐。芳心吐。旧家姊妹，若兰秦女。荷枯柳倦鸳鸯浦。相逢为我歌金缕。歌金缕。文游台上，浅云疏雨。

○秦楼月

即事

山童说。清霜一夜芭蕉折。芭蕉折。梅花开也，满湖风雪。墨痕碎碎题诗叶。玉英棵棵丁香结。丁香结。忍教孤负，小山明月。

○钗头凤

感旧和李溉之

芳亭饮。仙帷寝。兰姬曾遗茱萸锦。苍凫舄。红鸾席。烟林凝紫，土花生碧。忆忆。

○钗头凤

春思

红云岛。黄鹂晓。关情又是春归了。愁如织。娇无力。恨花填曲，怨感吹笛。惜惜。

○钗头凤

春情

金钗股。瑶琴谱。洞天相见神仙侣。东风恶。庭花落。旧欢雨散，余情云薄。莫莫。

○青玉案

春思

柳眠花困春如醉。人比年时更憔悴。珊枕香寒风半被。夜长无眠，日高未起。深掩屏山翠。鬟儿只道忺春睡。才说相思那人讳。暖玉松松珠约臂。卦钱摇遍，帕罗揉碎。几点桃花泪。

○浣溪沙

感旧

翠袖清风品玉笙。罗裙凉月按瑶筝。少年不饮若为情。老眼那知谁尔尔，小楼无复旧卿卿。石林高卧听松声。

○少年游

别情

帕罗残粉浥啼痕。远岫湿寒云。枫叶寒江，芦花夜雪，孤雁怕离群。归来独对银釭坐，锦被待谁温。歌谱羞拈，舞衣闲挂，何处不思君。

○少年游

游鉴湖

美人歌舞竞湖中。秋镜簇春红。载酒船来，洗花雨过，清似水晶宫。御罗单扇题新字，争看蕺山翁。石上棋残，松边曲破，策马入樵风。

以上四十二首词，见天一阁本张小山乐府中

【张逊：词作1首】

○水调歌头

玉树后庭曲，千载有余愁。碧月夜凉人静，曾赋采华游。玉露细摇金缕，香雾轻笼翠葆，折下一天秋。张绪总能老，还自锁眉头。把鸾笺，裁绣句，写银钩。回文巧成锦字，长恨与江流。漠漠梁间燕子，款款花边蝴蝶，梦觉却并州。独感旧时貌，还复照西楼。

玉山名胜集

【张养浩：词作1首】

○感皇恩

自寿

林壑八年闲，吟残山色。无处烟霞不相识。真欢清福，举世谁人曾得。天教分付与，云庄客。万里侯封，九华仙伯。未必情浓似吾适。扁舟风月，好景初无今昔。遐龄原不在，餐松柏。

此石刻见山东历城县志卷二十四。志谓石刻在历城县（今济南市）城内张文忠公祠。碑额最上层刻张养浩自寿词，草书。下题八分书七聘堂记四字，记文，正书，苏天爵撰。碑阴有虞集五言古诗一首。词综补遗卷十八又录张养浩行香子一叶舟轻一首乃东坡词之误

【张野：词作64首】

○八声甘州

戊申再到西湖

忆湖光，醉别几经春，千里每神驰。恨无穷烟水，无情岁月，无限相思。万里风沙梦觉，山色碧参差。忙对玻璃镜，照我尘姿。欲写从前离阔，便安排画舸，准备新诗。见六桥遗构，烟雨强撑支。怨东风、红消翠减，比向来、浑是老西施。如何得、刘郎双鬓，长似当时。

○青玉案

戊戌元宵客京师赋

千门夜色霏香雾。又春满、朝天路。回首旧游谁与语。金波影里，水晶帘下，总是关心处。征衫着破愁成缕。留滞京尘甚时去。旅馆萧条情最苦。灯无人点，酒无人举。睡也无人觑。

○水龙吟

咏游丝

落花天气初晴，随风几缕来何处。飘飘冉冉，悠悠扬扬，欲留还去。雪茧新抽，青虫暗坠，檐蛛轻度。看垂虹百尺，萦回不下，似欲系，春光住。凭仗何人收取。付天孙、云霄机杼。浮踪浪迹，忍教长伴，章台飞絮。惹起闲愁，织成离恨，万头千绪。望天涯尽日，柔情不断，又闲庭暮。

○水龙吟

题湖山胜槩亭

翠微曾共登临，冷光潋滟三千顷。玉京佳处，景虽天造，地因人胜。若把西施，淡妆浓抹，两相比并。道此间如对，姮娥仙子，慵梳掠，临鸾镜。满意曲阑芳径。早安排、雨篷烟艇。茶瓯雪卷，纹楸雹碎，醉魂初醒。湖海高情，林泉清意，几人能领。算知音只有，中宵凉月，浸蓬莱影。

○水龙吟

送侍御安公陕西行台，用马西麓韵

瘦筇携得风烟，归来拟待闲吟啸。济时人物，天公又早，安排都了。凤诏泥封，乌台霜凛，好音新报。见西山一带，浮岚滴翠，晚色又添多少。千里威声先到。正秋风渭波寒早。袖中霹雳，何须直把，世间惊倒。激浊扬清，提纲振纪，要归中道。但从今剩把，救民长策，向灯前草。

○水龙吟

为何相寿

中原几许奇才，乾坤一担都担起。人人都让，庙堂师表，吾儒元气。报国丹诚，匡时手段，荐贤心地。这中间妙理，无人知道，公自有，胸中易。眉宇阴功无际。看阶前紫芝丹桂。且休回首，明波春绿，聪山晚翠。盛旦欣逢，寿杯重举，祝公千岁。要年年霖雨，变为醇酎，共苍生醉。

○水龙吟

游钱塘西山

一鞭空翠烟霏，笑谈已到山深处。丹崖翠壁，野猿幽鸟，冷泉高树。兜率天中，蓬壶境内，偶成佳遇。正扪参历井，穷探未了，回首早，疏钟暮。画舸亭亭横渡。醉归来被谁留住。云窗雾阁，群仙应笑，尘缘相误。白雪歌残，青鸾梦觉，满身风露。料明年却向，古台高处，忆桃源路。

○水龙吟

戊戌中秋，同西麓经历、祐之提举诸公，饮于太清道院。时祐之浩歌古调数曲，音韵清壮，座中莫不击节赏叹。予亦效颦，作此侑觞。若曰乐府，则吾岂敢，姑就其协律云耳

一年好景君须记。桂子天香飘坠。蟾光自古，几番圆缺，几番明晦。何况人生，祸中藏福，进中隐退。向是非乡里，功名场上，百无事，苦萦系。便得侯封万里。到头来虚名何济。人间最好，闲中岁月，酒中身世。一炷龙香，数声水调，几多清致。且今朝拚取，陶陶醉了，又陶陶醉。

○水龙吟

和马西麓韵

故人邂逅相逢，满怀和气无边际。别来一载，光阴回首，水流星坠。白雪歌词，青云人物，知音有几。把沧溟倒卷，天瓢满吸，须拼了，为君醉。醉眼瞢腾不寐。直望断长空万里。风清露冷，乾坤似昼，月华如洗。梦里遨游，蕊珠宫殿，飘然得意。到醒来有句，且休拈出，怕惊尘世。

○水龙吟

为中和提点寿

袖中携得新诗，今朝来祝吾师寿。吾师何似，一生清净，淡然笃守。丹骨通明，霜髯潇洒，竹坚松瘦。更不须展放，寿星图画，自是个，希夷叟。忿欲贪痴那有。把玄关近来参透。黄芽白雪，玉炉金鼎，龙蟠虎走。九转功成，不妨笑傲，人间长久。待从师杖屦，八千余岁，肯相容否。

○水龙吟

为阎静轩寿

仙翁家住蓬壶，骑麟来自祥云表。琼琚玉佩，月裳霞袂，炯然相照。道出羲黄，才过迁围，文如盘诰。向紫霄高处，遨翔容与，知此贵，世间少。万里江湖浩渺。驾风霆有时曾到。斯文谁主，大谟谁决，君归能早。铃索声中，金莲影里，鬓华未老。看九重早晚，天恩飞下，历中书考。

○水龙吟

咏玉簪花

素娥宴罢瑶池，醉簪误堕庭深窈。花神爱护，绀罗轻衬，绿云低绕。秋意重缄，芳心半吐，有香多少。把幽轩好梦，等闲薰破，凉月转，人初悄。冷沁冰壶风袅。肯轻与铅华相照。湘兰标致，水仙风度，也应同调。钗凤香分，鬓蝉影动，此情云渺。问何时分付，一庭寒玉，对妆台晓。

○水龙吟

登滕王阁

画檐丛翠凌霄，暮云还送西山雨。千年陈迹，一时胜概，东南宾主。佩玉鸣銮，西风吹入，江声柔橹。漫登临赢得，征鞍倦客，离思乱，乡心苦。一梦繁华何许。空留得悲凉今古。雄文健笔，星辉日映，鬼呵神护。倚遍阑干，有心也待，留题新句。见一双白鸟，苍烟影里，背人飞去。

○水龙吟

暇日过田学士村居，乃父为司徒

翠微冷浸清溪，洞天惟许仙家住。主人新葺，柳亭梅坞，竹轩松户。绿野风烟，东山泉石，少人知处。怕椿翁早晚，急流勇退，田园计，已成趣。不恋銮坡玉署。要管领东皋朝暮。君应解得，风波何限，功名良苦。琥珀醅浓，玻璃盏大，醉扶归路。料沙头鸥鹭，也应笑我，却匆匆去。

○水龙吟

饮刘氏野春亭用前韵

梦回花露沾衣，夜来酩酊谁留住。依稀犹记，春风亭槛，野云窗户。物外仙姿，一声白雪，翠微深处。要风流陶写，等闲莫遣，儿童辈，识真趣。四海知音难遇。尽疏林暝烟催暮。一杯未举，两眉长皱，人生何苦。只恐明朝，玉骢迷却，武陵溪路。倘刘郎不厌，醒时来访，醉时归去。

○水龙吟

出郭

太行千里新晴，青山也喜归来好。一鞭秋色，半帆云影，去如飞鸟。桂玉情怀，尘埃面目，鬓华空老。道本无伎俩，颠鸾倒凤，时自把，平生笑。万里江湖浩渺。便安排雨蓑烟棹。闲时哦句，醉时歌曲，醒时垂钓。十载鵷行，孤忠却念，君恩难报。倚篷窗时向，夕阳明处，认琼华岛。

○水龙吟

为王少傅寿

画堂佳气匆匆，玉梅迎腊香初度。人生可庆，官居极品，年登上寿。一代风流，三公仪范，四朝耆旧。算世间除却，东山谢傅，问谁是，调元手。眉宇阴功何厚。看富贵荣华长久。金章照眼，彩衣戏舞，桂枝联秀。尚父规模，武公勋业，亨衢尽有。愿年年剩把，普天霖雨，酿长生酒。

○水龙吟

皇庆癸丑重九，登南高峰，寄柳汤佐同知

重阳何处登临，玉骢惯识南山路。秋空绝顶，西风两鬓，白云双屦。浙浦寒潮，苏堤画舸，吴宫烟树。不一尊琼露，数声金缕，将此景，成虚负。试觅旧题诗句。早斓斑雨苔无数。琼台宝瑟，不堪重记，泛觞流羽。笑捻黄花，闲寻红叶，故人何处。倚危阑北望，燕云晻霭，又征鸿暮。

○水龙吟

戊午春咏杏花

雪香飞尽江梅，上林桃李寒犹掯。墙头惊见，枯枝闹簇，生红初喷。嫩绿亭台，新晴巷陌，清明相近。甚等闲句引，狂蜂戏蝶，早不管，人春困。不怕蜡痕轻褪。怕东风乱飘残粉。琐窗犹记，双鹅细翦，一簪幽恨。骏马如飞，流光似箭，归期难准。料黄昏微雨，盈盈泪眼，把燕脂揾。

○水龙吟

酹辛稼轩墓，在分水领下

岭头一片青山，可能埋得凌云气。遐方异域，当年滴尽，英雄清泪。星斗撑肠，云烟盈纸，纵横游戏。漫人间留得，阳春白雪，千载下，无人继。不见戟门华第。见萧萧竹枯松悴。问谁料理，带湖烟景，瓢泉风味。万里中原，不堪回首，人生如寄。且临风高唱，逍遥旧曲，为先生酹。

○满江红

卢沟桥

半世乾忙，漫走遍、燕南代北。凡几度、马蹄平踏，卧虹千尺。眼底关河仍似旧，鬓边岁月还非昔。并阑干、惟有石狻猊，曾相识。桥下水，东流急。桥上客纷如织。把英雄老尽，有谁知得。金斗未悬苏季印，绿苔空渍相如笔。又平明、冲雨入京门，情何极。

○满江红

寄磁下诸公

枫落衡漳，犹记得、离觞鲸吸。惊又见、宫槐禁柳，绿阴如织。行止难穷天素定，功名有分谁能必。任近来、参透妙中玄，床头易。梅雨过，芹池碧。松山月，丹房寂。问此时曾念，京尘踪迹。七碗波涛翻白雪，一枰冰雹消长日。尚得星、多处望麕山，空相忆。

○满江红

秋日

风雨潇潇，便酿出、新凉庭院。人乍起、一簪楸叶，不堪裁翦。翠幄渐凋槐影瘦，红衣半老蕖香浅。到秋来、何止沉休文，难消遣。鸿雁杳，音尘断。空极目，烟波满。想故人此际，画阑凭遍。别久几将情做梦，归迟一向恩成怨。对西风、无语黯消魂，行云远。

○满江红

用李廷弼留别韵

一梦黄梁，邯郸道、几人曾觉。空怨杀、津亭叠鼓，戍楼残角。往岁相逢淮□渡，今年同向钱塘泊。叹飘零、俱为出山忙，平生错。青青鬓，长如昨。纷纷事，轻抛却。道功名何必，凤池麟阁。老境尚期游汗漫，壮心不用伤离索。恨明朝、相望越山重，吴江阔。

○满江红

和吴此民送春韵

九十韶光，惊又见、刺桐花落。春去也、愁人情绪，不禁离索。桃隖霏霏红雨暗，柳堤漠漠香绵薄。恨东风、一夜太无情，都吹却。功名念，平生错。尘土梦，今朝觉。有一尊分甚，圣清贤浊。听我高歌如不饮，何人绿鬓长如昨。况东君、动是再相逢，轻年约。








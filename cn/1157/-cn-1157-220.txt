●卷二百二十　经籍考四十七

○子（五行　占筮　形法）

※《广古今五行志》三十卷

晁氏曰：窦维鋈撰。《唐志》有其目，未详何人。纂五行变异，叙其徵应，盖为《洪范》之学者。自古术数之学多矣，言五行则本《洪范》，言卜筮则本《周易》，近时两者之学殆绝，而最盛於世者，葬书、相术、五星、禄命、六壬、遁甲、星禽而巳。然六壬之类，足以推一时吉凶；星禽、五星、禄命、相术之类，足以推一身之吉凶；葬书之类，足以推一家之吉凶；遁甲之类，足以推一国之吉凶。其所知若有远近之异，而或中或否，不可尽信则一也。

※《遁甲万一诀》一卷

晁氏曰：题云唐李靖所纂黄帝书。按遁甲之书，见於《隋志》凡十三家，则其学之来亦不在近世矣。以休、生、伤、杜、景、死、惊、开八门，推国家之吉凶。通其学者以为有验。未之尝试也。

※《遁甲经》一卷

晁氏曰：唐胡乾撰。《李氏书目》亦云《九天元女术》。推九星、八门、三奇六仪之法。

※《景祐遁甲玉函符应经》二卷

陈氏曰：司天春官正杨惟德撰，御制序。

※《景祐太一福应集要》十卷

陈氏曰：杨惟德撰，御制序。末题绍兴元年嵩阳潜士魏郡刘箕。其积算自建炎三年已酉推之者，其所附益也。九宫、八门与遁甲相表里。字多讹，未有他本可校。

※《阴阳二遁图局》一卷并《杂诀》、《三元立成图局》二卷，《遁甲八门机要》一卷《太乙淘金歌》一卷

陈氏曰：巳上四种皆不著撰著人名氏。得之旴江吴炎。

※《遁甲选时图》二卷

陈氏曰：绍兴府所刻本，亦无名氏。

※《秤星经》三卷

晁氏曰：不著撰人。以日月、五星、罗〈日侯〉、计都、紫气、月孛十一曜，演十二宫宿度。以推人贵贱、寿夭、休咎。不知其术之所起，或云天竺梵学也。按《洪范》曰："岁月日时无易，百榖用成，乂用明，俊民用章，家用平康。""月之从星，则以风雨"。泠州鸠曰："武王伐殷，岁在鹑火，月在天驷，一曰在析木之津，辰在斗柄，星在天鼋。"以此言之，五星之术，其来尚矣。盖可以占国则可以占事，可以占事则可以古人也。然术家用日月、五星以占吉凶，又加以交初、交中之神，紫气、月孛之宿。初、中者，交食之会，亦可以意求；惟气、孛无稽，而术家独以为效，且曰土木之馀气。五星之行，土木最迟，而为吉凶者久，故有馀气云。

※《周易十二论》一卷

晁氏曰：未详撰人。论日、月、五星直年以占吉凶。

※《珞琭子三命》一卷

晁氏曰：李献臣云，珞琭者，取"珞珞如玉，琭々如石"之义，推人生休咎、否泰之法。箕子曰"五行水、火、金、木、土"，禹曰"辛、壬、癸、甲"，则甲子、五行之名，盖起於尧舜、三代之时矣。郑氏释"天命之谓性"曰，谓木神则仁，金神则义之类；又释"我辰安在"曰，谓六物之吉凶。此以五行、甲子推知休咎否泰於其传者也。吕才称起於司马季主及王充，其言浅哉。然才所诋建禄、背禄、三刑、劫杀、建学、空亡、勾绞、六害、驿马之类，皆今世三命之术也，亦在才之前矣。由是观之，视他术渊源独远。且小运之法，本於《说文》已字之训；空亡之说，本於《史记》孤虚之术，多有所自来，故精於其学者，巧发奇中最多。

陈氏曰：此书禄命家以为本经，其言鄙，闾巷卖卜人所为也。

※《珞琭子疏》五卷

晁氏曰：皇朝李全、东方明撰。

※《李虚中命书》三卷

晁氏曰：唐李虚中撰。虚中字常容，《姓纂》云，冲之八代孙。学最深於五行书，寿夭、贵贱、利不利，辄先处其年时，百不失一。韩愈言冲为虚中十一世祖，误也。

※《河图》、《天运二赋》一卷

晁氏曰：不著撰人。论天地二运，盖三命书也。《崇文目》以为卜筮类。

※《壶中赋》一卷

陈氏曰：称紫雲溪壶中子，莫知何人。

※《源髓歌》六卷《後集》三卷

陈氏曰：唐沈芝撰。《後集》妄也。

※《太乙命诀》一卷

陈氏曰：称袁天纲，妄人假託。

※《五命秘诀》一卷

晁氏曰：皇朝林开撰。三命之术，年、月、日支干也，加以时、胎，故曰五命。

※《鲜鹗经》十卷

晁氏曰：未详撰人。凡十门，六十二章。以星禽推知人之吉凶，言其性情、嗜好为尤验。说者谓本神仙之诀也，故此书载於《道藏》。李邯郸云罗浮山逍遥子撰。

※《紫堂诀》三卷

晁氏曰：紫堂先生撰，未详何代人。著紫垣十二星至隐曜，总三百六十位，分二十八舍，附之以五星，配十二辰，以推人命之吉凶。

※《五星命书》一卷

陈氏曰：不著名氏。其歌诀颇详，然未必验也。

※《五星三命指南》十四卷

陈氏曰：亦不知名氏，大抵书坊售利，求俗师为之。

※《聿斯歌》一卷

陈氏曰：青罗布衣王希明撰，不知何人。

※《灵台三十六歌》一卷

陈氏曰：题称武平先所撰，然亦不知其为何代人。

※《五星六曜约法》一卷，《洞微歌》一卷，《紫宙经》一卷

陈氏曰：以上三种皆无撰著名氏，亦莫考其所自出。

※《四门经》一卷

陈氏曰：唐待诏陈周辅撰。

※《青罗立成历》一卷

陈氏曰：司天监朱奉奏。据其历，起贞元十年甲戌入历，"至今乾宁四年丁巳"，则是唐末人。

※《罗计二隐曜立成历》一卷

陈氏曰：称太中大夫曹士蒍，亦莫知何人，但云起元和元年入历。

※《诸家五星书》一卷

陈氏曰：杂录五星禄命之说。前数家亦多在焉。

※《遁甲八门命诀》一卷

陈氏曰：不知名氏。

※《信斋百中经》一卷

陈氏曰：不著名氏。安庆府本。术士言最善。

※《怡斋百中经》一卷

陈氏曰：东阳术士曹东野。自言今世言五星者，皆用唐《显庆历》，历法更本朝，前後无虑十馀变，而《百中经》犹守旧历，安得不差！乃用见行历法推算。其说如此，未知能质也。

※《五行精纪》三十四卷

陈氏曰：清江乡贡进士廖中撰。周益公为之序。集诸家三命说。

※《三辰通载》三十四卷

陈氏曰：嘉禾钱如璧编集五星命术。

※《广济阴阳百忌历》二卷

陈氏曰：称唐吕才撰。有序。按：才序阴阳书，其三篇见於本传，曰《禄命》，曰《卜宅》，曰《葬》，尽扫世俗拘滞之论，安得复有此历！本初固巳假託，後人附益，尤不经。

※《三历会同》十卷

陈氏曰：不知作者。集《百忌》、《总圣》、《集正》三书。

※《万历会同》三十卷

陈氏曰：陈从古撰。以前书推广之。书坊售利之具也。

※《弹冠必用》一卷

陈氏曰：周谓撰。专为宦游择日设。

※《三历撮要》一卷

陈氏曰：无名氏。又一本名《择日撮要历》，大略皆同。建安徐清叟真翁云，其尊人尚书公应龙所辑，不欲著名。

※《阴阳备用》十二卷

陈氏曰：通判舒州新安胡舜甲汝嘉撰。此书本为地理形法，而诸家选对日法要皆在焉，故附於此。

△右五行

※《焦氏易林》十六卷

晁氏曰：汉天水焦延寿传《易》於孟喜，此其所著书也。费直题其前，曰"六十四卦变"，又有唐渝王序。所书每卦变六十四，总四千九十六首。皆为韵语，与《左氏传》载凤"凰於于飞，和鸣锵锵"，《汉书》所载"大横庚庚，予为天王"之语绝相类，岂古之卜者，各有此等书邪？

石林叶氏曰：吾家有焦贡《易林》、《京房易》二书，大抵皆卜筮、阴阳、气候之言，不复更及《易》道。考之班固《儒林传》，汉初传《易》，大抵皆本之田何，而焦贡独得隐士之说，以授京房。贡尝从孟喜问《易》，会喜死，房即以其学出孟氏，其徒翟牧、曰生不肯，皆曰非也。然孟喜虽授学田王孙，至其候阴阳灾变，言田生死时枕喜膝，独传喜，其实妄也。故梁邱贺辨以为田生绝施仇手中，时喜归东海，无此事。则二氏书其源流固无所本，纵焦贡书出孟氏，固谬矣。如赵宾说"箕子明夷"为"箕子者，万物方荄兹也"，云受於喜，为喜为名之，则喜乃妄人而已。

陈氏曰：又名《大易通变》。唐会昌景寅，越五雲谿王俞序。凡四千九十六卦，其辞假出於经史，其意雅通於神祗。盖一卦可以变六十四也。旧见沙随程迥所记，南渡诸人以《易林》筮国事，多奇验。求之累年，宝庆丁亥始得之莆田。皆韵语，古雅颇类《左氏》所载繇辞，或时援引古事。间尝筮之，亦验。颇恨多脱误。嘉熙庚子从湖守王寺丞侑借本两相校，十得八九。其中亦多重复，或诸卦数爻共一繇，莫可考也。

※《八神筮法》二卷

晁氏曰：以八卦世分六十四卦，每卦首必云"子夏曰"，论《易》筮之吉凶。

※《灵棊经》二卷

晁氏曰：汉东方朔撰，又云张良、刘安，未知孰是。晋颜幼明、宋何承天注。有唐李远叙。归来子以为黄石公书，岂谓以授良者邪？按：《南史》载"客从南来，遗我良财，宝货珠玑，金碗玉杯"之繇，则古之遗书也明矣。凡百二十卦，皆有繇辞。

※《灵龟经》一卷

晁氏曰：史苏撰。论龟兆之吉凶。《崇文目》三卷。

※《易传积算法杂占条例》一卷

陈氏曰：汉京房撰，详已见《易》类。世所传京氏遗学不过如此而已。今世卜者世应、飞伏、纳甲之类，皆出京氏。

※《周易版词》一卷

陈氏曰：不知名氏，当是汉、魏以前人所为。其间官名皆东京制也。

※《周易元悟》一卷

陈氏曰：题李淳风撰。

※《火珠林》一卷

陈氏曰：无名氏。今卖卜者掷钱占卦，尽用此书。

※《揲蓍古法》一卷

陈氏曰：开封郑克武子撰。

※《蓍卦辩疑序》三卷

陈氏曰：郭雍撰。自序略言：学者相传，谓九为老阳，七为少阳，六为老阴，八为少阴。及观乾爻称九，坤爻称六，则九、六为阴阳，盖无疑也。而六子皆称九、六，不言七、八，则少阴、少阳未有所据。及考乾、坤之策，曰乾之策二百一十有六，坤之策百四十有四，六之一，则乾爻得三十六，坤爻得二十四，是则老阴、老阳之数也。又考二篇之策，阳爻百九十有二，以三十六乘之，积六千九百十有二；阴爻百九十有二以二，以十四乘之，积四千六百八。合之为万有一千五百二十。则二篇之策，亦皆老阴、老阳之数也。而少阴、少阳之数又无所见。再置阳爻百九十有二，以少阳二十八乘之，积五千三百七十六；再置阴爻百九十有二，以少阴三十二乘之，积六千一百四十四。合之亦为万有一千五百二十。以是知少阴、少阳之数隐於老阴、老阳之中。如是则七九皆为阳，六、八皆为阴，其画为奇为耦皆同。圣人画卦，初未必以阴阳老少为异，然卜史之家欲取动爻之後卦，故分别老少之象，与圣人画卦之道已不同矣。然七、九为阳，六、八为阴，盖谓阴阳各有二道，与《说卦》言"立天之道曰阴与阳，立地之道曰柔与刚"，其义皆同。是道也，以圣人不明载之《系辞》，後世纷纷互相矛盾，至有大失圣人之意者。大率多主下史之论，不知所谓策数，遂妄为臆说也。

《朱子语录》曰：揲蓍虽是一小事，自孔子来千五百年，人都理会不得。唐时人说得虽有病痛，大体理会得是。近来说得大乖，自郭子和始。奇者，揲之馀为奇。扐者，归其馀，扐二指之中。今子和反以挂一为奇，而以揲之馀为扐。又不用老少，只用三十六、三十二、二十八、二十四，不知为策数。以为圣贤从来只说阴阳，不曾说老少。不知他既无老少，则七、八、九、六皆无用，又何以为卦！又曰龟为卜，策为筮，策是馀数谓之策。他只是胡乱说策字。或问："他既如此说，则'再扐而後卦'之说何如？"曰：他以第一揲扐为扐，第二、第三揲不挂为扐，第四揲又挂。然如此则无五年再闰。如某已前排，真个是五年再闰。圣人下字皆有义理，挂者，挂也；扐者，勒於二指之中也。

※《常阳经》一卷

晁氏曰：《崇文目》题曰《黄帝式用》，盖六壬占卜术也。

※《六壬要诀》一卷

晁氏曰：未详何人撰。《隋志》载六壬之书两种。《金銮密记》及《五代史记》颇言其验。今世龟筮道息，而此术独行。

※《六壬课钤》一卷

晁氏曰：未详何人所纂。以六十甲子加十二时，成七百二十三课，三传入神，以占吉凶。

※《玉关歌》一卷

晁氏曰：不题撰人。六壬课诀也。

※《六壬翠羽歌》一卷

陈氏曰：後唐长兴中僧令岑撰。错误极多，未有他本可校。

※《六壬洞微赋》一卷

陈氏曰：不知名氏。瞽卜刘松年所传。

※《京氏参同契律历志》一卷

陈氏曰：虞翻注。专言占象而不可尽通，字亦多误，未有别本校。

※《京氏易式》一卷

陈氏曰：晁说之以道撰。

※《占灯法》一卷，《观灯法》一卷

晁氏曰：唐李淳风撰。《崇文总目》亦有之。

△右占筮

※《八五经》一卷

晁氏曰：序云黄帝书。"八五"，谓八卦、五行。虽後人依託，而其辞亦驯雅，相墓书也。吕才《葬篇》以六说诘其不验，且云："世人之为葬巫所欺，忘擗踊荼毒，以期徼幸。由是相茔陇，希官爵，择时日，规财利。"诚哉是言也。

陈氏曰：《序》称大将军记室郭璞。《後序》言："余受郭公囊书数篇，此居一，公戒以秘之。丞相王公尽索余书，余以公言告之，得免。"未称太兴元年六月，盖晋元帝时。王公，谓导也。然皆依託耳。其书为相墓作。

※《狐首经》一卷

陈氏曰：不著名氏。称郭景纯序，亦依託也。胡汝嘉始序而传之。其文亦雅驯，言颇有理。

※《续葬书》一卷

陈氏曰：称景纯撰。鄙俗依託。

※《青囊补注》三卷

晁氏曰：郭璞撰。世传葬书之学，皆云无出郭璞之右者。今盛行皆璞书也。按璞传载葬母事，世传盖不诬矣。璞未几为王敦所杀。若谓祸福皆系於葬，则璞不应择凶地以取祸；若谓祸福有定数，或他有以致之，则葬地不必择矣。呜呼，璞自用其术尚如此，况後遵其遗书者乎！

※《拨沙经》一卷

晁氏曰：唐吕才撰。地理书。画山水之形成图。盖依託者。

※《青囊本旨》一卷

晁氏曰：不记撰人。演郭璞《相墓青囊经》也。

※《洞林别诀》一卷，《寻龙入式》一卷

晁氏曰：江南范越凤集郭璞所记诸家地理书得失为此书，二十四篇，并司空班《寻龙入式歌》附。

陈氏曰：又名《洞林别诀》。范越凤，相传缙雲人，家於将乐。

※《地理少》一卷

陈氏曰：称李淳风，亦未必然。

※《会元经》二十四卷

晁氏曰：孙季邕撰，未详何代人。集诸家相地书，芟其鄙陋无验者，成是书。

※《金锁正要》一卷，《元谈经》一卷，《锦囊遗录》一卷，《五行统例》一卷

晁氏曰：四书皆地理书也。

※《五音地理新书》三十卷

晁氏曰：唐僧一行撰。以人姓五音，验八山、三十八将吉凶之方。其学今世不行。

※《地理口诀》一卷

陈氏曰：不知何人所集。曰杨筠松、曾杨乙、黄禅师、左仙、朱仙桃、范越凤、刘公、赖太素，张师姑、王吉，凡十家。

※《杨氏遗诀曜金歌》并《三十六图象》一卷

陈氏曰：杨即筠松也，又号杨救贫。

※《神龙鬼砂》一卷，《罗星妙论》一卷

陈氏曰：皆不知作者。

※《九星赋》一卷

陈氏曰：题范公。

※《阴阳精义》二十篇

朱伯起撰。水心序：伯起从郑公景望学，而与景元为友。酷嗜地理，谈山如啖蔗。浮海葬妻大芙蓉，云後百年当验。著书二十篇，论原起乘止尤详。二郑因是喜阴阳家。余常怪苏公子瞻居阳羡而葬嵩山，一身岂能应四方山水之求？近时宋公元晦听蔡季通预卜寿藏，门人裹粮行绋，六日始至。乃知好奇者，固通人大儒之常患也。

※《龙髓经》一卷，《疑龙经》一卷，《辩龙经》一卷，《龙髓别旨》一卷《九星祖局图》一卷《五星龙祖》一卷《二十八禽星图》一卷

陈氏曰：以上七种晁无名氏，并前诸家，多吴炎录以见遗。江西有风水之学，往往人皆道之。

※《三十二家相书》三卷

晁氏曰：或集许负以下三十二家书，成此编。

※《月波洞中记》一卷

皆氏曰：序称唐任逍遥得之於太白山月波洞石壁上。凡九篇，相形术也。《崇文总目》置之五行类。

※《杂相书》一卷

陈氏曰：凡三十二种，又有《拾遗》，亦吴晦父所录。

※《成和子观妙经》一卷

陈氏曰：不著名氏。

※《希夷先生龟鉴》一卷

陈氏曰：逸人亳社陈搏图南撰，刘康国注。《馆阁书目》作《人伦风鉴》。

※《袖中记》一卷

晁氏曰：皇朝李唐濬撰。辨人形色相，知人寿夭吉凶。

※《晁书古鉴》一卷

晁氏曰：未详撰者姓名。熙宁同，集书史相术验者。

※《诸家相书》五卷

陈氏曰：知莆田县昭武黄庚毅夫撰集。

※《玉管神照》一卷

陈氏曰：无名氏。

※《相马经》

晁氏曰：伯乐撰。

※《集马相书》一卷

晁氏曰：光禄少卿孙珪撰。

※《相牛经》一卷

晁氏曰：序曰：甯戚传之百里奚，汉世河西薛公得其书以相牛，千百不失其一。至魏世高堂生又传晋宣帝，其後秘之。细字，薛公注也。

※《相鹤经》一卷

晁氏曰：题曰浮邱公撰。其传，云浮邱公传於王子晋，後崔文子学道於子晋，得其文，藏於嵩山之石室，淮南公采药得之，乃传於世。

※《相贝经》一卷

陈氏曰：不知作者。

※《师旷禽经》一卷

陈氏曰：称张华注。

△右形法








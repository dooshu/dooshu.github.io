○论回鹘石诫直状

右，自两日来，臣等窃闻名议云：“石诫直久在京城，事无巨细，靡不谙悉。昨缘收入鸿胪，惧朝廷处置，内求奉使，意在脱身。”又云：“石诫直先有两男逃走，必是已入回鹘，料其此去，岂肯尽必？”臣等伏以自可汗在边，已使苗缜、王会、杨观三度告谕，又曾领常照、安鲁卿同往，逗留塞上，终不悛心。石诫直是一卑微首领，岂能有所感寤？况自今夏以来，两度点检摩尼回鹘，又宠待け没斯至厚，恐诫直之徒，必怀疑怨，此去岂止於无益，实虑生奸。伏望速诏刘沔，所在勒回，实为允惬。仍望兼赐崔巨元诏。


○新安谷记

京洛佳赏，尽走乎阙塞。次则东城，以桃李繁华相高。北山阳，有崖谷豁洞之胜。盖天然疏凿，以遗来者，而人不之争。我公悬车之三年，探得其最。凡远於国门迩於阙塞者，四之一买之，直减於东城之贵者亦如之。连冈叠磴，中断夹斗，为其拱寺，如状如意；翠竹茂树，萦环森罗，为其缘饰，如绩如织。泉出山腹，酿而为池，酾而为派，带於竹树葱笼之间。池可行舟，派能流响。果园蔬圃，用以为溉。其馀与水合於山下。临玩之美，耳潺潺，目磷磷，不俟漱而烦襟如洗。於是卜之上，泉之侧，周奇顾盼拥抱之势，作为新亭。春之日，百花流莺，笑语满谷，迭相为主，待人为宾，始至也。若宴赏之之疏；将去也，若怨弃之之速。夏之日，清风入林，徘徊不散。若为繁暑，与之竟夕。而流泉娱客，亦奏雅音。秋之日，霜凄气肃，万象毕清。亭中一望，超忽天外。而片行雁，又似与赏心远目，相期於前。冬之日，木落天迥，遥山入户。可爱之景，照於阳坡。迟迟为人，人散而敛。凡四时暇日，公与大夫从甥侄子孙，携琴樽翰墨，游於斯，燕於斯。慈颜怡，天和熙，一觞举，万福随。穆穆雍雍，翼翼夔夔，中外具庆，如埙如篪。公曰：“人生知足为富。当时为贵，奚俟外奖。则此地足以忘年，何必陆贾击鲜，疏广散金，然後为适与？王氏之少长咸集，潘家之儿童稚齿，吾之适也。尔群子识之。谨按《春秋》之义，地从主人，今我公开国新安，则家谷宜以新安为称。新安之为解也，既所以旌新之安，亦所以祝吾家之庆，与兹山之赏，日月新而永永安安之谓也。又江南有新安者，山水之异，绝於中国。维其似之，是以命之。”第三子员受命纪石，且若从者名位，列之於阴也。


○永州崔中丞万石亭记

御史中丞清河男崔公来莅永州。间日，登城北墉，临于荒野丛翳之隙，见怪石特出，度其下必有殊胜。步自西门，以求其墟。伐竹披奥，欹侧以入。绵谷跨溪，皆大石林立，涣若奔云，错若置棋，怒若虎斗，企若鸟厉。抉其穴则鼻口相呀，搜其根则蹄股交峙，环行卒愕，疑若搏噬。于是到刳辟朽壤，剪焚榛秽，决沟浍，导伏流，散为疏林，洄为清池。寥廓泓氵亭，若造物者始判清浊，效奇于兹地，非人力也。乃立游亭，以宅厥中。直亭之西，石若掖分，可以眺望。其上青壁斗绝，沉于渊源，莫究其极。自下而望，则合乎攒峦，与山无穷。

明日，州邑耋老，杂然而至，曰：“吾侪生是州，艺是野，眉齿鲵，未尝知此。岂天坠地出，设兹神物，以彰我公之德欤？”既贺而请名。公曰：“是石之数，不可知也。以其多而命之曰万石亭。”耋老又言曰：“懿夫公之名亭，岂专状物而已哉！公尝六为二千石，既盈其数。然而有道之士，成恨公之嘉绩未洽于人。敢颂休声，祝于明神。汉之三公，秩号万石，我公之德，宜受兹锡。汉有纯臣，惟万石君。我公之化，始于闺门。道合于古，之自天。野夫献辞，公寿万年。”

宗元尝以笺奏隶尚书，敢专笔削，以附零陵故事。时元和十年正月五日记。








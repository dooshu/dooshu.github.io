列传第七十六 土土哈〔床兀儿　燕帖木儿　撒敦　唐其势〕


土土哈，伯牙兀氏。世为钦察部长，太祖命哲别、速不台伐钦察，土土哈祖父忽都速蛮，率其子班都察迎降。太宗命拔都伐斡罗斯，班都察从攻阿速蔑怯斯城，有功。后又率钦察百人，从世祖征大理，伐宋。尝侍左右，掌御厩，岁时挏马乳以进，马乳尚黑色，国语谓黑为哈剌，因名其属曰哈剌赤，以诸王哈纳女弟讷伦妻之。

土土哈，班都察之子也。中统二年，父子俱从世祖讨阿里不哥，班都察卒袭父职。至元十四年，诸王脱黑帖木儿、昔里吉叛，东犯和林，掠祖宗所御大帐以去，土土哈从丞相伯颜讨之，败其将脱儿赤颜于纳兰赤剌。同时翁吉剌人只儿瓦台构乱，脱黑帖木儿引兵应之，中途遇土土哈，将战，先获其候骑数十，脱黑帖木儿引去，遂平只儿瓦台。复追脱黑帖木儿等，败之于斡欢河，返所掠大帐。

十五年，诏率钦察骁骑千人，从大军北讨。追叛王昔里吉逾金山，擒紥忽台等以献。又败宽折哥等，裹疮力战，获其辎重。还朝，帝召至榻前，慰劳之，赐金酒器及金币预宴只孙冠服、海东白鹘一，仍赐以大帐，谕之曰：“祖宗武帐，非人臣所得御，以卿能夺之，故授卿。”诏钦察部众为民及隶诸王者，皆分别籍之，隶于土土哈，户给钞二千贯，岁赐粟帛，选其材勇者，备宿卫。

十九年，授昭勇大将军、同知太仆院事。二十年，改同知卫尉院事，兼领群牧司。请以哈剌赤屯田畿内，诏给霸州文安县田四百顷，益以宋新附军八百人，使土土哈领之。二十一年，赐金虎符，并赐金貂裘帽、玉带各一，海东青鹘一，水硙一区，近郊田二千亩，籍河东诸路蒙古军子弟四千六百人隶其麾下。二十二年，拜镇国上将军、枢密院副使。二十三年，兼钦察亲军卫都指挥使，听以宗族将吏备官属。

海都兵犯金山，诏与大将朵尔朵怀共御之。二十四年，乃颜叛，阴遣使连结也不干、胜剌哈诸王，为土土哈所执，尽得其情以闻。末几，诏胜剌哈入朝，将由东道，土土哈言于北安王曰：“彼分地在东，是纵虎入山，非计也。”乃命改行西道。既而，有告也不干叛者，众欲闻于朝然后发兵，土土哈曰：“兵贵神速，缓之非计也。”率所部疾驱七昼夜，渡图喇河，也不干来拒，战于博怯岭，大败之，也不干仅以身免。世祖闻之，遣使命土土哈收其余党。遇贼将也铁哥，击走之，并擒叛王哈儿鲁等。

时成宗抚军北边，诏以土土哈佐之。追乃颜余党于哈剌，获叛王兀塔海，尽降其众。二十五年，诸王也只里为叛王火鲁火孙所攻，遣使告急，土土哈援之，败其众于兀鲁灰。还至哈拉温，夜渡贵烈河，败叛王哈丹，于是捏古思那牙勒及钦察、乃蛮之人皆自拔来归。世祖多其功，以也只里女弟塔伦妻之。

二十六年，从皇孙甘剌麻讨海都，抵杭爱岭，诸军失利，土土哈率所部力战，翼皇孙而出。秋七月，世祖巡幸北边，召见，慰谕之曰：“昔太祖与其臣同患难者，饮班珠尔河水，今日之事，何愧昔人！卿其勉之。”后大宴群臣，复谓土土哈曰：“北边人闻海都言：‘杭爱之役，使边将皆如土土哈，吾属安有今日！’”论功行赏，帝欲先钦察人，土土哈奏庆赏之典，蒙古将吏宜先，帝曰：“蒙古人诚居汝右，力战岂在汝右耶？”召诸将赏赉有差。二十八年，土土哈奏：“哈喇赤军逾万人，足以备用。”诏赐珠帽、珠衣、金带、玉带、海东青鹘各一，复赐哈剌赤人裘各一袭，绢如之。

二十九年秋，略地金山，获海都部众三千余户。还至和林，诏进取乞里吉思。三十年春，次谦河，舟行数日始至其地，尽收五部之众，屯兵守之。加龙虎卫上将军，仍给行枢密院印。海都闻取乞里吉思，引兵至谦河，复败之，擒其将孛罗察。

成宗即位，遣使赐银五百两、七宝金壶盘盂各一、钞万贯、白毡帐一、独峰驼五。冬，召至京师，别赐麾下士钞千二百万贯。元贞元年春，复出守北边。二年秋，诸王附海都者率众来降，边民惊扰，土土哈至玉龙罕界，馈饷安辑之，护诸王岳木忽儿等入朝，帝解御衣赐之，又赐金银、钞币有差。大德元年正月，拜银青荣禄大夫、上柱国、同知枢密院事、钦察亲军都指挥使，奉命还北边。至宣德府，以疾卒，年六十一。赠宣忠定远佐运功臣、太尉、开府仪同三司，追封延国公，谥武毅，后进封昇王。

子八人：曰塔察儿，定远大将军、北庭元帅；曰太不花，御位下博儿赤；曰床兀儿；曰别里不花，钦察亲军千户；曰帖木儿不花，建康等处哈剌赤户达鲁花赤；曰欢差，钦察亲军千户；曰岳里帖木儿，佥武卫亲军都指挥使事；曰断古鲁班，钦察亲军都指挥使。

床兀儿，初从太师月儿鲁讨合丹，战于百塔山有功，拜昭勇大将军、左卫亲军都指挥使。常执罂杓以进湩饮，亲幸无比。

大德元年，袭父职，率诸军逾金山，攻八邻部，其将帖良台阻答鲁忽河，伐木栅岸，士皆下马，跪持弓矢伏栅内，守备甚严。床兀儿命吹铜角，士卒呼声与铜角相应，其众不知所为，争起就马，于是麾军渡水，逾木栅而入，大破之，追奔五十里，尽得其人马庐帐。还次阿雷河，与海都援八邻之将孛伯遇。孛伯阵于山上，床兀儿渡河蹙之，其众崩溃，追奔三十余里。二年，叛王都哇、彻秃等潜师袭火儿哈秃，据高山为营。床兀儿选勇士持挺而上，奋击，败之。

三年，入朝，成宗亲解御衣赐之，拜镇国上将军、佥枢密院事、钦察亲军都指挥使、太仆少卿，复还边。时武宗以亲王镇北庭，军事皆咨于床兀儿。四年秋，叛王秃麦、斡鲁思等犯边，床兀儿败其众于阔赤之地，逾金山乃还。五年，海都越金山而南，屯于铁坚古山，床兀儿复败之。又与都哇相持于兀儿秃之地，床兀儿率精锐突其阵，左右奋击，斩馘不可胜计，都哇之兵几尽。武宗亲在行间，乃叹曰：“力战未有如此者，真可谓骁将矣！”事闻，诏遣御史大夫秃只等即赤讷思之地，集诸王大将责问功罪，咸称床兀儿功第一。武宗命尚楚王雅思秃公主察吉儿，帝复以御衣赐之。秋七月，入朝，帝亲谕之曰：“卿镇北边，累建大功，虽以黄金周饰卿身，犹不足以尽朕意。”赐衣帽、金珠等物，拜骠骑卫上将军、枢密院副使、钦察亲军都指挥使、太仆少卿，仍赐其军万人钞四千万贯。

七年，诸王都哇、察八儿、明里帖木儿等聚谋曰：“昔我太祖艰难以成帝业，我子孙弗克安享其成，连年构兵以相残杀，是自隳祖宗之业也。今镇北边者，皆吾世祖嫡孙，吾与谁争？且前与土土哈战既弗胜，今与其子床兀儿战又无功，惟天惟祖宗意可见矣。不若遣使请命，罢兵通好，庶无愧于为太祖之子孙。”乃遣使请降，使至，帝许之。于是明里帖木儿等入朝，特为置驿以通来往。十年，拜荣禄大夫、同知枢密院事，寻拜光禄大夫、知枢密院事，钦察左卫指挥、太仆少卿皆如故。

成宗崩，武宗方在浑麻出海上，床兀儿请亟归，以副天下之望，武宗纳其言，即日南还。及即位，加平章政事，封荣国公，授以银印，赐尚服衣段及虎豹之属。至大三年，入朝，加封句容郡王，改授金印，帝曰：“世祖征大理时所御武帐及所服珠衣，今以赐卿，其勿辞。”翌日，又以世祖所乘安舆赐之，且曰：“以卿有足疾，故赐此。”床兀儿叩头泣涕固辞，别命有司置马轿赐之，得乘至殿门下。

仁宗即位，入朝，特授光禄大夫、平章政事、知枢密院事、钦察亲军都指挥使，兼左卫亲军都指挥使、太仆少卿。延祐元年，讨叛王也先不花等于亦忒海迷失之地，方接战，有敌将持戟而出，床兀儿擘其戟挥刀斩之，乘势奋击贼奔溃。遣使告捷，赐尚服。二年，败也先不花将也不干、忽都帖木儿于赤麦干之地，追至铁门关，遇其大军于紥亦儿之地，又败之。四年，召入商议中书省事，知枢密院事。大理国进象牙、金饰轿，即以赐之。每见必赐坐赐食，待以宗王之礼。至治二年，卒，年六十三。后进封扬王。

子七人：曰小云失不花，钦察亲军千户；曰燕赤不花，大司农卿；曰燕帖木儿；曰撒敦；曰燕秃哈儿，阑遗少监；曰答里，袭封句容郡王；曰泼皮罕。

燕帖木儿事武宗于潜邸，宿卫十余年，特见爱幸。及即位，授正奉大夫、同知宣徽院事。皇庆元年，袭左卫亲军都指挥使。泰定二年，加太仆卿。三年，迁同佥枢密院事，进佥书枢密院事。时倒剌沙用事，灾眚屡见。有右卫千户任速哥，与前湖广行省右丞速速密议曰：“英宗之弑，倒剌沙等与铁失通谋。今奸臣当国，先帝之仇未复，武宗皇子二人，周王远逃沙漠，难以达意；怀王人望所归，近在金陵，若同心推戴，此不世之功也。”乃同告于燕帖木儿。燕帖木儿闻之矍然，速哥复说之曰：“公国之世臣，以顺讨逆，何忧不济！若他日有先我起事者，公必为祸首矣。”燕帖木儿然之。致和元年秋七月，泰定帝崩，燕帖木儿方总环卫事，留大都，乃与继母察吉儿公主及其党阿剌帖木儿、孛伦赤、剌剌等密议迎文宗，立之。八月甲午昧爽，率勇士纳只秃鲁等十七人入兴圣宫，集百官，执中书平章政事乌伯都剌、伯颜察儿，露刃誓众曰：“祖宗正统属在武宗皇帝之子，敢有不顺者斩！”众皆奔散，捕中书左丞朵朵、参知政事王士熙等下于狱。与西安王阿剌忒纳失里入守内庭，即命前河南行省参知政事明里董阿、前宣政使答里麻失里，乘驿至江陵奉迎大驾，密谕河南行省平章政事伯颜简兵扈从。

是日，推前湖广行省左丞相别不花为中书左丞相，詹事塔失海涯为平章政事，前湖广行省右丞速速为中书左丞，前陕西行省参政王不怜吉歹为枢密副使，萧忙古为通政使，与中书右丞赵世延、通政院使寒食分典庶务。贷在京寺观钞，募死士买战马，运京仓粟以馈之。复遣使征各行省之军资器械。诸臣既受命，未知所谢，燕帖木儿指使南向拜，众愕然，始喻其意。燕帖木儿弟撒敦、子唐其势在上都，密遣塔失帖木儿召之，皆弃其妻子来奔。再遣撒里不花、锁南班趣大驾早发，又令塔失帖木儿伪为南使，云：“诸王帖木儿不花、宽彻普化，湖广、河南省臣及河南都万户扈从新天子，旦夕至，民勿疑惧。”以撒敦守居庸关，唐其势守古北口。复命乃马台伪为北使，称明宗从诸王兵南还。撒里不花至自江陵，诏拜燕帖木儿知枢密院事。丁巳，文宗至京师，居大内。

是时，梁王王禅及太尉不花、丞相塔失帖木儿、平章政事买闾、御史大夫纽泽等自上都来讨，次榆林，诏燕帖木儿帅师御之。九月朔，撒敦先驱至榆林西，乘其未阵薄之，王禅等大败。诏燕帖木儿还都。已而，辽东平章政事秃满迭儿等入山海关，至迁民镇，撒敦败其众于东沙流河。燕帖木儿与诸王大臣请帝早即大位，以安天下，帝以明宗居长固辞，燕帖木儿曰：“人心向背之机，间不容发，倘失之，噬脐无及。”帝曰：“必不得已，当明诏天下，以著予退让之意。”

壬申，文宗即位，封燕帖木儿太平王，以太平路为其食邑，加开府仪同三司、上柱国、录军国重事、中书右丞相、监修国史、知枢密院事，赐黄金五百两、白金二千五百两、钞一万锭、金素织段色绘二千匹、海东白鹘一、青鹘二、豹一、平江官地五百顷。诏将大军拒秃满迭儿于蓟州，次三河，而王禅等军已破居庸关，进屯三冢。燕帖木儿乃蓐食倍道而还，抵榆河，闻帝出齐化门视师，单骑见帝曰：“陛下出，民必惊扰，凡战事一以责臣，愿陛下亟还。”帝乃还宫。

未几，阿速卫指挥使忽都不花、塔海帖木儿，同知台不花构变，事觉，械送京师斩之。与王禅前军遇于榆河，败之，追至红桥北。王禅将阿拉帖木儿枪刺燕帖木儿不中，燕帖木儿以刀格其枪就斫之，中左臂；部将和尚斫忽都帖木儿亦中左臂。二人皆王禅骁将，敌为夺气，遂退师白浮。燕帖木儿夜遣裨将阿剌帖木儿、孛罗伦赤、岳来吉将百骑鼓噪射其营，敌惊扰，自相蹂躏，王禅等弃甲北走。越数日，王禅复集散卒来攻，燕帖木儿坚壁不出。是夜，命撒敦、脱脱木儿伏敌营前后，吹铜角为夹攻之势，王禅复遁。迟明，追及于昌平北，斩首数千级，降者万余人。

帝遣赐上尊，谕之曰：“丞相亲冒矢石，脱有不虞，其若宗社何！自后以大将旗鼓督战可也。”对曰：“臣身先诸将，敢后者臣论以军法。若托之诸将，万一失利，悔将何及。”是日，还至昌平，闻上都将竹温台阔克袭破古北口，掠石槽，乃遣撒敦为先驱，燕帖木儿以大军继之，转战四十里，至牛头山，擒驸马博罗帖木儿，平章蒙古达实、也克帖木儿等，献于阙下，斩之。

时也先帖木儿、秃满迭儿陷通州，将袭京师，燕帖木儿引还。十月朔，至通州，乘其初至击之，也先帖木儿等走渡潞河。追至檀子山枣林，也先帖木儿、秃满迭儿与阳翟王太平、国王朵罗、平章塔海等来拒，士皆殊死战，唐其势陷阵，刺杀太平，敌始崩溃，也先帖木儿等夜遁。

诸王忽剌，指挥使阿剌帖木儿、安童又入紫荆关，犯良乡。燕帖木儿循北山而西，兵士脱衔系囊，盛莝豆以饲马，行且食，至卢沟河，忽喇望风败走。是日凯旋入都，帝大悦，赐燕兴圣殿，加号达剌罕，授太平王、黄金印，并降制书赐玉盘、龙衣、珠对衣、宝珠、金腰带。已而，秃满迭儿复入古北口，燕帖木儿战于檀州，败之，万户哈剌那怀率麾下万人降，杀秃满迭儿，获忽剌、阿剌帖木儿、安童、朵罗、塔海等，尽杀之。

先是，齐王月鲁帖木儿与燕帖木儿叔父蒙古元帅不花帖木儿，闻文宗即位，起兵袭上都。壬寅，倒剌沙肉袒奉皇帝宝出降。庚戌，文宗御兴圣殿，受皇帝宝，下倒剌沙于狱。两都平赐燕帖木儿珠衣二、七宝束带一、白金瓮一、黄金瓶二、海东白鹘一、青鹘三、白鹰一、豹二。十二月，置龙翊卫，命燕帖木儿领之，寻升为大都督府。燕帖木儿乞罢相还宿卫，帝曰：“卿尚未入台，其听后命。”天历二年二月，迁御史大夫，依前开府仪同三司、上柱国、录军国重事、太平王。俄复拜中书右丞相、监修国史、知枢密院事、领都督府龙翊侍卫亲军都指挥使司事，就佩元降虎符，依前开府仪同三司、上柱国、录军国重事、答剌罕、太平王。

三月，诏燕帖木儿护玺宝北上，觐明宗于行在，监修国史、答剌罕、太平王并如故，明宗拜燕帖木儿太师，仍命为开府仪同三司、上柱国、录军国重事、中书右丞相。燕帖木儿恃功骄恣，明宗潜邸诸臣待燕帖木儿无加礼，燕帖木儿怒，又恐明宗躬揽万几，潜邸诸臣用事，夺其权宠，乃潜以弑逆之谋白于文宗。未几，明宗暴崩，燕帖木儿以皇后命奉皇帝玺授文宗，疾驱而返，复与诸王大臣劝进。

至顺元年五月，帝命独为丞相，以尊异之，凡中书一切政务，悉听总裁，诸王、公主、驸马、近侍人员及官员人等，敢有隔越闻奏，以违制论。六月，知枢密院事阔彻伯、脱脱木儿等恶其权重，欲图之，为燕帖木儿所杀。二年二月，建第于兴圣宫之西南，命留守司董其役。寻又立生祠于红桥，诏养其次子塔喇海为皇子。三年二月，又以燕帖木儿兼奎章阁大学士，领奎章阁学士院事，赐龙庆州之流杯园池水硙土田。又赐平江、松江、江阴芦场、荡山、沙涂、沙田等地。燕帖木儿奏言平江、松江圩田五百顷，粮七千七百石，愿增为万石入官，以所得余米赡弟撒敦，诏从之。

四年，文宗大渐，遗诏立明宗之子懿璘真班，是为宁宗，越四十三日而崩，皇后临朝。燕帖木儿与群臣议立文宗子燕帖古思，皇后不听，语详《惠宗纪》。乃迎明宗长子妥欢帖木儿于静江，至良乡，燕帖木儿上谒，与之并马行，马上举鞭指画，告以国家多难遣使奉迎之故，妥欢帖木儿无一语酬之。燕帖木儿疑其意不可测，又恐帝即位后究其逆谋，于是妥欢帖木儿至都，迁延数月未正大位，国事皆决于燕帖木儿，白皇后行之。

燕帖木儿取泰定帝后为夫人，前后尚宗室之女四十人，有交礼三日遽遣归者，后房充斥不能尽识。一日宴赵世延家，男女列坐，名鸳鸯会，见座隅一妇色甚丽，问曰：“此为谁？”欲与之俱归，左右曰：“此太师家人也。”至是，荒淫日甚，体羸溺血而卒。

燕帖木儿既死，妥欢帖木儿始即位，是为惠宗。七月，立燕帖木儿女伯牙吾氏为皇后，撒敦为左丞相，唐其势为御史大夫。元统二年四月，授撒敦开府仪同三司、上柱国、录军国重事、答剌罕、荣王、太傅、中书左丞相，赐庐州路为食邑，赦世世子孙九死；赠燕帖木儿公忠开济宏谟同德协运佐命功臣，追封德王，谥忠武。

至元元年，撒敦卒，唐其势为中书左丞相，伯颜为右丞相，独用事。唐其势忿曰：“天下本我家天下也，伯颜何人而位居吾上！”遂与其叔父答里交通诸王晃火帖木儿，谋废立，郯王彻彻秃发其谋。六月晦日，唐其势与其弟塔剌海伏兵东郊，率勇士突入宫中，伯颜及完者帖木儿、定住、阔里吉思等讨禽之。唐其势攀殿槛不肯出，塔剌海走匿皇后坐下，伯颜曳出斩之，并执皇后，鸩杀于开平民舍。答里举兵反，杀使者哈儿哈伦、阿儿灰，用以祃旗。帝遣阿弼谕之，又杀阿弼。率其党和尚、拉拉等逆战，为搠思监、火儿灰、哈剌那海等所败，遂奔于晃火帖木儿。伯颜使孛罗追获之，斩答里于上都，晃火帖木儿自杀。

任速哥者，渤海人，文宗赏其功，授礼部尚书，累迁都水监。速速，从燕帖木儿举兵，推为中书左丞。天历元年，拜中书平章政事，坐受贿徙襄阳，以母老诏留京师。未几，死。

史臣曰：燕帖木儿之材武，盖有祖父之风，然好乱乐祸，左右文宗，以成篡弑之恶。子弟效其所为，相挻为乱，咸就诛夷。昔庆封附崔杼，卒灭崔氏之宗。伯颜附燕帖木儿，卒杀唐其势、塔剌海。奸人反覆噬螫，何其相似哉！




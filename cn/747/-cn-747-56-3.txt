○贬韦执谊崖州司马制

为臣之道，必在尽忠。其有朋党比周，挟邪败度，事资惩戒，必正典刑。正议大夫中书侍郎同中书门下平章事崇文馆大学士修国史赐紫金鱼袋韦执谊，幸以文艺，久从任使，早居禁署，谬列鼎台。直谅无闻，奸回有素，负恩弃德，毁信废忠，言必矫诬，动皆蒙蔽。官由党进，政以贿成。朕初临万邦，务於宏大。每存容恕，冀有悛心。而乃不顾宪章，敢行欺罔。宜投荒服，以儆无良。以祗事先朝，尝参近职，尚宽极法，俾佐遐藩。可崖州司马员外置同正员，仍即驰驿发遣。


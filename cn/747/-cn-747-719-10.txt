○草上之风赋（以“君子之德，风偃乎草”为韵）

草绵绵兮，擢颖含薰。风发发兮，乍靡而分。其取象也，散芳馨於知己；其为义也，合政令於人君。岂惟动之而委顺，抑亦播之而有闻。观其徜徉代起，激拂无已。转绿蕙而影乱时光，泛青苹而文横秋水。浸淫翳荟，振奋兰芷。飒然而动，昔有遇於荆王；泠尔斯来，今不乘於列子。翻蓊郁，转葳蕤。在而可玩，观习习而无遗。被以幽深，谅有条而有畅；布乎原隰，诚长之而养之。或徐或疾，顺天作则。大以抑其滋蔓，细以荡其幽默。分乎万汇，盖吹万以齐驱；系於一人，诚画一於同德。不择乎高下，不弃乎幽蒙。敷叶而重重偃翠，翻花而灼灼骈红。连绵九野，披靡千丛。倚伏俟时，小人之心犹草；衰荣不问，君子之德如风。莽眇平皋，悠扬茂苑。风何草之不动，草何风而不偃。飘杜蘅而芳气自遥，历蒿艾而清声渐远。是知风为号令之类，草为众庶之徒。方以俟其披拂，固有适於荣枯。立政则斯为大矣，腾芳而孰不宜乎。故观其化者，知神之造；观其风者，知国之道。将有宣於八方，故寓形於蔓草。仲尼以之而取譬，宋玉由斯而奋藻。虽异代而殊时，窃敢摅於怀抱。


鸤鸠

四章，章六句


首章讲：此诗君子之用心均平专一而作也。若曰：大哉有恒之心乎！是仪之不愆所由征也，服之有度所由验也，天人之感化宠绥所由致也。吾今于君子见之。





鸤鸠在桑，其子七兮。

鸤鸠在桑，其子七兮。子虽不一，而鸤鸠所以饲之者，则至一矣。





淑人君子，其仪一兮。

况我淑人君子，其见于威仪者，则合隐显久暂无异致，何其至一也。





其仪一兮，心如结兮。

夫仪之一如此，而孰非心之如结者为之乎？盖虽其地有隐显也，而心无隐显之间；时有久暂也，而心无久暂之异。诚有如物之固结，而不可解者，是以见之。于仪若此，其至一耳。其用心何均平专一哉！

二章讲：然所谓仪之一者，于何而验之？





鸤鸠在桑，其子在梅。

彼鸤鸠在桑，其子在梅，子自飞去，而母常不移，何其性之一耶？





淑人君子，其带伊丝。

带，大带。况我淑人君子，自其带言之，则为之以素丝，而有杂色之饰，惟其度也。





其带伊丝，其弁伊骐。

弁，皮弁。骐，马之黑色。自其弁言之，则制之以皮，而有如骐之色，惟其称也。即其带弁之有常，而所谓仪之一者，固可以见其一端矣。然何莫而非心之均平专一为之哉？

三章讲：夫惟其仪之一，则岂不足以化人乎？





鸤鸠在桑，其子在棘。

彼鸤鸠在桑，其子在棘，母之性何不易耶？





淑人君子，其仪不忒。

况我淑人君子，其心一，而其度有常。威仪之形，各有其节，盖无有差忒矣。





其仪不忒，正是四国。

夫惟其仪不忒，则民极自我而建，岂不足以正四国，而变其颇僻之习乎？是正国之化，亦莫非心一之征者矣。

末章讲：夫惟仪足化人，则岂不足以得天乎？





鸤鸠在桑，其子在榛。

鸤鸠在桑，其子在榛，母之性何不易耶？





淑人君子，正是国人。

况我淑人君子，其仪一，而其化自神。四国之中，悉协于极，盖足以正是国人矣。





正是国人，胡不万年！

夫能正国人，则天心监于有德，胡不于万斯年，常为吾民之则哉？是格天之应，亦莫非心一之符矣。

夫以君子用心之一，而其仪不忒，至于化人而得天焉，则其贤可知矣。宜诗人托具，而咏歌之也欤！






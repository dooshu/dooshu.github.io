◇　责问王嘉（元寿元年三月）

相等前坐在位不尽忠诚，外附诸侯，操持两心，背人臣之义，今所称相等材美，足以相计除罪。君以道德，位在三公，以总方略一统万类分明善恶为职，知相等罪恶陈列，著闻天下，时辄以自劾，今又称誉相等，云为朝廷惜之。大臣举错，恣心自在，迷国罔上，近由君始，将谓远者何！对状。

（《汉书·王嘉传》：嘉奏封事，荐廷尉梁相等，后封还益董贤户事，上发怒，召嘉诣尚书责问。）




72　王式以詩授褚少孫　褚少孫續史記


王式以詩授褚少孫。褚氏家傳云：「即續史記褚先生。」【原注】沛人，爲博士。〇案：此條本陸氏釋文敘録。

【全云】少孫續史記極口諛霍大將軍，頗近於佞，蓋喪其師傳矣。

【元圻案】漢書儒林傳：「王式，字翁思，東平新桃人也。山陽張長安幼君先事式，後東平唐長賓、沛褚少孫亦來事式，問經數篇。唐生、褚生應博士弟子選，由是魯詩有張、唐、褚氏之學。」〇四庫全書史記提要曰：「據張守節正義引張晏之説，以褚少孫爲潁川人，元、成間爲博士。又引褚顗家傳以爲梁相褚大弟之孫，宣帝時爲博士，寓居沛，事大儒王式，故號先生。二説不同，然宣帝末距成帝初不過十七八年，其相去亦未遠也。」〇隋書經籍志「雜傳類」：「褚氏家傳一卷，褚顗等撰。」






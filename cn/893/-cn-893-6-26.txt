对酒行





《乐府诗集》：张永《元嘉伎录》：相和歌十五曲，其十《对酒行》。《乐府古题要解》：《对酒行》，阙古词。曹魏乐奏武帝所赋“对酒歌太平”，其旨言王者德泽广被，政理人和，万物咸遂。若范云“对酒心自足”，则言但当为乐，勿徇名自欺也。太白此诗以浮生若电，对酒正当乐饮为辞，似拟《短歌行》“对酒当歌”之一篇也。



松子栖金华，[一]安期入蓬海。[二]此人古之仙，羽化竟何在。[三]浮生速流电，倏忽变光彩。[四]天地无凋换，容颜有迁改。对酒不肯饮，含情欲谁待。[五]

[一]《元和郡县志》：金华山，在婺州金华县北二十里，赤松子得道处。《路史》：郦氏《水经》谓赤松子游金华山，自烧而化，故今山上有赤松坛。曹植诗：“虚无求列仙，松子久吾欺。”阮籍诗：“安期步天路，松子与世违。”称赤松子曰松子，本此。



[二]《抱朴子》：安期先生者，卖药于海边，琅玡人传世见之，计已千年。秦始皇请与语三日三夜，其言高，其旨远，博而有证。始皇异之，乃赐之金璧，可值数千万。安期受而置之于阜乡亭，以赤玉舄一量为报，留书曰：“复数千岁，求我于蓬莱山。”



[三]道家谓仙去曰羽化。



[四]陶潜诗：“一生复能几，倏如流电惊。”费昶诗：“人生百年如流电。”



[五]陶潜诗：“有酒不肯饮。”王仲宣诗：“今日不极欢，含情欲待谁。”李善注：“含情，谓含其欢情而不畅也。”






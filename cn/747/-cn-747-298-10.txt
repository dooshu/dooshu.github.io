○为桓侍郎让侍中表

臣彦范言：伏奉恩制，除臣侍中，光大之命，忽降望表，颠越之惧，顿积心涯。臣某闻君子树功，心在利物；义夫建策，口不言赏。故田畴以责塞为（阙十六字）趾达於闾里筮仕本祈於州县。属天道贞观，功能咸录，曾未一纪，殆将十迁。二入宪司，莫禁奸宄；再升会府，宁裨准绳。掌棘木之刑，讼声讵弭？受羽林之寄，军容未肃：循省知惧，寝兴弗遑。顷逆竖等潜构祸端，窃窥神器，外结凶党，阴怀密图，则天大圣皇帝天纵睿明，察之於将兆；陛下性命神武，擒之於发机。臣职统士卒，受命枭斩，此宗社之福也，陛下之明也，臣何力之有焉？金紫佩腰，已亏於曩节；貂蝉冠首，胡颜於後命？不出旬朔，顿越等伦，臣知不可，物议谁塞？臣又闻暴进者罹咎，知止者无辱，《诗》有匪服之议，《易》著折足之诫：历考前载，益用惶惑。且赏罚之柄，国之大典，罚一罪使天下革心，赏一人使天下知劝。今皇极肇建，明命初基，惠化始覃，而赏劝失中，此臣所以固让也。况此官出纳帝命，喉舌王言，政之理乱，实所攸系，岂可以微蚋之力，能负邱山；一苇之航，克济溟渤？伏愿览任官惟贤之旨，察量能受职之义，寝已施之泽，鉴不夺之诚，幸甚幸甚。


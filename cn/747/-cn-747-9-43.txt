○册程知节改封卢国公文

维贞观某年月日甲子，皇帝使某官某副使某官某持节册命曰：於戏！盖宣条作牧，胙土建侯，共治长寄，藩翰斯在。惟尔左领军大将军检校原州都督宿国公程知节，志怀锐颖，气干强果，业预艰难，效宣行阵。入司禁卫，勤诚著於轩陛；出镇方隅，惠化洽於黎俗。畴庸有典，式隆宠命。是用命尔为使持节朗州诸军事朗州刺史，改封卢国公。传之子孙，长是藩屏。往，钦哉！尔其戒典谟之训，固臣子之节，勤修政道，以贻尔后。可不慎欤！


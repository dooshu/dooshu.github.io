晦：阴登于阳，阳降于阴，物咸丧明。

初一：同冥独见，幽真。测曰：同冥独见，中独照也。

次二：盲征否。测曰：盲征否，明不见道也。

次三：阴行阳从，利作不凶。测曰：阴行阳从，事大外也。

次四：晦其类，失金匮。测曰：晦其类，法度废也。

次五：日正中，月正隆，君子自晦不入穷。测曰：日中月隆，明恐挫也。

次六：玄鸟维愁，明降于幽。测曰：玄鸟维愁，将下昧也。

次七：睄提明，或遵之行。测曰：睄提明，德将遵行也。

次八：视非其真，夷其右目，灭国丧家。测曰：视非夷目，国以丧也。

次九：晦冥冥，利于不明之贞。测曰：晦冥之利，不得独明也。


列传第四十一 张子良〔懋〕　王檝　高宣〔天锡　塔失不花〕　邸顺〔浃　琮　泽〕　张全〔思忠〕　匡才〔国政〕　鲜卑仲吉　焦德裕　李邦瑞〔唐庆　张羽〕　王钧


张子良，字汉臣，涿州范阳人。金末，四方兵起，子良率千余人，阻水治舟筏，取蒲鱼自给，从之者众，至不能容。子良部勒定兴、新城数万口，就食东平，东平守蒙古纲纳之。久之，纲弃东平，檄子良屯宿州，又使移屯寿州。夏全劫其民出鸡口，李敏据寿州，子良率麾下造敏，敏欲害之，子良走归宿州。因以宿帅国用安之众，夺全所劫老幼数万以还。大军围汴，声援尽绝，用安欲以涟水之众入援，道阻不能进。子良与一偏将昼伏夜行，得入汴，达用安意。金君臣以为自天降也，曲赐劳来，凡所欲皆如用安请，因以徐、宿二州授子良。明年，子良运米五百石于汴，授荣禄大夫，总管陕西东路兵马，仍治宿州。是时，金之命令已不行于陕，而用安亦卒不得逞，徐、宿之间民无食者，出城采旅谷以食，子良严兵护之，防钞掠。猝遇敌，子良被重伤，乃率其众就食泗州，守将欲图之，子良与麾下十数人，即军中缚守将，杀之。

太宗十年，率泗州西城二十五县、军民十万八千余口，因元帅察罕来归。太宗命为东路都总帅，授银青荣禄大夫，擢京东路行尚书省，兼都总帅，管领元附军民，进金紫光禄大夫。十二年，赐金符。自兵兴以来，子良转徙南北，依之以全活者不可胜计。宪宗即位，授归德府总管，领元附军民。中统二年，改为归德、泗州总管，降虎符，仍管领泗州军民。至元七年，罢元管户，隶诸郡县，授昭勇大将军、大名路总管，兼府尹。八年，卒，年七十八。赠昭勇大将军、佥枢密院事、上轻车都尉，追封清河郡侯，谥翼敏。二子，长懋，次亨。亨，佩金虎符，为管军千户。卒，子与立袭；与立卒，子鉴袭。

懋，字之美，未弱冠，已有父风。领父众，从丞相阿术城归德府，留其军镇之。未几，移镇下邳，知归德府事。李璮叛据济南，以所部戍蔡州。中统元年，授泗州军总把，佩金符。至元七年，擢济南诸路新军千户。九年，从破襄樊有功。十一年，丞相伯颜南征，其行阵以铧车弩为先，众军继之。懋以勇鸷，将弩前行，擢为省都镇抚。临安平，还驻瓜洲，伯颜命懋往谕淮西夏贵。将骑士直趋合肥，贵出迎，设宾礼，懋示以逆顺祸福，辞旨雄厉，贵受命，顿首上地图降。还报，伯颜大喜。复令徇镇东、安丰、寿春、怀远、淮安、濠等州郡，皆下之。十三年，懋驰驿至上都，伯颜上其功，授明威将军、泗州安抚司达鲁花赤。十四年，改安抚司为总管府，置宣慰使，拜同知淮西道宣慰司事。十六年，改授怀远大将军、吉州路总管。部使者刘宣贤之，凡所惩治，朝至夕报可，豪强竦然。万户苏良恃势虐民，为之翼者有十虎之目，民苦之，乃上其事于宪府，尽诛十虎，夺良虎符，黜之，民大悦。群盗有白昼劫城者，懋闻之，率从骑捣其穴，缚盗首以归。流民来归者数千家，相率为生祠祀之。十七年二月，卒，年六十三。赠昭勇大将军、龙兴路总管、上轻车都尉，追封清河郡侯，谥宣敏。

二子，文焕，以父荫任承务郎、江州路瑞昌县尹；文炳，三汊河巡检。文焕子珪，初为高安县尹，有异政，擢江西检校，拜南台御史，迁淮西、江西二道廉访佥事，卒。

王檝，字巨川，凤翔虢县人。父霆，金武节将军、麟游县主簿。檝性倜傥，弱冠举进士不第，乃入终南山读书。泰和中，复下第，诣阙上书，论当世急务，金主俾给事缙山元帅府。寻用元帅高琪荐，特赐进士出身，授副统军，守涿鹿。太祖将兵南下，檝鏖战三日，兵败见执，将戮之，神色不变，太祖问曰：“汝曷敢抗我，独不惧死乎？”对曰：“臣以布衣受金主恩，今既偾军，得死为幸。”帝义而释之，授都统，佩金符，令招集山西溃兵。从大军破紫荆关，取涿、易、保州、中山府。次雄州，节度使孙吴坚守不下，檝入城谕以祸福，吴以城降。九年，授宣抚使，兼行尚书六部事。从三模合拔都、石抹明安入古北口，攻蓟、云、顺等州，所过迎降。遂围中都，中都降。檝进言曰：“国家以仁义取天下，不可失信于民，宜禁虏掠，以慰民望。”时城中绝粒，人相食，乃许军士赍粮入城转粜，于是士得金帛，民获粒食。又议：“田野久荒，兵后无耕牛，宜差官住庐沟桥，索军回所驱牛，十取其一，以给农民。”用其策，得牛数千头，分给近县，民大悦，复业者众。三模合、明安俾檝招谕保定、新城、信安、雄、霸、文安、清、沧诸城，皆望风款附，乃置行司于沧州以镇之。遂从明安入觐，授银青荣禄大夫，仍前职，兼御史大夫，世袭千户。

时河间、清、沧复叛，帝命檝讨之，复命驸马孛秃分蒙古军及汉军三千属檝，遂复河间，得军民万口。孛秃恶其反覆，欲尽诛之，檝曰：“驱群羊使东西者，牧人也，羊何知焉？歼其渠魁足矣。释此辈迁之近县，强者使从军，弱者使为农，此天之所以畀我也，何以杀为。”孛秃曰：“汝能保此辈不复反耶？”檝曰：“可。”即移文保任之。帝命阇里必与斡赤斤国王分拨诸侯城邑，谕阇里必曰：“汉人中若王宣抚者，可任使之。”遂以前职兼判三司副使。又命省臣总括归附工匠之数，俾大臣分掌之，太师阿海具列诸大臣名以闻，帝曰：“朕有其人，偶忘姓名耳。”良久，曰：“得之矣！旧人王宣抚可任是职。”遂以命檝。时都城庙学毁于兵，檝取旧枢密院地复创立之，春秋率诸生行释菜礼，仍取岐阳石鼓列庑下。二十一年，从征西夏。及秦州，夏人尽撤桥梁为备，军阻不得前，檝夜督士卒运木石，比晓桥成，军乃得进。明年，奉监国公主命，领中都行省。金将张进据信安，结北山盗李密转掠近县，檝曰：“都城根本之地，不可无备。”引水环城，调度经费，檝自为券假之贾人，而敛不及民，民安之。遣其子守谦率所部讨平诸盗。

太宗元年，从大军入关中，克凤翔，请于太宗曰：“此城乡邑也，愿入城访求亲族。”果得族人数十口以归。五年，奉命持国书使宋，以兀鲁剌副之。至宋，宋人甚礼重之，即遣使以金币入贡。檝前后凡五往，以和议未决，卒于宋，宋人重赗之，仍遣使归其柩。

高宣，辽阳人。太宗元年，以宣为元帅，赐金符，统兵从睿宗攻大名，宣进曰：“伐罪吊民，愿勿嗜杀，以称上意。”睿宗召元帅阿暐乃谕之，下令军中如宣言。四年正月，从破金兵于三峰山，降宣者三千余户，籍以献，立打捕鹰坊都总管府统之，以宣为都总管，赐金符。卒。皇庆二年，赠推忠宣力功臣、银青荣禄大夫、大司徒，追封营国公，谥简僖。子天锡。

天锡，事世祖潜邸，为必阇赤，甚见亲幸。中统二年，授鹰房都总管。四年，改燕京诸路奥鲁总管，迁按察副使，仍兼鹰坊都总管。天锡语丞相不花、左丞张文谦曰：“农桑者衣食之本，务本则民衣食自足，古之王政莫先于此。”丞相以闻，帝悦，命立司农司，以天锡为中都山北道巡行劝农使，兼司农丞。寻迁司农少卿、巡行劝农使，又迁户部侍郎，进嘉议大夫、兵部尚书。卒。后赠推忠保义功臣、太保、仪同三司、柱国，追封营国公，谥庄懿。

子谅，裕宗初封燕王，以谅为符宝郎，俄命袭其父官为鹰坊都总管。裕宗甚爱之，谓符宝郎董文忠曰：“汝为我奏请，以谅所管民户隶于我，庶得谅尽力为我用。”文忠入奏，帝从之。未几，授谅嘉议大夫，迁兵部尚书。卒。仁宗时，赠推诚保德赞治功臣、太师、开府仪同三司、上柱国，追封营国公，谥宣靖。

子塔失不花，成宗命世其祖、父官，以居丧辞。大德元年，授奉议大夫、章佩监丞，累迁少监。武宗即位，授中议大夫、秘书监丞。仁宗居东宫，召入宿卫。至大三年冬，迁少中大夫、纳绵府达鲁花赤，且谕之曰：“此汝先世所守旧职也。”皇庆元年春，改授嘉议大夫、同知崇祥院事；冬，进资德大夫，为院使。延祐四年夏四月，帝谓塔失不花曰：“汝祖尝为司农，今复以授汝。”遂迁荣禄大夫、大司农。英宗居东宫，塔失不花撰集前代嘉言善行，名曰《承华事略》，并画《豳风图》以进，帝览之，奖谕曰：“汝能辅太子以正，朕甚嘉之。”命置于东宫，俾太子时时省览。六年，改集禧院使。卒。

邸顺，保定行唐人，占籍曲阳。金末，聚众数百人，与其弟常分据石城、元保两寨。太祖九年，来降，授行唐令。十一年，真定饥民穴地避贼，贼发而啖之，顺擒斩数百人，迁恒州安抚使。武仙率众来攻，顺败之，赐金虎符，加镇国上将军、恒州等处都元帅。十五年，仙屯于黄、尧两山，顺及弟常又击败之。时西京郝道章阴结武仙，掠州县，顺擒道章杀之，仙退保真定。又从木华败仙于王柳口，仙遂出降。以功赐顺名察纳合儿，擢骠骑上将军，充山前都元帅；常赐名金那合儿。太宗三年，从攻河南诸路，招降民十余万，以顺知中山府。十一年，赐金符，迁行军万户，管领诸路元差军五千人。定宗二年，屯于五河口，宋兵乘夜来袭，顺掩杀甚众。宪宗三年，攻宋涟水军。举部将肖撒八、耨邻之功以奏，皆赐金符，仍使隶顺麾下。六年，卒，年七十四。子浃。

浃袭父职，从世祖围鄂州有功。中统元年，浃举部将张宣等十二人，皆赐金符。三年，以归德万户从讨李璮。还，守息州。至元十一年，赐虎符，授金州招讨副使，俄迁怀远大将军、金州万户。又改襄阳管军万户、行淮西总管万户事，守庐州。十四年，移屯隆兴，仍管本翼军民。后又为管军万户，攻赣州崖石寨、太平岩贼有功。十七年，擢镇国上将军、都元帅，镇隆兴诸路，兼管本万户府事，赐银印。吉、赣盗起，迁元帅府以镇其地。二十一年，元帅府罢，仍为万户。未几，佩元降虎符，为归德万户，镇吉安。又统江西各万户戍广东。大德三年，卒，年七十七。赠辅国上将军、北庭元帅府都元帅、护军，追封高阳郡公，谥武敏。子荣仁，袭佩父虎符，以归德万户镇广东潮州，因疾谢事。子贯袭。贯卒，子士忠袭。士忠卒，子文袭。

琮，顺之族弟，从常来降。太祖二十年，武仙据真定叛，琮败之于黄台。太宗五年，从倴盏破蔡州，授真定诸路万户，选充总管府推官。寻赐金符，授管军总押，管领七路兵马，镇徐州。十一年，从察罕攻宋滁州，力战中流矢，卒。子泽。

泽，字润之。通《左氏春秋》，年十一袭父职。宪宗七年，城鹿邑，避河流啮移戍颍州，宋夏贵夜悉锐攻东南壁，泽将射士御之，戒更吏促其漏丙夜伐五鼓，敌以为旦，遽引去。自此贵不敢复犯颍州。中统四年，尽收诸将符节，泽亦纳金符。明年，制还之。至元初，入觐，赐锦衣、弓矢、鞍勒。从刘国杰围襄阳，掠鸦山，拔平塞寨，功最，受衣币之赐。又从伯颜南伐，下郢州，赐白金三百两。又从阿里海涯下荆南，进武德将军、管军总管。又从攻潭州，流矢贯肘，城拔，进显武将军。明年，从攻静江，炮礧伤首，绝而后苏。从阿里海涯讨平土寇罗飞、张虎、周龙，皆生获之，剥其皮以献，进怀远大将军、万户，换虎符，率所部监郴州，位总管上。初至，城中才四百户，泽招怀安辑，期年遂至万户。重修孔子庙，聘进士左云龙为校官。州界酃州盗起，宣慰司将调兵讨之，泽曰：“盗始起，官兵遽讨之，民惧俘戮，必惊窜与盗合，是驱使为贼也。”乃召父老谕之曰：“吾止官军不使暴汝，佃民有从贼者不坐汝，听汝执送自赎。”得五百人，惟诛首事数人，余悉纵之。

大兵伐占城，所过城市肆行剽夺，至郴州，泽捕劫抄者械送军中，责其部将约束不严，皆杖之。既而命彬州造海舰十五艘，度用钱七十五万，泽戢吏侵牟，用未半而工已就。后伐安南，令馈米千石入桂林，泽曰：“自是入桂，陆行千里，负担之民，人胜五斗，二千人为担夫，负资装者半之，行未中道必委负而逃，可前知也。”乃召丁家曰：“吾将出家资，责诸县令即桂林籴之，上不乏军兴，而下纾民力，何如？”众踊跃从之，后贷钱加息还，泽辞不受其嬴。又请罢陶坑银，减酒醋税，皆惠政也。迁庐州蒙古、汉军万户，彬州人号泣遮留，如失父母。又改颍州万户，戍无为军，盗起江南，泽率所部讨之，饶、信等处皆降。破宣、徽二州贼于南陵，斩馘万余。绩溪贼壁塘山，山周十里，峻二百丈，行省官以六万兵攻之不能下，泽一战破之。因留泽戍徽州，进拜都万户。寻还无为州，复戍郴州。二十一年，卒，年六十三。子谦元，袭颍州万户。

张全，大兴永清人，宗族同居百余年，称义门张氏。以良家子从军，隶史天倪麾下。充唐山令，进授都镇抚。太宗四年，以千户从史天泽略地河南，密县西山难民匿山窟中，诸将欲焚其窟，全言于天泽禁之，全活甚众，人称为佛张镇抚。

子思忠，字立言。从父军中，既冠，嗣父职。至元五年，朝廷会诸道兵取襄、樊，思忠建议筑堡于淯河口，以遏宋人转输之路，从之。以思忠充唐州、新野等处提举，粮漕淯河，浅深不常，艰于纲运，思忠建数堰以平水势，造江轴车兼通陆运，军饷以济。从攻樊城，先登，中流矢，力战不辍。以劳授都镇抚，其职掌上承主帅方略指授诸将，军中有所关白必因都镇抚上达，凡训练调遣巡逻之事，皆领之。当时大小四十余营，每遣翼镇抚一员，号曰接手，听将令于都镇抚，其权重如此。十年春，襄阳降。明年，诏丞相伯颜等，水陆并进。次郢州，与宋军相持，思忠按视江北有一港通湖，可三里许，由湖复入于江，喜曰：“吾事济矣。”遂拖舟达湖中，无复阻碍，伯颜大悦。时主帅从偏裨百余骑，周巡险要，会天大雪，误抵宋壁，宋兵潜出围之，众将相顾失色，思忠奋槊突击，杀数十人，始得解去。寻以功授宣武将军。从伯颜败贾似道于丁家洲，遂入建康。丞相阿朮分兵趋瓜步，回捣扬州，择勇而有谋者偕往，以思忠为首选，伯颜惜不遣，奏请权充万户。命未下而卒，年三十九。子四人，用道嗣职为千户。

匡才，邳州人，金邳徐兵马都巡使。太宗五年，率所部降于都元帅大赤，建言：“邳、徐逼宋北边，铜陵、孟山、宿迁、桃源、睢口皆要地，今不乘胜取之，则邳、徐不可守。”大赤然之，使才与裨将百家奴攻拔五城，获宋将马都统、王都统，授沂、邳、东河监军。八年，邳人袁万作乱，阴结宋将李都统袭邳州，才大败宋兵，擒万斩之，加诸路兵马使。十年，徐州守将张彦叛，合宋将范太尉来攻，才复败之，获鲍太尉。进沂、邳、东河元帅，兼建武军节度副使。十二年，宋兵入境，战不利，殁于阵，年六十五。才妻高氏，有志操。初，才以事诣幕府，贼乘虚袭邳，执高氏以去，高氏骂不屈，贼斫其面，仆地，卒获免。后大军破贼，分其产畀之，名其田曰夫人庄。子国政。

国政，六岁而孤。宋兵至，国政与高氏相失，高氏冒死求之，得于乱尸中，竟无恙。中统三年，李璮叛，宋人陷邳州，国政母子皆被俘，徙之淮安。宋亡，国政率所部三百余人北归，从行枢密院别乞烈迷失入觐，赐宴便殿，赏衣靴，授扬子县丞。累迁睢州判官、虞城县尹，所至以廉惠称。国政笃孝，母疾刲肝疗之，又疾剔脑和药，遂愈。丁母忧，庐墓三年，有驯獐至其庐。有司上其事，表所居曰贞孝里。

鲜卑仲吉，字庆仲。其先中山人，后徙滦州。太祖十年，大兵定中原，仲吉首率平滦路军民诣军门降，太祖命为滦州节度使。从阿术鲁南征，充右副元帅，以功赐虎符，授河北等路汉军兵马都元帅。从平蔡州有功，加金吾卫上将军、兴平路都元帅、右监军、永安军节度使，兼滦州管内观察使、提举常平仓事。寻卒。子准，充管军千户，从札台火儿赤东征高丽。中统元年，赐金符，扈驾征阿里不哥，以功受上赏。三年，从征李璮。至元十年，授侍卫亲军千户、昭武大将军、大都屯田万户，佩虎符，卒。子诚袭，授宣武将军、高邮上万户府副万户，佩虎符。改授怀远大将军、佥武卫亲军都指挥使司事。从征爪哇，攻八百媳妇，使广东，俱有功。寻以疾卒。子忽笃土袭。

焦德裕，字宽父，其远祖赞，从宋丞相富弼镇瓦桥关，遂为雄州人。父用，金千户，守雄州北门，太祖兵至，州人开南门降，用犹力战，生获之，帝以其忠壮，释不诛，复旧官。徇地山东，未尝妄杀一人。年六十二卒。

德裕通《左氏春秋》，有拳勇，善射，从其舅解昌军中。武仙败，裨将赵贵、王显、齐福等保仙故垒，数侵掠太行。太宗择廷臣有才辩者往招之，杨惟中以德裕荐，遂降齐福，擒赵贵，王显亡走，德裕追射杀之，其地悉平。诏赐井陉北障城田。中统三年，李璮平，世祖命德裕曲赦益都。四年，赐金符，为阆蓬等处都元帅府参议。宋夏贵围宣抚使张庭瑞于虎啸山，实薪土塞水源，人无从得饮，帅府檄德裕援之。德裕夜薄贵营，令卒各持三炬，贵惊走，追及鹅溪，馘千人，获马畜兵仗万计。擢京畿漕运使。至元六年，佥陕西道提刑按察使事。八年，转西夏中兴道按察副使。十一年，从丞相伯颜南征，授佥行中书省事，遂从下安庆。至镇江，焦山寺僧诱居民叛，丞相阿术既诛之，欲戮其徒众，德裕谏止之。宋平，赐予有加。奉敕求异人异书。平章阿合马谮丞相伯颜杀丁家洲降卒事，奏以德裕为中书参知政事，欲假一言证成之，德裕辞不拜。久之，复佥行省事。十四年，改淮东宣慰使。淮西贼保司空山，檄淮东四郡守为应，元帅帖哥逻得其檄，即械郡守许定国等四人，使承反状，将籍其家。德裕言：“四人者皆降将，有地有民，岂肯他觊，奈何以疑似杀之！且安知非反间耶？”乃尽复其官。拜福建行省参知政事。二十五年，卒，年六十九。赠荣禄大夫、平章政事，追封恒国公，谥忠肃。二子，简，余姚州知州；洁，信州治中。

李邦瑞，字昌国，以字行，京兆临潼人。幼嗜学，读书通大义。被掠，逃至太原，木华黎兵至，邦瑞迎降。太原守将器之，具鞍马遣赴行在。太宗二年，奉使于宋，至宝应不得入。未几，命复往谕，行尚书省李全护送，宋仍拒之。复奉诏以行，道出蕲、黄，宋遣贱者来迓，邦瑞怒叱之，宋改命行人，乃定约而还，赐车骑衣袭并银十锭。邦瑞奏：“宗族离散，乞归寻访。”帝允之，并谕速不台、察罕、也速达海等，邦瑞宗族有隶诸部者，归之。六年，从诸王阔出经略河南，凡所历四十余城，绘图以进，授金符、宣差军储使。卒。子荣。

太宗时使于金，为金人所杀者有唐庆。至元中，使于宋，为宋人所杀者有张羽。庆事太祖，为管军万户、权元帅左监军。二十二年，赐虎符，使金。太宗四年，复以庆为国信使，取金质子，督岁币，以金曹王来见帝于官山。七月，使庆再往，令金主黜帝号称臣，金飞虎军夜半入馆舍，杀庆及其弟山禄、兴禄，并从者十七人，金主不问，和议遂绝。金灭，购庆尸不得，厚恤其家，赐金五十斤。子政，中统三年，入见，诏计其家口，给粮养之。

张羽，字飞卿，陕西人。以千户议中书省事。至元十三年，大兵渡江，羽请至临安为陈祸福，抵中江，宋人杀之。诏官其子一人，复其家。

王钧，凤翔岐山人。金末，关中群盗蜂起，钧集乡兵万人壁拙山，后移壁三棱堡，侦知贼巢窟，纵奇兵击之，擒贼首张嵩、杨政等，复招降剧贼梁七兄弟，并将其众。授都提控，再迁凤翔安抚使。率邠泾诸州流民复凤翔，进拜都元帅。凤翔大饥，移民就食秦州，与汪世显连兵拒守。金亡，明年，始来降，太宗义其后服，不之罪，使将所部从大军伐蜀。是年，攻拔大安军。太宗八年，围成都，克其郛。入觐，以功赐金符，仍故官。九年，克遂宁。十年，袭万州，累战皆捷，改平凉长官元帅，兼征行元帅。再从伐蜀，入成都，虏其将以归。宪宗驻跸六盘，平凉为近郡，使者征发旁午，皆取给钧家。后运粟沔阳，率十石致一石，钧为民代输三千石，阖郡翕然颂之。钧由此罄其家资，以老病致仕，使子赟袭其职。后卒，归葬，民沿涂哭之，为位以祭者至数万人。赟由知平凉府迁同知安西路总管府事。卒。




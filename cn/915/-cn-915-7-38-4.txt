◇庾炳之府公礼敬议（炳之，《南史》作「仲文」。）

案《春秋》桓八年，祭公逆王后于纪。《公羊传》曰：「女在国称女，此其称王后何？王者无外，其辞成矣。」推此而言，则炳之为吏之道，定於受命之日矣。其辞已成在无外，名器既正，则礼亦从之。且今宰牧之官，拜不之职，未接之民，必有其敬者。以既受王命，则成君民之义故也。吏之被敕，犹除者受拜，民不以未见，阙其被礼，吏安可以未到，废其节乎。愚怀所见，宜执吏礼。（《宋书·庾炳之传》。）


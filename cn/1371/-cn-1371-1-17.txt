八十四吟

八十仍逾四，迟留未告行。

筮言灾退散，医贺脉和平。



耕牧犹能力，痴顽每自惊。



所嗟经学废，心媿济南生。

八十四吟

新岁八十四，自宜形影孤。



睡凭书摈相，愁赖酒枝梧。



儿问离骚字，僧传本草图。



孰言生计薄，种芋已成区。



八十四吟

七十人稀到，吾过十四年。



交游无辈行，怀抱有曾玄。



饮敌骑鲸客，行追缩地仙。



城南春事动，小蹇又翩翩。




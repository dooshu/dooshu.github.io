○有夏大夫关公碑阴文

禹叙九功，诞受天命；桀丧一德，悖於人心。为虺为蛇，如豺如虎，既毒螫焉，又吞噬焉，重之以昆吾，因之以妹喜。匹夫鬼夏，多士怀殷，万方嚣然，九州危矣。公夏后之诤臣也，以谓为臣之礼，不择其利；食君之禄，不避其害。亦知直言之贾祸，国蹙时危，欲其行之速也；亦知讽谏之徼福，里车远，恐其效之迟也。由是犯帝座，排天门，谋成深心，药进苦口。石可转也，不可夺其坚贞；身可杀也，不可掩其忠义。夫生死者，必然之常数；忠义者，不易之大节。位卑则迹远，禄厚则恩深。恩深则义重於生；全义可也；迹远则生重於义，全生可也。夫子世卿之族，舍生即义，贤哉！且伊尹之过殷汤也，贤与圣合之，贤圣之间，相去甚近，此其所以行道也。夫子之逢夏桀也，贤与愚合之，贤愚之间，相去甚远，此其所以丧身也。向若桀昧可革，从公之言，则国不失夏之初，君不失禹之旧，殷汤不能成大业，伊尹不能建元勋，诸侯奉於天子，一姓传於万世，骄君暴怒，乱国淫刑，朝行斧钺之诛，夕睹市朝之变。千载之下，九原之上，殷人比干，携手而游耳。呜呼！先王纳谏而昌，後王拒谏而亡。当其昌也，忠良胜於邪佞；及其亡也，邪佞胜於忠良。故君子慎於语默，审於行藏，岂徒然哉？盖有以也。乾元岁，以戎车之殿，朝於京师。一览吴子之文，再明关公之义，托於匠石，勒於碑阴，亦犹公、谷作传之异同，韩、毛解诗之先後也。


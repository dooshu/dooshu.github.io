◇曹公哭袁绍墓

昔者先王之为诛赏也，将以惩恶劝善，永彰鉴戒。绍因世艰危，遂怀逆谋，上议神器，下干国纪。荐社污宅，古之制也，而乃尽哀于逆臣之冢，加恩于饕殄之室，为政之道，于斯踬矣。夫匿怨友人，前哲所耻，税驾旧馆，义无虚涕，苟道乖好绝，何哭之有！昔汉高祖失之于项氏，魏武遵谬于此举，岂非百虑之一失也？（《魏志·武帝纪》注）


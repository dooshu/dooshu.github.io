南有嘉鱼

四章，章四句


首章讲：此燕享通用之乐也。





南有嘉鱼，烝然罩罩。

烝，语词。罩，是漏细竹以罩鱼者。江汉之间有嘉鱼焉，则必烝然罩罩以取之矣。





君子有酒，嘉宾式燕以乐。

君子，指主人。乐，是欢洽。况君子之有酒也，则必与嘉宾共之，而式燕以乐，忘形迹之拘，于以协一时笑语之情矣。

二章讲：





南有嘉鱼，烝然汕汕。

汕汕，以薄汕鱼者。江汉之间嘉鱼生焉，则必烝然汕汕以取之矣。





君子有酒，嘉宾式燕以衎。

衎，亦是乐。况君子之有酒也，则必与嘉宾共之，而式燕以衎，脱势分之拘，于以尽一时欢爱之情者矣。

三章讲：





南有樛木，甘瓠累之。

樛，木之下垂者。累，系于其上。南山有下垂之木，则其瓠得以累之，而固结之不可解矣。





君子有酒，嘉宾式燕绥之。

况君子有酒，则与嘉宾以式燕也，情通于分之外，心孚于意之适。嘉宾之心，殆与君子相孚契而无或间矣，与甘瓠之累樛木何异哉？

四章讲：





翩翩者鵻，烝然来思。

翩翩者鵻，则烝然来思矣。





君子有酒，嘉宾式燕又思。

燕又思，是献酬无已意。况君子有酒，则与嘉宾以式燕也，殷勤之意无已，献酬之礼屡更。盖有既燕而又燕矣，岂以一燕而遂足哉？






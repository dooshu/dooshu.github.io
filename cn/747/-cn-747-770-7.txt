○烛笼子赋

器假人举，名因烛彰。顾虚薄以中朗，亦辉华而外扬。银焰始然，俟提携而就列；香尘久暗，希拂拭以增光。懿夫焕烂潜融，周旋宥密。含明而每让清昼，处晦而宁欺暗室。由是常患影孤，终期势出。傥明时而不用，在手何年；或薄质以见知，升堂有日。观乎表里无隐，方圆可分。亦犹春昼而花藏雾，秋宵而月在罗云。照环堵之中，虽孤洁以由己；置琼筵之上，实高低而在君。矧其禀量既宏，为功亦倍。韬光之义可见，内热之情斯在。今则抱影求真，虚心有待。若此许设於高明，亦颇发其光彩。


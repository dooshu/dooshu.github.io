寄太史吴后庵


念昔与公投分非浅，中更离隔，可为惋叹。兹当圣明之隆，方欲招隐遗于薖轴，贲束帛于丘园。而公以青年俊才，竟为例格，一蹶而不振，岂非命哉！然人能抑公之官职，而不能抑公之人品；能使其事业不显于当时，而不能使其文章不传于后世。其所能者，则既无可奈何矣；其所不能者，则愿公勉焉。






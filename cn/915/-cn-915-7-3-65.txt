◇谒京陵诏（二十六年三月）

朕违北京二十馀载，虽云密迩，瞻途莫从。今因四表无尘，时和岁稔。复获拜奉旧茔，展罔极之思，飨宴故老，申追远之怀。固以义兼於桑梓，情加於过沛，永言慷慨，感慰实深。宜聿宣仁惠，覃被率土。其大赦天下。复丹徒县侨旧今岁租布之半。行所经县，蠲田租之半；二千石官长，并勤劳王务，宜有沾锡。登城三战，及大将战亡坠没之家，老病单弱者，普加赡恤。遣使巡行百姓，问所疾苦，孤老鳏寡六疾不能自存者，人赐谷五斛。（《宋书·文帝纪》。）


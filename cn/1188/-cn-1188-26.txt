○陈潜夫

陈潜夫，字玄倩，浙江会稽人，崇祯丙子举人。授开封府推官。南都寻守豫功，升监察御史，巡按河南。陛见，陈恢复策，为马士英所持。寻以童氏妄称元妃，潜夫前在道，私谒，无人臣礼，并逮诏狱。南都破，脱身航海。至越，上书愿假臣兵五千，直渡海宁，断武林左臂。加太仆寺卿，监浙西军，募得三百余人，与孙熊三家兵，列舟江上。明年军溃，归山阴之小赭里，呼妻孟氏曰：“行矣！我为忠臣，尔为烈妇，相保泉下，无悔也！”同上化龙桥，赴水死。


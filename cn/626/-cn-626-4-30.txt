曾侍读烜《姑苏志作曾爟。三首

【舟至辰陵矶与楚百户等言别】

江到荆湘两派分，客情无奈况离群。

尔从三峡迎春水，我过重湖望楚云。

白帝至今啼蜀魄，苍梧何处吊湘君。

孤舟夜向巴陵泊，一曲商歌不忍闻。

【秋夜】

何处偏能断客肠，西风吹雨到池塘。

都将万垒青山恨，散作离愁一夜长。

【题倪云林画】

故山何处最关心，亭外遥岑入望深。

却恨浪游江海上，错教猿鹤守空林。


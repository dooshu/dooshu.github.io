○罗曾与吴六益词

频伽词话录罗玉曾［曾］菩萨蛮云：“流萤数点窥帘影。蛩声渐逐蟾光冷。脉脉转银河。宵长人奈何。萧郎情意恶。宛似罗衫薄。毕竟薄罗衫。犹能偎夜寒。”谓有饮水风格。然不如毕亭吴六益词，似更蕴藉。亦调菩萨蛮云：“伤心怕看楼头月。云窗黯淡灯光灭。惟有薄罗裳。愁人共夜凉。风吹铃索动。惊醒鸳鸯梦。香冷倩谁温。更阑静掩门。”吴名懋谦，国初人，明诗综采其诗入遗民列。


送魏惟度归武夷序

魏子惟度闽人也来大江以南肆其游览又日索士大夫能诗古文者录而刻之见予武夷记叹曰奈何夺我篱落间物吾其归矣愿以言馈我嗟夫今之游士吾盖知之矣古之学者息有所游有方不得已而出或遐方僻郡来学於中国游於京师大者以成其学小以策其名今之士多好游得则忻失则戚甚且老困无所归以是为游病然士穷失职於今殆甚伏处闾巷无所语不得不走四方及倦而归又率无半亩一丘之地可营草堂置书籍以徜徉而忘老吾又知士之难为归也今魏子游岁余矣所至惟山水文辞是急有余力悉资其刻诗而其家有枕江堂可高卧而游也盖其异於世之游者二焉吾不知枕江堂去武夷几许而武夷之美皆君所知不复道嗟乎自南宋以来道学莫盛於闽而闽莫盛於紫阳吾尝入闽过建延诸郡求先贤讲学处其遗蹟问有存者而武夷之三曲故紫阳书院也溪山回互忽得平壤可置书屋百十间前後诸峰巉秀而远峙者皆递进於左右盖造物所以待有道者而俎豆之废久矣尝以告海盐道翟公凤翥公慨然任其事未几而翟公卒官今子之归其必有乐乎此也当事有可告则告之否则聚士之贤者小复其祠而旁构数椽为书屋以歌咏圣贤之道浮屠道士其不得与吾曹争此尺寸土也吾闻朱子编注诸书盖多成於武夷子固好文辞归而求之其必有进於是者请以为赠


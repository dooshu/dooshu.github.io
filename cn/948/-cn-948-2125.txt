陆游　梅市

沙际人家半掩扉，借炊小住不相违。

水生溪面大鱼跃，风定草头双蝶飞。

竹院游僧闻鼓集，烟畦老圃荷锄归。

浩然物外真堪乐，回首浮生万事非。

陆游

陆游　梅市

小雨长堤古寺西，不容羸马惜障泥。

时平道路铃声少，岁乐坊场酒价低。

烟树浅深山驿近，野歌断续客魂迷。

残躯不料重来此，一首清诗手自题。

陆游

陆游　梅市

梅市柯山小系船，开篷惊起醉中眠。

桥横风柳荒寒外，月坠烟钟缥渺边。

客思况经孤驿路，诗情又入早秋天。

如今老病知何恨？判断江山六十年。

陆游


志第四十 食货志六


△常课　额外课　和籴和买　斡脱官钱

凡商贾之税，岁有定额，谓之常课，无定额者，谓之额外课。太宗二年，立征收课税所，凡仓库院务官，选有资产及谨饬者充之。所办课程，每月赴课税所输纳。有贸易借贷者，徒二年，杖七十。所官扰民贪婪者，罪亦如之。定诸路课税杂税三十分取一。中统四年，用阿合马等言，凡京师权势之家，为商贾及以官银卖买者，并赴务纳税，入城不吊引者，同匿税论。至元七年，申明三十分取一之制，以银四万五千定为额，有溢额者，别作增余。凡典卖田宅不纳税者，禁之。二十年，颁季报课程比附增亏事例。是年，定上都税课六十分取一，由旧城市肆院务迁入都城者，四十分取一。二十二年，减上都课税，一百两之内取七钱半。二十六年，从桑哥言，增天下商税，腹里为二十万定，江南为二十五万定。二十九年，定输纳之限，不许过四孟月十五日。三十一年，诏商税有增余者，毋作额。元贞元年，复增上都税课。

天历二年，商税总入之数：大都宣课提举司十万三千六定十一两，大都路八千二百四十二定九两，上都留守司一千九百三十四定五两，兴和路七百七十定十七两，永平路二千二百七十二定四两，保定路六千五百七定二十三两，顺德路二千五百七定九两，广平路五千三百七定二十两，彰德路四千八百五定四十三两，大名路一万七百九十五定八两，怀庆路四千九百四十九定二两，卫辉路三千六百六十三定七两，河间路一万四百六十六定四十七两，东平路七千一百四十一定四十八两，东昌路四千八百七十九定三十二两，济宁路一万二千四百三定四两，曹州六千十七定四十六两，濮州二千六百七十一定，高唐州四千二百五十九定六两，泰安州二千十三定二十五两，冠州七百三十八定十九两，宁海州九百四十四定，德州二千九百十九定四十二两，益都路九千四百七十七定十五两，济南路一万二千七百五十二定三十六两，般阳路三千四百八十六定九两，大同路八千四百三十八定十九两，冀宁路一万七百十四定三十四两，晋宁路二万一千三百五十九定四十两，岭北行省四百四十八定四十五两，辽阳行省八千三百七十三定四十一两，河南行省十四万七千四百二十八定三十二两，陕西行省四万五千五百七十九定三十九两，四川行省一万六千六百七十六定四两，甘肃行省一万七千三百六十一定三十六两，江浙行省二十六万九千二十七定三十两，江西行省六万二千五百十二定七两，湖广行省六万八千八百四十四定九两。

额外课凡三十有二，其岁入之数，惟天历二年可考。一曰历日，总三百十二万三千一百八十五本，计中统钞四万五千九百八十定三十二两五钱。大历，二百二十万二千二百三本，每本钞一两；小历，九十一万五千七百三十五本，每本钞一钱；回回历，五千二百五十七本，每本钞一两。二曰契本，总三十万三千八百道，每道钞一两五钱，计中统钞九千一百十四定。至元二十二年，中书省议：诸人典卖田宅、人口、头匹所立文契，赴务投税，随即粘连契本，给付买主，每本收宝钞三钱。皇庆元年，契本旧制收中统钞三钱，改收至元钞三钱。至天历二年。收一两五钱。三曰河泊，总计钞五万七千六百四十三定二十三两四钱。四曰山场，总计钞七百十九定四十九两一钱。至大元年，罢山场、河泊课程，听民采取。五曰窑冶，总计钞九百五十六定四十五两九钱。磁窑二八抽分。至元五年，均州军户韩玉芳乞三十分抽一，制国用使司不允。六曰房地租，总计钞一万二千五十三定四十八两四钱。延祐二年，户部议：军户诸色人等，凡典卖田宅，皆从尊长画字，取问有服房亲，次及邻人，典主不愿者，限十日批退，违限决十七；愿者，限十五日批价，依例立契成交，违限决二十七；其亲邻典主取索画字财物决二十七；业主虚抬高价不成交易者，决二十七；听亲邻典之百日收赎，业主不交业者，决四十七。至元七年，令质押田宅者，依例立契。元贞元年，中书省议：典卖田宅不赴官告给公据私行交易者，痛行断罪，田粮一半没官，一半付告人充赏。七曰门摊，总计钞二万六千八百九十九定十九两一钱。至元二十九年，湖南道县尹李琮等上言：“民户除纳商税、酒醋课程外，每户一年滚纳门摊地亩一两二钱，验地亩多寡科征，亦有应纳二十余定之家。周岁计钞二万余定，比之腹里包银增加数倍。民户贫穷无可送纳，以致逃亡啸聚为寇。所欠课程，勒令官司揭借，或令见存民户分纳。乞概行除免，以拯官民之困。”比较钱粮官户部张侍郎议：“门摊课，程，仍通行依额认办，除离城十里之内依旧例税米外，十里之外验有地亩均科，各家佃户再不重复纳税，其无地下户并行除免。”八曰池塘，总计钞一千九定二十六两五钱。九曰蒲苇，总计钞六百八十六定三十三两四钱。十曰食羊等课，总计钞一千七百六十定二十九两七钱。十一曰荻苇，总计钞七百二十四定六两九钱。十二曰煤炭，总计钞二千六百十五定二十六两四钱。十三曰撞岸，又名岸例，总计钞百八十六定三十七两五钱。十四曰山查，总计钞七十五定二十六两四钱。十五曰曲，江浙省钞五十五定三十七两四钱。十六曰鱼课，江浙省钞一百四十三定四十两四钱。江南鱼户自备工本办课，认一百定课程。至元二十二年，改为打算备工本办课，认一百定课程。至元二十二年，改为打算鱼数，十分为率，鱼户收三分官收七分。十七曰漆课，总计一百十二定二十六两。十八曰酵课，总计钞二十九定三十七两八钱。十九曰山泽，总计钞二十四定二十一两一钱。二十曰荡课，平江路八百八十六定七钱。二十一曰柳课，河间路四百二定四两八钱。二十二曰牙例，河间路二百八定三十三两八钱。二十三曰乳牛，真定路二百八定三十两。二十四曰抽分，黄州路一百四十四定四十四两五钱。二十五曰蒲课，晋宁路七十二定。二十六曰鱼苗，龙兴路六十五定八两五钱。二十七曰柴课，安丰路三十五定十一两七钱。至元二十四年，罢江南柴薪、竹木、岸例、鱼牙诸课。二十八曰羊皮，襄阳路十四定四十八两八钱。二十九曰磁课，冀宁路五十八定三两六钱。三十一曰姜课，兴元路一百六十二定二十七两九钱。三十二曰白药，彰德路十四定二十五两。

和籴之名有二，曰市籴粮，曰盐折草。市籴粮始于中统二年，以钞一千二百定于上都、北京、西京等处籴三万石。四年，以解盐引一万五千道，和市陕西军储。又命札马剌丁籴粮，仍敕军民官勿阻。五年，谕北京、西京等路市籴军粮。至元三年，以南京等处和籴四十万石。四年，命沔阳州等中纳官粮，续还其直。八年，验各路粮价，增十分之一和籴三十九万四千六百六十石。六年，以两淮盐引五万道募客旅中粮。十九年，以钞三万定市籴于隆兴、德兴府、宣德州。二十年，以钞五千定市籴于北京，六万定市籴于上都，二千定市籴于应昌。二十一年，以河间、山东、两浙、两淮盐引募诸人中粮。又以钞四千定于应昌市籴。又发盐引七万道、钞三万定于上都和籴。二十二年，以钞五万定，令木八剌沙和籴于上都。诏江南秋收，官为定例收籴，次年减价出籴。二十三年发钞五千定市籴沙、净、隆兴军粮。二十四年，官发盐引听民中粮。又以扬州、杭州盐引五十万道换民粮。二十七年，和籴西京粮，其价每十两之上增一两。延祐三年，中籴和林粮二十三万石。五年、六年，又各和中二十万石。盐折草始于大德八年，每年以河间盐，令有司于五月预给京畿郡县之民，至秋成各验盐数输草，以给京师秣马之用。每盐二斤折草一束，重十斤。岁用草八百万，束折盐四万斤。

和买之法，其载于《至元新格》者：诸和买物，须验出产停顿去处，分俵均买，其官吏不得先以贱直拘收，掯勒人户，违者痛行断罪，计其余价依数追还。诸和买须于收物处榜示见买物色及价钞，物既到官钞即给主，仍须正官监之，置簿以备检勘。至元十三年，敕上都总管府和顾和买，权豪与平民均输。十八年，敕安西等处军站，凡和顾和买与民均役。十九年，合剌奴脱脱等言：“古人任土作贡，必因其土地所生，风气所宜以为之制。今日和买，不随其所有，而强取其所无。和买诸物分文价钞，并不支给，百姓典家卖产，鬻子雇妻，多方寻买，以供官司。而出产之处，知其物他处所无此处所有，于是高抬价钞，民户应当，官司不能与较，惟命是听。如此受苦，不可胜言。乞明降指挥，今后应有和买，止于出产去处，随时收取，庶免生事害人，天下幸甚。”户部依所议行之。二十九年，定和买折收物色，本路官司估直，从宣慰司差官检覆，如有不实，廉访司官依例体察纠治。至大三年，户部议准，州县官司风闻和买诸物，暗令所占佃户，或缎匹或绢布，督逼各户织造，将百姓所纳之物，百般疏驳，以己物添价送纳，并其余和买诸物，亦皆倚赖官势，贱买贵卖，损民取利。或克除价直，或移换昏钞，不得实价到民所有。今岁和买计置物色，拟令路府州县长官色目、汉人各一员，与物主交易，两平收买，随即交直，所用价钞，于本处系官钱内放支。

至攒运官物，又有和顾之法。《至元新格》诸和顾脚力，皆尽行车之户，少则于近上有车户内和顾，仍籍其输转，勿使官吏挪攒作弊。大德五年，兵部议：“递运脚力，两平和顾，除大都至上都并五台脚价外，其余路分比附各处所拟千斤百里，以中统钞为则，旱脚山路十五两，平川十二两；江南、腹里河道水脚，上水八钱，下水七钱；江淮、黄河上水一两，下水七钱。验实有斤重，于系官钱内放支。”中书省如所拟行之。

斡脱官钱者，诸王妃主以钱借人，如期并其子母征之。元初，谓之羊羔儿息，时官吏多借西域贾人银，以偿所负，息累数倍，至没其妻子，犹不足偿。耶律楚材奏令本利相侔，永为定例。中统三年，定诸王投下取索债负人员，须至宣抚司彼此对证，委无异词，依一本一利还之，毋得将欠债官民人等，强行拖拽人口、头匹准折财产，搅扰不安，违者罪之。至元八年，立斡脱所，以掌其追征之事。二十年，蠲昔剌斡脱所负官钱。是年，诏未收之斡脱钱悉免之。二十九年，复诏穷民无力者，本利免其追征，中户则征其本而免其利。元贞元年，诏贷斡脱钱而逃匿者罪之，仍以其钱赏首告者。大德元年，禁权豪斡脱。大德二年，诸王阿只吉索斡脱钱，命江西行省籍负债者之子妇，省臣以江南平定之后，以人为货久行禁止，移中书省罢其事。五年，禁斡脱钱夹带他人营运，违者罪之。六年，札忽儿真妃子、念朮烈大王位下，遣使人燕只哥歹等，追征斡脱钱物，不由中书省，亦无元借斡脱钱数目，止云借斡脱钱人不鲁罕丁等三人，展转相攀牵，累一百四十余户。中书省议准：“凡征斡脱官钱者，开坐债负户计人名数目，呈中书省，转咨行省官同为征理照验，元坐取斡脱钱人姓名，依理追征，毋致勾扰违错，著为令。”




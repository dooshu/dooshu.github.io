与周刚清溪玉镜潭宴别





原注：“潭在秋浦桃胡陂下，予新名此潭。”

周必大《泛舟游山录》：清溪水正碧色，下浅滩数里至玉镜潭。水自南来，触岸西折，弯环可喜，潭深裁二、三丈。李白诗云“溪水正南奔，回作玉镜潭”，实录也。《江南通志》：玉镜潭，在池州府城西南七十里，过白面渡汇为秋浦。李白诗“回作玉镜潭，澄明洗心魂”，即此。宋陈应直刻玉镜潭三大字于石上。《潜确居类书》：玉镜潭上有桃胡陂，一名桃花陂。



康乐上官去，永嘉游石门。[一]江亭有孤屿，[二]千载迹犹存。我来游秋浦，三入桃陂源。千峰照积雪，万壑尽啼猿。兴与谢公合，文因周子论。扫崖去落叶，席月开清樽。[三]溪当大楼南，[四]溪水正南奔。回作玉镜潭，澄明洗心魂。此中得佳境，可以绝嚣喧。清夜方归来，酣歌出平原。别后经此地，为予谢兰荪。[五]

[一]《南史》：谢灵运袭封康乐公，出为永嘉太守。《一统志》：石门山，在温州府城北。薛方山《浙江通志》：温州府北山，说者谓为郡主山，又曰石门山。有石崖悬瀑，高百余丈，潴为二潭，名曰水际。



[二]《太平寰宇记》：孤屿，在温州城北四里永嘉江中，渚长三百丈，阔七十步，屿有二峰。谢康乐有《登石门最高顶》诗，又有《登江中孤屿》诗。



[三]陶隐居《解官表》：“席月涧门，横梁云际。”



[四]《江南通志》：大楼山，在池州府城南六十里。



[五]《韵会》：“荪，香草。”陶隐居云：“荪，生溪侧，有名溪荪者，极似石菖蒲，而叶无嵴。”






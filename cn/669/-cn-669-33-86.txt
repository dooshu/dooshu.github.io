86　包孝肅豐清敏明志詩　秀幹終成棟精鋼不作鈎　人心正畏暑水面獨摇風


詩言志。「秀幹終成棟，精鋼不作鈎」，包孝肅之志也；「人心正畏暑，水面獨摇風」，豐清敏之志也。

【閻按】清敏，名稷，字相之，鄞人，官樞密直學士。文彦博嘗品稷爲人似趙抃，及賜謚，皆以清得名。〇詩要句中有人，此條合後司馬公、東坡公之詩，可謂四公在焉，呼之欲出。

【集證】宋詩紀事十一：「廬州府志載包孝肅書端州郡齋壁詩云〔一〕：『清心爲治本，直道是身謀。秀幹終成棟，精鋼不作鈎。倉充鼠雀喜，草盡兔狐愁。史册有遺訓，毋貽來者羞。』」〇絜齋集樓鑰行狀：「豐清敏公，鄉之先達也。賦荷花詩，有『人心正畏暑，水面獨摇風』之句。蔡元長見之曰：『此人豈肯受我籠絡！』」

【元圻案】宋釋文瑩玉壺清話載王化基感懷，有「美璞未成終是寶，精鋼寧折不爲鈎」之句，與包孝肅同意。化基，興國二年於吕蒙正榜及第，後參大政。〇包拯，字希仁，廬州合肥人，謚孝肅，官樞密副使。〇宋曾敏行獨醒雜志云：「豐中丞相之，名稷。紹聖間數任言責，有正直之聲。與章質夫友善，而不樂章子厚；與曾子固友善，而不樂曾子宣。其論子厚、子宣章疏，皆指陳不稍恕，初不以質夫、子固之故，而爲之掩覆也。」

〔一〕「書端州郡齋壁」，原脱「書」字，據四庫本宋詩紀事卷一一包拯書端州郡齋壁補。






王文虎

心斋又云：李铁桥廉访未遇时，有所用工人王文虎，廉访既仕，稍润助之。初与其兄文龙，就市头设地摆摊卖果菜，继而积资渐裕，则赁铺屋贩京果南货。迨廉访归里，复贷以千金，遂置业开行，居然称富贾。山阴城中有火帝庙，久颓圮，文虎独力修建，落成于道光八年之秋。

维时兄弟二人开张三大行店，曰万祥、曰大有、曰恒记，鼎峙于城中之大江桥街。是冬回禄，各店铺皆被焚，且有隔河延烧者，独王氏三行店屹立不毁，或啧啧称其独修火神庙之报。

余闻其人虽市侩，颇诚悫、重然诺，且兄弟极相友爱，然则所以独免郁攸之灾者，非仅获报于修庙矣。













文集卷七十四


与人　一


以下俱北归

远枉书教，存问甚厚，兼审比来起居佳胜，慰感兼集。寄示石刻，仰佩至意。何时会合，少发所怀。临书但有慨叹。卷六〇





与人　二


某疲病加乏，使令辄用手启通问。恃公雅度，阔略细谨耳，然亦皇恐不可言也。卷六〇





与富道人　一


杭倅

某白道人富君：辱书，且喜体中安适。比谓再相见，今既被命，遂当北行。乍远，诸事宽中保重。卷六〇





与富道人　二


密州

承录示秘方及寄遗药，具感厚意。然此事本林下无以遣日，聊用适意可也。若恃以为生，则为造物者所恶矣。仆方苟禄出仕，岂暇为此。谨却驰纳，且寄之左右，或异日归田却咨请。感愧之至，千万悉之。不一一。卷六〇





与胡道师　一


黄州

庞安常为医，不志于利，得法书古画，辄喜不自胜。九江胡道士，颇得其术，与余用药，无以酬之，为作行草数纸而已。且告之曰：“此安常故事，不可废也。”参寥子病，求医于胡，自度无钱，且不善书画，求余甚急。余戏之曰：“子粲、可、皎、彻之徒，何不与下转语作两首诗乎？”庞二安常与吾辈游，不日索我于枯鱼之肆矣。卷六〇





与胡道师　二


以下俱离黄州

昨日起离，中途逆风，吹往北岸，几葬鱼腹。知之。二诗录寄。到后，幸一两字附递至池州，贵知达。玉芝善守护，无为有力者所取。余惟保爱。卷六〇





与胡道师　三


乍别，远枉专使手书，且审已还旧隐，起居胜常。明日解舟，愈远，万万以时自重。卷六〇





与胡道师　四


某启：再过庐阜，俯仰十有八年，陵谷草木，皆失故态，栖贤、开先之胜，殆亡其半。幻景虚妄，理固当尔，独山中道友契好如昔。道在世外，良非虚语。道师又不远数百里负笈相从，秉烛相对，恍如梦寐。秋声宿云，了然在吾目前矣。幸甚幸甚！卷六〇





与陆子厚


以下俱惠州

某启：别来岁月，乃尔许也。涉世不已，再罹忧患，但知自哂尔。感君不遗，手书殷勤如此，且审道体安休，喜慰之极。惠州百凡不恶，杜门养疴，所获多矣。念君弃家求道二十余年，不见异人，当得异书。见许今春相访，果能践言，何喜如之。旧过庐山，见蜀道士马希言，似有所知。今为何在，曾与之言否？黄君高人，与世相忘者，如某与舍弟，何足以致之。若得他一见子由，错其所未至，则某可以并受赐矣。因足下致恳，可得否？韩朴处士，多从傅同年游。近傅得广东漕幕，遂带得来此否？因见，亦道意。罗浮有邓道士名守安，专静有守，皆世外良友也。世外之道，金丹为上，仪邻次之，服食草木又次之，而胎息三住为本。殆无出此者。嵇中散云：“守之以一，养之以和，和理日济，同乎大顺，然后蒸以灵芝，润以醴泉，睎以朝阳，绥以五弦。”仆今除五弦不用外，其他举以中散为师矣。适饮桂酒一杯，醺然径醉。作书奉答，真不勒字数矣。桂酒，乃仙方也，酿桂而成，盎然玉色，非人间物也。足下端为此酒一来，有何不可？但恐足下拘戒录，不饮尔。道家少饮和神，非破戒也。余惟善爱。不宣。卷六〇





与邓安道　一


某启：郡中久留鹤驭，时蒙道话，多所开益，幸甚幸甚！到山，窃想尊体佳胜？未即款会，但深渴仰。伏暑，万万自重。不宣。卷六〇





与邓安道　二


有人托寻一刘根道人者，本抚州秀才，今复安在？如知得去处，且速一报，切切。山中芥蓝种子，寄少许种之也。卷六〇





与邓安道　三


某启：近奉言笑，甚慰怀企。别来道体何如？桥，想益督工，何日讫事？船桥尤不可缓，不知已呼得斫船人与商量未？惟早定却为妙。此事不当上烦物外高人，但君以济物为心，必不罪煎迫也。太守再三托致意，不敢不达也。未相会间，万万若时自重。不宣。卷六〇





与邓安道　四


某启：一别便数月，思渴不可言。迩来道体何如？痔疾至今未除，亦且放任，不复服药，但却荤血、薄滋味而已。宝积行，无以为寄，潮州酒一瓶，建茶少许。不罪浼渎。乍凉，万万保练。不知鹤驭何时可以复来郡城，慰此士民渴仰之意？达观久，一喧静，何必拳拳山中也。八月内，且记为多采何首乌，雌雄相等为妙。卷六〇





与何德顺　一


某白道士何君足下：辱书，并抱朴子小神丹方，极感真意。此不难修制，当即服饵。然此终是外物，惟更加功静观也。何苓之更长进。后会无期，惟万万自重。不宣。卷六〇





与何德顺　二


邓先生闻入山后回，如见，为致意。独往真长策也。惟早决计。卷六〇





与辩才禅师　一


以下俱翰林

久不奉书，愧仰增深。比日切惟法履佳休？某忝冒过分，碌碌无补，日望东南一郡，庶几临老复闻法音。尚冀以时为众自爱。卷六一





与辩才禅师　二


某向与儿子竺僧名迨于观音前剃落，权寄缁褐，去岁明堂恩，已奏授承务郎，谨与买得度牒一道，以赎此子。今附赵君赍纳，取老师意，剃度一人，仍告于观音前，略祝愿过，悚息悚息！卷六一





与辩才禅师　三


某有少微愿，须至仰烦，切料慈照必不见罪。某与舍弟某舍绢一百匹，奉为先君霸州文安县主簿累赠中大夫、先妣武昌郡太君程氏，造地藏菩萨一尊并座，及侍者二人。菩萨身之大小，如中形人，所费尽以此绢而已。若钱少，即省镂刻之工可也。乞为指挥，选匠便造。造成示及，专求便船迎取，欲京师寺中供养也。烦劳神用，愧悚不已。卷六一





与辩才禅师　四


杭州还朝

某启：法孙至，领手教累幅。伏承道体安康，以慰下情。前此所惠书信皆领。无状每荷存记，感怍亡已。真赞更烦刻石，甚愧不称维摩赞。近杜介刻，脱却数字，好笑好笑！唯金山石本乃是也。信口妄语，便蒙印可，罪过罪过！闻老师益健，更乞倍加爱重，且为东南道俗归依也。某衰病，不复有功名意。此去且勉岁月，才得个退缩方便，即归常州住也。更告法师，为祷诸圣，令早得归为幸。此是真切之意，勿令人知，将为虚伪。迫行，冗中。不宣。卷六一





与辩才禅师　五


以下俱颍州

某启：别来思仰日深，比来道体何如？某幸于闹中抽头，得此闲郡，虽未能超然远引，亦退老之渐也。思企吴越诸道友及江山之胜，不去心。或更送老，请会稽一次。老师必能为此一郡道俗少留山中，勿便归安养，不肖更得少接清游，何幸如之。惟千万保重。不宣。卷六一





与辩才禅师　六


近日百事懒废，寝食之外，颓然而已。写此数纸书，一似小儿逃学。来人催迫，日推一日，相知惠书，皆不能答。如相怪，且为道此意：老病不足责也。卷六一





与参寥子　一


徐州

某启：别来思企不可言，每至逍遥堂，未尝不怅然也。为书勤勤不忘如此，仍审比来法体康佳，感服兼至。三诗皆清妙，读之不释手，且和一篇为答。所要真赞，尚未作，来人又不敢久留，甚愧甚愧！知且伴太虚为汤泉之游，甚善甚善！某开春乞江浙一郡，候见去处，当以书奉约也。要墨，纳两笏，皆佳品也。余惟为法自重。适有数客远来相看，陪接少暇，奉启不尽意。卷六一





与参寥子　二


以下俱黄州

某启：去岁仓卒离湖，亦以不一别太虚、参寥为恨。留语与僧官，不识能道否？到黄已半年，朋游稀少，思念二公不忘心。懒且无便，故不奉书。远承差人致问，殷勤累幅，所以开谕奖勉者至矣。仆罪大责轻，谪居以来，杜门念咎而已。虽平生亲识，亦断往还，理故宜尔。而释、老数公，乃复千里致问，情义之厚，有加于平日。以此知道德高风，果在世外也。见寄数诗及近编诗集，详味，洒然如接清颜听软语也。比已焚笔砚，断作诗，故无缘属和，然时复一开，以慰孤疾。幸甚幸甚！笔力愈老健清熟，过于向之所见，此于至道，殊不相妨，何为废之耶？当更磨揉，以追配彭泽。未间，惟万万自爱。不宣。卷六一





与参寥子　三


知非久往四明，琏老且为致区区。欲写一书，为来人告还，写书多，故懒倦，容后便也。仆有舍罗汉一堂在育王山，禅月笔也，可一观。卷六一





与参寥子　四


聪师相别五六年，不谓便尔长进。诗语笔踪皆可畏，遂为名僧法足，非特巧慧而已。又闻今年剃度，可喜。太虚只在高邮，近舍弟过彼相见，亦有书来。题名绝奇，辩才要书其后，复寄一纸去，然不须入石也。黄州绝无所产，又窘乏殊甚，好便不能寄信物去，只有布一匹作卧单。怀悚怀悚！卷六一





与参寥子　五


览太虚《题名》，皆予昔日游行处。闭目想之，了然可数。始予与辩才别五年，乃自徐州迁于湖。至高邮，见太虚、参寥，遂载与俱。辩才闻予至，欲扁舟相过，以结夏未果。太虚、参寥又相与适越，云秋尽当还。而予仓卒去郡，遂不复见。明年，予谪居黄州，辩才、参寥遣人致问，且以《题名》相示。时去中秋不十日，秋潦方涨，水面千里，月出房、心间，风露浩然。所居去江无十步，独与儿子迈棹小舟至赤壁。西望武昌，山谷乔木苍然，云涛际天。因录以寄参寥，使以示辩才。有便至高邮，亦可录以寄太虚也。卷六一





与参寥子　六


以下俱颍州

两得手书，具审法体佳胜。辩才遂化去。虽来去本无，而情钟我辈，不免凄怆也。今有奠文一首，并银二两，托为致茶果一奠之。颖师得书，且喜进道。纸尾待得闲写去。余惟万万自重。卷六一





与参寥子　七


某在颍，一味适其自得也。承惠家园新茗，珍感之至。紫衣脚色已付钱，今冬必得。已托王晋卿收，附递至智果也。四公子亭他辈非吝，但近日人言尤可畏，薄恶之甚，故未可也。必深悉此。颖上人道业必进，托为传语，聪公病懒不写书，不讶不讶！迈已赴河间，来书续附去次。少游近致一场闹，皆群小忌其超拔也。今且无事，闲知之。卷六一





与参寥子　八


赴定州

某启：吴子野至，出颖沙弥行草书，萧然有尘外意，决知不日颖脱而出，不可复没矣。可喜可喜！近递中附吕丞相所奏妙总师号牒去，必已披受讫。即日起居何如？某来日出城赴定州，南北当又暌隔。然请会稽之意，终未已也，更当俟年岁间耳。未会见间，千万善爱。卷六一





与参寥子　九


又启：吴子野至，辱书，今又遣人示问，并增感佩。畏暑，伏惟法履清胜。惊闻上足素座主奄化，为之出涕。窃惟教育成就，义均天属，割慈忍爱，如何可言，奈何奈何！追念此道人茹苦含幸，崎岖奉事，岂有他哉！求道故也。虽寡文，而守节疾邪，得师之一二，欲更求此，岂易得耶？又干蛊乏人，目前纷纷，便及老师。两日念此，为废饮食，奈何奈何！达观之人，固有以处此。更望为道宽中自爱。不宣。卷六一





与参寥子　一〇


定州

某启：纷纷，久不奉书，窃惟起居佳胜。吕丞相为公奏得妙总师号，见托，寄上。此公着意人物，至于山水世外之士，亦欲成就，使之显闻，近奏王子直处士之类。公虽无用，不可不领其意。初不相识而能相荐，此又古人之事也。秦少游作史官，亦稍见公议，亦吕公荐也。未由会合，千万自重。卷六一





与参寥子　一一


以下俱南迁

弥陀像甚圆满，非妙总留意，安能及此？存没感荷也。公欲留施，如何不便留下？今既赍至此，长大，难得人肯附去。辄已带行，欲作一赞题记，舍庐山一大刹尔。卷六一





与参寥子　一二


颖上人知学道长进，甚善甚善！锺和尚奄忽，哀苦不易，不别书奉慰，惟节哀勉力，宽老和尚心。宜兴儿子处支米十石，请用锺和尚念佛追福也。卷六一





与参寥子　一三


某垂老再被严谴，皆愚自取，无足言者。事皆已往，譬之坠甑，无可追。计从来奉养陋薄，廪入虽微，亦可供粗粝。及子由分俸七千，迈将家大半就食宜兴，既不失所外，何复挂心，实翛然此行也。已达江上，耳目清快，幸不深念。知识中有忧我者，以是语之。纱裹肚鞋各一，致区区而已。英州南北物皆有，某一饱之外，亦无所须。承问所干，感惧而已。卷六一





与参寥子　一四


某启：辱书，感慰之极。目病已平复。某虽衰老远徙，亦且凡百如昨，不烦深念。但借誉过当，非所安全不肖者，勿遣异人闻此语也。呵呵。卷六一





与参寥子　一五


参寥失锺师，如失左右手，不至大段烦恼否？且多方解之，仍众与善处院门事也。后会何日，千万自爱。写书多，不谨。卷六一





与参寥子　一六


以下俱惠州

海月真赞，许他二十余年矣，因循不作。因来谕，辄为之。不及作慧净书，幸付与此本也。《表忠观记》及辩才塔铭，后来不见入石，必是仆与舍弟得罪，人未敢便刻也。此真赞更请参寥相度，如未可，且与藏公处也。卷六一





与参寥子　一七


某启：专人远来，辱手书，并示近诗，如获一笑之乐，数日慰喜忘味也。某到贬所半年，凡百粗遣。更不能细说，大略只似灵隐天竺和尚退院后，却住一个小村院子，折足铛中，罨糙米饭便吃，便过一生也得。其余，瘴疠病人。北方何尝不病，是病皆死得人，何必瘴气。但苦无医药。京师国医手里死汉尤多。参寥闻此一笑，当不复忧我也。故人相知者，即以此语之，余人不足与道也。未会合间，千万为道自爱。卷六一





与参寥子　一八


颖沙弥书迹巉耸可畏，他日真妙总门下龙象也，老夫不复止以诗句字画期之矣。老师年纪不小，尚留情句画间为儿戏事耶？然此回示诗，超然真游戏三昧也。居闲，不免时时弄笔。见索书字要楷法，辄往数篇，终不甚楷也。只一读了，付颖师收，勿示余人也。雪浪斋诗尤奇玮，感激感激！转海相访，一段奇事。但闻海舶遇风，如在高山上坠深谷中，非愚无知与至人，皆不可处。胥靡遗生，恐吾辈不可学。若是至人无一事，冒此险做甚么？千万勿萌此意。颖师喜于得预乘桴之游耳。所谓无所取材者，其言不可听，切切！相知之深，不可不尽道其实尔。自揣余生，必须相见，公但记此言，非妄语也。轼再拜。卷六一





与参寥子　一九


慧净琳老及诸僧知：因见致恳，知为默祷于佛，令亟还中州，甚荷至意。自揣省事以来，亦粗为知道者。但道心屡起，数为世务所移夺，恐是诸佛知其难化，故以万里之行相调伏尔。少游不忧其不了此境，但得他老儿不动怀，则余不足云也。俞承务知为少游展力，此人不凡，可喜可喜！今有一书与之，告专一人与转达。仍已有书，令儿子辈准备信物，令送去俞处，托求稳当舶主，附与黄州何道士也。见说自有斤重脚钱，数目体例甚熟。卷六一





与参寥子　二〇


惠州近城数小山，类蜀道。春，与进士许毅野步，会意处饮之且醉，作诗以纪。适参寥使使欲归，使持此以示西湖之上诸友，庶使知余未尝一日忘湖山也。卷六一





与参寥子　二一


北归

某病甚，几不相见，两日乃微有生意。书中旨意一一领，但不能多书历答也。见知识中病甚垂死因致仕而得活者，俗情不免效之。果若有应，其他不恤也。遗表千万勿刻，无补有害也。卷六一






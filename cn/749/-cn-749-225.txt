赵士暕


士暕字明发，汉王元佐玄孙。元符元年（1098），赐进士出身。绍兴五年（1135），密州观察使转达清远军承宣使。

好事近

蜡梅

雪里晓寒浓，已见蜡梅初折。应是月娥仙挂，与娇魂香魄。

玉人挨鬓一枝斜，不忍更多摘。酒面暗沉疏影，照鹅儿颜色。

又

潇洒点疏丛，浑似蜜房雕刻。不爱艳妆浓粉，借娇黄一拂。

有情常恁早相逢，须信做尤物。已是恼人风韵，更芝兰香骨。

又

造化有深功，缀就梢头黄蜡。剪刻翻成新样，与江梅殊别。

半开微露紫檀心，潇洒对风月。素手偏宜折取，向乌云斜插。

又

剪蜡缀寒条，标韵自然奇绝。不待陇头春信，喜一枝先折。

寿阳妆鉴晓初开，残柍若飞雪。何似嫩黄新蕊，映眉心娇月。








◇齐丞相豫章文宪王碑

世载冠冕之晖，家开配天之业；洪源迈於委水，云峰冠於削成。公自天攸纵，非待河岳，道亚生知，德备藏往。摩赤霄而理翰，望阊阖以上驰。回风飙於襟袖，宅山川於怀抱。爰初弱冠，藏器俟时。康庄广辟，饰礼贤之馆；杞梓备收，罄滋兰之畹。既驾朱骖，又敷衮职。升降轩陛，率由孝敬。谦以备物，贵以在身。再握励己，三吐忘倦。公德惟民望，位冠朝首，仪表瑰雄，风神秀杰。每至三元首旦，华裔在庭，轨玉端围，冠冕百辟。外夷震耸，犹单于之惧王商；群后瞻慕，若众星之俯日月。虽复以周公之亲，居周公之任。道格皇天，光被四海。而小善靡失，德必从。譬由畎浍匪让，所以淼致江河；土壤同归，故能郁成嵩岱。保翼三善，弘正九伐。铭彼太常，悬诸日月。铭曰：

大德风迈，其美云从。事贵愈贬，礼峻弥恭。且有厚命，车服以庸。羽仪列辟，冠冕群龙。周实多祜，汉有馀庆。奕奕皇族，於斯为盛。公之绥之，终和且敬。是惟宗国，庶邦作咏。（《艺文类聚》四十五）


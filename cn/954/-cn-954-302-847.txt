陈造　再次韵呈张守

使君刘白信其朋，笑我顽然粥饭僧。

打睡正便簷日煖，味诗还喜蔗浆凝。

破阴风软梅犹小，弄影云疏月渐升。

一自藏钩得新句，莫停吟笔到烧灯。

陈造

陈造　再次韵呈张守

乌衣雏燕正依栖，又见南风递赤泥。

宣室殊恩子夜对，天章清问御书题。

可无上药蠲民瘼，有待司南觉世迷。

好在论功繼皋益，毋庸问管渎曾西。

陈造

陈造　再次韵呈张守

朋旧携持过陋栖，炊香沦雪鱠拖泥。

酒浇祑磈聊娱老，诗愬酸寒最切题。

种秫集功今有约，对棋销日不嫌迷。

千奴别去平安否，时欲拿舟甓社西。

陈造


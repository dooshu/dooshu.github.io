梁园诗集序

予往序人诗大抵能近乎古人者辄亟称之读许子天玉诗则大异许子曰今天下某某学唐而似焉者也规规焉寻声肖影侧足学步非前人所尝道过则逡巡不敢吐一字故出其所作若古人所已作焉读其作未竟若我所已读竟焉以是为学古又奚以为夫善学古者在得古人之法神而明之出以己意不在乎肤立而毛附故寜抉奇造险毋蹈常袭故及其迟之又久以绚烂为平淡可安步而至也坐客骇其言不敢应予曰许子言是也陆机不云乎虽杼轴乎予怀怵他人之我先韩昌黎惟陈言之务去戞戞其难之古之能言者皆涤膓抉髓而出故其言能发光怪但不可为坚僻者藉口许子之诗气雄力厚如巉岩猛虎凛乎其不可攀森然其不可犯君子观其言即其平生之魁垒博肆亦可槩见矣客皆唯唯以予为知言遂与之酌酒进觥大醉别去


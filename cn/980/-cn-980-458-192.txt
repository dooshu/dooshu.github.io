释重顯　颂一百则

圣谛廓然，何当辨的。

对朕者谁，还云不识。

因兹暗渡江，岂免生深棘。

阖国人追不再来，千古万古空相忆。

休相忆，清风匝地有何极。

释重顯

释重顯　颂一百则

至道无难，言端语端。

一有多种，二无两般。

天际日上月下，槛前山深水寒。

髑髅识尽喜何立，枯木龙吟消未干。

难难，揀择明白君自看。

释重顯

释重顯　颂一百则

日面佛，月面佛，

五帝三皇是何物。二十年来曾苦辛，

为君几下苍龙窟。屈堪述明眼，

衲僧莫轻忽。

释重顯

释重顯　颂一百则

一勘破，二勘破，

雪上加霜曾险堕。飞骑将军入虏庭，

载得完全能几箇。急走过，

不放过，孤峰顶上草里坐。

释重顯

释重顯　颂一百则

牛头没，马头回，

曹溪镜里绝尘埃。打鼓看来君不见，

百花春至为谁开。

释重顯

释重顯　颂一百则

去却一，拈得七，

上下四维无等匹。徐行踏断流水声，

纵观寫出飞禽迹。草茸茸，

烟羃羃，空生岩畔花狼藉。

弹指堪悲舜苦多，莫动著，

动著三十棒。

释重顯

释重顯　颂一百则

江国春风吹不起，鹧鸪啼在深花里。

三级浪高鱼化龙，痴人犹戽夜塘水。

释重顯

释重顯　颂一百则

翠岩示徒，千古无对。

关字相酬，失钱遭罪。

潦倒保福，抑扬难得，

唠唠翠岩，分明是贼。

白珪无玷，谁辨真假。

长庆相谙，眉毛生也。

释重顯

释重顯　颂一百则

句里呈机劈面来。烁迦罗眼绝纤埃。

东南西北门相对，无限轮鎚击不开。

释重顯

释重顯　颂一百则

两喝与三喝，作者知机变。

若谓骑虎头，二俱成瞎汉。

谁瞎汉，拈来天下与人看。

释重顯

释重顯　颂一百则

凛凛孤风不自夸，端居寰海定龙蛇。

大中天子曾轻触，三度亲遭弄爪牙。

释重顯

释重顯　颂一百则

金乌急，玉兔速，

善应何曾有轻触。展事投机见洞山，

跛鼈盲龟入空谷。花簇簇，

锦簇簇，南地竹兮北地木。

因思长庆陆大夫，解道合笑不合哭。

释重顯

释重顯　颂一百则

老新开，端的别，

解道银碗里盛雪。九十六箇应自知，

不知却问天边月。提婆宗，

提婆宗，赤幡之下起清风。

释重顯

释重顯　颂一百则

对一说，太孤绝，

无孔铁鎚重下楔。阎浮树下笑呵呵，

昨夜骊龙拗角折。别别，

韶阳老人得一橛。

释重顯

释重顯　颂一百则

倒一说，分一节，

同死同生为君决。八万四千非凤毛，

三十三人入虎穴。别别，

扰扰匆匆水里月。

释重顯

释重顯　颂一百则

古佛有家风，对扬遭贬剥。

子母不相知，是谁同啐啄。

啄觉犹在，壳重遭扑，

天下衲僧徒名邈。

释重顯

释重顯　颂一百则

一箇两箇千万箇，脱却笼头卸角驮。

右转右转随后来，紫胡要打刘铁磨。

释重顯

释重顯　颂一百则

无缝塔，见还难，

澄潭不许苍龙蟠。层落落，

影团团，千古万古与人看。

释重顯

释重顯　颂一百则

对扬深爱老俱胝，宇宙空来更有谁。

曾向沧溟下浮木，夜涛相共接盲龟。

释重顯

释重顯　颂一百则

龙牙山里龙无眼，死水何曾振古风。

禅板蒲团不能用，只应分付与卢公。

释重顯

释重顯　颂一百则

卢公付了亦何凭，坐倚休将继祖灯。

堪对暮云归未合，远山无限碧层层。

释重顯

释重顯　颂一百则

莲花荷叶报君知，出水何如未出时。

江北江南问王老，一狐疑了一狐疑。

释重顯

释重顯　颂一百则

象骨岩高人不到，到者须是弄蛇手。

棱师备师不奈何，丧身失命有多少。

韶阳知，重拨草，南北东西无处讨。

忽然突出拄杖头，抛对雪峰大张口。

大张口兮同闪电，剔起眉毛还不见。

如今藏在乳峰前，来者一一看方便。

释重顯

释重顯　颂一百则

妙峰孤顶草离离，拈得分明付与谁。

不是孙公辨端的，髑髅著地几人知。

释重顯

释重顯　颂一百则

曾骑铁马入重城，敕下传闻六国清。

犹握金鞭问归容，夜深谁共御街行。

释重顯

释重顯　颂一百则

眼里尘沙耳里土，千峰万峰不肯住。

落花流水太茫茫，剔起眉毛何处去。

释重顯

释重顯　颂一百则

祖域交驰天马驹，化门舒卷不同途。

电光石火存机变，堪笑人来捋虎须。

释重顯

释重顯　颂一百则

问既有宗，答亦攸同。

三句可辨，一镞辽空。

大野兮凉飙飒飒，长天兮疏雨濛濛。

君不见少林久坐未归客。静依熊耳一丛丛。

释重顯

释重顯　颂一百则

祖佛從来不为人，衲僧今古竞头走。

明镜当台列象殊，一一面南看北斗。

斗柄垂，无处讨。拈得鼻孔失却口。

释重顯

释重顯　颂一百则

劫火光中立问端，衲僧犹滞两重关。

可怜一句随他语，万里区区独往还。

释重顯

释重顯　颂一百则

镇州出大萝蕁，天下衲僧取则。

只知自古自今，争辨鹄白乌黑。

贼贼，衲僧鼻孔曾拈得。

释重顯

释重顯　颂一百则

此错彼错，切忌拈却。

四海浪平，百川潮落。

古策风高十二门，门门有路空萧索。

非萧索，作者好求无病药。

释重顯

释重顯　颂一百则

断际全机继后踪，持来何必在從容。

巨灵抬手无多子，分破华山千万重。

释重顯

释重顯　颂一百则

团团珠绕玉珊珊，马载驴驼上铁船。

分付海山无事客，钓鳌时下一棬挛。

释重顯

释重顯　颂一百则

出草入草，谁解寻讨。

白云重重，红日杲杲。

左顾无暇，右眄已老。

君不见寒山子，行太早，

十年归不得，忘却来时道。

释重顯

释重顯　颂一百则

千峰盘屈色如蓝，谁谓文殊是对谭。

堪笑清凉多少众，前三三与后三三。

释重顯

释重顯　颂一百则

大地绝纤埃，何人眼不开。

始随芳草去，又逐落花回，

羸鹤翘寒木，狂猿啸古台。

长沙无限意。

释重顯

释重顯　颂一百则

三界无法，何处求心。

白云为盖，流泉作琴，

一曲两曲无人会，雨过夜堂秋水深。

释重顯

释重顯　颂一百则

擒得卢陂跨铁牛，三玄戈甲未轻酬。

楚王城畔朝宗水，喝下曾令却倒流。

释重顯

释重顯　颂一百则

花药栏，莫颟顸，

星在秤兮不在盘。便与麽，

太无端，金毛师子大家看。

释重顯

释重顯　颂一百则

闻见觉知非一一，山河不在镜中观。

霜天月落夜将半，谁共澄潭照影寒。

释重顯

释重顯　颂一百则

活中有眼还同死，药忌何须鉴作家。

古佛尚言曾未到，不知谁解撒尘沙。

释重顯

释重顯　颂一百则

雪团打，雪团打，

庞老机关没可把。天上人间不自知，

眼里耳里绝萧洒。萧洒绝，

碧眼胡僧难辨别。

释重顯

释重顯　颂一百则

垂手还同万仞崖，正偏何必在安排。

琉璃古殿照明月，忍俊韩玤空上阶。

释重顯

释重顯　颂一百则

一拽石，二般土，

发机须是千钧弩。象骨老师曾辊毬，

争似禾山解打鼓。报君知，

莫莽卤，甜者甜兮苦者苦。

释重顯

释重顯　颂一百则

编辟曾挨老古锥，七斤衫重几人知。

如今抛掷西湖里，下载清风付与谁。

释重顯

释重顯　颂一百则

虚堂雨滴声，作者难酬对。

若谓曾入流，依前还不会。

会不会，南山北山转滂霈。

释重顯

释重顯　颂一百则

一二三，四五六，

碧眼胡僧数不足。少林谩道付神光，

卷衣又说归天竺。天竺茫茫无处寻，

夜来却对乳峰宿。

释重顯

释重顯　颂一百则

来问若成风，应机非善巧。

可悲独眼龙，曾未呈牙爪。

牙爪开，生云雷，

逆水之波经几回。

释重顯

释重顯　颂一百则

透纲金鳞，休去滞水。

摇干荡坤，振鬣摆尾。

千尺鲸喷洪浪飞，一声雷振清飙起。

清飙起，天上人间知几几。

释重顯

释重顯　颂一百则

钵里饭，桶里水，

多口阿师难下嘴。北斗南星位不殊，

白浪滔天平地起。拟不拟，

止不止，箇箇无裩长者子。

释重顯

释重顯　颂一百则

末后句，为君说，

明暗双双底时节。同条生也共相知，

不同条死还殊绝。还殊绝，

黄头碧眼须甄别。南北东西归去来，

夜深同看千岩雪。

释重顯

释重顯　颂一百则

孤危不立道方高，入海还须钓巨鳌。

堪笑同时灌溪老，解云劈箭亦徒劳。

释重顯

释重顯　颂一百则

野鸭子，知何许，

马祖见来相共语。话尽山云海月情，

依前不会还飞去。欲飞去，

却把住道道。

释重顯

释重顯　颂一百则

虎头虎尾一时收，凛凛威风四百州。

却问不知何太险。

释重顯

释重顯　颂一百则

兔马有角，牛羊无角。

绝毫绝厘，如山如岳。

黄金灵骨今犹在，白浪滔天何处著。

无处著，双履西归曾失却。

释重顯

释重顯　颂一百则

与君放出关中主，放箭之徒莫莽卤。

取箇眼兮耳必聋，舍箇耳兮目双瞽。

可怜一镞破三关，的的分明箭后路。

君不见玄沙有言兮，大丈夫先天为心祖。

释重顯

释重顯　颂一百则

似海之深，如山之固。

蚊虻弄空里猛风，蝼蚁撼于铁柱。

揀兮择兮，当轩布鼓。

释重顯

释重顯　颂一百则

象王嚬呻，师子哮吼。

无味之谭，塞断人口。

南北东西，乌飞兔走。

释重顯

释重顯　颂一百则

水洒不著，风吹不入。

虎步龙行，鬼号神泣。

头长三尺知是谁，相对无言独足立。

释重顯

释重顯　颂一百则

拄杖子，吞干坤，

徒说桃花浪奔。烧尾者不在拏云攫雾，

曝鳃者何必丧胆忘魂。拈了也，

闻不闻，直须洒洒落落，

休更纷纷纭纭。七十二棒且轻恕，

一百五十难放君。

释重顯

释重顯　颂一百则

野老從教不展眉，且图家国立雄基。

谋臣猛将今何在，万里风清祇自知。

释重顯

释重顯　颂一百则

看看，古岸何人把钓竿。

云冉冉，水漫漫，

明月薦花君自看。

释重顯

释重顯　颂一百则

两堂俱是杜禅和，拨动烟尘不奈何。

赖得南泉能举令，一刀两段任偏颇。

释重顯

释重顯　颂一百则

公案圆来问赵州，长安城里任闲游。

草鞋头戴无人会，归到家山便即休。

释重顯

释重顯　颂一百则

机轮曾未转，转必两头走。

明镜忽临台，当下分妍丑。

妍丑分兮迷云开，慈门何处生尘埃。

因思良马窥鞭影，千里追风唤得回。

唤得回，鸣指三下。

释重顯

释重顯　颂一百则

问曾不知，答还不会。

月冷风高，古岩寒桧。

堪笑路逢达道人，不将语默对。

手把白玉鞭，骊珠尽击碎。

不击碎，增瑕类，

国有宪章，三千条罪。

释重顯

释重顯　颂一百则

南山云，北山雨，

四七二三面相睹，新罗国里曾上堂，

大唐国里未打鼓。苦中乐，

乐中苦，谁道黄金如粪土。

释重顯

释重顯　颂一百则

黄巢过后曾收剑，大笑还应作者知。

三十山藤且轻恕，得便宜是落便宜。

释重顯

释重顯　颂一百则

不向双林寄此身，却于梁土惹埃尘。

当时不得志公老，也是恓恓去国人。

释重顯

释重顯　颂一百则

双收双放若为宗，骑虎由来要绝功。

笑罢不知何处去，只应千古动悲风。

释重顯

释重顯　颂一百则

由基箭射猿，遶树何太直。

千箇与万箇，是谁曾中的。

相唤相呼归去来。曹溪路上休登陟。

释重顯

释重顯　颂一百则

却请和尚道，虎头生角出荒草。

十洲春尽花凋残，珊瑚树林日杲杲。

释重顯

释重顯　颂一百则

和尚也并却，龙蛇阵上看谋略。

令人长忆李将军，万里天边飞一鹗。

释重顯

释重顯　颂一百则

和尚有也未，金毛师子不踞地。

两两三三旧路行，大雄山上空弹指。

释重顯

释重顯　颂一百则

藏头白，海头黑，

明眼衲僧会不得。马驹踏杀天下人，

临际者是白拈贼。离四句，

绝百非，天上人间唯我知。

释重顯

释重顯　颂一百则

白云影里笑呵呵，两手持来付与他。

若是金毛师子子，三千里外见淆讹。

释重顯

释重顯　颂一百则

前箭犹轻后箭深，谁云黄叶是黄金。

曹溪波浪如相似，无限平人被陆沉。

释重顯

释重顯　颂一百则

犀牛扇子用多时，问著元来总不知。

无限清风与头角，尽同云雨去难追。

释重顯

释重顯　颂一百则

列圣丛中作者知，法王法令不如斯。

会中若有仙陀客，何必文殊下一搥。

释重顯

释重顯　颂一百则

呼即易，遣即难，

互换机锋子细看。劫石固来犹可坏，

沧溟深处立须干。乌臼老，

乌臼老，几何般，

与他杓柄太无端。

释重顯

释重顯　颂一百则

尽机不成瞎，按牛头吃草。

四七二三诸祖师，宝器持来成过咎。

过咎深，无处寻，天上人间同陆深。

释重顯

释重顯　颂一百则

超谭禅客问偏多，缝罅披离见也麽。

糊饼{上祝下土}来犹不住，至今天有淆讹。

释重顯

释重顯　颂一百则

了事衲僧消一箇，长连床上展脚卧。

梦中曾说悟圆通，香水洗来蓦面唾。

释重顯

释重顯　颂一百则

投子投子，机轮无阻。

放一得二，同彼同此。

可怜无限弄潮人，毕竟还落潮中死。

忽然活百川，倒流闹{左氵右聒}{左氵右聒}。

释重顯

释重顯　颂一百则

六识无功伸一问，作家曾共辨来端。

茫茫急水打毬子，落处不停谁解看。

释重顯

释重顯　颂一百则

麈中麈，君看取。

下一箭，走三步。

五步若活，成群趁虎，

正眼從来付猎人。

释重顯

释重顯　颂一百则

咄这维摩老，悲生空懊恼。

卧疾毗耶离，全身太枯槁。

七佛祖师来，一室且频扫。

请问不二门，当时便靠倒。

不靠倒，金毛师子无处讨。

释重顯

释重顯　颂一百则

见之不取，思之千里。

好箇班班，爪牙未备。

君不见大雄山下忽相逢，落落声光皆振地。

大丈夫，见也无，收虎尾兮捋虎须。

释重顯

释重顯　颂一百则

自照列孤明，为君通一线。

花谢树无影，看时谁不见。

见不见，倒骑牛兮入佛殿。

释重顯

释重顯　颂一百则

尽大地是药，古今何太错。

闭门不造车，通途自寥廓。

错错，鼻孔辽天亦穿却。

释重顯

释重顯　颂一百则

盲聋音哑，杳绝机宜。

天上天下，堪笑堪悲。

离朱不辨正色，师旷岂识玄丝。

急如独坐虚窗下，叶落花开自有时。

释重顯

释重顯　颂一百则

遍身是，通身是，

拈来犹较十万里。展翅崩腾六合云，

搏风鼓荡四溟水。是何埃垲兮忽生，

那箇毫厘兮未止。君不见纲珠垂{上竹下轨}影重重，

棒头手眼從何起。

释重顯

释重顯　颂一百则

一片虚凝绝谓情，天人從此见空生。

蚌含玄兔深深意，曾与禅家作战争。

释重顯

释重顯　颂一百则

全象全牛翳不殊，從来作者共名模。

如今要见黄头老，刹刹尘尘在半途。

释重顯

释重顯　颂一百则

头兮第一，第二卧龙。

不鉴止水，无处有月。

波澄有处，无风浪起。

棱禅客，棱禅客，

三月禹门遭点额。

释重顯

释重顯　颂一百则

泥佛不度水，神光照天地。

立雪如未休，何人不雕伪。

金佛不度炉，人来访紫胡。

牌中数箇字，清风何处无。

木佛不度火，常思破灶堕。

杖子忽击著，方知辜负我。

释重顯

释重顯　颂一百则

明珠在掌，有功者赏。

胡汉不来，全无伎俩。

枝俩既无，波旬失途。

瞿昙瞿昙，识我也无。

释重顯

释重顯　颂一百则

禅家流，爱轻薄，满肚参来用不著。

堪悲堪笑天平老，却谓当初悔行脚。

错错，西院清风顿销铄。

释重顯

释重顯　颂一百则

一国之师亦强名，南阳独许振嘉声。

大唐扶得真天子，曾踏毗卢顶上行。

释重顯

释重顯　颂一百则

铁鎚击碎黄金骨，天地之间更何物。

三千刹海夜澄澄，不知谁入苍龙窟。

释重顯

释重顯　颂一百则

要平不平，大巧若拙。

若指或掌，倚天照雪。

大冶兮磨砻不下，良工兮拂拭未歇。

别别，珊瑚枝枝撑著月。

释重顯


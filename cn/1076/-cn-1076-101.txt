卷一百一

<史部,诏令奏议类,奏议之属,历代名臣奏议>

钦定四库全书

历代名臣奏议卷一百一

明　杨士奇等　撰

经国

宋理宗时进士文天祥上书曰臣一介踈贱遭逢圣明猥以庸愚早膺亲擢世道悠悠风尘流靡臣於其间盖尝感激奋发以为由今之道无变今之俗一日有关於天下国家之故惧无以辱使令杜门四年读礼之外盖未尝一日不思以自効也乃夏五陛下临轩策士偶垂记忆起臣於家居进臣於仕籍臣伏被宸命感激不自胜追惟蒙恩之初阻於朝谢北望天路辄奉表以闻伏蒙圣慈许臣诣拜阙下德至渥也臣就道以来不图国事浸艰边烽烦廹陛下引咎责躬改过更始召还旧德斥去元奸凡可以当天意回人心者无所不用其至伏惟陛下不自神圣犹亲洒宸翰诞布诏书庶几中外臣庶危言极论以有补於今日之政陛下悔悟之意上通于天天下於此咸服陛下之勇臣甫及趋谢阙庭两读纶音为之哽咽下泣君臣之义与天地并立况臣蒙被厚恩非衆人比使於此时泯泯默默上负陛下内负帝衷尚何以饮食於戴履间哉是用不避斧钺辄奋愚忠条其说以献惟陛下裁择一曰简文法以立事夫贵为天子富有四海垂衣拱手以雍容於穆清之上至尊之体也不幸际时艰难兵革四起俯仰成败呼吸变故此非用马上治不济今国势抢攘固犹未至如马上之急然患入腹心事干宗社陛下为皇皇拯救之谋不得不略仿马上治之之意今陛下焦劳於上两府大臣黾勉於下君臣之间不可谓非日讨军实而申儆之者然尊卑濶絶礼节繁多陛下平旦视朝百官以次奉起居宰相搢笏出奏从容不踰时军国大事此虽陛下日夜与宰相汲汲而图之犹惧不蔇谋王断国之设施尊主芘民之藴蓄岂能以顷刻交际而究竟之哉陛下退朝之暇虽时出内批以与宰相商论宰相又时有奏报以出其建明然天下事得於面论者利害常决於一言笔墨所书或反覆数百言而不足事机交投寸隂可惜使宰相常有此等酧酢则一事之末固有费其日力者矣其於几务岂不有所妨哉古者天子之於大臣或赐坐或赐食或奏事至日昃或论事至夜分凡皆以通上下之情为国家至计也赐茶之典五代时犹有之惟国初范质王溥颇存形迹此事遂废陛下莫若稍复古初脱去边幅於禁中择一去处聚两府大臣日与议军国大事陛下赐之欵密亲是非可否於其间衆议惟允则三省画时施行上下如一都俞吁咈之间必将有超然度外之举天下何事不可为何难不可济至於除授尤有关系且如近者重臣建阃之事方帅海门随迁建业甫镇建业又迁上饶布置变换如奕棊然卯诏辰行奔命不给大者措画之如此小者迁徙之更多人无定志事无成谋当此艰危岂不误事继自今始陛下宜与大臣熟议某人备某职某人任某事人物权衡当而後用朝廷命令定而後发如此则观听者不至惶惑驱驰者不至迟回人知其令出惟行则无轻朝廷之心士大夫知其可以展布四体则鞠躬尽瘁而无所观望其於国事决非小补又如用一人也或出於陛下之拔擢或出於宰相之啓拟中书已费行移後省方及书读或有不当又至缴驳比其不缴驳也则书黄径下其人径受命矣台谏始从而有所指陈是致国论纷纭而内外职守迁移如传舍施之平时虽有体统用之今日恐误事机臣愚以为陛下宜仿唐谏官随宰相入阁故事今给舍台谏从两府大臣日入禁中聚议其有不可应时论难不使退有後言如此则国事无聚讼之讥宸命无反汗之失事会无濡滞蹉跌之悔岂不简便易行哉若夫中书乃王政之所由出宰相之重又天子所与论道经邦而不屑其他者也今宰相来於仓卒之中而制千里之难立於败坏之後而责一旦之功此虽敏手不能以大有为须是博采四方之论旁尽天下之虑而後不偾於事侧闻军期文书填委丛积宰相以其开诚布公之岁月敝敝焉於调遣科降之间侍从近臣且日不暇相接矣诸葛亮以区区之蜀抗衡天下十分之九究其经济大要则曰集衆思广忠益今衆思不暇集忠益不暇广宰相不得已竭其一心役其两耳目日与文书期会相寻於无穷此岂其才之不逮哉我朝三省之法繁密细碎其势固至此也柳宗元有言失在於制不在於政为今之计惟有重六部之权可以清中书之务今六部所司絶是简省其间长贰常可缺员莫若移尚书省六房隶之六部如吏部得受丞相除授之旨而行省劄兵部得禀枢密调遣之命而发符移其他事权一仿诸此而又多置两府属官如检正都承之类使知蜀事者置一员知淮事者置一员知诸路事者置若干员两府日与其属劘切讲画以治此方而文书行移不与焉如此则大臣有从容之暇可以日见百官以及四方贤俊酬应简则聪明全心志一则利害审塞祸乱之路开功名之门当自此始惟陛下思之二曰仿方镇以建守令天下大患在於无兵而无兵之患以郡县之制弊也祖宗矫唐末五代方镇之弊立为郡县繁密之法使兵财尽关於上而守令不得以自专昔之擅制数州挟其力以争衡上国者至此各拱手趋约束卷甲而藏之传世弥久而天下无变然国势由此浸弱而敌人遂得恣睢於其间宣靖以来天下非无忠臣义士强兵猛将然各举一州一县之力以抗敌锋是以折北不支而入於敌中兴之臣识循环救弊之法盖有建为方镇之议者矣失此不图因循至今日削弱不振受病如前及今而不少变臣不知所以为善後计矣今陛下命重臣建宣阃节制江东西诸州官民兵财尽从调遣庙谟渊深盖已得方镇大意矣然既有宣阃又有制司既有制置副使又有安抚副使事权俱重体统未明有如一项兵财宣阃方欲那移诸司又行差拨指挥之初各不相照承受之下将谁适从今日之事惟有略仿方镇遗规分地立守为可以纾祸且如江西一路九江兴国隆兴与鄂为邻朝廷既倾国之力以赴之姑所不论惟敌之至湖南者已宿堂奥此外八州其措置不容苟简八州之中庐陵宜春最当冲要敌之为兵其法常有所避避八桂则出清湘避长沙则出衡阳今宜春见谓有兵惟庐陵犹此无备舍坚攻瑕弃实击虚敌既以此为得策则夫避宜春而趋庐陵其计将必出於此州县之事力有限守令之权势素微敌至一城则一城创残至一邑则一邑荡溃事势至此非人之愆若不别立规模何由戡定祸乱臣愚以为莫若立一镇於吉而以建昌南安贑隶之立一镇於袁而以临江抚瑞隶之择今世知兵而有望者令各以四州从事其四州官吏许以自辟见在任者或留或去惟帅府所为去者令注别路差遣其四州财赋许以自用自交事一日始其上供诸色科名尽与帅府交事以前见未解数目亦许截留其四州军兵见属伍符者必寡弱而不振见行团结者必分散而不齐许於伍符团结之外别出措置收民丁以为兵彼一州之紧急者得三州稍寛缓之力以为之助三州之寛缓者得一州当其紧急而无後忧不出二三月如吉如袁其气势当自不同仿此而行之江东广东无不可者夫郡县方镇之法其末皆有弊所贵乎圣人者惟能通变而推移之故郡县所以矫方镇之偏重方镇所以救郡县之积轻今郡县之轻甚矣则夫立为方镇之法以少变其委琐不足恃之势真今日之第一义也陛下一日出其度外之见不次拔数人之沈鸷英果者委以数镇俾各为国家当一面则郡县之间文移不至於太密事权不至於太分兵财得以自由而不至於重迟不易举旬月之间天下雷动云合响应影从驱出境外虽以得志中原可也尚何惴惴宗社之忧哉三曰就团结以抽兵抽兵之说臣前已开其端而其节目未悉也请再陈之夫取兵於民周井田唐府兵之遗法也今使者四出分行营阵俾各处团结以自为乡井之卫疾行之中此亦庶几善步者然而无益也近时朝廷以保伍为意官府下其事里胥为里胥者沿门而行执笔以抄其户口曰官命而各为保伍也已而上其籍於官又从而垩通涂之壁取其甲分五五而书曰保伍如右所谓保伍者如此而已臣居庐陵往时有寇警则乡井又起所谓义丁者一日隅总击柝以告其一方曰寇至毋去诸而等各以某日聚某所习所以守望至其日也椎牛酾酒以待随其所衣信其所持从其类编为之伍一匝乎村墟井落之间翕然而聚忽然而散则义丁者又止如此而已今朝廷命使以团结州县奉旨而行移计其规为布置当有加密於臣所言者然某所若干人某所又若干人属邑合状帐申郡府郡府合状帐申朝廷计其数目当自不少然其分也散而不一其合也多而不精故当其分也则乡村无以通於镇市镇市无以通於城郭敌突如其来彼一方者力不敌势不支老弱未及拣教阅未及施虽有金鼓旗帜之物而未知坐作进退之节也虽有城池山泽之险而未知备御攻守之方也且民之聚也使之自峙其粮自备其饮食则有所不能仰於官则无以给也有以给则又不能久也臣故曰无益也夫前所谓或千人或数百人此隅总一日能办也今建言者不察其聚之易而用之难增兵之有名而拒敌之无实乃欲视其团结之多寡升降其官赏以为劝且意其一日之急或者可驱而他之贾谊有言皆非事实知治乱之体者也陛下诚能委数州立一方镇莫若俾为帅者就团结之中凡二十家取其一人以备军籍一郡得二十万家则可以得一万精卒例而行之诸州则一镇新兵当不下二三万州郡见存之租赋可以备兵食见存之财可以备军需古人抽丁之法或取之三家或取之五家今官收其米以就为养收其财以就为用既食其力不当又重役其人惟於二十家取其一则衆轻而易举州县号召之无难数月之内其事必集为帅者教习以致其精鼓舞以出其锐山川其便习也人情其稔熟也出入死生之相为命也锋镝之交貌相识而声相应也如此兵者一镇得二三万人当澟澟然不下一敌国合诸路列镇则精兵虽十余万可有也太祖皇帝南征北伐所至如破竹计其兵曾不满二十万使吾於诸阃之外别得十余万精兵则何向而不可哉或曰国家经常皆用供亿州县财赋各有科名今上流之兵未解江淮之馈如故使移此事力以给方镇之兵如诸阃何呜呼择害莫若轻择利莫若重臣盖筹之审矣夫荆湖之路既梗则虽欲漕运而舟楫不能以前江广之备既虚则虽有财赋而土地不能以自保与其束手无措以委输於敌孰若变通尽利以庶几敌之可逐也且夫江广既全则吾之境内其惟正之供者尚多也陛下抚此厄运不得不勉自节缩曲为通融多方以济诸阃之急支吾年时敌必就尽然後一正吾之郡县一复吾之经常未晚也不然殆未知其所终惟陛下深思亟图之四曰破资格以用人本朝用人专守资格祖宗之深意将以习天下之才世虽有贤明忠智之人英伟奇杰之士亦必践敭之多涉历之熟积劳持久而後得至於高位养成远大之器消弭侥幸之风人才世道胥有利赖然其弊也有才者常以无资格而不得迁不肖者常以不碍格法而至於大用天下卒有变不肖者当之而有才者拱手熟视夫是以常遗国家之忧臣尝见数年以来边陲之间偶缺一帅陛下旁徨四顾弄印莫属挨排应急不得已常取监司之风力者为之赵魏老不可以为滕薛大夫陛下非不知其然也他人资格或有未及而彼适可得之虽其才具容有不逮然犹意境外无事以幸其不至於败缺比其败缺则仓皇变易常至於失声色而後已呜呼此平世拘挛之弊也今天下事势溃决已甚一有蹉跌事关存亡百夫不可轻择将一垒不可轻畀守况其重者乎今日朝郎以上凡内之卿监侍从外之监司郡守紫朱其绶唱呵车盖而出者不知几人使其中果有非常之材堪任将帅则是望实既优资格又称一日举而置之万夫百将之上谁曰不然然臣意陛下之未有其人也则夫宗社安危之机不可轻决於庸人而有资格者之手世之能办事者固多矣三辰不轨拔士为相蛮夷猾夏拔卒为将事固各论其时也今何如时尚拘拘孑孑於资格之末臣观州县之间凡寮底小官驰骋於繁剧之会者盖甚有之荐引之法浸蔽於私而改官之格率为势要者所据孤寒之中独无可任大事者乎三岁一贡士碌碌成事者衆而气槩才识望于乡里曾不得一名荐书抱膝隆中杖策军门固皆逢掖章甫之流也夫今日之士他日之官也今日之小官他日之为公卿也天下有事凡能担当开拓排难解纷惟其才耳固有明知其人之有才而拘於资格之所不可则亦姑委弃之此豪杰之士所以痛心疾首於世变之会也陛下如建立方镇收拾人才臣愿明诏有司俾稍解绳墨以进英豪於资格之外重之以其任而轻授以官俟其有功则渐加其官而无易其位汉唐法度踈濶其一时人才常倜傥不羁本朝以道立国以儒立政则亦无取乎尔然至於今日事变丛生人物落落奈何不少变之哉至如诸州之义甲各有土豪诸峒之壮丁各有偶长彼其人望为一州长雄其间盖有豪武特达之才可以备总统之任一日举之以为百校之长则将帅由是其选也其頴异通敏者引之於帷幄樽俎之密又从而拔其尤者委之以人民社稷之重则人才不可胜用也至如山岩之氓市井之辈刑余之流盗贼之属其胆勇力絶足以先登其智辩机警足以间谍使贪使愚使诈使勇则羣策羣力皆吾屈也昔之方镇食其土地用其人民拊循其士大夫驱策其跅弛之士故虽以区区之地常足以与天下争雄今虽未至於此然陛下髣髴而行之则吾规模意气固已一变前日之弱矣惟陛下熟计之幸甚夫古之为天下国家者常有敌国相持之忧然而立乎四战之冲虽将衂兵溃屡起屡仆而其国终不可动由卓然有所自立故也今陛下奋发神断赫然悔悟所以洗旧污更宿弊如雷霆风雨交驰并至而不可御陛下亦求所以为自立矣而未得其方也自立之方臣前所献之数条是矣虽然臣意陛下未之能行则有说也何也悔悟之意未明也奸人当国指天下能言之士谓之好名譁竞使好名譁竞者常在朝廷则清议之福陛下必及受用事应不至今日惟浸润肤受为毒已深而後陛下之人才尽逐陛下今既悔悟矣然锋车所召率未及前日摈弃流落之人或谓陛下犹有畏其不靖共之意夫今日之祸乱靖共之报也陛下犹有爱於貌为靖共者耶此悔悟未明之一也三数年前缙绅之能出臆论事者既为奸人所屏学校之士犹叩阍亹亹不自已奸人疾其为害已也托名学法重致意於禁上书之一条而後陛下之言语尽塞陛下今既悔悟矣然食肉之徒未有能出一语以救陵迟之祸惟学校不惮恳恳以为言彼其所陈固有未尽切实者陛下何不择其善者而施行欤此悔悟未明之一也今有人焉陷於酒色湛溺而不自知元气日耗蚀於内客邪日冲击於外四肢百骸几至解体一日倏大悔悟自创其酒色之愆而使为朋友仆御者各得以勤攻己之短其为身谋几晚矣然知湛溺之为病而犹讳其所从来则是病根固在也人非不知爱身彼讳病根而不肯决去者说其小而忌其大也陛下所以救社稷重於救身则夫病根所在何所顾惜而不之去欤高宗皇帝以麦饭豆粥之苦植立东南百四十年太平之基陛下嗣无疆大历服所以抚摩爱养培亿万年丕天之休加用力焉不幸比者中外怨叛吾之赤子自延贼入室谋危国家盖至今日远近为之荷担宗社几於缀旒天下之人追咎其失以为起於聚敛之过而聚敛之事通国愤然怒骂以为倡於陛下左右之人夫此一人者窃弄威权上累圣德其凶焰威恶蠧国害民者臣不能具数独其攘臂聚敛招集奸凶为陛下失民失土以贻宗社不测之忧者其罪莫甚焉赵简子命尹铎为晋阳尹铎曰茧丝乎保障乎简子曰保障哉古之为天下计者不屑於其小而惟远者是图不快於目前之求而常恐其有一朝之患故虽简子区区之大夫尹铎区区之小吏其所规为犹及於此国家之大不可以田舍翁自为也後之人君思以富雄天下固有时出其聚敛之术然犹茧丝自茧丝保障自保障何物刑余为谋不臧率天下以共向茧丝之的而保障之地亦不得免焉茧丝之毒不可忍而後保障之祸不可为陛下间者屡出内帑金帛分给诸司期有救於难然调度方殷兵革又不得息前日聚茧丝之得未十百今日救保障之费盖千万亿秭而未有已也呜呼谁生厉阶至今为梗向使此人者不以聚敛斵伐祖宗涵弘寛大之仁蟊贼陛下神明英武之德则必不妄籍民财以入修内司必不豪夺民产以实御庄必不谐价西园以布中外贪酷之种必不交通南牙以开朝廷汚浊之门如此则奸人必不得窃据相位徧置私人如此则强御掊克之流必不得齿於缙绅玷於节钺如此则各郡有贤守各路有贤监司必不侵渔以交结北司剥割以应奉内献民心必无变宗社必无危今朝廷知江阃虐取渔舟故吾人为敌郷道以至於此曾不知是数年间外之监司郡守求为交结应奉而一切不恤以失吾民戴宋无二之心者所在有之江阃之事偶着尔今论者追讼江阃之罪死有余责则夫使士大夫贸贸焉为聚敛重失人心激天下以各怀怨叛如臣所指之人者一死讵足道哉且夫奸人之入相也使非此人者与之相为表里以揜陛下之聪明密为游扬以开陛下之信用则贤者必不以好名中伤言者必不以譁竞逐去学校之持公论者必不以諠横得祸士大夫之秉直节者必不以贪?加罪朝廷清一言路光明邪人何自而赫张民瘼何自而壅隔人离而陛下何以不觉敌至而陛下何以不知彼其依凭陛下恩宠以为奸人奥主故颠倒宇宙浊乱世界而得以无忌惮使陛下今日讼过於天地负愧於祖宗结怨於人民受侮於羣下则岂独一奸人为之哉原情定罪莫重於奥主而奸人次之庄周曰兵莫憯於志镆鎁为下言刺人而杀之不在於手而在於心不在於锋而在所以用其锋者奸人则镆鎁也奥主则志也方今国势危疑人心陧杌陛下为中国主则当守中国为百姓父母则当卫百姓且夫三江五湖之险尚无恙也六军百将之雄非小弱也陛下卧薪以厉其勤斫案以奋其勇天意悔祸人心敌忾敌人送死且在旦夕或谓其人者铺张惊忧以沮陛下拨乱之志处分脆弱将误陛下为去邠之行居前日则曰我能为君充府库以盗其权居今日则献其小心出其小有材使陛下意其缓急可恃以固其宠向非陛下参酌国论坚凝庙谟为效死不去之计则一日尝试其说六师一动变生无方臣恐京畿为血为肉者今已不可胜计矣小人误国之心可胜诛哉臣愚以为今日之事急矣不斩董宋臣以谢宗庙神灵以解中外怨怒以明陛下悔悟之实则中书之政必有所挠而不得行贤者之车必有所忌而不敢至都人之异议何从而消敌人之心胆何从而破将士忠义之气何自激昂军民感泣之泪何自奋发祸难之来未有卒平之日也千金之家得一僮奴稍足以称其私虽害于而家未忍亟去况其人给事之?月已深乞怜之恳欵已熟陛下性资仁厚亦岂忍遽甘心焉然宗社之事重左右之恩轻蠧民误国之罪深承顔顺色之爱浅伏惟陛下以宗庙社稷之故割去私爱勉从公议下臣此章付之有司暴其罪恶明正典刑传首三军以徇如此而天下不震动人心不喜悦将士不感泣而思奋敌人不骇愕而谋还是人心天理可磨灭也是天经地义可澌尽也臣所不信臣尝读诸葛亮出师表辄掩卷哀愤悲其用心亮之言曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭平明之治亮将奖率三军北定中原攘除奸凶兴复汉室其宫府之政宜若无与而独区区以此为先者良以社稷安危之权国家存亡之故不在境外侵迫之寇而内之隂邪常执其机牙此亮所以深权内外本末之理而先窒其祸乱之源也今臣上自朝廷下至州县所以分画其规模纎悉其经纬以上助拨乱反正之一画者已略备矣而臣献其狂愚於末犹有感於亮之所言区区驽劣何敢引亮为证顾所以忠君爱国之心则亮之为也臣非不知踈远之人指陈无状干犯天诛罪在不赦且使幸赦之不诛则左右之人仇疾臣言亦将不免然臣所以不顾危亡寜以身犯不测之锋者义命之际臣固择之精矣方今社稷震动君父惊虞此所谓危急存亡之秋臣委质为臣与国同休戚亲见外患如火燎原而内寇又复植根固流波漫则祸难无涯臣死亡正自无日与怵迫於权势之威忧疑於一已之祸噤口结舌以坐待国家之难而後死孰若犯死一言感悟天听如陛下以为狂妄而诛之臣固已自分一死万一陛下察臣之忠行臣之言以幸宗社则臣与国家同享其休荣等死之中又有生路此臣所以齎咨涕洟望阙恳悃而不能自已也臣冒渎天威陨越震惧谨席藁私室以俟威命之下幼主德佑中天祥知平江府上奏曰臣本起书生天性愚戅遭逢理宗皇帝以直言取人臣区区芹曝小忠误蒙亲擢间於忧虞则开庆透渡之祸急矣臣推见当时致祸之人上书阙庭乞磔狐鼠以谢天下理祖皇明赫赫自咸淳至于今日无疆惟休自时厥後臣之踪迹或百日于朝或一月斥去有言不信忠愤徒深则皆元奸专国之?月也不图今日臣以忧患之身奉诏入卫太皇太后陛下皇帝陛下以神明御极炎德当天宵旰顾忧不以臣为不肖授之以三路制抚职事兼赞督府就戍吴门臣非不知国家阽危民命如缀朝命夕道为国效死复以私门忧戚展转陈情乞归终制章五六上冀两全之节以不为盛代名教羞天听高高终不听许而学士大夫交口责臣谓有国家有朝廷有州县然後臣得以有其身得尽为人子之职臣所以感泣誓死而不敢复言去也今当陛辞即日就道恸哭流涕何以为陛下告自古立国一是以人心为本齐一日丧七十余城以人心失也田单一日复七十余城以人心固也元奸得罪於天下天下怨愤欝抑十有五年遂使诸将解体强吾民北面而役之彼知归怨元奸未尝归过朝廷也乃今三百余年祖宗涵育之遗黎无辜荼毒於敌人之手讴吟思汉日徯王师所在义民抗敌者大或数万小亦数千此拨乱反正之大机括也然人心易得其失亦易顷者朝廷弛公田蠲常赋寛商禁起谪籍之淹滞解科举之靡文天下诵之以为快活条贯人心顿苏敌势顿沮我是以有独松关诸屯之捷通国上下以为元奸失人心之事已尽洗濯今日收人心之具已尽举行而臣恤纬之忠独以为未也草间豪杰方且量朝廷之意向边头诸将方且视庙堂之指授学校之游谈聚议闾阎之道听涂说方且劘执政之然否追行事之得失於传有之得国常於斯失国常於斯今上自宫闱与嗣皇起居下自政府与公卿百执事必人人一心以殄此患为主则诸将莫不用命英雄莫不归心以此衆战孰能御之以此攻城何城不克如大臣有辟嫌远疑之迹而无推车必行之心羣公持便安自营之私而无同舟共济之志宫中与府中不相闻阃内与阃外不相应赏罚混淆正邪贸乱姑息牵制之意多奋发断制之义少敌人以此轻中国奸雄以此觇朝廷人心之愤悱者日以怠公论之激昂者日以靡而我之人民将有甘心於敌人之廷而不悔者矣其祸可胜言哉裴度有言承宗敛手削地韩弘舆疾讨贼岂朝廷之力能制其死命哉由处置得宜能服其心耳国家惩五季之乱削除藩镇创建郡邑一时虽足以矫尾大之弊国势浸弱亦坐於此是以敌至一州则陷一州敌至一县则陷一县中原陆沈痛不可追今不幸长江失险戎马驰於近郊救时之危须稍更革诗云淠彼泾舟烝徒楫之又传云大树将颠非一绳所维臣尝妄谓今日大势宜分天下为四镇而都督统御于中以广西益湖南而阃於长沙以广东益江西而阃於豫章以福建益江东而阃於番昜以淮西益淮东而阃於维扬责长沙以取荆鄂责豫章以取蕲黄责番昜以取江东六郡责维扬以取两淮诸城使各阃地大力衆足以抗敌分所任事约日齐奋而都督府指授诸将随地接应有进无退日夜以图之敌备多而力分疲於奔命而吾遗民必有豪杰伺间横击於其中如是则使彼只轮不返进而问罪河南尽为晋可也而何日蹙国百里之忧臣愿睿慈下臣此章见之施行使内而朝廷举措有以当天下之心外而边阃布置有以合天下之势则臣得以督幕分司尽瘁一面布宣威灵勉效尺寸不惟得以忠先帝报陛下而臣亦有词以白丘墓虽死之日犹生之年也

金宣宗贞佑初许古为监察御史时信任丞相高琪无恢复之谋古上章曰自中都失守庙社陵寝宫室府库至于图籍重器百年积累一朝弃之惟圣主痛悼之心至为深切夙夜思维所以建中兴之功者未尝少置也为臣子者食禄受责其能无愧乎且闾阎细民犹顒望朝廷整训师徒为恢复计而今才闻拒河自保又尽徙诸路军户河南彼既弃其恒产无以自生土居之民复被其扰臣不知谁为此谋者然业已如是但当议所以处之使军无妄费民不至困穷则善矣臣闻安危所系在於一相孔子称危而不持颠而不扶则将焉用事势至此不知执政者每对天顔何以仰荅清问也今之所急莫若得人如前御史大夫裴满德仁工部尚书孙德渊忠谅明敏可以大用近皆许告老愿复起而任之必能有所建立以利国家太子太师致仕孙铎虽颇衰疾如有大议犹可赐召或就问之人材自古所难凡知治体者皆当重惜况此耆旧岂宜轻弃哉若乃临事不尽其心虽尽心而不明於理得无益失无损者纵其尚壮亦安所用方时多难固不容碌碌之徒备员尸素以塞贤路也惟陛下宸衷刚断黜陟一新以幸天下臣前为拾遗时已尝备论择相之道乞取臣前奏并今所言加审思焉臣又闻将者民之司命国家安危所系故古之人君必重其选为将者亦必以天下为已任夫将者贵谋而贱战必也赏罚使人信之而不疑权谋使人由之而不知三军奔走号令以取胜然後中心诚服而乐为之用迩来城守不坚临战辄北皆以将之不才故也私於所昵赏罚不公至於衆怨而惧其生变则抚摩慰藉一切为姑息之事由是兵轻其将将畏其兵尚能使之出死力以御敌乎愿令腹心之臣及闲於兵事者各举所知果得真才优加宠任则战功可期矣如河东宣抚使胥鼎山东宣抚使完顔弼涿州刺史内族苏尔坦昭义节度使必噜阿噜岱或忠勤勇干或重厚有谋皆可任之以扞方面又曰河北诸路以都城既失军户尽迁将谓国家举而弃之州县官往往逃奔河南乞令所在根括立期遣还违者勿复録用未尝离任者议加恩赉如愿自効河北者亦听陈请仍先赏之减其日月州县长贰官并令兼领军职许择军中有才略胆勇者为头目或加爵命以收其心能取一府者即授以府长官州县亦如之使人怀复土之心别遣忠实干济者以文檄官赏招诸胁从人彼既苦於敌役来者必多敌势当自削有司不知出此而但为清野计事无缓急惟期速办今晚禾十损七八远近危惧所谋可谓大戾矣又曰京师诸夏根本况今常宿重兵缓急征讨必由于此平时尚宜优於外路使百姓有所蓄积虽在私室犹公家也今有司捜括余粮致转贩者无复敢入宜即止之臣顷看读陈言见其尽心竭诚以吐正论者率皆草泽踈贱之人况在百僚岂无为国深忧进章疏者乎诚宜明勅中外使得尽言不讳则太平之长策出矣

张行信为安武军节度使兼冀州管内观察使始至即上书言四事其一曰杨安儿贼党旦暮成擒盖不足虑今日之急惟在收人心而已向者官军讨贼不分善恶一槩诛夷劫其资产掠其妇女重使居民疑畏逃聚山林今宜明勅有司严为约束毋令劫掠平民如此则百姓无不安之心奸人诳胁之计不行其势渐消矣其二曰自兵乱之後郡县官豪多能纠集义徒摧击土寇朝廷虽授以本处职任未几遣人代之夫旧者人所素服新者未必皆才缓急之间啓衅败事自今郡县阙员乞令尚书省选人拟注其旧官民便安者宜就加任使如资级未及令摄其职待有功则正授庶几人尽其才事易以立其三曰掌军官敢进战者十无一二其或有之即当责以立功不宜更授他职其四曰山东军储皆鬻爵所获及或持勅牒求仕选曹以等级有不当鬻者往往驳退夫鬻有所不当有司罪也彼何责焉况海岱重地羣寇未平田野无所收仓廪无所积一旦军饷不给复欲鬻爵其谁信之朝廷多用其议

时朝廷议徙河北军户家属於河南留其军守卫郡县参知政事高汝砺言此事果行但便於豪强家耳贫户岂能徙且安土重迁人之情也今使尽赴河南彼一旦去其田园扶携老幼驱驰道路流离失所岂不可怜且所过百姓见军户尽迁必将惊疑谓国家分别彼此其心安得不揺况军人已去其家而令护卫他人以情度之其不肯尽心必矣民至愚而神者也虽告以卫护之意亦将不信徒令交乱俱不得安此其利害所系至重乞先令诸道元帅府宣抚司总管府熟论可否如无可疑然後施行及徙河北军户家属於河南将括地分授之未有定论勅尚书省分遣官聚耆老问之其将益赋或与之田二者孰便既而所遣官言农民并称租赋已重力不足以佃官田愿以给军汝砺奏曰迁徙军户一时之事也民佃官田久远之计也河南民地官田计数相半又多全佃官田之家坟茔庄井俱在其中率皆贫民一旦夺之何以自活夫小民易动难安一时避赋遂有此言及其与人即前日之主今还为客能勿悔乎悔则忿心生矣如山东拨地时腴田沃壤尽入势家瘠恶者乃付贫户无益於军而民则有损至於互相憎疾今犹未已前事不远足为明戒惟当倍益官租以给军粮之半复以系官荒田牧马草地量数付之令其自耕则百姓免失业之艰而官司不必为厉民之事矣且河南之田最宜麦今雨泽沾足正播种之时诚恐民疑以误岁计宜早决之上从其请寻迁尚书右丞

兴定间朝廷以贾全苗道润等不和将分畀州县别署名号以处之汝砺为尚书右丞上书曰甚非计也盖河北诸帅多本土义军一时权为队长亦有先尝叛亡者非若素宦於朝知礼义识名分之人也贪暴不法盖无足怪朝廷以时方多故姑牢笼用之庶使遗民少得安息彼互相攻劫则势寖弱势力既弱则朝廷易制今若分地而与之州县官吏得辄署置民户税赋得擅徵收则地广者日益强狭者日益弱久之弱者皆并於强强者之地不可复夺是朝廷愈难制也昔唐分河朔地授诸叛将史臣谓其护养孽萌以成其祸此可为今日大戒也不若姑令行省羁縻和辑多方牵制使之不得逞异时边事稍息气力渐完若辈又何足患哉议遂寝元光中御史中丞师安石上章言备御二事其一曰自古所以安国家息祸乱不过战守避和四者而已为今之计守和为上所谓守者必求智谋之士使内足以得戍卒之心外足以挫敌人之锐不惟彼不能攻又可以伺其隙而败之其所谓和则汉唐之君固尝用此策矣岂独今日不可用乎乞令有司详议而行其二曰今敌中来归者颇多宜丰其粮饷厚其接遇度彼果肯为我用则择有心力者数十人潜往以诱致其余来者既衆彼必转相猜贰然後徐起而图之则中兴之功不远矣上嘉纳之

元世祖未即位时郝经上东师议曰臣经自乙卯十一月被旨北上丙辰正月见于沙陀不以鄙末问以时事且令便宜条奏於是奏立国规模治安急务各数十条佩笔束载从扞牧圉遂筦军国机务同诸执政奏事凡出师利害未尝不反复备言及令论定植斋奏议乃为七道议七八千言愚瞽知识亦已罄竭近奉命宣抚江淮以先啓行又令有军旅利害具文字遣使来上窃惟大军已出不能中止向所论奏皆为无用从馹骑而逾远望君门而日切汲黯不难於淮阳而眷眷於李息盖激于中而有不能已焉者彼亦重於此也故国家此举所系甚重存亡安危於是乎在既不能善其始必当为全其终故不敢谨默复为东师议一篇俾权府官武济乘馹上进畀诸执政番译闻奏议曰经闻图天下之事於未然则易救天下之事於已然则难於已然之中复有未然者使往者不失而来者得以遂则尤难也国家以一旅之衆奋起朔漠斡斗极以图天下马首所向无不摧破灭金源并西夏蹂荆襄克成都平大理躏轹诸夷奄征西海有天下十分之八尽元魏金源故地而加多廓然莫与侔大也惟宋不下未能混一连兵构祸踰二十年何曩时掇取之易而今日图惟之难也夫取天下有可以力并有可以术图并之以力则不可久久则顿弊而不可振图之以术则不可急急则徼幸而难成故自汉唐以来树立攻取或五六年未有踰十年者是以其力不敝而卒能保大定功晋之取吴隋之取陈宋之取唐皆经营比佽十有余年是以其术得成而卒能混一或久或近要之成功各当其可不妄为而已国家建极开统垂五十年而一之以兵遗黎残姓游气惊魂虔刘劘荡殆欲殱尽自古用兵未有如是之久且多也其力安得不敝乎且括兵率赋朝下令而夕出师躬擐甲胄跋履山川阖国大举以之伐宋而图混一以志则锐以力则强以土则大而其术则未尽也苟於诸国既平之後息师抚民致治成化创法立制敷布纲条上下井井不挠不紊任老成为辅相起英特为将帅选贤能为任使鸠智计为机衡平赋以足用屯农以足食内治既举外御亦备如其不服姑以文诰拒而不从而後伺隙观衅以正天伐自东海至于襄邓重兵数道联帜接武以为正兵自汉中至于大理轻兵捷出批亢抵胁以为奇兵帅臣得人师出以律高拱九重之内而海外有截矣是而不为乃於间岁遽为大举上下震动兵连祸结底安于危是已然而莫可止者也东师未出大王仁明则犹有未然者可不议乎国家用兵一以国俗为制而不师古不计师之衆寡地之险易敌之强弱必合围把梢猎取之若禽兽然聚如丘山散如风雨迅如雷电捷如鹰鹘鞭弭所属指期约日万里不忒得兵家之诡道而长於用奇自会河之战乘胜下燕云遂遗兵而去似无意於取者既破回鹘灭西夏乃下兵关陕以败金师然後知所以深取之是长於用奇也既而为斡腹之举由金房绕出潼关之背以攻汴为捣虚之计自西和迳入石泉威茂以取蜀为示远之谋自临洮吐蕃穿彻西南以平大理皆用奇也夫攻其无备出其不意而後可以用奇岂有连百万之衆首尾万余里六飞雷动乘舆亲出竭天下倒四海腾掷宇宙轩豁天地大极於遐徼之土细穷於委巷之民撞其钟而掩其耳囓其脐而蔽其目如是而用奇乎是执千金之璧以投瓦石也可不惜哉其初以奇胜也关陇江淮之北平原旷野之多而吾长於骑故所向不能御兵锋新锐民物稠夥拥而挤之郡邑自溃而吾长於攻故所击无不破是以用其奇而骤胜今限以大山深谷厄以重险洊阻迂以危途缭迳我之乘险以用奇则难彼之因险以制奇则易况於客主势悬藴蓄情露无虏掠以为资无俘获以备役以有限之力冒无限之险虽有奇谋秘略无所用之力无所用与无力同勇无所施与不勇同计不能行与无计同泰山压卵之势河海濯热之举拥遏顿滞盘桓而不得进所谓强弩之末不能射鲁缟者也为今之计则宜救己然之失防未然之变而已两师既构猝不能解如两虎相捽入于岩阻见之者辟易不暇又焉能以理相喻使之逡廵自退彼知其危竭国以并命我必其取无由以自悔兵连祸结何时而已大王殿下宜遣人禀命於行在所大军压境遣使喻宋示以大信令降名进币割地纳质彼必受命姑为之和偃兵息民以全吾力而图後举天地人神之福也禀命而不从殿下之义尽而後进吾东师重慎详审不为躁轻飘忽为前定之谋而一之以正大假西师以为奇而用吾正北师南辕先示恩信申其文移喻以祸福使知殿下仁而不杀非好攻战辟土地不得已而用兵之意诚意昭着恩信流行然後阅实精勇别为一军为帐下之卒举老成知兵者俾为将帅更直宿卫以备不虞其余师衆各畀侯伯使吾府大官元臣分师总统为战攻之卒其新入部曲瞢不知兵虽名为兵其实役徒者使沿边进筑与敌郡邑犬牙相制为屯戍之卒推择单弱究竟逃匿编葺部伍使闻望重臣为之抚育总押近里故屯为镇守之卒使掣肘之计不行妄意之徒屏息内外备御无有缺绽则制节以进既入其境敦陈固列缓为之行彼善於守而吾不攻彼恃城壁以不战老吾吾合长围以不攻困彼吾用吾之所长彼不能用其长选出入便利之地为久驻之基示必取之势毋焚庐舍毋伤人民开其生路以携其心亟肄以疲多方以误以敝其力兵势既振藴蓄既见则以轻兵掠两淮杜其樵采而遏其粮路使血脉断絶各守孤城示不足取即进大兵直抵于江沿江上下列屯万竈号令明肃部曲严整首尾缔构各具舟楫声言径渡彼必震叠自起变故盖彼之精锐尽在两淮江面濶越恃其岩阻兵皆柔脆用兵以来未尝一战焉能当我百战之锐一处崩坏则望风皆溃肱髀不续外内限絶勇者不能用而怯者不能敌背者不能返而面者不能御水陆相挤必为我乘是兵家所谓避坚攻瑕避实击虚者也如欲存养兵力渐次以进以图万全则先荆後淮先淮後江彼之素论谓有荆襄则可以保淮甸有淮甸则可以保江南先是我尝有荆襄有淮甸有上流皆自失之今当从彼所保以为吾攻命一军出襄邓直渡汉水造舟为梁水陆济师以轻兵缀襄阳絶其粮路重兵皆趋汉阳出其不意以伺江隙不然则重兵临襄阳轻兵捷出穿彻均房远叩归峡以应西师如交广施黔选锋透出夔门不守大势顺流则并兵大出摧拉荆郢横溃潭湘以成掎角一军出夀春乘其锐气并取荆山驾淮为梁以通南北轻兵抄夀春而重兵支布於锺离合肥之间掇拾湖栎夺取关隘据濡须塞皖口南入于舒和西及於蕲黄徜徉恣肆以觇江口乌江采石广布戍逻侦江渡之险易测备御之踈密徐为之谋而後进师所以溃两淮之腹心抉长江之襟要也一军出维扬连楚蟠亘?跨长淮邻我强对通泰海门扬子江面密彼京畿必皆备御坚厚若遽攻击则必老师费财当以重兵临维扬合为长围示以必取而以轻兵出通泰直塞海门瓜步金山柴墟河口游骑上下吞江吸海并着威信迟以月时以观其变是所谓图缓持久之势也三道并出东西连衡殿下或处一军为之节制使我兵力常有余裕如是则未来之变或可弭已然之失一日或可救也议者必曰三道并进则兵分势弱不若并力一向则莫我当也曾不知取国之术与争地之术异并敌一向争地之术也诸道并进取国之势也昔之混一者皆若是矣晋取吴则六道进隋取陈则九道进宋之於南唐则三面皆进未闻以一旅之衆而能克国者或者有之徼幸之举也岂有堂堂大国师徒百万而为徼幸之举乎况彼渡江立国百有余年纪纲修明风俗完厚君臣辑睦内无祸衅东西南北轮广万里亦未可小自败盟以来无日不讨军实而申警之旁徨百折当我强对未尝大败不可谓弱岂可蔑视谓秦无人直欲一军幸而取胜乎昔秦王问王翦以伐荆翦曰非六十万不可秦王曰将军老矣命李信将二十万往不克卒畀翦以六十万而後举楚盖衆有所必用事势有不可悬料而幸取之者故王者之举必万全其幸举者无赖崛起之人也呜呼西师之出已及瓜戍而犹未即功国家盛全之力在於东左若亦直前振迅锐而图功一举而下金陵举临安则可也如兵力耗敝役戍迁延进退不可反为敌人所乘悔可及乎固宜重慎详审图之以术若前所陈以全吾力是所谓坐胜也虽然犹有可忧者国家掇取诸国飘忽淩厉本以力胜今乃无故而为大举若又措置失宜无以挫英雄之气服天下之心则荏恶怀奸之流得以窥其隙而投其间国内空虚易为揺荡臣愚所以谆谆於东师反复致论谓不在於已然而在於未然者此也易曰丰其屋蔀其家闚其户閴其无人方今之势也挽回元气收其放心守约实内以建皇极实惟殿下之事区区瞽言妄为干冒无任战惧之至谨议

世祖自将攻宋会兵渡江围鄂州闻宪宗崩召诸将属议经进议曰易文言传谓亢之为言也知进而不知退知存而不知亡知得而不知丧知进退存亡而不失其正者其惟圣人乎盖乾之龙德体天行健六位时成时乘六龙以御天时者何当其可之谓也故可以潜则潜可以见则见可以惕则惕可以跃则跃可以飞则飞五位者皆当其可圣人之德也至于上九则惟知进与存不知退与亡不当其可而违其时是以至此极而有悔弗逮乎五位者而犹谓之亢龙德於是乎衰不足以为圣王矣故古之圣王莫不以时进退握乾知几舜自耕稼陶渔以至为帝知进也以天下与人不私其子而以与禹知退也文王三分天下有其二以服事殷知退也武王遂伐殷而有天下知进也汉高帝不与项羽校蠖屈汉中知退也还定三秦以讨羽知进也光武为更始杀其兄齐武王而不校展转河朔知退也一旦自立中兴汉室知进也故上世称圣王者以舜为首其次则称文武後世之称圣王者以高帝为首其次则称光武皆知进退存亡之理时乘御天卒以龙德而位天位者也至於魏孝文虽不逮於文武高光迁都洛阳总于问罪辞顺而返齐人侵轶报之以兵闻丧而还进退以礼不陨师徒卒全龙德为用夏变夷之贤主亦其次也彼冯威恃力以逞无疆之欲皆亢龙之师也秦苻坚金海陵亢而不悔者也汉武帝唐太宗亢而有悔者也虽皆亢龙悔而知退又其次也夫舜不可及已文武高光魏孝文汉武帝唐太宗後王进退有余师矣共惟大王殿下聪明睿知足以有临发强刚毅足以有断进退存亡之正知之久矣向在沙陀命经曰时未可也又曰时之一字最当整理又曰可行之时尔自知之大哉王言时乘六龙之道知之久矣自出师以来进而不退经有所未解者故言于真定于曹濮于唐邓亟言不已未赐开允乃今事急故复进狂言国家自平金以来皆亢龙之师也惟务进取不遵养时晦老师费财卒无成功三十年矣先皇帝立政当安静以图寜谧忽无故大举进而不退畀王东师则不当亦进也而遽进以为有命不敢自逸至於汝南既闻凶讣即当遣使徧告诸帅各以次还修好于宋归定大事不当复进也而遽进以有师期会于江滨遣使喻宋息兵安民振旅而归不当复进也而又进既不宜渡淮又岂宜渡江既不宜妄进又岂宜攻城若以几不可失敌不可纵亦既渡江不能中止便当乘虚取鄂分兵四出直造临安疾雷不及掩耳则宋亦可图如其不可知难而退不失为金乌珠也师不当进而进江不当渡而渡城不当攻而攻当速退而不退当速进而不进役戍迁延盘桓江渚情见势屈举天下兵力不能取一城则我竭彼盈又何俟乎且诸军疾疫已十四五又延引月日冬春之交疫必大作恐欲还不能彼既上流无虞吕文德已并兵拒守知我国疵鬭气自倍两淮之兵尽集白鹭江西之兵尽集隆兴岭广之兵尽集长沙闽越沿海巨舶大舰以次而至伺隙而进如遏截於黄津渡邀遮于大城关口塞汉东之石门限郢复之湖泺则我将安归无已则突入江浙捣其心腹闻临安海门已具龙舟则亦徒往还抵金山并命求出岂无韩世忠之俦乎且鄂与汉阳分据大别中挟巨浸号为活城肉薄骨并而拔之则彼委破壁孤城而去泝流而上则入洞庭保荆襄顺流而下则精兵健橹突过浒黄未易遏也则亦徒费人命我安所得哉区区一城胜之不武不胜则大损威望复何俟乎虽然以王本心不欲渡江既渡江不欲攻城既攻城不欲并命不焚庐舍不伤人民不易其衣冠不毁其坟墓三百里外不使侵掠或劝径趋临安曰其民人稠夥若往虽不杀戮亦被践蹂吾所不忍若天与我不必杀人若天弗与杀人何益而竟不往诸将归罪士人谓不可用以不杀人故不得城曰彼守城者止一士人贾制置汝十万衆不能胜杀人数月不能拔汝辈之罪也岂士人之罪乎益禁杀人岿然一仁上通于天久有归志不能遂行耳然今日事急不可不断也宋人方惧大敌自救之师虽则毕集未暇谋我第吾国内空虚塔察国王与李行省肱脾相依在於背胁西域诸胡窥觇关陇隔絶锡哩大王病民诸奸各持两端观望所立莫不觊觎神器染指垂涎一有狡焉或啓戎心先人举事腹背受敌大事去矣且阿尔布格已行赦令令托里齐为断事官行尚书省据燕都按图籍号令诸道行皇帝事矣虽大王素有人望且握重兵独不见金世宗海陵之事乎若彼果决称受遗诏便正位号下诏中原行赦江上欲归得乎昨奉命与张仲一观新月城自西南隅抵东北隅万人敌上可并行大车排槎丳楼缔构重复必不可攻祗有许和而归耳复何俟乎愿殿下以祖宗为念以社稷为念以天下生灵为念奋发乾刚不为需下断然班师亟定大计销祸於未然先命劲兵把截江面与宋议和许割淮南汉上梓夔两路定疆界?币置辎重以轻骑归渡淮乘馹直造燕都则从天而下彼之奸谋僭志冰释瓦解遣一军逆大行皇帝灵舆收皇帝玺遣使召锡哩阿尔布格摩格及诸王驸马会丧和林差官於汴京京兆成都西凉东平西京北京抚慰安辑召太子镇燕都示以形势则大宝有归而社稷安失之东隅收之桑榆以退为进以亡为存飞龙在天利见大人无亢龙之悔矣

世祖即位经为翰林侍读学士陈便宜新政曰臣昨承和尔济苏传圣旨令臣条奏当今急务付执政闻奏者臣谨裁新政便宜十六事上进不胜惶恐战越之至条列如左一大有为以定基统自古帝王之兴莫不以有为而後可以无为故舜去四凶格有苗成王伐三监诛管蔡而後致无为垂衣之治刑措颂声之美宋太祖初即位未有以厌人心赵普曰陛下新登宝位必光耀神武有以挫英雄之气服天下之心於是亲平三叛海内以寜今日之势不可谓无事政大有为之时也当大起师徒以讨不庭明其逆顺使天下知所向如因仍苟且为人所先则衅乱一生不可猝定矣二严备御以防不虞国家以雄武自胜故历朝踈于备御今日之事尤非前日当密会军旅严为之备以待不虞且即位之初兵卫不彻警也昔周康王即位当无事之时齐侯以虎贲逆子钊于南门之外先皇帝有备锡喇默无备故掩而取之至於他日无虞京师宿卫之兵亦当留数万况非平日之势乎三定都邑以示形势今日於此建都固胜前日犹不若都燕之愈也燕都东控辽碣西连三晋背负关岭瞰临河朔南面以莅天下和林置一司分镇御根本北京丰靖各置一司分以为二辅京兆南京各置一司分以为藩屏夫燕云王者之都一日缓急便可得数万衆虽有不虞不敢越关岭踰诸司而出也形势既定本根既固则太平可期四置省部以一纪纲今之执政各各奏事莫相统一皆令陛下亲决虽圣明有余亦不能处置皆当故奸人得以营惑自私若省部既立各分既定大总其纲小持其要天下事虽衆犹无事也五建监司以治诸侯诸镇诸侯各握兵民不可猝罢当置监司以收其权制其所为则兵民息肩而政可立矣六诛凶渠以示劝惩从来乱政害民之人须诛其尤者不然则惧死逃去必为国生事七亲诸王以庇本根诸王既共推戴当加之以恩而劝之以义使尊荣过於前日则可八行寛政以结人心从来宿弊可为荡涤至於今?丝线包银宜分数减免一切逋负皆蠲除之九赦罪戾以去旧污自来新君即位必赦天下且今西北疑阻人情反侧诸路打算重为纷扰宜行大赦并罢打算以慰安元元十罢冗官以寛民力诸州县管民官员数可为限定小处可合并如乐人打捕鹰房诸科目名色官吏皆合罢归分付管民官诸色匠人头目尤多有管三五户者亦称总管带金牌皆合罢去只一路立一头目总领造作天下百姓及匠人只养官吏亦不能也此最为急务如罢去此等此等都是好家门户计补添军民气力为益甚大十一总钱谷以济国用天下差发宣课交钞诸色粮可置一大司分以总之无入诸路手不令买扑则所得皆可为国家用罢诸路宣课盐铁官冗员罢常平仓虽曰常平仓实未尝有益於民但养无用官吏数千百人十二减吏员以哀良民诸路及州县吏员不限数目扼持官府结为党与苦刻良民纵横为害今明降一诏旨大小州县限员数必令保举尤汚暴者重罪而黜之十三坚凝果断以成中兴王者初政莫不锐意往往不能自坚鲜克有终必凝天衷奋乾刚羣议不能移断然必行而莫之沮故能保大定功汉元帝以优游不断卒亡汉祚唐宪宗以果断破蔡中兴此其效也十四扩充诚明以絶猜阻夫逆诈亿不信圣人所讥推诚待物王者之明也一切小数以干圣听者皆宜罢絶十五明赏罚以定功过有功不赏有罪不诛虽尧舜不能以善治天子无他职事只分别君子小人定其功过而赏罚之此其职也十六定储贰以塞乱阶国家数朝代立之际皆仰推戴故近世以来几致于乱不早定储贰之失也若储贰早定上下无所觊觎则一日莫敢争者且使朝夕视膳或出而抚军守而监国练达政事此盛事也

顺帝时监察御史托克托穆尔言去?河南之贼窥伺河北惟河南与山东互相策应为害尤大为今之计中书当遴选能将就台布哈达实巴图尔阿噜三处军马内择其精锐以守河北进可以制河南之侵退可以攻山东之寇庶几无虞从之

历代名臣奏议卷一百一








121　漢文帝始置一經博士　漢武帝初置五經博士　五經傳受諸人


後漢翟酺曰：「文帝始置一經博士。」閻按：「今本作『五』。此云『一』，於事則合，於文則改。」何云：「非改也，今所見者誤本耳。」〇案：翟酺傳：「初，酺之爲大匠，上言孝文皇帝，始置五經博士。」章懷注：「武帝建元五年，始置五經博士。文帝之時，未遑庠序之事，酺之此言，未知何據，豈唐時本已誤一爲五耶？」攷之漢史，文帝時，申公、閻按：「此出楚元王傳。」韓嬰皆以詩爲博士，【原注】所謂魯詩、韓詩。五經列于學官者，唯詩而已。景帝以轅固生閻本脱「生」字。爲博士，【原注】所謂齊詩。而餘經未立。武帝建元五年春，初置五經博士。見武帝紀。儒林傳贊曰：「武帝立五經博士，書唯有歐陽，禮后，易楊，春秋公羊而已。」立五經而獨舉其四，蓋詩已立於文帝時，今并詩爲五也。

【閻按】孟子題辭：「孝文皇帝欲廣遊學之路，論語、孝經、孟子、爾雅皆置博士。後罷傳記博士，獨立五經而已。」朱子謂此事在漢書無考。余謂劉歆移太常博士書云：「孝文皇帝，尚書初出屋壁，詩始萌芽。天下衆書，往往頗出，皆諸子傳説，猶廣立於學宫，爲置博士。」非岐説之所本乎？第史文不備耳。

【全云】據儒林傳，則張生、歐陽生並受業於伏生，而張生爲博士，歐陽生未得爲博士也。歐陽生之曾孫高始爲博士，夏侯氏則出張生者。

【元圻案】漢書藝文志：易「楊氏二篇，名何，字叔元，菑川人」。書「歐陽章句三十一卷。歐陽説義二篇」，不著其名。案儒林傳：「歐陽生，字和伯，千乘人也。事伏生，授倪寬。寬授歐陽生子，世世相傳，至曾孫高子陽、高孫地餘長賓，由是尚書世有歐陽氏學。」又志曰：「漢興，魯高堂生傳士禮十七篇。訖孝宣世，后蒼最明。戴德、戴聖、慶普皆其弟子。」儒林傳：「后蒼，字近君，東海郯人也。事夏侯始昌。始昌通五經，蒼亦通詩、禮。」又曰：「蒼説禮數萬言，號曰后氏曲臺記。」又志曰：「春秋公羊傳十一卷。公羊子，齊人。」師古曰：「名高。」〇儒林傳：「轅固，齊人也，以治詩孝景時爲博士。韓嬰，燕人也，孝文時爲博士。」






吴儆


儆字益恭，休宁人。生于宣和七年（1125）。绍兴二十七年（1157）登进士，调明州鄞县尉，历宫奉仪郎。淳熙初，通判邕州，任满入对，即擢知州事，兼广南西路安抚都监。以亲老情祠，得主管台州崇道观，转朝散郎致仕。淳熙十年（1183）卒，年五十九。宝祐中，追谥文肃。有竹洲集。

念奴娇

寿程致政

凉生秋早，正梧桐院落，风清月白。帘卷香凝人笑喜，应是瀛洲仙谪。云绕画梁，花明彩服，中有人华髮。恩袍蓝绿，高年况已逾百。

最是有子宜家，兰阶方竞，珠履延佳客。好唤凌波来洛浦，醉促霓裳仙拍。玉井开莲，金茎承露，莫惜金尊侧。试占弧兆，祥光已映南极。

蓦山溪

效樵歌体

清晨早起，小阁遥山翠。頮面整冠巾，问寝罢、安排菽水。随家丰俭，不羡五侯鲭，软煮肉，熟炊粳，适意为甘旨。

中庭散步，一盏云涛细。迤逦竹洲中，坐息与、行歌随意。逡巡酒熟，呼唤社中人，花下石，水边亭，醉便颓然睡。

满庭芳

寄叶蔚宗

宿雨滋兰，轻风飐柳，新来随处和融。幽兰曲径，花气巧相通。燕子才飞又语，带芹泥、时点芳丛。微中酒，日长睡起，心事在眉峰。

年年，春好处，联镳荡桨，拾翠挼红。任金貂醉脱，不放杯空。谁信风流一别，当时事、已逐飞鸿。云山晚，阑干罢倚，烟寺起疏钟。

又

用前韵并寄

水满池塘，莺啼杨柳，燕忙知为泥融。桃花流水，竹外小桥通。又是一春憔悴，摘残英、绕遍芳丛。长安远，平芜尽处，叠叠但云峰。

西湖，行乐处，牙樯漾鹢，锦帐翻红。想年时桃李，应已成空。欲写相思寄与，云天阔、难觅征鸿。空凝想，时时残梦，依约上阳钟。

虞美人

送兄益章赴会试

银屏一夜金风细。便作中秋意。碧天如水月如眉。已有征鸿摩月、向南飞。

金尊满酌蟾宫客。莫促阳关拍。须知丹桂擅秋天。千里婵娟指日、十分圆。

又

七夕

飞桥驾鹊天津阔。云驭看看发。相思惟恨不相逢。及至相逢还是、去匆匆。

垂丝插竹真堪笑。欲乞天孙巧。天孙多巧漫多愁。巧得千般争解、劝郎留。

又

双眸翦水团香雪。云际看新月。生绡笼粉倚窗纱。全似瑶池疏影、浸梅花。

金翘翠靥双蛾浅。敛袂低歌扇。羞红腻脸语声低。想见流苏帐掩、烛明时。

西江月

竹里全无暑气，溪边长有清风。荷花落日照酣红。雨过遥山翠重。

老作宫祠散汉，本来田舍村翁。腰缠三万禄千钟。也是一场春梦。

浣溪沙

题星洲寺

十里青山泝碧流。

夕阳沙晚片帆收。

重重烟树出层楼。

人去人来芳草渡，

鸥飞鸥没白蘋洲。

碧梧翠竹记曾游。

又

次范石湖韵

歙浦钱塘一水通。

闲云如幕碧重重。

吴山应在碧云东。

无力海棠风淡漾，

困眠宫柳日葱茏。

眼前春色为谁浓。

又

题馀干传舍

画楯朱栏绕碧山。

平湖徒倚水云宽。

人家杨柳带汀湾。

目力已随飞鸟尽，

机心还逐白鸥闲。

萧萧微雨晚来寒。

又

登镇远楼

寒日孤城特地红。

瘦藤扶我上西风。

一川平远画图中。

江海一身真客燕，

云天万里看归鸿。

吴山应在白云东。

又

竹洲七夕

秋到郊原日夜凉。

黍禾高下已垂黄。

荷花犹有晚来香。

天上佳期称七夕，

人间好景是秋光。

竹洲有月可徜徉。

又

风入枯藜衣袂凉。

江枫园柳半青黄。

洗车飞雨带天香。

世事一场真大梦，

宦情都薄似秋光。

竹洲有酒可徜徉。

又

和前镇远楼韵

斜阳波底湿微红。

朱栏翠袖倚轻风。

平平山色有无中。

俯首微官真自缚，

高飞远举羡冥鸿。

何时一艇大江东。

又

咏梅

茅舍疏离出素英。

临风照水眩精神。

娟娟新月又黄昏。

削约寒枝香未透，

细看频嗅独消魂。

为谁消瘦不禁春。

减字木兰花

中秋独与静之饮

碧梧秋老。满地琅玕纷不扫。

门掩黄昏。惟有年时月照人。

凄凉满眼。肯作六年灯火伴。

莫说凄凉。来岁如今天一方。

又

朱子渊见和，次韵为谢

思君欲老。一榻尘生谁与扫。

禄仰晨昏。同是迟迟去鲁人。

行当洗眼。看子青藜来夜伴。

莫变炎凉。斩马还须请上方。

又

少陵未老。曾把千人军独扫。

髮白眵昏。却作天涯流落人。

只堪合眼。夜直谁能潜入伴。

斗酒西凉。何似卑栖且远方。

又

此身已老。三径都荒长却扫。

面目尘昏。怕著朝章揖贵人。

难瞒明眼。只有青山堪作伴。

触事心凉。无病何劳更觅方。

念奴娇

寿陈尚书母夫人

东风着意，正群芳未放，蟠桃初缀。王母当年亲手种，来作人间上瑞。婺女星躔，金华福地，聊驻千千岁。恰才八十，百分未及一二。

况是间生英贤，名高日月，未说文昌贵。今日凝香称寿斝，来岁衮衣当发。黄贴天香，太白珍膳，押赐传中旨。戏拈金果，宫娥应是争取。

又

寿吴宰

延州积庆，到如今千载，芳传遗绪。世袭簪缨来旧治，依约棠阴如故。百里休声，三年遗爱，若迹高今古。邑人尽道，郎君福过渠父。

州悬岂久徒劳，汉家密令，须作三公去。今入花城称寿处，他日荣归禁路。黄贴天有，上尊名酒，押赐传天语。朱颜绿鬓，腰黄绸蹙金缕。

又

相逢恨晚，人谁道、早有轻离轻折。不是无情，都只为、离合因缘难测。秋去云鸿，春深花絮，风雨随南北。絮飞鸿散，问谁解舀得得。

君自举远高飞，知他此去、萍梗何时息。雅阁幽窗欢笑处，回首翻成陈迹。小楷缄题，细行针线，一一重收拾。风花雪月，此生长是思忆。

西江月

山色不随春老，竹枝长向人新。桃蹊李径已成阴。深院莺啼人静。

尘世白驹过隙，人情苍狗浮云。不须计较谩劳神。且恁随缘任连。

浣溪沙

春题别墅

暖日和风并马蹄。

畦秧陇麦绿新齐。

人家桑拓午阴迷。

山色解随春意远，

残阳还傍远山低。

晚风归路杜鹃啼。

又

和前次范石湖韵

帘额风微紫燕通。

楼头柳暗碧云重。

玉人争劝玉西东。

醉拥雕鞍金蹀躞，

夜归花院玉葱茏。

归心何事与山浓。

又

代作

已是青春欲暮天。

酒愁离恨不禁添。

尊前休说见郎难。

别后要知还有意，

生前莫道便无缘。

雁来频寄小蛮笺。

又

戏陈子长

汗褪香红雪莹肌。

装馀静丽雾裁衣。

晚凉新浴倚栏时。

帘卷轻风斜虿髮，

杯深新月坠蛾眉。

此时风味许谁知。

朝中措

代宋仲温上德操

文章声价擅南州。人物更风流。岂久徒劳州县，看看催上瀛洲。

朱颜绿鬓，画堂标王疑误，宝带垂镠。睡起八砖影转，归来双烛光浮。








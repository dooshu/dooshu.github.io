◇自序

余为邵陵王友，忝还京师，远思前比，即楚之唐、宋，梁之严、邹，追寻平生，颇好辞藻，虽在名无成，求心已足。若乃登高目极，临水送归，风动春朝，月明秋夜，早雁初莺，开花落叶，有来斯应，每不能已也。前世贾、傅、崔、马、邯郸、缪、路之徒，并以文章显，所以屡以歌颂，自比古人。天监十六年，始预九日朝宴，稠人广坐，独受旨云：「今云物甚美，卿得不斐然赋诗。」诗既成，又降帝旨曰：「可谓才子。」余退谓人曰：「一顾之恩，非望而至。遂方贾谊何如哉？未易当也。」每有制作，特寡思功，须其自来，不以力构。少来所为诗赋，则《鸿序》一作，体兼众制，文备多方，颇为好事所传，故虚声易远。（《梁书·萧子显传》）


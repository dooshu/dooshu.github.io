○授许王太子詹事王守同州刺史制

门下：宫僚之首，必择正人；邦圻之内，实资良牧。银青光禄大夫秘书监上柱国许王，文儒致位，所谓宗英；银青光禄大夫守太子詹事上柱国太原郡开国公王，言行立诚，是称亲懿。常以善而为乐，每执谦而忘倦，从政已多，议能惟允。弹违是属，宜肃事於东朝；理剧尤难，俾安人於左辅。可太子詹事，可使持节同州诸军事守同州刺史，散官、勋如故。


○邊患稍寧及時大修邊政疏 【 邊政】

臣惟夷狄之患、自昔叛服無常、制禦之方、貴在經權迭用、頃者北虜款塞稱臣、九邊晏然無事、我　皇上嘉納輔臣之言、預圖安攘之計、勑下邊臣、使外示羈縻、用權宜以息財、內修戰守、謹經常以振威稜、經權之道、兼得之矣、臣待罪西陲、謹將事關邊政重大、應合題請者、條為五款、冒昧上陳、

一曰久任將領以需成功、夫制勝莫先於選將。而良將莫先於知兵。兵將之情。上下固結。而後得其死力。若驟更數易。未有不離心僨事者也。陝西蘭河州衞、逼臨黃河、安寧鹽塲一條城、什字川、西古城、積積灘弘化寺党家臺等堡、分列河之南北、邊長五百餘里、隨處通賊、夏秋河流。猶易設備。冬深氷結。最難隄防。又河州西面之諸夷出沒。歸德治境之生番縱橫。將必得人。庶乎有賴。

二曰申嚴盤詰以防不虞、往年北虜、密遣被虜華人、更變衣帽、扮作僧道乞丐、潛入內地、今既聽其互市、中國紬?絹布、彼皆有之、若比依式樣、做成衣帽、密令擄去姦細、穿戴潛入境內、服色語言、混然無別、我既不防、彼益無忌、不但沿邊諸鎮、雖腹裏城市、亦得直行窺伺、變生意外、將若之何、則盤詰之令、在今日誠不可須臾懈也、至於效順來降、明言投見者、不許一槩妄拿冒功、以阻向化之心、其各營軍士通事家丁、除出邊偵探外、平時不許胡帽胡服。故為虜態。仍各置小木圓牌一面。上書本人姓名年貌籍貫。官為印烙。時常懸帶。以備閱查。違者以軍法細打。庶華夷易辨。奸宄潛消。

三曰添設防衞以固城守、凡虜入犯、不敢輕易攻圍城堡者、所畏火器衝打、與滾木礧石撞擊、我軍防禦、亦恃此為長、然舉放便利、非敵臺。則人難施力。非敵樓。則身難藏躲、數者皆為喫緊。查得所屬沿邊城堡。舊有樓臺者十之四五。而原無者十常六七。今宜趁此閑暇。逐一增置。臣通行沿邊兵備等官、將該管城堡、逐一查閱、除舊有敵臺敵樓火器等項、堪以防禦外、其原無者、嚴督府衞州縣操把等官。起撥人夫。每城堡四角。增築敵臺四座。比城墻懸出丈餘。城大者每面適中。各增加二座。或四座。仍量動官銀。買辦木料。上葢敵臺。使眺望既便。擊打尤捷。於內安置大將軍。及鳥銃湧珠大砲。多造火藥。并滾木礧石。各隨城堡大小以為多寡。酌量定數。事完將修過臺樓。用過錢糧。造冊呈臣覈實奏繳。青冊送部查考。庶衞謹嚴保障有賴。

四曰請給關防以革奸弊、本省沿邊倉庫錢糧、綜理稽覈、固在該道、而釐革奸弊、尤在監收、查得臨洮府原設同知一員、監收蘭州廣積等六倉、通判一員、監收河州等三倉、民屯京運鹽引等項錢糧、各歲至數萬、不為不多、不時收納支放不為不煩、其間虛收實放、詐冒侵欺、千緒萬端、不可枚舉、一向因無印信、呈上行下、皆止白頭公文、其諸卷牘簿籍、抽換洗改、何所不至、况延寧二鎮三路、監收通判、俱有欽降關防、惟蘭河二處、尚未請給、乞勑禮部將蘭州河州二處監收官、查照邊事例請鑄關防各一顆、齋給各官、欽遵傳使、庶稽考有憑、奸弊少革、

五曰議墾荒田以實塞下、夫取盈於官、不若藏富於民、急則戰守。緩則屯牧。自古足邊。率用此道。陝西三邊、地廣人稀、國初因田磽瘠、賦稅不多、拋荒者聽令儘力開耕、永不起科、故塞下充實、地漸開闢、巳而計畝徵糧、差賦繁重、加以虜賊之剽掠蹂躙、年歲之荒旱相仍、收穫既歉、徵輸愈急、所以積漸凋殘、轉徙流移弃置荒蕪日甚一日、顧議及屯田、則許以儘力開墾、三年後起科、至議拖欠、則又令嚴限催比、盡數完納、夫可以開墾之田。即有拖欠之稅。既云三年後起科。則當年及拖欠之糧。孰與辦納。是以人懷畏忌。竟無實效、官司雖形勢驅逼。而莫肯從也。故欲開荒蕪。必大布寬恤。盡免積逋使民無畏。合無照依近日兵部題准申明甘肅墾田事例、通行三邊撫臣、及臣嚴行守廵兵備等官、大書簡明告示、曉諭軍民人等、凡願墾種荒田者、具狀投認、官給印信文帖付照、任其儘力開墾。原係拋荒者。永不起科。係近年拋荒者。十年之後。方行起科。其以前拖欠糧草。悉免追徵。庶塞下無不耕之田邊儲有得濟之日矣。


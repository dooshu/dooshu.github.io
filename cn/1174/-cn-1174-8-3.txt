九龙池

泉得山英，石得山雄。不知其地中土也，视其石，濡而密致，泐之而柔，五土四备已。不知其气行地中也，酌其泉而甘，权他泉而重焉，熟之速，凉之迟焉，四气春夏备已。九龙水，出翠屏山之阳，泉出为池，池方十丈。池出为溪，溪五里。谒泉者沿溪入，石濑左右，溪以浅深，蒲苇以浅深；溪行者以盘折藏露，望前菁林中，晃晃黄甓，出缭絙上，九龙池也。望林端百尺，云头层层，瞰池危立，大声出其间者，池上壁，壁间泉也。泉脉乎石者怒，而其脉九，凿九龙吐之，非龙，其势亦吐，不缭缭而帛，则珠珠而帘耳。吐泉破池，池面创，水駴散，雾沫所及，桧竹桃李，夹池丛丛。水之定处，见峰影苍黑，当池之南。稍东而池影又动，水趋关逐渠，绕绕西入山田，去作农务矣。世宗谒陵过池，命构一亭、一台于池之北，亭曰粹泽也。今陵卒伙颐，道列圣驻跸事。

绩溪胡松从观九龙池水殿○水殿新营御幄西，上皇曾此数登跻。千秋古树凌云上，九道甘泉瀑布齐。柳带年光含白雾，花将春色上黄鹂。从游拟献长杨赋，臣朔无能愧不稽○当年此日饶风雨，此日清明又不晴。花发灵岩含御霭，莺啼绣树啭春情。无边朔气通玄徼，万里云山拥汉京。传语同游莫虚负，共将歌颂答升平。

上元许谷九龙池○九位时乘石作龙，穿池引水水含空。风前活活鹂珠吐，地底原原碧汉通。缇幕尽悬金榜外，翠华齐降碧岩中。即看在藻思鱼跃，还与微臣望幸同。

泾县王廷幹观九龙池○龙门开碧苑，池色映丹丘。芳树缘阶转，清泉入户流。名丘花气霭，虚谷鸟声幽。草阁曾清跸，云峰忆彩旒。水怜空鉴照，山望断烟浮。即此消千虑，何须览十洲。

内江赵贞吉九龙池○九龙池傍帝陵隈，群壑泉澄宝镜开。疑隐神驹精爽动，似流乌鹊羽毛来。山藏万姓攀留鼎，烛照千年秘护台。为有香漦绕松柏，故令蟠屈长鳞苔。

歙县汪道昆九龙池○水殿三秋爽，山泉九派清。寻源迷径入，倚槛忽云生。星沬悬河鼓，风波动石鲸。敢论临太液，或恐象昆明。

江宁顾起元九龙池○碧檐红树上扶疏，漭沆灵池混碧虚。天镜月流千嶂后，神珠日抱九陵初。青云似覆临河马，绿藻疑潜在镐鱼。共道此中涵圣泽，年年玄祉荐龟书。

南昌樊良枢九龙池○白日银河动地来，石栏红砌水潆洄。春生灵沼层冰泮，雷奋天门九钥开。鲂尾故应涵睿泽，鳌冠只许戴蓬莱。群公在藻承恩宠，鱼丽欣陪数举杯。

新野马之骏九龙池○曲沼堪流照，层轩亦驾虚。叶声雨溅后，潭影月亏初。藤度新巢鹘，萍开不射鱼。白头怜卫士，指点说銮舆。

孟津王铎九龙池○山寂饶灵气，禴成问水塘。荒原流荇藻，禁水荫虹梁。客泪园林堕，龙涎雷雨藏。我朝应过历，宗海见沧桑。

兴国曹景参游九龙池○小涧琮琮活水侵，问源不远可幽寻。潜龙默漱诸陵液，结驷平披一镜心。老树栖凤鸣谡谡，稚鱼分藻立森森。短垣曾是经行幸，几段飞光破昼阴。


答山西崔巡抚


水泉之市，不知在何时？闻宣、大互市，两抚院皆亲临弹压，故得无哗。水泉市日，亦欲烦公一临，庶无他虞。

又京师近缉获一虏人，初称黄台吉部下所使为细者，后审是公昔年所遣为廖举人仆者，及呼廖举人面认之，良是。但不知公昔年何自得之也，幸具道其实，以便处分。当解送台下，随宜安插。若以为奸细，恐因此遂生衅端也。






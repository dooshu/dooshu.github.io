叶适　陈同甫抱膝斋二首

昔人但抱膝，将军拥和銮。

徒知许国易，未信藏身难。

功虽愆岁晚，誉已塞世间。

今人但拘膝，流俗忌长叹。

儒书所不传，群士欲焚删。

讥诃致囚箠，一饭不得安。

珠玉无先容，松柏有后艰。

内窥深深息，仰视冥冥翰。

勿要两脾消，且令四体胖。

徘徊重徘徊，夜雪埋前山。

叶适

叶适　陈同甫抱膝斋二首

音骇则难听，问骇则难答。

我欲终言之，复恐来蹲沓。

培风鹏未高，弱水海不纳。

匹夫负独志，经史考离合。

手捩二千年，柔条起衰飒。

念列傥天回，意大须事匝。

偶然不施用，甘尽斋中榻。

宁为楚人弓，亡矢任挽踏。

莫作隋侯珠，弹射坠埃壒。

叶适


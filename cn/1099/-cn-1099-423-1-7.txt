○初報捷音疏 【 報捷】

該臣看得賊自破綦江以來、彼方志得意滿肆、張虛聲以恫喝外方、而我亦轉餉集兵、不動聲色以專侯大舉、葢兩相持而莫為先發者久之乃至冬月行盡賊見臣移鎮入渝、自知罪在不赦、剿在必行、狡焉有鴟張豕突之態、以川中有備、未敢長驅、乃貴地尚虛、輒恣狺逞、東坡爛橋、巳罹狂鋒、龍婺思石、日傳警報、臣乃一面移文貴省撫鎮剿苗以清興黃之道。集兵以厚龍婺之防。一面催調施州衛平茶司各土兵及建越兵共萬有三千自川入貴。助為防守。一面行沿邊防守土漢官兵相機鵰剿。以牽賊之勢。而釋貴之圍。乃無何而報捷者紛紜至矣。貴州之斬獲。雖不甚多。斷招苗之路至要著也時水西兵三萬守黔然自是而生苗不復入播。官道得以無阻。我得專意行剿。非小補也。而川中南川之役、初而斬級者三十、破其金竹等砦塞、繼而斬獲者三百遂破其官壩大營、雖兵力未齊、未敢深入以成破竹之勢、乃積弱之後、初有此揵、始知賊無足畏、各有戰心、賊亦知外兵漸強、或可少戢其猖狂之勢矣、是役也、撫鎮司道籌畫多方、漢土官兵感激用命、至南川二揵、皆推官高折枝監督鼓舞所由致然、其功均有不可泯者、但臣今方傳檄三方、會期夾勦、大事未就。曷敢先敘微功。直以逆賊半歲以來、如火然水決、居然有燎原焰天之勢、一旦駢首就戮、如彼其多、亦足以少寬　皇上西顧之懷、而暫快海內念亂之志、故不敢不以上聞、伏乞敕下兵部俟事完之日統行議覆施行、


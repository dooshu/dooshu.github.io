○伤望思台赋

桃野之右，苍茫古原，草木春惨，风烟昼昏。揽予辔以踌躇，见立表而斯存，乃汉武戾嗣剿命地也，然後筑台以尉遗魂。吁！自古有死，胡可胜论。苟失理以横毙，虽千祀而犹冤。当武帝之季年，德不胜而耄及。浮诞之士叠至，诡怪之巫继集。忠见疑而莫售，谗因隙而竞入。忘嗜欲之生疾，意巫诅而是因，将搜蛊以涤灾，纵庸琐之奸臣。言何微而莫仇，冤虽毒而奚伸？构储后以挂殃，矧具寮与齐人。旋激怒而诛充，竟奔湖而灭身。异哉汉后，因奸邪之是诱，俾家嗣而罹咎。彼伤魂之冥冥，故筑台其何有。嗟尔戾嗣，盍入明以见志，遽兴戈而自弃，谅君父之是叛，虽窜身其焉？呜呼！一失其理，孝慈两坠，不其伤哉！夫邪不自生，衅亦有托。信其谗兴，利则妖作。恣鬼神之愆变，实人事之纷错。故子不语於怪乱，道亦贵乎淡泊，盖为此也。水滔滔而不归，日杳杳而西驰。时径往兮莫追，人共尽兮台隳，榛焉莽焉，俾永代而伤悲。


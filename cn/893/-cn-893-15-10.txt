魏郡别苏明府，因北游





唐时魏郡，即魏州，属河北道。



魏都接燕、赵，美女夸芙蓉。[一]淇水流碧玉，[二]舟车日奔冲。青楼夹两岸，万室喧歌钟。天下称豪贵，游此每相逢。洛阳苏季子，剑戟森词锋。六印虽未佩，轩车若飞龙。黄金数百镒，白璧有几双。[三]散尽空掉臂，[四]高歌赋还邛。[五]落魄乃如此，[六]何人不相从。远别隔两河，云山杳千重。何时更杯酒，再得论心胸。

[一]《西京杂记》：卓文君姣好，眉色如望远山，脸际常若芙蓉。



[二]《尚书正义》：河内共县，淇水出焉。东至魏郡黎阳县入河。



[三]《史记》：苏秦者，东周洛阳人也。说赵肃侯，一韩、魏、齐、楚、燕、赵以从亲，以畔秦。赵王乃饰车百乘，黄金千镒，白璧百双，锦绣千纯，以约诸侯。于是六国从合而并力焉。苏秦为从约长，并相六国。喟然叹曰：“使我有洛阳负郭田二顷，岂能佩六国相印乎?”裴骃注：谯周曰：苏秦，字季子。



[四]鲁褒《钱神论》：“空手掉臂，何所希望。”



[五]谢朓诗：“还邛歌赋似。”《史记》：司马相如家徒四壁立，与文君俱之临邛。还邛，盖用此事也。



[六]又《史记》：郦食其家贫落魄，无以为衣食业。






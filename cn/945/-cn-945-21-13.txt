百官请举乐第一表

臣某等言臣等窃以天子之广孝也刑四海而加百姓先王之作乐也荐上帝而谐神人是以顺变从宜之规着於经礼不为将坏之叹播於前闻斯乃邦国之大猷方策之丕训抑而未举阙孰甚焉臣某等中谢伏以尊号皇帝陛下濬哲丕承淳熙累洽达聪明而求治体慈俭以爱人敦奉先思孝之心得事亲尽礼之道恭自灾纒长乐痛结紫宸勉遵易月之文益厚因心之戚乃至克终园寝升祔宗祧蒸尝之荐享聿修公私之情礼俱毕有位之士伏合上言深引唐汉之旧规愿举咸英之备乐而陛下屡颁明诏誓守通丧属六飞展义之有期且羣臣叫阍而弥切聊鼓吹之振作以壮戎容逮旅恺之班旋复停雅奏俄属就阳报本备物告?必六变之同和乃三灵而昭格允兹抗疏盖示从权但致恭於神祗固不施於享宴彛章垂世虽载籍之具存至性格天非公议之能夺聿遵服纪以及除今者燧火屡迁祥琴在御三年之制不可以踰九奏之音无容久废伏望陛下光昭前训申饬有司诏后夔以守官俾师乙之肄业使周雅各得其所虞韶无相夺伦诞扬尽善之称聿致来仪之瑞岂惟臣等幸甚实亦天下幸甚


卷二百九十三

钦定四库全书

历代名臣奏议卷二百九十三

明　杨士奇等　撰

近习

宋徽宗时陈次升弹裴彦臣疏曰臣窃惟人之无礼於君者臣子恶之如鹰鸇之逐鸟雀况身居言责其可默乎臣访闻今月十三日御药阎守懃在御前呈进文字内臣裴彦臣对君上用手敲守懃幞头高声道莫错斩人莫错斩人显是不敬无人臣之礼罪不可赦安可置而不问陛下纵不以身之安危为念其如社稷何其如天下何其如公议何昔汉唐之间阉官秉国柄制国命者其始於陵慢其终至於跋扈而不可制今日彦臣悖悍如此岂可忽之而不虑後日之患乎伏望圣慈特出睿断明正典刑以为宫禁之戒次升又奏曰臣伏见本台今月十四日据御药阎守懃状论内臣裴彦臣对君上高声等事已具申奏乞行根治未闻施行者窃以宫殿之中理当恭肃敢有声彻御所者在法不容况对君上高声肆忿而无人臣之礼者乎夫人主之尊如堂堂高则难攀卑则易陵彦臣果於陛下之前如守懃所陈显属不敬而有淩上之心若不明正典刑以惩其恶益无畏惮何所为而不可易曰履霜坚氷至盖言渐也诗曰肇允彼桃虫飞维鸟言事起於至微傥不防闲及其成也终至於不可制陛下当以古人之言为戒社稷之重为念除恶於未萌消患於未然毋使滋蔓以至於难图後悔无及矣伏望圣慈特降守懃状词付有司考究虚实因依施行

次升论刘瑗疏曰臣访闻陛下在潜邸日察知都门亲事官有劳遂援故例奏留占役使此事之小者也非有犯分难行之理干紊朝廷而管勾官刘瑗怒其恩非已出乃诬奏都监使臣为之干请置之於罪又朝旨严宗室门令限都监出入瑗乃掲牓府第扃钥中门过为防守若踈哲宗亲友之恩视万乘之贵介弟如无有也按瑗乃本府之管勾官耳牵一府之人奉事陛下反敢挟令作威若踈其所亲用情忤悻以较其所事途人闻之莫不扼腕愤懑逮陛下诞受天命入奉鬼神宗庙瑗宜自知罪咎恐惧引去尚敢偃然无所忌惮握要务受恩施行彷徉於陛下之左右虽陛下天地德量容忍不诛其如社稷何其如公议何昔晋文公为公子过曹卫郑三国之君皆不为礼焉及文公旣入而主夏盟伐曹与卫春秋谓其伐无礼而不议其修旧怨夫伐不失刑礼以立政此文公所以覇也今瑗以平昔悖悍陵骜之迹犹朝夕亲近而领方药之政臣未敢谓其无包藏奸恶之心也臣闻而不言使陛下之失刑政此臣之大戮也又闻英宗之立非内侍都知任守忠意因循迟久未加斥逐交构百端几开两宫大隙当时谏臣论奏以节度副使安置由是光献得以修其慈英宗得以全其孝观瑗前日之迹陛下之立岂瑗所欲旣怀疑忌心不自安焉能保其无它耶虽今日圣德巍巍宫殿清肃必无可开之隙然小人奸险操心之危虑患之深造事非一端可料安得不思患而豫防之也伏望圣衷特正瑗之典刑以慰中外

次升又奏曰臣近弹奏刘瑗充潜邸管勾官日诬奏都监干乞留亲事官及扃钥府门过为防守显有凌骜之迹乞正典刑未蒙施行须至再渎天听者窃惟陛下圣德渊懿出於天纵顷居潜邸御下以公事上以信中外之人莫不传闻瑗为本府管勾官知之尤为至详辄敢陵骜不存上下之分且如奏留亲事官为其有劳也瑗怒其恩不自已出乃诬奏以受都监干请之私例而奏之非有欺也瑗以谓不当留是诬所奏以欺朝廷颇玷圣德又府门啓闭自有时限瑗乃掲牓府第过为扃钥待陛下如何人耶瑗之悍悖不忠所事如此宜即诛夷今陛下入承大统廼厚授恩施寘左右恬不防闲虽圣度包荒悯瑗昔为宫僚之旧不忍加诛陛下恩德如此何负於瑗瑗之负陛下实多亦当以社稷为念较其孰轻孰重断以大义不可循以私恩孔子曰小不忍以致大乱此言宜以为戒兼闻瑗自怀疑惧屡尝请去小人之心疑惧旣生防患之虑何所不至窃恐别至生事若不早正典刑是陛下为瑗屈公义而挠法也法者天下之所公共天子不得而私昔汉昭平君隆虑公主之子也醉杀主傅廷尉请论武帝曰吾弟有是一子以死属我为之涕泣良久曰法令先帝所造也用弟故诬先帝之法吾何面而入高庙乎又下负万民夫昭平君帝者之亲尚不敢以私挠法瑗虽系随龙之人其待遇之恩岂宜过於帝者之亲乎兼闻当时更有内臣一名同瑗诬奏都监干请留亲事官臣不记姓名亦乞勘会诣实一就重行黜责

次升论内侍李偁疏曰臣窃闻陛下顷居潜邸哲宗厚天伦之爱恩遇甚渥陛下忠信恭敬未尝以毫髪之私上干朝廷实以本府都门亲事官晨昏啓闭甚劳援例奏留实占役使非有它也其事至微有何犯分臣寮之家尚许指名奏人随行况天子之贵介弟岂有不可者乎御药李偁辄敢淩侮悖慢诬奏都监干请但不明言陛下受请求耳今陛下续承祖宗之业位乎天位岂偁所欲偁犹领职禁中给事左右忠臣良士莫不扼腕日夕为忧窃谓古之刑人不在君侧者盖防患於未然虑祻於不测今日安可恬然不以为虑况偁凌侮之迹甚着疑忌之心必生心旣不安虑患必审若不早正典刑宫禁之中恐开衅端如前日任守忠之事尔伏望圣慈体英宗之果断早赐施行以清宫禁以防後患实天下之福也

次升又奏曰臣近弹劾御药李偁诬奏陛下潜邸都监干请乞留都门亲事官事乞正典刑不蒙施行者臣窃惟陛下之意必以偁给事宫禁日在左右不忍加罪所以示恩私也虽然恩固可行亦有时而不可行恩重於义则恩不可以废义义重於恩则当舍恩而从义偁前日旣有淩侮之迹今日必生疑忌之心前日已尝犯分今日宁保其无反侧乎陛下宜察其奸谋酌其情犯断之以义不可牵於私恩乃可以为宗庙无穷之计孔子曰小不忍以致大乱此言当以为戒伏望圣慈捡会臣前奏早赐施行无贻後日之悔

左司谏江公望乞远便嬖疏曰臣读孟轲之书至戴不胜曰子谓薛居州善士也使之居於王所在王所者长幼尊卑皆薛居州也王谁与为不善在王所者长幼尊卑皆非薛居州也王谁与为善一薛居州独如宋王何廼知成人君之善非一人之力也周公作立政戒成王虽缀衣趣马左右携仆必以吉士乃知左右前後虽便嬖近习亦惟其人也人君位尊势隆虽左右大臣日一见有事则公言之谏官御史月对不过三四有事则昌言之天下之士获登文陛以望清光者万无一二焉战栗惶怖言若不出诸口矧能剧谈天下利病哉与陛下朝暮起居从事莫非左右前後便嬖近习之人一不审所择则憸佞柔媚彚进於君侧承风顺指悦意便情有所不欲欲无不得有所不闻闻无不尽朝饵夕啗日浸月润切於身则蠧性命之情延於外则移朝廷之政唐宦者仇士良尝语其辈人君不可令闲暇暇必观书见儒臣而又纳谏智深虑远减玩好省游幸吾属恩且薄矣莫若以财货鹰马球猎声色蠧其心极侈靡使悦不得息则必斥经术暗外事万几在於我矣此尤见便嬖近习其不择之害有至於士良臣望陛下谛思孟轲之言以求多士之助佩周公之训戒虽携仆必惟其人观士良与其辈计密验朝夕从事便嬖近习之忠佞如是则货财鹰马球猎声色之欲适萌於心左右前後旣无逢迎之人朝夕从事莫匪端人善士虽欲为之不可得已夫言不及大而论小事不该远而涉迩非所当及也然小者大之基迩者远之积知微之君尤所当戒陛下思之毋忽

钦宗靖康元年迩英殿说书杨时论不可复近奄人状曰臣窃考自古奄人用事未有无後患者汉唐之末是也汉之窦武何进以肺腑之亲因天下怨怒收揽英豪如李膺陈蕃辈共起而除之卒不胜皆骈颈受戮唐之昭宗信狎宦者至有东宫之幽其为历世之祻大矣国家用童贯握兵为国生事二十余年覆军杀将朝廷不得闻中外耗竭而贯之私藏厚积不可以千万计人怨神怒驯致今日陛下之所亲见也临御之初谓宜屏去此曹使与舆台皁隶服扫除之役而已不可复近比闻防城所仍用奄人提举授以兵柄此覆车之辙不可蹈也使气焰一炽则後不可制矣恩幸持权贪饕得志上皇晚虽悔悟而追救不及不可不鉴也

时又上疏曰臣窃见自古奄人用事未有无祻者汉唐之末是也比年以来此曹气焰尤盛皆缘蔡京王黼辈首为乱阶开通交结假以重权使相应援侥幸之门一开至不可遏童贯握兵权於外梁师成擅大柄於内陶铸将相垂二十年其余恩幸持权肆为贪暴故人怨神怒几致丧邦原其祻根皆蔡京王黼辈为之也陛下即位天下响应异时之为恶者碎於国人之手投哀请命乞寄官资不烦芟夷而隂自消伏似非人为实出天意此宗社之福生灵之幸也人无贤愚莫不称庆比闻外廷之臣有怀奸患失务为身谋而不为国家远虑者复効京黼辈所为隂谋交结渐令用事以陛下之英明刚断又尝亲见其弊宜无有此然臣窃有疑焉伏见梁平李彀之徒皆持权自若气焰复炽未识陛下亦尝察其所以然否乎臣谨按梁平尝为大理寺开封府承受结为隂狱杀无罪之人不可数计罪盈恶贯人所切齿陛下之所知今复处之御药院果何意耶李彀尝管干京城监造军器奸欺侵蠧无所不至近兴复濠之役调夫数万减克口食残虐百端役夫至於殍踣逃亡亦不可胜计近在国门之外陛下其亦闻之乎至於直下元丰库取珠子及送亲事官於开封府处所之类并不经由三省外议亦以为皆宦官为之故态渐长使陛下受疑於天下所系岂小哉臣谓省台寺监百执事者初不乏人何苦信用此曹驾覆车而履其辙也如邵成章辈人或称之以为稍贤於其徒然此曹纵贤亦不可用但使之服扫除通诏令可也盖外廷奸臣一见其用事则向风观望隂以为肘腋腹心之托内外相应驯致祻灾非特不利於国亦非所以利此曹也大抵此类善伺人意巧为便佞浸润肤受尤难堤防自非监古视今以为深戒日多渐渍未有不为所惑者祻乱之机发於至微渐不可长拳石之多积而为邱山不可不谨也宦女之祻古人所戒着在方册非臣私言谨取五代史书宦者传缮写进呈伏望燕闲之际一赐览观永为龟监天下幸甚

右司谏陈公辅论宦人蛊惑人主状曰臣闻宦寺之亡人国家其来已久汉自和帝後中官始盛至灵献之时极矣故袁绍诛常侍以逞志然曹操因之汉遂以亡唐自明皇後中官始盛至僖昭宗时极矣故崔嗣血军容以甘心然朱温因之唐遂以亡大抵假威柄于外以内攘奸人则大臣愈专主权愈卑譬灼火攻蠧蠧尽木烧汉唐之亡皆由此辈岂不哀哉恭惟本朝祖宗积德深厚其历年之长固非汉唐可比比年以来国家承平宫廷使令日益增广加以财用富足而横恩滥赏覃及阉寺故宦官由之而盛窃弄威权恣为奸状虽朝士大夫愤疾之甚曾无以处之乃缘士庶伏阙献书因而諠譁遂逞积年之忿杀害宦官二三十人不由朝廷命令不假威柄于人使此曹无所肆怨而气势稍衰与汉唐异矣此何以致其然耶实天佑我宋以延宗社无疆之福也陛下今日固当上承天意下顺人欲因而摧抑此辈不使复振臣窃闻近来稍稍复用事如卢公裔王若冲邵成章之徒是已臣仰惟陛下临御以来崇尚俭约声色狗马畋游玩好一切屏絶此曹将无所肆其巧然大率宦人蛊惑人主决非一端唐仇士良谓人主不可使闲暇闲暇则观书近儒臣故我曹不得进用而恩泽始衰本朝杨戬亦戒其徒曰汝辈不可令天子罢修造我所得恩泽及财物皆缘修造陛下观此辈用心果可不防哉臣区区之心望陛下鉴唐之亡因今日之天意专以此辈为戒无使其乘间伺隙以移陛下聦明也至於进退人才尤不宜与之谋孔子不主痈疽孟子不畏臧仓贤人君子决不肯因嬖幸以图富贵其所以附丽以进者贪饕无耻巇险逞欲之小人故前日蔡京王黼王安中等专倚此曹为重此天下所共知伏惟陛下留神於此日夜念之无忘小臣之言实宗庙社稷之福而天下之幸也

御史中丞许翰上言曰臣窃考观载籍自春秋以来国家昌大世祚绵永者惟汉与唐至於我宋方建万世之统此近古之三代也汉唐乱亡皆坐内侍为我宋监可谓明矣是以不可不察汉唐之季世平积久人主不忧敌国外患而安於佚乐不亲法家拂士而昵於近习於是奸宄得乘其间兴宫室池苑壮丽之观致妖冶靡曼倾惑之色以蔽其明为谗谄导谀险詖之辞奏嚣尘淫放郑卫之音以乱其聦讳避危亡之言缘饰隆平之事使之燕安豫怠广侈无忧以坏其志而後扶舆骫骳以导之喜忿怼耻辱以导之怒祈求要请以导之施私相窃语一嚬一笑皆能隂阳人主之意使国家威福潜移於是太阿之柄始倒持於下矣其渐至此则各随其世事势之流相激生变为乱不同同归於亡东汉祖尚名节士大夫各持清议以争之故其季杀戮忠良禁锢贤儶袁绍乘天下之忿起而诛之而後汉亡唐北司本兵权重东汉而士大夫莫与之敌是以世无党锢之祻而帷闼之隶势陵人主幽辱废置无不如意朱温乘天下之忿起而诛之而後唐亡本朝北司之盛殆过汉唐学士大夫凛凛久矣前日缘太学生伏阙论事数万之衆不约而从发愤讙呼若天导之使北司之势不诛而自折则袁绍不复施其谋而朱温无所加其暴此所谓宗庙之灵社稷之福也书曰天视自我民视天听自我民听民之所欲天必从之是故上酌民言则下天上施陛下於何容心亦宪天而已矣凡退听者无所归怨而国制大定是乘一时之变而建万世之利也而议者犹或非之夫前日但缘务专国是不酌民言鬰其忿怨以至於此汉唐之季变生豪杰其祻至於不可复救今国家徒以赤子啼号赴诉其枉一言抚之而万姓返室怀仁归德岂不贤於前世万万也哉此臣之所以为陛下贺也臣窃过计但虑事定之後邪说揺夺哀祈感动法不终守是以敢申言之谨按周官宦寺皆隶冢宰惟内小臣上士四人郑康成以为异其贤者余不过仅数十人未有登于下士者也是以内侍之祻不产於三代之前使国家能按今日之法而世守之则内侍得以保身延祀不罹诛杀於下而国家因之垂化定治不忧祻乱於上内外休宁不亦懿乎故愿下臣章於内省掲示成宪永戒前非天下幸甚

李光乞不用内臣管军劄子曰臣历观自古进用奄人未有不致危乱者而兵权尤甚夙沙卫殿齐师殖绰郭最曰子殿国师齐之辱也区区诸侯之师使奄人殿之犹以为辱况天子之师乎自童贯秉军政二十年将士零落殆尽开边生事取笑四夷旋致今日之祻陛下躬履忧危亦可以鉴矣而谭稹梁方平辈皆久握兵柄丧师辱国臣谓陛下更易弊事当如拯救焚溺访闻二人复管勾城壁事岂仓猝之际士大夫果无足委任者乎虽差传墨卿王?等提领缘此曹用事日久将士习熟但知中官不畏从官况敌人压境朝廷举措细大必闻非所以壮军威而增士气也伏望陛下出自睿断早赐斥逐所有四城壁等事乞下行营使司专委从官添差文武臣寮同共管勾

光论梁师成劄子曰臣伏覩敌骑内宼需索犒军金银陛下以宗社生灵为重屈意求和上自乘舆服御宗庙器皿下至民间首饰之物拘收殆尽大臣戚里之家不免直取独未闻宦官能体陛下忧劳之意者近年以来宦官用事或殖货利或治宫室或开拓边境或进退臣寮皆能窃弄威权以厚自封殖此陛下耳目所及不复缕陈其专权擅势桀黠尤甚者莫如梁师成师成用事日久能作威福计其家赀无与为比当此危急之时独不在直取之数臣切惑之臣谨按师成出入禁掖踰二十年罪恶贯盈不可悉数方蔡京王黼相继用事朝纲隳坏贿赂公行奸邪朋附而为之用忠贤摈斥而不得进师成与之缔交关通表里蒙蔽引用浮薄布满中外依凭城社玷辱圣朝以至海内怨嗟养成今日之患迹其罪恶久合诛夷方陛下践阼之初圣政日新一时憸人咸知退缩而师成偃然居中执政大臣虑其狡狯多计恐一旦复得进用莫敢动揺伏望陛下断自渊衷以师成付有司籍其家赀穷究奸慝以正刑典因以风厉党类庶有惩革实天下幸甚

高宗时左正言邓肃上疏曰臣近准尚书省劄子奉圣旨令送臣僚所论二章付门下後省其一章论台谏之职不可观望其二章论宦官之盛不可不戒臣窃鼓舞以为中兴之道正在此也恭惟陛下临御以来所用黄门比之上皇仅百之一比之渊圣仅十之一是陛下於北司盖未尝不戒也然小人无知尚有敢循旧辙者陛下旣责臣以言臣敢默默乎臣於初十日侍班殿下有肩舆而至横门者羣臣吐舌莫敢谁何尝试遣人询之曰内臣陈良弼也臣切谓百官下马外门徒步而入虽雨作埿深灭足没跗未尝敢以为劳盖君臣之分不敢废也良弼何人敢尓骄傲虽宣和以前宦官最盛不闻童贯梁师成等敢用肩舆辄入横门者今良弼之宠方之童贯等无万分之一便敢轻视朝廷失礼如此传之天下有损圣德臣窃痛之或曰良弼病矣不能徒步臣以为不然岂有不能徒步於横门之外而能徒步於横门之内者乎又曰汴河久涸运漕不至良弼一出则黄流弥漫一时之功不可阙也臣又以为不然若恃微功便忘分义则赵普之流当乘肩舆以登太祖之庭矣或者又曰恐得圣旨然後敢尓臣又对之曰此决无是理也朝廷之仪定於太祖陛下孝德上追虞舜岂忍以一黄门之故轻变祖宗之法乎臣愚伏望圣慈明正典刑以示惩戒不惟消患於未然亦所以弭天下之谤也惟陛下留神

赵元镇乞抑内侍奏曰臣前日奏事殿中伏奉圣训以言官张致远论列士大夫有隂结内侍者陛下旣骇且怒以谓此风寖不可长宣政之祻流毒至今不可不戒宜降诏开谕且令有司立法禁止臣待罪宰辅亲承玉音仰见陛下不惑於甘言无狃於近习洞鉴覆车之迹灼知滋蔓之端好恶一分邪正自辨帝王盛德事也虽然小人无他志在进取不复顾藉至於坏风俗紊纪纲唱谗佞之风塞公正之路以及於丧国亡家之祻皆所不恤兹宜可畏欤今虽有所斥逐而潜形秘迹人莫得知物论所讥圣心未晤者臣不知其有无而亦不能保其必无也臣愿陛下力惩而亟革之与其沮遏波流孰若絶去根本之为愈臣尝见齐威王封即墨大夫故事及本朝欧阳修奏疏仁宗皇帝其议论事迹皆可稽考谨録在前用见臣区区将顺之意亦因以献规於陛下伏幸寛仁察斯忠恳

孝宗时吏部侍郎李椿乞裁抑中贵奏曰臣闻忧先於事故能无忧事至而忧无救於事臣私忧过计愿先事而忧之庶几乎无忧也宦者论曰宦者四星在皇位之侧盖中门之禁女宫之戒审门闾谨房室不可无也故宦人之在王朝其来旧矣臣伏覩熙宁五年诏书节文前後省内臣转至承制崇班内常侍许进一子与下班殿侍三班差使内侍省东西头供奉官殿头许进一子与下班殿侍诸班内品更不许进入内内侍省所管诸班内品每年通许进五人余悉仍旧内供奉官已下至黄门如愿进外官者比内侍省逓加一等推恩其内臣诸司使副合该奏儿男充前班者今後更不进内臣时上谕枢密院曰方今宦者数已多而隶省者又不入内空絶人之世仁政所不取且独不可用三班使臣以代其职事乎臣以此仰见祖宗好生之德不惜加等推恩以全人之生世德至渥也臣不识今尚守此法与否但见中官比之陛下初即位时人数渐多其势颇盛臣又见近年有中官失火者蚕室中烧死小儿可见宫刑之室宦官之家皆有之臣又闻蚕室中小儿十不得四五少得生全者岂称祖宗好生之德臣虑陛下所未闻也切缘自古宦官之盛衰系有国之兴亡臣不敢远引汉唐之祻切见宣和之末童贯等罪恶贯盈军民怨入骨髓京师百姓羣起而攻宦官杀之者不可胜数旋致靖康之祻建炎间王渊交结宦官不恤军士遂激成苗刘之凶逆军士求康履杀之并及其党遂致明受之变前辙不远言之痛心盖宦者体肤旣毁性情柔忍猜疑骄妬不期然而然其间虽有忠直之人亦多衆所不容所以互相视效凭恃浸润交结受贿以资相高享用过厚水陆厌饫侵渔百姓兴建第宅连亘街陌始则人畏之极则人恶之畏且恶以致羣起而攻之上贻国家之忧仰惟陛下神圣在上宦者虽渐盛人虽畏之未甚恶也於此时有以裁制之不至于极则永无前日之患於宦者亦保富贵与国长久此臣所以欲先事而忧者也裁制之道臣愿出於圣断官置蚕室选精於其事者掌之应进子者申奏并保乳入之俟平复赐其家如或不育愿再进者听之再进不育是上天不许也即听进外官以为後以絶隂闇伤生之害其委付差使门禁宫戒之外毋使干预人材政事严禁士大夫及兵将官与之交通者稍遵太祖皇帝之制官品高则外补易曰君子思不出其位谓艮为阍寺也阍者止於门寺者止於巷圣人之戒深切着明不可不察也臣非不知言出祻生臣自念荷陛下恩遇特异不知所报故惟有忘身徇国庶几万分之一如臣言可采乞出於睿旨施行

秘书少监赵汝愚乞罢陈源添差总管奏曰臣先凖中书门下省送到録黄一道承枢密院关十一月十八日奉圣旨恭奉太上皇帝圣旨提举德夀宫陈源为应奉有劳可特与遥郡上转行两官臣伏覩陛下天性仁孝钦承太上慈训兢兢业业惟恐不至故臣仰遵圣意即已书读了当然当时实不知陈源别有兼职今再凖録到告词其後拟称陈源可特授永州防御使依前右武大夫特添差两浙西路马步军副总管临安府驻劄提举德夀宫臣窃惟陈源系内侍而得参预一路军政臣不知其始自何年除授然其事体重害渐不可长要非太上建炎诏书之意臣请为陛下诵之臣尝读建炎三年诏书自崇宁以来内侍用事循习至今理宜痛革自今内侍不许与主管兵官交通假贷馈遗借役禁兵当是时内侍与兵官交通借役禁兵且犹不可今乃假以一路揔戎之任臣恐非太上所以防微杜渐之意也臣伏思神宗皇帝时始令王中正李宪稍预边事是时朝廷法度峻整若无甚害而卒之夤缘攀援竟成童贯开边之祻靖康之变至今言之使人心折陛下安可视今日若无甚害而遂忘前日之戒耶臣愚欲望圣慈特降指挥除遵依太上皇帝圣旨与转行两官外所有添差两浙西路马步军副揔管职事特与解罢以为万世子孙无穷之法以成太上建炎诏书之意宗社幸甚光宗即位杨万里召为秘书监入对曰古之帝王固有知以一已揽其权不知臣下窃其权大臣窃之则权在大臣大将窃之则权在大将外戚窃之则权在外戚近习窃之则权在近习窃权之最难防者其惟近习乎非敢公窃也私窃之也始於私窃其终必至於公窃而後已可不惧哉

宁宗庆元元年大府寺丞吕祖俭奏曰臣恭惟本朝立国之规模所以上接乎唐虞三代之统纪而远过汉唐者非假夫强大威力也非资夫权谋术数也独恃夫君子以为固而已然君子之能为固岂有他哉亦以其议论气节可以培根本而支变故也国家中兴遹追庆历元佑之言论风旨固有以开绍兴之正论然自秦桧用事导谀成俗近岁安静和平之说复坏人心议论气节或几乎息而立国规模终不可忘绍熙五载夏秋之交海内皇皇天未悔祻小大之臣尽诚勠力大明继照危而复安则陛下固已亲见所恃以为固者而下改元之诏矣始政清明登用忠直天下之心盖将日望维新之政今日月曾几何而人之观听则有异焉讲席之臣或闵其耆艾而使之归或因其论事而许之去台谏之官或以旧学有劳而优迁或以繁难阙守而补外中批屡下旨意难明想谓陛下之心祗欲昭示独断以防蔽欺而不知我之操柄则已潜有所移矣夫外廷与内廷之势殊而君子与小人之情异左右前後之人地近情亲巧於伺候外示畏谨阳若无他黜陟废置间得关预时献微益或可施行虽威福权柄如自上出而盗窃卖弄则益难知彼外廷之欲尽言者则共指为矫激外廷之欲论事者则共指为过当由是列于庶位者类多远嫌避事鲜克分明斟酌调娯务为得体议论气节日就消衰常时旣难尽其心缓急必将失所恃天下大物也设官分职所以维持也听外朝以为公恃君子以为固然後能守而无失若廼嬖近暬御所知不远宁免循私非使人主不信外廷则无由可以擅宠矧今国势甫定人心犹揺岁事有饥馑之忧敌国有窥伺之迹信任君子犹惧弗济傥或失职又将畴依伏望陛下监观本朝立国之规模惟念总揽权纲之要道外廷情实固宜致察内廷奸欺尤当深防絶去私邪之门使得自保宠禄辟开公正之路使得展布腹心夫然後朝廷尊安君子遂志议论气节足以图回实政强壮本朝而可驯致庆历元佑之治矣臣志在爱君不遑他恤惟陛下裁赦理宗即位国子祭酒乔行简上疏曰向者陛下内廷举动皆有禀承小人纵有蛊惑干求之心犹有所忌惮而不敢发今者安能保小人之不萌是心陛下又安能保圣心之不无少肆陛下为天下君当懋建皇极一循大公不应私徇小人为其所误凡为此者皆戚畹肺肝之亲与近习贵幸之臣奔走使令之辈外取货财内坏纲纪上以罔人君之聦明来天下之怨谤下以挠官府之公道乱民间之曲直纵而不已其势必至於假采听之言而伤动善类设衆人之誉而进拔憸人借纳忠效勤之意而售其隂险巧佞之奸日积月累气势益张人主之威权将为所窃弄而不自知矣陛下衰絰在身愈当敬戒宫庭之间旣无所严惮嫔御之人又视昔衆多以春秋方富之年居声色易纵之地万一於此不能自制必於盛德大有亏损愿陛下常加警省

景定四年礼部侍郎牟子才论董宋臣不当除押班奏曰臣十年忧患分老山林蒙陛下收召复寘诸禁近之列常恨糜捐未足补报今旣数月矣不敢出位有所敷陈者盖以陛下自更化瑟内抚外宁衆正咸集羣憸悉除而又穑事告登文治具举靖共尓位臣之分也近日以来在廷之臣学校之士乃以内臣之复用连章公车纷纷未止臣意陛下之用此人不过念其平日给事之劳擦拭而用之耳而诸臣深忧思虑则以其前辙之可监而虑其旧态之复作谓今宠以押班之任而日在陛下左右譬如木之有蠧蠧在中而木不觉其腐禾之有虫虫在心而禾不觉其槁虽陛下谆谆开谕而学士大夫之惑终不可解也臣静观数日间诸臣或以此而决去就者陛下宣召而复留之大臣为国家大体计为保固局面计为忧惜诸贤计所以扶持而安全之者无不尽心焉窃意一堂都俞之际必有深长之思果断之决使天下无可复议朝廷庶可妥安而老臣又何所容其喙然竚乎有闻而犹未也但闻诸臣欲去者犹未肯留已留者犹未忘去而舆议之徧责於在位者略不少恕焉臣谓陛下昭昭圣明如此大臣孜孜啓沃如此其於此事转旋辟阖盖亦甚易微臣愚见不无望於陛下早有以处此庶几一枰全安而无奕子动摇之虞风休雨止而有安恬泰定之势此宗社之幸生灵之福也臣甫出获穽非不欲惩羮吹虀保全末路深恐上负明主下负夙心用敢冒昧一言惟陛下幸赦

五年子才为给事中缴李忠辅奏曰臣伏覩台臣论列合长李忠辅奉御笔李忠辅降两官降罢臣有以见圣虑深远天断奋发盖将昭大公而毖後患也臣惟成周之制阉人守中门之禁寺人掌女宫之戒未尝畀以事权所以遏其蠧政害事之渐自汉以来恭显之用事专恣朝臣之侧目畏惮亦旣任以机要又何以禁其长祻流毒之惨此防微杜渐者之所当深虑盖内辖一司自来止以小璫为之取其服勤恭谨易以禁制又以三年为任不使之日增月益声生气长以贻害无穷惟董宋臣自小璫至於大官二十年间皆兼领此职权倾中外恣为奸利至今得罪公论故每有除授人言交攻忠辅乃其所荐根株此局以为依凭凡其奸犯科条诬上行私之事皆出其所教而忠辅新进气锐为术转深为害愈烈大作威福动称圣旨帅漕两司奉行惟谨其妄生罗织使人破家荡产往往死於非命权则归已怨则归君而甚者窥觇中詗揣摩密报曲为恩幸之地陛下灼见其奸夺其内辖职事遂降指挥内辖以三年为任立为定制又以台臣之言降官放罢天下莫不仰陛下之明断但观台臣所论则忠辅处心积虑倾险反覆可畏又有甚於前之所陈使罚止於此安知其不复出为恶耶且宋臣未尝不罢也而又复用未尝不退也而又复进使其不死祻且不歇抑亦可以为监矣比者城中欎攸旣始於宋臣之屋城外烟焰亦发於忠辅之家今陛下施行忠辅而宋臣适死於数日之间意者惟天惟祖宗望陛下尽取二十年祻根乱本一扫而空之虽宋臣死灰无复然之虑而忠辅则虎兕有出柙之忧倘陛下尽行台臣所乞屏斥之言以絶其根实惟天惟祖宗之意而陛下子孙万世无疆之福也所有将来録黄系经臣书读用敢冒昩先具奏闻

金哀宗时近侍干预朝政翰林直学士兼左司郎中实默爱实谏曰今近侍权太重将相大臣不敢与之相抗自古仆御之臣不过供给指使而已虽名仆臣亦必选择正人今不论贤否惟以世胄或吏员为之夫给使令之材使预社稷大计此辈果何所知乎

历代名臣奏议卷二百九十三








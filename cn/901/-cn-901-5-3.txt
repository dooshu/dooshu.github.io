与晋文王书荐卢播

盖闻兴化济治，在于得人；收奇拔异，圣贤高致。是以八士归周，周道以隆；虞舜登庸，元凯咸事。

伏惟明公公侯，皇灵诞秀，九德光被，应期作辅，论道敷化，开辟四门，延纳羽翼贤士，以赞雍熙。是以英俊之士愿排皇闼，策名委质，真廌之徒辐辏大府；诚以邓林、昆吾、翔凤所栖；悬黎和肆，垂棘所集。

伏见鄙州别驾，同郡卢播，年三十二，字景宣。少有才秀之异，长怀淑茂之量；耽道悦礼，仗义依仁；研精坟典，升堂奥；聪鉴物理，〔心〕通玄妙。贞固足以干事，忠敬足以肃朝，明断足以质疑，机密足以应权，临烦不惑，在急弥明。若得佐时理物，则政事之器；衔命聘享，则专对之才。潜心图籍，文学之宗；敷藻载述，良史之表。

然而学不为人，行不求达，故久沉沦，未阶太清。诚后门之秀伟，当时之利器，宜蒙旌命，和味鼎铉。孔子曰：「如有所誉，必有所试。」播之所能，着在已效。不敢虚饰，取谤大府。○本集。《艺文类聚》五十三。


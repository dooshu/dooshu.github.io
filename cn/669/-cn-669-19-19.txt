19　天剛君堅之説


春秋繁露天地之行篇云：「天不剛則列星亂其行，君不堅則邪臣亂其官。故爲天者務剛其氣，爲君者務堅其政。」丁鴻日食封事：「天不可以不剛，不剛則三光不明；王不可以不彊，不彊則宰牧縱横。」其言出於此。

【元圻案】後漢書丁鴻傳：「鴻，字孝公，潁川定陵人也。肅宗詔鴻與諸儒論定五經同異於北宫白虎觀。時人歎曰：『殿中無雙丁孝公。』和帝四年，代袁安爲司徒。是時竇太后臨政，憲兄弟各擅威權，鴻因日食上封事。」其辭具載本傳。「書奏，帝以鴻爲太尉兼衞尉，屯南、北宫。於是收竇憲大將軍印綬，憲及諸弟皆自殺。」






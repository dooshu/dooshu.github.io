◇荆州从事苑镇碑

汉故荆州从事范君，讳镇，字仲弓，南阳筑阳人也。其先出自范柏何？为晋乐正，世掌朝礼之制，失其官次，侈以自亻赞，（缺）采替绌。《春秋》录微，撰祖诸世。有苑子园，实能阴阳之理，其称微而显（缺）名著遂兹盛建功，子孙爰居，来宅筑阳，君即其胄也。君肇建仁义之基，始创五福之衢，韬律大杜，综皋陶、甫侯之遗风，故《易》称「师出以律，」五用是纲，平不柱理，政以宪循，须律定纪，功绩希（缺）德（缺）州里。水蓄流速，行著即仕，先公门之忠，尽节君父，遂登朝阶，为郡督、邮列掾，膺姿管、苏，靖供卫上，方平不阿，严而不（缺）清介之□，然发越。州伯是闻，备礼招纳，以部江夏。过郡历县，莫不云披风靡，畏威怀德，垂芳遗藻，纪歌于今。当陟泰阶，配耀岳嵩，寿不极旄，早世陨终。景胙之胤，二叶州郡，官有世功，位即绝伦。于是乃钦树玄石，甄德表勋。其辞曰：於惟从事，茂德翔芊。构基崇业，侯室侯堂。洁拟季文，仁若春风。义以继志，礼为宗匡。虏（缺）慈爱，与世无伤。上德不德，身翳名章。灵永迈矣，享斯荣光。（《隶释》十二）


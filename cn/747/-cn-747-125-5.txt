○李谷罢相制

鸿水未湮，舟楫赖济川之用；密云既雨，郊原成利物之功。惟贤哲之保躬，蹈初终於元吉。我有良相，时惟正人，七年竭力於扶持，六气遂乖於颐养，逾岁伏枕，九陈让词，敦谕虽频，告请弥切。暂辍秉钧之任，不移论道之资。仍益户封，斯为异数。推忠协谋佐理功臣特进守司空门下侍郎、同中书门下平章事、监修国史、上柱国、陇西郡开国公食邑一千五百户食实封二百户李，昔事先朝，勤劳王室，暨登上相，佐佑朕躬，疾因忧国而有加，志在避权而知足，烦变调而斯久，释难重以为宜。渐俟痊平，别期委任。俾展辂车之礼，用光水土之官。惟尔诚明，当体优异，凡百有位，知予尚贤。可守司空，加食邑五百户食实封二百户，功臣散官勋如故。仍令所司择日，备礼册命。


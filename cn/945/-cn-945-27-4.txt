与集贤杨太博启

窃以待诏承明之庭汉得人而为盛修书丽正之殿唐置使以甚雄故子云以词赋擅名燕文以史笔自任汔今官司未改禄秩弥优公宴举觞礼均四辅禁门通籍地接千庐自非学洞缣缃识参系象博物几乎子产属文似于相如即何以记三箧之书诸儒叹伏献四巡之颂当宁嘉称允属宗英式光俊选太博学士仁兄治行尤异秉心塞渊体大雅以成文蹈中庸而为德朱弦疏越宛有正声玉水方流自怀至宝由计偕而旅进乃籍甚以驰称紫庭亟覩于决科黄绶旋闻于随牒刺奸南部载宣悬棒之威求瘼番禺益励酌泉之操适讨论于邦典仍干掌於关征聚货殖于五都米盐斯剧考质文于三代绵蕝居多俄慷慨以上书果深严而召试平津第一谅博极于天人江夏无双且恣观于图史顾亨途之伊始实舆议之攸归矧瀛洲列仙之珠庭羣玉上帝之册府昔者金泥石?尝草东封之仪缥帙芸籖重定开元之月今天孙俟翠华之幸屋壁藏科斗之书必将讲故事于乾封聿修盛礼访遗编於汲冢大备阙文罄竭诚明弥缝职业苟非鸿硕曷副畴咨某忝预宗盟并荷堂构二惠敢期于竞爽万石徒喜於不衰侧听宠迁几至拚舞幸同栢悦诚臭味之靡殊愿比葛累庶本根之攸庇岂期撝抑先赐牋函感惠顾之所临但佩服而无斁


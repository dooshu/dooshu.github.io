卷四十一 东坡四

东坡云：“吾昔在钱塘，一日，昼寝宝山僧舍，题其壁云：‘七尺顽躯走世尘，十围便腹贮天真，此中空洞浑无物，何止容君数百人。’其后有小子亦题名壁上，见者乃谓余诮之也。周伯仁所谓君者，乃王茂弘之流，岂此等辈哉？”

《冷斋夜话》云：“东坡在儋耳，有姜唐佐者从乞诗．唐佐，朱崖人，亦书生。东坡借其手中扇书其上云：‘沧海何曾断地脉，朱崖从此破天荒。’又《题司命宫杨道士息轩》曰：‘无事此静坐，一日似两日。若活七十年，便是百四十。黄金几时成，白发日夜出。开眼三十秋，速于驹过隙。是故东坡老，贵汝一念息。时来登此轩，目送过海席。家山归未成，(“成”原作“行”，今据徐钞本、明钞本校改。)题诗寄屋壁。’又尝醉插茉莉花，嚼槟榔，戏书姜秀才几上云：‘紫麝着人簪茉莉，红潮登颊醉槟榔。’其超放如此。”

苕溪渔隐曰：“‘菊以黄为正，余皆可鄙。’此朱逊之之语，东坡《印可作诗赠之》有‘识真似渊明’之句。余顷岁居泗上，假馆官舍，小圃中有一亭，榜曰秋香，环植以黄菊，别无他物，必好事者原东坡之意而作也。先君题诗云：‘骚人足奇思，香草比君子。况此霜下杰，清芬绝兰茝。气禀金行秀，德备黄中美。古来鹤发翁，餐英饮其水。但恐蓬藋伤，课仆加料理。’”

东坡云：“余尝浴泗州雍熙塔下，戏作《如梦》两阕，云：‘水垢何首相受？细看两俱无有。寄语揩背人：尽日劳君挥肘。轻手，轻手，居士本来无垢。’又云：‘自净方能洗彼。我自汗流呀气。寄谙澡浴人：且共肉身游戏。但洗，但洗，俯为世间一切。’曲名本唐庄宗制，一名《忆仙姿》，嫌其不雅，改云《如梦》。庄宗作此词，卒章云：‘如梦，如梦，和泪出门相送。’取以为之名。”

《冷斋夜话》云：“海南城东有两井，相去咫尺而异味，(“咫”原作“只”，今据徐钞本、明钞本校改。)号双井。井源出岩石罅中，东坡酌水异之，曰：‘吾寻白龙不见，今知家此水中乎。’同游者怪问其故，曰：‘白龙当为东坡出，请徐待之。’俄见其脊尾如生银蛇状，忽水浑有云气浮水面，举首如插玉筯，乃泳而去。余至二井，太守张子修为造庵井上，号思远，亭名洄酌。岸有怪树，树枝之腋，有诗曰：‘岩泉末入井，蒙然冒沙石。泉嫩回为靥，石老生罅隙。异哉寸波中，露此横海脊。先生酌泉笑，泉香神龙蛰。举首玉筯插，忽去银丁掷。大身何时布，天矫翔霹雳。谁言鹏背大，更觉宇宙窄。’字画如颜书，无名衔年月。此诗气格似东坡，而言泉嫩石老，似非东坡；又语散漫，疑学者为之也。龙如蛇形，小如玉筯。”

东坡云：“眉州青神县，道侧有小佛屋，俗谓之猪母佛，云百年前有牝猪伏于此，化为泉，有二鲤鱼在泉中，盖猪龙也。蜀人谓牝猪为母，而立佛堂其上，故以名之。泉出石上，深不及二尺，大旱不渴，而鲤莫有见者。余一日偶见之，以告妻兄王愿，愿深疑余之诞也，余亦不平其见疑，因与愿祷于泉上，曰：‘余若不诞者，鱼当复出。’已而，鲤复出，愿大惊，再拜谢罪而去。”二事相类，故并录之。

苕溪渔隐曰：“东坡诗云：‘图书跌宕悲年老，灯火青荧语夜深。’山谷诗云：‘弓刀陌上望行色，儿女灯前语夜深。’盖皆出于老杜‘厨人语夜阑’之意。王直方《诗话》以谓三诗当以先后分胜负。非也。”

东坡云：“轼倅武林日，梦神宗召入禁中，宫女围侍，一红衣女童捧红靴一双，命轼铭之，觉而记其一联云：‘寒女之丝，铢积寸累，天步所临，云蒸雾起。’既毕，进御，上极叹其敏，使宫女送出，睇视裙带间，有六言诗一首，云：‘百叠猗猗风绉，六铢纵纵云轻，植立含风广殿，微闻环佩摇声。’”又云：“轼自蜀应举京师，道过华清宫，梦明皇令赋《太真妃裙带词》，乃前六言诗也，觉而记之。今书赠柯山潘大临邠老。”二说不同，故并录之。

王直方《诗话》云：“东坡兴孙巨源同会于王晋卿花园中，晋卿言：‘都教喂饲了官员辈马着。’巨源云：‘都尉指挥都喂马，好一对。’适长主送茶来，东坡即云：‘人家齐吃大家茶。’盖长公主呼大家也。山谷尝以‘卖菜卖生菜’对‘磨刀磨剪刀’，东坡以洞庭春色为扫愁帚，山谷以水晶脍为醒酒冰，余为正好作一对。”

《后山诗话》云：“苏公居颍，春夜对月，王夫人曰：‘春月可喜，秋月使人愁耳。’公谓前未及也，遂作词曰：‘不似秋光，只与离人照断肠。’而老杜云：‘秋月解伤神。’语简而益工也。”

《侯鲭录》云：“东坡在汝阴，初春庭梅盛开，月色鲜霁，夫人曰：‘春月胜如秋月，秋月令人惨凄，春月令人和悦。’坡笑曰：‘子诚知言。’即召客饮，作《减字木兰花》云：‘春庭月午，影落春醪光欲舞，步转迥廊，半落梅花婉娩香轻风薄雾，都是少年行乐处，不似秋光，只与离人照断肠。’”

潘子真《诗话》云：“‘古有行道人，陌上见三叟，年各百余岁，相与鉏禾莠。住车问三叟；何以得此寿？上叟前致词：量腹节所受；中叟前致词：室内妪粗丑；下叟前致词：暮眠不覆首。要哉三叟言，所以能长久。’又：‘少壮面日泽，长大色丑粗。丑粗人所恶，拔白自洗苏。平生发完全，变化似浮屠。醉酒巾帻落，秃顶赤如壶。’此应璩《三叟词》也。吴兢《古乐府》及《艺文类聚》所载，语皆不完。予得此本于临淄晏公家，以示周元翁，元翁笑曰：‘当徒子之妻，蓬头挛耳，又疥且痔，便有五子；东家之女，登墙见窥，今三年矣，玉未之许也。乌在其为粗丑也哉？’”

东坡云：“昨日，太守杨君采、通判张君规，邀余出游安国寺，坐中论风气养生之事。余曰：‘皆不足道，难在去欲。’张曰：‘苏子卿啮雪啖毡，缩背出血，无一语少屈，可谓了死生之际矣；然不免为胡妇生子，而况洞房绮疏之下乎？乃知此事不易消除。’众客皆大笑。余爱其语有理，故为记之。”

苕溪渔隐曰：“子由奉使契丹寄子瞻诗云：‘谁将家集过幽都，每被行人问大苏，莫把文章动蛮貊，恐妨谈笑卧江湖。’此《栾城集》中诗也。《渑水燕谈录》云：张芸叟奉使大辽，宿幽州馆中。有题苏子瞻《老人行》于壁间者，闻范阳书肆亦刻子瞻诗数十篇，谓之《大苏集》。子瞻名重当代，外至夷虏，亦爱服如此。芸叟题其后曰：‘谁传佳句到幽都，逢著胡儿问大苏。’此二句与子由之诗全相类，疑好事者改之也。”

《冷斋夜话》云：“苏子由谪高安时，云庵居洞山，时时相过。有聪禅师者，亦蜀人，居圣寿寺。一夕，云庵梦同子由出迓五祖戒禅师，既觉，私怪之，以语聪，聪曰：‘吾亦梦同迎戒禅师。’子由抚掌大笑曰：‘世间梦乃有同者，异哉！’俄东坡书至，曰：‘吾已至奉新，旦夕可相见。’子由携两衲候于城南建山寺。东坡至，坐定，理梦事以语坡，坡曰：‘轼八九岁时，时时梦身是僧，往来陕右：又先妣方娠，梦一僧来托宿，瘠而眇。’云庵惊曰：‘戒，陕右人也，失一目，暮年弃五祖来游高安，终于大愚。’逆数盖五十年，而东坡时年四十九矣。后与云庵书其略曰：‘戒和尚不识人嫌，强颜复出，亦可笑矣。既是法器，愿痛加磨厉，使还旧观。’自是常着衲衣。哲宗问右珰陈衍曰：‘苏轼衬朝章何衣？’对曰：‘是道衣。’哲宗笑之。及谪英州，佛印、云庵遣书至，坡不复答，但引纸大书曰：‘戒和尚又凿脱也。’后七年，归自海南，有玉局之除，作偈答南华长老云：‘恶业相缠五十年，常行八棒十三禅，今着衲衣归玉局，可怜化作五通仙。’”

王直方《诗话》云：“杭有西湖，而颍亦有西湖，皆为游赏之胜，而东坡连守二州，其初得颍也，有颍人在坐云：‘内翰但只消游湖中，便可以了郡事。’盖言其讼简也，秦少章因作一绝献之，云：‘十里荷花菡萏初，我公所至有西湖，欲将公事湖中了，见说官闲事亦无。’后东坡到颍，有《谢执政启》，亦云：‘入参两禁，每玷北扉之荣；出典二邦，辄为西湖之长。’”

王直方《诗话》云：“《为程筠作归真亭诗》云：‘会看千字诔，木杪见龟趺。’龟趺是碑坐，不应见于木杪也。”

《石林诗话》云：“学者多议苏子瞻‘木杪见龟趺’，以为语病，谓龟趺不当出木杪也。殊不思此《题程筠先墓归真亭》也，东南多葬山上，碑亭往往在半山间，未必皆平地，则自下视之，龟趺出木杪，何足怪哉？”

《诗眼》云：“句法之学，自是一家工夫。昔尝问山谷：‘耕田欲雨刈欲晴，去得顺风来者怨。’山谷云：‘不如千岩无人万壑静，十步回头五步坐。’此专论句法，不论义理。盖七言诗四字三字作两节也，此句法出《黄庭经》，自‘上有黄庭下关元’已下多此体。张子平《四愁诗》句句如此，雄健稳惬。至五言诗亦有三字二字作两节者，老杜云：‘不知西阁意，肯别定留人。’肯别邪，定留人邪？山谷尤爱其深远闲雅，盖与上七言同。”

《冷斋夜话》云：“东坡在惠州，作《梅词》云：‘玉骨那愁瘴雾，冰肌自有仙风，海仙时遣探芳丛，倒挂绿毛么凤。素面常嫌粉污，洗妆不退唇红，高情已逐晓云空，不与梨花同梦。’时侍儿朝云新亡，其寓意为朝云作也。”苕溪渔隐曰：“王直方《诗话》载晁以道云：‘说之初见东坡《梅词》，便知道此老须过海，只为古今人不曾道到此，须罚教去。’此言鄙俚，近于忌人之长，幸人之祸，直方无识，载之《诗话》，宁不畏人之讥诮乎？”《高斋诗话》云：“‘高情已逐晓云空，不与梨花同梦。’后见王昌龄《梅诗》云：‘落落寞寞路不分，梦中唤作梨花云。’方知东坡引用此诗也。”

王直方《诗话》云：“《橄榄诗》：‘纷纷青子落红盐，正味森森苦且严，待得微甘回齿颊，已输崖蜜十分甜。’范景文言：‘橄榄木高大难采，以盐擦木身，则其实自落，此所以有落红盐之语也。’”苕溪渔隐曰：“余居岭外七年，备见土人采橄榄，初未尝以盐擦树身，亦只以梯采之，或以杖击之；而东坡‘落红盐’之语，当自别出小说也。”

《隐居诗话》云：“王禹偁《橄榄诗》云：‘南方多果实，橄揽稍珍奇。北人将就酒，食之先嚬眉，皮核苦且涩，历口复弃遗，良久有回味，始觉甘如饴。’盖六句说回味。欧阻修云：‘甘苦不相入，初争久方知。’极快健也。”　　苏子由云：“东坡居士谪居儋耳，寘家罗浮之下，独与幼子过负檐渡海，葺茅竹而居之，日啖藷芋，而华屋玉食之念，不存于胸中；平生无所嗜好，以图史为园囿，文章为鼓吹，至是亦皆罢去。犹独喜为诗，精深华妙，不见老人衰惫之气。”苕溪渔隐曰：“凡人能处忧患，盖在其平日胸中所养。韩退之，唐之文士也，正色立朝，抗疏谏佛骨，疑若杀身成仁者，一经窜谪，则忧愁无聊，概见于诗词。由此论之，则东坡所养，过退之远矣。”

《石林诗话》云：“诗篇当有操纵，不可拘用一律。苏子瞻诗：‘林行婆家初闭户，翟夫子舍尚留关。’始读殆不可测其意，盖下有‘连娟缺月黄昏后，缥缈新居紫翠间，系闷岂无罗带水，割愁还有创铓山’四句，则入头不怕放行，宁伤初拙也。然‘系闷罗带，割愁剑铓’之语，大是险诨，亦何可屡打也。”

《三山老人语录》云：“自来九日多用落帽事，独东坡云：‘破帽多情却恋头’，尤为奇特。”

《缃素杂记》云：“《旧唐书》载唐明皇时宰相李林甫，自以无学术，仅能秉笔，有才名于时者尤忌之。林甫典选时，选人严逈判语‘杕杜’二字，林甫不识，谓韦侍郎曰：‘此谓杕杜何也？’韦俛首不敢言。又太常少卿姜度妻诞子，林甫手书庆之曰：‘闻有弄麞之庆。’客视之掩口。故东坡《贺人生子诗》云：‘甚欲去为汤饼客，却愁错写弄麞书。’盖用此也。惜乎《新史》不载其事。”

东坡云：“儿子迈尝作《林檎诗》云：‘熟颗无风时自落，半腮迎日斗鲜红。’于等辈中亦号有思致者，今已老，无它技，但亦时出新句也。尝作酸枣尉，有诗云：‘叶随流水归何处，牛载寒鸦过别村。’此句亦可喜也。”

苕溪渔隐曰：“苏叔党过《赋鼠须笔》云：‘太仓失陈红，狡穴得余腐，既兴丞相叹，又发廷尉怒。磔肉餧饿猫，纷髯杂霜兔。插架刀槊健，落纸龙蛇骛。物理未易诘，时来即所遇。穿墉何卑微，托此得佳誉。’其步骤气格，殊有父风也。”







修德第十九

夫修德者，变恶从善，改乱为治之谓也。上天垂象，见其吉凶、谴告之义。人君见机变，斋戒洗心，修政以道，顺天之教也。夫人君顺天者，子从父之教也。见灾而不修德者，逆父之命也。顺天为明君，顺父为孝子。故孔子曰：昔者明王事父孝，故事天明；主事母孝，故事地察。天地明察，神明彰矣。

《易》曰：大人者，与天地合其德，与日月合其明，与四时合其序，与鬼神合其吉凶。此顺天地而化也。先天而天不违，后天而奉天时。天且不违，而况于人乎？况于鬼神乎？此大人至德，同乎天也。是故人君力行守道，见德迁善，大人顺天之化而照临万方，故物莫之违。及其行不符道，理不合义，则示之以灾，教之从善不息，补过自新，故盛德必昌也。

《书》曰：唯圣人罔念作狂，唯狂克念作圣。此之谓也。盖善不积不足以成名，恶不积不足以灭身。恶虽小，不可不去；善虽小，不可不为。子曰；积善之家，必有余庆；积不善之家，必有余殃。非一朝一夕之故，其所由来者渐矣。此言善恶之积起于毫末，而成丘山。

故曰：日变修德，礼重则躬；月变眚刑，恩从肆赦；星变结和，义敦邻睦。是以明君宰相，随变而改，积善以应天也。

《易》曰：君子见机而作，不俟终日。此言修德之急也。是故有变，修其政而理其事焉，何暇待于终日哉？上自天子，下及黎庶，虫鱼草木，咸系天象，垂见变异，罔不悉焉。谴告之理多方，从善之途非一，以善为德，以虐为凶。故《书》曰：德无常师，善无常主，协于克一，此之谓矣。唯尔在位，咸司厥职，罔或淫僻，以召天灾。治乱之绪，得失之经，事匪一途，万机并作。故曰：月灾眚，五星时合，变异之象，感召之应。咸具本篇，以为常则。故每占下云：修德以禳之也。修德同于君臣，非独在乎上位矣。

按刘向、京房对灾异，多云：人君赋敛重数，徭役繁多，黜退忠良，进用谗佞，荒于禽色，酣酒嗜音，雕墙峻宇，诛戮直谏，残害无辜，听邪言，不遵正道，疏绝宗戚，异姓擅权，无知小人，作威作福，则天降灾祥，以示其变，望其修德以禳之也。不修德以救，则天裂地动，日月薄蚀，五星错度，四序愆期，云雾昏冥，风寒惨裂，兵饥疾疫，水旱过差，遂至亡国丧身，无所不有。其救之也，君治以道，臣谏以忠，进用贤良，退黜谗佞，恤刑缓狱，存孤育寡，薄赋宽徭，矜赡无告，散后宫积旷之女，配天下鳏独之男，齐七政于天象，顺四时以布令，舆人之诵必听，刍荛之言勿弃，行□束帛，以贲丘园，进安车以搜岩穴，然后广建贤戚，蕃屏皇家，磐石维城，本枝百世，然则此灾可消也，国可保也，身可安也。颂太平者，将比肩于市里矣。击壤行歌者，岂一老夫哉！余今略具大纲而已，岂能详之者矣。


○邊備五事 【 邊備】

昌平侯戰將也然亦詳于論守

一宣府操備哨守等項馬步官軍、止一萬三千五百餘人城堡關隘一十四處、內西陽河洗馬林張家口新開堡野狐嶺關最為要害。其餘白羊口等六堡。實非要地。乞歸併以便戍守。一柴溝堡地近萬全。卻調宣府等衛官軍守備。其宣府城所領官軍。卻又調自萬全等衛。彼此兩不便。乞依地方對換。一柴溝堡調來備禦官軍、其芻糧仍于本衛支給。往來道途。動經旬月。乞于柴溝立倉。就令山西民運糧輸納。或給銀收糴。或召商中塩庶免軍士奔走負戴之勞。而亦不妨戍守。一守邊軍器。所造非所用最為弊政凡軍器皆然惟火器最要。朝廷恐其傳習者多。不許邊方自造然京庫關領者多有不堪而臣前在獨石。亦蒙朝廷許以自造。乞如前例自造應用。一宣府沿邊。臣躬行相度。其間墩臺濶遠。擇地添設。古路窄狹者。用石砌塞。地勢平坦者。寘門關鎖。無事則廵邏出入。有警則發兵策應


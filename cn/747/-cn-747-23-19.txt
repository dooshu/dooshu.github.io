○宽宥天下囚徒制

行庆施惠，所以奉天时，缓刑恤狱，所以爱人命。今阳和布序，草木自荣，而或入於罪隶，婴於舂槁，同被亭育之恩，未畅生成之施。言念於此，深用悯然。思宏时令，以哀黎庶。应天下囚徒罪至死者，特宽宥配隶岭南远恶处。其犯十恶及造伪头首，量决一百，长流远恶处。流罪罚镇三年。其徒已下罪，并宜释放。其有官吏犯赃推未了者，仍推取实收定名讫，然后准降例处分。计赃一匹已上，及与百姓怨雠者，并不须令却上。其上都委中书门下疏理，京城委留守，天下诸州长官当日处理。其责保停务之类，并宜准此。


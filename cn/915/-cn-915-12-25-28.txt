◇并州寺碑

夫至道密微，无迹可睹，神功感应，有理斯存。虽慧日已照，而太夜莫晓；香雨时流，而深尘未息。旷劫悠缅，历代遐长。眇眇世罗，无能免其一目；泛泛欲网，孰敢解其三面。自大教迁流，行于中土，希向之士，烟踊波属，洹沙未足为言，积尘所不能喻。皆去出没生死之河，浮沈爱育之海。未有矫然独悟，脱落身名，望彼岸而攸往，泛宝船而利涉。（《艺文类聚》七十七。）


钓鱼台

近都邑而一流泉，古今园亭之矣。一园亭主，易一园亭名，泉流不易也。园亭有名，里井人俗传之，传其初者。主人有名，荐绅先生雅传之，传其著者。泉流则自传。偶一日园亭主，慎善主之，名听土人，游听游者。出阜成门南十里，花园村，古花园。其后村，今平畴也。金王郁钓鱼台，台其处。郁前玉渊潭，今池也。有泉涌地出，古今人因之。郁台焉，钓焉，钓鱼台以名。元丁氏亭焉，因玉渊以名其亭。马文友亭焉，酌焉，醉斯舞焉。饮山亭，婆娑亭，以自名。今不台，亦不亭矣。堤柳四垂，水四面，一渚中央，渚置一榭，水置一舟，沙汀鸟闲，曲房人邃，藤花一架，水紫一方。自万历初，为李皇亲墅。

宁都董越游钓鱼台○草堂掩掩路逶迤，客到殊无林鸟知。科斗池塘春水满，牛羊町畽夕阳迟。莎深绿晕苔侵壁，药蔓红欹槿护篱。先后闲游多岁月，细看窗牖蠹馀诗。

公安袁宏道重九日登钓鱼台○卧柳侵官道，长堤接古墟。宫斜十里粉，画壁一枝芦。白果将垂砌，红蕉半掩庐。僧贫茶具废，兴发酒瓯虚。怪鸟鸣空院，寒花伴野蔬。阶前云没岫，床下水平渠。净业莲花社，乡思柳浪居。道玄唯有发，中散竟无书。去矣云中鹄，知之濠上鱼。

临朐冯琦钓鱼台○翳然林水处，便自远人寰。麦陇凫双没，藤轩蝶四环。高低春涧柳，深浅夕阳山。坐忆垂竿叟，高踪未可攀○是处堪垂钓，谁家长闭关。榭多偏近水，云薄更宜山。鸟语扶疏里，人踪杳霭间。日斜仍策马，太息野鸥闲。

临武曾朝节游钓鱼台○古迹台亭处，荒泉新一亭。迂随幽迳碧，虚合远山青。堤柳先周匝，汀鸥亦隐冥。旅情虚弄钓，欸乃向来听○高台谁钓客，今古叹居游。酒入荷香细，歌深树影稠。亭空万里色，池浸一天浮。更道东林胜，沿溪步步幽○爱此园林僻，清凉足共栖。稻田溪上下，松岭殿东西。水日明台榭，山云拥路溪。定知尘市外，相与忆招提。

顺天王嘉谟钓鱼台○寻幽眺远慰苍颜，古木颓然落日殷。白发未多容我拔，青山无远望身闲。荒寒倚策门三迳，薄暮持竿水一湾。渔父何人徒仰止，几年尘鞅笑间关○秋满西山午不开，空池潦水静青苔。纷纭乱叶迷平野，萧瑟风条隐古台。讵有鱼龙惊寂寞，频看雁鹜远徘徊。中原极目情慷慨，钓罢分鱼易酒杯。


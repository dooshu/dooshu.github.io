纪七十一 神宗万历二十四年丙申至二十六年戊戌


纪七十一起柔兆涒滩，尽著雍掩茂，凡三年。
神宗显皇帝 万历二十四年
春，正月，丁丑，削两京科、道官耿随龙等三十四人籍。
先是上怒兵部，遂及两京科、道，或镌秩，或调外，重者谪边，轻者停俸而已。及大学士陈于陛复特疏申救，上怒，命降诸人杂职，悉调边方。尚书孙丕扬等以诏旨转严，再疏乞宥，上益怒，乃尽夺职为民。
御史马经纶愤极，抗疏曰：“陛下以兵部考察之故而罪兵科，是已。乃蔓及他给事，又波及他御史，去者不明应得之罪，留者不明姑恕之由。夫以不言罪言官，言官何辞！臣窃观陛下所为罪言官者犹浅也。言官今日箝口不言，有五大罪焉：陛下不郊天，有年不能援故典排闼以争，陷陛下于不敬天，罪一；陛下不享祖，有年不能开至诚牵裾以争，陷陛下于不敬祖，罪二；陛下辍朝不御，停讲不举，言官言之而不能卒复之，陷陛下不能如祖宗之勤政，罪三；陛下去邪不决，任贤不笃，言官言之而不能强得之，陷陛下不能如祖宗之用人，罪四；陛下好货成癖，御下少恩，肘腋之间，丛怒蓄变，言官俱虑之而不能批鳞谏止，陷陛下甘弃初政而弗获克终，罪五。负此大罪，陛下肯奋然励精，而以1990
纪七十一
五罪罪之，岂不当哉！奈何责之箝口不言者，不于此而于彼也？”疏入，上大怒，贬三秩。
经纶既获谴，工部都给事中海阳林熙春等上琉曰：“陛下怒言官缄默，斥逐三十余人，臣等不胜悚惧，今御史经纶慷慨陈言，窃意必温旨褒嘉，顾亦从贬斥。是以建言罪邪？抑以不言罪邪？臣等不能解也。前所罪者既以不言之故，今所罪者又以敢言之故，令臣等安所适从哉！”上益怒，谪熙春茶盐判官，加贬经纶为典史，熙春遂引疾去。
是日，御史鹿久征等亦上疏，请与诸臣同罪，贬泽州判官。二疏列名凡数十人，悉夺俸。
顷之，南京御史林培疏陈时政，上追怒经纶，竞斥为民。既归，杜门却扫，凡十年卒。【考异】军政之狱，发于去年之冬，据《明史·马经纶传》、其时仅贬谪停俸而已。是年正月丁丑削籍，见《明史稿·本纪》，据《实录》也。惟《史稿》言：“科，道官三十三人”证之《经纶传》，尚少一·人。传中胪列耿随龙等十九人外，其在前贬谪者，兵科给事中吴文梓、刘仕瞻、御史区大伦、俞价、强思、给事中张同德、五城御史夏之臣，朱凤翔、涂乔迁、时偕行、杨述中共十一人，又后罢冯从吾、薛继茂、王慎德，姚三让四人，合之十九人，共三十四人，皆两京科、道.而部曹不预焉。至马经纶之始贬谪，继除名，则因三十四人之削籍而谏，又不在以前除名之列。惟陈氏《通纪》作三十四人，与《明史·马经纶传》合，今从之。
二月，戊申，河套部布色图复谋犯边，总督李汶、延绥总兵麻贵，勒兵万五千人，分三道；游击阎逢时等出红山，为中军；参将师以律等出高家堡、神木孤山，为左军；参将孙朝梁等出定边、安边平山，为右军；而自以大军当一面，衔枚疾趋，逾塞六十里。寇莫知所防，大溃，俘斩四百有奇，获马驼牛羊千五百。时顺义王劝布色图纳款、不从，遂及于败。
三月，丙子，戌刻，坤宁宫灾，延及乾清宫，一时俱烬。敕
1661 明通鉴卷七十-
群臣修省。壬辰、下诏自责。【考异】《明史·本纪》《五行志》皆作“乙亥”。《三编》日云“三月八H也”，是月戊辰朔。而《明书·纶涣志》火灾两诏，一云“三月初九日夜”，一云“三月初九日戌时”，则火灾应在丙子，故《通纪》书云“三月丙子”，与诏书初九日合，今从之。壬辰，据《纶涣志》云“三月二十五日”，推之正与《本纪》合.
是月，浩尔齐复犯洮、河。
时特设临洮总兵官，刘蜓任之，遣参将周国柱等击之莽拉川，斩首百三十有奇，获马牛杂畜二万。上为告郊庙，宣捷，进缝等秩。
夏，四月、己亥，朝鲜正使李宗城自倭奔还王京。
是时沈惟敬至釜山，私奉平秀吉蟒玉、翼善冠、地图、武经、良马。而宗城以贪淫为倭守臣所逐，弃玺书夜遁。事闻，诏逮宗城下狱。
五月，戊辰，河套部复西犯甘肃，总兵官杨溶等大破之。庚午，复议封倭。
时石星力主款，上惑之，欲遣给事中一人充使，因察视情实。御史曹学程抗疏言：“迩者封事大坏，而杨方亨之揭谓封事有绪，星与方亨表里应和，不足倚信。为今日计，遣科臣往勘则可，往封则不可。星很愎自用，赵志皋碌碌依违，东事之溃裂，元辅枢臣俱不得辞其责。”
是时上因遣使不得要领，罢之，即以方亨为正使，惟敬副之，而学程方督畿辅屯田，不知也。疏入，上大怒，疑前之被谴诸臣事见二十二年。暗嘱关节，诏逮学程下锦衣卫严讯，搒掠无所得，移刑部定罪。尚书萧大亨请宥，不许，命坐逆臣失节罪斩。
刑科给事中侯廷佩等讼其冤，志皋及陈于陛、沈一贯言尤切，皆不省。自是救者不绝，且言“其母年九十余，哭子待毙”，上卒不听，数遇赦，亦不原。其子正儒，朝夕不离犴狴，见父憔悴骨立，呕血仆地，久之乃苏。因刺血书，奏乞代父死，终不1992
纪七十一 省，自是长系者十年。
六月，庚戌，福建福、兴、漳、泉四府饥，蠲振有差。是月，以工部侍郎徐作署本部尚书，代李戴也。
秋，七月、丁卯，吏部尚书孙丕扬言：“数月以来，廷推搁矣，行取停矣，年例废矣。诸臣中或以功高优叙，或以资深量迁，或服阕而除补，或覆题而注授。其生平素履原不在摈弃之列者，乞体因政设官之意，念国步多事之时，将近日推补官员章疏简发。间有注拟未当，亦乞明示，别推酌补。”疏人，不报。
是时地方官亦多缺不补，御史王以时，奏言地方缺官之害。“藩司、臬司等官职掌，各有攸司。每遇员缺，则抚、按必择近便者一人使之摄理，职钱谷而摄军屯，职兵戎而摄盐马；夙昔未能娴习、旦夕岂能旁通！颠末未瑕究心，晷刻难于判发。聪明少有未遍，宁免乖违！才力稍有不同，辄形愆谬。舞文者乘此弄其机械，玩法者藉以恣其侵渔。文移之往来，狱讼之听断，近者数十里，远者数百里，又远者千有余里。道路奔走，岁月牵缠，费用不支，劳苦勿恤，或鬻卖其妻子而事尚未完，或转死于沟洫而冤莫可诉。司道缺官，废事病民，其为害既如此。至于郡县守令，最为亲民。民之倚命于守令，不啻赤子于其乳母。使郡县而可缺官，则是赤子而可断乳也；使守令而可使常署摄，则使赤子而可终岁寄养也。盖专官如柙椟之典守，故任怨劳而不辞；摄职若传舍之经过，谁肯竭心力以从事！乞行推补。”亦不报。
丁丑，有彗星见东北方，芒西南指。【考异】《明史·天文志》“售见西北，如弹丸，入翼长尺余，西北行。”所记方向疑有误字。《三编》据《实录》，今从之。惟《三编》书于是年六月，盖据始见也，今仍从志中月日。
戊寅，仁圣皇太后陈氏崩。
乙酉，始开矿于畿内，遣户部郎中戴绍科、锦衣指挥张懋忠往，以中官王虎领之。
1993 明通鉴卷七十一
初、畿辅奸民怂恿中宫，多言矿利、以申时行、王锡爵力持之而止。至是承宁夏、朝鲜用兵之后，国用大匮，营建宫室，计臣束手。于是府军前卫副千户仲春请开矿助大工，允之，自是献矿洞者踵至。
丙戌，遣锦衣指挥杨宗吾开矿汝南，领以中官鲁坤。于是山东陈增，永平王忠，昌黎田进，山西张忠，浙江曹金，陕西赵鉴相继遣领，中使四出，皆给以关防，并偕原奏官往。
矿脉微细无所得，勒民偿之，奸人假开采之名，横索民财，有司稍忤意，辄劾其阻挠；富家巨族则诬以盗矿；良田美宅，则指下有矿脉，卒役围捕，辱及妇女，海内骚然。群臣屡谏，不省。
户部尚书杨俊民，言“真、保、蓟、易、永平开矿，恐妨天寿山龙脉”。上谓“距陵远，且皇祖常开之”。
给事中杨应文等，言“嘉靖二十五年七月命采矿，自十月至三十六年，委官四十余，防兵千一百八十人，约费三万余金，得矿银二万八千五百两，得不偿失。”皆不听。
杨应龙之输赎也，会其次子可栋死于重庆，应龙趣取尸棺，以勘报未完不肯发，趣其完赎。应龙大言曰：“吾子活，银即至矣。”拥兵驱千余僧招魂而去。分遣土目置关据险，搜戮军民，劫掠屯堡，殆无虚日。
是月，应龙掠劫余庆、草塘二司，遍及兴隆、都匀各卫、又遣其弟兆龙引兵围黄平，戮重安司长官张喜一家，又抚用苗兵.皆愿为之出死力。
八月、开矿夏邑并青、沂等处，仍编富民为矿头。费县、文登、沂水、蒙阴、临朐诸矿，同时开采。
闰月，乙丑朔，日有食之。
初，万历二十年，五月，甲戌，夜月食，监官推算差一日。越三年。《历志》，郑世子上书在二十三年。郑世子载堉论岁差曰：“高1994
纪七十
皇帝革命时，元历未久，气朔未差、故不改作，但讨论润色而已。积年既久，气朔渐差。《后汉志》言“三百年斗历改宪，今以万历为元，而九年辛已岁、适当斗历改宪之期，又协乾元用九之义，历元正在是矣。臣尝取大统与授时二历校之，考古则气差三日，推今则时差九刻。夫差虽九刻、处夜半之际则所差便隔一日；节气差天一日，则置闰差一月，闰差一月，则时差一季；时差一季，则岁差一年；其失岂小小哉！盖因授时减分太峻，失之先天；大统不减，失之后天。”因和会两家，酌取中数.立为新率，乃进《圣寿万年历》及《律历融通》二书。下礼臣议，“如世子言，时差九刻，在亥子之间则移一日，在晦朔之交则移一月，此可验之于近也。设移而前，则生明在二日之昏；设移而后，则生明在四日之夕；今似未至是也。其书应发钦天监参订测验。世子留心历学，宜赐敕奖谕。”从之。
是年之闰，河南金事邢云路上书言：“今年闰八月朔日食，大统历推初亏已正，二刻食几。既而臣候初亏已正一刻，食止七分余，大统实后天几二刻，则闰应及转应、交应各宜增损之矣。”因言、治历之要，无逾观象、测景、候时、筹策四事。今丙申年日至，臣测得乙未日未正一刻，而大统推在申正二刻，相差九刻。且今年立春、夏至、立冬，皆适值子午之交。臣推立春乙亥而大统推丙子，夏至壬辰而大统推癸巳，立冬已酉而大统推庚戌，相隔皆一H。若或直元日于子半，则当退履端于月前，而朝贺大礼在月正二日矣，岂细故哉！”其说与郑世子合。
而钦天监见其疏，甚恶之，监正张应侯奏诋，谓其“僭妄惑世”，礼部尚书范谦言：“历为国家大事，士夫所当讲求，本非历士之所得私；律例所禁，乃妄言妖祥者耳。监官拘守成法，不能修改合天，幸有其人，所当和衷共事，不宜妒忌。乞以云路提督钦天监事，督率官属精心测候，以成巨典。”议上，不报。【考异】郑世子上书于二十二年、邢云路上书于二十四年，语详《明史·历志》，为
1995 明通鉴卷七十一
西法入中国张本，今据增。
丁卯，内阁赵志皋，请“视朝，发章奏，罢采矿”，不报。是月，吏部尚书孙丕扬罢。
初，上虽以夙望用丕扬，然不甚委信，有所推举，率用其次，数请起废，辄报罢。不扬以志不行、怀去志。及与沈思孝争考察，遂引疾在告，乞休疏十三上，皆不报。是年四月，温谕勉留，乃复起视事。
主事赵学仕者，大学士志皋族弟也，坐事议调，文选郎唐伯元辄注饶州通判。俄、学仕复以前事被计、给事中刘道亨，因劾吏部附势，语侵丕扬；博士周献臣有所陈论，亦颇侵之。丕扬疑道亨受同官周孔教指，献臣又孔教宗人、益疑之，复三疏乞休。最后贻书大学上张位，恳其拟旨允放，位如其言；不扬闻，则大恚，谓位逐已，上疏诋位及道亨、孔教、献臣、思孝甚力。上得疏，不直丕扬；位亦疏辩求退，上复诏慰留。而位同官陈于陛、沈一贯亦为位解，丕扬再被责让，许驰传去。
九月，乙未，杨方亨至日本，关白即平秀吉。怒朝鲜王子不来谢，语沈惟敬曰：“若不思二子、三大臣、三都、八道悉遵天朝约付还，今以卑官微物来贺，辱小邦耶，辱天朝耶？且留石曼子兵子彼，候天朝处分，然后撤还。”于是复侵朝鲜，所进表文，谩无人臣礼。
乙卯，葬孝安庄皇后。
梓宫发引，上托疾不送，遣官代行。吏部侍郎孙继皋言之，上怒，抵其疏于地。
员外郎王就学复抗疏言：“送死乃人子一大事，于此而不用其情，乌乎用其情！于此面可忍，乌乎不可忍！恐难以宣诸诏谕，书之简册，传示天下也。”不省。
逾二年，诏甄别吏部诸郎，斥就学为民。继皋寻亦以三殿灾，自陈致仕去。
1996
纪七十一
是月，河套部犯宁夏，总兵官李如柏邀之于平虏横城，败之，斩首二百七十有奇。
是秋，河决单县之黄堌口。
时徐、泗、淮、扬间，无岁不苦水患。总河杨一魁，既议分疏黄、淮，于是役夫二十万，开桃源黄河坝。新河起黄家嘴至安东五港灌口，长三百余里，分泄黄水入海。辟清口沙七里，建武家墩、高良硐、周家桥石闸，泄淮水三道入海，且引其支流入江。于是泗陵水患平，而淮扬得无患。然一魁专力桃源、淮、泗间，而上流单县黄堌口之决如故。
杭、嘉.湖大水，蠲振有差。冬，十月，丙子，停刑。
乙酉，始命中官张晔征税通州张家湾，寻命中官王朝督征天津店租。自是二三年间，税使四出，多兼矿务，群臣屡谏，不省。
是月，以徐作为右都御史，仍署工部事。十二月，乙亥，大学士陈于陛卒。
于陛在阁，与赵志皋、张位、沈一贯皆同年生，见诸入遇事依违，而上拒谏益甚，上下否隔。于陛忧形于色，以不能补救，在直庐，太息视日景。至是以两宫灾，请面对，不报；乞罢，亦不许。以积忧成疾卒。赠少保，谥文懿。
是岁，朝鲜国王李昖请立其次子珲。
初，昖庶长珒陷倭寇中，惊忧成疾。珲亦庶出，而收集流散颇著功，昖奏请立之，礼部尚书范谦执不可。是年之夏，复疏请，谦仍执不可，诏如谦议。
是时国储未建，中外恫疑，故谦于朝鲜易封事，三疏皆力持云。
二十五年
1997 明通鉴卷七十一
春，正月，丙辰，朝鲜遣使求援，以倭留釜山不去也。
初，杨方亨诡报“去年从釜山渡海，倭于大版受封、即回和泉州”，然倭方责备朝鲜，留兵釜山如故，谢表后时不发，方亨徒手归。至是沈惟敬始投表文，案验潦草，前折用丰臣图书、不奉正朔、无人臣礼。而宽佃副总兵马栋，报“清正拥二百艘屯机张营”，方亨始直吐本末，委罪惟敬，并呈石星前后手书。上大怒，命速惟敬等，石星革职待勘。
是月，吏科给事中戴士衡，疏陈天下大计，言：“方今事势，不可知者三：天意也；人心也；气运也。大可虑者五：纪纲废弛也；戎狄侵陵也；根本动摇也；武备疏略也；府藏殚竭也。其切要而当亟正者一，则君心也。陛下高拱九重，目不睹师保之容，耳不闻丞弼之议，美丽当前，燕惰自佚；即欲殚聪明以计安社稷，其道无由。诚宜时御便殿，召执政大臣讲求化理，则心清欲寡，政事自修。”不报。
二月，丙寅复议征倭。丙子，以前都督同知麻贵为备倭总兵官、统南北诸军。
三月，乙巳，以山东右参政杨镐为佥都御史，经略朝鲜军务。已未，以兵部侍郎邢玠为尚书，总督蓟辽、保定军务，经略御倭。
镐未至，先陈十事，请令朝鲜官民输粟，得增秩、授官、赎罪及乡吏丁夫等免役，大氐皆苟且之事；又以朝鲜君臣隐藏储蓄不饷军，劾奏其罪；由是朝鲜多怨。
《三编·发明》曰：命将出师，必先量敌虑胜，成竹在胸，而后可以刻期奏捷。前此李如松等师出无功，已有明验。乃当撤兵之后，复命征倭，而所任者一庸懦无能之杨镐，不量其事之能济与否，轻率前驱，知彼知己之谓何？观镐所陈奏，事皆苟且，竟若助兵供饷全有恃于朝鲜者。以中国而征一倭，必借助于外藩之众，即使克捷，已伤国体。况1998
纪七十一
朝鲜兵不习战、素为倭所轻，岛山一败，徒旅尽丧。而兹役也，以救朝鲜为名，而实则驱朝鲜之众尽化为沙虫猿鹤耳。失机辱国，莫此为甚。至于加募江南水军，为分路捣寇之计，而卒以无成，亦同归于谋国之不臧。庙堂既无长策，择帅又非其人，而欲黠威海峤，何可得耶！
夏，四月，黄堌口复大决，溢夏邑、永城。
先是总河杨一魁，分黄泄淮，泗陵水患渐平。惟一魁专力桃源、淮、泗间，而上流单县之黄堌口以为不必塞，督漕尚书褚缺、直隶巡按御史李春芳力争之。议者又言：“黄堌不塞，恐下啮归仁，为祖陵患。”归仁者，潘季驯所筑堤，以护陵寝者也。一魁复奏辨。已而果决。
五月，邢玠至辽。
倭酋行长建楼，清正布种，岛倭窖水，索朝鲜地图，玠遂决意用兵。麻贵望鸭绿江东发，所辖兵仅万七千人，请济师。玠以朝鲜兵惟娴水战，乃疏“请募兵川、浙，并调蓟辽、宣大、山陕兵及福建、吴淞水师，刘蜓督川、汉兵听剿”。贵密报，“俟宣大兵至，乘倭未备掩釜山，则行长禽，清正走”。玠以为奇计，乃檄杨元屯南原，吴惟忠屯忠州。【考异】邢玠至辽谋用兵，《明史·朝鲜传》系之是年五月，《纪事本末》同，今据之。
以南京吏部尚书蔡国珍为吏部尚书。
自孙丕扬去国，上久不除代，部事尽弛；去年十二月，竟废大选。阁臣及言官数请之，乃以是年二月召国珍于南京，至是始任。
会三殿灾，有诏起废，国珍列三等：人品正大，心术光明者，文选郎王教等二十四人；才有足录，过无可弃者，给事中乔允等三十三人；因人诖误、非由己作者，给事中耿随龙等三十六人；并请录用。悉报寝。
六月，戊寅，皇极、中极、建极三殿灾。
6661 明通鉴卷七十一
时火起归极门，延至三殿及文昭、武成二阁，周围廊房，一时俱烬。
时上锐意聚财，多假殿工为名。言者谓“天以民困之故，灾三殿以示警。奈何复因天灾以困民！”不纳。
癸未，以皇极门左右两廊被灾，阁臣张位等“请停止国史纂修事务”，从之。
是月，泰山崩。
倭数千艘泊釜山，戮朝鲜郡守安宏国，渐逼梁山、熊川。沈惟敬率营兵二百，出入釜山，邢玠阳为慰藉，檄杨元袭执之，缚至麻贵营。惟敬执而向导始绝。【考异】《明史稿》书逮惟敬于七月丙辰，据奏报执解月日也。惟敬之速在春间，时在釜山，至此始执之。今据《明史·朝鲜传》，系之六月。
秋，七月，癸巳，诫谕群臣。丁酉，诏赦天下。
三殿之灾也，阁臣赵志皋在告，张位等率同列请面慰，不许；乃请上引咎肆赦，故有是命。
是月，杨应龙劫掠江津县及南川，寻人合江，索其仇袁子升，缒城下脔割之。益统苗兵侵及贵州、湖广，诇原奏仇民宋世臣父子，惨戮以徇，势遂大炽。
庶吉士刘纲，因殿灾上疏曰：“《五行志》曰：“君不思道，厥灾烧宫。夫道者，敬天法祖，亲贤远奸，寡欲保身，贱货慎德而已。去岁两宫灾，诏示天下，略无禹、汤罪已之诚，文、景蠲租之惠，臣已知天心之未厌矣。比大工肇兴，伐木榷税，采石运甓，远者万里，近者亦数百里。小民竭膏血不足供费，绝筋骨不足任劳，鬻妻子不能偿贷。加以旱魃为灾，野无青草，人情胥怨，所在如雠。而天不悔祸，三殿复灾，五行志言＇君不思道＇，陛下试自省，昼之为，夜之息，思在道乎，不在道乎？凡敬天法祖，亲贤远奸，寡欲保身，贱货慎德，俱谓之道，反是非道矣。
陛下比年以来，简禋祀，罢朝讲，弃股肱，阂耳目，断地2000
纪七十一
脉，忽天象；君臣有数载之隔，堂陛若万里而遥。陛下深居静摄，所为祈天永命者何状？即外廷有不知，上天宁不见邪！今日之灾，其应以类。天若曰：皇之不极，于谁会归，何以门为！朝仪久旷，于谁禀仰，何以殿为！元宰素餐，有污政地，何以阁为！＇其所以示警戒，劝更新者，至深切矣，尚可因循玩惕，重怒上帝哉！
臣闻五行之性，忌积喜畅。积者、灾之伏也，请冒死而言积之状：皇长子冠婚册立，久未举行，是曰积典；大小臣僚，以职事请，强半不报，是曰积牍；外之司府，有官无人，是曰积缺；罪斥诸臣，概不录叙，是日积才；阃外有扬帆之丑，中原起揭竿之徒，是日积寇；守边治河诸臣，虚词罔上，恬不为怪，是口积玩。诸所为积，陛下不能以明断决，元辅赵志皋不能以去就争，天应随之，毫发不爽。陛下何不召九卿台谏，面议得失！见兔顾犬，未为晚也。若必专任志皋，处堂相安，小之隳政事而羞士类，大之丛民怨而益天怒，天下大计，奈何以此匪人当之！此不可令关白诸酋闻也。”
上得疏，恚甚，将罪之，以方遘殿灾，留中不报。已而授编修。居二年京察，坐浮躁调外任，遂归，明年卒。故事，翰林与政府，声气相属，纲直攻志皋短，故嗛之不置，假察典中之。
自来以庶吉士专疏建言者，前惟邹智，后则刘之纶与纲，并四川人。【考异】据《明史》本传，特书二十五年七月，正在殿灾之后，今据增.
八月，丁丑，倭破朝鲜闲山。
闲山岛在朝鲜西海口，右障南原，为全罗外藩，一失守则沿海无备，天津、登莱皆可扬帆而至。
是时我水兵三千甫抵旅顺经略，檄守王京西之汉江，大同江，扼倭西下。未几，清正围南原，乘夜猝攻，守将杨元遁。倭破南原，遂犯全庆，逼王京。
2001 明通鉴卷七十一
甲申，京师地震。
是月，辽阳、开原、广宁等卫俱震，地裂涌水，三日乃止。宣府、蓟镇等处俱震。次日复震。蒲州池塘无风生波，涌溢三四尺。山东潍县、昌邑、乐安、即墨皆震。临淄县不雨，濠水忽涨，南北相向而斗。又夏庄、大湾忽见潮起，随聚随开，聚则丈余，开则见底。乐安小清河水逆涌流，临清砖板二闸无风起大浪。【考异】俱见《明史·五行志》。惟山东潍县、昌邑、乐安、即墨之震《五行志》轶，《三编》据《实录》汇系之是月下，今从之。
邢玠闻闲山失，退守王京。
王京为朝鲜八道之中，东阻鸟岭、忠州，西则南原、全州，道相通。自二城失，东西皆倭，我兵单弱，因退守王京，依险汉江。麻贵请于玠，欲弃王京，退守鸭绿江，海防使萧应宫以为不可，自平壤兼程趋王京止之。麻贵发兵守稷山，朝鲜亦调都体察使李元翼由鸟岭出忠清道遮贼锋。玠既身赴王京，人心始定。
玠召参军李应试问计，应试请问：“庙廷主画云何？”玠曰：“阳战阴和，阳剿阴抚＇。政府八字密画，无泄也。”应试曰：“然则易耳。倭叛以处分绝望，其不敢杀杨元，犹望处分也。直使人谕之曰“沈惟敬不死＇，则退矣。”因请“使李大谏于行长，冯仲缨于清正”.玠从之。
九月，壬辰，速故兵部尚书石星下狱，与沈惟敬俱论死。是月，倭至汉江，杨镐遣张贞明持惟敬手书往，责其动兵，有乖静候处分之实。行长，正成亦尤清正轻举，乃退屯井邑。贞明反，至中途，为人刺死。
麻贵遂报青山、稷山大捷。萧应宫揭言：“倭以惟敬手书而退，青山、稷山并未接战，何得言功！”玠，镐怒，遂劾“应宫炀怯，不亲解惟敬”，并逮之。
冬，十月，甲戌，诏授黎惟潭为安南都统使。
安南自莫登庸篡立请封，再传至宏瀷。《明史·外国传》：莫登2002
纪七十一
庸请封，制下而死，其孙福海袭。宏瀷，福海子也，以嘉靖二十五年袭。宏瀷不能摄众，为黎宁臣郑检所逐。黎宁即黎惠之子居清华者，见嘉靖十六年。宁死，再传至惟潭，渐强盛，举兵攻杀宏溪子茂洽，复据安南、款关求贡。总督陈大科言：“莫之窜黎，其事逆；黎之复仇，其名正；宜许其来归。”遂有是命。
逾年，惟潭复进代身金人如黎氏故事，自是安南复为黎氏有。而莫氏惟据高平一郡，宗党多窜处海隅，时出侵轶为边患。十一月，甲午，泰宁部绰哈纠土默特寇辽东，入沈阳，杀掠无算，凡八日去。
是月、邢玠征兵大集，上发帑金犒军，赐玠尚方剑，而以御史陈效监其军。
玠大会诸将，分三协，杨镐、麻贵率左、右协，自忠州、鸟岭向东安趋庆州，专攻清正；使李大谏通行长，约勿往援；复遣中协屯宜城，东援庆州，西扼全罗，以余兵会朝鲜，合营诈攻顺天等处，以牵制行长东援。
十二月，乙酉，京师地复震。
是月、邢玠、杨镐等会师于庆州。麻贵遣黄应赐贿清正约和，而率大兵攻倭于蔚山。
时倭依山为险，中一江通釜山寨，其陆路由彦阳通釜山。贵欲专攻蔚山，恐釜倭由彦阳来援，乃多张疑兵，又遣将遏其水路、遂进逼倭垒。游击摆寨以轻骑诱倭人伏，斩级四百余，获其勇将，乘胜拔两栅。倭焚死者无算，遂奔岛山，连筑三寨。翌日，游击茅国器统浙兵先登，连破之，斩获甚多，倭坚壁不出。方诸军之攻山寨也，镐等议进兵方略，分四万人为三协，副将高策将中军，李如梅将左，李芳春解生将右，合攻蔚山。先以少兵尝贼，贼出战，大败，悉奔据岛山，结三栅城外以自固。镐官辽东时，与如梅深相得；及是游击陈寅连破贼二栅，第三栅垂拔矣，镐以如梅未至，不欲寅功出其上，遽鸣金收军。贼
2003 明通鉴卷七十一
乃闭城不出，坚守以待援。官兵四面围之，地泥淖，且时际穷冬，风雪裂肤，士无固志。贼日夜发炮，用药煮弹，遇者辄死，官兵攻围十日不能下，贼知官兵懈，诡乞降以缓之。未几而行长援兵大至，遂不克。【考异】《明史·本纪》系攻蔚山不克于明年正月，诸书及杨镐、朝鲜本传皆在十二月。而据镐传，行长援兵之至在二十六年正月二日，盖围攻在十二月，而杨镐之奔实正月事。今仍系之十二月，为明年镐败张本。
二十六年
春，正月，已丑，行长兵骤至，诸军闻之，大惧。杨镐不及下令，策马先奔，麻贵继之，一时九将皆溃。贼前袭击，死者无算。副将吴惟忠、游击茅国器断后，贼乃还，辎重多丧失。
是役也，谋之经年，倾海内全力，合朝鲜通国之众，委弃一旦，中外嗟恨。
镐等奔趋庆州，惧贼乘袭，尽撤兵还王京，与邢玠诡以捷闻。时诸营上军籍，士卒死亡殆二万，镐大怒，屏不奏，止称百余人。赞画主事丁应泰闻败，诣镐咨后计，镐出张位、沈一贯手书，扬扬自得。应泰愤，抗疏列败状，言“镐当罪者二十八，可羞者十”，并劾“位、一贯扶同作奸”。疏人，上震怒，欲行法，首辅赵志皋力为营救，乃免逮，因遣给事中徐观澜查勘以闻。【考异】《明史·本纪》书“攻蔚山不克，杨镐，麻贵奔王京”。盖攻倭在十二月，败奔在正月。《史稿》书之已丑，是年正月丁亥朔，已丑三日也。《纪事本末》，攻倭在去年十二月二十三日。而《明史·镐传》、言“攻围十日，行长援兵至，镐等遂以正月二日溃，奔王京”。则《史稿》以为“已丑”者是也。三大征所记月日，皆交绥胜负之确期，见之原奏疏中，非奏报至京师之月日，尤可考而知也。
二月，邢玠益募江西水兵，议海运为持久计，于是都督陈璘以广兵，刘蜓以川兵，邓子龙以浙、直兵先后至。玠分兵三协为2004
纪七十一
水陆四路，路置大将，中路如梅，东路贵，西路蜓、水路璘，各守汛地，相机行剿。
时倭亦分三窟，东路则清正据蔚山；西路则行长据粟林曳桥，建砦数重；中路则石曼子据泗州；而行长水师，番休济饷，往来如驶。
我师约日并进，寻报辽阳警，李如松败没，诏如梅还赴之。中路以董一元代。
三月，癸卯，赐赵秉忠等进士及第、出身有差。
壬子，文武群臣具疏诣文华门请皇长子冠婚，不许。
去年三殿灾，诏陈时政，阁臣赵志皋等上十一事，首定国本，次罢矿税，优诏报闻而已。
其时皇长子已十六岁，志皋请举冠婚礼，上命礼官具仪；及仪上，不果行。至是乃率廷臣复以为言，终不得请。
夏，四月，癸亥，吏科给事中戴上衡，劾文选郎中白所知赃私，上怒，所知除名，遂贬黜吏部司官二十二人，因责吏科朋比。都给事中刘为楫、杨廷兰、张正学、林应元及士衡俱引罪，诏贬为楫一秩，与廷兰等并调外。士衡得蕲州判官，无何，诏改远方，授陕西盐课司提举，未赴而《优危竑议》之狱起。
丁卵，土默特寇辽东，总兵官李如松率轻骑远出塞捣其巢，遇伏力战死。
初，如松弃倭班师，言路交章诋其“和亲辱国”，上置不问。会辽东总兵董一元罢，廷推如松代之；如松感知遇，气益奋，至是遂及于难。诏以其弟如梅代之。
壬申，京师旱，敕群臣修省。
时祷雨于黑龙潭，加封黑龙潭龙王庙号，勒碑纪之。【考异】加黑龙潭龙王庙号，《三编》据《实录》增人目中、今从之。
是月，吏部尚书蔡国珍罢。
国珍为御史况上进所劾，上察其诬，不问。国珍遂称疾，累
2005 明通鉴卷七十
疏乞休。先是孙丕扬坐忤张位去官，位欲援同己者为助，以国珍乡人，汲引甚力。及秉铨，一守成宪，不为位用，位衔之，国珍乃怀去志。至是以诸郎贬黜，引咎求去益力，许乘传归。
初，杨巍为吏部，与内阁相比，得居位八年。自宋洺、陆光祖力与阁抗，权虽归部，身不见容。故自洺至国珍，卒未浃岁去，惟丕扬阅二年。时咸议阁臣忮，而惜洺等用未竟也。
国珍风力不及孙钱、陈有年，而清操似之，均为时望所属。家居十三年卒。赠太子太保，谥恭靖。
全椒知县樊玉衡，以册立久稽，上言“陛下爱贵妃，当图所以善处之，今天下无不以册立之稽归过贵妃，而陛下又故依违以成其过，陛下将何以托贵妃于天下哉？由元子而观则不慈，由贵妃而观则不智，无一可者。愿早定大计，册立冠昏诸典，次第举行，使天下以元子之安为贵妃功，岂不并受其福，享令名无穷哉！”
疏入，上及贵妃怒甚，旨一日三四拟，祸且不测。阁臣赵志皋等力救，言“自上即位，未尝杀谏臣”，上乃焚其疏，忍而不发。未几，以戴士衡故，复得罪。【考异】诸书所记戴士衡、樊玉衡上书，皆以《忧危竑议》一事牵连并书。而考其前后，玉衡上疏在四月，见《明史》本传，忧危竑议起于五月，则正吕坤进忧危疏之后，士衡劾坤，有疑为张位主使者，故坤及位之罢皆在六月。今分书之。
五月，刑部侍郎吕坤，疏陈天下安危。
略曰：“自古幸乱之民有四：一无聊之民，身家俱困，因怀逞乱之心；二无行之民，玩法轻生，淫掠是图；三邪说之民，白莲结社，所在成聚；四不轨之民、乘衅蹈机，惟冀有变。陛下约己爱人，则四民皆赤子，否则悉为寇仇。
今天下苍生贫困矣，臣久为外吏，见冻骨无兼衣，饥肠不再食，君门万里，敦能仰诉！今国家财用耗竭矣，寿宫费几百万，织造费几百万，宁夏变，黄河溃，大工采木，费又各几百万，非2006
纪七十一
雨菽涌金，安能为计！今国家防御疏略矣，三大营马半羸敝、人半老弱；九边兵勇于挟上，怯于临戎；外卫兵皮骨仅存，折冲奚赖！设有千骑横行，必选民兵，以怨民斗怨民，谁与合战！人心者，国家命脉也。今日之人心，惟望陛下收之而已。
陛下以患贫为事，不知天下止有此数，君欲富则天下贫，天下贫而君岂独富！惟陛下密行臣言，则人心悦，天心回矣。”
疏入，不报。
初，坤按察山西时，尝撰《闺范图说》。内侍购入禁中，郑贵妃因加十二人、且为制序，属其伯父郑承恩重刊之。会坤上忧危疏，给事中戴士衡遂劾“坤因承恩进书，结纳宫掖，包藏祸心”，坤奏辨、皆不报。
而是时有妄人为《闺范图说跋》，名曰《忧危竑议》，略言：“坤撰《闺范》，独取汉明德马后者，后由贵人进中宫，坤以媚郑贵妃也。”又言“坤疏陈天下忧危，无事不言，独不及建储，意自可见”。又诬“坤与承恩及户部侍郎张养蒙、山西巡抚魏允贞、吏科给事中程绍、吏部员外郎邓光祚、给事中刘道亨、文选郎白所知等、同盟结纳、羽翼贵妃子”，承恩大惧。
会樊玉衡方上疏言国本，指斥贵妃，而士衡之劾坤继之，承恩遂疑其书出二衡手，奏闻。上震怒，贵妃复泣诉不已。夜半，传旨逮士衡并玉衡俱下诏狱拷讯。比明，谪士衡戍廉州，玉衡雷州。时坤已称疾乞休，上以妖书所言绝狂诞，将以害坤，故归罪于士衡等而置坤不问。
六月，丁已，杨镐罢职听勘。戊午，命中官李敬采珠广东。丙寅，张位罢。
初，日本封事坏，位力荐杨镐才，请付以朝鲜经略；镐遭父丧，又请夺情视事；上皆从之。及蔚山之败，丁应泰劾其拔擢由贿位得之，位皇恐奏辩。给事中赵完璧、徐观澜复交章论之，位
2007
明通鉴卷七十一
窘，亟奏：“群言交攻，孤忠可悯。臣心无纤毫愧，惟上矜察。”上怒曰：“镐由卿密揭屡荐，故夺哀授任。今乃朋欺隐慝，辱国损威，犹云无愧！”遂落职闲住。
会妖书狱起、给事中刘道亨，劾“士衡之疏，张位实使之”。上以吕坤既罢，置不问。未几，御史赵之翰，言“是书非出一人，主谋者张位，奉行者士衡，同谋者右都御史徐作、礼部侍郎刘楚先、国子祭酒刘应秋、故给事中杨廷兰、礼部主事万建昆诸臣，皆位心腹爪牙，宜并斥”。乃夺楚先、作官，出应秋于外，廷兰、建昆谪边方。侍郎裴应章等再论救，上不悦，斥位为民，上衡等再更赦皆不原。
丙子，命巡抚天津右金都御史万世德经略朝鲜，代杨镐也。是月，以田乐为兵部尚书，代石星也。星以去年二月革任，至是始以乐代之.
礼部尚书范谦以去年十月卒，至是始以侍郎余继登署代。起前工部尚书李戴为吏部尚书。
时蔡国珍罢，廷推代者七人，戴居末，上特擢用之。当是时，赵志皋、沈一贯辅政，虽不敢挠部权，然大僚缺人，九卿及科、道掌印者，咸得自举听上裁。而吏部诸曹郎亦由九卿推举，尚书不得自择。在外府佐及州县正、佐官、则尽用掣签法、部权日轻。戴视事，仅守新令，幸无罪而已。
秋，七月，丙戌，遣中官鲁保鬻两淮没官余盐，鸿胪寺主簿田应壁请之也。给事中包见捷极陈利害，不听。
保既视事，遂议开存积盐，户部尚书杨俊民言：“明旨核没官盐，而存积非没官也。额外加增，必亏正课，保奏不可从。”御史马从聘亦争之，俱不听。
保乃开存积八万引，引重五百七十斤，越次超掣，压正盐不行，商民大扰。而奸人蜂起，董琏、吴应麒等争言盐利，山西、福建诸税监皆领盐课矣，百户高时夏，奏“浙、闽余盐岁可变价2008
纪七十一
三十万两”，巡抚金学曾勘奏皆罔，疏入不省。于是福建解银万三千两有奇，浙江解三万七千两有奇，借名苛敛，商困引壅.户部尚书赵世卿指其害由保，因言：“额外多取一分，则正课少一分，而国计愈绌、请悉罢无名浮课。”不报。
同时千户朱仁，奏湖口船税可万余金，复遣中官李道督湖口、长江税，均许节制有司。科臣赵完璧、郝敬等交章谏，不省。【考异】鲁保霖两淮余盐事，见《明史·食货志》。《三编》开矿目中，据《实录》增李道督湖口税于七月，并云“俱得节制有司”，《明史》、《纪事本末》同，今从之。
庚寅，平秀吉死。
福建都御史金学曾侦得之，奏报“秀吉死于七月九日，各倭俱有归志”。是时，朝鲜王李昖，“请回乾断，崇励镇抚，以毕征讨”，上许之，趣诸将进兵。
八月，丁丑夜，京师地震有声。【考异】《明史·本纪》、《五行志》同。《三编》据《实录》增“夜四更”三字。
九月，壬辰，免浙江被灾田租。是月，东征将士分道进兵。
刘蜓进逼行长营，约行长为好会。翌日，行长至，司旗鼓者遽传炮，行长觉有异，腾跃上马，夺路而去。我兵进攻城，斩首九十二。
陈璘以舟师协堵，击毁倭船百余。行长潜出千余骑扼之，綎不利，退，璘亦弃舟走。
麻贵至蔚山，颇有斩获，倭伪退诱之，贵入空垒，伏兵起，遂败。
董一元进取晋州，乘胜渡江，连毁二寨。倭退保泗州老营，鏖战，下之，游击卢得功没于阵。前逼新寨，寨三面临江、一而通陆，引海为濠，海艘泊寨下千计，筑金海、固城为左右翼。官兵四面攻之，不拔。【考异】刘綎.麻贵分道击倭，《明史·本纪》系之
2009 明通鉴卷七十
十月董·元败绩之上。证之诸书及《明史·朝鲜传》，皆九月事，盖先攻后败也。今仍据传分书之。
中官陈增奉使征山东矿税、甫至，即二十五年事。即劾福山知县韦国贤，逮问，削职。
守令多屈节如属吏，而益都知县吴宗尧独与之抗，增党程守训，宗尧邑子也，宗尧恶其奸，不与通。驿丞金子登说增开孟坵山矿，宗尧叱其欺罔，子登惧，构于增、日征千人凿山，多捶
死。又诬富民盗矿，三日捕系五百人。
于是宗尧乃尽发增不法事，上得疏意动，持不下。会给事中包见捷极论增罪，请撤还，上责增令检下。而见捷同官郝敬复请治增罪，上不悦，责宗尧狂逞要名，已而山东巡抚尹应元劾增虐民二十罪，上遂发怒，切责应元，削宗尧籍。
增遂劾宗尧阻挠矿务，且令守训诬讦之，诏逮问。使至，民大哗，欲杀增。宗尧力解，乃行。既至，下诏狱拷讯。系经年，沈一贯揭救，乃释为民。【考异】事见《明史》宗尧本传，特书于二十六年九月，《三编》同，今据增。
冬，十月，乙卯，董一元攻倭子新寨，败绩。
时一元遣将环攻，用火器击碎寨门，兵竞前拔栅。忽营中火药崩，烟焰涨天，倭乘势冲击。会固城倭亦至，我兵大溃，奔还晋州。
徐观澜以败闻，诏“斩游击马呈文，郝三聘以徇，一元等各戴罪立功”。会平秀吉死问至，诸军乃稍稍复振。
是月，阁臣赵志皋以养病请，许之。
志皋自为首辅，数为言官论劾，而给事中刘道亨诋之尤力。志皋言：“昔日之阁臣，势重而权有所归，则相率附之以媒进；今日之阁臣，势轻而权有所分，则相率击之以博名。”因求退益力，诏慰谕之。
初，日本封贡议起，石星力主之，志皋亦冀无事，相与应2010
纪七十一
和。及封事败，议者蜂起，凡劾星者必及志皋，志皋求罢，上多谴言者以谢之；后言者益众，则多寝不下。至是星论死，张位亦以杨镐故罢官，上虽不谴及志皋，而志皋已病不能视事。自是在告者四年。
诏下云南大理采石。
十一月，戊戌，倭弃蔚山遁。
时行长、清正以关白死，皆怀去志，清正发舟先走。陈璘提督水军，副将邓子龙、游击马文焕等皆属焉。战舰数百，分布忠清、全罗、庆尚诸海口。
会贼将遁，璘亟遣子龙偕朝鲜将李舜臣邀之。子龙素慷慨，所在立战功，至是年逾七十，意气弥厉，驾三巨舰为前锋，邀之釜山南海，携壮士三百人，跃人朝鲜舟，直前奋击，贼死伤无算。他舟误掷火器人子龙舟，舟中火起，贼乘之，遂与舜臣俱战没。会副将陈蚕、季金等军至，夹击，而倭无斗意，官军焚其舟，贼大败。其得脱登岸者，又为陆兵所歼，焚溺者万计。
时刘缝方攻行长，夺曳桥寨，璘以舟师会击，复焚其舟百余。行长党石曼子引舟师来援，璘邀之半洋，击杀之，于是诸倭杨帆尽去。其余贼退保锦山，官军挑之不出。【考异】“李舜臣”，诸书皆作“李舜”，今据《明史》本传。
十二月，倭复渡匿乙山。崖深道险，将士不敢进。陈璘夜潜人，围其崖洞，比明炮发，倭大惊，奔后山，凭高以拒。将士殊死攻之，贼遁走，璘分道追击，贼无脱者。
自倭乱朝鲜七载，丧师数十万，糜饷数百万，中国与朝鲜迄无胜算，直至关白死，祸始息。
万世德代杨镐经略军务，畏倭不敢前、比闻倭退，始会同邢玠以捷闻，时论薄之。
是月，以河道都御史杨一魁为刑部尚书，起前尚书温纯为左都御史。
2011 明通鉴卷七十一
二人皆以五月召，至是始任事。
是冬，总督三边李汶袭河套寇于松山，大破之，寇远遁。
时珠图尔即著力菟，见前。已东归，而套寇浩尔齐、巴什图等频年抄掠如故，据三大巢，日河套、曰海西、日松山，声息交倚，是年寇西宁，参将赵希云等阵没。
松山在河西，为羌番襟要地，垂二千里。至是汶内联四镇，外招番人，袭破寇众于松山，复其地、筑边垣四百里，以蔽庄凉、兰靖为内地，而尽撒旧成。
汶督陕凡四考，进秩至少师。其松山奏捷疏，言：“兵动万余，师劳旬日，收幅员千余里之封疆，剪腹心数百年之巨害。”叶向高志“汶大小百余战，斩馘万九千有奇，降万二千有奇，遂空松幕”云。【考异】《三编》系之是年十一月下，据《明史》传中在是冬，今从之，并据《三编》记其奏捷疏及叶向高所志汶战功，惟《明史·鞑靼传》“汶”亦作“旼”，《三编》据《实录》，当不误也。
以刘东星为工部侍郎，总理河道。
初，潘季驯议开黄河上流，循商邱、虞城面下，历丁家道口，出徐州、小浮桥，即元贾鲁所浚故道也。朝廷以费巨，不果。
东星即其地开浚，起曲里铺至三仙台，抵小浮桥；又浚漕渠，自徐，邳至宿迁，凡五阅月工竣。明年，浚邵伯、界首二湖；又明年，开泇河，南通淮海，引漕甚便。
税使之四出也，有奸民张礼等，伪为官吏，群小百十人，分据近京要地，税民间杂物，弗予，捶至死。太常少卿傅好礼极论其害，因言：“自朝鲜用兵，饥民富者贫，贫者死，思乱已久，奈何又虐征！国家纵贫，亦不当头会箕敛，括细民续命之脂膏。况奸徒所得千万，输朝廷者什一耳，陛下何利为之！”奏人四日，未报，复具疏请。上大怒，传旨镌三级，出之外。大理卿吴定疏救，上益怒，谪好礼大同广昌典史，定镌三级，调边方。言官复
2012
纪七十一 交章论救，斥定为民。
既而上思好礼言，下其疏，命厂卫严缉，逮礼等二十八人诏狱，其害稍除。
好礼之官未几，请急归。家居十五年卒。天启中，赠太常卿。【考异】此据《明史》好礼本传。传特书于二十六年冬，今据增。






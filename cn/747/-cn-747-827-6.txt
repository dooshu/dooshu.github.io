○授周岳岭财西道节度使制

门下。夫山结川融，皆子之宇县。蚕衣租食，悉我之黎元。惨舒虽系於阴阳，覆焘岂殊於远迩。自顷中原搔扰，遐裔阻难。或王泽不流，或国章靡及。念兹黔首，系我皇风。聿求养理之仁，兼藉镇宁之略。访於执事，果得能臣。武安军节度湖南观察处置使特进检校右仆射食邑三百户周岳，黄石传符，丰城得剑。倜傥挺义夫之节，纵横抱名将之才。擐甲执兵，阃外以雄豪见许。绝甘分少，江东以信义相推。严武备而不喜战争，颁吏术而每先恩惠。遂致尘清四鄙，农劝三时。乡闾阜安，卒乘雄富。是用畴其懿绩，仗以英谋。辍乳哺於赋鸱之乡，壮藩垣於获象之郡。尔其克膺重寄，更茂嘉猷。必令岭峤蛮陬，钦我之风化。无使黄金翠羽，累尔之清廉。然後马援威声，孟尝介洁。苟能砺操，谅可齐名。仍推百越之封，俾进三槐之秩。恩不虚受，尔其钦哉。可检校司空充岭南西道节度使，馀并如故。


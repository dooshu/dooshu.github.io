◎苏轼咏笛八事

东坡水龙吟咏笛词，传有八字。谓"楚山修竹如云，异材秀出千林表"，此笛之质也。"龙须半翦，凤膺微涨，玉肌匀绕"，此笛之状也。"木落淮南，雨晴云梦，月明风弱"，此笛之时也。"自中郎不见，将军去後，知孤负秋多少"，此笛之事也。"闻道岭南太守，後堂深，绿珠娇小"，此笛之人也。"绮窗学弄，凉州初试，霓裳未了"，此笛之曲也。"嚼徵含宫，泛商流羽，一声云杪"，此笛之音也。"为使君洗尽，蛮烟瘴雨，作霜天晓"，此笛之功也。嚼徵含宫，泛商流羽，五音已用其四，惟少一角字，末句作霜天晓，歇後一角字。［贵耳录］


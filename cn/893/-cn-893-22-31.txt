秋夜板桥浦泛月独酌怀谢朓





《水经注》：江水经三山，又湘浦出焉，水上南北结浮桥渡水，故曰板桥浦。《太平寰宇记》；板桥浦，在升州江宁县南四十里，五尺源出观山三十七里，注大江。谢玄晖《之宣城出新林浦向板桥诗》云：“江路西南永，归流东北鹜。天际识归舟，云中辨江树。”



天上何所有?迢迢白玉绳。[一]斜低建章阙，[二]耿耿对金陵。汉水旧如练，霜江夜清澄。长川泻落月，洲渚晓寒凝。独酌板桥浦，古人谁可征?玄晖难再得，[三]酒气填膺。[四]

[一]谢朓诗：“玉绳低建章。”李善注：《春秋元命苞》曰：“玉衡北两星，为玉绳星。”



[二]《宋书》：永光元年以石头城为长乐宫，以北邸为建章宫。



[三]《南齐书》：谢朓，字玄晖，陈郡阳夏人。少好学，有美名，文章清丽。



[四]江淹《恨赋》：“置酒欲饮，悲来填膺。”李善注：“填，满也。”






○萧岘除太常博士制

敕。礼至则无怨，乐至则不争，揖让而理天下者，礼乐是也。今国家上法三代，下采两汉，质文隆杀，皆有旧章。今命博士，非欲革其仪法，但使提举考习而已。登仕郎守秘书省著作佐郎萧岘，闻尔昆弟之间，著友爱之称，复能於知已依投之地，竭力报效，况乎富有文学，默守恬退，执心处已，不亦多乎。尔其为吾折中轻重，详校疑似，使祝宗卜史之徒不敢以近习欺尔，斯则可矣，勉於自强。可守太常博士，散官如故。


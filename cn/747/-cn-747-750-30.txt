○贺生擒衡州草贼邓裴表

臣某等言。伏见湖南团练使奏，生擒衡州草贼邓裴及徒党等。伏以湖湘旱耗，百姓饥荒，遂有奸凶，敢图啸聚。今承擒灭，已尽根株。臣等诚欢诚忭顿首顿首。臣闻三代之英，两汉之盛，奸宄乱常之类，扌延灾构逆之党，乘间即有，遇隙便生。伏惟圣敬文思和武光孝皇帝陛下威极风霆，德滋雨露，正开寿域，尽纳群生，永戢干戈，将臻富庶。逆贼邓裴，蕞尔小孽，敢因艰食，渐诱饥人，剥乱乡闾，陵惊郡邑，徒坚党合，事钜寇牢。或据深山，或闭官道，遂使湖岭之外，人不聊生。慎由指挥义徒，总齐武士，仰凭睿算，远仗皇威，不经岁时，尽剪豺虺。党项已宁於朔北，妖党复殄於巴西，今擒邓裴，一清湖岭。用夷狄为四守，统华夏为一家，言念秋毫，无非帝力。臣等备位台鼎，日奉圣谟，无任忭舞庆快欢呼踊跃之至。


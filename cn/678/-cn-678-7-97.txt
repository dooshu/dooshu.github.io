東坡作偈戲慈雲長老又與劉器之同參玉版禪

東坡自海南至虔上，以水涸不可舟，逗留月餘，時過慈雲寺浴。長老明鑒，魁梧如所畫慈恩，然叢林不以道學與之。東坡作偈戲之曰：「居士無塵堪洗沐，老師有句借宣揚。窗間但見蠅鑽紙，門外時聞佛放光。遍界難藏真薄相，一絲不挂且逢場。卻須重說圓通偈，千眼熏籠是法王。」又嘗要劉器之同參玉版和尚，器之每倦山行，聞見玉版，忻然從之。至廉泉寺，燒筍而食，器之覺筍味勝，問：「此筍何名？」東坡曰：「即玉版也。此老師善說法，要能令人得禪悅之味。」於是器之乃悟其戲，為大笑。東坡亦作偈曰：「叢林真百丈，嗣法有橫枝。不怕石頭路，來參玉版師。聊憑柏樹子，與問籜龍兒。瓦礫猶能說，此君那不知。」


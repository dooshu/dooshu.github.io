鲍征士恂六首

【题吴仲圭平远图】

苍山遥遥几千里，绿树参差碧烟起。

双帆忽从江上归，影落斜阳湿秋水。

林阴苍莽鸟不飞，石径蹭蹬行人稀。

松根似可缚茅屋，沙尾亦足容渔矶。

我尝西游倚江阁，极目长空入寥廓。

好山不肯过江来，恨不乘风跨黄鹤。

吴君画手当代无，落笔何年成此图。

安能著我岩壑底，相觅老樵寻钓徒。

【次韵竹林先生中秋玩月之作（至正庚子）】

昔年为作蟾宫客，曾向宫中看玉轮。

万丈光悬金粟树，三更影落绛河津。

生憎老兔深为窟，却笑仙娥不嫁人。

回首归来旧尘世，满天风露一吟身。

数年不对中秋月，月色依然不负秋。

懒问仙人修玉树，且陪帝子上琼楼。

斗牛低绕天枢转，河汉斜横左界流。

却望蓬莱宫阙远，几随清影重回头。

浪说今宵明月好，干戈满地几人看。

惟堪院落清尊赏，忍照沙场白骨寒。

彩笔写残思缚兔，玉笙吹罢拟乘鸾。

知君此会非忘世，只为良辰一笑难。

【题赵彦徵画】

昔在苕花溪上住，绕溪山色满高楼。

别来十载看图画，山自青青我白头。

【盛叔章画】

烟湿空林翠霭飘，渚花汀草共萧萧。

仙家应在云深处，祇许人间到石桥。


何草不黄

四章，章四句


首章讲：周室将亡，征役不息，行者苦之而作此。曰：





何草不黄，何日不行？

将，亦是行。彼草衰则黄也，今何草而不黄乎？况此当征役不息之时，则何日而不行乎？





何人不将，经营四方？

何人而不行，以经营于四方乎？盖无一时之得休，而一人之得逸也。

二章讲：





何草不玄，何人不矜？

矜，无妻。草黄则玄也，今何草而玄乎？况从役过时而不得归，则何人不矜，而失其室家之乐乎！





哀我征夫，独为匪民！

夫有室家之乐，民生之常也。今哀我征夫，岂独为匪民也哉？而何使之至此耶！

三章讲：





匪兕匪虎，率彼旷野。

彼兕之与虎，则宜其率彼旷野矣。今征夫乃民也，匪兕匪虎也，胡为使之循彼旷野乎？





哀我征夫，朝夕不暇！

哀我征夫，奔走于旷野，而朝夕不得以闲暇。是不以民视民，而以兽视民矣，何其鄙夷之苦是耶？

末章讲：





有芃者狐，率彼幽草。

芃，尾长。有芃者狐，则率彼幽草，而往来无所休矣。





有栈之车，行彼周道。

栈车，即是役车。况我驾彼有栈之役车，则日行彼周道而不得息矣。民何其不幸之若是哉！

吁！昔周盛时，非无役也，而不见有劳苦之忧。乃渐渐何草，辄以怨咨为言，何哉？盖先王役之有时，使之有道，故民虽劳不怨。周室将亡，日敝于兵，暴骨于莽，至以兽视民而不知恤也，民将焉堪之？吾固诵《出车》《杕杜》之诗，而知周之所以兴也；诵《渐渐》《何草》之诗，而知周之所以亡也。





卷三






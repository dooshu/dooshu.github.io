◎元好问小圣乐

都城外有万柳堂，廉野云置酒招卢疏斋、赵松雪同饮，时歌妓解语花者，左手折荷花，右手执杯行酒，歌小圣乐词云："绿叶阴浓，遍池亭水阁，偏趁凉多。

海榴初绽，朵朵蹙红罗。乳燕雏莺弄语，对高柳鸣蝉相和。骤雨过。似琼珠乱撒，打遍新荷。人世百年有几，念良辰美景，休放虚过。富贵前定，何用苦张罗。命友邀宾燕赏，饮芳醑，浅斟低歌。且酩酊，从教二轮，来往如梭。"此词载锦机集，盖元遗山岗为制曲以教歌者也。［古今词话］


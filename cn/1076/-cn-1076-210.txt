卷二百十

<史部,诏令奏议类,奏议之属,历代名臣奏议>

钦定四库全书

历代名臣奏议卷二百十

明　杨士奇等　撰

法令

宋太祖时大理正高继申上言刑统名例律三品五品七品以上官亲属犯罪各有等第减赎恐年代已深不肖自恃先?不畏刑章今犯罪身无官须祖父曾任本朝官据品秩得减赎如仕于前代凡有功惠及民为时所推历官三品以上乃得请从之

时窦仪进刑统表曰臣闻虞帝聪明始恤刑而御物汉高豁逹先约法以临人盖此丹书辅于皇极礼之失则刑之得作於凉而弊於贪百王之损益相因四海之准?斯在如衔勒之持逸驾犹郛郭之域羣居有国有家其来尚矣伏惟皇帝陛下宝图攸属骏命是膺象日之明流祥光於有截继天而王垂洪覆於无疆乃圣乃神克明克类河图八卦惟上德以潜符洛书九章谅至仁而默感哀矜在念钦恤为怀网欲自密而踈文务从微而显乃诏执事明启刑书俾自我朝弥隆大典贵体时之寛简使率土以遵行国有常科吏无敢侮伏以刑统前朝创始羣彦规为贯彼旧章采缀已从於撮要属兹新造发挥愈合於执中臣与朝议大夫尚书屯田郎中权大理少卿桂国臣苏晓朝散大夫大理正臣奚屿朝议大夫大理寺柱国臣张希逊等恭承制旨同罄考详刑部大理法直官陈光乂冯叔向等俱效检寻庶无遗漏夙宵不怠缀补俄成旧二十一卷今并目录增为三十一卷旧疏议节略今悉备文削出式令宣勅一百九条别编或归本卷又编入後来制敕一十五条各从门类又録出一部律内余条准此四十四条附名例後字稍难识者音於本字之下义似难晓者并例具别条者悉注引於其处又虑混杂律文本注并加释曰二字以别之务令检讨之司晓然易逹其有今昔浸异轻重难同或则禁约之科刑名未备臣等起请捴三十二条其格令宣勅削出及後来至今续降要用者凡一百六条今别编分为四卷名曰新编勅凡厘革一司一务一州一县之类非干大例者不在此数草定之初寻送中书门下请加裁酌尽以平章今则可否之间上繋宸鉴将来若许颁下请与式令及新编勅兼行其律并疏本书所在依旧收掌所有大周刑统二十一卷今後不行臣等幸偶文明谬参宪法金科奥妙比亏洞逹之能丹笔重轻徒窃讨论之寄将尘睿览唯俟严诛

太宗端拱初广定军民安崇绪隶禁兵诉继母冯与父知逸离今夺资产与己子大理当崇绪讼母罪死太宗疑之判大理张佖固执前断遂下台省杂议徐铉议曰今第明其母冯尝离即须归宗否即崇绪准法处死今详案内不曾离异其证有四况不孝之刑教之大者宜依刑部大理寺断右仆射李昉等四十三人议曰法寺定断为不当若以五母皆同即阿满虽贱乃崇绪亲母崇绪特以田业为冯强占亲母衣食不给所以论诉若从法寺断死则知逸何辜絶嗣阿满何地托身臣等议田产并归崇绪冯合与满同居供侍终身如是则子有父业可守冯终身不至乏养所犯并准赦原诏从昉等议

真宗时龎籍擢群牧判官因转对上言曰旧制不以国马假臣下重武备也枢密院以带甲马借内侍杨怀敏群牧覆奏乃赐一马三日廼复借之数日而复罢枢密掌机命反覆乃如此平时百官奏事上前不自批章止送中书枢密院近岁玺书内降寖多於旧无以防偏请杜幸门矣往者王世融以公主子殴府吏法当赎金特停任近作坊料物库主吏盗官物辄自迯避以宫掖之亲三司遽罢追究今日圣断乃异於昔臣窃惑焉祥符令捡下稍严胥吏相率空县而去令坐罢免若是则清强者沮矣久之出知秀州

三司使丁谓上奏曰臣准诏开封府民吴遂违制造蹙金服已决讫准别敕配隶令三司申明旧禁者切以俭以制用有国之彛典奢则不逊庶民之大防国家抚育黎元务厚风俗而辇毂之下?肆相望竞造金箔用求厚利况山泽之宝所得难致傥纵销熔实为虚费今约天下所用岁不下十万两惜此上币弃於下民虽王者居尊不贵难得之货而有司守职须条革弊之方自今金银箔线贴金销金泥金间金蹙金线金装贴什器土木玩用之物并请禁断非命妇不得用为首饰冶工所用器悉送上官违者所在捉搦许人纠告并以违制论告者给赏钱仍以犯人家财充

仁宗时知洪州夏竦上奏曰臣闻左道乱俗妖言惑衆在昔之法皆杀无赦盖以奸臣逆节狂贼失规多假鬼神揺动耳目汉之张角晋之孙恩偶失防闲遂至屯聚国家宜有严制以肃多方窃以当州东引七闽南控百粤编氓右鬼旧俗尚巫在汉栾巴已尝翦理爰从近岁传习滋多假托禨祥愚弄黎庶剿絶性命规取货财皆於所居塑画魑魅陈列幡帜鸣撃鼓角谓之神坛婴孺襁褓已令寄育字曰坛留坛保之类及其稍长则传习祆法驱为僮隶民之有病则门施符篆禁絶往还斥远至亲屏去便物家人营药则曰神不许服病者欲食则云神不听飱率令疫人死於饥渴洎至亡者服用又言余祟所凭人不敢留规以自入若幸而获免家人所资假神而言无求不可其间有孤子单族首面幼妻或絶户以图财或害夫而纳妇浸淫既久习熟为常民被非辜了不为怪奉之愈谨信之益深从其言甚於典章畏其威重於官吏奇神异像图绘岁增邪籙祆符传写日夥小则鸡?致祀敛以还家大则歌舞聚人餕其余胙婚葬出处动必求师刼盗鬬争行须作水蠧耗衣食眩惑里闾设欲扇揺不难连结在於宪典具有条章其如法未胜奸药弗瘳疾宜颁峻典以革祆风当州师巫一千九百余户臣已勒令改业归农及攻习鍼灸方脉所有首纳到祆妄神像符籙神衫神杖魂巾魂帽锺角刀笏纱罗等一万一千余事已令焚毁及纳官讫伏乞朝廷严赐条约所冀屏除巨害保宥羣生杜渐防萌少裨万一

竦为刑部侍郎奏曰臣闻易曰乾以易知坤以简能易知则有亲易从则有功易简而天下之理得矣得天下之治者莫长於尧而盛於舜圣政所跻其易简乎易则可亲可亲则大简则可守可守则久政大而久则皇极建矣国家观天制法省风设教五十年间致民富夀但俗亏画一之法官微长守之规因事颁条随时立制规利之政细析秋毫筦榷之法如束湿薪或令出未暮而复罢诏下踰岁而复更或因徼幸之民妄言利害披米盐之事擿铢两之奸每烦诏条颁下郡国或连三司衆官之议列前後贯约之文接简连牍动盈传置吏得因缘为奸上下其手以是而观恐非至治汉初约法三章治定而益其六文景循守几至刑措武昭之後逮汉之东制度滋繁刑无定罪新魏之衅自此而生盖国不可多制多制则法网紊烦政不可频易频易则民意疑贰先王利不百则不变法盖示民以久大也书曰无作聡明乱旧章老聃曰法令滋彰盗贼多有诚哉是言也伏愿陛下观尧舜之治推易简之政分诏能吏刋一制度垂之万世永为着定若民有不便事须更张则诏曰某事可如此某事可如彼枝辞繁议一切勿用表公朝之大体示圣功之可久令法家无出入之弊下民知向背之方率土溥天於焉康阜

竦又议刑书状曰臣闻先王象震耀而行杀戮法五材而用法辟刑书之设有自来矣虞舜定五流之罪皋陶制三尺之法禹刑兴於有夏汤刑作於商世吕命陈三千之属李悝创六篇之制卫鞅之行变法鄼侯之约九章汉景之定箠令应劭之习駮议陈群之着魏法贾充之刋晋律陈氏则徐陵之因损元魏则伯泉之校核後周则拓拔之详定隋室则高熲之评议李唐损益其科多所厘革皆以恢张宪纲表正堤防欲奸吏尽絶於析言齐民不忧於悞陷盖念刑难复续死不更生狱成两造律正五刑欵辨既周杳不可变哲王所以惟恤良臣所以疚心但棘木无夜哭之?则四海受蓼萧之惠国家号令天下条宪咸逹法家之文或未评定律令格式之科刑统编勅之条棼类相杂矛楯不同奸吏有市法之门丹笔有悮书之罪由是或刑因势放狱以贿迁稍关科条多从比附或因循宦路不习宪章但记不应得为之条以决下民故失之罪贫则从重富则从轻以是而观刑多出入况乡闾嚚讼始自县廷而琴堂颇阙於刑书报罪致乖於准的未契皇朝好生之化有辜陛下恤刑之德诚宜聚刑宪之书求谳议之士诏择能臣督其详定疑者正之贰者一之阙者备之繁者省之轻者加之重者减之縂制书禁止之事会刑统起请之条及格式律令聚为一书罪必定刑科无虚设明分条目同其差异命工缮写重加考核名之宋律徧下州县令开卷无可疑之罪结狱絶舞文之路为皇家画一之法垂万代不刋之典惟圣作则兆民赖之故书曰惟刑惟法其审克之礼曰悉其聡明致其忠爱以尽之易曰君子以明慎用刑而不留狱其是之谓矣

竦为吏部尚书又奏曰臣闻帝德法天地号令象四时八世之君靡不攸行春夏去桎梏无肆掠挺重囚出轻繋秋冬征不义严号令察阿党校田猎盖阳德发生长育在候静事无刑以顺景风商气肃杀闭塞成功论狱报罪以准隂德汉制春夏不论重刑新莾盛夏杀人於市万方怨咨不胜其虐盖王者不可迕天时迕天时则民怨民怨则和气戾和气戾则旱蝗妖眚无所不至矣易曰仰观乎天俯察乎地礼曰应乎天而顺乎人语曰唯天为大唯尧则之诗曰不识不知顺帝之则书曰钦若昊天历象日月星辰皆谓王者法天之道也国家应运承统光启三圣布和行惠泽润幽遐但论决之科有殊经义下臣愚昧私心疑惑伏愿陛下隆守成之规议变法之惠详观六籍取法四时颁诏郡国着为定式应立春以後立秋以前不报死刑式符时令俾万方知好生之德天和无伤戾之妖世而後仁诚在斯日

右司谏刘随乞禁夜聚晓散及造仪仗事神状曰臣闻好生恶杀往圣之大猷先德後刑前经之令范成兹盛美允属公朝臣近知侍御史李应言等制勘京东李定禄等公事干连甚衆具狱闻奏两宫圣慈特加钦恤除首四人悉从寛典所谓好生之德洽於民心朝野闻之无不相贺臣久历外任粗知其由闾阎之中似此多矣不食荤血迷谬相传诱之以天堂怖之以地狱夜聚晓散谓之修善无识之民多陷邪僻原其本情皆为妄求佛果也目为不轨恐涉非辜愚迷者不知国法所禁捕盗者但以发奸为公卒逢捕掩之期遂求奔窜之路计穷拒扞或骋凶麄捶拷及身诖误不少圣情轸念昭雪至多足以见泣辜推仁感召和气也臣又伏见京东羣民间有拜岳大会率敛财物千百为群造作王者仪仗及有真假兵器结束人物私自推补僭侈相尚搔率户民原其本情皆为妄求福佑也若不严行禁制深虑别长奸凶或因捉搦送官恐将指为叛逆既有乘舆之物狱官何以申明若遂寘於深刑实虑成於枉滥各宜晓谕庶絶浇讹且夜聚晓散之徒为其?损风教已有条制头首及强梁者处死造乘舆兵器祀神者虑其凶党窃发所宜特降明文臣欲乞似此违犯其头首及强恶者并从违制本法科罪率从者勿治仍乞以此二事散下诸道令乡村要路粉壁书写重新晓谕使民知禁不陷刑章庶明善教之方用广率人之化

宋庠上奏曰臣窃见当今正税之外杂赋至繁诡制异科丑名暴歛原其所自由来甚迩盖自唐室解纽五朝挺灾孱王僭侯盗?方国坏合彻之典取一切之宜掊克无厌禁令自出於是有身丁地头之赋农具牛皮之征鬻酒则户出麹钱煮海则家增塩价虽与民更始而弊制尚存官司因循惮於改作故使尧舜之代无桀貉之中虽臣之愚窃以为过今纵不能荡涤横赋以寛民财犹当厘易旧名少近王道臣愚以谓可取杂名税钱及沿纳之色不移旧数合为一号削去季世剥害之品作为我朝较画之法示之於民则耳目易晓委之於吏则条贯难欺录於官曹则文籍不烦供乎财用则称谓差美比旧入无秋毫之损作新规有指掌之易丕变讹谬垂於经常实天下之幸如允臣所见乞下三司令子细勘会见今天下诸杂税钱外沿纳钱名目贯百闻奏然後取其实数并为一号逐年折变自从旧法斯皆防患制法遭时垂统者也臣伏见国朝以来诏数下而建条比牒连名充曹牣府烦科碎目与日而滋每罚一辜断一事有司引用皆连篇累牍不能徧举率不数岁则别加论次谓之编勅盖欲条贯饬尽纲目毕张大可含元细不容髪而抵冒未絶风流寖滥一令之下则奸生令表一禁之出则罪出禁先示於人则若教猱施於事则如凝网此皆不徇其本而求之於末将欲措刑辟跻仁夀者不亦难乎夫恢恢有条重而必罚者本也事事曲制轻而易犯者末也本不举则巨猾侥幸末专任则细民罹灾今之诏条病在於此陛下幸加大惠惜皇猷之未畅深诏执事精核旧文欲因盛时遂定丕律臣以谓不一劳者不永逸无远虑者必近忧今虽定之後必复改何则制度不立而贤愚杂议故也为之计者莫若尽取见行诏敕与律文相校律有本条而敕意小异者则改而入律律无本条而名项别立者则编而为敕况唐律之内废条已多若擿去旧文益作新例亦前王损益之常也人情不能无过王道禁乎太察其约束之烦语官司之小禁宜一除荡盖去之不足害治体存之徒以饰罪梯法轻不能绳奸豪文密足以汚良善臣又闻王者之制揭若日月动如雷霆其言易而文其禁切而广伏见今之编勅者繁长猥俗与府县文移无异用字乖舛遣辞重复寜所谓明白温醇之旨耶实由不专任逹识大儒而多用执法之吏夫法吏者奉行其法可也寜制法之人哉古人有言治国如治家耕当问奴织当问婢今欲与法吏谋致治之本是犹使奴织而婢耕要其成功不可得也臣欲乞专委鸿博之老及辅弼大臣商较敕条略依律文为体裁其辞句第其轻重约其义明其文布四海使识朝廷之尊传万世俾知文雅之盛仍自今以往有臣庶上言欲厘改旧法建设条禁者愿陛下慎其俞旨必先付之两府参之羣吏若前条确见其短今文率以为便可行於经久者即下两制令以所陈之状去其芜杂取其精意仿约律令着为章程若事止苛文不足发明利害者皆寝而勿报如此则法不数变而民知所措矣多言者必难臣曰今若依律令以为敕天下官吏必不能晓臣对曰今天下所颁律令曹局小吏犹能引用则似律之敕独不能晓耶此胶柱之论也又必难臣曰夫诏敕者多先帝所定而不当改作臣对曰凡诏敕之设本臣庶上陈之见耳寜一出先帝之口哉况圣人以便利万物为至仁不因循陈迹为至孝且太宗皇帝改建隆之敕真宗皇帝革兴国之法是皆不可乎此守株之谈也臣又闻事不师古商典实讥必也正名鲁堂攸训虽文质异尚沿袭有宜至於辨尊卑分职业其实一也窃见国朝故事自使相及左右仆射以上出典州郡者皆曰判六尚书节度使以下者皆曰知盖以谓仆射而上品秩隆重藩镇之任地望卑远故以尊临卑者判其事以小任大者知其职及除佐官则例曰同判之职自京官以上皆可任焉今六尚书知州於上京官判州於下名既不顺理亦无稽而又朝廷之仪台省为重近缘苟且寖失典刑尚书都省尚书令之职也今两省五品以上皆得权判刑部流内铨皆尚书侍郎之职今或以知杂御史判铨事或以升朝官判刑曹自余卿监之司小官判者多矣夫下邦支郡大臣不得判天台帝省小臣得判之是重诸侯之藩而轻天子之吏臣窃以为过矣又府史者二人之名也故自周礼至唐令有其任者皆曰府若干人史若干人今寺监见有其人则并称府史此虽小吏而名不师古亦朝廷之所惜焉幸陛下诏有司案前典谬者正之颠者序之而已虽未能复治古之法亦一时之制也右臣所怀狂瞽悉已条述惟陛下财幸

苏舜钦上疏曰臣谨按前志曰白事之吏民之仇雠又云急吏缓民则是吏不可纵政之大防也臣窃见州县之吏多是狡恶之人窥伺官寮探刺旨意清白者必多方以误之贪婪者则啗利以制之然後析律舞文鬻狱市令上下其手重轻厥刑变诈奇衺无所不作苟或败露立便迯亡稍候事平复出行案设有强明牧宰督察太严则缔连诸曹同日亡命或狱讼未具遂停鞫劾赋税起纳无人催驱近年已来习成此弊官长务从姑息恐失大计见其邪滥不敢以法?之况此辈凶人惟利是嗜每纠以严宪尚不悛心何况纵之使乱正法实政理之巨蠧黎民之害焉人虽切齿无可柰何盖缘国家别无敕条以加检束臣欲乞今後州县曹司有阙并於第二人户上选差仍令每五人互相为保或迯亡者立差官籍其家财量取充赏募人收捉或遇赦首身亦乞流配别郡如此则不敢公然作过以紊政经

舜钦又上疏曰臣闻巨壑虽深兽知所避烈火至猛人无蹈死故历块而蹶者皆是玩水而溺者有之古垂此言以谕刑辟昔者圣人恶残贼之害良民也故明设严刑大张宪网必使易避而难犯防微而杜原约之不至烦苛威之以令畏惧奸凶之辈翻然革心固而行之自然刑省苟务矜贷则冒禁者繁窃见官吏多犯?汚乃由朝廷法制稍寛贪鄙因缘为弊凡中人之性本非大凶皆以禁约不严是为货利所没手提刑宪人不敢言心恣诛求下受其困夫杀人者死伤人者刑古今之制也杀伤之害不过数人今贪吏在官民皆受苦虽有转运提刑位皆尊崇罕与民接询访官吏鲜得实情苟无讼端莫可发摘知者或欲陈告又非干己臣欲乞今後官典犯入己賍许诸色人陈论得实者以其?充赏如此则必畏多言之人亦防十目之视荀卿所谓威厉而不诫刑严而不用此其得之矣

右正言吴育乞禁匿名文字状曰臣伏见近年以来多有造作?忌之语疑似之文或不显姓名暗贴文字恣行毁谤以害雠嫌或密闻朝廷自谓忠赤若是公直无隐何不指事明言若凭虚造作必藴邪谋更与隐秘姓名正使奸人得计臣恐自今忠良立身易为倾陷国家举事便欲动揺惑君害时无大於此在古之法皆杀无赦虽然陛下聪明必不荧惑亦不可使圣朝长此风俗右司谏韩琦乞止絶内降状曰臣窃以国家祖宗以来躬决万务凡於赏罚任使必与两府大臣於外朝公议或有内批指挥皆是出于宸衷凡自章献明肃皇后垂帘之日有奔竞之辈货赂公行假托皇亲因缘女谒或於内中上表或只口为奏求是致侥幸日滋赏罚倒置法律不能惩有罪爵禄无以劝立功唐之斜封今之内降台纲寖坏为害至深陛下圣德日新厉精为治惟此久弊沿而未除臣窃谓固非陛下圣恩听其妄请必谓付外之後自有攸司执奏而止其如中旨或至再三不容一一论正臣欲乞特降诏今後除诸宫宅皇族有己分事方许於内中奏陈自余戚里之家及文武臣僚或有奏请事件并於合门及合属去处进状更不於内中批旨辄敢因缘请托及自於内中请乞特批旨挥即望降出姓名并为奏求人送有司勘劾重行贬责犯者断在必行如此则圣政无私朝规有叙

右正言孙沔乞诏令先定议而後行状曰臣窃闻景德中知制诰朱巽上言以所降命令不可屡改应合更张请先定议如经久可守者行之不可者止之真皇谓宰臣曰此甚识治体卿等志之故景德祥符之间每下诏令皆可遵守窃见近来臣僚凡有起请或陈利害随即颁布略无诘难或未踰时或方经月有称未便又复冲变去岁暴收钱税今春权罢度僧之类是也故使如纶之言涣汗之号民未尝以为必信恐非国家致治之道也臣欲乞今後中外臣僚有所见闻陈请者若言礼乐即下太常礼院言刑名即下审刑院言天下钱谷即下三司言民间利害即下转运司小事半月中事一月仰所属衆官将前後敕条详定奏上如系制度大事即下两制尚书省集议委中书门下更加省察然後施行亦朝廷谨重之意也

知谏院欧阳修乞禁止无名子诗伤毁近臣状曰臣窃见前年宋庠等出外之时京师先有无名子诗一首传於中外寻而庠罢政事近又风闻外有小人欲中伤三司使王尧臣者复作无名子诗一篇略闻其一两句臣自闻此诗日夕疑骇深思事理不可不言伏以陛下视听聪明外边事无小大无不知者窃恐此诗渐广须逹圣聡臣忝为陛下耳目之官不欲小人浮谤之言上惑天听合为论列以杜奸谗况自兵兴累年继以灾旱民财困竭国帑空虚天下安危系於财用虚实三司之职其任非轻近自姚仲孙罢去之後朝廷以积年蠧弊贫虚窘乏之三司付与尧臣仰其办事乃是陛下委信责成之日尧臣多方展効之时臣备见从前任人率多顾惜禄位寜可败事於国不肯当怨於身如尧臣者领职以来未及一月自副使以下不才者悉请换易足见其不避嫌怨不狥人情竭力救时以当身事今若下容谗间上不主张则不惟才智之臣无由展效亦恐忠义之士自兹解体臣思作诗者虽不知其姓名窃虑在朝之臣有名位与尧臣相类者嫉其任用故欲中伤只知争进於一时不思沮国之大计伏自陛下罢去吕夷简夏竦之後进用韩琦范仲淹以来天下欣然皆贺圣德君子既蒙进用小人自恐道消故只喧然务腾谗口欲惑君听欲沮好人不早絶之恐终败事况今三司蠧弊已深四方匮乏已极尧臣必须大有更张方能集事未容展效已被谤言臣近日已闻浮议纷然云尧臣更易官吏专权侵政今又造此诗语揺惑羣情若不止之则陛下今後无以使人忠臣无由事主谗言罔极自古所患若一启其渐则扇惑羣小动揺大臣贻患朝廷何所不至伏望特赐诏书戒励臣下敢有造作言语诬讦隂私者一切禁之及有转相传诵则必推究其所来重行朝典所贵禁止谗巧保全善人

修又上奏曰臣伏见前知光化军韩纲近为酷虐兵士致兵士等作乱攻刼州县惊动朝廷上贻君父之忧下致生民之患而又不畏法弃城遁走其罪状显着便合诛夷朝廷慎於用刑尚令勘鞫至今多日未见施行窃以断狱之议不过两端而已有正法则依法无正法则原情今韩纲所犯法有明文情无可恕谨按律文主将守城为贼所攻不固守而弃者斩此韩纲於法当斩有明文也纲不能抚绥士卒致其叛乱但其弃城而走情最难容当初乱兵未有器械韩纲手下自有六十余人不乱兵士又有官库器甲既不能尽力御扞又不能闭城坚守公然将手下兵士津送全家上船便弃牌印城池而去致兵之乱起自纲身临难迯身而不死国方今盗贼可忧之际若使天下州县皆效韩纲见贼便走则在处城池皆为贼有陛下州县谁肯守之此韩纲之情又无可恕也纲之一死理在不疑外人但见拖延多日未行断决皆谓朝廷好行姑息渐有恩贷之意又缘纲是大臣家子作如此大过生如此大患犯如此大刑名若曲法不行即不知孤寒有罪者何以行法其韩纲伏望圣慈出於睿断早赐依法施行

修又上奏曰臣风闻大理寺近奏断德州公案一道为一班行王守度谋杀妻事止断杖六十私罪其守度所犯情理极恶本因踰滥欲诱一求食妇人为妻自持刃杖恐逼正妻阿马令其诬以奸事髠截头髪又自以?索付与阿马守度持刀在旁逼令自缢阿马偶得生迯臣略闻此大槩其他守度凶恶之状备於案牍人不忍闻阿马幽苦寃枉如此而法吏止断诬奸降以杖罪窃以刑在禁恶法本原情今阿马之寃於情可悯守度所犯其恶难容若以法家断罪举重而论则守度诬奸不实之罪轻廹人以死之情重原其用意合从谋杀凡谋杀之罪其类甚多或有两相争恨理直之人因发忿心杀害理曲之人者死与未死须被谋杀之刑岂比守度曲在自身阿马本无所争备极陵辱廹以自裁虐害之情深於谋杀远矣臣尝伏读真宗皇帝赐谏臣之诏曰寃枉未申赏刑踰度者皆许论列今之寃妇臣职当言者也岂有圣主在上国法方行而令强暴之男而敢逼人以死臣恐守度不诛则自今强者陵弱踈者害亲国法遂隳人伦败矣其王守度一宗公案伏望圣慈特令中书细详情理果如臣之所闻即乞行刑法以止奸凶修又上奏曰臣窃见近日盗贼纵横张海等二三百人未能败灭光化军宣毅又二三百人作乱臣谓朝廷致得盗贼如是者不惟中外无备盖由威令不行昨王伦贼杀主将自置官称着黄衣改年号事状如此乃是反贼使其不败为患如何既败之後不诛家族凡小人作事亦须先计成败今使其事成则获大利不成则无大祸有利无害谁不欲反只如淮南一带官吏与王伦饮宴率民金帛献送开门纳贼道左参迎苟有国法岂敢如此而往来取勘已及半年未能断遣古者称罚不踰时所以威激士衆今迟缓如此谁有惧心遂致张海等官吏依前迎奉顺阳县令李正己延贼饮宴宿於县厅恣其刼掠鼓乐送出城外其人敢如此者盖为不奉贼则死不奉朝廷则不死所以畏贼过如畏国法臣恐朝廷威令从此遂弱盗贼凶势从此转强臣闻刑期无刑杀以止杀寛猛相济用各有时伏望陛下勿采迂儒所说妇人女子之仁尚行小惠以误大事其宣毅兵士必有家族伏乞尽戮於光化市中使远近闻之悚畏以止续起之贼其李正己仍闻已有台宪上言亦乞斩於邓州使京西一路官吏闻之畏恐知国法尚存不敢奉贼从来只被迂懦之人因循不断误陛下事坏得天下事势已如此不可更循旧弊有失威断惟陛下力行之修又论葛宗古等不当减法劄子曰臣伏见近日?吏葛宗古王克庸滕宗谅等相继?汚事发内葛宗古情理尤恶臣伏覩去年朝廷命贾昌朝等减省天下冗费上自陛下供御之物至於皇后宫嫔饮食已来尽皆减节盖谓调度至多公私已乏故陛下以身先天下自行减刻要供军费凡为边将者所得一钱一帛宜思此物自生民困苦之中取其膏血陛下忧劳之际减自圣躬如此得之宜作如何用今乃盗朝廷赏劳蕃夷之物赡养求食妇人全家骨肉及供自己家口并营造工作私家冗用之类量其如此用心岂是爱君忧国忘身破贼之人何足爱惜若律文已重即乞尽行更不减法若旧法尚轻仍望特加重断其滕宗谅王克庸若事分明亦望早赐勘鞫正行国典窃虑议者为宗古等方任边陲宜从寛贷臣非不知驾驭英雄难拘常法如太祖委用李汉超能扞宼戎不为边患功大过小理可优容诸将守边未有尺寸之効而先已踰违不法外恃敌在而欲望朝廷屈法姑息今朝廷未曾行寛假之惠而此三人不法如此若更寛之则今後边臣不复可以法制矣臣思边上公使必欲使将臣不拘常法者若用之隂养死士招延布衣利啗敌人赏劳将校如此之数皆不必问其出入可恣所为或其性本阔略偶不点检误用於私家原其本情亦可轻恕若宗古等故意偷谩减刻宴犒蕃夷军士之物入己者有何可恕之理特减从轻有何可赎之功得以屈法若此三人不行重断则边臣知元昊常在则可以常为不法臣恐翫宼弄兵事无了日今取进止

修又上奏曰臣伏以朝廷每出诏令必须合於物议下悦民情真宗皇帝初置谏官诏书内条列六事首言诏令不便者许谏官论列盖朝廷慎於出令之意也近闻诏书褒美陕西转运使卞咸风闻咸在陕西为买百姓青苗及转般大麦此两事大与西人为患逃移却人户极多至今西人怨谤不已赖吴遵路减得转般一事人获稍寜今所降诏书两人一时褒美善恶不分无所激劝使陕西人见者必谓朝廷咫尺絶不恤念西人不知西事误下诏书美此与民为害之人必转生怨谤臣窃料朝廷必因边臣奏举咸等能积粮储故赐奨谕盖失於采访不知咸处置乖方之事致西民流移怨谤之因欲乞今後戒此失误慎出诏令及戒励羣臣今後荐举人不得妄有称美其已出之诏既不可追臣又恐朝廷因此遂待卞咸为材吏别有任用却致败事臣职在谏诤不可不言

修又上奏曰臣等风闻朝廷近降指挥与诸路转运使令体量州县官吏酷虐军民者臣料朝旨如此必是因韩纲酷虐近致光化兵士作过故有此指挥窃以昨来光化兵变虽因韩纲自致其如兵亦素骄处置之间须合中道韩纲自当行法骄兵亦合讨除如此两行方始得体今若明行号令徧约官吏则骄兵增气转更生心长吏畏避无由行事其所降与转运司文字窃虑朝夕之间传播中外扇动羣小引惹事端然已失之令既不可追伏乞速降指挥与诸路转运使令密切禀行不得漏泄所贵别不生事

修又乞执奏干求内降并根究因缘干请之人状曰臣伏见谏官陈升之起请侥求内降之人委一府劾奏干请者之罪蒙朝廷依奏施行寻闻李璋因内降责罚自後罕闻敢求内降以希恩赏者以此见至公之朝必信之法可以令行而禁止也然升之所谓恩赏一端而小人之侥求无所不至臣自权知开封府未及两月之间十次承准内降或为府司後行或为宫院姨?或为内官及干繋人吏等本府每具执奏至於再三而干求者内降不已至於婢妾贱人犯奸滥等事亦敢上烦圣聦以求私庇阉官小臣自图免过反彰圣君曲法之私虽有司执奏终许公行然小人干求未有约束止絶臣今欲乞今後应有因事敢干求内降者依旧许本府执奏外更乞根究因缘干求之人奏摄下府勘重行责罚如本自行干请者亦乞一就勘鞫加原犯本罪二等断遣其情理稍深及干求不已者亦许本府一面牒报御史台弹纠勘劾施行所贵止絶小人干乱公朝败紊纲纪修又论内臣梁举直事封回内降状曰臣勘会本府见勘内官梁举直公事两曾执奏三准内降特与放罪臣伏见近年权幸之臣多是公然作过不畏宪法特干求内降紊乱纲纪所以前後臣寮累具论述陛下特降明诏许承受官司执奏不得施行布告天下着为信令今梁举直累烦睿听干求不已本府遵依前後诏赦再具执奏未许公行伏以曲庇小臣挠屈国法自前世帝王苟有如此等事史册书之以着人君之过於中外举直此重於元犯罪今纵未能法外重行以戒小人干求内降其元犯本罪岂可曲恕举直苟为爱身之计不思爱君之心乃是小人全无知识尔如臣忝恩宠列於侍从职在献纳合思裨补岂可阿意顺旨为陛下曲法庇纵小臣以彰圣君之失其内降臣更不敢下司谨具状缴进纳

枢密副使富弼上奏曰臣历观自古帝王理天下未有不以法制为首务法制既立然後万事有经而治道可必也宋有天下八十余年太祖始革五代之弊创立法度太宗克绍前烈纪纲益明真宗承两朝太平之基谨守成宪近年纪纲甚紊随事变更两府执守便为成例施於天下咸以为非而朝廷安然奉行不思剗革至使民力殚竭国用乏匮吏员冗而率未得人政道缺而将及於乱赏罚无准邪正未分敌人交侵宼盗充斥师出无律而战必败令下无信而民不从如此百端不可悉数其所以然者盖法制不立而沦胥至此也臣今欲选官置局将三朝典故及讨寻久来诸司所行可用文字分门类聚编成一书置在两府俾为模范庶几颓纲稍振弊法渐除此守基图救祸乱之本也

知谏院余靖乞宣敕并送封駮司审省劄子曰臣闻国家之兴必先於纲纪号令所出必正其源流古者以四海之广万务至衆专己临断虑其阙失故羣司设官以相维制示至公於天下也唐制凡有制敕命令则中书宣行进内画可以付门下门下审省申覆以付外施行若有不便并令封駮改正今之官诰编书三省官位各结题年月则皆古之制也国朝淳化中始自枢密院分出银台通进二司兼领门下封駮事令两制已上主判凡制敕有所不便者准故事封駮张咏向敏中咸领此职此时宣敕无不经历门下近年以来旧制坐废唯选人黄甲犹准故事其余宣敕百无一二到彼则是官有封駮之名曾无改正之实臣今欲乞凡有宣敕除处分边事机宜依旧实封入逓祭祀行事敕仍旧差人送付本官外其余迁免官资升降差遣及断遣刑名改更敕令应是告身宣头敕牒并令中书枢密院准故事进内发付门下封駮司审省申覆如有授官非称断刑失中及未便於事者则令封駮改正如此则官司之守各有纲条诏令所颁克正根本纪律可振无有过举矣其门下封駮司乞差刚正公平大臣主判庶其举职无可畏避

参知政事范仲淹奏赎法疏曰臣数日前面奏三代帝王子孙緜远盖由积德之深臣请陛下日修至仁之德下及民庶以感动天地此圣嗣无疆之本也今有劄子一道为议赎法事即乞降出臣近覩诏书令御史台审刑院大理寺修编勅所同议赎刑此陛下至德深仁被于亿姓天下幸甚今谏官孙甫上言乞令大臣定夺施行臣欲乞特降圣旨令中书枢密院同与见议官员疾速定夺闻奏仍乞且赎杖罪已下情理轻者所贵易行户部判官包拯上奏曰臣闻法令者人主之大柄而国家治乱安危之所繋焉不可不谨缘近岁以来赏罚之典尚或因循且人知法令之不足信则赏罚何以沮劝乎昔唐文宗问宰臣李石天下何以易治李石对以朝廷法令行则易治诚哉治道之要无大於此伏望陛下临决大政信任正人赏者必当其功不可以私进罚者必当其罪不可以幸免邪佞者虽近必黜忠直者虽远必收法令既行纪律自正则无不治之国无不化之民在陛下力行而已

拯为天章阁待制知谏院上奏曰臣窃见天圣中凡有内降莫测夤缘尽由请托盖倾邪之辈因左右之容假援中闱久渎圣化洎陛下亲览庶政首革兹弊侥荣滥赏人不能以幸求顷年以来此路寖启妨公害政无甚於此臣欲乞今後应中外人隂有交结冒请劳效以图荣宠或比缘罪犯苟希横贷伏望圣慈特降指挥止絶如更妄有陈乞并令中书枢密院三司开封府等处详定先降指挥依公执奏毋得阿狥上累明圣

拯又论诏令数改易疏曰臣窃见朝廷凡降诏令行之未久即有改张故外议纷纭深恐於体不便且诏令人主之大柄而国家安危之所繋焉可无慎乎缘累年以来此弊尤甚制勅才下未逾月而辄更请奏方行又随时而追改民知命令之不足信则赏罚何以沮劝乎臣欲乞今後朝廷已处置事宜申明制度不可不慎重或臣僚上言利害并请先下两制集议如可为经久之制方许颁行於後或小有异同非蠧政害民者不可数有更易如此则法存画一国有常格伏望少留圣意天下幸甚

拯又乞不用赃吏状曰臣闻廉者民之表也贪者民之贼也今天下郡县至广官吏至衆而?汚摘发无日无之洎具案来上或横贷以全其生或推恩以除其衅虽有重律仅同空文贪猥之徒殊无畏惮昔两汉以?私致罪者皆禁锢子孙矧自犯之乎太宗朝尝有臣僚数人犯罪并配少府监隶役及该赦宥谓近臣曰此辈既犯?滥只可放令逐便不可复以官爵其责贪残慎名器如此皆先朝令典固可遵行欲乞今後应臣僚犯賍抵罪不从轻贷并依条施行纵遇大赦更不录用或所犯若轻者只得授副使上佐如此则廉吏知所劝贪夫知所惧矣

侍御史知杂事何郯上奏曰臣伏闻禁中自盗发以来逐月分布内臣坐甲宿直以至伐木拆屋结缮修垣墙增置关键其於备豫之方固亦甚至然臣以事体酌之恐为陛下计者误也夫体有尊卑事有小大尊者系於君卑者繋於臣君而尸小事则失所称臣而专大名则非所宜以人君之举所务必博大所谋必经远崇位号以习民之奉修政刑以防民之踰不废礼以杜僭偪之萌必行法以除暴乱之本使迩莫敢犯远莫敢陵如此则等威辨而上下无邪心然後知天子之所以尊也今夫卫士生变事出非意皆由朝廷恩过而不知感官司令寛而不能禁也为今之宜其在一震威怒以示诛罚正大法以絶其慢举大刑以讨其奸斥邪伪附下之类先絶其萌芽究贼乱犯上之徒务去其根本不恕无良而与衆弃不漏有罪而示之公法令既行纪纲既正以此御下孰敢不?虽不增宫闱之警而其备修不加省户之卫而其守固与夫区区从细末之事者不可同年而语矣臣况闻陛下从顷年来过自警戒中宫之乐工已尽罢後苑之猎具已尽除其於谨天戒以饬圣躬虽诗书所称遇灾修德之君远不能逮然於禁防之设所举者近而所忽者远所谨者小而所遗者大臣切惑焉伏乞圣慈以臣愚言命公卿大夫当廷公议一举法令威刑之柄以除邪伪贼乱之阶庶主威益尊国命益振内患既弭外虞自除则天下幸甚

同知谏院吴奎上奏曰臣伏见陛下十数年以来每降诏令及所行事为横议所移或奸谋所破中外不甚为信以此皆谓陛下言之虽?而不能行行之虽鋭而不能久也自明堂下诏杜絶内降忠贤莫不增气羣小莫不革心愿陛下谨守前书坚於金石虽甚宠爱之人如敢私挠必加之罪如是则太平之风有望於兹矣知谏院范镇上奏曰臣伏见近降指挥今後传宣除依得法律赏罚外余并仰中书枢密及所属官司执奏今月十八日一日之中内臣无名改转者凡五六人俱是过恩不合法律中书枢密院大臣并不执奏臣窃谓陛下近降指挥可谓万世法曾未一月而大臣辄废不行大臣在陛下左右号称执政而废法如此欲法行四方安可得哉夫天子之言出而为令大臣废令在法不赦伏乞明正中书枢密大臣之罪以示天下使人知陛下之法不可轻废

镇又论法令数变状曰臣伏见今月十三日殿直寄班邓维一为私役兵士修屋致屋倒压死兵士进呈特勒停京西路编管经恩未得叙用十五日传宣与免编管其法令数变如此又道士李可夀本初与三司吏人陈知深善及陈知深犯?李可夀转托铁佛寺僧初不知情已从重断李可夀因缘内降遂不问罪其法令不当如此所有邓维一乞依前降指挥依前编管李可夀亦乞依法施行以絶奸幸今一殿直一道士至微贱者而能关通中禁变陛下法令大臣不能奏论後有大於此者将如之何伏乞陛下与大臣更相饬厉设张纪律无使小人数变法令则天下幸甚

镇又论御史论陈执中失实状曰伏以陛下置御史以逹聪明非使其乱聪明也以防谗慝非使其为谗慝也今御史以死罪中伤大臣为谗慝以乱陛下聪明陛下置而不问何以使风俗不为险薄也臣请以一二言之初御史言陈执中驺从殴杀人失实又言阿张殴杀女使亦失实自顾二事皆失实业已触大臣无以解也於是乎构大臣隂事必不自明者以闻於陛下以为陛下疑此所谓御史为谗慝以乱陛下聪明也若如御史所言禽兽有不为者况国相乎陛下谓御史言必可信耶请以驺从及阿张事卜之御史言驺从殴杀人者开封府鞫勘乃是某人非驺从也言阿张殴杀女使者乃是执中指挥非阿张也【初执中以女使付外时亲封押是执中指挥明矣】此二事於人情或有者而御史皆已失实何况於人情无有禽兽所不为者加诸大臣而以疑陛下者乎其疑固可决矣今御史言谏院无人者不过谓不言执中驺从殴杀人阿张殴杀女使及执中隂事也其驺从与阿张固已虚妄非谏院所宜言也执中隂事尤非所宜言也而御史言之以为才以为称职以为直此等事果为直邪果为称职邪果为才邪皆为险薄之习也臣之所耻言也言之非陛下任臣之意也陛下降诏以戒险薄若置御史而不问是徒以文告而不以实责之也臣恐诏旨虽日下而险薄日以益也陛下诚能以臣前所上四状并今状降付御史使之自览知自觉悟然後下诏斩决御史以示天下庶几风俗可变而险薄可戒也

右司谏马遵上奏曰臣窃闻有内降指挥差台官吴中复往澶州取勘张怀恩李仲昌修河不公等罪事从中出不知所来内外闻之无不疑骇何则从来仲昌等妄违朝旨轻坏河事枉费财力罪固不轻朝廷虽行降责而台官累有弹奏乞实重典寻有指挥止令经赦未叙而已各人降官已经数月未知今者陛下圣听得於何人而有此特旨向者台官力言而不用今以或者之言而行之既差台官推勘而又监以内臣是台官未足取信於陛下也中书者陛下执政之司事无不搃疑则勿用用则勿疑今差台官置诏狱出於内降而中书奉行文书初不与议执政之任岂如是乎是中书亦未能取信於陛下也中书者陛下腹心之地台官者陛下耳目之司所以倚责而成治也若陛下外疑耳目内疑腹心内外交疑而无所倚责臣恐圣虑日劳而多门之弊或生於其间矣然则刋章飞语之事或可缘间隙而兴优游无为之治未可以岁月期也可不惜哉李仲昌等虽法外重行正合台官前日之论无可议者臣今所言盖为国家政体惟陛下财择

遵又奏曰臣近为朝廷差台官置狱一出内降指挥国柄动揺物议腾沸臣以当职两具奏封寻以斋宿行事未敢继陈章削干黈旒之严如闻内臣传宣催促继有降文字付吴中复等中外闻之寖以喧骇何则朝廷赏罚自当公行礼曰爵人於朝与士共之刑人於市与衆弃之皆谓公也今仲昌等二小臣犯法非急切几事若陛下闻之语言见之文字即宜付外施行若谓已经中书则宜移之密院何烦内降文字骇物情而损国体哉缘内降之弊害政之大者皇佑明堂之後尝有特诏止絶天下歌舞流为颂声今陛下享夀昌之庆行恭谢之仪肆赦改元新天下之耳目岂可却行弊事坏皇佑之成宪取吏民之深讥哉若习以为常行之不已臣恐事日多圣心日劳非所以成简易之法取康寜之福也然则威权可易纪律可隳自古乱阶由此途出汉唐不远厥鉴甚明不可不深思不可不熟虑伏望陛下博采公议特出英断追改前敕以李仲昌等文字付外施行若谓已经中书即乞改付枢密院仲昌等苟有深犯自存严科如此则狱合乎大公而一代之典可用权纲归乎至正而多门之弊不生制治保安实由此路

殿中侍御史赵拚论内降指挥疏曰臣昨自四月至七月累次论奏李仲昌等修河败事乞重行贬黜虽朝廷量与责降然亦未快羣议陛下采收下情悯伤重役将穷究仲昌等罪状正国家之典刑宣谕中书辅臣行之可也若事有干涉付枢密院治之可也奈何一旦事从中出差一台官以讯劾之遣四内臣以监视之才及数日之内三出内降文字张皇大狱中外惊骇外议以谓初发二小臣之罪者谁为奏陈今起二小臣之狱者孰与评议所可惜者国体之重不询於公卿大臣政事之权乃付之宦官女子至於政府见如此等事始不预议终无执持将顺奉行焉用彼相臣恐斜封墨敕之弊不足罪於昔时告密罗织之风复基祸於今日矣臣愚伏望陛下特赐指挥追还内降之命检会台官并臣前後论奏仲昌等章疏详酌重行贬窜如此则朝廷纲纪不遂隳坏人情物论庶无忧疑也

知谏院吕诲乞禁止臣寮上封章告人之罪状曰臣窃以着令台谏官许风闻言事盖欲广其采纳辅益聡明迩来中外臣寮密上封章告人之罪既非职分实亦侵官而又事多不根言无指实理非干己情缘报怨甚至诋讦平素之实暴扬暧昧之事朝廷既难明辨善人无以伸寃刻薄之徒寖成风矣况礼贵徙善法许自新日月既已经久赦降自当洗涤事傥涉於厚诬理固宜於反坐臣伏乞今後非在言职辄以章奏指讦他人日前过犯及事非干己者即以所上文字付有司鞫勘在外则置院推勘所贵止絶狂妄紊烦旒扆仍乞诏示中外严行遵守

知谏院司马光上奏曰臣等伏以祖宗开基之始人心未安恐有大奸隂谋无状所以躬自选择左右亲信之人使之周流民间密行伺察当是之时万一有挟私诬枉者则鈇钺随之是以此属皆知畏莫敢为非今海内承平已踰百年上下安固人无异望世变风移宜有厘革而因循旧贯更成大弊乃至帝室姻亲诸司仓库悉被此属量其过失广作威福私受货赂所爱则虽有大恶掩而不问所憎则举动言语皆被捃摭臣等尝病国家择天下英材以为公卿大夫而犹不可信顾任此厮役小人以为耳目岂足恃哉今乃妄执平民加之死罪使之幽繋囹圄横罹楚毒幸而不自诬服仅能辨明若更不听有司诘问元初廵察之人少加惩诫臣恐此属无复畏惮愈加恣横使京师吏民无所措手足岂合祖宗意哉

韩琦论骄卒诬告将校乞严军律疏曰臣近闻虎长行武贇引见日唐突告论本指挥使关元部辖严紧及将人口上京下军头司取责并送开封府勘鞫窃如本府勘得武贇各从杖一百定断臣窃以军中之法最为严重苟从寛弛为害匪轻其武贇既陈告部辖将校不公自有殿前马步军司合属去处引见之际咫尺天威固非军人论事之所及将辩讯又多诬罔之辞盖近年兵卒骄纵类率如此国家屯置师旅衆踰百万一营只委将校数员若钤制稍严便即捃拾小过於引见之际唐突论诉朝廷不以大体断之两皆获罪必恐此後兵卒将校渐废阶级之制但务姑息以求无过若一旦边境有急使其亡躯命而赴汤火必不能为陛下用也陛下诚宜於泰寜之辰深戒有司凡百军旅之事常以训戢为意有违犯者时以重法行之其将校苟非大过止因部辖严峻兵士所怨求细事以致其罪者亦当舍而不问所谓惩一卒而警万衆去小慈而行大仁惟陛下熟赐财详天下至幸

三司使张方平论中使传宣诸司烦数状曰臣窃闻近日中仗传宣诸司颇为烦数其至三司日或数次臣闻王言惟作命百官承式洪范五事言曰从从作乂故王者之言是谓号令令出惟行不行则权刚亏矣今夫屑屑冗微之事皆贱者之所亲责在攸司各有程式发输督促动烦宣下所司既被受其有不可奉行者又须禀复或却寖罢下成废命上为损威习以为常恬弗之怪欲乞今後除有指挥中书枢密院事特降中旨外自余细务合下三司提举司开封府等处者只乞传宣中书枢密院劄下逐处有司或敢违慢自应合行勘责即事干急速不容留滞即乞宣付入内内侍省相度事体缓急须即施行者具录宣旨报下所司所冀出纳有章上下得体

方平上刑法论曰臣闻昔在成周惟厥文王克明德慎罚武世忿生亦式谨由狱周公制六典盖以礼正其本刑防其末弼成五教民协于中爰及成康乃至措而不用夫子曰齐之以刑民免而无耻齐之以礼有耻且格又曰礼乐不兴则刑罚不中故叔向以为三辟之兴皆叔世也汉自文景之後朝廷立大制度行大诛赏辄会诸儒断以经义亦能议事以制尊君卑臣辨是与非其论优大故三王而下汉道为粹东都之後法稍烦密南北异俗不胜其敝噫世失其道民散久矣其本先弱势安得长故世虽平而易危国虽盛而易败由乎制度不素立礼义不在人譬诸大厦岿然而柱石不固岂支久之势万目参然而纲维不缉固必紊之道为国而礼法不修其何以致理近在唐时礼刑烦杂礼既频年而数革法或一代而再修贞观显庆遽立异同之制永徽开元则有前後之格诸儒立异互出胷臆法吏迎合旋为轻重奇请它比盈於几阁自明习者不能徧睹是以郡县承用者駮陷愚惷於亡辜罗元元之不逮其咎由乎格令之烦多故奸吏得以因缘为市也我太祖皇帝既大一统恤刑辟之多滥始制郡国立司宼之官太宗更置审刑衆职以覆天下之狱先皇复置提点刑狱之任以分部四方申下民之枉察群吏之违是皆圣人竭情尽心哀矜轸恤之旨也自陛下临御区极钦恤庶慎急深故之罪寛纵出之罚宣室决事明过汉宣大官减膳仁胜唐文有惨怛之爱有忠利之教其可谓盛德矣子曰如有王者必世而後仁善人为国百年可以胜残去杀我有宋之在宥天下逾八十年一统无外清寜治平德教加於蒸人其陶化深矣然刑未能措狱繋尚蕃其故何由盖礼失於正本令急於防末上之笼货物渔财利之路多筦榷封占之门衆间之以权豪富人依公法为私奸侵剥黎民吏务因循或引?贿不能抑强扶弱狱奸不平是以小民业蹙穷而思滥为盗贼窳伪以偷免饥寒子曰古之知法者能省刑本也今之知法者不失有罪末矣夫不原民之所以获罪而赏吏之能发奸而得其情是犹大开栏牢高张罻罗举鸟兽之获而归功於弋猎之师者也故夫吏者举法令而检非违牧民而导之以善者也而乃苛刻者巧弄而高下其心简放者忽略而鄙俗其事不才固为猾吏所赏才者或为豪人所买求进者微文曲致以附会上意养望者宥故末减以取悦衆心家自为评人执所见至有罪均而轻重殊罚科同而浅深异比一?之弊皆归乎民诚愿朝廷观法周汉之旧深议礼刑之中损游商兼并之业益节其靡汰之费稍寛利路以优齐人删定律令芟其蕃异诋欺文致毛细之法一皆蠲除务从省约使易遵守为大宋一典颁用乎天下岂徒当世之利固亦无疆之法也臣言虽阔略不该时术岂不近乎清源正本之论欤其时所尤急繋朝政之得失人伦之厚薄者略举于末冀正其大纪焉

方平又上奏曰伏见近岁台谏及按察官等多发人积年罪状及有奏劾之事辄请不以赦降原减作法於凉甚非治道赦书之文云敢以赦前事言者以其罪罪之所以省刑本而着至信也人之多僻其亦久矣在於中人孰能无过若以一眚之故而为终身之累臣恐举世无全人矣既经赦宥许之惟新忽复追论谁将自保快一时之小忿失天下之大信相沿弊迹寖成险俗弃瑕录善义则不然伏望特降诏书明谕中外今後言事及按察官等不得发人累经赦宥之事及乞不以赦降原减上资忠厚之风允穆大公之化

历代名臣奏议卷二百十








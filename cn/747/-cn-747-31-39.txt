○分道德为上下经诏

化之原者曰道，道之用者为德，其义至大，非圣人孰能章之。昔有周季年，代与道丧，我烈祖元元皇帝乃发明妙本，汲引生灵，遂著元经五千言，用救时弊。义高象系，理贯希夷，非万代之能俦，岂六经之所拟。承习前业人等，以其卷数非多，列在小经之目。微言奥旨，称谓殊乖。自今已后，天下应举，除崇元学生外，其馀所试《道德经》宜并停，仍令所司，更详择一小经代之。其《道经》为上经，《德经》为下经，庶乎道尊德贵，是崇是奉。凡在遐迩，知朕意焉。


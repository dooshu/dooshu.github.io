行路难三首





《乐府古题要解》：《行路难》，备言世路艰难及离别伤悲之意，多以“君不见”为首。



金樽清酒斗十千，[一]玉盘珍羞直万钱。[二]停杯投箸不能食，拔剑四顾心茫然。[三]欲渡黄河冰塞川，将登太行雪满山。[四]闲来垂钓碧溪上，忽复乘舟梦日边。[五]行路难，行路难，多岐路，[六]今安在?长风破浪会有时，[七]直挂云帆济沧海。[八]

[一]曹植诗：“美酒斗十千。”



[二]《北史》：韩晋明好酒纵诞，招饮宾客，一席之费，动至万钱，犹恨俭率。



[三]鲍照诗：“对案不能食，拔剑击柱长叹息。”《古诗》：“四顾何茫然。”



[四]鲍照《舞鹤赋》：“冰塞长川，雪满群山。”太行山，见《明堂赋》注。



[五]《宋书》：“伊挚将应汤命，梦乘船过日月之旁。”



[六]《列子》：杨子之邻人亡羊，既率其党，又请杨子之竖追之。杨子曰：“亡一羊，何追者之众?”邻人曰：“多岐路。”



[七]《宋书》：宗悫少时，叔父炳问其志，悫曰：“愿乘长风破万里浪。”



[八]马融《广成颂》：“张云帆，施霓帱。”《释名》：“随风张幔曰帆。”





其二





大道如青天，我独不得出。羞逐长安社中儿，[一]赤鸡白狗赌梨栗。弹剑作歌奏苦声，[二]曳裾王门不称情。[三]淮阴市井笑韩信，[四]汉朝公卿忌贾生。[五]君不见昔时燕家重郭隗，拥彗折节无嫌猜。剧辛、乐毅感恩分，输肝剖胆效英才。昭王白骨萦蔓草，谁人更扫黄金台![六]行路难，归去来。

[一]《旧唐书》：京师，秦之咸阳，汉之长安也。隋开皇二年，自汉长安故城东南移二十里，置新都，今京师是也。



[二]《史记》：冯驩闻孟尝君好客，蹑屩而见之。孟尝君置传舍十日，孟尝君问传舍长曰：“客何所为?”答曰：“冯先生甚贫，犹有一剑耳，又蒯缑。弹其剑而歌曰：‘长铗归来乎，食无鱼。’”孟尝君迁之幸舍，食有鱼矣。五日又问，传舍长答曰：“客复弹剑而歌曰：‘长铗归来乎，出无舆。’”孟尝君迁之代舍，出入乘舆车矣。五日，孟尝君复问，传舍长答曰：“先生又尝弹剑而歌曰：‘长铗归来乎，无以为家。’”孟尝君不悦。



[三]《汉书》：邹阳曰：“饰固陋之心，则何王之门不可曳长裾乎?”



[四]《史记》：韩信，淮阴人。淮阴屠中少年有侮信者，曰：“若虽长大，好带刀剑，中情怯耳。”众辱之，曰：“信能死，刺我；不能死，出我胯下。”于是信熟视之，俯出胯下，蒲伏，一市人皆笑信，以为怯。



[五]又《史记》：天子议以为贾生任公卿之位，绛、灌、东阳侯、冯敬之属尽害之，乃短贾生曰：“洛阳之人，年少初学，专欲擅权，纷乱诸事。”于是天子后亦疏之，不用其议。



[六]又《史记》：邹衍如燕，燕昭王拥先驱。《索隐》曰：彗，帚也，为之扫地，以衣袂拥帚而却行，恐尘埃之及其长者，所以为敬也。《战国策》：主折节以下其臣，臣推体以下死士。鲍彪注：折节，屈折肢节也。江淹《恨赋》：蔓草萦骨。昭王、郭隗及黄金台事，俱见二卷注。





其三





有耳莫洗颍川水，[一]有口莫食首阳蕨。[二]含光混世贵无名，何用孤高比云月。吾观自古贤达人，功成不退皆殒身：子胥既弃吴江上，[三]屈原终投湘水滨，[四]陆机雄才岂自保，李斯税驾苦不早，华亭鹤唳讵可闻，上蔡苍鹰何足道。[五]君不见吴中张翰称达生，秋风忽忆江东行，且乐生前一杯酒，何须身后千载名。[六]

[一]《高士传》：许由耕于中岳颍水之阳、箕山之下，尧召为九州长，由不欲闻之，洗耳于颍水滨。



[二]《史记》：武王已平殷乱，天下宗周，而伯夷、叔齐耻之，义不食周栗，隐于首阳山，采薇而食之。《索隐》曰：“薇，蕨也。”《梁书·阮孝绪传》：周德虽兴，夷、齐不厌薇蕨；汉道方盛，黄绮无闷山林。薇蕨本二草，而古人亦多混称，太白改以叶韵，盖有自也。



[三]《吴越春秋》：吴王闻子胥之怨恨也，乃使人赐属镂之剑，子胥伏剑而死。吴王取子胥尸，盛以鸱夷之器，投之于江中。子胥因随流扬波，依潮来往，荡激崩岸。



[四]《十遗记》：屈原以忠见斥，隐于沅、湘，披榛茹草，混同禽兽，不交世务，采柏实以和桂膏，用养心神。被王逼逐，乃赴清泠之水，楚人思慕，谓之水仙。其神游于天河，精灵时降湘浦。



[五]《晋书》：成都王颖起兵讨长沙王炯，假陆机后将军、河北大都督，督北中郎将王粹、冠军牵秀等诸军二十余万人，战于鹿苑，机军大败。宦人孟玖谮机于颖，言其有异志。颖怒，使秀密收机。机释戎服，着白帢，与秀相见，神色自若。既而叹曰：“华亭鹤唳，岂可复闻乎!”遂遇害于军中。《世说注》：《八王故事》曰：华亭，吴由拳县郊外墅也，有清泉茂林。吴平后，陆机兄弟共游于此十余年。《语林》曰：机为河北都督，闻警角之声，谓孙丞曰：“闻此不如华亭鹤唳。”故临刑而有此叹。《说文》：“唳，鹤鸣也。”《史记》：李斯为丞相，长男由为三川守，诸男皆尚秦公主，女悉嫁秦诸公子。李由告归咸阳，李斯置酒于家，百官长皆前为寿，门庭车骑以千数。李斯喟然叹曰：“吾闻之荀卿曰：‘物禁太盛’。夫斯乃上蔡布衣，闾巷之黔首，上不知其驽下，遂擢至此。当今人臣之位，无居臣上者，可谓富贵极矣。物极则衰，吾未知所税驾也。”《索隐》曰：税驾，犹解驾，言休息也。李斯言己今日富贵已极，未知向后吉凶止泊在何处也。《太平御览》：《史记》曰：李斯临刑，思牵黄犬，臂苍鹰，出上蔡东门，不可得矣。考今本《史记·李斯传》中，无“臂苍鹰”字，而太白诗中屡用其事，当另有所本。



[六]《晋书》：张翰，字季鹰，吴郡吴人也。有清才，善属文，而从任不拘。齐王冏辟为大司马东曹掾。冏时执权，翰因见秋风起，乃思吴中菰菜、莼羹、鲈鱼脍，曰：“人生贵得适志，何能羁宦数千里以要名爵乎?”遂命驾而归。俄而冏败，人皆谓之见机。翰任心自适，不求当世，或谓之曰：“卿乃可纵适一时，独不为身后名耶?”答曰：“使我有身后名，不如实时一杯酒。”时人贵其旷达。






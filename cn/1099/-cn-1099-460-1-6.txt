○卻朝鮮請封世子疏 【 朝鮮封典】

是時國本之議中朝正自紛然故科部力持屬國立光海君之請

本年本月初七日內府抄出朝鮮國王李昖一本、為儲嗣巳定、　冊命久稽懇乞　聖明、亟加恩典、以鎮人心事等因、奉　聖旨禮部知道欽此臣看得長幼之序禮莫大焉。儲嗣之立。禮莫重焉。舍長立幼於禮不順。若令之自中國。是以非禮令也若徇之自臣部是以非禮徇也。况歷查數年以來並無許者。臣安敢當臣之身為亂常拂經之事生厲階為戎首乎、查得萬曆二十二年朝鮮國李昖第一疏為　請封世子事該禮部覆云云此是初請不許也又查得二十三年朝鮮國王第二疏為懇乞　聖恩、蚤封世子以定國本、以繫人心事該禮部覆云云此是再請不許也又查得二十四年、朝鮮國王第三疏、為再疏未蒙　愈允、下情愈益迫切懇乞　聖明特許亟封世子、以定小邦危疑事、該禮部覆云云此是三請不許也又查得三十一年、朝鮮國王李昖第四疏為懇乞　聖恩曲諒微悰、臣封世子以定國本事等因、該禮部覆云云此是四請不與也。臣仰稽歷年之　明旨、深惟萬世之大經惟有立長之說、確乎不易、夫有國家者。惟嫡長是立。則生而人皆曰。是為異日國王矣人心定矣。若立不以長而以賢則權將不在上而在下。一世作俑。後世效尤。如逐鹿如瞻烏如舉棋不定。非亂道乎。况子之賢庸。國所代有。天之生人。中下最多。據國王初疏。止言其次子頗聰敏堪付託耳。駁議殊為允及見部覆有未曾開載長子有何失德之語而國王再疏。始以長子凡近。久陷賊中。驚憂成病之說來矣。事重初情臨海君不過凡庸無失德也。且倭奴之遁。朝鮮之全將以為光海君功乎。即今歲尚　請將乞兵。求為戍守無事而周章如此則光海之才可知而往者之功又可知光海無季歷武王之賢。而欲其父用太王文王之權。其兄為泰伯伯邑考之讓。臣以為過矣。據李昖疏。但撮□次部覆末?姑俟之緩詞而刪去參駁百千言之正論。葢彼見吾未有毅然斬釘截鐵之意。輒生觀望覬覦之心。臣以為事巳十餘年持疑巳久。今茲之　請不可不斷。惟有立長子臨海君珒。則名正言順而事成在今日立之為據經即或他日助之亦為助順大抵事顧理何如。他不必問也。臣愚見如此伏乞　聖明裁詧如臣言不謬、　特賜乾斷、　敕諭朝鮮國王以倫序不可紊、常經不可變、國本不可輕動、壹心屬意臨海君。而誨訓之。令臨海君以德自勵光海君以分自安。該國臣民。毋有携貳。然後聽其請封　敕立。則禍亂不生。夷藩永固。不然如國王所引永樂年間。二百年前一見之事。即　陛下可方　成祖而臣駑下遠不逮永樂時諸臣且恐自今以後該國之費　天朝處分不止此一代也

聖旨該國屢請建儲。朝廷久不與决者。正以立長為古今常經、不可輕議也爾部裏所執甚正、便行與國王再加繹思務為享國長久之計勿貽後悔、


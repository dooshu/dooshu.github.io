送韩元少侍讲归营先墓葬事

缨组成长物文章世所须羣流靡蔓草雅唱谁枝梧清时冠甲第制作韩侯殊振笔一长啸掉头无万夫金台骋騕褭驽马皆惊呼

主恩亲讲幄士类罗璠璵到今藉湜辈接席纷生徒下直嬾车骑高坐怀羣书一日梦故山归心满五湖思营京兆阡言返班生庐凉风初拂树零雨方载涂不愁征路远但念吾侪孤南国有羇客侧足私踟蹰


林宪　雪巢三首

居闲我所愿，拙拙人所虑。

平淡固可嘉，饥来欲谁诉。

八十日彭泽，四十年郑圃。

前贤去就意，三复成喜惧。

林宪

林宪　雪巢三首

采兰以纫佩，不久香消歇。

何如深林中，岁寒自时节。

清芳御微风，幽态含皎月。

世或无骚人，宁甘伴冰雪。

林宪

林宪　雪巢三首

凡草占眼界，凿池松竹间。

寒添一方月，香润九畹兰。

蓼苹稍自出，鸥鹭去亦还。

水云万里趣，不待涉江山。

林宪


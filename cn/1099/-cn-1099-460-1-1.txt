○條陳　宗藩簡便之法疏 【 宗藩】

照得　宗藩事例、歷年所條議、精詳妥當、見今遵守、毋敢踰越、然宗室猶告稱困苦、至畫圖帖說、極訢其凍餒顛連之狀、有後言者每為之深惟其故、竊見宗室、每請名封、到部備查冊籍來歷、少有未明、不敢題覆。父無爵不與。母無封不與。無奏報不與。母年在五十之外不與。私婚擅婚濫妾巳經另題復來辯者不與。年遠無稽復來辯者不與。凡所以綜覈裁節之者。畧不少狥。此在本部雖嚴而不為苛。在宗室雖苦而不敢怨者也。廼有宗室例所應得。本部例所應題者。其究未嘗不題。未嘗不得轉折既多無名之費不可勝計矣而特苦于轉折之多需索之眾等候之久未嘗省祿糧之升斗。而徒朘宗室之脂膏。如宗室子女報生有結矣。及請名則又取結。及請封選婚則又取結凡事行取甘結不足以禁奸適足以滋費結而又結得無煩難又如年五歲過矣而未見請名年十五歲過矣而未見請封選婚。年復一年。得無阻格就此似亦當再為斟酌變通其間者。竊惟王道本乎人情。良法莫如簡便。臣自署事以來。將歷年題准事例日夕展玩見前比諸臣體悉之周我　皇上敦庸之篤。即如酌例奏請期限欵內。過期免勘一節。所省查勘之擾甚多。而臣因此紬繹引伸偶有一得敢為　皇上陳之臣閱冊庫宗室名封揭帖位下既註云抄手本冊稿俱查同。間又註云候結。夫既查同應題。而以候結未題。葢緣宗藩要倒第四欵內稱宗室子女名封、俱繇各該親郡王、及管理府事者審實類奏、仍取具宗室五位、并長史教授兩隣收生人等甘結一併送部、如王奏到三月以外而長史教授等結未到。致妨查題者。本部查參行廵按御史將長史教授等官提問。據此則候結例也。然臣查得要例第三欵內、稱宗室新生子女三日後、具啟各該親郡王、及管理府事者、審實取具收生親識宮眷人等保結明曰按季類奏臣隨取各王府報生奏結觀之。有五宗結。有長史結。有教授結。有兩隣收生結。又取請名結狀觀之。與報生同。又取請封選婚結狀觀之。亦與報生同是結惟一樣取至再三斯巳煩矣此皆取應故事而巳而貧宗之因弊何以堪之况兩隣之遷徙不常收生之存亡難必即結不足憑而結又不可白得也計長史教授兩隣收生及長史司教授所之書役凡若干人其餽送需索常例不知若干而賚結盤纏吏書需索又不知若干。此若干者貧宗何從措處。不過預寫祿糧重息稱貸。剝膚椎髓。以博升斗之獲而所為候結者直候長史教授之橐盈衙門吏書之腹饜而巳參究亦視為故事所以需索稽延習以為常也即查參究問竟是推捱申飭禁防終成虗套於宗室寧有補哉臣又思宗室所患苦者何也。奏請之經繇多。而餽送需索之費重也葢必展轉措辦。有以充餽、送需索之費。而後敢請。其餽送需索。必人人滿其所欲而後得論事甚透出于宗之題奏更為難也請故均之宗室也而有力得之無力不得非所以為平也均之得也而輒以賄成非所以為法也均之與也而必俟其苦求重費而後與之非所以為恩也且以　皇上宗室　太祖子孫而令乞哀異姓受制賤胥豈理也哉。臣反覆思維。有簡便之法二焉。一則曰免重結葢。報生一結。父母來歷既巳明白。則一結足矣。此後除選擇婚配另結外。至于請名及請封請婚。其在今日凡奏到結未到者查果明白應題。不必候結便與徑題。其自今日以後請名請封請婚者。免其長史教授兩隣收生之結。猶恐有殤卒不報。以死作生。及以生冐死情弊。則莫能逃于親支之五宗。第令單取五宗一結。徑逓各府長史教授。啟王據宗結以奏。而本部止憑王奏不必結來。如有虗冐。本部查出。或被首告事發。將本宗參降爵級五宗罰革祿糧。一如條例。如此則報生結狀。至為要緊。如或不到。本部無憑查題。定將長史教授參黜以為疏玩之戒是去煩省費計。莫便于此者矣。一曰定取期、葢既有報生奏結。而又有玉碟冊妾媵妾年終攢造冊殤卒冊。具可備查本部復設格眼冊。將各宗室父母來歷生年月日并保結某宗某人名姓備書位下。而該司呈堂親註其上。應名封者註一應字。另題者註一另字。用印鈐葢。每年挨查。其及期者某府某位盡數類行該府長史教授。啟王具奏如萬曆十七年報生。今年十五歲為封婚之期。則行取請封選婚。如二十七年報生今年五歲為名期則行取請名如此則自上而下類題既有定期稽緩需索之弊可以漸减矣本部一面移文如期而取該府一面類奏。照常而行。雖有今法。猶循舊規正欲相維以防後弊但令取五宗一結奏內。總提五宗結勘明白一句。不必結到本部。其萬曆十七年以前未及請封選婚二十七年以前。未及請名者。一槩行令于三十二年三十三年之內。亦取五宗一結啟王類奏、如過兩年限期不來奏請者。本部例為立案。則是前之未註者查取以完之後之未取者查註以俟之舉一切宗藩所應得本部所應題者悉自我而授之彼無使自彼而求于我本宗既與行取。知必在題之列則府役何所容其誆詐。部役何所容其索□。是提綱挈領。計莫捷于此者矣此二說者、於舊章無所變更、而煩贅可省於關防更加嚴密而沮格盡除。臣不自揣、竊欲以此發前人所未發補前例所未周葢聖主展親、仁義並用其囂競而不馴者。則裁之以義。其困苦而無告者。則煦之以仁仁尤在乎義之先畏亦生于感之後。臣區區愚見如此、伏祈　聖明俯賜裁酌、

得　旨依擬行


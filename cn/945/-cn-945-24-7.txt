代中书谢赐圣制乾坤宝典序状

右臣今日中使至伏蒙圣慈赐臣等御制乾坤宝典序各一本者星使俯临宸章下赐莫窥玄远徒极欢呼窃以颁历授时前王之令典观文察变大易之格言故璇玑齐政於有虞铜浑设象于东汉珠连璧合定疏密於诸家夏造商因分指归於三统是以阴阳之学着於九流羲和之官列于百执历代而下何莫由兹然而象纬之文颇多脱简星历之史罕或研精金匮石室之中既纷纶而无纪宣夜浑天之术亦涉猎以非工允属钦明畴咨古训聿修茂典光集大猷伏惟皇帝陛下道迈帝先智周物表自天攸纵将圣多能执古御今视八方于指掌穷神知变韬万化于襟灵而乃惧司历之失官虑畴人之废业尽搜亡逸大补阙遗分别部居刋正譌谬典乾坤而脗合肇建嘉名法云汉以成章更行睿藻诞扬能事式冠首篇臣等数日前被召穆清获亲册府幸覩圣人之述作实为後世之楷模辄祈副本以颁宣庶遂洗心而披绎敢谓俯从人欲曲允下情卿云发祥已窃窥于凡目玉牒不秘更传宝于私门内惟懵昧之姿得味渊冲之旨瞻天莫测游圣无阶仰法穹旻见勋华之稽古奉传简策有南董之当官伏望宣付史臣播于直笔岂独臣等幸甚实亦天下幸甚


卷七十一

钦定四库全书

怀麓堂集卷七十一

明　李东阳　撰

文後稿十一

传

都城故老传

传曰民函五常之性刚柔缓急音声不同系乎水土之风气者谓之风都邑之人习见闲熟大抵尚通而寡执此世之恒言然不可以槩论也国家定鼎顺天几百年登甲科跻宦途着见功泽在人耳目者固不俟论已或居小宦或终布衣抱一节守一善违衆离俗以求自遂亦非无足称述者顾偶无所凭藉其名与姓不白於世以死岂不重可惜哉予生也晚窃闻先祖父言遗民故老之名行骏不能记幸所及见亦既雕谢无余矣恐从此遂湮没畧举一二为後进君子道之俾他日有继焉刘志字景仁顺天人通经史为近体诗有警句性谨朴言若不能出口每论礼必以朱子家礼为的为某国公府教书训导某公欲迁其嫡母之墓而以生母配葬请具奏草志礼折之某公强焉志曰以若所为非独理悖且不免於法某公乃赂他训导钱暄者草疏以进英庙震怒责某公究所为谋者枷暄於市人皆服志之有识志又尝劝某公毁铜佛以铸器某公不肯强之乃从後志年未五十得奇疡被面以死人指以为毁佛之报嗟乎志所存一也幸而免於祸则服以为是不幸而得疾以死则指以为非世俗之溺人如此哉今异端之说愈久益炽殆无以易天下如志者尚可得哉悲夫路贵字秉彛顺天人粗涉经籍少为童子师性伉直不匿人过母丧发引傚家礼去旙幢皷乐用人为方相市儿争譁笑之尤不喜神怪尝有降神者人各献香楮贵脱所趿双屐置案上曰吾无他聊以供神观者缩颈贵人而去後以夀终徐本字以道姑苏人藉京师尝出入杨文贞公之门及见诸老能道前朝典故气棘棘好面折人过徐天全兄呼之本殊不朝假言辄中其肺腑曰吾史笔也一时名德如叶文庄岳蒙翁辈皆礼为上宾素习家礼士大夫家有事歛殡请之必往然非礼致不轻造访访亦不俟茶而出独嗜书每得一书手自披对缺板脱字则界乌丝栏纸乞善书者补之笑谓人曰吾犹老鼠搬生姜劳无用也年八十余乃卒其自号曰竹轩所辑有竹轩诗一卷陈谦字士谦姑苏人居京师能楷行书专效赵松雪华媚可人时染古纸伪作赵书猝莫能辨购书者踵接户外势家贵人每酬以金帛用是起家年七十余卒家所蓄古书名画其子并其屋尽鬻之人多伤之贺道字士完南京人世医家常居善药人呼为贺生药然能通文义尚儒雅有声士大夫间其行不能详大抵名胜辈也予所及知者止此其朴茂无文片言只行幸中而偶入者琐琐不足録已又有赵某者顺天人本杨姓鬻酱为业人呼为酱杨天顺初迎銮之役武官胄士乘势纳赂以冒官赏至累千数百人或以语某某揺手谢曰我粗人无食肉相财帛非所惜恐反蹈祸机耳不越岁冒官者事败尽革职任或遭贬窜人始曰赵某不若也某尤好意气其女夫刑部朱主事铎贫而有守某每遗钱糓以助其亷朱病卒子又死某育其女俾不失节暨其寿终其子敏赡其女弟以居至於今存焉蔡通者府军卫籍也既老而代每步行匝皇城见其甎石垝坏默数之自某门至某门凡损几千几百有几佣善书人具奏疏赴通政司上之请命工修葺事下工部寝弗行越数年复然又寝之又数年欲复奏其子谏之不可其妻苛止之索佣书银不得乃潜脱银簪具疏竟上之项郎中文泰恶其渎也送法司讯治之既赎罪费家赀数两其妻若子交怨不置通已老病遂郁悒以死当具疏时通素不识字习读其章对客口诵累数百言尺寸一二无少遗失及遭沮抑辄叹曰朝廷养士岁糜官禄数十万孰肯计及此者或以为此细事恶足计则应曰自某年至某年已加损若干数矣久而不治必大坏极弊所费何可胜计哉呜呼通所见诚小譬之以管窥天天虽小乃真见也以庶人计此亦不为细彼所谓有官禄者不能触类而长计直而事而顾笑且抑之独何心哉独何心哉

姜贞庵传

贞庵姜公名谅字用贞贞庵其所自号浙江嘉兴人也少为县学生博览强记尤精尚书学举景泰庚午乡贡登天顺甲申进士擢行人司左司副以官政自律与寮属胥劝戒一时奉使争检饰尚亷节被简为御史者相继会司正阙衆属贞庵贞庵荐行人林雍而处其下人以是多之九载秩满以母老图便养迁南京刑部郎中谳鞫明恕遇亲属交讼必委曲开导务全其恩若挟势挠法者则不少贷尝有疑狱历数司不能直立为判决尚书周庄懿公以公平清慎书上考擢知漳州值岁歉海盗蠭起乃发廪赈之赈贼党数十人其弗率者简练勇壮授以方略禽其魁余党悉散民赖以不扰又筑堤扞潮濬塘置塘以备旱溢禁佛斋作义冢立乡约以高东溪之名节陈北溪之道学皆建祠祀之又为文以表迭监郡之节义顾都司之保障为榜文数十条劝谕防范靡所不至治行为诸郡首後入闽通志载其事为详成化甲辰入觐归母益老遂乞终养漳民恳请不赴则相与建生祠勒惠政去思二碑弘治辛亥知府阙耆老数辈请之朝庚申又请焉皆不果贞庵家居几二十年睦处宗族母丧礼葬葬兄嫂皆尽制以无子立兄子某为後其自处益严甚未尝轻入城府视官事若将凂乎其身齿德并积屹然为乡邦之望尝於先垄东自作寿藏名曰敦艮封树深密时与宾友载酒殽游乐其中识者又称其达云贞庵素负赏识不轻许可其试于礼部也与刘公时雍及予讲学京邸相知厚及同举进士与方石谢公交亦然今予承乏内阁时雍为右都御史总两广军务方石为礼部右侍郎掌国监事而贞庵独执德抱艺饮而弗耀人事之不齐乃尔然其所自守亦耿耿不可磨灭二公谓古有生为友作传者以贞庵属予故采其事行之大着於篇赞曰张御史稷廵闽还报官吏贤否籍谓贞庵有盗化民安语予见而问曰化亦易言哉张曰漳人有某某者家为盗姜守抚谕之遂感化不复作此诚难吾有所试也若当政行志得之日小有所不合辄毅然引退无纎毫顾恋尤人所难职铨曹者诚知之宜不听使亟去以终此政且大有所试也故世恒患人才之不尽知且不尽用也如化盗事予於贞庵尚不能知况他人哉及贞庵退处久而不易其节大夫士经其邑里者未始不重之谓其尚可用而贞庵亦老矣虽荐且不出矣岂不惜哉

余肃敏公传

公姓余氏讳子俊字士英眉之青神人也少为县学生景泰辛未登进士第授户部主事有两贵家争田公承部檄案之其一以地名偶同其姓执为已业公曰张家湾尽属张家耶事乃直以精敏闻迁员外郎知西安府岁饥甚发廪出贷仍为措画如数偿之会有西师馈饷不乏西安水多卤民苦汲宋龙首渠久废或议引滴河水自丈八头置牐入城以泄於隍积滓既久城且坏公因丈八之制开新渠观城中经汉故城达於渭以免公私之患人称为余公渠巡抚都御史项公忠上其治行赐勅旌异成化初陕西布政使有不职者户部尚书年公富请黜其人而以公代之吏部谓其侵官年力辨不能得都御史林公聪亦荐公擢右参政督三边军务遂迁右布政使满四之捷公在军中赞画为多转左布政使擢都察院右副都御史巡抚延绥相度边地每徒行数十里尽得形势上疏言北边正统初始渡河守臣乃立石为界置榆林诸营堡外又筑墩台以了贼天顺後敌觇知河套所在入屯其内而我屯守反在其外请於沿边墩台之隙筑墙建堡又於界至之隙因山剗削其高若城每二三里则为敌台崖砦连比不絶又於中空筑短墙横一斜二如偃月状以为侦敌避射之所盖自清水营之紫城砦至宁夏之花马池东西延袤二千里凡有堡十有二壕墙崖岩八百有奇小墩七十边墩十有五又移定边安边二营於近地或以为弃地可惜公谓我朝永乐间以东胜难守亦尝弃之令二营就险可守兼利耕牧省转输费是地未尝弃也又请置榆林卫取逋兵当勾及谪戍南土者之子孙以益之凡内边旷地皆垦为屯田岁获数万石立武学以教子弟之俊秀者军中器用钜细毕具率范铁为之识以岁月至蔬菓之类亦随宜敎艺而时巡省之自是敌过城下必啮指相顾莫敢近又言河套要地宜令大同游兵备朔州山西游兵备灰沟营宣府游兵有警调用行之至今以功转左副都御史进右都御史移镇陕西陈弭盗安民数事泾阳有旧堰不利灌溉每治辄坏公凿山开道溉田千余顷又凿南山道直抵汉中以便馈饷奏免岷河洮三卫之戍南方者万有奇易置南北更戍者六千有奇又有陕所易者分戍胡卢峡豫旺城设平寇镇戎二千户所领之岷番作乱克其四族斩首四百级捷闻赐勅奬励有北寇畏威西戎遭衂之语召拜兵部尚书论功陞从一品禄加太子少保赐金玛瑙带文绮麒麟服辽东守臣阿权贵意请征建州内附之人以为功公议不可因请别遣重臣制之以败其谋不得则极论其启衅失利之故宜寘重法上赐诰问阖部待罪公独承之云皆臣之俊所为上怒亦解时贵州守臣言播州苗贼为患请调兵会剿公谓变在四川而贵州以为言此要功者因极论天时地利皆不可兴兵乃已闻母病忧悸成疾上令中使以醪米牢具来问而遣医视之及以丧告给驿赐道里费命有司治祭葬服除赐勅召之改户部尚书大同失利命公总制诸军事公请京兵分戍要害纪律一新寇再引去上遣锦衣百户以特羊上尊往劳之师还加太子太保以星变上言请禁贵家夺民田罢中官之用事於外者复往北边节制诸军公行边自宣府至大同筑外城置楼橹造战车数千辆为练武图以教士卒锦衣百户韦瑛者附势乱政谪戍宣府後妖言事觉公坐以死法斩於都市时论快之未几复改兵部召还朝俄改左都御史留镇大同有论其糜财病民者命工部侍郎杜公谦及给事中御史往按其事无所得落太子太保致仕未踰年仍召为兵部尚书复太子太保再阅月先帝升遐公力求去今上慰留不许弘治初卧病公署疏三上上遣医赐羊酒乃复视事虑近戚之希恩滥爵者上言驭世务以大德不以小惠班爵务以公义不以私恩因乞骸骨恩礼益厚比在牀褥犹手削奏稿念湖广四川荒甚陈弭灾御盗之术至寝不能寐再遣医视疾弗瘳己酉二月二十二日卒年六十一上闻讣震悼辍视朝一日赐宝镪万贯命有司给棺歛具赠特进光禄大夫太保谥肃敏録其孙继祖为锦衣卫百户公沈毅寡言而中博达有才略务勤官政尤笃孝友在陕时屡乞终养不得比居母丧格其子寘勿会试礼部念弟子伟为父遗腹殊爱之子其遗孤寰舍其子而请廕为国子生为知府时有寇过其门曰是纵入无所得遂引去生平好读书为诗文有奇气遗稿若干卷藏於家娶魏氏封夫人卒子二寘其长举乡贡孙继祖既廕而夭寘乃复就廕进千户後以征南功擢指挥佥事今上闻其才命理锦衣卫事寰举进士授户部主事亦有贤声公尝教之曰诚能动物人惟积诚自能销伪又曰人固贵刚然不可使人畏之如虎识者以为名言赞曰予尝接令公谈即事论事必欲实见诸行往复曲折大抵皆国家天下计也及迹所施设历历可指数而在陕西功为多在延绥为尤多盖以沿边数千户屹成巨镇与宁夏甘肃并为陕之保障虽童儿女妇莫不知颂其功及用於北边值时与地有所不合役未及兴而衆喣山动或者乃并延绥之绩为疑然则大臣之排羣议任衆怨以成大功者不亦难哉夫民不可与虑始可与乐成固也以吾士大夫为国家天下计亦为是言何哉必若所言则都重位飨厚禄者皆将诿於伤财害民累岁积资计日受代而不复知有天下不至於大坏极弊不止也呜呼世安得有励志勤事惟日不足如士英者哉予故传公俾凡有吏责者劝焉

蒙泉公补传

公姓岳氏讳正字季方别号蒙泉学者称为蒙泉先生顺天漷县人也曾祖讳德甫祖讳思铭考讳兴府军前卫指挥同知公长身美须髯神采秀发气屹屹不能下物举京闱乡试卒国子业李忠文公为祭酒简四方名士置讲下公与商文毅彭文宪王三原诸公皆预焉正统戊辰会试礼部同考误寘落卷侍讲杜公宁见之曰此我辈中人遂擢第一廷试赐进士及第授翰林院编修每开口论大事尝闭户夜草疏请复恭让后位号其伯兄端俯楼隙窥之惊曰奈老母何取其草裂之乃止景泰壬申迁右春坊右赞善兼编修天顺丁丑英宗复辟改修撰上亷知其名吏部王忠肃公亦荐之六月召见文华殿上遥见遽曰好既陞陛登殿连曰好好问年若干对曰四十上曰正好问何处人对曰漷县上曰又是此北方人问治何经曰尚书上曰是书经尤善问何科进士对曰正统十三年上益喜曰又是我所取者乃顾谓曰今用汝内阁参预机务凡事为朕主张许彬老矣不足恃也公顿首辞至再乃出赴阁至左顺门石亨张軏自外入愕然曰何以至此公不敢对时亨軏已不平比入见上曰今内阁朕自访得一好人亨軏请为谁上曰岳正亨軏阳贺曰诚佳上曰但官小耳今须与吏部左侍郎兼翰林院学士如何亨軏因奏曰陛下欲陞正亦甚易但姑试之果称职未晚也上默然盖亨辈以事非已出故挠之云尔自是宣召赐赉络绎於道公感上知遇鋭意功业知无不言言必尽肝腑一日钦天监汤序言变异谓奸臣未尽之故上以问公公曰奸臣未闻若求之将人人自危且序术疏浅不足信事遂寝锦衣卫官校逻得一僧自言当大贵衆惑之至妻以女以觊非分狱具当坐反牛玉援近例请官逻者公谓事纵得实不过合妖言律活其徒十数人逻者准应捕律朝论韪之时亨与太监曹吉祥怙宠擅权有投匿名书指斥时政者亨缉捕甚急举朝惶骇亨劝上出榜募能捕者赏以三品职上令撰榜公与李文懿公见上曰为政自有体式盗贼责兵部奸宄责法司岂有天子自出榜购募之理且尧建进善之旌舜立诽谤之木秦始皇护短杜谏乃下诽谤妖言之令由此过失不闻卒至亡国陛下新复宝位正当以尧舜为法以秦为戒纵欲穷治其事缓则人情怠忽事自觉露急则人情危惧愈求韬晦不如勿究吉祥从旁赞甚力上徐谓曰正是言也亨从子彪镇大同遣使献捷内阁询其状其人盛陈战伐且称斩首无算皆枭於林木不能悉致公取地图指示曰某地至某地四面皆沙漠枭於何所其人惊伏公间为上言曹石势太盛虑有变宜早为节制上曰汝以朕意告之公径造亨讽令稍自歛戢二人怨之益深会承天门灾上下诏罪躬公视草历陈弊政词极切直天下传之遂有飞语指为谤讪七月内批降广东钦州同知道漷以母老留阅月尚书陈某者曹石党也憾公尝言其不可用至是嗾逻者以私事中之逮系诏狱考掠备至谪戍肃州镇夷所所居京第为幸臣都督李铎所夺至涿州夜宿传舍手梏急气奔且死涿人杨四者颇尚意气为祈哀解人其人怒不肯杨醉以醇酒伺其酣睡谓公曰梏有封印奈何公教之曰可烧鏊令热以酒将纸就炙之纸得燥皆昂起因去钉脱梏刳其中复钉封之其人觉有异杨说之曰业已然矣今奉银数十两为寿不如纳之公乃得至戌时太监猛虎石镇甘肃相传有密谕须生不须死镇巡而下亦雅重之致客礼焉上每念正辄曰岳正倒好只是大胆越四五年曹石俱以不轨败上谓内阁李文达公曰向岳正固言之文达因请曰正有老母得放归乡里幸甚乃命释为民甲申宪宗嗣位有御史杨宣者亦以劾亨谪戍广东台谏请复二人官以励忠直吏部拟调南京有旨勿调令在院供职充经筵讲官纂修先朝实録文达欲荐为南京国子祭酒公不应有急者伪为公劾文达疏草会廷荐公为兵部侍郎清理贴黄与都给事中张宁名并上寜负才气亦被譛遂皆补外公得知兴化府时论譁然为之不平公才素大不屑条格动辄为阔远计筑西湖堤溉田千顷京库输纳多为解户所侵公尽省其费士大夫家有侵废寺田及规公利者悉不与皆切齿憾之其贵有力者共腾为谤书横莫可遏公亦厌苦吏职以成化己丑入觐京师因引疾致仕时李铎已败朝廷还其故第居久之陈缉熙郭逊之二公相继为祭酒有官钱为公用簿不时注忌者因肆为媒孽皆得罪去文宪敦劝公请代之公曰此事正所不直安忍代为自是当道交絶忽丧幼子恸而成疾壬辰九月十一日卒年五十五十月十日葬坚村世墓公於书无所不读谓天下事无不可为高自负许俯视一世其为文高简峻拔追古作者诗亦雅健脱俗字法精邃大书尤伟旁及雕绘镌刻悉臻其玅尝戏画蒲萄遂称絶品晚好皇极书有所论述及经解皆未及就惟类博稿仅有十卷行於世深衣纂误一卷藏於家配宋氏西安咸宁人以贤明称生四子增堂皆慧而天其二殇也女六人长聘天津右卫指挥佥事吕昂次适朱?次适监察御史李经次适今具官东阳次尚宝司卿李汧次顺天府学生李钺六女者皆卒其甥女赵氏适公友乡贡士潘公流清子辰今为翰林五经博士经东阳及辰皆公所自择云赞曰才之难其信然哉非才之难用之者之难也我皇明混一区夏几百年至於宣德正统之世庶富而敎极矣公当是时以文学取科甲天顺复辟之初出膺召命居勿密遭际之盛拟诸梦卜感慨奋发忘身狥国方将以功烈显於天下而为权奸所构又厄於媢嫉投荒处僻竟不究其志以死岂才弗能哉夫当英祖之感悟宪皇之更化幸於侧有人焉犹且复用用则犹可以自见也惜哉然文章气节震播海内传之後世有断断乎不可冺者兴化人既去而思为祠以祀之他可知已或乃以浚恒之凶不密之失为公累是徒以成败利钝论非所以防世厉俗也谨备述之以补国史之阙且手书一通畀其从子坪从孙梁俾遗其後之人

储处士传

处士姓储氏讳某字仲文其先毘陵人国初徙泰州为钜族处士生而醇笃言动不苟惇行孝弟不烦师训读书通大义闻古人嘉言懿行辄兴向慕若固当然者尝市盐辽阳载布数车至则值敌骑围城雨雪浃旬日不止饥冻者道相属处士日坐逆旅户外探槖中布散之不问谁某衆商止之曰商本以求利顾并其本弃之不可处士曰此何时尚利计耶比归所得息无几矣中岁家寖落闲曝於门拾遗金十数两袖而入置厠舍茅檐际家人莫知也及晡有一男子擕其妇哭而来处士问曰何哭也曰某夫妇解戍某地费不给秪一子卖而得金今晨过此遂失去将死道路矣且语且哭不能休处士询其封识并金几何语悉合乃出而归之其人感复泣取块金为谢处士笑曰吾顾不能取之而须谢乎且察其有饥色予之粥而遣之其人曰吾何以报德乃徧语乡中人乡人皆啧啧称叹曰储翁隂德其子孙必有昌者後处士以寿终有子五人孙十三人曾孙二十人元孙十余人曾孙巏乡贡省试皆举第一以进士高等累官南京户部左侍郎文学行义卓然有闻焉伭孙洵亦举进士其余业科第者尚多如乡人言论曰苏子尝云人能碎千金之璧而不能不失声於破釜盖得之孟氏千乘箪食之说谓矫强者易而造次急遽者之为难也世传裴晋公还带事此在儒生学子虽下晋公一等可勉为之顾以此励世犹有不能然者处士施布时当优裕未足为难其拾遗金时方处穷约卒然得之即不使家人知之者此其中已有定见恐为所挠也得其人而归之不徒无少恡惜而方自以为慊岂有所为而为之者哉处士卒六年而户部生又三十余年而大显是固天道福善之当而亦非处士意也世之善不皆能无所为而为亦不能无待於劝故必原处士之心合天之所以为报者而後可以为劝也户部惟祖德弗白是惧自述事状以告於太史氏请为传以传姑着其大者如此

怀麓堂集卷七十一








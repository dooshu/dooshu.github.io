工科左给事中丘岳并妻敕命一道


奉天承运皇帝敕曰：国家仿古谏议之职，分设六科。慎简才贤，置诸近列。咨其献纳之猷，冀底敷言之绩，厥惟重矣。非端慎明允，练国章而识治体者，乌能胜斯任乎？尔工科左给事中丘岳，清素励于持操，敏达优于服政。昔居剧邑，夙著贤声；继涉谏垣，益隆誉问；铨书奏最，亟用嘉焉。兹特进尔阶征仕郎，锡之敕命，以为尔荣。夫古人不慕专城之柄，符竹之荣，而愿出入禁闼者，为其身依清近，而雅言易闻也。尔尚以古之贤臣自期，励志纾猷，拾遗补阙，用裨治化之成，无负抡授之意，其尔尚亦有显陟矣。钦哉！

敕曰：为人臣者，靖共以事君；为人妇者，淑慎以相夫。其道一也。故国家推恩臣下，并及其配焉。所以劝交儆，厚人伦也。尔工科左给事中丘岳妻黄氏，夙闲姆训，克慎妇仪，综理惟勤，柔嘉惟则，其贤足征矣。兹特封尔为孺人，尚其无忘鸡鸣之谊，以永燕誉之休。






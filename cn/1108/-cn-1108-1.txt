卷一

钦定四库全书

柳河东集卷一

唐　柳宗元　撰

唐雅　　唐诗　贞符

献平淮夷雅表一首【元和十三年刺柳州时作表云违尚书牋奏十有四年盖公自永贞元年乙酉冬以礼部员外郎继谪为永州司马元和十年召至京师又出为柳州刺史至是元和十三年戍戌为十四年也据礼部郎官掌尚书牋奏故云雅与韩文公平淮西碑同时作先儒穆伯长云韩元和圣德平淮西柳雅章之类皆辞严义伟制述如经能崒然耸唐德於盛汉之表信然哉】

臣宗元言臣负罪窜伏违尚书牋奏十有四年圣恩寛宥命守遐壤怀印曳绂有社有人臣宗元诚感诚荷顿首顿首伏惟睿圣文武皇帝陛下天造神断克清大憝【徒对切怨也书元恶大憝】金鼓一动万方毕臣太平之功中兴之德推校千古无所与让臣伏自忖度【徒各切】有方刚之力不得备戎行【音杭】致死命况今已无事思报国恩【一作恩德】独惟文章伏见周宣王时称中兴其道彰大于後罕及然徵於诗大小雅其选徒出狩则车攻吉日【小雅车攻宣王复古也宣王能内修政事外攘夷狄复文武之境土修车马备器械复会诸侯於东都因田猎而选车徒焉吉日美宣王田也能谨微接下无不自尽以奉其上焉】命官分土则崧高韩奕烝民【大雅崧高尹吉甫美宣王也天下复平能建国亲诸侯褒赏申伯焉韩奕尹吉甫美宣王也能锡命诸侯烝民尹吉甫美宣王也任贤使能周室中兴焉】南征北伐则六月采芑【小雅六月宣王北伐也采?宣王南征也】平淮夷则江汉常武【大雅江汉尹吉甫美宣王也能兴衰拨乱命召公平淮夷常武召穆公美宣王也有常德以立武事因以为戒焉】铿鍧炳耀【铿丘耕切鍧呼宏切】荡人耳目【荡音荡又去声他浪切】故宣王之形容与其辅佐由今望之若神人然此无它以雅故也臣伏见陛下自即位以来平夏州【据史顺宗永贞元年夏绥银节度留後杨惠琳反宪宗元和元年三月夏州兵马使周承全斩惠琳传首以献】夷劔南【据史永贞元年八月劔南西川节度使韦皋卒行军司马刘辟自称留後元和元年正月遣高崇文讨之九月崇文克成都刘辟伏诛】取江东【据史元和二年十月镇海军节度使李錡反癸酉鎭海军兵马使张子良执李錡十一月甲申李錡伏诛】定河北【据史元和四年成德军节度使王承宗反五年赦之至十年有罪絶其朝贡诏六节度使进讨十三年献德棣二州降】今又发自天衷克翦淮右而大雅不作臣诚不佞然不胜愤懑【音闷一作踊懑踊音勇】伏以朝多文臣不敢尽专数事谨撰平淮夷雅二篇虽不及尹吉甫召穆公等庶施诸後代有以佐唐之光明谨昧死再拜以献臣宗元诚恐诚惧死罪死罪谨言

平淮夷雅二篇【并序】

皇武命丞相度董师集大功也【淮西彰义军也德宗贞元五年拜吴少诚为节度使十四年反诏诸道兵讨之其弟少阳自为留後宪宗元和九年少阳死子元济伪表请主兵不许遂有反谋时遣诸节度兵讨之辄不利朝臣皆请罢兵独裴度奏病在腹心不时去且为大患十二年宰相逢吉涯又建言宜休师惟度请身自督战宪宗谓曰果为朕行乎度俯伏流涕曰臣誓不与贼偕存即拜彰义军节度淮西宣慰招讨处置使以韩洪为都统表马摠为宣慰副使韩愈为行军司马李正封冯宿李宗闵备两使幕府奏罢中官统监使将得专制号令一战气倍未几李愬夜入悬瓠城缚吴元济以献度遣马揔先入蔡持节徐进抚定其人民始知有生之乐衆皆感泣留马揔为留後】

皇耆其武【耆音指乂巨移切致也诗周颂胜殷遏刘耆定尔功盖颂武王之武焉】于溵于淮【溵音殷今商水县北宪宗纪李光顔乌重胤及吴元济战于小溵河即此也】既巾乃车【巾一作徒】环蔡具来狡衆昏嚚【狡古巧切嚚鱼斤切】甚毒于酲【酲音呈酒病也】狂奔叫呶【尼交切亦作詉】以扞大刑【扞侯旰切】皇咨于度惟汝一德旷诛四纪其傒汝克锡汝斧钺其往视师师是蔡人以宥以厘【音禧】度拜稽首庙于元龟既禡既类于社是宜【禡莫驾切类禡社宜皆师祭也礼记曰天子将出征类乎上帝宜乎社造乎襧禡於所征之地】金节煌煌鍚盾雕戈【盾之尹切兵器所以蔽身】犀甲熊斾威命是荷【音河左氏昭七年弗克负荷音作河】度拜稽首出次于东天子饯之罍斚是崇【斚举下切尊名也】鼎臑俎胾【臑奴刀切羊豕臂也胾侧吏切】五献百笾【礼记一献质三献文五献察】凡百卿士班以周旋既涉于滻【音产水名也】乃翼乃前孰图厥猷其佐多贤宛宛周道于山于川远扬迩昭陟降连连我斾我旗于道于陌训于羣帅拳勇来格公曰徐之无恃頟頟【鄂格切】式和尔容惟义之宅进次于郾【於献於?二切颍川县名】彼昬卒狂裒凶鞠顽【裒蒲侯切聚也鞠音菊与掬同】锋蝟斧螗赤子匍匐厥父是亢【音刚】怒其萌芽以悖太阳王旅浑浑【胡本人胡昆切】是佚是怙既获敌师若饥得餔【蒲故切】蔡凶伊窘悉起来聚左捣其虚【捣音祷】靡愆厥虑载辟载祓【音弗】丞相是临?其武刑【弛施是切解也】谕我德心其危既安有长如林【长上声】曾是讙譊【尼交切】化为讴吟皇曰来归汝复相予爵之成国胙以夏墟【胙存故切度本传度入朝策勲进金紫光禄大夫弘文馆大学士上柱国晋国公户三千复知政事晋地即夏之所都故曰夏墟左氏昔武王克商分唐叔命以唐诰而封於夏墟注夏墟大夏今太原晋阳也一本爵之成国作公于有晋则意若重复耳】度拜稽首天子圣神度拜稽首皇佑下人淮夷既平震是朔南宜庙宜郊以告德音归牛休马丰稼于野我武惟皇永保无疆

皇武十有一章章八句

方城命愬守也【愬音素】卒入蔡得其大丑以平淮右【考愬本传初宪宗讨吴元济唐邓节度使高霞遇既败以袁滋代将复无功遂以愬检校左散骑常侍为隋唐邓节度使愬至军推诚待士衆愿为之死与元济战数有功获其将李佑释而不杀与共谋讨贼之计由是悉贼虚实愬知其隙可乘乃遣从事郑澥见裴度告师期元和十二年八月度至师责战益急十月愬用李佑计自方城因天大雪疾驰百二十里夜半至悬瓠城破其门取吴元济以献尽得其属人卒度入蔡以皇帝命赦其人淮西平大飨赉功师还之月因以其食赐蔡人凡蔡卒三万五千其不乐为兵愿归为农者十九悉纵之】方城临临王卒峙之【峙大里切供峙具也】匪徼匪竞【徼古尧切求也】皇有正命皇命于愬往舒余仁踣彼艰顽【踣蒲墨切僵也】柔惠是驯愬拜即命于皇之训既砺既攻以後厥刃王卒嶷嶷【鱼力切】熊罴是式衔勇韬力【衘乎监切】日思奋殛【一作思奋于殛一作日思于殛】寇昏以狂敢蹈愬疆士获厥心大袒高骧长戟酋矛粲其绥章右翦左屠聿禽其良其良既宥告以父母恩柔于肌卒贡尔有维彼攸恃乃侦乃诱【侦丑盈丑正二切】维彼攸宅乃发乃守其恃爰获我功我多阴谍厥图【谍达协切】以完尔讹雨雪洋洋【雨去声】大风来加于燠其寒【燠乙六切】于迩其遐汝阴之茫悬瓠之峩是震是拔大殱厥家【殱将廉切】狡虏既縻输于国都示之市人即社行诛【行一作?】乃谕乃止蔡有厚喜完其室家仰父俯子汝水沄沄【于分切水流貌】既清而弥蔡人行歌我步逶迟【逶於危切】蔡人歌矣蔡风和矣孰纇蔡初【纇卢对切】胡甈尔居【甈丘例切毁也尔雅康瓠谓之甈说文康瓠破罂也】式慕以康为愿有余是究是咨皇德既舒皇曰咨愬裕乃父功昔我文祖惟西平是庸内诲于家外刑于邦孰是蔡人而不率从蔡人率止惟西平有子西平有子【愬李晟子也李晟事德宗平朱泚之乱功居多後封西平郡王】惟我有臣畴允【一作亢】大拜俾惠我人于庙告功以顾万方

方城十有一章章八句

唐铙歌鼔吹曲十二篇【并序　稽汉志及魏书其曲皆不得其详帷晋志有云汉时有短箫铙歌之曲其曲有朱鹭思悲翁艾如张上之囬雍离战城南巫山高上陵将进酒君马黄芳树有所思雉子班圣人出上邪临高台远如期石留务成元云黄爵行钓竿等曲列於鼓吹多序战阵之事及魏受命改其十二曲使缪袭为词述以功德代汉改朱鹭为楚之平言魏也改思悲翁为战荥阳言曹公也改艾如张为获吕布言曹公东围临淮擒吕布也改上之回为克官渡言曹公与袁绍战破之於官渡也改雍离为旧邦言曹公胜袁绍於官渡还谯收藏死亡士卒也改战城南为定武功言曹公初破邺武功之定始乎此也改巫山高为屠柳城言曹公越北塞历白檀破三郡乌桓於柳城也改上陵为平南荆言曹公平荆州也改将进酒为平关中言曹公征马超定关中也改有所思为应帝期言文帝以圣德受命应运期也改芳树为邕熙言魏氏临其国君臣邕穆庶绩咸熙也改上邪为太和言明帝继体承统太和改元德泽流布也其余并同旧名及晋武帝受禅乃令傅玄制为二十二篇亦述以功德代魏改朱鹭为灵之祥言宣帝之佐魏犹虞舜之事尧既有石瑞之徵又能用武以诛孟达之逆命也改思悲翁为宣受命言宣帝御诸葛亮养威重运神兵亮震怖而死也改艾如张为征辽东言宣帝陵大海之表讨灭公孙氏而枭其首也改上之回为宣辅政言宣帝圣道深远拨乱反正网罗文武之才以定二仪之序也改雍离为时运多难言宣帝致讨吴方有征无战也改战城南为景龙飞言景帝克明威教赏顺夷逆隆无疆洪基也改巫山高为平王衡言景帝一万国之殊风齐四海之乖心礼贤养士而纂洪业也改上陵为文皇统百揆言文帝始统百揆用人有序以敷太平之化也改将进酒为因时运言因时运变圣谋潜施解长蛇之交离羣桀之党以武济文以迈其德也改有所思为惟庸蜀言文帝既平万乘之蜀封建万国复五等之爵也改芳树为天序言圣皇应历受禅宏济大化用人各尽其才也改上邪为大晋承运期言圣皇膺籙受图化象神明也改君马黄为金灵运言圣皇践祚致敬宗庙而孝道行于天天下改雉子班为穆我皇言圣皇受禅德合神明也改圣人出为仲春振旅言大晋申文武之教畋猎以时也改临高台为夏苗田言大晋畋狩顺时为苖除害也改远如期为仲秋猕田言大晋虽有文德不废武事顺时以杀伐也改石留为顺天道言仲冬大阅用武修文大晋之德配天也改务成为唐尧言圣皇陟帝位德化光四表也元云依旧名言圣皇用人各尽其才也改黄爵行为伯益言赤乌衘书有周以兴今圣皇受命神雀来也钓竿依旧名言圣皇德配尧舜又有吕望之佐济大功致太平也然汉魏晋之曲皆二十有二篇而公之序云汉曲十二篇魏曲十四篇晋曲十六篇岂公意之所取者止於是耶公为礼部员外郎在永贞元年二月八日宪宗即位改元元和十一月公贬永州司马歌曲盖元和改元後作云铙尼交切如铃无舌有秉吹尺伪切】

臣宗元言臣幸以罪居永州受食府廪窃活性命得视息无治事时恐惧小闲【音闲】又盗取古书文句聊以自娯【元俱切】伏观汉魏以来代有铙歌鼓吹词惟唐独无有臣为郎时以太常聨礼部尝闻鼓吹署【音竪】有戎乐词独不列今又考汉曲十二篇魏曲十四篇晋曲十六篇汉歌词不明纪功德魏晋歌功德【一有具】今臣窃取魏晋义用汉篇数为唐铙歌鼓吹曲十二篇纪高祖太宗功能之神奇因以知取天下之勤劳命将用师之艰难每有戎事治兵振旅幸歌臣词以为容且得大戒宜敬而不害臣沦弃即死言与不言其罪等耳犹冀能言有益国事不敢效怨怼【徒对切】默已专谨冒死上

隋乱既极唐师起晋阳平奸豪为生人义主以仁兴武为晋阳武第一【晋阳太原属邑唐高祖当隋大业十二年炀帝以为太原留守是时炀帝南游江淮天下盗起太宗在晋阳阴有安天下之志义宁元年晋阳宫监裴寂晋阳令刘文静与太宗协谋遂起义兵晋阳八月高祖克长安武德元年隋禅位於唐高祖即位】

晋阳武奋义威炀之渝【炀余亮切渝一本作沦】德焉归氓毕屠绥者谁皇烈烈专天机号以仁扬其旗日之昇九土曦诉田圻【音祈一作圻耻格切】流洪辉有其二【论语三分天下有其二】翼余隋斮枭骜【斮侧略切斩也枭古尧切鸟名鷔音敖】连熊螭枯以肉勍者羸【勍音勤羸伦为切】后土荡玄穹弥合之育莽然施惟德辅庆无期

右晋阳武二十六句【句三字】

唐既受命李密自败来归以开黎阳斥东土为兽之穷第二【一本李密自邙山之败其下皆贰伯王之业知天授在唐遂归於有道享我爵命为兽之穷李密辽东襄平人隋末杨元感起兵黎阳密往从之不见用元感败密潜归以策干东都贼翟让让推密为盟主号魏公移檄州县列炀帝十罪天下震动义寜元年隋遣王世充选卒十万击密唐武德元年密失利遂与其衆二万人归关中既至高祖拜光禄卿封邢国公後礼寖薄密意不平未几高祖遣密诣山东收其余衆适後有诏召密密惧遂谋叛据姚林城熊州副将盛彦师击斩之传首长安初密之始起兵也徐世积为其将取黎阳就守之及密归朝廷其地东属海南至江西直汝北底魏郡皆世积所统未有所属积谓长史郭孝恪曰此民衆土地皆魏公有也吾若献之是利主之败以为已功吾所羞也乃録郡县户口以啓密请自上之高祖於是赐积姓李至密以谋反诛帝遣使示积以密反状积表请收葬诏从之】

兽之穷奔大麓【音鹿山足也】天厚黄德狙犷服【狙七余切犷古猛切扬雄剧秦美新肉角之兽狙犷而不臻注狙犷犬啮人者也】甲之櫜弓【櫜音羔韬也诗载櫜弓矢】弭矢箙【弭绵婢切止也箙音服矢房也】皇旅靖敌途蹙自亡其徒匪予戮屈猛【字唐韵集韵官韵并无或谓当作音暴强侵也周礼有司氏】?栗栗【音栗】縻以尺组【縻忙皮切】噉以秩【噉杜覧切与?同】黎之阳土茫茫富兵戎盈仓箱乏者德莫能亨【音香协声享也】驱豺兕授我疆

右兽之穷二十二句【其十八句句三字其四句句四字】

太宗师讨王充建德助逆师奋击武牢下擒之遂降充为战武牢第三【王世充西域胡也隋炀帝时以战功累迁至右翊卫将军唐武德元年炀帝凶问至东都世充等奉越王侗即皇帝位侗封世充郑国公二年世充胁越王侗求禅遂僭位改元国号郑三年高祖议讨王世充世充闻之选诸州鎭骁勇皆集洛阳以备唐九月秦王世民及尉迟敬德屈突通与世充战大破之世充仅以身免先是窦建德乘隋乱入高鸡泊为盗後越王侗封之为夏王因与王世充结懽至是世充既败穷蹙遂遣使求援於建德建德运粮远来助之秦王乃分兵守洛阳而亲将骁骑出武牢东以待建德之至建德迫於武牢不得进秦王与战大破遂擒之囚至洛阳城下以示世充世充乃降】

战武牢动河朔逆之助图掎角【犄居绮切说文偏引也左氏譬如捕鹿晋人掎之诸戎角之又三国志吴陆逊攻蜀曰掎角此寇正在今日】怒鷇麛【鷇古侯切鸟子生哺者诸本并作?丘候切义与鷇同麛莫兮切鹿子也】抗乔岳翘萌芽傲霜雹王谋内定申掌握铺施芟夷二主缚惮华戎廓封略命之瞢【母亘切又谟中眉登莫凤三切不明也】卑以斮【音斫斩也】归有德唯先觉

右战武牢十八句【其十六句句三字其二句句四字】

薛举据泾以死子仁杲尤勇以暴师平之为泾水黄第四【薛举隋末起兵陇西自号西秦霸王唐武德元年寇泾州秦王世民帅兵拒之後逼高墌至于豳岐唐兵不设备而败举遂拔高墌城八月举谋取长安会有疾死子仁杲立复围泾州十一月秦王至高墌仁杲使宗罗?将兵来拒秦王与之相持六十余口遣将击之於浅水原罗?军大溃秦王乃亲帅骁骑据泾水临之仁杲遂降十二月归斩于长安市】

泾水黄陇野茫负太白腾天狼【太白天狼星名天官书曰秦之疆候在太白占於狼狐盖太白当秦疆而泾陇即秦地故云又天狼妖星以喻贪残楚词曰举长矢兮射天狼】有鸟鸷立【鸷音至】羽翼张钩喙决前【喙许哕切口也】距【一作钜】趯傍【趯音惕跳也】怒飞饥啸翾不可当【翾隳缘切飞也】老雄死子复良巢岐饮渭肆翺翔【上牛刀切下音详】顿地紘提天纲列缺掉帜【尺志切】招揺耀鋩【列鈌电名选霹?列鈌招揺星名晋志招揺主胡兵鋩音芒】鬼神来助梦嘉祥脑涂原野魄飞扬星辰复恢一方

右泾水黄二十四句【其十五句句三字其九句句四字】

辅氏凭江淮竟东海命将平之为奔鲸沛第五【辅氏辅公祏也隋季与杜伏威为盗转掠淮南伏威自号揔管以公祏为长史贼李子通据东海伏威使公祏渡江击之尽降其衆唐武德二年杜伏威遣使归国诏授公祏淮南道行台封舒国公六年伏威入朝留公祏居守八月遂????位国称宋遣将侵海州寇寿阳诏赵郡王孝恭及李靖黄君汉李世积等讨之七年三月公祏败走野人执送孝恭斩之乃传首京师】

奔鲸沛荡海垠【荡音荡又他浪切垠鱼巾切岸也】吐霓翳日【霓音倪屈虹也翳壹计切】腥浮云帝怒下顾哀垫昏【垫丁念切书丁昬昏垫】授以神柄推元臣手授天矛截修鳞披攘蒙霿【武赋切与雾同又音茂】开海门地平水静浮天根羲和显耀【淮南子羲和日御也】乘清氛赫炎溥畅融大钧

右奔鲸沛十八句【其十句句三字其八句句四字】

梁之余保荆衡巴巫穷南越良将取之不以师为苞枿第六【萧铣後梁宣帝曾孙隋炀帝以外戚擢为罗川令大业十三年岳州校尉黄景珍等谋反推铣为主铣即募兵扬言迹盗以应景珍乃以十月称梁公初颍川贼沈柳生来寇县至是亦以衆归铣不五日远近争附衆数万乃趍巴陵自称梁王义宁二年僭称皇帝遣将拔豫章取南郡定岭表西至三峡南交趾北距汉水皆附属兵至四十万唐武德元年徙居江陵四年九月高祖诏发巴蜀兵以赵郡王孝恭李靖统十二揔管兵自夔州顺流东下以击之李靖乘江涨掩其不备抵其城下孝恭等抜荆门宜都二镇进至夷陵铣将精兵数万屯清江又撃走之孝恭乘胜直抵江陵勒兵围之铣内外阻絶问策于崇文本文本劝铣降铣谓羣臣曰天不祚梁不可复支矣若必待力屈则百姓蒙患奈何以我一人之故?百姓於涂炭乎十月下令开门出降曰当死者惟铣耳百姓无罪愿不杀掠孝恭送铣于长安斩于都市南方州县闻之皆望风欵附刘泊以岭南五十余城降甯长真以宁越郁林之地降隋汉阳太守冯盎帅所部来降先是或说盎曰公所领二十余州地已广於赵佗宜自称南越王盎不从於是岭南平】

苞枿矣【枿牙葛切斩木复生曰枿宇官韵唐韵集韵玉篇并无恐作?误书日为黑?音队茂也】惟根之蟠弥巴蔽荆【荆州即江陵也】负南极以安我旧梁氏【音冒】缉绥艰难江汉之阻都邑固以皃【音完】圣人作神武用有臣勇智奋不以衆投迹死地谋猷纵化敌为家虑则中浩浩海裔不威而同系缧降王【缧力追切孟子系缧其子弟注系缧犹结缚也降胡江切】定厥功澶漫万里【澶音幝漫谟官切又莫半切澶漫水大貌】宣唐风蛮夷九译【音亦传四方之言曰译】咸来从凯还金奏【凯可海切还音旋】象形容【赵王孝恭传萧铣降帝悦迁孝恭荆州大揔管诏图破铣状以进】震赫万国罔不龚【音恭义同通用】

右苞枿二十八句【其十六句句四字其三句句五字其九句句三字】

李轨保河右师临之不克变或执以降为河右平第七【李轨方隋大业中薛举乱金城轨与曹珍等据河右以观天下变遂自称河西大凉王悉有河西唐武德元年高祖与书招抚之欲与共图秦陇轨大喜遣其弟懋入贡高祖命张俟德册拜轨为凉州摠管封梁王二年俟德至凉轨欲去帝号受唐官爵曹?谓已为天子不可复自贬黜轨从之遣邓晓入见奉书称皇从帝大凉皇帝臣轨而不受官爵高祖怒始议兴师讨之会李轨将安修仁兄兴贵仕长安表请说轨遂遣之兴贵至武威轨以为左右卫大将军兴贵乘问说轨令举河西以归唐轨不听兴贵退与修仁阴结诸胡起兵击轨轨出战而败兴贵遂执轨以闻河西悉平】

河右澶漫顽为之魁王师如雷震崑仑以颓【崑音昆仑卢昆切山名在凉地颓徒回切】上聋下聦骜不可回助雠抗有德惟人之灾乃溃乃奋执缚归厥命万室蒙其仁一夫则病濡以鸿泽皇之圣威畏德怀功以定顺之于理物咸遂厥性右河右平十八句【其十一句句四字其五句句五字其二句句三字】

突厥之大古夷狄莫强焉师大破之降其国告于庙为铁山碎第八【突厥古匈奴北部也旧史云隋大业中始毕可汗立值天下大乱中国之人奔之者衆其族强盛东自契丹室韦西尽吐谷浑高昌诸国皆臣属之控弦百余万高视阴山有轻中夏之志高祖起义兵遣刘文静聘于始毕引以为援始毕遣其兵衆从平京城自後恃功骄踞高祖以中原未定每优容之武德二年又立突利可汗颉利突利承父兄之资尤有凭陵中国之意今年寇定襄明年袭马邑得志则深入负则请和者屡矣九年又入寇便桥太宗亲与盟于渭上未几复寇贞观三年太宗诏李靖李积六揔管师凡十余万皆受靖节制讨之十二月突利可汗率所部来奔四年正月李靖进屯恶阳岭夜袭定襄破之颉利大惧遂窜于铁山遣使入朝请举国内附太宗遣唐俭安修仁持节慰抚之靖乘间袭击遂大破灭其国颉利出奔张宝相生擒之复定襄安常之地斥土界自阴山北至于大漠】

铁山碎大漠舒二虏劲【谓颉利突厥二可汗也】连穹庐背北海专坤隅岁来侵边或传于都天子命元帅奋其雄图破定襄降魁渠穷竟窟宅斥余吾【前汉武帝纪马生余吾水中应劭曰在朔方北也斥一作井】百蛮破胆边氓苏威武燀【已善切一作辉】耀明鬼区利泽弥万祀功不可踰官臣拜首惟帝之謩

右铁山碎二十二句【其十一句句三字其九句句四字其二句句五字】

刘武周败裴寂咸有晋地太宗灭之为靖本邦第九【刘武周马邑人隋义宁元年斩郡守王仁恭自称太守收兵得万余人遣使附于突厥合兵攻取三月袭破楼烦郡取汾阳宫僭称皇帝会上谷贼宋金刚率衆归之遂图晋阳南向以争天下唐武德二年率兵侵并州又进寇介州?之五月高祖遣李仲文讨之一军全没六月右仆射裴寂请自行进讨七月又为宋金刚所败自晋州以北城镇俱没武周进逼并州齐王元吉委城遁走武周遂据太原遣金刚进攻晋州六日城?关中大骇十月太宗表请益兵往击之三年四月破宋金刚于雀儿谷又破武周于洛州武周及金刚遂奔突厥太宗进平并州遂复故地未几金刚背突厥而亡要斩武周亦谋归马邑为突厥所杀】

本邦伊晋惟时不靖根柢之揺【柢曲礼切木根也】枝叶攸病守臣不任勩于神圣【勩羊至切劳也又音曳】惟钺之兴翦焉则定洪惟我理式和以敬羣顽既夷庶绩咸正皇謩载大惟人之庆

右靖本邦十四句【句四字】

李靖灭吐谷浑【音魂】西海上为吐谷浑第十【旧史李靖传贞观初吐谷浑寇边太宗頋谓侍臣曰得李靖为帅岂非善也靖乃见房玄龄曰靖虽年老尚堪一行太宗即以靖为西海道大揔管统诸道揔管兵征之九年师次伏俟岭吐谷浑烧去野草以馁我师诸将或言不可赴敌唯李靖决计而进深入敌境遂踰积石山大破其国吐浑之衆杀其可汗来降】

吐谷浑盛强背西海以夸岁侵扰我疆退匿险且遐帝谓神武师往征靖皇家烈烈斾其旗熊虎杂龙蛇王旅千万人衔枚默无譁【汉史章邯夜衘枚击项梁定陶顔师古注曰衘枚者止言语譁嚣欲令敌人不知其来也周官有衔枚氏枚状如箸横衘之繣絜放於项繣者结碍也絜者绕也盖为结绕而绕项也譁音华】束刃踰山徼【克尧切又音叫境也】张翼纵漠沙一举刈草菅尸骸积如麻除恶务本根况敢遗萌芽洋洋西海水威命穷天涯系虏来王都犒乐穷休嘉【犒口到切】登高望还师竟【一作竞】野如春华行者靡不归亲戚讙要遮【要伊消切扬雄传淫淫与与前後要遮】凯还献清庙万国思无邪

右吐谷浑二十六句【句五字】

李靖灭高昌为高昌第十一【高昌地在京师西四千八百里其国有二十一城唐武德二年麴文雅孠立为王自後遣使朝贡不絶贞观四年文雅入朝太宗礼赐甚厚久之文雅与突厥通凡西域朝贡道其国者咸见壅掠遂踈朝贡之礼太宗下玺书示以祸福皆不从十三年命吏部尚书侯君集为交河道大?管率薛万均等击之十四年文雅闻王师至碛口悸骇无它计发病死子智盛立王师进逼其都智盛乃降麴氏有国至智盛凡九世而灭据新旧史高昌传及李靖传皆不见靖灭高昌事而公题云李靖灭高昌无所考焉】

麴氏雄西北别絶臣外区【别笔列切异也】既恃远且险纵傲不我虞烈烈王者师熊螭以为徒【螭抽知切】龙旗翻海浪馹骑驰坤隅【馹音日说文驿传也】贲育搏婴儿【孟贲夏育古之勇士也】一扫不复余平沙际天极但见黄云驱臣靖执长缨智勇伏囚拘【汉贾谊传窘若囚拘】文皇南面坐夷狄千羣趍咸称天子神往古不得俱献号天可汗【贞观四年四月西北君长请上号为天可汗汗音寒】以覆我国都兵戎不交害各保性与躯

右高昌二十二句【句五字】

既克东蛮羣臣请图蛮夷状如周书王会为东蛮第十二【周书王会见今汲冢周书第五十九篇其图天子南面立唐叔康叔周公在左太公望在右内台四面者正北方应诸侯曹叔伯舅比服次之要服次之荒服又次之是皆朝于内者唐东谢蛮在黔州之西数百里贞观二年其酋长谢元升入朝冠乌熊皮履以金银络额身被毛帔韦皮行縢而着履中书侍郎顔师古因奏言周武王时远国归欵周史乃集其事为王会篇今万国来朝至如此辈章服实可图写今请撰为王会图诏从之以其地为应州仍拜元升为刺史】

东蛮有谢氏冠带理海中自言我异世虽圣莫能通王卒如飞翰【侯旰切又音寒羽也】鹏骞骇羣龙【鹏音朋鸟也骞虚言切飞貌】轰然自天坠【轰呼宏切车声也】乃信神武功系虏君臣人累累来自东【累伦追切】无思不服从唐业如山崇百辟拜稽首咸愿图形容如周王会书永永传无穷睢盱万状乖【睢许规切盱凶于切张目也选天地未祛睢睢盱盱注视不明貌】咿嗢九译重【咿音伊嗢乙骨切嗢咽也前汉纪越裳氏重译献白雉张衡东京赋重舌之人九译佥稽首而来王九译谓译语度九重之国乃至于此】广轮抚四海【广古旷切周礼广轮之数】浩浩知皇风歌诗铙鼓间以壮我元戎

右东蛮二十二句【句五字】

贞符【并序　据序云臣为尚书郎时尝着贞符以史考之公为尚书礼部员外郎在永贞元年贞符盖是时作也然公是年冬继贬永州司马而序又云臣所贬州吴武陵为臣言董仲舒对三代受命之符则序盖在永州作尔公集有与杨京兆书在元和四年云去年吴武陵来美其齿少才气壮健可以兴西汉之文章则序之作当元和三四年间云】

臣宗元惶恐言臣所贬州流人吴武陵【诸本流人字上有量移字考之史传止云坐事流永州胥山沈公谓当如史去量移字】为臣言董仲舒对三代受命之符【汉武帝元光元年举贤良文学之士制策有曰三代受命其符安在董仲舒对曰臣闻天之所大奉使之王者必有非人力所能致而自至者受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此盖受命之符也】诚然非耶臣曰非也何独仲舒尔自司马相如刘向扬雄班彪彪子固皆沿袭嗤嗤【充之切】推古瑞物以配受命【司马相如封禅文刘向集上古以来历春秋六国至秦汉符瑞灾异之记凡十一篇号洪范五行传论扬雄剧秦美新班彪着王命论班固典引皆言符瑞之应也】其言类淫巫瞽史诳【古况切】乱後代不足以知圣人立极之本显至德扬大功【一作公】甚失厥趣臣为尚书郎时尝着贞符言唐家正德受命於生人之意累积厚久宜享年无极之义本末闳阔会贬逐中辍不克备究武陵即叩首邀臣此大事不宜以辱故休【倾雪切】使圣王之典不立无以抑诡类拔正道表核万代臣不胜奋激即具为书念终泯没蛮夷不闻于时犹不为也苟一明大道施于人世臣死无所憾用是自决臣宗元稽首拜手以闻曰

孰称古初朴蒙倥侗而无争厥流以讹越乃奋敓鬬怒【敓古夺字书敓攘矫?或作击】振动静专肆为淫威曰是不知道惟人之初总总而生林林而羣雪霜风雨雷雹暴其外於是乃知架巢空穴挽草木取皮革饥渴牝牡之欲敺其内於是乃知噬禽兽【噬音誓】咀果糓【咀在吕切】合偶而居交焉而争暌焉而鬬力大者搏齿利者啮【倪结切噬也】爪刚者决羣衆者轧【乙黠切】兵良者杀披披藉藉草野涂血然後强有力者出而治之往往为曹於险阻用号令起而君臣什伍之法立德绍者嗣道怠者夺於是有圣人焉曰黄帝游其兵车【一无游字】交贯乎其内一统类齐制量然犹大公之道不克建於是有圣人焉曰尧置州牧四岳持而纲之立有德有功有能者参而维之运臂率指屈伸把握莫不统率尧年老举圣人而禅焉大公乃克建由是观之厥初罔非极乱而後稍可为也非德不树故仲尼叙书於尧曰克明峻德於舜曰濬哲文明於禹曰文命祗承于帝於汤曰克寛克仁彰信兆民於武王曰有道曾孙稽揆典誓贞哉惟兹德实受命之符以奠永祀後之妖淫嚣昏【嚣虚娇切】好怪之徒乃始陈大电【大电光绕北斗枢星照郊野附宝感而孕是生轩辕黄帝】大虹【瑶光如虹贯月感女枢而生颛顼又星如虹流华渚而女节生少昊见沈约宋书虹胡公切】玄鸟【殷契母曰简狄为帝喾次妃三人行浴见玄鸟堕其卵简狄吞之因孕而生契】巨迹【帝喾元妃姜原出野见巨人距心感然践之而身动如孕者居期而生子是为后稷】白狼【汤时白狼衘鈎入朝时以为瑞】白鱼流火之乌【武王伐纣渡河中流白鱼跃入王舟中武王俯取以祭既渡有火自上复於下至於王屋流为鸟其色赤其声魄云】以为符斯皆诡谲阔诞【诡古委切谲古穴切】其可羞也而莫知本于厥贞汉用大度克怀于有氓登能庸贤濯痍煦寒【痍音夷煦吁句切】以瘳以熙兹其为符也而其妄臣乃下取虺蛇上引天光【虺许伟切斩蛇五星聚东井皆见高祖本纪班彪王命论尝曰高祖灵瑞符应又可略闻矣初刘媪任高祖而梦与神遇震电晦明有龙蛇之怪是以王武感物而折券吕公睹形而进女秦皇东游以压其气吕后望云而知所处始受命则白蛇分西入关则五星聚故淮隂留侯谓之天授非人力也公意其指此乎】推类号休【号胡刀切】用夸诬于无知氓增以驺虞神鼎【汉武帝时得瑞兽曰驺虞驺虞盖白虎黑文不食生物者司马相如封禅文曰般般之兽乐我君囿白质黑章其仪可喜者谓此也又元鼎元年得鼎汾水上四年六月又得之六年遂改元元封始封泰山太初三年行廵东海上还修封太山禅石闾此公所以言及之也驺侧鸠切】脇敺纵?【纵子用切?音勇西汉衡山王传日夜纵臾王谋反事注纵臾勉强也】俾东之大山石闾作大号谓之封禅【音擅】皆尚书所无有莾述承效【王莽承汉亦作符命公孙述效之亦妄引?文而称帝】卒奋骜逆其後有贤帝曰光武克绥天下复承旧物犹崇赤伏以玷厥德【东汉光武纪建武元年儒生强华自关中奉赤伏符来诣王六月王遂即皇帝位】魏晋而下尨乱鈎裂厥符不贞邦用不靖亦罔克久駮乎无以议为也积大乱至于隋氏环四海以为鼎跨九垠以为鑪【垠音银鑪音卢】?以毒燎【??乱切炊也燎音了放火也】煽以虐焰【煽音扇炽也焰以瞻切火光】其人沸涌灼烂号呼腾蹈莫有救止於是大圣乃起丕降霖雨濬涤荡沃蒸为清氛踈为泠风【泠音零】人乃漻然【漻音聊清深也】休然相曦以生相持以成相弥以宁琢斮屠剔膏流节离之祸不作而人乃克完乎舒愉尸其肌肤以达於夷涂焚拆抵掎奔走转死之害不起而人乃克鸠类集族歌舞悦怿用祗于元德徒奋袒呼犒迎义旅讙动六合至于麾下大盗豪据阻命遏德义威殄戮咸坠厥绪无刘于虐【尽杀曰刘】人乃并受休嘉去隋氏克归于唐踯躅讴歌【踯直炙切躅除玉切行不进貌】灏灏【音浩】和宁帝庸威栗惟人之为敬奠厥赋积藏于下是谓丰国乡为义廪歛发谨饬岁丁大侵人以有年简于厥刑不残而惩是谓严威小属而支【属之欲切不断汝支軆也】大生而孥【不戮汝子孙也】恺悌祗敬用底于治凡其所欲不谒而获凡其所恶不祈而息四夷稽服不作兵革不竭货力丕扬于後嗣用垂於帝式十圣济厥理孝仁平寛惟祖之则泽久而愈深仁增而益高人之戴唐永永无竆是故受命不于天于其人休符不于祥于其仁惟人之仁匪祥于天匪祥于天兹惟贞符哉未有丧仁而久者也未有恃祥而夀者也商之王以桑谷昌以雉雊大【商太戊时有桑榖共生于朝一暮大拱伊陟曰妖不胜德太戊修德桑榖死至高宗时祭成汤有飞雉升鼎耳而呴高宗修政行德殷道遂复兴】宋之君以法星寿【宋景公三十七年荧惑守心心宋之分野也景公忧之司星子韦曰可移于相公曰相吾之股肱曰可移于民公曰君者待民曰可移于岁公曰岁饥民困吾谁为君子韦曰天高聼卑君有君人之言三荧惑疑有动于是候之果徙三舍舍行七星星当一年故延二十一年也景公在位六十四年而卒】郑以龙衰【鲁昭公十九年郑大水龙鬬于时门之外洧渊国人请为荣焉子产弗许曰我鬬龙不我觌也龙鬬我独何觌焉禳之则彼其室也我无求于龙龙亦无求于我乃止也】鲁以麟弱【哀公十四年西狩获麟左氏云西狩于大野叔孙氏之车子鉏商获麟以为不祥以赐虞人仲尼观之曰麟也然後取之】白雉亡汉【汉平帝元始元年越裳氏重译献白雉一黑雉二诏以荐宗庙】黄犀死莽【汉平帝元始二年黄支国献犀牛】恶在其为符也不胜唐德之代光绍明濬深鸿厖大保人斯无疆宜荐于郊庙文之雅诗祗告于德之休帝曰谌哉【谌时壬切亦作忱】乃黜休祥之奏究贞符之奥思德之所未大求仁之所未备以极于邦治以敬于人事其诗曰

於穆敬德【於音乌叹辞穆美也一作穆穆】黎人皇之惟贞厥符浩浩将之仁函于肤刃莫毕屠泽熯于?【熯音罕又作汉火乾也一作寒】炎以澣【芳味切涫也澣音缓濯垢也】殄厥凶德乃敺乃夷懿其休风是煦【吁句切】是吹父子熙熙相宁以嬉赋彻而藏厚我糗粻【糗去久切又邱救切粻音张礼记五十异粻】刑轻以清我完靡伤贻我子孙百代是康十圣嗣于治仁后之子子思孝父易患于【一作丁】已拱之戴之神具尔宜载扬于雅承天之嘏【音假大也】天之诚神宜鉴于仁神之曷依宜仁【一作人】之归濮铅于北祝栗於南【濮鈆南方国名见尔雅祝栗北方远国也】幅员西东祗一乃心祝唐之纪後天罔坠祝皇之夀与地咸久?徒祝之心诚笃之神协人同道以告之俾弥亿万年不震不危我代之延永永毗之仁增以崇曷不尔思有号于天【号音豪】佥曰呜呼咨尔皇灵无替厥符

眎民诗【作之年月日皆不可得而考古次贞符後诗专以美房玄龄杜如晦大意有效于大雅嵩高烝民等诗耳】

帝眎民情匪幽匪明惨或在腹已如色声亦无动威亦无止力弗动弗止惟民之极帝怀民眎乃降明德乃生明翼明翼者何廼房廼杜惟房与杜实为民路廼定天子廼开万国万国既分廼释蠧民廼学与仕廼播与食廼器与用廼货与通有作有迁无迁无作士实荡荡农实董董工实蒙蒙贾实融融左右惟一出入惟同摄仪以引以遵以肆【音曳】其风既流品物载休品物载休惟天子守乃二公之久惟天子明乃二公之成惟百辟正乃二公之令惟百辟谷乃二公之禄二公行矣弗敢忧纵是获忧共二公居矣弗敢泰止是获泰巳既柔一德四夷是则四夷是则永怀不忒

柳河东集卷一








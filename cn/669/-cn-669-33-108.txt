108　掘地斷木不如機舂所本　水碓之巧勝於斷木掘地


題王黄州禹偁墨跡：「掘地與斷木，智不如機舂。聖人懷餘巧，故爲萬物宗。」注不言所出。嘗觀孔融肉刑論云：「賢者所制，或踰聖人。水碓之巧，勝於斷木掘地。」見太平御覽七百六十二。此詩意本於此。機舂，即水碓也。

【方樸山云】其意總取莊子所稱漢陰丈人。

【元圻案】莊子天地篇：「子貢過漢陰，見一丈人爲圃畦，鑿而入井，抱甕而出灌，用力甚多而見功寡。子貢曰：『有械於此，一日浸百畦，夫子不欲乎？』丈人曰：『奈何？』曰：『鑿木爲機，後重前輕，挈水若抽，數如泆湯〔一〕，其名桔槔。』爲圃者忿然作色而笑曰：『有機械者必有機事，有機事者必有機心。機心存乎胸中，則純白不備；純白不備，則神生不定；神生不定者，道之所不載也。吾非不知，羞而不爲也。』」

〔一〕「泆」，原作「沃」，據中華本莊子集釋卷五上天地改。






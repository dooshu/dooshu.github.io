仇远　怀方严州

八十一年前，科名已褎然。

依刘王粲檄，入洛贺循船。

受禅碑谁上，閒情赋自传。

江山英气歇，堪恨亦堪怜。

仇远

仇远　怀方严州

八十一年终，堪嗟旅襯穷。

胸中元耿耿，身外竟空空。

白首太玄草，紫阳虚谷翁。

平生有遗恨，五马未乘骢。

仇远

仇远　怀方严州

八十一年亡，哀哉老紫阳。

佳儿方戒道，小妾漫专房。

每忆先生被，常怀太守章。

桐江诗万首，端可及龟堂。

仇远

仇远　怀方严州

八十一年身，栖迟客馆贫。

登门曾有我，铭墓竟何人。

醉梦高楼月，悲歌故国春。

可能函玉骨，归葬练溪滨。

仇远

仇远　怀方严州

八十一年休，云何不首丘。

岂无商女恨，肯作贾胡留。

书籍从人卖，田园有子收。

乌聊山在望，风云去悠悠。

仇远


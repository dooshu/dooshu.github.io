○免楚祚死诏

朕自中春，衅生家国，长子重吉，遽陷无辜。其供奉官楚祚，乘幼主之猜嫌，徇贼臣之指使，才闻差使，遽自请行，坐情过甚於仇雠，临法不依於制度，恣加凌辱，隐夺资财，纵便致於族诛，亦未平於深耻。朕再惟大体，不欲极刑，抑沈痛於恩情，示好生於天道，且令远斥，粗释幽冤，宜配登州长流百姓，常知所在。其父西京副指挥使处章，放令自便，纵逢恩赦，不在齿录之限。


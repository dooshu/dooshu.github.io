卷一百三十二

<史部,诏令奏议类,奏议之属,历代名臣奏议>

钦定四库全书

历代名臣奏议卷一百三十二

明　杨士奇等　撰

用人

宋太祖时符彦卿镇大名颇不治太祖以王祜代之俾察彦卿动静祜以百口明彦卿无罪且曰五代之君多因猜忌杀无辜故享国不永愿陛下以爲戒彦卿由是获免

太宗雍熙四年陈王元僖荐赵普上言曰臣伏见唐太宗有魏玄成房玄龄杜如晦明皇有姚崇宋璟魏知古皆任以辅弼委之心膂财成帝道康济九区宗祀延洪史策昭焕良由登用得其人也今陛下君临万方焦劳庶政宵衣旰食以民爲心历考前王诚无所让而辅相之重未偕曩贤况爲邦在於任人任人在乎公正公正之道在於赏罚斯爲政之大柄也苟赏罚匪当淑慝莫分朝廷纪纲渐致隳紊必须公正之人典掌衡轴直躬敢言以辨得失然後彛伦式序庶务用康伏见山南东道节度使赵普开国元老参谋缔构厚重有识不妄希求恩顾以全禄位不私徇人情以邀名望此真圣朝之良臣也窃闻憸巧之辈朋党比周衆口嗷嗷恶直丑正恨不斥逐遐徼以快其心何者盖虑陛下之再用普也然公谠之人咸愿陛下复委以政啓沃君心羽翼圣化国有大事使之谋之朝有宏纲使之举之四目未察使之明之四聪未至使之达之官人以材则无窃禄致君以道则无苟容贤愚洞分玉石殊致当使结朋党以驰骛声势者气索纵巧佞以援引侪类者道消沈冥废滞得以进名儒懿行得以显大政何患乎不举生民何患乎不康匪踰朞月之闲可臻清静之治臣知虑庸浅发言鲁直伏望陛下旁采羣议俯察物情苟用不失实邦国大幸藉田礼毕太宗欲相吕蒙正以其新进藉普旧德爲之表率册拜太保兼侍中帝谓之曰卿国之勲旧朕所毗倚古人耻其君不及尧舜卿其念哉

端拱二年太保兼侍中昭文殿大学士赵普荐张齐贤可任爲相上奏曰臣叨受宠荣致招殃咎昨萦疾苦全是困危承圣主之悯怜切加救疗念微臣之衰朽难以扶持近者虽获朝参尚无气力料兹病苦那得久长疑大限以非遥恨深恩之未报傥归泉壤实负穹苍臣是以斟酌物情体量时事今有合关顾虑须至敷陈?倾无隐之诚愿固太平之业况国家山河至广郡县尤多寰中之文轨虽同塞上之干戈未息劳民动衆宁有了期岁久年深别忧生事防微远虑必资通变之才定难扶危宜退谄谀之辈此时机务须藉正人去年丑虏侵边生灵受弊万乘轸焦劳之虑千官无翊赞之功最是微臣偏怀愧耻即目同僚共事无非谨审清廉唯於献替之时并执谦恭之礼稍存缄默宁济急须宜求抱义之人必有分忧之士臣窃覩工部侍郎张齐贤早居乡曲流布令名开宝年中西京知府焦继勲河南县令卢振等当时同上奏章并以贤良称举从来履行本是真纯後来御试登科遐方奉命亲民涖事颇着廉平数年前特受圣知昇於密地公私识此尽谓当才不期岁月未多出爲外任臣在邓州日虽闻消息未测缘由日来微有传闻或云奏对过当凡言大事须有悔尤其如义士忠臣不顾身之利害奸邪正直久远方知如裴度爲相之日正色当朝捐躯佐国公家之事知无不爲而能黜退奸邪不避权势致其朋党疾之如雠虽谗毁竞生频遭罢免而忠勤显着转重功名平蔡州五十年贼臣并因裴度之功李林甫居相位十七年不曾忤旨唯将谄佞自固恩荣党恶容奸承顔顺意安禄山显有悖逆并不堤防以致败国亡家皆因悖逆所致林甫既死斵棺弃屍况明皇帝文武聪明唐朝英主良由委任非当爲患实多唯有用人不可不谨则知抱忠良者岂肯依违怀谄佞者唯思苟且若非察言观行何以知见否臧张齐贤素藴机谋兼全德义从来差遣未尽器能虑淹经国之才堪副济时之用伏乞皇帝陛下留居左右历试艰难缓急之时堪期得力如当重委必立殊功臣所以潜贡管窥望垂天鉴更希询访免误安排冀分宵旰之忧同建久长之策臣之此状特乞留中所贵全系君恩免贻衆怒僭踰之罪无以自逃

真宗咸平元年知虢州谢泌乞用宿旧大臣以小人爲戒上奏曰臣伏覩诏书以近日不逞之徒所陈述者皆闾阎猥媟之事臣闻古先哲王询于刍荛察於迩言者盖虑视听壅蔽故采此以达于物情亦罕闻用其言不察其实而遽行其事也易曰小人勿用必乱邦也先朝时侯莫陈利用陈廷山郑昌嗣赵赞之徒喋喋利口人心惟危赖先帝圣聪寻各诛剪然爲患已深矣此皆陛下备见之也自陛下临御以来尽去此辈是以天下咸知日月之明乾坤之大诗云靡不有初鲜克有终望陛下行之久而惟新唐明皇初用姚宋则治晚用林甫国忠则乱此亦望陛下深加圣虑臣闻工欲善其事必先利其器古者辅圣帝佐明王建万世之基立不拔之策者必倚老成之人至於成康刑措盖从周召之谋文景清静亦用萧曹之画明皇太平复是姚宋之策夫精练国政斟酌王度未闻市井之徒尘走之吏可当其任也陛下深察前古用小人则乱用大臣则治然後小人不敢萌心而大贤得以毕力也

咸平中转运使刘综上言天下州郡长吏审官皆据资例而授未爲得人自今西川荆湖江浙福建广南知州或地居津要或户口繁庶之处望亲加选任其执政旧臣及给舍以上知州处亦择官通判又京朝官当任远官者率以父母未葬爲辞意求规免请自今父母委未葬者许请告营办审官投状并明言父母已葬方许依例考课违者并罢其官

天禧元年擢右正言鲁宗道奏言守宰去民近而无以区别能否今除一守令虽资材低下而考任应格则左司无摈斥故天下亲民者黩货害政十常二三欲裕民而美化不可得矣汉宣帝除刺史守相必亲见而考察之今守佐虽未暇亲见宜令大臣延之中书询考以言察其应对设之以事观其施爲才不肖皆得进退之吏部之择县令仿此庶得良守宰宣助圣化矣帝纳之真宗时知处州杨亿荐韩永锡上奏曰臣忝分朝寄获总郡符官吏之间合知其能否阙庭之远敢避於荐论臣伏见前监本州缙云县茶塩酒税三班借职韩永锡早以明经曾干场屋晚不择禄遂齿班行一自监临六迁寒燠检身奉上挺夙夜匪懈之诚守道安贫励风雨弗渝之操士流推慕名迹蔼然臣询於羣伦备知行实筦榷之任不足尽才州县之间可使从政傥预字人之选必成循吏之名臣窃覩淳化四年选进士诸科举人充班行曾降宣命如两任六考无遗阙许与文资安排永锡考秩之间与诏书而未应临莅之际实官业之甚优伏望圣慈特与文资昇奬徇私黩货保其不爲有此臣当连坐

仁宗天圣五年左正言刘随上奏曰臣伏见宰臣王曾因染微痾拜章求退深自刻责历恳再三两宫盛慈未赐允许听於羣议亦所不安中外具瞻早期仍旧臣职居谏列亦合敷陈伏缘进退大臣治乱攸系忠良进用则天下皆喜憸邪进用则天下皆惧譬之兵器回柄与人苟非温厚端良未可容易轻授盖君子得柄则裁成景化折冲御侮以安天下唐明皇用姚崇是也小人得位则中伤良善剸割任情以危天下唐德宗用卢杞是也且君子小人各有其党君子之党起则礼乐兴行仁义是蹈长辔远御邦家用宁唐太宗之世是也小人之党起则奸邪欺罔请托害政诈作威福以乱天下唐顺宗之世是也是以知进退宰臣不可不谨臣观王曾厚重寡言公忠有守先朝超擢参预钧衡两宫圣明俾专机务炎凉屡换畏谨益恭人无间言佥谓贤相而况齿髪未暮疾病可瘳愿解四辅之班似爲一身之利虽知止不殆宜避逊於崇高而忧国如家未可轻於去就伏望圣慈深加敦喻勿受封章病恙稍平复令视事举先朝之甲令以宰司之职业侵权挠政者许其寘法黜幽陟明则委以公行振举纲条弥纶庶务辅佐圣德以成太平岂不美哉臣窃虑圣慈悯其恳诚或遂来请必若将求宰执思量未易其人中外大臣岂无希望然授其柄政虽简於圣心得位持权亦防於难制丁谓之类是也臣虽甚寡识亦尝品量以曾之厚重镇俗张知白之孜孜奉国吕夷简之能断大事鲁宗道之事君无隐斯并先帝柬求两宫登用驱策既久勤劳一心羣议公言未宜改易所有王曾伏愿频降中使备宣慈旨候其疾损速赴朝参如此则眷注之情益彰於信用补报之效必尽於才谟舆论若斯谨达天听

宝元元年直史馆同知礼院宋祁上奏曰臣伏以陛下躬至圣开大明数引近臣延谋急政退托不敏开敢言之路日昃便坐以须告猷夫人君据安而念危则终不危操治而虑乱则终不乱何则几微之兆成败之端森然前判於胷中矣臣向已被诏对所欲言事闻於上未合明听陛下赦其无状再降德音似欲竭尽下情以裨万一顾臣敢无辞而对人臣之所以有朋党者何也由忠邪之不早判耳且君子得位必引其类使协济忠力不爲私也小人获进亦引其类使扇动声势不爲公也君子指小人所引固曰朋党小人指君子所引亦曰朋党君子常少小人常多此人君所以易惑而难辩也陛下何不质之以事验之以言其言也隂贼忌害巧爲迎合听之似可用察之而无实小人也其言也质直蹇正多所补益听之似逆耳察之而有实君子也又以其言验其人之行事事与言合者爲忠事与言反者爲邪不黜其邪不进其忠则朋党终不除矣臣下之所谗佞得行者何也由朝廷听言之路太广也夫正人能言邪人亦能言古者称言之无罪者谓有道之言也若邪人凭虚以害有位架妄以间忠臣亦以爲不可加罪则是以言丧邦矣且邪人缘隙投诈寄事造奸诋人必以难验之文伤人必以似是之语使进不得自辨於主退有以离间於君於是正人幽愤有功抑退如此者陛下虽加罪焉可也正人则不然毅焉中立侃焉正论引古今之宜根刑政之本质之衆则无害措之事则可行不为势倾不爲利夺如此者陛下虽加赏焉可也故大辟言路而正言不赏妄言不罚则谗佞终不去矣今议者皆曰朝廷诚安且治臣以爲不然夫三患未去安得爲治直乱之未作耳请试言之夫与贤人谋事而与不肖者断一患也重选大臣而轻任之二患也大事不图而小事是急三患也何则贤人必爲国计而不肖者专爲身谋爲国计者必持至公故言直而援少爲身谋者专挟己私故喻巧而援多人君不能察之则奸诈行矣於是言长利者则破之以小害使终不能爲利图大功者急之以近效使终不得立功善令方下而谬令移之矣公议始行而私议夺之矣且不肖之人已不能忠而忌人之纳忠已爲不善而能败人之爲善改白作黑以是爲非若朝廷已知其奸不能斥去郭公所以戒亡也已知其贤而与不肖者并任之刘向所以获罪也此方今患之最切者也夫大臣左辅右弼参赞权纲朝访夕对弥缝漏阙既以爲忠且贤而擢之材且能而任之矣是宜待之以无二责之以一心今或指纎瑕采飞语小则被疑大则赐罢朝爲臯夔暮爲檮杌遂令家无全节人无全行何其有道之世而贤者之乏耶诚任之失其理矣徒使继至者瞻前畏後偷合取容事存形迹日防猜阻舍国事而不虑苟身谋以自安大臣如此陛下何赖焉且君视臣如手足彼将以手足爲报君视臣如路人彼亦将以路人爲报此患之次也聚天下莫急於财镇天下莫切於兵制四夷莫神於机任天下莫谨於官今财已匮而不肯计兵甚冗而不能择机至而不敢谋官滥而不知选而执事者但且计小利害责小经费羣对而旅前取旨而奉行日循一日岁偷一岁陛下又不念此宁是朝廷福耶此患之又次也假如万一边境有事盗贼相扇甲兵宿野粮馈在路此时三患不去谁能出身爲国与陛下共此安危耶谁能执节慷慨与陛下前死不顾耶臣故曰非能治也直乱之未作耳陛下诚能诏中书门下使择天下之冗官稍清流品诏枢密院去天下之冗兵寖明纪律断自宸虑必取成功不使涣汗复收匪石中转则县官之财有数年之饶爲万一不虞之备策之善者也臣智识庸暗不足上当清问轻率狂狷惟陛下裁贷其诛

祁又荐张定方状曰右臣伏以良工构材爲厦明主构士爲国而材须求集士待举知然後落成展采功与时立伏见应沈沦草泽科张定方年三十八岁识虑沈敏气直行危文尚体要不工声病涉知韬略兼明遁式甘足贫槁久无仕心昨爲乡党敦劝入应诏举六论程艺非其素心有司报罢怡然引去闭关却扫不干州闾立言忼慨指擿民弊臣知寿州日以礼致问延至公门观其议论卓焉切至因取其所着书得却狄复戎战书等篇质多采少纪实求当臣亦指文索事与相辨诘触机应变筹策有余非但角空言竞华论而已臣以爲如定方等辈不可多得或蒙召赴上都程其所长授一职事官令往西北边郡必能研究术略参赞帅臣讨论营阵商确攻守至於拨烦干蛊又其绪余臣既知其人不敢有蔽谨録定方所着三轴并封上如有可采伏乞特赐收试果无所取臣甘苟言之罪

仁宗时吕夷简执政进用者多出其门吏部员外郎范仲淹上百官图指其次第曰如此爲序迁如此爲不次如此则公如此则私况进退近臣凡超格者不宜全委之宰相夷简不悦

康定元年仲淹知延州乞督责管军臣寮举智勇之人状曰臣窃见边上将帅常患少人今高继嵩才亡人情颇骇恐镇戎不能守御却须藉朱观往彼朱观既去则鄜延路又阙敢勇之将国家奄有四海未必乏才岂天地生人厚於古而薄於今盖选之未精用之未至今诸军诸班必有勇智之人多被管军臣僚人员等逓互弹压不得进用坐至衰老如朱观元是军班出身因历边任方得将名伏望圣慈专督管军臣僚等於诸班中搜罗智勇之人各举一名不以将校长行或试以武艺或观其胆略出衆便可迁转於边上任使如将来颇立战功则明赏举主或屡败军事亦当连坐所贵诸路渐次得人不致频有那移免使戎狄谓大国乏才愈增骄气况西北二方将帅之阙实非细事乞国家常爲预备早加迁擢

庆历中仲淹爲陕西经略安抚使奏乞择臣僚令举差知州通判疏曰臣等窃以天下郡邑牧宰爲重得其人则致理失其人则召乱推择之际不可不慎国家承平以来不无轻授应知州通判县令因举荐擢任者少以资考序进者多才与不才一涂并进故能政者十无二三谬政者十有七八国家诏令程式天下一体何则能政之处民必蒙福谬政之下民常受弊非国家法令之殊盖牧宰贤愚之异也今四方多事民日以困穷将思爲盗复使不才之吏临之赋役不均刑罚不当科率无度疲乏不恤上下相怨乱所由生若不急於求人早革其弊诚国家之深忧也然自来虽曾诏臣僚各举所知或举主非贤则多谬荐臣等欲乞圣慈特降诏书委中书枢密院臣僚各於朝臣中荐堪充举主者三人候奏到姓名即逐人各赐勅一道令於通判内举成资已上一员充知州知县内举成资已上一员充通判簿尉中举有出身三考以上无出身四考一员充职官知县或於职官令録中举五考以上之人充京官知县仍於勅明言所荐之人若将来显有善政其举主当议旌赏若赃污不理苛刻害民并与同罪所贵生民受赐宼盗自息

仲淹又奏乞於职官令録中举充京官知县疏曰臣近与韩琦上言乞择举主令逐人於通判中举知州一员於知县中举通判一员於簿尉中举职官知县一员已蒙降勅至密院入逓次臣看详勅头名署臣等上言於理未便欲乞只作朝廷忧劳之意特选臣僚举官其体甚重仍乞於簿尉中举职官知县一员下添入或於职官令録中举五考以上之人充京官知县计添一十九字庶无遗才

仲淹又奏举胡瑗李觏状曰臣闻臣之至忠莫先於举士君之盛德莫大於求贤泰通之朝岂敢隐默臣窃见前密州观察推官胡瑗志穷坟典力行礼义见在湖州郡学教授聚徒百余人不惟讲论经旨着撰词业而常教以孝悌习以礼法人人向善闾里叹伏此实助陛下之声教爲一代之美事伏望圣慈特加恩奬升之太学可爲师法又建昌军应茂才异等李觏邱园之秀实负文学着平土书明堂图鸿儒硕学见之钦爱讲贯六经莫不赡通求於多士颇出伦辈搜贤之日可遗於草泽无补风化伏望圣慈特令敦遣延於庠序仍索所着文字进呈则见非常儒之学

仲淹又同韩琦奏举雷简夫状曰臣等窃见秘书省校书郎签书泰州观察判官厅公事雷简夫昨蒙朝廷敦遣起於草泽佐幕以来备见通敏求之多士得爲异才欲乞圣慈特加奬擢与转一官就差充边郡通判庶观能效可进荣阶若不如所举臣等甘当同罪

仲淹又同琦奏乞酬奬张信状曰臣等窃见环庆教押军陈奉职张信自殿侍在边上累次与西贼鬭敌前在延州赵瑜等手下作前队杀退蕃贼得赵瑜等银椀衣服後来赵瑜等并转三资张信即未曾酬奬其人气豪胆勇武力过人爲一时之猛士在指使中少见其比欲乞朝廷特与改转一侍禁送种世衡手下管押军队分擘与禁军一两指挥专切教习独作一队爲奇兵使唤必能身先士卒以立胜功

仲淹又奏举许元张去惑状曰臣窃覩国家用兵以来急於财利虽百姓大困更难刻剥三军不足又须经营莫若求通敏之才省枉费之用庶几下不生怨上不乏须臣切见殿中丞监在京榷货务许元才力精干达於时务伏望圣慈指挥取索榷货务勾当过有劳绩特与超转一官差充江淮制置发运判官必能减省冗费疏通利源不害生民胥助军国又臣切见张去惑素有时材不避艰苦昨庆州修大顺城建事之初日有宼至人情畏惧却求中辍遂差张去惑往彼劝谕将佐昼夜兴功衆乃同心方能集事兼於宁州专管修城或创修山城功料浩瀚并以了毕防城战具皆能精办臣昨冒罪举本人乞改一官充陕西转运判官已奉朝旨依奏候有阙即差今来陕西省罢转运判官其张去惑自合别与差遣伏望圣慈差监在京榷货务替许元勾当臣所举此二人若不能办济臣甘失举之罪

仲淹又奏举杜杞充馆职状曰臣闻书曰先王坐以待旦旁求俊乂盖天下治乱系之於人得人则治失人则乱故先王尽心焉臣伏覩朝廷两府任人多擢於两制词臣必由於馆殿是馆殿爲育材之要府岂宜贤俊不充至於衰索唐太宗置弘文馆延天下贤良文学之士令更宿直听朝之暇引入内殿讲论政事至夜久方罢今馆阁臣僚率多清贫侨居桂玉之地皆求省府诸司职任或闻在馆供职者惟三两人甚未称陛下长养羣材之意臣窃见虞部员外郎杜杞太常丞章岷秘书丞尹源秘书丞张掞殿中丞王益柔殿中丞吕士昌大理寺丞苏舜钦大理寺丞楚建中环州军事判官姚嗣宗国子监直讲孙复或文词雅远可润皇猷或经术精通能发圣藴伏望圣慈委中书相度其间声实已着者乞不限资任先次召试各补馆职或有未协公议者乞加询采更候悉其才行即赐施行今後馆阁臣僚供职经二年不就诸司职任者乞特与恩例差遣庶令英俊之游日玩典籍不亲米塩之务专修经纬之业长育人材无尚於此臣切闻太宗皇帝慕唐文皇之英风特建秘阁与三馆并崇听朝之余时或游幸此祖宗盛事不爲不重今馆阁供职员数至少臣方敢上言所举虽多皆缙绅有闻之士更在朝廷取择臣谓天下至大圣人其难之纲纪或隳虽治必乱俊哲所聚虽危必安今边鄙尚虞旰昃未暇正宜广搜时彦大修王度以固其本之时也惟圣慈留意

三年仲淹爲参知政事论转运得人许自择知州上奏曰臣窃见古者内置公卿士大夫助天子司察天下之政外置岳牧方伯刺史观察使采访使统领诸侯守宰以分理之内外皆得人未有天下不大治者也今转运按察使古之岳牧方伯刺史观察采访使之职也知州知县古之诸侯守宰之任也内官虽多然与陛下共理天下者唯守宰最要耳比年以来不知选择非才贪浊老懦者一切以例除之以一县观一州一州观一路一路观天下则率皆如此其间纵有良吏百无一二是使天下赋税不得均狱讼不得平水旱不得救盗贼不得除民既无所告诉必生愁怨而不思叛者未之有也民既怨叛奸雄起而收揽之则天下必将危矣今民方怨而未甚叛去宜急救之救之之术莫若守宰得人欲守宰得人请诏二府通选转运使如不足许权擢知州人既得人即委逐路自择知州不任事者奏罢之仍令权擢幕职官如是行之必举皆得人凡权入者必俟政绩有闻一二年方真授之虽以精择尚虑有不称职者必有降黜直俟人称职而後己仍令久其官守勿复数易其有异政者宜就与升擢之若然官修政举则天下自无事矣朝廷唯总其大纲而振举之可也

仲淹又奏乞许元张去惑下三司相度任使疏曰臣近与宰臣上殿因议财用不足蒙赐德音谓宜选诸路转运便臣寻面对云转运司得平和之人则可得刻剥之人则百姓受弊寻奉圣旨民惟邦本不可侵扰臣退而思之以江淮制置发运司为财赋之要地最宜得人使二员互换上京所辖诸州不暇廵历臣切见监在京榷货务内殿中丞许元智识通敏可干财赋复能爱民不为侵刻遂举充江淮制置发运判官又着作佐郎通判宁州张去惑昨在边陲实经烦使遂举监在京榷货务替许元此二人臣曾举充陕西转运判官已奉圣旨依奏候有阙日与差既是转运判官资地今来举充上件职任未至过越切见朝臣宋缄陈执礼为因王钦若妻并宋绶妻陈乞在京监当有台官上言不当已奉圣旨改差臣在枢密院日所举许元张去惑勾当钱谷虽与前人陈乞事体不同亦虑三司别有长才可举伏望圣慈指挥三司副使相度此二人之才如不堪上件任使即别举朝臣庶协公议

仲淹又奏葛宗古疏曰臣窃知延州西路都廵检使葛宗古为侵用公使钱入已奏案已上朝廷臣昨奏陈边上得力将佐葛宗古实在其数今恐审刑大理寺断入极典纵蒙朝廷寛贷亦须降充近下班行必然挫屈更无勇战之气臣伏覩刑统节文诸监临主守以官物私自贷人及贷之者无文记以盗论有文记准盗论立判案减二等即充公廨及用公廨物若出付市易而私用者各减一等坐之议曰即充公廨谓以官物回充公廨今朝廷支赐臣僚公使钱既已支付逐处更不系省帐拘管不收出剩亦无磨勘其公使钱显是回充公廨之物私用者自有上项正条兼元无条贯今将私用公使钱入已为监主自盗之法只是法寺近例断遣不敢从轻遂至入罪切虑今後有公使钱处官员因循之间为人捃拾多陷除名死罪之坐诚为法之一弊公朝固当正之伏望圣慈宣唤新判大理寺杜曾令上殿指陈侵用公使钱正条付中书参酌免有枉滥其葛宗古弓马精强复有胆勇在鄜延路中最爲骁果今来朝廷选将之际此人实恐难得乞从正条定罪然後议其末减康定元年知谏院富弼乞令宰相兼枢密使上奏曰臣伏见自来兵机公事全委密院今边鄙多故不同往时若无更张必有败阙况事干治乱执政岂可不知文武二途自古一致臣窃观周史宰相魏仁浦曾兼枢密使国初范质王溥亦以宰相参知枢密院事臣今欲乞依故事亦令宰相兼枢密使所贵同心协力各无猜嫌共议安边必能集事

庆历三年弼又乞韩琦范仲淹更任内外事上奏曰臣伏闻近降勅命除陕西四路招讨经略使韩琦范仲淹并授枢密副使仰认圣意只从公论不听谗毁擢用孤远天下之人皆谓朝廷进用大臣常如此日则太平不难致也然议者惟云进用大臣虽则美矣其如西寇未殄亦须藉才若二人俱来或恐阙事羣论皆愿一名召来使处内一名就授枢副之命且令在边表里相应事无不集以臣愚虑亦谓羣衆所说甚得允当然近日或闻有异议者谓枢密副使不可令带出外任恐他时武官援此为例深不稳便此乃横生所见巧为其说沮陛下独断之明害天下至公之论臣谓立此异议者必知韩琦范仲淹以西事方急坚辞此职既未肯从命而来又不令带出外任是欲惑君听抑贤才奸邪用心一至於此况先朝累曾有大臣带两府职任应急出外事毕还朝不闻後来有武臣援以为例臣愿陛下无信异说专采公论一名召来使处於内一名就授枢副之职且令在边或许二人一岁一更均其劳逸亦甚稳便内外协济无善於此臣旦夕来闻韩琦范仲淹已有奏报西事未了恳辞恩命朝廷乘此处分深合事宜臣不胜恳恳激切之至

弼为枢密副使荐张昷之等可充转运使副状曰臣近曾两奏乞令中书枢密院通选诸路转运使副令逐路转运选辖下知州逐州选部内知县县令若此三种官一一得人则天下自然无事朝廷不劳而治矣然欲知民细微利病须要好县官欲得好县官须先择好知州欲得好知州须先择好转运使副须是辅弼大臣用心至公精加?选亲戚故旧者不得盖蔽可去者必去之仇雠踈远者不得抑塞可用者必用之去之者勿避其怨谤用之者勿求其感激不邀恩於已不推过於人若能如此则天下贤者才者可以尽为朝廷之用何患不得诸路转运二三十人而已伏缘国家之事莫非至公须是辅弼大臣用心精选当黜则黜则退黜之人以谓朝廷公行自然无怨人既无怨事乃平贴若有大臣不存公共之心推事与人则退黜者以谓朝廷本不退我只是某人私相见排遂生怨怒架造谗谤君听既惑事乃破坏此於朝政为害之大者也今既委逐路转运使副升黜一路知州其权甚重其事亦大须是有才识能分别善恶仍须推心至公而行事果敢然後可当转运之任今逐路见任及新差下未到任转运使副共二十八员其间的有才识能分别善恶推心至公行事果敢者无三人而已其余虽别无显过可黜奈何碌碌常才缓急无用其间亦有作过之人但未败露或以败不行若不更张必难集事臣今来於衆论得九人皆谓堪充转运使副可以委付选择辖下知州必得尽公不负朝廷差委谨具名次如左三司塩铁副使张昷之知杂御史鱼周询史馆修撰王质知谏院王素三司判官沈邈知潍州董储江南东路提点刑狱杨紘权三司判官杜杞权三司判官燕度右九人皆搢绅之选今来且充诸路转运久而皆可拔擢任使更乞令两府同共铨量施行内董储是宰臣晏殊远亲然其人实有才用但年齿稍高而心力不退不可以大臣亲嫌而废也臣又虑诸处现任转运使副例各未满或别无显过恐中书以谓替罢无名臣今欲乞特降诏书告谕天下备陈转运使职任非轻自来有失精选致职事废弛物论大以为非昨据枢密副使富弼上疏乞澄汰天下不才转运使副使下中书枢密院令同共用心推择中外有才识堪任转运使副臣僚今据两司条奏到某人已下若干人堪充转运使副已令差赴逐路充职干当务在称职以副朝廷委任之意又据两司条奏到见任转运使副某人以若干不闻显効并仰中书门下就便别与差遣若降此诏告谕天下则退者以两府公黜自当无词进者以两府选差孰敢不勉如此行遣不是无名使天下之人耳目一变谓朝廷进善退恶政令清明守官者各知恐惧不敢因循岂不美哉岂不善哉

仁宗时宋庠奏曰圣诏曰牧守之职以惠绥吾民而罕闻奏最将帅之任以威服四夷而艰於称职岂制度未立不能通变於时邪岂简擢靡臻不能劝励于下邪臣等窃观旧史欲治之主未尝不留意守宰以宁方内慎求将帅以清戎索矧陛下秉至圣之德御久安之世靖民防患孰先於此谨按朝廷列郡四百地踰前代参建官吏分督政条其间知州实匪轻选大者则领以公相次者寄以从官自余远迩由卿监郎官而下莫不惟材是择考绩序迁一有踰违并从案劾或降或罢无所私焉臣等以谓选任之官如此粗足若欲人皆召杜政必龚黄质於前闻恐难尽善然重内轻外今古常情臣等敢不更务采抡审加劝沮或申明约束或廉察风謡奏最之科庶几可复然不得谓制度不立矣若乃将帅之举宥密是司国朝之规名分难越傥或奇材拔於羣萃勇略着於边疆任用之间亦当公论然亦不得谓简擢不臻矣

庆历中知谏院蔡襄乞罢吕夷简商量军国事上奏曰臣伏见前宰臣吕夷简被病以来两府大臣三次诣夷简家议事及守司徒罢相之後朝廷有旨令商量军国大事今月二日宰臣章得象以下又诣其家评论西事臣切谓夷简病时陛下於内中开设道场及赐手诏锡与至多眷注之心当世无比臣谓陛下假人以恩则可假人以礼则不可何哉陛下春秋方盛固宜亲决万几却令宰臣枢密诣夷简决事臣恐天下四夷闻之谓陛下如何主也两府大臣辅陛下而治天下者今乃并笏受事於夷简之门里巷之人指点窃笑臣恐天下四夷闻之谓大国乏材而无上下之分虽陛下特隆恩眷优待老臣正得为君之道而夷简不能上承陛下之意而无引避推让之心夫为人臣端居私家屈大臣而自便於理安乎况夷简谋身忘公养成天下今日之患遂致二边连构百姓困穷万手所指无敢言者上天降鉴祖宗垂灵辄以病解而陛下尚令参决大政是陛下至今未之悟也臣切以陛下即位之初夷简便为参知政事其後数年渐至宰相出陈州半年复入又出许州一年有余移领魏府召归作相首尾二十年间不居政府才二年有余耳前後虽有王曾李廸张士逊陈尧佐王随等更迭为相而历年之深无如夷简辅政以来所言之事陛下一皆听信而施行之出藩未几还当大政以病居家两府问事得主之深无如夷简辅政既久得主又深固当敦风敎正庶官安百姓镇四夷今乃不闻功业但爲私计岂不负陛下眷遇之意也夫开直言旌谠论者宰相之体也夷简执政以来屡贬言者凡三四次如曹修古段少连孔道辅杨偕孙沔范仲淹余靖尹洙欧阳修等或谪千里或抑数年或缘私恨假托人主威权以逐忠贤以泄已怒殊不念陛下虚受恶名此不忠之大者又使天下之人父敎其子兄敎其弟咸以直言为讳此乃絶忠谠之嘉谟成本朝之阙政其过一也夫奬懿行厉廉节宰相之方也古之圣人敎人之道先以名节为本若不使好令名则何恶不为何善不毁纵不陷於恶亦不免碌碌因循为闒茸之人也夷简为性不臧欲人附已见为善介特而自立者皆以好名希求富贵以汚之善人耻此往往退缩以避好名干进之毁是以二十年来人人不肯尚廉隅厉名节浅者因循闒茸深者靡恶不爲都无愧耻但能阿附夷简夷简悉力护之姧邪不败浸成此风习以为俗又使天下之人皆以逐利为智能远势为愚钝此乃废廉耻之节成奔竞之风其过二也夫善则称君过则称已宰相之行也夷简一恩之施皆须出我门下或先露其事使人预知或先抑其事然後与行若不可行者小则归怨同列大则称奉圣旨以是阿附者多隂为羽翼使天下之人迷大公之论有朋党之议其过三也夫进贤退不肖者宰相之职也臣见数年以来审官院京朝官吏部铨选人枢密院三班院使臣授官之後例皆待阙一年二年以此计之冗官至多而曾不裁损奇材异绩不闻奬拔贪墨昬耄之人曾经免罢责罚及来雪理务施小惠多与收録使天下贪廉混淆善恶无别其过四也夫富国恤民宰相之事也自关陕兵兴以来修完城垒馈运刍粟科配百端悉出州郡内则帑藏空虚外则民力殚竭嗟怨嗷嗷闻於道路不幸有水旱之灾其变不可量也盖由不选材能充三司使副使发运使转运使但务收取人情用为资历才至数月即又迁移循环奔走日求升进欲以兴财利寛民力其可得乎其过五也夫怀忠诛逆宰相之略也边鄙无事之时臣僚或陈备边之策或述御宼之方皆为虚妄引惹或降差遣或与冲替边臣因此唯尚姑息是以士卒不练器械不完黠羌窥我强弱辄怀异志夷简当国之後山外之败任福以下死者数万人丰州之战失地丧师镇戎之役葛怀敏以下死者又数万人盖由遣命将帅或分或合法制不立上下不和大战则大败小战则小败使生灵肝血涂染砂碛父子夫妇存殁冤痛庙堂之上成算安在其过六也夫畅国威制邻敌宰相之谋也自西师败殁之後北敌乘隙遣使入朝辄违先帝之盟妄请关南之地岁增金帛仅二十万而犹勒兵压境坚求纳字淩胁中国大为耻辱度其祸福譬若疽疮但未溃耳制敌之术为患日深其过七也夷简出入中书且二十年不为陛下兴利除害苟且姑息以至事事隳坏如此臣谓夷简若实有智谋执政从来只务固宠不肯施设是不忠也若竭尽智谋区处颠倒是不材也不材不忠二者必当一责尚贪威势不能力让或闻夷简乞令政府一两人至家商议大事足验夷简退而不止之心也臣又见故相王旦执政仅二十年後以病退只带宫观使名不复与闻邦政故事甚明其夷简伏乞朝廷特罢商量军国大事庶使两府大臣专当责任无所推避陛下於夷简正君臣之分存终始之恩伏乞陛下断而行之以全国体

三年襄乞令韩琦范仲淹更任内外事上奏曰臣伏见陕西路招讨使韩琦范仲淹等各除枢密副使并以西寇未宁恳辞恩命朝廷再赐手诏督令赴阙臣窃料琦等必再有陈论辞免於未决之间而异同之说有三焉曰使琦仲淹偕来也曰一处乎内一处乎外也曰皆留在边也使之偕来者此朝廷之本意盖陛下推独断之明采至公之论以二人久处边陲详知本末致之宥密思有变更将以求破贼之计耳然论者之说曰边臣最苦者奏报文字或有稽缓或即裁制动不如意所以久无成功今得边臣而任之则细大可知表里相应也用兵不胜由军制未立无部分统辖之法若不更变未见可胜之期今得边臣而任之可责以更变之术所以宜一处乎内也西宼虽已请盟而戎心不可倚信琦等素习兵事上下之情通浃今尽还朝新帅郑戬山川之险易未知军旅之部伍未练若贼乘我机便忽有奔突必难制御此所以宜一留於外也曰皆留在边者此沮抑之论也恶琦仲淹者若於陛下前百般毁短之陛下必不信矣若称其材德而言陛下不得不疑也必谓仲淹等威名已着羌戎畏甚今将去边必有侵扰臣谓不然仲淹作招讨使羌戎既畏其威名今在枢府正议兵谋其畏必甚矣若谓关中民情素所倚赖今既还朝衆所失望臣又谓不然在陕西民既倚赖今在枢府必陈利病而行之所赖者愈大以是校之情僞甚明然或者谓二人孰宜处於内外臣以物议言之二臣之忠勇其心一也若以才谋人望则仲淹出韩琦之右处内者谋之而处外者行之故仲淹宜来琦当留边於理甚当也其韩琦范仲淹伏乞朝廷不听辞避各授恩命上以明陛下任贤之坚意下以协衆庶之公论也

襄又论用韩琦范仲淹不宜使後有谗间不尽所长上奏曰臣伏见去月以来陛下拔任谏官都下翕然称庆又数日罢夏竦枢密使用韩琦范仲淹作枢密副使制命一出士大夫贺於朝庶人喜於路至有饮酒叫号以为乐者谓陛下去邪任忠可刻日以观太平矣臣闻易泰之彖辞曰内君子而外小人君子道长小人道消否之彖辞曰内小人而外君子小人道长君子道消然则君子进则天下泰小人进则天下否陛下退一邪臣进一贤人而举国欢欣者岂以一邪一贤独能关天下利害乎盖以一邪退则其类退一贤进则其类进衆邪并退衆贤并进而天下不泰者无有也虽然臣窃忧之顷年庄献明肃太后初弃六宫陛下亲临庶政一日出令邪臣沮气天下观听洒然快意期於一变以臻大治自後数年方内无事左右之臣易於袭常而恬於苟安陛下忧勤之心且亦少懈已而西羌背违举兵宼边遣将兴师屡战屡败馈运赋敛百姓困穷北朝乘势窥我强弱遣使求地京师震骇幸而增赂以得暂息四海嗷嗷日忧一日以将来之患当如何也然犹指忠贤之士而属望焉幸而进用庶其叶力而大有为以解焦劳之急陛下奋发刚断博采物论拔而任之人人懽欣而臣独切忧者诚恐进用之後或有谗间或拘旧例使之不尽所长而去则天下必有遗材之恨所损不细矣当今天下之病臣请譬诸病者其安时调养适宜固不病矣其在皮肤医者能早去之病且安矣此二者皆已不及而病在肢体正待良医之时陛下又选任良医傥信任不疑听其设施非徒愈病又致民於寿考苟於此时使良医不得尽其术则天下之病愈深虽有和扁之妙难责速效矣愿陛下思祖宗社稷之重矜四海生民之困愤西北二虏之耻发乾刚夬决之道拔贤材收衆策不惮改作以成大功天下幸甚

襄为起居注乞罢王举正用范仲淹上奏曰臣伏以当今之务至要至切者莫若择执政之臣执政之臣苟容不材欲百职修举者无有也切见参知政事王举正材能最下久忝大用柔懦缄默无补於时天下之人指目羌虏为患兵戈未宁生民穷困国赋贫蹙陛下岂不念祖宗社稷之重国家安危之计而令举正碌碌备员自陛下擢用韩琦范仲淹以来人人日期大任韩琦范仲淹见已到阙若以处置边事韩琦足以当之乞移仲淹参知政事其举正伏乞退罢以叶公议

襄又奏曰右臣近论述参知政事王举正柔懦缄默无补於时特乞罢退枢密副使范仲淹才名德望素着於人乞参知政事或者以谓若用仲淹参知政事却令举正复入枢府朝廷於大臣不失进退之体臣切谓举正软懦无能岂可却令入枢府虽中书总天下之事重於枢密院专讲兵谋岂可用不才之人也臣闻人主御羣臣称职者用之不职者去之举正预政以来有何建明着於时论傥不以罪斥而以恩罢其为幸也大矣伏惟陛下天资仁厚不忍失一大臣之意奈何羌虏皆横生民已困兵戈未宁水旱不节嗷嗷四海思望休息急於用才之日陛下虽欲存小惠宰辅虽欲芘同列岂不悞国家大计乎伏望陛下发乾刚出圣断退举正用仲淹以荅天下之望臣为谏官论列大臣先当议其才与不才若举正过恶未欲尽言愿朝廷早以礼去之无令丑迹暴扬於事为便

四年襄又奏乞留欧阳修状曰臣窃见知制诰知谏院欧阳修授龙图阁直学士河北都转运使臣等已有论列乞罢河北之任依旧知谏院至今未蒙朝命臣等伏念事有重轻度才而处才有长短适用为宜朝廷安危之论繋於天下则为重河北金谷之司系於一方则为轻修之资性善於议论乃其所长至於金谷出入之计勤干之吏则能为之任修於河北而去朝廷於修之才则失其所长於朝廷之体则轻其所重伏惟陛下增置谏员以来外人不计谏官之能否但知陛下有开纳之美一旦骤荣修之身便令远去外人不知朝廷任用之意但以修好切直不容於时臣等非私於身寔为朝廷惜任人之体伏乞陛下罢修龙图阁直学士河北都转运职任令依旧知制诰知谏院事

仁宗时襄请叙用孙沔状奏曰右臣伏见分司南京孙沔以罪谴谪臣以守官海域去京师至远事至传闻不得真实然观贬降之重及有履秽之词皆谓孙沔知杭州日有赵氏事沔诚有之固当重责然沔之治杭州剗除蠧弊击擿豪强令行禁止与浮屠大族日为雠敌其间虽有过当然风俗混淆至今衰息所为如是虽至愚之人必能自察沔虽阔略然老於人事以严明自处而辄为不法至此使一日罢去小人共怨何恃而得安全是明目而投陷穽孰肯为哉臣恐审问体量之际未得其实臣闻赵氏与父同日下审问所其父一夕而死所以道路之言皆谓搒掠以成其事古者大臣不理沈寃沔以尝副枢密待罪而已臣恐继今以後大臣有罪不能自明由沔而始顷年侬贼宼钞二广近侍至多独沔被谴瘴毒恶地干戈危处沔亲当之是亦有劳矣今以累赦之余三州按索安能无过沔且老摧落之余岂复自振然臣子之分恶名难受伏乞陛下哀怜念已用之效察难明之咎湔洗拂拭有所任用必能修省以报陛下天地再生之施

襄又奏乞选择翰林学士不用资序劄子曰臣风闻臣僚上言为翰林学士员阙乞未添补臣窃谓暂减员数不若精选才贤有唐以来此职最为清近朝夕闲宴与天子论议天下之事如陆贽李绦皆不世之才所论者足以开悟人主聪明赞成天下之业今来只循资序随例补选或行迹奸邪或才识暗懦中书据名除改莫敢抑退况兹一职动是两府之资苟不择人岂陛下选任忠良之意臣欲乞今後翰林学士阙员中书不得依资差除伏望出於圣衷选人任用庶乎奸邪暗懦之人无由滥进

历代名臣奏议卷一百三十二








○送康若虚赴任金乡序

昔太史公涉汶泗，登邹峄，以观孔氏之遗风。康子之吏於是邦，有以见古人之心矣。况大君出豫，将事升中之礼；有司择人，俾佐奉高之邑。利在求旧，急於使能，位卑才难，亦可宗也。夫强学业者义之用，工文者艺之本，明识者智之府，令名者德之舆。子曰（疑）士四德以待百事，如农之既勤，若射之有志。行无越思，往无不利，彼游刃於理剧，固恢恢乎有馀地矣！初余以朋友之故，谪居荒服，憔悴湘滨缙云，不调明时，殆将十载。是举也，所谓理旧，续常职，信有国之令典，知若人之晚成。五月鸣蜩，载驱翘翘，赠之维何？折彼柔条，饯之维何？席彼秀。炎在天，景风拂野，时燠方炽，吾子勉之。请各赋诗，以无忘平生之好。


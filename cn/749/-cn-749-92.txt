韦骧


骧字子骏，本名让，避濮王讳改名，钱塘（今杭州）人。生于明道二年（1033）。皇祐五年（1053）进士。历官尚书主客郎中。绍圣二年（1095）提点夔州路刑狱。移知毫州，未上，改四明。乞闲，提举洞霄宫。崇宁四年（1105）卒，年七十三。

减字木兰花

惜春词

人生可意。只说功名贪富贵。

遇景开怀。且尽生前有限杯。

韶华几许。鶗鴂声残无觅处。

莫自因循。一片花飞减却春。

又

劝饮词

金貂贳酒。乐事可为须趁手。

且醉青春。白髮何曾饶贵人。

凤笙鼍鼓。况是桃花落红雨。

莫诉觥筹。炊熟黄粱一梦休。

又

止贪词

鸾坡凤沼。轩冕倘来何足道。

存养天真。安用浮名绊此身。

劳生逸老。摆脱纷华须是早。

解绶眠云。林下何曾见一人。

又

望仙词

危楼引望。天气犹寒花未放。

远思悠悠。芳草何年恨即休。

仙踪何处。此去蓬山多少路。

春霭腾腾。更在瑶台十二层。

又

春词

帝城春媚。绿柳参天花照地。

共乐升平。处处楼台歌板声。

香轮玉镫。驰骤芳郊争选胜。

妙舞轻讴。扰乱春风卒未休。

菩萨蛮

和舒信道水心寺会次韵

琼杯且尽清歌送。人生离合真如梦。瞬息又春归。回头光景非。

香喷金兽暖。欢意愁更短。白髮不须量。从教千丈长。

鹊桥仙

岁华将暮，寒林萧索，极目冻云垂地。官梅忽见一枝芳，便顿觉、新春情味。

小筵开处，歌喉清婉，舞态蹁跹争媚。沈腰潘鬓两休论，共举白、何须惜醉。

减字木兰花

水仙花

雕阑香砌。红紫妖韶何足计。

争似幽芳。几朵先春蘸碧塘。

玉盘金盏。谁谓花神情有限。

绰约仙姿。仿佛江皋解佩时。

洛阳春

丁香花

冷艳幽香奇绝。粉金裁雪。无端又欲恨春风，恨不解、千千结。

曲槛小池清切。倚烟笼月。佳人纤手傍柔条，似不忍、轻攀折。

醉蓬莱

廷评庆寿

漏新春消耗，柳眼微青，素梅犹小。帘幕轻寒，引炉烟袅袅。凤管雍容，雁筝清切，对绮筵呈妙。此际欢虞，门庭自有，辉光荣耀。

庆事难逢，世间须信，八十遐龄，古来稀少。况偶佳辰，是桑弧曾表。满奉金觥，暂停牙板，听雅歌精祷。惟愿增高，龟年鹤算，鸿恩紫诏。

沁园春

廷评拜官

林叶阴浓，海云峰耸，夏景渐分。称画堂开宴，雍雍笑语，高年耆德，初拜君恩。汉相家声，一经传训，赏典今朝归庆门。清和昼，见香飘百和，乐按长春。

休论。万事纷纭。算寿考、乡闾能几人。况凤书才降，龟龄正永，莫辞金盏，一醉醺醺。萱草忘忧，榴花含笑，庭院风光如再新。成欢颂，愿齐坚桧柏，频奉丝纶。








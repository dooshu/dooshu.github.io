◇惧内

士大夫自中古以后，多惧内者。盖名宦巳成，虑中有违言，损其誉望也。

乃若君相亦有之，则唐孝和帝之赐宴，见嘲于优人，至下比于裴谈。其后王铎之为都统，见嘲于门生，谓不如降黄巢，固为千古笑端。唐季朱温李克用，皆一时剧盗酋豪，一畏其妻张，每闻召即中道而返。一敬其妻刘，与计军国大事。此其才智，或自有足摄二主者。本朝名臣，亦大有此风。往事不及知，如吾浙王文成之立功仗节，九死不回，而独严事夫人，唯诺恐后。近年吴中申王二相公亦与夫人白首相庄，不敢有二色。至如万历初蓟帅文登之戚少保继光，今宁夏帅萧都督如薰，皆矫矫虎臣，著庸边阃，俱为其妻所制又何也。又若近日新安汪司马长君无疆为妇陆氏所妒，至刑厥夫为阉人。蒲州杨太史元祥，与妇罗氏争言，遂以刀自裁，尤惨毒之甚者，抑更非前将相诸公比矣。先是永乐宣德间，有吴中者，山东武城人也。由监生起，以永乐二年，为左都御史，寻改刑工尚书，至兼掌吏部兼宫詹事，加官至少保，正统七年卒。赠荏平伯，谥荣襄，凡为二品正卿者四十年，一品亦十六年。其人好色多妾媵，而妻严酷不敢近。一日领诰命归，妻令左右读其词，因问中曰："此果圣语耶？"中曰："不敢词臣代言耳。"妻曰："此翰林真无忝清华。即吴中一诰，何尝以一廉字许之。"中渐笑而已。盖中素以墨著也。其后禁中优人承应，遂作吴中畏内一剧，上辄为一引满。此亦惧内之最享福泽者，附纪为诸公解嘲。今有一词林华亭人，甲辰庶常也，以怕妇著名。

一日其同年陈无非，往候之，欢然留饭。坐久过午而脱粟未具，且词林亦被呼入内良久。陈馁甚驰归，他日询其故，则云是日问客为何人。曰陈工部，又问得母同里同年耶。曰然。遂大怒，曰是人穷秀才，糟糠有年，甫登第，即买一妾。此等狞汉，便饿死，不可与糠秕。故并藁砧禁不许出，此亦何异隋之独孤后以高颖爱妾生子，遂憎之至杀之也。


◎武帝（一）



帝讳赜，字宣远，小名龙儿。高帝长子。初为寻阳国侍郎，辟州西曹书佐，出为赣令。泰始中征为尚书库部郎、征北中兵参军，封西阳县子，带南东莞太守，越骑校尉、正员郎、抚军长史、襄阳太守，转宁朔将军、广兴相。元徽中，转司徒右长史、黄门郎。出为镇西长史、江夏内史、行郢州事。升明初为左卫将军，转散骑常侍，征虏将军、江州刺史，封闻喜县侯，征侍中、领军将军，转散骑常侍、尚书仆射、中军大将军、开府仪同三司，进爵为公。齐国建，为齐公世子，加侍中、南豫州刺史，进爵王太子。高帝受禅，为皇太子。以建元四年三月即位，明年改元永明。在位十一年。谥曰武皇帝，庙号世祖。




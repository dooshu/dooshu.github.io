赵蕃　寄在伯三首后一首并示逸

出门欲寻岩，闻君已行舟。

川远不可涉，伫立空夷犹。

雨风既冥冥，离思复幽幽。

人生苟无别，安能成白头。

赵蕃

赵蕃　寄在伯三首后一首并示逸

君行日已远，我思日益长。

何物可谕此，山高水茫茫。

人生要有别，男儿志四方。

奈此老多感，况于朋友良。

赵蕃

赵蕃　寄在伯三首后一首并示逸

儿行欣得师，爷往愁欠友。

去凶勿惘然，得师知慰否。

有时频执经，无事莫多酒。

无谓数月程，秋风在回首。

赵蕃


○庄宪太后山陵修奉事敕

盖闻天地之德，常存煦育之仁；皇王之孝，克念述遵之义。朕纂承丕训，每务躬行，而衅祸相延，再罹茕疚。大行太后慈颜永远，仙驭莫追，遗旨丁宁，俾亲庶政。祗奉号咽，不知所措，缅怀风树之感，俯追龟筮之期。以复土方兴，役车未已，虑失农桑之候，或贻冻馁之忧，恻然悯伤，思获均济。缘上陵所要车牛夫役等，除官中自有外，并须和雇，仍先折本户夏税钱讫，度支以不折估匹段充填。如本户所折税钱已尽，即所司给付，无令损折。仍委山陵使与所司切加勾当，不得辄令侵欺。


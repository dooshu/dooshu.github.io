○赠汝阳王璡太子太师制

睦亲之恩，理贯存殁；饰终之礼，义表哀荣。故特进上柱国汝阳郡王璡，植性谦和，执心恭懿。闻诗礼而禀训，用忠信而饬躬。修词立诚，不亏於道；依仁游艺，克著於名。况久践崇班，弥彰勤励。冀其永固藩翰，有光公族，奄兹殒殁，良多悯念。宜加宠赠，用旌幽穸，可赠太子太师。应缘丧葬，量事官供，仍令京兆尹一人简较葬事。


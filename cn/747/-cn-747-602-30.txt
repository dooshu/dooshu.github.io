○为淮南杜相公谢赐手诏表

臣某言：中使阎忠信至，奉宣圣旨存问，兼赐臣手诏。拜捧紫泥，跪伸金简。承旨见圣神之略，感恩知身命之轻。臣某中谢。臣素乏异能，幸逢昌运。猥当旄钺之寄，未靖妖氛；荣分台鼎之名，何阶启沃？窃位斯久，速尤是虞。岂谓元化曲成，鸿私荐及。特纡睿思，亲洒仙毫，降自九天，粲然五色。初喜丽天之象，远烛辉光；旋惊垂露之踪，曲覃霈泽。鸾鹤回翔而变态，烟舒卷以呈姿。赋彩飞文，耸神荡目。恭惟国宝，何幸家藏？感极涕零，莫知上答。应缘军旅庶务，谨具别状奏闻。无任欣戴屏营之至。


四月

八章，章四句


首章讲：此遭乱而自伤也。若曰：夫人际平康之时者，多有可乐；而遇衰乱之世者，恒见可忧。今予何所遭之不幸也。





四月维夏，六月徂暑。

四月，建巳之月。六月，建未之月。徂，往。彼时当四月，而纯阳用事，则维夏矣。至于六月而阳极阴生，则暑往矣。





先祖匪人，胡宁忍予？

先祖，自父母以上皆是。况我先祖，固吾身之所自出，宜有以庇我也。今独非人乎，何不爱其子孙，而忍使我遭此祸乎？

二章讲：





秋日凄凄，百卉具腓。

卉，是草。腓，病也。不但夏之暑也，由夏而秋，秋日则凄凄然，而凉风之至矣；百卉则俱腓然，而凋零之尽矣。





乱离瘼矣，奚其适归？

瘼，亦是病。适，是往。况此之时，乱离之变，民受其病。固有欲去无所者，奚其适归哉？

三章讲：





冬日烈烈，飘风发发。

不但秋之病也，由是而冬，冬日则烈烈然，而栗烈之气矣；飘风则发发然，而急疾之声矣。





民莫不穀，我独何害？

穀，善也，此就安乐言。害，是遭乱。况此之时，祸乱之来，民虽受病，然犹得以少安，而莫不穀。我何独为遭此祸乱也哉？

四章讲：夫祸乱日进如此，要必有以致之者。





山有嘉卉，侯栗侯梅。

栗、梅，皆山之嘉卉。今夫山有嘉卉，则维栗与梅，分明可见矣。





废为残贼，莫知其尤。

废，变也。残贼，构害善人。尤，过也。况此在位者，皆变为残贼，而致祸乱之日进，果谁之过哉？我固不得而知之矣，然岂无任其咎者乎？

五章讲：夫祸乱既无时或息，则我乌能以自安也？





相彼泉水，载清载浊。

今夫相彼泉水，犹有时而清，有时而浊，固未尝一于浊也。





我日构祸，曷云能穀？

况我乃日日遭祸，无一时之或息，则曷云而能善乎？曾泉水之不如矣。

六章讲：然我之遭乱如此，使其事君有不忠，犹可诿也。





滔滔江汉，南国之纪。

滔滔，水盛貌。纪者，二水包带乎南国也。今夫滔滔江、汉，犹为南国之纪，而经带包络之矣。是水乃物也，且有以纪乎国。





尽瘁以仕，宁莫我有。

瘁，病也。仕，事君也。有，识有也。而况于王乎？今我鞠躬尽瘁，以事一人。王宜有以恤我也，而王何为其不我有哉？曾江、汉之不如矣。

七章讲：夫我之遭乱如此，岂无思避之心哉？





匪鹑匪鸢，翰飞戾天。

顾惟鹑鸢，则能翰飞戾天矣。我非鹑也，非鸢也，其能以翰飞戾天乎？





匪鳣匪鲔，潜逃于渊。

惟鳣鲔，则能潜逃于渊矣。我非鳣也，非鲔也，其能以潜逃于渊乎？夫既不能高飞，深藏祸乱之及我，且奈之何哉？则亦安之而已矣。

末章讲：若然，则诚可哀矣。而作歌以陈吾哀者，又奚容已哉？





山有蕨薇，隰有杞桋。

彼山则有蕨薇矣，隰则有杞桋矣。





君子作歌，维以告哀。

君子，诗人自谓。歌，《四月》之歌。告哀，达悲哀之情。况我君子之作歌，则维以告哀而已。盖悲哀之情，郁于中者不能自禁，故托之歌以鸣其哀。若告哀之外，而敢有他及哉？






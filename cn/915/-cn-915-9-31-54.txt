◇又为安陆王谢荆州章

臣托景宸区，早延休宠，身班帝穆，爵首蕃圭，好《礼》惭河，敦《诗》愧楚。悬旆出关，徒违绛阙；金入济，识谢戎麾。而照临弥广，复叨匪服。纪南形胜，任总上游；西纬岷、邛，北维崤、陕。六辔在手，犹或称难。寻牧禀威，兹道孰易。是以摅情陆白，布款幄垂，霄涂严远，事隔披照。腆冒斯颜，膺此谬荷。祗奉兢惧，罔知攸托。（《初学记》十。）


○唐故尚书吏部侍郎赠吏部尚书沈公行状

公曾祖某，皇任泉州司户参军。祖某，皇任婺州武义县主簿，赠屯田员外郎。父某，皇任尚书礼部员外郎，赠太子少保。公讳某，字某。明《春秋》，能文攻书，未冠知名。我烈祖司徒岐公与公先少保友善，一见公喜曰：“沈氏有子，吾无恨矣。”因以冯氏表甥女妻之。贞元末举进士。时许公孟容为给事中，权文公为礼部侍郎，时称权、许。进士中否，二公未尝不相闻於其间者。其年礼部毕事，文公诣许曰：“亦有遗恨。”曰：“为谁？”曰：“沈某一人耳。”许曰：“谁家子？某不之知。”文公因具言先少保名字，许曰：“若如此，我故人子。”後数日径诣公，且责不相见。公谢曰：“闻於丈人，或援致中第，是累丈人公举矣。某孤进，故不敢自达。”许曰：“如公者，可使我急贤诣公，不可使公因旧造我。”

明年中第。文公门生七十人，时人比公为颜子。联中制策科，授太子校书县尉直史馆左拾遗左补阙史馆修撰翰林学士。历尚书司门员外郎司勋兵部郎中中书舍人，命服朱紫。时穆宗皇帝亲任学士，时事机秘多考决，在内必取其长，循为宰相。公密补宏多，同列每欲面陈拜章，互来告公，必取规议，用为进退。岁久，当为其长者凡再，公皆逡巡不就。上欲面授之，公奏曰：“学士院长参议大政，出为宰相，臣自知必不能为。凡宰相之任，非能尽知天下物情，苟为之必致败挠。况今百姓其困，燕、赵适乱，臣以死不敢当，愿得治人一方，为陛下长养之。”因出称疾，特降中使刘泰伦起之，公称益笃。故相国李公德裕与公同列友善，亦欲公之起，辞说甚切，公终不出。因诏以本官兼史职，出归纶阁。久处密近，思效用於外，恳请於丞相不已。由是出为湖南观察使兼御史大夫。凡二岁，转为。人困事繁，恶易滋长，官人调授，少得防冤，疏通蹊径，人情物理，无不曲尽。吏欲为欺於此，照验之端，必明於彼；民有未伸於彼，开张之路，必在於此。循环，皆极根本。九重刑罚，杖十五至死者，每有一犯，必具狱断刑之後，遍示幕府吏，虽十人有一人以为小未可者，必再详究。经费游宴，约事裁节，岁有水旱，不可减于常贡者，必为代之。江西宣州联岁水灾，所贷万计。公善养情性，自居方伯生杀之任，喜怒好恶，是四者闭覆浑然，虽终岁伺之，不见毫发。故黠吏欲贼公之所向，高下其事，终不可得。每处一事，未尝不从容尽理，故所至之处，富庶欢康，理行第一。每去任，人吏泣送出境不绝，自宣城入为吏部侍郎二年，考核搜举，品第伦比，时称精能，宰物之望，属於佥议。公每愿用所长，复理於外。及薨於位，知与不知，莫不相吊。上悼惜，辍朝一日，赠吏部尚书。

公与先少保俱掌国史，撰《宪宗实录》未竟，出镇河南，诏以随之，成於理所，时论荣之。公生得灵粹，沛然而仁，自幼及长，未尝须臾间汲汲牵率欲及於道。温良恭俭，明智忠信，内积外溢，自然相随。自布衣至於达宦，凡所交友，皆当时名公，奖美所长，复救所不及，三十年间，无有携间者，公常居中，虽有重名，每苦於饥寒，两求廉镇。时宰许之，皆先要公曰：“欲用某为从事可乎？”公必拒之。至有怒者，公曰：“诚如此，愿息所请。”故二镇幕府，皆取孤进之士，未尝有吏一人因权势入。尝择邸吏尹伦，戆滞阙事，寮佐皆患之，因请易之，公曰：“某出京师，面诫伦曰：止可阙事，不可多事。是伦适能如此，受不虚矣。”故二镇号为富饶，凡十年间，权势贵幸之风，不及於公耳，苞苴宝玉之赂，亦不至於权门，虽有怒者，亦不敢以言议公，公然侵公。其为守道自得皆如此类。在家无杖笞呵责，家人自化，兄弟甥侄，虽绝服者入门，饮食衣服，指使其奴婢无二等。亲戚故旧，周给所得，皆出俸钱，不以家为。於京师开化里致第，价钱三百万，讫二镇牵率满之，及在床之日，周身之饰，易以任器。京师士人，杂然言议，以为非今日之有，指为异事。呜呼！公之德行，可以称古君子矣。牧分实通家，义推先执，复以孱昧，叨在宾席，幼熟懿行，长奉指教，泣涕撰记，以备遗阙，以附于史氏云尔。谨状。


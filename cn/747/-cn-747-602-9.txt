○苏州谢赈赐表

臣某言：伏奉去年二月十五日敕，苏州宣赐米一十二万硕，委刺史据户均给者。恩降九天，泽流万姓。伏以臣当州去年灾尤甚。水潦虽退，流佣尚多。臣前月到任，奉宣圣旨，阖境老幼，无不涕零。询访里闾，备知凋瘵。方具事实，便欲奏论。圣慈忧人，照烛幽远。特有赈恤，救其灾荒。苍生荷再造之恩，俭岁同有年之庆。臣忝为长吏，倍万恒情。无任感激跃之至。


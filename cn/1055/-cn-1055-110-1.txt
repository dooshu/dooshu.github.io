【画一起请札子】

臣准敕差往河东，擘画粮草，合有起请事件，今具画一如后：

一、臣伏详敕旨，本为河东民力困乏，差臣擘画利害。窃虑州县未体朝廷之意，因而搔扰。臣今欲乞特降圣旨指挥下河东路，候臣到彼，不得令官吏及诸色人出城迎送，及不得作乐筵席。

一、臣准敕计置擘画河东一路经久利害。窃缘河东地分阔远，山川险绝，窃虑僻远之处，不能遍至。又缘本路文武官吏不少，内有久谙彼处民情事体者，或在不当驿路守官，致臣无由见得。臣今欲乞许臣采问官吏，就近召与相见，所贵询访兵民利病。仍虑有合行事件，亦乞于本路选择干事官员，暂差勾当。

一、臣所授敕，只是与转运司计置擘画边上粮草。窃缘一路州县赋租、户口、兵马、钱帛及公私财用利害，要见本末文字。窃虑所在不画时应副。仍乞指挥一路州军，凡有取索文字，并令画时应副。

一、臣伏见国家自兵兴以来，言事之人多陈利害。窃虑有前后上文字人，内有陈河东一路事宜，所言大体利害详明，朝廷未暇施行者。乞于中书、枢密院检寻所上文字，付臣看详，到彼参验利害可否，回日闻奏。

一、臣准敕除擘画粮草外，窃虑更有可以因便勾当事件。伏乞令中书、枢密院画一条目，付臣施行。取进止。


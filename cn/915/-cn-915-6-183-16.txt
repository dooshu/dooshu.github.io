◇鹰赋（并序）

郭延考与余厚，其后从者二鹰以侍侧。郭，边人也，好弋猎顾盼，心欲自娱乐，请余为赋，曰：（《御览》九百二十六）

有金刚之俊鸟，生井陉之岩阻。超万仞之崇巅，荫青松以静处。体劲悍之自然，振肃肃之轻羽。擒狡兔于平原，截鹤雁于河渚。且其为相也，疏尾阔臆，高髻圆颅，深目蛾眉，状似愁胡。曲觜短颈，足若双枯。麾则应机，招则易呼。背碣石以西游，经马岭而南徂。于时商秋既迈，岁在玄冥，风霜激厉，羽毛振惊。尔乃策良骥，服羔裘，青，戏田畴，萦深谷，绕山丘，定心意，审精眸；兽驰厥足，鸟矫其翼，下赴幽，上翔辰极。随指授以腾踊，因升降以毕力。纷连簿以撄窜，遂隐首以摧臆。（《艺文类聚》九十一，《初学者》三十，《御览》二十六）


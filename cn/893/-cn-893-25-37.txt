代秋情





几日相别离，门前生穞葵。[一]寒蝉聒梧桐，[二]日夕长鸣悲。白露湿萤火，清霜零兔丝。[三]空掩紫罗袂，长啼无尽时。

[一]《广韵》：“穞，自生稻也。”《广雅》：“葵，菜也，尝倾叶向日，不令照其根。”



[二]蔡邕《月令章句》：“寒蝉应阴而鸣，鸣则天凉，故谓之寒蝉也。”



[三]兔丝，蔓草也，多生荒野古道中，蔓延草木之上，有茎而无叶，细者如线，粗者如绳，黄色，子入地而生。初生有根，及缠物而上，其根自断，盖假气而生，亦一异也。



对酒蒲萄酒，[一]金叵罗，[二]吴姬十五细马驮。[三]青黛画眉红锦靴，[四]道字不正娇唱歌。玳瑁筵中怀里醉，[五]芙蓉帐里奈君何。[六]

[一]《史记》：大宛左右以蒲萄为酒，富人藏酒至万余石，久者十数岁不败。《太平寰宇记》：蒲萄酒，西域有之，前代或有贡献。及贞观中破高昌，收马乳蒲萄实，于苑中种之，并得其酒法，太宗自损益之，造酒，酒成，凡有八色，芳香酷烈，味兼醍醐。既颁赐群臣，京师始识其味。



[二]《北齐书》：神武宴僚属，于坐失金叵罗。窦泰令饮酒者皆脱帽，于祖珽髻上得之。《邵氏闻见后录》：“近世以洗为叵罗，若洗岂可置之髻上?未知叵罗是何物。”



[三]《唐六典注》：陇右诸牧监使，每年简细马五十匹进。其翔麟凤苑厩，别简粗壮敦马一百匹，与细马同进。按此知所谓细马乃骏马之小者耳。



[四]《中华古今注》：梁天监中，武帝诏宫人作白妆青黛眉。《韵会》：青黛似空青而色深。《本草》：青黛，从波斯国来，今以太原并庐陵、南康等处染淀瓮上沫紫碧色者用之。



[五]昭明太子《七契》：“身托玳瑁之筵。”



[六]鲍照诗：“七彩芙容之羽帐，九华蒲萄之锦衾。”






◇全德志序

老子言全德归厚，庄周云全德不刑，《吕览》称全德之人，故以全德创其名也。此志隆大夫为首，伊人有学有辩，不夭不贫，宝剑在前，鼓瑟从後。连环炙果，雍容卒岁；驷马高车，优游宴喜。既令公侯踞掌，复使要荒蹶角。入室生光，岂非盛矣！若乃河宗九策，事等神钩，阳雍双璧，理归玄感，南阳樊重，高阁连云，北海公沙，门人成市，咨此八龙，各传一艺。夹河两郡，家有万石；人生行乐，止足为先。但使樽酒不空，坐客恒满。宁与孟尝闻琴，承睫泪下；中山听息，悲不自禁，同年而语也。（《艺文类聚》二十一）


○總府開設記 【 兩廣制府】

兩廣摠督之置起自韓公公之威名至今猶赫赫于廣部凡有調度皆遵用之以為韓公故事也

兩廣古百粵地。自秦置郡縣以來。蠻夷倡亂。代不能無。置將分閫不常所治。而摠府之名未立國朝洪武初、　太祖高皇帝疆理天下、設官分職、兩廣各置都布按三司統治之。永樂中、廣西置鎮守內臣、摠兵武臣、景泰天順間、廣東置如廣西、然各守一方。不相統制。而兩廣摠鎮摠兵之名未有。自是以後。軍務兼用文臣。或摠督、或提督贊理。或兼巡撫或不兼。又或專巡撫。不加督理。而摠督兩廣軍務兼理巡撫之名亦不多有成化改元初、　聖天子軫念兩廣生民、久罹賊害、累征未能平、乃命將出師、以今太監陳公瑄監督軍務、雍贊理、來問叛夷之罪、師至廣、前巡撫皆改任去。雍遂兼焉。明年賊平班師、詔留太監陳公鎮守廣東、以雍提督兩廣軍務、仍兼巡撫、久之、雍以地廣、不克遍歷、上章得請、兩廣各添置都御史巡撫、雍專提督、五年春、雍以憂制止?帚、是冬巡按廣東監察御史龔晟廣東按察司僉事陶魯林錦、交章言于朝、以為兩廣事不協一。殘賊日熾、須復得大臣提督兼巡撫。斯濟時艱。　上嘉其言、下廷臣議、兵部尚書白公宗玉、集議規畫、舉雍對、　上可之、以太監陳公摠鎮兩廣、起復雍進今官、總督兩廣軍務、兼理巡撫、雍固辭、弗獲、始就任、未幾復以平水伯陳公銳、掛征蠻將軍印、充摠兵官、鎮守、兩廣、同開摠府于梧、便宜行事、兩廣副將以下、俱聽節制、前廣西鎮守太監、兩廣摠兵巡撫皆裁去、又以少監黃公沁、暨署都督僉事夏正充副摠兵鎮守廣西、都督僉事馮昇、充遊擊將軍、都指揮楊廣夏鑑張壽充參將、分守諸路、而地方大計。則悉取决于總府。皆　宸斷也。惟茲梧州。介乎兩廣之中。水陸相通、道里適均。羣山環拱。三江匯流。嶺南形勝。無可比擬。摠府之基。其山自桂嶺而來。至梧城中盡而復起。巍然突出。狀如磐石。登臨遠眺。一目千里。閟晦千萬年。而一旦顯于今日。豈非天造地設。有所待而然歟。洪惟我國家　列聖相承、一以道德仁義為治　今天子纘承丕緒、益邁前烈數載之間、四征不庭、罔不賓服、而復大顯神謨、命官開府于茲、合天心、光　祖德、超越秦漢以下因循苟簡之陋、而成萬世之良圖、自茲以往、出令惟一、而規畫大同、以我堂堂仁義之師、坐鎮于中、四顧蠻夷殘孽、向彼而撫治之、彼將日循化理、變惡習、相安耕鑿、以齊吾民、而凡覆載之間、有生之眾、聲教所及、將益無遠弗止?帚、唐虞三代雍熙泰和之治、不于斯見乎、雖然　聖天子寵異臣下、而付托至重、其重望固在于此、臣子感激圖報稱、當何如哉、書曰惟事事乃其有備、詩曰、有嚴有翼、共武之服、孔子曰、節用而愛人、雍輩皆當勉焉、府之正堂五楹、題曰總制百粵之堂、後作亭曰同心、門三楹、左右廂房各五楹。經始于六年四月二十六日、落成于七年五月十八日、既成、太監總兵徵予記、太監字德新、鎮靜有謀、屢立戰功、總兵字志堅、韜畧家傳、卓有將才、皆名重一時、而雍得預其間始開府抑何幸與


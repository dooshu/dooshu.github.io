○萤光照字赋（以“能励躬必大成”为韵）

儒有贫居在阴，志学无必。思照字之物类，得聚萤於心术。散点熠熠，文彩之旁流；开卷荧荧，古今之洞出。隐映，积小而成。临竹简而增美，历银钩而转明。读周室之书，每见日中之字；览庞涓之传，犹疑火照其营。既有求於时习，奚勿用而宵行。想夫交错积中，英华发外。鱼鸟飞动，铅黄ㄙ霭。无心於处暗，弥见精专；取足於临文，岂劳光大。炫晃无穷，心勤饬躬。泛凝晖於垂露，翻碎影於虫。笔精之体无隐，藻思之文有融。既的於六身之上，复浸淫於三豕之中。则知雅善後宜，功能自励。时当炎燠，嗟映雪而未期；义涉穿窬，忌偷光之失计。是用聿求昭质，承乏华灯。每扬之自此知照，况烛之因以辉宏。斯作者所以警清士而体物，俾无忘其所能。


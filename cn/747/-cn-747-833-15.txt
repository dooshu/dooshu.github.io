○翰林学士兵部侍郎卢说妻博陵郡君崔氏进封博陵郡夫人制

敕。为人之妇，能从其爵以益贵者，是必宜其家矣。而阶品在三等之设，有银印青绶之崇，则从爵之名，所增益贵。具官卢说妻博陵郡名崔氏，族大多闻，多闻者风法，性成不易，不易者柔和。勉说代我之言，必能恪居其职。助於内者，足以彰焉。是谓宜家，可当用典。展衣之饰，不其盛哉。可依前件。


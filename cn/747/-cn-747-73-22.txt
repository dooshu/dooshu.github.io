○流萧本萧宏诏

恭惟皇太后族望，远承齐梁之后，侨寓流滞，久在闽中。庆灵锺集，早归椒掖，终鲜兄弟，常所咨嗟。朕自临御以来，便遣寻访，冀得诸舅，以慰慈颜。而奸滥之徒，探我情抱，因缘州里之近，附会祖先之名，觊幸我国恩，假托我外族。萧洪之恶迹未远，萧本之覆辙相寻。宏之本末，尤更乖戾。三司推鞫，曾无似是之踪；宰臣参验，见其难容之状。文款继入，留中久之。朕当视膳之时，频有咨禀，恭闻处分，惟在真实。丐沐堕桑，既无可验，凿空作伪，岂得更容。据其罪状，合当极法，尚为含忍，投之荒裔。凡百庶士，宜体朕怀。萧本今宜除名，长流爱州。萧宏配流儋州。


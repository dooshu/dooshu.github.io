○虢国公杨花台铭

原夫真假生即空，从色声而有相；道源无体，因法教以沿流。所以人天舍千万之资，神鬼建由旬之塔。金衣绀发，尽留多宝之台；银叠青莲，并入真珠之藏。湛然释氏，一千馀年。辅国大将军虢国公杨等，皆天子贵臣，忠义尽节。布衣脱粟，将军有丞相之风；牛车鹿裘，骠骑减中人之产。爰抽净俸，申庄严之事也。华檐覆像，尽垂交露之珠；王砌连龛，更饰雄黄之宝。风筝逸韵，飞妙响於天宫；花雨依微，洒香尘於世界。犹恐蓬莱海变，石折不周，仍镌长者之经，必勒轮王之偈。书工纪事，乃为铭曰：

昭昭大觉，巍巍圣功。身融刹海，愿洽虚空。众趣以窒惕，阐元门以包蒙。物成缘而必应，理无幽而不通。有美至人，股肱良臣。受圣寄任，闻难经纶。英谋贯古，韬略通神。一蒙金钱，屡建华勋。善代不伐，功成不居。功归天子，善托真如。乃贡灵相，用答冥符。佛心虽空，佛福常在。愿普此因，同臻性海。

戴璇

璇，天宝元年官朝散大夫，守仓部郎中。


○请定内外官吏对见条例奏（清泰三年三月）

内外官吏对见例，应诸州差判官、军将贡奉到阙，无例朝见，以名衔奏，放门见赐酒食。得回诏进榜子，放门辞。臣今後欲令朝见，馀依旧规。应诸道两使判官、推官、巡官无例中谢，奏过放谢辞。如得替归京，无例朝见。臣欲今後除两使判官许中谢门辞，其书记已下新除授及得替，并依旧规。应文武朝官除授，文五品、武四品以上并中谢，以下无例对谢。以天成四年正月敕：凡升朝官新授并中谢。欲准此例，应诸道节度使差判官、军将进奉到阙朝见，得回诏下榜子，奏过令门辞。应诸道都押衙、马步都虞侯、镇将得替到京，无例见。或在京授任，无例中谢，进榜子放谢辞。应诸道商税盐曲诸色务官在京差补，亦放谢辞，得替归京，亦无例见。在京商税盐曲两军巡使即许中谢。应新除令录并中谢，次日放门辞，兼有只宣诫励。应文武两班差吊祭使及告庙祠祭，於正衙辞见，不赴内殿。诸道差进奏官到阙得见後请假得替，进榜子放门辞。已前六件，望准旧例施行。


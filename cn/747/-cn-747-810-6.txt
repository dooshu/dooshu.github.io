○容成侯传

容成侯金炯者，本蜀郡严道人。附山而居，同族中多见搜采。其先因秦时调发，诣尚方输作，世苦之，乃诫子孙易其服色，必以清厉自进。後徙居上洛，会郡中卢生范生皆传修炼之术，委质相资，因砥磨以致用。上闻而器之，召见。嘉其鉴局，且谓毫无隐，屡顾之。历试台阁，号为明达。挟奸邪以事上者，见之胆栗，辄自披露。至於妇人女子媚惑之态，亦不能掩也。其察察如此。是虽造物无私，圆方不碍，然疵陋者终恶忌。积毁於上，以为背面不相副，炯亦自病於狭中，不能以尘垢混其迹也，竟被摈斥。後亟有月蚀之变，时宫中漏下数刻，上临轩，念其规益，复急召。俾其道所以然者，扣之，响应不疲，上异焉，命以容成侯奉朝请。而宗人派别於广陵者，炫饰求售，陷为轻薄。于权戚中或妩然自喜，则狎玩不厌，至或被以组绣。盖便其俯仰取容，虽穿鼻服役，亦无耻耳。既稍进，炯又鄙其为人，乃复以谗废，归老於家。

太史公曰：炯之远祖，当轩辕时以化服于祝融氏，得荐於上，能强记天象地形草木虫介万殊之状，皆视诸掌握，盖其术亦规摹於洪范耳。物怪遇之，莫不揣息。自废後益亲幸，上晨兴，必先至。则与冠冕者偕进，号为寿光先生。不名也。子孙虽下衰，然流寓太原者始尚元，亦以精炼见重。观炯虽任用，兢兢惟恐失坠，不善晦匿，果为邪丑所嫉，几不能免。噫！大雅君子，既明且哲，以保其身，难矣哉！


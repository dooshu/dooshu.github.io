○釐正祀典疏 【 郊祀籍田幸學】

臣猥以凡庸叨司風紀、茲當　皇上繼體改元之初、正祈天永命之日、百度維新、萬化攸始、首卜郊祀籍田幸學三者、夫郊祀所以敬天尊　祖、祀典之載于經者、自虞舜肆類上帝、禋六宗、望山川、徧羣神、為受命而告也、虞書而下、莫詳于周禮禮記思文之詩、郊祀后稷以配天、我將之詩、則宗祀文王以配上帝、葢以萬物本乎天、人生本乎祖、此郊祀而配祖者、大報本反始之道也。至于以時以樂、以牲以器之類、各有其義、降及秦漢唐宋。或郊或不郊、或合或不合、或祀白帝、或祀黑帝、其祀不同。或三歲一郊、或過期不郊、其制不一。甚者或以求仙而行、或以祈嗣而行、皆出千道家者流、怪誕不經凟亂非禮。無復古人報本反始之意矣。殊不知天即帝也、帝即天也、以其形體而言、故謂之天。以其主宰而言。故謂之帝。其實非有二也。安得有如異端、所謂天皇太乙之號者哉、我　聖祖龍興。定為天地合祀之禮。　列聖相承、以　太祖太宗配享、一用古禮參之周制、分命羣臣各獻二十四壇、共儀文制度、至精至備、三代而下祀典之正。未有如我朝者、究其所以宥密緝熙顧諟祗肅、此則歷代敬天法祖之大略也。籍田者所以重農厚俗。攷之月令、孟春之月、天子乃以元日祈穀于上帝、乃擇元辰、天子親載耒耜、措之于參保介之御、間帥三公九卿、諸侯大夫、躬耕帝籍、天子三推、三公五推、卿諸侯九推、又曰王命布農事、命田舍東郊、皆修封疆、葢天子籍田千畝、收其穀為祭祀之粢盛、而必躬為之者。以為天下之農民帥先爾。天子既身為之帥先、又必命田畯之官、以督其耕、其重農事如此、舜命官曰食哉惟時播百穀、成王戒農官曰、敬爾在公、王釐爾成其見于詩、有若七月皆言農桑之候。其見于書、有若無逸、具言稼穡之艱、厥後漢之文帝、詔耕籍田、以給宗廟粢盛、又親率羣臣農以勸之、賜民田租之半、景帝親耕后親桑、以奉宗廟粢盛祭服、為天下先、自周以迄唐宋、莫不以此為務、然躬耕籍田者。必祀先農我朝　列聖躬祀先農、親行籍田、禮如古制具有成法、誠以民惟邦本本固邦寧、民之所恃以生者食。食之所賴以足者農耳。幸學者所以崇儒重道、天生孔子、實萬代帝王之師、文王世子、天子視學、大昕鼓徵、所以警眾也、眾至然後天子至、乃命有司行事、興秩節、祭先聖先師、葢學挍禮義之所在、聖賢道德之所宗、萬乘所以親臨之者、雖曰以聚賢歛才。而實以崇儒重道也。漢明帝初建三雍、親行其禮、備法物之駕、盛清道之儀、尊養老更、饗射禮、唐高宗幸國子學、親臨釋奠、大宗召純儒耆德、以為學官、數臨幸、觀釋奠命祭酒博士講經賜帛、增廣學舍、宋太祖太宗、數幸國子監、詔講易卦、堯典、說命、哲宗詣文宣殿行釋奠禮、命祭酒豊稷講尚書無逸、之數君者、雖非三代庠序學校之比。而其所以敬仰休風。循古良規者。殆亦可取。我　聖祖首建太學。車駕親臨、　列聖相承、率循是道、所以勉勵師生者、諄切詳備、語以聖人為學之道、期以帝王作人之功、具載　御製五倫等書、貽厥孫謀、以燕翼子、正在　陛下今日之舉耳。之三事者。其禮相因。其事至重。不攷古。無以証于今。不質問。無以探其本。伏望　皇上念茲三事之大、不徒循故事之美觀。必求行三事之實意。特敕舘閣儒臣。經筵侍從講求郊禘配享之禮、思文我將之詩、法三代以上所行之善、監秦漢以下所行之失、然儀文不備。無以合古。誠敬不足。無以格天。必真知上帝之享、享于克誠、黍稷之馨。不如明德。必仁必孝、善繼善述、則一陟一降、在帝左右、而感通之玅、上帝居歆、億萬年之丕基、兆于此矣、所以籍田者、必求古人分井經界之法、豳風七月之詩、周公無逸之篇、我　列聖重農之訓、必崇節儉。以為裕財之本。必薄稅歛。以為足食之原。禁游惰。則為之者眾。省力役。則不奪其時。正經界。不為外戚之所占。均田里。不為豪戶之所侵。貴五穀、賤金玉、務農桑、益種樹、如此而帥先天下、宣其德意。作其農功。勸相有方。貪暴不作。則仁心仁聞。天下被其澤。而勸農之政行矣。所以幸學者、必尊德樂道、以正天下之人心。親賢納諫。以厚天下之風俗。師嚴道尊。如學記之所存。敬怠吉凶。如丹書之所戒。如此而帥先學挍。則人倫明、教化興、風俗丕變、人才彙興矣切見先儒真德秀大德衍義一編、具載修齊治平之道依經據史、引物連類、言天必有徵于人、語事而不遺于理、善惡必錄綱目詳明、誠君天下者之律令格例也、　陛下於經筵講論書史之中、常以此書進講、仍以別冊置之便殿以備清燕之覽、則所以事天重農崇學、以隆　聖治之禮、舉不出于此矣


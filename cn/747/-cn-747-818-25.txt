○下元金道场青词

维乾宁二年岁次丙辰十月戊申朔十二日己未，嗣皇帝臣和虿处太上圣祖大道金阙元元天皇大帝。伏以强名曰道，迥出氤氲之表。惟在为大，是生恍惚之中。融和气以陶蒸，蔼真风而煦育。况黄庭碧落，集列圣之威仪。绛阙丹台，聚群仙之步武。爰起祈恩之路，实开请福之门。敢用真诚，陈於下会。今虽物无疵疠，年获丰登，远人不倦於梯航，绝塞靡虞於烽燧，而鲸鲵作慝，蛇豕为妖，涂炭黎元，黩乱纪律。宫朝载罹於焚毁，簪裾仍迫於羁离。敢不寤寐思愆，晓夕引咎。於是广延真侣，重叩元关。币帛交陈，香灯备设。伏愿坚覆露之德，畅亭毒之恩。使氛尽消，万汇咸泰。复安宗社，大定寰区。及臣眇身，同沾宏造。谨词。

李浦

浦官右拾遗。


◇以赵为太傅牟融为太尉诏（永平十八年八月）

朕以眇身，托于王侯之上，统理万机，惧失厥中，兢兢业业，未知所济。深惟守文之主，必建师傅之官。《诗》不云乎：「不愆不忘，率由旧章。」行太尉事节乡侯，五世（《书钞》五十二引《东观记》作「三世」）在位，为国元老；司空融，典职六年，勤劳不怠。其以为太傅，融为太尉，并录尚书事。「三事大夫，莫肯夙夜」，《小雅》之所伤也。「予违汝弼，汝无面从」，股肱之正义也。群后百僚，勉思厥职，各贡忠诚，以辅不逮。申敕四方，称朕意焉。（《后汉·章纪》。又见《艺文类聚》四十六引《东观汉记》，又四十八、《御览》二百七、二百十引《》汉官仪）


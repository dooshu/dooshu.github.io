驯：阴气大顺，浑沌无端，莫见其根。

初一：黄灵幽贞，驯。测曰：黄灵幽贞，顺以正也。

次二：（女）憴其膏，女子之劳。不静亡命。测曰：（女）憴膏之亡，不能清静也。

次三：牝贞常慈，卫其根。测曰：牝贞常慈，不忘本也。

次四：徇其劳，不如五之豪。测曰：徇其劳，伐善也。

次五：灵囊大包，其德珍黄。测曰：灵囊大包，不敢自盛也。

次六：囊失括，泄珍器。测曰：囊失括，臣口谥也。

次七：方坚犯顺，利臣贞。测曰：方坚犯顺，守正节也。

次八：驯非其正，不保厥命。测曰：驯非其正，无所统一也。

次九：驯义忘生，赖于天贞。测曰：驯义忘生，受命必也。


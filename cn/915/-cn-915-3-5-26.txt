◇遣博士褚大等循行天下诏（元狩六年六月）

日者有司以币轻多奸，农伤而末众，又禁兼并之涂，故改币以约之。稽诸往古，制宜於今，废期有月，而山泽之民未谕。夫仁行而从善，义立则俗易，意奉宪者所以导之未明与？将百姓所安殊路，而挢虔吏因乘势以侵蒸庶邪？何纷然其扰也？今遣博士大等六人分循行天下，存问鳏寡废疾，无以自振业者贷与之；谕三老孝弟以为民师，举独行之君子，征诣行在所。朕嘉贤者，乐知其人，广宣厥道，士有特招，使者之任也。详问隐处亡位，及冤失职，奸猾为害，野荒治苛者，举奏；郡国有所以为便者，上丞相、御史以闻。（《汉书·武纪》）


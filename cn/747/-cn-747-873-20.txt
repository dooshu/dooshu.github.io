○大傩议

某日磔鸡於宫门，及国东南西北城四门，每门用雄鸡一只磔悬，又於国门西方设牲用少牢，告祭太阴神曰：“维年月日，嗣天子遣太祝臣某，昭告於太阴之神。元冬已谢，青阳驭节，惟神屏除凶养疠，无有後艰。谨以清酌敬荐於神，尚飨。”祭毕，黄门小童年十二岁十三岁以下一百二十人，杂画衣假熊罴等面，执鞭仗火炬等，分为六队。队师二员执仗鼓，四员持钲，用桃皮筚篥笛一部。队师一员，黄金四目，元衣朱裳，扬戈执戟，押亻辰童立於前殿。队师指呼十二神名毕，鼓噪入诸宫室，遍逐疫，从西门出，以火授骑士，传炬疾驰，投火於西门外水次而还。有司设桃梗郁垒，礼毕。

臣致雍谨按《周礼》：“方相氏掌蒙熊皮，黄金四目，元衣朱裳，执戈扬盾，帅百隶而时傩，以索室驱疫。”傩，却也，却逐疫疠凶恶。夫阴阳之气，不即时退，疠鬼随而为人作祸。月令，季春命国傩，谓阴气至不止，害将及人，故傩阴气。仲秋天子乃傩，阳气不衰，亦将害人，故傩阳气。阳，君也，臣无傩君之道，故称天子。此二傩，皆为阴阳气不退，故国家以礼傩之。季冬命有司大傩，强阴用事，疠鬼随出害人，故作逐疠之方相，犹仿想也。仿想，畏怕之貌也。司马彪《续汉书礼仪志》云：“先腊一日大傩，谓之逐疫。中黄门年十二以下百二十人为亻辰子，赤幡皂裳，方相氏引逐禁中。帝御前殿，黄门亻辰子唱和呼十二神，鼓噪炬火，逐疫出端门。五营骑士传火，弃洛水中，设桃梗郁垒，出土牛於丑地，以送寒气。”《隋志》云：“北齐晦季冬日逐疫，禁中鼓噪出，分六道出郭门。”今礼皆从而行之。执事十二执鞭何？鸣鞭所以警怛疫疠，使之去也。十二者，从天之大数。谓之亻辰子何？《西京赋》云：“亻辰童程材。”薛综《注》云：“亻辰，善也。”选其锐捷之善者，故云亻辰子。用太卜太巫师何？傩者扶阳遣阴，太卜主阴阳之事故也。《周礼》：“男巫掌冬堂赠，无方无算。”郑云：“逐疫赠送不祥，巫与神通言，送使东西远近，无常节也。”月令，季春命国傩，九门磔禳，以毕春气。磔犬於九门。犬属金，所以抑金扶水，毕成春功。东门盛德所在，无所禳也。又季冬命有司大傩旁磔，谓遍十二门也。亦是扶阳抑金助木也。《隋志》：“春季磔牲宫门及四城门。冬季大傩亦如之。其牲每门用羝羊及雄鸡一。”今礼不用，但磔鸡，鸡属酉，为舍磔之，所以助杀阴也。九门是何门？九门谓皋库雉应路是五也，国门六也，近郊门七也，远郊门八也，关门九也。磔谓取白犬磔破其腹。磔犹张也，谓披张其犬於九门也，禳告四方之神，止其灾疠。犬属金，金克木，所以抑金扶木，毕成春功。东方三门不磔者春位不杀，且盛德所在，无所禳也。


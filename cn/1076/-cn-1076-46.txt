卷四十六

钦定四库全书

历代名臣奏议卷四十六

明　杨士奇等　撰

治道

宋高宗建炎二年胡铨对策曰臣闻国将兴听於民将亡听於天汤武听於民其兴也勃焉桀纣听於天其亡也忽焉方桀纣之未亡也谓已有天命曰我生不有命在天彼以天命为真可恃偃然自谓子孙帝王万世之业也及其亡也诸侯归商者三千资以胜夏则成汤以兴诸侯归周者八百资以胜商则武王以兴夫汤武听於民而反以兴非民兴之也修人事以应天是以兴桀纣听於天而反以亡非天亡之也恃天命而虐於人是以亡兴亡之端厥监在民而不在天甚易晓也而中材庸主每每反之此忠臣义士之所以深悲天下之所以乱亡相寻而世主不悟也陛下起干戈锋镝之间适丁天下倥偬不暇给之秋外乱内讧憸人柄朝边方有风尘之虞中原有新羁之马赤子入无知之俗民愁盗起祸稔萧墙王室揺揺然几如一发引千钧当此之时可谓乱甚矣臣愚谓陛下宜焦心尝胆听於民之时也而陛下策臣等数十条大槩质之於天首曰盖闻治道本天天道本民又曰岂朕不德无以动天又曰何精诚之弗效祸乱之难戡也似皆听於天者此臣等所深疑而愿为陛下直言无讳也伏读圣策曰盖闻治道本天天道本民故视听从违不急於算数占候而惟民是察持以至诚无远弗届古先哲王罔不由斯道也臣有以见陛下听於天而不听於民之弊也臣谨按春秋祸变之由与祖宗已然之故事为陛下陈之为春秋之说者曰正次王王次春王者上承天之所为而下以正其所为此汉儒傅会之论臣谓不然臣闻圣人作春秋尊一王之法为万代训未尝有明言天者盖谓天道难测若深言之则遂以为茫昧莫究而忽於天若浅言之则天下後世遂溺於隂阳灾异而蔽於天圣人推变於天常与人事杂而书之至其变见祸败或应於数十年之後甚则或不旋踵而应国家将有失道之败天乃先出灾异以谴告之不知自省又出怪异以警惧之尚不改悔覆败乃至苟无其事变不虚生若痛自惕惧侧身修行则祸灾灭塞可转为福此春秋之大凡也以此知天心之爱人君而欲止其乱也自非大无道之世天尽欲扶持而安全之此古先?王所以持以至诚而不及於筭数占候诚知夫天人相与之际甚可畏也我国家自江南平定太祖感宇县分割生民受弊涕下恻然思布声教以抚养之是时识者知天命固已牢不可解矣且如择一法官细事也而太宗择王济则曰无或有寃滥以致天下灾任一宪台细事也而真宗选诸道提点刑狱则曰一夫受寃即有灾沴夫一夫受寃宜未害也而祖宗惕然动念惧致天罚则民之不可忽而造物之不可欺也陛下龙飞之初传?四走天下莫不翕然响应臣虽不识天理以人事卜之知天意固已有在比来圣虑渐解浸不克终国势委靡而不振生民愁苦而无聊天意向背殆有不测可胜寒心愿陛下持以至诚以春秋为戒而谨持之以祖宗为监而力行之无以草茅之言而罢之则天下幸甚圣策曰朕承宗庙社稷之托於俶扰阽危之後怀父母兄弟之忧於携贰单微之时念必抚民以格天庶或悔祸以靖乱踰年于兹寝兴在是兹又陛下听於天而不听於民之弊也呜呼陛下兴言及此亦知有宗庙社稷之托乎亦知有父母兄弟之忧乎知有宗庙社稷之托所与任其托者为谁知有父母兄弟之忧所与分其忧者为谁任其托分其忧一非其人则天下之大势无复救矣臣闻天下大器得之甚难败之甚易莫不由夫祖宗辛苦艰难以成立之莫不由夫子孙奢傲以覆坠之成立於百年而覆坠於一日遂使祖宗艰难之业幷与宗庙社稷一旦成墟是以圣人作春秋於乱君亡国痛以王法绳之谨按昭二十二年书王室乱刘子单子以王猛居于皇是时新有景王之难王猛以幼冲而嗣大位刘单以庸材而相幼君社稷危如赘斿则王室安得不乱夫王室天下根本根本一乱而播迁于皇则俶扰阽危亦甚矣卒之天王播奔避子朝之难终昭公之世仅复成周至黄池之会而天下奔溃圣人独反覆书之重社稷也陛下以单微幼冲之资独戡多难则危如王猛左右大臣以憸佞而佐大计则庸如刘单臣恐王室之乱又甚於子朝之难矣安知江都之幸不变为狄泉之胁迫乎是陛下知承宗庙社稷之托於俶扰阽危之後而未知荆卿何罗窃发於肘腋之间愿陛下思太祖得天下之难而早图之监春秋王室之祸而慎守之毋谓怀父母兄弟之忧於携贰单微之时而遂解体也谨按襄二十八年书曰公如楚二十九年书曰公在楚又曰公至自楚窃原公如晋如齐如京师皆未尝书在独於楚书在何也曰楚虎狼之国也襄公如楚既非常而逾年不反祸且不测书曰在楚者盖臣子痛君父之失所在也以今两宫有沙漠之狩孰与如楚之危哉且襄二十八年如楚至二十九年而归春秋深危之况两宫暴露於穹庐三年於此矣则陛下怀父母兄弟之忧臣愚不知何以处之为陛下之计者独不念在楚之事乎臣愿慎择贤佐惟断惟果侧身忧灾如宣王厉精综核如孝宣锄去乱略如光武刚明果断如宪宗复雠刷耻如勾践以春秋为戒而谨持之以祖宗为监而力行之毋以草茅之言而罢之则天下幸甚陛下首策以此中则曰府库单匮军费倍滋而赋敛加薄外患未弭寇盗尚多而追胥有程择守令以厚牧养责案廉以戢贪暴命令为民而下者十常六七凡曰聚所欲去所恶者朕有未闻未有闻而不恤恤而不行也此又陛下听於天而不听於民之弊也臣闻治天下者正如疗疾方天下之受病也府库单匮军费倍滋则病在血脉矣外患未弭寇盗尚多则病在肠胃矣客邪干正矣择守令以厚牧养正犹导之以汤液醪醴而助真气也责案廉以戢贪暴正犹投之以砭剂而攻强阳也如使人血脉受病肠胃又受病而导之以汤液醪醴者或失节焉则疾益甚疾既甚而投之以砭剂又非良焉秖速其死耳医国者亦然故方天下受病之际府库竭矣军费滋矣外患炽矣寇盗多矣乃牧之以不贤之守令扰之以不才之按廉是犹疾已深而投之以野葛岂不殆哉臣请历言其弊臣闻府库单匮军费倍滋者以兵冗而坐食也以师老而费财也以生寡而食衆也三者今之最大弊也自古兵无事而食则不可使聚聚则不可使无事而食其势然也昔汉之兵制有践更之卒而无营田之兵京师亦不过南北期门羽林之兵而止边境有事诸侯有变皆以虎符调发郡国之兵事已辄罢是以其兵虽不知农而天下不困兵甲未尝聚也唐置十六卫无事则力耕而积粟非但自赡且以广县官之储是以其兵虽聚於京师而天下亦不困者未尝无事而食也我朝沿近代养兵之法中下一兵衣粮给与岁约五六十缗太祖得周代之兵中外止十有二万而已至乾德间中外止十万兵耳太宗尽有天下添兵至多亦止三十余万真宗当全盛之时乃始五十余万当时军数非多尚虑耗蠧调度命汰疲冗周莹不奉减兵之诏则怒而罢之向敏中奏军额渐多则反覆诘难之诚知夫兵无事则不可使聚聚则不可使无事而食臣故曰兵冗而坐食今之最大弊也按兵法兴师十万日费千金以日计之费已如此况今旷日弥年兵拏不解百人仰食县官则挟千夫之名大槩虽数百为辈要归则无异於数十万之兵而坐食连年无毫发功则农夫之力安得不困馈饷之卒安得不疲谨案庄公八年春师次于郎夏师及齐师围郕秋师还春秋书用兵未有历三时而後反者独於此书春书夏书秋恶庄公无故劳师兴围郕之役卒之郕降于齐而鲁师无功比秋乃还故书曰师还者恶其夏已无功秋始班师暴露滞留之甚是後二十八年有告籴之举其祸正基於围郕之役矣以今征役之久动至累年校之春秋三时而反者不已太甚乎则府库竭而军费滋自不足怪臣故曰师老而费财者今之最大弊也兵冗而坐食师老而费财加以生寡食衆入少用多陛下虽赋敛加薄而州县之追科实烦何则用度既匮则其势不得不取於民矣臣前所谓追胥有程而外患未弭盗贼尚多者其弊在朝廷多过生灵多怨使朝廷无过生灵无怨则外患寇盗亦何名而动哉盖自古奸雄如陈涉吴广之起於秦赤眉黄巾之起於汉苏峻之乱晋安史之乱唐本皆巨盗凶渠伺朝廷之过执以为辞幸生灵之怨唱而称义遂至迭起州县刼令杀守相挻为乱今明盛之朝岂有大过窃闻长老之谈或谓戚近挠权奸臣盗柄刑赏不必行小人不尽除纲纪不甚振此岂过之渐邪何则自古乱天下国家多自戚近挠权如汉之诸吕窦霍唐之诸武韦张窃弄朝柄一败赤族国家俱破今乃有肺腑领枢柄戚属将卫兵汉南北军之祸其监不远傥不少戢是增朝廷之过而起奸雄之胆大乱之後岂宜复然晋赵王伦石勒之徒心窥人主口责宰相实奸雄伺过而後动不幸因之以饥馑加之以灾荒生民愁苦无聊则奸人乘隙奋飞血视千里此外患所以未弭寇盗所以尚多是虽追胥有程何以救其乱谨按昭十一年楚子虔诱蔡侯般杀之于申蔡般弑逆之贼王诛之所必加春秋反恶楚灵何也曰讨蔡般可矣诱而讨之此匹夫之贱行春秋所甚恶也前日下诏书招纳叛亡许以不死此辈皆投戈请命谓陛下示以大信也然而阳示以信隂加以刑是诱讨也陛下为人父母奈何以天子诏书为诱人之饵臣恐大信一失则後来以招降为悔自今上下猜忌如寇雠聚处得间则更相鱼肉惟先发者为雄耳何怪乎寇盗之未弭也臣前所谓择守令以厚牧养而守令多不贤者朝廷轻守令也责按廉以戢贪暴而按廉多不才者朝廷轻按廉也守令一不贤则郡县受祸按廉一不才则守令敢於为奸故责守令在择按廉此祖宗之成法也太祖太宗注意守令尤切太宗尝亲选诸州长吏又亲书其历戒曰公务刑政惠爱临民奉法除奸方可书为劳绩因顾钱若水曰朕暑中书此岂不劳乎盖为任官择人以安百姓耳呜呼太宗不惮盛暑而亲札赐行今守令则未尝有召对者太宗躬自选择而延见便殿今乃有付吏部而注拟者是朝廷轻守令也朝廷轻守令则守令轻郡县郡县之职一轻则牧养之方尽废使要近州县或非其人彼畏朝廷耳目之近尚惮不敢逞若远方细民虽使盗跖为之守檮杌饕餮为之令斯民虽千百为辈号呼聚骂朝廷不知其为害岂不大哉臣闻太祖以钱文敏知泸州戒之曰比闻郭思齐掊敛不法恃其遐远谓朝廷不知耳至则为朕鞫之夫泸州去京师四千余里而郭思齐不法太祖已尽知之今州县稍远者其守令过失朝廷乃不闻则远如泸州者陛下必不能知矣彼何惮而不为盗耶然则所赖以纠察其弊者尚赖按廉耳如使按廉又非其人则其祸可胜言哉臣闻太祖以按廉之职出为朝廷耳目或由圣选或令举充选之既艰责之亦重凡宽一按廉是坏一路之事一路不治是使数百万军民受殃自太宗即位厉精求理诏转运使考核职任之废举又遣使察廉官吏之汚洁如刘文质察举部内官吏则有迁移之宠如王德裔部内不治则有黜爵之罚赏罚如此其严则按廉振威按廉振威则守令振职厥今守令不职是按廉未得人也往者遣使抚谕诸道天下想望风采以为行被大惠卒之厨传骚然公行贿赂甚者责子女於郡县辇家属以偕行虽官以抚谕为名而民有供输之苦守令之外复增一蠧夫远方细民不幸遭不贤守宰终岁抱寃引领輶轩之出以雪其愤而按廉又不才是使终身怀寃而莫之控愬也则民安得不多怨而易动此奸雄所以窃发也谨按春秋闵元年齐仲孙来圣人嘉而字之重其将命从宜以安邻国之难方闵之初叔牙庆父媒糵鲁祸闵公始立国人危如赘斿齐人可折箠取之当是时鲁之轻重在齐仲孙乃能说其君务宁鲁难卒使闵不失国而鲁人以安湫之力也经书仲孙之来喜其一出而民安存鲁也以今两河淮甸兵革之余岂不甚於鲁国之难而按廉之出未闻如仲孙以务宁鲁难为怀者以春秋之法责之则罪人矣臣故曰守令不职是按廉未得人也夫以守令既不职而按廉又失职如此则陛下命令为民而下虽十常六七而壅遏诏书者十常八九矣是陛下有恤民之诏无及民之惠州县知有守牧之令不闻有天子之诏三数年来边防用兵凡百科敛不以四方有无物之处但严令督之近海州军例科枪干居山州县则买鹅翎有司既不辨有无州县或罕能条奏官取一物民费数倍且如前日劝诱一事监司责办於郡郡责办於县县移文於乡假军期急速为名迫若星火小有不至则械繋苦掠人皆畏死其敢有辞是名为劝诱而实暴敛之监司郡守但务上供以悦朝廷则忽而不知省宰相大臣但务足用以悦陛下则知而不敢言上下相蒙民穷无诉是陛下恤民之诏虽多於孝文而天下乾耗乃甚於孝武伤和召怨咎将谁归臣闻咸平中议改元赦书颇多蠲免或谓三司必以惠泽太广为言真宗责曰非理害民之事朝廷所不可行若赦令既行必使良人受赐矣时方午雷震帝恻然曰岂赦令少及民之惠上天以雷警朕邪呜呼祖宗以赦令未遍惧速天罚则陛下命令多壅实悖天心其害殆不为细愿陛下以春秋为戒而谨持之以祖宗为监而力行之不以草茅为嫌而罢之则天下幸甚陛下中策臣以此又念迎亲之使接武在道而敌情未孚保国之谋刻意在兵而军势未张躬纯俭以敦本而骄侈之习未悛扩大公以示训而私枉之俗尚胜刑赏不足以振偷惰之气播告不足以革狂悖之心田亩未安旱蝗害岁岂朕不德无以动天抑政令失宜而民以为病乎何精诚之弗効而祸乱之难戡也此又见陛下听於天而不听於民之弊也臣谓陛下躬纯俭而骄奢弗悛者是陛下未必纯俭也扩大公而私枉尚胜者是大公未必能扩也赏罚不足以振偷惰是大柄下移也播告不足以革狂悖是危乱之兆也田亩未安而旱蝗害岁则生民失职而怨沴并作也若乃遣迎亲之使而敌情未孚则臣窃有说焉臣闻庆历中契丹聚兵境上遣其使萧英刘六符来聘是时使来非时而兵既压境中外忿怨仁宗皇帝命宰相择所以报聘者得左正言富弼片言折六符之谋卒挫其主自景德以来北方无事八十余年於此矣岂惟弼之力哉是时宰相则晏殊参政则范仲淹枢密则杜衍韩琦谏官则余靖欧阳修皆天下之所仰望而北敌之所畏惮者彼知朝廷有人故弼之计得而敌计不得逞以今庙堂之上宰相有如晏殊者乎参政有如范仲淹者乎枢密有如杜衍韩琦者乎谏臣有如余靖欧阳修者乎臣知陛下必无此等人物矣而欲求敌情之孚此臣所大惑也臣闻猛虎所以百兽畏者为爪牙也使弃爪牙则孤豚特犊皆得搏噬譬之国无劲兵则蕞尔之区皆为勍敌故春秋虽恶穷兵之祸至於兵不素养而取具临时者又深罪之谨按僖二十六年齐人伐我北鄙公子遂如楚乞师公以楚师伐齐取谷说者曰乞重辞也重师也臣谓圣人非唯意在於重师盖其恶鲁之无备也夫齐为鲁难久矣自甗之役齐败於宋而鲁不救是时孝公有切骨之恨至二十六年春侵我西鄙怨已结矣为鲁计者正宜早夜预防常若寇至乃恬然熟卧养成腹胁之疽根不旋踵而齐人伐我北鄙矣乃至乞师于楚以取谷焉假夷狄而伐中国不可之最大者也以今敌势大张害甚於齐而兵不素养乃甚於鲁议者乃欲借助兵於高丽何异乞师於楚以伐谷者哉是陛下徒知军势之未张而不知兵将之未练可为陛下痛哭流涕者此也国初劒南交广各僭大号荆南江表止通贡奉西戎北狄未尽宾服太祖垂意将帅命李汉超等守关南命郭进御并寇命姚内斌守庆州以为既得名将非厚通其意无以得其死力故许收逐郡关征酒榷之利不惟养犒士卒兼使丰富其家又虑所费不足仍许图回其家属在京师者并厚抚之则将帅之心更无私虑但专力边事而已又虑奏陈之事未尽机要时许入朝自陈至升殿赐坐又复厚赐遣之以故边臣多富於财得以养募死力使为间谍尽知蕃夷情状多致克捷二十年间无西北之忧平西蜀复湖湘下岭表克江南尽得东南之地虽诸将之功实太祖驭将之力也以今将佐偏裨其雄挺孰与李汉超其才略孰与姚内斌其镇重孰与马仁瑀其运筹决敌孰与韩令坤以陛下驾驭诸将孰与太祖然而借之重权禄之显秩赐之重赏其恩礼已过先朝数等矣是陛下择将不如太祖而恩礼则过之适足以启诸将之骄心而长奸臣之觖望假令收复两河迎还二圣陛下何以加之夫战胜之兵勇智百倍败亡之卒没世不复盖所以战胜者气也今之士不战而气已索此天下之大忧也昔者六国之际秦人出兵於山东开关延敌六国之师皆逡巡不敢进然长平之败廉颇犹能收拾余烬北摧栗腹西抗强秦振刷磨淬不自屈服是时秦人围邯郸梁王使新将军如赵欲遂帝秦而鲁仲连慷慨流涕深以为不可非徒惜帝秦之虚名惜夫天下之大势有所不可也而议者乃谓宜尊奉敌国不可一触其意陛下何不以鲁仲连抗秦之事谕之然则何怪乎军势之未张也夫春秋何为作也为天下无王而作也周衰天下不知有王陪臣窃国命家臣僭大夫圣人有忧之作春秋以代王之赏罚书天子书王书天王者诛赏之大柄也书天子书王皆其常称也其曰天王则至大之称天王与周官司服所称天王皆以嗣君之初君道未着人心未宁正危疑之机大奸之所伺非常之时故大威武以防之称天王者大威武以防天下之时故曰非常也然则又书天子书王何也曰春秋作王者威权丧矣大政大法诸侯擅而行之护强恃衆迭相吞据是本末大弱之世名分大乱之时非刚健大过之才若九二焉不足以震其弱非毒衆穷讨之役若唐太宗焉不足以戡其乱故仲尼於春秋凡有出於王为之者皆书天王言於斯时王之所为当大诛赏不可循常道冀後世兴王之知变也是时吴楚之君皆鸱视虎踞僭号称王诸蛮羣酋洊据中土如此则文辞之告犹可治之也欤霸侯暴国迭相倾噬伯子之存不能十数如此则诛赏之令犹可治之也欤故曰有用我者吾其为东周乎东周仅存礼文而已非拨乱反正之道也故春秋必书天王者正赏罚於大乱之时也若事非王为但从诸侯之称只书王者礼之常也其曰天子者所谓至贵以亲诸侯也庄王不书天王以其宠逆贼之人不足以当至大之称故去天字以重其讥重庄王之讥则鲁桓之罪彰矣春秋大逆外始於州吁内始於鲁桓圣人着其恶如此若曰世大乱则从恶者衆趋善者鲜善若不予则是赏不足以有劝大奸大恶不加诛则是罚不足以有惩赏罚不行而能兴衰拨乱者无有矣陛下临御之初正春秋危疑之机称天王以临下之时大柄大权乃悉窃弄权臣之手太阿倒持收之良难是陛下有春秋之乱而无春秋之赏罚则何以驾驭羣?而平大乱也窃观太祖太宗所以取天下其要在赏罚二事而已当时赏则常薄刑则常严方澶渊之役李继隆有疾战破敌之功但加开府阶尔臣尝恠真宗何赏如是之薄也其深意以谓既杀敌将而不能破其衆此将之可责也有将帅之寄而独赏内臣不可以为後世法此所以薄其赏一也又以自古宦者领兵未尝不为乱如太宗朝内侍王继恩出平蜀乱大有功止受宣政使尔谨守先帝之法而不敢违此所以薄其赏二也至驭之以刑则未尝不严且如主将战没则降黜别将如王继勲者诛戮亲兵如荆罕儒者威令如此严则人皆死力求赏故太祖兵法罪在不赦而春秋兵法尤严於驭军城濮之役楚师败绩则得臣死之书曰杀其大夫得臣罪在得臣也鄢陵之役楚又败绩则子反死之书曰杀其大夫公子侧罪在子反也二子皆以失律丧师不逃重戮则见夷狄用兵其刑赏常严而中国常宽此夷狄所以常得志成襄之後中国累累受制於吴楚者抑有由矣厥今军势未张而动见败衂是有春秋之乱而无春秋之赏罚臣故曰赏罚不足以振偷惰则是大柄下移也如使大柄一移则陛下徒拥虚器而已何怪乎播告不足以革狂悖也然臣愚不识狂悖者为谁谓前日诋忤权臣者为狂悖乎谓左右便嬖为狂悖乎谓前日诋忤者为狂悖则臣不敢奉诏如谓左右便嬖为狂悖则陛下岂不能断然而去之哉窃料陛下所不能去之者则是推委权臣之弊也自古以推委臣下为盛美然亦或以治或以乱漠高祖推委羣杰则治至其後推委王凤王音至于王莽则乱光武推委二十八将而取天下则治至其後推委后族至于董吕二袁则乱魏委荀彧则治至委司马则乱唐文皇驾驭英豪而取天下则治至明皇推委李林甫杨国忠则乱初以推委而天下治终以推委而天下乱何弊之然哉当推委之际超擢十人上从其九是九分之恩出於下矣如此则数年之间左右前後皆权臣之党也若黜削十人上从其九是九分之威出於下矣如此则数年之间中外远近无敢忤权臣者以故忠义解体而上之势孤矣前日将相大臣放意诛戮寃及无辜陛下不得一举手此岂推委之弊邪明皇天宝之祸未大远也此可不为寒心哉厥今天下大体皆坏独祖宗德泽未泯人心未厌譬羸病之人厌厌待尽独气血尚在尔如使人心一离则是气血又将絶天下无复可言者矣而陛下以田亩未安旱蝗害岁为患则是生民失职人心将离气血将絶之时也谨按春秋灾异变见常与人相符灾异见於上则祸败应於下犹铁炭之低昂见効可信者也凡春秋书螽者伤旱蝗之害稼也然书螽凡九而哀公十数月之间凡三书之甚之也甚之者疾其害民之甚也按是时十三年之间而帅师伐某侵某取某战于某比他公为特甚干戈至此而糜烂其民矣生灵至此而为血肉矣黄池之会夷狄之盟中原天下日趋於亡矣乃复暴兴田赋民怨祸稔岁大旱蝗人有艰食之苦圣人於此不一年而三书螽伤之也是知旱蝗之患实兵戈怨毒之余所由作也比年以来敌人横行干戈烂熳而不息未尝一年间不战生民日委顿四夷日炽肆天下不知有生之乐几年于此矣创痍之民肝脑涂地邱壠发掘辜及朽骨胔腐血流者不知几亿万生灵之命陛下不得而见也士卒死边野之外妇哭其夫母哭其子寡妇弱子抱负轊车望寃吊哀於千里之外涂悲巷泣怨痛彻天陛下不得而闻也陛下不见其所不见不闻其所不闻驱万死之地而卒无一毫之利积毁销骨积怨伤和隂沴作而灾疫兴何怪乎田亩未安螽蝗之害岁也今者两河淮甸赤地千里飞蝗蔽天公卿大臣熟视无计而请为遣蝗之举呜呼正使蝗而可遣是移腹心之疾而寘诸股肱不知他境之民何苦而加之哉臣闻天禧中真宗以岁旱蝗秋稼不稔慨然动念实虑政令阙失有爽天意因诏削茶盐条禁之峻刻者以惩旱蝗之变以今政令阙违岂惟茶盐一二事而已臣知旱蝗为害实天意大警陛下也而议者尚谓天灾流行由历数运会非政令失宜之咎呜呼天下有善则归诸巳天下有祸则归诸天此何圣贤之用心也愿陛下少戢诛讨少息调发练兵实粟养吾鋭气而全中国之力以销旱蝗之灾毋以精诚弗効而怠荒毋畏祸乱难戡而息志以春秋为戒而谨持之以祖宗为监而力行之无以草茅为嫌而罢之则天下幸甚陛下中策臣以此又念伊欲复亲族奠疆场清寇攘善风俗使百姓安业而亹亹迓衡何修而可以臻此臣於是见陛下真欲兴衰拨乱以起天下之病也窃观陛下首怀父母兄弟之忧中念迎亲之使至此又以复亲族为言是陛下痛念二圣銮舆暴露而未有迎复两宫之策也夫汉高祖所以还太公於椘军岂独侯生力哉臣尝料高帝有胜项王者五以兵强力壮则楚不如汉以三杰为用则楚不如汉以驾驭诸将则椘不如汉以关中廪粟之富则楚不如汉以关中形势之重则椘不如汉五者皆项王所不如则何苦而拘於太公哉以今凋弊之余无汉之兵力无汉之三杰无汉之驾驭无汉之廪粟而又违远上都弃去两河则又无关中之形势而欲求亲族之复虽使如侯生千百辈往焉臣知其无能为也故臣谓欲复亲族莫若复两河不得两河则亲族不可复今陛下以奠疆场为念是欲复两河也两河得失系天下轻重唐神尧起晋阳以一旅取天下而後世子孙不能以天下取河北其难如此晋於春秋为大尝驱役诸侯至秦萃锐兵之晋乃得韩遂折天下脊韩信聨齐有之故蒯通知汉椘轻重在信宋武号英雄得蜀关中尽有故疆十分之八然不能使一人渡河以窥边是两河之地王者不得则不王霸者不得则不霸贼得之则天下不安臣故曰不得两河则亲族不可得而复也咸平中真宗与王济极论边事济言蠢兹小国敢尔凭陵盖谋谟当位之臣未有昔人之比且国家所恃独一河耳此诚急贤之秋不然臣惧北戎饮马於河渚矣呜呼济之言诚切中今日之病臣谓欲复亲族而收两河亦诚陛下急贤之秋当以济言为监也然当今最大患者亲族之未复疆场之未奠寇攘之未清而臣愚所最患者风俗之败坏也风俗天下之筋络也譬人之身所恃以维持气血者唯筋络耳风俗一败则筋络又絶矣汉唐之亡其弊皆风俗之先坏也故臣尝论东汉之亡与李唐大略相似东汉之季阉童乱政毒被生灵豪杰据郡而起天下遂裂为三国唐末宦者蠧於内藩镇溃於外天下遂磔为五代然三国之士其好恶去就尚有可观虽天厌汉德而刘氏犹拥虚器亦卒以禅代终五季之乱其臣皆凶狠顽鄙戕贼君亲专为枭雄岂天於东汉之季独多君子而唐末专为小人哉诚风俗染激然也中原乱亡自古更迭亦天下常事盖未有不亡之国然当其时有推变於天而言者有以人事前知而言者有握节以死者有卫社稷而死者有愤国破亡犹奋不顾并家族破灭者亦有知几之士挂冠而去之不蹈其祸者我国家涵养天下之久士大夫受君父之赐亦甚久一朝国家有难自公卿劒履间以及下之百执事凡几人自王畿以达四方郡邑有位凡几人前知而言者为谁死名节死社稷者为谁破家狥国者为谁知几而挂冠者为谁推变於天而知其将亡者又复谁也方晋南渡士流尚有聚于新亭伤国之衰对江山而下泣者周之东迁尚有不恤其纬而忧宗国之殒者以今两宫播越则非直东迁之辱也而陛下仓皇远狩则非直南渡之迫也谁复有泣对江山而忧宗周之殒者哉自晋风俗之坏而海内横溃生灵鱼肉甫二百余载以晋监今其祸可胜言哉昔田横一豪士耻北面臣汉遂自杀从者五百余人皆死之无一人降汉者诸葛诞魏室一叛臣及其既败所养死士三百人就戮皆曰为诸葛公死无憾今之士大夫蒙国厚恩何啻齐卒之受恩於田横死士就养於诸葛哉而忍耻含垢视君父之戮辱甘心焉呜呼纵不愧田横之客又独不愧诸葛之奴邪臣故曰今之最大患者风俗之败坏也风俗一败则筋络又将絶矣愿陛下以春秋为戒而谨持之以祖宗为监而力行之不以草茅为嫌而罢之则天下幸甚虽然陛下策臣等数十条皆当今之大弊臣既已极言之而圣策尚谓子大夫涉艰险以副详延诚亦勤矣其必有至言欲为朕陈者其悉言之无隐若乃矜空文而无补於实咎既往而无益於今者非朕之所欲闻也其以朕所未闻而切於时者言之朕将亲览焉臣又见陛下真有意求苦口之言以救天下之病也然臣观陛下求苦口之言虽若甚切而在廷之士必不敢尽言无讳何也臣闻鹊巢覆而凤不至直士受祸则忠臣杜口往者从东南来道路籍籍皆谓陛下即位以来不旬月之间戮直言者三有是乎岂道路之妄议乎傥如所言则伤威损德为害不浅谨按春秋陈杀其大夫泄冶说者谓泄冶以直谏被诛国之大恶是时盖宣公九年也而十年有徵舒之祸十一年而楚子入陈不三年之间而陈国大乱呜呼戮直言之祸而至於此然而泄冶被诛权不在陈灵而在徵舒前日议士被诛权不在陛下而在左右专杀之祸春秋大恶而况专杀直士恶又甚矣此楚子入陈所以得藉口而讨徵舒则敌人乘隙将以假讨恶为名而蹑入陈之轨矣臣是以卜在廷之士必不敢尽言无讳也然而臣犹敢区区竭愚者窃自惟念陛下诏臣等无矜空言而陈实务则陛下知前日滥诛为过而改之是陛下乐闻其过矣臣而不言是负陛下使臣言不从则陛下负臣抑臣尝闻太平兴国中有布衣皂囊献书者其辞狂妄太宗览之弗罪因谓宰相曰比降诏书许言事故虽狂悖亦不加罪至淳化中武程上疏狂瞽李昉请加黜削以惩之太宗责曰曷尝以言罪人哉呜呼太宗乐闻直言如此而大臣尚请黜敢言之士幸而太宗不从如使太宗不乐直言而李昉之请得入焉则武程者俎上肉矣今臣累千万言则其罪过於皂囊之书以臣疎贱则甚於武程而有狂瞽之论使陛下乐闻谠言尚患见忌借使人主一恶直言大臣如昉者又从而媒糵之则臣言亦危矣幸陛下以祖宗为念而扩太宗纳谏之量大臣体陛下之意而无李昉恶直言之心则畏避而不敢言者亦臣所窃耻也臣故曰愿陛下以春秋为戒而谨持之以祖宗为监而力行之无以草茅为嫌而罢之则天下幸甚臣谨对

三年张浚上言曰臣自建康抵江州境凡二十日所历两州六县莫不累经残破满目萧然断椽破瓦狼藉于道父老知朝廷命大臣出使扶携远迓感叹咨嗟臣每见则羞愧汗顔身无所措因念今日之事皆因风教败亡淳朴凋丧侈靡太甚天实恶之其势非一大改革使上下内外反本还淳去华就实熙熙然复见尧舜三代之遗俗治道未易成也臣既念之深则求其所以致此之策窃以谓若欲拨乱反正以力拯其弊此事特在陛下明教化而以身率之於前严刑罚而以政绳之於後日积一日治或可图陛下躬历险阻累试艰难身率之教宜优为之惟刑罚一事臣始备员二府日固愿陛下赫然大明黜陟一洗而丕变之顾以时方多故人心未定骤而更革不易服从臣虽受陛下眷知之深而德望威名亦未闻于天下区区改作适取怨尤臣所以轻舍朝夕奉承之恩冒犯艰险可虞之地其意诚欲为陛下稍强兵势先定国本异时果能建立尺寸之功陛下不以其不可用而尚加使令则犬马之力深欲有为於後日也然则当今所急务在於陛下身率之更加勉强以行之而已臣愿陛下早暮见天无忘诚祷思天下之所以困穷生民之所以涂炭而自反自咎身任其责衣服之尚有鲜美者去之饮食之尚有丰肥者止之文采之可以乱目者屏之谗佞之可以惑耳者远之淡然汉然与道为一苟言之非有益於天下生灵者弗听也苟思之非有利於天下生灵者弗及也以此而化家人以此而化天下积久而行之则可以动天下可以格人自近及远自内及外民虽至愚岂不感格至於兵革之事虽陛下所当留意要之兵本凶器圣人不得已而用之凡所以救乱止难难止则已非陛下中心所乐而深好之也所当急务者特在於明教化耳自古帝王所以致治莫不深明此理臣仰惟陛下英睿之质仁勇之资必能坐进此道臣於陛下分则君臣情则父子故虽远去天威而区区爱君之心朝夕思有以自效臣言芜陋惟陛下裁赦

浚又奏时政七弊曰臣幸蒙陛下不以臣愚不肖置诸宰辅顾慙驽下不足以奉承德意伏自惟念君臣相与莫过于诚一毫欺妄乖戾所生臣区区中怀浅陋之见为日久矣傥畏缩隐默终不以言岂惟上负陛下亦非所以格天心召和气也是用斋沐洗心百拜以献惟明主详酌而行焉臣窃惟方今政事施设数年以来更张非一夙夜以思多所未晓臣谨条列其大者用备乙夜之观僭越之罪不可以逃臣尝谓人主之职专在论相古之贤君留意于此殆不苟然考其素履询之国人幸而得之遂足以济一代之用如成汤之於伊尹高宗之於傅说文王之於太公彼其精神会遇默运於一堂之上而中和之气洋洋乎敷洽于宇宙矣後世创业中兴之君如汉高祖世祖唐太宗最可称者当时风云相际附翼之臣亦莫不始终展竭各效所长岂无伤功害能之人隂肆间隙二三主者终不以是而疑弃之知之深而用之专也陛下践阼九年于兹矣所倚以为腹心共断天下之事者果有之乎所藉以振饬纪纲辅成一代之法者果有之乎为陛下牧养小民而久任其职者谁欤为陛下经理财用而首尾其事者谁欤然则国势安得而不衰治功安得而兴起也所幸陛下神圣之资长於驾御二三将帅任用不惑不以人言而遽废不以一败而遂黜故虽中庸之人各能尽力军政可备使令不然臣未见宗庙血食之所矣此臣之所以未晓者一也臣闻自昔人君之命相也莫不相与讲论天下之大计与夫修德立政之举次第而施为故日积月累成效可冀譬诸为室先广基址次定规模付诸匠者以责其成一有不合安可轻委臣窃惟自建炎以来陛下选用大臣未知责以何事大臣之进说於陛下亦未知何以奉诏臣但见夫一相之入亲旧之间不问贤否例叨要职而雠隙之人率多废弃又见夫台谏排撃多自堂除大臣因之遂为进退而陛下所以攘寇敌图中兴求人才立法度理财用治军政则漠然皆不及之朝廷聚讼殆止私意耳此臣之所未晓者二也臣窃考祖宗崇设台谏之意将以辅治非以扰治也虑夫四方万里之远人才之善恶官吏之能否民情之利便庙堂不能尽见而周知台谏得以风闻而论列臣故曰将以辅治非以扰治也至於不幸而大臣之选非其人又得以力争明辩于前盖非怀奸观望伺候主意而收拾细故于其後也臣请复借筑室以喻之主人於此将营大室固必选求匠者授以成规凡运斤之徒得以旁招梁栋之材得以选用亦必有监视之人焉以警偷惰绳不法俾匠者得以成其功大匠譬诸宰相也监视之人譬诸台谏也今匠者求人择材次第施设而监视者在傍纤悉指数谓某人为不可用某材为非所宜自朝及夕纷争不已则匠虽智巧而亦缩手不能为矣曷亦各守其职而务存大体姑责其成与不成乎故谓匠为不能立废之可也使匠营室而俾监视者一二细擿不可也不然空为纷张徒费岁月室何由成为主人者既不能成大厦风雨之所淩逼烈日之所触犯而终不知监视者为非焉方且辍食兴叹谓匠无人不省其任之不专而听之惑也人情失於断大而乐於闻小每每如此今台谏之间事或类焉此臣之所未晓者三也臣窃惟仁宗皇帝之时风俗忠厚事皆可法当时臣寮廷论大臣者所言虽行旋亦补外所以隆体貌崇教化防邪僻破朋党也使言事之人复居要职大臣疑似之过何自而明夫惟两出事乃显着公议既分复加召用其用意深矣比年以来为中丞为谏议多以诋毁大臣而得之好进之徒奸巧百出或隂肆揣摩或公为反复士风薄恶莫此为甚甚者伺候人主之意隂结内臣之私榻前之语往往预闻观势乘时以快宿忿时有异同则使人导意谓不如是无以解主上之疑大臣之党有闻望者则必先求细故而历诋之使无敢议其私焉外示不畏强御之名内怀力图进取之计其於人主治道了不相干此臣之所未晓者四也古者设官分职凡以为民夫人主以一身而临莅天下舍百姓其何以有为哉监司守宰奉行人主德意而推之以及民者也治兵之官所以救民之难理财之官所以息民之力事虽不同实皆加惠元元耳祖宗时郎曹之选非累历亲民有所不授自台阁而出为贰守者十常七八盖使之更历世故谙晓民情养成其材以备任用是以内外均一百姓蒙福至於执政之除则又重其事为郡守监司为沿边转运使为二路帅臣为三司副使正使然後预签书枢密之选今则不然事口语者可致言官弄文采者偕陞馆职日进月迁骤窃要位一居朝列视州县为冗官故有为大臣而不知民情之休戚财用之盈虚以至军政之始末者有为侍从而不知州县政事所宜施行者况责之以天下之大计哉或十百为朋更相汲引继处华要不啻手拾彼为州县之官者自视流落不复有寸进之望因循苟且民受其苦此臣之所未晓者五也当熙丰之前天下未尝闻某年人材某时政事也盖祖宗盛时君臣立政惟以利民是则行之非则更之而已自是而後公道不明假借名号以行其私黜陟用舍更为进退人材随时各立门户非为国家计也夫天下之事要当惟其是而已何必曰此熙丰之失此元佑之得此绍圣之非取此去彼以彰先朝之未至乎此臣之所未晓者六也舜之罪也殛鲧其举也用禹古之圣人示天下以至公未尝容私意于其间也今旧出蔡京王黼之门者不问贤否一切废罢京黼秉政踰二十年天下士夫将何所适而可乎至於元佑子孙则一切任用夫以其贤德之後物色而奬借之则可也谓其为元佑之家槩蒙进任此何理耶昔者有大功德于天下莫若尧舜禹汤未闻後世人君必求其子孙尽录之也此臣之所未晓者七也臣愚无识知误蒙陛下知遇每思虑所及必欲尽言无隐念臣而不以告陛下谁为陛下力陈者惟是所学浅陋所见迂僻臣不敢自逃其罪惟陛下裁择

建炎间中书舍人季陵入对言事有可深虑者四尚可恃者一大驾未有驻跸之地贤人皆无经世之心兵柄分而将不和政权去而主益弱所恃以仅存者人心未厌而已前年议渡江人以为可朝廷以为不可故讳言南渡而降诏回銮去年议幸蜀人以为不可朝廷以为可故弛备江淮经营关陕以今观之孰得孰失维扬之变朝廷不及知而功归宦寺钱塘之变朝廷不能救而功归将帅是致此曹有轻朝士之心黄潜善好自用不能用人吕颐浩知使能不知任贤自张慤许景衡饮恨而死凡知几自重者往往卷怀退缩今天下不可谓无兵刘光世韩世忠张俊各招亡命以张军势各効小劳以报主恩然胜不相逊败不相救大敌一至人自为谋耳周望在浙西人能言之张浚在陕右无敢言者夫军事恐失机会便宜可也乃若自降诏书得无窃命之嫌邪官吏责以办事便宜可也乃若安置从臣得无忌器之嫌邪以至赐姓氏改寺额此皆伤於太专臣恐自陕以西不知有陛下矣惟祖宗德泽在人心未忘所望以中兴者此耳陛下宜有以结之今欲薄敛以裕民财而用度方阙轻徭以纾民力而师旅方兴罪己之诏屡降忧民之言屡闻丁宁切至终莫之信臣谓动民以行不以言陛下爵当贤禄当功刑当罪施设注措无不当理天下不心服者未之有也

湖州通判张焘上书略曰人主戡定祸乱未有不本於至诚而能有济者陛下践阼以来号令之发未足以感人心政事之施未足以慰人望岂非在我之诚有未修乎天下治乱在君子小人用舍而已小人之党日胜则君子之类日退将何以弭乱而图治

绍兴初监察御史刘一止上言陛下悯宿蠧未除颓纲未振民困财竭故置司讲究然未闻有所施行得无有以疑似之说欺陛下曰如此将失人心夫所谓失人心者必刑政之苛赋役之多好恶之不公赏罚之不明若皆无是则所失者小人之心耳何病焉

时秦桧请置修政局一止又言宣王内修政事修其外攘之政而已今之所修特簿书狱讼官吏迁降土木营建之务未见所当急也又谓人材进用太遽仕者或不由铨选朝士入而不出外官虽有异能不见召用非军事而起复皆幸门不塞之故请选近臣晓财利者仿刘晏法濒江置司以制国用乡村置义仓以备水旱增重监司之选後多采用其言

吏部侍郎綦崇礼上奏曰臣尝观周宣王之小雅於车攻则曰内修政事外攘夷狄复文武之境土於吉日则曰能慎微接下无不自尽以奉其上然则中兴之效本於修政事而政事之修亦在夫小大之臣无不自尽而已今朝廷播迁庶事草创外备强敌内锄羣盗日不暇给而百司庶府小大之臣类多苟且偷安不务举职姑息胥吏阔略细务累资养誉犹袭承平之弊其间亦有孜孜奉公疚心职事者则衆必非笑指以为迂至摘其事而靳之曰了得其事便足以胜夷狄否臣切怪之且国家大体辅弼大臣任之所谓百司庶府之臣知治其一官一职而已夫使一官一职而皆治焉则事将无所不治传曰嫠不恤其纬而忧宗周之陨为将及焉彼忧之诚是也盍亦图其所忧而效於上欤傥无所陈其智谋以裨国论之万一乃徒私忧过计空言废实亦奚救於危乱哉今不及其暇时修起庶政顾以细务为不足省则大事亦将委靡而纪纲弛矣纪纲既弛而欲驾驭豪杰以兴衰拨乱不亦难乎臣愚欲望圣断深察兹弊申饬百执事之臣各扬其职无以空言忧国而妨实务庶几细大毕举纪律设张则内治外攘无所不可矣崇礼迁兵部侍郎又上奏曰臣闻为天下者审夫议论规橅所存而已规橅者国家所恃以立议论者规橅所待而定议论定则规橅立规橅立而国家之势成矣议论不定则规橅不立规橅不立而国家之势危矣夫规橅议论尤急於天下多事之际议论定则成不定则败规橅立则存不立则亡此成败存亡之机也仰惟陛下初绍大统适当寇敌搏噬盗贼凭凌之时凡所为议论规橅有未能定今八年之久天下之变至此已极戎狄之要虽未可得而其情已见盗贼之暴虽未尽平而其势已蹙事固有失之於始收之於终其在今日收终之时也故臣愚窃以为今日之议论规橅宜不出三者恢复中原以成再造之功上也因所有之地而疆理之中也苟目前之安而无所为下也语其上则今之力诚未可为守其下则吾之势不可复立惟度时量力就其中者为之中者既成则其上可驯而致苟止於下则虽志於中者有不可得矣臣愚欲望陛下发自圣志明诏大臣无取言高以害实治毋偷苟安以玩岁月议论审其可用规橅定其适中以此立政事以此任人材以此责功效如是而期月之间治功不成未之见也

权知渠州虞允文召对上言曰臣闻圣人与天同功天不变其道而万物化圣人不变其道而万民顺天非有心於化物也物化於一气之周流圣人非有心於顺民也民顺於一德之终始盖不变则常常则久久则安自然之理也古之圣人图回天下持心以一虑治以终不忽其所可轻不矜其所已得御其情以求可慎之事因其事以防或纵之情亹亹绎绎纯而不已其在书曰终始惟一时乃日新夫德至於日新而不变者以其一也有万之衆尚有不顺其治哉恭惟陛下得一之妙见於始终日用之际臣请有以明之拨乱反正既得天矣而不忘於寅畏解娆除苛既安民矣而不忘於焦劳立政立事既法祖宗矣而不忘於继述三十余年之间勤於己而佚於人俭於国而丰於天下凡务损以自克之道无不用其至薄海内外孰不归仁呜呼盛哉然而天下之事一日而万变天下之人一心而百伪变则有害正之基伪则有乱真之渐安危治忽所由分也故虞舜之惟几商汤之慎终周成王之持盈其保治之术汲汲如此臣愚欲望陛下坚守常道益怀永图凡一虑之萌一事之作必畏天必安民必法祖宗则君德不二治理如一亿万年之洪业永永无穷矣臣不胜犬马爱君之诚惟陛下留神省察

中书舍人周麟之论赏罚名实状曰臣闻自古中兴之君惟汉宣帝为得治道之要史臣称之曰孝宣之治信赏必罚综核名实呜呼斯言尽之矣仰惟皇帝陛下以英叡之姿系隆景祚躬履多难式遏宼略事同乎创业校饰百度济登至平功兼乎守成盛德丕烈固已超出百王上矣而臣犹区区以宣帝为言者以陛下方厉精听断剗除宿弊用更化于四方施之於今莫此为急信赏必罚则公道举综核名实则真贤兴二者国家之先务虽尧舜三代之治不外是而宣帝能用之以救弊愿陛下取法焉若夫杂霸术尚刑名此则宣帝之失臣不敢为陛下道

高宗时御史中丞许景衡上奏曰臣自蒙误恩备位执法閲日滋久了无建明不独智虑短浅言辞涩讷之故亦以陛下方图东幸纤悉措置上关宸虑窃谓与其狂易之黩宁负不敏之罪今者驻跸淮甸上下安宁此正讲明治道兴滞补废之时也故不揆迂愚辄以见闻昧死上献庶几有补圣政之万一臣窃观方今人材未备而政事不立法度未修而宿弊尚存浮费不节而国用空虚赋役烦重而民力困弊命令不行而事多壅滞赏罚未明而人无惩劝贼盗继作而吏民被害边境危急而武备弗严奸赃未逐而贪暴滋多公议未伸而亲党害政凡此十事之利病实系国家之安危安危所在变故难测以陛下之神武英断必能成中兴之业以陛下之诚心孝友必能迎二圣之归其事虽曰多端其要不过十者而已惟是十事之利其讲之则不可不熟十事之害其去之则不可不速讲之熟则是非明白去之速则立见治効欲望睿旨下三省枢密院公共讨论修复祖宗之成宪稽参士夫之公议下从民欲上取圣裁于以致中国之安荣于以释异域之忧郁在陛下果断力行之而已

李纲初至行在上本政论曰臣窃以朝廷天下之本也政事法度於是乎出故中书进拟门下审驳尚书奉行所以宣布天子之命令使四方禀承焉政出於一则朝廷尊而天下安政出於二三则朝廷卑而天下危天下之安危系於朝廷之尊卑而朝廷之尊卑系於宰辅之贤否与夫人主听任之重轻其可忽乎唐至文宗之朝可谓衰弱矣武宗既立得一李德裕相之而威令遂振何哉德裕知所本故也其初为相即上言曰宰辅非其人当亟废罢至天下之政则不可不归中书武宗听之号令纪纲咸自已出故能削平僭伪号为中兴然则於艰难多事之秋所以出政者尤不可以不一也自崇观以来政出多门阉宦恩幸女谒皆得以干预朝政所谓宰辅者保身固宠不敢以为言遂失其职法度废弛驯致靖康之祸非一朝一夕之积也臣愚诚愿陛下深思天下安危之本察德裕之言而法武宗之任人监崇观之失以刷靖康之大耻宗社生灵不胜幸甚

李光上治道劄子曰臣尝谓帝王者神民万物之主也以一身而?天下之上所恃者衆心之所戴也历考自古兴衰拨乱之君未有不因乎人心而能有为者盖观人心之所与则知天命之所归故金人之盛强或不足畏盗贼之猖獗或不足忧中原之窃据或不足虑关陕之捷奏或不足喜臣愿陛下凡所举措务合人心而已今移跸之初扶携之民归往如市海内顒顒皆托命於陛下士民倾属以观圣化之行则今日之所施为安得不汲汲乎昔梁襄王问於孟子曰天下恶乎定对曰定于一孰能一之对曰不嗜杀人者能一之孰能与之曰天下莫不与也又曰不行王政尔苟行王政四海之内皆引领而望之欲以为君夫岂在山河之固甲兵之利土地之广哉臣愿陛下克己恭勤隆道德於上大臣守法奉公肃纪纲於下明赏罚辨邪正惩污伪之党以砥砺名节去奸?之吏以惠养小民容受直言驾驭英杰如是而人心不归海内不服未之前闻也惟陛下留神省察

着作郎张嵲出为福建路转运判官上疏略曰古之人君其患有二不在於拒谏在纳谏而不能用不在於不知天下利害在知而不以为意陛下渡江十年矣外有勍敌之国内有骄悍之兵下有穷困无聊之民进言者多矣今皆以为陈腐而别取新奇之说任事者衆矣今皆习是以为当然而更为迂濶之事此近於纳谏而不知用知利害而不知恤也为今之计朝斯夕斯非是二者不务数年之後庶其有济国之所恶者莫大於朋党今一宰相用凡其所与者不择贤否而尽用之一宰相去凡其所与者不择贤否而尽逐之宜其朋党之寖成也右司谏潘良贵上奏曰臣尝谓自古一治一乱不可为常由尧舜迄于五代三千二百九十余年其间所以治者无他君臣协心各相戒饬凡所施为合於大公至正之道而已所以乱者无他君臣异志皆务因循凡所施为悖於大公至正之道而已仰惟祖宗之有天下兵不血刃市不易肆天意人心不约自归当时制为法度立为纪纲非益於国非利於民有所弗措是以海内廓廓无事百有余年承平既久奸臣擅权肆为蔽欺率意改作祖宗纪纲法度废坏殆尽遂继之以大乱陛下绍承大业於艰难之际焦心劳思欲恢复中原迎还二圣九年于兹矣然而治道殊未有以称圣意者臣谓大公至正之道尚塞而未行也夫祖宗顺此道而治其後逆此道而乱今不欲治安如祖宗时则已如必欲之可不兢兢业业朝夕唯此道之是念乎臣愿陛下静澄其心思祖宗创业之难念父兄远狩之久悯生灵常怀涂炭之苦愤土地日有侵削之忧凡下一令行一事必先以此四者为念然後发之於政诏大臣同心协力勿以一毫私意曲狥人情断自今日其已往者渐以公正之道更革之其方来者力以公正之道固守之如四时之有信如金石之不移则天下庶乎有休息之期也如其不然臣恐万事寖以大坏虽无敌国外患而中国自弊矣唯陛下留神察焉

历代名臣奏议卷四十六








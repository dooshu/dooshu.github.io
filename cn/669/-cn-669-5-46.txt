46　周禮疏引星備書


大宗伯疏：「星備云：『五星初起牽牛。歲星一日行十二分度之一，十二歲而周天。熒惑日行三十三分度之一，三十三歲而周天。鎮星日行二十八分度之一，二十八歲而周天。太白日行八分度之一，八歲而周天。辰星日行一度，一歲而周天。』」馮相氏疏：「星備云：『明王在上，則日月五星皆乘黄道。』」保章氏疏：「星備云：『五星更王相休廢，其色不同。王則光芒，相則内實，休則光芒無角，不動摇，廢則少光。色順四時，其國皆當也。』」星備之書，僅見於此。隋、唐志皆不著録。

【集證】按隋五行家有易三備三卷。鄭樵曰：「上備言天文，中備卜筮，下備地理。」疑星備即「上備」中子目也。

【元圻案】馮相氏疏引星備之下，有「又云：『黄帝占曰〔一〕：天道有三，黄道者，日月五星所乘。』問曰：『按鄭駁異義云：三光考靈曜書云：「日道出于列宿之外，萬有餘里。」謂五星則差在其内，何謂與日同乘黄道？』又問曰：『日何得在婁、角、牽牛、東井乎？』答曰：『黄道數寬廣，雖差在内，猶不離黄道，或可以上下爲内外』」一節；保章氏疏有「又云：『立春，歲星王七十二日，其色有白光芒角；土王三月十八日，其色黄而大，休則圓，廢則内虚。立夏，熒惑王七十二日，色赤角黄；土王六月十八日，其色黄而大。立秋，太白王七十二日，光芒無角；土王九月十八日，其色黄而大。立冬，辰星王七十二日〔二〕，其色白芒角；土王十二月十八日，其色黄而大。星當王相，不芒角，其邦大弱，强國取地。大弱，失國亡土也』」一節，似亦星備之文。

〔一〕「黄帝占曰」，原作「黄道占日」，據中華本周禮正義卷五一春官馮相氏改。

〔二〕「辰」，原作「晨」，據中華本周禮正義卷五一春官保章氏改。






【灵之祥】

〖古朱鹭行。古今乐录曰：灵之祥。言宣皇帝之佐魏。犹虞舜之事尧也。既有石瑞之徵。又能用武以诛孟度之逆命也。〗

灵之祥。石瑞章。旌金德。出西方。天降命。（《宋书》作命降。）授宣皇。应期运。里经骧。继大舜。佐陶唐。赞武文。

建帝纲。孟氏叛。据（古乐府作摅。）南疆。追有扈。乱五常。（《宋书》误作帝。）吴寇劲。（《晋书》作叛。）蜀虏强。交誓盟。连遐荒。宣赫怒。奋鹰扬。震乾威。曜电光。陵九天。陷石城。枭逆命。拯有生。万国安。四海宁。（○《宋书》乐志。《晋书》乐志。《乐府诗集》十九。古乐府二。《诗纪》四十。）


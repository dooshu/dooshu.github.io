◇奏讨孙吴（黄初三年）

臣闻枝大者披心，尾大者不掉，有国有家之所慎也。昔汉承秦弊，天下新定。大国之王，臣节未尽。以萧张之谋，不备录之，至使六王前后反叛。已而伐之，戎车不辍。又文景守成，忘战戢役，骄纵吴楚，养虺成蛇，既为社稷大忧。盖前事之不忘，后事之师也。吴王孙权，幼竖小子，无尺寸之功，遭遇兵乱。因父兄之绪，少蒙翼卵е伏之恩，长含鸱枭反逆之性，背弃天地，罪恶积大。复与关羽，更相觇伺，逐利见便，挟为卑辞。先帝知权，奸以求用，时以于禁。败于水灾，等当讨羽，因以委权。先帝委裘下席，权不尽心。诚在恻怛，欲因大丧，寡弱王室。希托董桃传先帝令，乘未得报许，擅取襄阳。及见驱逐，乃更折节，邪辟之态，巧言如流。虽重驿累使，发遣禁等，内包隗嚣顾望之奸，外欲缓诛支仰蜀贼。圣朝含弘，既加不忍，优而赦之，与之更始。猥乃割地王之，使南面称孤，兼官累位，礼备九命，名马百驷，以成其势，光宠显赫，古今无二。权为犬羊之姿，横被虎豹之文，不思静力致死之节，以报无量不世之恩。臣每见所下权前后章表，又以愚意采察权旨，自以阻带江湖，负固不服，狃挟累世，诈伪成功。上有尉佗英布之计，下诵伍被屈疆之辞，终非不侵不伐之臣。以为晁错不发削弱王侯之谋，则七国同衡，祸久而大；蒯通不决袭历下之策，则田横自臣，罪深变重。臣谨考之周礼九伐之法，平权凶恶，逆节萌生，见罪十五。昔九黎乱德，黄帝加诛。项羽罪十，汉祖不舍，权所犯罪衅明白，非仁恩所养、宇宙所容。臣请免权官，鸿胪削爵土，捕治罪。敢有不从，移兵进讨，以明国典好恶之常，以静三州元元之苦。（《吴志·吴主权传》注引《魏略》，载《魏三公奏》。案：此事在黄初三年，时三公乃华歆、贾诩、杨彪也。）


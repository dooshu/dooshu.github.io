春郊


其一

玄思夺春绪，驾言出行游。
轻罗吹广陌，和风袭芳洲。
娱情向烟草，极眺心悠悠。
麦苗流惠色，花药滋羁愁。
骀荡随群莺，翳景追林丘。
会惜露条晚，掇馨寄绸缪。
沈吟抚韶岁，怀人谁与谋。
杂佩徒缤纷，江皋竟淹留。

其二

乔树抽丰枝，中陵郁相望。
丽晖散层雾，戏羽乘春阳。
华滋盈遐术，赏心多杂香。
脉脉野棠落，辉辉蕙草长。
揽袪动微步，惠然适中肠。
绪风吹息阴，青翠迷衣裳。
顾余婴物累，触类尝怀伤。
眷彼东菑叟，偃扉能坐忘。

其三

嘉卉绣青郊，烟霭无时同。
艳阳二三月，高楼千里红。
弱兰合香苏，乳燕开雕栊。
靡靡夜情乱，怅怅朝华空。
佳人在何许，徘徊蘅薄中。
缛景永回互，娱心谁与通。
无因层台会，缥缈乘灵风。
旷野多神伤，芳盛惭微躬。

其四

清昼明层霄，夹道纷华滋。
游戏遵微行，绿帻何流离。
光辉在芳盛，坐使春带移。
彼姝炫长袖，遥遥紫陌迟。
宛转摘柔条，沃若照容仪。
所惜君子顾，宁辞蚕欲饥。
驰目默无言，缓步归瑶帷。
中夜废寝兴，引领恒在斯。





天第一百七十七

天裂（一作制）于敌上者，敌人自乱之兆也。天色如血，兵战之兆也。天雨甘露，所雨之地兵大胜也。雨虽在敌，敌败也；在我，当避之。天雨鱼鳖，在敌，敌败也；在我，亦当避之。天雨血，在敌，急击之，可胜也；在我，避之；或在我彼两界者，将大血战，吏士俱伤。天雨絮及粟，在敌，敌凶；在我，避之。天雨海岛毛，大乱之兆也。天雨毛，所雨之地大将信任邪谋也。若烟非烟，庆云也，云开有德。若星非星，归邪也，归邪有人。若雾非雾，泣军也，泣军多杀将。若雷非雷，天鼓也，天鼓多败军。不云而雨，天泣也，天泣多覆国。凡天下之事变异于人者，急慎之。


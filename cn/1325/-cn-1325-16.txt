审张七


道光初，山东捕获林清余党张七，亦党魁也，法当死。而张七不自承为张七，承审者易十余员，皆不得实。

时胡君（鉴僧大令之祖，忘问其官阶讳字矣）仕鲁，有能名，大吏以委之。君坐堂，命带至，与之琐琐话家常，问其年岁及家事甚悉，而绝不及公事。问至夜分，呼饼饵至，啖之，并以赐张七，复絮絮话移时始退。明日复然。又问张七：“能饮乎？”曰：“能。”呼酒至，与之对酌。时上官急欲得实，闻君之举动如此也，召而诘责之，曰：“如是，乌能廉其实？”君曰：“不如是，终不能廉得其实也。明当有以复命矣。”

又明日，仍与絮语如故，与之对酌如故，而酒中已置助醉之品矣，饮之使醉，颓然卧堂下。隶役皆窃笑。君独酌于堂上，怡然自得，若无事者然。犯人则鼾呼于案下，移时未醒。侍从皆厌倦。又良久，鼾卧者抒手伸足，似有醒意。君使役附其耳大呼曰：“张七！兹得间矣，犹不遁耶？”则噭应而起曰：“唯！”君大笑曰：“若犹得不承为张七耶？”张七眙愕良久，遽呼曰：“好官！好官！吾当自承。”乃尽吐所行不法事，有官所不及知者亦尽言之。谳乃定。






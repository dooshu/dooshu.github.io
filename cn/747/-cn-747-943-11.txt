○前汉州令公宗夔上元醮词

臣闻裁成天地，陶铸阴阳，三元为布化之辰，五纬为主生之纪，总其宰制，归乎至真。用能福被邦家，惠兼幽显。南昌丹，式宏进道之阶；北部黑书，爰示绳非之旨。是申戒劝，广庇人天。臣获奉真宗，常遵明训，惟勤惕厉，上副元慈。伏念荷国恩深，致君力寡，功未刊於鼎铉，赐已冠於人臣。出拥节旄，总司戎旅，荐新宠泽，载践崇荣。青琐位隆，黄枢寄重，循怀增惧，报主无阶。但虔焚祝之仪，冀答君亲之德。今属天官御节，太司方，少阴敷煦育之仁，大宥布生成之令，是敢精持香火，恭启醮祈，仰景象以冥心，伫休祯之应念。上愿宝图悠久，圣寿延长，中外乐康，寰区宁泰。八九土，咸归一统之尊；岁稔气和，永叶无为之理。冥关朗晏，动植舒荣，率土普天，咸登寿域。臣某祈灾凶荡涤，冤债和平，罪咎蠲销，福祥臻萃。公私有泰，眷属长宁。誓倾忠孝之心，克赞休明之运。不任。


列传第一百二十二 韩林儿　张士诚


韩林儿，永年人，其先本栾城人。世以白莲社烧香惑众。父山童，尝为童子师，人称为韩学究。至正初，山童倡言天下将大乱，弥勒佛出世，愚民私相附从。颍州人刘福通与其党杜遵道、罗文素、盛文郁、王显忠、韩咬住等，谓山童为宋徽宗八世孙，当为中国主。时河决而南，丞相脱脱从贾鲁议，挽之北流，兴大役。福通乃预埋一石人，镌其背曰：“休道石人一只眼，此物一出天下反。”开河者掘得之，转相告语，人心益摇。至正十一年，福通等杀黑牛白马誓众，谋作乱。事觉，县吏捕之急，山童就获伏诛。其妻杨氏，携林儿遁至武安，福通遂部署其众以反。杜遵道者，本书生也，尝上书请开武举，以收智勇之士。丞相马札儿台览而奇之，补为掾史，遵道不就。至是，为福通谋主。五月，福通袭据朱皋，分兵陷罗山、真阳、确山，掠舞阳、叶县。其众裹红巾于首，故号红军，又号香军。

枢密同知赫厮虎赤率阿速兵六千，并诸路汉军讨之，不能克。时岁大祲，萧县人李二家储芝麻一仓，发以赈饥，人呼为芝麻李。与邻人赵君用谋入福通党。君用曰：“城南彭二郎有胆勇，当先致之。”君用至其家，彭方砺斧，问之，曰：“将刈薪易粟，疗饥耳。”君用曰：“汝健儿，何患不饱！从我谋，富贵可图也。”彭喻其意，曰：“中有芝麻李乎？”曰：“有。”于是与其党八人同盟为乱。袭徐州，陷之。募兵至数万人，攻陷宿、虹、丰、沛等州县，以应福通。九月，福通击败官军，杀万户朵儿、千户高安童，进攻汝宁府，陷之，知府完哲等赴水死。又攻陷光、息二州。及官军战于亳州，杀指挥秃鲁。所过焚城邑，杀长吏，众至十余万。十二月，布王三起兵陷邓州、南阳以应福通，号北锁红军。

十二年，朝廷遣逯鲁曾募两淮盐丁五千人以攻徐州，又遣知枢密院事月阔察儿将兵会之。二月，与赫厮虎赤等进讨。赫厮虎赤见红军阵大，扬鞭麾其众曰：“阿卜。”阿卜者，华言走也。于是所部皆溃，贼势益炽。朝廷又遣平章巩卜班将侍卫汉军及蒙古军数万讨之，巩卜班亦日夜纵酒，不以兵事为意。为福通所袭，大败。军中失大将所在数日，阅死者尸，始知巩卜班已死。官军引却三百余里，屯项城。是月，定远郭子兴等起兵破濠州，以应福通。

御史大夫也先帖木儿与卫王宽彻哥将精兵三十万讨福通，攻上蔡，拔之，擒韩咬住。诸王神保复取虹、睢阳两县。福通惧，严兵拒守。五月，也先帖木儿屯沙河，数旬不敢进。军中夜惊，也先帖木儿先遁，左右控其马留之。也先帖木儿引佩刀斫之，曰：“我非性命耶！”遂逸去，诸军皆溃散。军资山积，悉为福通所有。也先帖木儿收散卒抵汴，汴守将谓之曰：“汝为大将，见敌奔溃，吾将劾汝，此城不能入也。”乃屯于朱仙镇。顷之，朝廷以平章蛮子代将，召也先帖木儿还，弗罪也。卫王宽彻哥军于亳州，亦以酣醉为红军所虏。

八月，丞相脱脱自请将诸军攻徐州，入其外城，贼以铁翎箭射中脱脱马首，脱脱不为动，麾军力战。城破，芝麻李死，赵君用、彭二郎遁入濠州，与郭子兴、孙德崖等拒守。十月，平章教化、元帅董抟霄攻安丰，败贼众于合肥。太尉阿吉剌、左丞太不花攻汝宁，福通退保亳州。是岁，沈邱探马赤察罕帖木儿起兵攻罗山，克之。十三年，知枢密院事老张攻克南阳、唐州。六月，诸王八秃与福通战于亳州，败殁，福通复陷安丰。十四年，福通又陷颍州。是月，朝廷置毛胡卢义兵万户府于南阳邓州以御贼。十月，平章答失八都鲁及太不花会兵攻安丰，不克。

十五年二月，福通等自砀山夹河迎林儿至，僭号称皇帝，又号为小明王，都亳州，国号宋，以林儿自谓赵氏裔也。建元龙凤，尊山童为太上皇，母杨氏为皇太后。撤鹿邑县太清宫材以造宫室，以杜遵道、盛文郁为丞相，福通、罗文素为平章，刘六为知枢密院事。刘六者，福通弟也。遵道粗有文武，既为丞相，林儿每事咨之，颇专恣自用。福通使勇士挝杀之。自为丞相，林儿不能问。七月，答失八都鲁与福通战于长葛，失利。答失八都鲁退驻中牟，又为福通所袭，获其辎重。刘哈剌不花伏兵要之，夺所获而归。八月，苗军元帅吴天保死，其部众据荥阳以叛，降于福通。冬，福通以三十万众直捣中牟，察罕帖木儿大败之。事具《察罕帖木儿传》。

十六年三月，明太祖取集庆路，林儿授为江南行省平章。九月，贼将李武、崔德等陷潼关，及陕虢二州，豫王阿忒纳失里败之。察罕帖木儿转战，而北取虎牢，戍之。贼不敢过，乃焚掠河北诸州，察罕帖木儿又败之，余众栅河中洲，悉为察罕帖木儿所歼。十二月，答失八都鲁次高柴店，福通屡战皆败，官军遂进围亳州。福通出精骑五百，夜袭官军，答失八都鲁设备甚严，贼奔溃，答失八都鲁遂克亳州，擒伪丞相王显忠、罗文素及伪元帅张敏等，福通挟林儿走安丰。十七年，李武、崔德据殽函以窥关陕，察罕帖木儿引兵赴之，李武等乃渡河，陷平陆，掠安邑。察罕帖木儿率铁骑追之，贼回扼下阳津，为察罕帖木儿所逼，溺死无算。

是时，察罕帖木儿驻陕西，河南北则答失八都鲁、太不花、阿鲁三人共为犄角，以御福通。太不花军于嵩汝间，贼望风败走。太不花按兵不进，贼势复炽。三月，福通将毛贵陷胶州，又陷莱州。四月，遂陷般阳、益都及滨、莒二州。六月，福通知官军在河南、河北空虚，乃分兵三道，关先生、破头潘、沙刘二、冯长舅、王士诚出晋冀，白不信、大刀敖、李喜喜趋关陕，毛贵略山东。福通自以重兵徇颍许诸州。关先生者，名铎，崇仁人，以策干福通，福通用为军锋。

七月，义兵万户田丰叛降，毛贵攻陷济宁。万户孟本周败之，复其城。盛文郁陷归德，知府林茂、万户时公权皆迎降，文郁遂陷曹州。九月，陷大名及卫辉路。未几，太不花复取大名。是月，关先生陷泽州、陵州，又陷潞州，察罕帖木儿败之。十月，白不信陷商州，直趋长安，分兵掠同华诸州，亦为察罕帖木儿所败，前后死者数万人。白不信等以余兵入南山，察罕帖木儿使李思齐守凤翔以备之。十二月，赵君用称永义王，彭二郎之子早住称鲁淮王，同据淮安。

十八年正月，田丰陷东平路。二月，毛贵陷济南，田丰复攻济宁，陷之，遂据东昌。是时白不信等复自兴元陷秦陇，李喜喜陷巩昌，白不信进围凤翔，察罕帖木儿来援，城兵亦开门接战，大败之，白不信遁。独李喜喜据巩昌不下。李思齐合兵围之，喜喜突围出，与白不信皆入蜀，号为青军，后降于明玉珍。毛贵既据济南，立宾兴院，选用山东旧吏，以姬宗周等分守各路。又于莱州立三百六十屯田，造大车百辆以运粮，公私田赋十取其二，民颇归之。是月，贵陷清州。三月，贵由河间取直沽，陷蓟州、漷州，至枣林，京师震恐。帝议北巡以避之，又有劝帝迁都陕西者。丞相太平以为不可，征兵入援。知枢密院事刘哈喇不花大败贵于柳林，贵退走济南。关先生等既入晋冀，察罕帖木儿遣裨将关保追之，关先生趋潞州，太原大震。已而关保败贼于黎城，关先生由吾儿峪遁去，遂入壶关，分兵为二、一出沁州，一出绛州。察罕帖木儿使虎林赤助关保御贼。

五月，福通陷汴梁，筑宫于旧皇城之内，迎林儿居之。以福通为太保，毛贵、田丰为丞相，王士诚、杨诚、陈猱头、续继祖为平章，刘珪为知院，又进关先生、破头潘等官爵。是月，关先生攻连州，虎林赤、关保败之。七月，关先生陷上党，虎林赤、关保夜以死士劫其营，又败之。八月，义兴万户王信以滕州降于毛贵，于是全齐之地尽陷。九月，冯长舅等据松子岭及杏城东山，虎林赤、关保破走之。关先生转掠保定，而西陷大同路。十二月，进陷上都，焚宫阙，留七月，北攻辽阳，陷之。太平策贼据辽阳，必不能久，乃用其子也先忽都为詹事，总大兵复辽阳，冀以为功。既而关先生、破头潘无退志，也先忽都畏之，逗遛不前，师遂溃。四月，赵君用与毛贵同在济南，置酒伏壮士杀贵，君用走益都。续继祖自辽阳入益都，执君用，杀之。

五月，察罕帖木儿大举攻汴梁。自李喜喜、白不信等入蜀，关先生、破头潘入辽东，福通独抗官军，势日弱。六月，察罕以大军次虎牢，先遣游骑东略归亳陈蔡，战船浮于河，水陆并进，首夺汴之外城。察罕帖木儿自将铁骑，屯杏花营，诸将环城而垒。福通婴城固守。察罕帖木儿先遣苗军过城下，贼倾城追之，遇伏败还。又令老弱立栅于外城以为饵，贼出争之，老弱弃栅走，贼逐于城西，察罕帖木儿纵铁骑蹂之，悉为所俘。福通乃不敢复出。八月，察罕帖木儿克汴梁，福通挟林儿出东门遁去，复入安丰。

十九年，田丰陷保定路。朝廷遣使谕之，为所杀，丰又陷孟州、赵州。是年关先生、沙刘二等为高丽人所袭杀，惟破头潘率轻骑万余，从间道奔宣德，降于孛罗帖木儿。先是，关先生等由辽阳入高丽，高丽王奔躭罗，其臣纳女请降，将校以下皆配以女子。关先生等狎之，不以为意，高丽人悉絷其马林中。一夕，传王命：惟高丽语者不杀，余悉坑之，贼党获免者十无一二焉。

二十年，明太祖议迎韩林儿至金陵，不果。时田丰号花马王，王士诚号扫地王，共据山东。朝廷命察罕帖木儿讨之。五月，李武、崔德降于李思齐。八月，察罕帖木儿造浮桥于盐河以济师，田丰降。察罕帖木儿取东平，以丰为前锋，陈猱头战败，走益都。是月，林儿封明太祖为吴国公。

二十一年，察罕帖木儿进围益都。初田丰之降也，遣使告察罕帖木儿曰：“总兵未必信我，我不敢上谒。俟我平沿海诸州，然后来见耳。”丰定登、莱、沂、密诸州方至，察罕帖木儿厚接之，后竟为丰所刺杀。未几，扩廓帖木儿克益都，丰、士诚、猱头皆伏诛，事具《察罕帖木儿传》。二十二年，张士诚遣其将吕珍攻安丰，林儿与福通乘风雨溃围而出，明太祖自将救之，大败珍兵，迁林儿于滁州之宗阳宫，栅而守之，日给廪饩数斗。二十三年，林儿册明太祖为吴王。二十五年，吴左丞廖永忠及朱镇抚具舟楫，迎林儿及福通归金陵，次瓜步，永忠沈之于水，以覆舟闻。林儿僭号十三年而亡。

张士诚，泰州白驹场人，以行称曰张九四。少有膂力，厚重寡言，与弟士义、士德、士信并驾盐纲船，业私贩。至正七年，集庆花山贼作乱，官军不能制，募盐徒捕灭之。御史宋文瓒上言：“江阴、通泰为江海门户，镇江、真州次之。花山盗起，官军敛手，宜亟选智勇，以防后乱。不然，东南财赋之地，恐非国家所有。”不报。泰州人王克柔家富，喜游侠犯法，高邮知州李齐收之。其党李华甫、麪张四谋劫克柔，齐乃移置克柔于扬州狱，招华甫为泰州判，张四为千户，于是乱民益无所惮。泰州富人多侮士诚，或负其盐直，弓兵邱义尤窘辱之。士诚怒，与诸弟及壮士李伯昇等十八人，杀义，纵火焚富人室。因与华甫谋起事，寻杀华甫，驱盐徒为兵，旗帜皆赤。至丁溪，土豪刘子仁拒之，士义中流矢死，子仁亦败溃，遁入海。士诚兵势始振，众至万余人。

十三年，士诚攻泰州，李齐招谕之，士诚请降，且乞自效。行省参知政事赵琏命士诚治划船，趋淮泗。士诚疑惮不发，夜纵火登城，执琏拥至舟中，杀之，遂陷兴化，立栅于德盛湖。时左丞偰哲笃镇高邮，士诚率众数千噪而入，哲笃等皆遁去，士诚遂据高邮。朝廷复赦其罪，使至，不得入而还。绐言士诚已降，但求名爵。行省遣照磨盛昭以万户告身授士诚，士诚闭置舟中，昭谓左右曰：“此吾死所也。”官军逼高邮，士诚使昭出战，不从，士诚磔之。士诚诳言：“李知府来乃降。”行省强齐往，至则下诸狱，齐不屈，士诚亦磔之。

枢密院都事石普诣行省，陈破敌之策，且曰：“高邮负重湖地，沮洳不可用骑，愿得步兵三万取之。”行省与兵一万，夜衔枚趋宝应，贼惊溃，连拔十余寨。将至高邮，分兵三队，普自将攻北门士诚援军，望之不敢进。蒙古兵千余骑突至，争先入，遇贼而逃，普兵遂为所乘，堕水中，普力战而殁。是年朝廷仍遣平章咬住、廉访使王也先帖木儿抚谕高邮。

十四年，行省以士诚始终旅拒，始议攻讨。士诚遂自称诚王，国号大周，建元天祐，改授时历为明时。六月，士诚攻扬州。行省丞相达识帖木儿败绩，士诚陷天长诸县。右丞阿鲁恢以苗军来援，士诚还高邮。九月，丞相脱脱总大军南征，众号百万，旌旗亘千里，大败士诚于高邮城下。又用董抟霄计，分兵破天长、六合，未几拔高邮外城。士诚大惧，自分亡在旦夕。会朝廷罢脱脱兵权，诸军尽散，士诚势复振。

时江阴贼江宗三、朱英自相吞噬，宗三降行省，遣元帅孙观讨英，英求援于士诚，以妻子为质。士诚初疑未许，英盛言江东富庶以歆动之，乃遣士德率高邮之众击横栅，渡福山港。十五年正月，攻常熟，陷之。达识帖木儿使参政脱因御士德，为乱兵所杀。平江路总管贡师泰城守，士德众裁三四千人，直抵齐娄二门，缘城而上，遂陷其城，据之。师泰缒城遁。昆山、嘉定、崇明、吴江相继降。时吴中钱谷甲仗山积，皆为所有。毁承天寺，碎佛像，以为宫，号万岁阁，射三矢于梁上。易平江路为隆平郡，立省院百司，凡甲第尽为其将士所夺。三月，士诚自高邮至，服御皆拟乘舆。开弘宏馆，设学士员，郡称太守，州称通守，同知称府丞，知事称从事，县仍曰尹。以术士李行素为丞相，士德为平章，蒋辉为右丞，徐义、徐志坚典亲军，李伯昇总军事，王敬夫、蔡彦文、叶德新为参军，三人尤贵幸用事。

常州黄氏为士诚内应，不战而下，改为毗陵郡。分兵陷湖州，改为吴郡。王与敬亦以松江降之，改为隆平郡。以锻工周仁为隆平太守。仁习吏事，姿性深刻，士诚深倚之。又以潘元明为左丞，守吴兴；史文炳为同知枢密，守松江。置镇海万户府于太仓。士诚颇好士，郭良弼、董绶等皆为之用。滨州杨乘以行省郎中免官，寓松江。良弼等言于士诚，招之，乘曰：“汝等既失其身，又欲浼我耶！”遂自杀。孙撝与士诚将张茂先谋反正，事泄，皆见杀。七月，士德与王与敬攻杭州，陷之。左丞答纳失里战死，达识帖木儿走萧山。士德恣意搜括，杭人苦之。万户普贤奴与苗军元帅杨完者来攻，杭人应之，皆挺身巷战，士德众大溃，十丧七八。收残兵，掠海盐，又为乍浦钟民所败，乃引还。八月，史文炳攻嘉兴，苗军大败之，文炳仅以身免。士德以苗军犷悍，乃募骁骑千余击之，斩馘无算，完者惮之。

是岁，明太祖取集庆路，又取镇江，与湖、常接壤，始开兵衅。十六年，明太祖使徐达攻常州，士德来援，达设伏邀之，获士德。士诚请岁输粮二十万石、金五百两、银三百斤以犒军，且归杨宪以求士德。太祖数其开衅召兵之罪，索粮五十万石。士诚不与，密使吕珍入常州，以助守御。三月，外围益急，珍拔城中之众宵遁，达遂入常州。士德潜为书，告士诚使归命朝廷以求助，士诚然之。初，中丞蛮子海牙以采石之败，为士诚所获。至是，士诚使与周仁持书降于达识帖木儿、杨完者，请受其降。达识帖木儿谓士诚反覆难信，完者固劝之，乃遣参议周伯琦受其降。士诚始要王爵，又请为三公，达识帖木儿皆不许。完者又以为言，达识帖木儿乃以便宜拜士诚太尉、士信枢密同知。然士诚自擅土地如故。

十七年，士诚舟师出海上，将袭镇江，败于鲇鱼口。自是数与徐达、耿炳文交兵。士诚获廖永安，请以易士德，明太祖不许。其后士德不食而死。十八年八月，朝廷使尚书伯颜帖木儿以龙衣御酒赐士诚，且征漕。士诚与方国珍互相猜忌，莫肯先发。伯颜帖木儿往来开谕，士诚乃运十万石粮于京师，岁以为常。二十年，士诚与明太祖兵战于太湖，败绩。又遣李伯昇攻长兴，不克。初，行省左丞汪同自集庆至平江，见士诚反覆狙诈，潜与淮安守将史椿通于察罕帖木儿，以图士诚。会察罕帖木儿被刺，复乞师于集庆，请为内应。事觉，士诚杀之。二十三年二月，士诚遣吕珍攻韩林儿于安丰，明太祖自将救之，珍大败而还。士诚忌杨完者，达识帖木儿亦恶之，佯使士诚出攻建德。完者营于杭州，城外不为备，猝攻之，完者与其弟伯歆皆自杀，事具《杨完者传》。士诚遂据杭州，朝廷拜士信为江浙行省平章政事。自是，方面大权尽归于张氏矣。

九月，士诚自称吴王，使达识帖木儿请命，朝廷不许。户部侍郎博罗帖木儿来征粮，士诚不应。参军俞思齐谏曰：“昔为贼，不贡献于朝廷犹可；今为人臣而不贡献，可乎？”士诚大怒。思齐乃谢病归。右丞答兰帖木儿、郎中真保谄事士诚，数媒孽达识帖木儿之短。至是，使士信面数之，勒令以老病自免，士信自为丞相。御史大夫普化帖木儿及达识帖木儿皆自杀。二十四年，士诚使李伯昇攻建德，又使谢再兴围新城。明太祖将李文忠败之，文忠进围杭州，不克。二十五年，明太祖略定两淮，命徐达、常遇春督诸军二十万伐士诚，数其八罪，败士诚兵于湖州潢口，士信奔还，达进至三里桥。士诚遣黄宝当南路，陶子实当中路，张天骐当北路，唐杰为后援，皆为达、遇春所败，擒黄宝，天骐、子实遁去。士诚遣李伯昇入湖州，与天骐等固守。又遣朱暹等与其五太子率兵六万援之，筑五栅于旧馆。达、遇春营于姑嫂桥，以绝旧馆之援。士诚甥潘元绍屯于旧馆东，达袭败之，元绍遁，士诚亲率兵来援，与达战于皂林，又大败。十月，李文忠取余杭，遂围杭州。五太子及朱暹等以旧馆六万之众降于徐达。五太子，士诚养子也，本姓梁，短小精悍，能平地跃起丈余，又能泅水。暹亦善战，至是皆降，士诚为之夺气。已而李伯昇、张天骐以湖州降于徐达，潘原明以杭州降于李文忠，达等乃进围平江。时嘉兴、宋兴、绍兴、李思忠皆降于达，士诚外援尽绝，惟无锡莫天祐使其将入城，与士诚相闻。

二十六年，明太祖以书谕士诚，不答。士诚突围决战，复败，人马溺死沙盆潭甚众。其勇胜军号十条龙者，皆被银铠锦衣，出入阵中，人莫能测，至是皆溺死。士诚马踣，堕水几死，左右舆入城中。李伯昇遣客说士诚曰：“公始以十八人入高邮，元兵百万围之，如虎堕阱中，死在旦夕。元兵无故自退，公遂乘胜东据三吴，辟地千里，拥兵千余万。诚于此时不忘高邮之危，苦心劳虑，练兵选将，收当时之豪杰，岂特保三吴之地，天下可图也。”士诚曰：“君往时不言，今复何及？”客曰：“吾当时虽欲进言，无路自效。何则？公之子弟亲戚布列中外，歌儿舞女日夕酣饮，公又深居于内，败一军不问，失一城不知，故沦胥至今日耳。”士诚曰：“吾甚恨之，亦无及矣。今为之奈何？”客曰：“吾有一策，恐公不从。”士诚曰：“不过死耳。”客曰：“徒死无益也。公不见陈友谅乎？战于姑孰，又战于鄱阳，友谅举火欲燔敌舰，天乃反风烧之。何者？天命所在，人力无如之何。今外围益急，窃恐势急变生，祸从中起，虽欲死而不可得。公如顺天之命，遣一介之使，归命金陵，不失为万户侯，则所全多矣。”士诚良久曰：“君休矣，吾将思之。”竟不听。

八月城破，徐义、潘元绍皆降，外兵蚁附登城，士诚使其将刘毅收余兵三万余人战于万寿寺，复败。士诚从数骑仓皇归府。初士诚见兵败，谓其妻刘氏曰：“我败且死矣，若曹奈何？”刘曰：“君勿忧，妾必不负君。”乃积薪齐云楼下，至是驱群妾登楼，使养子辰保纵火焚之，自经死。士诚独坐一室，达遣李伯昇谕意，士诚闭户自经，伯昇决户入，抱解之，未绝，复苏。达又令潘元绍反覆谕之，士诚瞑目不语，舁至舟中，不食。及至龙江，卧不肯起，乃舁至中书省，李善长问之，不答。已而士诚卒自经死，年四十七。

二子皆幼，其妻以白金遣乳母负之而逃，不知所终。

莫天佑素勇悍，号莫老虎。徐达屡遣使谕降，俱为所杀。及士诚就擒，州人张翼说之降，械送金陵，磔于市。




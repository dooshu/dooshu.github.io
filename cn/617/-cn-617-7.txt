王韬跋


余妇兄杨醒逋明经，曾于冷摊上购得《浮生六记》残本。为吴门处士沈三白所作，而轶其名。其所谓六记者，《闺房记乐》《闲情记趣》《坎坷记愁》《浪游记快》《中山记历》《养生记道》。今仅存四卷，而阙末后两卷。然则处士游屐所至，远至琉球，可谓豪矣。笔墨之间，缠绵哀感，一往情深，于伉俪尤敦笃。卜宅沧浪亭畔，颇擅山水林树之胜。每当茶熟香温，花开月上，夫妇开尊对饮，觅句联吟，其乐神仙中人不啻也。曾几何时，一切皆幻，此记之所由作也。

余少时读书里中曹氏畏人小筑，屡阅此书，辄生艳羡，尝跋其后云：

从来理有不能知，事有不能必然，情有不容已。夫妇准以一生，而或至或不至者，何哉？盖得美妇非数生修不能，而妇之有才有色者，辄为造物所忌，非寡即夭。然才人与才妇旷古不一合，苟合矣，即寡夭焉，何憾！正惟其寡夭焉，而情益深；不然，即百年相守，亦奚裨乎？

呜呼！人生有不遇之感，兰杜有零落之悲。历来才色之妇，湮没终身，抑郁无聊，甚且失足堕行者不少矣，而得如所遇以夭者，抑亦难之。乃后之人凭吊，或嗟其命之不辰，或悼其寿之弗永，是不知造物者所以善全之意也。美妇得才人，虽死贤于不死。彼庸庸者，即使百年相守，而不必百年已泯然矣。造物所以忌之，正造物所以成之哉！

顾跋后未越一载，遽赋悼亡，若此语为之谶也。

是书余惜未抄副本，旅粤以来时忆及之。今闻醒逋已出付尊闻阁主人以活字板排印，特邮寄此跋，附于卷末，志所始也。

丁丑秋九月中旬

淞北玉魫生王韬病中识



【注释】

王韬跋：此跋收录于《弢园文录外编》卷十一。



王韬（1828-1897）：字紫诠、兰卿，号淞北逸民、玉魫生、弢园老民。苏州府长洲县（今苏州市吴中区）人。道光二十四年（1843年）秀才。清末学者、思想家。游历欧洲期间，曾在牛津大学、爱丁堡大学做学术演讲。曾参与翻译《圣经》，并与人合译有英译《易经》《诗经》《礼记》《尚书》《竹书纪年》等。著有《扶桑游记》《弢园文录》等。





沈复芸娘行迹图





沈复三十年游历图



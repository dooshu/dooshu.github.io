·答延平王世子经书（壬寅）

寿镛谨案：延平虽卒于五月，而此答书「高本」原注为癸卯、「改本」为壬寅，然均九月以后无疑也（以下文六篇，虽为壬寅作，均入「外编」）。

不肖某以王人之微，荷先王殿下客卿之礼，图报未遑。昨知肇基东土，正拟躬执鞭弭，稍效驰驱；差役南返，捧执讣音，震动魂魄！无论国耻家仇尚稽报雪，而五侯九伯，谁为指挥？在不肖空瞻帷帐，似失帡幪；更不禁泪之霪霪下也！

幸而老世台丕承前业，壁垒维新。昔禽父在丧，专征誓众；伯符英锐，遂霸江东。以视今日，岂异人任！不肖託在同仇，待罪军旅。夙仰仲谋之器，今闻亚子之风；自当竭此孤忠，报兹旧谊。但荒汛孤军，当上游劲敌；伏望提携，庶联声援！倘虏情叵测，尚图溯洄南下，求一支于万厦，安插兵众；则奉令承教，谅亦匪遥。

恭闻缵绪抚军，不胜雀跃；缘在大故，未敢称贺。统希崇照，可任瞻依！


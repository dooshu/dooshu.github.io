卷十六



卷之十六

乙巳春正月庚申朔。

己巳，常遇春、邓愈克赣州，熊天瑞出降。天瑞，荆州人，初以乐工乘乱聚兵，从徐寿辉攻略江湘间。后以陈友谅命攻陷临江、吉安，又攻赣州，凡四越月下其城，友谅以其有功，加天瑞参政，俾守赣州，兼统吉安、南安、南雄、韶州诸郡。孙本立之降于我也，遣其侄士安攻赣之兴国县，为天瑞子元震所败。天瑞因攻本立，杀之，复据吉安，遣其第三子劫掠山寨，获货利牛马而归。乃造战舰，阳言欲领兵南下，署其帜曰：“无敌”，自称金紫光禄大夫、司徒、平章军国重事兼侍卫亲军都指挥使。岁癸卯，陈友谅攻江西，檄天瑞以兵来援，天瑞坐观胜负，不应命。及友谅败死，乃阳遣其子元震赴援，已而与龙泉彭时中争万安地，以兵相攻。又欲图取广东，乃预于南雄造战舰，遣元震攻掠程乡、兴宁、长乐山寨，遂攻陷韶州，命其部将袁仁仲守之。甲辰春，战舰成，即率兵数万进攻广州。时何真据广，以兵逆于胥江，天瑞一战而破之，意广东可不战而下。忽天昼晦，大雨如注，雷电，其樯舟不能进，天瑞惊怛，乃仰天祝曰：“若广州非予所当有，则天为霁明，当即日还师。”祝已，天果霁。既归，赣望气者言将有外兵至，可厌之，天瑞不之信。是年夏，以兵攻湖南桂阳山寨，皆俘获之，以归王师。既克临江，天瑞始惧，遣元震筑垒太壶头，为备御计。秋九月，王师至赣，天瑞闭城拒守，常遇春、邓愈乃浚濠立栅以困之。至是，凡五阅月，天瑞援绝粮尽，遣元震出降。天瑞亦肉袒诣军门，尽献其地，遇春送天瑞建康。上闻遇春克赣不杀，喜甚，遣使褒谕之曰：“予闻仁者之师无敌，非仁者之将不能行也。今将军破敌不杀，是天赐将军隆我国家。千载相遇，非偶然也。捷书至，予甚为将军喜。虽曹彬之下江南，何以加之？将军能广宣威德，保全生灵，余深有赖焉。”先是，天瑞据赣，常加赋歛民财。及其既降，有司请仍旧徵之。上曰：“此岂可为额耶？”命亟罢之，并免甲辰秋粮之未输者。元震，本姓田氏，为天瑞养子，善战有名。遇春喜其才勇，荐之，授指挥，后复姓田氏。

左相国徐达遣千户胡海洋取宝庆路，克之，元守将唐隆道遁去。于是靖州军民安抚司及诸长官司皆来降，达皆赏赉而遣之。

壬申，上问起居注詹同曰：“孙武杀吴王二宠姬以教兵，其事何如？”同对曰：“此事载《太史公书》，或有之。”上曰：“夫以吴国之众，岂无数十百人与武习兵？乃出宫人与之试，此阖闾之非也。当时武欲试其能，何必妇人哉？且其教吴王兵法取胜之道，果何在？”同对曰：“春秋载柏举之战，楚一败之后，遂有吴入郢之师，此其效也。”上曰：“不然。太宰嚭、伍员皆楚人，先已在吴，其欲报怨于楚者，非一日矣。故有入郢之师，岂孙武教兵之效哉？若谓入郢之师为武之功，何故不旋踵秦救楚而有稷之败？要之杀宠姬之事，亦司马迁好奇之论也。至其十三篇，恐非自作抑，亦有所授也。”

甲戌，调黄州知府陶安知饶州府。

平章常遇春进师南安，遣麾下危止踰岭南，招谕韶州诸郡未下者。于是韶州守将同佥张秉彝、院判郭容、参政李如章、佥事张鹏飞、总管钱旭及南雄守将孙荣祖等各籍其兵粮来降，遇春令指挥王玙守南雄，令秉彝仍守韶州。

大都督朱文正遣参政何文辉、指挥薛显等讨新淦邓仲谦，斩之，命平章汤和率兵讨江西永新诸山寨。

参政邓愈还军至吉安，遣兵讨饶鼎臣于安福，军皆肆掠，虏其男女千余人。安福州判官潘景岳在吉安，闻之告于邓愈曰：“将军奉扬天威，以除祸乱。渠魁未歼，而良民先被系累，非吊民伐叛之义也。”愈闻而大惊，即下令曰：“敢有掠民者斩。”且令骑士大索。于是民争归景岳，景岳悉置之空舍中，日煮糜食之，仍度道路远近次第，遣还其家。愈还至富州，复遣兵讨山砦蒋鬼头，获斩之。捷闻，进愈为江西行省右丞。

甲申，大都督朱文正有罪免官，安置桐庐县。文正，上兄南昌王子也，少孤，母王氏守节依 上居止，上事之甚谨，抚文正爱逾己子。文正既长，涉猎传记，勇敢有才略，然深狡强戾，人莫敢触。上尝语曰：“汝欲何官？”文正即曰：“爵赏不先众人，而急私亲，无以服众。且叔父既成大业，侄何忧不富贵？”上善其言，益爱之，使守江西。遂骄淫暴横，夺民妇女，所用床榻，僭以龙凤为餙，又怨上不先封己，前所对上者皆诡辞。上遣人责之，文正惭惧，谋叛降张士诚，江西按察使李饮冰奏之。上曰：“此子不才如此，非吾自行，无以定之。”即日往南昌，舣舟城下，遣人召之。文正不意上遽至，仓卒出迎。上泣谓曰：“汝何为若是？”遂载与俱归，至建康，群臣交章劾之，请寘于法。上曰：“文正固有罪，然吾兄止有是子，若寘之法，则伤恩矣。”乃免文正官，安置桐城，召其子铁柱，语之曰：“尔父不率教，忘昔日之艰难，恣肆凶恶，以贻吾忧。尔他日长大，吾封爵尔，不以尔父废也。尔宜修德励行，盖前人之愆，则不负吾望矣。”后文正卒，上推亲亲之恩，大封同姓，封铁柱为靖江王，改名守谦。

乙酉，上将经理淮甸，亲阅试将士，命镇抚居明率军士分队习战，胜者赏银十两，其伤而不退者亦勇敢士，赏银有差，且遍给酒馔劳之，仍赐伤者医药。因谕之曰：“刃不素持，必致血指；舟不素操，必致倾溺。弓马不素习，而欲攻战，未有不败者。吾欲择汝等练之，今汝等勇健若此，临敌何忧不克？爵赏富贵，惟有功者得之。”顾谓起居注詹同等曰：“兵不贵多而贵精，多而不精，徒累行阵。近闻军中募兵多冗滥者，吾特为试之，冀得精锐，庶几有用也。”

二月己丑朔，元福建行省平章陈友定侵处州，参军胡深率兵往援。友定闻深至，遁去，深追至浦城，其守将岳元帅率众拒战，深击败其众，遂下浦城。

左相国徐达遣使言：“臣奉命按行湖湘等处，所至降下湘、潭、荆、岳、辰、衡、宝、庆等郡及靖州安抚司诸长官司，悉皆平定。臣宣布威德，远近向化，蛮夷率服，谨遣使以闻。”上以湖湘既平，命达令诸将经略各郡，班师还京。

辛丑，命千户夏以松守临江，张信守吉安，单安仁守瑞州，悉属江西行省节制。将行，上召以松等，谕之曰：“汝皆吾亲故有功之人，故命以专城之寄。夫守一郡，必思所以安一郡之民。民安，则汝亦安矣。昔者丧乱，未免有事于征战。今既平定，在于安辑之而已。凡守城者，譬之守器，当谨防损伤。若防之不固，致使缺坏，则器为废器，守者亦不得无责矣。吾不以富贵而忘亲故，汝等勿以亲故而害公法，庶几上下之间，恩义兼尽。生民享安全之福，汝等亦有无穷之美矣。”又命千户宋炳守饶州，参军詹允亨总制辰、沅、靖、宝、庆等处州郡，听湖广行省节制。

丙午，张士诚愤诸全之败，集兵号二十万，遣其将李伯昇挟我叛将谢再兴寇诸全之新城，部阵延亘十余里，造庐室，建仓库，预为必拔之计，且分兵数万，据城北十里以遏援兵。守将胡德济坚壁拒守，告急于守严州行省右丞朱文忠，且曰：“敌兵甚众，非大发兵不能济。”文忠为遣指挥张斌、元帅张俊率兵出浦江，遥为德济声援。士诚又以兵自桐庐溯钓台、乌石，将犯严州，文忠命以舟师扼之。未至，而千户谢右为其伏兵所执，诸将皆恐甚。文忠意气自若，分署诸将，各为备御，以何世明、袁洪、柴虎居守，自指挥朱亮祖以下，悉统以行。次浦江，下令诸军衔枚走新城，且檄处州守将以兵来会。德济复遣使以彼众我寡为言，请济师。文忠曰：“昔谢玄以兵八千破苻坚百万众，兵在精不在众也。”丁巳，抵龙潭，去敌不二十里。有白气覆我军上，或曰：“此胜敌之兆也。”至日晡，谍报寇将至。夜四鼓，新城知援至，潜缒卒以寇中事来报，约诘旦会战。文忠乃集诸将，会曰：“敌兵甚众。今当尽死力击之，不如令者斩。”黎明，军方食，候卒告敌兵至。文忠令老弱守辎重，悉精锐阵于营外，张左右翼以待之。元帅徐大兴、汤克明为左翼，千户王英、叶旺佐之；指挥张斌、元帅张俊为先锋，关忠、郭义佐之；严德、王德为右翼，夏子实、陶文兴佐之；中军，文忠自己将焉。既而，直营右数里，望见烟焰勃兴，疑为寇兵，乃分前龙游总制夏仲毅将后军守隘，备之。会处州参军胡深亦遣耿天璧援，兵适至，文忠复勒兵申约束，于是我军大奋直前击之。两军既交，文忠跃马冲其中坚，当者迎矟而毙，敌中军枭将周遇等披靡，谢再兴及苗军见之，震慑失次，遂大溃，弃兵甲走，自相蹂践。我军轥而歼之，逐北十余里，溪水尽赤，死者以万数。文忠收兵会食，遣指挥朱亮祖、张斌乘胜追殄余寇，燔其营落数十，获士诚同佥韩谦、理问滕忠、元帅周遇、萧寿山等六百余人，军士三千，马八百，辎重铠甲甚众，士诚第五子及其将李伯昇仅以数骑遁去。方两军相持，大雾阴晦；及战胜，天日开霁。将士无不踊跃，文忠入城，胡德济迎谒相喜，劳曰：“今日之胜，皆相公之力也。”上闻文忠大破士诚兵，甚喜，徵入觐，赐衣服名马，及锡赉朱亮祖以下有差。

是月，以康茂才为神武卫指挥使。

三月己未朔。

辛巳，常遇春平章贡军还。上御戟门颁赏，劳之曰：将军勤劳于外，南平诸郡，兵不失律，民无所扰，自岭以南，望风降附，是能奉扬威武，克定邦家。报功之典，余岂敢后？今锡以布帛文绮，用彰厥功，以答三军之用命。夫赏以酬功，爵以旌德，俟海宇宁谧，恩数有加。将军其奖率三军，更图后举。茂建伟烈，益著耿光，以副予所托，将军其勖之哉！遇春曰：“臣奉主上成算，所至輙克，非臣所能。”上善其对。

癸未，起居注宋濂乞归省金华，上赐金币而遣之。濂还金华，进表谢，复致书世子，劝以进脩。上览书喜，召世子谕之曰：“吾自幼极艰难，今尔曹冠服华丽，饮食甘美，安居深宫，不思勇于进脩，是自弃也。宋起居之言有益，尔其味之。”复遣使至金华，赐书奖谕濂赐以绮帛，仍令世子亲致书以报。人皆叹上待士之盛。

左相国徐达还自湖湘。

夏四月己丑朔，参军胡深进攻建宁之松溪，克之，获陈友定守将张子玉而还，留元帅季彦文安辑其众。

庚寅，命平章常遇春取湖广襄阳诸郡。上常与徐达、遇春论襄阳形势，谓曰：“安陆、襄阳跨连荆蜀，乃南北之喉襟，英雄所必争之地。今置不取，将贻后忧。况沔阳新附，城中人民多陈氏旧卒，壤地相邻，易于扇动。譬之树木，安陆、襄阳为枝，沔阳为干。干若有损，枝叶亦何有焉？今宜增兵守沔阳，而出师取安陆、襄阳，庶几不失其宜。”至是，遂命遇春将兵往。

癸巳，遣赵好德以纱绮及鞍辔赐方国珍。

庚子，上谓孔克仁曰：“汉高祖起自徒步，终为万乘，何也？”克仁对曰：“由其知人善任使。”上曰：“如卿言，汉高止此乎？”克仁对曰：“然。”上曰：“周室陵夷，天下分裂。秦能一之，弗能守之。陈涉作难，豪杰蜂起。项羽矫诈，南面称孤，仁义不施，而自矜功伐。高祖知其强忍而承以柔逊，知其暴虐而济以宽仁，卒以胜之。及羽死东城，天下传檄而定，故不劳而成帝业。譬犹群犬逐兔，高祖则张置而坐获之者方。今天下用兵，豪杰非一，皆为勍敌。我守江左，任贤抚民，伺时而动。若徒与之角力，则猝然难定。”

是月，置衡州卫。








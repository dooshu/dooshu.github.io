卷687_36【池上双凫二首】  吴融

碧池悠漾小凫雏，两两依依只自娱。

钓艇忽移还散去，寒鸱有意即相呼。

可怜翡翠归云髻，莫羡鸳鸯入画图。

幸是羽毛无取处，一生安稳老菰蒲。

双凫狎得傍池台，戏藻衔蒲远又回。

敢为稻粱凌险去，幸无鹰隼触波来。

万丝春雨眠时乱，一片浓萍浴处开。

不在笼栏夜仍好，月汀星沼剩裴回。


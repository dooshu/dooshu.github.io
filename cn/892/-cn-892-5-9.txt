东坡书传卷九


周书


泰誓上第一


惟十有一年，武王伐殷。一月戊午，师渡孟津，作《泰誓》三篇。

文王受命九年而崩。武王以大统未集，故即位而不改元。十一年丧毕，观兵于商而归。至十三年，乃复伐商。叙所谓“十一年武王伐殷”者，观兵之事也。所谓“一月戊午，师渡孟津，作《泰誓》”者，十三年之事也。而并为一年言之，疑叙文有阙误。

惟十有三年春，大会于孟津。王曰：嗟！我友邦冢君，越我御事、庶士，明听誓！

天子有友诸侯之义。冢，大也。御，治也。

惟天地，万物父母。惟人，万物之灵。直聪明，作元后，元后作民父母。今商王受，弗敬上天，降灾下民；沉湎冒色，敢行暴虐；罪人以族，官人以世。

孥戮，汤事也，而“罪人以族”则为纣罪；赏延于世，舜德也，而“官人以世”则为纣恶者，汤之孥戮，徒言之而不用；舜之赏延，非官人也。

惟宫室、台榭、陂池、侈服，以残害于尔万姓，焚炙忠良，刳剔孕妇。皇天震怒，命我文考，肃将天威，大勋未集。肆予小子发，以尔友邦冢君，观政于商。

或曰：武王观政于商，欲纣改过，不幸而不悛，若其悛也，则武王当复北面事之欤？曰：否。文王、武王之王也久矣，纣若改过，不过存其社稷、宗庙，而封诸商，使为二王后也。以为武王退而示弱，固陋矣，而曰复北面事之者，亦过也。

惟受罔有悛心，乃夷居，

安居自若也。

弗事上帝神祇。遗厥先宗庙弗祀，牺牲粢盛，既于凶盗。乃曰：吾有民有命。罔惩其侮。天佑下民，作之君，作之师。惟其克相上帝，宠绥四方，有罪无罪，予曷敢有越厥志？同力度德，同德度义。

力均以德，德均以义，则知胜负矣。

受有臣亿万，惟亿万心；予有臣三千，惟一心。商罪贯盈，天命诛之。予弗顺天，厥罪惟钧。予小子夙夜祗惧，受命文考，类于上帝，宜于冢土。

冢土，社也。祭社曰宜。

以尔有众，底天之罚。天矜于民，民之所欲，天必从之。尔尚弼予一人，永清四海。时哉，弗可失。





泰誓中第二


惟戊午，王次于河朔。群后以师毕会，王乃狥师而誓，曰：呜呼！西土有众，咸听朕言：我闻吉人为善，惟日不足；凶人为不善，亦惟日不足。今商王受，力行无度，播弃黎老，昵比罪人，淫酗肆虐；臣下化之，朋家作仇，胁权相灭。无辜吁天，秽德彰闻。惟天惠民，惟辟奉天。有夏桀，弗克若天，流毒下国，天乃佑命成汤，降黜夏命。惟受罪浮于桀，剥丧元良，

剥，落也。丧，去也。古者谓去国为丧。元良，微子也。微子，纣之同母兄，而谓之庶子，不得立者，生于帝乙未即位之前也。以礼言之，当与纣均为嫡子，而微子长，故成王命之曰“殷王元子”。

贼虐谏辅。

比干也。

谓己有天命，谓敬不足行，谓祭无益，谓暴无伤。厥监惟不远，在彼夏王。天其以予乂民，朕梦协朕卜，

高宗言梦，文王、武王言梦，孔子亦言梦者，其情性治，其梦不乱。

袭于休祥，戎商必克。受有亿兆夷人，离心离德；予有乱臣十人，同心同德。

夷人，平民也。古今传十人，为文母、周公、太公、召公、毕公、荣公、太颠、闳夭、散宜生、南宫括。孔子曰：“有妇人焉，九人而已。”

虽有周亲，不如仁人。

十人之中，虽有周、召之亲，然皆仁人，非以亲用也。

天视自我民视，天听自我民听，百姓有过，在予一人。今朕必往，我武惟扬，侵于之疆，取彼凶残，我伐用张，于汤有光。

汤放桀而有惭德，今我亦为之，汤不愧矣。

勖哉，夫子！罔或无畏，宁执非敌。百姓懔懔，若崩厥角。

勖，勉也。戒民无轻敌，宁执是心，曰我不足以敌，纣民畏纣之虐，若崩厥角也。

呜呼！乃一德一心，立定厥功，惟克永世。





泰誓下第三


时厥明，

戊午之明日也。

王乃大巡六师，明誓众士。王曰：呜呼！我西土君子，天有显道，厥类惟彰。

天有明人之道，明其类德者。

今商王受，狎侮五常。

五常，五典也。狎侮五典，以人伦为戏也。

荒怠弗敬，自绝于天，结怨于民。斮朝涉之胫，剖贤人之心，作威杀戮，毒痡四海。

痡，病也。

崇信奸回，放黜师保；屏弃典刑，囚奴正士；郊社不修，宗庙不享；作奇技淫巧，以悦妇人。上帝弗顺，祝降时丧。

祝，断也。

尔其孜孜，奉予一人，恭行天罚。古人有言曰：抚我则后，虐我则雠。独夫受，洪惟作威，乃汝世雠。树德务滋，除恶务本。

滋，广也。言止取纣也。

肆予小子，诞以尔众士，殄歼乃雠。尔众士，其尚迪果毅，以登乃辟，功多有厚赏，不迪有显戮。呜呼！惟我文考，若日月之照临，光于四方，显于西土。惟我有周，诞受多方。予克受，非予武，惟朕文考无罪；受克予，非朕文考有罪，惟予小子无良。

兵，凶事也。以武王与纣，犹有胜负之忧，为文王羞，是以先王重用兵也。





牧誓第四


武王戎车三百两，虎贲三百人，

虎贲，猛士也，若虎之奔兽。

与受战于牧野，作《牧誓》。

《春秋》：晋与楚战，皆七八百乘，武王能以三百乘、三百人克纣者，其德与政皆胜，且诸侯之兵助之者众也。

时甲子昧爽，王朝至于商郊牧野，

在朝歌南。

乃誓。王左杖黄钺，右秉白旄以麾。

黄钺，以金饰也。军中指麾，白则见远。王无自用钺之理，以为仪耳，故左杖黄钺。麾非右手不能，故右秉白旄。此事理之常，本无异说，而学者妄相附致，张为议论，皆非其实。凡若此者不取。

曰：逖矣！西土之人。

逖，远也。

王曰：嗟！我友邦冢君，御事、司徒、司马、司空、

御事，治事也，指此三卿也。六卿止言三，古者官不必备，或三公兼之。

亚旅、师氏、

亚旅，众大夫，其位次卿。师氏，亦大夫，主以兵守门。

千夫长、百夫长，及庸、蜀、羌、髳、微、卢、彭、濮人。

《春秋传》：楚饥，庸与百濮伐之。庸，上庸县。濮，即百濮也。又楚伐罗，罗与卢戎两军之，盖南蛮之属楚者。羌，先零、开之属。彭，今属武阳，有彭亡。髳、微，阙。则知此数国，皆西南之夷。

称尔戈，比尔干，立尔矛，予其誓。王曰：古人有言曰：牝鸡无晨，牝鸡之晨，惟家之索。今商王受，惟妇言是用，昏弃厥肆祀，弗答；

肆祀，所陈祭祀也。祀所以报也，故谓之答。

昏弃厥遗王父母弟，不迪。

王父母及母弟，皆先王之遗允，不以道遇之也。

乃惟四方之多罪逋逃，是崇是长，是信是使，是以为大夫卿士。俾暴虐于百姓，以奸宄于商邑。今予发，惟恭行天之罚。今日之事，不愆于六步、七步，乃止齐焉。夫子勖哉！不愆于四伐、五伐、六伐、七伐，乃止齐焉。

孙武言用兵，其势险，其节短，故不过六步、七步，四伐、五伐、六伐、七伐，必少休而整齐之。伐，击刺也。

勖哉，夫子！尚桓桓，如虎如貔，如熊如罴。于商郊，弗迓克奔，以役西土。

纣师能来奔者，勿复迎击，以劳役我西土之人。

勖哉，夫子！尔所弗勖，其于尔躬有戮！





武成第五


武工伐殷，往伐归兽，识其政事，作《武成》。

自往伐至归牛马，皆记之。

惟一月壬辰，旁死魄。越翼日癸巳，王朝步自周，于征伐商。厥四月，哉生明，王来自商，至于丰。

壬辰未有事，先书“旁死魄”者，记月之生死，使千载之日，后世可考也。历法以月起，故《书》多记生死、朏望，皆先事而书，所以正历也。

乃偃武修文，归马于华山之阳，放牛于桃林之野，示天下弗服。

华山之阳，有山川焉，然地至险绝，可入而不可出。桃林之野，在华山东，亦险阻。归马牛于此，示天下弗服也。《春秋传》曰：“天生五材，民并用之，阙一不可。”谁能去兵？兵不可去，则牛马不可无，虽尧、舜之世，牛马之政不可不修。而武王归马休牛，倒载干戈，包之虎皮，示不复用者，盖势有不得不然者也。夫以兵雄天下，杀世主而代之，虽盛德所在，惧者众矣。武庚，纣子也。杀其父，用其子，付之以殷民。武王知其必叛矣，然必用之，纣子且用，况其余乎？所以安诸侯之惧也。楚灵王既县陈、蔡，朝诸侯，卜曰：当得天下。民患王之无厌也，故从乱如归。知伯、夫差，皆以此亡。战胜而不已，非独诸侯惧也，吾民先叛矣。汤、武皆畏之，故汤以惭德令诸侯，曰：“栗栗危惧，若将陨于深渊。”其敢复言兵乎？武王之偃武，则汤之惭德也。秦、汉惟不知此，故始皇不及一世而天下乱，汉虽不亡，然诸侯、功臣皆叛，高祖以流矢崩，不偃武之过也。

丁未，祀于周庙。邦、甸、侯、卫，骏奔走执豆笾。越三日庚戌，柴望，大告武成。既生魄，庶邦冢君暨百工，受命于周。王若曰：呜呼！群后，惟先王建邦启土，公刘克笃前烈，至于大王，肇基王迹，王季其勤王家。

先王，当作先公，后稷也。或曰先王谓舜也，舜始封后稷于邰。公刘，后稷曾孙，鞠之子。太王，后稷十二世孙，公叔祖类之子，谓古公亶父也。其子王季，谓季历也。

我文考文王，克成厥勋，诞膺天命，以抚方夏。大邦畏其力，小邦怀其德，惟九年，大统未集。

文王以虞、芮质厥成之后改元，九年而崩。

予小子，其承厥志，底商之罪，告于皇天后土、所过名山大川，曰：惟有道曾孙周王发，

有道，指其父祖也。

将有大正于商。今商王受无道，暴殄天物，害虐烝民，为天下逋逃主，萃渊薮。

天下有罪而逃归纣者，纣皆主之，藏如渊薮之聚鸟兽也。

予小子，既获仁人，

谓乱臣十人。

敢祗承上帝，以遏乱略，华夏蛮貊，罔不率俾。恭天承命，肆予东征，绥厥士女。惟其士女，篚厥玄黄，昭我周王。天休震动，用附我大邑周。惟尔有神，尚克相予，以济兆民，无作神羞。既戊午，师逾孟津。癸亥，陈于商郊，俟天休命。甲子昧爽，受率其旅若林，会于牧野，罔有敌于我师。前徒倒戈，攻于后以北，血流漂杵。

纣师自相攻，至血流漂杵，非武王之罪。然孟子不取者，谓其应兵也，恶其以此自多而言之也。

一戎衣，天下大定，乃反商政。政由旧，释箕子囚，封比干墓，式商容闾。

商容，贤者，而纣不用。车过其闾，式以礼之。

散鹿台之财，发钜桥之粟，大赉于四海，而万姓悦服。

非独以惠民，亦以示不复用兵也。

列爵惟五，

公、侯、伯、子、男。

分土惟三，

公侯百里、伯七十里、子男五十里。自《孟子》《王制》皆云尔，此周制也。郑子产言：“列国一同，今大国数圻，若无侵小，何以至焉？”而《周礼》乃曰：公之地五百里，侯四百里，伯三百里，子二百里，男百里，凡五等。《礼》曰：封周公于曲阜，地方七百里。皆妄也。先儒以谓周衰，诸侯相并，自以国过大违礼，乃除灭旧文，而为此说。独郑玄之徒，以谓周初因商三等，其后周公攘戎狄、斥广中国，大封诸侯。夫攘戎斥地，能拓边耳，自荒服以内诸侯，固自如也。周公得地于边，而增封于内，非动移诸侯，迁其城郭庙社，安能增封乎？知玄之妄也。而近岁学者，必欲实《周礼》之言，则为之说曰：公之地百里而已，五百里者，并附庸言之。夫以五百里之地，公居其一，而附庸居其四，岂有此理哉？予专以《书》《孟子》《王制》及郑子产之言考之，知《周礼》非圣人之全书明矣。

建官惟贤，位事惟能。重民五教，惟食丧祭。惇信明义，崇德报功。垂拱而天下治。






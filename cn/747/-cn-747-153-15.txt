○谏修洛阳宫表

陛下当百王之弊，属暴隋之後，拯馀烬於涂炭，救遗黎於倒悬，远至迩安。率土清谧，大功大德，岂臣之所称赞？臣诚小人，才识非远，唯知耳目之近，不达长久之策，敢竭区区之诚，论臣职司之事。比见关中河外，尽置军团，富室强丁，并从戎旅。重以九成作役，馀丁向尽，去京二千里内，先配司农将作，假有遗馀，势何足纪。乱离甫尔，户口单弱，一人就役，举家便废。入军者督其戎仗，从役者责其糇粮。尽室经营，多不能济。以臣愚虑，恐致怨嗟。七月已来，霖潦过度，河南河北，厥田ㄜ下，时丰岁稔，犹未可量。加以军国所须，皆实府库，布绢所出，岁过百万。丁既役尽，赋调不减，费用不止，帑藏其虚。且洛阳宫殿，足蔽风雨，数年功毕，亦谓非晚。若顿修管，恐伤劳扰。


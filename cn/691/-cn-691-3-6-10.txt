◎茶司报恩

仁和汪姓，世业盐，家道殷实。一日，为子完姻，亲朋咸集。三鼓，客散闭门。主人持灯赴各处照看火烛，至二厅厢房，闾门凳中悉索有声，移而视之，有人藏焉。烛之，则茶司也（杭俗，有红白事，皆用茶厢四人为一副，器具毕备，并卖酒也）。其人惶急无地，家人皆云缚而守之，俟明日送官，究治以儆将来。汪君曰："不可，渠不过为贫故，偶尔小见，送官则终身不可为人。"其人叩头而已，默无一言。汪君又曰："若天明放汝回去，众目共睹，亦难以见人。我给汝大钱千文以救汝穷，将来断不可复蹈故辙。事可一不可再，且未必人人如我也。"其人感泣自誓，汪君即给钱令归，且嘱家人毋漏言。数年后，所娶之妇生子，冬日楼居，以铜火炉烘焙小孩之物，不料火多铜化，烧穿楼板，落于厅屋，一家睡熟，绝无知者。前所放之茶司在别姓家筵散而归，路经汪宅，见大门未闭，并无一人，亦无灯火，不解所由。大呼管门之人询之，则茫然不知何以忘却关锁也。茶司云："夜已深矣，恐有小人藏匿。"即以所持灯笼偕往各处查看，至二厅，见地上炭火一堆甚旺，仰而视之，楼板犹红，乃大声疾呼，举家惊起，急救灭之。汪君细问原委，不禁惊叹，管门人之忘却关门，茶司之适经是路，殆有鬼神，否则不先不后能如是之巧合耶？一念之善，一事之厚，福及一家，扩而充之，道在是矣。


○宰相与卢钧书

圣上以尚书廉简奉公，和惠恤下，所至之地，皆有能名，以昭义乘僭侈之馀，非廉简无以革弊，当掊克之後，非惠和无以安人，故辍自汉南，抚宁上党。承入境之日，煦然如春，壶浆塞途，幼艾相庆，甚善甚善。近频见章表，救雪罪人，姑务和宁，以安反侧。窃循雅旨，备见深怀。然《周书》云：“刑乱国用重典。”盖以污染之俗，终须荡涤，虽唐虞之际，至理之极，犹投放四罪，天下乃定。且以近事明之。顷岁刘总送出幽州大将二十人，当时执政以苟且为意，奏请放还，其後朱克融之徒，皆是其数。朝廷深惩前弊，不得不然。尚书公忠简俭，皆以具美，惟稍缺威断，实愿弥缝。昔子产戒太叔以政莫如猛。夫火烈，人望而畏之，故鲜死焉；水懦弱，人狎而玩之，则多死焉。太叔为政，不忍猛而宽，郑国多盗，太叔悔之曰：“吾早从夫子之言，不及此。”诸葛入蜀，刑法至峻，法正谏曰：“君初有其地，未垂惠恤，且客主之义，宜相降下，愿缓刑弛禁，以慰其望。”亮答曰：“宠之以位，位极则残，顺之以恩，恩极则慢。吾今威之以法，法行则知恩，限之以爵，爵加则知荣，荣恩并济，上下有节，为理之道，於此而著。”尚书以子产、诸葛亮何如人也，尚不以宽而理，断可知矣。切望宽猛相济，仁勇并施，仗义而行，临事必断，不以小惠，扰兹至公。待一方之人，皆明大顺，然後渐布仁德，平之以和，斯为得也。辄陈至言，幸垂信纳，不宣。某等状上。


卷二十三 介语


鲎

鲎大者尺余，如覆箕，其甲莹滑而青绿，眼在背，口藏在腹。其头蜣螂而足蟹，足蟹而多其四，尾三棱，长一二尺，其血碧。凡诸血皆赤，惟鲎碧色。碧生于咸，赤生于淡，海之水咸，故色碧。鲎之血与海水同，得咸之气多故也。其子如粒珠，出而为鲎者仅二，余多为蟹为〈虫寧〉虾麻虾及诸鱼族。盖淡水之鱼，多生于鱼，咸水之鱼，多生于鲎，鲎乃诸鱼虾之母也。鲎者，候也，善候风，诸水族亦候之而出，故曰鲎。性喜群游，雌常负雄于背，背有骨如扇，作两截，常张以为帆，乘风而行，雌雄相积，虽遇惊涛不解，名曰鲎帆。渔者每望其帆取之，持其雄则雌者不去，如持其雌则雄去矣，然失雄亦不能独活，故曰鲎媚。取之又多以夜，凡海中夜行，举棹拨浪，则火花喷射。鲎蟹之属，缘行沙潬，亦一一有火花。水咸成火，渔者每拾一火，则得一鲎蟹之属。盖海族多生于咸，咸，火之渣滓也。海族得水之清虚者十之三四，得火之渣滓者十之五六。介之类属离，离为火，鲎蟹者，火之渣滓所生者也。水之清虚所生者知雷，火之渣滓所生者知风，豚鱼与风相孚，鲎亦然。

昌黎咏鲎诗："鲎形如车文，背眼相负行。"其咏蒲鱼云：蒲鱼尾如蛇，口眼不相营。蒲鱼者，鱄也，形如盘，大者围七八尺，无鳞，口在腹下，目在额上，尾长有刺，能螫人。肉白多骨，节节相连比，柔脆可食，二物口眼皆与众鱼异，故昌黎并言之。又昌黎《南食》诗："一曰鲎，二曰蚝，三曰蒲鱼，四曰蛤，五曰章举，六曰马甲柱。"其诗曰："南食惊呈怪。"又曰："南烹多怪味。"又曰："我来御魑魅，自宜味南烹。"鲎亦佳味，故昌黎首言之。鲎壳可代甲香以合香，其势力均，尾尤佳。

鲎，雌大而雄小。谚曰：香山鲎，雌长雄劝。雌稍大，常负其雄，得其双者乃可食。单者及身小名鬼鲎者，与尾有锯刺者，不可食。渔者杀而卖之，中有清水二升许，不肯弃，云以其水同煮，味乃美。非水也，血也，以色碧，故不知其为血也。

水者火之本，水润下作咸，则火炎上作苦，海族生于润下，即其生于炎上者也。凡鲎蟹之属，置阴处皆有火光，鳇鱼亦有火。元微之送客游岭南诗："曙朝霞睒睒，海夜火磷磷。"火磷磷，谓鲎蟹之属也。

珠鳖

珠鳖，产高州海中，其背隆起者有珠，珠或从口吐出。予《高凉曲》有云："蚌含明月浮沧海，珠鳖江中亦吐珠。"又记云："珠鳖三足，有珠百碧。"或云六足。珠鳖味甚美。伊尹云：鱼之美者醴水之鱼，名曰朱鳖。

玳瑁

玳瑁，产廉、琼州，一作玳瑁龟。夜伏沙江，注目上视，与月争光，月之精华因入焉，而为文介。渔人捕得之，覆其背即不能去，比晓，其介文采益鲜明，因厄于沙而磨莹焉，自脊两分，得十四版，以厚而黄多有物形者为贵。区怀瑞赋云："其物也，非鼋非鼍，非蜴非蛙。鼊皮鹦喙，六甲千葩。绀采斑驳，若云若霞。"又云："是为玳瑁，穴于丹水，游于桂海。饵于珠茁，吸于琼瀣。既异蟕蠵，又非蓍蔡。珍隃百朋，章含九贝。〈凿中"业改千"〉茹五英，以为幅背。映日凝丹，流文薆葑。绣错金相，飞潜谲怪。变幻出没，螭镂鬼绘。血御鸩毒，甲摇蛊憝。岛之诸夷，是带是佩。"蟕蠵，山巨龟也，巧匠以其甲黄明无日脚者，煮而拍之，陷黑玳瑁，状甚明媚。日脚，谓甲上有散黑晕也。一种赤魿与相似，然介脆薄，文采亦晦。

龟

毛龟出韶州，大如钱，以水养之，其毛披放色碧绿，置之几案可辟蝇。有六目龟，出钦州，本两目，其四目乃金黄花纹，圆长中黑，与真目排比，状似六目，故名。有卜龟，出雷州，俯行者灵。有巨龟，出惠州，背生树木，望之俨如洲渚，然不常见。有红白二龟，在文昌北石井中，旱祷之，红出则雨，白出则否，亦神龟也。

蟹

蟹善候潮，潮欲来，举二螯仰而迎之，潮欲退，折六跪俯而送之。渔人每视其俯仰以知潮之消长，蟹以潮之消长为多少，潮长则蟹少，消则蟹多。予家在茭塘，当蟹浪时，使童子往三沙四沙捕蟹，随潮下上，日得蟹数{⺮狸}。或乘潮干，蟹从稻田求食，其行有迹，迹之得其穴，一穴辄一辈，然新穴有蟹，旧穴则否。其匡初蜕，柔弱如绵絮，通体脂凝，红黄杂糅，结为石榴子粒，四角充满，手触不濡，是名耎蟹。其未蜕者曰膏蟹，盖蟹黄应月盈亏，为月之精所注，故以膏为美。膏多则又曰母蟹，蟹以有膏为母，犹蚌以有珠为母也。次者肉蟹，自扶胥以上，水淡，多肉蟹，近大小虎门，水咸，多膏蟹。盖水淡则蟹多肉，水咸则蟹多膏，咸者火之所为，火之膏也，淡者水之所为，水之肉也。蟹以耎者为贵，其字从解，言以甲解而美也。甲解者，蜕也。蜕而耎，蜕必以秋，然每年四月八日，潮不大长，是日耎蟹尤多。故谚有云："四月八日，耎蟹争出。"则蟹亦以夏而蜕矣，蜕则益肥。然大抵潮减则蟹肥，潮满则蟛蜞肥，每月初九、二十三两日潮必干，潮干而蟹食泥则肥，潮满而蟹食水则瘠。又蟹一月一解，自十八以后月黑，蟹乘暗出而取食，食至初二三而肥，肥则壳解。月皎时蟹不敢出，则瘠矣。然蟹率以秋深以盛寒而肥，以月黑潮水小而解，盖蟹产于咸淡水之间有白蚬之所，盛寒时白砚子肥，故蟹食之而肥。又蟹以流水生者色黄而腥，止水生者绀而馨，得白芷则黄不散，得葱及五味子同煮则色不变。

蟹类甚多，有曰小娘蟹，其螯长倍于身，大者青绿如锦，味与诸蟹同。而新安人贱之，惟熟其螯以进客。有拥剑，五色相错，螯长如拥剑然。新安人以献嘉客，名曰进剑，为敬之至。有飞蟹，小者如钱，大者倍之，从海面飞越数尺，以螯为翼，网得之，味胜常蟹。此三者，蟹之异者也。寻常以膏蟹为上。蟹之美在膏，而其容善于俯仰，俯以八足之折故曰跪，仰以二螯之倨故曰螯。螯者，敖也。以螯敖人，故昔人食蟹上螯，今则上膏。予村居多暇，秋日辄出扶胥钓蟹。有诗云："紫蟹得霜肥，衔禾上钓矶。闲垂兄弟钓，更得白鱼归。"兄弟钓本以钓河豚者，蟹触之亦往往多得。又或纬萧为断，承流而取之。或置小石数百枚罟中以为饵，二人持罟截港口而取之。予又有《捕蟹辞》云："捕蟹三沙与四沙，秋来乐事在渔家。随潮上下茭塘海，艇子归时月欲斜。"又云："紫蟹迎潮复送潮，纷纷衔穗上兰桡。蟹黄应月秋逾美，乱掷金钱向市桥。"又云："匡螯初蜕及秋肥，母蟹膏多肉蟹稀。饱食沙田霜降稻，潮干拾得满船归。"又云："虎门潮水接牂牁，春淡秋咸蟹总多。水肉金膏随月满，精华更柰稻花何。"

石蟹

环琼水咸，独崖州三亚港水淡，故产石蟹。石上有脂如饴膏，蟹食之粘螯濡足而死，辄化为石，是为石蟹。取时以长钩出之，故螯足不全。或谓石蟹浮游海中，见风则坚，误也。或谓石蟹水沫相著所化，多生海潮出入处，随风漂出，善水者没而取之，于水中洗刷，出水则泥不能脱云。

蟛蜞

凡春正二月，南风起，海中无雾，则公蟛蜞出。夏四五月，大禾既莳，则母蟛蜞出。其白者曰白蟛蜞，以盐酒腌之，置荼蘼花朵其中，晒以烈日，有香扑鼻，生毛者曰毛蟛蜞。尝以粪田饲鸭，然有毒，多食发吐痢，而潮人无日不食以当园蔬。故谚有曰："水潮〈虫另〉，食咸解。"咸解者，以毛蟛蜞入盐水中，经两月，熬水为液，投以柑橘之皮，其味佳绝，解春渣滓不用，用其精华，故曰解也。〈虫另〉者，蛤之属。谚曰：蟾蜍、蛤、〈虫另〉。三者形状相似，而广州人惟食蛤不食蟾蜍、〈虫另〉，〈虫另〉惟潮州人食之，故名曰水潮〈虫另〉。〈虫另〉有一种生海泥中，长二寸，大如指，两头各有两歧，以其状怪，故曰蛏。气味甘温，能去胸中烦闷，然病后不可食，食惟白蟛蜞称珍品。予诗："正月蟛蜞出，雌雄总有膏。绝甘全在壳，虽小亦持螯。"又云："风俗园蔬似，朝朝下白黏。难腥因淡水，易熟为多盐。"

蚝

蚝，咸水所结，其生附石，磈礧相连如房，故一名蛎房。房房相生，蔓延至数十百丈，潮长则房开，消则房阖，开所以取食，阖所以自固也。凿之，一房一肉，肉之大小随其房，色白而含绿粉，生食曰蚝白，腌之曰蛎黄，味皆美。以其壳累墙，高至五六丈不仆。壳中有一片莹滑而圆，是曰蚝光，以砌照壁，望之若鱼鳞然，雨洗益白。小者真珠蚝，中尝有珠。大者亦曰牡蛎，蛎无牡牝，以其大，故名曰牡也。东莞、新安有蚝田，与龙穴洲相近，以石烧红散投之，蚝生其上，取石得蚝，仍烧红石投海中，岁凡两投两取。蚝本寒物，得火气其味益甘，谓之种蚝。又以生于水者为天蚝，生于火者为人蚝。人蚝成田，各有疆界，尺寸不逾，逾则争。蚝本无田，田在海水中，以生蚝之所谓之田，犹以生白蚬之所谓之塘，塘亦在海水中，无实土也。故曰南海有浮沉之田。浮田者，蕹{⺮牌}是也。沉田者，种蚝种白蚬之所也。其地妇女皆能打蚝，有《打蚝歌》，予尝效为之。有曰："一岁蚝田两种蚝，蚝田片片在波涛。蚝生每每因阳火，相叠成山十丈高。"又曰："冬月真珠蚝更多，渔姑争唱打蚝歌。纷纷龙穴洲边去，半湿云鬟在白波。"打蚝之具，以木制成如上字，上挂一筐，妇女以一足踏横木，一足踏泥，手扶直木，稍推即动，行沙坦上，其势轻疾。既至蚝田，取蚝凿开，得肉置筐中，潮长乃返。横木长仅尺许，直木高数尺，亦古泥行蹈橇之遗也。

香山无蚝田，其人率于海旁石岩之上打蚝，蚝生壁上，高至三四丈，水干则见，以草焚烧之，蚝见火爆开，因夹取其肉以食，味极鲜美。番禺茭塘村多蚝。有山在海滨，曰石蛎，甚高大，古时蚝生其上，故名。今掘地至二三尺，即得蚝壳，多不可穷，居人墙屋率以蚝壳为之，一望皓然。

〈虫雷〉

〈虫雷〉，比黄蚬而大，闻雷则生，故文从雷。《杂录》云：番禺每震雷，有大蛤从空而下，名天蛤，非也。白蚬从雾中落，可名天蚬，而蛤多因黄雀入海而化，不可名天蛤，故谓〈虫雷〉曰天蛤，非也。〈虫雷〉者雷之所感，白蚬者雾之所感也。然阳江有红赢焉，壳黑而肉微红，味绝甘，生海中，千百万群，若蜂房相结，海人钩取其一，则千百群起。其年若地震则不生，闻雷则死，又与〈虫雷〉异。粤故有〈虫雷〉田，在番禺市底之南，春初取小〈虫雷〉种之，至冬乃取，故曰〈虫雷〉田。田在咸海中，亦曰〈虫雷〉塘，犹夫白蚬之塘也。〈虫雷〉与蚝、白蚬、蛳、蚶，虽生于天，亦恒生于人，惠潮多蚶田，蚶与沙〈虫白〉、〈虫雷〉皆味甘性温益人。蚶从甘，不用调和，自然甜美，愈大愈嫩。志称，岭南炙之名天脔，是也。一名花〈虫雷〉，沙〈虫白〉不可种，故粤人贵沙〈虫白〉而贱〈虫雷〉。〈虫雷〉凡沙坦皆有，冬月时渔者以足取之，谓之踢〈虫雷〉。〈虫雷〉以天寒乃肥，其以仲秋孕者腹黑，广人有酿〈虫雷〉之食，以白者为贵。

白蚬

番禺海中有白蚬塘，自狮子塔至西江口，凡二百余里，皆产白蚬。岁二三月，南风起，霞气蔽空，辄有白蚬子飞落，微细如尘，然落田辄死，落海中得咸潮之力乃生，秋长冬肥，积至数丈乃捞取。予有谣云："南风起，落蚬子。生于雾，成于水。北风瘦，南风肥。厚至丈，取不稀。"殷勤祭沙潬，莫使蚬子飞。"上有黑蚬、黄蚬，一名扁赢，遇风雨亦辄飞徙，蛋女率于黑沙泥处取之。贫者以为蔬，然味不如白蚬。凡生于海者曰白蚬，生于江者曰黑蚬、黄蚬，而金錂蚬者，生大海中独珍。刘鋹时，取以自奉，禁民不得采，亦曰金口蚬。有无耳蚬，产韦涌。相传宋帝昺幸韦涌时，食蚬而美之曰：惜不令其无耳。至今帝泊舟处，蚬皆无耳，甘美异常，进蚬渔人配祀将作大匠梁公庙中，人称蚬子丈人云。蚬之美可以解蛊，以为腊，不能水土者宜之。

白蚬多生于雾，每当春暖，白雾弥空，濛濛霂霂之中，土人知为白蚬落也，名落蚬天。白蚬者，雾之屑也。雾白者曰南雾，南风之雾也。白蚬以春南雾而生，以冬南风而熟，皆宜暄暖。若天盛寒则瘦矣。又雷多则蚬子亦瘦。蚬子盖风之族，宜风而不宜雷，风之南者生物，故之宜南风也。南风之起，旧蚬子未尽，新蚬子复积其上，厚至数十百丈不可极，过春则化为泥滓。故取之贵及其时。有南风赢，形大如荔支，肉颇坚韧，风从南来则群至。亦其类。

凡取蚬之蛋曰蚬{⺮多}，取虾之蛋曰虾篮，其富者则出洋皮取大鱼。蚬之利以白蚬塘为最，豪右家擅夺海中深澳以为塘，白蚬之所生，或多或少，视其人造化所至。蛋人佃其塘以取白蚬，亦复如之。故谚曰："今年白蚬多，蛋家银满{⺮多}。"

蛤

蛤生田间，名田鸡，冬藏春出，篝火作声，呼之可获。三月三日，农以其声卜水旱，声小水小，声大水大。谚曰："田鸡声哑，田好稻把。田鸡声响，田好荡桨。"又田鸡上昼鸣上乡熟，下昼鸣下乡熟，终日鸣上下齐熟。唐诗："田家无五行，水旱卜蛙声。"蛙，蛤也。或谓大声曰蛙，小声曰蛤。韩退之《南食》其四曰蛤，未知是此否。珠蚌亦名蛤，然非常食。一种肖田鸡而无腰股，鸣长声，俗乎为〈虫另〉，主瘰疬，即蝼蝈云。

璅〈王吉〉

璅〈王吉〉，状似珠蜯，壳青黑色，长寸许，大者二三寸，生白沙中，不汙泯淖，互物之最洁者也。有两肉柱能长短，又有数白蟹子在腹中，状如榆荚，合体共生，常从其口出，为之取食。盖二物相须，璅〈王吉〉寄命于蟹，蟹托身于璅〈王吉〉。郭璞谓：璅〈王吉〉腹蟹。葛洪谓：小蟹不归而〈王吉〉败。是也。然璅〈王吉〉清洁不食，但寄其腹于蟹，蟹为璅〈王吉〉而食，食在蟹而饱在璅〈王吉〉，故一名共命蠃，又曰月蛄。每冬大雪则肥，莹滑如玉，日映如云母，味甘以柔，盖海错之至珍者。谚曰："霜蟹雪蠃，味不在多。"凡蠃皆以雪肥，蟹则以霜。予诗云："霜肥蠃有柱，月满蟹多黄。"有红蠃，腹中亦有小蟹，渔者率钓取之。又有海镜，二壳相合甚圆，肉亦莹洁，有红蟹子为取食，一名石镜。其腹中小蟹曰蚌孥，任昉谓之箸。

蠃

蠃种最多，以香蠃为上，产潮州，大者如盘盂，其壳雌雄异声，可应军中之用。次则珠蠃，出东莞大步海，南汉常置三千人采之，名其地曰媚川都，人曰珠蠃户。有银母蠃，状若蚌，内多小珠，而珍色不及，壳厚而莹，可以截镶器皿，亦名珠母。其曰银母者以壳言，曰珠母者以多珠子言也。其肉最珍而性寒。有九孔蠃，产珠与蚌珠类。有鹦〈母鸟〉蠃，珠光隐隐可烛，文采五色类鹦〈母鸟〉，有指甲蠃，一名紫蜐。荀子：东海有紫紶。紶即蜐也，一名石蜐。味甘咸，能利小水。江淹谓：石蜐有足翼，得春雨则生华。郭璞谓：石蜐应节而扬葩，是也。味绝鲜美，虚损人以米酒同煮最补益。有马甲柱，形如指甲蠃，壳薄肉少，味颇清。昌黎《南食》诗："章举马甲柱，斗以怪自吴。"有寄生蠃，生咸水者，离水一日即死，生淡水者可久畜，壳五色如钿，或纯赤如丹砂。其虫如蟹有螯足，腹则蠃也。以佳壳或以金银为壳，稍炙其尾，即出投佳壳中，海人名为借屋，以之行酒，行至某客前而驻而饮，故俗以为珍。有蝓螯者，二螯四足似彭螖，其尻柔脆蜿屈，则蠃每窃枯蠃以居，出则负壳，退则以螯足扞户。稍长更择巨壳迁焉，与寄居虫异名，多足蠃亦曰窃蠌。《越记》：负屋之螯，饲以云母，能产白珠。《梅华国志》：屋蠌千岁，出海为螯龙。盖此物也。有神仙蠃，产罗浮，曾经仙人所啮，尾端尽破，味甚甘。有流蠃，大如小拳，一名甲香蠃，肉亦视月盈亏。有蛤蜊生海滨土中，白壳紫唇，一名赤口蠃，以壳为粉曰蛤粉，可入药。凡蠃类两壳相合皆名蛤，而此蠃肉壳并利于人，故曰蜊。有车螯者，似蛤蜊而大，甲厚而莹，有斑点如花，绝水佯死，乌鸟信而啄之，辄为所得。一名沙〈虫白〉，有海胆，生岛屿石上，壳圆有粟珠，大小相串，粟珠上又有长刺，累累相连，取一带十。如破其一，余皆死粘于石上，壳破流浆，终不得起。肉色黄鲜，以作酱味佳。以上诸蠃，皆举其知名者。史称：楚越之地，饭稻羹鱼，果隋蠃蛤，不待贾而足，地势饶食。盖谓此。

语曰："蠃饥蚬肥。"凡年丰，则白蚬、乌蚬多，凶则沙蠃多。沙蠃亦雾露所为，雾露之渣滓为白蚬、乌蚬，其精华为沙蠃，故沙蠃不能多有。沙蠃者，璅〈王吉〉也。岭南蛤蜊，不如江浙，璅〈王吉〉则胜之。予诗："璅〈王吉〉羹清绝，河豚美在肝。"凡河豚以三月从咸海入者可食，以冬十一二月从淡江出者不可食，以其在江之湾澳，食胡蔓草汁益其毒，其肝虽美，亦毒之所聚，不可不慎。

蚌

蚌，川泽处处有之。凡狭而长者皆曰蚌，广而圆者皆曰蛤。车白与蚬皆蛤属。车白即车螯，土人以为沙白者，谬也。蚬老，则肉出小蛾而蚬死，小蛾复散卵水上为蚬，蚬在沙者黄，在泥者黑，蛋人以捞蚬为生。有谚曰："饥螺饱蚬。"谓螺多则岁不熟，蚬多则岁大丰云。广中蚬特多，人以为蔬，贫者不能买鱼，惟买蚬而已。有先达都宪何经经者，罢官家居，偶思食蚬，蚬适过门，探囊中无钱，夫人曰："何不书清字售之？"公笑而止，此蚬之佳话也。

鲎子

鲎，雌者子满腹中，殆无空隙。炎海之蟹不孕，子皆鲎子所化，九为蟹，十一为鲎也。鲎者蟹之母，然独炎海之蟹母之，他处无鲎，蟹之所生又异矣。

白蚬

凡南风雾重则多白蚬，北风雾则否，盖白蚬之生生于雾，雾味咸，咸为白蚬之生之本。始生时，白蚬之形如雾，自空而下，若无若有，人见之以为雾也。渔人知之，以为天雨蚬子也。蚬子既成，以天暖而肥，寒而瘠。在茭塘、沙湾二都江水中，积厚至数十百丈，是曰蚬螗。取之若泥沙，量之以舸艓。以食，以粪田，以壅蔗，以饲凫鸭，其利颇大。自冬至春，淘者、鬻者，所在有之。

杀鳄鱼

昔韩愈守潮州，鳄鱼为暴，为文以祭弗能去，后刺史至，以毒法杀之，其害乃绝。按《周礼·秋官》：壶涿氏之职，曰掌除水虫。以炮土之鼓以驱之，以焚石投之。永乐中，吴淞陂塘坏，壅水横流，漂没庐舍，田屡不登，官赋匮缺。朝遣使者治之，治辄坏。居民告曰："水有怪焉，穴于塘澳，塞土填石，不胜其一奋，必杀怪而后塘可成也。"于是使者相继谋杀怪，卒无计策。朝廷忧之，遣夏原吉往。原吉至，命具舟数百，载以焚石，布塘之上。下令曰："闻鼓声，齐下焚石。"于是两岸击鼓，竟投焚石，急散舟以避之。须臾波涛狂沸，水石搏击，震撼天地，辗转驰骤，赤水泉涌，有物仰浮水面，焦灼腐烂，纵横数十丈，若鼋若鼍，莫可名状。怪绝而塘成。假使昌黎读《周礼》，得此杀怪之方，则尽鳄鱼之种类以诛，何暇与之论文哉！鳄鱼而祭，祭且用文，彼爰居之，祀又何讥焉。此何磻之说也。

玳瑁

玳瑁，如龟，大者如盘盂，上有鳞，发之因见其文，有光辉，可作器，生带之。遇有蛊毒，则其甲自动摇，每以为验。一种名脊鳞，大如巨鼋，甲上有膜一层，以火向下焙之，可坼而起，文似玳瑁而质薄，广人所饰器用皆以此。陈震诗："玳瑁脊鳞采不殊，吊膏熊胆功堪比。"

吊

吊，介之属也，产琼州海口港中，蛇头鼍身，水宿不栖，其膏其轻利，贮以铜瓦皆渗出，惟鸡卵盛之则不漏。以治诸肿毒，功同熊胆。

白鳖

白鳖，可以愈痰火症，其初得之神授，广人甚珍之。有口号曰："乌耳鳝，白脚鱼，滋阴降火只须臾。"

仙蟹

仙蟹，产罗浮阿耨池旁，形如钱大，色深红，明莹如琥珀，大小数十，群行见人弗畏。以泉水养之，可经数月，见他水则死，相传仙人掷钱所变。

鲮鲤

鲮鲤，似鲤有四足，能陆能水，其鳞坚利如铁，黑色，绝有力气，能穿山而行。一名穿山甲，盖陆之鱼也。杨孚《异物志》：鲮鲤吐舌，蝼蚁附之而因吞之，又开鳞甲，使蝼蚁入之，乃奋迅而舐取之。予诗："穿山有陆鱼，蝼蚁食无余。水中鱼尚可，只解食沮洳。"其甲灰可治蚁瘘，血入土则堤岸渗漏。语云："百丈之堤，遗于蚁穴。"其鲮鲤之故耶！

《广东新语》　清·屈大均








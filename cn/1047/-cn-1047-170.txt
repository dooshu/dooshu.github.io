王令　金山

马蹄行尽九州闲，无处欢娱得破颜。

只有此中宜旷望，谁令天作海门山。

王令

王令　金山

长江从天来，意欲以地分。

西山避之逃，东山开为门。

木石所不捍，土沙固随奔。

东西两随海，势已无完坤。

如何中流居，独遏万里浑。

坤维赖系得，地灵烦窥扪。

不然已飘泊，两分不相存。

禹力所不除，天意固可论。

余欲沉九渊，下视万古根。

畏强激常情，中立爱此墩。

诗成欲谁和，感慨心徒烦。

王令


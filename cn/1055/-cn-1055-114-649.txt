【唐令狐楚登白楼赋〈咸通二年〉】

右《登白楼赋》，令狐楚撰。白楼在河中，至楚子为河中节度使，乃刻于石。父子为唐显人，仍世宰相，而楚尤以文章见称。世传为文喜以语简为工，常饭僧，僧判斋，于佛前跪炉谛听，而僧倡言曰：“令狐设斋，佛知。”盖以此讥其好简。楚之此赋，文无他意，而至千有六百余言，何其繁也！其父子之性相反如此，信乎尧、朱之善恶异也。治平元年八月八日，祈晴于太社，晨归，遂书。


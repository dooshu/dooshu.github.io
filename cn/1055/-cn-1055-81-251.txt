【赐贤妃苗氏陈让恩命第三表不允断来章批答】

省所三上表陈让贤妃事，具悉。妃嫔之制，秩序著于王宫；爵赏之行，名数存乎国典。举必谋众，予其敢私？眷柔闲淑慎之贤，有辅佐忧勤之德，更岁时而维旧，列号位以既隆。属者因筑馆之将行，示缘恩而推宠，虽朕心之乃眷，必廷论之曰然。而能恪执谦冲，深形恳避。然而让宜有节，礼不越于再三；命出惟行，告已申于中外。往祗休渥，毋或固辞。所让宜不允，仍断来章，付贤妃苗氏。


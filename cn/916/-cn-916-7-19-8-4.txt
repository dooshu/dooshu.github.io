【行过康王故第苑诗】

入梁逢故苑。度薛（文苑作渡薜。）见（刘集作想。）馀宫。尚识招贤阁。犹怀爱士风。灵光一超远。（刘集作旷。）衡（文苑作行。）馆亦（刘集作远馆复。）蒙笼。（文苑作复蒙笼。）洞门馀旧色。甘棠留故（文苑作昔。）丛。送禽悲不去。过客慕（刘集误作暮。）难穷。池竹徒如在。林堂暧（《初学记》、文苑误作暖。）已空。远桥（文苑作楼。刘集同。）隔树出。迥（文区作回。）涧隐岸（文苑作崖。刘集同。）通。芳流小山桂。尘起大王风。具物咸如此。是地（刘集作故。）感余衷。空想陵（文苑作灵。）前剑。徒悲垄上童。（刘集作桐。文苑同。又注云。一作童。《诗纪》云。一作桐。○刘孝威集作过康王第宅。文苑英华三百七作过康王第宅。《诗纪》八十七。又《初学记》十引宫、风、笼、丛、穷、空、通、衷九韵。）


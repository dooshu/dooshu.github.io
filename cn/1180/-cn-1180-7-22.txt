明张文忠公全集重刻述例


［清］田桢





一、谨案《四库全书提要》，《太岳集》四十六卷。今所据明刻本四十六卷，当是《提要》所采本。吾邑邓氏翻明本，增《行实》一卷，为四十七卷。安化陶文毅刻于吴门，复增原序一卷，为四十八卷。兹刻虽经重编，卷数仍依明本，惟并《行实》、原序为一卷，别辑附录为一卷，都四十八卷。

一、原编首诗，次文，次书牍、奏疏。兹刻以奏疏为一集，书牍次之，文集、诗集又次之，《女诫直解》又次之。以公之勋业著在奏疏、书牍，诗文乃其余事，而《女诫直解》本自为书，不必羼入文集也。至《帝鉴图说》、《四书直解》、《书经直解》各部，俟此刻工竣，仍当次第付梓，以成全书。

一、明刻、陶刻均署《张太岳文集》。乡国先贤，易名之典著在史策，似应称谥署集为宜。谨僭署《明张文忠公全集》，想亦论古者所许也。

一、原刻每类之中编次殊未画一，兹刻前后略有移掇，各从其类，取便捡寻。极知僭妄，阅者谅之。

一、兹刻初据邓刻为底本，开雕过半，乃得明刻（同邑陈兰坡孝廉克焜家藏本）、陶刻（同邑郑季舒茂才经晟家藏本），据为校勘，三本均有讹误。其有他书可证灼然易知者，径行改定，至若名称互异，如“北川”“白川”“百川”，“南明”“南溟”，“怀川”“怀洲”，“凤渚”“凤翥”，“莱山”“来山”之类；字句脱误，如“朕方取”“取具弥文”“河则舛”“徂两”之类，无从参验者，一仍其初。袭谬沿讹，诚所不免，海内方雅幸纠正之。

一、公立朝本末，略具斯编。身后公论，散见于各家文集者，尤班班可考，兹并搜入附录，用阐幽光，嗣有所知当补缀焉。

一、兹刻倡于奭召南观察良，捐廉筹款，发凡起例，授桢使董校刻。复得俞君实观察钟颖之存款，陈复心观察兆葵、舒畅亭太守惠之拨款，近又蒙濮紫泉观察子潼，慨分清俸，始克竣工。至商榷审订，则复州张纪廷振纲、山阴刘海门瀚两君，始终其事焉。桢以衰病躬任雠校，未能精审，舛讹滋多，良深内疚耳。

光绪二十有七年辛丑八月，邑人田桢莼父谨述。






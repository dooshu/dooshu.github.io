○止观辅行传宏决序

宗虚无者，名教之道废；遗文字者，述作之义乖。古先梵王，乘时利见。圣贤道契，德音莫违。尚（阙一字）言诠，寄诸结集。况时淹像季，学鲜知几。领会之宾，十无一二。至有穷年默坐（阙一字），节於昏（阙一字）。白首论心，迟回於半满。人之多（阙一字）其若是乎？（阙一字）阶扪象，各陈乳色。或谓即心是佛，悟入之（阙一字）色不异空，本末谁迹？将冥（阙一字）待，章句（阙三字）呼大教，陵夷若是。盖由未辩文字之性（阙二字），喻总持之功深。惟昔智者大师，降生示世（阙一字）。敷元德，大拯横流。咨覆篑於大思，振绝维於龙猛。命家作古，以中观为宗师；立极建言，以上乘为归趣。爰什灌顶，顶公引而伸之。钦若（阙一字）持，广有记述。教门户牖，自此重明，继之以法华威。威公宿植，不愆於素，复次天宫威。威公敬承，如水传器，授之於左元朗。朗公卓绝，天机独断。相沿说释，遑恤吾文？载剔於毗坛湛然。然公间生，总角颖悟。左溪深相器异，誓以传灯。尝言止观二门，乃统万行。圆顿之说，一以贯之。

噫！缵承四世，年将二百。鱼鲁斯讹，不无同异。方将绎思津，道元流，遂广斥邪疑，旁薄今古，质而不野，博而不繁，著《辅行记》凡十卷。备前圣广略之旨，允今人胜劣之机，岂维错综所闻，将以隐括所治。所治即行，三多之妙运遽阶；所闻唯解，一真之玄览[QDDS]夫。行有歧路，则始终天隔；解无方隅，亦浅深随类。建言辅行，以举其全。故自远方来，询疑请益，击蒙发覆，孜孜日夕，庶几幽赞，钦若传宏。道之将行，不孤运矣！咨予末学，轻说上乘。其犹爝火，增辉二曜。

灵

灵，俗姓赵氏，福州长溪人。从本郡法恒禅师出家，入天台遇寒山子。造国清寺遇拾得。元和末至长沙，住大沩山同庆寺。大中七年卒，年八十三。诏谥大圆禅师。


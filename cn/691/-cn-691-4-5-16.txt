◎酷淫之报

浙中有某绅，寓居吴门，颇有赀。御下最残忍，性复好淫，家中婢妪无不被其汗狎者。稍有不遂，则褫其下衣，使露双股，仰天而卧，一棰数十。有号呼者，再笞如数。或以烙铁烫其胸，或以绣针刺其嘴，或以剪刀剪其舌，或以木枷枷其头。其有强悍者，则以青石一大块凿穿，将铁链锁其足于石上。又使之扫地，一步一携。千状万态，令人不忍寓目。邻里闻之，咸为愤激不平。一日，卒众詈其门，主人怒，皆缚之。自此人益众，打毁其家具殆尽。大吏知其事，下太守穷治之，乃下狱，卒以无证，仅押解回籍，而其家已破矣。家大人为苏藩时目击其事，适署中有某绅旧仆，深知其状，言之甚详，且云将来尚不知作何报应也？


◎薛二

蒋伯生大尹（因培）云：山东试用薛大尹（定云），无锡人。一日，坐公馆中，方食汤面，忽有一卒至前，问曰："尔姓薛乎？"曰："然。""行二乎？"曰："然。"卒曰："我老爷令我唤你。"薛曰："尔老爷为谁？"答曰："见便相识。"欲俟食毕往，卒曰："归食未晚也。"薛遂不觉，随之去。至一座落，见一官，衣冠与州县等，卒然问曰："你为薛二耶？"薛应之，心方怒其官相等，何乃遽如此相呼。上坐者呵曰："见我，何以不跪？"辄令牵下，掌责二十。薛又念能责我者，官当胜我，然不自知所触犯何事。乃大言曰："大老爷乞查明卑职以何事犯责。"上座者亦大言曰："尔何人，敢称卑职耶？"薛乃述现为试用知县。上座者推案起，遽前谢过，因问何人相请至此，卒乃跪以对。乃大杖其卒三十，令送薛归。出门回顾，则里中土城隍祠也。比到公馆，其面尚未冷，而两颐遽肿，乞假十日乃愈。是日，薛之邻居僚友有长随薛二暴卒。盖缘误勾。逾日而土城隍祠忽毁于火，薛未半岁亦卒。盖其精气已委顿，俗所谓火焰不高，故鬼卒得以近前，而上坐者不察其罪，遽行施刑，致无辜之人误被掌责。聪明正直之谓何，宜其旋受冥罚矣。


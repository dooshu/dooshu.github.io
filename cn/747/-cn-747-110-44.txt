○禁同表进策敕

投匦上章，条流不阻，合表进策，理例无闻。而况七件之中，有长有短两人之内，孰否孰臧？方当选以公才，未可混其言路。王鼎、陈廷毓宜各试以策问两道，定其优劣。兼自此应诸色人进策，每五道别试策问两道，十道已下试三道，十道已上约此指挥，比校元进策条，词理可否，当与等第处分。仍令匦院分明榜示，此後止绝，不得有同表进策。所贵人知区别，事无行，庶坚激劝之诚，免误似伦之道。


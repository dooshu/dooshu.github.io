再辞恩命疏


昨以一品九年考满，荷蒙圣恩逾例升赏。臣自揣分义不安，具疏辞免。奉圣旨：“卿以硕德宏才，夙佐皇考，亲承顾命，辅朕冲年，阅历滋深，忠劳独茂，功在社稷，泽被生民。兹特循彝典加恩，犹未惬于朕志。卿宜勉遵成命，副朕眷怀，所辞不允。吏部知道。钦此。”天听未回，冰兢愈切，敢陈微悃，再控宸严。

臣闻人之受享，各有分量，受过其量，鲜不为灾。譬之雨泽所以生物，过多或反有伤；甘脆所以养人，太饱亦能致疾。臣幸以一介庸竖为帝者师，纡朱拖紫，揖让人主之前；当轴秉衡，平章军国之重，所谓千载一时之遇也。乃自受任以来，宸纶蕃锡，异数殊恩，所以加于臣者，岁无虚月。虽膏雨普润，而臣之被泽为独隆；江河同饮，而臣之鼯腹已先饱矣。及兹止足，犹惧满盈；若复浸灌不已，贪饕无厌，其有不至于灾患者乎？欲贵虽人同情，履危良亦可畏。与其贪得以速咎，何如自抑以图存？臣虽至愚，岂不自审？且太傅之秩，古谓三公，本朝文臣无居此者。惟嘉靖初年，大学士杨廷和曾奉命特加，旋亦辞免。彼定策元老犹不敢当，臣何人斯，可以叨冒？至于伯禄、部宴、符丞之荫，虽先朝辅臣间有蒙被者，然或因一事而偶加，或以积久而渐，固未有不论功阀，一朝而尽畀之者。夫以国典之所未尝予者，而臣独冒然以受之；昔人之所未曾备者，而臣乃兼得而有之，岂惟天道所忌，盖亦公论不平。早夜思惟，如负芒刺。用是不避烦渎，复陈其愚。伏望圣慈曲垂矜允，使臣得以其未尽之力，勉效驱驰，是皇上之所以厚臣而保其终也。臣干冒天威，无任陨越悚栗之至！

（万历四年十月二十二日奉圣旨：朝廷设三公之职，用弘化理，得贤则授，自古已然。朕以卿精忠大勋，经邦论道，厥惟其人，特进崇阶，允孚公论。至于增禄、宴、荫等项，亦皆累朝优礼辅臣常典，安得以盛满为嫌，过执谦逊？其尚体朕至意，毋复固辞。吏部知道。钦此。）






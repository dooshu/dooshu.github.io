朱藏一诗

政和末，老蔡以太师鲁国公总治三省，年已过七十，与少宰王黼争权相倾。朱藏一在馆阁，和同舍秋夜省宿诗云：“老火未甘退，稚金方力征。炎凉分胜负，顷刻变阴晴。”两人门下士互兴语言，以为嘲谤。其後黼独相，馆职多迁擢，朱居官如故，而和人菊花诗云：“纷纷桃李春，过眼成枯萎。晚荣方耐久，造物岂吾欺？”或又语于黼以为怨愤。是时，士论指三馆为闹蓝。


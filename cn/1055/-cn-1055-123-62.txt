【重刊欧阳文忠公全集跋（清·欧阳）】

《文忠公集》家刻已历七十余年，字多漫漶，且自明迄今，相沿锓本，脱讹尤甚。家君思得善本手自校雠，人事牵率，弗克如愿。从弟衡守宁国，从政之暇，于是书时致意焉，有原刻未载而从别本增入者，有别本较优而于原刻厘正者，有准朱子《韩文考异》之例而注其字句之异同者，有仿《归震川集》中《周宪副行状》之例而以小字附录别本于后者。校刊事竣，邮函至都，适与仲兄杰礼闱报罢，复得少加参订。再四展读，喜予弟之克诵先芬，而又窃幸家君数十年未竟之志卒赖以有成也。时嘉庆庚辰四月既望，内阁中书舍人二十七世孙谨识于京邸。〈欧阳衡刻本《欧阳文忠公集》〉


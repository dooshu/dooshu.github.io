强至　再和

公到层轩雪已残，萧林素节晓相看。

山融爱日酥千点，地接顽云缟万端。

曾有金樽开兔苑，况无铁甲戍桑乾。

清风落纸成佳句，身世浑疑在广寒。

强至

强至　再和

有客秋郊旷望中，更凭佳句发才雄。

牛羊饱食眠平野，鵰鹗乘时击迅风。

倦目几随残照断，汤肠惟藉浊醪充。

登临不用频兴感，忧喜能忘是塞翁。

强至

强至　再和

我行平野览秋空，物象吟怀觉两雄。

远水有时明返照，疏林无限战西风。

京坻相望农收足，庐井多欢岁计充。

亦向此时追乐事，归来倒载效山翁。

强至


卷三十二

永乐二年夏六月庚午朔  秦王尚炳遣指挥陆荣等奉表笺贺册封赐荣等钞币

○辛未

○楚世子孟烷来朝  敕谕临边漫散官军人等曰尔等昔在兵戈艰难之际不得已漫散流杂寄身边塞苟延余生今年下已定虽欲来归无由自达特遣人赍敕谕尔往字俱在赦前已寘不问宜皆挈家来归(（宜）)[官]复原职军复原伍民复旧业若迟疑不归悔将无及

○癸酉

○遣官祭中霤  改木邦孟养二府为军民宣慰使司以知府罕的法刀木旦为宣慰使赐之诰印俾子孙世袭其官  处州青田县民刘貊进  太祖高皇帝所赐其祖诚意伯基手诏八道祭文一道赐钞五锭  高平王济烨平阳王济熿遣千户黄钺等奉表笺贺册封赐钺等钞币  百户李诚等招谕流移海岛军民陈义甫等来归  上嘉劳之义甫等言流民叶得义等尚在东洋平湖未归复遣诚及义甫赍敕往招谕之  修河南府孟津县河堤

○甲戌

○复太平县典史王敏为北京道监察御史敏洪武中御史建文初坐事降职至是定父忧服阕命复旧职云  云南前卫土官指挥董保安宁州土官知州董节八百土酋刀招散等各遣人来朝贡马及方物赐钞币有差  湖广九溪卫指挥同知董贤言本卫边临溪洞蛮夷叛服不常城不坚固必加包砌乃可备御命于农隙之时次第修之  夜有星如鸡子大青白色光烛地出东北云中西北行入天船

○丙子

○擢贵东县典史李辂唐县典史刘冕俱为监察御史  楚世子孟烷辞归赐之钞币赐其从官钞有差  复建文中所黜内江县知县易忠为监察御史大理府同知储颙为广西左布政使南海县丞王文约为广西按察佥事

○丁丑

○以战殁功命故都指挥佥事木剌忽侄典孙袭从父旧职金吾右卫指挥同知故金吾左卫千户李普贤奴子贵袭升本卫指挥同知故千户李甫子凯包羊儿子胜张岩子福兴俱袭升本卫指挥佥事并给全俸  兵部奏济宁卫指挥同知李寿保卒无嗣其祖胜年老不任事命以指挥同知俸养胜终身

○戊寅

○夜有星如盏大青白色光烛地出七公西北行至近浊

○己卯

○升羽林前卫指挥使李岳为河南都指挥佥事宽河卫指挥使李玉为山西行都司都指挥佥事通州卫指挥使许溥为湖广都指挥佥事  命羽林前等卫指挥尚郁等五人赍敕往谕兀良哈等处人赐钞五十锭

○庚辰

○以河道未通徙东昌递运所于陆路为巢陵递运所  命兵部自今各都司布政司奏报军情急务许给驿余并给递运便船

○壬午

○复河东狭西都转运盐使司运使许昱官昱洪武中任运使建文时坐罪谪戍云川卫至是赴京自陈故复之  以征讨奇功升金吾右卫副千户张原为本卫指挥佥事

○甲申

○朝鲜国王遣陪臣吕称等来朝贡马及方物赐钞币表里兵部言辽东人多亡居朝鲜者近招复万七百余人未复者尚多  上命礼部谕称等俾归言于玉遣还

○乙酉

○赐朝鲜安南诸国使者及云南八百等处土官宴  刑部奏河间府民有讼其母者有司不当受辞又拟其罪  上曰然世岂有无母之人古称天下无不是底父母此辈逆天非复人类有司不罪之乃论其母罪是岂可使牧民执其子及有司罪之  中军都督府奏卒有畜马者为牛触死宜责偿  上曰虎尚有为牛抵死者况马乎富家欲市一马不易得卒安能偿其免之  夜望月食

○丁亥  上命吏部给事中曹崇曰官冗则坐食者众食众则力本者困夫生息之道由于节俭朕昨观吏部所录中外官数比旧额增数倍古云官不必备惟其人尔以朕意语吏部令诸司悉汰冗官庶几省国用舒民力  升崇阳县知县孔禧为应天府治中  复建文所黜湘乡知县陈圭监察御史  鸿胪寺右少卿汪泰以罪诛泰尝奉使朝鲜受其馈赠使还匿不奏至是本寺左少卿樊敬复奏泰私交权贵特命诛之  修湖广邵阳县仙槎桥

○戊子

○安南国王胡大互遣使奉表谢恩  上命礼部臣谕之曰安南昔称知礼之国今思明府言禄州西平州永平寨皆思明故地与安南接境安南夺而有之其归语王如非安南地则速归之保境安分惇修邻好可以长享富贵也  户部尚书郁新言公侯驸马伯仪宾禄米旧于苏州秋粮内给之令民如数尽输其家比年苏州水患粮额亏损请如文武官例米钞兼支自明年始禄五千石至三千五百石者支米二千石二千五百石者支米千五百石二千石者支米千石千五百石至千一百石者支米八百石一千石者支米七百石九百石者支米六百石八百石者支米五百石四百石者支米二百五十石余并准支钞惟二百石以下全支米从之

○己丑

○吏部尚书兼詹事府蹇义等言在京各衙门官原有定额近因事烦额外添设不无冗员宜令各衙门依定制选留余并送部别用在外大小衙门官亦有多设宜令所隶上司严行考核其罢软不胜及老疾贪墨者悉送赴部今年所取进士诸司无缺铨注各王府教授伴读多缺拟于第三甲内选用仍令食进士八品之禄第二甲第三甲拟量留七十员分隶诸司观政遇缺取用余悉遣归进学凡冠带举人亦令归进学以待后科会试诸司历事监生例应三月后授官近因少缺有一年未授者而内府办事监生止是誊写奏本查理文册稽算数目别无政务比内官监奏准半岁授官而历事监生有政务者授官及迟今后宜令所司内府办事监生月日满者定例给赏仍令回监进学依次历事出身  上皆从之

○庚寅

○升狭西按察副使宋性为布政司右参政性洪武末署刑部右侍郎建文中出为湖广按察副使永乐初调狭西至是召至遂以为参政命随户部尚书夏原吉苏松治水

○辛卯

○朝鲜国王李芳远遣使送耕牛万头至辽东先是  上欲广屯田于辽东命礼部遣人徵牛于朝鲜至是送至命户部每一牛酬绢一疋布四疋仍赐其王文绮表里各百六十敕辽东都司以牛分给屯戍  户部言直隶苏松浙江嘉湖等郡水民饥命监察御史高以正等往督有司赈之  夜有星如盏大青白色有光出垒壁阵南行入羽林军

○壬辰  上御右顺门因与侍臣论刑赏侍臣进曰古称赏人以官不若赏人以财  上曰此语盖为滥官发以朕论之亦未尽善若人君一心爱民则二者皆重盖知财出于民力则必不肯轻与知官所以养民则必不肯轻授

○癸巳

○代王桂遣典议正张劢奉表笺贺册封赐励钞及彩币

○甲午  上命礼部臣曰会试下第举人既多其中必尚有可取者盖虑一时匆猝或本有学问而为文之际记忆偶差遂致谬误或本不谬误而考阅之官神情昏倦失于详审以致黜落此皆可矜其令翰林院出题更试择文词优等者以闻遂得贡士张铉等六十人以奏  上召见皆赐冠带命于国子监进学以俟后科且勉之曰士当立志志一则工专工专则业就尔等于学已有根本但更百尺竿头进步尔后科第一甲人有不在其尔曹乎其往勉之  封哈密安克帖木儿为忠顺王时安克帖木儿遣使来朝表请赐爵  上命礼部尚书李至刚会太子太傅成国公朱能等议至刚等议奏安克帖木儿兄忽纳失里元封威武王改封肃王忽纳失里卒安克帖木儿继为肃王今既内属宜仍王爵而改封之  上曰前代王爵不足再论今但取其能归心朝廷而封之使守其地绥抚其民可也遂封为忠顺王遣指挥使霍阿鲁秃等赍敕封之并赐之彩币

○乙未  命太子少师姚广孝等往苏湖赈济  上谕之曰人君一衣一食皆民所供民穷无衣食岂可不恤君父也民子也为子当孝为父当慈各务尽其道尔卿往体朕此心不可为国惜费盖散财得民仁者之政  敕捕倭总兵官清远伯王友副总兵都指挥佥事郭义前以海寇为患命尔等统兵巡捕务在廓清近大谢桃渚赤坎寨胡家港诸处海寇登岸杀掠军民尔等坐视不理养寇害民论法当诛今姑记尔罪即整饬将士昼夜运谋奋力剿除此寇以赎前罪然寇多谲诈巧于窥伺宜善为进止务出万全庶副朕委任之重

○丁酉

○镇守宁波都指挥曹英言观海卫城垣坍塌三百八十余丈请命修筑从之

○己亥

○福建永宁卫千户张谏及军民捕获海贼有功命兵部给赏捕获者人钞四十锭乡民觇报贼情者人钞十锭俱令所在官司给之  是月命徐景昌袭父爵为钦承祖业推城效义武臣特进荣禄大夫右柱国定国公岁禄二千五百石子孙世袭赐诰券景昌徐增寿之子也








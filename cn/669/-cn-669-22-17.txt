55　法言序舊在卷後


法言序舊在卷後，司馬公集注始寘之篇首。詩、書之序亦然。

【元圻案】四庫全書總目儒家類：「法言集註十卷〔一〕，司馬光集註。時惟李軌、柳宗元、宋咸、吴秘之註尚存，故光裒合四家，增以己意，各以其姓别之。舊本十三篇之序列於書後，蓋自書序、詩序以來，體例如是。宋咸不知書序爲僞孔傳所移，詩序爲毛公所移，乃謂：『子雲親旨，反列卷末，甚非聖賢之旨。今升之章首，取合經義。』其説殊繆。然光本因而不改，今亦仍之。」

〔一〕「集註」，原脱，據中華本四庫全書總目卷九一子部儒家類一法言集註補。






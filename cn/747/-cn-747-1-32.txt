○罢贡异物诏

逸游损德，昔贤贻训；玩物丧志，前典格言。西旅献獒，召公於是作诫；东齐馈乐，尼父所以离心。隋末无道，肆极奢靡，内骋倡优之乐，外崇耳目之娱。冠盖相望，徵求不息；公私扰遽，徭费无穷。朕受命君临，志在俭约，日旰忘食，昧爽求衣。纂组珠玑，皆云屏绝；雕琢绮丽，久从抑止。其侏儒短节，小马庳牛，异兽奇禽，皆非实用。诸有此献，悉宜停断，宣布远迩，咸使闻知。


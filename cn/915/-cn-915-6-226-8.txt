◇高士传焦先论

或问在皇甫谧曰：「焦先何人？」曰：「吾不足以知之也。考之于表，可略而言矣。夫世之所常趣者，荣味也；形之所不可释者，衣裳也。身之所不可离者，室宅也；口之所不能己者，言语也；心之不可绝者，亲戚也。今焦先弃荣味，释衣服，离室宅，绝亲戚，闭口不言，旷然以天地为栋宇，暗然合至道之前，出群形之表，入玄寂之幽，一世之人不足以挂其意，四海之广不能以回其顾，妙乎与夫三皇之先者同矣。结绳以来，未及其至也，岂群言之所能仿佛，常心之所得测量哉！彼行人所不能行，堪人所不能堪，犯寒暑不以伤其性，居旷野不以恐其形，遭惊急不以迫其虑，离荣爱不以累其心，损视听不以污其耳目，舍足于不损之地，居身于独立之处，延年历百，寿越期颐，虽上识不能尚也。自羲皇已来，一人而已矣。（《魏志·管宁传》注引《高士传》）


○止水赋（以清审洞澈涵容为韵）

观夫太古之初，乾坤定列；有坎方一德之大，成江河四渎之别；注仙海以环流，度星桥而靡竭。立体清静，舒光朗澈；观五行以独举，润万物而齐悦。岂惟以善下之故，长应流行；抑亦能遇坎则止，以竭为平。居荒野而不动，合寒虚而自清；昼则烟乱出，夜则星象罗生。若乃湖称青草，泽若梦；浅深氵荥氵亭，表里寒洞。当朱阳之夏晚，遇白露之秋仲；紫关之鸿雁飞来，绿浦之莲舟风送。既能止而利物，所以归之者众。亦有凤凰之沼，明月之潭；每澄流於庭院，常不注於东南。蒙寮き之玩洽，浑琴酌而相参。以游以赏，如液如涵；若英贤之取则，类贞咸之是湛。届夫玉宇初晴，风飙载寝。笼碧天而似镜，展红霞而若锦；纳众影而不遗，比群情而特甚。用使至人观之而心察，智者乐之而情审；达士爱而欲临，高节闻而愿饮。复乃养龟鹤，藏鱼龙；怪石积，明珠重；虚以受物，谦而克从。有一人兮充赋，每咨叹於涧松；饰清颜而自肃，希止水而今逢。则知无美恶以毕鉴，岂徒取乎矫容？

崔镇

镇，开元五年进士，天宝时官仓部员外郎。


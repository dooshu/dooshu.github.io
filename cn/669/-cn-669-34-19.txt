19　徐淵子初寮襲用前人語　林木翳然便有濠濮間想　清風颯至自謂羲皇上人　得知千載上賴古書


徐淵子上梁文云：「林木翳然，便有濠、濮間想；清風颯至，自謂羲皇上人。」何云：「自然故佳。」初寮賀唐祕校及第啓云：「得知千載，上賴古書。作吏一行，便廢此事。」何云：「下句妙在倒用，北宋人猶能剪裁。」皆全句。

【元圻案】世説言語門：「簡文入華林園，顧謂左右曰：『會心處不必在遠，翳然林木，便自有濠、濮間想，覺鳥獸禽魚，自來親人。』」〇晉書隱逸陶潛傳：「潛自言夏月虚閑，高卧北窗之下，清風颯至，自謂羲皇上人。」淵明詩云：「得知千載事，上賴古人書。」〇文選嵇康與山巨源絶交書曰：「又聞道士遺言，餌术、黄精，令人久壽，意甚信之。遊山澤，觀魚鳥，心甚樂之。一行作吏，此事便廢。」〇王安中，字履道，中山曲陽人。登進士第，歷官大名尹兼北京留守司公事。著初寮集，今存十卷，四庫全書著録。〇徐淵子，已見「評詩」〔一〕。

〔一〕按見本書卷一八第一四三「徐淵子詩」條注。






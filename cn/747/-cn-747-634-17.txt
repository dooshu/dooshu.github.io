○陵庙日时朔祭议

徵事郎守国子博士史馆修撰臣李翱等谨献议曰：《国语》曰“王者日祭”，《礼记》曰“王立七庙，皆月祭之”，《周礼》不载日祭月祭，惟四时之祭，礻勺祠蒸尝。汉朝皆杂而用之，盖遭秦火，《诗》《书》《礼》经烬灭，编残简缺，汉乃求之，先儒穿凿，各伸己见，皆托古圣贤之名，以信其语，故其所记，各不同也。古者庙有寝而不墓祭，秦汉始建寝庙於园陵而上食焉，国家因之而不改。贞观、开元礼，并无宗庙日祭月祭之礼，盖以日祭月祭既已行於陵寝矣故太庙之中，每岁五享六告而已。不然者，房元龄、魏徵之辈，皆一代名臣，穷极经史，岂不见《国语》《礼记》有日祭月祭之辞乎？斯足以明矣。伏以太庙之享，笾豆牲牢，三代之通礼，是贵诚之义也。园寝之奠，改用常馔，秦汉之权制，乃食味之道也。今朔望上食於陵寝，修秦汉故事，斯为可矣。若朔望上食於太庙，岂非用常亵味而贵多品乎？且非《礼》所谓“至敬不享味而贵气臭”之义也。《传》称屈到嗜芰，有疾，召其宗老而属之曰：“祭我必以芰。”及祭荐芰，屈建命去芰，而用羊馈笾豆脯醢，君子是之。言事祖考之义，当以礼为重，不以其生存所嗜为献，盖明非食味也。然则荐常馔於太庙，无乃与荐芰为比乎？且非三代圣王之所行也。况祭器不设俎豆，祭官不命三公，执事者惟宫闱令、宗正卿而已，谓之上食可也，安得以为祭乎？且时享於太庙，有司摄事，祝文曰：“孝曾孙皇帝臣某，谨遣太尉臣名，敢昭告於高祖神尧皇帝、祖妣太穆皇後窦氏：时维孟春，永怀罔极，谨以一元大武柔毛刚鬣明粢芗萁嘉蔬醴齐，敬修嘉荐时享，以申追慕。尚飨。”此祝词也。前享七日质明，太尉誓百官於尚书省曰：“某日时享於太庙，各扬其职。不供其事，国有常刑。”凡陪享之官，散斋四日，致斋三日，然後乃可以为祭也。宗庙之礼，非敢擅议，虽有知者，其谁敢言？故六十馀年，行之不废。今圣朝以弓矢既橐，礼乐为大，故下百僚，使得详议。臣等以为贞观、开元礼并无太庙上食之文，以礼节情，罢之可也。至若陵寝上食，采《国语》《礼记》日祭月祭之词，因秦汉之制，修而存之，以广孝道可也。如此则《经》义可据，故事不遗，大礼既明，永息异论，可以继二帝三王而为万代法。与其黩礼越古，贵因循而惮改作，犹天地之相远也。谨议。


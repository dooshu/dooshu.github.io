热甚驱蚊戏成绝句

其一


薄暮呼群势殷雷，罗帏潜入似衔枚。
梦馀枕畔伊嘤处，蜗角蛮兵唱凯回。

其二

杀之不武麾难去，第一人间最可憎。
何事醉翁偏恕汝，弹文止解状青蝇。

其三

宝鸭薰笼火正然，小童大索掌痕鲜。
好还天道元如此，报复从来贵目前。

其四

吮血分明似啜糟，芙蓉帐底太粗豪。
前身岂是楚宫女，每到秋来也细腰。

其五

喙无一寸却如锥，星火西流势渐衰。
为报谗人看作例，须知利口有钳时。


○与侍臣论服制敕

朕以为亲姨舅既服小功，则舅母於舅有三年之服，是受我而厚。以服制情，则舅母之服不得全降於舅也，宜服緦麻。堂姨舅古今未制服，朕思敦睦九族，引而亲之，宜服袒免。又郑元注《礼记》云：“同爨緦。”若比堂姨舅於同爨，亲则厚矣。又《丧服》传云：“外亲之服皆緦”，是亦不隔於堂姨舅也。若以所服不得过本，而须为外曾祖父母及外伯叔祖父母制服，亦何伤乎？是皆亲亲敦本之意，卿等更熟详之。


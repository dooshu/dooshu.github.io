139　束晳補亡詩陔字諸義


束晳補亡詩「循彼南陔」，釋曰：「陔，隴也。」群經音辯云：「序曰『孝子相戒以養』，陔當訓戒。鄉飲酒、燕禮『賓醉而出，奏陔夏』，鄭氏注：『陔之言戒也。』以陔爲節，明無失禮，與詩序義協。」愚按：春官樂師鄭司農注：「今時行禮於大學，罷出，以鼓陔爲節。」

【全云】「相戒以養」之説精矣，然何以云「南戒」？其義難通，則恐束氏亦有所本。

【元圻案】文選十九束廣微補亡詩六首，一曰南陔。李善注：「聲類曰：陔，隴也。」〇五臣注：吕向云：「南方養萬物之方，此以戒養，故取以爲名。」據此可釋謝山「南戒」之疑。〇束晳，晉書有傳。文選補亡詩注：晉書曰：「束晳，字廣微，平陽陽平人也。嘗覽古詩，惜其不備，故作詩以補之。」〇書録解題經解類：「群經音辯七卷，丞相真定賈昌朝子明撰。」〇世説新語三：「夏侯湛作周詩以示潘安仁。」注：「湛集載其敘曰：『周詩者，南陔、白華、華黍、由庚、崇丘、由儀六篇，有其義而亡其辭，故云周詩也。』其詩曰：『既殷斯虔，仰説洪恩。夕定辰省，奉侍朝昏。宵中告退，雞鳴在門。孳孳恭誨，夙夜是敦。』」然則補亡不止束晳也。湛與晳俱晉武帝時人。






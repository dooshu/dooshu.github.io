卢质


卢质，字子徵，河南人也。父望，唐司勋郎中。质幼聪惠，善属文。事唐为秘书郎，丁母忧，解职。后去游太原，晋王以为河东节度掌书记。质与张承业等定议立庄宗为嗣。庄宗将即位，以质为大礼使，拜行台礼部尚书。庄宗即位，欲以质为相。质性疏逸，不欲任责，因固辞不受。拜太原尹、北京留守，迁户部尚书、翰林学士。从平梁，权判租庸，迁兵部尚书，后为学士承旨，仍赐“论思匡佐功臣”。天成元年，拜匡国军节度使。三年，拜兵部尚书，判太常卿事。历镇河阳、横海。

初，梁已篡唐，封哀帝为济阴王，既而酖杀之，瘗于曹州。同光三年，庄宗将议改葬，而曹太后崩，乃止。因其故垅，稍广其封，以时荐飨而已。质乃建议立庙追谥，谥曰昭宣光烈孝皇帝，庙号景宗。天成四年八月戍申，明宗御文明殿，遣质奉册立庙于曹州。而议者以谓辉王不幸为贼臣所立，而昭宗、何皇后皆为梁所弑，遂以亡国，而“昭宣光烈”非所宜称，且立庙称宗而不入太庙，皆非是。共以此非质，大臣亦知其不可，乃奏去庙号。

秦王从荣坐谋反诛，质以右仆射权知河南府事。废帝反凤翔，愍帝发兵诛之，竭帑藏以厚赏，而兵至凤翔皆叛降。废帝悉将而东，事成许以重赏，而军士皆过望。废帝入立，有司献籍数甚少，废帝暴怒。自诸镇至刺史，皆进钱帛助国用，犹不足，三司使王玫请率民财以佐用。乃使质与玫等共议配率，而贫富不均，怨讼并起，囚系满狱。六七日间，所得不满十万。废帝患之，乃命质等借民屋课五月，由是民大咨怨。晋高祖入立，质以疾分司西京，拜太子太保。卒，年七十六，赠太子太师，谥曰文忠。






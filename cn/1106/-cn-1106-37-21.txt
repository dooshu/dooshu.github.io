○为武中丞谢赐樱桃表

（武元衡，贞元二十年迁御史中丞。公集有《诸使兼御史中丞壁记》，曰“武公以厚德在位，甚宜其职”。遂命其属书之。明年二月，公已迁礼部，元衡亦罢为右庶子。此表当在二十年夏作。）

臣某言：中使某乙至，奉宣圣旨，赐臣樱桃若干者。天卷特深，时珍荐降，宠惊里巷，恩溢圆方。（圆方。谓俎豆。）臣某诚喜诚惧，顿首顿首。

伏以含桃之羞，时令攸贵，（《礼记·月令》：仲夏之月，天子羞以含桃，先荐寝庙。）况今采因御苑，分自天厨。使发九霄，集繁星而积耀；味调六气，承湛露而不。（《诗》：湛湛露斯，匪阳不。，乾也。）盈眦而外被恩光，（眦，疾智、才诣二切。目也。）适口而中含渥泽。顾惭素食，（《诗》：彼君子兮，不素食兮。）弥切自公，（《诗》：委蛇委蛇，自公退食。）岂图君子所先，遂厌小人之腹。（《左传》昭二十八年：愿以小人之腹，为君子之心，属厌而已。）无任。（云云。）


○对嗣足不良判

景食一县嗣子足不良，请立其弟，礼司不许。云：古有其道。

大夫称家，荣高食采；冢子当室，业茂本枝。盈大足徵，期克昌於魏国；六三能履，或取笑於齐堂。弱足者居，奉身而退。遵康叔之命，以崇次及；察韩黯之衷，雅符高让。则先茅旧土，今也载传；孤竹遗风，此焉无替。法听弃疾，礼贵象贤，立弟舍兄，理复何惑？

吴师道

师道，垂拱元年进士，开元时官司勋仓部员外郎户部郎中。


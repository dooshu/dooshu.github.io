【国子博士薛君墓志铭〈治平三年〉】

君讳良孺，字得之，姓薛氏，绛州正平人也。少孤，育于其叔父，是为简肃公。以公荫，为将作监主簿、太常寺奉礼郎、大理评事、将作监丞、大理寺丞、迁太子右赞善大夫、殿中丞。尝知秦州清水县，县杂蕃夷，君为简其政令，示之必信，蕃夷畏爱，岁满罢去，人甚思之。其后签书通利军判官公事，与其军守争事，坐停官。久之，复为殿中丞，迁国子博士、监陈州清酒务。嘉八年二月甲午，以疾卒于官舍，享年四十有六。

宋兴百年，薛姓五显，而简肃公以清德直节闻。故其家法严，而子弟多贤材。君为人开爽明秀，幼为简肃公所爱，若己子。长工书，作歌诗。尝一举进士，不中。以荫补，例监库务，无所施其能。一为民政，遂有声。平居喜饮酒谈笑，与其亲戚朋友欢然，未尝有怨恶。其在通利，与其军守所争皆公事，既废，无怼色，至卒穷以死，豁如也。呜呼，可哀也已！

曾祖赠太傅讳温瑜。祖赠太师讳化光。父右班殿直、赠左骁卫大将军讳睦。君娶张氏，故枢密直学士逸之女，封仁寿县君，先君二岁而卒。子男一人，曰逊。女三人，长适大理评事王正甫，次适太常寺太祝王端甫，次尚幼。治平三年二月乙酉，其孤逊举其丧，合葬于绛州正平县清原乡周村原。将葬，庐陵欧阳修曰：“余，薛氏婿也，与君游而贤其人，宜有以哀之。”乃为之铭曰：

维古才子兮，出于名族。嗟吾得之兮，既哲而淑。有能不施兮，不遐以趣。卒困于艰兮，泰乎自足。绛水深长兮，山冈起伏。利我后人兮，安于吉卜。





卷三十五·居士集卷三十五


卷九十八



卷之九十八

洪武八年三月辛酉朔，诏造大明宝钞。时中书省及在外各行省皆置局，以鼓铸铜钱，有司责民出铜，民间皆毁器物以输官，鼓铸甚劳而奸民复多盗铸者，又商贾转易，钱重道远，不能多致，颇不便。上以宋有交会法而元时亦尝造交钞及中统、至元宝钞，其法省便，易于流转，可以去鼓铸之害，遂诏中书省造之。取桑穰为钞料，其制方，高一尺，阔六寸，许以青色为质，外为龙文花栏，而横题其额曰“大明通行宝钞”，内上两旁复为篆文八字曰“大明宝钞，天下通行”，中图钱贯状，十串则为一贯，其一云“中书省奏准印造，大明宝钞与铜钱通行使用，伪造者斩，告捕者赏银二百五十两，仍给犯人财产。”若五伯文则画钱文为五串，余如其制而递减之，每钞一贯准铜钱一千、银一两，其余皆以是为差。其等凡有六，曰一贯，曰五百文、四伯文、三伯文、二伯文、一伯文，禁民间不得以金银物货交易，违者治其罪，有告发者就以其物给之。若有以金银易钞者听，凡商税、课程、钱钞兼收钱什三、钞什七，一伯文以下则止用铜钱。

命置行用库，在京设大使一人，正八品，副使二人，从八品，典史一人，都监二人，隶户部；在外府州设大使各一人，皆省注。

升陕西平凉府为中府，以户口、田赋增于旧也。

贵州蛮平、猪平、谢等一十四寨叛，命贵州卫指挥佥事张岱率兵剿平之。

夜有星青赤色，自腾蛇东北行至奎宿没。

壬戌，以故元国公卜颜帖木儿为察罕脑儿卫指挥佥事，其镇抚、千户、百户五十七人俱以元平章、知院等官为之。

诏计均工夫役。初，中书省议民田每顷出一丁为夫，名曰均工夫役，民咸便之。至是，上复命户部计田多寡之数，工部定其役，每岁冬农隙至京应役一月遣归。于是，检核直隶、应天等一十七府、江西所属一十三府为田五十四万五百二十三顷，出夫五十四万五百二十三人。

癸亥夜，荧惑犯填星。

甲子，中书省臣奏：“大都督府佥事吴复、曹兴、谢成例应给公田一千石，吴复先任指挥，已赐公田二百石，今请以八百石益之。”上以曹兴居大同时多不循轨度，调福建又受王驸马赂贿，谢成在山西擅夺民利，惟吴复禄秩如请，兴、成二人不给。

户部言：“北平、河间府、献州、交河县洪武四年旱灾，黍麦不收，人民饥窘，流移者一千七十三户，所荒田土三百三十余顷，至今租税无从徵收。”诏免其租税。

丙寅，命皇太子及诸王往凤阳祭皇陵。上恻然谓曰：“吾祖宗去世既远，吾父母又相继早亡，每念劬劳、鞠育之恩，惟有感痛而已。今日虽尊为天子，富有四海，欲致敬尽孝，为一日之奉，不可得矣。哀慕之情，昊天罔极！今凤阳陵寝所在，特命尔等躬诣致祭，以代朕行。孔子曰：‘事死如事生，事亡如事存。’尔等敬之。”因悲咽不自胜，太子、诸王皆感泣。

丁卯，高丽国遣判宗簿事崔原来告哀，言去年九月，国王王颛卒，已遣使讣闻于朝，为盗高铁头者邀于路，因不得远。又言其国有金义者，奉使贡马，行至只县，遇朝使蔡斌、主事林实周，遂杀斌而执实周以还，罪当死，已诛义而籍其家。上疑其诈，命拘崔原，别遣使往其国吊祭。

戊辰，命御史台官选国子生分教北方。上谕之曰：“致治在于善俗，善俗本于教化，教化行虽闾阎可使为君子，教化废虽中材或坠于小人。□□元北方丧乱之余，人鲜知学，欲求方闻之士，甚不易得。今太学诸生中年长学优者，卿宜选取，俾往北方各郡分教，庶使人知务学，贒材可兴。”于是选国子生林伯云等三百六十六人，给廪食，赐衣服而遣之。

平阳府言：“所属蒲、解二州道里迂远，凡有文移，经月不报，乞以二州隶山西行省为便。”廷议以蒲州近陕，宜隶西安府，解州宜隶山西。上曰：“蒲州在河北，去西安亦远，岂宜遽改？”不许。

浔州大藤峡猺贼窃发，柳州卫官军禽捕之。

己巳，置行用四库于应天府聚宝、幕府、仪凤三门及会同桥。

南雄商人以货入京，至长淮关，吏留而税之，既阅月而货不售。商人讼于官，刑部议吏罪当纪过。上曰：“商人远涉江湖，将以求利，各有所向，执而留之，非人情矣。且纳课于官，彼此一耳，迟留月日而使其货不售，吏之罪也。”命杖其吏，追其俸，以偿商人。

辛未，召故元来降平章阿寒柏于河西，赐罗衣一袭。

壬申以内府钞库为宝钞库，秩正七品，设大使、副使各一人，以内官为之。

癸酉，置济南府堰头漕运所。

丙子，命有司立张巡、许远庙于归德州，岁时致祭，用监察御史张度言也。

以太平府儒学教授孙作、嘉兴府儒学教授胡隆成为国子助教。作字大雅，江阴人，博学能文章。隆成，山阴人，元至正中贡士。

丁丑，陕州府知事郑庆复言：“在外有司所服朝服，宜依在京例，亦令官制相承服用，其未入流官，凡遇朝贺，宜用红圆领衫、皂靴，缀班行礼。”从之。

戊寅，以户部侍郎赵好德为尚书。

己卯，召河南行省参政宋冕入为户部尚书。

以军器库为军器左库，别置军器右库，设大使、副使各一人。

辛巳，罢宝源局铸钱。

癸未，置考功监，设令、丞。

置中都国子学，秩正四品，命国子学分官领之。

甲申，德庆侯廖永忠卒。永忠，巢县人，楚国武闵公永安弟也。元季，永安起义兵，保巢湖。岁乙未，以兵来归，从上渡江，累官至同知枢密院事。戊戌，领兵出太湖，遇伪吴吕同佥兵，战湖中，舟胶浅水，遂陷于吴。上以永忠勇而善谋，命袭兄职。己亥，领兵攻宜兴、池州、枞阳，克之。庚子，伪汉陈友谅寇龙湾，永忠率水寨兵逆战，败之。辛丑，取安庆，攻江州，州城临江，守备甚严，永忠度其城之高下，造桥于船尾，名曰天桥，以船乘风倒行，逼其城，桥接城上，士卒登城，克之，以功升中书省右丞。壬寅，克南昌。癸卯，援安丰，取庐州。从上伐伪汉，与友谅大战于鄱阳之康郎山，敌船围御舟，永忠操所乘战舰，直冲其围，殊死战，围乃解，复冲友谅楼船而焚之，已而友谅中流矢毙。甲辰，从上征武昌，还京，升中书平章政事。上以漆牌二，书“功超群将，智迈雄师”八字赐之，悬于门。乙巳，取泰州。丙午，从大将军徐达伐张士诚，拔湖州之德清县，进兵围姑苏，克之。未几，上命御史大夫汤和为征南将军，以永忠为副将军，率师伐闽，由海道进克福州、延平，获元平章陈有定，送京师。明年戊申，上即位，命永忠为征南将军，率师征两广。师至广州，元左丞何直降，破伪参政邵宗愚寨，斩宗愚以徇。于是惠州、德庆、肇庆等郡循、连、新、梅、桂阳等州皆降。进兵广西，次梧州，元达鲁花赤拜住降，进克南宁。两广既平，永忠就抚安其人民，其地有以魇魅蛊毒杀人者，永忠捕得之，磔于市，害遂息。民怀其惠，有为之立祠者。师还京师，上命皇太子率百官迎劳于龙湾。比入见，上大悦，抚慰甚至，又命皇太子送还其第。三年，从大将军徐达北征，克察罕脑儿第地。是年，论功行赏，赐号开国辅运推诚宣力武臣，阶荣禄大夫，勋柱国，封德庆侯，授以铁券。四年，诏以永忠为征西副将军，率师伐蜀。五月，师至瞿塘关，关守甚固，永忠设奇破之，遂率兵长驱，沿江州县望风款附。舟次铜锣峡，伪夏主明昇降。永忠号令严明，人莫敢犯师，入重庆，有一卒取民七茄，立命斩之。明昇已降，成都尚未下，其守将之家多在重庆，永忠户加抚慰，成都之人闻之皆感慕其威惠，遂出降，蜀平。五年，率师北征，至和林省哈敦孛剌等处，追袭元将王保保，不获而还。六年，督舟师出海捕倭，还京师。至是卒，年五十三，上赙遗之甚厚，以其子权袭爵。

乙酉，上以天下驿传马夫出赀买马，早夜供亿，劳费倍于他役，诏免其田租以优之。又以为地有闲剧，征有繁简，宜少分别以均其劳逸，命群臣议。于是议自京会同馆至宿州为驿十三，南至京师，西出秦晋，北抵燕蓟，其劳最甚，田租宜全免；自百善道至郑州，当陕西、山西二道，其劳为次，宜免三分之二；自荥阳至陕西、山西、北平为驿一百二十一，其劳又次之，宜免三分之一。诏可。

置北平、山东、直隶、淮安等府、景州、连窝等处递运所。

丙戌，命仪真、六合二县各设都群所。

给诸卫军士戍守北平者战衣十五万六千余领。

以凤翔府庄浪州为庄浪县，隶平凉府静宁州。

戊子，升河南怀庆府为中府，以税粮新增十五万石之上，故升之。

故元知院不颜朵儿只等来降，赐罗绮、衣服有差。不颜朵儿只者，即元国公乃儿不花也。于是诏置官山卫指挥使司，隶大同都卫，以乃儿不花为指挥同知。

是月，《洪武正韵》成。初，上以旧韵起于江左，多失正音，乃命翰林侍讲学士乐韶凤与诸廷臣以中原雅音校正之。至是书成，赐名《洪武正韵》，诏刊行之。

以广西按察司佥事答禄与权为翰林院修撰。

大将军魏国公徐达等还自北平。








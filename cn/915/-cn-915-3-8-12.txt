◇诏免诸葛丰

制诏御史：城门校尉丰，前与光禄勋堪、光禄大夫猛在朝之时，数称言堪、猛之美。丰前为司隶校尉，不顺四时修法度，专作苛暴，以获虚威。朕不忍下吏，以为城门校尉。不内省诸己，而反怨堪、猛，以求报举，告案难证之辞，暴扬难验之罪，毁誉恣意，不顾前言，不信之夫者也。朕怜丰之耆老，不忍加刑，其免为庶人。（《汉书·诸葛丰传》）


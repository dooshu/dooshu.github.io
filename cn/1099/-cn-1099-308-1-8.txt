○答總督胡梅林撫剿倭夷書 【 撫勦倭夷】

江南備倭之議有二。曰撫曰剿主於撫者則議剿者之非。主於剿者則議撫者之過。心心有主喙喙爭鳴而旁觀之為議論者。又曰寇之效順也則撫之。寇之變詐也則剿之。是葢執兩可之說。非一定之見。其於國家之利害。未嘗深長思也。殊不知撫者有目前之安。而貽日後之患。剿者有目前之危。而貽日後之安何也、所謂撫者。是豈恩信足以服其心。威力足以制其命哉。不過以利誘之而巳。雖曰能使賊勢收歛。百姓無擄掠焚刼之慘。三軍免鋒鏑死亡之憂。亦可為目前之上策也。倭之本意在開市然此時必不可許竊恐以利為聚寇之地則引類呼朋航海而至者日益眾連年不解。則科泒於下民者日益窮。况科泒之財有限。而繼至之寇無窮。以益眾之寇。而取辦於益窮之民。以有限之財而供無窮之欲。則其財力之不可繼也亦明矣。夫財力既不可繼。則海上之患終不可息。况數年之前。在倭奴之情。止知交易。在中國興販之徒。止於私通。邇來搶掠之利大於交易則倭奴之心巳壞勾引之利勝於私通則興販之奸益神此例既開。海防漸弛。沿海之境。俱屬倭夷出沒之鄉。萬一變詐不測。則將來之患。恐不減於今日矣。所謂剿者抑豈渡海遠征。貪功生事者哉。亦惟嚴勾引之禁。以主待客。以逸待勞。乘機構會以盡備禦之常而巳。萬一賊眾不逞。鼓三軍而並進之。一戰不勝而至於再。再戰不勝而至於三。吾之兵力可繼也。彼之兵力不可繼也。况賊深入重地。使吾一勝焉。彼類盡為歹?齏粉矣。雖以徐海初至之銳。竟無片帆之返、陳東久據之強。難免全軍之覆。一勝之後。而數十年之寧謚可期也。酌量於二者之間。與其耗財以資敵。孰若耗財以養兵。此葢撫剿之大勢。安危久近之大機。審勢圖機。惟在經國者詳之。不然　廟議不定、則効力不專、群罔不息、則不斷之疑終不釋也、

皇明經世文編卷之三百八終








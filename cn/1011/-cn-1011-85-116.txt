郑獬　寄题明州太守钱君倚众乐亭

使君何所乐，乐在南湖滨。

有亭若孤鲸，覆以青玉鳞。

四面拥荷花，花气摇红云。

使君来游携芳樽，两边佳客坐翠裵。

鄞江鲜鱼甲如银，玉盘千里紫丝莼。

金壶行酒双美人，小履轻裙不动尘。

壮年行乐须及辰，高谈大笑留青春。

游人来看使君游，芙蓉为楫木兰舟。

横萧短笛悲晚景，画帘绣幕翻中流。

贪欢寻胜意不尽，相招却渡白苹洲。

日落使君扶醉归，游人散后水烟霏。

紫鳞跳复戏，白鸟落还飞。

岂独乐斯民，鱼鸟亦忘机。

使君今作螭头臣，游人依旧岁时新。

郑獬


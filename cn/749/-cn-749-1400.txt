高伯达


南渡初人。参汉宫春“绛阙朝元”一词按语。

汉宫春

寿张安国舍人

绛阙朝元。倦飞鸾控鹤，来寓人间。天都散舒和气，好与春还。蓬瀛罢宴，褪仙裳、欲冠貂蝉。应是念、潇湘胜概，来与蕃宣。

宣室向来初见，叹不如、文帝夜半虚前。多情吊沉赋罢，莫负留连。经纶事叶，向朝廷、谁与争先。明岁好，云屏间坐，十分宣劝告金船。

千秋岁

影摇波动。晓日浮华栋。庆麟绂，征兰梦。绿擎龟叶小，红拂莲腮重。帘幕外，半天仙驭飞鞚。

两两骖鸾凤。□窣珠衣纵。香雾散，祥云拥。□传金母信，酒为麻姑送。休惜醉，与群更下蟠桃种。

鹧鸪天

海上蟠桃月样圆。从头屈指几千年。双成已报春消息，输与萧郎半月前。

风露晓，月华鲜。兽炉烟袅水沉烟。骑鸾鹤休归去，留取人间作女仙。








○宣慰剑南将士诏

吐蕃丑类，背约孤恩。顷等同嫉寇雠，为国展效，深入贼境，久冒艰危，至於勤劳，岂不知委。顷闻在彼，小有丧败，卿等非不尽力，自是主将无谋。古之用兵，在於责帅，王昱缘此，亦已贬官。卿等但须悉心，不可因兹阻气。递相激励，以保功名。战亡之人，深可悯惜，并申吊祭，用慰幽魂。其病医及阵亡之家。宜委陈繇与州县相知优恤。








○补大戴礼祭法文

《祭法》曰：“法施於人则祀之。”咎繇作帝谟，为士师，其道参乎舜禹，不曰法施於人乎？何祀典之阙哉？《祭法》曰：“能御大灾则祀之。”尧舜之世，山林蕃，鸟兽暴。益作虞也，山林疏，鸟兽鲜，人民安，不曰能御大灾乎？何祀典之阙哉？《祭法》曰：“以劳定国则祀之。”昔者周公辅武以宁殷乱，佐成而立周业，制礼乐，立明堂，不曰以劳定国乎？何礼典之阙哉？如以咎繇伯益之功小於舜禹，不在祀典，则契为司徒而民成，咎繇也，冥勤其官而水死，伯益也。如以圣人制礼自有七庙，不合列在祀典。则文王以文治，武王以武功，周公也。如皆以功烈列於民者，则吾之先师仲尼，迈德於百王，垂化於万世，孰不若契为司徒冥勤其官也哉？日休惧圣人之文，将乱而坠，敢参补而附之文曰：咎繇能平其法以位终，益能立其功以让禹政，周公以文化，仲尼以德成，非此族也，不在祀典。


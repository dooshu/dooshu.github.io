【责子诗】

〖曾本、苏写本题下有注云。舒俨、宣俟、雍份、端佚、通佟。凡五人。舒、宣、雍、端、通皆小名。《诗纪》同。又曾本注。俟。一作俣。一作俗。苏写本云。俟。一作俣。〗

白发被两鬓。肌肤不复实。虽有五男儿。总不好纸笔。阿舒已二八。（曾本云。一作十六。）懒惰（曾本云。一作放。）故（曾本云。一作固。）无匹。阿宣行志学。而不好（曾本、苏写本、焦本作爱。）文术。雍端年十三。不识六与七。通子垂九（曾本云。一作六。）龄。但觅（苏写本作念。注。一作觅。曾本云。宋本作念。）梨与栗。天运苟如此。且进杯中物。（○本集。《诗纪》三十五。）


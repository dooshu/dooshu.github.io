黄鱼


日见巴东峡，黄鱼出浪新。脂膏兼饲犬〔一〕，长大不容身〔二〕。筒桶一作䇶相沿久，风雷肯为神一作伸。泥沙卷涎沫，回首怪龙鳞。

〔一〕饲犬：《论衡》：彭蠡之滨，以鱼食犬。《盐铁论》：江陵之人，以鱼饲犬。韩诗：饲犬验今朝。

〔二〕长大：《尔雅》注：鳣大者，长二三丈，今江东呼为黄鱼。陆机云：大者千余斤，可蒸为臛，又可为鲊，鱼子可为酱。






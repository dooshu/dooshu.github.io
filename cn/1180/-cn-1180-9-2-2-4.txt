蓼萧

四章，章六句


首章讲：此天子燕诸侯。曰：诸侯有时觐之礼，所以尽臣职业也。天子有燕享之恩，所以隆眷宠也。要其眷注深，而天休锡者，尤在列辟道德之隆也。吾今于来朝君子有感矣。





蓼彼萧斯，零露湑兮。

萧之生也，蓼然而长大，有以为受露之地，则露之零于其上者湑然矣。





既见君子，我心写兮。

君子，指诸侯。况我君子，各处藩封，愿见而不可得，于心不无留恨也。今也来朝，而得以既见之，则夙昔之愿于是而慰，我心不输写而无留恨乎！





燕笑语兮，是以有誉处兮。

燕，燕饮。笑，喜也。语，言说。誉，令闻。处，安其位。夫惟我心之写，则乐且有仪，是以燕礼攸行，而笑语以合，一堂之上再见喜起之风矣。夫君臣相得，自古以为难。得君者，则其名必著。君臣之好，每患不终。得君者，则其位必固。岂不有誉处也哉？

二章讲：





蓼彼萧斯，零露瀼瀼。

蓼然长大之萧也，则露之零于其上者，瀼瀼而蕃矣。





既见君子，为龙为光。

君子，指诸侯。龙，宠重。光，光显。况我既见君子，则其道德之隆，能为龙也，而王国为之增重；能为光也，而王国为之增显。





其德不爽，寿考不忘。

爽，差也。不忘，即长久意。且此龙光之德，终犹夫始，而不见其或爽焉。夫惟德动天，德有常者，寿亦有常，岂不永锡难老，而寿考不忘者乎？使其德有或爽，何以有是不忘之寿哉？

三章讲：





蓼彼萧斯，零露泥泥。

蓼然长大之萧也，则露之零于其上也，泥泥而濡矣。





既见君子，孔燕岂弟。

君子，诸侯。孔，甚也。燕，宴饮。岂弟，是乐是易。况我既见君子，厚为燕饮，以彰一时之喜，而晋接之余，吾见其人之岂而乐也，弟而易也。





宜兄宜弟，令德寿岂。

宜，是协和之意。德，即上德。寿岂，寿而且乐。有此岂弟之德，则必上有以宜兄，下有以宜弟，而无相尤之隙矣。君子之令德如此。夫惟天眷德，德之善者，寿亦至善，遐算优游，岂不寿而且乐者乎？使其德有不令，何以有是岂乐之寿哉？

末章讲：





蓼彼萧斯，零露浓浓。

蓼然萧之长大也，则露之零于其上也，浓浓而厚矣。





既见君子，鞗革冲冲。和鸾雍雍，万福攸同。

君子，指诸侯。鞗，马辔。革，匕首。冲冲，辔垂。和，是铃。同，是聚。况我君子来朝，而我得以见之，而其舆卫之闲何如哉？但见御马之辔，匕首之革，冲冲而下垂，在轼之和，在镳之鸾，雍雍而和鸣，修此以入觐，而侯度谨矣。夫侯度既谨，则获福有机，由是沐九重之眷，而福禄申之矣，岂不为万福之所聚哉？

吁！周王之燕诸侯，而其恩意之厚，劝戒之至如此，所以示之慈惠者深矣，其怀诸侯诚有道哉！






○答卢文纪请追尊宣献太后诏

朕猥将眇质，获嗣丕图，暑往寒来，知昊天之罔极；忧深思远，惟触地以无容。卿等学究源流，文苞体要，以致财成之美，复陈孝理之规，援引古今，铺陈茂实，道朕以爱亲之礼，勉朕以追远之文，取则昭成，明徵章敬，仍加美谥，益见忠诚。至於权立宫，颇亦叶於时变，劬劳莫报，长悬陟屺之心；圣善斯崇，且慰循陔之念。谨依典礼，景慕增深。


97　孔悝鼎銘　孔悝之銘行是人非


孔悝鼎銘：「六月丁亥，公假於太廟。」注：「謂以夏之孟夏禘祭。」正義：「哀十五年冬，蒯聵得國。十六年六月，衞侯飲孔悝酒而逐之。此云六月命之者，蓋命後即逐之也。」愚按通鑑外紀目録，是年六月丁未朔，則無丁亥，當闕疑。裴松之曰：「孔悝之銘，行是人非。」

【元圻案】書録解題史部編年類：「通鑑外紀十卷，目録三卷。祕書丞高安劉恕道原撰。」〇宋書裴松之傳：「字世期，河東聞喜人。上使注陳壽三國志，既成，上善之曰：『此爲不朽矣。』」






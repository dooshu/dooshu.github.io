祭风伯雨师文第一百九十七

年月日具官某，谨以牲牢（一作羊）香酒之奠祭于风伯、雨师之神：惟神箕、毕之精，阴阳之粹也，动息无间，游潜大虚。大块噫气，鼓天地以发籁；飞龙在天，合云雷而作解。茫茫禹迹，民其赖之。今某出师有期，惟灵是丘，冀神阴嘉（一作佳），以赞我师旅。或则驾舟楫、济巨川，神其施九窍之怒号；或则陟岑、厉险阻，神其减十期之滂霈。然后扇腥膻之气，如尘扬空，抽凶奴（一作妖）之血，为波注海。大事苟济，敢忘元贶？尚飨。


对酒


魏武帝

《乐府解题》曰：“魏乐奏武帝所赋《对酒歌》，太平其旨，言王者德泽广被，政理人和，万物咸遂。若梁范云‘对酒心自足’，则言但当为乐，勿徇名自欺也。”

对酒歌，太平时，吏不呼门，王者贤且明。宰相股肱皆忠良，咸礼让，民无所争讼，三年耕有九年储，仓谷满盈。班白不负戴，雨泽如此，百谷用成。却走马以粪其上田。爵公侯伯子男，咸爱其民，以黜陟幽明，子养有若父与兄。犯礼法，轻重随其刑。路无拾遗之私，囹圄空虚，冬节不断人，耄耋皆得以寿终。恩德广及草木昆虫。

右一曲，魏乐所奏。






◇请建国学表

臣闻风化兴於哲王，教训表於至世。至说莫先讲习，甚乐必寄朋来。古人成童入学，易子而教，寻师无远，负粮忘艰，安亲光国，莫不由此。若能出不由户，则斯道莫从。是以明诏爰发，已成涣汗，学制既下，远近遵承。臣之愚怀，少有未达。今惟新告始，盛业初基。天下改观，有志景慕。而置生之制，取少停多，开不来之端，非一途而已。臣以家推国，则知所聚不多，恐不足以宣大宋之风，弘济济之美。臣谓合选之家，虽制所未达，父兄欲其入学，理合开通，虽小违晨昏，所以大弘孝道。不知《春秋》，则所陷或大，故赵盾忠而书弑，许子孝而得罪，以斯为戒，可不惧哉。十五志学，诚有其文，若年降无几，而深有志尚者，何必限以一格，而不许其进邪。杨乌豫《玄》，实在弱齿；五十学《易》，乃无大过。

昔中朝助教，亦用二品，颖川陈载已辟太保掾，而国子取为助教，即太尉准之弟。所贵在於得才，无系於定品。教学不明，奖厉不著，今有职闲而学优者，可以本官领之，门地二品，宜以朝请领助教，既可以甄其名品，斯亦敦学之一隅。其二品才堪，自依旧从事。

会今生到有期，而学校未立。覆篑实望其速。回辙已淹其迟。事有似赊而宜急者，殆此之谓。古人重寸阴而贱尺璧，其道然也。（《宋书·范泰传》。）


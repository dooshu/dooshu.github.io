○授裴敦复刑部尚书制

门下：六卿分职，朝选犹难；三典佐王，邦寄尤重。朝议大夫守河南尹摄御史大夫持节江南东道宣抚招讨处置使上柱国赐紫金鱼袋裴敦复，深沈伟量，磊落宏才。识无不通，俎豆兼於军旅；行有馀力，文学资於政事。顷者巡抚江徼，肃清奸宄，大叔之谋，既能止盗；穰苴之法，亦在安人。功实简心，赏宜超等。委之刑柄，俾践白之司；锡以身章，更增金印之秩。可银青光禄大夫守刑部尚书，勋赐如故。


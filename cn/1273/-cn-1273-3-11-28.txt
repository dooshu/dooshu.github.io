归粤十四年矣爱其风土人物将长为乡人诗以志之十五十六十七叠韵


岭云海日署吾楼，山中筑楼，颜曰岭云海日，并以名吾集。潦倒平生万念收。孔雀文章惭越客，鹧鸪言语爱南州。

贲隅桂树名他郡，大庾梅花姓故侯。但解此心安处好，此间原乐未应愁。

一曲清江几画楼，水松阴里暑全收。孟尝去后珠仍海，宋璟来时瓦此州。

万斗量花持互市，凡买素馨茉莉花，皆以斗计。十年种果等封侯。粤讴听久吾能解，拼已将心与解愁。

蒙蒙海气几重楼？闽海孤帆粤海收。绝岛流离归故国，本朝豪杰数炎州。

万家楚蜀生呼佛，百战苏常死未侯。我爱文忠骆更忠武张，九原难起话乡愁。






○贺破贼表

臣某言：得度支使李巽与臣委曲，报剑南行营官军大破逆贼刘辟事宜。伏承自六月十日後，鹿头城下、石碑谷口前後杀获，已仅三万馀人，今月六日又於鹿头城下杀贼二百馀人，兼夺得一栅，东川节度使高崇文便於城下顿军；又西川贼於鹿壮头城投降，都虞候郝同美说贼城精兵不下数百人，其馀一二千悉是子弟；鹿头城内人心亦甚危惧，计即投降；又官军出战，贼众大败，杀伤欲尽者。伏以逆贼刘辟，愚狡狂童，稔蓄凶慝，胁带州邑，依阻城池，背诞皇恩，自贻赤族。陛下曲垂宏贷，念彼远人。此贼敢肆拒张，恃兹薄戍，望其悛革，又已稽诛，一兴貔武之师，果尽螳螂之卫。今则神人共怒，覆载不容，王师鼓行，穷寇席卷，倾枳棘之巢，待擒妖鸟，决潢污之水，以捕涸鳞，扬旆整戈，指期翦灭。此实圣德遐被，神武昭宣，岷蜀清宁，当候旬日，凡在臣子，孰不欢心。某忝荷鸿私，谬承朝寄，无任庆快之至。


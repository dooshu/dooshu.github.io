封给事中蒋公暨太安人韩氏墓志铭

蒋氏在宋元丰间远祖文忠公之奇观文殿学士其後自义兴徙金坛又十数传生封给事公讳应禄字子亨为德於乡号曰芝田翁先世孝弟力田公始好儒术生佥事君少慧自束发及补诸生无日不多方督其学比成进士自台州推官入为给事中迁山东按察司佥事无日不教以廉平使问民疾苦其与人自少至老无日不敦朴自下既封于朝徒步城市间遇所知必握手语有召必赴有急必周卒之日春秋八十四疏逖皆垂涕公兄弟五人公最少失父异母兄分予坏宅公葺而安之念无以将母弃儒而农独奉洗腆外大父韩翁罹仇狱隂寄公百金已而暴卒公谓匿金不祥还其家封识如故岁乙酉江南盗起亡命相煽掠公尽所有事平吏为捕治公坚置不问娶韩氏与公共艰苦凡公所为善必助之力邻嫠妇亡蚊帷撤已帷遗之操作奉姑无少懈姑所遗瓶盎几杖宝之终身如一日就养台州敝箧败缕琐细百具皆齎行谓老妇朝夕须此毋为台民累居数年不取一帛既归台之吏民有持金数千里为夀者悉却去平生深识大体类伟男子佥事君之子复为翰林院修撰略不惊喜诫之曰士而宦如女字夫但作得一好人为可喜耳初封孺人累封太安人与封公偕老贵夀且康以顺治庚子十二月卒春秋八十五子佥事君讳鸣玉明丁丑进士孙二长曰超顺治丁亥进士第三人以文辞行谊名天下次曰进女孙二曾孙一显祖芝田公事既具大学士两陈公志传中而太安人後终修撰再拜属铭故志其轶事铭曰

畴士而农孝养是供维德是崇用啓其宗淑人作配曰勤与惠维德不二庆流於世琢石纳铭维固维宁千秋万?维德斯馨


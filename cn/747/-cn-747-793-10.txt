○蔺相如秦庭返璧赋（以题为韵）

有和氏兮旷代之珍，有蔺生兮非常之人。全重宝以藩赵，在轻生以抗秦。既获我心，信卓哉於千古；不辱君命，能使乎於四邻。相如於是咏《东山》之诗，考西郊之役。巾车脂辖，匪朝伊夕。徘徊怅望，沉吟感激。誓杀身而报主，欲张胆而吞敌。蹈虎尾而若，遇鲸口而无惕。期一言以复命，得连城而致璧。苟大信之或亏，岂微躬之是惜。授使遄征，不遑底宁。望紫气之函谷，出黄沙之井陉。既臻天府之地，遂造云龙之庭。秦君方临丹陛，按青萍。耀国华，振朝经。建翠凤之旗，则天收光景；伐灵鼍之鼓，若地出雷霆。然后命谒者先告，令使者后进。将恃威以逞暴，欲爱宝而损信。曷英勇而知机，弗诡词以恭顺。温如之质既美，嶷然之姿乃振。且敌之见欺，将杀身而不吝。西邻之言是责，南山之节斯峻。何大国之无良，为匹夫之取俊。不然者，何以遭贾傅之《过秦》，为相如之慕蔺。连城弃诸，良玉归欤。且告秦言已矣，复为赵宝焉如。洁诚求之何晚，被褐怀之已远。生刍之质空存，白虹之气不返。

刘汾

汾，大中十三年进士。屡擢兵部侍郎。以讨黄巢功转信州军押衙都团练讨击使检校国子祭酒兼御史大夫尚书右仆射。镇守饶、信二州。文德二年进（阙一字）南节度使。


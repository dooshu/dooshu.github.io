辛未会试程策三





问：古之君子，兴建鸿业，声施后世者，世必目之曰英雄，曰豪杰。是二名者，岂非伟丈夫之通称欤？乃论著家，又各析其名义。匪直英雄与豪杰有辨，即英与雄，亦从而分之。谓有英而不雄者，有雄而不英者，其说然欤？历代英雄豪杰，见于史册者，不可胜举。然亦有即标题为号者，如蜀之四英，周之七雄，战国之四豪，汉之三杰。其人材行声绩，果皆不愧其名欤？将其人品，又各有高下欤？近世儒者，谓：“真正英雄，必自战兢中来。”又谓：“豪杰未必圣贤，圣贤必为豪杰，而古唯三圣人足以当之。”则其说岂不尤异欤？夫英雄豪杰，美名也。士以是称，可以为难矣。乃儒者犹雌黄之不少假，则尚友者，何所取则欤？试言之，以观其志。

古瑰伟奇特之士，树鸿业于当时，垂鸿称于后世者，岂独其才之过人哉？盖尤系于养矣。养有浅深，则其才有纯驳。才有纯驳，则其建立有巨细。才得于天地者也，养由于人者也。才欲恢、欲宏、欲奇、欲俊，养欲微、欲深、欲精、欲奥，两者若相反焉。然微、深、精、奥者，所以为恢、宏、奇、俊也。

故古之善养才者，不恃其得天之异，而勉其修己之纯。阚如虓虎，不敢以言勇，惧其刚之易摧也。铦如莫邪，不敢以言利，惧其锋之易折也。神若蓍蔡，不敢以言智，惧其算之易穷也。力若九牛，不敢以言任，惧其趋之易踬也。炼之至精，而敛之至密。韬之至深，而蓄之至厚。夫然后其神凝，其气专，发之不可御，索之不可穷矣。人徒见其事业声称，照耀今古，抑孰测其所以致之者哉？

今夫两间清淑之气，丽于形象。在天为星辰，在地为河岳，在土石为宝玉，在飞走为麟凤，在人则为英雄豪杰。是英雄豪杰者，固均之二气之间，钟人伦之首出者也。然有辨焉。

刘孔才云：“聪明秀出谓之英，胆力过人谓之雄。”有英而不雄者，有雄而不英者。智勇并异，则英雄兼焉。《淮南解》曰：“才过千人谓之豪，万人谓之杰。”此英雄豪杰之辨也。总之，皆以其智力绝殊，不可以寻常尺度论耳。

自古迄今，所以树立人纪纲，翊世运，决大疑，排大难，建大功，立大节，必此四人者为之。然而品格异焉，不可不察也。

夫人非无才之患，有才而能善用之为难。四人者，其机智勇决，既与凡民迥异。则未免过于自恃，而有眇焉轻天下之心。纷错未交，而谓几不足与晰也。艰阻未识，而谓功不足与图也。考衷叩蕴，则固未有灼然先几之见，确然不可夺之守。一挫其锐，则折北而不振矣。是纯乎气者也。夫千钧之弩，不以鼷鼠发机。万石之钟，不为尺梃成响。物理有分，感应有节，不可易也。四人者，负其才具，则不能安于无事，往往不胜技痒，曲牵于应试之迹，而轻试其所长。是以见弹求鹗，或欲速而不达；投珠抵鹊，或见小而妨大。此与虚恃气者，固有间矣。然而其强可挠也，其躁可激也，其骄可乘也，其欲可豢也。以综天下之务，则得失参焉，不可与谋成也。是识不能胜其才者也。

等而上焉，严乎内外，审于施应，既不沾沾以自喜，亦不汲汲以从时。自度其智，可与几也，将谓天下之故，非己莫能瞩耳；自度其勇，可与断也，将谓天下之事，非己莫能成耳。其晰微制决，持危定倾，能于转盼咄嗟之间，而竖俶傥不群之绩。此四人者之能事也。然而其光外朗，其气内盈，寻之不易其方，而测之可穷其际，是兼得乎养而未盛者也。品之优也。

等而上焉，智周万物，而不自用其明；勇盖万夫，而不自任其力；随事而应，弗胶于成心；循理而行，弗牵于功利。朕兆未萌，法象未著，渊然独虑，而百姓莫见其迹；不世之功，永世之泽，蓦然丕建，而百姓莫知其然。天下所谓智者、勇者，举莫得而望焉。此朱子所谓真正英雄豪杰而圣贤者也。品之上也。

愚尝以是泛观古今之迹，总挈人物之量，其英雄豪杰优劣高下之辨，大都不越此四者。顾更仆未易数也，姑即明问所及者言之：周之衰也，王纲弛维，诸侯力政，于是县宇分裂，称为七雄；战国之末，贵臣握柄，资瞻游谈，于是列国公子，号为四豪；汉高坐屈群策，以建纂尧之业，则张良、萧何、韩信三臣者，皆人杰也，而汉之得天下由是焉；昭烈知人待士，以嘘炎刘之烬，则诸葛亮、董允、蒋琬、费祎四子者，皆英俊也，而蜀之存亡因之焉。

即史传所纪，固各有英雄豪杰之目矣。试即前四者之等，以概此数子之长，则七雄者，彼哉无以议为也。平原卑卑，不及格矣；孟尝、春申，广交养名，背公死党，奸人之魁耳；信陵，威信于强秦，义存乎弱赵，急人之难，不居乎功，盖犹有烈士之风焉。惟其挟威震主，内疑外忌，则君子所不道者，其在三四之间乎？三杰遭际兴运，各奋才智，推毂汉祖，卒成帝业，信乎为代宝矣。子房英略盖世，而貌若处子，功成身退，超然远引，比之何、信为最优焉，三品之上者乎！董允、蒋琬、费祎，端谨节士耳。虽事无过举，然天之所授，非特异也，有忝英称矣。孔明望重于卧龙，力抗乎汉鼎，君臣契合，投袂匡时。至于出师献纳之言，宁静淡泊之语，出处议论，庶几王者之佐焉。盖入其域而未优者乎？之数子者，皆以盖世之才，际功名之会，云蒸龙变，鹰扬虎视，考其平生之所建树，可谓伟俊卓荦矣。然其中或得分有多寡，赋才有兼偏，细节多疏，则不能无负俗之累；气质偏胜，则不能无瑕颣之存。盖所谓众材之尤也，非众尤之尤也。必也其大禹乎？凿龙门、排伊阙、别九州、宅四隩，绩固伟矣！然且不矜不伐，而莫与争功；愚夫愚妇，而凛若胜予。彼视地平天成，于吾身何有轻重也。其周公乎？除凶残，驱虎豹，立纲纪，陈礼乐，功莫大焉。然且吐哺握发，下白屋之士；不骄不吝，履赤舄之安。彼视胜殷遏刘，于吾心何有加损也。其孔子乎？学殚累世，而不以智闻；力抉门关，而不以勇闻。在乡党而恂恂，居朝廷而唯谨，固俨然儒者也。及其却莱兵，反郓、讙，堕三都，诛正卯，即慷慨奇节之士，决眦奋臂，极力而不能辨者；乃不动声色，徐引而振之。既振，油然而退，无矜容，无盛气，此岂世之君子，所可与量尺寸哉？盖此三圣人者，受之于天，既皆得夫浑沦磅礴之气；修之于己，又皆懋夫沉潜纯粹之学。其所基者，密而宥；而所蓄者，完而固也。故能决大疑，排大难，建大功，立大节，纾徐委蛇，而不见其作为之迹。嗟夫！非天下之至圣，其孰能与于此哉？

故朱子谓：真正英雄，皆自战兢中来，而贤圣豪杰，唯此三圣人足以当之。信不诬矣。然则世之君子，受天地特厚之才，而有志于三圣人之事者，顾可不慎所养乎？养之之道：无欲，其本也；慎动，其要也。析义穷理，沉几察微。莹乎若夜光之内朗，洞乎若止水之独鉴，所以养智也；抑其强阳，销其客气，深乎若强弩之握机，韬乎若宝剑之敛锷，所以养勇也。尸居而龙见，渊嘿而雷声，圣人之事也。即史册所载，瑰伟奇特之士，犹将姑舍是焉，而况其下者也！

盖尝闻纪渻子之养斗鸡也，始虚而恃气，驯之十日，则应景向矣；又十日，然后其德全，而异鸡无敢斗者矣。此养德之喻也。故英雄豪杰之从事于学也，若纪渻子之养鸡，则几矣。






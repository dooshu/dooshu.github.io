○禁园户盗卖私茶奏（开成五年十月盐铁司）

伏以江南百姓营生，多以种茶为业，官司量事设法，惟税卖茶商人，但於店铺交关，自得公私通济。今则事须私卖，苟务隐欺，皆是主人牙郎中里诱引，又被贩茶奸党分外勾牵。所繇因此为奸利，皆追收搅扰，一人犯罪，数户破残，必有屏除，使安法理。其园户私卖茶犯十斤至一百斤，徵钱一百文，决脊杖二十。至三百斤，决脊杖二十，徵钱如上。累犯累科，三犯已後，委本州上历收管，重加徭役，以戒乡闾。此则法不虚施，人安本业，既惧当辜之苦，自无犯法之心。条令既行，公私皆泰。若州县不加把捉，纵令私卖园茶，其有被人告论，则又砍园失业。当司察访，别具奏闻，请准放私盐例处分。


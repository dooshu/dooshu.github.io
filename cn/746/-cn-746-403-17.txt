卷403_17【僧如展及韦载同游碧涧寺，各赋诗，予落句云： 他山莫忘灵山座，满壁人名后稀。

展共吟他生之句，因话释氏缘会所以，莫不凄然久之。

不十日，而展公长逝。

惊悼返覆，则他生岂有兆耶？其间展公仍赋黄字五十韵，飞札相示。予方属和未毕，自此不复撰成，徒以四韵为识】

元稹

重吟前日他生句，岂料逾旬便隔生。

会拟一来身塔下，无因共绕寺廊行。

紫毫飞札看犹湿，黄字新诗和未成。

纵使得如羊叔子，不闻兼记旧交情。


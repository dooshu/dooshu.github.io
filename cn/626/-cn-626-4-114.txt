苏雪溪平一十四首

【白苎词】

馆娃宫中露华冷，月落啼鸦散金井。

吴王扶头酒初醒，秉烛张筵乐清景。

美人不眠怜夜永，起舞亭亭乱花影。

新裁白苎胜红绡，玉佩珠璎金步瑶。

回鸾转凤意自娇，银筝锦瑟声相调。

君恩如水流不断，但愿年年同此宵。

东风吹花落庭树，春色催人等闲去。

大家为欢莫犹豫，顷刻铜龙报天曙。

【早春曲】

青楼昨夜东风转，锦帐凝寒觉春浅。

垂杨摇绿莺乱啼，袅袅烟花不堪剪。

博山吹云龙脑香，铜壶滴愁更漏长。

玉颊啼红梦初醒，羞见青鸾镜中影。

侬家少年爱游逸，万里轮蹄红无迹。

朱颜未衰消息稀，肠断天涯草空碧。

【和玉山倥侗生紫凤曲】

银蟾帖天流素光，玉峰仙人吹紫凰。

紫凰离群发孤啸，思入寒云悲怨长。

余音嘶风崖石裂，梅花飞春堕香雪。

冯夷宫中龙夜愁，鲛人学语声幽修。

江波淡淡寒不流，七十二峰凝暮秋。

急管繁弦不须数，转羽移商调尤古。

空山野人踏哮虎，隔竹江妃泣秋雨。

有时无声似有声，欲与彩凤相和鸣。

秦王女儿去不返，碧海三山梦魂断。

【塞上曲】

战马闻笳鼓，横行出塞门。

阵云凝陇黑，杀气入边昏。

决策平胡虏，捐生报国恩。

犹惭汉公主，万里嫁乌孙。

【班婕妤】

一自辞同辇，深宫草又生。

甘随纨扇弃，犹记玉阶行。

明月愁中影，流莺梦里声。

笙歌前殿夜，教妾若为情。

【送骆泰入蜀省兄（别本作张光启）】

回首鸰原感别离，远携书剑上巴西。

云深蜀魄呼名语，月冷猿声向客啼。

诸葛祠堂春草没，杜陵茅屋夕阳低。

相思亦有南来雁，莫道音书懒醉题。

【送张景归四明】

萍水相逢此识君，天涯踪迹又离群。

梦随海月乡心远，愁逐江流客路分。

极浦断鸿惊暮雨，乱山孤骑入寒云。

空斋别后门还掩，诗酒何人话夕曛。

【送沈愚归玉峰】

皇州莺啭柳条新，客里那堪此送君。

归梦不离吴苑月，还家高卧玉峰云。

江村贳酒逢寒食，驿路看山对夕曛。

最是临歧分手处，落花离思共纷纷。

【湘南怀古】

江山摇落独登临，草色湖南入望深。

万古空留湘女恨，九歌谁识屈原心。

霜清楚畹兰香歇，云暗巴陵雁影沉。

正是客怀消不得，《竹枝声里断猿吟。

【秋夜与金璘秉贞同酌有怀沈愚】

旧游心事念多违，此夕怜君扣竹扉。

客里清尊明月在，山中白社故人稀。

凉归苑树秋声早，漏尽江城烛影微。

畅饮莫辞同一醉，相思空遣泪沾衣。

【和沈愚阊门柳枝词（三首）】

此地吴王旧市朝，空遗衰柳日萧萧。

行人不用频回首，炀帝宫前更寂寥。

袅袅烟丝拂画桥，纷纷春日上长条。

馆娃宫女能相妒，莫向东风学舞腰。

拂水摇烟积翠深，阖闾城外昼阴阴。

花飞便作浮萍草，恰似侬家荡子心。

【旅次清明】

万家烟树散啼鸦，上国清明好物华。

沧海几回惊节序，东风随处见莺花。

山回凤阙云边出，柳带龙旗雨外斜。

欲醉芳尊消客况，鹃声落日在天涯。


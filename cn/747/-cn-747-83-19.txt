○杨收长流驩州制

敕：端州司马杨收，起自孤寒，猥承委任，罔思报效，惟恣奸欺。心每挟邪，言常近利。江西置节制之额，务在虚兵；浙右创造船之名，便其盗用。两地推覆，按验分明，岂可尚佐专城，犹居仕籍，俾投荒裔，用塞愆尤。中外臣寮，各体朕意。宜除名配驩州，充长流百姓，纵逢恩赦，不在量移之限。仍锢身，所在防押，递送至彼，具到日申闻。仍路次县给递驴一头，并熟食。


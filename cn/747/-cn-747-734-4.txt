○京兆府试进士策问

问。昔者秦襄公举秦鄙之人，逐犬戎於西河之外，因其险而塞焉，後代无敢逾。始秦方列为小国，而东有诸侯窥地之兵，西有强戎不忘之怨，未闻当时秦尝籍卒於外而屈於敌也。此一侯者之志尚尔，况臣天下之大哉！今西边制戎，起陇黄花辅两关。自黄花拒塞倚汉中，南逾山，绵阻极巴蜀。自开萦陇西，北会弹筝，杠于河，堑于朔方，夹河而东，倚丰而角有天障。居其西以控戎者凡七师，逦迤数千里之间，壁冲扼要之戎百有馀城。若此足以流威而谨塞乎？且戎之力不能加古昔之患，而边防与地之兵，方秦之多倍百矣，犹以不足於用。即东取座於淮南、吴、越，东南取长沙，至於衡山临江，更岁以易卒。彼其土之人，逾寒不纩，而投之积冰之地，役其所不习，用其所不能。非独馈挽之不胜於费也，及闻堕指裂肤之事，父母妻子，聚而兴哀。今欲疏罢徵之请，则边臣有失助之告；如存乎旧规，则赘疣而无用。得失之端幸称其当。


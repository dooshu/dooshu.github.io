○袁通词

袁子才太史以诗文雄一时，而不解填词。嗣君兰村大令［通］，独工倚声。在白下则有汪邺楼、马棣原、金雨香。入都则与钱谢庵、邵兰风诸君唱和无虚日。所著捧月楼词，虽宗法不出南宋诸家，亦不为浙派所拘。醉太平云：“山程水程。长亭短亭。有人远道初经。数邮签与听。帆开晓行。潮生夜停。累他小胆频惊。听风声水声。”菩萨蛮云：“可怜九月初三夜。月痕又到犀帘下。没个卷帘人。蛛丝网细尘。沉沉更漏永。薄薄罗衾冷。只此惹魂销。今宵第几宵。”题永州司马李虑观梅梁渔隐图，金缕曲云：“展卷呼奇绝。者溪山、依稀梦里，记曾游历。一样楼台低压水，一样疏林延月。更一样、胡麻留客。不信先生真到此，借生绡、写出烟峦活。浑似见，旧相识。荆湘远拄看山笏。想闲情、香寻沅芷，歌谐湘瑟。乞取鉴湖他日事，安稳浮家泛宅。相约换、雨蓑烟笠。竿拂珊瑚云送桨，倚琼箫、吹破湖烟碧。鸥盟在，愿同结。”灵芬馆词话仅举行香子，与“桃花和粥咽、心里葬春多”句，非其至也。大令官内黄令，卒於中州。子又村司马，摄上海令，殒匪难。犹女柔吉，幼娴吟咏，天长崇氏。归宁金陵，城陷，投水自尽。犹子竹畦贰尹［起］，亦工词善画。有画延年室词荷叶杯云：“唤得愁来春去。莺语。花里一声声。斜阳啼断有谁听。不似旧时情。满院落红飞絮。风雨。做就困人天。绿窗才起又思眠。香梦去谁边。”登沧浪亭怀六舟上人，祝英台近云：“绿阴疏，啼鸟静。门掩夕阳冷。衰柳危桥，画出寂寥景。春风十二红阑，随波曲曲，知多少，袖罗曾凭。暗销凝。遍探虚阁回廊，寒蛩闹莎径。小憩孤亭，客思有谁省。徘徊不见参寥，锡飞何处，空闲煞、石床花影。”一门风雅，历百年不替，且以忠烈显。从古诗人，罕有伦比。


○授萧邺荆南节度使制

入调鼐，作我股肱，出镇藩垣，为予心膂。分命虽殊於中外，倚才皆属於安危，将相迭居，文武兼用，允兹遇者，厥惟艰哉。况地控南荆，土连全蜀，扼五岭之通道，当七泽之要津，统驭所难，抚理为重，颁斯渥命，爰辍重臣。银青光禄大夫守门下侍郎兼工部尚书同中书门下平章事监修国史上柱国彭城县开国男食邑三百户萧邺，昴宿垂芒，山庭表异，膺明诞德，佐理生贤。开济洞达其泉源，进退率由於律度，端亮秉志，宽和待人。而累践华资，克流芳问。债卿云之词藻，焕发皇猷；迈管乐之智谋，掌司邦赋。台阁备详其政事，朝野咸推其上才。由是道观明成，梦叶先帝，爰立作相，陟於台阶。果能经纬岩廊，镇安夷夏，罄乃一心，凝其庶绩。逮予纂承，亟获匡辅，畴庸任旧，宜乎加恩。是用择其巨藩，委之硕德，沿执中枢之柄，仍加右揆之崇。相閤良规，岂忘萧曹之业；戎垣宠寄，更隆羊杜之功。勉服殊荣，伫宏懿烈。可检校右仆射同中书门下平章事兼江陵尹充荆南节度管内观察处置等使。


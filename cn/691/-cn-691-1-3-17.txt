◎刘映南

江右刘映南贾于吾闽之汀州，颇得利，乃买舟箧金归。中途被窃，号于众曰："箧中有毛某所寄二百金，奈何？"众为追窃者，已望见矣，窃者始弃箧而逸。刘验之，狂喜曰："寄银好在。"盖窃者弃其余以饵追者，刘银去而毛银存也。众问失银若干，曰："四百。"问何以狂喜，曰："寄银在，可以见吾友。失银，命也！"众咸嗟叹。是岁，贸利倍常时，适偿所失也。此事在嘉庆六年辛酉，越十四年乙亥，有同乡某贾于归化者，忽患病。刘往收账，则责负人丛集店中，查检钱货，呶呶议分未决。而刘责负五十金，数最巨，乃语众曰："病者尚可不死，若钱货骤分，则病者必死，是由吾辈死之也，且奈眷口何？我所责独多，今若此，盍共俟明春乎？"众唯唯而散，某病旋愈。刘回舟，中途有巨盗伺之，探知空手归遂去。


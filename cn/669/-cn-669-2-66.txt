66　觀民風設教證史　居賢德善俗證史


家聲之隤，隴西以爲愧；城角之缺，新平以爲恥。清議所以維持風俗也。清議廢，風俗壞，則有毁宗澤而譽張邦昌者，有貶張浚而褒秦檜者。觀民風設教，居賢德善俗，可不謹哉！

【閻按】通鑑晉孝武帝太元九年：「初，新平人殺其郡將，秦王堅缺其城角以恥之，新平民望，深以爲病，欲立忠義以雪之。」晉書載記「民」作「酋」，「病」作「慚」，則此「新平以爲恥」，「恥」似當作「慚」。蓋恥屬苻堅，慚屬新平人也。新平，今之邠州。

【元圻案】史記李將軍列傳：「李將軍廣者，隴西成紀人也。廣子三人，曰當户、椒、敢。當户有遺腹子名陵，善射，愛士卒。降匈奴，而隴西之士居門下者，皆用爲恥焉。」〇漢書司馬遷傳：「遷報任安書曰：『陵既生降，隤其家聲。』」〇晉傅休奕舉清遠疏云：「魏文慕通達，而天下賤守節，其後綱維不攝，而虚無放誕之論盈于朝野，使天下無復清議。」〇宋劉時舉續編年資治通鑑一：「高宗建炎元年，七月，東京留守宗澤上表，諫東南巡幸，又請回鑾汴京。不報。澤每疏奏，上以付中書省，黄潛善、汪伯彦以爲狂。」〇趙與旹賓退録謂孫覿作吴幵墓誌，極論屈體求金之是，倡言復讐之非。又作韓忠武墓誌，極詆岳飛。作万俟卨墓誌，極表其殺飛一事，尤顛倒悖謬。〇汪藻爲張邦昌雪罪表云：「孔子從佛肸之召，本爲尊周；紀信乘漢王之車，蓋將誑楚。」〇周紫芝太倉稊米集有高宗中興頌，歸美秦檜，稱爲元臣良弼。張嵲紹興復古頌用意亦然。〇朱子張魏公行狀云：「臺臣王珉、徐嚞輩，有所彈劾，語必及公，謂公國賊，必欲殺之。」〇宗澤，字汝霖，婺州義烏人。張邦昌僭位，上書言宜亟行天討，興復社稷。高宗即位，陳興復大計。金人聞其名，常尊憚之，稱爲宗爺爺。汪、黄輩譖澤懷異圖，召拜門下侍郎，憂憤，疽發於背。臨卒，猶大呼「過河」者三。謚忠簡。〇張邦昌，東光人。欽宗即位，拜太宰。力主和議。京師陷，邦昌受金人册寶，即僞位，僭號大楚。






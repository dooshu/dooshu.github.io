○对易道判

〈丁即次得童仆，乙於处得资斧。在旅之时，所得各别。未知孰是？〉

圣人作《易》，穷理尽性；君子明道，体微知章。发挥於刚柔而生爻，观变於阴阳而立卦，用存悔吝之介，式崇简易之源。既致远以钩深，亦仰观而俯察。相惟丁乙，俱形卦兆，匪以蒙而养正，谅在旅而多虞，异乎先笑後号，岂曰“大来小往”。得诸童仆，知尔躬以无尤；获其资斧，识我心之不快。考即次而知是，验於处而觉非。稽周象之文，休咎斯在；阅旅人之卦，得失可明。请探六画之旨，以取一言而蔽。


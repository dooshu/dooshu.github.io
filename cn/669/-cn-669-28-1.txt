1　唐府兵之數　折衝果毅府兵數　關内置府數通計舊府數　十道共有府數　十道疆域名號


唐府兵之數，兵志云：「十道置府六百三十四，而關内二百六十一。」百官志：「凡六百三十三。」陸贄云：「府兵八百所，而關中五百。」案：陸宣公論關中事宜狀云：「太宗列置府兵，分隸禁衞，大凡諸府八百餘所，而在關中者殆五百焉。舉天下不敵關中，則居重馭輕之意明矣。」〇程泰之攷古編曰：「據唐志，則關中置府僅居天下三之一耳。」杜牧云：「折衝果毅府五百七十四。」集證：「杜牧作原十六衞云：『外開折衝果毅府五百七十四。上府不越一千二百人。五百七十四府，凡有四十萬人。』」舊唐書志、六典云：「天下之府五百九十四。」何云：「似當以六典爲據。」〇六典云：「凡天下之府，五百九十有四，有上、中、下。」會要云：「關内置府二百六十一，又置折衝府二百八十，通計舊府六百三十二。」今本唐會要七十二府兵：「關内置府三百六十一，積兵士十六萬，舉關中之衆，以臨四方。迺置十二軍，分關中諸府以隸焉。通計舊府六百三十三。」〇案：與此條所引數目互異。通典云：「五百七十四。」理道要訣云：「折衝府五百九十三。」鄴侯家傳云：「諸道共六百三十府。」鄴侯家傳云：「玄宗時，奚、契丹兩番强盛，數寇河北。諸州不置府兵番上，以備兩蕃。諸道共六百三十府。」今以地志考之，十道共有府五百六十六，關内二百七十三，餘九道二百九十三。唐書地理志：「河南道有府六十二，河東道一百四十一，河北道三十，山南道十，隴右道二十九，淮南道六，江南道二，劍南道十，嶺南道三。」參以志傳，差互不齊。玉海云：「恐地理志所載猶有遺缺。」神宗玉海：「熙寧二年閏十一月。」問：「何處言府兵最備？」王文公對曰：「李鄴侯傳言之詳備。」朱子跋王荆公進鄴侯遺事奏稿云：「某不曉寫進李鄴侯傳於宇文泰、蘇綽事何所預，後讀熙寧奏對日録，乃得其説如此。」然府數與諸書亦不同。

【元圻案】唐書兵志曰：「府兵之志，起自西魏、後周，而備於隋，唐興因之。太宗貞觀十年，更號統軍爲折衝都尉，别將爲果毅都尉，諸府總曰折衝府。凡天下十道，置府六百三十四，皆有名號，而關内二百六十有一，皆以隸諸衞。凡府三等，兵千二百人爲上，千人爲中，八百人爲下。」〇初學記州郡部：「貞觀十三年大簿：凡州府三百五十八，依敘之爲十道。關内道者，禹貢雍州之域，東自同、華，略河而北，西自岐、隴、原、會，極于北垂，盡其地也。河南道者，禹貢豫、徐、青、兖四州之域，北距河，東至海，南及淮，西至荆山，盡其地也。河東道者，禹貢冀州之域，西南距河，北盡朔垂，悉其地。河北道者，禹貢冀州之域，南距河，東至海，北盡幽、營，悉其地。隴右道者，禹貢雍州之域，自隴而西，盡其地。山南道者，禹貢荆、梁二州之域，北距荆、華二山之陽，絶漢水而南至江，西距劍閣，盡其地。劍南道者，禹貢梁州之域，梁州自劍閣而南，分爲益州，是爲劍南道。淮南道者，禹貢揚州之域，又得荆州之東界，自淮以南，略江而西，盡其地也。江南道者，禹貢揚州之域，又得荆州之南界，北距江，東際海，南至嶺，盡其地也。嶺南道者，禹貢揚州之南境，其地皆粤之分，自嶺而南至海，盡其地。」〇鄴侯家傳曰：「初置府兵於西魏，大統中，周文帝與度支尚書蘇綽之謀也。自三代之後，無與爲比，雖戰國之教士武卒技擊皆不及。」又曰：「府兵之制，史册不甚詳，臣家自西魏以來，世掌其任。臣高祖仲威從神堯入長安，爲左屯衞將軍，兼主太原從義之師，於隴首監總南北禁軍之任，所以臣家備知。」又曰：「隋謂之鷹揚府，皇朝改爲折衝府，折衝樽俎之間，旋師衽席之上也。改郎將爲都尉，又置果毅都尉二人爲之副。」〇唐書兵志曰：「古者兵法起於井田，周衰，王制不復，惟唐立府兵之制，始一寓之於農。居無事時畊於野，其番上者，宿衞京師而已。若四方有事，則命將以出，事解輒罷，兵歸於府，將歸於朝。故士不失業，而將帥無握兵之重，所以防微杜漸，絶禍亂之萌也。及府兵法壞而方鎮强矣〔一〕。」〇唐鑑玄宗開元十年：「初諸衞府兵，自成丁從軍，六十而免，其家又不免徭役，浸以貧弱，逃亡略盡。張説建議，請募壯士充宿衞，不問等色，優爲之制，逋逃者必争出應募，帝從之。旬日得精兵十三萬，分隸諸衞，更番上下。兵農之分，自此始矣。」〇唐權德輿陸宣公翰苑集序曰：「公諱贄，字敬輿，吴郡蘇人。年十八登進士第，應博學宏詞科。貞元八年，拜中書侍郎同平章事。貶忠州别駕。」〇四庫全書唐會要題辭載晁氏讀書志曰：「唐會要一百卷，宋王溥撰。初，唐蘇冕敘高祖至德宗九廟沿革損益之制。大中七年，詔崔鉉等次德宗以來事，至宣宗大中六年，以續冕書。溥又採宣宗以後事，共成百卷。建隆二年正月奏御，詞簡理備，太祖覽而嘉之，詔藏於史閣，賜物有差。」〇唐書李泌傳：「泌子繁下獄〔二〕，知且死，恐先人功業冺滅，從吏求紙筆，著家傳十篇。」〇宋蘇頌題鄴侯家傳後云：「李繁述其父泌之事跡〔三〕，起天寶被召，中間遷謫，迄貞元中，終於相位，其所論著甚悉。然與唐史小異，文字亦有不倫次者。蓋繁以罪繫獄〔四〕，得廢紙敗筆於獄吏，以成其藳，且戒家人令求大手筆别加潤色，後亦不果，故疏略類抄節。」

〔一〕「兵」，原脱，據中華本新唐書卷五〇兵志補。

〔二〕「繁」，原作「蘩」，據中華本新唐書卷一三九李泌傳改。

〔三〕按唐李泌之子李繁述其父事跡，撰鄴侯家傳，新唐書藝文志、宋史藝文志及通志、文獻通考、郡齋讀書志等諸多典籍著録其書皆署作「李繁」，而非「李蘩」。此處兩「繁」字，原文皆作「蘩」，今從衆改。

〔四〕按唐李泌之子李繁述其父事跡，撰鄴侯家傳，新唐書藝文志、宋史藝文志及通志、文獻通考、郡齋讀書志等諸多典籍著録其書皆署作「李繁」，而非「李蘩」。此處兩「繁」字，原文皆作「蘩」，今從衆改。






西阁二首


巫山小摇落，碧色见松林。百鸟各相命〔一〕，孤云无一作非自心。层轩俯江壁，要路亦高深。朱绂犹纱帽，新诗近玉琴。功名不早立，衰病一作疾谢知音。哀世非一作无王粲，终然一作朝学越吟〔二〕。

〔一〕相命：《登楼赋》：鸟相鸣而举翼。《大戴礼·夏小正》曰：鸣也者，相命也。

〔二〕越吟：《登楼赋》：庄舄显而越吟。

懒心似江水，日夜向沧洲。不道含香贱〔一〕，其如镊白休。经过调一作凋碧柳，萧索一作瑟倚朱楼。毕娶何时竟，消中得自由。豪一作荣华看古往，服食寄冥搜。诗尽人间兴，兼须入海求。

〔一〕含香：《汉官仪》：尚书郎握兰含鸡舌香奏事，与黄门侍郎对揖。






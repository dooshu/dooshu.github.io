李弥逊　故相少师李公挽诗

天意康时难，贤生盖世雄。

风流晋人上，事业舜歌中。

许国回天力，怀君贯日忠。

平生英爽气，凛凛未成空。

李弥逊

李弥逊　故相少师李公挽诗

国步乘阳九，胡尘暗上京。

支倾隆大厦，却敌隐长城。

草木知春泽，狐狸绝夜鸣。

云台瞻衮绣，千古继哀荣。

李弥逊

李弥逊　故相少师李公挽诗

去国头方黑，伤时鬓易丝。

徙薪谋独验，击楫志空悲。

尚想嘉猷告，曾闻大政谘。

两楹歌昨梦，忍诵憗遗诗。

李弥逊

李弥逊　故相少师李公挽诗

白发陈雷旧，交情贵不渝。

诗笺留晓炬，书雁聚春芦。

忧国言犹在，知心道子孤。

江皋一襟泪，不复见夷吾。

李弥逊


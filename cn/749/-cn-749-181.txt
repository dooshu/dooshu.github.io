谢逸


逸字无逸，临川人。屡举不第，以诗文自娱。卒于政和三年（1113），年不满五十。有溪堂词。

蝶恋花

豆蔻梢头春色浅。新试纱衣，拂袖东风软。红日三竿帘幕卷。画楼影里双飞燕。

拢鬓步摇青玉碾。缺样花枝，叶叶蜂儿颤。独倚阑干凝望远。一川烟草平如剪。

踏莎行

柳絮风轻，梨花雨细。春阴院落帘垂地。碧溪影里小桥横，青帘市上孤烟起。

镜约关情，琴心破睡。轻寒漠漠侵鸳被。酒醒霞散脸边红，梦回山蹙眉间翠。

菩萨蛮

暄风迟日春光闹。蒲萄水绿摇轻棹。两岸草烟低。青山啼子规。

归来愁未寝。黛浅眉痕沁。花影转廊腰。红添酒面潮。

又

縠纹波面浮鸂鶒。蒲芽出水参差碧。满院落梅香。柳梢初弄黄。

衣轻红袖皱。春困花枝瘦。睡起玉钗横。隔帘闻晓莺。

采桑子

楚山削玉云中碧，影落沙汀。秋水澄凝。一抹江天雁字横。

金钱满地西风急，红蓼烟轻。帘外砧声。惊起青楼梦不成。

又

冰霜林里争先发，独压群花。风送清笳。更引轻烟淡淡遮。

抱墙溪水弯环碧，月色清华。疏影横斜。恰似林逋处士家。

又

冷猿寒雁淮山远，风袅青帘。飞雪廉纤。莫道空中是撒盐。

到时乳鹊喧梧影，晓卷疏帘。彩服巡檐。索共梅花笑语添。

西江月

落寞寒香满院，扶疏清影侵门。雪消平野晚烟昏。睡起懒匀檀粉。

皎皎风前玉树，盈盈月下冰魂。南枝春信夜来温。便觉肌肤瘦损。

又

花额上堆翠葆，远山横处星眸。绛宫深锁暮云浮。月破黄昏时候。

谁谓霞衣玉简，便孤彩凤秦楼。桃源不禁昔人游。曾是刘郎邂逅。

又

陈倅席上

窄袖浅笼温玉，修眉淡扫遥岑。行时云雾绕衣襟。步步莲生宫锦。

菊与秋烟共晚，酒随人意俱深。尊前有客动琴心。醉后清狂不禁。

又

宝柱横云雁影，朱弦隔叶莺声。风生玉指晚寒清。官样轻黄袖冷。

饮罢尚留馀意，曲终自有深情。归来江上数峰青。梅水横斜夜永。

又

代人上许守生日

滴滴金盘露冷，萧萧玉宇风清。长庚入梦晓窗明。淡月微云耿耿。

松竹五峰秋色，笙歌三市欢声。华堂开宴拥娉婷。天上人间共庆。

又

送朱泮英

青锦缠条佩剑，紫丝络辔飞骢。入关意气喜生风。年少胸吞云梦。

金阙日高露泣，东华尘软香红。争看荀氏第三龙。春暖桃花浪涌。

又

木芙蓉

晓艳最便清露，晚红偏怯斜阳。移根栽近菊花傍。蜀锦翻成新样。

坐客联挥玉麈，歌词细琢琼章。从今故事记溪堂。岁岁携壶共赏。

又

木末谁攀新萼，雪消自种前庭。莫嫌开过尚盈盈。似待诗人醉咏。

霜后最添妍丽，风中更觉娉婷。影摇溪水一湾清。妆罢晓临鸾镜。

又

密雪未知肤白，夜寒已觉香清。振芳堂下月盈庭。踏碎横斜疏影。

且醉杯中绿蚁，休辞笛里清声。东君催促子青青。滋味要调金鼎。

南歌子

雨洗溪光净，风掀柳带斜。画楼朱户玉人家。帘外一眉新月、浸梨花。

金鸭香凝袖，铜荷烛映纱。凤盘宫锦小屏遮。夜静寒生春笋、理琵琶。

虞美人

碧梧翠竹交加影。角簟纱厨冷。疏云淡月媚横塘。一阵荷花风起、隔帘香。

雁横天末无消息。水阔吴山碧。刺桐花上蝶翩翩。唯有夜深清梦、到郎边。

又

角声吹散梅梢雪。疏影黄昏月。落英点点拂阑干。风送清香满院、作轻寒。

花瓷羯鼓催行酒。红袖掺掺手。曲声未彻宝杯空。饮罢香薰翠被、锦屏中。

又

风前玉树玱金韵。碧落佳期近。疏云影里鹊桥低。檐外一弯新月、印修眉。

星河渐晓铜壶噎。又是经年别。此情莫与玉人知。引起旧家离恨、泪珠垂。

谒金门

帘外雨，洗尽楚乡残暑。白露影边霞一缕。绀碧江天暮。

沉水烟横香雾，茗碗浅浮琼乳。卧听鹧鸪啼竹坞。竹风清院宇。

如梦令

花落莺啼春暮。陌上绿杨飞絮。金鸭晚香寒，人在洞房深处。无语。无语，叶上数声疏雨。

又

门外落花流水。日暖杜鹃声碎。蕃马小屏风，一枕画堂春睡。如醉，如醉。正是困人天气。

青玉案

芦花飘雪迷洲渚。送秋水、连天去。一叶小舟横别浦。数声鸿雁，两行鸥鹭。天淡潇湘暮。

蓬窗醉梦惊箫鼓。回首青楼在何处。柳岸风轻吹残暑。菊开青蕊，叶飞红树。江上潇潇雨。

好事近

疏雨洗烟波，雨过满江秋色。风起白鸥零乱，破岚光深碧。

荻花枫叶只供愁，清吟写岑寂。吟罢倚阑无语，听一声羌笛。

临江仙

重九

木落江寒秋色晚，飕飕吹帽风清。丹枫楼外捣衣声。登高怀远，山影雁边横。

露染宫黄庭菊浅，茱萸烟拂红轻。尊前谁整醉冠倾。酒香薰脸，落日断霞明。

又

玉树临风宾欲散，黄昏约马嘶庭。幽欢未尽有馀清。琼糜方一啜，银烛已双擎。

坐久香津生齿颊，何须五斗消酲。艳歌声里醉魂醒。明年思此会，旌旆想登瀛。

减字木兰花

七夕

荷花风细，乞巧楼中凉似水。

天幕低垂。新月弯环浅晕眉。

桥横乌鹊，不负年年云外约。

残漏疏钟。肠断朝霞一缕红。

又

疏疏密密，薝蔔林中飞玉出。

妒舞欺梅。悠飏随风去却回。

遥岑玉刻，不见云中浮寸碧。

夜色清妍。庭下交光月午天。

渔家傲

秋水无痕清见底。蓼花汀上西风起，一叶小舟烟雾里。兰棹舣，柳条带雨穿双鲤。

自叹直钩无处使。笛声吹彻云山翠，鲙落霜刀红缕细，新酒美。醉来独枕莎衣睡。

清平乐

晓风残角，月里梅花落。宿雨醒时滋味恶。翠被轻寒漠漠。

梦回一点相思，远山暗蹙双眉。不觉肌肤瘦玉，但知带减腰围。

又

花边柳际，已渐知春意。归信不知何日是。旧恨欲拚无计。

故人零落西东，题诗待倩归鸿。惟有多情芳草，年年处处相逢。

蓦山溪

月夜

霜清木落，深院帘栊静。池面卷烟波，莹香水、一奁明镜。修筠拂槛，疏翠挽婵娟，山雾敛，水云收，野阔江天迥。

红消醉玉，酒面风前醒。罗幕护轻寒，锦屏空、金炉烬冷。星横参昂，梅径月黄昏，清梦觉，浅眉颦，窗外横斜影。

玉楼春

弄晴数点梨梢雨。门外画桥寒食路。杜鹃飞破草间烟、蛱蝶惹残花底露。

东君著意怜樊素。一段韶华都付与。妆成不管露桃嗔，舞罢从教风柳妒。

又

王守生日

横塘晕浅琉璃莹。绿叶阴浓庭院静。樱桃熟后麦秋凉，芍药开时槐夏永。

蓬莱阁下红尘境。青羽扇低摇凤影。庭前玉树一枝春，香雾和烟新月冷。

又

个中怀抱谁排遣。恻恻轻寒风剪剪。细思梅蕊晚香浓，争似柳梢春色浅。

娇吪道字歌声软。醉后微涡回笑靥。更无卓氏白头吟，只有卢郎年少恨。

又

王守生日

青钱点水圆荷绿。解箨新篁森嫩玉。轻风冉冉楝花香，小雨丝丝梅子熟。

华堂烛烬零金粟。人在洞天三十六。昭华吹彻管声寒，声入寿觞红浪蹙。

武陵春

茶

画烛笼纱红影乱，门外紫骝嘶。分破云团月影亏。雪浪皱清漪。

捧碗纤纤春笋瘦，乳雾泛冰瓷。两袖清风拂袖飞。归去酒醒时。

又

送任民望归丰城

拍岸蒲萄江水碧，柳带挽归艎。破闷琴风绕袖凉。蔌蔌楝花香。

淡烟疏雨随宜好，何处不潇湘。愿作双飞老凤皇。莫学野鸳鸯。

浪淘沙

上元

料峭小桃风。凝淡春容。宝灯山列半天中。丽服靓妆携手处，笑语匆匆。

酒滴小槽红。一饮千钟。铜荷擎烛绛纱笼。归去笙歌喧院落，月照帘栊。

鹧鸪天

桐叶成阴拂画檐。清风凉处卷疏帘。红绡舞袖萦腰柳，碧玉眉心媚脸莲。

愁满眼，水连天。香笺小字倩谁传。梅黄楚岸垂垂雨，草碧吴江淡淡烟。

鹧鸪天

金节平分院落凉。黄昏帘幕卷西厢。冰轮碾碎粼粼碧，玉斧修成练练光。

低照户，巧侵床。锦袍起舞谪仙狂。鹊飞影里觥筹乱，桂子风前笑语香。

又

红晕香腮粉未匀。梳妆闲淡稳精神。谁知碧嶂清溪畔，也有姚家一朵春。

眉黛浅，为谁颦。莫将心事付朝云。坐中有客肠应断，忘了酴醾架下人。

又

水阔天低雁字横。小春时节晚寒清。梅梢月上纷纷白，竹坞风来冉冉轻。

人似玉，酒如渑。入关意气喜风生。坐中有客联镳去，谁唱阳关第四声。

浣溪沙

楼阁帘垂乳燕飞。圆荷细细点清溪。薰风破闷晚凉时。

玉轸琴边兰思远，霜纨扇里翠眉低。柔蓝衫子闹蜂儿。

燕归梁

六曲阑干翠幕垂。香烬冷金猊。日高花外啭黄鹂。春睡觉、酒醒时。

草青南浦，云横西塞，锦字杳无期。东风只送柳绵飞。全不管、寄相思。

千秋岁

楝花飘砌。蔌蔌清香细。梅雨过，蘋风起。情随湘水远，梦绕吴峰翠。琴书倦，鹧鸪唤起南窗睡。

密意无人寄。幽恨凭谁洗。修竹畔，疏帘里。歌馀尘拂扇，舞罢风掀袂。人散后，一钩淡月天如水。

南乡子

浅色染春衣。衣上双双小雁飞。袖卷藕丝寒玉瘦，弹棋。赢得尊前酒一卮。

冰雪拂胭脂。绛蜡香融落日西。唱彻阳关人欲去，依依。醉眼横波翠黛低。

醉落魄

霜砧声急。潇潇疏雨梧桐湿。无言独倚阑干立。帘卷黄昏，一阵西风入。

年时画阁佳宾集。玉人檀板当筵执。银瓶已断丝绳汲。莫话前欢，忍对屏山泣。

鹊桥仙

蝶飞烟草，莺啼云树，满院垂杨阴绿。轻风飘散杏梢红，更吹皱、池波如縠。

珠帘日晚，银屏人散，楼上醉横霜竹。一春若道不相思，缘底事、红绡褪玉。

江神子

一江秋水碧湾湾。绕青山。玉连环。帘幕低垂，人在画图间。闲抱琵琶寻旧曲，弹未了，意阑珊。

飞鸿数点拂云端。倚阑看。楚天寒。拟倩东风，吹梦到长安。恰似梨花春带雨，愁满眼，泪阑干。

又

杏花村馆酒旗风。水溶溶。飏残红。野渡舟横，杨柳绿阴浓。望断江南山色远，人不见，草连空。

夕阳楼外晚烟笼。粉香融。淡眉峰。记得年时，相见画屏中。只有关山今夜月，千里外，素光同。

点绛唇

九日登高，倚楼人在秋空半。汝江如练。碧影涵云巘。

醉看茱萸，定是明年健。清尊满。菊花黄浅。偏入陶潜眼。

又

金气秋分，风清露冷秋期半。凉蟾光满。桂子飘香远。

素练宽衣，仙仗明飞观。霓裳乱。银桥人散。吹彻昭华管。

七娘子

风剪冰花飞零乱。映梅梢、素影摇清浅。绣幄寒轻，兰薰烟暖。艳歌催得金荷卷。

游梁已觉相如倦。忆去年、舟渡淮南岸。别后销魂，冷猿寒雁。角声只送黄昏怨。

卜算子

烟雨幂横塘，绀色涵清浅。谁把并州快剪刀，剪取吴江半。

隐几岸乌巾，细葛含风软。不见柴桑避俗翁，心共孤云远。

醉桃源

花枝破蕾柳梢青。春寒拂面轻。一眉新月影三星。铜荷烛烬零。

低凤扇，袅霓旌。珊珊环珮声。坐间谁识许飞琼。对郎仙骨清。

又

风飘万点落花飞。残红枝上稀。平芜叶上淡烟迷。那堪春鸟啼。

风细细，日迟迟。轻纱叠雪衣。多情多病懒追随。玉人应恨伊。

又

雪

晨光晓色扫檐晶。寒斋蝶梦惊。乱飘鸳瓦细无声。游飏柳丝轻。

书幌冷，竹窗明。柴门只独扃。一尊浊酒为谁倾。梅花相对清。

望江南

临川好，柳岸转平沙。门外澄江丞相宅，坛前乔木列仙家。春到满城花。

行乐处，舞袖卷轻纱。谩摘青梅尝煮酒，旋煎白雪试新茶。明月上檐牙。

又

临川好，山影碧波摇。鱼跃冰池飞玉尺，云横石廪拂鲛绡。高树竹萧萧。

寒食近，湖水绿平桥。繁杏梢头张锦旆，垂杨阴

里系兰桡。游客解金貂。

柳梢青

离别

香肩轻拍。尊前忍听，一声将息。昨夜浓欢，今朝别酒，明日行客。

后回来则须来，便去也、如何去得。无限离情，无穷江水，无边山色。

花心动

闺情

风里杨花，轻薄性，银烛高烧心热。香饵悬钩，鱼不轻吞，辜负钓儿虚设。桑蚕到老丝长绊，针刺眼、泪流成血。思量起，拈枝花朵，果儿难结。

海样情深忍撇。似梦里相逢，不胜欢悦。出水双莲，摘取一枝，可惜并头分折。猛增期满会娥，谁知是、初生新月。折翼鸟，甚是于飞时节。








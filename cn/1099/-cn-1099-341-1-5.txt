○題北虜把漢那吉卹典疏 【 北虜卹典】

祠祭清吏司案呈、該禮科抄出、總督宣大山西等處地方都御史鄭洛題據山西布按二司守廵道右參政鄧林等會呈、順義王俺答嫡孫把漢那吉、原授昭勇將軍、於本年四月三十日、因射牲墮馬跌死。巳經通報外、照得本酋先年慕義來降。即成欵貢。於今十三年矣。每見此酋。懷戀舊恩。戴庇中國。情尤切至。今墮馬暴死。誠為可憫。欵貢之事把漢那吉有大功于中朝卹礼自應優議聞虜中各部酋首哭之甚哀。而其幼妻弱子。俱無倚託。且本酋原授漢官。自有應卹之例合無俯念本酋首欵。頗係九邊觀望。乞為具題請卹、仍照武職事例先將妻子優給、俟其子長成、准襲原職不惟死者衘恩地下、即眾虜感激輸誠、當永永無既矣、臣議照得昭勇將軍指揮使把漢那吉、原係巳故順義王俺答親孫、先於隆慶四年慕義來降、投服中國、以致俺答執叛贖孫、竭誠臣順、隆慶五年、朝廷俯從督撫之請開其貢市之路、迄今十有三載、封虜又成再世、關塞無烽火之警、疆場著脩守之績。初則收之降城。相沿遂成屬國。揆厥首事。咸自本酋。廼溘焉物故、忠順克終、近據封虜通官回自虜巢、俱稱遠近酋長、哭之甚哀、其新封順義乞慶哈、及酋長恰台吉、並其妻把漢比妓俱差人赴臣督撫衙門報訃乞哀、情詞甚懇、臣查復得遼東開原屬夷王台、生前効順、老病身死、荷蒙　聖慈、俯從督撫之請、曾頒諭祭、今把漢那吉之死、與王台相同、而其慕義臣服。肇基貢市。視之王台功忠尤茂。伏乞　敕下禮兵二部、再加酌議、合無憫念把漢那吉臣服首事之誠、十三年忠順無替之績比照遼東屬夷王台事例、賜之卹典、少從優厚、容臣將本酋年例貢馬賞賚。姑免開除。准其幼子頂補。俟其長成、另請承襲。以示　天朝曠蕩之恩。庶下慰夷情。上尊國體。不惟褒死者忠順於巳往。亦以勵生者効順於將來矣。臣部查得　大明會典、凡女直夷人都督等官病故者。每名欽賜綵?二表裏降真香一炷備祭。仍　敕一道撫諭各夷。又查得萬曆十年十月內、屬夷都督王台病故、該遼東總督鎮撫官尚書吳兌等題乞要查例優卹、量請加恩、該本部覆題給與辦祭綵?四表裏、合無比照屬夷王台事例、恭候　命下、行翰林院撰祭文、內府承運庫關領辦祭綵?四表裏、順天府買辦降真香一炷、工部取扛箱、仍請　敕書一道、撫諭各夷、令其致祭、再照本酋首先慕義。納欵來歸。貢市盟堅。祖孫固結者三世。邊疆警息。士馬騰嬉者十年。比之屬夷王台。其忠順殆有過之。所據少從優厚。似亦相應。臣等未敢擅擬、伏乞　聖裁、

皇明經世文編卷之三百四十一終








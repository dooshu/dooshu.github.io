○请以降诞日为乾和节奏（天元年八月中书门下）

皇帝九月三日降诞。伏以电曜绕枢，轩顼乃降天之日；光辉照室，明元实命代之辰。爰自我朝，乃崇令节。著为故事，抑播前文。

伏惟皇帝陛下九五飞龙，四三应运。国称利见，天表殊休。当诞圣之时，感真人以卫室；居在藩之际，实羽客以献符。是以克绍丕图，光膺宝祚。敢循故典，爰定美文。臣等商量，以降诞日为“乾和节”。《易》曰：“乾，健也。”盖乾以自强不息，和则众汇皆同。远徵易文，实谐圣德。请依令式，休假献贺。


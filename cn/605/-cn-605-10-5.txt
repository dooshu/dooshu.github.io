又与毅儒八弟

前见吾弟选《明诗存》，有一字不似钟谭者，必弃置不取。今幾社诸君子盛称王李，痛骂钟谭；而吾弟选法又与前一变，有一字似钟谭者，必弃置不取。钟谭之诗集，仍此诗集；吾弟手眼，仍此手眼。而乃转若飞蓬，捷如影响，何胸无定识，目无定见，口无定评，乃至斯极耶？盖吾弟喜钟谭时，有钟谭之好处，尽有钟谭之不好处；彼盖玉常带璞，原不该尽视为连城。吾弟恨钟谭时，有钟谭之不好处，仍有钟谭之好处；彼盖瑕不掩瑜，更不可尽弃为瓦砾。吾弟勿以幾社君子之言横据胸中。虚心平气，细细论之，则其妍丑自见，奈何以他人好尚为好尚哉！况苏人极有乡情，阿其先辈。见世人趋奉钟谭，冷淡王李，故作妒妇之言，以混人耳目。吾辈自出手眼之人，奈何亦受其溷乱耶？且吾浙人极无主见，苏人所尚，极力摹仿。如一巾帻，忽高忽低；如一袍袖，忽大忽小。苏人巾高袖大，浙人效之；俗尚未遍，而苏人巾又变低，袖又变小矣。故苏人常笑吾浙人为“赶不着”，诚哉其赶不着也！不肖生平崛强，巾不高低，袖不大小，野服竹冠，人且望而知为陶庵，何必攀附苏人，始称名士哉？故愿吾弟自出手眼，撇却钟谭，推开王李。毅儒、陶庵还其为毅儒、陶庵，则天下能事毕矣。学步邯郸，幸勿为苏人所笑。


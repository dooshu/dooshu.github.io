曹彦约　送雷赴漕召

诏书隐隐下穹窿，已觉朝廷后此翁。

儒雅久称唐吏部，典刑今对汉申公。

薰风使者驱驰外，暇日斯民长养中。

麦陇秧田政如许，定应归报不言功。

曹彦约

曹彦约　送雷赴漕召

几年分阃作遨头，又拥皇华岁两周。

岂有休声勤注倚，尚持英荡但咨诹。

只今衮职须谁补，自古官身可自由。

相业青徐宁有定，好将功业张吾州。

曹彦约

曹彦约　送雷赴漕召

我生虽晚亦匡庐，得见先生喜有馀。

止为包荒安邸舍，敢将入幕论乡闾。

一官贪禄无他望，四海安身即定居。

幽谷若因明主问，莫言臣邑有相如。

曹彦约


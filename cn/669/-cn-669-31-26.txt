26　子厚賀王參元失火書　王參元名見於樊南四六


王參元書參元家失火，子厚作書賀之。云：「家有積貨，士之好廉名者，皆畏忌不敢道足下之善。」嘗攷李商隱樊南四六，有代王茂元遺表案：舊唐書王茂元傳：「河北諸軍討劉稹，茂元亦以本軍屯天井，賊未平而卒。」云：「與季弟參元〔一〕，俱以詞場就貢，久而不調。」茂元，栖曜之子也。商隱誌王仲元云：「第五兄參元教之學。」

【元圻案】王仲元誌，今樊南文集已佚，而參元之名再見於李賀小傳云：「所與遊者王參元。」〇唐書王栖曜傳：「栖曜，濮州濮陽人。貞元初，拜左龍武大將軍，出爲鄜坊節度使。」子茂元附傳，而不及參元、仲元。

〔一〕「季弟」，元刊本、清嘉慶本作「弟季」。






杨邠


杨邠，魏州冠氏人也。少为州掌籍吏，租庸使孔谦领度支，补邠勾押官，历孟、华、郓三州粮料院使。事汉高祖为右都押衙，高祖即位，拜枢密使。邠出于小吏，不喜文士，与苏逢吉等内相排忌。逢吉讽李涛上疏罢邠与周太祖枢密使，邠泣诉李太后前，太后怒，罢涛相，加邠中书侍郎兼吏部尚书、同平章事。是时，逢吉、禹珪颇以私贿除吏，多缪。邠为相，事无大小，必先示邠，邠以为可，乃入白，而深革逢吉所为，凡门荫出身，诸司补吏者，一切罢之。邠虽长于吏事，而不知大体，以谓为国家者，帑廪实、甲兵完而已，礼乐文物皆虚器也。以故秉大政而务苛细，凡前资官不得居外，而天下行旅，皆给过所然后得行。旬日之间，人情大扰，邠度不可行而止。

邠常与王章论事帝前，帝曰：“事行之后，勿使有言也！”邠遽曰：“陛下但禁声，有臣在。”闻者为之战慄。李太后弟业求为宣徽使，帝与太后私以问邠，邠止以为不可。帝欲立所爱耿夫人为后，邠又以为不可；夫人死，将以后礼葬之，邠又以为不可。由是隐帝大怒，而左右乘间构之，与史弘肇等同日见杀。

邠为人颇俭静，四方之赂虽不却，然往往以献于帝。居家谢绝宾客，晚节稍通缙绅，延客门下。知史传有用，乃课吏传写。未几，及于祸。周太祖即位，追封弘农王。






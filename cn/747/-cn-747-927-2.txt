○太上慈悲道场消灾九幽忏序

原夫赤明始开，篆肇形於霄极；炎汉後启，灵文渐布於人间；西蜀则金阙遗科，东吴则太极传教。繇是大有秘笈，洞真琼章。张、徐显之於前，陶、陆敷之於後，师资继踵，代生其人矣。《太上慈悲道场消灾九幽忏》者，始自太极左仙公葛元，於後汉桓帝时，居天台上虞山隐身修行。感太极真人徐来勤下降於仙公之室，以灵宝天书玉字《洞真》《洞元》《洞神》三十六部宝经授之於仙公焉。仙公在山，精思静念，数十年间，通神感圣。山精木鬼，卫护稽首，沈魂逝魄，悉得超生。自谓大乘奥旨，可以开导众生，拯济沈溺。遂於“三洞”品内，撮其枢要，纂集忏文，使令当世群生，悉闻悉见，将来多士易悟易行。至於无间丰阝都阿鼻，寒夜三途五苦、八难九幽，沈滞苦魂，不遭幽闭。乃及见存过去未来，所犯新罪宿愆，冤结灾难，普得法润，俱会正真，因而流传。当尔之後，趋恶缘者，百不二三；悟善因者，十有八九。是故仙班之业爰备，化导之功既盈。故立期文，标於卷首云耳。

尹

，秦州天水人。初为道士。开元二十年召拜谏议大夫集贤院学士，兼修国史，固辞不起。诏以道士服视事，乃就职。卒赠左散骑常侍。


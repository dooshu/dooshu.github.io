○集注难经序

《黄帝八十一难经》者，斯乃渤海秦越人之所作也。越人受桑君之秘术，遂洞明医道，至能彻视藏府，刳肠剔心。以其与轩辕时扁鹊相类，乃号之为“扁鹊”。又家於卢国，因命之曰“卢医”。世或以卢扁为二人者，斯实谬矣！按黄帝有《内经》二帙，帙各九卷。而其义幽赜，殆难穷览。越人乃采摘英华，钞撮精要。二部经内，凡八十一章，勒成卷轴。伸演其首，探微索隐，传示後昆，名为“八十一难”。以其理趣深远，非卒易了故也。既宏畅圣言，故首称黄帝。斯乃医经之心髓，救疾之枢机，所谓脱牙角於象犀，收羽毛於翡翠者矣。逮於吴太医令吕广为之注解，亦会合元宗，足可垂训。而所释未半，馀皆见阙。

余性好医方，问道无倦。斯经章句，特承师授。既而研无攵，十载於兹，虽未达其本源，盖已举其纲目。此教所兴，多历年代。非惟文句舛错，抑亦事绪参差；後人传览，良难领会。今辄条贯编次，使类例相从，凡为一十三篇，仍旧八十一首。吕氏未解，今并注释。吕氏注不尽，因亦伸之，并别为音义，以彰厥旨。昔皇甫元晏总三部为甲乙之科，近世华阳陶贞白广肘後为百一之制，皆可以留情极虑，济育群生者矣！余今所演，盖亦远慕高仁，迩尊盛德。但恨庸识有量，圣旨无涯；绠促汲深，元致难尽。前歙州歙县尉杨元操序。

张朔

朔，官监察御史。


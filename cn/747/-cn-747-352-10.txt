○对莱田不应税判

〈劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。〉

划为九州，咸则三壤，或沟洫创制，或阡陌从宜。肇允莱田，无闻税亩，今欲务耕兴利，尽地劝农，驱役冗食之人，示以不毛之罚。则可规堰潴，（一作肥瘠）而辨等，视舄卤以分疆。必遵桀貊之中，是行什一之税。惟此州县，俱为荩臣，不率古猷，独师襟抱。而上下加减，谓叶裒多之义；据亩均收，欲见无偏之迹。曾不知定其可垦，则奚适非宜？舍彼所馀，则仁将何远？欲救兹弊，图以拯人，异李悝之上熟，同冉求之急赋。将恐事非适变，狙怒惑于朝三；日用不知，马力尽於剑百。轩高责，何所逃威？外台薄诉，终思宪罚。

樊衡

衡，相州人。


晚步

晚步清溪上，微阴忽快晴。



鸦栖先小泊，鱼暖已群行。



药饵扶垂老，耕桑乐太平。



非关恋乡社。

久客倦遐征。



晚步

地炉附残火，将夕鸟雀喧。

食已了无事，扶杖闲出门。



披披归云阵，淡淡新月痕。



平生足忧患，岁晚信乾坤。



缓步牛羊巷，浩歌桑柘村。

九原不可作，吾意与谁论？



晚步

屏居无俗事，薄暮行溪园。



断续风蝉噪，俯仰露叶翻。

月出照西壁，参差见檐痕。



新沐嬾不栉，清冷入发根。



临流挥羽扇，对月倾芳尊。

寄谢南昌尉，何必隐市门。

晚步

院荒有古意，僧少无人声。



徘徊楠阴下，赏此落日明。



著书亦何急，寂寞身後名。



今年复止酒，歌舞陈空觥。



不如且消摇，出门随意行。

看竹入废园，望江上高城。



纤纤素月出，霭霭苍烟横。



此夕当复奇，缑山吹玉笙。




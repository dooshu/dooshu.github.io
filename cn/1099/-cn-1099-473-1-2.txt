○為藩封議留營軍挽舟疏 【 福王挽船軍大】

據天津道兵備右參政景昉呈、照得福王之國、明春舉行、所需夫役、難以數計、查得藩封舊例。合用人夫數至三萬一千餘名。故事當考皆係各州縣計丁派撥。近因災祲頻仍。小民困苦。當此大典。重役何堪。今議將兩營軍士。共五千九百九十二名。比照脩城事例。留津以應福王之國。庶大典不悞。而災民少甦。查得上次潞王之國。用過拽船等項人夫。共三萬九百九十七名。俱在所屬州縣衛所人丁內。每十丁派夫一名應役。九丁幫貼工食。以一月為期。連本身共銀八錢。仍派雇擺隊并差撥馬。共一千匹。青衣夫一千名。每夫馬一名匹。派給雇值艸料工食銀二兩一錢。今遇福王之國、前項夫馬、亦應照前、在於軍民戶丁內派取應用。緣道屬地方、連罹水旱蟲災、軍民困憊巳極、今歲復被洪濤渰沒、窮苦愈甚、嗷嗷待哺之民、方且議蠲議賑、其接王合用夫馬、萬難仍舊全派於民、是以議派召募以安災黎、但計合用人夫數踰三萬有奇、人數眾多、惟恐臨時難以募及、未免悞事、及照先年脩理天津城垣、曾蒙各院題留營軍兩年、免行赴薊、在津做工、即今福王之國。關係重大比之脩城事體。輕重自別。緩急懸殊。似應亟為請留、以濟然眉之急、今查天津左營軍士三千名、係來春在津防汛、循照舊例僅足護送三運王船、及修補河岸牽路之用、所據天津右營軍士二千九百九十餘名、係來春輪赴薊鎮修防、委應暫留以濟時艱、合無將天津右營軍士、暫免赴薊、留津拽船、其各屬應派募人夫、照数减除、則小民受賜、重典亦光矣等因呈詳到臣、議照福王經臨天津、舳艫千隻、???流七百餘里、夾岸牽維之夫、非三萬有奇不可、載在藩封冊籍中。班班可攷也。往例於瀛海郡軍民內按丁坐派、所從來矣、第連年疊罹災祲、去歲洪濤異常、小民逃亡者、項背相望、又何忍重困以力役之征也、該道議留右營軍士、不惟藉以挽舟、可少恤民困、而三軍環衛、亦可以壯藩王之行色矣、伏乞敕下兵部查議施行、


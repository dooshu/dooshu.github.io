【惟汉行】

（以下五言）

危哉鸿门会。沛公几不还。轻装入人军。投身汤火间。两雄不俱立。亚父见此权。项庄奋剑起。白刃何翩翩。伯身虽为蔽。事促（广《文选》误作从。）不及旋。张良慑坐侧。高祖变龙颜。赖得樊将军。虎（乐府作兽。注云。当作虎。）叱项王前。嗔目骇三军。磨牙咀豚肩。空卮让霸主。临急吐奇言。威凌万乘主。指顾回泰山。神龙困鼎镬。非哙岂得全。狗屠登上将。功业信不原。健儿实可慕。腐儒安足叹。（○《乐府诗集》二十七。广《文选》十三。《诗纪》二十二。）


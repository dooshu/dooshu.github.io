卷一百四十九

钦定四库全书

历代名臣奏议卷一百四十九

明　杨士奇等　撰

用人

宋寜宗时卫泾论人才六事上奏曰臣闻人材盛衰系国隆替国之将兴则朝多隽良精神可以折冲及其将卑士气销弱缓急不可倚仗此为国远虑者所当忧也然材之盛衰不同非天之生材有时其所以壅阏摧伤之者固非一端也书称用人必询於佥谋孟子论用贤必断之国人盖人材至多非一人所能尽知所可信者天下之公议也公议所与从而与之公议所非从而去之予夺去取一本乎公议则人之贤不肖晓然而易辨矣若舍公议之所在信任左右以为耳目则爱恶毁誉或行其间浸润肤受有不自觉左右所谓贤未必为公议之所与也公议所谓贤未必不为左右之所忌也其言亦间有合於公议者矣盖欲取信於人主而为他日不肖者之地也如是则谄谀阿附之徒侥幸获用而孤立独行之士无自而进矣此人材所由衰者一也人主之德莫大於虚心无我舜之所以大不过曰舍己从人夫惟虚心无我则可以翕受衆正舍己从人则能取人以为善苟或蔽有我之累无舍己之诚则爱憎任情不得其正鲠亮者未必非忠也而终恶其忤已谀悦者未必非佞也而终喜其顺已任政事者据谊执正则以为好异遵守成模则以为称职任言议者论奏无隐则龃龉难合少所建明则驯致进用抑不思鲠亮者果为爱君乎谀说者果为爱君乎此人才所由衰者二也序进贤能大臣之职也人主不能自用天下之才故举而属之大臣大臣进用乖方裁量失平则易其人可也逹贤进能之柄不可夺也大臣欲避主疑以为自安之计遂不以明扬士类收拔人物为己任用舍进退惟奉成旨不敢平章至使衡柄旁出进取多门大臣失职此人才所由衰者三也人材固未易徧识伏於疏远者尤不能知柄者苟平心应物广询博采以为贤则用以为不贤则弃借未尽当十得六七矣奈何平居为亲故择官之意常多为国求材之意常少好趋进者以昵已而亟用乐安恬者以疎已而见遗权力多助者不能沮止孤寒寡援者不能荐进守格法则贤愚同滞务甄拔则槩量无准此人材所由衰者四也士大夫之资禀不能皆齐而其趋向亦各异亮直者或易至过抗而安於循默者必指以为沽名刚正者或少所涵蓄而便於容悦者必指以为矫激私相诋訾浸淫不已遂致人主入其言亦疑其为沽名疑其为矫激也而疾之彼固未免於或偏也就其偏而论之世之容默者常多而刚直者常少人主又不能为之保持所以多者常胜而少者常见沮也此人才所由衰者五也士大夫所以重於朝廷者以去就不苟也有官守者不得其职则去然後可以守其职有言责者不得其言则去然後可以行其言夫义所当去听其去非特足以全士大夫进退之节亦所以重朝廷之职守也若漫然欲去而不力泛然止之而即止去就义乖亷耻道丧是人材之与纪纲上下交坏之也士大夫愈见薄矣此人材所由衰者六也由此观之人材盛衰曰君曰大臣曰士大夫皆不能无责焉方今明盛之朝固无弃材之嫌而未免有乏人之忧者其来非一日也臣愿陛下深惟国家之安危悯惜人材之衰少先断自宸衷公眎兼听照临壅蔽捐去爱憎奨纳忠谠然後明诏大臣不私於进退士大夫不私於论议使羣材并进无摧伤壅阏之患则朝廷之基本巩固贤隽辈出建功立业无不如意矣此尤当今之急务也惟陛下财幸

泾奏举王观之状曰臣闻报国之道当举贤才举贤才之道当考实蹟臣承乏江西阃寄首尾已是三年前此并未敢轻於举贤盖欲迟之於久参之於衆密加考察庶得其实今蒙恩易镇行且去此一道官吏之政绩敢以实闻窃见承议郎江南西路转运司主文字王观之家学渊深天资夷粹往年编入宣幕守荆谕蜀者率赖其助试邑江州德化善政尤多今为江西运管处事极有条理然未尝矜能以求名持论主於正大而尤知洁已以律下识者皆以为远器朝请郎抚州通判赵时通公族之英自致名第扬历州县俱以材称贰政天府遇事不苟垂满而罢或者惜之通守抚州就摄郡事邦人既服其明允又称其廉平验之行事允有实政承议郎江南西路安抚司主管机宜文字洪徯风度端凝吏能整密生於相阀克守儒风自为汉阳签幕诸司已交荐其才及至试邑黄陂治办之外又有学道爱人之政今为本司机幕每事明审无不合宜雍容拨烦廉介可敬陆沈幕属未尽其长朝奉郎筠州通判孙格七闽之秀早拾儒科明习条章老成端介昨来宰泉之同安殊有能声今兹通判筠阳凡所关决未始留滞宣教郎知建昌军新城县何迟策名太学擢第一科初为隆兴节推当路交荐其材且继任成都抚干诸司亦表其廉能试邑新城尽起宿弊催科不劳而办田里无不安之通直郎知抚州崇仁县彭耕名父之子克世其美其才足以强济其心主於寛平崇仁当累政玩弛之余耕到官数月治声蔼然狱讼既清财赋亦裕推其余力犹能广学校筑堤岸以惠邑人通直郎知临江军新淦县赵公括学古入官修饬亷谨早年甘守远次务师先逹以为文及壮试吏所至去思新淦县邑素多豪滑公括亷介守法不畏强御苖耨而髪栉之吏不能欺邑以大治奉议郎知隆兴府新建县桂如箎儒行吏能俱有足取安於平进亷不近名服勤邑事行且受代臣察其听断之间并无过举通直郎知筠州高安县潘熏生长名家习熟文献持心近厚律已以廉其在高安安静不扰而邑事整整有理闾里安之文林郎贑州瑞金县丞陈景仁奋身上庠遂策名第再转而为丞剧邑每事健决不避权豪洊摄邑寄无不办治州郡材之从政郎隆兴府武宁县丞连元操守端温学术该洽赞毗邑政洁已奉公靖共自将不事奔竞廸功郎临江军军学教授徐玠经学修明文词赡丽能谨庠序之教务崇义理之文教导有方士类多之已上十二人臣始得之於衆言未敢深信及验之行事委有实绩仍其间多是前後累经监司守臣论荐非特臣一己之私言欲望朝廷特赐审察擢用他时必能效尺寸於事功诚非小补

泾又奏举滕璘等状曰臣误蒙圣恩分阃江右一道十二州之官吏虽不能徧观尽识然其间学以从政居官可纪者采诸公论密加考察今得七人知而不举臣则有罪窃见朝奉郎隆兴府通判滕璘天资靖重学术淹该早为省殿试前名不肯辄干捷径盘旋州县逾三十年晚簉班行未究所藴今通守本府莅职公勤叶赞为多从事郎江南西路转运司干办公事赵师秀操尚清修词章典丽一第二十七年未脱选曹师秀怡然不以介意自参漕幕处事正平持身洁廉赞画平允承议郎知隆兴府奉新县潘景伯器度高雅政术疏通三仕於隆兴邦人称之无间言试邑奉新留心抚字剖决滞讼平易近民奉新之人无不贤之宣教郎知隆兴府武宁县赵善璙资性宏达材諝端良既由门?以登门第又中法科以试廷评出宰武宁曾未数月催科不扰而办狱讼不察而明武宁之人无不德之迪功郎贑州州学教授蒋日宣禀资重厚行已端良自收科名益进学问分教章贡士誉日隆其诲人以行义为先不专以文词为上迪功郎建昌军军学教授黄宜履行粹夷文学醇茂奋从舍选复取甲科初仕旴江岁月未久然其教人必以规矩士类服之迪功郎袁州分宜县尉郑魏挺学问老成典刑详练登名前列自当注拟教授魏挺乃能不卑小官屈就尉职出入阡陌戢盗安民廉勤强济邑人称之以上七人不惟文学可采亦有政绩足观料名皆在人前职位犹在人後欲望朝廷他时特赐旌擢以为一道官吏之劝

泾又奏举徐范等状曰检准淳熙十六年七月十六日勅节文臣寮奏乞令监司帅守各举其所知不必列衔同荐只乞令监司各公共按举又准嘉泰二年三月二十四日指挥节文乞如後来增剏所荐科目所知亷吏等名目悉行罢去又准嘉定六年八月一日勅中书门下省臣寮奏节文迩者从臣奏请欲复所知之举严臧否之法乞颁示监司帅臣继自今凡所举部内人才与夫所知臧否科目之荐务在公心采访取其才行卓絶绩用彰着者指实闻上八月一日三省同奉圣旨依臣伏覩从政郎南安军大庾县令徐范名父之子家有史材试邑大庾究心抚字居多可纪之绩宣教郎知筠州新昌县事沈镗名臣之孙修谨好学洊更民社留心听断殊有亷平之称修职郎南安军南安县令杨洽学问渊深文词藻赡为令南安平易近民迪功郎筠州军事推官俞机生长名家优有才具赞幕筠阳事不辞难迪功郎筠州司法参军詹?学问醇正父子世科政术通明守以廉介人称其贤宣教郎知抚州乐安县董仁泽早擢儒科兼通世务乐安最为荒陋仁泽兴仆植僵民怀其政宣教郎知江州德化县事林杲克守家法极有吏能究心抚摩令修於庭户之间民皆便之宣教郎知隆兴府分宁县事陈元衡奋身名第有志事功律己奉公抚民戢吏百里安之迪功郎监江南西路转运司造船场温良辅识度和平干才整密处事谨审而有办集之能如范等者实臣所知欲望圣慈更加考察特赐旌擢臣今所举徐范等九人充所知

泾又奏举萧舜咨状曰臣近者不度疎外辄以一道属吏之实绩冒昧上闻继而博加采访密致参考犹有未尽与其避再渎之嫌而有遗材之愧不若冒三献之耻而效勿欺之忠窃见宣教郎知抚州金谿县事萧舜咨成均高选寻策名第材猷肤硕操守端方禔身无瑕临政不苟金谿凋弊陋邑实赖其抚摩寛平之实人甚安之从事郎抚州军事判官彭去非奋由门?遂取世科学识醇明器资鲠亮行已有耻守法不阿临川前後守臣多资其赞画廉洁之实人尤称之迪功郎江州湖口县尉陈韡夙有师承蚤收科级务为实学不事空言志尚既高识趣亦远傥及其华而用之必能以事业表见今仕湖口适丁岁饥捄荒有术邑人德之已上三人去替各已不远舆论既无间言诸司亦尝交荐验之行事诚可旌擢欲望朝廷特赐甄録以风厉一道之官吏使居官廉平行已忠实者有所激劝诚非小补

泾又奏举章瑑甄世光乞赐轸录状曰臣窃惟用人之道犹之用器择人之术比之择材器不可不及锋而用材不可不及时而择及锋则多利器及时则多良材臣前後荐士已成屡渎今於所部又得二人其材与器皆堪烦使涵养更久必大可观然知其可使办事又当及其英鋭早加收拾窃见承务郎监潭州广积仓兼衙仓章瑑材力强济识度精明博通旧闻练逹世务本州仓官前此并缘久例不免侵渔瑑能持身洁廉遂絶此弊郡有亡金之狱累月不得主名臣委之考鞫数日卒得其实使之剖析□滞当无留难迪功郎潭州醴陵县尉甄世光奋自儒科晓畅民事出入阡陌未始辞劳而又不事诡随能自植立醴陵之治理效世光之助为多已上二人欲望朝廷特赐轸録他日或有繁难任使必能办治惟幸朝廷及锋及时而采取之

泾又列荐徐筠朱着留筠乞赐甄擢状曰臣等误蒙圣恩付以一道耳目之寄凡所部官吏之庸浊苛刻者不敢避怨具以实闻悉蒙朝廷施行不胜远民之幸至於良二千石治行表表衆所共睹者若知刺而不知举何以劝功窃见朝请郎权知全州军州事徐筠学古好修谨身率下不事表暴力行抚摩刑役清平田里安帖余事着书有补後学又能崇教化以厚风俗筑城壁以固藩篱其他善政不一而足朝请大夫权?遣道州军州事朱着持身洁廉蓄学醇正居家孝友赋政中和到郡之期虽未为久而岂弟之实信服於民财赋狱讼色色整办加之志趣端靖不为苟合人品既高政术亦茂朝散大夫权?遣邵州军州事留筠存心简靖临事寛明虽出相门实通吏道到官以来能於整办之中不失拊循之实已上三人臣等参之颇审若蒙朝廷特赐甄擢决不上孤使令

泾又列荐薛洽等状曰臣等窃惟承流宣化其责在守令扬清激浊其责在长吏监司臣等误膺委寄既以一路郡守之有治行者冒昧奏闻若及守而不及令何以为字民者之劝窃见奉议郎知潭州长沙县薛洽持身清洁涖事醇明谨俭自将不事形迹每月催科仅足则止能藏富於田里不穷民以自丰考之近时可为廉吏通直郎知潭州安化县赵崇模胄出相门学有家法明练而不好察公亷而务近民安化民獠错居崇模以岂弟行之无不驯服用之他日当为远器宣教郎知潭州醴陵县罗嬴为学醇正临事寛明能於催科之中不废抚字之政终日孜孜主於爱人考之行事允有贤业通直郎知潭州湘乡县赵伯骏恬静有守廉介无华剖决得宜不事苛察相乡邑大事丛伯骏从容治之若有余地参之舆论委有能称宣教郎知道州营道县蔡师仲性资融明器度开爽逹於政术每事练详而又持身廉勤御下有方若试之事任实为通材从事郎知衡州耒阳县赵彦饬奋由属籍自致儒科练逹吏能不废学业往时帅臣朱熹亦尝举之今为耒阳居多惠政已上六人臣等互加参稽颇为详审欲望朝廷特赐旌擢以为作邑之劝他日设不如所举则缪罔之罪臣等所不敢逃

泾又奏举李鼎等状曰臣窃惟国家分道置帅许以察吏臣子以身报国未若荐贤臣承恩守藩因循閲岁得於考察宜有荐扬窃见宣教郎知潭州益阳县李鼎资性和平学业醇茂初任宜春簿领继为临贺教官皆以修洁受知当路循次改秩试邑益阳适承雕弊之余力行抚摩之政能修学校以劝士寛期会以安民狱讼不察而明催科不扰而办平易近民於鼎几之从政郎邵州州学教授陈觌赋资靖共持身端介平昔安分未始干进旧从朱熹讲学尤以名义气节为重分教邵阳极力作成不专事於文辞能诲人以廉耻恬退有守於觌似之从事郎郴州桂东县令黄龟鼎材諝疏通器能肃给三仕于桂阳民怀其惠今为桂东县令乃昔峒寇所巢龟鼎虽务怀柔亦不姑息革暴而良渐有端倪还定安集龟鼎有力焉从政郎道州江华县令莫价志气好修文采亦富见於议论每事正平江华之在舂陵号为难治价力行抚字之政不忍鄙夷其民学道爱人价有志焉已上四人在臣部内具有实迹可采欲望圣慈特赐褒擢以厉其余庶见九重不忘远之意

泾又奏举朱端常等状曰臣蒙恩任使一路虽职不专於刺举至官吏能否亦尝考察以备器使今所部守贰有能名者采之公言才得四五知而不举是谓蔽贤伏见朝请郎知南劒州朱端常才具优长儒雅饰吏曩宰长洲县事整办诸司列荐其能朝廷尝加擢用今守延平尤有治效撙节郡用置惠民仓库籴米储积以助常平閲习禁军月有按试等第支赏以厉士卒考其施设实有可观朝奉郎通判泉州何松性资明逹政术亦优一试剧邑以办治称两为郡丞以循良着温陵浩穰民夷错杂屯戍军兵供亿以时弥缝关决赖以协济承议郎通判邵武军赵善稌宗室近属能自奋励强明敢决所至有声通守齐安牙税增羡十余万缗尽数起解无所欺隐殆为诸郡之最今倅昭武合发上供亦不扰而办宣教郎通判建寜府张国均性质笃诚遇事不苟奉议郎通判汀州楼鐩才华茂美所至有声富沙大府民物繁夥临汀偏州俗习犷悍皆能协赞其守政化大行此五人者考察已久并着能名委有政绩欲望朝廷特加表用以为官吏之劝

泾又奏举陈嗣宗等状曰臣闻进贤受上赏蔽贤蒙显戮在上之令则有劝惩为臣之义第知体国臣误蒙圣恩付以一路玩岁愒日无补毫分惟有荐贤是为报効近则亲所目击远或采之公言既得其人不敢隐嘿伏见儒林郎福建路提刑司检法官陈嗣宗天资静重学问深醇断狱议刑持平守正处置明允人无异词文林郎前汀州州学教授孔梦符文学着称议论英?曾为从臣列荐中书籍记选用从事郎西外宗学教授林士逊风猷醖藉经学渊源训导有方麟趾化洽宣教郎前知福州宁德县王克恭学问正醇器识宏远究心抚字遗爱在民继之者宣教郎郭伯良器质纯厚才识茂明平易近民催科不扰奉议郎前知泉州同安县章太蒙学术醇正操履端方政尚中和民惜其去久淹州县未尽其才承务郎知福州长溪县江润祖听讼有方催科不扰濬河以便民耕修学以养士类具有实政非敢溢美承务郎知福州怀安县赵师玘以宗室子能自饬修拨烦剸剧绰有余刃宣教郎知建宁府建阳县黄千里舍法优等擢第乙科文学议论可备馆阁承奉郎知建宁府崇安县赵必愿克绍家学奋取儒科抱负不凡实为远器从政郎建宁府左司理参军吴端忠禀资仁恕遇事详明尽心平反狱无寃滥承务郎知福州长溪县丞黄以大操尚刚洁政事通明剖决民讼无不平允修职郎泉州安溪县主簿王仲龙名臣之後学有本源簿领卑官未究其用廸功郎福州侯官县主簿黄佾词学优赡论议有余廸功郎福州闽县主簿邓枢履行端洁通晓事情皆限於特科无以自见此十有五人或怀才抱艺或立事建功片善寸长悉有可録量能授任不厌其多伏乞朝廷特加旌擢

泾又奏举陈孔硕状曰臣叨窃宠荣遂延灾疾蒙恩从欲俾奉丛祠纵使危喘获全不复可为世用拳拳报国之忠犹於荐贤或可自见臣伏见朝散大夫福建路安抚司参议官陈孔硕学得师承行推介洁有志斯世不事空言以其才术无施不可臣顷玷从班被旨荐士初未识面得之士友即尝荐闻已而朝廷博采公言旋加甄擢将漕广西职事修举措置溪峒渐有伦绪再蒙召用以病力辞遂得乡部讲幕官闲无事诚足优贤朝廷方修内治且防外御如孔硕之才处以闲曹诚为可惜臣与之同僚首尾一年益熟其人不能自嘿欲望圣慈特赐改除若内若外随所委任必有以上副隆指见於事业臣叠犯天威下情无任

泾又奏蔡汝揆等状曰臣误蒙圣恩再畀江右阃寄已五閲月日夕捜访官吏之有实政者已得六人焉知而不举近於蔽贤窃见朝散郎通判筠州军州事蔡汝揆受材肤硕遇事精明昔宰贵池诸司尝合荐其政今为高安通守公心关决郡无留事吏民一词称之朝奉大夫前通判隆兴军府事史复祖优有吏材动守法律三为郡佐所至有声隆兴满归人惜其去考其行事具有条理宣教郎知隆兴府丰城县事汪绶奋自名门留心官业材虽强毅政甚平和本府日放词状丰城邑大而讼独少田里相安俱无间言承奉郎知建昌军南城县事黄以大家世良吏复亲名儒律己廉平示民安静昔丞长溪臣尝举其政绩今南城邑政过长溪远甚行且书满民忧其去宣教郎知抚州乐安县事孙起予儒学吏能皆有足称一第三十六年人叹其滞乐安犷俗而起予反着学道爱人之美承事郎知袁州宜春县事黄应酉有政有文精力英发初登名第乡党称之宜春剧邑而应酉兼有催科抚字之誉是六人者臣不惟观诸文移之申明而又考诸案牍之剖决不惟采诸士大夫之公论而又访诸词讼之细民委得其实故敢冒言欲望朝廷特赐旌擢

泾又奏举留丙杨恕等状曰臣误蒙圣恩再分江右之阃玩愒罔功日夕惧惕惟念事君以人荐贤报国尚可少效万分故於一道之官吏孳孶捜访其为政有实绩者敢不悉为陛下言之臣窃见朝请大夫知抚州军州事留丙禀资重厚赋政和平虽生相门谙练民事抚之郡计堇堇丙到官五月不趣迫而事以办镇静不挠田里安之年事以迫若速加擢用犹足以得其数年之力朝散郎擢知临江军事杨恕器识沈静学术醇明备更繁难晓畅吏事到郡逾年临政不事察察力行抚摩崇尚教化财计昔迫而今寛讼谍先繁而後简军民相安人称其贤朝奉郎添差通判隆兴军府事叶澄文行粹夷资性诚慤不以馆阁清流而不屑吏事不以耆儒宿齿而简略讼牍每事详审精力强明有德有才人爱而敬之朝奉郎通判隆兴军府事俞迁克守家学卓有能声昔宰溧水其政已为诸邑之最今倅是邦一力禆赞郡事多赖之捜剔蠧弊而吏不敢肆灼知情伪而民不敢欺施於内外繁剧之任必有可纪通直郎通判南安军张清臣生自名门习於吏事扬历州县安於平进南安斗垒自溪峒挺变以来民产失耕冒佃而经总制欠额数多几於束手清臣於关决平允之余能条理财赋以无乏供人所甚难者承议郎通判隆兴军府事许祓胄出世家持身清谨存心职业不事表暴到官方及数月其见於关决者已多可观吏民信之略无间言从事郎充江南西路安抚司干办公事徐清叟学业醇茂奋身甲科分教当涂邻境士类从之如归今兹婉画悉皆可行之实守正不阿足为远器从事郎充江南西路转运司干办公事方大琮志气好修文采亦赡早为南宫亚选士论称之主画漕幕剖决详明考其行事允有贤业已上八人者在本路守贰干官之内考察颇审诚未多得其间率皆累经监司论荐欲望圣慈特赐甄擢泾又奏举范应铃状曰臣窃谓国之根本在乎民民之休戚在乎令臣迩者不揆疎外以一道官吏之政有实绩者冒昧敷奏而县政之卓然可称者犹未殚举也宣教郎知抚州崇仁县事范应铃持身清介遇事精明初任尉於吉之永新屡与郡太守争辩是非而守常屈崇仁当积弊难治之後应铃严於吏而寛於民苦节非泛之费蠲罢亡艺之取私谒不行豪猾屛迹不畏强御实可大用奉议郎知隆兴府南昌县事赵师陶禀资粹温持心平正六年岭外休誉蔼然得邑南昌仍在旧所游学人情至稔之地师陶善待故旧屛絶请托凡民间争讼亲自体访必欲尽得其情而获罪者皆服而不怨平易近民允有贤业承议郎知袁州萍乡县事赵彦章文学优长论议公正一第三十五年安恬自若前任本路提刑司干官以所得京削逊与别司母老之人今为萍乡无非学道爱人之政搢绅乐道之宣义郎知筠州高安县事余珪襟度温雅政术详明生於相家宛若寒素初入浙西仓幕已有令誉今於高安雕瘵之邑不事敲朴月解自办抚摩小民而狱讼平息上下皆安之奉议郎知隆兴府新建县事邵应祥为学醇正处事寛明分教於衢於徽皆穆士论改秩作邑饰以儒雅能於催科之中不废抚字之政参之公议委有能称宣教郎知抚州临川县事赵崇尹赋姿开爽遇事直前犯险潢池以脱迒阱临川颇号繁剧崇尹到官未久声誉甚休能於整办之中不失和平之政考之行事可谓通材承事郎知建昌军广昌县事滕仲宦生长名族服习典刑平进宦涂多所扬历广昌僻在山谷风俗顽犷仲宧一以无事理之狱讼简寡政誉翕然从事郎知吉州永新县事潘复擢自儒科精晓吏事前者分教蕲春大得士誉今永新邻接溪峒加以豪户盘结复调娱得宜强者伏而弱者爱之刑役清简刚纪肃然此八人者皆作邑有善状字民有实政为一道所称欲望朝廷特赐甄録泾又奏举吴轸等状曰检准淳熙十六年七月十六日勅节文臣寮奏乞令监司帅守各举其所知不必列衔同荐乞令监司各公其按举又准嘉定六年八月一日勅中书门下省臣寮奏节文迩者从臣奏请欲复所知之举严臧否之法乞颁示监司帅臣继自今凡举部内人才与夫所知臧否科目之荐务在公心采访取其才行卓絶绩用彰着者指实闻上八月一日奉圣旨依臣窃见迪功郎抚州州学教授吴轸文学俱优恬退有守始到官舍访问郡之宿儒率学之诸生亲登其门请为学正提点刑狱孙德舆闻之谓此风不行久矣不待有求即腾陞陟之荐考其教育动有成法从政郎隆兴府府学教授梁致?学术醇正质直无华奋自胶庠以取科第留意教养每考察士子於文词之外孤寒无媒诸台自举之於其垂满人惜其去从事郎筠州军事推官李伯贤生长名家自有植立持身勤恪遇事详明筠之郡政多其区画井有条理士论材之修职郎隆兴府武宁县丞赵公珊奋身属籍卓有吏能律己公平持心寛厚武宁岩邑公珊一以和平佐其长财赋办治人情安之迪功郎江州德安县主簿周艮学有源流行无瑕玷德安邑计雕弊不可为邑宰为之引去艮被檄越丞职以摄邑事整治半年不鞭朴而财计苏民称其贤从事郎建昌军南丰县主簿赵希楚服习家训通晓吏道临事不苟诸台多所委任本司凡有差檄究心了办不表暴而声誉着人诵其能迪功郎隆兴府奉新县主簿黄之望材具优长器能肃给蚤岁志学有声塲屋奋身名第留意职业委以事任皆得其当迪功郎建昌军南城县尉黄师稷天资端谨材諝通明於职事所当为者莫不修举而犹能禆赞其长以分任邑事求之下寮未易多得修职郎兴国军永兴县尉赵崇畏材识优长政事勤恪奋身科第抗志高骞出入阡陌戢盗字民境内肃清邑人德之如轸等九人实臣所知欲望圣慈特赐褒擢

泾又奏举赵汝诫等状曰臣近举抚州教授吴轸等充所知而一路官吏犹有四人焉与其取蔽贤之罪宁受再渎之谴敢尽为公朝言之臣窃见奉议郎通判建昌军兼管内劝农使赵汝诫器资峻拔政术详明爲丞为宰当路交荐今倅盱江关决平允财计办治人称其能通直郎知隆兴府奉新县主管劝农公事赵希普赋性开爽遇事隽明敭历寖多政誉且媺催科抚字皆究其心一邑相安人器其业承奉郎知隆兴府武寜县主管劝农公事兼兵马监押赵师岩智不执方材无滞用虽生属籍实事儒素租赋趣办县务简寡田里驩然民安其政迪功郎贑州司法参军郑斯立经学通明操行端洁手不释卷月评所推自是馆阁之器淹汨州县士论惜之以上四人者今举充臣所知後不如所言甘坐谬举之罚

泾又应诏举真德秀等充廉吏状曰臣伏准尚书省劄子并吏部牒中书门下省八月十八日三省同奉御笔可令侍从两省台谏卿监郎官及在外前执政侍从诸路帅臣监司各举廉吏可以为表劝者三人疏名闻奏以备选擢者右臣衰病退老不与世事相接然有朋旧来访生死因及一二窃闻近来贪吏稍多裒民克军一切聚敛民之膏血竭矣民惟邦本本固邦寜民心一揺关系甚大圣天子初政轸念及此特降御笔令举廉吏以表劝之爱护邦本此意切矣臣知陛下非应故事为观美而已臣窃谓今日一州一路惟大吏贪黩为甚小吏固有贪者然民之被害尚狭若大吏贪黩民之被害有不可胜言者小吏之廉亦岂无人但泛泛枚举恐未足为表劝非明诏之意若大吏之贪者非臣所当言敢以大吏之廉足以表劝风俗者三人为陛下言之臣窃见前知泉州真德秀章棶二人者天资洁廉操守纯固泉南多舶货贤士大夫间有不免而二人者前後为泉皆於舶货毫髪无取去泉之日舶商拥道攀送以大香炷饯其行二人者皆却不受商人无以效其勤持香至郡治曰此吾欲献使君而使君皆不受吾安可复留以大炉注香於郡之门香闻阖府相与涕泣而祝之何施而得此於人也传曰临财毋苟得司马迁荐李陵云臣见其临财廉士大夫平居暇日未尝不曰能廉至临财未免有可议而二人者临财如此可谓忠信行乎蛮貊矣又见前知汀州赵崇模廉介有守不自表暴临汀大礼年分进奉本色银二千两及支犒诸军八千余贯两项共为一万五千缗例取之县县敷之民崇模到任即自於州家抱认严戢诸县敷盐民咸德之又诸寨土军久不补刺崇模任内刺百余人二年所支钱粮自当万五千缗皆州郡撙节支遣於民间赋税日前所欠并与倚阁邦人翕然以为前此守臣盖未尝有大槩汝愚诸子皆能守家法而崇模贤誉益高此三人者皆大吏之廉足以为表勤者今德秀已蒙公朝擢至禁从章棶见蒙收召崇模今为辅郡公朝已皆奨用似不待臣言者然臣区区窃谓使大吏之廉者皆如此三人则斯民蒙福邦本益固实万世无疆之休故特述此三吏之廉节风厉天下庶大吏之贪者苟有羞恶之念必知愧悔若小吏之贪者闻大吏之廉必皆化而为廉所谓中人以上可以语上也其关系风俗之枢机实非细事是敢冒昧奏闻

泾又应诏举李燔等状曰今月二十三日准尚书吏部符承嘉定六年正月十八日勅中书门下省臣寮劄子奏节文乞明诏内外之臣各举所知在内侍从台谏两省官在外帅守监司立以期限不拘资格不拘统属各许於文臣常调之中举实才之士二三人其有言行可称事功可述并条列闻奏以其所荐藉之中书精加审核次第选抡傥或欺诬必与连坐正月十八日三省同奉圣旨依自指挥到日限十日闻奏臣伏见文林郎添差江南西路转运司干办公事李燔经术精博趣操刚方早从师友多士推服分教襄阳为帅臣郑挺挟私奏劾自是杜门刻志学问不屑意禄仕堂审掌故列属寺廷皆辞不就尚淹选调未厌师虞宜加崇奬以励廉退奉议郎前荆湖南路安抚司主管机宜文字陈元勲文彩高华吏能强济素安平进有志事功方峒寇抢攘宣劳幕府剸裁区处曲尽事宜帅臣曹彦约尝以功状闻於朝廷今已书满以其才力使任剧烦优有余裕承直郎差充江淮荆浙福建广南路坑冶铸钱司干办公事郑准性资迈爽学术淹该策名儒科通练世故陆沈州县未究所藴若蒙选择必有以自见於时臣误蒙圣恩俾分阃寄自揆疎拙无以补报只承明诏许之荐举敢以所知三人者冒昧以闻如燔之学行实堪台阁之选若元勲若准俱可备中外职任将来不如所举臣甘坐谬举之罚

泾又奏举赵崇度等状曰臣等误蒙圣恩分职台阃深图报国莫急荐贤今於部内得一二人敢用条陈以备器使臣等伏见宣教郎知桂阳军赵崇度家法严整吏事详明推其恻怛忠诚之心施於拊摩爱利之政桂阳为郡地险而僻民健以嚚崇度临之以至廉行之以不扰人自感服举无异词即其操履允是远器文林郎知郴州宜章县赵彦圠沉浸诗书被服儒素其父公说在孝宗朝为贤监司遗爱去思今满蜀道彦圠克济前美不坠家声今宰山邑政有条理申严旧制结集土丁邑境有备故峒寇之扰止在旁邑而独不犯其境百姓以此感之从事郎邵州新化县令徐简出自儒家邃於讲学文墨议论能世其传故施於邑政蔼有循良岂弟之风险俗顽民安其政教善怙恶惧百里知怀是三人者分处郡邑皆能为陛下牧养小民培植国本泛崇度乃故相忠定公汝愚之子陛下念其父之忠勲诸子多蒙録用岂待臣等以为轩轾特以职守所在不敢蔽贤如彦圠如简则沈沦下僚无蚍蜉子之援若不论荐何由自达伏望圣慈特赐擢用则三人者必能有所植立仰益明时後或不如所举甘坐谬举之罚

泾又奏举封彦明充将帅状曰准行在尚书吏部符承嘉定五年十月二十八日都省劄子臣寮奏节文诸路帅宪许每岁奏举可备将材及堪充钤将以上任使者各两人於奏内声说或不如所举甘同罪罚随以姓名籍之宥府候将帅有阙参以衆荐次第除用如经録用有悮使令捡照元举官重加责罚以革徇私觅举之弊十月九日奉圣旨依臣窃惟养之当有素而不可取具於临时者将才也自顷用兵江淮诸将遇敌辄败盖望风奔溃者多有之岂非蓄养无素而取具临时之过欤臣伏见降授成忠郎封彦明奋身行伍有志事功项在兵间粗着劳効方和议未成时制置大使丘崈尝荐於庙堂臣於是时实备位政府崈谓其人材武勇若奨励作成之他日必为朝廷之用顷因峒寇猖獗自殿司统制移飞虎军本以才选偶不谙地利失於轻动遂致败衂因此罪斥然其御下整肃能与士卒同甘苦军中至今思之谪居秭归未蒙湔祓忧患顿挫当益增其所未能废弃之久实为可惜臣一向退闲少与兵将官交接敢以所知上塞明诏伏望圣慈弃过匿瑕特赐甄録以备边场之储亦激励将才之一术也臣今举封彦明系嘉定六年第一员之数後不如所举臣甘坐谬举之罚泾又奏举布衣胡大壮乞赐褒録状曰检准嘉定五年十一月十三日近降指挥臣寮上言节文方今收用人材非止一涂然山林畎亩之间怀德抱道不求闻逹者岂无其人愿俾监司守臣博加采访具以名闻无为文具朝廷审察其实以礼招致从而尊显之庶几上有得贤之实下无遗材之叹三省同奉圣旨依臣闻君以求贤致化臣以选贤报国古之道也恭惟陛下圣化日新上法乎祖宗崇儒重道博选贤俊之意比者明诏有司加惠遗逸责之捜访俾以名闻且欲考察其实以礼招致而尊显之虽尧舜之用心大禹之勤求不是过也臣滥分符阃远在湖湘钦承德音夙夜惟谨广求精选幸得其一讵敢忘报国之谊干蔽贤之典而不以上逹哉臣伏见潭州布衣胡大壮故宝文阁直学士諡

文定安国之孙右承务郎宏之子也抗志高远制行介洁自其少时已着孝友之称既长受其祖安国之学於父宏研究经术博通坟典其持论以明义利为本其立已以尚诚实为要冠岁学成即不事科举隐居衡岳之下躬耕自给读书自娱爵禄外慕一毫不以婴其心深藏固匿足迹未尝至城市州县官必礼於其庐然後得见於是行成於身理於家信於乡党达於远迩邦人敬爱咸慕其道德尊之曰西园先生平日着述虽多而封建论数篇尤为先达推重近时如前帅臣曹彦约提举乐章咸嘉其行相继剡上本州以岳麓书院堂长虚席尝遣官吏以礼延致至今力辞未就臣观其学识节行足以师表後进盖亦古之所谓逸民也臣窃闻孝宗朝尝有诏举遗逸於是福建诸司芮煜等以魏掞之之名来上则掞之自布衣召对赐第命为学官又尝与监察御史谢锷论郭雍之学皆本於易则雍自冲晦处士加封颐正先生此皆近事彰彰在人耳目者矧自陛下更化以来动遵孝宗成宪至於奬进恬退尤所急先今大壮年踰六十虽曰无求於世而体力康强亦非无用於世者若使朝廷试加表异俾如魏掞之郭雍辈得以齿下士被光宠於朝不至与草木俱腐则兴起人心转移风俗视孝宗时亦何难焉是以臣愚辄体古人报国之谊不敢泛然论荐而以大壮应诏欲望圣慈特降睿旨下之三省斟酌典故将大壮量才褒録或畀之一命而授以在外学官之职或锡之纶诰而假以处士之名庶几山林岩穴之弃材悉为时用可以仰副陛下求贤致化之意矣臣不胜惓惓

泾又奏举黄学行等状曰臣闻事君以人者臣道之大端荐人於天子者诸侯之职分臣通班秘殿分阃遐藩图报国恩所当荐士知贤不举臣窃耻之臣窃见从事郎前全州州学教授黄学行识度高华学业醇茂蚤优舍选复占儒科分教清湘留意乐育邻境士类从之如归余日着书进而未巳守臣曾松徐筠尝荐其政绩文学近者提刑乐章提举林行知亦荐其文行俱高臣参酌公言允有实迹从政郎永州零陵县令刘用行器资沈静趣向端方决科効官尤精吏事初任真州杨子县尉克举其职备着公勤制帅黄度守臣潘友闻皆尝露章荐其材美今为零陵令劳心抚字已着善声稽之舆论允谓通材迪功郎潭州宁乡县主簿李刘学问深粹器识醇明更化之初於贡闱对策论事剀切知举楼钥等得其文以为洋洋晁董公孙之对可为清朝得人之贺既而从臣曾?何异黄畴若又以其学问渊源文词秀?可配古作荐之於朝今为宁乡簿领臣每试之以事见其剖决详明议论平正表里无瑕足为远器已上三人资历虽浅文学俱优在臣部内考察颇审况前後各有论荐欲望圣慈特赐甄擢以为馆学台阁之储设他日不如所举臣敢辞谬举之罚

泾又奏举张声道张履信廖视乞赐甄擢状曰臣蒙恩分阃尸位逾年职在藩宣责兼刺举欲率其属当简乃僚窃见朝请郎改权?遣永州军州事张声道早擢儒科尝丞册府文采学问士论所推自去班行洊更麾节今为永州留心郡政剖决民讼?擿吏奸撙节非泛之资罢去非义之取如零陵旧有竹税久已无竹而税额尚存声道到任采访即为蠲放客旅旧苦重征多不入城市井萧条声道寛其认额民旅遂通又能捐俸助学勤身率下岂弟之政田里安之识者谓其材堪台阁不当淹恤远外朝请郎通判潭州军州事张履信赋资清谨临事强济昨宰岩邑已着能声帅守监司屡尝论荐通判本州过满三考凡事任责未始辞难起?经总制钱数目浩瀚称提新会协赞为多其他关决举无淹滞持身廉洁始终如一试以内外剧繁之任必有可观朝奉郎前通判衡州军州事廖视器质端方克守家法尝任理掾以直去官两为剧县治状称最衡阳贰郡备着贤劳承摄永道二州首尾年余剔除奸弊爱惜财赋一毫不以妄用代者赖之近虽蒙朝廷差知房陵然其材术操行宜在激浊扬清之选已上三人者在本路守贰之内不易多得欲望圣慈特赐甄擢他日必能各以所长见於世用

泾应诏举人才举游九言等状曰臣承尚书吏部牒准今月十二日都省劄子节文七月十二日三省同奉圣旨在内令侍从台谏两省卿监郎官不拘文武臣各举人才三两人某人有某才堪办某事某人有某能堪任某责并须明着实迹结罪保明仍限三日具奏者臣伏覩通直郎主管建昌军仙都观游九言资材刚实不专意於文艺淳熙间知静江府张栻尝露荐章於孝庙朝称其临事有断留意军伍间事今已三十年更尝既多其才益老近任江东抚干赞画帅阃区处事务军民至今思之但其人过於自许几有亢讦之累如朝廷弃瑕録用置之幕府或边镇任使必能尽瘁报国有所植立朝奉郎主管台州崇道观钱文子器识弘毅不以科目自居顷繇幕僚改秩宰邑醴陵不卑其官刻意民事抚摩善良锄治奸恶盗贼为之屏息豪杰望风戢敛县计上供之外沛然有余及试郡天台振厉风采治民驭军寛猛得宜偶尝处事少差未免矫枉之失如朝廷湔祓简拔处以繁剧州郡或经理财赋必能弹压斡旋不至乏事承议郎前通判庆元军府黄宜世事精练吏道敏强尝为剧县财计不扰而办狱讼咸得其平吏畏民爱前後少见其比嘉泰二年有旨令宰执论荐边郡守臣谓宜才学优长邑政有声足以充选缘其资格未及且俾实历通判得倅四明郡政多所裨补海道利便讲之尤熟兼曾在淮郡守官谙悉事体议论可听傥蒙朝廷照已降指挥擢用或别有繁难职任其才盖所优为臣窃惟朝廷兴举事功方贪才使过之时此三人者皆有可用之实不宜寘之闲地今或尝因废黜见处祠禄或任满替罢未有差遣是敢冒昧上塞明诏如将来不如所举臣甘坐谬举之罚

泾又奏举萧遵等状曰臣蒙恩分阃自揆罔功惟念荐贤可以报上今有当官可纪居乡有誉察识已熟讵敢壅蔽弗以名闻臣伏见朝请大夫充荆湖南路安抚司参议官萧遵材识优长政事勤恪克守家学蔚有文名前宰臣侍从皆举充着述之选尝以倅得郡而有恬退之心两为湖南帅幕深知利便军民相安人诵其德朝请郎通判潭州军州事施梮器度恢闳材识明达留意官业备着劳能尝为淮东仓属荒政赖其经理为邵阳倅善拊蛮猺再贰长沙关决平允不事苛扰阖郡称之朝奉郎通判潭州军州事姜注禀资温粹持心正平济美故家饰以儒雅其试邑赞幕俱有声称当路交章至于再四今倅是邦称提钱会公私流通人蒙其惠承议郎充荆湖南路安抚司主管机宜文字谢孙复天资廉谨识见疏通出自名门精於吏事昨任建宁庾属能区画茶利及宰浦城能字民?奸今赞机幕晓畅军务措画犒赏裨助为多从事郎全州州学教授谢兴甫文行华美气质粹和谨重好修学术甚正为殿试第五名十年不调今始分教清湘到官以来严於教养士子赖其作成从事郎新广南西路提点刑狱司干办公事郄梦祥学识该通词章炳蔚议论守正孝友可称奋由甲科不自矜耀尝分教郴阳兼摄倅职堤防盗贼动中事机今待远次乡党称其材业此六人者皆当官可纪居乡有誉前後帅守监司屡有荐举材之有用於此可见欲望圣慈随其所长特加録用他日必能展效不负选抡泾又奏举赵纶等状曰臣窃谓国之根本在乎民民之休戚系乎令令得其人政无不举知而不荐何以劝功伏见通直郎知潭州益阳县事赵纶相门济美具有典刑天资粹和学识明邃近方更选试邑益阳纶到官之初寛以牧良善严以御强梗民讼以时剖决曲直各得其当催科先出信由并无重叠追扰一邑之政整然可观从事郎知潭州善化县事赵彦搢属籍老成儒科自奋持心寛厚律已廉平善化为潭州附庸爰自前官纵弛之後继以贪吏裒敛之余彦搢区画有方鈎索蠧弊不事鞭朴财计自裕一郡之人皆以为能从政郎衡州耒阳县令祝梦良上庠秀发材学优长吏事详明有如素习耒阳为衡外邑自比岁盗起邻境寔调?屯驻之冲民不奠居正资安集梦良到任未久一意拊摩平易近民推为循吏此三人者皆作邑有善状不负字民之选臣愚欲望圣慈特与甄擢俾就器使以劝循良不胜幸甚

泾又奏辟宋亿充潭州通判状曰臣契勘潭州管县十二狱讼繁多事绪丛委全藉倅贰相与协力济办其有久赞画诺备宣贤劳廉洁着闻士论推服就俾关决允为公举臣伏见宣教郎武安军佥判宋亿资禀粹美学问深醇奋身科目雅安平进三任九考始脱选阶今为佥幕已遂过满凡拟断民讼共称公平臣自到任以来见其处事明审不为诡随持身廉勤不自表暴一郡僚属少出其右臣今照得通判潭州军州事张履信合在今年十月满替已办取接下政鲍华据张履信缴申鲍华回书称以地远艰於涉历别求便利阙次欲望圣慈就差宋亿抵替鲍华见阙已差下马相改替宋亿不特倅贰得人郡事赖以协济亦使本路官吏知廉平有守如亿者得见知於公朝庶几寡廉鲜耻之人闻风知慕洗心易虑以趋事赴功所谓崇靖退以抑躁竞厉廉隅以革奸贪激扬劝沮之方莫此为急

泾再奏举宋亿状曰臣二年分阃初乏寸长仅免旷瘝实赖僚佐臣伏见奉议郎前佥书武安军节度判官厅公事宋亿学有师承行无玷阙静重能守廉洁不私奋由甲科雅安平进用举主考第始获更选以年制所拘遂授佥幕臣在乡里已知其贤及来长沙适同王事朝夕相与识察益熟凡拟断狱讼悉得其平区处职事皆协於理清不矫亢和不诡随一郡宾僚少出其右臣尝乞以倅贰奏辟後准回降以不曾作县难於施行臣实爱其人不容但已乞令再任仰荷俞允首尾四载操守如一臣之拙政蒙助甚多近日满替咸惜其去而臣又误叨改畀之命若不再以亿之人材政绩洊渎天聪则实有蔽贤之罪其何以劝来者欲望圣慈察臣斯举出於公论特降睿旨试以内外陞擢之职俾尽所长庶几明时无失士之嗟在下免陆沈之叹扶持世道岂曰小补

历代名臣奏议卷一百四十九








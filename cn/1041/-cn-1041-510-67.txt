廖行之　和张王臣登清斯亭韵三首

一年好景负黄花，洗眼江梅傲岁华。

把酒欲从天问月，知时谁解营飞葭。

人情似水多泾渭，世味如禅说蜜樝。

只可高吟酬节物，莺声早晚又天涯。

廖行之

廖行之　和张王臣登清斯亭韵三首

一夜寒窗剪烛花，细寻诗派忆京华。

爱人欲赠两溪竹，吊古谁荒大泽葭。

味永黄鸡羹苦菜，香清沈水著榠樝。

拈来信手皆佳句，浩叹东洋渺际涯。

廖行之

廖行之　和张王臣登清斯亭韵三首

海棠冬暖亦狂花，步绕畦区羡物华。

微雨苍茫低塞雁，寒声寂历到汀葭。

映人清绝梅松竹，照眼黄垂橘柚樝。

自喜闲中足幽兴，不妨时理醉生涯。

廖行之


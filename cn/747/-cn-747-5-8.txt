○定服色诏

车服以庸，昔王令典；贵贱有节，礼经彝训。自末代浇浮，采章讹杂，卿士无高卑之序，兆庶行僣侈之仪。遂使金玉珠玑，靡隔於工贾；锦绣绮谷，下通於皂隶。习俗为常，流遁亡反，因循已久。莫能惩革。朕继踵百王，钦承宝运，思宏典制，垂范后昆，永鉴前失，义存厘改。其冠冕制度，已备令文，至於寻常服饰，未为差等。今已详定，具如别式，宜即颁下，咸使闻知。


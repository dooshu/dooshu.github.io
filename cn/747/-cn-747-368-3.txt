○送蒋十九丈奏事毕正拜殿中归淮南幕府序

天子以淮海多虞，黎人未，命旧相崔公董之。公以封略所覆，澄清是图，辟柱史蒋公佐之。如翰负风，以石投水，於兹五稔，方隅克定。乃朝天阙，将命述职，帝用嘉之，进其命秩。七月流火，言旋幕府，懿亲良朋，宠行惜别。曰：兵兴十年，九州残弊，生人凋丧，植物耗竭，行者罹锋刃之艰，处者困求夺之累，岂不以连率之败类、使臣之无耻？独扬州一隅，人尚完聚，屡遇海岛震荡，再当河南离叛，亟供职役之繁，而室家相保，耕绩未罢，得非崔公之贤乎？公之贤而其佐可知矣。今朝廷多故，戎狄未服，塞门不扃，人心惊骇。鱼盐之殷，舳舻之富，海陵所入也。齿革羽毛，元玑组，东南所育也。匡时之谟，富人之术，幕府所画也。岂伊方隅是赖，得不勉欤？时临歧赠言，盍各有望，众君子之志其诗乎？


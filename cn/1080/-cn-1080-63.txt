●大明會典卷之六十三

冠禮一

按冠禮

天子止一加。用袞冕。太尉設纚。太師受冕。

太子皇孫、年十二、或十五、始冠、天子自為主。擇三公太常為賓贊。凡三加冠。一祝醴。成化間。始定祝詞、醮詞、敕戒詞。其諸王冠祝醮詞、皆洪武間定。下及官民、莫不有禮。備列於後皇帝冠禮

洪武三年定

前期、太史院奉制筮日。工部製冕服。翰林院撰祝文祝辭。或用古辭。或臨時修撰。禮部備儀注。中書省承

制。命某官攝太師、某官攝太尉。既筮日。遣某官奏告

天地

宗廟、行一獻禮訖。告示文武百官於皇城守宿、侵晨、具朝服行禮。前一日、內使監令陳

御冠席於奉天殿正中。設冕服案於御冠席之南。香案又於冕服案南。尚寶卿設寶案於香案之南。侍儀司設太師太尉起居位於文樓之南、西向。設文官起居位於太師太尉起居位之後。設武官起居位於武樓之南。設太師太尉拜位於丹墀內道稍西、北向東上。設太師太尉侍立位於殿上

御席之西、東向。設盥洗位於丹陛西陛之下、東向。內贊二人位於殿上南楹之左右、東西相向。設文官拜位於丹墀內道之東、每等異位重行、北面西上。設武官拜位於丹墀內道之西、每等異位重行、北面東上。設使客位於文官拜位之東、北面西上。設殿前班諸執事起居位於武官起居位之北、東向。設侍從班諸執事起居位於文官起居位之北、西向。設宿衛鎮撫二人位於東西陛下、東西相向。護衛百戶二十四人位於宿衛鎮撫之南稍後、東西相向。典牧所官二人位於乘馬之前、東西相向。知班二人位於文武官拜位之北、東西相向。通贊典禮二人位於知班之北、東西相向。通贊在西。贊禮在東。引太師太尉二人位於太師之北、西立東向。引文武班四人位於文武官拜位之北稍後、東西相向、引殿前班二人位於引武班之南。引使者二人位於引文班之南。設殿前班指揮司官三員侍立位於丹陛上之西、東向。光祿寺官三員位於丹陛上之東、西向。拱衛司官位於殿門之左右、東西相向。文官侍從班起居注、給事中、殿中侍御史、尚寶卿位於殿上之東、西向。武官侍從班懸刀指揮位於殿上之西、東向。護衛千戶八人位於殿東西門之左右、東西相向。典儀二人位於丹陛上之南、東西相向。鳴鞭四人位於丹陛上、北向。將軍二人位於殿上簾前之左右。將軍六人位於殿門之左右。將軍四人位於丹陛上之四隅。將軍六人位於奉天門之左右、東西相向。是日侵晨、金吾衛陳設甲士於午門外之東西。陳五輅於丹墀之南、北向。典牧所陳仗馬於文武樓之南、東西相向。陳虎豹於奉天門外、東西相向。協律郎陳樂於丹墀文武官之南。鼓初嚴。催班捨人催文武百官具朝服。鼓次嚴。引班引文武官各依品從齊班於午門外、以北為上、東西相向。通班贊禮、知班、典儀、內贊、宿衛鎮撫、鳴鞭殿內將軍、殿外將軍、俱入就位。引班引殿前班指揮光祿卿、各依品從序立於起居位、東西相向。諸侍衛官俱各服其器服、及尚寶卿侍從官入詣

謹身殿候迎。鼓三嚴。引班引文武官以序入就起居位。引使客立於文班之後、侍儀版奏外辦。御用監令奏請皇帝服空頂幘、雙童髻、雙玉導、絳紗袍、御輿以出。侍御導。從警蹕如常儀。

皇帝將出。仗動。和聲郎作樂。太常博士引導至奉天殿即

御位。樂止。捲簾鳴鞭、雞唱報時訖。拱御司官由殿西門出降西階。引班引入起居位。通班唱各供事。殿前班、侍從班、及諸執事、各就本位。引禮引太師太尉先入就拜位。引班引文武官俱入就丹墀拜位。知班唱班齊。典儀唱拜。贊禮唱鞠躬。樂作。四拜、興、平身。樂止。引禮引太師先詣盥洗位西向立。引禮唱搢笏盥手。太師搢笏盥手。引禮唱帨手。司巾以巾進、太師帨手訖。引禮唱出笏、太師出笏。引禮引太師由西陛陞。引禮退就本位。太師至殿西門、內贊接引至御席西、東向立。引禮復引太尉詣盥洗位西向立。引禮贊搢笏盥手。太尉搢笏盥手。引禮贊帨手。司巾者以巾進、太尉帨手。引禮贊出笏。太尉出笏。引禮引太尉由西陛陞。引禮退復位。太尉至殿西門、內贊接引入立於太師之南。侍儀跪奏請加元服。退復位。太尉進就

皇帝席前少右、跪搢笏。脫空頂幘以授內使、內使跪受幘、興、置於櫛箱。櫛畢、設纚。出笏、興。退立於西。太師進至御前北向立。內使監令就案取冕立於太師之左。太師祝曰、令月吉日、始加元服。壽考維祺。以介景福。內使監令捧冕跪授太師、太師搢笏跪受冕、加冠加簪纓訖。出笏、興。退立於西。內使監令徹櫛纚箱。御用監令跪奏請皇帝著袞服。

皇帝興、著袞服訖。侍儀跪奏請就

御座。內贊贊進醴。樂作。太師進就

御座前北面立。光祿卿奉酒進授太師、太師搢笏受酒、至御前北面祝曰、甘醴維厚。嘉薦令芳。承天之休。壽考不忘。祝訖、跪授內使。內使跪受酒、捧進

皇帝。

皇帝受酒祭少許、啐酒訖、以虛盞授內使。樂止。內使受盞降授太師、太師受盞興以授光祿卿、光祿卿受盞退。太師出笏、退復位。內贊引太師太尉出殿西門。樂作。降自西階。引禮接引就丹墀拜位立定。樂止。引禮退復位。典儀唱拜。贊禮唱鞠躬、四拜、興、平身。樂止。贊禮唱搢笏鞠躬、三舞蹈。贊跪、唱山呼。百官拱手加額曰、萬歲。唱山呼。曰萬歲。唱再山呼。曰萬萬歲。典儀唱出笏、俯伏、興。樂作。四拜、興、平身。樂止。典儀唱禮畢。侍儀奏禮畢。

皇帝興。樂作。警蹕侍從導引入宮。樂止。引禮引太師太尉及文武百官以次出。

皇帝改服通天冠絳紗袍、入宮拜謁

太后如正旦儀。擇日謁

太廟。其儀與時祭同。見

廟之明日。百官具公服稱賀畢。

賜宴於謹身殿。並如正旦冬至朝會儀








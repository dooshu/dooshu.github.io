答西夏直指耿楚侗


别去，倏经霜雪，同心之怀，良不可任。

辱谕，谓比来涉事日深，知虚见空谈之无益，具见丈近日造诣精实处。区区所欲献于高明者，正在于此。但此中灵明，虽缘涉事而见，不因涉事而有。倘能含摄寂照之根，融通内外之境，知此心之妙，所以成变化而行鬼神者，初非由于外得矣。

长安棋局屡变，江南羽檄旁午。京师十里之外，大盗十百为群。贪风不止，民怨日深。倘有奸人乘一旦之衅，则不可胜讳矣。非得磊落奇伟之士，大破常格，扫除廓清，不足以弭天下之患。顾世虽有此人，未必知，即知之，未必用，此可为慨叹也。（懋修曰：虽在清散，抱负已定矣。）中怀郁郁，无所发舒，聊为知己一吐，不足为他人道也。

西夏风土何如？边事尚可支持否？陇西、北地，故多豪杰，今有其人否？风便，频频寄言，乃见爱迪。






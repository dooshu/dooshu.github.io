【答丘泉之诗】

〖七章〗

理瞩有待。事过无期。自昔愿言。寝兴伊思。爰遘怀人。载钦在兹。赏得意从。无阙惟时。

王路威夷。戎役孔勤。昔从经略。方难之殷。悠悠岱阴。滔滔江汶。绸缪成说。与子夷屯。江之泳矣。载澜载清。俯胄时暇。解颜舒诚。理既睦本。事亦敦情。永言契阔。实深平生。自兹乖互。属有逝止。余实无良。沈阿弥祀。敦是怀之。则惟吾子。岂微（原作徽。今从古逸本。）王事。骤驾无已。

疲殆既谢。惠泽是逢。显列斯偕。厥司攸同。畴昔之欢。於焉克从。托曜春藻。慰此秋蓬。

虽则克从。遁来有乖。衡泌之娱。休沐末（适园本作未。）偕。冬日烈烈。飘风凄凄。对影华署。如何勿怀。

怀亦勤止。戢此馀兰。惠以好言。深诫（原作诚。今从古逸本。）在翰。敢忘三折。敬思五难。君子攸赠。复之岁寒。（○文馆词林百五十七。）


【青州求晴祭文〈照宁二年〉】

维年月日，具官修谨以清酌之奠，致告于东岳天齐仁圣帝而言曰：夫麦之为物，历四时而后实，凡所以生育长养成就之功，可谓至矣。以四时之功而成之，以数日之雨而坏之，此殆非天之意也，非神之欲也。农服耒耜，有劳筋苦骨之勤，而水旱之灾，螟蝗之孽，丰岁常少而凶岁常多，所得常不补其所失。天之至仁，悯斯民之若此也，故于其间，时赐一大丰之岁以偿之。夫丰岁可谓难得也，既赐与之，又遽夺之，此非天之意也，非神之欲也。今在田者垂穗而蔽野，在场者其积而如坻，民傍徨而视之，穗者不得施其手，积者不得入于廪，使皆化为羽翼而飞扬之，岂不可惜也哉！此非天之意也，非神之欲也。惟神之惠，假以十日之不雨，以成天之大赐，使收获得以时，而民足食，公足用。是则赖神之灵，假之旬浃之顷，而九州数千里之地，公私皆受其赐矣。盖所假者少而所利者多，故敢以为请。尚飨！


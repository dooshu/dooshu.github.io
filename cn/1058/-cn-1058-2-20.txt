閨情（二首）


攬衣出中閨，逍遙步兩楹。

閒房何寂寥，綠草被階庭。

空穴自生風，百鳥翩南征。

春思安可忘，憂戚與君並。

佳人在遠道，妾身單且煢。

歡會難再逢，芝蘭不重榮。

人皆棄舊愛，君豈若平生。

寄鬆為女蘿，依水如浮萍。

齎身奉衿帶，朝夕不墮傾。

儻終顧眄恩，永副我中情。





又


有美一人，被服纖羅。

妖姿豔麗，蓊若春華。

紅顏韠曄，雲髻嵯峨。

彈琴撫節，為我絃歌。

清濁齊均，既亮且和。

取樂今日，遑恤其他。






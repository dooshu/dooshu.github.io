卷五十



卷之五十

洪武三年三月庚寅朔，以程昭为工部侍郎，侍仪使秦文绎为户部郎中。

免应天、徽州等十六府州、河南、北平、山东三省税粮。诏曰：“盖闻自古帝王之兴，必有赖于武功，成武功者必有资于民力，矜恤之道，理所当先。朕自即位以来，思欲与民同乐，第以将士新戍边陲，大将远入吐蕃，转运之劳，犹未能已，然各处郡邑供给有先后，丰歉有不同，虽尝免其租税，犹虑凋弊之余，未能苏息。其应天、太平、镇江、宁国、广德、滁州、和州，朕兴师渡江时资此数郡，以充国用，致平定四方，朕念其勤劳，未尝忘之，仍免今年夏秋税粮。其徽州、严州、金华、衢州、处州、广信、池、饶、庐等郡以次归附，供亿军国之需，亦甚烦劳；河南、北平，近入版图，重念其民久罹兵革，疲困为甚；山东、河南，壤地相接，宜优恤其民，使懋迁有无，相资为生；今年三处租税，再行蠲免，以苏民力。鸣呼！朕自布衣起事，故知黎庶之艰难，粮税从宽，必先郡县之凋弊。有司其尚，谨于奉承，以体朕恤民之意。”

壬辰清明，享太庙，其陪享增常遇春一位。

甲午，以永平府所属宜兴、龙庆二州及怀来县俱隶北平府。

旌表衢州府徐思诚妻郑氏、温州府王守中妻刘氏贞节。郑氏年二十七夫亡，刘氏年二十九夫亡，俱守节不贰，故命旌之，复其家。

丙申，给赐朝臣袍带，凡二千八百一十三人。先是，礼部言：“各官有先授散官与见任职事高下不一者，如监察御史董希哲，前授朝列大夫、澧州知府，而任七品职事；右司郎中宋冕前授亚中大夫、开封知府；给事中李仁前授亚中大夫、黄州知府而并任五品职事。散官与见任之职不同，故其服色亦不能无异，乞定其制。”乃诏省部臣定议。于是礼部奏：“唐制，服色皆以散官为准；元制，散官职事各从其高者，故服色亦因之。国朝初，服色并依所授散官，盖与唐制同。”上曰：“自今服色，宜准所授散官，不当计见任之职。”于是所赐袍带皆从原授散官给之。

丁酉，郑州知州苏琦言时宜三事。其一：“国家肇造区宇，西北余孽未平，关辅、平凉、北平、辽右与夷虏相接，一有警急，调兵转粟，事难卒办，请议屯田积粟，以示久长之规。”其二：“宜选股肱重臣，才兼文武，练达边事，分镇要害，以统制诸番。若其来归也，待之以诚，怀之以德；其叛也，喻之以义，示之以威，专明恩信，远示绥怀。勿启边衅，以疑远人；勿连兵祸，以劳中国；其沙漠非要害之处，当毁其城郭，徙其人户于内地。”其三：“垦田以实中原，自辛卯河南兵起，天下骚然，兼以元政衰微，将帅凌暴，十年之间，耕桑之地，变为草莽方。今命将出师，廓清天下，若不设法招徕耕种，以实中原，虑恐日久，国用虚竭，为今之计，莫若计复业之民垦田外，其余荒芜土田，宜责之守，令召诱流移未入籍之民，官给牛种，及时播种，除官种外，与之置仓，中分收受。若遇水旱灾伤踏，验优免其守。令正官召诱，户口有增，开田有成，从巡历御史、按察司申举；若田不加辟，民不加多，则核其罪。如此，则中原渐致殷实，少苏转运之劳，流移之民，亦得以永安田野矣。”书奏，上谓中书省臣曰：“屯田以守要害，此驭夷狄之长策，李牧、赵充国常用此道，故能有功。至于垦田实地，亦王政之本，但丧乱以来，中原之民，久失其业，诚得良守，令劝诱耕桑，休养生息，数年之后，可望其成。琦言有可采者，其参酌行之。”

以知府左安善为刑部侍郎。

戊戌，免徐州、邳州夏税。

己亥，革处州府之庆元县。

庚子，置秘书监，秩正六品，先除监丞一员、直长二员。

壬寅，迁兵部尚书滕德为户部尚书，以黄州府知府寻适为户部左侍郎，程进为户部右侍郎。上谕之曰：“六部总领诸司，实为要职，而户部出纳天下钱榖，尤为繁重，必得勤敏廉智之士以任之。朕屡加遴选，实难其人，卿等才望，为时所推，故特授以是职，宜各尽心所事。”德顿首曰：“陛下圣德，与天同运；宵旰之勤，远迈千古。臣等才质愚下，当鞠躬尽力，以答宠命。”寻迁适为殿中侍御史。

以盛德昭为应天府知府。

甲辰，割南阳府之卢氏县隶陕州，改金华府之兰溪州、台州府之黄岩州、湖广之龙阳州、湘潭州、常宁州、攸州俱为县。

淮安侯华云龙言：“前大军克永平，留故元五省八翼兵一千六百六十人屯田，人月支粮五斗。今计其所收，不偿所费，乞取赴燕山诸卫补伍练用。”诏从之。

丙午，赐在京文武官员绢布有差。

迁江西行省参政何真为山东行省参政。

命定驸马都尉班次。礼部奏：“按宋制，驸马班次，出入皆依官品。今驸马既授官职，当依百官，由西门出入，其班次品级，当在百官之上，如一品在一品之上，二品在二品之上。”从之。

戊申，以吏部侍郎李廷桂为户部尚书，以李思迪李仁为吏部侍郎。

赏延安、绥德及潼关军士白金，计六万六千一百二十八两。

己酉，以朱守仁为工部侍郎，刘真为兵部侍郎。

户部尚书杭琪以事降为陕州知州。

庚戌，虎贲卫指挥潘毅卒。命遣官致祭，赐葬临濠。凡丧葬之费，皆给于官。既葬，复遣使祭之，其文曰：“朕与尔同乡里，因天下乱，尔从朕征伐，十有五年，破荆楚之强敌，缚江右之伪主，收诸山寇，转战吴越，南方以靖。命尔从大将军北伐，大功已成，军回之日，西北又起兵争，再遣从征，尔乃中道因疾而逝。朕思十五年间，被坚执锐，野宿风飡，临阵摧敌，奋不顾身者屡矣，及天下平，身不及享，可胜痛哉？呜呼！生死者，天道之常。尔为将臣，能戮力王事，功垂于后，名留千古，亦可无憾矣！今命中书省赠尔宣忠秉义功臣、镇国上将军、佥大都督府事、护军，追封荥阳伯，谥武肃。尔其有知，尚克钦承。”仍命省台府卫致祭。及服除日，又厚赐其家。

召苏州卫指挥使吴良为大都督府都督佥事。

辛亥，置南宁、柳州二卫。时广西行省臣言便宜三事。其一曰：“广西地接交阯、云南，其所治皆溪洞苗蛮，性狠戾而叛服不常。近南宁盗谭布刑、宾州盗黄郎观等肆掠其民，已遣兵讨之，然府卫之兵，远在靖江数百里外，卒有警急，难相为援，乞于南宁、柳州立卫，置兵以镇之，庶几苗獠有所惮而不敢窃发于其间，其民有所恃以安其生而无奔窜失业之患。”其二曰：“庆远，故府也，今为南丹军民安抚司，虽统地十有七州，然其地皆深山广野，其民多安抚同知莫天护之族，天护素庸弱，不能御众，而宗族强者动肆跋扈，至于杀河池县丞盖让，与诸蛮相扇为乱，此岂可姑息，以胎祸将来？乞罢安抚司而复设庆远府，置军卫以守其地，庶几其民知有府之治而不敢自恣，诸蛮知有兵之重而不敢为乱，此久安之道也。”其三曰：“广海之俗，素犷戾，动相讎杀，因而为乱，则一方皆警，其始盖缘郡县无兵以制驭之故也。近群盗转攻郁林州，同知王彬集民兵拒之，浔州经历徐承祖亦以民兵千余败贼。由此言之，土兵未必不可用也，乞令广西边境郡县长官辑民丁之壮者，置衣甲、器械，籍之于有司，有警用以捕贼，无事则俾之务农，如此非惟郡县无养兵之费，而民实赖之以安也。”奏至，诏俱从之，遂设南宁、柳州二卫，益兵守御。改庆远安抚司为庆远府，命莫天护赴京，赏同知王彬、经历徐承祖以下有破贼功者。

赏平章杨璟、左丞周德兴克平湖南、宝庆、广西、靖江等处部下将士之有功者。命礼部第其赏格：指挥文绮、帛各六匹，千户卫镇抚各五匹，百户所镇抚各四匹，旗军人给盐六十斤；征广西不征北者，指挥文绮、帛各四匹，千户卫镇抚各三匹，百户所镇抚各二匹，旗军人给盐四十斤。

壬子，广西卫指挥佥事左君弼奏请收集故所部合肥军士，赴本卫调用，上从之，凡得一千八百八十七人，置百户一十七人，就令统诣广西守御。

赏平凉、庆阳军士白金五万九千六百余两。

赏宁夏军士白金一万三千七百余两。

都督同知汪兴祖克武州、朔州，获元知院马广等六百三十四人、家属三千三百七十九口。

甲寅，命礼部考定诸王册宝制及册封礼仪，择日行册封礼。

丙辰，置靖州卫，命指挥同知刘才、佥事孙维、刘福等筑城戍守，以统湖耳等处土官。

丁巳，故元国子祭酒孔克坚卒。克坚字璟夫，孔子五十五世孙，少通敏，日诵千余言。始冠，游学成均，通《春秋左氏传》。其父没，袭封衍圣公，阶嘉议大夫。元统间，上疏请修庙像，顺帝赐山东历钱之半，给其费，且命其族人监察御史思立持楮币二万五千缗，勒碑以纪其绩。至正六年，中书省臣以衍圣公爵高阶卑，不称奏升之制，授中奉大夫，易铜印以银。十五年，平章政事达识帖木儿荐其明习礼乐，徵为同知太常礼仪院事，以子希学袭爵。是年冬，顺帝亲郊，克坚摄太常使，人称其达礼。御史大夫雪雪言其才可大用，拜中台治书侍御史，辞归。明年，拜山东肃政廉访使，复辞。会山东兵乱，率家人北行，次藁城。适丞相贺太平奏起克坚为集贤直学士，希学为秘书卿，克坚至燕都。时剧盗毛贵犯畿甸，甚逼，廷议欲迁关中，克坚曰：“天子当与社稷宗庙俱为存亡，乌可弃而他之？今勤王之兵颇众，与之决战，必可平也。”如其言，盗果败去。十九年，迁礼部尚书，知贡举。时四方士避乱，多集都邑，克坚请设“流寓科”以取之。是冬，擢陕西行台侍御史。二十二年，除国子祭酒，顺帝赐上尊，太子书“大成”殿额以赐。克坚以世乱，不乐居位，谢病归阙里，后再起为集贤大学士，复拜山东廉访使，卒不起。大兵取山东，克坚入见，时上遣使以书起之，会克坚至，持以宾礼，赐廪禄，不烦以职事，郊社必致膰肉，抚劳甚至。是年，以疾告，遣中使存问，疾笃，诏给驿还家，赐白金百两、文绮八端。行次下邳新安驿，卒于舟中，寿五十五。希学奉丧，归葬于孔林。克坚宽厚乐易，事亲有礼，遇族党有恩，与人交，一以诚信。丰下美髯，容止甚雅，顺帝常以福人称之。娶张氏，济宁路总管张子仁女，元封鲁郡大夫人。子九人，长即希学，次希说、希范、希进、希麟、希凤、希颜、希尹，皆元国子生，其季曰希赟。

立杨王墓碑。上既追尊皇外祖考妣，建祠致祭。寻有自淮阴来者，言王墓旧在盱眙，即诏内臣礼官往祭而修治之，且置守茔户。复命翰林学士宋濂撰文，勒石神道，每岁清明及十月朔，有司祀以少牢。

戊午，大将军徐达师至定西，王保保退屯车道岘。既而，达进兵沈儿峪，遣左副副将军邓愈直抵保保垒，立栅以逼之。

上遣使谕大将军徐达等曰：“乃者，大军西征，术者言当有水警，将军宜慎防毋忽。凡军士驻营临阵，须相度地宜，以备不虞。中原迤西，山川厄塞，一或遇雨，暴水卒至，势不可测。昔唐裴行俭昼驻军平川，暮复移于高阜，人莫解其意，其夜，平川水溢丈余，而军营无患，此其验也。将军其慎之。”

旌表处州缙云县民赵叔范妻陈氏与其子妇梅氏为双节之门。初，陈氏夫亡，守节六十九年，寿九十七；其子道生早亡，妇梅氏亦守志五十一年，寿八十。事闻，诏旌之。

是月，遣莱州府同知赵秩持诏，谕日本国王良怀曰：“朕闻‘顺天者昌，逆天者亡’，此古今不易之定理也。粤自古昔，帝王居中国而治四夷，历代相承，咸由斯道，惟彼元君，本漠北胡夷，窃主中国，今已百年，污坏彝伦，纲常失序，由是英俊起兵，与胡相较，几二十年。朕荷上天祖宗之佑，百神效灵，诸将用命，收海内之群雄，复前代之疆宇，即皇帝位，已三年矣。比尝遣使持书，飞谕四夷，高丽、安南、占城、爪哇、西洋、琐里即能顺天奉命，称臣入贡。既而，西域诸种番王各献良马来朝，俯伏听命；北夷远遁沙漠，将及万里，特遣征虏大将军率马步八十万出塞，追获歼厥渠魁，大统已定。蠢尔倭夷，出没海滨为寇，已尝遣人往问，久而不答，朕疑王使之故扰我民。今中国奠安，猛将无用武之地，智士无所施其谋，二十年鏖战，精锐饱食，终日投石超距。方将整饬巨舟，致罚于尔邦，俄闻被寇者来归，始知前日之寇非王之意，乃命有司，暂停造舟之役。呜呼！朕为中国主此，皆天造地设，华、夷之分。朕若效前王，恃甲兵之众、谋士之多，远涉江海，以祸远夷安靖之民，非上帝之所托，亦人事之不然。或乃外夷小邦，故逆天道，不自安分，时来寇扰，此必神人共怒，天理难容。征讨之师，控弦以待，果能革心顺命，共保承平，不亦美乎？呜呼！钦若昊天，王道之常，抚顺伐逆，古今彝宪。王其戒之，以延尔嗣。”

六安州龙泉乡民胡永兴、潘文友作乱，杀判官朱谟，焚劫英山县。六安知州陈铭善曰：“我出击贼，谁为守此州治？”其子真请行，铭善喜其勇，遂开官库，取器仗与之。真率民人鲍文才等往击之，擒获贼众左撇朱等，斩首五级，得马四十余匹。事闻，别遣蕲州卫兵讨平之。上嘉陈真与州民之功，命赏真白金一百两、文绮、帛二匹，复以白金五百两、文绮六匹给赐州民鲍文才等。

置察言司司令二人、吏二人，掌受四方章奏，以王文卿、原本为司令。

山东按察司佥事吴彤言：“博平、清平、夏津、朝城、观城、范、馆陶七县，户少地狭，乞并入附近州县。”从之。








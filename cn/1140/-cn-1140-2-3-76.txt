观严水子画人物引【严水子陆山子并陈章侯高弟】

山阴高士陈章侯开辟画苑无虎头左手把杯右执笔十指酒气生十洲尤工人物作殊态雕镂琐屑穷纤芥诡形奇状人尽惊素壁中宵走光怪兴阑箕踞时扪蝨尺幅千金不可得晩传二子早升堂吮墨含毫同侍侧山子过从忆监湖淋漓染翰多欢娱五年以後水子至笔势不与章侯殊冥搜惨澹追清妙欹侧江臯连海峤芙蓉薜荔杂连蜷帝子婵媛山鬼笑名高薄俗复何益能事伤心争促迫乞画如山乏酒钱仰视高天?赤帻春阴积雪风泠泠满眼干戈愁客星氷开鼔柁且归去万壑千岩无数青


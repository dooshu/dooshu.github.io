答应天巡抚宋阳山


去岁海洋之捷，诚为奇，荣晋一秩，未足为酬，尚当有崇擢焉。

辱示诸款，手读数过，俱见鸿猷。驿递一事，近例颇严，人似无敢犯者。大抵为政必贵身先。顷小儿回籍应举，自行顾倩。昨冬遣仆归寿老亲，身负仪物，策蹇而行，盖不敢身自犯之也。

目前民困，已觉少苏，数年之间，积余必多，用以籴谷备赈，诚善政也。织造事，值浙中亦有疏陈乞，故司空不敢减此益彼。姑以料价抵补，然此既分四运，则目前已自足办。一二年后，公私稍舒，了此似亦无难也。

细观别册，向来夙弊，厘革殆尽，估价亦与近日言者迥异，足以见丈于诸事，靡不罄竭心力矣。优免核，则投靠自减；投靠减，则赋役自均。数言已尽，查完停妥，宜即具题施行。水利之责御史，昨凌洋山始建此议，仆固以为未便，乃渠则坚求必遂，故黾勉从之。今奉教，信为冗设也。巡盐之理漕，徒增文移烦扰，俟差官时，酌损之。






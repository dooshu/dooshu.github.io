◇上书禁制贵戚

臣闻兴化致教，必由进善；康国宁人，莫大理恶。陛下圣德重兴，再隆大命，即位以来，四海宴然。诚宜夙兴夜寐，虽休勿休。然顷者贵戚椒房之家，数因恩势，干犯吏禁，杀人不死，伤人不论。臣恐绳墨弃而不用，斧斤废而不举。近湖阳公主奴杀人西市，而与主共舆出入宫省，逋罪积日，冤魂不报。洛阳令董宣，直道不顾，干主讨奸。陛下不先澄审，召欲加棰。当宣受怒之初，京师侧耳；及其蒙宥，天下拭目。今者外戚╂逸，宾客放滥，宜敕有司，案理奸罪，使执平之吏，永申其用，以厌远近不缉之情。（《后汉·蔡茂传》）


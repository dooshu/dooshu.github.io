以绿雪饷王侍读阮亭及邵子湘陆冰修却枉佳句索和

灵巘郁佳气，茗柯了不凡。
老夫昔好事，抉胜穷崭嵌。
采绿日盈把，香露沾春衫。
有时经石窟，对面起麇羬。
撷择无俗手，蒸焙余所监。
制成得妙理，沉碧寒筠杉。
羞与酪浆齿，特著冰雪衔。
顷来栖辇下，卤井憎苦咸。
购取玉泉瀹，回首思旧岩。
马上昨有寄，箬笼将一函。
薄可饷邻好，红票银瓶缄。
诗人贪澹旨，远过梁肉馋。
新篇竞品目，险韵何巉巉。
纰漏哂桑苧，谱茶枉见芟（陆羽《茶经》以宣、歙为下。）。
当遗故山叟，石壁深镌劖。



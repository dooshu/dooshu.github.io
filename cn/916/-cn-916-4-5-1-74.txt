【拟行行重行行诗】

悠悠行迈远。戚戚忧思深。此思亦何思。思君徽与音。音徽日夜离。缅邈若飞沈。王鲔怀河岫。晨风思（《诗纪》云。一作悲。）北林。游子眇天末。还（六臣本《文选》作远。注云。善作还。《诗纪》云。五臣作远。）期不可寻。惊飚褰反信。归云难寄音。伫立想万里。沈忧萃我心。揽衣有馀带。循形不盈衿。去去遗情累。安处抚清琴。（○《文选》三十。本集六。《诗纪》二十五。）


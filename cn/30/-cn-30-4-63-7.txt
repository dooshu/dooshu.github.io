赵师鲁


赵师鲁，字希颜，霸州文安县人。父趾，秘书少监，赠礼部尚书。师鲁为人风采端庄，在太学，力学如寒士。延祐初，为兴文署丞。五年，迁将作院照磨。七年，辟为御史台掾，后补中书省掾，于朝廷典章故实、律令文法，无不练习。临事明敏果断，执政奇之。及典铨选，平允无私，人无不服。擢工部主事，迁中书省检校官，咸著能名。泰定中，拜监察御史。时大礼未举，师鲁言：“天子亲祠郊庙，所以通精诚，迓福釐，生烝民，阜万物，百王不易之礼也。宜鉴成宪，讲求故事，对越以格纯嘏。”帝嘉纳焉。元夕，令出禁中，命有司张灯山为乐，师鲁上言：“燕安怠惰，肇荒淫之基；奇巧珍玩，发奢侈之端。观灯事虽微，而纵耳目之欲，则上累日月之明。”疏闻，遽命罢之，赐师鲁酒一上尊，且命御史大夫传旨，以嘉忠直。

是时，宰相倒剌沙密专命令，不使中外预知，师鲁又上言：“古之人君，将有言也，必先虑之于心，咨之于众，决之于故老大臣，然后断然行之，涣若汗不可反，未有独出柄臣之意，不咨众谋者也。”不报。倒剌沙虽刚狠，亦服其敢言。有朝士年未及致仕，其子请预荫其官，而执政者为之地，师鲁驳其非，事遂止。迁枢密院都事，改本院经历。致和初，升奉政大夫、参议枢密院事。天历中，迁枢密院判官，改兵部侍郎。丁父忧，特旨起为同佥枢密院事，师鲁固辞不就。服除，复为枢密判官，持节治四川军马，谕上威德，大阅于郊，宽简有法，士卒怀其恩信。未几，迁中顺大夫、刑部侍郎，枢密院复奏为其院判官。久之，出为河间路转运盐使，除害兴利，法度修饬，绝巡察之奸，省州县厨传赠遗之费，灶户商人，无不便之，岁课遂大增。暇日，又割己俸，率僚吏新孔子庙，命吏往江右制雅乐，聘工师，春秋释奠，士论称之。师鲁由从官久典金谷，每郁郁不乐，疾笃，弃官归京师，至元三年九月卒，年五十有三。赠嘉议大夫、礼部尚书、天水郡侯，谥文清。






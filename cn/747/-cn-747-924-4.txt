○上清含象鉴图序

夫四规之法，独资於神术；千年之奇，唯求於乌影，含光写貌，虽睹其仪；尚象通灵，罕存其制。而鉴之为妙也。贞质内凝，湛然惟寂，清晖外莹，览马遂通。应而不藏，至人之心愈显；照而徵影，精变之形斯复。所谓有贞明之道也，有神灵之正也。捧玩之宝，莫先兹器。既可以自见，亦可以鉴物，此鉴所以外圆内方，取象天地也。中列爻卦，备着阴阳也。太阳之精，离为日也。太阴之精，坎为月也。星纬五行，通七曜也。雷电在卯，震为雷也。天渊在酉，兑为泽也。分八卦，节运四时也。此表天之文矣，其方周流为水，以泻四溟，内置连山，以旌五岳，山泽通气，品物存焉，此立地之文也。词铭四句，理应三才，类而长之，可以意得，此寄言以明人之文也。故曰“含象鉴”，盖总其义焉。勒书於匣，详观制器之象矣。


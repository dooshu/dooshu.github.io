九日无酒戏赋四绝句从袁辅宸方伯索得四坛悉佳酿也

其一


皋亭木落重徘徊，欲别青山数举杯。
九日蟹螯空在手，如何不见曲生来。

其二

由来佳味说馀杭，久客何堪典鹔鹴。
赖得故人曾许醉，乞君十斛瓮头香。

其三

最爱南屏寺外山，枫林罨画菊花斑。
玉壶双绾青丝骑，寻向两峰烟霭间。

其四

间策孤筠历翠微，数行征雁乱斜晖。
吏人还报公应笑，亲见山翁落帽归。


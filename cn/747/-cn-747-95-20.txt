○授唐休璟左庶子同三品制

鸾台：献替储闱，管综王职，聿求多士，必在正人。夏官尚书同凤阁鸾台三品上柱国酒泉县开国公唐休璟，业履清醇，恭肃忠亮。言必从行，学以知道。居八座之重，握四岳之要。出将入相，允文允武，谋猷是属，宏益以深。顷以暮年，固辞退位，就闲去剧，优贤尚齿。巨源请老，仍参翼赞之荣；叔子养德，还预朝国之议。宜辍五曹之务，俾同三令之班。可金紫光禄大夫行太子左庶子依旧同凤阁鸾台三品，勋封如故。主者施行。


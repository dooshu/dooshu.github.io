8　蔡澤論亢龍有悔　賈誼論有悔勿用


蔡澤謂：「易曰『亢龍有悔』，此言上而不能下，信而不能詘，往而不能自反者也。」亦善言易矣。澤相秦數月而歸相印，非苟知之。賈誼書容經篇云：「亢龍往而不能反，故易曰『有悔』。潛龍入而不能出，故易曰『勿用』。龍之神也，其惟蜚龍乎？」案：下文云：「能與細細，能與巨巨，能與高高，能與下下，吾故曰龍變無常，能幽能章。」

【全云】蔡澤安知易？澤以傾危之口，乘范雎之急而奪之位，是其進不以正也。居位無所建白，是其存不以正也。不過巧於自全，未久即歸相印耳。夷考澤之生平，蓋以蘇、張之術始，以黄、老之術終。然於蘇、張則已黠，於黄、老則尚粗。

【又云】賈生「潛龍入而不能出」之説，非也。潛蓋其時爲之。

【元圻案】史記蔡澤列傳：「澤説范雎，引易曰『亢龍有悔』云云，應侯因謝病免相。昭王新悦蔡澤計畫，遂拜爲秦相，東收周室。澤相秦數月，人或惡之，懼誅，乃謝病歸相印，號爲綱成君。」〇漢書藝文志「儒家」：「賈誼五十八篇。」〇四庫全書總目子部儒家類：「新書十卷，漢賈誼撰。崇文總目云：『本七十二篇，劉向定爲五十八篇。』」〇深寧通鑑答問曰：「范雎鑒於穰侯主眷既衰，亟思變計，蔡澤倨見而不怒，聞成功者去之言，翻然謝事，棄富貴如脱屣也。澤也激辭譎説，攘相印而得之，然心邪而論正，其自謀亦以爲雎謀也。澤克踐其言，纔數月而免歸，見險能止，居寵知退，其全身非幸也。蝂負而躓，蝸升而枯，彼蔀家覆餗者，曾二蟲之無知。張華、李德裕之才，猶失於不早退，吾非取范、蔡也。」觀此，則深寧非竟許蔡澤以知易也。〇唐李鼎祚周易集解一：「崔憬曰：『君子韜光待時，故曰勿用。』干寶曰：『此文王在羑里之爻也。雖有聖明之德，未被時用，故曰勿用。』」故全氏以賈生之言爲非。






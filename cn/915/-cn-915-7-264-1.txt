◇法华宗要序

夫本际冥湛，则神根凝一；涉动离淳，则精粗异陈。於是心辔竞策，尘想争驰，翳有浅深，则昏明殊镜。是以从初得佛，暨於此经，始应物开津，故三乘别流。别流非真，则终期有会。会必同源，故其乘唯一，唯一无上，故谓之妙法。颂曰：是乘微妙，清净第一，於诸世间，最无有上。夫妙不可明，必拟之有像，像之美者，莲华为上；莲华之秀，分陀利为最。妙万法而为言，故喻之分陀利。其为经也，明发蒙不可以语极，释权应之所由；御终不可以秘深，则开实以显宗致。权应既彰，则局心自废；宗致既显，则真悟自生。故能令万流合注，三乘同往，同往之三。会而为一，乘之始也。觉慧成满，乘之盛也，灭景澄神，乘之终也。虽以万法为乘，然统之有主，举其宗要，则慧收其名。故经以真慧为体，妙一为称。是以释迦玄音始发，赞佛智甚深，多宝称善，叹平等大慧。颂曰：为说佛慧故，诸佛出世间。唯此一事实，馀二则非真。

然则佛慧乃一之正实，乘之体成，妙之至足，华之开秀者也。虽寄华宣微，而道玄像表，称之曰妙，而体绝精粗。颂曰：是法不可示，言词相寂灭。二乘所以息虑，补处所以绝尘，唯佛与佛，乃能究尽。故恒沙如来，感希声以云萃；已逝之圣，振馀灵而现证。信佛法之奥区，穷神之妙境，其此经之谓乎！此经之谓乎！

观少习归一之言，长味会通之要。然缅思愈勤，而幽旨弥潜，未尝不面灵鹫以遐想，临词句而增怀，谅由枝说差其本，谬文乖其正也。有外国法师鸠摩罗什，超爽俊迈，奇悟天拔，量与海深，辩流玉散，继释踪以嗣轨，秉神火以霜烛，纽颓网於将绝，拯漂溺於巳沦。耀此慧灯，来光斯境。秦弘始八年夏，於长安大寺，集四方义学沙门二千馀人，更出斯经，与众详究。什自手执梵经，口译秦语，曲从方言，而趣不乖本，即文之益，亦已过半。虽复霄云披翳，阳景俱晖，未足喻也。什犹谓语现而理沈，事近而旨远。又释言表之隐，以应探赜之求。虽冥扉未开，固已得其门矣。夫上善等润，灵液尚均。是以仰感嘱累，俯慨未闻，故采述旨要，流布未闻，庶法轮遐轸，往所未往。十方同悟，究畅一乘，故序之云尔。（《释藏》迹八。）


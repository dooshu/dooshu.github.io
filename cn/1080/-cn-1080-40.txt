●大明會典卷之四十

經費一

賞賜

國朝賞賜用鈔錠、胡椒、蘇木、銅錢、並銀兩、衣服等項。其係禮兵掌行者、具見二部。惟歲給軍士冬衣布花等項、沿革則例不一、係戶部掌行。備載於此

洪武三年、給賞四川鹽井等六衛軍士、每名綿布二疋、綿花一斤。仍加絹一疋

○六年、又定給賞則例、北平軍士、永平居庸古北口為一等。密雲薊州為一等。北平在城為一等。通州真定為一等

○二十六年定、凡在京賞賜該用鈔錠。戶部查數具奏。於內府關支。凡有欽賞官軍人等。當該衙門、將該賞人名鈔數。於戶部委官處、磨算相同。該賞數目附簿。驗名給散。其委官仍將日逐各起賞過鈔數、開呈戶部、立案備照。候季終、戶部將原關並賞過鈔數、通類具奏。及賞賜胡椒蘇木銅錢等項、亦如之。其在外、如有欽依賞賜官軍、及賑濟饑民等項。戶部酌量會計鈔錠具奏。委官赴內府照數關領、點閘明白、於戶科給批、差人管運。仍行移所在官司。如運鈔到彼、照依坐去則例、眼同驗名給散。造冊回報戶部、以憑稽考

○二十八年、令陜西行都司甘州等衛新發充軍者、照舊軍事例、給賞冬衣布花一年。以後減半

○永樂五年、令賞賜北平各衛軍士冬衣布花、該布絹三疋者、內絹一疋、折與蘇木一斤八兩。該布二疋者、一疋折蘇木一斤。該布一疋者、仍舊。奉天征討旗軍、原衛無家小、並全家在京者、全賞。其北京有家小者、在京賞綿布一疋。原衛家小、布二疋、綿花一斤八兩。為事發充局匠、布一疋。牧馬千戶所養馬幼軍、於贓罰庫、關賞舊衣三件

○八年、令甘州等衛、洪武三十二年以後充軍人數。照舊軍例、給賞冬衣布花

○十一年、令南京操練民間子弟、並餘丁幼軍、照例給賞夏布

○十四年、令在京各衛軍士、該賞夏布三疋及二疋者、內各一疋折新鈔三錠

○十五年、令北京所屬衛所軍士、全賞本色布花。遼東都司所屬衛分正軍恩軍、有家小者、綿布二疋、綿花一斤八兩。隻身旗軍、並養羊小廝、及老幼久病殘疾、復役未及三年逃軍、並習學軍匠、綿布一疋、綿花一斤八兩。幼軍一歲至五歲、隻身在營、有一母伯叔父母一姐者、並六歲至十四歲隻身者、各綿布一疋、綿花一斤。若在營有一母一伯叔父母一姐一妹一弟者、照養羊小廝例

○十七年、定賞山西都司所屬衛分布花則例、振武衛正軍有家小、綿布四疋、綿花一斤八兩、太原左右中三護衛、太原左右前三衛、鎮西衛寧化千戶所、正軍校尉、續添校尉、并各護衛牧養馬匹軍人、有家小、綿布三疋、綿花一斤八兩。山西行都司所屬大同左右前後、朔州天城陽和安東中屯等衛、正軍恩軍校尉、并旗手等衛調去入伍軍匠、有家小者、綿布四疋、綿花一斤八兩。凡各衛所隻身旗軍校尉、巡營、守門鋪、養馬、看倉、看草、老幼久病殘疾、復役未及三年逃軍、及瀋陽中護衛、平陽潞州衛、沁州汾州千戶所、正軍校尉、并旗手等衛調去入伍軍匠、俱各綿布二疋、綿花一斤八兩

○又令在京各衛軍士、該賞布一疋者、與本色。二疋者、內一疋折新鈔五錠。三疋四疋者、各支二疋。餘每疋折新鈔五錠

○十八年、令賞賜各衛軍士冬衣布花、絹每疋、折與蘇木一斤六兩、胡椒四兩。布每疋、折蘇木一斤、胡椒三兩

○十九年、令在京各衛軍士、該賞布三疋者、內一疋、折蘇木一斤。一疋、折新鈔三錠。該布二疋者、內一疋、折蘇木一斤。該布一疋者、仍舊。在京者與綿布。南京者與夏布。其南京隨住北京者、仍於南京給之

○二十二年、令在京各衛軍士、該賞布三疋、綿花一斤半者、與絹二疋、胡椒一斤。該布二疋、綿花一斤半者、與絹二疋。該布一疋、綿花一斤半者、與絹一疋、胡椒半斤。其南京衛所軍士、止賞布疋、該三疋者、內二疋、折絹一疋、一疋、折胡椒一斤。該二疋者、折絹一疋。該一疋者、折胡椒一斤

○宣德五年、令南京各衛軍士、全給綿布、不支綿花

○八年、令梁城守禦千戶所軍士、照例給賞冬衣布花

○十年、令軍士冬衣布花、在京差監察御史、給事中、會戶部官、在外巡按御史等官、會戶部委官給散

○正統元年、令西安左等衛旗軍、調寧夏各邊備禦者、全支綿布三疋、綿花一斤八兩

○又令增給遼東操備軍士綿花為三斤

○三年、令報效家人義男女婿民人餘丁、各賞布三疋。本色二疋、折鈔一疋。逃囚、布一疋。逃軍、布二疋。內折鈔一疋。綿花俱一斤八兩

○四年奏准、北直隸衛分軍士冬衣布花、每歲七月中、差官給散。俱限十二月終回京

○又令在京并南京各衛所旗軍力士校尉將軍人等、該賞布花。見在、并征差、在營有家小、隻身。及年十五歲以上矮小軍人、在營有家小。并年十四歲以下幼軍、在營或有一母一伯叔父母一姐一妹一弟者。征差運糧、陣亡失陷傷故、落水渰死病故、但有長幼兒男、同家小在營者。在營亡故、有兒男家小在營者。初年下屯、關支月糧、未收子粒、有無家小者。年老殘疾、還鄉換丁、在營有家小者。

王府隨侍旗軍校尉、并養馬軍人醫獸。操練民間子弟、并餘丁。俱布三疋。為事發遣征進、在京有家小者。年老殘疾、無丁代役。并習學局匠、及赦前為事發充局匠、俱有家小。及年十五歲以上矮小軍人、在營隻身者。各衛燒窯、挑柴、看桐漆樹、種苜蓿、及四門廚房做飯。并食糧恩軍、赦前收役、在營有家小者。俱布二疋。征差運糧、陣亡失陷傷故、落水渰死、在營止有老軍、與隻身妻女。并年六歲至十四歲隻身男、及同籍隻身弟婿等項在營者。為事食糧恩軍、在營隻身者。在營亡故、止有六歲至十四歲隻身男在營者。為事發遣征進、在彼病故、在京有兒男者。旗軍年老殘疾、無丁代役者。習學局匠、及赦前為事發充局匠、在營俱隻身者。赦後為事發充局匠、及王府養羊。幼軍小廝。俱布一疋。牧馬千戶所養羊幼軍、舊衣三件。征差隻身、并在營止有幼男女年十歲以下、候本軍回還、照例補賞。為事被監、有無家小、候復役補賞

○七年、令陜西都司調去甘肅沿邊操備、腹裏屯軍、每名給賞綿布三疋。內折鈔一疋。綿花一斤八兩

○八年、令甘肅延綏等處操備旗軍、有家小者、每名給賞布三疋。隻身布二疋。綿花俱一斤八兩

○又令陜西都司所屬寧夏中護衛、河州、洮州、岷州、寧夏左、右、前屯衛、寧夏中、靖虜等衛、寧夏群牧千戶所、正軍恩軍校尉、有家小者、每名給賞布四疋隻身旗軍校尉、並養羊小廝、巡營、守門鋪、養馬、看倉、看草、老幼久病殘疾、復役未及三年逃軍、布二疋。綏德衛、慶陽、延安、西安右護衛。西安左、西安後、鞏昌、漢中、秦州、平涼等衛、鳳翔守禦千戶所、西固城禮店千戶所、階州守禦千戶所、平涼中護衛、蘭州、西安前、甘州中護等衛、甘州群牧守禦千戶所、鄭府儀衛司群牧千戶所、正軍校尉、有家小者、布三疋。寧夏在城驛、並寧夏遞運所、及高橋兒等各驛遞運所、恩軍布花、各照彼處附近衛所軍士原定腹裏口外事例給賞。陜西行都司所屬甘州左、甘州右、中、前、後、涼州、西寧、永昌、山丹、莊浪鎮番等衛、古浪城鎮夷守禦千戶所、正軍恩軍、並鎮夷守禦千戶所、京衛紀罪旗軍、並涼州莊浪二衛、自買馬匹充軍報效士民、有家小者、布四疋。自綏德衛以下、凡隻身旗軍校尉、並養羊幼軍、巡營、守門鋪、養馬、看倉、看草老幼久病殘疾、復役未及三年逃軍、俱各布二疋、綿花一斤八兩

○九年、令各衛軍士該賞布花、許在衛家人妻子代領。隻身無親者、照數印封、著親管官旗領送本軍

○十年、令陜西延慶西安秦鞏鳳翔等衛所屯田旗軍、分調定邊等營備冬者、每名給賞布二疋。內折鈔一疋。綿花一斤八兩

○又令聚落、陽和、天城三驛、擺站囚軍、每名給賞綿布二疋。綿花一斤八兩

○又令河南都司、並直隸寧山衛南陽衛潁上守禦千戶所旗軍、於延安綏德等處備邊過冬者、每名給賞布一疋、綿花一斤八兩、鈔二十五貫

○又令陝西延綏、慶陽二衛、並西安左等四衛軍、原調守邊備冬者、每名給賞布四疋。內二疋、並綿花一斤八兩、給與家小。餘布二疋、再增綿花一斤八兩、給守邊正軍。若本家有選差常川守邊備冬餘丁者、每名再給布一疋、綿花一斤。本衛守城操練者、照舊

○又令河南都司所屬衛所旗軍、於宣府操備過冬者、每名給賞布二疋、綿花一斤八兩

○十二年、令陝西寧夏備禦寧羌衛軍士、每名給賞綿布二疋、綿花一斤八兩。其家小在原衛者、則給綿布二疋、綿花一斤八兩

○又令廣昌守禦千戶所、照例給賞布花鈔錠

○景泰三年、令永寧夜不收馬軍、並保安等城旗軍、內陸續解到衛新軍、給賞冬衣布花

○又定、通州左、右、永平、薊州、遵化、忠義中、鎮朔、隆慶、東勝左、右、密雲中、興州中屯、左屯、右屯、前屯、後屯、營州中屯、左屯、右屯、前屯、後屯、定州、河間、大同中屯、瀋陽中屯、茂山、保定前後、左、右、中、定邊、開平中屯、天津、天津左、右、武清、撫寧、真定、涿鹿、涿鹿左、中、盧龍、神武中、右等衛、及廣昌、平定、蒲州、梁城、寬河等守禦千戶所、正軍、恩軍、有家小、該布三疋者、內一疋、折鈔五錠、綿花一斤八兩。隻身旗軍、及發去異姓軍士、巡營、守門鋪、養馬、看倉、看草、老幼久病殘疾、復役未及三年逃軍、俱該布二疋者、內一疋折鈔五錠、綿花一斤八兩。宣府前、左、右、萬全左、右、懷來、山海、密雲後、開平、蔚州、保安、保安右、永寧、懷安、隆慶左、右、龍門等衛、興和美峪、龍門等守禦千戶所、除夜不收、守墩旗軍、布四疋、全支本色。其餘正軍、恩軍、並旗手等衛調去入伍軍匠、有家小、該布四疋者、內一疋折鈔。綿花一斤八兩。隻身旗軍、調去入伍、軍匠、隻身者、及養羊小廝、巡營、守門鋪、養馬、看倉、看草、老幼久病殘疾、復役未及三年逃軍、及習學軍匠、不分有無家小、全支布二疋、綿花一斤八兩

○又令陜西寧羌臨洮二衛、金州文縣二守禦千戶所、鎮虜、玉林、威遠、雲川、高山等衛、及山陰馬邑守禦千戶所軍士、俱照例給賞冬衣布花

○成化六年、令直隸遵化等衛軍士、調撥喜峰等極邊口堡守備過冬者、有家小、賞布三疋。無家小者、二疋

○七年、令各邊夜不收給賞、加布一疋、綿花半斤

○十四年、令給賞冬衣布花事故扣除之數、該屬五府者、送該府經歷司、親軍衛所、送掌印官、同首領官封收。待下年給散

○又令給賞冬衣布花、以七月初一日奏領勘合。八月初一日下庫關領。十五日以後、陸續給散

○十五年、令南京賞賜各衛軍士夏布、每歲三月初旬取勘。四月終旬給賞

○又令遼東並萬全都司宣府前等衛守哨夜不收旗軍人等、每名給賞布四疋。內半疋折鈔

○又令永平薊州沿邊關營操守軍士該賞布疋、全關本色

○十九年、令陝西文縣階州西固城守禦千戶所、有家小正軍、每名給賞布一疋、綿花一斤八兩。隻身、並把門等項、布一疋。如不足數、布一疋、給銀二錢。綿花一斤、給銀伍分

○又令四川茂州上班守備旗軍、每名給賞布二疋、綿花一斤

○二十三年、令賞賜軍士冬衣布花、每布一疋、折銀二錢五分。綿花一斤、折銀七分

○弘治三年、令四川建昌等六衛軍士、每名給賞布二疋、內一疋折鈔五錠。如無鈔、折銀一錢五分。綿花一斤、折銀七分

○又令山西都司所屬衛所、振武衛、並鴈門千戶所、屯守正軍、有家小、每名綿布四疋。本色二疋、折鈔二疋、綿花一斤八兩、本色一斤、折鈔八兩。隻身旗軍、並巡營、守門鋪、養馬、看倉、看草、老幼久病殘疾、復役未及三年逃軍、每名給綿布二疋、本色一疋、折鈔一疋、綿花一斤八兩、本色一斤、折鈔八兩。保德州守禦千戶所、屯守正軍、有家小、每名綿布三疋、折鈔一疋、綿花一斤八兩。隻身旗軍、並巡營、守門鋪、養馬、看倉、看草、老幼久病殘疾、復役未及三年逃軍、每名支綿布二疋、綿花一斤八兩。太原左、右、前、鎮西衛、寧化守禦千戶所、晉府儀衛司、寧化等

王府、正軍校尉、有家小、每名綿布三疋、本色一疋折鈔二疋、綿花一斤八兩、本色一斤、折鈔八兩。隻身旗軍校尉、並巡營、守門鋪、養馬、看倉、看草、老幼久病殘疾、復役未及三年逃軍、及平陽、潞州、瀋陽中護衛、汾州守禦千戶所、沁州守禦千戶所、瀋府儀衛司、正軍校尉、巡營、守門鋪、看倉、看草、老幼久病殘疾、每名俱各綿布二疋、本色一疋、折鈔一疋。綿花一斤八兩、本色一斤、折鈔八兩。山西行都司所屬大同左、右、前、後、朔州、天城、陽和、安東中屯、鎮虜、玉林、威遠、雲川、高山、山陰守禦千戶所、馬邑守禦千戶所、代府長史司、帶管屯田旗軍、有家小、每名綿布二疋。屯田老幼等項旗軍、無家小、每名綿布一疋。綿花俱一斤八兩

○又令見在寧夏西安左等衛、並延綏慶陽三衛、操備有馬餘丁、每名綿布二疋、綿花一斤

○又令秦府

韓府

肅府各儀衛司、正軍校尉、有家小、每名綿布三疋、綿花一斤八兩。隻身旗軍、及巡營、守門鋪、養馬看倉、看草、老幼久病殘疾、復役未及三年逃軍、每名綿布二疋、綿花一斤八兩

○又令陜西行都二司所屬衛所旗軍、該賞布花、如不勾全賞、照例減賞。原支四疋者、支與三疋。原支三疋者、支與二疋。不敷布花、照例折鈔、每綿布一疋、折鈔五錠。綿花一斤、折鈔二貫

○正德七年奏准、四川都司威州守禦千戶所上班守備關堡等項旗軍、每年冬、給綿布一疋、綿花一斤、於布政司折糧銀內支給。其在操備守城等項、雜差老幼旗軍、照例每十年一次、賞綿布二疋、綿花二斤

○令江西獲功官軍民兵人等、應賞絹布鈔錠。如有不敷、照例每絹一疋、折銀五錢、綿布一疋、折銀二錢五分、鈔一貫、折銀三釐補給。其陣亡事故者、給家屬領○又令遼東年例賞賜軍士、每布四疋、花一斤八兩、共量添銀二分五釐、連舊共銀九錢。待後海船完日、照舊運給本色

○八年、令遼東軍士見調山東操守者、年例布花、就於山東該運數內關支。有不帶家小、願將一半仍在遼東關支者、聽○十二年、令防守古北口白羊口黃花鎮官軍、每名各賞銀一兩

○十五年奏准、山東該解山海庫本色綿布登州府庫海運遼東綿花。自本年始、並以前拖欠之數。照例每布一疋、折銀三錢。花一斤、折銀五分。並該用腳價、徵完解部。轉發遼東給散

○嘉靖三年、令各衛所軍士年例布花、本色不足、照例每布一疋、折支銀二錢五分

○五年奏定、密雲以東衛分軍士、歲給冬衣布花、本色、或折色、俱全數給與○十四年議准、甘肅延寧固原等衛所、官旗俸鈔布花等項銀兩、本布政司徵收。每項差官、限九月以裏、解赴守巡兵備等道、轉發給散。不許委衛官倒文各府關領、以致展轉侵漁

○二十九年議定、漢達官軍防守賞格、以事情緩急、道里遠近、歲月久速、營住內外、量為度數。大約以五千里外、一年以上、為一等。三千里外、八箇月以上、為一等。一千里外、半年以上、為一等。五百里外、三箇月以上、若達官達舍無糧操餘、為一等。多者每員給銀五兩三兩二兩。少則每名止給七錢五錢三錢。俱臨期疏請

上裁。其本鎮之內、四百里以下、若操練防守等項、居常既有月俸糧草、臨發又支行糧草料、不得一概比例

○四十五年、令給賞京衛軍士布花、照舊各委司屬官一員、會同科道、協理給散

○隆慶二年題准、陜西西安鳳翔二府州縣、歲派甘肅鎮賞軍布花、改徵折色。仍照三分之一給賞。如或徵解愆期、侵剋誤事、聽撫按、及管糧郎中、照近奉欽依完欠分數、降級住俸事理參究

○四年題准、每年各軍並家丁該給布花數目、俱限九月初造報、月終給散竣事。如過期、聽該科參究

○萬曆七年、見行給賞事例、在京衛所旗軍力士校尉將軍冬衣布花、該賞綿布一疋者、支與本色。二疋者、內一疋支與本色。三疋者、內二疋支與本色。其餘每布一疋、折與舊鈔五錠。綿花俱支一斤八兩。其南京各衛所軍士人等該賞布紗、照在京事例、各於該庫關支給賞。俱不支綿花

○八年題准、凡衛所軍士臨賞、離伍逃故、犯罪革役、在臨賞二月以前、已有戶丁補役者、俱照舊例扣留外。如小事牽連、一時不到、及年老革役病故、在臨賞二月之內者、免其扣留。其在外衛所、並各邊鎮軍士、自萬曆九年以後、賞賜照舊給以折色。間有原係本色者、仍給本色。著兵備守巡、選委鄰近府佐、及州縣正官、親自包封給散。臨賞扣留事例、悉照在京一體遵行








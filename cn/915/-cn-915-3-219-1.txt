◇上书谢罪乞骸骨



太师大司徒扶德侯上书言，前以光禄勋议故定陶共王母谥，曰「妇人以夫爵尊为号，谥宜曰孝元傅皇后，称渭陵东园」。臣知妾不得体君，卑不得敌尊，而希指雷同，诡经辟说，以惑误上。为臣不忠，当伏斧钺之诛，幸蒙洒心自新，又令得保首领。伏自惟念，入称四辅，出备三公，爵为列侯，诚无颜复望阙廷，无心复居守府，无宜复食国邑。愿上太师大司徒扶德侯印绶，避贤者路。（《汉书·马宫传》）




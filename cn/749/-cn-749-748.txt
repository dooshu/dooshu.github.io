严羽


羽字丹丘，一字仪卿，自号沧浪逋客，邵武人。有沧浪集。

满江红

送廖叔仁赴阙

日近觚棱，秋渐满、蓬莱双阙。正钱塘江上，潮头如雪，把酒送君天上去，琼裾玉珮鹓鸿列。丈夫儿、富贵等浮云，看名节。

天下事，吾能说。今老矣，空凝绝。对西风慷慨，唾壶歌缺。不洒世间儿女泪，难堪亲友中年别。问相思、他日镜中看，萧萧髮。

沁园春

为董叔宏赋溪庄

问讯溪壮，景如之何，吾为平章。自月湖不见，江山零落，骊塘去后，烟月凄凉。有老先生，如梅峰者，健笔纵横为发扬。还添得，石屏诗句，一段风光。

主人雅兴徜徉。每携客临流泛羽觞。想归来松菊，小烦管领，同盟鸥鹭，未许相忘。我道其间，如斯人物，只合盛之白玉堂。还须把，扁舟借我，散髮沧浪。//以上二首见沧浪先生吟卷卷三








○泉州泛东湖饯裴参和南游序

泛舟饯行，别礼之重也。昔李郭有之，降自近代，名望之士，亦往往而用。皆其殷勤出于人意，文雅足赋乎时物，俾操执之容可观，风景之媚不孤。理未符此，事罔得举。清源郡春正月，客有河东裴参和将南游，郡司户置同正前大理评事扶风窦公，因携俎豆，展故实，盖厚裴而昭己德也。奇哉！英秀哉！其裴欤？明嶷乎风姿，瑰丽乎词华，朗如嵩如，辉如焕如。予翰苑十年之游，饱睹四方之彦，九霄寸步，一日千里者，予得识之：如其人，如其人！是饯也，主贤宾贤，譬古无作。指方舟以直上，绕长河而屡回，弦管铙拍，出没花柳。胜趣则深，离觞且酣，斜日应程，宾辞及固。噫！停桡一挹，裴其升车。美哉裴！何往而不利！况此选列郡，莫非哲人，有知之鉴，其岂相失？游意傥尽，姑为时起。予从此更诣承明，窦公不日应召宣室。秋风似紧，当共天衢，伫羊角而来，一举磨苍苍矣。诗人同志之。


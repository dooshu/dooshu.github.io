【后汉修孔子庙器碑〈永寿二年〉】

右汉《韩明府修孔子庙器碑》，云“永寿二年，青龙在滩，霜月之灵，皇极之日”。永寿，桓帝年号也。按《尔雅》云：“岁在申曰滩。”桓帝永兴三年正月戊申大赦，改元永寿，明年丙申曰“岁在滩”是矣。云“霜月之灵，皇极之日”，莫晓其义，疑是九月五日。前汉文章之盛，庶几三代之纯深，自建武以后，顿尔衰薄。崔、蔡之徒，擅名当世，然其笔力辞气非出自然，与夫杨、马之言，醇ㄤ异味矣。及其末也，不胜其弊，“霜月”、“皇极”，是何等语？韩明府者，名敕，字叔节。前世见于史传，未有名敕者，岂自余学之不博乎？《春秋左氏传》载古人命名之说，不以为名者颇多，故以敕为名者少也。治平元年二月晦日书。


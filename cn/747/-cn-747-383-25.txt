○夏侯岳州表

癸卯岁，岳州刺史夏侯公没於私家。门人弟子，爱思不忘，愿旌遗德，将显来世。会予诏许优闲，家於樊上，故为公作表。庚子中，公镇岳州，予时为尚书郎，在荆南幕府，尝因廉问到公之州。其时天下兵兴，已六七年矣，人疲州小，比太平时力役百倍。公能清正宽恕，静以理之，故其人安和而服悦，为当时法则。及公罢归州里，公家与吾相邻，见公在州里，与山野童孺，与当道辞色均。若语是非得丧，语夭寿哀乐，恋意澹然。吾是以知道胜於内者，物莫能挠，德充於外者，事不能诱。公之所至，其独有乎？於戏！公既寿而贵，保家全归，於今之世，谁不荣羡！至於公之世嗣与公官，则本县大夫李公状著之矣。


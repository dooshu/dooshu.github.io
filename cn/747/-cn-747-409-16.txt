○对不供夷盘判

〈三品丧事，夷盘不供。司仪云：时所不要。〉

凌人掌冰，以待邦事，深山穷谷，居仲冬而益坚；献羔祭韭，事司寒而方出。且云一日二日，亦惟秋刷夏颁，在用舍而有时，於出纳而惟允。嗟此三品，俄婴六极，金章罢去，玉衤遂方开。具厥衣於庭中，设夷盘於床下，国之老疾，犹或不遗，朝之荣贵，理宜从给。徒以气则分乎寒暑，用则期乎折衷，司仪所告，省括之道虽勤；主者定词，挈瓶之智斯得。


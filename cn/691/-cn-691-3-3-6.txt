◎杀业果报

乾隆末，苏州忽传有飞虫夜伤人，互相惊惕，谯鼓未起，家家闭户。儿童见莎鸡蛋蛾，辄嗷然啼泣。既而画图传视，好事者指为射工，以是妖由人兴。黄鹂坊有张媪者，寡，守妾之遗腹子，时年十岁，因见螳螂，惊痫而死。媪怅怅，日购螳螂，槌杀以祭。一日，所市螳螂千百贮笼，忽闻笼内作儿哭声，媪骇异，开笼审视，忽见儿现形曰："娘勿杀螳螂，冥司以儿好杀虫伤戕生命，今母以儿故，又杀螳螂至万计。罪业深重，罚儿化螳螂五百劫矣。"语罢，牵衣大恸，媪抚之，乃一螳螂在衣，侧首凝视而已。


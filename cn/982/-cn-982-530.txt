司马光　陪致政开府太师留守相公致内翰燕集辄歌盛美为三公寿皆用公字为韵

眉似高僧秀，颜如童子红。

忠纯汲长孺，高洁夏黄公。

矫矫辽东鹤，冥冥塞北鸿。

自夸新酒量，豫想百分空。

司马光

司马光　陪致政开府太师留守相公致内翰燕集辄歌盛美为三公寿皆用公字为韵

独佐成康世，高年有毕公。

神心降维岳，龟兆告非熊。

黄阁遵成范，太常书茂功。

归来保眉寿，恩礼享优隆。

司马光

司马光　陪致政开府太师留守相公致内翰燕集辄歌盛美为三公寿皆用公字为韵

东阁延髦士，西都守别宫。

不忘如卫武，难老似僖公。

位貌今虽远，官僚旧忝同。

开怀尽卮酒，足以厚时风。

司马光


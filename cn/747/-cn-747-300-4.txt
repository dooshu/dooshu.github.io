○废职田议

伏以军国不同，中外异制，若人无，地弃不垦，发人以耕弃地，省馈运以实军粮，於是乎有屯田，其为益多矣。今百官所退职田，散在诸县，不可聚也；百姓所有私田，皆力自耕垦，不可取也。若置屯田，即须公私相换，徵发丁夫，徵役则业废於家，免庸则赋阙於国：内地置屯，古所未有，得不补失，或恐未可。谨议。

牛仙客

仙客，泾州鹑觚人。初为县小史，积功迁洮州司马，王君节度河西，召为判官，迁太仆少卿，判凉州别驾，知节度留後事，俄为节度使。开元二十四年为朔方行军大总管，以工部尚书同中书门下三品知门下事，遥领河东节度副大使，封国公，加左相。卒赠尚书右丞相，谥曰贞简。


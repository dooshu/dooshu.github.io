陆游　读唐人愁诗戏作

少时唤愁作底物，老境方知世有愁。

忘尽世间愁故在，和身忘却始应休。

陆游

陆游　读唐人愁诗戏作

清愁自是诗中料，向使无愁可得诗？

不属僧窗孤宿夜，即还山驿旅游时。

陆游

陆游　读唐人愁诗戏作

天恐文人未尽才，常教零落在蒿莱。

不为千载离骚计，屈子何由泽畔来？

陆游

陆游　读唐人愁诗戏作

我辈情锺不自由，等闲白却九分头。

此怀岂独骚人事，三百篇中半是愁。

陆游

陆游　读唐人愁诗戏作

飞雪安能住酒中，闲愁见酒亦消融。

山家有力参天地，不放清尊一日空。

陆游


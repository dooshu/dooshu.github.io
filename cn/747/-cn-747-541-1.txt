○请罢榷茶使奏

伏以江淮间数年已来，水旱疾疫，凋伤颇甚，愁叹未平。今夏及秋，稍较丰稔，方须惠恤，各使安存。昨者忽奏榷茶，实为蠹政。盖是王涯破灭将至，怨怒合归。岂有令百姓移茶树就官场中栽植，摘茶叶於官场中造作？有同儿戏，不近人情。方在恩权，孰敢沮议？朝班相顾而失色，道路仄目而吞声。今宗社降灵，奸凶尽戮，圣明垂，黎庶合安。微臣伏蒙天恩，兼领使务，官衔之内，犹带此名。俯仰若惊，夙宵知愧。伏乞特回圣听，下鉴愚诚，速委宰臣除此使额。缘军国之用或阙，山泽之利有遗，许臣条疏，续具闻奏。采造将及，妨废为虞。前月二十一日内殿奏对之次，郑覃与臣同陈论讫。伏望圣慈，早赐处分，一依旧法，不用新条。唯纳榷之时，须节级加价。商人转卖，必较稍贵。即是钱出万国，利归有司。既无害茶商，又不扰茶户。上以彰陛下爱人之德，下以竭微臣忧国之心。远近传闻，必当感悦。


○三關鎮 【 三關】

偏頭寧武鴈門、自西迤東、三關並列、而盡黃河東岸、東抵大同西路、雖太原北境要害之地。言其險害不專属晉與真定相為唇齒。非惟山西重鎮而畿輔之地安危係焉。况達官達舍。安置真保河間等地。子孫世受　國恩。臣服効力。固無他志。但同本原。性習尚在。勢終與合。故三關彊域所係非輕。與宣大並稱重鎮。

三關保障

三關邊夷

△三關保障

黃河東北。舊有東勝城。與大同大邊興和開平相聯。通為一邊。外狹內寬。復設偏頭寧武鴈門三關十八隘口于內。以為重險。往年東勝開平能守。三關未為要害。正統以來。東勝開平俱失。三關獨當其衝。時無住牧之虜。防守尚易。弘治十四年以後。虜住套中。地勢平漫。套虜由秦入晉其防在西偏頭關逼近黃河。焦家坪娘娘灘羊圈子地方。皆套虜渡口。往來蹂踐歲無虛日。保障為難。今三關要害雖同。偏頭尤急。十八隘口雖同。胡峪口陽方口石硤口尤急。河岸渡口雖同。娘娘灘太子灘尤急。先年以山西巡撫駐劄鴈門關。代州總兵駐劄偏頭關。又各設守備一員。以備調度。嘉靖十九年。胡虜充斥。三關不能禦。近議于朔代之間。設重臣一員。總督宣大三關。亦如陜西固原之制。

又按三關東十八隘口。又東紫荊關。又東居庸關。山勢連亘。實天設之險。為　京師近藩。往年紫荊居庸可踰。而今不可踰者。以其增築修鑿之工多。而其險備也。使今之三關。亦如紫荊居庸。胡馬敢深入乎。故今之急務。惟在備三關之險。擇將帥。覓壯勇。積蒭粮。以整深入之門戶。庶山西定而畿輔之地無警矣。

△三關邊夷

北虜亦克罕一部常住牧此邊、兵約五萬、為營者五、曰好城察罕兒、曰克失旦、曰卜爾報東營、曰阿兒西營、曰把即郎阿兒、入寇無常近年虜在套。中以三關為出入之路。直抵山西地方搶掠。嘉靖十九年秋、虜酋吉囊擁眾數萬、由偏頭等關入寇太原、大掠居民而出、零賊亦為鄉兵所殲、嘉靖二十年秋前虜復由本關入、直□平定州、參將被害、居民殺擄者無數、山西自來被達虜之慘。未有過于此矣。


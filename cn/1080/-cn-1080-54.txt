●大明會典卷之五十四

東宮監國

皇帝有巡狩。然後令皇太子或皇孫監國。故其儀止見於永樂嘉靖間

永樂七年定 【 時駕幸北京】

一朝儀。凡常朝於午門左視事。其左右侍衛、及在京各衙門官員人等、合啟事務、如常儀。若

皇太子御

文華殿。官員人等、承

旨召入者、方許入○凡在京文武衙門。遇有內外軍機。及王府切要事務。悉奏請處分。其有各處啟報聲息。即調邊軍勦捕。仍遣人馳赴行在所奏聞。

皇城四門、各城門守衛圍宿。比常時皆須增撥官軍。仍每日操閱軍馬。如各衙門稱奉令旨調遣官軍、及處分事務、所司須覆、啟施行

○一慶賀。凡遇萬壽聖節。正旦、冬至、先期

皇太子率文武百官於文華殿前拜進表文。是日早、設龍亭於文華殿中丹陛上。設駕、大樂、鳴鐘鼓。

皇太子具冕服于丹陛上。百官具朝服於丹墀內。行十二拜、如常儀。禮畢。儀仗鼓樂導表由中門出

皇太子由左門送至午門。還宮。文武百官導至長安右門外。文官五品以上。武官四品以上。及近侍官、監察御史。俱乘馬導至三山門外。以表授進表官。百官各回。至期、行告

天祝壽禮。是日早、設香案於文華殿丹陛上。設駕、大樂、鳴鐘鼓。如常儀。

皇太子具冕服於丹陛上。文武百官具朝服於丹墀內。行八拜、如常儀。其在京文武衙門、遇萬壽聖節。禮部同文職衙門、共進表一通。中軍都督府、同公侯駙馬伯、武職衙門、共進表一通。正旦冬至亦如之。其正旦冬至千秋節。文武百官於文華殿行慶賀禮如常儀。其有王府遣人詣

東宮前行禮、即納其禮物、宴賞差來人。其應答禮者、奏聞處分

○一祭祀。凡遇享

太廟、祭

社稷風雲雷雨山川之神、預期敕皇太子攝祭。其祀典神祇、太常寺預期於行在所奏聞、遣官行禮

○一宴賞。凡四夷來朝。循例宴之。

皇太子命禮部遣人送行在所、正使人給鈔十錠、從人五錠、為道里費。其每日賞賜、有例者循例。無例者、臨時斟酌賞之。其京衛軍士冬夏布絹、及邊衛軍士冬衣綿布、循例給賞。其有折賞物色、該部定擬具啟施行

○一選法。凡文選。六部、都察院、翰林院、太醫院、欽天監堂上官、尚寶司、通政司、大理寺、太常寺、光祿寺、鴻臚寺、國子監、堂上掌印官、六科都給事中、并在外布政使、王府長史有缺、吏部奏請擢用。其考滿黜陟、并復職改用等項、常選官員、俱循例具啟銓注。其武選。除在京五府都督、在外各都司都指揮缺員者、及土官衙門奏保土人任職者、兵部奏請擢用。其餘襲替優給、及例應陞降改調官員、具啟銓注。其土官例應襲替、及保用通事把事隨司辦事長官、該部具啟裁度。餘悉奏請處分。其內外大小文武官員、俱從行在吏部兵部奏請銓選。其有開設大小衙門、該部奏請定奪

○一刑名。凡內外文武大小官員有犯、所司具啟、准問者問之。若

皇親犯小事、令其在家聽候、具由奏請待報。若所犯重情、及干謀逆者、即時拘執在官、先命

皇親會問、若事有未當及犯人不服、乃命公侯伯五府六部都察院大理寺會

皇親再問。畢。將所服情犯及擬議罪名具啟、候

車駕回京、奏請處分。其在外

王府護衛指揮、并長史、及土官有犯、事干惡逆、先行收問、然後奏聞。其餘所犯預奏待報提問。其法司問擬罪合決死罪者、奏請待報。其餘所犯、悉具啟決放。如特奉令旨原免者、不拘此例

○一迎詔。凡詔書至。禮部設龍亭。錦衣衛設儀仗。教坊司設大樂。文武百官、各具朝服、出三山門外奉迎使者到三山門外下馬、候龍亭來、捧置詔書於龍亭中。使者立於龍亭之東。百官行五拜三叩頭禮訖。眾官乘馬前導。使者上馬、在龍亭後東邊行。至長安右門下馬。隨龍亭後東、由中門入。文武百官於承天門外橋南侍立。

東宮殿下具冕服、於午門前五丈餘地奉迎。至文華殿、置龍亭於正中。使者立於東。

東宮殿下於殿前臺上。樂作。行五拜三叩頭禮。畢。樂止。陞殿。

殿下展詔讀訖。使者捧詔置龍亭中。

殿下送至午門內。錦衣衛先設雲輿於午門外正中。禮部官置詔書於雲輿中。文武二品以上官迎至承天門。鴻臚寺先設開讀案於承天門稍東。文武百官入班。贊禮唱排班、班齊、鞠躬。樂作。四拜、平身。樂止。贊開讀。使者取詔授開讀官跪受。使者復立位所。贊跪。眾官皆跪。開讀訖。開讀官捧詔授使者、復至雲輿中。贊俯伏。樂作。四拜、平身。樂止。贊搢笏、鞠躬、三舞蹈。贊跪。唱山呼萬歲者三。贊出笏、俯伏。樂作。四拜、興、平身。樂止。贊禮畢。百官以次退。使者捧詔書出

承天門外、腹置龍亭中。鼓樂送至會同館。使者見

東宮殿下、行四拜禮。畢。其日宴。使臣於禮部、本部官待宴

十二奏定 【 時駕北征】

凡常朝於文華殿視事。其在京文武衙門、几有應合奏啟事件奏本、俱達北京。敢有隱匿者、治以重罪。其在京衙門合具啟事務、仍依常例。若係應奏、隨即具奏待報。其東宮發落事件、六科按月差人類進北京。敢有於題本上增減改寫

旨意者、淩遲處死。全家籍沒。其各衙門差人出外幹辦公事、仍將所辦事務、開具奏銀

○凡祀典神祇、合應遣官祭者、太常寺預期具啟、遣官行禮

○凡皇親并軍職、王府護衛指揮長史等官、與各處土官有犯者、俱奏請提問。在京文武衙門官員有犯者、堂上官具奏待報發落。五品以下者、具啟挐問。在外文職衙門官員有犯者、方面及四品以上、該衙門奏請提問。五品以下、具啟挐問

十三年奏定

凡京衛軍士冬衣布絹、及邊衛軍士冬衣布花襖、俱行在戶部、奏請施行

○凡進春。其日早、文武百官各穿顏色衣服於文華殿門外侍班、如常儀。應天府置春案於文華門丹墀中道之東。候

東宮殿下陞座。引禮引府縣官舉春案、由東陛陞置於殿門外中道。各就拜位。贊鞠躬、四拜、平身。禮畢。文武百官慶賀、行叩頭禮

嘉靖十八年定 【 時駕南巡】

○一

東宮朝駕儀仗等件。敕內府各該衙門、先行造辦

○一請敕欽命輔臣一員、居守京師、保護

皇儲。一應軍國機務、悉聽啟行

○一在京文武衙門、遇有內外軍機、各王府緊要重大事務、悉奏請處分。其有各處啟報聲息、即調邊軍勦捕。仍遣人馳赴行在所奏聞

○一

皇城四門、京城九門、比常皆增撥官軍守護。留守武職大臣、同參贊尚書、仍每日操閱軍馬。各衛門稱奉令旨調遣官軍、及處分事務、所司須覆啟施行

○一五府九卿各衙門、凡有緊要重事、俱達行在所奏聞。其每月進繳精微、監生考勤、宴賞鈔錠、官軍俸糧、及五府比試等項、俱照常啟行

○一祭祀。凡遇忌辰

陵祭、各常典祭、至期、太常寺啟請取

令旨、遣官行禮。

郊

廟

社稷之祭、候敕命行

○一各處拜進表箋特賀大禮、不係常典者、原差人恭詣行在所投進。其進賀

中宮

東宮箋文、俱在京禮部類收、司禮監官捧進

○一各王府進

慈孝獻皇后香、并南京進香官、朝鮮國吊使、禮部啟請

命司禮監官捧進

几筵。照例給賞綵(土商)鈔錠

○一吏部會推在京堂上官、六科都給事中、在外方面官知府、俱行在吏部奏請擢用。其大選、急選、并取選遠方監生、及考滿復職等項、俱循例啟行

○一各王府請給誥命、勳臣襲爵、歿後追封、兩京堂上官贈謚、公侯伯內外文職官員請給誥敕、兩京三品以上官廕子、各處土官襲職、俱行在吏部奏行。其官吏人等丁憂查放、起復官員付選、查題散官等項、俱照常啟行

○一兵部推補兩京五府、錦衣衛、在外總兵參將、各都司掌印僉書、俱奏請擢用。其大選軍職、查黃續黃、官舍襲替優給、土官襲替、及保用通事把事隨司辦事長官等項、俱具啟裁度

○一各處奏報邊功、應該覈勘、及勘明應該陞賞等項、俱啟請行

○一在外撫按官劾奏不職文武官。文官方面以上、武官參將以上。奏聞待報○一京衛軍士冬夏布絹、及邊衛軍士冬衣布花襖、但係年例給賞等項錢糧、該衙門啟請行

○一在京各邊鎮遇有緊急、調用馬匹。啟請調取兌用

○一在京各衙門赴行在奏事人、俱兵部啟請給關應付

○一各王府奏訴重情、辯復爵位祿米者、俱詣行在所奏聞。其請名請封請婚等項、在京具啟行

○一天下歲貢生員到部者、該部查照事例啟行

○一四夷朝貢人員到京、一應賞宴、該部照例啟行

○一法司問擬罪犯、除重囚奏請待報、其餘悉具啟決放。敕諭審錄矜疑罪囚、例該覆題、及京官軍職犯人、例該參提、俱奏請定奪

○一刑名。凡內外大小官員有犯、具啟准問者問之。若所犯情重、該衙門具由奏請待報○一都察院點差各處巡按御史、具奏行在。餘差、及考察公差回道御史、俱啟行。中間有推姦避事、贓濫不職者、具奏○一通政司每日收過奏題本、照常封進、下科發抄各衙門啟行。其有疑礙難行者、差人赴行在取

旨

○一大理寺審錄罪囚。詳擬罪名、干係生殺、并提問大小京官、具奏。其每月繳刑部都察院問過囚犯奏本、照常啟行。俱送科備照

皇太孫監國

永樂八年 【 時駕北征。皇太子監國于南。皇長孫監國于北。後皇長孫行冠禮。始尊稱皇太孫云】

一每日

皇長孫於奉天門左視事。侍衛如常儀。諸司有事具啟施行。若軍機及王府要務。一啟皇太子處分、一奏聞行在所

○一遇萬壽聖節。設香案於奉天殿丹陛上。

皇長孫具色服於丹陛上、行禮。文武官具朝服於北京行部行禮、如常儀。天下諸司表文、俱詣北京進賀。四夷朝貢、俱送南京禮部、啟皇太子施行

○一文選。行在六部都察院等衙門、及北京行部所屬衙門、如有缺員應除補者、五品以上、行在吏部、移咨南京吏部、啟皇太子選補。六品以下、及考滿起復、例應陞降復職、及對品改用常選官、撥用吏典、俱循例啟皇長孫施行

○一武選。行在五軍都督府、及行在後軍都督府所屬衙門、例應襲替優給降陞者、行在兵部、亦循例啟皇長孫施行。其餘非常選者、啟皇太子斟酌行之

○一內外官吏軍民有犯、所司啟皇長孫施行。若

皇親有犯、小事令其在家聽候、所司啟皇太子待報施行。若所犯情重、及干謀逆者、即時拘執。先

命皇親會問。若事未當、及犯人不服、乃

命公侯伯五府六部都察院大理寺會

皇親再問。將所伏情犯、啟皇太子候

車駕回京、奏請處分。其王府護衛指揮、及長史、有犯干惡逆者、先行收問、然後啟皇太子。其餘有犯、啟皇太子待報收問。其行在刑部都察院、北京行部議擬囚人應死者、監候、啟皇太子待報施行。餘悉啟皇長孫裁決








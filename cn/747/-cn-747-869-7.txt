○歙州重建汪王庙记

天不欲荩，地不欲载，两曜不欲凝，万根不欲生。玉石一尘，贤愚一邱。则神人不得不降，圣人不得不作。我唐不得不兴，越公不得不起。起而不失进退存亡者，越公得之矣。隋鹿不醒，群雄率起。公矫翅一鸣，声著千古。提山掬海，沃沸颠危。扫平反侧之源，归我唐虞之际。武德四年，高祖下制曰：“汪华往因离乱，保据州郡，镇静一隅，以待宁晏。识机慕化，远送款诚。宜从褒宠，授以方牧。可使持节歙、宣、杭、睦、婺、饶等六州诸军事。”感天人知已，趋玉阙言怀。龙剑一沉，死而不朽，贞观二十三年也。有棠棣之诗，无良人之难。固得父老，请建祠堂，在厅之西。大历十年，刺史薛邕迁於乌聊东峰。元和三年，刺史范传正又迁于南阜，即今庙是也。中和四年，刺史吴公图克荷冥应，复新栋宇。迄今司空浔阳公景慕英尘，经始灵宫。凡三迁三饰，物不告劳，民惟求旧。济於时，死於国，功宣教化则祭之，其馀不在祀典。狄梁公按察江淮，焚淫祠七百所，朝野韪之。所谓能执干戈以卫社稷。越公欲盖而彰，虽焚不可得矣。且汤不乾，尧不湿，曷显圣人之政。唐历十有九帝，二百八十年，其间时有奴狂仆醉，触破王化。洎僖皇岁庚子，盗起曹南，逆尘犯跸，我淮王宏农公大叫义声，千里奔命，宣池濠寿，舒庐滁和，十有九郡。绕我马，分我君忧。苟无将将之雄，莫破铮铮之胆。我司空浔阳公独庖仁义礼乐，饵舒池常润，於歙最多。为政第一，慰本城之人，筑久长大本，岂矜壮丽一时，企望六郡？直在乎开物成务，遗爱金石者也。台符越公之裔，浔阳之吏。祖能神，主能贤，辞或不直，作神之羞，辱主之命。咨我邦人，同归典实，庶可与言文论政矣。龙集壬戌十二月十有一日谨记。








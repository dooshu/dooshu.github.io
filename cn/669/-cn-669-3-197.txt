197　好問則裕諸證


「好問則裕」，謂聞見廣而德有餘也。中庸曰：「舜好問。」博學之，必審問之；學以聚之，必問以辨之；敏而好學，必不恥下問。老子亦云：「知而好問者聖，勇而好問者勝。」

【閻按】問，曰切問，曰審問，曰下問，曰亟問，曰無宿問。〇余嘗集陶弘景、皇甫謐爲柱聯曰：「一事不知，以爲深恥；遭人而問，少有寧日。」亦可見其志云。

【元圻案】老子語，見文子自然篇。〇荀子大略篇：「無留善，無宿問。」






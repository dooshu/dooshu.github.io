●卷三百四十四　四裔考二十一

○突厥下

西突厥大逻便（木杆可汗之子）。初，木杆与沙钵略可汗有隙，因分为二（大逻便即阿波可汗）。其国居乌孙之故地。东至突厥国，西至雷翥海，南至疏勒，北至瀚海，在京师西北七千里。自焉耆国西北七日行，至其南庭，自南庭又正北八日行，至其北庭。铁勒、龟兹及西域诸国，皆归附之。其人杂有都陆及弩矢毕、葛逻禄、处月、处密、伊吾等诸种。风俗大抵与突厥同，唯言语微异。其官有叶护，有设，有特勒，常以可汗子弟及宗族为之，又有乙斤屈利啜、阎洪达、颉利发、吐屯、俟斤等官、皆代袭其位。大逻便既为处逻便可汗所擒，其国立鞅素特勒之子，是为泥利可汗。至其子达漫，号泥撅处逻可汗（即大逻便之种落，与北突厥处逻可汗号同，非一人也），其母向氏，本中国人，生达漫而泥利卒，而向氏又嫁其弟婆实特勒。隋开皇末，婆实与向氏诣长安。处逻可汗居无常处，然多在乌孙故地，立小可汗分统所部，一在石国北，以制诸胡；一居龟兹北，其地名应婆。每五月八日，相聚祭神，岁遣重臣，向其先代所居之窟致祭焉。炀帝大业六年，帝将西讨吐谷浑，遣侍御韦节召处逻会於大斗拔谷。其国人不从，处逻谢使者，辞以故。適会其酋长射匮使求婚，裴矩因奏曰："处逻不朝，自恃强大，臣请以计弱之，分裂其国，则易制也。射匮者，都六之子，达头之孙（达头旧为西面可汗，初与沙钵略有隙，遂分为别部。因东可汗雍虞闾死後，自立为步迦可汗。达头死後，其孙射匮微弱，不得为可汗），代为可汗，君临西面。今闻其失职，附隶於处逻，故遣使来，以结援耳。愿厚礼其使，拜为大可汗，突厥势分，两从我矣。"帝从之。遂召其使者，言处逻不顺之意，称射匮有好心，吾将立为大可汗，令发兵诛处逻，然後当为婚也。射匮闻而大喜，兴兵袭之，处逻大败，弃妻子，东走高昌。帝遣裴矩将向氏亲要左右往晓谕之，遂入朝。处逻可汗，隋炀帝大业中，与特勒大奈入朝，从征高丽，遇江都之乱，从宇文化及至河北。唐初归京师，封归义郡王。处逻与始毕有隙，始毕使人杀之。太宗即位，以礼改葬。阙达设初居於会宁，有部落三千馀骑，至隋末，自称阙可汗。武德初，遣使内属，厚加抚慰，寻为李轨所灭。特勒大奈，隋大业中，与曷萨那可汗同归中国，及从炀帝讨辽东，以功授金紫光禄大夫，後分其部落於楼烦。会高祖举兵，大奈率其众以从。隋将桑明和袭义军於饮马泉，诸军多已奔退，大奈将数百骑出明和后，掩其不备，击，大破之，诸军复振，拜光禄大夫。及定京城，以力战功，赏物五千段，赐姓史氏。武德初，从太宗讨薛举，又从平王世充、窦建德、刘黑闼，并有殊功，赐宫女三人，杂采万馀段。贞观三年，累迁右武卫大将军、检校丰州都督，封窦国公，实封三百户。十二年卒，赠辅国大将军。初，曷萨那之朝隋也，为炀帝所留，其国人遂立萨那之叔父射匮为可汗，始开土宇，东至金山，西临西海，自玉门以西诸国皆役属之，遂与北突厥为敌，乃建庭於龟兹北三弥山。寻卒，弟统叶护可汗代立。统叶护可汗勇而有谋，善攻战，遂北并铁勒，西拒波斯，南接罽宾，悉归之，控弦数十万，霸有西域，据旧乌孙之地。又移庭於石国北千泉，里其西域诸国王悉授颉利发，并遣吐屯一人监统之，督其征赋，西戎之盛未有也。武德三年，遣使贡条支巨卵。时北突厥作患，高祖厚加抚结，与之并力以图北蕃，统叶护许以五年冬。大军当发，颉利可汗闻之大惧，复许叶护通和，无相征伐。统叶护寻遣使来请婚，高祖谓侍臣曰："西突厥去我悬远，急疾不相得力，今来请婚，计将安在。"封德彝对曰："当今之务，莫若远交而近攻，正可权许其婚，以威北狄。待三数年後，中国全盛，徐思其宜。"高祖许之婚，令高平王道立至其国，统叶护大悦。遇颉利可汗频岁入寇，西蕃路梗，由是未果为婚。贞观元年，遣真珠统俟斤与道立来献万钉宝钿金带、马五千匹。时统叶护自负强盛，无恩於国，部落咸怨，葛逻禄种多叛之。颉利可汗不欲中国与之和亲，数遣兵入寇，又遣人谓统叶护曰："汝若迎唐家公主，要须经我国中而过。"统叶护患之，未克婚，为其伯父所杀而自立，是为莫贺咄俟屈利毗可汗。令分统突厥种类为小可汗，及此自称大可汗，国人不附。弩矢毕部共推泥熟莫贺设为可汗，泥熟不从。时统叶护之子咥力特勒避莫贺咄之难，亡在康居，泥熟遂迎而立之，是为乙毗沙钵罗肆叶护可汗，连兵不息，俱遣使来朝，各请婚於我。太宗不许，讽令各保所部，无相征伐。其西域诸国及铁勒先役属於西突厥者，悉叛之，国内虚耗。肆叶护既是旧主之子，为众心所归，其西面都陆可汗及莫贺咄可汗二部豪帅，多来附之。又兴兵以击莫贺咄，大败之。莫贺咄遁於金山，寻为咄陆可汗所害，国人乃奉肆叶护为大可汗肆。叶护可汗立，大发兵北征铁勒，萨延紘逆击之，反为所败。肆叶护性猜狠，信谗，无统驭之略。有乙利可汗者，於肆叶护功最多，由是授小可汗，以非罪族灭之，群下震骇，莫能自固。肆叶护素惮泥熟，而阴欲图之，泥熟遂適焉耆。其後设卑达官与突厥弩矢毕二部豪帅潜谋击之，肆叶护以轻骑遁於康居，寻卒。国人迎泥熟於焉耆而立之，是为咄陆可汗。咄陆可汗者，亦称大度可汗，父莫贺设本隶统叶护，武德中常至京师，时太宗居藩，务加怀柔，与之结盟为兄弟。既被推为可汗，遣使诣阙请降，大宗赐以名号及鼓纛。贞观七年，遣鸿胪寺少卿刘善因至其国，册授为吞河娄拔奚利邲咄陆可汗。明年，泥熟卒，其弟同俄设立，是为沙钵罗咥利失可汗。咥利失可汗（咥，徙结切）以贞观九年上表请婚，献马五百匹，朝廷唯厚加抚慰，未许其婚。俄而其国分为十部，每部令一人统之，号为十设，每设赐以一箭，故号十箭焉。又分十箭为左右厢，各置五箭，其左厢号为五咄六部落，置五大啜，管一箭；右厢号为五弩矢毕，置五大俟斤，一俟斤管一箭。其後或称一箭为一部落，大箭头为大首领。五咄六部落居碎叶以东，五弩矢毕部落居於碎叶以西，自是都号为十姓部落。咥利失既不为众所归，部众携贰，为其统吐屯所袭，麾下亡散。咥利失以左右百馀骑拒之，战数合，统吐屯不利而去。咥利失奔其弟步利设，与保焉耆。其阿悉吉阙俟斤与纯吐屯等召国人，将立欲谷设为大可汗，以咥利失为小可汗。统吐屯为人所杀，欲谷设兵又为其俟斤所破，咥利失复得故地，弩矢毕、处月、处密等并归咥利失。十二年，西部竟立欲谷设为乙毗咄陆可汗，与咥利失中分，自伊列河以西属咄陆，以东属咥利失。咄陆可汗又建庭於乌镞曷山西，谓之"北庭"。自厥越失、拔悉弥、駁马、结骨、火燖、触木昆诸国皆臣之。十三年，咥利失为吐屯俟利发与欲谷设通谋作难，咥利失穷蹙，奔於镞汗而死。弩矢利部落酋帅迎咥利失弟伽那之子薄布特勒而立之，是为乙毗略沙钵罗叶护可汗。乙毗可汗既立，建庭於虽合水北，谓之"南庭"。东以伊列河为界，自龟兹、鄯善、且末、吐火罗、焉耆、石国、史国、何国、穆国、康国，皆受其节度。累遣使朝贡，太宗降玺书慰勉。贞观十五年，令左领军将军张大师册授焉，赐以鼓纛。於时咄陆可汗与叶护频相攻击。会咄陆遣使诣阙，太宗谕以敦睦之道。咄陆兵众渐强，西域诸国复来归附。未几，咄陆遣石国咄屯攻叶护，擒之，送於咄陆，寻为所杀。咄陆可汗既并其国，弩矢毕诸姓不服咄陆，皆叛之。咄陆复率兵击吐火罗，破之。遣兵寇伊州，安西都护郭孝恪率轻骑二千，自乌骨邀击，败之。咄陆又遣处月、处密等围天山县，孝恪又击走之。孝恪乘胜进据处月俟斤所居之城，追奔及於曷索山，斩首千馀级，降其处密之众而归。咄陆初以泥熟啜自擅取而斩之以徇，寻为泥熟啜部将胡录屋所袭，众多亡逸，其国大乱。贞观十五年，部下屈利啜等谋欲废咄陆，各遣使诣阙，请立可汗。太宗遣使赍玺书立莫贺咄乙毗可汗之子，是为乙毗射匮可汗。乙毗立，乃发弩矢毕兵就白水击咄陆，大败之。咄陆自知不为众所附，乃西走吐火罗国。中国使人先为咄陆所拘者，射匮悉以礼资送归长安，复遣使贡方物，请赐婚。太宗许之，令割龟兹、于阗、疏勒、朱俱波、葱岭等五国，以充聘礼。及太宗崩，贺鲁反叛，射匮部落为其所并。阿史那贺鲁者，曳步利设射匮特勒之子也。阿史那步真既来归国，咄陆可汗乃立贺鲁为叶护，以继步真，居於多逻斯川，在西州直北千五百里，统处月、处密、姑苏、葛逻禄、毕失五姓之众。其後，咄陆西走吐火逻国，射匮可汗遣兵迫逐，贺鲁不常厥居。贞观二十二年，乃率其部落内属，诏居庭州。寻授左骑卫将军，瑶池都督。永徽二年，与其子咥运率众西遁，据咄陆可汗之地，总有西域诸部，建牙於双河及于泉，自号沙钵逻可汗，统摄咄陆、弩矢毕十姓。其咄陆有五啜，弩矢毕有五俟斤，各有所部，胜兵数十万，并羁属贺鲁（其咄陆有五啜，一曰处月木毗律啜，二曰胡禄居律啜，贺鲁以女妻之，三曰摄舍提暾啜，四曰突骑贺罗紘啜，五曰鼠尼紘处半啜。弩矢毕有五俟斤，一曰阿息结阙俟斤最为强盛，二曰哥舒阙俟斤，三曰拔塞幹暾沙钵俟斤，四曰阿悉结尼熟俟斤，五曰哥舒处半俟斤）。西域诸国亦多附隶焉，贺鲁寻立咥运为贺咄叶护，数侵扰西蕃诸部，又进寇庭州。三年，诏遣左武候大将军梁建方、右骑卫大将军契墪何力率燕然都护所部回纥兵五万骑讨之，前後斩首九千级，虏渠帅六十馀人。四年，咄陆可汗死，其子真珠叶护与五弩矢毕请击贺鲁，破其牙帐，斩首千馀级。明显二年，遣左屯卫将军苏定方、燕然都护任雅相，副都护萧嗣业、左骁卫大将军、瀚海都督回纥婆闰等率师讨击。仍使右武卫大将军阿史那弥射、左屯卫大将军阿史那步真持节为安抚大使。定方至曳咥河西，贺鲁率胡禄屋阙啜等二万馀骑列阵而待。定方率嗣业总管任雅相与之交战，贼众大败，斩其大首领护都答（吐答反）达官等二百馀人。贺鲁及阙啜轻骑奔窜，渡伊丽河，兵马溺死者甚众。嗣业至千泉贺鲁建牙之处，弥射进军伊丽水，处密、处月部落率众来降。弥射进次双河，贺鲁先使步失达官鸠集散卒，据栅拒战。弥射，步真攻之，大溃。又与苏定方攻贺鲁於叶水，大破之。贺鲁与咥运欲投，鼠耨设至石国之苏咄城傍，人马饥乏，城主伊沮达官诈将酒食出迎，贺鲁信其言入城，遂被拘执。萧嗣业既至石国，鼠耨设乃以贺鲁属之。俘至京师，令献於昭陵及大社。高宗特免死，分其种落置昆陵、濛池二都护府，其所役属诸胡国，皆分置州府，西尽於波斯，并隶安西都护府。四年，贺鲁卒，诏葬于颉利墓侧，刻石以纪其事。阿史那弥射者，室黠蜜可汗五代孙也。初，室黠蜜为十大首领，有兵十万众，往平西域诸胡国，自立为可汗，号弥姓部落，世统其众。弥射在本蕃为莫贺咄叶护，与族兄步真有隙，以贞观十三年，率所部处月、处密入朝，授右监门大将军。其後步真遂自立为咄陆叶护，其部落多不服，委之遁去。步真携家属入朝，授左屯卫大将军。弥射从太宗征高丽有功，封平襄县伯。显庆二年，转左武卫大将军。及讨贺鲁，乃册立弥射为兴昔亡可汗兼左卫大将军、昆陵都护，分押贺鲁下五咄陆部落；步真授继往绝可汗兼右卫大将军、濛池都护，仍分押五弩矢毕部落。因令与卢永庆等准其部落大小，职位高下，节级授刺史以下官。龙朔中，又令弥射、步真俱率所部，从〈風日〉（于毕反）海道大总管苏海政讨龟兹。步真尝欲并弥射步落，遂密告海政云："弥射欲谋反，请以计诛之。"时海政兵才数千，悬师在弥境内，遂集军吏而谋曰："弥射若反，我辈即无噍类。今宜先举事，则可克捷。"乃伪称有敕，令大总管赍物数百万段，分赐可汗诸首领。由是弥射率其麾下，随例请物，海政尽收斩之。其後西蕃盛言弥射非反，为步真所诬而海政不能审察，滥行诛戮。武太后临朝，以十姓无主数年，部落多散。垂拱初，遂擢授弥射子右豹韬卫翊府中郎元庆为左玉钤卫将军兼昆陵都护，令袭兴昔亡可汗，押五咄陆部落。步真子斛瑟逻为右玉钤卫将军兼濛池都护，押五弩矢毕部落。寻进授元庆右卫大将军。如意元年，为来俊臣诬构谋反被害。其子献配流崖州。长安三年，召还，累授右骁卫大将军，袭父兴昔亡可汗，充安抚招慰十姓大使。献本蕃渐为默啜及乌质勒所侵，遂不敢还国。开元中，累迁右金吾大将军。卒於长安。阿史那步真者，在本蕃授右屯卫大将军。与弥射讨平贺鲁，加授骠骑大将军、行右卫大将军、濛池都护、继往绝可汗，押五弩矢毕部落。寻卒。其子斛瑟罗，本蕃为步利设，垂拱初，授右玉钤卫将军兼濛池都护，袭继往绝可汗，押五弩矢毕部落。天授元年，拜左卫大将军，改封竭忠事主可汗，仍兼濛池都护。寻卒。子怀道，神龙中累授右屯卫大将军、光禄卿，转太仆兼濛池都护、十姓可汗。自垂拱以後，十姓部落频被突厥默啜侵掠，死散殆尽。乃随斛瑟罗统六七万人，徙居内地，西突厥阿史那氏於是遂绝。突厥施乌质勒者西突厥之别种也。初隶在斛瑟罗下，号为莫贺达干。後以斛瑟罗用法严酷，拥众背之，尤能抚恤其部落，由是为远近诸胡所归附。其下置都督二十员，各统兵戈七千人。常屯聚碎叶西北界，後渐攻陷碎叶，徙其牙帐居之。东北与突厥为邻，西与诸胡国相接，乐南至西、庭州。斛瑟罗以部众削弱，自武太后时入朝，不敢还蕃，其地并为乌质勒所并。及卒，其长子娑葛代统其众，诏便立娑葛为金河郡王，仍赐以宫女四人。初，娑葛代父统兵，乌质勒下部将阙啜忠节甚忌之，以兵部尚书宗楚客当朝任势，密遣使赍金七百两以赂楚客，请停娑葛统兵。楚客乃遣御史中丞冯嘉宾充使至其境，阴与忠节筹其事，并自致书以申意。在路为娑葛游兵所获，遂斩嘉宾，仍进兵攻陷火烧等城，遣上表欲索楚客头。景龙三年，娑葛弟遮弩恨所分部落少於其兄，遂叛入突厥，默啜请为导，以讨娑葛。默啜乃留遮弩，遣兵二万人与其左右来讨娑葛，擒之，与娑葛俱杀之。默啜兵还，娑葛下部将苏禄鸠集馀众，自立为可汗。苏禄者，突骑施别种也。颇善绥抚，十姓部落渐归附之，有众二十万，遂雄西域之地，寻遣使来朝。开元三年，制授苏禄为左羽林卫大将军、金方道经略大使，特遣侍御史解忠顺赍玺书册立为忠顺可汗。自是每年遣使朝献，上乃立史怀道女为金河公主以妻之。时杜暹为安西都护，公主遣牙官赍马千匹诣安西互市，使者宣公主教与暹，暹曰："阿史那氏女，岂合宣教与吾节度使邪！"杖其使者，留而不遣。其马经寒雪，尽死。苏禄大怒发兵分寇四镇。会暹入为相，赵颐贞代为安西都护，城中久之，由是四镇贮积及人畜并为苏禄所掠而去，安西仅全。俄又遣使入朝献方物。十八年，苏禄使至京师，上御丹凤楼设宴。时突厥先遣使入朝，是日亦来同宴，与苏禄使争长。突厥使曰："突骑施国小，本是突厥之臣，不宜居上。"苏禄使曰："今日此宴，乃为我设，不合居下。"中书门下及百僚议，遂於东西幕下两处分坐，突厥使在东，突骑施使在西，宴讫厚赉而遣。苏禄性尤清俭，每战伐有功所克获，尽分与将士及诸部落，其下爱之，甚为其用。潜又遣使南通吐蕃，东附突厥，突厥及吐蕃亦嫁女与之。苏禄既以三国女为可敦，又分立数子为叶护，费用渐广，先既不为积贮，晚年抄掠所得者留不分之。又因风病，一手挛缩，其下诸部，心始携贰。有大首领莫贺达于、都摩度两部落为强盛，百姓又分为黄姓、黑姓两种，互相猜阻。二十六年，莫贺达于勒兵夜攻苏禄，杀之。都摩度初与莫贺达于连谋，俄又相背，立苏禄之子吐火仙为可汗，以辑共馀众，与莫贺达于自相攻击。莫贺达于遣使告安西都护盖嘉运，嘉运率兵讨之，大破都摩度之众，临阵擒吐火仙，并收得金河公主而还。又欲立史怀道之子昕为可汗，以镇抚之，莫贺达于不许，曰："讨平苏禄本是我之元谋，若立史昕为主，则国家何以赏於我？"乃不立史昕，便令莫贺达于统众。二十七年，嘉运率将士诣阙献俘，上御花萼楼以宴之，仍命将吐火仙献於太庙。俄又黄姓、黑姓自相屠杀，各遣使降附。至德後，中国多故，不暇治也。乾元初，黑姓可汗阿多裴罗犹能遣使者入朝。大历後，葛逻禄盛，徙居碎叶川，二姓微，至臣役於葛禄，斛瑟罗馀部附回鹘。及其破灭，有特庞勒居焉耆城，称叶护，馀部保金莎领，众至二十万。唐末为诸蕃所侵，部族微弱，亦常来朝贡。後唐天成二年，其首领张慕晋等来朝贡。长兴二年，其首领杜阿熟来朝。晋天福六年，其首领遣使薛同海以下十七人来朝贡。

○铁勒

铁勒之先，匈奴之苗裔也，种类最多。自西海之东，依据山谷，往往不绝。独洛河北有仆骨、同罗、韦纥、拔也古、覆罗并号俟斤，蒙陈、吐如纥、期结、浑、斛薛等诸姓胜，兵可二万。伊吾以西，焉耆之北，傍白山，则有契弊、薄落职、乙咥、苏婆、那曷、乌护、骨纥、也咥、於尼护等，胜兵可二万。金山西南有薛延紘、咥勒儿、十盘、达契等，万馀兵。康国北，傍阿得水，则有诃咥、曷截、拨忽、比干、贝海、曷北悉、阿嵯苏、拔也未、渴达等，三万馀兵。傍嶷海东西，有苏路羯、三索咽、蔑促、薛忽等诸姓（咽，因结反），八千馀兵。拂菻东则有恩屈、阿兰、北振九离、伏嗢昏等（嗢，乌没反），近二万人。北海南则都波等。虽姓氏各别，总谓为铁勒。并有君长，属东、西两突厥，随水草流移。人性凶忍，善於骑射，贪婪尤甚，以寇掠为生。近西边者，颇为艺植，多牛羊而少马。突厥有国，东西征讨，皆资其用，以制北荒。十六国慕容垂时塞北、後魏末河西，并云有敕勒部，铁勒盖言讹也。隋大业元年，突厥处逻可汗击铁勒诸部，厚其税敛，又猜忌薛延紘等，恐为变，遂集其魁帅数百人，尽诛之。由是一时反叛，拒处逻，遂立侯利发、俟斤契弊歌槾为易真莫河可汗，居贪汗山。复立薛延紘内俟斤字也空为小可汗。处逻既败，莫何始大焉，甚得众心，为邻国所惮，伊吾、高昌、焉耆诸国悉附之。其俗大抵与突厥同，唯丈夫婚毕，就便妻家，待产乳男然後归，此其异也。大业三年，遣使贡方物，自是不绝。

○晁延紘

薛延紘，铁勒之别部（前燕慕容儁时，匈奴单于贺刺头率部三万五千来降，紘盖其後）与薛部杂居，因号薛延紘。可汗姓壹利吐氏，代为强族。初，蠕蠕之灭也，并属於突厥，而部中分在郁都军山者，东属於始毕，在贪汗山者，属於叶护。其主夷男，唐贞观中，遣使朝聘，为毗伽可汗，居大漠之北，俱沦水南，去长安万四千馀里。後铁勒、仆骨、同罗共击薛延紘，大败。太宗以其破亡，遣江夏王道宗、左卫大将军阿史那杜尔为瀚海道安抚使。初，薛延紘真珠毗伽可汗遣使请婚，太宗许以女妻之，徵可汗备亲迎之礼，诏幸灵州与之礼会。延紘先无府藏，调敛其国，且行万里，既涉沙碛，无水草而羊马多死，遂後期。太宗於是停幸灵州，既而聘羊马损耗将半，於是返其使者。群臣或云："许公主以妻延紘，边境得以休息。纳其献聘，不可失信於蕃人，宜在速成。"太宗曰："君等知古而不知今，昔汉家匈奴强而中国弱，所以厚饰子女，嫁与单于。今中国强而北狄弱，汉兵千人堪击其数万。延紘所以伏服稽颡，恣我所为，不敢骄慢者，以新得立为君长，杂居非其本属，将倚大国，用服其众。彼同罗、仆骨等十馀部落兵各数万，足制延紘，所以不敢发者，以延紘为我所立，惧中国也。若今以女妻之，大国子婿增崇其礼，深结党援，杂姓部落更尊服之。夷狄之人，岂知恩义，微不得意，勒兵南下，所谓养兽自噬也。今不与其女，使命颇简，诸姓部落知吾弃之，其争击延紘必矣。"既而李思摩数侵掠之，延紘复使突利失寇定襄，掠百姓。太宗遣英国公李勣援之，虏已出塞而还。太宗以玺书责让之，可汗乃遣使致谢，复请发兵助军。太宗优诏答而止焉。会毗伽可汗卒，子拔灼立。时王师征辽，谋入寇，知有备，不果。拔灼性卞克好杀，国人不安，其贵臣阿波设率众与唐使者遇於靺鞨东鄙，小战不利，还怖国人曰："唐兵至矣！"众大扰，诸部遂溃。拔灼遁去，俄为回纥所杀，尽屠其宗，立毗伽昆弟子咄摩支为可汗，上言："愿保郁督军山。"帝诏崔敦礼与李勣慰安之，阴诏勣等曰："降则抚之，叛则击之。"勣至，咄摩支大骇，阴欲拒战，外好言乞降。勣纵兵击斩五千馀级，系老弱三万，遂灭其国。咄摩支丐降，拜右武卫将军，赐田宅。後三年，馀部叛，以右领军大将军失执力思讨平之。永徽时，延紘部亡散者悉还，高宗为置嵠弹州处安之。

○仆骨

仆骨者，铁勒之别部。习俗与突厥略同，在多滥东境。胜兵万馀。与同罗宿敦邻好。最居北偏。先臣於颉利，苦颉利乱政。後附薛延紘。贞观中，遣使朝贡，及延紘之灭也，其大酋婆匐、使利发歌蓝伏延诣阙内附。

○同罗

同罗者，铁勒之别部也。在薛延紘之北，去长安万七千五百里。户万五千。俗与突厥略同。初臣突厥，苦颉利之政乱，太宗时，其酋俟利发时健啜遣使内附，中间无闻。泊天宝初，其酋帅阿布思以万馀帐来降，处之朔方河南之地，给其廪食，每岁仍费缯絮数十万段，其河曲郡县仓廪为之空虚。至十年背叛，劫掠诸姓部落，遂还漠北。寻为回纥所破，党众离散。阿布思後奔葛逻禄，北庭节度程千里购之以献，戮於京师。安禄山反，劫其兵用之，号"曳落河"，曳落河，犹言健儿云。

○都波

都波者，铁勒别种。南去回纥十三日行，分为三部，自相统摄。结草为庐，无牛羊，不知耕稼。土多百合草，取其根以为粮，兼捕鱼射猎为食。而衣貂、鹿之皮，贫者缉鸟羽以为服。婚姻富者以马，贫用鹿皮及草根为聘礼。死亡以木柜盛尸，置山中，或悬於树上，送葬哭泣，略与突厥类。莫知四时之候。国无刑罚，偷盗倍徵其赃。贞观二十一年，遣使朝贡。

○拔野古

拔野古亦铁勒之别部，在仆骨东境。胜兵万。其地丰草，人皆殷富。其酋俟利发，屈利失贞观二十一年举其部来降。其地东北千馀里曰康千河，投松木入水，二年乃化为石，其色青，有国人居住，其人谓之"康千石"。其松为石以後，仍似松文。人皆著木脚，冰上逐鹿。以耕种射猎为业。国多好马，又出铁。风俗与铁勒同，言语稍别。唐贞观三年，与仆骨、同罗、奚、霫同入朝。二十一年，大俟利发屈利失举部内属。置幽陵督府，拜屈利失右武卫大将军，即为都督。显庆时，与思结、仆因、同罗叛，遣郑仁讨斩其渠帅。天宝间，能自来朝。

○多滥葛

多滥葛在薛延紘东，滨同罗水。胜兵万人。自古未尝通中国，延紘已灭，其酋俟斤多滥葛末与回纥皆朝，以其地为燕然都督府，就授其酋世为都督。

○斛薛

斛薛亦铁勒之别部，在多滥葛北境，两姓合居，胜兵七千。既来朝，列其地为州县。

○阿跋

阿跋亦铁勒之别部，在多滥葛西北。胜兵千七百。隋代号诃咥部是也，迁徙无常所。唐初来朝，以地为鸡田州。开元中，〈足夾〉跌思泰自突厥来。其後光颜、光进皆以战功至大官，赐姓李氏，附属籍。

○契墪羽

契墪亦曰契墪羽，在焉耆西北鹰婆川，多滥葛之南。其酋哥楞自号可汗，弟莫贺咄特勒皆有勇。莫贺咄死，子何力纽率其部来归，时贞观六年也。诏处之甘、凉间，以其地为榆溪州。永徽四年，以其部为贺兰都督府，隶燕然都护。何力有战功，忠节臣也。大和中，其种帐附於振武云。

○鞠国

鞠国在拔野古东北五百里，六日行至。其国有树无草，但有地苔。无羊马，家畜鹿如中国牛马，使鹿牵车，可胜三四人。人衣鹿皮，食地苔。其俗聚木为屋，尊卑共处其中。

○俞〈木介〉

俞〈木介〉国在鞠国东十五日行。其土地宽大，百姓众多。风俗与拔野古同。少牛马，多貂鼠。

○大漠

大漠国在鞠国北。饶羊马。人极长大，长者至丈三四尺。问其国，云："北有骨师国，与大漠相接。"

○白霫

白霫居鲜卑故地，直京师东北五千里，与同罗、仆骨接。避薛延紘，保奥支水、冷陉山，南契丹，北乌罗浑，东靺鞨，西拔野古，地圆袤二千里，山缭其外。胜兵万人。业射猎，以赤皮缘衣，妇贯铜钏，以子铃缀襟。其部有三，曰居延，曰无若没，曰潢水。其君长臣突厥颉利可汗为俟斤。唐贞观中，再来朝，後列其地为寘颜州，以别部为居延州，即用俟斤为刺史。显庆五年，授酋长李含珠为居延都督。含珠死，弟厥都继之，後无闻焉。

○库莫奚

库莫奚，其先东部鲜卑宇文之别种。初为慕容皝所破，遗落者窜匿松漠之间（其地今柳城郡之北）。其俗甚不洁，而善射猎，好为寇掠。魏登国三年，道武亲自出讨，至弱洛水南，大破之，获马牛羊豕十馀万。魏既入中原，诸种与库莫奚滋盛。及开辽海，置戍和龙，诸夷震惧，各献方物。文成、献文之世，岁致名马。孝文二十年入寇安州，击走之。後复款附，求入塞交易，许之，岁常朝献。至武定以来不绝。齐时亦入贡。及突厥兴而臣属之。後稍强盛，分为五部，一曰辱纥主，二曰莫贺弗，三曰契，个四曰木昆，五曰室得。理饶乐水北，即鲜卑故地（一曰如洛环水，盖饶乐之讹也）。每部置俟斤一人为其帅，随逐水草，颇同突厥。有阿会氏，五部中为盛，诸部皆归之。其俗，死者以苇薄裹尸，悬之树上。其後款附，至隋代号曰奚，突厥称蕃人後，亦遣使入朝（奚部落并在今柳城郡东北二千馀里）。唐开元五年二月，奚首领李大酺入朝，封从外甥女辛氏为固安公主以妻之。八年，大酺戮死，共立其弟鲁苏为主，诏仍以固安公主为妻。契丹可突于反，胁奚众附突厥。鲁苏不能制，奔榆关，赵含章讨平之，众稍自归。明年，酋李诗部落五千帐来降，以其地为归义州，授其酋都督。李诗死，子延宠嗣。後与契丹叛，诏立他酋婆固为都督、昭信王，以定其部落。元宗世八入朝献。至德以後朝献不绝。元和元年，君梅落身入朝，拜检校司空、归诚郡王，赐姓李氏。然阴结回鹘、室韦，兵犯西城、振武。宪宗世四朝献。太和四年，复寇边，卢龙李载义破之。大中元年，北部诸山奚悉叛，卢龙张仲武禽酋渠，烧帐落二十万。咸通九年，其王入朝。是後契丹方强，奚不敢亢，而举部役属，当唐之末，居阴凉川，在营府之西，幽州之西南，皆数百里，有人马二万骑，分为五部：一曰阿荟部，二曰啜米部，三曰粤质部，四曰奴皆部，五曰黑讫支部。後徙居琵琶川，在幽州东北数百里。地多黑羊，马逾前蹄坚善走，其登山逐兽，下上如飞。契丹阿保机疆盛，室韦、奚、霫皆服属之。奚人常为契丹守界上，而苦其苛虐，奚王去诸怨叛，以别部西徙妫州，依北山射猎，常采北山麝香、仁参赂刘守光以自託。其族至数千帐，始分为东、西奚。去诸之族，颇知耕种，岁借边民荒地种穄，秋熟则来获，窖之山下，人莫知其处。爨以平底瓦鼎，煮穄为粥，以寒水解之而饮。去诸卒，子埽刺立。後唐庄宗灭刘守光，赐埽刺姓李，更其名绍威。绍威卒，子拽刺立。同光以後，绍威父子数遣使朝贡。初，绍威娶契丹女舍利逐不鲁之姊为妻。後逐不鲁叛亡入西奚，绍威纳之。晋高祖入立，割幽州、雁门以入於契丹，是时绍威与逐不鲁皆已死，耶律德光已立晋北归，拽刺迎谒马前，德光曰："非尔罪也。负我者，埽刺与逐不鲁尔。"乃发其墓，粉其骨而颺之。後德光灭晋，拽刺常以兵从。其後不复见於中国。自去诸徙妫州，自别为西奚，而东奚在琵琶川者，亦为契丹所并，不复能自见云。








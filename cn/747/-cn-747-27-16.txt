○赐卢怀慎家帛粟诏

故银青光禄大夫检校黄门监上柱国渔阳县开国伯赠荆州都督卢怀慎，衣冠重望，廊庙周材，訏谟当三杰之一，学行总四科之二，等平勃之辅汉，同季文之相鲁。质邻於古，俭实可师，虽清白燕翼，籝金非宝，然妻孥贫窭，担石屡空。言念平昔，弥深轸悼。宜恤凌统之孤，用旌晏婴之德。可赐其家物一百段，米粟二百石。


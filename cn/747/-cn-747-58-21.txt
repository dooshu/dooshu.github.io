○授皇甫镈门下侍郎平章事仍兼判度支制

门下：选众举材，俾参大政，俟善绩丕著，嘉谟有成，然后进序台阶，协宣德务，乃制轻重，谓之盈虚。以经用靡亏，而戎功克集，黄扉之位，式示畴劳。朝请大夫守尚书户部侍郎兼御史大夫判度支上护军赐紫金鱼袋皇甫镈，器识端方，性尚孤直，文发身而词去枝叶，学为己而政资本根。每脱落於浮荣，能优游於剧任，志图经远，心惟徇公。自贰中台，专总大计，并之相府，兼赞鸿猷。属问罪二方，徵师十万，千金难减於日费，百役并萃於司存，而供亿罔差，中外咸若。泉货无虞於竭涸，干戈遂致於清宁，允兹忠勤，副我倚任。是宜践居左辅，均赋中邦，渐於雍熙，期乃成绩。可守门下侍郎平章事依前判度支。


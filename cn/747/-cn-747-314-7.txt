○润州丹阳县复练塘颂（并序）

大蜡之祭辞曰：“土反其宅，水归其壑。”先王因流下而导之，故曰九川涤源；因迤汇而潴之，故曰九泽既陂，以疏天地之气，以利元元之用。崇伯汨五行而殛羽山，台骀障大泽而封汾川，《洪范》首之，《春秋》载之。地有广狭，事无今古。大江具区惟润州，其薮曰练湖。幅员四十里，菰蒲菱芡之多，龟鱼鳖蜃之生，厌饫江淮，膏润数州。其傍大族强家，泄流为田，专利上腴，亩收倍锺，富剧淫衍。自丹阳、延陵、金坛环地三百里，数合五万室，旱则悬耜，水则具舟，人罹其害九十馀祀，凡经上司纷纷与夺八十一断。呜呼！曲能掩直，强者以得之，老幼怨痛，沈声无告。

永泰元年，王师大翦西戎。西戎既兑矣，生人舒息，诏公卿选贤良，先除二千石，以江南经用所资，首任能者。是岁十一月二十三日，拜常州刺史京兆韦公损为润州。声如飙驰，先诏而至，吏人畏伏，男女相贺，即日上无贪刻，下无冤愤。公素知截湖开壤，灾甚螟蝥，临事风生，指斯以复。群谤雷动，山镇恬然，中明独裁，文之以礼。乃白本道观察使兼御史中丞韦公元甫，中丞抚手惬心，如公之谋，且曰：“兴利除害，得其人而後行。非常之政，敢归叔父。”公乃申戒县吏卒徒辟之。人不俟召，呼从役，畚锸盖野，浚阜成溪。增理故塘，缭而合之，广湖为八十里，象月之规，俦金之固。水复其所，如鲸巽射，汹汹隐地，雷闻泉中。先程三日，若海之弥望，灏灏如吞吐日月，沈沈如韫蓄风雨。所润者远，原隰皆春，耕者饱，忧者泰，於是疏为斗门。既杀其溢，又支其泽，沃脊均品，河渠通流。商悦奠价，人勇输赋，遐迩受利，岂惟此州！每岁萌，阴乘阳，二气相薄，大雨时行，群潦奔流，水得所入，盈而无伤，龙见方雩，稼蒙其渥。时前相国彭城公刘尚书晏统东方诸侯，平其贡税，闻而悦之，白三事以闻，诏书[B14A]异焉。彭城公宣命至江南，捧诏授公。公率元僚、掾吏、令丞以下，至於耆艾，西向拜手，忻戴皇明。人心上感，天降嘉泽，如有神祗，昭协厥志。公正直而和，专静而断，嫉恶宥过，惠人察奸。纯钧精坚，百炼不耗，伐冰之贵，降从士礼。《诗》云：“靖恭尔位，好是正直。”宜其享多福也。吏人入贺，公拱而谢之曰：“尚书刘公、观察韦公，奉行王泽也，鄙何力之有焉？”丹阳令杜孟寅秉公之清白，延陵令李令从如公之爱人，金坛令胡禀公之成规，及丹阳耆寿周孝瑰、百姓汤源等，拜手而请曰：“兑为泽，兑悦也。水归於泽，而泽悦於人。百年侵塞，而公启之。臣哉邻哉！克谐帝休，永代是式，三县无灾。若不碣而刻之，则命不扬於厥後，後之人无以倚负也。”华尝学古，见访为颂。曰：

望兮视冥冥，鸟闲鱼乐葭生。膏腴利倍起讼争，斯人怨抑痛无声。韦公正直动神灵，百年淤演为清。饥者饫兮病者宁，诏书光宠恩濡荣。划然毛瞢复皎明，追琢刻颂芳馨。








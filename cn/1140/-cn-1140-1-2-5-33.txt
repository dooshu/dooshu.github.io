新安集序

歙与宣轸相接也士大夫时相往还而黄山界宣歙间道歙为稍易余是以有歙州之游郡使君冠五曹公尝接遇於京师矣见则甚欢出其诗二集楚游诗骚激澹宕髣髴有楚风新安诸作登高睇远行役在涂劳人感触之言中多闲远公始以进士读中秘书迁比部郎论文三楚泝大江登黄鹤楼文采奕奕为时名人其出守於徽也郡在万山当兵兴雕敝之余公私旁午左右支撑岁又洊饥山盗伏莽公摩拊爬梳摧牙拆蘖又出私钱市籴活饥人无算其移易风俗着诗训诫有齎嗟慨恻之辞间与宾僚贤士登乌聊之山巅瞩紫阳之书舍把酒命篇情兴都剧故其诗多无意为工而造次立成余尝叹人才不易兼之尤难文人不习吏事猝遇盘错谈军旅则缩项失色即强果能办治椎鄙少文强为之则心口不相适以视公所为岂不远哉公尝觞予斗山顾河西层栏高处曰李太白旧酒楼也李访许宣平经此饮酒予故表出之今河西十寺可游也独不获相从於黄山余笑谓之曰谢康乐作郡日事游览尝伐山通道震駴旁郡今去黄山止一驿盍往视诸公谢曰君不闻嵇生之言乎一行作吏此事便废游山其一也君行矣幸示我游记它日得量移一官当杖策踵君後虽然公既有胜情而公之三子靖远宾及冲谷皆隽才数游黄山诗赋文词连为大册公之卧游黄山有日矣不患无黄山诗也


桐隂读书图歌寄王西樵司勋

陶公爱五柳杜老怜四松千秋王司勋永啸怀三桐盘根耸干徂徕东参差玉树交菁葱司勋读书坐其下高吟海岱来长风百尺排空饱霜雪疎枝覆地纷虯龙主人一去金门里清影时飞客梦中开襟凝睇不可见长安市上车尘红谁移此树森在眼广陵好手丹青工箕踞科头气盘礴繁华大叶隂蒙茸宾客满堂各题字画手诗篇光气同阿弟见之复大笑【谓阮亭客部】机云唱和成两雄多难风流未摇落不悲枯树感飘蓬我有就亭在官舍山东长句邮诗筒因风报之歌一曲东西相望披心胸


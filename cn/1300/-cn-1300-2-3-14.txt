折槛行

杜诗《折槛行》云：“千载少似朱云人，至今折槛空嶙峋。娄公不语宋公语，尚忆先皇容直臣。”此篇专为谏争而设，谓娄师德、宋璟也。人多疑娄公既无一语，何得为直臣？钱伸仲云：“朝有阙政，或娄公不语，则宋公语。”但师德乃是武后朝人，璟为相时，其亡久矣。杜有祭房相国文，言“群公间出，魏、杜、娄、宋”，亦并二公称之，诗言先皇，意为明皇帝也，娄氏别无显人有声开元间，为不可晓。


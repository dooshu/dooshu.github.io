卷三十二

<集部，词曲类，词选之属，御选历代诗余

钦定四库全书

御选历代诗余卷三十二目録【五十六字】

玉楼春【下】

舒　亶【三首】

王　诜

王　观

苏　庠

葛胜仲

周紫芝

谢　逸【四首】

周邦彦【五首】

王　采

王安中【二首】

向子諲

蔡　伸

叶梦得

陈与义

赵长卿

康与之

侯　寘【二首】

辛弃疾【七首】

程　垓【二首】

刘克庄

李　石

陆　游

刘圻父

刘　鎭

严　仁

毛　幵

郭应祥

高观国【四首】

史达祖【二首】

汪　莘

方千里【二首】

杨泽民

吴文英

陈允平【五首】

石孝友【四首】

周端臣

王武子

莫　仑

楼　采

无名氏

僧　挥

李清照

盼　盼

冯延登

刘　因【四首】

刘景翔

刘　基

骆文盛

吴子孝【二首】

杨　慎

王锡爵

沈自炳

郭　?

前调【又一体】

孟　?

前调【又一体】

温庭筠

顾　敻【二首】

前调【又一体】

牛　峤

瑞鹧鸪

冯延已

欧阳修

苏　轼

贺　铸

杜安世

葛胜仲

赵师侠

张元干【二首】

侯　寘

辛弃疾

程　垓【二首】

尤　袤

卢　炳

郭从范

陈彭年

詹　正【二首】

京师妓

杨　愼

卓人月

御选历代诗余卷三十二目录

钦定四库全书

御选历代诗余卷三十二【五十六字】

司经局洗马掌局事兼翰林院修撰加二级【臣】王奕清奉旨校刋

玉楼春【下】

玉楼春　　　　　　　　　　　舒　亶

金丝络马青钱路笑指玉皇香案去点衣柳陌度残红拂面风桥吹细雨　晓钗压鬓头慵举恨里歌声兼别苦西湖一顷白菱花惆怅行云无觅处

前调【赠歌者】　　　　　　　　　　舒　亶

十二阑干褰画箔取次穿花成小酌彩鸾舞罢凤孤飞回首东风空院落　杳杳桃源仙路邈晴日晓牎红薄薄伤春还是嬾梳妆想见绿云垂鬓脚

前调【蒋园】　　　　　　　　　　舒　亶

瑠璃一片春湖面画舫游人帘外见水边风嬾柳低眠花厎雨乾莺细啭　秋千寂寂垂杨?芳草绿随人渐

远一番乐事又春深金盏莫辞红?劝

前调　　　　　　　　　　　　王　诜

锦城春色花无数排比笙歌留客住轻寒轻暖袷衣天乍雨乍晴寒食路　花虽不语莺能语莫放韶光容易去海棠开後月明前纵有千金无买处

前调　　　　　　　　　　　　王　观

铜驼陌上新正後第一风流除是柳勾牵春事不如梅断送离人强似酒　东君有意偏撋就惯得腰肢真个痩阿谁道你不思量因甚眉头长恁皱

前调　　　　　　　　　　　　苏　庠

江云叠叠遮鸳浦江水无情流薄暮归帆初张苇边风客梦不禁篷背雨　渚花不解留人住只作深愁无尽处白沙烟树有无中鴈荡沧州何处所

前调【泛溪】　　　　　　　　　　葛胜仲

木阑干外池光阔午夜乔林迷?樾掠船凉吹起青苹萦水歌声欺白雪　檀槽响趂红牙节私语嘈嘈还切切人生何乐似同襟莫待骊驹声惨咽

前调　　　　　　　　　　　　周紫芝

江头雨後山如髻催送新凉风有意月来杨柳绿隂中秋在梧桐疎影里　小牎纹簟凉如水岁岁年年同此味眼前不忍对西风梦後更堪追往事

前调【寒食】　　　　　　　　　　谢　逸

弄晴数点棃花雨门外画桥寒食路杜鹃飞破草间烟蛱蝶惹残花底雾　东君着意怜樊素一段韶华天付与妆成不管露桃嗔舞罢从教风柳妒

前调　　　　　　　　　　　　谢　逸

横塘浅晕琉璃莹绿叶阴浓庭院静樱桃熟後麦秋凉芍药开时槐夏永　蓬莱阁下红尘境青羽扇低揺凤影庭前玉树一枝春香雾和烟新月冷

前调　　　　　　　　　　　　谢　逸

个中怀抱谁排遣侧侧轻寒风翦翦细看梅蕊晩香浓争似柳梢春色浅　娇譌道字歌声软醉後微涡回笑靥更无卓氏白头吟只有卢郎年少感

前调　　　　　　　　　　　　谢　逸

青钱点水圆荷绿解箨新篁森嫩玉轻风冉冉楝花香小雨丝丝梅子熟　华堂烛烬零金粟人在洞天三十六昭华吹彻琯声寒声入寿觞红浪蹙

前调　　　　　　　　　　　　周邦彦

当时携手城东道月堕檐牙人睡了酒边谁使客愁轻帐底不敎春梦到　别来人事如秋草应有吴霜侵翠葆夕阳深锁绿杨门一任卢郎愁里老

前调　　　　　　　　　　　　周邦彦

大堤花艶惊郎目秀色穠光看不足休将宝瑟写幽怀座上有人能顾曲　平波落照涵頳玉画舸亭亭浮澹渌临分何以祝深情只有别愁三万斛

前调　　　　　　　　　　　　周邦彦

玉匳收起新妆了鬓畔斜枝红袅袅浅颦轻笑百般宜试着春衫应更好　裁金簇翠天机巧不称野人篸破帽满头聊作片时狂顿减十年尘土貌

前调　　　　　　　　　　　　周邦彦

桃溪不作从容住秋藕絶来无续处当时相候赤栏桥今日独寻黄叶路　烟中列岫青无数鴈背斜阳红欲暮人如风後入江云情似雨余黏地絮

前调　　　　　　　　　　　　周邦彦

郊原雨过金英秀风埽霜威寒入褏感君一曲断肠歌送我十分和泪酒　古道尘清榆柳痩系马邮亭人散後今宵灯尽酒醒时可惜朱顔成皓首

前调　　　　　　　　　　　　王　采

秋闺思入江南远帘幙低垂闲不卷玉珂声断晓屏空好梦惊回还起嬾　风轻只觉香烟短阴重不知天地晚隔牎人语退朝归旋整宿妆匀睡脸

前调　　　　　　　　　　　　王安中

秋鸿只向秦筝住终寄青楼书不去手因春梦有携时眼到花开无着处　泥金小字蛮牋句翠袖红裙今在否欲寻巫峡旧时云问取阳关西去路

前调　　　　　　　　　　　　王安中

尧天雨露承新诏珂马风生趋急召玉符曾将虎牙军金殿还陞龙尾道　征西鎭北功成早仗钺登坛今未老尊前休更说燕然且听阳关三叠了

前调【见梅对雪】　　　　　　　　　　向子諲

记得江城春意动两行疎梅龙脑冻佳人不用辟寒犀踏雪穿花云鬓重　真珠旋滴留人共更爇沉香煖金凤只今梅雪可怜时都是绿窗前日梦

前调　　　　　　　　　　　　蔡　伸

星河风露经年别月照离亭花似雪宝钗鸾镜会重逢花里同眠今夜月　月华依旧当时节细把离肠和泪说人生只合镇长圆休似月圆圆又缺

前调【晚雨集客湖上】　　　　　　　　　叶梦得

花残却似春留恋几日余香吹酒面湿烟不隔柳条青小雨池塘初有燕　波光纵使明如练可奈落红纷似霰解将心事诉东风只有啼莺千万啭

前调【青墩僧舍】　　　　　　　　　　陈与义

山人本合居岩岭聊问支郎分半境残年藜杖与纶巾八尺庭中时弄影　呼儿汲水添茶鼎甘胜吴山山下井一瓯清露一炉云偏觉平生今日永

前调【春半】　　　　　　　　　　赵长卿

江邨百六春强半拍拍池塘春水满风团柳絮舞如狂雨压橘花香不散　隂隂巷陌闲庭院小立危栏羞燕燕不知何事未还乡除却青春谁作伴

前调　　　　　　　　　　　　康与之

青牋後约无凭据误我碧桃花下语谁将消息问刘郎怅望玉溪溪上路　春来无限伤情绪拟欲题红都寄与东风吹落一庭花手把新愁无写处

前调　　　　　　　　　　　　侯　寘

市桥灯火春星碎街鼓催归人未醉半嗔还笑眼回波欲去更留眉敛翠　归来短烛余红泪月澹天高梅影细北风休遣鴈南来断送不成今夜睡

前调【中秋閠月】　　　　　　　　　　侯　寘

今秋仲月逢余闰月姊重来风露静未劳玉斧整蟾宫又见冰轮浮桂影　寻常经岁暌佳景阅月那知还赏咏庾楼江阔碧天高遥想飞觞清夜永

前调　　　　　　　　　　　　辛弃疾

人间反覆成隂雨鳬鴈江湖来又去十千一斗饮中仙一百八盘天上路　旧时枫落吴江句今日锦囊无着处看封关外水云侯剩按山中诗酒部

前调【戏赋云山】　　　　　　　　　　辛弃疾

何人半夜推山去四面浮云猜是汝当时相对两三峰走徧溪头无觅处　西风瞥起云横度忽见东南天一柱老僧拍手笑相夸且喜青山依旧住

前调　　　　　　　　　　　　辛弃疾

痩筇倦作登高去却把黄花相尔汝岭头拭目望龙山更在云烟遮断处　思量落帽人风度休说当年功纪柱谢公直是爱东山毕竟东山留不住

前调　　　　　　　　　　　　辛弃疾

风前欲劝春光住春在城南芳草路未随流落水边花且作飘零泥上絮　镜中已有星星误人不负春春自负梦回人远许多愁只在棃花风雨处

前调【隐湖戏作】　　　　　　　　　　辛弃疾

客来底事逢迎晚竹里鸣禽寻未见日高犹苦圣贤心门外谁酣蛮触战　多方为渴泉寻徧何日成隂松种满不辞长向水云来只怕频频鱼鸟倦

前调【奉祠西归将至仙人矶】　　　　　　　辛弃疾

江头一带斜阳树緫是六朝人住处悠悠兴废不关心惟有沙洲双白鹭　仙人矶下多风雨好卸征帆留不住直须抖擞尽尘埃却趂新凉秋水去

前调　　　　　　　　　　　　辛弃疾

狂歌击碎邨醪醆欲舞还怜衫袖短心如溪上钓矶闲身似道旁官堠嬾　山中有酒提壶劝好语怜君堪鮓饭至今有句落人间渭水秋风黄叶满

前调　　　　　　　　　　　　程　垓

疎枝半作窥牎老又是一年春意早风低小院得香迟月傍女墙和影好　去年苦被离情恼今日逢花休草草後时花落尽从他且趂先春?醉倒

前调【得书】　　　　　　　　　　程　垓

别时已有重来愿谁料情多天不管分明咫尺是青楼抵死浓云遮得半　寄声只倚西风鴈鴈荅书回空是怨领愁归去有谁知水又茫茫山又断

前调　　　　　　　　　　　　刘克庄

年年跃马长安市客里似家家似寄青钱换酒日无何红烛呼卢宵不寐　易挑锦妇机中字难得玉人心下事男儿西北有神州莫滴水西桥畔泪

前调　　　　　　　　　　　　李　石

辘轳轭轭门前井不道隔牎人睡醒柔丝无力玉琴寒残麝彻心金鸭冷　一莺啼破帘栊静红日渐高花转影起来情绪寄游丝飞绊翠翘风不定

前调【立春日作】　　　　　　　　　　陆　游

三年流落巴山道破尽青衫尘满帽身如西瀼渡头云愁抵瞿塘关上草　春盘春酒年年好试戴银旛判醉倒今朝一岁大家添不是人间偏我老

前调　　　　　　　　　　　　刘圻父

今来古往长安道岁岁荣枯原上草行人几度到江滨不觉身随枫树老　蒲花昜晚芦花早客里光隂如过鸟一般垂柳短长亭去路不如归路好

前调【东山探梅】　　　　　　　　　　刘　鎭

泠泠水向桥东去漠漠云归溪上住疎风澹月有来时流水行云无觅处　佳人独立相思苦薄袖欺寒修竹暮白头空负雪边春着意问春春不语

前调　　　　　　　　　　　　严　仁

春风只在西园畔荠菜花繁蝴蝶乱冰池晴绿照还空香径落红吹已断　意长翻恨游丝短尽日相思罗带缓宝匳如月不欺人明日归来君试看

前调　　　　　　　　　　　　毛　幵

日长澹澹光风转小尾黄蜂随早燕行寻香迳不逢人惟有落红千万片　酒成憔悴花成怨闲煞羽觞难会面可堪春事已无多新笋遮墙苔满院

前调　　　　　　　　　　　　郭应祥

匆匆相遇匆匆去恰似当初元未遇生憎黄土岭头尘强学章台街里絮　雨荒三径云迷路緫是离人堪恨处从今对酒与当歌空惹离情千万绪

前调　　　　　　　　　　　　高观国

几双海燕来金屋香满离宫三十六春风翦草碧纤纤春雨浥花红扑扑　卫姫郑女腰如束齐唱阳春新制曲曲终移宴起笙歌花下晚寒生翠縠

前调【题画海棠花】　　　　　　　　　高观国

胭脂染出春风锦生怕黄昏人有恨雨难揩泪玉环娇烟不遮愁红袖冷　醉魂吹断香魂静拂拂翠眉羞带粉最怜新燕识风流只为春寒消痩损

前调　　　　　　　　　　　　高观国

多时不踏章台路依旧东风芳草渡莺声唤起水边情日影炙开花上雾　谢娘不信佳期悞认得马嘶迎绣户今宵翠被不春寒只恐香浓春又去

前调　　　　　　　　　　　　高观国

春烟澹澹生春水曾记芳洲兰棹檥?花香到舞衣边汀草色分歌扇底　棹沉云出情千里愁压双鸳飞不起十年春事十年心怕说湔裙当日意

前调【社前一日】　　　　　　　　　　史达祖

游人等得春晴也处处旗亭咸系马雨前穠杏尚娉婷风里残梅无顾藉　忌拈鍼指还逢社鬬草赢多裙欲卸明朝新燕定归来叮嘱重帘休放下

前调【棃花】　　　　　　　　　　史达祖

玉容寂寞谁为主寒食心情愁几许前身清淡似梅妆遥夜依微留月住　香迷蝴蝶飞时路雪在秋千来往处黄昏着了素衣裳深闭重门听夜雨

前调　　　　　　　　　　　　汪　莘

一片江南春色晩牡丹花谢莺声嬾问君离恨几多长芳草连天犹觉短　昨夜溪头新溜满尊前自起喷龙管明朝飞棹下钱塘心共白苹香不断

前调　　　　　　　　　　　　方千里

华堂银烛堆红泪解说离人多少意恨从别後更无穷愁到穷时惟一味　江南渭北三千里憔悴相思何日已马蹄清晓草黏天庭院黄昏花满地

前调　　　　　　　　　　　　方千里

溶溶水映娟娟秀浅约宫妆笼翠袖舞余杨柳乍萦风睡起海棠犹带酒　憔悴萧郎缘底痩那日花前相见後西牎疑是故人来费得罗笺诗几首

前调　　　　　　　　　　　　杨泽民

奇容压尽羣芳秀枕臂浓香犹在袖自从草草为传杯但觉厌厌常病酒　堤上路长官柳痩愁在月明霜落後须知斗帐夜寒多早趂西风回鷁首

前调　　　　　　　　　　　　吴文英

茸茸狸帽遮梅额金蝉罗翦胡衫窄垂肩争看小腰身倦态强随闲鼓笛　问称家住城东陌欲买千金应不惜归来困顿殢春眠犹梦婆娑斜趂拍

前调　　　　　　　　　　　　陈允平

东风跃马长安道一树樱桃花谢了别来千里梦频归醉里五更愁不到　江南两?无名草雨过莓苔生嫩葆玉楼人远六么闲帘幙深沉双燕老

前调　　　　　　　　　　　　陈允平

粉销香减红兰泪緫是文君初别意春风织就闷情怀夜月砌成愁况味　迢迢归梦频东里堪恨洛阳花渐已斜阳日日自相思三十六陂芳草地

前调　　　　　　　　　　　　陈允平

西园鬬结秋千了日漾游丝烟外袅小桥杨柳色初浓别院海棠花正好　粉墙低度莺声巧薄薄轻衫宜短帽便?日日醉芳菲未必春风留玉貌

前调　　　　　　　　　　　　陈允平

柳丝挽得秋光住肠断驿亭离别处斜阳一片水边楼红叶满天江上路　来鸿去鴈知何数欲问归期朝复暮晩风亭院倚阑干两?芦花飞雪絮

前调　　　　　　　　　　　　陈允平

长江浩渺山明秀宛转西风惊客袖相逢才系柳边舟相别又倾花下酒　怪得新来诗骨痩都在秋娘相识後一天明月照相思芦荻汀洲霜满首

前调　　　　　　　　　　　　石孝友

小桃破尽风前萼草草年华闲过却十分清痩有谁知一点相思无处着　书凭鴈字应难托花与泪珠相对落万红千翠尽春光若比此情犹自薄

前调　　　　　　　　　　　　石孝友

扁舟破浪鸣双橹岁晚客心纷万绪香红漠漠落梅邨愁翠萋萋芳草渡　汉皋佩失诚相误楚峡云归无觅处一天明月缺还圆千里伴人来又去

前调【送别】　　　　　　　　　　石孝友

阳关声里催行色马惜离羣人惜别入怀风月记衔杯迎步溪山供散策　阴飇断渡江吹白晴壑吞云天放碧悬知诗兴满归途三四野梅开的皪

前调　　　　　　　　　　　　石孝友

寻春误入桃源洞草草幽欢聊与共牢笼风月此时情做造溪山今夜梦　柳蹊未放金丝弄梅径已经香雪冻春愁离恨重於山不信马儿驼不动

前调　　　　　　　　　　　　周端臣

华堂帘幙飘香雾一搦楚腰轻束素翩跹舞态燕还惊绰约妆容花尽妒　尊前谩咏高唐赋巫峡云深留不住重来花畔倚阑干愁满阑干无倚处

前调【闻笛】　　　　　　　　　　王武子

红楼十二春寒侧楼角何人吹玉笛天津桥上旧曾听三十六宫秋草碧　昭华人去无消息江上青山空晚色一声落尽短亭花无数行人归未得

前调　　　　　　　　　　　　莫　仑

緑杨芳径莺声小帘幙烘香桃杏晓余寒犹峭雨疎疎好梦自惊人悄悄　凭君莫问愁多少门外江流罗带绕直饶明日便相逢已是一春闲过了

前调　　　　　　　　　　　　楼　采

东风破晓寒成阵曲锁沉香簧语嫩凤钗敲枕玉声圆罗袖拂屏金缕褪　云头鴈影占来信歌底眉尖萦浅晕澹烟疎柳一帘春细雨遥山千叠恨

前调【题铅山驿壁】　　　　　　　　　无名氏

东风杨柳门前路毕竟雕鞍留不住柔情胜似岭头云别泪多於花上雨　青楼画幕无重数听得楼边车马去若将眉黛染情深直到丹青难画处

前调【芭蕉】　　　　　　　　　　僧　挥

飞香漠漠帘帏暖一线水沉烟未断红楼西畔小阑干尽日倚阑人已远　黄梅雨过芭蕉晚凤尾翠揺双叶短旧年顔色旧年心留到如今春不管

前调【红梅　　　　　　　　宋媛】李清照

红酥肯放琼瑶碎探着南枝开徧未不知藴藉几多时但见包藏无限意　道人憔悴春牎厎闲拍阑干愁不倚要来小看便来休未必明朝风不起

前调【侑涪　　　　　　　　宋妓翁】盼　盼

少年看花双鬓绿走马章台弦管逐而今老更惜花深终日看花看不足　坐中美女顔如玉为我同歌金缕曲归时压得帽檐攲头上春风红簌簌

前调【宴河中瑞雪亭】　　　　　　　　　冯延登

长原迤逦孤麋卧野色微茫河界破草萦绳屦绿云深花触飞丸红雨妥　高亭初试煎茶火醉玉渐譁春满座行杯莫厌转筹频佳节等闲飞鸟过

前调　　　　　　　　　　　　刘　因

未开常探花开未又恐才开风雨至花开风雨不相妨为甚不来花下醉　今年休作明年计明日已非今日事春风欲劝座中人一片落红当眼坠

前调　　　　　　　　　　　　刘　因

柳梢绿小梅如印乍暖还寒犹未定惜花长是为花愁殢酒却嫌添酒病　蝇头蜗角都休竞万古豪华同一尽东君晓夜促归期三十六番花递信

前调　　　　　　　　　　　　刘　因

西山不似龎公傲城府有楼山便到欲将华髪染晴岚千里青青浓可埽　人言华髪因愁早劝我消愁惟酒好夜来一饮尽千锺今日醒来依旧老

前调　　　　　　　　　　　　刘　因

锦云十里川妃共一棹晚凉风款送只愁无处着清香满载月明船已重　冰壶水监元空洞天意似嫌红翠拥?教风露入银尊不惜秋光浑减动

前调　　　　　　　　　　　　刘景翔

可怜又误江南景雨腻风喧愁入暝依稀碧玉水边魂憔悴绿珠楼外影　点点随人飞远近薄幸相逢情怎忍年年三月化香尘天上人间看梦醒

前调　　　　　　　　　　　　刘　基

江城雨熟黄梅後楼阁青高虚永昼阶前玉露宝珠呈叶底夜蝉金石奏　苍苔不觉残红覆匝径沿墙欺组绶老来於物緫忘情漫为青山开北牖

前调　　　　　　　　　　　　骆文盛

风雨夜来惊枕上春寒晓入梅花帐下牀日午未梳头坐看南溪新水涨　一尊谁与移新酿匆匆慰我花间望清歌时对碧山倾谷口闲云恁无恙

前调【秋夜闻吹箫次韵】　　　　　　　　吴子孝

芳筵初奉千金寿妙舞高歌都未有飞仙却送玉箫声如君宜坐相如右　银蟾光映松杉秀万顷玻瓈云不厚名山佳客两相遭知音况遇调元手

前调【阳山题壁】　　　　　　　　　　吴子孝

怜春常恐春归去刚到清明花似雾青山处处可寻春况对山光湖影聚　几宵雨细泥沾絮十里月明鸦满树美人倾盖即知心银烛金杯休记数

前调　　　　　　　　　　　　杨　慎

小寒倦倚相思枕丝雨织愁愁欲稔绿杨桥畔见谁家油壁香车迎阿沈　莫教错送回文锦密地重将青鸟审流莺庭户嫩凉天月许再圆花再品

前调【燕来】　　　　　　　　　　王锡爵

檐铃忽报新宾拜千里乌衣知已惫画帘低掠语声轻一种风流还自卖　依旧香巢无敢坏花底迎迟君莫怪清明时节雨风多珍重梁间休出外

前调　　　　　　　　　　　　沈自炳

盼定玉郎离别处空剩紫骝芳草路年年同嫁与东风只有小楼红杏树　愁病恹恹魂欲去一霎芭蕉寒响聚空嗟薄命玉容人值得数声秋夜雨

前调【晚春中　　　　　　　明媛桥看月】郭　?

花飞锦带春波簇残月流辉明水縠万珠的皪照新妆故向嫦娥纤手掬　柳线牵烟轻重绿渔灯高下鸳鸯宿无情花柳送春归不管离人肠断续

前调【又一体夜起避暑】　　　　　　　　孟　?

冰肌玉骨清无汗水殿风来暗香满绣帘一点月窥人攲枕钗横云鬓乱　起来琼户悄无声时见疎星渡河汉屈指西风几时来只恐流年暗中换

前调【又一体】　　　　　　　　　　温庭筠

家临长信往来道乳燕双双掠烟草油壁车轻金犊肥流苏帐晓春鸡早　笼中娇鸟暖犹睡帘外落花闲不埽衰桃一树近前池似惜红顔镜中老

前调　　　　　　　　　　　　顾　夐

月照玉楼春漏促飒飒风揺庭砌竹梦惊鸳被觉来时何处管弦声断续　惆怅少年游冶去枕上两蛾攒细绿晓莺帘外语花枝背帐犹残红蜡烛

前调　　　　　　　　　　　　顾　夐

柳映玉楼春日晚雨细风轻烟草輭画堂鹦鹉语雕笼金粉小屏犹半掩　香灭绣帏人寂寂倚槛无言愁思远恨郎何处纵疎狂长使含啼眉不展

前调【又一体】　　　　　　　　　　牛　峤

春入横塘揺浅浪花落小园空惆怅此情谁信为狂夫恨翠愁红流枕上　小玉牎前嗔燕语红泪滴穿金线缕鴈归不见报郎归织成锦字封过与

瑞鹧鸪

【双调五十六字一名舞春风一名鹧鸪词通首皆平韵与七言近体诗无异若用仄韵即系玉楼春木兰花调也】

瑞鹧鸪　　　　　　　　　　　冯延已

严妆才罢怨春风粉墙画壁宋家东蕙兰有恨枝犹绿桃李无言花自红　燕燕巢时罗幕卷莺莺啼处凤台空少年薄幸知何处每夜归来春梦中

前调　　　　　　　　　　　　欧阳修

楚王台上一神仙眼色相看意不传见了又休还似梦坐来虽近远如天　陇禽有恨犹能说江月无情也解圆更被春风送惆怅落花飞絮两翩翩

前调【观潮】　　　　　　　　　　苏　轼

碧山影里小红旗侬是江南踏浪儿拍手欲嘲山简醉齐声争唱浪婆词　西兴渡口帆初落渔浦山头日未攲侬欲送潮歌底曲尊前还唱使君诗

前调　　　　　　　　　　　　贺　铸

月痕依约到西厢曾羡花枝拂短墙初未识愁那得泪每浑疑梦奈余香　歌逢嫋处眉先妩酒半酣时眼更狂闲倚绣帘吹柳絮问人何似冶游郎

前调　　　　　　　　　　　　杜安世

夜来风雨损余芳数片衰红落槛傍媚景背人容易去半轩飞絮日空长　从来不信相思切及至如今信感伤独立黄昏绣帘外可堪新月露圆光

前调【送别】　　　　　　　　　　葛胜仲

两年人住岂无情别乘辞华似水清何事千锺勤饮饯故知一别未能轻　解龟虽幸樊笼出挂席还愁海汐平江草江花都是泪骊驹休作断肠声

前调　　　　　　　　　　　　赵师侠

榴花五月眼边明角簟流冰午梦清江上扁舟停画桨云间一笑濯尘缨　主人杯酒流连意倦客关河去住情都付邮亭今日水伴人东去到江城

前调　　　　　　　　　　　　张元干

雏莺初啭鬬尖新双蕊花娇掌上身緫解满斟偏劝客多生俱是绮罗人　回波偷顾轻招拍方响低敲更合岂?梢头春欲透情知巫峡待为云

前调　　　　　　　　　　　　张元干

香佩潜分紫绣囊野塘波急拆鸳鸯春风灞?空回首落日西陵更断肠　雪下哦诗怜谢女花间为令胜潘郎从今千里同明月再约圆时拜夜香

前调　　　　　　　　　　　　侯　寘

遥天拍水共空明玉镜开匳特地晴极目秋容无限好举头醉眼暂须醒　白眉公子催行急碧落仙人着句清後夜萧萧葭苇?一尊独酌见离情

前调【京口怀山中故人】　　　　　　　　辛弃疾

暮年不赋短长词和得渊明数首诗君自不归归甚易今犹未足足何时　偷闲定向山中老此意须敎鹤辈知闻道只今秋水上故人曾牓北山移

前调【瑞香】　　　　　　　　　　程　垓

东风冷落旧梅台犹喜山花拂面开绀色染衣春意净水沉熏骨晚风来　柔条不学丁香结矮树仍参茉莉栽安得方盆载幽植道人随处作香材

前调　　　　　　　　　　　　程　垓

门前杨柳绿成阴翠坞笼香径自深迟日煖熏芳草眼好风轻撼落花心　无多春恨莺难语最晩朝眠蝶易寻惟有狂酲不相贷酿成憔悴到如今

前调【咏落梅】　　　　　　　　　　尤　袤

清溪西畔小桥东落月纷纷水映空五夜客愁花片里一年春事雨声中　歌残玉树人何在舞破山香曲未终却忆孤山醉归路马蹄香雪衬东风

前调【逆旅除夜大雨】　　　　　　　　　卢　炳

客里惊嗟又岁除萧萧寒雨滴茆庐山深溪转泉声碎夜永风揺烛影孤　冷甚只多烧木叶诗成无处写桃符强酬节物聊清酌今岁屠苏自取疎

前调　　　　　　　　　　　郭从范

倾城一笑得人留舞罢娇娥敛黛愁明月宝鞲金络背翠琼花珥碧搔头　晴云片雪腰肢嫋晚吹微波眼色秋清露亭皋芳草绿轻绡软挂玉帘鈎

前调【歌妓入空门】　　　　　　　　　陈彭年

尽出花钿三宝津云鬟初翦向残春因惊风烛难留世遂作池莲不染身　贝叶乍翻疑锦轴梵声才学误梁尘从兹艶质归空後湘浦应无解佩人

前调　　　　　　　　　　　　詹　正

背人西去一莺啼拍手还惊百舌飞浅雨微寒春有思宿妆残酒欲忺诗　鵁鶄浪起蒲茸暖翡翠风来柳絮低故遣苍头寻杏子凭肩小语只心知

前调　　　　　　　　　　　　詹　正

东洲游伴寄兰苕人日晴时不用招微雨来看杨柳色故人相遇浴龙桥　愁如春水年年长老共东风日日消几欲作牋无可寄双鱼犹自等归潮

前调　　　　　　　　　　　　京师妓

昔时曾侍汉梁王濯锦江边醉几塲拂石坐来衫袖冷踏花归去马蹄香　当初酒醆寜辞醉今日愁怀不易当暗想旧游浑似梦芙蓉城下水茫茫

前调　　　　　　　　　　　　杨　愼

垂杨垂柳管芳年飞絮飞花媚远天金茧抱春寒食後玉蛾翻雪暖风前　别离河上还江上抛掷桥边共路边游子魂消青塞月美人肠断碧楼烟

前调【湖上上元】　　　　　　　　　　卓人月

城中火树落金钱城外湖波起碧烟夜夜夜深歌子夜年年年节度丁年　琉璃一段湖称圣琥珀千锺酒号贤自分嬾追儿女队玉梅花下拾花钿

御选历代诗余卷三十二








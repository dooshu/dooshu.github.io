○授李绛中书侍郎同平章事制

门下：司重柄者，允属於长才，熙大猷者，固资於端士。朕缵承鸿绪，抚有万邦，夙夜祗勤，惧远於道。故每注意宰辅，劳怀梦想，诚以得失之效，邦家所系，畴若佥论，简予深衷，必惟其人，是举成命。朝议郎守尚书户部侍郎骁骑尉赐紫金鱼袋李绛，质秀珪玉，文含彩章。抱器挺生，居贞特立，有史鱼秉直之操，励山甫匪懈之诚。忠孝两全，学识兼茂，清标可以范雅俗，正气可以肃群伦。顷自周行，俾参密命，动由於义，知无不为。蹇蹇怀匡济之心，孜孜陈远大之略，言无隐避，居则静专。贯於初终，其道一致，地卿之贰，爰委典司，理财先示於简廉，利物每惩於聚敛。经通立制，器用弥光，台阁之间，郁有公望。是宜权衡百度，宰理庶工，允副具瞻，掌我枢密。於戏！予欲驱人俗以跻富寿，感人心而致和平。尔尚修明宪章，宣布德泽，必宽大其志，无皦察为公。恒其道以秉彝，裕其体以临下。各任以职，无忘陈平之言；苟便於人，勿惮萧何之请。敬兹宠擢，其懋戒哉！可朝议大夫守中书侍郎同中书门下平章事，勋赐如故，主者施行。








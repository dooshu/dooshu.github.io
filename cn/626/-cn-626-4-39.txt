陈员外宗三首

【赐午门观灯应制（二首。宣庙品第应制诗，以此篇为首）】

鳌峰千仞郁嵯峨，万蜡荣春洽太和。

明月只随仙仗转，红云偏近御筵多。

旌旄影扬黄金阙，丝竹声翻《白雪歌。

万岁三呼频祝颂，醉归数问夜如何。

白玉仙京上帝家，六龙遥驾五云车。

巨鳌此夕移三岛，火树迎春吐万花。

水咽宫壶留夜色，欢腾黎庶乐年华。

承恩尽醉归来晚，一派钧天隔彩霞。

【过寒山寺寄道上人】

归舟欲住更匆匆，晚色苍苍迫下舂。

两岸杏花寒食雨，数株杨柳酒旗风。

江边尚说寒山寺，城外犹听半夜钟。

溪水自流人自老，渔歌长伴月明中。


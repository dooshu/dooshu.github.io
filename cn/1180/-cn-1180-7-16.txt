太岳先生文集评（与徐从善知己）


［明］刘芳节





数日读太岳集，真是手舞足蹈而不能已。千古奇人，千古奇书，何迟我十年读也？然非迟十年读，又恐不能读若此之快也。乃今敢断谓：高皇帝为生民以来未有之神圣，开天而作君；太岳先生为生民以来未有之异人，中天而作相。盖气运之数千年，而始生此神异品，而又并集于我朝，盛哉！今颂高皇帝者，以为似汉高，固为不知类；以为似汤，亦未尽。予直以为跨辗神尧圣舜，而其摧陷廓清之功，直肘足于盘古。至若太岳先生，龙见二爻，总挈三教，所谓集大成者，方之同矣。何者？大成之学，历宋至我明，愈讲而愈晦，愈步趋而愈腐烂，得太岳先生而一洗刷之，光彩倍鲜。如曰平生学在师心，不曰师孔，而孔子之道愈尊，学愈明。彼梁汝元、李贽者，固皆自命为圣人，而天下群以圣人奉之者也。汝元一见而咋口，卓老所称为大觉，设位礼拜之而不置，有以也。

书牍入手，辄自批圈，不自知其喜心之倒极，幸勿罪其妄谬。信笔潦草写去，中间有许大议论，尚未得发出，会须作一篇大评论文字，留之天壤间。真是文忠千古少知己，诸人所谓知之浅矣。不佞颇知之深，文忠自当魂举。

社弟刘芳节顿首白。






杏林叟传

杏林叟姓董匿其名隐居暨阳山中不知其所自出或云吴神医奉之后也尝遇异人授鍼术砭刺按摩挛舒郁通求疗者皆舁至徒返欲以赀报輙谢曰吾衣食幸自给无庸是也苐令人植杏一树舎旁曰吾聊继吾祖志耳久而成林乡人不知其名因以杏林叟号焉尝曵杖林下逍遥而歌曰杏之华其下我家杏之实其美我食吾寜舎是兮而从人于役或闻之曰隠者也前揖而问曰今天下病矣子犹事医邪盍以大鍼起大疾乎叟哑然曰我野人也恶知天下之事哉试以医言之夫人之玩毒而忘戒嗜甘而憎苦众口是惑而忽医之言者在法皆不疗若医昧其难冒受厚直溃溃汨汨日视其殆而不知止者则又病者之罪人也吾诚愧焉子何欲以是凂我哉遂隠终其身赞曰雉不隠其文故丽扵罗豹不蔵其斑故陷于穽古之君子遭时否塞欲求免乎世者往往变匿其名以自杂于贱技之间若陈留老父汉隂丈人之流姓名且不得而知身可得致邪所谓身名俱隐者上也身隐而名著者下矣杏林叟识能察时艺能济物寜没其名以全道谓之上隐非邪


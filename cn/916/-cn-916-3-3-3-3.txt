【情诗】

高殿郁崇崇。广厦凄冷冷。（玉台作冷。《广文选》同。）微风起闺闼。落日照阶庭。踟蹰（玉台作峙□屠。）云屋下。啸（《广文选》作笑。《诗纪》同。）歌倚华楹。君行殊不返。我饰为谁容。（《广文选》作荣。《诗纪》同。）炉薰阖不用。镜匣上尘生。绮罗失常色。金翠暗无精。嘉肴既忘御。旨酒亦常停。顾瞻空寂寂。唯闻燕雀声。忧思连相属。中心如宿酲。（○玉台新咏一。《广文选》九。《诗纪》十六。）


卷二百八十二

<史部,诏令奏议类,奏议之属,历代名臣奏议>

钦定四库全书

历代名臣奏议卷二百八十二

明　杨士奇等　撰

谥号

宋英宗治平二年中书请议濮安懿王尊号翰林学士王珪等上状曰臣等参详国朝崇奉尊属故事今濮安懿王於仁宗皇帝其属为兄於皇帝合称皇伯而不名宰相韩琦奏言按仪礼为人後者为其父母报及按令文与五服年月?并云为人後者为其所後父母斩衰三年为其所生父母齐衰期则出继之子於所继所生皆称父母又汉宣帝光武皆称其父为皇考今王珪等议称皇伯於典礼未见明有引据请下尚书省集三省御史台官定议有诏集议以闻时翰林学士知太常寺范镇上奏曰窃以为父母天下莫隆焉至於继大宗则杀其服何也大宗之统不可絶而父母有嫡长之奉也视其服纪之隆杀而知圣人制礼之意也知名之不可以贰也名也者天下之辨也所以别嫌明微而不可以不慎也为父母报云者记礼者之文其势然也不可云为伯叔报也律令亦犹是也汉宣於昭帝为孙光武於平帝为祖容可以称其父为皇考然议者咸以为非何也谓其以小宗而合大宗之统也陛下既称仁宗皇帝为皇考又欲称濮安懿王为皇考则是两统而又二父又重於汉之失也非所以严宗庙也非圣人制礼之意也尔雅父之昆弟先生为世父後生为叔父国朝之制伯叔兄弟子侄加皇字今濮安懿王於仁宗皇帝为先生则陛下亦宜依尔雅及国朝故事称皇伯而不名如前议为便至於汉之称皇考称帝称皇立寝庙序昭穆皆非陛下圣明之所法今以仪礼及汉诸儒论议魏明帝诏凡五篇其间议有是非事有当否惟陛下裁处之大抵祖仪礼者为合乎礼经也

时知制诰判礼部宋敏求等亦上奏曰臣等谨按?文称仪礼为人後者为其父母报传曰何以期也不贰斩也何以不贰斩也特重於大宗者降其小宗也为人後者孰後後大宗也曷为後大宗大宗者尊正统也疏曰此谓其子後人及来为父母在者欲其厚於所後薄於本亲抑之故次在孙後也仪礼谓本亲亦曰父母盖追本其所自出若不明言父母则无辨别亦无以为言也勅又曰令文与五服年月勅皆曰为人後者为其所後父斩衰三年为人後者为其父母齐衰期即出继之子於所生皆称父母谨按令文五服年月皆出於仪礼也勅又曰汉宣帝光武皆称其父为皇考谨按宣帝乃武帝之曾孙嗣昭帝後实孝昭孙属也以其父为悼皇考宜也光武起於民间中兴汉祚而推以世数上继元帝固非元帝亲命为子以南顿君为皇考宜也陛下既为仁宗皇帝亲立为子矣仁宗乃陛下之皇考也今若又以皇考之名加於濮安懿王臣等以为甚非礼之不贰斩也尊无二上之义也?又曰议称皇伯於典礼未见明有引据臣等谨按出继之君称本生为皇伯叔则前世未闻也汉安帝纪载清河王薨但不名尔此范晔特变常例也至於袁宏纪则亦名之安帝即位清河王尚在当时别无殊礼按本朝真宗谓秦王为皇叔仁宗谓楚王昭成太子并为皇伯是则皇伯叔之名在本朝称之久矣盖遵用旧文有所自也或以谓可加为皇伯父者谨按荀子与史记并载周公自称我文王之为子武王之为弟成王之为叔父诗鲁颂王曰叔父建尔元子俾侯于鲁笺曰叔父谓周公也成王告周公曰叔父我立汝首子使为君於鲁谓欲封伯禽也是诗人追述成王封伯禽时周公尚在故称叔父者是生称之辞既没则未有称为叔父者又经书称伯父叔父同姓之臣也前代帝王多不通亲属冠於爵位之上西晋则封皇从伯父望为义阳王皇叔父干为平原王亦生之称又或谓皇伯考者谨按父与考存殁之称考者成也言其德行之成祖与考有君德而成之也晋武帝称景帝明皇称中宗本朝真宗称太祖皆曰皇伯考是兴王业履尊位乃可称伯考也又或谓可依汉宣帝故事称亲史皇孙如淳曰亲谓父也谨按礼大传曰亲者属也王制注曰周制太祖及文王武王二祧与亲庙四是自始祖至父皆称亲汉宣为昭帝孙属仍得以悼皇考为亲与上皇考义同盖亲者父也皇考也不可以称也臣等谓今来褒崇濮安懿王宜如两制礼官所议以示万世至公之法

初执政请集百官议意朝士必有希合既而议者多是王珪羣言汹汹有旨权罢集议侍御史知杂事吕诲上疏曰臣伏覩近降勅命下尚书省集三省御史台定议濮安懿王称皇伯不合典礼未见明有引据续准手诏以论议不一权罢集议当令有司博求典故庶合礼经者臣窃以朝廷既知议论不一当辨正是非参合衆意明所适从岂可事未有定遽罢三省集议还付所司诏命反复非所以示至公於天下也辄徇愚见敢以上闻臣谨按仪礼为人後者为其父母报盖为大宗後当为大宗斩还为小宗周不贰斩明於彼而判於此也又按令文与五服年月勅出继之子於所继所生皆称父母称父母者所以别其本正於後也在属籍当行除附斯令之意又可明也如汉宣光武皆称父为皇考者二帝上承本宗皆非旁继於今事体略不相类据王珪等议濮安懿王於仁宗皇帝其属为兄於皇帝合称皇伯而不名於礼得矣及引元佐元俨称皇叔皇兄之类皆本朝典礼安得谓之无据臣窃原勅意直欲加濮安懿王为皇考与仁庙同称如是则尊有二上而服有二斩礼律之文皆相戾矣臣恭以陛下鳞跃藩邸入继大统南面尊临皆先帝之德也俯终祥禫尚未遑庙谒遽有斯议搢绅之士皆未以为然方陛下躬勤孝养上奉慈闱承顔犹惧其不足矧复顾私恩别亲踈而忘大义哉就如有司循情酌礼以濮安懿王为考仙游为妣示於中外得为安乎臣窃谓兹事非出清衷必佞臣苟悦圣情二三辅臣不能为陛下开陈正论又将启其间隙违背礼义惑乱人情忘先帝之眷倚陷陛下於非正得谓之忠乎臣伏望陛下开广圣虑精勤孝治不作无益以害至公既罢三省集议当别降诏旨以王珪等议为定以前後所献不一之论尽降出外辨正是非明其罪罚寘之於法可以涣释羣疑杜絶邪论不然何以明陛下之无私判中外之深惑传之永久所损不细臣备员台宪敢不尽言惟冀睿哲断之於中早赐施行以息浮议诲以枢府大臣宜同定论典礼是非又上疏曰臣窃以国朝承五代余弊文武之政二府分领任重体均其实一矣然而军国大事皆得合议今议崇奉濮王此事体至大者始欲集三省合议而终不谋於枢府臣所未谕两制及台谏官论列者半年外臣抗疏言者不一而枢府大臣恬然自安如不闻知讫无一言以正朝廷典礼岂所谓以道事君固如是耶今佞人进说惑乱宸听中书遂非执守邪论当有以发明经义解释羣疑臣欲乞中旨下枢密院及後来进任两制臣寮同共详定典礼以正是非久而不决非所以示至公於天下也

侍御史赵瞻上奏曰臣伏见比下两制儒臣会议濮安懿王称亲以仁宗皇帝早年鞠养陛下於宫掖遂於往岁下明诏以陛下为皇子嗣承顾命柩前即位故用为人後者为子之义特重大宗典礼甚明则濮王实仁宗之兄於陛下尊行为伯昭然无疑而议者复称礼辨所生所养犹有父母之文以为论难明知礼无两父贰斩之义乃取文辞一字以乱正典且如文有去妇出母去已非妇出不为母不书其名将何以考又称汉宣光武追尊父为皇考且孰不知宣与光武远继祖世不为昭元之子妄傅为义诖误圣朝昔汉董宏阿附丁傅开发邪议师丹守正终折僭号至魏明帝勅戒公卿则曰敢为佞邪导谀时君谓考为皇称妣为后则股肱大臣诛之无赦今夫为臣而自为董宏之行复待陛下不以魏明之贤上负先帝下背所学诡引文辞讽为诏意遂下三省台官集议朝廷正士莫不发愤欲建正论今且复颁手诏以为论议不一权罢此会仍俾有司博求典故臣愚闻命窃谓未允且衆议未上安知不一国家议事本择佥谋委一有司孰若多士典章沿革莫不讲闻今云博求岂复如此盖由邪说直塞羣言不思据经自欲作古存着未定之意沮格前议之端中外讙惊指名有在趋向如此心迹可察伏乞陛下昭示不一之议廷诘立异之党如彼於礼经为是即可施行或臣与前议为非请从诛窜况国之策命不当因循朝之缙绅岂之学问愿勅建议之臣使与臣等对辨邪正一定以慰天下之望

监察御史里行吕大防上奏曰臣伏见自古人君临御之始施为举措必有以厌服天下之心者或以至公大义或以深仁厚德非此二者不足以得天下之心汉高祖除秦苛法与民更始者深仁厚德也光武非平帝之亲以天下思刘氏乃追继元帝之後不极尊其父祖者至公大义也至如太祖皇帝始即位则除五代之苛酷禁从兵之巷市太宗皇帝始即位则亲试天下士补美官者数百人真宗皇帝始即位则放天下逋负数十万缗仁宗皇帝景佑亲政之初则亦用考士补官之法四圣相继率用此法者盖知天下之心不可以智巧得而可以公义结也伏自陛下临御以来除禫之始天下之人顒顒观望乃陛下结天下人心之日而大臣曾不思虑者欲加濮安懿王非正之号以惑天下之观听有识之士远近惊叹以为大臣上负先帝顾托而导人君於非义臣已累状奏陈备其本末未蒙施行臣非不知阿顺陛下圣意乃为自安之计然臣荷陛下非次拔擢置於言路亲加训奨形於诰谕臣若不极于诚使陛下由此失天下之心臣复何顔以事陛下伏惟少留圣意以社稷为计以天下人心为念以四圣亲政之始皆有以得天下之心为法特颁手诏出自圣断濮安懿王典礼以两制礼官之议为定则陛下以至公大义结天下人心自今日始矣

大防又上奏曰臣等累具封章为濮安懿王典礼乞依两制臣寮定议伏覩手诏再下礼官详求典故切知太常礼院已具典故奏陈臣等於今月二十一日同到中书咨议执政臣寮皆称礼官奏状留中不下兼臣等曾亲奉德音且候礼官检讨至今多日未闻施行伏缘陛下临御之初敦叙皇族自燕王以下各加恩礼更封进国恩荣兼至况濮安懿王於陛下有顾复之恩封国优崇宜极人臣之典而不宜在诸王後矣特以大臣立议太过礼不时举致物论不同中外惊叹遂使追崇之礼至今阙然仰亏陛下孝思之义而未厌四方顒顒之望非所以荣亲而广盛德也臣等愚陋以为濮安懿王典礼抑礼而不举不若屈情而亟行伏乞礼官所奏典故早下有司施行如礼将使安懿如在之灵乐於陛下之中礼八庙降观之鉴喜於陛下之至公顒顒之望四海如一

治平三年时濮议久不决台谏交章论琦上以皇太后不悦内出手诏切责琦等且缓其事太后复出手书曰吾近闻羣臣议请皇帝封崇濮安懿王至今多日未见施行吾再閲前史乃知自有故事濮安懿王谯国太夫人王氏襄国太夫人韩氏仙游县君任氏可令皇帝称亲仍尊濮安懿王为濮安懿皇王氏韩氏任氏并称后诏曰朕面奉皇太后慈旨为议濮安懿王典礼久未施行已降手书付中书濮安懿王谯国夫人王氏襄国夫人韩氏仙游县君任氏令朕称亲仍尊濮安懿王为濮安懿皇王氏韩氏任氏并称后朕以方承大统惧德不胜称亲之礼谨遵慈训追崇之典岂易克当且欲以茔为园增置吏卒守卫即园立庙俾王子孙主奉祠事皇太后谅兹诚恳即赐允从宜令中书门下依此施行中书劄子奉圣旨宗朴候服阙与除节度观察留後主奉濮王祠事改封濮国公时判太常欧阳修上奏曰臣伏覩降勅下太常礼院濮安懿王皇帝称亲臣忝预礼司晓夕惟虑义有未安不敢自默窃以称亲之说盖用汉宣帝时有司奏请史皇孙故事谨按皇孙即宣帝所生之父宣帝为昭帝後是以兄孙遥继祖统於汉家无贰考之嫌史皇孙初无爵諡有司奏请之始故且称亲其後既已立諡秖称悼园然则亲字非所以为称谓且陛下以圣明之德仁宗皇帝拔自旁支入继大统虽天下之人三尺童子皆知陛下濮王所生今但建立园庙以王子承祀是於安懿王无絶父之义於仁宗皇帝无两考之嫌可谓兼得之矣其亲字既称谓难立且义理不安伏乞更不施行

吕诲等上奏曰臣等伏闻手诏节文称亲之礼谨遵慈训追崇之典岂易克当固己见陛下守义徇公谨重之至也然称亲之礼殊未为安羣口纷纭不胜嗟愤臣等窃详皇太后手书称亲之意盖用汉宣故事欲行於今乃与中书门下元建皇考之议大体相依此不免为两统二父之失所以议者喧然皆谓母后手书非出慈夀之本意皆建议之臣眩惑交结成就其谋欲自掩其恶而杜塞言者之口也臣观陛下继明之始与汉宣故事不同宣帝之时尚为有司所奏礼为人後者为之子请谨视孝昭所为未有却令大宗正统之母追称小宗所生为亲者也错乱礼法失其本意若欲准汉宣故事以濮王为亲则襄国已降自当为母於皇太后岂得安哉恭惟陛下亲受仁宗诏令而为之子故先帝遗诏诞告万方谓陛下为皇太子即皇帝位四夷诸夏莫不共闻今乃复称濮王为亲则先帝治命之诏不行而陛下继体之义不一况太后与政府大臣并受先帝顾托言犹在耳永昭陵土未乾止因一二奸臣之谋遂忘而弗顾陷两宫於有过之地使薄海内外惑先帝之遗诏疑陛下之过举移讴歌欣戴之心为忠愤不平之气可不痛哉万一强敌乱民以有先帝遗诏为问则执政之臣其将何辞对之然则称亲之礼岂宜轻用首议之臣安得不诛臣等待罪於家屡蒙诏旨促令供职而踧踖未敢承命者以此故也若必使臣等就职则当合班廷争以救朝廷之失虽陛下容纳直言为天下所闻而臣等不能早悟明主之罪益深益重矣岂可复居言路为耳目之臣哉臣等之心有死无二伏望陛下留神听纳天下幸甚

诲等又上奏曰臣伏覩六月中勅下议濮王典礼引汉宣光二帝称考故事今月二十三日诏不敢当皇太后追尊父皇母后之礼且欲以茔为园立庙俾王子孙以奉祠事臣愚以为今日与汉宣事体不同当时太子与皇孙俱死於外因其地葬之故曰戾园悼园即位後八年有司言父为士子为天子祭以天子悼园宜称尊号曰皇考立庙因园为寝後议者以父为士子为天子祭以天子者乃谓尧舜禹汤周文汉高受命之君非谓继统为後者考庙悼园宜毁勿修乃从其请今濮王陪葬熙陵别子孙之序奉邑守卫皆已严具必欲别起园寝增广制度当须改卜易其灵竁不惟熙陵隔絶亦与润王分别顾其典礼疑有未安汉悼皇止一子是为宣帝虽承大宗不可絶小宗之祀故建立寝庙不为过矣议者犹曰考庙悼园宜毁勿修盖礼不踰闲而当专意於昭帝也况濮王嗣续衆多奉祀何阙陛下不专意於仁庙而复顾於私亲示诸天下其如公议何臣窃原二诏之意尽出首议之臣全袭定陶之事遂追哀帝之迹向言权罢人皆窃笑今日且欲谁其取信衷诚接下犹或违之谲诡示人何可久也陛下独不念先帝恩德七庙威灵陟降在庭祸福所繋臣虽甚戆内实寒心伏望圣慈克崇孝道无惑邪说黩乱典章俯顺人心仰答天意其园庙指挥特行追罢首议之臣不可寛宥慰安中外兹为急务臣缴纳纶诰擅去官守之罪不敢苟避早冀黜谪

英宗时韩琦上尊号册文曰臣等闻天道育万物而不责其报然飞走之微必时而有荐者以知其本也君德被万?而不有其名然臣辟之衆必崇而有号者以献其诚也故报虽不责荐而知其本者天必享名虽不有号而献其诚者君不违是以上下之情通而古今不能以易也恭惟皇帝陛下自然之性得尧之仁不闻而式绍文之圣总百行而无不备探六艺而无不达粤在宗邸德充而晦令闻莫遏四海系心譬夫大明将升光气前发万目瞻望不可韬戢及乎膺受圣托纂隆皇绪信默三祀动谨先法奉养长乐孝惟克谐内严宫闱而细大必修外正纪纲而颓坠皆举揽威柄以归已干神化而独运下暨鳏寡悉安其生至于昆蚑莫不被泽其九族之睦也俾先乎知道其百揆之叙也本精乎任人若夫延见迩臣咨访不倦有虞之好问也抑损浮费用度日约大禹之克俭也缉熙光明而德行以显周成之保邦也综核名实而赏罚必信汉宣之图治也并会衆美嗣兴太平故自舟车所通日月所照皆奉顺声教无敢弗?固足以恢四圣之闳休极百王之盛节者矣廼者肇禋吉土始见清庙祭而受福庆将逮下下之报上安可无述臣等所以合中外之志叩阍屡渎请上丕称以形容於万一而陛下持易之谦执道之契德贯三仪而不自满功偕八世而无所矜冲然弗居可诏不下自是舆情欝邑更相责诮以谓睿圣之烈赫赫如此而不能发扬而增大之是不若飞走知本之着也今三朝之吉万玉来会重译有贡八音在庭臣等幸於此时冀毕前恳封奏五上莫匪倾竭陛下犹敦谕数四不得已而俞之夫道济羣生而不言所利体乾也躬享大命而若固有之膺历也化成天下而辉光日新文也守在四夷而兵革不试武也日用而百姓不知圣也亲宁而万国以欢孝也臣等不胜大愿谨奉玉册玉宝上尊号曰体乾膺历文武圣孝皇帝伏惟陛下无前之蹟本忘其名徇衆之欲勉而是承斯亦踵祖宗之旧而慰乎夷夏之情惟持其盈以守其成夀考万年以安以荣臣某等诚欢诚忭顿首顿首谨言

时百官上尊号知谏院司马光上奏曰臣闻谦德之美尊而益光施之神人无不悦顺窃见陛下将有事於南郊羣臣循袭故事请上尊号以陛下睿智聪明徽柔懿恭享兹鸿名云何不可正以属者暴雨为灾五稼漂没编户失业吁嗟之声盈於道路迄今未息陛下当此之际正宜深自抑损以承答天谴慰释衆心况尊号非古近出有唐陛下受而有之不足以襃大圣功推而不居足以发挥盛德所有羣臣上尊号表伏乞陛下拒而勿受仍令更不得上表此亦区区微诚欲裨益万分之一也

光又上奏曰臣闻王者父天母地子育黎元严恭鬼神畏惧灾异故能安靖国家飨有多福自生民以来不易之道也天虽至高视听甚迩朝夕不离王者左右顺吉逆凶应若影响此乃诗书所载圣人所言岂可谓之漠然无知而简忽不顾哉臣伏见陛下践祚已来太阳祲色中有黑子大风昼晦冬温无冰连年大水漂没庐田以至今岁灾异尤甚彗星彰见光炎隆盛朝东暮西连月乃灭飞蝗害稼日有食之加之陕西河东夏秋乏雨禾既不收麦仍未种妇子恓惶流离满路西戎内侮边鄙未安当此之际羣臣宜劝导陛下以只畏天命勤恤民隐克己谦约博求至言以消复变咎延致善祥而朝廷晏然曾不为意或以为自有常数非关人事或以为景星嘉瑞更当有福今者又有佞臣建议请上尊号其为欺蔽上天罔诬海内孰甚於此是使上帝鬼神怫欝不怿自拜表以来陛下婴此疾疢久而未愈此皆羣臣谄谀之罪陛下岂得不省寤而深思哉臣不胜区区忘生触死伏望陛下自以圣意止羣臣所上表章却尊号而勿受更下诏书深自咎责咨谋四方广开言路求所以事天养民转灾为福之道俟圣体康复政化流通天时丰穰人心悦豫然後推崇徽称何晚之有如此庶几上帝收还威怒福禄大来圣躬和平勿药有喜羣生百姓莫不幸甚况陛下乡者郊礼之前辞尊号不受天下称诵盛德至今未已然则是弃虚名而得实名舍虚美而取实美也於陛下何损焉臣荷国大恩承乏侍从诚见近日羣臣皆以言为讳入则拜手稽首请加鸿名出则错立族谈腹非窃笑终无一人为陛下正言其不可者臣窃痛之是敢妄进狂瞽惟圣明采察

翰林学士王珪上仁宗諡号议曰臣谨按曾子问曰贱不诔贵幼不诔长礼也唯天子称天以诔之春秋公羊说读诔制諡於南郊若云受之於天然乾兴元年夏既定真宗皇帝諡其秋始告天於圜丘史臣以为天子之諡当集中书门下御史台五品以上尚书省四品以上诸司三品以上於南郊告天议定然後连奏以闻近制唯词臣撰议即降诏命庶僚不得参闻颇违称天之义臣今拟上先帝尊諡欲望明诏有司稽详旧典先之郊而後下臣之议庶先帝之茂德休烈有以信万世之传臣谨议

珪又上议曰臣伏奉勅命以七月二十九日集官於南郊坛告天请到大行皇帝諡曰神文圣武明孝皇帝差臣撰諡议及庙号文者臣谨上议曰臣闻元精磅礴济万物而不昭其迹者荐名曰天至德汪洋泽万世而不有其功者建諡於帝伏思在昔帝王生膺大名终纪大行使金声而玉振之以诏虖无穷之闻者帝莫盛於尧舜王莫隆於禹汤也盖易名之典下不得诔上古者将为至尊之諡必质于郊然後定之兹所以推天下之至美明天下之至公虽天子不得以自专也洪惟大行皇帝躬上主之姿承累圣之序流大汉之岂弟履放勲之钦明苞富有之业而能守以约揽泰定之埶而弗恃以安固尝邈然驰视所未形俛然积思所不及谓天命之匪易廼严恭戒惧庶以答灵心之顾谓民怀之靡常廼涵容煦沐庶以陶善类之归知括万虑而不可赜恩渗四垠而不可形如两仪之无不焘载如三辰之无不临烛於时修废官继絶世礼高年劝力穑减常赋抑末游虚已以遇豪畯之材降志以从忠直之谏振立赏罚而权衡之章明典礼而黼黻之宥恕刑狱而荡涤之惠哀困穷而衣食之人情莫不欲逸爱其力而不劳人情莫不欲夀辅其生而不伤羣公庶尹罔弗夷正相与谋王之朝殊邻絶区罔弗亿宁相与慕王之境父父子子兄兄弟弟罔弗顺祗相与立王之涂盖仁政之施沛然其若是莫之能御也矧复耕籍於千亩之田祫祭於先王之庙报天之诚笃则入奠於圆丘严父之志尽则再侑於明堂宗室既蕃则广诸分玉之爱邦统未昭则豫有主器之属下议乐之诏以考锺石之和置写书之官以缀经坟之学迩英敷席图讲艺也凝机祓字资味道也藻思粹发穷圣作也飞毫洒落肆天纵也知声色之靡伐於德义於是乎屏燕饮之娱知雉莬之获殚於精神於是乎絶盘游之欲念组织之瘽则却服御之华念土木之费则损宫室之丽西羌阻命不欲久戍劳师而遂纳玉关之誓南蜑肆奸不欲深入薄寇而自致藁街之戮时则有隃沙轶漠卓荦之贡委应图合谍沕潏之瑞丛四十二年於兹可谓海内大治矣窃迹羲黄之前夐虖莫索其详自诗书之载揆厥所元终都攸卒未有如兹之盛者也方将勒鸿休受永佑岂图神机歘厌邦衅上延仙鼎已成不返荆山之御玉衣虽在空陈渭水之游嘉原既新同轨廹至下华盖於北极引龙輴之西廵此万国所以摧心三灵为之变色有司繇是饬旧典册丕称皇哉铄虖几有以绥王灵而炳帝烈也谨按諡法一民无为曰神经纬天地曰文通达先知曰圣保大定功曰武照临四方曰明慈惠爱亲曰孝若乃羣生啿啿鼓之舞之不知至化之所自然非至神虖制作礼乐际天接地燠然而大备非至文虖永惟宗庙之奉实发先识以建大本非至圣虖戴白之老不识兵革之警非至武虖遐末荒昧之情格於聪明而无所遗非至明虖惇序九族以述夫祖先之志非至孝虖粤庙号之建尚矣维其历古圣贤之君莫不极所以尊明令显之称又或至於代相袭之夫仁者圣人之盛德岂独未有以当之邪抑当时鸿儒钜学乃略於稽求将天之所启期以克配大行之庙虖诗云维天之命於穆不已此之谓欤惟功以创业为祖德以守成为宗皆尊尊之大谊也大行皇帝尊諡宜天锡之曰神文圣武明孝皇帝庙曰仁宗臣谨议

神宗熙宁元年翰林学士司马光上奏曰臣今月十七日准内降曾公亮等上尊号第三表检会旧例合降不允批答已具牓子审取圣旨去讫臣窃惟上尊号之礼非先王令典起於唐武后中宗之世遂为故事因循至今伏见太祖开宝九年羣臣上尊号有一统太平字太祖以燕晋未平却而不受以是见圣人之志苟无其实终不肯有其名也太宗端拱二年诏日前所加尊号尽从省去且曰以理言之皇帝二字亦未可兼称朕欲称王但不可与诸子同耳羣臣恳请乃受法天崇道四字而已其後终身遂不复增益先帝治平二年辞尊号不受天下莫不称颂圣德不幸次年有谄谀之臣建言国家与契丹常有往来书彼有尊号中国独无足为深耻於是羣臣复以非时上尊号论者甚为朝廷惜之昔汉文帝遗单于书以尺一牍单于答以尺二寸牍自称天地所生日月所置匈奴大单于未闻文帝复为胜大之名以加之也学者至今称文帝谦德之美未尝以为可耻也此乃不识大体之言诚不足信耳今羣臣以故事上尊号臣愚以为陛下聪明睿智虽享有鸿名然践阼未久又在亮隂之中考之事体似未宜受陛下诚能断以圣意推而不居既不允所请仍令更不得上表则颂叹之声将洋溢四海此所谓一谦四益可以舍虚名而得实誉者也伏望陛下更加详择

二年判太常寺韩维上言曰臣昨日伏覩中书劄子下礼院以四月一日拜表上尊号夫尊号者非起於治古而生於後世人君之侈乎平居为之已累谦德施於寅畏消复之日实於义理有害何则比年地震遍天下而河北尤为已甚自前史故老传罕有若此之异加以冬无宿雪春无嘉雨寒暑晦明反理失节今兹河北地震尚未止流民尚未复畿甸诸道尚未有得雨处而都下风霾日夕发作乃欲以此时褒颂功德崇上尊号臣窃以为非其时矣且陛下忧悯旱暵徧祷於天地庙社之司计其祝文必须引咎谢谴嘉应未答而遽举推崇之礼虽陛下冲挹未必当之然而事理相反有异诚一恐不足以动天消变假使此事是圣意切所欲得犹当痛自损抑以答天戒况陛下兼皇帝而称之尚何顾此数字之美乎伏望圣慈深思灾变之大务以至诚为本亟出手诏推而勿受臣愚戆但知有益人君则为之不识忌讳惟陛下寛其言而取其意则天下幸甚

神宗时知礼仪事苏颂论前代帝王追尊本亲疏曰汉宣继昭帝即位诏议故皇太子号諡园邑有司奏请故皇太子宜諡曰戾史良娣曰戾夫人置守塜三十家园置长丞亲史皇孙諡曰悼亲谓父也母曰悼后比诸侯王汉诸侯王母夫人皆曰后园置奉邑三百家後八岁有司复请悼园宜称尊号曰皇考立庙因园为寝以时荐享戾夫人曰戾后皆益奉园民光武中兴上承元帝建武二年以皇祖皇考墓为昌陵【後改曰章陵县】置陵令守视【皇祖考不加尊称皇考仍旧称南顿君】十九年尊宣帝为中宗始祠昭帝元帝於太庙【前此十一帝主皆纳高庙】成帝哀帝平帝於长安舂陵节侯以下四世於章陵【节侯光武之高祖】东晋元帝由琅邪继统即位之後以父恭王无他子立皇子裒为琅邪王奉恭王祀其後王薨琅邪皆更立王终晋王世前代帝王自诸侯入奉大统尊其本亲不失礼者三帝也宣光於其父祖惟茔墓置园邑令丞所以异於诸侯者而不加尊称不封国邑尊本恭亲之义也【不加尊称尊正统也不封园邑子无爵父之义也文虽不着其义可推也亦见於师丹议】其曰亲曰皇祖曰皇考者有司之失也何以言之父祖之尊不容改更称谓但以上承大宗不得复顾其私恩故服有降等而名无异称仪礼丧服传齐衰期为人後者为其父母师丹议亦曰降其父母朞所以云者取其别於他亲於义无嫌也今不曰父而曰亲而与九族旁宗尊卑无所别异於义安乎不别加称谓直曰史皇孙则中外无嫌尊卑之义自见也至若皇祖皇考之称是天子诸侯大夫士奉祭祀之文礼记祭法曰王立七庙一坛一墠曰考庙曰王考庙曰皇考庙曰显考庙曰祖考庙郑康成云王皇皆君也显明也祖始也名先人以君明始者所以尊本之意也若是则岂可称於羣臣论议之间乎故宣帝诏直曰故皇太子是也然则考与父岂有别乎礼记曰生曰父母死曰考妣【郭璞注尔雅不取此义然则学者当从礼记为正】白虎通曰父矩也以度教子者也考成也言有成德也广雅云母牧也言育养子也妣嫓也匹於父也曰教曰养亲之之辞也曰成德曰匹父尊之之辞也故礼有世父母叔父母之文而无世考妣叔考妣之说此其所以别也宣光之世议者不能推本此意以开导时主使尽礼意故曰有司之失也晋元帝虽越在江介而能定其大义不失统纪者以当时诸儒若贺循辈非一皆有礼学国爵详正本末不违越於先代不致讥於後世诚有由也先帝绍位之始深惟其故追贲宗室诸王独国爵濮安懿王无所加进崇奉之礼不过置园陵立国庙而已此合乎宣光尊本恭亲之美也初议称亲後亦罢寝特封王之子为濮公使世世奉祀以正其国统此又德过於二帝区区晋室不足儗伦也【光武为皇祖南顿君立後後世使羣臣郡国奉祀此师丹所谓无主不正之礼是也哀安桓尊其父祖为皇而使王子孙奉祀此失礼之大者也其尊曰皇者礼如天子天子不敢臣之高祖之於太上皇是也今使诸侯羣臣奉祀神不歆非类皇岂得享之哉故三代所以尊王者後待以不臣得用其国之仪物服色祀其先王者为此也唐立孝敬皇帝奉天皇帝庙京师皆有司行事追尊让皇帝以其子孙为嗣宁王奉祀事亦因循前代之失也】今欲因改封故王议追尊之礼莫若增陵庙以奉园之户加本国以嗣王之名既合於古义又不违先帝之本意也先帝不追尊仙游县君益见圣虑之深远也【魏明帝诏曰哀帝以外藩援立而董宏等称引亡秦惑误时朝既尊共皇立庙京都又宠藩妾使比长信僭差无度人神弗佑其令公卿有司深以前世行事为戒是哀帝一失礼取诮後来本欲尊亲反诒重毁如是岂得为孝乎东晋孝武帝太元中崇进所生母为太妃范甯亦曰子不得爵命其母妃是太子妇必也正名宁可称母】今议尊崇谓许其所生宗室子援羣臣封育母之例请加封号朝廷以诞育先帝之故优诏褒述特进大国既缘宗室之请则不失正礼推以先帝私亲则其他宗室不敢为比亦可以成先帝之志也

郑獬上奏曰臣伏知梁泉县令范亦顔者上书欲扳前议追尊濮安懿王士大夫得其书而读之莫不怪骇而痛疾之臣可无言乎亦顔谓谈者言英宗皇帝不五年昇天衅在安懿王称尊此仁宗之神灵谴之也谈者未尝有此语特出於亦顔私意其谤诬先皇帝以及仁宗大逆不道於法不赦司马光为中丞自以才选吕诲等复迁缘於赦令亦顔乃谓陛下挈维议者以暴扬先帝之过而自取美名缺於子道虽羲皇不可以补完亦顔既谤诬先皇帝以及仁宗又毁陛下以不孝其可胜诛哉亦顔谓天子得议礼者岂谓天子不计曲直便可制礼乎是亦中文理而已以尧舜之圣犹曰稽古不闻率私意而为礼也其言舜禹之郊汤武之追王成王赐鲁以天子礼乐牵合谬戾非与尊濮安懿王之事相类孔子之贬鲁雉门两观宗庙丹楹不独斥郊禘也奚高郢之不知经亦顔欲尊濮安懿王为濮安懿皇帝以明非天下之帝则大宋已帝天下又安有濮国之帝乎凡亦顔云云皆变皂为白真伪易言背祖宗之本统破圣王之大法孔子称言伪而辩者其亦顔也哉臣闻曩日之议也独欧阳修唱其端大臣连附之其下引脰而隂相和者又数人於时号之於朝廷则朝廷之臣以为非号之於衢路则衢路之民以为非号之於国邑则国邑之人以为非至於海隅虫兽草木如其能言亦必以为非矣赖忠荩之臣心不外顾叠章累疏力抗奸言於是大本正而天下之论息天下始洒然以为朝廷之清明矣今亦顔又欲遂前议再惑乱朝廷臣虽知陛下必不信然其端已唱矣不可不剿絶之先帝之初得修言亦不敢颛听故俾近臣议议者为不可於是辍止之是先帝未尝过举也设以为过而辍止之是成汤之美行也乌足为说哉亦顔乃欲饰非於先帝致过於陛下阿附於宰相眩乱於愚俗臣闻造作奸言破律乱常者必诛请付有司以治其罪臣不胜愤懑

哲宗初毕仲游上言曰王者之兴必有其德王者之数必有五行王者之起必有其地故有道德之号有五行之称有地之名圣人王天下则三者不待求而有之矣後世浅闻鲰学强以谓三皇之德有余五帝之德不足故曰少昊以前天下之号象其德颛顼以来天下之号因其名是以伏而化之谓之伏牺神而化之谓之神农得其中和谓之黄帝是象其德之号也若颛顼以高阳为氏帝喾以高辛为氏尧以陶唐为氏则因其名之号也殊不知三皇之起必有其地有地则必有名五帝之兴必有其德有德则必有号传其德不传其地远而略也传其德传其地者近而详也以其远近详略故少昊之起既以德为天下之号而又或称穷桑者则尚传其地之验也不然以道之中始而为颛顼以翼善传圣而为尧以仁盛圣明而为舜是岂非德之号哉先儒之妄可见矣如五行之相承则伏牺以木炎帝以火黄帝以土少昊以金颛顼以水推而至於万世未有免於五行之数也若夫二代之正王者所以新民而变制也故夏以十三月为正平旦而为朔商以十二月为正鸡鸣而为朔周以十一月为正夜半而为朔故三正三朔之相更如春夏秋冬之相易也然古今学者之说不至於太过则失於不及其太过者以谓车服旌旄旗章缯?必更有所尚夏尚白商尚黑而周尚赤盖象其萌牙之变也其不及者则谓天地四时生杀终始虽一日而不可易易则生杀失其常而终始乱其序是以三代之正未尝相变也故信其说之太过而谓色更有所尚则周官车服之制旗有太白冠有缁布称物为色乌在其赤之尚也若信其说之不及而谓三代未尝相变则秦又以十月为正矣三代果不变秦焉取而更之也故孔子曰行夏之时言其夏则与周之不同明矣是以三王之兴不能用一正而尚白尚黑尚赤之谬亦不可取

哲宗元佑元年门下侍郎司马光上奏曰臣伏见充媛董氏薨追赠婉仪又赠淑妃陛下亲为之辍朝挂服羣臣进名奉慰又命有司为之定諡及行策礼於葬日仍给卤簿外廷之议皆以为董氏名秩本微病亟之日方拜充媛今送终之礼太为崇重臣按古者妇人无谥近世惟皇后有諡及有追加策命者妃嫔以下未之有也卤簿本以赏军功未尝施於妇人唯唐平阳公主有举兵佐高祖定天下之功方给鼓吹後至中宗时韦后建议始令妃主葬日皆给鼓吹非明王之令典不足法也臣愚伏念陛下恭俭寡欲近岁以来後宫之宠絶无大盛过分着闻於外者此四方之人所以咨嗟颂咏归仰圣德也不意今兹以既没之董氏而有司谄曲妄崇虚饰以隳紊制度渎慢名器使天下之人疑陛下隆於女宠甚非所以光益圣德也况礼数既崇则凡丧事所须用度必广今明堂大礼新毕帑藏空虚赋歛日滋元元愁苦诚不宜更崇大後宫之丧以横增烦费夫亡者虽加之虚名盛饰岂能复知而足以仰累圣德臣窃惜之伏望陛下特诏有司悉罢议諡及策礼事其葬日更不给卤簿凡丧事所须务从减损不必尽一品之礼以明陛下薄於女宠而厚於元元也

八年礼部侍郎范祖禹上奏曰右臣伏闻大行太皇太后拟諡曰宣仁圣烈臣恭以先太皇太后极功全德保佑皇家光越前人冠映千古虽究尽諡法不足以形容盛美上副陛下孝思欲报罔极之意臣窃怀愚见不敢不言谨按諡法聪明睿知曰献若以献字易烈字则功烈可从而知又明肃太后上二字曰章献慈圣太后下二字曰光献今諡先太皇太后下二字若曰圣献则於称号尤美伏望圣慈更与大臣详酌以慰答神人之望徽宗时御史中丞钱遹言元佑皇后得罪先朝昭告宗庙天下莫不知哲宗上宾太母听政当国大臣尽欲变乱绍圣之事以逞私欲因一布衣何大正狂言复还废后位号当时物议固已汹汹乃至疎逖小臣诣阙上书忠义激切则天下公议从可知矣今朝廷既已贬削忠彦等及追褫大正误恩则元佑皇后义非所安孔子曰必也正名乎名不正则言不顺夫在先朝则曰后今日则谓之元佑皇后於名为不正先朝废而陛下复於事为不顺考之典礼则古昔所无稽之本朝则故实未有询之师言则大以为不然况既为先朝所废则宗庙祭告岁时荐飨人事有嫌疑之迹神灵萌厌斁之心万世之後配祔将安所施宜蚤正厥事断以大义无牵於流俗非正之论以累圣朝明日又言典礼所在实朝廷治乱之所系虽人主之尊不得而擅又况区区臣下敢轻变易者哉元佑皇后得罪先朝废处瑶华制诰一颁天下无间然者并后匹嫡春秋讥之岂宜明盛之朝而循衰世非礼之事於是尚书右仆射京门下侍郎将中书侍郎尚书左丞挺之右丞商英言元佑皇后再复位号考之典礼将来宗庙不可从享陵寝不可配祔揆诸礼制皆所未安请如绍圣三年九月诏书旨后由是复废翰林学士王觌上钦圣宪肃皇后諡议曰臣闻古之欲明明德於天下者先治其国欲治其国者先齐其家故舜帝之所以帝始於妫汭之嫔文王之所以王本乎关雎之化盖身修而後家齐家齐而後国治国治而後天下平者王道本末之序也恭惟大行皇太后生於庆门世济勲德在父母家已能躬俭好礼不以公卿之阀骄其心方神宗皇帝龙潜颍邸天作之合共遵诗礼之训交修子妇之职及帝握乾符御大宝宪章一祖四宗维国之具稽考二帝三代善俗之道登延儁髦崇尚经术以隆万世之业后亦正坤仪讲内治上以奉庆夀崇庆之懽下以广兔罝麟趾之实恭承明祀述宣隂教以为六宫之率故神考之休德盛烈泽於无穷慈德之徽音茂实光於不朽此家齐国治而天下平之显效也承天俪之极十有九年飨东朝之养十有七载率履不越谦尊而光於求贤则怀辅佐之志於鞠子则推均一之爱服御简素不玩珠玉鉴观图书增益自得深戒私谒未尝以亲属干朝廷神宗每访家事终无所言几务未决或以试之从容析理多出常情之表遇待日隆文简盛族支派蕃衍纎芥偶闻切责随至於是有戒慎恐惧之福无骄奢傲慢之咎每岁推恩宗党法有定数以次及之罔或偏厚哲宗继统之初崇庆预政之际裨益宏多中外隂受其赐哲宗富於春秋不怿未几遽至大渐弗及凭玉几见羣臣人情恟惧神器震揺独仗大义静重自若道扬末命援立仁圣措天下於泰山之安其守正不惑有如此者皇帝践阼权宜同政御後殿近制也辞之而弗处避家讳常礼也戒之而毋讳事无易难克己不吝心无适莫惟善是从曾未朞年之间数申退托之命皇帝泣涕祈恳至于累旬确乎不从遂复明辟其委远利势有如此者还政故事襃崇外氏宗回宗良议皆宠以异数诏旨欲宣坚持不下帝虽屡请慈意莫回後不得已才听易镇其恶盈防患有如此者不豫之日皇帝衣不解带药必亲尝沛恩多方祷福羣望疾稍间所语者军国远虑而已言不及它固宜享万世无疆之休而遽弃大养因山有期晤行以礼臣窃尝探风雅於古诗考纪传於前史有后妃之德者或无遭变之功有遭变之功者或致专威之诮至於功德兼隆始终无玷奇伟倜傥未有大行太皇后之全也然则虽欲形容讵能髣髴惟是孚於诏令颂於士民巍巍乎其着明者乃获粗陈其梗槩焉若夫精微妙密则何能名之有谨按諡法敬事节用曰钦威仪悉备曰钦通达先知曰圣扬善赋谋曰圣刑政四方曰宪圣能法天曰宪刚德克就曰肃执心决断曰肃不加饰於簪珥惟致美於褘褕升降进退皆有法度左右亲信罕见惰容可谓敬事节用矣可谓威仪悉备矣坐镇危疑洞察情伪於天人相与之际有蓍龟先见之明其动也时能断大事可谓通达先知矣可谓扬善赋谋矣母仪三世兢慎终身渊默尊严嫔御自化海隅苍生风靡诚服可谓刑政四方矣可谓圣能法天矣内健外顺好谋而成以天下之大公任天下之重责力安宗社泽及生灵可谓刚德克就矣可谓执心决断矣擅是衆美集为大成质诸鬼神而无疑蔽乎天地而无媿斯足以振盛典垂鸿名丕有烈光以诏後世

钦宗时起居郎胡安国上奏曰臣昨列职经筵专以春秋进读缘春秋正文有渊圣御名方具奏劄未及进禀得罪去国後闻礼官建议乞以它字易之定读为威其经传本字即不改易事已施行臣今奉旨纂修於经传本字既有诏令可遵即未委臣所纂修出於己见援引他经子史有犯渊圣御名者亦许依本字书写或当迁避有此疑惑臣闻古者不以名为讳尧典称有鳏在下曰虞舜则尧舜者固二帝之名而尧典乃虞氏史官所作直载其君之名而不避也周人以諡易名於是有讳礼然临文不讳嫌名不讳二名不偏讳载在礼律其义明白孔子作春秋凡书周鲁事虽婉其文至於名讳并依本字若襄王名郑而书卫侯郑匡王名班而书曹伯班简王名夷而书晋侯夷敬王名匄而书晋士匄庄公名同而书同盟于幽僖公名申而书戊申朔襄公名午而书陈侯午定公名宋而书宋仲几是也按春秋书成当敬王之朝哀公之世匄乃敬王之名也夷即三世之穆也宋即哀公之考也午即皇考之庙讳也而笔削之际并无回避春秋为尊君父而作仲尼岂不恭者书法如此义亦可知自汉以来此义不行臣子习为谄谀而不知恭顺之实则有易人之名以彻为通者易人之姓以庄为严者易甲乙之纪以丙为景者易郡县之号以还淳为青溪者又其甚则有父名晋肃而子不敢应进士举者忌讳既繁名实愈乱本朝沿袭汉唐故事未暇尽革恭惟陛下天纵聪明既尊春秋之书以新圣德宜用春秋之法以断政事凡所施设动以春秋从事即有拨乱反正之功臣所纂修缮写进本援引他经子史之类欲乞应犯圣朝庙讳不可迁避者依太常博士王晢所进春秋解例并依监本空缺点画於渊圣御名亦不改易本字覆以黄纸庶几名实不乱上遵春秋之法亦以消臣子谄谀之端向孟轲氏敬王之义明恭顺之实高宗时黄次山上奏曰恭惟道君太上皇帝躬仁厚之资履明昌之运自初即位则收召耆俊开访落之基既惓于勤则祖述唐虞决内禅之策在宥天下二十六年揆厥所元讫其畀付岂不善始善终哉若乃玩心神明储精窔奥号令温雅俪古有光蠲定刑法与民更始养生葬死将使之无憾既富而教思底於有成戴白垂髫含饴击壤物衆地大治久变生虽天步方艰而人心益固天未絶晋圣子勃兴民之戴商景命有仆兹奉讳问而中外遐迩号恸陨絶不啻若丧其私亲此岂人力也哉盖有以得乎天矣诗咏君德乐舞后功异经同旨明盛德之所隆也历选勋华至于文武继昭夏崇諡号岂独七十有二君垂世行远今乌敢已夫惟稽古之君焕其可述者文也与子之志断以不疑者圣也昭天漏泉其仁无所不及备道全美其德无所不该制礼作乐极三王之顕继体守文尽天子之孝经曰文王徽柔懿恭怀保小民盖惠于宗公者思齐之所谓徽也浸以光大者扬雄之所谓懿也文王之美微妙元通不可得而名思齐之所以圣者几是矣忧患作易用晦而明嗣武受之克昌厥後对越在上作周匹休配三宗无逸之称接七世景炎之绪探乐天之至德扬清庙之幽光不胜冒昧拟上尊諡曰文圣仁德显孝皇帝庙号徽宗

监察御史周必大上议曰臣闻举旷古所无之事者不可泥历代已陈之迹昔尧之禅舜固美矣然犹在既老之後未有春秋鼎盛视听方强中外无事而能脱屣万乘亲授嗣圣为万世法如太上皇帝者也陛下欲加上尊号致推崇之谊诚未为过然德之盛者言虽多而不能尽况区区数字乎今天下之所传诵者太上难名之德也天下之所愿欲者太上无疆之夀也日者既合二美而名宫矣因而用之其说盖有三焉不失熙宁却尊号之诏又有以称陛下尊太上之心一也语简而所该者备诚至而请祝者大二也即所居而播鸿名自我作古三也一举而三美从岂不增光太上巍巍之德而尽陛下事亲之孝乎太上皇帝伏请上尊号曰太上德夀皇帝太上皇后伏请上尊号曰太上德夀皇后仍俟来秋奉上?宝庶几声容文物得以备焉

翰林学士綦崇礼上议曰臣闻圣人之应世方其绌身以退藏於密则静而无为晦而不彰歛道德於一已谢功名於当代民无得而称焉及乎遭天下之变履天下之危智士失图勇夫拱手当斯时也汹汹者待我而後定岌岌者待我而後安则感焉而不得不为之应廹焉而不得不为之动於是起而赴之不烦指麾不动声色而天地之位奠日月之翳销神器丕基既偾而复兴皇纲帝纪将絶而复续所谓变而克正危而克扶者收功於俄顷之间而垂裕有无穷之闻非天下之至圣其孰能与於此鸿惟昭慈献烈皇后躬柔顺之资藴神明之智起家而俪宸极若固有之释位而避宫闱无可愧者进退不失其正造次不违於仁此圣人之至德也逮其遭变履危从权济难天意所属人望如归挈祖宗之统而亲授圣皇除城社之妖而再还明辟雍容房闼计安邦家仓卒一时利泽万世此圣人之极功也维德与功咸本於圣而容官累行乃独阙焉宜乎上心以为未足而羣工有司得以追议也夫升高而望天地不能穷其大当午而瞻日月不能极其明由盛德全功而观圣人亦乌得而尽名之前日议者以明德有功曰昭视民如子曰慈聪明睿知曰献安民有功曰烈节是四惠为应諡法先后之美固兼有矣虽然昭既主功慈既主民而又以烈配不几於重复而言若有所未至者欤是则无待於烈而有阙於圣烝尝之际称谓之间恐未足以对越神灵而下袪衆惑虽更议无嫌也维我皇朝母后之懿由汉以来盖未之有慈圣光献皇后援立英祖传序裕陵再御帘帷退安大养宣仁圣烈皇后拥佑哲宗始终九载元佑之政至今称仁钦圣宪开皇后当元符末命定策宫中扶翊上皇决於独断三后继踵如相授受是以徽称咸主夫圣主昭慈献烈皇后逮事宣仁钦圣率循妇道取法母仪丁时之囏再安社稷功齐德并力则倍之校美于兹实同至圣然则鸿名显号极其推崇虽舍是而有称焉臣知天下後世臣子之心为未厌也窃尝考之上古之时人道未立穴居而野处饮血而茹毛盖飞鸟走兽如也圣人者出因时之宜而致其利使人知所生养而无不足之患於是得自别於飞鸟走兽之羣而三纲五常之道兴焉易之系辞曰备物致用立成器以为天下利莫大乎圣人言圣人之功其大如此虽然圣人岂区区有心於造为者哉时适至是不得不然是故由其血食而为之作罔罟由其粒食而为之作耒耜以有无之不齐则合之以市易以往来之不通则济之以舟楫至于服牛乘马重门击柝臼杵弧矢宫室书契之用凡一物之设一器之制取给天下之求而已不自为也後世之乱故有甚於民无生养之初而圣人之功固有出而捄之如古昔之为天下利者由是推之则先后之圣可得而形容矣当其失位而退处视邦家之计何所容心及夫时移而事变应臣民之求良非得已於是时也转盼之际呼吸之间存亡祸福所不可测乃以柔弱之身立危疑之地重安龟鼎再扶尊极使祖宗旧物永有所传圣人大宝永有所定天下神器永有所归元元之民还戴吾宋而弗沦於要荒边裔之域然则备是物成是器以为利天下方诸罔罟耒耜之作不亦甚大矣哉由所建立要其成功虽以母后之圣而上追牺农可也彼涂山兴夏文母造周内助称贤夫何足道按諡法备物成器曰圣今羣工有司之议更出於此臣愚知不足以合天下之公愿而仰契孝心追报之万一也昭慈献烈皇后尊諡请以祖宗之命改号曰昭慈圣献皇后

孝宗时议高宗庙号太常少卿尤袤与礼官定号高宗洪迈独请号世祖袤率礼官顔师鲁郑侨上奏曰宗庙之制祖有功宗有德艺祖规创大业为宋太祖太宗混一区夏为宋太宗自真宗至钦宗圣圣相传庙制一定万世不易在礼子为父屈示有尊也太上亲为徽宗子子为祖而父为宗失昭穆之序议者不过以汉光武为比光武以长沙王後布衣崛起不与哀平相继其称无嫌太上中兴虽同光武然实继徽宗正统以子继父非光武比将来祔庙在徽宗下而称祖恐在天之灵有所不安诏羣臣集议袤复上议如初迈论遂屈

卫泾上缴裴良士乞父諡奏曰臣闻传曰唯名与器不可以假人礼曰諡以尊名君子耻名之浮於行盖士大夫尽忠竭节於国家者生则有爵禄以荣其身死则有襃諡以传於世所以示激劝之公非以狥人情之私也苟生无节行之显着已叨荣禄既没之後声迹湮晦乃妄有攀援徼幸宠名则朝廷典法殆成虚文将无以昭示激劝而为善者怠矣裴希稷者臣不知其何如人徒闻以赀起家甲於京邑中兴记録无所登载据其子良士陈述不过泛举制词数语便谓曾有战功又称尝蒙高宗皇帝召到询及边事敷陈韬略一无实迹之可考不惟法不该諡且不知所以易其名者又辄引姚兴为比臣照得姚兴当绍兴之末与敌人力战死节着在国史已经赠官立庙昨因赵善坚论奏再与赐諡希稷可谓拟非其伦兼朝廷比年以来襃表忠义如岳飞刘光世等追赠王爵中外有志功名之士闻风兴起诚以理义人心之所同固易於感发也今若以裴希稷姚兴例得諡典驽骥同皁薰莸共器凡前日所以襃表之意人反得而轻视之矣事体所系顾不重欤兼臣备数奉常窃见裴良士累经礼部陈词下本寺勘当臣以衆议不与不敢保明即具节次难以施行因依申上案牍具在今良士直以劄子要求特旨是以有司职守为可废而朝廷之尊为可欺也臣居本职既谓不可偶兹摄事遂与书行前後自相背驰臣实无所逃罪是敢不避诛斥冒昧以闻伏望圣慈将裴希稷赐諡旨挥特与寝罢庶叶公论在臣守官之义得以少安不胜幸甚

宁宗时泾上太皇太后諡议曰臣闻论母后之极致者莫大乎尽事尊之孝而飨重闱之养备母道之纯全者莫难乎阅亲传之盛而兼拥右之功故礼义致化周诗所以着二南之本光大含弘羲易所以赞重坤之象盖后妃之德始於闺门刑於邦家垂於来裔其体则一而其用有三承顺於上则欲殚其妇道之勤儆戒於中则欲观其内则之助保艾尔後则欲求其孙谋之诒三者备而後二南无余藴坤道无遗功矣书契以来位配於方祗礼崇於东朝为国夀母就安长乐者何代无之至於原始要终善并美具则在昔盛时未有考焉故养莫严於舅姑而或罕全乎逮事之敬庆莫长於祚嗣而或莫遂乎含饴之乐二妃嫔于有虞亲逢授受之举矣而尧父非一门之美大任媚于周姜尝为京室之妇矣而文孙不并世而隆夫惟天功靳於浑全人道难乎具备簪緌族系四世祖孙全者有几矧夫涂山沙麓之兴大明思齐之作以言乎奉亲则克共孝敬於三朝之上以言乎齐家则辅佐忧勤於三纪之久以言乎?佑则翊扶神器於再传之际皇乎休哉兼而全之未有如太皇之盛者也恭惟大行太皇太后端靖而诚庄淑圣而柔令惠问光於彤筦慈仪冠乎六宫游娱之事希从图史之箴自警紘綖是则苹藻必躬化始闺阃风行邦国有亷退之节有徽嘉之行迹其垂髫之初体相多异则有以着俔天之表受册之夕日华宣明则有以彰天作之合母育累朝夀盈七袠荣号衍於六字瑶册侈乎四上尊崇之养康宁之福奂乎不可尚已若乃发扬其鲜俪之休推美其难名之懿则若此之类殆未能髣髴其万一焉伊昔思陵康强暇豫克巽大位无愧陶唐重华协帝晨昏定省共为子职行过曾闵时惟太皇克修壼职鸡鸣问安而喜忧有常盥栉佐餕而旨甘必进纪千秋之节则每从於凤辇上万岁之觞则克悦於龙顔严君既乐圣嗣之无违永夀益喜椒涂之尽爱於是五日一朝之礼风雨弗渝两宫九闰之余毫厘无间及乎勋华厌代慈福永年传归於子已居太母之尊思媚诸姑犹执寝门之敬以至疾视汤液丧执衰麻始终之际无遗恨焉此则送往事居妇道昭矣洪惟阜陵朝听夕访如汤日新履革衣绨如禹服菲恤孤逮鳏如文怀保时惟太皇基迹潜邸谨礼度严内外脱簪之诫形於诞告有以相励精之勤损常仪裁妄费三澣之衣数年不易有以佐克己之俭遵伤生之戒推不忍之心日膳一羊上章恳免有以广爱物之仁是以人伦既正朝廷既治隆乾淳熙之政薄海仰宵旰之诚二十八年之间当宁无声色之迩逮夫赞乾刚之断决震子之策相与齐踪於揖逊而不以脱屣为太遽奉承高蹈於希夷而不以澹泊为难能三圣相授千古同符此则自家刑国内助着矣绍熙五禩烈祖奄弃而遐升光庙茕然而在疚慈皇独断於心宪圣协谋於内时惟太皇一德一心是翊是保神孙御极式遵慈训不絿不竞无偏无詖皇嗣既立资善肇开緑车娱侍圣情怿愉风流笃厚衣食滋殖暨至边隅有警供亿浩穰出私帑钱给战士费其视衣大练衣无阙之政心殆有过焉此则垂休罔极而诒谋远矣是以初定长秋之序则禀命於庭闱再举鸿名之典则归遵於仪范末原内禅之助则极言其保右斯三者繇汉历唐亶未前闻惟皇天佑于我家惟我宋代有贤后是以大行太皇太后全前世之所未能全备昔人之所未能备易诗所载二南重坤之德圣人复起不可有加矣揆厥始初序冠四妃岁踰一纪和平逮下久而始正位号则关雎之乐得淑女也派分江左胄本高华而述其世绪慊然形於挹损则葛覃之不忘母家也外门之无私谒也蹈和率礼夫岂一端哉盛德至善则昉于前三者矣春朝介夀将举缛仪忽騩驭之上宾痛仙游之莫返因山有制先远告期皇上遹绳祖武躬执通丧申诏礼官稽经诹律节惠易名统於所尊率循彛典谨按諡法妇德均一曰成夙夜警戒曰成能执妇道曰肃因严教敬曰肃夫徽音懿铄演迤四世垂范作则与宋无疆非成之大乎饬正宫壼宣畅隂教上惠于宗公下庇於云仍非肃之至乎窃惟绘画日月形容天地模拟有限而德美无穷扬厉铺张姑述臣子之职而已大行太皇太后宜以宗庙之命锡之曰成肃皇后

泾又上奏曰臣仰惟圣朝加惠臣下宠荣终始生有爵秩既显其身没有易名俾垂不朽至於勳德节义声实彰着不以官品亦特命諡其緼德丘园虽无官爵听所属奏赐着为定令以诏来世如邵康节之在元佑徐节孝之在政和是也二臣官不过学校幕属尔而特得赐諡者以其学术重於时孝行推於乡名位虽卑道尊德隆贵视品秩所以崇儒学奨操行厉风俗也臣窃见故承事郎右文殿修撰张栻魏国忠献公浚之子家本广汉随父出蜀因居潭州师事南岳胡氏尽传伊洛之秘遂以其道鸣於西南着书立言开廸後进四方士子皆宗师之其学虽本於仁义诚敬而造理精微遇事昭彻更历内外治民训兵理财听讼所至有绩可纪超出诸儒之右隆兴初始以军事入奏首劝孝宗皇帝以明义复雠正名絶和孝宗异其言而君臣之契合凡奏对开陈忠义愤激未尝不以雠耻未雪不共戴天为忧此宜其锐意用兵轻举躁动而时宰有以恢复为己任者谓敌衰弱可图廼遣泛使欲开兵隙栻又独为上言兵弱财匮官吏诞谩未有必胜之形而必胜之形当在早正素定之时不在决机两阵之日又引诸葛亮景延广为喻在辨名实之分无令小人投隙以售其奸上为叹息襃谕以为前所未闻及诏以知合门事张说佥书枢密院事栻为讲官初无言责夜入手疏极言不可且诣宰相质之宰相惭愤不堪上独不以为忤亲劄疏尾使宰相谕旨栻复再奏上意感悟命已中寝宰相实隂附说出知袁州申说前命言虽不尽用说竟以罪谪使开禧丙寅权奸擅朝妄起边衅之时有如栻者鉴机识变守正不阿沮其萌芽则朝廷必不致有过举矣缅怀忠贤百世可师孝宗皇帝重其儒学固已引为劝讲擢赞宰司谗者忌嫉宠眷不衰连帅二藩有意召用而栻不幸殁於盛年位不克究然而学者至今尊其道德相与私号为南轩先生官未及諡其家既不敢自有请门人弟子又无通显於朝者为之请士论湮欝三十余年暨臣到任列词陈乞臣今将去郡若又隐默不为一言则是上无以昭圣朝崇儒重道之公下无以慰远方尊师尚友之义滥居所属为吏旷职甚矣臣愚谓宜下之太常使博士状其行苟应得諡锡以美名使天下後世知儒学节义之贵过於品秩於以激劝诚非小补

袁说友拟大行至尊夀皇圣帝諡号议曰比准尚书吏部牒催坐都省劄子今月十七日令赴尚书省集议大行至尊夀皇圣帝諡号具议状或各为之或并为之议某窃惟基厚者势隆位尊者名显载考三代而下垂光锡祚赫奕蕃衍功德隆厚弥久弥昌未有如我宋之盛也故庙号称美极其尊崇尽弃历代之陈言肇新臣民之耳目万世无极四方归尊至若功高德大巍巍荡荡而无能名一字不足称扬羣臣无得名议则太祖太宗高宗之庙号实用万古同尊之称焉太祖皇帝开基立极太宗皇帝继志述事高宗皇帝拨乱中兴功高无纪极德大无比儗曰太曰高以万古同尊之称见该括形容之意今来恭议大行至尊夀皇圣帝庙号某获以从列与闻其间敢以愚言上裨末议考之古昔曰太曰高曰世曰中此四者实万古同尊之称出於諡法之外也曰太曰高谓功高德大而莫能形容也曰世一字则与太字高字并行盖言祖功宗德已盛於前而继统之主复能以功德世之於後故必以世字称焉古人有言曰世世修德盖能世其美也世世献于庙盖能世其祀也天子之子曰世子世天下而为天子也诸侯之国曰世爵世其国而有其爵也命卿而曰世禄官族而曰世功虽尊卑事体之不同而世之为言其意则一历稽往代以世为庙号者必其功德彰显克绍祖宗臣民难以定名不容与列庙等西汉武帝为世宗庙当时之诏则谓功德茂盛不能尽宣东汉光武为世祖庙後世之释则谓祖功宗德而能中兴於此见世之为号既以当时功德之难名且以祖功宗德之有继是故皆以世称焉下至唐太宗犹且因讳迁就以全其名周世宗亦且侈大武功以尊其号岂非一代之主皆合以世字同尊之称以严其庙有不可已者方今曰太曰高之号既见於前矣则世宗之称可使後有阙文乎恭惟大行至尊夀皇圣帝神圣睿文聪明英断有大有为之志有君天下之德在位二十七年笃志慈闱定省无阙高宗上宾终丧三年孝於事亲者极至也水旱变异则发政施仁求言引咎讫遂感格诚於事天者极至也春秋渐高倦勤万机静处北宫怡神澹泊是以付托为重不以天下为乐也薄征省赋蠲者什五内帑储偫以助经常是以民生为重不以天下自奉也恩被公族义形闺门总揽权纲无有私谒齐家如是其谨也除授合人望黜陟当功罪羣下遵职趋事赴功官人如是其严也夙兴视朝日是访问夕召儒臣讲论几务勤政有如此者食菲衣绨不事华靡台囿无增下无横赐俭节有如此者刑贵不杀而比於死者悉议减贷天下感夀皇之仁纲理万事动中机会而欺邪莫能遁天下服夀皇之明是以六府顺序百嘉鬯遂销锋灌燧天下无犬吠之警投戈纵马敌国有乡化之意孩提能言之童无不知戴豚鱼含气之属无不均育圣躬不豫而天下之人吁天请命以祈万夀升遐之日而天下之人哀痛激切如丧考妣功大德盛追迹祖武如天地覆载莫测帝力如日月盘礴弗探底止虽欲多言拟称不可得也不识何所諡号而能尽形容乎求其说於一字之微则恐得此失彼泥一二遗千百求以称美或以狭小也夫惟上以绍太祖太宗创守之规中以继列圣盈成之业终以慰高宗付托之重克世前人之绩对越在天之灵功德盛大用济登兹岂非祖有功宗有德而大行至尊夀皇圣帝又能以功德世之乎某辄贡斯议敢恭拟大行至尊夀皇圣帝庙号曰世宗既以见祖功宗德垂於前而孙谋之有继又以见大行至尊夀皇圣帝功德着於後而绍述之无愧总括衆美於无得而言之中全备功德於世世相承之际虽曰前代已用之字实与曰太曰高并称是足为一代非常之主之諡不韪之议惟朝廷审择焉

理宗时牟子才上奏曰臣闻諡者行之表也自周公以来垂为不刋之典盖以明是非别邪正而示惩劝也考之周制太史掌卜丧赐諡小史掌卿大夫之家赐諡读诔夫曰赐曰读出於有司之举行明矣乃若公叔文子卒其子戍请諡者盖春秋时周礼尽废有司不知举行旧典礼经故不免於戍之请然非成周之初意也夫定於太常覆於考功集议於尚书省我国家礼亦宜之初何待於子若孙陈请耶窃见近年有官品人品俱不应諡者纷然祈请至宛转要官以必遂其志遂使国家节惠之典几为无用赘疣之物其何以彰善瘅恶激浊扬清哉臣愚欲望陛下推行周制诏有司自今官品合该拟諡及一节一行有关於国家法应节惠者有司并举行之不必候本家陈请使为恶者无所迁避以伸国家惩恶之公而使庸碌无闻之人知所惩劝不敢妄有所陈以紊公朝襃贬之实此非小补也臣丁未岁备数博士尝夷考国朝盛时及中兴以来节行应諡者尚多有之而子孙湮微无力控请有识之士每为慨叹方欲申明而行之会去国不果今兹待罪仪曹不敢复有所隐伏乞圣慈下都省公议而行之公道幸甚

辽兴宗时翰林都林牙兼修国史萧罕嘉努上疏曰臣尝闻先世耀尼汗之後国祚中絶自额尔钦雅里立阻午大位始定然上世俗朴未有尊称臣以为三皇礼文未备正与耀尼氏同後世之君以礼乐治天下而崇本追远之义兴焉近者唐高祖创立先庙尊四世为帝昔我太祖代耀尼即位乃制文字修礼法建天皇帝名号制宫室以示威服兴利除害混一海内厥後累圣相承自额尔钦呼烈以下大号未加天皇帝之考额尔钦达鲁犹以名呼臣以为宜依唐典追崇四祖为皇帝则陛下弘业有光坠典复举矣疏奏帝纳之

金熙宗时翰林待制兼右谏议大夫程寀上奏曰臣伏读唐史追尊高祖以下諡号或加至十八字前宋大中祥符间亦加至十六字亡辽因之近陛下亦受崇天体道钦明文武圣德十字臣窃谓人臣以归美报上为忠天子以追崇祖考为孝太祖武元皇帝受命开基八年之间奄有天下功德茂盛振古无前上諡武元二字理或未安何以示将来臣愿诏有司定议諡号庶几上慰祖宗在天之灵使耿光丕烈传於无穷

时文武百僚太师宗磐等上庙号諡议曰国家肇造区夏四征弗庭太祖武元皇帝受命拨乱光启大业太宗文烈皇帝继志卒伐奋张皇威原其积德累功所由来者远矣且礼多为贵固前籍之美谈厚德流光实本朝之先务伏惟皇九代祖廓君人之量挺御世之姿虞舜生冯迁於负夏太王避狄邑此岐山圣姥来归天原肇发皇八代祖皇七代祖承家袭庆裕後垂芳不求赫赫之名终大振振之族皇六代祖徙居德济播种是勤去暴露获栋宇之安释负戴兴车舆之利皇五代祖贝勒雄姿迈世美略济时成百里日辟之功戎车既饰着五教在寛之训人纪肇修皇高祖太师质自天成德为民望兼精骑射往无不摧始置官师归者益衆皇曾祖太师威棱震远机警絶人雅善运筹未尝矜甲临敌愈奋应变若神皇曾叔祖太师机独运心公无私物四方耸动诸部归怀德威两隆风俗大定皇伯祖太师友于尽爱国尔惟忠谋必罔愆举无不济累代祖妣妇道警戒王业艰难俱殚内助之劳寔着始基之渐是宜采羣臣之佥议酌故事以遵行欵帝于郊称天以诔谨按諡法布义行刚曰景主义行德曰元保民耆艾曰明温柔圣善曰懿请上皇九代祖尊諡曰景元皇帝庙号始祖妣曰明懿皇后中和纯备曰德道德纯一曰思请上皇八代祖尊諡曰德皇帝妣曰思皇后好和不争曰安好亷自克曰节请上皇七代祖尊諡曰安皇帝妣曰节皇后安民治古曰定明德有劳曰昭尊贤让善曰恭柔德好衆曰靖请上皇六代祖尊諡曰定昭皇帝庙号献祖妣曰恭靖皇后爱民立政曰成辟土有德曰襄强毅执政曰威慈仁和民曰顺请上皇五代祖贝勒尊諡曰成襄皇帝庙号昭祖妣曰威顺皇后爱民好与曰惠辟土兼国曰桓明德有劳曰昭执心断决曰肃请上皇高祖太师尊諡曰惠桓皇帝庙号景祖妣曰昭肃皇后大而化之曰圣刚德克就曰肃思虑深远曰翼一德不懈曰简请上皇曾祖太师尊諡曰圣肃皇帝庙号世祖妣曰翼简皇后申情见貌曰穆博闻多能曰宪柔德好衆曰静圣善周闻曰宣请上皇曾叔祖太师尊諡曰穆宪皇帝庙号肃宗妣曰静宣皇后慈爱忘劳曰孝执事有制曰平清白守节曰贞爱民好与曰惠请上皇曾叔祖太师尊諡曰孝平皇帝庙号曰穆宗妣曰贞惠皇后爱民长悌曰恭一德不懈曰简夙夜共事曰敬小心畏忌曰僖请上皇伯祖太师尊諡曰恭简皇帝庙号康宗妣曰敬僖皇后仍请以始祖景元皇帝景祖惠桓皇帝世祖圣肃皇帝太祖武元皇帝太宗文烈皇帝为永永不祧之庙须庙室告成涓日备物奉上宝册藏于天府施之罔极

元仁宗语近臣曰朕闻前代皆有太上皇之号今皇太子且长可居大位朕欲为太上皇与若等游观西山以终天年御史中丞曼济翰林学士明埒栋阿皆称善殿中侍御史伊埓特穆尔独起拜曰臣闻昔之所谓太上皇若唐玄宗宋徽宗皆当祸乱不得已而为之者也愿陛下正大位以保万世无疆之业前代虚名何足慕哉帝善其对

文宗欲加号太后曰太皇太后命朝堂议之吏部员外郎策丹独曰太后称太皇太后於典礼不合衆皆曰英宗时何以加皇太后号曰太皇太后策丹曰英宗孙也今上子也太皇太后之号孙可以称之子不可以称之也议遂定

历代名臣奏议卷二百八十二








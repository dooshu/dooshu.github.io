○廵撫都御史松石劉公平番記 【 平番】

西戎諸番。在國初秉忠効力。惟中國之命是承。成化弘治之間。又不啻編民矣。承平日久。駕馭或失其道。戎茲有弗悅焉。及興師問罪。則應之曰。先朝視戎如子。災與之恤。患與之禦今不敢望其恤與禦也。且乘隙殺戎以為功。部落遭外侮。方襄首望中國之援也。乃復若此。戎將奚從。浸淫日久。至戊子以來。洮有板兒若籠納即打魚岷有剌即栗中占藏之變。大肆猖獗。至庚寅。松石劉公天和。以右副都御史受命廵撫陜西地方。視邊至岷。練兵儲糧。師旅大奮西戎震慴。望風納降。攄誠悔過者凡若干族。蕃夷無大志故以撫輯為長策松石公推誠布信戎乃大悅矢不敢忘中國大義。此更駕馭之宜其一二強族有負固者諸降戎自攻勦盡滅其種戎方悉平。巳亥歲、楊子麗以按察司副使兵備臨洮、詢諸故老、考諸文牒、嘉羨公之休績、謀諸參議范子箕、副使李子文中、韓子廷偉、紀子常玉、王子世爵、僉事江子南、徵予為記、以示不朽、予傷　祖宗以信義待夷狄。其用命秉忠莫如戎也後乃不相干攝矣。戎忍負中國耶。得松石公、戎復用命秉忠、記曰、文武之政、布在方策、其人存、則其政舉、詎不信哉、因掇其事以復數子之、請、後之繼厥守者。慎思祖宗之法可也。時嘉靖十九年庚子春三月朔旦記、


○降封惠王友能为房陵侯诏

朕君临四海，子育兆民，惟持不党之心，庶叶无私之运。其有齿予戚属，虽深敦叙之情，干我国经，难固含宏之旨，须遵常宪，以示至公。特进检校太傅使持节陈州刺史兼御史大夫上柱国食邑三千户惠王友能，列爵为王，颁条治郡，受元戎之寄任，处千里之封疆，就进官资，己登崇贵，时加锡赉，以表优隆，宜切知恩，合思尽节，抚俗当申於仁政，佐时期效於忠规。而狎彼小人，纳其邪说，忽称兵而向阙，敢越境以残民，侵犯郊畿，惊挠辇毂，远迩咸嫉，谋画交陈。及兴问罪之师，旋验知非之状，沥恳继陈於章表，束身愿赴於阙庭。备述艰危，觊加宽恕。朕得不自为屈已，姑务安仁，特施贷法之恩，盖举议亲之律。询於事体，抑有朝章，止行退责之文，用塞众多之论。可降封房陵侯。

於戏，君臣之体，彼有不恭；伯仲之恩，予垂立爱。顾兹轻典，岂称群情？凡在臣寮，当体朕意。


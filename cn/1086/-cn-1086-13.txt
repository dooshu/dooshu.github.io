卷十三

梁开平五年二月敕：“食人之食者忧人之事，况丞相尊位，参决大政，而堂封未给，且无餐钱，朕甚愧之。宜令日食万钱之半。”

乾化二年十月，加宰相俸至二百千，命丰德库逐月以见钱给之。

后唐天成四年八月敕：“朝廷每有将相恩命，准往例，诸道节度使带平章事、兼侍中、中书令，并列衔于敕牒后，侧书‘使’字。今两浙节度使钱镠是元帅、尚父，与使相名殊，承前列衔，久未改正。湖南节度使马殷先兼中书令之时，理宜齿于相位，今守太师、尚书令，是南省官资，不合列署敕尾。今后每署将相敕牒，宜落下钱镠、马殷官位，仍永为常式。”

长兴四年九月敕：“冯赟有经邦之茂业，宜进位于公台。但缘平章事犯其父名，不欲斥其家讳，可改同平章事为同中书门下二品。”

清泰元年五月，宰臣刘昫奏：“中书以近敕祠祭行事官致斋内，惟祀事得行，其馀悉断。又宰臣行事致斋内，不押班，不赴内殿起居，不知印。臣缘判三司公事，其祀事、国忌、行香，伏乞特免。”从之。

二年三月，宰臣张延朗奏：“臣判三司事，每日内殿祗候，其合缀前班押班，伏乞特免。”从之。

晋天福四年八月敕：“皇图革故，庶政维新，宜设规程，以谐公共。其中书知印，祗委上位宰臣一员。”

五年二月，升中书门下平章事为正二品。其年三月敕：“中书门下五品以上官，于两省上事，宰臣押角之礼，宜废之。”

后唐同光二年五月，中书门下奏：“凡有进状乞官，及应诸州府奏请判官，荐举前资，自诣中书求官等，所称头衔，多有逾越。中书既无旧案，除授何以为凭？起今后凡有诸色前资，若合命官者，除近曾任朝官，及有科第历清资官为众所知外，并须追到前任告敕，中书点检，方可进拟。”从之。

长兴元年五月，中书门下奏：“今后凡是在京及诸州府判官，得替一年后，则得求官，擢才特敕，勿以为例。”从之。

清泰二年八月，中书门下上言：“前太卿监、五品升朝官、西班将军，皆在任许满二十五月，如得替，已经二十月，即别任用。少卿监，旧例三任、四任方入太卿监，五品三任、四任方入少卿监，今后并祗三任，逐任须月限满无殿责者，便入此官。西班将军，罢任一年许求官，旧例三任、四任方入大将军，今祗以三任为限，三任大将军，方入上将军，并须逐任满月限无殿责。或曾任金吾将军、街使、藩镇、刺史，特敕并不拘此例。诸道除两使判官外，书记已下任自辟请。应朝官除外任，罢任后一年，方许陈乞。诸道宾席未曾升朝者，若官兼三院御史，即除中下县令；若兼大夫、中丞、秘书少监、郎中、员外郎，与清资初任升朝官。检校官至尚书、常侍、秘书监、庶子，升朝便与少卿监。诸州防御、团练、判官、推官，并许本州辟请，中书不更除授。应出选门官带三院御史、供奉里行及省衔，罢任后周年，许陈乞。诸州别驾，不除令、录，仍守本官月限，得替后一年，许陈乞。长史、司马，因摄奏正，比未有官者送名。”从之。

三年五月敕：“近以内外臣僚，出入迭处，稍均劳逸，免滞转迁。应两使判官、畿赤令长，取郎中、员外郎、补阙、拾遗、三丞、五博、少列宫僚，选择擢任；一则俾藩方侯伯，别耀宾阶；次则致朝列人臣，备谙时政。令后或偶阙员，依此施行。”

晋天福二年正月敕：“令后应朝臣中，有藉才特除外任者，秩满无遗阙，将来拟官之时，在外一任，同在朝一任。其陈乞外职，及不是特敕，不在此限。”

后唐天成元年九月二十五日，门下中书两省状：“准旧例，检校官合纳光省礼钱。伏见尚书省检校官礼钱，近降敕命，除翊卫勋庸、藩垣将佐外，其馀不带平章事节度使，及防御、团练、刺史、诸道副使、郎中已下，并三司职掌监院官、县令、录事参军、判官等，凡关此例，并可征收者。伏缘省司旧例，别无钱物，祗征礼钱，以充公廨破使。盖值离乱，致失规绳，即日纵有检校官，未奉敕命许令依旧征理，其检校左右散骑常侍，乞依尚书省。除翊卫勋庸、藩垣将佐外，并许征收。所冀朝廷故事，免失于根原；省阁旧仪，长存于规制。谨具本朝元征旧例钱数，乞奏闻者。中书约本省旧征礼钱及蠲减钱数如左：防御、团练、刺史、诸道郎官、三司职掌、检校左右散骑常侍，旧例各纳钱一十五千，今减外各纳钱五千。两府及次府少尹、左右司马、别驾、长史，旧例各纳钱一十千，今减外各纳钱四千。诸道将校，旧例纳钱五千，今减外各纳钱三千。都押衙至大将军，各纳钱五千，今减外各纳钱二千五百。进奏官各纳钱二千。其馀都头、指挥使已下，并与免放。”右奉敕：“宜令门下中书两省准此，逐月具数申中书门下。”

长兴元年十一月，给事中崔衍奏：“当省给纳诸州铜鱼勘问，本行令史将状称：‘内库每州铜鱼一只，长留在内，一只在本州库，逐季申报平安。左鱼五只，皆镌次第字号。每新除刺史，到郡后遣人到省，请合左鱼，当司覆奏。内库次第出给左鱼一只，到州集官吏取州库右鱼契合，却差人送左鱼纳省。如别除刺史，班司又请次第左鱼，周而复始。’臣以州司差人往来，须有烦费，今后所除刺史，在京受命或经过都城者，可令自牒当省请左鱼，本州契合后，差人纳省。”从之。

周显德六年三月敕：“诸道牧守，每遇除移，特降制书，何假符契？其请纳铜鱼，宜废之。”

晋天福七年五月诏：“应诸色进策人等，皆抱才能，方来贽献，宜加明试，俾尽臧谋。今后应进策，中书奏覆，敕下，委门下省试策三道，仍定上中下三等。如元进策内有施行者，其所试策或上或中者，委门下省给与减选或出身优牒。合格选目：其试策上者，委铨司超一资注拟；其试策中者，委铨司依资注拟。如所试策或上或中，元进策内不曾施行，所试策下，元进策内曾有施行者，其本官并仰量与恩赐发遣。若或所试策下，所进策内并不施行，便仰晓示发遣，不得再有投进。馀准前后敕处分。”

后唐天成元年十二月二十三日，中书奏：“伏准故事，应诸道节度使凡带平章事，宜于中书都堂上事，礼绝百寮，等威无异，刊石纪壁以列姓名，事系殊恩，庆垂后裔。旧例，赴镇后合纳礼钱一千贯，充中书及两省公使。伏自近来，全隳往例。今皇纲再整，坠典咸修，合举成规，冀将集事。臣等商量，今请诸道藩镇带平章事处，各纳礼钱五百千，中书建立石亭子一所，镌纪宰臣使相爵位姓名，授上年月，其所馀钱，请充中书修建公署，及添置都堂内铺陈什物。”敕：“从之。”

四年四月二十一日敕：“诸道节度使带平章事、兼侍中、中书令，在京则中书差直省一员引接，及赴镇拟合追还。缘使相在京，百官请谒，须差直省引接，兼街衢出入，或恐朝列误冲。及到本道，自有客司通引官引接。其从荣、从厚虽为皇子，职本侯王；王建立、孔循曾掌枢衡，见居藩镇。况诸道使相，无直省者甚多，其到青州、许州先将去直省，并宜追还中书。”

清泰二年二月，中书奏：“近日除官，制书未下，已多漏泄，此后除改，候画下，所司以正敕写官告进纳，如画黄未下，请不催素。”敕：“节度防御团练使、刺史、行军副使等，事关急切，除授官告，若待画下给赐，即恐滞留。敕枢密院，凡经由处，不得漏泄，其寻常除命，依中书所奏。”

晋天福五年二月，敕以门下侍郎为清望正三品。

七年二月敕：“门下侍郎班位，宜在左、右散骑常侍之下。其俸给考限，依左、右散骑常侍例。”

晋天福五年二月，敕以中书侍郎为清望正三品。

后唐清泰二年十一月敕：“中书舍人所撰诰词，当以其人扬历功效，分明训奖，以代王言。”

晋天福五年九月，诏曰：“六典云：‘中书舍人掌侍奉进奏，参议表章。凡诏旨制敕、玺书策命，皆按故事起草进画，既下则署而行之。其禁有四：一曰漏泄，二曰稽缓，三曰违失，四曰忘误。所以重王命也。’古昔已来，典实斯在，爰从近代，别创新名。今运属兴王，事宜师古，俾仍旧贯，以耀前规。其翰林学士院公事，宜并归中书舍人。”

开运元年六月诏：“依旧置翰林学士院，其中书舍人公事，准旧日施行。”

晋天福五年二月，以左右谏议大夫为清望正四品。

周显德五年六月敕：“谏议大夫宜依旧正五品上，仍班位在给事中之下。”〈按唐典，谏议大夫四员，正五品上，皆隶门下省，班在给事中之下。至会昌二年十一月，中书门下奏升为正四品下，仍分为左右，以备两省四品之阙，故其班亦升在给事中之上。近朝自谏议大夫拜给事中者，官虽序迁，位则降等，至是以其迁不伦，故改正焉。〉

后唐天成四年十二月，尚书比部员外郎崔棁奏：“请自今后每遇起居，令左、右史随宰臣上殿，各赍纸笔，分侍冕旒，或阶下发一德音，宰臣陈一时政，事无大小，皆令编绿，季终即送史馆。”〈左、右史，古官也。唐朝改为起居。旧制，每视朝，即左、右史两员，以短卷笺纸，执笔趋立于听政殿之螭首下，或闻君之言动，每举必书之。洎庄宗中与，月朔入阁，左、右史夹香案对立，但不持纸笔。自后虽命其官，故事皆废。〉

长兴二年八月敕：“准故事，应朝廷凡行制敕，并宜令起居院抄录，关送史馆。”

周广顺二年十一月诏：“逐月给纸五百幅，付起居院。”

晋天福三年六月，中书门下奏：“准敕制皇帝受命宝。今按唐贞观十六年，太宗文皇帝刻之玄玺，白玉为螭首，其文曰‘皇帝景命，有德者昌’。”敕：“宜以‘受天明命，惟德允昌’为文，刻之。”

周广顺三年二月，内司制国宝两坐。诏太常具制度以闻。有司奏：“按唐六典，符宝郎掌天子八宝，其一曰神宝，其二曰受命宝。其神宝方六寸，高四寸六分，厚一寸七分，蟠龙纽文，与传国宝同。传国宝，秦始皇帝以蓝田玉刻之，李斯篆文，方四寸，面文曰‘受命于天，既寿永昌’，纽蟠五龙。二宝历代相传，以为神器。又别有六宝：一曰皇帝行玺，二曰皇帝之玺，三曰皇帝信玺，四曰天子行玺，五曰天子之玺，六曰天子信玺。此六宝因文为名，并白玉螭、虎纽。历代相传，亡则补之。北朝铸之以金，至则天朝，以‘玺’字涉嫌，改之为宝。贞观十六年，别制玄玺一坐，其文曰‘皇天景命，有德者昌’，白玉螭，虎纽。同光中，制宝一坐，文曰‘皇帝受命之宝’。晋天福四年，制宝一坐，文曰‘皇帝神宝’。其同光、天福二宝，内司制造，不见纽象并尺寸制度。”敕：“今制宝两坐，宜用白玉，方六寸，螭虎纽。”诏冯道书宝文，其一以“皇帝承天受命之宝”为文，其一以“皇帝神宝”为文。〈按传国宝，自秦始皇后，历代传受，至唐末帝自燔之际，以宝随身焚焉。晋高祖受命，特制宝一坐。开运末，北戎犯阙，少帝遣其子延煦送于戎王。戎王讶其非真，少帝上表具述其事。及戎王北归，赍以入蕃。汉朝二帝，未暇别制，至是始创为之。〉

梁开平元年五月，改城门郎为门局郎。至后唐同光元年十一月，却改为城门郎。

梁开平三年正月，改思政殿为金銮殿，至乾化元年五月，置大学士一员，始命崇政院使敬翔为之。〈前朝因金銮坡以为门名，与翰林院相接，故为学士者，称“金峦”以美之。今以“金銮”为名，非典也。大学士与三馆大学士同。〉

后唐天成元年五月敕：“翰林学士、尚书户部侍郎、知制诰冯道，翰林学士、中书舍人赵凤，俱以本官充端明殿学士。”非旧制也。〈上初登位，每四方书奏，多令枢密使安重诲读之，不暁文义。于是孔循献议，因唐室侍读之号，即创端明殿学士之名，命冯道等为之。〉

二年正月敕：“端明殿学士，宜令班在翰林学士上，今后如有转改，祗于翰林学士内选任。”〈初置端明殿学士，名目如三馆之制，职在官下。及赵凤转侍郎，遣人讽任圜，移职在官上，至今为例。〉

梁开平三年十二月，以前进士郑致雍为翰林学士，非常例也。

后唐同光元年四月，置护銮书制学士，以尚书仓部员外郎赵凤为之。〈时庄宗初建号，故特立此名，非故事也。〉

二年七月，以侍省内给事杨彦珞充学士院使。其年八月，赐翰林学士承旨、户部尚书卢质论思匡佐功臣，非常例也。

天成三年八月二十九日敕：“掌纶之任，擢才以居，或自初命而升，或自显秩而授，盖重厥职，靡系其官。虽事任皆同，而行缀或异，诚由往日，未有定制。议官位则上下不常，论职次则后先未当，宜行显命，以正近班。今后翰林学士入院，并以先后为定准。承旨一员，出自朕意，不计官资先后，在学士之上，仍编入翰林志。”其年十二月二日，学士院记事：“枢密院近送到权知高丽国诸军事王建表，今赐诏书者。其高丽国未曾有人使到阙，院中并无彼国诏书式様，未审呼卿呼汝，兼使何色纸书写及封裹事例，伏请特赐参酌详定报院者。中书帖太常礼院林析申堂。据状申，谨按本朝太宗皇帝亲平其国后，不立后嗣，是以祗书新罗国，请约赐新罗国王书诏体様修写。奉敕：‘赐高丽国书诏，宜依赐新罗、渤海两蕃书诏体様修写。’”

长兴元年二月，翰林学士刘昫奏：“臣伏见本院旧例，学士入院，除中书舍人即不试，馀官皆先试麻制、答蕃、批答各一道，诗、赋各一道，号曰五题。所试并于当日内了，便具呈纳。从前虽有召试之名，而无考校之实，每遇召试新学士日，或有援者，皆预出五题，潜令宿构，无援者即日起草，罕能成功。去留皆系于梯媒，得失尽归于偏党。今后凡本院召试新学士，欲请权停试诗、赋，祗试麻制答，共三道，仍请内赐题目，兼定字数，付本院召试。”从之。

晋天福二年四月，中书奏：“准翰林志，凡赦书、德音、立后、建储、行大诛讨、拜免三公宰相、命将制书，并使白麻书，不使印。双日起草，候开门钥入而后进呈。至双日，百寮立班于宣政殿，枢密使引案，自东上阁门出，若拜免宰相，即便付通事舍人，馀付中书门下，并通事舍人宣示。若机务急速，亦使双日，甚速者，虽休假亦追班宣示。”敕：“据翰林志，言立后不言立妃，言储君不言亲王、公主，兼三师位在三公之上，文并不载。今后立妃及拜免三师三公宰相、命将，封亲王公主，并降制命，馀从今式。”其年十一月敕：“新除翰林学士张昭远，早践纶闱，久司史笔，曾居宪府，累陟贰卿。今既擢在禁林，所宜别宣班序，其立位宜次崔棁。”

五年九月敕：“废翰林学士院，其公事并归中书舍人。”

开运元年六月敕：“翰林学士与中书舍人，旧分为两制，各置六员。偶自近年，权停内署，况司诏命，必在深严，将使从宜，却仍旧贯。宜复置翰林学士院。”至三年正月，赐翰林学士院诏书金印一面。

周显德三年八月，宣翰林学士院：“今后凡与诸侯王诏书，除本名外，其文词内有与其名同者，宜改避之。”

五年十一月诏曰：“翰林学士职系禁庭，地居亲近，与班行而既异，在朝请以宜殊。起今后当直、下直学士，并宜令逐日起居，其当直学士仍赴晩朝。”〈旧例，翰林学士与常参官五日一度起居。世宗欲朝夕赐见，访以时事，故有是诏。〉








【短歌行】

对酒当歌。人生几何。譬如朝露。去日苦多。慨当以慷。忧思难忘。何以解忧。唯有杜康。青青子衿。悠悠我心。但为君故。沉吟至今。（乐府无此二句。六臣本《文选》注云。善本无此二句。）呦呦鹿鸣。食野之苹。我有嘉宾。鼓瑟吹笙。明明如月。何时可掇。（乐府作辍。事文《类聚》作撮。）忧从中来。不可断绝。越陌度阡。枉用相存。契阔谈燕。心念旧恩。月明星稀。（《诗纪》作希。）鸟鹊南飞。绕树三匝。何（草堂诗笺作无。事文《类聚》同。）枝可依。（草堂诗注作栖。）山不厌高。海不厌深。周公吐哺。天下归心。（乐府云。右一曲本辞。○《文选》三十七。《乐府诗集》三十。《诗纪》十一。又《文选》二十六郡内高齐闲坐答吕法曹诗注作善哉行。引深一韵。草堂诗笺五奉赠诗注引飞、栖二韵。事文《类聚》续集二十四引何、多、撮、绝、飞、依、深、心八韵。）对酒当歌。人生几何。譬如朝露。去日苦多。（一解）慨当以慷。忧思难忘。以何解愁。唯有杜康。（二解）青青子衿。悠悠我心。但为君故。沈吟至今。（三解）明明如月。何时可掇。（乐府作辍。）忧从中来。不可断绝。（四解）呦呦鹿鸣。食野之苹。我有嘉宾。鼓瑟吹笙。（五解）山不厌高。水不厌深。周公吐哺。天下归心。（六解乐府云。右一曲晋乐所奏。○《宋书》乐志。《乐府诗集》三十。《诗纪》十一。○《诗纪》不载此篇。只从《文选》编入上篇。并注云魏晋乐所奏。分为六解。与此并同。但无越陌度阡以下八句云云。○逯案。《诗纪》此篇不分本辞奏曲。不免自乱其例。今改正之。）


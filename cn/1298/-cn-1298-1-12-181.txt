薛检法妻

薛度。绍兴初为夔路提刑司检法官。官舍在恭州。其妻病。召医者刘太初疗之。不效以死。移时复开目。问医姓名乡里甚详。已而竟死。后数年。刘徙居荆南。白昼有绯衣妇人。蒙首入门。云有疾求治。刘不在家。家人以实告。妇人径入。及中堂。端坐以待。或发其首幕。乃一髑髅。惊呼间。遂不见。刘自是医道浸衰。家日贫悴。时薛君为潭之衡山宰。闻其事。泣曰。吾妻也。


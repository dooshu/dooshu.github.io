羊祸


义宁二年三月丙辰，麟游县有羔生而无尾。是月乙丑，太原献羖羊，无头而不死。

开元二年正月，原州献肉角羊。二年三月，富平县有肉角羊。

会昌二年春，代州崞县羊生二首连颈，两尾。占曰：“二首，上不一也。”

咸通三年夏，平陶民家羊生羔如犊。

乾符二年，洛阳建春门外因暴雨，有物堕地如羖羊，不食，顷之入地中，其迹月余不灭，或以为雨土也。占曰：“当旱。”






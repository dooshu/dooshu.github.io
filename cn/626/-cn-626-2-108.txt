李晔三首

【秋宵恨】

（元序云：“荀卿《赋篇于知、云、蚕、箴之辞，始隐而终露，又叠以应之，予尝爱其异。偶值秋宵，不堪旅次，韵成七恨，以为一代之新体云。”今取二首）

青蘋叶底声蓬蓬，当年曾号襄王雄。

秋高八月势转急，忽来吹我茅屋东。

令我夜坐难秉烛，使我发白成老翁。

吁嗟！恨尔之秋风。风。

六月一滴不沾土，连夜淋漓独何苦。

红蕉碧梧语叶上，黄茅屋漏那能补。

鸡鸣胶胶天欲曙，况乃萧条在羁旅。

吁嗟！恨尔之秋雨。雨。

【八月辞】

鲤鱼吹长风，曲池芙蓉老。

白天坠露凉，湿萤满衰草。

兰房灯烬青，独宿知秋早。

碧波弄明月，自惜颜色好。

起按鸳鸯弦，酸声搅怀抱。


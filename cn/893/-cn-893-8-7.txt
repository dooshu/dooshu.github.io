赤壁歌送别





《元和郡县志》：赤壁山，在鄂州蒲圻县西一百二十里，北临大江，其北岸即乌林，与赤壁相对，是周瑜用黄盖策焚曹公舟船败走处。故诸葛亮论曹操“危于乌林”是也。杨齐贤曰：盛弘之《荆州记》：蒲圻县沿江一百里，南岸赤壁，周瑜、黄盖乘大舰破魏武兵于乌林，乌林、赤壁东西一百六十里也。予尝往来江、汉间，研求赤壁所在，正在今鄂州上流八十里，与百人山相对，江边石皆赤色，故号为赤壁矶。东坡赋所谓“东望夏口，西望武昌”，非曹公之赤壁也。《一统志》：赤壁山在武昌府城东南九十里。《唐元和志》：在蒲圻县西一百二十里。圆经云：在嘉鱼县西七十里。其地今属嘉鱼。宋苏轼指黄州赤鼻山为赤壁。按：刘备居樊口，进兵逆操，遇于赤壁，则赤壁当在樊口之上。又赤壁初战，操兵不利，引次江北，则赤壁当在江南，亦不应在江北。今江、汉间言赤壁者五，汉阳、汉川、黄州、嘉鱼、江夏，惟江夏之说合于史。



二龙争战决雌雄，赤壁楼船扫地空。烈火张天照云海，周瑜于此破曹公。[一]君去沧江望澄碧，鲸鲵唐突留余迹。[二]一一书来报故人，我欲因之壮心魄。[三]

[一]《通鉴》：孙权以周瑜、程普为左右督，将兵与刘备并力逆曹操，进与操遇于赤壁。时操军众已有疾疫，初一交战，操兵不利，引次江北。瑜等在南岸，部将黄盖曰：“操军方连船舰，首尾相接，可烧而走也。”乃取蒙冲斗舰数十艘，载燥荻、枯柴，濯油其中，裹以帷幕，上建旌旗，豫备走舸，系于其尾。先以书遗操，诈云欲降。时东南风急，盖以舰最着前，中江举帆，余船以次俱进。去北军二里余，同时发火，火烈风勐，船往如箭，烧尽北船，延及岸上营落，烟炎张天，人马烧溺死者甚众。瑜等率轻锐继其后，雷鼓大震，北军大坏。操引军从华容道步走。《汉书·彭越传》：两龙方斗，且待之。《项羽传》：羽使人谓汉王曰：“天下匈匈，徒以吾两人。愿与王挑战，决雌雄，毋徒罢天下父子为也。”《宋书·高祖本纪》：因命纵火，烟焰张天。



[二]《左传》：古者明王伐不敬，取其鲸鲵而封之，以为大戮。杜预注：鲸鲵，大鱼名，以喻不义之人吞食小国。《后汉书》：转相招结，唐突诸郡。唐突，犯触也。



[三]《楞严经》：摧碎心魄。






○唐故中书侍郎平章事韦公集序

汉庭以贤良文学征有道之士，公孙宏条对第一，席其势鼓行人间，取丞相且侯。使汉有得人之声，伊宏发也。皇唐文物与汉同风。故天后朝，燕国张公说以词标文苑徵，元宗朝，曲江张公九龄以道侔伊吕征，德宗朝天水姜公公辅、杜陵韦公执谊、河东裴公以贤良方正征，宪宗朝，河南元公稹、京兆韦公以才识兼茂征，陇西牛公僧孺、李公宗闵以能直言极谏徵。咸用对策甲於天下，继而有声宰相。古今相望，落落然如骑星辰。与夫启版筑饭牛者异矣。

公本名淳，举进士，登贤良。既仕，更名处厚，字德载。汉丞相扶阳侯之裔孙，後周逍遥公之八代孙，江陵节度参谋监察御史里行赠右仆射某之元子。生而聪明绝人，在提孩发言成诗，未几能赋。受经於先君仆射，学文於伯舅许公孟容。及壮，通《六经》，旁贯百氏，咨天人之际，遂探历数，明天官，穷性命之源，以至於佛书，尤所通达。初为集贤殿校书郎，宰相李赵公监修国史，引公直东观。就改咸阳尉，迁右拾遗，转左补阙。世称有史才而能谏诤，入尚书为郎，历礼部考功，皆人望所在。上方用威武以不庭，宿兵寝久。韦丞相贯之酌人情上言，不合意，册免，因历诋所善。公在伍中，出为开州刺史。居二年，执友崔敦诗为相，征拜户部郎中，至阙下。旬岁间以本官知制诰。穆宗新即位，注意近臣，召入翰林，充侍讲学士。初授谏议大夫，续换中书舍人。侍游蓬莱池，延问大义。退而进《六经法言》二十篇，优诏答之，赐以金紫。寻迁权知兵部侍郎知制诰翰林侍讲史馆修撰。

长庆四年春，敬宗践祚，以公用经术左右先帝五年，稔闻其德，尤所钦倚。内署故事与外庭不同，凡言翰林学士必草诏书，有侍讲者专备顾问。虽官为中书舍人，或它官知制诰，第用其班次耳，不窜言於训词。至是上器公，且有以宠之，乃使内谒者申命，去侍讲之称。虑未谕於百执事，居数日，降命书重举旧官以明新意。寻真拜夏官贰卿，由是，内庭词臣无出其右者。凡密旨必承乎权舆，故号承旨学士。上富有春秋，未亲庶政，有疑滞，视公如蓍龟。宝历季年，宫壶间一夕生变，人情大骇，虽鼎臣无所关决，惟内署得预参画。群议哄然，俟公一言而定。戡难缵服，再维乾纲。

今上继统，策勋第一，擢拜中书侍郎同中书门下平章事。以高才遇英主，功显人伏，言无不从。笔端肤寸，泽及天下。尽罢冗食，请归才人。事先有司，物止常贡。城社无犯，岩廊益尊。感恩尽瘁，不啬神用。大和二年十二月，上前言事，未及毕辞，疾暴作，以朝服委地。同列白奏，笏扶持之，不能起。上命中贵人左右翼负，归於中书，如大醉状。上震惊咨嗟，征医赐药，旁午叠委。会暮，肩舆至第。诘旦，以疾不起闻。赠礻遂加常礼。

後十年，嗣子蕃以太子舍人直宏文馆，编次遗文七十通，衔哀贡诚，乞序以冠其首。谨桉公文未为近臣已前，所著词赋、赞论、记述、铭志，皆文士之词也，以才丽为主；自入为学士至宰相以往，所执笔皆经纶制置财成润色之词也，以识度为宗。观其发德音，福生人，沛然如时雨；褒元老，谕功臣，穆然如景风。命相之册和而庄，命将之诰昭而毅。荐贤能，其气似孔文举；论经学，其博似刘子骏；发十难以摧言利者，其辩似管夷吾。噫！逢时得君，奋智谋以取高位，而令名随之，岂不伟哉！

初，蕃既纂修父书，咨於先执李习之，请文为领袖，许而未就。一旦习之悄然谓蕃曰：“翱昔与韩吏部退之为文章盟主，同时伦辈，柳仪曹宗元、刘宾客梦得耳。韩柳之逝久矣，今翱又被病，虑不能自述，有孤前言，赍恨无已，将子荐诚於刘君乎！”无何，习之梦奠於襄州。蕃具道其语。余感相国之平昔，且嘉蕃之虔虔孝敬，庶几能世其家，故不敢让云尔。


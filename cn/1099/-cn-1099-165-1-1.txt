○與黃久庵兵侍書 【 大同叛軍】

大同之事、關係甚大近則一代治體、遠則萬世是非于是乎在、又不但若唐宋維州之取舍巳也、不及今講求真是非所在、處置一差、治亂之勢一成、使萬世之後、議論其是非、何補于事、故今不吝費辭、嘖嘖於左右者、誠欲辯之于早、不為後日之無益也按尊疏謂張某力主征勦之說、臣思大同乃　國家城鎮云云、再三言之、用是知羅峰所主在征、執事則撫也、但不知執事之不主征、是有見于大同之事不用征乎、抑不可征也、若謂不庸征、此則可說、若謂不可征、此則當辨之、請詳之、今夫士卒戕殺主帥、事在必討。其理不待智者而後知也。往殺廵撫許銘張文錦、姑息不治、積習而至今日則撫之不可善後。又彰彰明甚也。以此觀之。但見征之為是。撫之非是也。若謂不可征。不能征。不得巳而行姑息之政。以圖目前之安。尤非也。夫征之誠是矣。然征之不克而至于僨軍殺將。何也。曰此非征之不是不善征也。何謂不善征。使　朝廷之初聞變也。持必征之議從容以圖之。撫帥且不易。陽以撫輯之事責成之。而陰為之計。如元初疏所策。當不遺一矢而功可成。遽爾出師。遽易撫帥。使賊合謀致死。以抗王師。此一失也使制將皆得其人。臨敵出奇。不以攻戰。如元再疏所策。則舉兵雖涉倉卒。勝算猶可坐收。乃犯弟小之戒。卒取輿尸之凶。此再失也。失此二著。大事遂誤。故曰不善征者此也。因其不善征而誤事遂謂不宜征。猶因急食以致咽而謂之不宜食也而可乎。夫撫之固不是矣。今而撫之尤不是也。何則。人臣將則必誅。况不止于將乎。前者雖云戕殺主帥然未抗拒王師論以　國法。巳不在原宥之列。今事勢至此。乃從而宥之。則　國法何以伸。奸雄何所懲。將見　朝廷政令不行于一方。諸鎮效尤。天下大事從此去矣。其可乎。且招撫之說起于元季。是時國運將終。羣雄並起力無能為。不得巳而出此。然當旹巳有將相奇謀只是招之譏前輩亦謂元失天下。招安之策誤之今　國家全盛。不比元季。瑣瑣叛卒。非若谷珍。乃引吾可與大有為之君。而行亡國之事、可乎。故曰尤不是者此也。故羅峰之失、不在于主征。在于不善征。與不能持初議。執事之主撫前既失之而今益失之也。然羅峰之失。執事為之也夫何主征勦之議。功久不成。而人言起。　主心疑、羅峰于是不能持伏。故曰羅峰之失。執事為之也。要此事是非亦甚明白。執事之意。亦以其事之難。不得巳而為是耳愚謂此大非也。天下未嘗有難處之事。事尚有難于此者。唐之征淮蔡也。功久不成。師老財匱民間至有以騾代耕者。當旹議者。咸請罷兵。主心方疑。此難也裴度獨身任之。卒能平蔡擒濟。而收反正之功。今叛卒之強。未如吳氏。　國家之困。未至李唐猶易也。乃無以處之。而出不得巳之計。何與。更有難者如孔明以未集之蜀而當曹瞞強盛之時。謝安以偏安之晉。而當符秦百萬之師。然卒扼魏破秦。自立于艱難之秋。使敵人有畏蜀如?之譏。風聲鶴唳之恐。今以　國家之全盛。不能集一矢于賊目。乃載書輸帛。垂首而尋城下之盟何也。必如所論。大同非比賊窠。可以必攻。急攻。當時所患在此兩言故勦事終不成則人皆為固守攻破則是自撤藩籬。然則天下叛軍。有如大同者。皆不可攻耶。萬一叛卒狃于常勝。此後復殺撫帥如張文錦李瑾。亦曰不可攻而不攻耶。殆未通之論也。使當　太祖　太宗盛旹。必無是事。萬一有之。亦將如斯而巳耶。未必然也。君子之謀人國也。必出于萬全。然後可以為忠今日之事可謂萬全乎。然此不忠者之所為耳執事以赤心報國自誓夫豈不忠者、然必出此者何也毋亦意見之差、以是為忠耳、夫意見之差而至于誤國家之大事其心雖忠猶不忠也、可不慎與、如必以此為忠、愚敢明其不然、何也、刑以討罪、兵以戡亂、天之道也、國之經也、違天之道弃國之經、而欲巳亂、自古及今、未之有也、然則唐以姑息而失河北元以姑息而失天下何也故愚敢明其不然也


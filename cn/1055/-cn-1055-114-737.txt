【与谢舍人〈绛，字希深〉二通】

△一〈宝元元年〉

某顿首再拜兵部学士三丈。久以多故少便，不果拜状。春暄，尊候万福。省榜至，独遗圣俞，岂胜嗟惋。任适、吕澄，可过人邪？堪怪。圣俞失此虚名，虽不害为才士，奈何平昔并游之间有以处下者，今反得之，睹此何由不痛恨？欲作一书与胥亲及李舍人、宋学士论理之，又恐自有失误，不欲轻发。不尔，何故见遗？可骇可骇。由是而较，科场果得士乎？登进士第者果可贵乎？日日与师鲁相对，惊叹不已。伏承殿试考校，今必已了。某替人犹未至。拜见未间，伏惟保重。因人，谨附状。不宣。

△二〈宝元二年〉

某顿首百拜知府舍人三丈。三两日毒暑尤甚，不审尊候何似？某昨走铃下，久溷宾馆，旱暑交作，晏阴方兴，当君子定心静事休息之时，暑夕屡烦长者。其如乘余闲，奉尊俎，泛览水竹，登临高明，欢然之适无异京洛之旧。其小别者，圣俞差老而修为穷人，主人腰虽金鱼而鬓亦白矣。其清兴，则皆未减也。临别之际，感恋何胜，西禅竹林，又辱饯送。自夜出南城，凡再宿，始至敝邑。私门老幼，往往病暑，正如所虑，此所以眷眷门下而不候久留者也。自邓至汝阴，道出田间，由巨欣桥而西，秋稼甚盛，时雨已足，问之，乃览秀所望而脚正在陋邦。然邓州界莫及也，岂骑立之神憎家鸡而爱野雉乎？自还县，便苦俗事，书记未能详悉。谨拜此叙谢，伏惟幸察。不宣。从表侄欧阳修顿首再拜。


○许由庙碣

尧之聪明，由先生成；尧之治理，由先生始。尧不以天下让先生，先生之道犹昏；先生不以清节避唐尧，唐尧之道何尊。是知天地间，尧而许之，日而月之。生人以来，避让之大，未有如先生者也。若夫锱铢九有，亢极一夫，安能以岩泽枯槁之姿，下圣文神武之德。则知丹朱得尧之体而遗尧之性，先生得尧之性而遗尧之名。是得之者守之不足，遗之者宰之有馀。天用先生秕康帝王，牢笼六合，欲先生躬戴清规，首出万古。僭贼伪臣之道拜先生庙者，得不戒之哉！使汤之智，读先生书，夏祀不夷也；使发之圣，得先生梦，商庙不墟也。然汤、武圣人之用也，先生圣人之洁也。於乱则吾用，於治则吾洁。二者圣人经时之柄。使汤、武逢尧、舜，是必韬用而先洁矣；先生逢桀、纣，是必舍洁而趋用矣。则圣道变化，岂有殊耶？故喜为霞，怒为雷雨，先生神也。生为春夏，杀为秋冬，先生功也。结为山岳，融为川渎，先生寿也。星罗月帐，岩灵壑静，先生宅也。圣人无为，金玉在璞，先生富也。功而不宰，人文化成，先生道也。休光烈仪，仰道垂师，先生文也。天机自洁，虽死不亵，先生武也。噫！先生所谓禀天之德，合地之式，居天地中，立帝王则。噫！先生所为往矣。谁能寂见寥廓，但箕颍之上，惟馀清风。噫！先生所谓为圣人之大，标天地之外，揖尧谢舜，畴为吾辈。我来独寻，请祷意深，再拜刻石，取文於心。

赵知微

知微，衡山布衣。


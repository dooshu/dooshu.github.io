【乞许同商量保州事札子〈庆历四年八月〉】

臣准敕差充河北转运按察使，伏见河北骄兵作过，见据保州，招之未肯开门，击之未能速破。诸将集于城下，而进退攻取未有定计。臣今偶被奖擢，俾当繁使。至于应副粮草军需之类，皆有司之常事，臣虽竭力供职，未足以称陛下用臣之意。臣今欲乞每遇军马攻讨招抚应干保州事宜，许臣与田况、李昭亮等同共商量施行，庶几愚虑，有裨万一。如允臣所奏，乞特降圣旨札子付臣，及乞札与田况等。今取进旨。


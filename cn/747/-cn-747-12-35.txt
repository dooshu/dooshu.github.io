○改元总章大赦诏

朕以寡薄，忝承丕绪。奉二圣之遗训，抚亿兆以初临，驭朽兢怀，推沟在念。而上元垂祐，宗社降休，岁稔时和，人殷俗阜，车书混一，文轨大同。简玉泥金，升中告禅，百蛮执贽，万国来庭，朝野欢娱，华夷胥悦。但为郊禋严配，未安太室，布政敷化，犹阙合宫。朕所以日昃忘疲，中宵辍寝，讨论坟籍，错综群言。采三代之精微，探九皇之至赜，斟酌前载，制造明堂。栋宇方圆之规，虽兼故实；肆筵陈俎之法，独运财成。宣诸内外，博考详求，度其长短，冀广闻见。而鸿生硕儒，俱称尽善，缙绅士子，并奏该通。创此宏模，自我作古，因心既展，情礼获申，永言宗祀，良深感慰。宜命有司，及时赴作，务从折中，称朕意焉。今阳和在辰，景风扇物，昆虫草木，咸获康宁。朕之百姓，尚多劳止，思覃惠泽，与共更新。可大赦天下，改乾封二年为总章元年，大辟罪以下，皆赦除之。








梦李白二首





杜甫


死别已吞声，生别常恻恻。

江南瘴疠地，逐客无消息。

故人入我梦，明我常相忆。

恐非平生魂，路远不可测。

魂来枫林青，魂返关塞黑。

君今在罗网，何以有羽翼?

落月满屋梁，犹疑照颜色。

水深波浪阔，无使蛟龙得。

《西清诗话》：李太白历见司马子微、谢自然、贺知章，或以为可与神游八极之表，或以为谪仙人，其风神超迈，英爽可知，后世词人状者多矣。亦间于丹青见之，俱不若少陵之“落月满屋梁，犹疑照颜色”。熟味之，百世之下，想见风采，此与李太白传神诗也。





其二





浮云终日行，游子久不至。

三夜频梦君，情亲见君意。

告归常局促，苦道来不易。

江湖多风波，舟楫恐失坠。

出门搔白首，若负平生志。

冠盖满京华，斯人独憔悴。

孰云网恢恢，将老身反累。

千秋万岁名，寂寞身后事。

吴山民曰：子美《天末怀李白》诗，其尾联云：“应共冤魂语，投诗吊汨罗。”今上篇云：“水深波浪阔，无使蛟龙得。”此又云：“江湖多风波，舟楫恐失坠。”疑是时必有妄传太白死者，故子美云云。后世遂有沉江骑鲸之说，盖因公诗附会耳。太白卒于当涂李阳冰家，葬于谢家青山，二史可考，安有沉江事乎?






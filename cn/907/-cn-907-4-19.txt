▼送高二文学游钱塘君梁人与余异谱

我家本出渤海王，子孙散落来南方。

只今遥承几世后，坐弃战陈谈文章。

嗟君渡江此相遇，知有远族犹居梁。

尝闻四海尽兄弟，况我同姓能相忘？

十年近舍道南宅，岁时拜父登高堂。

君年虽少志则壮，不肯与世相低昂。

读书闭阁人罕识，明月夜照声琅琅。

欲将古道共推挽，岂顾薄俗讥迂狂。

君来不欲是王式，我行或止非臧仓。

乱离正赖相慰藉，何事远别游钱塘？

钱塘旧国我所到，江山自存人已亡。

雁鹜长云暮陂淡，牛羊落照秋陵荒。

繁华销尽莽苍出，君行见此能无伤？

西风吹尘扇难障，不如归卧须时康。

一饥小事何足道，故国尚有霜英黄。


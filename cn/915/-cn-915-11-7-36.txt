◇班宣正光历大赦诏（正光三年十一月）

治历明时，前王茂轨，考辰正律，奕代通规。是以北平革定于汉年，杨伟草算于魏世。自皇运肇基，典章犹缺，推步晷曜，未尽厥理。先朝仍世，每所慨然。至神龟中，始命儒官，改创疏春，回度易宪，始会璇衡。今大正斯始，阳煦将开，品物初萌，宜变耳目，所谓魏虽旧邦，其历维新者也。便可班宣内外，号曰《正光历》。又首节嘉辰，获展丘，神人交和，理契幽显，思与亿兆，共此维新，可大赦天下。（《魏书·孝明纪》）


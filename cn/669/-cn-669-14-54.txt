79　帷裳謂朝祭之服　非帷裳者謂深衣


「非帷裳，必殺之。」鄭康成云：「帷裳，謂朝祭之服，其制正幅如帷。『非帷裳』者，謂深衣，何云：「集註用『其餘若』三字，尤該括。」削其幅，縫齊倍要。」見春秋正義。【原注】集解不取集註，用鄭説。

【集證】爾雅釋器：「裳削幅謂之纀。」注：「削殺其幅，深衣之裳。」又按鄭説「齊倍要」，取玉藻「縫齊倍要」之文。集註復取深衣「要縫半下」之文，意更完備。

【元圻案】集解引王肅曰：「衣必有殺縫，唯帷裳無殺也。」與鄭義不背。故皇侃即引鄭注以釋之云：「帷裳，謂朝祭之服，其制正幅如帷也。非者謂餘衣也，殺之者削其幅，使縫齊倍腰者也。」〇鄭注亦見左傳昭元年正義。






○南直隸採礦公疏 【 南禮部上　停止採礦】

奏為　陵寢重地開採非宜、乞賜停止、以光　聖孝事、臣等近見大興左衛中所百戶王遇桂、奏獻奇異銀礦、兼徵遺漏錢糧、以助大工、　皇上過聽其說、隨差南京守備司禮監太監邢隆、開採進解、惟是開採一事、関係匪輕、其在各省、猶可少延時日、以待　天意之回、臣等不敢槩有陳凟、若南都事體。委與他處不同。他處利害。尚在小民。而南都直上関陵寢。他處小民。雖苦礦害。然朝報罷而夕見休。而此陵脉一傷。雖欲補救。無所復及。臣聞天下之大界三、北界自秦隴以盡于幽燕。則今之京師。南界自岷峨以盡于大江東南。則今之留都紫金山孝陵在焉。中界亦自岷峨以盡于淮揚。其中風氣凝結。則為今　祖陵　皇陵。故天下之奧壤神臯。與山川之淑氣前代或得其偏。而我國家獨收其全。運祚之昌。雖　祖宗功德。亦地靈使之然也。　祖陵　皇陵之去廬州。　孝陵之去徽寧諸郡。皆不過二三百里。山川連絡。龍脉所鍾。譬如人身。雖肢體各別。而此撼彼動。處處相関。若廬州諸山鑿。則　祖陵　皇陵之脉傷。徽寧諸山鑿。則　孝陵之脉傷。此皆理勢必然。非渺茫無據。　陛下孝事　祖宗、每念未嘗不在　陵寢、必不忍以經費匱乏、而動搖　先世之神靈、事関陵寢敬奏反宜詳緩則為得体想當奏請允行之時、或未及慮、即慮及、亦尚未知其利害如是甚耳、在昔帝王湯沐之鄉。輒加優渥。豐沛南陽。他方不敢望焉。今此數郡。毋論枌榆舊社。即開創之初。供億艱難過豊沛南陽遠甚其山川艸木。猶宜愛護。以毋忘　皇祖眷顧遺意。况関係　陵寢國脉。如是重大。可以他處而漫例之耶。今　成命雖頒、猶可及止、　陛下若俯採群言、亟賜停罷、非但大江南北、雷動歡聲、將　皇祖在天之靈、亦為悅豫、默祐　聖躬、陰培運祚、其為利益豈僅僅數萬金錢巳哉、


留别龚处士





龚子栖闲地，都无人世喧。柳深陶令宅，[一]竹暗辟强园。[二]我去黄牛峡，遥愁白帝猿。[三]赠君卷施草，心断竟何言。[四]

[一]陶渊明宅边有五柳树，尝为彭泽令，详见前注。



[二]《世说》：王子猷自会稽经吴门，闻顾辟强有名园。刘孝标注：《顾氏谱》曰：辟强，吴郡人，历郡功曹，平北参军。范成大《吴郡志》：辟强园，自东晋以来传之。池馆林泉之胜，号吴中第一。辟强姓顾氏，晋、唐人题咏甚多。陆羽诗云：“辟强旧林园，怪石纷相向。”陆龟蒙云：“吴之辟强园，在昔胜概敌。”皮日休云：“更葺园中景，应为顾辟强。”本朝张伯玉云：“于公门馆辟强园，放荡襟怀水石间。”今莫知遗迹所在。考龟蒙之诗，则在唐为任晦园亭，今任园亦不可考矣。《唐诗纪事》：吴门有辟强园。按陆龟蒙诗“吴之辟强园，在昔胜概敌，前闻富修竹，后说纷怪石”，张南史诗“深竹闲园暗辟强”，盖其地饶修竹，多怪石，往往见于题咏。



[三]黄牛、白帝，已见前首注。



[四]《尔雅》：“卷施草，拔心不死。”邢昺疏：“卷施草，一名宿莽，拔其心亦不死也。”案《离骚》云：“朝搴阰之木兰兮，夕擥中洲之宿莽。”王逸云：“草冬生不死者，楚人名之曰宿莽。”






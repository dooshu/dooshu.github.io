◇谢後军临川王参军事启

恩降绝望之辰，庆集冥心之日，焰灰非喻，荑枯未拟，抠衣聚足，颠狈不胜。臣遍历三坟，备详六典，巡校赏罚之科，洞检生死之律，莫不严五辟於明君之朝，峻三章於圣人之世，是以途山始会，致防风之诛，酆邑方构，有崇侯之伐，未有缓宪於斫戮之人，赊刑於耐罪之族，出万死入一生如臣者也。推恩及罪，在臣实大，披心沥血，敢乞言之。臣东国贱人，学行何取，既殊鸣雁直木，故无结绶弹冠，徒藉羽仪，易农就仁，往年滥职，守秩东隅，仰属龚行，风驱电掩。当其时也，负鼎图者日至，执玉帛者相望，独在愚臣，顿昏大义，殉鸿毛之轻，忘同德之重。但三吴险薄，五湖交通，屡起田儋之变，每惧殷通之祸，空慕君鱼保境，遂失师涓抱器，後至者斩，臣甘斯戮，明刑殉众，谁曰不然。幸约法之弘，承解网之宥，犹当降等薪粲，遂乃顿释钳赭，敛骨吹魂，还编黔庶，濯疵荡秽，入楚游陈，天波既洗，云汕遽沐。古人有言，非死之难。处死之难，臣之所荷，旷古不书。臣之死所，未知何地。（《梁书·袁昂传》，天监二年，以为後军临川王参军事，昂奉启谢。）


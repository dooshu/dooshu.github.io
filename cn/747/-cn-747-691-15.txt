○为杨廷评祭大夫文

伏惟尊灵涵清明之气，秉中庸之德。事业存乎教化，忠厚形於家国。文章根风雅之奥，议论探元圣之域。虎视犀额，山立玉色。惟公昔年，声誉赫然。拾遗补阙，丹陛之前。天子思理，垂意藩外。聿来沔鄂，十五馀载。浩浩兹邑，民繁境大。通至信於豚鱼，被深仁於幼艾。秋霜可畏，春日可爱。卷风波於夏水，失险阻於西塞。呜呼！地有四海，候公而清。天有三阶，望公而平。昊穹谓何，歼我贤明。小人君子，号呼震惊。呜呼！宾主之道，人伦之义。情礼所加，杀身有地。如朗小子，孱愚下位。无绝俗之姿，寡卓然之异。猥辱提引，叨居贤次。顾侣之荣，抚心多愧。顷将重命，驱车远使。不惮山川，敢告憔悴。昔我往矣，宠节煌煌。今我来思，彤悠扬。恸哭江干，若摧肺肠。傥神灵之昭鉴，殊辛酸之未央。


冬晴

吴中霜雪晚，初冬正佳时。



丹枫未辞林，黄菊犹残枝。



鸣雁过长空，纤鳞泳清池。

气和未重裘，临水照须眉。



悠然据石坐，亦复出门嬉。

野老荷鉏至，一笑成幽期。



冬晴

岁暮常年雪正豪，今年暄暖减绨袍。



春回山圃梅争发，睡足茆檐日已高。



仓庾家家储旧谷，笙歌店店卖新醪。



太平气象方如许，寄语残胡早遁逃。




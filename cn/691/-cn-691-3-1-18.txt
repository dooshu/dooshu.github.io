◎枉杀

嘉庆戊午科，浙江乡试二场之次日，有士子发枉疾，监试蒋观察令供给所李照磨押令出号。狂生自言：本年元旦，梦一京兆人披发泣血，言为其父枉杀，报在子孙，黜其科名，不许应试。今甫脱稿，此鬼即来作祟。言次，跳跃叫号，无所不至。适顾见海宁张令，言父台救我。细询之，始知其祖尝为显宦，父现作令直隶。该生学业素优者也。乃带出号舍，饮以米汤，渐就清爽。求复入号，李照磨引至，至公堂，为朱停者所阻。求之至再，始准入，而蒋监试忽大声曰："迟矣。"出示其卷，已书废卷，墨迹犹未干也。遂扶出。次日，主司调取二场卷，殆首场已中式矣。一事枉法，遂致后人不振，为民牧者可不慎哉。


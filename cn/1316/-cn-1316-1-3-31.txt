金府尊批告强盗

贵溪县包明等连佥，

「状告为急救民害事：贼风四起，乡境不宁。暴恶吴桧，罪浮盗跖，恶过桓。自号安东金贵划平王。挟党余弁，诨名大张飞、金辽小霸王，陈见八大金刚，及牙瓜武壮、杨感等，群雄乌合，劫杀百姓，券掳财物，淫秽妇女，烧毁房室，被害数十家，哀彻心髓。男女闻风，惊碎心胆。乡村未晚闭户，小儿不敢夜啼。切恐猛虎不除，人羊无睡。劲鹰弗灭，鸠雀明怜。乞台法剿安民。上告。」

金府尊批：

「养鸡者不畜狸，养兽者不畜豺。今吴桧等群雄乌合，流毒一方，是梗路之荆榛，啮民之狼虎者，尚可谓鼠窃狗偷，而漫焉不足畏乎！仰县速行缉捕，毋使履霜坚冰至，而荧荧不遏，以成炎炎之势云。」


◇琴赋

尔乃言求茂木，周流四垂。观彼椅桐，层山之陂。丹华炜烨，绿叶参差。甘露润其末，凉风扇其枝。鸾凤翔其巅，玄鹤巢其岐。考之诗人，琴瑟是宜。爰制雅器，协之锺律。通理治性，恬淡清溢。尔乃间关九弦，出入律吕，屈伸低昂，十指如雨。清声发兮五音举，韵宫商兮动徵羽，曲引兴兮繁弦抚。然後哀声既发，秘弄乃开。左手抑扬，右手徘徊。指掌反覆，抑案藏摧。于是繁弦既抑，雅韵复扬。仲尼思归，《鹿鸣》三章。《梁甫》悲吟，周公《越裳》。青雀西飞，别鹤东翔。饮马长城，楚曲明光。楚姬遗叹，鸡鸣高桑。走兽率舞，飞鸟下翔。感激弦歌，一低一昂。（《艺文类聚》四十四《北堂书钞》一百九引九条，《初学记》十六，《文选·文赋》注，又《陆机拟古诗》注引作《琴颂》，「颂」即「赋」字，写误。）

一弹三欷，凄有馀哀。（《书钞》一百九）

丹弦既张，八音既平。（《文选·江淹杂拟诗》注。）

苟斯乐之可贵，宣箫琴之足听。（《书钞》一百九）

于是歌人恍惚以失曲，舞者乱节而忘形。哀人塞耳以惆怅，辕马蹀足以悲鸣。（《书钞》一百九）

（案前明乔世宁、汪士贤等刻《蔡中郎集》，别收《琴赋》一篇。检《艺文类聚》四十四、《初学记》十六，乃傅毅作也。今删。）


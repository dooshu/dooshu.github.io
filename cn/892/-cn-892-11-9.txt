苏沈良方拾遗卷上


脉说


脉之难明，古今所病也。至虚有盛候，大实有羸状，差之毫厘，疑似之间，便有死生祸福之异。此古今所病也。病不可不谒医，而医之明脉者，天下盖一二数。骐骥不时有，天下未尝徒行；和、扁不世出，病者终不能死。亦因其长而护其短尔。士大夫多秘所患以求诊，以验医之能否，使索病于冥漠之中，辨虚实冷热于疑似之间。医不幸而失，终不肯自谓失也，则巧饰掩非以全其名。至于不救，则曰是固难治也。间有谨愿者，虽或因主人之言，亦复参以所见，两存而杂治，以故药不效。此世之通患而莫之悟也。吾平生求医，盖于平时默验其工拙，至于有疾而求疗，必先尽告以所患而后求诊，使医了然知患之所在也。然后求之诊，虚实冷热先定于中，则脉之疑似不能惑也。故虽中医，治吾疾常愈。吾求疾愈而已，岂以困医为事哉？





苍耳说


药至贱而为世要用，未有如苍耳者。他药虽贱，或地有不产。惟此药不为问南北、夷夏、山泽、斥卤、泥土、沙石，但有地则产。其花、叶、根、实皆可食，食之如菜。亦治病无毒，生熟丸散，无适不可。多食愈善，久乃使人骨髓满，肌理如玉，长生药也。杂疗风痺、瘫焕、癃疟、疮痒，不可胜言。尤治瘿金疮。一名鼠黏子，一名羊负来，《诗》谓之“卷耳”，《疏》谓之“枲耳”，俗谓之“道人头”。海南无药，惟此药生舍下，多于茨棘，迁客之幸也。己卯二月望日书。





记菊


菊，黄中之色，香味和正，花、叶、根、实，皆长生药也。北方随秋之早晚，大略至菊有黄花乃开，独岭南不然，至冬至乃盛发。岭南地暖，百卉造作无时，而菊独后开。考其理，菊性介烈，不与百卉盛衰，须霜降乃发，而岭南常以冬至微霜故也。其天姿高洁如此，宜其通仙灵也。吾在海南，艺菊九畹，以十一月望，与客泛菊作《重九》，书此为记。





记海漆


吾谪海南，以五月出陆至藤州，自藤至儋，野花夹道，如芍药而小，红鲜可爱，朴樕丛生。土人云“倒黏子花”也。至儋则已。结子如马乳，烂紫可食，味甘美。中有细核，并嚼之瑟瑟有声。亦颇苦涩，儿童食之，或大便难通。叶皆白，如石苇之状。野人夏秋痢下，食其叶辄已。海南无柿，人取其皮，剥浸揉接之，得胶，以代柿，却愈于柿也。余久苦小便白胶，近又大腑滑，百药不瘥。取倒黏子嫩叶酒蒸之，焙燥为末，酒糊丸，日吞百余，二腑皆平复，然后知奇药也。因名之曰“海漆”，而私记之，以贻好事君子。明年子熟，当取子研滤，晒煮为膏以剂之，不复用糊矣。戊寅十一月一日记。【原案】《苏集》，“酒为丸”作“酢为丸”，“晒煮”作“酒煮”。





记益智花


海南产益智花，实皆长穗，而分为三节。其实熟否，以候岁之丰歉。其下节以候早禾，其中上亦如之。大吉则实，凶岁皆不实，罕有三节并熟者。其为药治气止水，而无益于智。智岂求于药者乎？其得名也，岂以知岁也耶？今日见儋耳圃儒黎子云言，候之审矣。聊复记之，以俟好事者补注《本草》。





记食芋


岷山之下，凶年以蹲鸱为粮，不复疫疠，知此物之宜人也。《本草》谓芋“土芝”，云“益气充饥”。惠州富此物，人食者不免瘴。吴远游曰：“此非芋之罪也。芋当去皮，湿纸包，煨之火，过熟乃热啖之，则松而腻，能益气充饥。”今惠人皆和皮水煮冷啖，坚顽少味，其发瘴固宜。丙子除夜前二日夜，饥甚，远游煨芋两枚见啖，美甚，乃为书此帖。





记王屋山异草


王屋山有异草，制百毒，能于鬼手夺命。故山中人谓此草“墓头回”。蹇葆光托吴远游寄来。吾闻兵无刃，虫无毒，皆不可任。若阿罗汉永断三毒，此药遂无所施耶？





记元修菜


蜀中有菜，如豌豆而小，食之甚善。耕而覆之，能肥瘠地。性甚热，食之使人呀呷。若以少酒晒而蒸之，则甚益人而不为害。眉山巢穀元修，始以其子来黄州，江淮间始识之。此菜名巢菜，黄州人谓之“元修菜”。





记苍术


黄州山中苍术至多，就人买之，一斤数钱耳。此长生药也。人以其易得，不复贵重，至以熏蚊子。此亦可为太息。舒州白术，茎叶亦皆相似，特花紫耳。然至难得，三百一两。其效止于和胃气、去游风，非神仙上药也。





记流水止水


孙思邈《千金方·人参汤》言：须用流水煮，用止水即不验。人多疑流水、止水无别。予尝见丞相荆公喜放生，每日就市买活鱼，纵之江中，莫不洋然。惟鳅入江水辄死，乃知鳅但可居止水。则流水与止水果不同，不可不知。又鲫鱼生流水中，则背鳞白而味美；生止水中，则背鳞黑而味恶，此亦一验也。





论脏腑


古方言：云母粗服，则著人肝肺不可去。如枇杷、狗脊毛，皆不可食，食之射入肝肺。世俗似此之论甚多，皆谬说也。又言人有水喉、食喉、气喉者，亦谬说也。世传欧希范真《五脏图》亦画三喉，盖当时验之不审耳。水与食同咽，岂能就口中遂分入二喉哉？人但有咽有喉二者而已，咽则纳饮食，喉则通气。咽则咽入胃脘，次入胃中，又次入广肠，又次入大、小肠；喉则下通五脏，为出入息。五脏之含气呼吸，正如冶家鼓鞴。人之饮食药饵，但自咽入肠胃，何尝能至五脏？凡人肌、骨、五脏、肠、胃虽各别，其入腹之物，英精之气味，皆能洞达，但滓秽即入二肠。故人饮食及服药，既入腹，为真气所蒸，英精之气味，以至金石之精者，如细研硫黄、朱砂、乳石之类，凡能飞走融结者，皆随真气洞达肌骨。犹如天地之气，贯穿金、石、土、木，曾无留碍。其余顽石、草木，则但气味洞达尔。及其势尽，则滓秽传入大肠，润湿渗入小肠。此皆败物，不复能变化，惟当退泄耳。凡所谓某物入肝、某物入肾之类，但气味到彼尔，其质岂能到彼哉？此医不可不知也。





论君臣


旧说用药有一君二臣三佐五使之说，其意以谓药虽众，主病者专在一物，其他则节级相为用，大略相统制，如此为宜，不必尽然也。所谓君者，主此一方，固无定物也。《药性论》乃以众药之和厚者定为君，其次为臣为佐，有毒者多为使。此谬论也。设若欲攻坚积，则巴豆辈岂得不为君也？





论汤散丸


汤、散、丸各有所宜。古方用汤最多，用丸、散者殊少。煮散古方无用者，惟近世人为之。大体欲达五脏四肢者，莫如汤；欲留膈胃中者，莫如散；久而后散者，莫如丸。又无毒者宜汤，小毒者宜散，大毒者须用丸。又：欲速用汤，稍缓用散，甚缓者用丸。此大概也。近世用汤者全少，应汤者全用煮散。大率汤剂气势完壮，力与丸、散倍蓰，煮散多者，一啜不过三五钱极矣。比功较力，岂敌汤势？然既力大，不宜有失。消息用之，要在良工，难可以定论拘也。





论采药


古方采草药，多用二、八月。此殊未当，二月草已芽，八月苗未枯，采掇者易辨识耳，在药则未为良时。大率用根者，若有宿根，须取无茎叶时采，则津泽皆归其根。欲验之，但取芦菔、地黄辈观。无苗时采，则实而沉；有苗时采，则虚而浮。其无宿根者，即候苗成而未有花时采，则根生定而又未衰。如今紫草，未花时采，则根色鲜泽；花过而采，则根色黯恶。此其验也。用叶者，取其初长足时取。用芽者亦从本说。用花者，取花初敷时采；用实者，取成实时采，皆不可限以时月。缘土气有早晚，天时有愆伏，如平地三月花者，深山中须四月花。白乐天《游大林寺》诗云：“人间四月芳菲尽，山寺桃花始正开。”盖常理也。此地势高下之不同也。如筀竹笋有二月生者，有三四月生者，有五月方生者，谓之晚筀。稻有七月熟者，有八九月熟者，有十月熟者，谓之晚稻。一物同一畦之间，自有早晚，此物性之不同也。岭峤微草，凌冬不凋；并汾乔木，望秋先殒。诸越则桃李夏实，朔漠则桃李夏荣。此地气之不同也。同亩之稼，则粪溉者先芽；一丘之禾，则后种者晚实。此人力之不同也。岂可一切拘以定月哉？





论橘柚


《本草》注：“橘皮味苦，柚皮味甘。”此误也。柚皮极苦，不可向口。皮甘者，乃柑耳。





论鹿茸麋茸


按《月令》：冬至麋角解，夏至鹿角解，阴阳相反如此。今人用麋鹿茸作一种，殆疏也。又有刺麋鹿血以代茸，云茸亦血耳，此大误也。窃详古人之意，凡含血之物，肉差易长，其次筋难长，最后骨难长。故人自胚胎至成人，二十年骨髓方坚。惟鹿角自生至坚，无两月之久，大者乃重二十余斤，其坚如石，计一昼夜须生数两。凡骨之顿成，生长神速，无甚于此。虽草木至易生者，亦无能及之。此骨之至强者，所以能补骨血、坚阳道、强精髓也，岂可与血为比哉？麋茸利补阳，鹿茸利补阴。凡用茸无须太嫩，世谓之茄子茸，但珍其难得耳，其实少力，坚者又太老，唯长数寸，破之肌如朽木、茸端如玛瑙红玉者最善。又北方沙漠中有麋麖驼麈，极大而色苍，尻黄而无班，亦鹿之类。角大有文，坚莹如玉，其茸亦可用。





论鸡舌香


予集《灵苑方》，论鸡舌香以为丁香母，盖出陈氏《拾遗》。今细考之，尚未然。案《齐民要术》云：“鸡舌香，世以其似丁子，故一名丁子香，即今丁香是也。”日华子云：“鸡舌香治口气。”所以三省故事，郎官含鸡舌香。欲其奏事对答，其气芬芳，此正谓丁香治口气。至今方书为然。又古方五香连翘汤，用鸡舌香；《千金》五香连翘汤，无鸡舌香，却有丁香，此最为明验。《新补本草》又出“丁香”一条，盖不曾深考也。今世所谓鸡舌香者，乳香中得之，大如山茱萸，剉开，中如柿核，略无气味。以此治疾，殊极乖谬。





论金罂子


金罂子止遗泄，取其温且涩也。世之用金罂者，待其红熟时，取汁熬膏用之，大误也。红则味甘，熬膏则全断涩味，都失本性。今当取半黄时采，干，捣末用之。





论地骨皮


枸杞，陕西极边生者，高丈余，大而作柱，叶长数寸，无刺，根皮如厚朴，甘美异于他处者。《千金翼》云：甘州者为真，叶厚大者是大体，出河西诸郡；其次，江池间圩埂上者，实圆如樱桃，全少核，曝干如饼，极膏润有味。





论淡竹


淡竹对苦竹为文，除苦竹外，悉谓之淡竹，不应别有一品谓之淡竹。后人不晓，于《本草》别疏“淡竹”为一物。今南人食笋，有苦笋有淡笋两色。淡笋，淡竹也。





论细辛


东南方所用细辛，皆杜衡也，又谓之马蹄香。色黄白，拳局而胞，干则作团，非细辛也。细辛出华山，极细而直，深紫，气味极辛，嚼之习习如生椒，其辛更甚于椒。故《本草》云“细辛，水渍令直”，是杜衡伪为之也。襄汉间又有一种细辛，极细而直，色黄白，乃是鬼督邮，亦非细辛也。





论甘草


《本草》注引《尔雅》云“蘦，大苦。”注：“甘草也。”蔓延生，叶似荷，茎青赤。【原案】程本云：“叶似荷，青黄色。”今据《梦溪笔谈》改正。此乃黄药也。其味极苦，故谓之大苦，非甘草也。甘草枝叶悉如槐，高五六尺，但叶端微尖而糙涩，似有白毛，实作角生。如相思角，四五角作一本生，熟则角拆，子如小扁豆，极坚，齿啮不破。





论胡麻


胡麻，直是今油麻，更无他说。予已于《灵苑方》论之。其角有六棱者，有八棱者，中国谓之麻，今谓之大麻是也。有实为苴麻；无实为枲麻，又曰牡麻。张骞始自大宛得油麻之种，亦谓之麻，故以“胡麻”别之，谓汉麻为“大麻”也。





论赤箭


赤箭，即今天麻也。后人既误出“天麻”条，遂指赤箭别为一物。既无此物，不得已又取天麻苗为之，殊为不然。《本草》明称采根阴干，安得以苗为之？草药上品，除五芝之外，赤箭为第一。此神仙补理养生上药，世人惑于天麻之说，遂止用之治风，良可惜哉！或以谓其茎如箭，既言赤箭，疑当用茎，此犹不然。至如鸢尾、牛膝之类，皆谓茎叶有所似，用则用根尔，何足疑哉？





论地菘


地菘，即天名精也。世人既不识天名精，又妄认地菘为火蔹。《本草》又出“鹤虱”一条，都成纷乱。今案地菘，即天名精也，其叶似菘又似蔓菁，名精，即蔓菁也。故有二名，鹤虱即其实也。世间有单服火蔹法，乃是服地菘尔，不当服火蔹。火蔹，《本草》名蔹，即是猪膏莓。【原案】《梦溪笔谈》作“苗”，俟考定。后人不识，亦重复出之尔。





论南烛草木


南烛草木，记传、《本草》所说多端，今少有识者。为其作青精饭，色黑，乃误用乌臼为之，全非也。此木类也，又似草类，故谓之南烛草木，今人谓之“南天烛”者是也。南人多种于庭槛之间，茎如蒴藿；有节，高三四尺，庐山有盈丈者；叶微似楝而小，至秋则实赤如丹。南方至多。





论太阴元精


太阴元精，生解州盐泽大卤中。沟渠土内得之，大者如杏叶，小者如鱼鳞。悉皆六角，端正似刻，正如龟甲。其裙袖小撱，其前则下剡，其后则上剡，正如穿山甲。相掩之处，全是龟甲，更无异也。色绿而莹彻，叩之则直理而析，莹明如鉴。析处亦六角如柳叶，火烧过则悉解，析薄如柳叶，片片相离，白如霜雪，平洁可爱。此乃禀积阴之气凝结，故皆六角。今天下所用元精，乃绛州山中所出，绛石尔，非元精也。楚州盐城县古盐仓下土中，又有一物，六棱如马牙硝，清莹如水晶，润泽可爱，彼方亦名太阴元精，然喜暴润，如盐卤之类。惟解州出者为正。





论稷米


稷，乃今之“穄”也。齐晋之人谓“积”，皆曰“祭”，是其土音，无他义也。《本草》注云：“又名穈子。”穈子乃黍属。《诗》云“维秬维秠，维穈维芑”。柜、秠、穈、芑，皆黍属。以色为别，丹黍谓之穈，“穈”音“门”。今河西人用“穈”字而音“縻”。





论苦耽


苦耽，即《本草》“酸浆”也。《新集本草》又重出“苦耽”一条。河西番界中，酸浆有盈丈者。





论苏合香


今之苏合香，如坚木，赤色。又有苏合油，如胶。今多用之为苏合香。案刘梦得《传信方》用苏合香，云“皮薄，子如金色，案之则小，放之则起，良久不定，如虫动。气烈者佳也。”如此，则全非今所用者，更当精考之。





论薰陆香


薰陆，即乳香也。本名薰陆，以其滴下如乳头者，谓之乳头香。镕塌在地上者，谓之塌香。如腊茶之有滴乳、白乳之品，岂可各是一物？





论山豆根


山豆根，味极苦，《本草》言味甘者，大误也。





论青蒿


蒿之类至多，如青蒿一类，自有两种：有黄色者，有青色者，《本草》谓之青蒿，亦恐有别也。陕西绥、银之间有青蒿丛，其间时有一两株迥然青色，土人谓之香蒿，茎叶与常蒿悉同，但常蒿色绿，而此蒿色青翠，一如松桧之色；至深秋，余蒿并黄，此蒿独青，气颇芬芳。恐古人所用以此为胜。





论文蛤海蛤魁蛤


按：文蛤，即吴人所食花蛤也；魁蛤，即车螯也；海蛤，今不识其生时，但海岸泥沙中得之，大者如棋子，细者如油麻粒，黄白或赤相杂。盖非一类，乃诸蛤之房为海水砻砺光莹，都非旧质。蛤之属其类至多，房之坚久莹洁者，皆可用，不适指一物，故通谓之海蛤耳。





论漏芦


今方家所用漏芦，乃飞廉也。飞廉一名漏芦，苗似苦芺，根似牛蒡绵头者是也，采时用根。今闽中所用漏芦，茎如油麻，高六七寸，秋深枯黑如漆，采时用苗。《本草》自有一条，正谓之“漏芦”。





论赭魁


《本草》所谓“赭魁”，皆未详审。今赭魁南中极多，肤黑肌赤，似何首乌。切破，其中赤白，理如槟榔，有汁赤如赭。南人以染皮制靴，闽岭人谓之余粮。《本草》禹余粮注中所引，乃此物也。





论龙芮


石龙芮今有两种：水生者叶光而末圆，陆生者其叶毛而末锐。入药用水生者。陆生者亦谓之天灸，取少叶采系臂上，一夜作大泡如火烧者是也。





论麻子


麻子，海东来者最胜，大如莲实。出柘【原案】《梦溪笔谈》作“屯”，俟考。萝岛，其次上郡、北地所出，大如大豆，亦善，其余皆下材。用时去壳。其法：取麻子帛包，沸汤中浸，候汤冷，乃取悬井中一夜，勿令著水。明日，日中曝干，就新瓦上轻挼，其壳悉解。簸扬取肉，粒粒皆完。





灸二十二种骨蒸法


《崔丞相灸劳法》《外台秘要》《崔相家传方》及王宝臣《经验方》悉编载，然皆差误。毘陵郡有石刻最详。余取诸本参校，成此一书，比古方极为委曲。依此治人，未尝不验，往往一灸而愈。予在宜城久病虚羸，用此而愈。





唐中书侍郎崔知悌序


夫含灵受气，禀之于五行；摄生乖理，降之以六疾。若《岐黄广记》，蔚有旧经，攻灸兼行，显著斯术。骨蒸病者，亦名传尸，亦谓殗殜，亦称复连，亦曰无辜。丈夫以癖气为根，妇人以血气为本。无问长少，多染此病，婴孺之流，传注更苦。其为状也：发干而耸，或聚或分；或腹中有块；或脑后两边有小结，多者乃至五六；或夜卧盗汗，梦与鬼交；虽目视分明，而四肢无力，且上气食少，渐就沈羸。纵延日时，终于尽。余昔忝洛州司马，尝三十日灸活一十三人，前后瘥者数逾二百。至于狸骨獭肝，徒闻曩说，金牙铜鼻，罕见其能；未若此方，扶危拯急，非止单攻骨蒸，又别疗气疗风，或瘴或劳，或邪或癖，或患状既广，灸活者不可具述，略陈梗概。又恐传受讹谬以误将来，今故具图形状，庶令览者易悉，使所在流布。颇用家藏，未暇外请名医，傍求上药。还魂返魄，何难之有，遇斯疾可不务乎！





取穴法


先定穴：令患人平身立正，取一细绳擸之，勿令展缩。顺脚底贴肉坚踏之，男左女右。其绳前头与大拇指端齐，后头令当脚根中心。向后引绳循脚肚贴肉，直上至曲瞅中大横纹截断。又令患人解发分两边，令见头缝，自囟门平分至脑后，乃平身正坐，取向所截绳一头，令与鼻端齐。引绳向上，正循头缝至脑后贴肉垂下，循脊骨引绳向下至绳尽处。当脊骨，以墨点记之。墨点不是灸处。又取一绳子，令患人合口，将绳子按于口上，两头至吻，却拘起绳子中心，至鼻柱根下止。如此便齐两吻截断，将此绳展令直，于前来脊骨上墨点处，横量取平，勿令高下。绳子先中折，当中以墨记之。却展开绳子横量，以绳子上墨点正压脊骨上墨点为正，两头取中，勿令高下。于绳子两头，以白圈记。白圈是灸穴也。

以上是第一次点二穴。

次二穴：令其人平身正坐，稍缩臂膊。取一绳绕项向前双垂，与鸠尾齐。鸠尾是心岐骨，人有无心岐骨者，至从胸前两岐头下，量取一寸，即是鸠尾也。即双截断，却背翻。绳头向项后，以绳子中停取心正，令当喉咙结骨上。其绳两头夹项双垂，循脊骨以墨点记之。墨点不是灸处。又取一绳子，令其人合口横量，齐两吻截断，还于脊骨上墨点横量如法。绳子两头以白圈记之。白圈是灸穴处。

以上是第二次点穴，通前共四穴。同时灸日别各七壮，至第二穴壮，累灸至一百或一百五十壮为妙。候灸疮欲瘥，又依后法灸二穴。【原案】“日别”二字疑误。

又次二穴：以第二次量口吻绳子，于第二次双绳头尽处墨点上，当脊骨直上下竖点，令绳中停，中心在墨点上。于上下绳尽头，以白圈两穴。白圈是灸穴处。

以上是第三次点两穴，谓之四花穴。灸两穴各百壮，三次共六穴，各取离日量度，度讫即下火，唯须三月三日艾最佳。病瘥，百日内忌饮食房室，安心静处将息。若一月后觉未瘥，复初穴上再灸。

凡骨蒸候所起辩验，有二十二种，并依上项灸之。

一、胞蒸小便赤黄。

二、玉房蒸男遗尿失精，女月漏不调。

三、脑蒸头眩热闷。

四、髓蒸觉髓沸热。

五、骨蒸齿黑。

六、筋蒸甲焦。

七、血蒸发焦。

八、脉蒸急缓不调。

九、肝蒸或时眼前昏暗。

十、心蒸舌焦，或疮，或时胸满。

十一、脾蒸唇焦坼，或口疮。

十二、肺蒸口干生疮。

十三、肾蒸耳干焦。

十四、膀胱蒸右耳焦。

十五、胆蒸眼目失光。

十六、胃蒸舌下痛。

十七、小肠蒸下沥不禁。

十八、大肠蒸右鼻孔痛。

十九、三焦蒸乍寒乍热。

二十、肉蒸别人觉热，自觉冷寒。

二十一、皮蒸皮生粟起。

二十二、气蒸遍身壮热，不自安息。





用尺寸取穴法


凡孔穴尺寸，皆随人身形大小，须男左女右，量手指中一节，两横纹中心为一寸。





艾炷大小法


凡艾炷，须令脚跟足三分。若不足三分，恐覆孔穴不备穴中经脉，火气不行，即不能抽邪气引正气。虽小儿，必以中指取穴为准。





取艾法


端午日日未出，于艾中以意求其似人者，辄撷之以灸，殊有效。幼时见一书云尔，忘其为何书也。艾未有真似人者，于明暗间，苟以意命之而已。万法皆妄，无一真者，此何疑焉？





用火法


黄帝曰：“松、柏、柿、桑、枣、榆、柳、竹等，依火用灸，必害肌血，慎不可用。”凡取火者，宜敲石取火，或水晶镜子于日得者，太阳火为妙。天阴，则以槐木取火亦良。灸后，宜服治劳地黄丸。





具方：


生地黄汁　青蒿汁　薄荷汁　童便　好酒已上各二升，煎成膏入。　柴胡去头。　鳖甲醋炙。　秦艽各一两。　朱砂　麝香各半两。研。

右五味为末，入前膏，和为丸如桐子大。每服十五丸至二十二丸，温酒下，切忌生冷毒物。以上鲍刻本卷一。






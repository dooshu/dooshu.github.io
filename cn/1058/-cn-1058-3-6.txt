名都篇


名都多妖女，京洛出少年。

寶劍直千金，被服麗且鮮。

鬥雞東郊道，走馬長楸間。

馳騁未能半，雙兔過我前。

攬弓捷鳴鏑，驅上彼南山。

左挽因右發，一縱雙禽連。

余巧未及展，仰手接飛鳶。

觀者鹹稱善，眾工歸我妍。

歸來宴平樂，美酒鬥十千。

膾鯉臇胎鰕，炮鱉炙熊蹯。

鳴儔嘯匹侶，列坐竟長筵。

連翩擊鞠壤，巧捷惟萬端。

白日西南馳，光景不可攀。

雲散還城邑，清晨復來還。






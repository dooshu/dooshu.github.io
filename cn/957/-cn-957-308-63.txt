王之望　书怀

群山岸东海，兹地真斗绝。

洪涛渺翻天，朝夕吐日月。

虽同一宇宙，迥与朝市别。

三山在咫尺，芝草吾欲撷。

未能仙骨轻，稍浣衷肠热。

从我其谁欤，乘浮晓当发。

王之望

王之望　书怀

百年胡为哉，万事聊复尔。

功名早有意，贫贱昔所耻。

岁月忽嗟跎，少壮何足恃。

身外非我有，毫发不可致。

惟有一寸心，俯仰要无愧。

归去来山中，高人未吾鄙。

王之望

王之望　书怀

村居何所乐，春至木欣欣。

夜睇海上月，昼瞻岭头云。

东家有胜士，杖履日相亲。

山行共采蕨，野步仍班荆。

初见气已合，久游意弥真，

剧谈复痛饮，相对有余情。

王之望

王之望　书怀

海边寂寞村，春半芳菲月。

东风所至处，陋境亦佳绝。

垅麦已翻芒，山花自成列。

愁肠不堪断，预畏柳飞雪。

更忧鶗{决冫换右换鸟}鸣，坐使众芳歇。

白日不可留，请试餐玉诀。

王之望


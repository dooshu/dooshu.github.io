臣夫表

臣夫在狱十六年，家有老亲八十九。
臣妻置妾未相见，旅舍凄凉誓同守。
欲归则弃夫，欲留则违舅。
弃夫断饘粥，违舅阙箕帚。
臣愿代系狱，放夫暂回首。
生当还囹圄，死得瘗陇亩。
此疏不忍读，读之血盈斗。
弥留始解网，覆盆既已久。
呜呼！
夫忠臣，妻烈妇，可与苏张三不朽⑴。
⑴ 沈炼劾严嵩，系狱共十六年，妻张上书求代，不许。后一年，始释。夏言妻苏、杨继盛妻张亦俱上书代夫，故并及之。诗中全点染疏言，此种本事，西堂所独。


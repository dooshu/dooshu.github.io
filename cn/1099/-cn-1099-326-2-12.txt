○答王鑑川計貢市利害 【 貢市利害】

今之議者皆謂講和示弱、此皆書生略記宋鑑不達時勢之言馬市起釁為此言者、不惟不忠。葢亦不智甚矣。夫所謂和者。謂兩敵相角。智醜力均。自度未足以勝之故不得巳而求和。如漢之和親。宋之獻納。是制和者在夷狄。而不在中國。故賈誼以為倒懸。寇公不肯主議。今則彼稱臣納欵。效順乞封、制和者在中國而不在夷狄。比之漢宋之事。萬萬不侔。獨可謂之通貢而不可謂之講和也至于昔年奏開馬市。亦以成寧為之耳官給馬價。市易胡馬。彼擁兵壓境。恃強求市以欵?駑罷。索我數倍之利。市易未終、遂行搶掠故　先帝禁不復行。今則因其入貢之便。官為開集市塲。使與邊民貿易有無。稍為之約束。毋得闌出中國財物及應禁者。其期或三日或二日而止。如遼開原事例耳。又豈馬市可同語乎。且此事有五利焉虜既通貢邏騎自稀邊鄙不聳。穡人成功。一利也。防守有暇。可以修復屯田。惟此事每每有名無實為可惜耳蓄吾士馬之力歲無調援可省行糧數十百萬。二利也。土蠻吉能。每借俺酋以為聲聲。俺酋既服。則二虜不敢輕動。東可以制土蠻。西可以服吉能。三利也。趙全等既戮。板升眾心巳離。吾因與虜約。有願還者必勿阻之。彼既無勾引之利。而又知虜之不足恃。則數萬之眾。皆可漸次招來。豊州之地可虗矣。四利也。彼父子祖孫。情乖意阻。胡運將哀。其兆巳見。老酋死。家族必分。不死必有冐頓呼韓之變。我得因其機而行吾之計。五利也。凡此五利。皆古之謀臣策士所為禱祀而求者也。而今之議者獨以邊將不得擣巢。家丁不得趕馬。計私家之害。忘公室之利。遂失此機會。不為國家審圖。故僕以為為此言者。不惟不忠。葢亦不智甚矣。至于桑土之防。戒備之慮。此自吾之常事。不容一日少懈者。豈以虜之貢不貢而有加損乎。今吾中國親父子兄弟相約也。而猶不能保其不背。况夷狄乎。但在我制御之策。自合如是耳。豈能必虜之不吾背乎。數十年無歲不掠。無地不入。豈皆以背盟之故乎。即將來背盟之禍。又豈有加于此者乎。利害之歸。較若黑白。而議者猶呶呶以此為言。故僕又以為不智甚矣。劉院既知此事顛末、又與公同心、必能共襄大事、幸採取其議、及鎮守兵備以下所呈、折以高見、并圖上貢額貢期市易事宜僕與玄老當備聞于上、請旨行之、浮議雖多、不足恤也


○授秘书少监赐紫卢光启守中书舍人制

敕。西省设官之重，实代吾言。故修禁之章，漏泄居其首，而稽缓次之。受选者，率用靖默专敏之士，然後为得。具官卢光启，励精不怠，处默有伦。定志而静，专其谋，好古而敏求其要。总是四善，谨於一心。则攻学典文，尝试之於禁闼矣。能於散地自安，素风不去。乃资公论，复典训辞。夫入官惟勤，执事惟敬。苟视禁以无犯，则立身而有章。行之克终，利亦焉往。可依前件。


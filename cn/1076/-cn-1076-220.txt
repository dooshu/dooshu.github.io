卷二百二十

钦定四库全书

历代名臣奏议卷二百二十

明　杨士奇等　撰

兵制

宋仁宗时陕西经略安抚使夏竦论兵政曰臣闻屯师制敌其急有四简士卒齐号令聚刍粟利器械士卒不简则阵不成列号令不一则战不应节刍粟不聚则不能持久器械不利则不能争锋阵不成列则左击右解战不应节则前进後退不能持久则衆心易离不能争锋则兵气不振不知刍粟器械之计者以卒与敌也不知士卒号令之要者以将与敌也覆军杀将大事去矣善为将者简其部伍稽其将校不以腰腹肤革为选而尚其能不以年所久次为勲而计其庸壮者或困於暴露瘠者或便於驰逐旧者或畏避无勇新者或自奋不顾尚能而用计庸而赏然後为金鼓以节其进退为旌旗以正其行伍金鼔节则听者专旌旗正则视者审号令不差耳目不惑则勇者不得独进怯者不得独退三令五申多多益办於是治仓廪以坚其心整武备以扬其气其心坚则鬬志励其气扬则勇心奋治衆如治寡用弱如用强以是而观则兵政成矣

蔡襄上奏曰臣伏见西鄙用兵以来首尾六年自刘平任福葛怀敏三将覆没亡者十万余人沮损国威公私空匮邦赋点差之计为患日深今被边之郡甲兵非不多也历涉数年训练非不久也然而屡战屡败何哉臣熟思之盖军法未立将谋不专也所谓军法未立者今之都部署及统帅之名其钤辖路分都监都同廵检等并是佐属裨校各以宾礼相接主帅等威既不尊异向下官属更无节级相辖之理及至出军首尾不能相救号令不能相通所以多败也所谓将谋不专者朝廷每有指挥事件多下逐路并令钤辖都监都同廵检等同共?长商量大凡兵事惟大将得以专之秘计深谋岂容衆议乃令僚佐参论短长至有各出意见互相诋毁谋无所主事无不漏所以多败也臣窃以军法不立将谋不专而胜敌者无有唐郭子仪李光弼等以九节度之兵攻安庆绪而辄败者何也子仪光弼名将也九师之师共数十万也以安庆绪之穷困岂能御之然而辄败者盖军无都帅不相统辖谋议不同所以致败也太宗朝曹彬潘美兴兵北举而无成功者何也曹彬潘美名将也三路并入大举也然而无成功者盖临军刘文裕王诜贪功立异主将不能夺之所以无功也以古今事理参之未有大将不专而能立大功也或曰今诸路帅臣各得便宜劄子临事自可处置何必变更军法乎臣谓若法不素立威不素行虽得便宜岂能使上下必信乎臣请逐路都部署见管兵马人数列为裨校部曲之差分为前後左右之属管兵臣僚官员并乞改换军职使名以所领兵多少为等大小相乘节级相辖如有违犯并同阶级所以立成一军自然选拣精审以战则胜以守则坚此至急之务也

襄又上言曰或曰练兵择马减省边郡之粮馈其足以持久乎曰若欲为持久计者莫若增置乡兵有唐之制天下州郡募百姓为府兵府不过一千二百人外折冲果毅府五百七十四而籍名於官不离其乡里农隙教习武艺其余时则居家有警急则集而守备今若置之不费国家之用足为天下根本矣臣窃谓关中今若召募一年之间可致五十万人一年教习足以守备则关中之势已强矣或曰今募乡兵则关中骚动如何曰府兵不黥其面又立名目若折冲果毅之类与兵卒不同择其乡里豪武者为总领乘农间则教习有警急则守城不离其居不妨其业则百姓为之何所苦也若然有必置之术顷年灵武用兵陕西般粮草最为劳弊至今老人耳目相接往往皆能言之若先下陕西计度转般粮草往边郡次下募兵之制应家有充乡兵特免转般如是应募者衆矣或曰兵散在野则如何曰开元之前不闻府兵为乱者盖其势分犬牙相持虽久不为患也矣臣今略陈其大槩国家傥行之乞下大臣详议条目襄又奏减费用曰臣窃见正月以来发兵马赴沿边州郡皆全军而往未尝精择夫全军而往必有老者武艺不精者此等兵卒皆不可用又边郡之地多处山险而军中之马有老病瘦瘠不堪驰逐者亦随军而往若有战鬬亦不可用也况沿边如鄜延等山路险阻馈运虽今日中籴粮草皆是本处居民积聚之余若一岁之後必须外州辇运苟非担负不可得至是以不可用之军马坐费难致之刍粟臣欲乞令边郡帅臣於已至兵马中选武艺精者及马之强者留之其兵卒老弱者武艺不精者及马之老病瘦瘠不堪驰逐者皆遣至近里州军或罢归之所贵便於供给夫兵精马强以战则力倍自然临边之郡粮储可节也

知谏院司马光论拣兵疏曰臣窃闻朝廷近降指挥拣选诸指挥兵士补填近上军分其主兵之官惟务人多不复精加选择其间明知羸弱悉以充数臣以耳目踈短闻之後时不能豫陈可否致事已施行然其得失利害之明不可不尽为陛下言之往者不可及来者犹可追也臣窃惟当今国家之患在於士卒不精故四夷昌盛财用不足故公私窘迫今纵不能澄汰衰老以省大费而又平居晏然非有警急坐增无用之衆以长无穷之患臣不知为国计者果如何也方今天下安乐无虞而府库之积随得随散曾无羡余设不幸有螽螟水旱饥馑相仍盗贼猝起戎狄内侵不知陛下将何以待之此不可不为之先虑也臣窃观自唐室募兵以来果能得武猛材力之士犹为有益若不择勇怯而养之臣不知其可也唐德宗以神策军使白琇珪为京城召募使应募者皆市井沽贩之人有名无实及泾师犯阙德宗命琇珪以神策军御之卒无一人至者德宗狼狈失据遂幸奉天及五代之际军政尤紊是以叛乱接迹祸败相寻周世宗以高平之战士卒不精故樊爱能何徽所部先奔归而大阅诸军悉简去老弱选其精鋭以为侍卫亲军由是禁兵之盛近世无比故能南割淮甸北取关南羣雄畏服所向无敌太祖皇帝受天明命抚有大宝当是之时战士不过数万北御契丹西扞河东以其余威开荆楚包湖湘卷五岭吞巴蜀扫江南服吴越太宗皇帝绍丕烈奋神威遂拔晋阳一统四海堂堂之业万世赖之今天下兵数臣不能尽知窃闻比於太祖皇帝时其多数倍然元昊羌胡之竖子智高蛮獠之微种廼敢倔强河西横行岭表国家发兵讨之士卒或望尘奔北或迎锋沮溃毁辱天威为四夷笑由是观之养兵之术务精不务多也且今所选之兵升其军分增其粮赐是宜感戴上恩人人喜悦而窃闻京城之内被选之人往往咨嗟悲怨父子相泣况於外方兵士违去乡里诀别亲戚其为愁苦不言可知使中外人情遑遑如此岂惟久远之害亦不可不以切近之忧为万一之虑也兵者国之大事废兴之端安危之要尽在於是臣不知曾与不曾令两府大臣相与熟议经久利害然後行之今在京兵士已经拣上分配诸军者无如之何其未拣及外州军士伏望朝廷特降指挥下应系拣军臣僚须是一一躬亲子细拣选好人材有膂力及得等様别无羸弱方得拣上如已经?中後朝廷别差不干碍官覆?得却有不及等样及羸弱病患之人其元拣军臣僚伏乞重行贬窜仍自今後每遇大段招拣兵士并须先令两府臣僚同共商量度财用丰耗及事之缓急若须至招拣方得闻奏施行并戒约拣军臣僚务精不务多一如今来指挥取进止

苏舜钦上疏曰臣谨按周礼牙章以起军旅汉世发兵皆以虎符所以严国命而絶奸端厥後给银牌以为信五代丧乱凡奉使调发但枢密院给牒国朝太平兴国中以李飞雄之为诈有诏复用银牌焉自後又复废罢臣窃见方今外郡兵马只是三班使臣齎宣起发而无银符之制况印文篆刻寻常官吏亦不能尽通奸诈或能为之当用武之际必须大为之防臣欲乞今後起发兵马及乘逓马者中给银牌以复本朝旧制其规矩增减乞诏有司详定之伏取进止

陕西经略安抚使范仲淹疏曰臣窃知陕西禁军厢军不下二十万衆防秋在近必须养育训练以期成功在乎丰以衣食使壮其力积以金帛示有厚赏牛酒以悦之律罚以威之如此则兵有鬬志将以增气虽二十万衆合为一心有守必坚有战必强平寇之期臣可卜也若饥不足其食寒不足其衣出无壮力入无厚赏军有退志将必丧气虽二十万衆或有二心守则不坚战则不强平寇之期未可卜也於弓箭手民兵肯战守之时事须赏劝所用金帛诚须大备今陕西百姓已虚三军未振或闻三说之法可以备边以臣所见今榷货务商客才有一百来名纵许於陕西河东路以三说入中即缘商客未多且可少助粮草而已若金银钱帛则岁时之内必难充足臣所以请放行向南塩客使客旅入纳粮草并金银钱帛数更有逐处富实之家不为商旅者必须以利劝之臣请逐处劝诱入纳上件物色一件纳及得万数除给与向南末塩交钞外更与恩泽一万贯者与上佐官三万贯者京官致仕如曾应举到省与本科出身除家便官愿班行安排或不就差遣者亦听所贵防秋之期颇有边备乞朝廷速为大计使百姓乐输三军乐战则敌人不利中外无忧山海之利何足以吝国家安危之计在圣心英断天下幸甚

知成德军宋祁请复唐驮幕奏曰臣闻唐时出师用兵每十为五驮法马牛任从所便其间随行什物锅幕之类皆具故师行万里经亘岁月无所阙乏自五代之乱更相侵扰其兵不出中国弱者轻齎强者因粮遂失五驮法至今相承不复讨寻臣伏见朝廷之制每指挥五百人指挥使得夹幕一具副者得单幕一具马军得叶锅布行槽等若干步军得锅若干自军员以下更无帐幕或出次野外虽甚风雨亦无所庇又战士被甲所将衣衾悉自负荷马军则盂杓之类悉在马上然则行数百里人马强力皆已先疲脱若逢贼安能挽蹋击刺与争胜哉故无幕帟则士卒无所休庇无驮物则士卒须自负荷此於军戎亦非小害臣乞诏近臣检求唐驮幕法下殿前马步军司议可复与否明条利害上禀朝廷指挥取进止

宋庠上奏曰日者朝廷念承平之久再令河北河东蒐补强壮之籍及诸路创添弓手隂为武备诚大惠也然纲条粗举防检未周若弗远图惧无实効窃观诸路唯河北风俗差为习惯若欲立法定制宜?此始谨具利病如左

一退虚数

近者差点强壮之时依先降条贯於三丁两丁内以一丁系籍故河北比於他路民数最多然其间壮老相参贫富不等每岁团集训练之日虽官给粮食而本家亦有齎送之勤又别无优异蠲存之制故两丁之户一丁在官一丁供给是一家之事废矣又州县有诸色公人之役理难减罢今一家有应别役者则权免强壮候其役罢复收而籍之此亦一名之家供两色之役番休逓上非人情之乐也臣欲乞委本属长吏躬阅户等应第四等以上户除老弱外实有三丁者取一丁自余两丁及第五等户皆免之以备他役仍令州县将本处诸色公人实数别定合差人户常留三番以相替换不得更充强壮已系强壮者亦不轮充他役如此则人有定业户无兼劳公私之间各得其所

一备实用

伏详河北初置强壮之意但欲令乡土所在自为之守故不责以战鬬金鼓之事是以昨来再行添差之际明告以不刺手面不离乡里且为御盗防城之备臣窃念既已点定劲勇数十万人而不能用诚可惜也且边朔之地万一有警则田野之户并将家属入保坚城当此之时无论公私尽可驱而为守何必预籍强壮也臣故欲先简去贫弱少丁之户取其实力因而用之之术敢举其例假如大名一府今有强壮四万余人其中复免放两丁贫弱及应州县色役人外只取三万实数闻本府常屯禁兵五千则乞差强壮三千留禁兵二千共充五千之数每半年一代则三万人为十番番各五年一上矣【其他州皆凖此法常以五分为率二分正军三分强壮】若更有征守随多少复发但许不离本路【谓若河北即不差於河东】如此则籍不虚设而军政成矣然後可以加惠而悦使焉

一厚蠲复

凡人情有利则趋无利则止今既欲驱以征戍必当因利害而导之伏请应强壮之家除正税外令本属州县体量民情於科调中最所惮者一切免放【风闻今河北民最苦折变税物及和买紬绢河东民最苦和籴斛米】上番者於免放之例又加厚焉出征者於加厚之外复优赐焉

<史部,诏令奏议类,奏议之属,历代名臣奏议,卷二百二十>至河更为一部署凡河北一路强壮分三部署以统焉平寜之时各令本州分番以习武警急之际则部署随多少聚之於本路以备战河北一路先定其制则他路可仿而为法矣若常日在家不上者委本县令佐或本路别使【若令提点刑狱使之类】专相督察劝以农事有游惰不作则严刑以纠之又每州别置钤辖一员与知州同掌兵籍【凡言兵则正军强壮合以为一】如此则旧屯禁军可并归宿卫唯留就粮者於本路用相镇服俟其耳目渐熟则自成府兵之制其他委曲条贯可使有司因时增借也

庠又奏曰臣近覩吕夷简再述河北强壮久失训练等事寻已却委本官就近详酌者臣窃闻跨河而北元系强壮之籍者踰数十万皆土着精卒为国扞防官司点习条约明具自契丹通好以来而内外共务因循专为嫌避不教民战三十余年逃冒流亡但存空簿日复一日识者寒心而吕夷简欲举旧章乞加综核此诚深计预备国家长久之业也况兹一事前後上言者至衆而事未果行大抵虑敌人警猜有奸盟好然敢问议者若终不训习可保北敌永无患乎此乃虑外忘内视蚤蝨而不见太山之论审如此者亦当别为长筭安可舍旧防而待决卧积薪以俟燃邪臣再思依违之端盖由诸臣不敢专任其责常虞邻邦万一之隙自废中国无穷之利务习常态苟图目前况两国盟书本无此禁我之政令彼何预焉且聚民教之不过以生事为戒犹有素备之防若弃而弗修则养祸自贻遂无可救之策二者相准利害甚明矧今羌贼背恩边境骚动臣以为可因此案集声为援助虽使传播亦何害於欢盟哉安危之机理不可缓臣忝闻政事为时未久言轻体大惧缘人废欲望圣慈更与张士逊章得象王騣已下老成之人参决可否必谓恐生外衅即乞特差精干之臣别托他事奉使河朔与吕夷简及都转运司密为规画将主客二等丁壮如何均济兼点集之後用何术得外无张皇内便教习并望誊写近日臣僚所上乡兵利害文字令一处商量使行经久惟陛下留神省察

时兵冗用度乏殿中侍御史吕景初奏疏曰圣人在上不能无灾而有救灾之术今百姓困穷国用虚竭利源已尽惟有减用度尔用度之广无如养兵比年招置太多未加拣汰若兵皆勇健能扞寇敌竭民膏血以?之犹为不可况羸疾老怯者又常过半徒费粟帛战则先奔致勇者亦相牵而败当祖宗时四方割据中国才百余州民力未完耕植未广然用度充足者兵少故也而所征皆克自数十年来用数倍之兵所向必败以此知兵在精不在衆也议者屡以为言陛下不即更者由大臣媮安避怨论事之臣又复缄默则此弊何时而息望诏中书枢密院议罢招捕而汰冗滥

英宗即位召苏颂提点开封府界诸县镇公事颂言周制六军出於六乡在王畿四郊之地唐设十二卫亦散布畿内郡县又以关内诸府分隶之皆所以临制四方为国藩卫国朝禁兵多屯京师及畿内东南诸县虽馈运为便而西边武备殊阙今中牟长垣都门要冲二鄙驿置皆由此而旧不屯兵閴无防守请置营益兵以备非常

治平元年三司使蔡襄上论兵九事疏曰臣近上国论要目十二篇以谓当今之急务强兵为第一事富国为第二事欲修治道自此而始兵不强则国不富国不富则民不安是故始於强兵而终於安民本末之论也强兵之说如何一曰消冗谓兵不可以暴减当有术以消之二曰选择谓老弱疾病不堪战阵之人即拣择而去之三曰省兵谓不应置兵处与置之过多者则省之四曰训练谓兵虽少壮而训练不得其术与不教同五曰立法谓兵絶无统制故不可用用之则败此五者备修则兵少而精矣少则财用饶财用饶则国富矣兵精以战则胜以守则固而兵强矣其说皆世人常论也然而行之则为治道之始不行则为天下大患是世人之常论乃当今之急务臣故谓之第一事

一事中书不与知兵增兵多少不知也枢密院要兵则添财用财用有无不知也管军将帅少兵则请增不计校今日兵籍倍多何故用之不足也三司但支办衣粮日日增添不敢论列谓兵非职事也四者各为之谋以至於此若通而为一则可以计校兵籍多少财用有无不至於冗臣欲乞招置增添兵数枢密院中书共议之先令三司计度衣粮如何足用管军每乞增置必须诘问其所少之因必不得已方可具奏如此谨重乃省兵之一端也

一事近年置诸路安抚钤辖添屯禁军自京西江南东西广南东西两浙福建等驻泊禁军皆是北人南方水土异宜水行不知舟檝之利山行不堪阻厄之险一往三年死亡殆半其不便一也只如差二万人驻泊及至当替又须二万人常须四万人可了办以此屯戍之多军还到营未及两三月又复出军不唯道路劳苦妻奴隔阔人情欝结其不便二也今欲除京东淮南外诸路钤辖安抚司所管驻泊禁军候其年满量留合要人数差补外并只放还本营更不填阙或问南方难用北军祖宗平定南方尽是北军今来何故难用曰祖宗之兵诛讨大计未有不从中外兵今者南方但当作御盗贼之计若御盗贼诸路各有招置禁军练习精熟可以驱使贼势大者暂遣北军不为失策此省兵之一端也

一事陕西河东自庆历以来用兵之际置寨栅数多所以添兵寨栅本以通粮道护耕农非有益於攻守今当先去无用寨栅或只量留兵卒随宜罢遣以寛难置粮草之费亦省兵之一端也

一事防边兵卒老弱病患先须拣选若在边鄙不唯虚费粮储兼亦不堪战鬬千兵若有百人老弱遇敌而先奔即是千人皆废如此为患须至选拣马有不堪入阵者而为患与老弱之兵同陕西河东方今无事时若先选拣不唯训练精熟仓卒有备大可减省粮草以寛国用

一事或曰招置土兵如前日陕西弓箭手之类只给与田不费衣粮於事为便且如河北招置土兵为害深矣土兵一人可给戍兵三人兼又父子相承未尝出城骄蹇难动故曰为患深矣河北义勇十九万人昔年差点人情惊动今耳目已熟但须整缉训练缓急得力於其间更选强壮须及十万人不费衣粮可与土兵相制屯戍之兵可减也

一事养兵之费禁军一兵之费以衣粮特支郊赉通计一岁约费钱五十千厢军一兵之费岁约三十千通一千一十八万余人一岁约费四千八百万缗此其大较也若减禁军十万岁减缗钱五百万减厢军十万岁减缗钱三百万欲减禁军先减屯戍欲减厢军先减纲运此其要也

一事诸路厢军一指挥有六七百人捡寻旧额并无条制盖年岁既远亡失旧文今若朝旨诸军指挥并将校以下不得过五百人旧额不满五百人即依旧额今日以前有剩者并令依旧候及五百人一依今来指挥辄敢额外添人并以违制论不在去官原赦之限

一事禁军指挥近年添置军额名目数多指挥将窠虽全兵卒只有三二百人虚费将窠请受今若逐路军额先与条约谓若兵士三百人即有将窠三十人见在人数已多者仍旧或移补别军候及三百人更不补填渐可并省也

一事欲减厢军先减纲运今天下无名纲运最为枉费兵士边郡兵官替移迎候送还厢军动皆数百人多者至千人自来明有条制州郡皆以人情不敢禁约此一事也南方替罢官员近由江浙远自湘潭一舟十人至二十人一岁往还京师可了一次一舟之费小者五百千大者七百千所载官物不过数千缗之直衣粮所费几何此二事也天下州郡自太平以来廨宇亭榭无有不足每遇新官临政必有改作土木之功处处皆是不唯枉费财用必须多役兵卒此三事也天下特送官物入京如牛皮兵器之类多由陆路若委本路转运司不急用者罢省之或令水路可以减省兵役此四事也养兵挽船不若和雇则止於程限之资养兵则终岁给之其费必倍此五事也大要举此五事严与条约厢军可省矣

右仆射韩琦上奏曰臣伏以三代汉唐以来皆籍民为兵故其数虽多而赡养至薄所以维制万?而威服四夷又非近所蓄冗兵可及也唐置府兵最为近古天宝已後废不能复因循至於五代广募长征之兵故困天下而不能给今之义勇河北几十五万河东几八万勇悍纯实生於天性而有物力资产父母妻子之所系若稍加简练亦唐之府兵也陕西当西事之初亦尝三丁选一丁为弓手其後刺为保捷正军及夏国纳欵朝廷拣放於今所存者无几河北河东陕西三路当西北控御之地事同一体今若於陕西诸州亦点义勇止刺手背则又知不复刺面可无惊骇或令永兴河中凤翔三府先刺观听既安然後次及诸郡一时不无少扰而终成长利

司马光上奏曰臣近日已二次上言乞罢刺陕西义勇事未蒙朝廷采纳臣欲止而不言则不忍坐视一路之民横受困苦而自图一身之安又恐迁延日久则无及於事是以不敢避斧钺之诛继上封奏为陛下极陈其害臣比日以来熟思此事诚於民有世世之害於国无分毫之利何谓於民有世世之害臣窃见河北陕西河东自景佑以前本无义勇凡州县诸般承役并是上等有物力人户知当其乡村下等人户除二税之外更无大段差徭自非大饥之岁则温衣饱食父子兄弟熙熙相乐自宝元庆历之间朝廷因赵元昊叛乱契丹压境遂於三路乡村人户之中不问贫富等第但有三丁之家即拣一丁充乡弓手及强壮其时西边事宜尤急寻将陕西一路乡弓手尽刺面充保捷指挥正军其河北河东事宜稍缓遂只将乡弓手强壮刺手背充义勇自此三路之人始骚然愁苦矣其河北河东之民比於陕西虽免离家去乡戍边死敌之患然一刺手背之後则终身拘缀或欲远出干事籴贱卖贵或遇水旱凶荒欲分房逐熟或典卖田产欲浮游作客皆虑官中非时点集不敢东西又当差点之际州县之吏寜无乞觅教阅之时军员教头宁无敛掠是於常时免役之外添此一种科徭也若果如议者之言无害於民则民皆乐从官中何必更刺手背以防逃窜乎以此观之义勇为害於两路之民也可知矣况陕西於庆历年中民家已各丧一丁刺充保捷流落不归今又取其次丁刺充义勇不亦甚乎朝廷近年分命朝臣徧往诸路减放谓之寛恤民力今乃无故一旦刺一路之民十有余万以为义勇何朝廷爱之於前忍之於後悯之於小而忘之於大乎且今日既集之後则州县义勇皆有常数每有逃亡病死州县必随而补之则义勇之身既羁縻以至老死而子孙若有进丁又不免刺为义勇是使陕西之民子子孙孙常有三分之丁为兵也臣故曰於民有世世之害也何谓於国无分毫之利太祖太宗之时未有义勇至于正军亦不及今日十分之一然而太祖取荆湖平西川下广南克江南太宗取两浙克河东一统天下若振槁拾遗此岂义勇之力也哉盖由民政修治军令严肃将帅得人士卒精练故也康定庆历之间赵元昊负累朝厚恩无故逆命侮慢不恭侵犯边境朝廷竭天下之力以奉边鄙刘平任福葛怀敏之师相继覆没士卒死者动以万数正军不足益以乡兵外府不足继以内帑民力困极财物殚尽终不能出一旅之衆涉区脱之地以讨其罪而不免含垢忍耻假以宠名诱以重赂仅得无事当是之时三路新置乡兵其数十万何尝得一人之力以此观之义勇无用亦可知矣贾谊有言曰前车覆後车戒康定庆历御戎之策国家当永以为戒今乃一一检当时体例而行之是後车又将覆也有难臣者必曰古之兵皆出民间岂民兵可用於古而不可用於今乎臣则对曰三代之时用井田之法以出士卒车马居则为比闾族党州乡行则为伍两卒旅师军为之者皆卿大夫也唐初府兵各有营府不属州县有将军郎将折冲果毅以相统摄是以令下之日数万之衆可以立具无敢逃亡避匿者以其纲纪素备故也今乡兵则不然虽有军员节级之名皆乡党族姻平居相与拍肩把袂饮博鬬殴之人非如正军有阶级上下之严也若安寜无事之时州县聚集教阅则亦有行阵旗鼓弓弩坐作叫噪真如可以战敌者彼若闻敌人大入边兵已败边城不守敌骑杀掠蹂践卷地而来则莫不迎望风声奔波迸散其军员节级将鸟伏鼠窜自救之不暇岂有一人能为县官率士卒而待寇乎以臣观之此正如儿戏而已安有为国家计警骚一路之民使之破家失业而为儿戏之事乎臣故曰於国无分毫之利也凡此利害之明有如白黑伏望陛下不以臣愚贱而忽其言少留听察其刺陕西义勇事早赐寝罢则一方幸甚光又上奏曰臣近者已曾四次上言乞罢刺陕西义勇别白利害极其恳恻终未蒙省察方今陕西一路之民小大皇皇如在汤火之中而朝廷晏然略无拯救之意臣职在箴谏安可塞默不敢广有援引以烦圣听请以目前显验言之今建议以义勇为便者必曰即日河东河北不用衣粮而得胜兵数十万皆教阅精熟可以战敌又兵出民间合於古制臣请言其不然彼数十万者虚数也教阅精熟者外貌也兵出民间者名与古同而实异也何以言之河北河东州县既承朝廷之意各拣刺义勇只求数多据帐籍言之诚有数十万之衆矣若万一敌人在近官中急欲点集之时则一人不可见矣岂非虚数乎平常无事州县教閲之日观者但见其旗号鲜明钲鼔备具行列有序进退应节即叹美以为真可战敌殊不知彼皆队舞聚戏之类若闻敌人之来则瓦解星散不知所之矣岂非外貌乎古者兵出民间民耕桑之所得皆以衣食其家故处则富足出则精锐今既富敛农民之粟帛以赡正军又籍农民之身以为兵是一家独任二家之事也如此民之财力安得不屈岂非名与古同而实异乎以臣愚见河北河东已刺之民犹当遣放况陕西未刺之民乎陛下欲知利害之实何不试召建议者而问之曰河北河东自置义勇以来敌人凡几次深入至腹内州军用义勇拒战而敌人败退今既有义勇之後三路正军皆可废而不用乎若果然敌人曾深入因得义勇之力而败退今来刺义勇之後正军皆可废罢此乃万世之长策也愿陛下行之勿疑若自置义勇以来未尝经阵敌使用今来虽有义勇正军亦未可废罢则何忍以十余万无罪之赤子尽刺以为无用之兵乎天生圣君以为民也民今如此陛下岂可全不为之动心乎臣之所言尽於此矣陛下若以为稍有可采即乞早降指挥下陕西令罢刺义勇以救一方之民若以为勅命已行不肯遽改即乞且免刺手背候边事宁息依旧放散则民有一时搔扰之劳犹免终身羁縻之苦若以臣所言皆孟浪迂阔不可施行则臣之智识愚闇无以勉强变更不可久汚谏诤之列伏望圣慈特赐降黜别择贤才而代之

光又乞罢陕西义勇劄子曰臣传闻朝廷差陕西提点刑狱陈安石於本路人户三丁之内刺一丁充义勇不知虚实若果如此大为非便臣窃意议者必以为河北河东皆有义勇而陕西独无近因赵谅祚寇边故欲广籍民兵以备缓急使之扞御也臣伏见康定庆历之际赵元昊叛乱王师屡败死者动以万数国家乏少正军遂籍陕西之民三丁之内选一丁以为乡弓手寻又刺充保捷指挥差於沿边戍守当是之时闾里之间惶扰愁怨不可胜言耕桑之民不习战闘官中既费衣粮私家又须供送骨肉流离田园荡尽陕西之民比屋凋残至今二十余年终不复旧者皆以此也其谋策之失亦足以为戒矣是时河北河东边事稍缓故朝廷但籍其民以充义勇更不刺为军虽比之陕西保捷为害差小然国家何尝使之扞御戎狄得其分毫之益乎今议者但恠陕西独无义勇不知陕西之民三丁之内已有一丁充保捷矣自西事以来陕西困於科调比於景佑以前民力减耗三分之二加之近岁屡遭凶歉今秋方获小稔且望息肩又值边鄙有警衆心已揺若更闻此诏下必大致惊扰人人愁苦一如康定庆历之时是贼寇未来而先自困弊也况即日陕西正军甚多不至阙乏何为遽作此有害无益之事以循覆车之辙也伏望朝廷审察利害特罢此事诚一方之大幸

光又乞罢陕西义勇劄子曰臣近曾上言乞罢刺陕西义勇事未审朝廷曾与不曾别为商量臣前次上殿乞陛下留意备边所谓备者非但添屯军马积贮粮草而已在於择将帅而修军政今将帅不才者未闻有所更改军政颓弊者未闻有所振举而忽取腹内州军之民尽刺以为兵外人闻之无不骇愕今陕西沿边正军动以万数朝廷若能择有方略胆勇之人以为将帅使之简去疲弱选取精锐勤加教习明行赏罚则虽欲取银夏而税其地擒赵谅祚而制其命有何所难况但止其钞盗乎今朝廷不孜孜以将帅军政为急而无故籍耕桑之民使之执兵徒有惊扰而实无所用臣不知谁为陛下画此策也昔康定庆历之间朝廷以元昊犯边官军不利己曾籍陕西之民以为乡弓手始者明出勅牓云但欲使之守护乡里必不刺充正军屯戍边境牓犹未收朝廷尽刺充保捷指挥令於边州屯戍当是之时臣丁忧在陕备见其事民皆生长太平不识金革一旦调发为兵自陕以西闾阎之间如人人有丧户户被掠号哭之声弥天亘野天地为之惨凄日月为之无色往往逃避於外官中絷其父母妻子急加追捕鬻卖田园以充购赏暨刺面之後兵员教头利其家富百端诛剥衣粮不足以自赡须至取於私家或屯戍在边则更须千里供送祖父财产日销月铄以至於尽况其平生所习者惟桑麻耒耜至於甲胄弩槊虽加教阅不免生踈而又资性戆愚加之畏懦临敌之际得便即思退走不惟自丧其身兼更拽动大阵自後官中知其无用遂大加沙汰给与公凭放令逐便而惰游已久不复肯服稼穑之劳兼田产已空无所复归皆流落冻馁不知所在长老至今言之犹长叹出涕其为失策较然可知足以为後来之戒而不足以为法也令朝廷虽云所籍之民止刺手背农隙之时委州县召集教阅只在乡里不令戍边而民间惩往年之事必大兴讹言争相惊扰朝廷号令失信前後已多虽州县之吏徧至民家面加晓谕亦终不肯信逃亡避匿刑狱必繁怨嗟之声周徧一方足以动揺羣心感伤和气若使分毫有益於国亦无所顾此有害无益显然明白近在目前设使教习得成一旦谅祚大举入寇边臣不能扞御而使之深入三辅东过潼关乃欲驱此乌合村民以拒之不亦难乎此适足以取戎狄之笑而已伏望陛下轸念生民深察得失其刺义勇事早赐寝罢

光又乞罢刺陕西义勇劄子曰臣累日前方闻朝廷有指挥令陕西路?乡村百姓充义勇臣即时有奏劄子言其非便昨日又上殿具劄子面有敷陈奉圣旨令送中书枢密院商量臣到中书枢密院方知此事拟议已久勅下本路已近旬日臣耳目踈浅闻之後时不能先事进言是臣之罪然臣闻之易曰不远复无只悔元吉说命曰无耻过作非今虽勅命已下若追而止之犹胜於遂行不顾不可避反汗之嫌而蹈迷复之凶也百姓一经刺手则终身羁縻不得左右人情畏惮不言可知康定年中拣差乡弓手时元不刺手後至庆历年中刺充保捷之时富有之家犹得多用钱财雇召壮健之人充当今一切皆刺其手则是十余万无罪之人永充军籍不得复为平民其为害民尤甚於康定之时也臣窃料即今陕西之民已狼狈惊扰不聊生矣若朝廷晏然坐而视之曾不悯恤使赤子嗷嗷无所告诉为民父母者固当如是乎古者国有大事谋及卿士谋及庶人谋及卜筮今籍一路之民以为兵可谓大事矣而两府之外朝士大夫无一人知者一旦勅书既下急如星火严如雷霆谁暇问其端倪况敢言其非也臣以备位谏官既闻之後不可畏避死亡不为陛下力言之若又弃忽其言不为改更则是今後朝廷号令有过误者终不可复救也如此则恐非国家之福也臣愚伏望圣慈速降指挥下陕西路其义勇且未得拣刺别听候朝廷指挥然後博延卿士大夫更熟议其可否果然有利於国无害於民徐复行之何晚之有

三年光又言招军劄子曰臣闻近朝廷於在京及诸路广招禁军其灾伤之处又招饥民以充厢军臣愚以为国家?来患在兵不精不患不多夫兵少而精则衣粮易供公私充足一人可以当十遇敌必能取胜兵多而不精则衣粮难赡公私困匮十人不足当一遇敌必致败北此利害之明有如白黑不为难知也是以太祖皇帝之时天下兵数不及当今十分之一而犹日加选练简去羸老专取精锐故能征伐四克混一区夏自景德以来中国既以金帛绥怀戎狄不事征讨至今六十余年是宜官有余积民有余财而府库殚竭仓廪空虚水旱小愆流殍满野其故何哉岂非边鄙虽安而冗兵益多之所致乎此乃天下所共知非臣一人之私言也庆历中赵元昊叛西边用兵朝廷广加召募应诸州都监监押募及千人者皆特迁一官以此之故天下冗兵愈衆国力愈贫近岁又累次大拣厢军以补禁军之数即目系籍之兵已为不少矣何苦更复直招禁军及招饥民以充厢军臣不知建议之臣曾与不曾计较今日府库之积以养今日旧有之兵果为有余为不足乎此盖边鄙之臣庸愚怯懦无他材略但求添兵在朝之臣又恐所给之兵不副所求他日边事或有败阙归咎於己是以不顾国家之匮乏只知召募取其虚数不论疲软无所施用此羣臣容身保位苟且目前之术非为朝廷深谋远虑经久之画也谚曰多求不如省费此言虽小可以喻大今以十口之家衣食仅足一旦顿增五口必不能赡若不顾囷中之粟笥中之帛所余几何而唯冗口是贪能无穷匮乎国家之势何以异此羣臣既不能为陛下忠谋陛下又不自以为忧则谁当忧之臣恐边臣之请兵无穷朝廷之募兵无已仓库之粟帛有限百姓之膏血有涯不知国家长此沈瘵何时当瘳乎臣又闻即目灾伤之处军无见粮煮薄粥以饲饥民犹不能给况刺以为兵将以何物养之终身乎且畎亩农民止因一时饥馑故流移就食若将来丰稔则各思复业今既刺以为兵是使之终身失业也於官於民皆为非便谋策之失孰甚於此臣愿陛下断自圣志速降指挥应在京及诸路并且罢招禁军但选择将帅使之训练旧有之兵以备御四夷不患不足其灾伤之处州县不得妄招饥民以充厢军但据所有斛斗救接农民俟向去稍丰使各复旧业则天下幸甚臣自陛下践祚以来不自知其狂愚见朝廷政令有未便差除有未当屡献瞽言浼渎天聦陛下未尝为之变一政令改一差除如臣者亦可以不言矣然犹区区献言不已者诚耻居位而不言不耻多言而见厌也

英宗时陕西转运副使范纯仁奏曰臣伏见陕西沿边兵将俱冗城寨亦多倍费供须亏耗财用今来既许西人纳款诸路罢兵正宜节省经费渐图丰实若更因循旧规不务改作丰实之期固无可望年计支用亦将不足万一再有边事或值岁歉仓卒之间何以为计伏望朝廷检会天圣以前陕西沿边军马兵官数目及委帅臣条列今来合留城寨及合减将官冗兵人数参定中制各令遵行其间或有帅臣不思体国务为冗占者亦乞朝廷特行诫励如此则不惟西陲渐可完富兼使契丹畏威易为驯服仍乞觉察沿边希功生事之臣重行责降使契丹知朝廷好生之德则可省戍守之劳坐致丰实

神宗熙宁二年知谏院陈襄论汰冗兵劄子曰臣观治平二年天下所入财用大数都约缗钱六千余万养兵之费约五千万乃是六分之财兵占其五禁兵之数约七十万一夫钱粮赐予岁不下五十千则七十万人有三千五百万缗之费厢军之数约五十万一夫钱粮赐予岁不下三十千则五十万人有一千五百万缗之费则是厢禁共费五千万矣惟余一千万以备国家百用之费今若裁损厢禁人数五分之一则可以岁减钱粮之费一千万以助县官用度比之常岁倍增其数百度经费有二千万足以赡给有余矣况艺祖朝中外之兵止一十二万真宗之时三十余万章圣之时已号为多然不过五六十万大抵兵贵在强不在衆今若选择精悍之士而去其懦弱羸老者凡五分之一则犹有九十六万精兵不为不足矣

御史中丞吕公着上奏曰臣窃以古者兵农不分而耕战并事平居无不耕之民有事无不战之家故兵籍虽广而财力不屈後世唯唐之府卫最为近古开元以後其制复坏国家承五季之乱虽庶事草创未复古然祖宗之初兵不过数十万故当时未见其害是後招募之数日增而简练之法益弛平居则常苦於冗食有事则不足以应敌故建议之臣颇谓民兵可复而正兵可消诚以今之禁兵率以中等校之每人岁用钱粮衣赐计直五十缗千人则岁费五万缗至於民兵则非有廪给唯是给之土田或只将见今有地人户稍寛其租税省其力役以正兵千人之费足以得民兵数万人然今之正兵亦不可骤行减放但当即罢招填益讲民兵府卫之法使财力不屈而战守有备以之强国扞边实万世之利也臣欲乞诏辅臣选识治体晓兵法或先曾献议其言可用者数人使议兵制施行

三年司马光乞不令陕西义勇戍边及刺充正兵劄子曰臣先任谏官日伏见国家?刺陕西义勇臣累曾论列以为徒使百姓愁苦无益於用近闻环庆路用义勇与西敌战鬬望风奔溃死伤甚多致主将陷没此义勇不可用之明验也臣窃闻议者犹欲教阅义勇以抗西鬬若止令州县教阅守护乡土犹於人情不至大扰若发以戍边或如庆历中刺为正兵则衆人覩环庆之败譬如无罪往就死地恐於人情大有不安国家既重赋敛以尽其财又逼之战鬬以絶其命是驱良民使为盗贼也彼为官军则惜生故望风远走彼为盗贼则必死自可以一敌百臣恐今日教之挽射击刺乃他日为盗之资也庙堂之议臣所不得知万一有之诏下之日臣论列不及况当远离朝廷故不得不先事而言也光又乞留诸州屯兵劄子曰臣奉勅充永兴军一路兵马都总管安抚使臣窃闻本路十州所管屯驻禁军至少大率皆是缘边就粮兵士常时分为上下番有一半在逐州或遇边上稍有警急则尽皆抽去逐州并无守把兵士臣窃惟天下事不可忽必须思患豫防敌人犯边虽当竭力扞御然腹内州军岂可全无武备况逐州皆有军资甲仗市邑民居万一敌兵深入间谍内应或盗贼乘虚奸人窃发其本州官吏手下无兵虽有智勇将安所施臣愚以为逐州宜各添一指挥禁军屯驻内永兴军为关中根本宜添两指挥若朝廷别无兵士可以差拨只乞於缘边就粮兵士内依此数目拨留在逐州屯驻边上更不得勾抽所贵缓急不至失备

光又乞不拣退军置淮南劄子曰臣窃闻道涂之言未审虚实或云朝廷欲拣在京禁军年四十五以上微有呈切者尽减下请给并其妻孥徙置淮南以就粮食若实有此议臣窃以为非宜何则在京禁军及其家属率皆生长京师亲姻聨布安居乐业衣食县官为日固久年四十五未为衰老微有呈切尚任征役一旦别无罪负减其请给徙之淮南是横遭降配也诸军之内沙汰甚多必恐人情惶惑大致愁怨虽国家承平无事纲纪具张此属恟恟不安亦无能为患然诏书一下若万一有道路流言惊动百姓朝廷欲姑务省事复为收还则顿失威重向去无以复号令骄兵若遂推而行之则衆怒难犯专欲难成意外之变不可不防梁室分魏博之兵致张彦之乱此近事之可监者也故臣愿朝廷更当深思熟议未宜遽下此诏也夫水未至而虚为之防水虽不至亦无所害谓水不足忧而不为之防一旦水至则防无所及矣故君子贵於思患而豫防之也且国家竭天下之财养长征兵士本欲备御边陲今淮南非用武之地而多屯禁兵坐费衣食是养无用之兵寘诸无用之地也又使边陲常无事则已异日或小有警急主兵之臣必争求益兵京师之兵既少必须使者四出大加召募广为拣选将数倍多於今日所退之兵旧兵尚请衣粮未去而新兵更添衣粮是弃已教閲经战之兵而收市井畎亩之人本欲减冗兵而冗兵更多本欲省大费而大费更广窃恐非计之得者也臣愚伏愿朝廷且依旧法每岁减禁军有不任征战者减充小分小分复不任执役者放充百姓听其自便在京居止但勿使老病者尚占名籍虚费衣粮人情既安於所习皆无怨嗟国家又得其力用不为虚设冗兵既去大费自省在理甚明於事为便臣备位近臣兹事系国安危不敢不言

四年枢密使文彦博奏论兵政曰臣向因进对蒙询及黥民兵利害臣与吴充即时略具大旨上对然而天威之下顷刻之间固未详悉臣退而复思自陛下临御以来焦劳庶政以兵者大事尤所垂意三四年前枢密院检录得开宝初至治平中内外兵马大数颇甚详备遂议酌中定为永额比至道前即差多方庆历中即颇减内壮根本外护边陲去冗留精适用省费蒐补训练皆有条理又以三路隣於羌人即有属户番兵弓箭手之类以至次边州军尽置义勇缓急调发以应征防若守将处之得宜经久必无阙事兼向时诸路郡县额外增置弓箭手亦欲防虞盗贼如此纪纲臣以谓深协方今之宜颇得备预之理设有未至或有废坠即当弥缝振举之可也恭惟太祖太宗之定天下也止用此兵真宗仁宗英宗之守天下也亦用此兵累圣相承而无异道历年弥久而无异法故臣以谓协当今之宜得备预之理有未至而废坠者弥缝而振举之可也今陛下以睿圣之德承祖宗隆盛之业中原之人不识兵戈者几百年历观前古致治未有如此之安且久也故生齿繁息逾於二汉封疆广远过於三代所谓民不改聚地不改辟施之仁政而不烦扰之则太平之效又何加焉陛下必欲舍此而别求治道以致太平更易兵制以张威武固非臣愚所及况臣备位枢府所主唯兵不能上副盛意委曲经画尸禄之责所不敢逃伏望圣慈察臣前後累上章奏听解枢机之重柄并还将相之印绶得以散秩俾守外郡从愚臣知止之分全朝廷退人之礼臣不胜大幸然臣久蒙天地之恩敢忘犬马之报窃谓兵民犹水水能载舟亦能覆舟禁暴戢兵武之七德不戢自焚自古所戒凡更制维御之方深愿慎之重之区区之诚庶补万一冒犯宸听臣不任陨越惶惧之至

元丰二年河北路转运判官吕大忠上奏曰臣闻天下之患终在腹心而始在边鄙边鄙之患轻在御敌而重在养兵汉以匈奴千里转饷而天下困唐以藩镇耗竭国用而人心离则是今日养兵之弊终为他日腹心之大患不可不察也夫养兵所以制敌将使边鄙安靖而腹心受其赐也今养之太冗而处之无法朘削腹心以供其费而犹不足虽能胜敌无所用之况不能胜者哉虽然边不可不防兵不可不养弊之甚者则宜更之患之大者则宜消之必使天下井牧其地伍两其民无事则耕有事则战是臣之愿也未可遽行如汉之屯田唐之府兵亦足为善法而不能尽用则今日养兵终危道也危道之中又有甚焉以疲弱失教之兵置之极塞不毛之地日耗贵直之粟岁劳挽馈之力寇小至则不足与校而强校之寇大至则不能以支更求益兵而申其致师之计则是以有限之财供无涯之费非徒费也又将起腹心大患岂非危道之甚者邪为今之计亦可以回顾少思而去其太甚者矣臣谓今日之寨户近於屯田今日之义勇近於府兵如广募而精教之以销禁兵之弊一寨户之勇过於禁兵十人五义勇之费不敌禁兵一人以此校之养兵大费已省其半矣臣又闻自古及今有一国当一边一州当一道者禄赏自足未闻取备於内也秦汉之际一燕一代自当匈奴本朝之初庆州姚内斌雄州李允则自当一道此无他兵精而无冗食也时使而不久戍也岩险其垒而不多留兵也通其互市以致州粟也多置屯田以息边饷也广募土人以减禁旅也寇不至则吾戒疆吏毋轻犯以致敌也寇既来则吾饬守将不与其幸胜也寇将退则吾度其盛衰虽空垒以袭之可也事既宁则吾计曲直虽益兵而报之亦可也凡此者虽非先王之法不犹愈於今日之弊哉以臣之愚虽不足以权大事欲望圣慈试以臣言参问边臣许其极论是非覆奏如以为非则是边臣欺罔陛下终不能销天下腹心之患或以为是则愿陛下不惮一时之劳尽讲遗法而行不三四年国力民心庶可苏矣臣无状奉使以挽馈为职不能广谋财利以应一切之急而言及养兵之弊人皆以臣为不善避嫌独臣之愚志安社稷不忍缄默以自取容也

三年判三班院曾巩上言曰臣闻古者兵出於农故三时耕稼一时阅武其於四时蒐田则又率之从事然则农之用力於兵以少言之岁当两月计其大槩则今之专力之兵一当古之兼农之兵六先王之制天子六军大国三军次国二军小国一军军万二千五百人其余夫以为羡卒周有天下诸侯之国千有八百以中数率之通有兵二万五千为兵四千五百万而羡卒未在其数以今之兵一当其六今有兵百万为八十倍少於古以迹言之其专力兼农之势固异以多少言之其用人之力费人之财今可谓省矣古者兵出於农故干戈车乘马牛亦皆取具而国无预焉今兵出於国故干戈车乘马牛亦皆取具而民无预焉此今之兵又於民为便者也秦既开阡陌而亦兵出於民其干戈屡动则至於发闾左之戍汉魏而下亦皆以民为兵其转徙杀戮之祸尝甚矣至于後周隋唐修列府卫而兵复近古天宝以後彍骑立而募兵之法行自是之後纲纪大失序天子之势屈於方镇之兵方镇之势屈於所部之兵至其甚也将之废置出於兵至于五代而国之废置出於兵兵之祸天下未有甚於此也宋兴拨乱世反之正太祖外削藩服而归之轨道内操师旅而束以法制天下之恶子非鰌之以刑而自列於行伍非敺之以暴而自就於?墨以镇城邑以戍疆场非独为朝廷之用其於天下之良民得以乐职而安业者实赖其力况又其费少於古其便多於民近世以来制兵之善未有及此者也陛下出衆虑之表起百职之废其於常武尤属圣心今连营之士训练精锐武库之兵缮治工巧殆古所未有臣诚不自揆计今之事窃以谓西北之宜当择将率东南之备当益戍兵庶几上副陛下威蕃服守四方不世出之大志何以言之昔太祖之世其扞北敌则用李汉超於关南马仁瑀於瀛州韩令坤於常山贺惟忠於易州何继筠於棣州其御太原则用郭进於西山李谦溥於隰州李继勲於昭义其备西戎则用姚内斌於庆州董遵诲於环州王彦昇於原州冯继业於灵州大抵如内斌遵诲之兵率不过五六千人皆责之以自守其地今士之精锐兵之工巧无以复加矣在乎得人属之统督之寄而已故臣以谓西北之宜当择将率付之一州一路任之以战守之责陛下明考核信赏罚以驭之而已以此制胜则何求而不得也臣又窃以古者百里之地为千乘之国有兵三万七千五百人今州小者非特百里而已士徒之衆虽不必尽如古制然今东南之隅地方万里有山海江湖险絶之势溪洞林麓深僻之虞而此诸路之兵各不过数千人而已其於防逻常患不足万一有追胥讨捕之事理必乏人向者邕州之不守盖患於救援之不继至於廖恩之鼠窃而能稽诛於时月者盖由追讨之兵不足恩已自归而所遣北兵犹在道路则东南之寡弱盖可知也以陛下之明纲理天下无所不备其於东南之兵计今之宜虽不必如古者千乘之法然稍增兵屯使缓急足用以销奸萌除患於未然亦治体之所宜及臣故以谓东南之备当益戍兵区区忧国之心惟陛下之所裁择

神宗时右司谏苏辙乞禁军日一教状曰臣窃见诸道禁军自置将以来日夜按习武艺劒槊击刺弓弩斗力比旧皆倍然自比岁试之於边亦未见胜敌之效盖士卒服习止军中一事耳至於百战百胜则自有道不可不察也臣访闻凡将下兵皆蚤晚两教新募之士或终日不得休息士卒极以为苦顷岁西鄙用兵士自内郡往即战地皆奋踊而去以免教为喜先朝留意军事每岁遣官按阅锡赉丰厚迁补峻速士心犹且如此臣观今日所以厚之者不如先朝而所以劳之者如旧臣窃以为疑也古之名将如李牧王翦将用人之死力必椎牛酾酒听其佚乐养而不试士皆投石超距踊跃思奋而後用之故所向无敌今平居无事朝夕虐之以教阅使无遗力以治生事衣食殚尽憔悴无聊缓急安得其死力臣请使禁军除新募未习之人其余日止一教使得以其余力为生异日驱以征伐其乐致死以报朝廷宜愈於前日也

郑獬奏曰臣窃闻朝廷密有诏旨令河北缮城堑储粟藁以支北敌诸郡犇走怵惕以从事至有帅臣躬督役夫以穿濠池殊可恠笑北敌虽强悍其举动亦顾曲直今无衅隙何缘遽有南牧之计比者黥两地税户手背兹虽事生亦未为踰盟之大失臣素知幽燕间乡民皆黥之非颛以为兵也无屯兵营火伍粮糗器甲之制惟将迎汉使岁役之三月又其黥之者似闻非其主意乃其酋豪妄为之既已黥之则可移文讯其所以然彼如自屈则宜约以不可再补苟能听我则又何求议者或谓敌乘我与西羌有嫌欲用此为牵制此亦非也其声势不足以为牵制耳西羌之嫌奚与於彼必未能弃六十年聘好而为弱羌絶盟其利害固可较也今不计其虚实而想像乎沙碛万里之外风揺草动则以为敌骑已挟弓而群至矣於是缮城堑储粟藁奚其易动哉河北岁连旱既动力役则不免敛率於民是未见敌人之一迹而先已自扰其民因虚声而受实弊是岂为静胜者耶而必使敌人真入寇我遂不战而独城守乎攻城者非敌伎之长且将直驱而南则柰何乎庙堂之上哉日者广州妄奏交趾之入而遽为之易帅调兵以惊动南方之民今又无故而备河北无他将帅不择兵衆不练财力不充直出於畏怯而已亦何足以明方略之成败乎臣欲乞陛下密下河北勿令修缮务在安养其民如平时而已则我中国之持重不为辽夏所窥亦可以有成筭矣

王雱上疏曰汉宣帝号中兴贤主而史称技巧工匠独精於元成之时是虽有司之事而上系朝廷之政方今外御边患内虞盗贼而天下岁课弓弩甲胄入充武库者以千万数乃无一坚好精利实可为备者臣尝观诸州作院兵匠乏少至拘市人以备役所作之器但形质而已武库之吏计其多寡之数而藏之未尝责其实用故所积虽多大抵敝恶夫为政如此而欲抗威决胜外攘内修未见其可也傥欲弛武备示天下以无事则金木丝枲筋胶角羽之材皆民力也无故聚工以毁之甚可惜也莫若更制法度敛数州之作聚为一处若今钱监之比择知工事之臣使专其职且募天下良工散为匠师而朝廷内置工官以总制其事察其精窳而赏罚之则人人务胜不加责而皆精矣闻今武库太祖时弓尚有如新者而近世所造往往不可用此可见法禁之张弛矣

知洋州文同上奏曰右臣窃见本府自三代已来号为巨镇疆理所属正当秦蜀出入之会下襃斜临汉沔平陆延袤凡数百里壤土演沃堰埭棊布桑麻秔稻之富引望不及西南逾栈道抵劒门下趣成都岐雍诸山遮迾东北深蟠远跱孕畜云雨罅道百出相拱如辐远通樊邓旁接秦陇贸迁有无者望利而入旧制中州之人不得久居於此今复弛禁一切不问故四方来者颇自占业殊习异尚杂处闾里天下物货种列於市金缯漆枲衣被他所近岁洮河所仰茶产钜亿公籴私贩辇负不絶诚山西浩穰之奥区而朝廷所宜留意之剧地也然而事有未称体有未备者城与兵而已矣臣尝度之其纵广亡虑二十里庳薄毁陷久不营葺奸窥盗越易如短屏兵虽合聚群戍所数裁满五百罢病孱弱下军者半分隶他役常非此有近复调赴文州今所留者甫二百余人尔况一城之中民屋错比连甍接宇可数万计生齿杂遝填斥坊閧臣常自顾亡状误蒙朝廷采用重委符守班条之暇静虑及此辄谓以如是不甚坚完之城与如是不甚齐一之兵欲控制遐远影援边儌保护井邑衆庶防固官府储峙若止用此且恐事於临时万一有不副国家所以设城置兵之本意也臣每一念此食辍匕而寝去枕者屡矣伏惟陛下自践祚已来于今七年曷尝不一日孜孜安养元元者为政理之急未治者既治之矣已治者复为之立不可废坏之法补缺绽漏大小咸缉下听不倦有宜则应臣是以敢持二者之说仰干宸扆伏望陛下不以臣疏贱而幸録其言愿赐参可下诏有司遂俾如事修累雉堞增屯营伍以赫威灵以壮制度沮邪谋定衆志安固基本万世不动亦所谓先定应猝豫备不虞之善计者也臣职在守土诸无报称惟是所见不敢噤嘿臣无任僭易妄越惶恐激切屏营之至

许将召为兵部侍郎上疏言兵措於形势之内最彰而易知隐於权用之表最微而难能此天下之至机也是以治兵有制名虽不同从而横之方而圆之使万衆犹一人车马有数用虽不同合而分之散而敛之取四方犹跬步制器有度工虽不同左而右之近而远之运衆筭犹掌握非天下之至神孰能与此又条奏八事以为兵之事有三曰禁兵曰厢兵曰民兵马之事有三曰养马曰市马曰牧马兵器之事有二曰缮作曰给用

历代名臣奏议卷二百二十








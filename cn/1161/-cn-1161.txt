王黄州小畜外集 - (北宋)王禹偁



















小畜外集七卷，四部丛刊集部，上海涵芬楼借江南图书馆景宋写本，景印原书版心高营，造尺六寸七分，宽五寸一分。


小畜外集序


或谓言不若功，功不若德，是不然也。夫见于行事之谓德，推以及物之谓功，二者立矣，非言无以述之。无述则后世不可见，而君子之道几乎熄矣。是以纪事述志，必资乎言，较于事为其贯一也。自昔能言之类，世不乏贤。若乃德与功偕，文备于道，嘉谟谠论，见信于时主，遗风余烈，不泯于将来，有若故翰林学士、尚书刑部郎中、赠礼部尚书巨野王公者几希矣。公讳禹称，字元之，生知好学，九岁能诗，与郡从事故相毕文简公为唱酬之友。及策名从事，中书令赵韩王荐其文章，太宗皇帝既已知名，命召试中书，宸笔赐题，诏臣寮和御制雪诗序，奏篇称善，自大理评事擢右拾遗、直史馆，赐绯鱼犀带，以宠异之。端拱二年，亲试贡士，俾公面赋长歌。　上览而喜曰：此不逾月，当遍天下。一日侍宴琼林，宣至膝前，顾谓宰相曰：王某一朝名士，独步当代，异日垂名不朽矣。公尝谓遭知已之主，非尽言无以报称。故自登文馆至陟禁林，知无不闻，入则以告　两朝献替，一节始终。由是圣君以忠亮待之，士论以公卿荐之。然而襟抱冲夷，锋气高迈，直躬行已，不为时屈。　上知其然，使宰执喻冥戒以容物，而愤懑所激，不能自巳。三坐左官，皆以直道，因作三黜赋以见志，有不屈于道，百谪何亏之句，此其见于行事之深切者也。雍熙中，林胡内侵，边警未艾，公援汉文君臣单于事，劝　上内修德而外任人，若劳民以事边，则寇在内而不在外矣。于时京畿旱亢，奏省乘舆服御暨紫云工巧之技，第减百官月俸，愿以已先稍赎尸素之罪。在章圣时应直言，诏亦以通虏好、赦季迁为请，复议减冗兵吏以宽租赋，亲大臣、远小臣以重国体，艰难选举以清士流，澄汰僧尼以除民蠹，增州郡武备以防窥窃，推天官洪范以弭灾变，皆切于时宜，有裨朝论。未几，临潢讲和，平夏对策，息民罢兵，省费除币，多公先识之所启发，此其推以及物之著明者也。前后三直西掖，一入翰林，辞诰深纯，得裁成制置之体，册命庄重，兼典谟训语之文。端拱箴切劘上躬，待漏记规儆时宰，上三贤疏，推原前代之失，不异方今请东封赋，前知盛德之事，心行圣代，议论书序，理极精微，诗歌赞颂，义专比兴。虽在燕闲，或罹忧患，凡有论𬤥，未尝空言。此其纪事述志之尤最者也。惟公道直行果既如彼，主知人望又如此。若天假之年，久于是位，则经国致君之业，必大施于当时，岂待言而后显？惜乎寿不及知，命官止于省郎，卒不得究其怀蕴，此所以发而为文章，著见于后者也。公之亡也，　天子嗟悼，赙家恤后，恩逾常比。嗣子嘉言擢祥符进士，　上以词臣之裔，特迁大理评事，以禄其亲。曾孙汾第皇祐甲科，以免解法当降等，仁宗阅卷，首见公名，嘉其有后，特赐元第。未几考课，　上犹记前事，命加秩一级，今为朝议大夫、集贤校理，诸王府翊善。兹以见文学行谊，足以垂裕后昆，则夫臧孙不朽之言，信于是矣。公之属稿，晚年手自编缀，集为三十卷，命名小畜，盖取易之懿文德而欲已之，集大成也。后集诗三卷、奏议集三卷、承明集十卷、五代史阙文一卷，并行于世，而遗文坠简，尚多散落。集贤君购寻裒类，又得诗赋、碑志、论议表书凡二十卷，目曰小畜外集。因其名，所以成先志也。谓仆尝学旧史，前言往行，多得其详，见咨序引，久不获辞。窃谓文章末流，由唐季涉五代，气格摧弱，沦于鄙俚。国初屡有作者，留意变风，而习尚难移，未能复雅。至公特起，力振斯文，根源于六经，枝派于百氏，斥浮伪，去陈言，作而述之，一变于道。后之秉笔之士，学圣人之言，由藩墙而践窔奥，繄公为之司南也，集贤君力学名家，克大门阀，振其绝业，传于无穷，又足以继纪事述志之美也，不其伟与！








送邵子湘游东牟

故人去何亟，老泪纷如霰。
黄菊酒盈尊，分手罢芳宴。
昔别在兰陵，此会在京县。
平生惮贵游，涕笑耽窭贱。
共坐藤阴下，袒跣把书卷。
踏月夜敲门，贻诗朝满扇。
掀髯意飞动，隔巷频相见。
叹子青云士，生涯守一砚。
不种东陵瓜，不求文举荐。
逢掖多尘埃，西南犹转战。
侧闻贤使君，折柬招才彦。
郡阁临蓬莱，海日荡人面。
仙都连十洲，蜃市駴百变。
观我旧题处，墨沈丹崖遍。
奋笔纪后游，当使蛟龙缠。



【徐铉双溪院记】

右《双溪院记》，徐铉书。铉与其弟锴皆能八分、小篆，而笔法颇少力，其在江南皆以文翰知名，号“二徐”，为学者所宗。盖五代干戈之乱，儒学道丧，而二君能自奋然为当时名臣。而中国既苦于兵，四方僭伪割裂，皆褊迫扰攘不暇，独江南粗有文物，而二君者优游其间。及宋兴，违命侯来朝，二徐得为王臣，中朝人士皆倾慕其风采。盖亦有以过人者，故特录其书尔。若小篆，则与铉同时有王文秉者，其笔甚精劲，然其人无足称也。治平元年上元日书。


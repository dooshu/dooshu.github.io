李布衣玮七首

【田舍】

广陌度秋风，田家门巷同。

藤花金一色，豆筴箸双红。

穮存生理，篝车见岁功。

茅柴新酿得，逼社醉南翁。

【客至】

客至方城颒，闲来醉未消。

任贫烹折项，新获饭长腰。

蠓蚁天将吹，蜂衙海欲潮。

相怜幽兴熟，情至废招邀。

【野兴】

弥望东皋上，青山亦未遐。

烟岚深邃谷，林薄两三家。

戏聚沙成塔，清环水学巴。

美人湖一曲，吾欲采瑶华。

【凉夜书怀】

万里瑶天界白河，夜深清景坐来多。

水云宽窄疑楼望，莲叶东西空棹歌。

暗阁生苔怀曲宴，画屏留月冷秋罗。

人生聚散原如梦，莫把伤心恨绿波。

【入圃】

入圃细雨余，荷锄情不恶。

山妻爱木绵，惭余种红药。

【清江闸闻雁】

数声江浒三更雁，孤影霜天万里身。

新冷犹如先避雪，南来应笑北行人。


○长短经叙

赵子曰：匠成舆者忧人不贵，作箭者恐人不伤。彼岂有爱憎哉？实伎业驱之然耳。是知当代之士，驰骛之曹，书读纵横，则思诸侯之变；艺长奇正，则念风尘之会。此亦向时之论，必然之理矣。故先师孔子，深探其本，忧其末。遂作《春秋》，大乎王道；制《孝经》，美乎德行。防萌杜渐，豫有所抑，斯圣人制作之本意也。然作法於理，其弊必乱。若至於乱，将焉救之？是以御世圣人，罕闻沿袭，三代不同礼，五霸不同法。非其相反，盖以救弊也。是故国容一致，而忠文之道必殊；圣哲同风，而皇王之名或异。岂非随时设教沿乎此，因物成务牵乎彼？沿乎此者，醇薄继於所遭；牵乎彼者，王霸存於所遇。故古之理者，其政有三。王者之政化之，霸者之政威之。︹国之政胁之，各有所施，不可易也。管子曰：“圣人能辅时而不能违时。智者善谋，不如当时。”邹子曰：“政教文质，所以匡救也。当时则用之，过则舍之。”由此观之，当霸者之朝而行王者之化，则悖矣；当︹国之世而行霸者之威，则乖矣。若时逢狙诈，正道陵夷，欲宪章先王，广陈德化，是犹待越客以拯溺，白大人以救火，善则善矣，岂所谓通於时变欤？夫霸者道也，盖白黑杂合，不纯用德焉。斯於有成，不问所以，论於大体，不守小节。虽称仁义不及三王，而扶颠定倾，其归一揆。恐儒者溺於所闻，不知王霸殊略，故叙以长短术，以经纶通变者。创立题目，总六十三篇，合为十卷，名曰《长短经》。大旨在乎？宁固根蒂，革易时弊，兴亡治乱，具载诸篇，为沿袭之远图，作经济之至道。非欲矫世矫俗，希声慕名，辄露见闻，逗机来哲？凡厥有位，幸望详焉！

柳贲

贲，元宗时人。


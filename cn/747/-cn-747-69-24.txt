○授王涯开府仪同三司充诸道榷茶使制

门下：王者峻其礼秩，所以报殊庸；崇其职业，所以归硕望。其竭股肱以宣力，抱诚明而戴君，调四气以统和天人，贞百度以镇安夷夏，勤彰於山泽，德冠於岩廊，不举宠章，曷示褒劝。金紫光禄大夫守司空兼门下侍郎同中书门下平章事兼充宏文馆大学士太清宫使及诸道盐铁转运等使上柱国代郡开国公食邑二千户王涯，诚贯金石，行通神明，气含元精，识洞蓍蔡。穷圣贤旨奥之学，擅邦国经纬之文。为时而生，作予良弼，长才推於精敏，雅量得其宽和。乃者重外帅坛所至必理，载践台席，楙昭休勋。当险夷之途，贞白无染；在风雨之晦，操尚不衰。莅事秉明哲之心，临难有大臣之节，执万机之政柄，统四海之利权。处剧而神虑益闲，在贵而家法愈俭。忧国尽瘁，罄其訏谟。爰自累年，江淮水旱：煮海之利，日用而不亏；佐赋之功，岁杪而后显。转输之利相继，牢笼之资无遗，经费有馀，时乃之力。况邦计之务，总领尤难，付之均节，克有饶羡。朕今以茶法稍弊，理须变更，凡斯重难，悉以资委。礼当优异，式表至公，俾进级於三司，仍策勋於八命，予皆仰成，汝其钦哉！往践厥位。可开府仪同三司充诸道盐铁转运榷茶等使，馀并如故。








◇腊用日议

吉礼出行有祖祭，岁终聚合百物，祭宗庙，谓之蜡，皆有常日。临时造请而用之，又无正月祖祭之礼。汉氏以午祖，以戌腊。午者南方之象，故以午祖。正月为岁首，故以寅始用午祖。戌者岁之终，万物毕成，故以戌腊。而小数之学，因就传著五行以为说，皆非典籍经义之文也。《尚书》、《易经》说五行水、火、金、木、土，王相衍天地阴阳之义，故《易》曰「坤为土」，土位西南，黄精之君，盛德在未，故大魏以未祖。戌者，岁终日穷之辰，不宜以为岁初祖祭之行始也。《易》曰：「坤利西南得朋，东北丧朋。」丑者土之终，故以丑腊，终而复始，乃终有庆，宜如前以未祖丑腊。（《通典》四十四。又略见《续汉·礼仪志中》注补。）


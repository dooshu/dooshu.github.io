4　詩六義分經緯　程子説詩六體　朱子詩三經三緯説　讀詩記論六義　豳風豳雅豳頌諸説　鄭氏名箋之意


詩「六義」，三經三緯，鄭氏注周禮「六詩」及孔氏正義，其説尚矣，朱子集傳從之。而程子語吕與叔謂「詩之六體，隨篇求之，有兼備者，有偏得一二者」。案：程子説，吕成公詩説拾遺引之。讀詩記一謂「風非無雅，雅非無頌」，蓋因鄭箋「豳雅」、「豳頌」之説。然朱子大田篇傳疑楚茨至大田四篇爲「豳雅」；良耜篇傳：思文、臣工、噫嘻、豐年、載芟、良耜等篇爲「豳頌」，亦未知是否也。【原注】吕成公云：「豳雅、頌恐逸。」

【元圻案】周禮春官：「太師教六詩，曰風，曰賦，曰比，曰興，曰雅，曰頌。」注：「風，言賢聖治道之遺化也。賦之言鋪，直鋪陳今之政教善惡。比，見今之失不敢斥言，取比類以言之。興，見今之美，嫌於媚諛，取善事以喻勸之。雅，正也，言今之正者以爲後世法。頌之言誦也，容也，誦今之德，廣以美之。」孔穎達詩大序正義曰：「六義次第如此者，以詩之四始，以風爲先，故曰風。風之所用，以賦、比、興爲之辭，故於風之下即次賦、比、興，然後次以雅、頌。雅、頌亦以賦、比、興爲之〔一〕。既見賦、比、興於風之下，明雅、頌亦同之。」〇朱子曰：「太師之教國子，必使之以是六者三經而三緯之，則凡詩之節奏指歸，皆將不待講説，而直可吟詠以得之矣。三經是風、雅、頌，是做詩的骨子，賦、比、興卻是裏面横串的，故謂之三緯。」〇讀詩記一「論六義」，張氏曰：「今一詩之中，蓋兼有風、雅、頌之意，賦、比、興亦然。」吕氏曰：「詩舉有此六義，得風之體多者爲國風，得雅之體多者爲大、小雅，得頌之體多者爲頌。風非無雅，雅非無頌也。」董氏曰：「崧高既列於大雅，然其詩曰『其風肆好』，又言『吉甫作誦』。」〇豳風七月箋以「殆及公子同歸」以上爲「豳風」，「以介眉壽」以上爲「豳雅」，「萬壽無疆」以上爲「豳頌」。正義曰：「春官籥章云：『仲春晝擊土鼓，吹豳詩，以迎暑。仲秋夜迎寒氣，亦如之。凡國祈年於田祖，吹豳雅，擊土鼓，以樂田畯。國祭蜡，則吹豳頌，以息老物。』以周禮用爲樂章，詩中必有其事。此詩題曰豳風，明此篇之中當具有風、雅、頌也。」〇欽定詩經傳説彙纂：「案鄭康成箋豳詩以應豳籥，孔穎達疏之曰：『述其政教之始，則爲豳風；述其政教之中，則爲豳雅；述其政教之成，則爲豳頌。』此漢、唐相傳之説，而程子亦以爲然也。至宋而解詩者衆，或謂既曰雅、頌，當非七月之詩，蓋若九夏亡之矣；或謂以七月全篇，隨其音節吹之，以合於風、雅、頌；或謂楚茨等篇是豳之雅，思文等篇是豳之頌。朱子謂數説皆通，而未敢必也。間嘗考之，楚茨專言廟祭，甫田有祈雨之文，似有合矣。然周禮言『龡豳雅，擊土鼓』，而不言有琴瑟之樂。大田詞主報賽，非以言祈。至思文爲配天，臣工爲戒田官，噫嘻爲成王後詩，惟豐年、載芟、良耜止言農事，可以通用。然在周頌無文以證其爲豳，朱子既無定論，則鄭箋引周禮以解豳詩，似尚爲近古。況周禮出於西漢，鄭氏一門具有師承，其説或非無本也。」〇四庫全書總目經部詩類：「毛詩正義四十卷，漢毛亨傳，鄭玄箋，唐孔穎達疏。鄭氏發明毛義，自命曰箋。博物志曰：『毛公嘗爲北海郡守，康成是此郡人，故以爲敬。』推張華所言，蓋以爲公府用記、郡將用箋之意，然康成生於漢末，乃修敬於四百年前之太守，殊無所取。案説文曰：『箋，表識書也。』鄭氏六藝論曰：『注詩宗毛爲主，毛義若隱略，則更表明。如有不同，即下己意，使可識别。』然則康成特因毛傳而表識其旁，如今人之箋記，積而成帙，故謂之箋，無庸别爲曲説也。」

〔一〕「頌」，原脱，據四庫本毛詩注疏卷一國風周南關雎補。






春晚村居杂赋绝句

作堤蜿蜿六百尺，西崦东村成一家。



春雨乍晴桑吐叶，秋风初冷稻吹花。



春晚村居杂赋绝句

鹅儿草绿侵行路，帔子花明照屋除。



处处乞浆俱得酒，杖头何恨一钱无？



春晚村居杂赋绝句

一篙湖水鸭头绿，千树桃花人面红。

茆舍青帘起余意，聊将醉舞答春风。



春晚村居杂赋绝句

朝书牛券拈枯笔，暮祭蚕神酌冻醪。



闲放无忧穷有意，傍人错羡此翁高。



春晚村居杂赋绝句

浇书满挹浮蛆瓮，摊饭横眠梦蝶床。



莫笑山翁见机晚，也胜朝市一生忙。



春晚村居杂赋绝句

午枕闭门无客搅，夜灯开卷有儿同。



若为牋与天公道，尽乞余生向此中。




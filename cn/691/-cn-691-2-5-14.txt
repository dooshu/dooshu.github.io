◎郁翁报怨

吴人卫某，少贫，其邻郁翁者，年老无子，爱其俊秀，以家资千金畀之。曰："吾无他望，惟殁后求不为饿鬼而已。"郁翁死，卫谨记之。后补弟子员，家渐饶，忽沦其初志，谓我卫氏子，安得祭郁氏鬼耶？自后鬼为厉于室，无一夕之安。延师作法，驱之乃止。越数载，读书侧厢，恍见郁翁自外入，妻即于是日举一子。时卫累赀巨万，惟以乏嗣为忧，得儿喜甚。及长，恃爱耽博，不能禁，数年之间，家业萧然矣。呜乎！得其财废其祀，谓死者可欺耳，乃不转瞬，竟什百而偿之，死者其果可欺乎哉。


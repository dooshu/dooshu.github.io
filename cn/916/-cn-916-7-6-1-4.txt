【长歌行】

连连舟（乐府作无。注云。一作无。）壑改。微微市朝变。来功嗣往迹。莫武徂升彦。局涂顿远策。留欢恨（《类聚》作限。乐府、广《文选》同。）奔箭。拊戚状惊澜。循休拟回电。岁去芳（广《文选》作方。）愿违。年来苦心荐。春貌既移红。秋林岂停茜。一倍茂陵道。宁思柏梁宴。长戢兔园情。永别金华殿。声徽无惑简。丹青有馀绚。幽龠且未调。无使长歌倦。（○《乐府诗集》三十。广《文选》十四。《诗纪》七十二。又四十二引变、箭、茜、宴、殿五韵。）


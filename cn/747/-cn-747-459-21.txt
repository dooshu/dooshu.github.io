○对升高判

〈解式与长年行，因升高不从听视，遂杖之。式诉州断斗论，省科失入。〉

视瞻无回，在於往记。周旋有礼，著之前闻。惟彼长年，与兹解式，行将望远，岂伊升高之能赋；悠然目极，宁复登山而送归？且平原坦夷，迥首超忽。苟不从其所视，欲何详於切问？式之立身，诚未谓之学矣；长者加杖，盖亦尤而效之。则不慢不知，君子之通论；如怒如祉，诗人之美述。既墙面而斯责，於情恕而安施？薄诉之由，其文有以。虽斗论敕法，颇钦於州见；而失入在宥，请遵乎省科。

齐嵩

嵩，高阳人。代宗朝官殿中侍御史。


○析滞论

藏用常以俗多拘忌，有乖至理，著《析滞论》，以畅其事。词曰：

客曰：“天道元微，鬼神幽化，圣人所以法象，众庶由其运行。是故大挠造甲子，容成著律历，黄公裁变，元女启谟。八门御时，六神直事，从之者则兵强国富，违之者则辅弱朝危。有同影响，若合符契，先生亦尝闻之乎？”主人曰：“何为其然也？子所谓曲学所习，懦儒（一作昧）所守，徒识偏方之诡说，未究亨衢之通论。盖《易》曰‘先天不违’，传称‘人神之主’。范围不过，三才所以虚中；进退非邪，百王所以无外。故曰‘国之将兴听於人，将亡听於神’。又曰‘祸福无门，唯人所召，人无衅焉，妖不自作。’”由是观之，得失兴亡，并关人事；吉凶悔吝，无涉天时。且皇天无亲，惟德是辅为善者天降之福，不善者天降之殃。高宗修德，桑以变；宋君引过，法星退舍：此天道所以从人者也。古之为政者，刑狱不滥则人寿，赋敛蠲减则人富，法令有恒则国静，赏罚得中则兵强。所以礼者士之所归，赏者士之所死，礼赏不倦，则士争先赴。苟违此途，虽卜时行刑，择日出令，必无成功矣。自季代迁讹，俗多徼幸，竞称怪力，争诵诡言。屈政教而就孤虚，弃信赏而从推步，附会前史，变易旧经，依托空文，以为征验。覆军败将者，则隐秘无闻；偶同幸中者，则共相崇饰。岂惟听之增惑，亦学人自是。呜呼！习俗讹谬，一至此焉。

“夫甲子兴师，非成功之日；往亡用事，异制胜之辰。苟修其德，何往不济？夫环城自守，按阵重围，无关地形，不乘天道。若兵强将智，粟积城坚，虽复屡转魁刚，频移太岁，坐推白武，行计贪狼，自符难斗之祥，多贻蚁附之困。故曰任贤使能，则不时日而事利；法审令正，则不卜筮而事吉；养劳赏功，则不祷祀而得福：此所谓天时不如地利，地利不如人和。故太公犯雨，逆天时也；韩信背水，乖地利也；并存人事，俱成大业。削树而斩庞涓。举火而屠张，未必暗同岁德，冥会日游，俱运三门，并占四杀。杜邮齿剑。抑唯计沮，垓下悲歌，实阶元刂印。若以并资厌胜，不事良图，则长平尽坑，固须恒济；襄城无噍，亦可常保。是知拘而多忌，终丧大功，百姓与能，必遗小数。金难树上，方为楚国之殃；万毕枕中，适构淮南之祸。刻符指盗，反更亡身；被邀神，翻招夷族。吁嗟威斗赭鞭，不禳赤伏之运；筑城断冈，何救素灵之哭？火灾不验，裨灶无力以窥天；超乘阶凶，王孙取监于观德。九徵九变，是曰长途，人谋鬼谋，良归有道：此并经史陈迹，圣贤通规。仁远乎哉？讵宜滞执？”客蹙然避席曰：“鄙人困蒙，不阶至道，请事斯语，归于正途。而今而後，焚著龟，毁律历，废六合，斥五行，浩然清虑，则将奚若？”答曰：“此所谓过犹不及也。夫甲子所以纪日月，律历所以通岁时，金木所以备法象，黾蓍所以前人用。圣人以是神明德行，辅助谋猷，存之则叶赞成功，执之则凝滞于物，消息之理，其在兹乎！”客於是循墙匍匐，帖然无气，口去心醉，不知所以答矣。


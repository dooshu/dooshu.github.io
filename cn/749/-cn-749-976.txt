陈允平


允平字君衡，一字衡仲，号西麓，自称莆鄮澹室后人，四明（今浙江宁波）人。德祐时，授沿海制置司参议官。宋亡后，曾征至大都。著有西麓诗稿一卷、西麓继周集一卷、日湖渔唱一卷。

摸鱼儿

西湖送春

倚东风、画阑十二，芳阴帘幕低护。玉屏翠冷梨花瘦，寂寞小楼烟雨。肠断处。怅折柳柔情，旧别长亭路。年华似羽。任锦瑟声寒，琼箫梦远，羞对彩鸾舞。

文园赋。重忆河桥眉妩。啼痕犹溅纨素。丁香共结相思恨，空托绣罗金缕。春已暮。纵燕约莺盟，无计留春住。伤春倦旅。趁暗绿稀红，扁舟短棹，载酒送春去。

木兰花慢

赋牡丹

杜鹃声渐老，过花信、几番风。爱翠幄笼晴，文梭飏暖，阑槛青红。新妆步摇未稳，捧心娇、乍入馆娃宫。消得金壶万朵，护风帘幄重重。

匆匆。少小忆相逢。诗鬓已成翁。且持杯秉烛，天香院落，同赏芳秾。花应怕春去早，尽迟迟、待取绿阴浓。拚却花前醉也，梦随蝴蝶西东。

绛都春

旧上声韵，今改平声

秋千倦倚，正海棠半坼，不耐春寒。殢雨弄晴，飞梭庭院绣帘闲。梅妆欲试芳情懒。翠颦愁入眉弯。雾蝉香冷，霞绡泪搵，恨袭湘兰。

悄悄池台步晚。任红薰杏靥，碧沁苔痕。燕子未来，东风无语又黄昏。琴心不度春云远。断肠难托啼鹃。夜深犹倚，垂杨二十四阑。

酹江月

赋水仙

汉江露冷，是谁将瑶瑟，弹向云中。一曲清冷声渐杳，月高人在珠宫。晕额黄轻，涂腮粉艳，罗带织青葱。天香吹散，佩环犹自丁东。

回首杜若汀洲，金钿玉镜，何日得相逢。独立飘飘烟浪远，袜尘羞溅春红。渺渺予怀，迢迢良夜，三十六陂风。九疑何处，断云飞度千峰。

倦寻芳

杏檐转午。清漏沉沉，春梦无据。凤锦龟纱，空闭酒尘香雾。流水行云天四远，玉箫声断人何处。倦寻芳，镇情尖翠压，强拈飞絮。

记旧约、荼开后，屈指心期，数了还数。误我凭阑，几度片帆南浦。燕懒莺慵春去也，落花犹是东风主。正销凝，被愁鹃、又啼烟树。

大酺

元夕寓京

渐入融和，金莲放、人在东风楼阁。天香吹辇路，净无云一点，桂流霜魄。雪霁梅飘，春柔柳嫩，半卷真珠帘箔。迢迢鸣鞘过，隘车钿辔玉，暗尘轻掠。拥琼管吹龙，朱弦弹凤，柳衢花陌。

鳌山侵碧落。绛绡远，春霭浮鳷鹊。民共乐、金吾禁静，翠跸声闲，遍青门、尽停鱼钥。衩袜寒初觉。方怪失、绣鸳弓窄。误良夜、瑶台约。渐彩霞散，双阙星微烟薄。洞天共谁跨鹤。

永遇乐

旧上声韵，今移入平声

玉腕笼寒，翠阑凭晓，莺调新簧。暗水穿苔，游丝度柳，人静芳昼长。云南归雁，楼西飞燕，去来惯认炎凉。王孙远，青青草色，几回望断柔肠。

蔷薇旧约，尊前一笑，等闲孤负年光。鬥草庭空，抛梭架冷，帘外风絮香。伤春情绪，惜花时候，日斜尚未成妆。闻嬉笑，谁家女伴，又还采桑。

月上海棠

游丝弄晚，卷帘看处，燕重来时候。正秋千亭榭，锦窠春透。梦回褪浴华清，凝温泉、绛绡微皱。芳阴底，人立东风，露华如昼。

宜酒。啼香泪薄，醉玉痕深，与春同瘦。想当年金谷，步帷初绣。彩云影里徘徊，娇无语、夜寒归后。莺窗晓，花间重携素手。

疏影

疏影、暗香，白石自度曲也。予过宛陵，

登双溪垒嶂，拊先伯父菊坡先生遗墨有感，

借韵以赋

千峰翠玉。送孤云伴我，罗窗清宿。拂晓凭虚，春碧生寒，衣单瘦倚筇竹。东风不解吹愁醒，但芳草、溪城南北。认雾鬟，遥锁修颦，眉妩为谁愁独。

江上轻鸥似识，背昭亭两两，飞破晴渌。一片苍烟，隔断家山，梦绕石窗萝屋。相看不厌朝还暮，算几度、赤阑干曲。待倩诗、收拾归来，写作卧游屏幅。

暗香

霁天秋色。正倚楼待月，谁伴横笛。涨绿浮空，闲数河星手堪摘。弥望澄光练净，分付与、玄晖才笔。烟溆阔，云远波平，归鸟趁风席。

南国。信音寂。帐雁渚渡闲，鹭汀沙积。藓碑露泣。时拊遗踪暗嗟忆。人事空随逝水，今古但、双流一碧。待办取、蓑共笠，小舟泛得。

水龙吟

奉川化凤花

杜鹃啼老春愁，泪痕吹作胭脂雨。飞花乱点，东风枝上，红翔翠翥。丹穴鸣初，碧梧栖未，凄凉山坞。怅琼姬梦远，玉箫声断，孤鸾影、对谁舞。

林下风光自许。算何必、玉京瑶圃。阑干醉倚，游尘香散，芳菲无主。经院僧眠，月楼钟静，欲飞还驻。待青松、化尽苍龙头角，共乘云去。

齐天乐

泽国楼偶赋

湖光只在阑干外，凭虚远迷三楚。旧柳犹青，平芜自碧，几度朝昏烟雨。天涯倦旅。爱小却游鞭，共挥谈麈。顿觉尘清，宦情高下等风絮。

芝山苍翠缥缈，黯然仙梦杳，吟思飞去。故国楼台，斜阳巷陌，回首白云何处。无心访古。对双塔栖鸦，半汀归鹭。立尽荷香，月明人笑语。

酹江月

霁空虹雨，傍螀啼莎草，宿鹭汀洲。隔岸人家砧杵急，微寒先到帘钩。步幄尘高，征衫酒润，谁暖玉香篝。风灯微暗，夜长频换更筹。

应是雁柱调筝，鸳梭织锦，付与两眉愁。不似尊前今夜月，几度同上南楼。红叶无情，黄花有恨，孤负十分秋。归心如醉，梦魂飞趁东流。

桂枝香

杨山甫席上赋

残蝉乍歇。又乱叶打窗，蛩韵凄切。寂寞天香院宇，露凉时节。乘鸾扇底婆娑影，幻清虚、广寒宫阙。小山秋重，千岩夜悄，举尊邀月。

甚赋得、仙标道骨。倩谁捣玄霜，犹未成屑。回首蓝桥路迥，梦魂飞越。雕阑翠甃金英满，洒西风、非雨非雪。惜花心性，输他少年，等闲攀折。

汉宫春

芍药

开尽荼，正桑云麦浪，天气如秋。南园露梢半坼，金粟丝头。温香傍酒，尽多娇、不识春愁。莺院悄，轻阴弄晚，何人堪伴清游。

偏爱紫蕤黄袅，想金壶胜赏，依旧扬州。花前夜阑醉后，斜月当楼。翻阶句好，记玄晖、此日风流。双鬓改，一枝帽底，如今应为花羞。

木兰花慢

和李筼房题张寄闲家圃韵

爱吟休问瘦，为诗句、几凭阑。有可画亭台，宜春帐箔，如寄身闲。胸中四时胜景，小蓬莱、幻出五云间。一掬蘋香暗沼，半梢松影虚坛。

相看。倦羽久知还。回首鹭盟寒。记步屟寻云，呼灯听雨，越岭吴峦。幽情未应共懒，把周郎旧曲谱新翻。帘外垂杨自舞，为君时按弓弯。

宝鼎见

云岩师书灯夕命赋

六鳌初驾，缥缈蓬阆，移来洲岛。还又是、梅飘冰泮，一夜青阳回海表。渐媚景、傍元宵时候，花底余寒料峭。更喜报、三边晏静，人乐清平宇宙。

画鼓簇队行春早。拥烟花、粉黛缭绕。开洞府、桃源路窈。戟外东风吹岸柳。正翠霭、映星桥月榭，十里红莲绽了。庆万家、珠帘半卷，绰约歌裙舞袖。

重锦绣幄围香，阖凤管鸾丝环奏。望非烟非雾，

春在壶天易晓。早隐隐、半空星斗。看取收灯后。趁凤书、吹入黄扉，立马金门玉漏。

八宝妆

秋宵有感

望远秋平。初过雨、微茫水满烟汀。乱葓疏柳，犹带数点残萤。待月重帘谁共倚，信鸿断续两三声。夜如何，顿凉骤觉，纨扇无情。

还思骖鸾素约，念凤箫雁瑟，取次尘生。旧日潘郎，双鬓半已星星。琴心锦意暗懒，又争奈、西风吹恨醒。屏山冷，怕梦魂、飞度蓝桥不成。

昼锦堂

北城韩园即事

上苑寒收，西塍雨歇，东风是处花柳。步锦笼纱，依旧五陵台沼。绣帘珠箔金翠袅，琐窗雕槛青红鬥。频回首。茶灶酒垆，春时几番携手。

知否。人渐老。嗟眼为花狂，肩为诗瘦。唤醒乡

心，无奈数声啼鸟。秉烛清游嫌夜短，采香新意输年少。归来好。皈趁故园池阁，绿阴芳草。

绮罗香

秋雨

雁宇苍寒，蛩疏翠冷，又是凄凉时候。小揭珠帘，夜润唾花罗皱。饶晓鹭、独立衰荷，逆归燕、尚栖残柳。想黄花，羞涩东篱，断无新句到重九。

孤檠清梦易觉，肠断唐宫旧曲，声迷官漏。滴入愁心，秋似玉楼人瘦。烟槛外、催落梧桐，带西风、乱捎鸳甃。记画檐，灯影沉沉，共裁春夜韭。

探春

苏堤春晓

上苑乌啼，中洲鹭起，疏钟才度云窈。篆冷香篝，灯微尘幌，残梦犹吟芳草。搔首卷帘看，认何处、六桥烟柳。翠桡才舣西泠，趁取过湖人少。

掠水风花缭绕。还暗忆年时，旗亭歌酒。隐约春

声，钿车宝勒，次第凤城开了。惟有踏青心，纵早起、不嫌寒峭。画阑闲立，东风旧红谁扫。

秋霁

平湖秋月

千顷玻璃，远送目斜阳，渐下林阒。题叶人归，采菱舟散，望中水天一色。碾空桂魄。玉绳低转云无迹。有素鸥，闲伴夜深，呼棹过环碧。

相思万里，顿隔婵媛，几回琼台，同驻鸾翼。对西风、凭谁问取，人间那得有今夕。应笑广寒宫殿窄。露冷烟淡，还看数点残星，两行新雁，倚楼横笛。

百字令

断桥残雪

凝云冱晓，正花才积，荻絮初残。华表翩跹何处鹤，爱吟人在孤山。冻解苔铺，冰融沙甃，谁凭玉勾阑。茸衫毡帽，冷香吹上吟鞍。

将次柳际琼销，梅边粉瘦，添做十分寒。闲踏轻

澌来荐菊，半潭新涨微澜。水北峰峦，城阴楼观，留向月中看。巘云深处，好风飞下晴湍。

扫花游

雷峰落照

数峰蘸碧，记载酒甘园，柳塘花坞。最堪避暑。爱莲香送晚，翠娇红妩。欸乃菱歌乍起，兰桡竞举。日斜处。望孤鹜断霞，初下芳杜。

遥想山寺古。看倒影金轮，逆光朱户。暝烟带树。有投林鹭宿，凭楼僧语。可惜流年，付与朝钟暮鼓。漫凝伫。步长桥、月明归去。

八声甘州

曲院风荷

放船杨柳下，听鸣蝉、薰风小新堤。正烟葓露蓼，飞尘酿玉，第五桥西。遥认青罗盖底，宫女夜游池。谁在鸳鸯浦，独棹玻璃。

一片天机云锦，见凌波碧翠，照日胭脂。是西湖

西子，晴抹雨妆时。便相将无情秋思，向菰蒲深处红衣。醺醺里，半篙香梦，月转星移。

蓦山溪

花港观鱼

春波浮渌，小隐桃溪路。烟雨正林塘，翠不碍、锦鳞来去。芹香藻腻，偏爱鲤花肥，檐影下，柳阴中，逐浪吹萍絮。

宫沟泉滑，怕有题红句。钩饵已忘机，都付与、人间儿女。濠梁兴在，鸥鹭笑人痴。三湘梦，五湖心，云水苍茫处。

齐天乐

南屏晚钟

赤阑桥畔斜阳外，临江暮山凝紫。戏鼓才停，渔榔乍歇，一片芙蓉秋水。馀霞散绮。正银钥停关，画般催舣。鱼板敲残，数声初入万松里。

坡翁诗梦未老，翠微楼上月，曾共谁倚。御苍烟

花，宫斜露草，几度西风弹指。黄昏尽也，有眠月闲僧，醉香游子。鹫岭啼猿，唤人吟思起。

黄莺儿

柳浪闻莺

六波烟黛浮空远，南陌嘤嘤，乔木初迁，纱窗无眠，画阑凭晓。看并宿暗黄深，织雾金梭小。那人携酒听时，料把春来，诗梦惊觉。

飞绕。翠接断桥云，绿漾新堤草。数声娇啭，婉娩如愁，调簧弄歌尖巧。随燕啅软尘低，蝶妥游丝袅。最怜舞絮飞花，唤却风东老。

渡江云

三潭印月

三神山路杳，六鳌驾浪，幻境□西湖。水连天四远，翠台如鼎，簇簇小浮图。烟沉雾迥，怪蜃楼、飞入清虚。秋夜长，一轮蟾素，渐渐出云衢。

遥看寒光金镜，皓彩明珰，正人间三五。总输与、

鸥眠葑蓼，鹭立菰蒲。笙歌唤醒鱼龙睡，向贝阙、争取明珠。清梦断，西风醉宿冰壶。

婆罗门引

两峰插云

髻鬟对耸，万松扶玉上青冥。西风共倚，烟南水北，石荒苔老，三十六梯平。爱翠尖如削，天外亭亭。

高寒梦惊。是何夕堕双星。无限苍崖紫岫，谁拊棱层。薜萝深处，算少年、游屐几番登。河汉近、疑在蓬瀛。

明月引

和白云赵宗簿自度曲

雨馀芳草碧萧萧。暗春潮。荡双桡。紫凤青鸾，旧梦带文箫。绰约佩环风不定，云欲堕，六铢香，天外飘。

相思为谁兰恨销。渺湘魂、无处招。素纨犹在，真真意、还倩谁描。舞镜空圆，羞对月明宵。镜里心心心里月，君去矣，旧东风，新画桥。

糖多令

吴江道上赠郑可大

何处是秋风。月明霜露中。算凄凉、未到梧桐。曾向垂虹桥上看，有几树、水边枫。

客路怕相逢。酒浓愁更浓。数归期、犹是初冬。欲寄相思无好句，聊折赠、雁来红。

江城子

东风吹恨上眉弯。燕初还。杏花残。帘里春深，帘外雨声寒。拾翠芳期孤负却，空脉脉，倚阑干。

流苏香重玉连环。绕屏山。宝筝闲。泪薄鲛绡，零露湿红兰。瘦却舞腰浑可事，银蹀躞，半阑珊。

思佳客

用晏小山韵

一曲清歌酒一钟。舞裙摇曳石榴红。宝筝弦矗冰蚕缕，珠箔香飘水麝风。

娇娅姹，笑迎逢。合欢罗带两心同。彩云不觉归来晚，月转觚棱夜气中。

又

压鬓钗横翠凤头。玉柔春腻粉香流。红酣醉靥花含笑，碧剪颦眉柳弄愁。

偏婀娜，太温柔。水情云意两绸缪。佯羞不顾双飞蝶，独背秋千傍画楼。

又

锦幄沉沉宝篆残。惜春舞语凭阑干。庭前芳草空惆怅，帘外飞花自往还。

金屋静，玉箫闲。一尊芳酒驻红颜。东风落尽荼雪，满院清香夜不寒。

又

玉辔青骢去不归。锦中频织断肠诗。窗凭绣日莺声婉，帘卷香云雁影回。

金缕扇，碧罗衣。蝶魂飞度画阑西。花开花落春多少，独有层楼双燕知。

又

曾约双琼品凤箫。玉台光映玉娇娆。银花烛冷飞罗暗，宝层香融曲篆销。

帘影乱，漏声迢。佩云清入楚天遥。题红未托相思约，明月空归第五桥。

惜分飞

钏阁桃腮香玉溜。困倚银床倦绣。双燕归来后。相思叶底寻红豆。

碧唾春衫还在否。重理弓弯舞袖。锦藉芙蓉皱。翠腰羞对垂杨瘦。

长相思

风萧萧。雨骚骚。风雨萧骚梧叶飘。潇湘江畔楼。

云迢迢。水遥遥。云水迢遥天尽头。相思心上秋。

祝英台近

待春来，春又到，花底自徘徊。春浅花迟，携酒为春催。可堪碧小红微，黄轻紫艳，东风外、妆点池台。

且衔杯。无奈年少心情，看花能几回。春自年年，花自为春开。是他春为花愁，花因春瘦，花残后、人未归来。

恋绣衾

缃桃红浅柳褪黄。燕初来、宫漏渐长。任日转、花梢也，倚兰屏、犹未试妆。

秦鸾旧曲无心理，忆年时、相傍采桑。听绿树、娇莺啭，一声声、都是断肠。

南歌子

茉莉

素质盈盈瘦，娇姿淡淡妆。曲勾阑畔倚秋娘。一撮风流都在、晚西凉。

彩线串层玉，金篝络细香。半钩新月浸牙床。犹记东华年少、那门相。

恋绣衾

银鸳金凤画暗销。晓帘栊、新翠渐交。算多少、相思恨，被东风、吹上柳梢。

罗窗夜夜梨花瘦，奈月明、香梦易消。便拟倩、题红叶，趁落花、流过谢桥。

谒金门

春欲去。无计得留春住。纵著天涯浑柳絮。春归还有路。

恨煞多情杜宇。愁煞无情风雨。春自悠悠人自苦。莺花谁是主。

菩萨蛮

杏花枝上莺声嫩。凤屏倦倚人初困。金兽莫添香。香浓情转伤。

云沉归雁杳。绿涨江南草。独倚夕阳楼。双帆何处舟。

青玉案

采莲女

凉亭背倚斜阳树。过几阵、菰蒲雨。自棹轻舟穿柳去。绿裙红袂，与花相似，撑入花深处。

妾家住在鸳鸯浦。妾貌如花被花妒。折得花归娇厮觑。花心多怨，妾心多恨，胜似莲心苦。

蛮绣衾

多情无语敛黛眉。寄相思、偏仗柳枝。待折向、尊前唱，奈东风、吹做絮飞。

归来醉抱琵琶睡，正酒醒、香尽漏移。无赖是、梨花梦，被月明、偏照帐儿。

南歌子

懒傍青鸾镜，慵簪翠凤翘。玉屏春重宝香销。因甚不忺梳洗、怕登楼。

载酒垂杨浦，停桡杜若洲。伤春情绪寄箜篌。流水残阳芳草、伴人愁。

醉桃源

东风开到坼桐花。游蜂初报衙。兽环微掩是谁家。琐窗金绣纱。

环佩小，领巾斜。绿云双髻鸦。佯羞无限托琵琶。笑拈萱草芽。

清平乐

凤城春浅。寒压花梢颤。有约不来梁上燕。十二绣帘空卷。

去年共倚秋千。今年独倚阑干。误了海棠时候，不成直待花残。

谒金门

春又晚。枝上绿深红浅。燕语呢喃明似剪。采香人渐远。

草色池塘碧软。丝竹谁家坊院。拂拂和风初著扇。蜂情愁不展。

浣溪沙

杨柳烟深五凤楼。绣帘风飏玉梭球。夜寒谁伴锦香篝。

残月有情圆晓梦，落花无语诉春愁。宝笙偷按小梁州。

鹧鸪天

谁向瑶台品凤箫。碧虚浮动桂花秋。风从帘幕吹香远，人在阑干等月高。

金粟地，蕊珠楼。佩云襟雾玉逍遥。仙娥已有玄霜约，便好骑鲸上九霄。

谒金门

风不定。吹漾一帘波影。归燕无期春正永。海棠眠未醒。

筝雁别来谁整。好梦不堪重省。闲看鸳鸯交素颈。凭阑襟袖冷。

朝中措

欲晴又雨雨还晴。时节又清明。红杏墙头燕语，碧桃枝上莺声。

轻衫短帽，扁舟小棹，几度旗亭。鬥草踏青天气，买花载酒心情。

小重山

岸柳黄深绿渐饶。林塘初雨过，涨蒲萄。秋千亭榭彩旗交。莺声里，春在杏花梢。

慵整翠云翘。眉尖愁两点，倩谁描。斜阳芳草暗魂销。东风远，犹凭赤阑桥。

霜天晓角

玄霜绛雪。散作秋林缬。昨夜西风吹过，最好是、睡时节。

香绝。高处折。中秋还有月。此际人间天上，是两个、广寒阙。

糖多令

桂边偶成

明月可中庭。萧萧络纬声。画阑秋，千树吹香。玉宇无尘凉似水。销不尽、许多清。

欲醉醉还醒。欲吟吟未成。拈金英、三嗅微馨。应有乘莺天上女，随风露、下青冥。

柳梢青

和逃禅四首

藓迹苔痕。香浮砚席，影蘸吟尊。雪正商量，同云淡淡，微月昏昏。

孤山往事谁论。但招得、逋仙断魂。客里相逢。数枝驿路，千树江村。

又

沁月凝霜。精神好处，曾悟花光。带雪煎茶，和冰酿酒，聊润枯肠。

看花小立疏廓。道是雪、如何恁香。几度巡檐，一枝清瘦，疑在蓬窗。

又

菊谢东篱。问梅开未，先问南枝。两蕊三花，松边傍石，竹外临溪。

尊前暗忆年时。算笛里、关情是伊。何逊风流，林逋标致，一二联诗。

又

片片花飞。同前疏树，雪后残枝。划地多情，带将明月，来伴书帏。

岁寒心事谁知。向篱落、微斜半欹。添得闲愁，酒将阑处，吟未成时。

思佳客

和俞菊坡海棠韵

簇簇红云冷欲凝。东风特地唤花醒。数枝夜色当银烛，一段春娇入画屏。

如有恨，似多情。柳边莺语十分明。柳边莺语如何说，莫笑梅花太瘦生。

糖多令

秋暮有感

休去采芙蓉。秋江烟水空。带斜阳、一片征鸿。欲顿闲愁无顿处，都著在两眉峰。

心事寄题红。画桥流水东。断肠人、无奈秋浓。回首层楼归去懒，早新月、挂梧桐。

瑞龙吟

寿吴丞相

双溪墅。重见种玉锄云，采花研露。遥知绿野芳浓，锦堂燕子，迎门共舞。

近前语。还问去年山馆，旧经行处。西风鸿水边上，惊千里苑，梅英乍吐。

几度月昏霜晓，望驰天北，驿传湘渚。冷艳暗香春寒，划地清苦。看看翠幄，青子江头路。才收尽、蛮烟瘴雨，初回轻暑。便忆南园趣。唤人况有，多情杜宇。此计非迟暮。都付与、和羹功成归去。海榴院落，长逢重午。

渡江云

寿蔡泉使

桐花寒食近，青门紫陌，不禁绿杨烟。正长眉仙客，来向人间，听鹤语溪泉。清和天气，为栽培、种玉心田。莺昼长，一尊芳酒，容与看芝山。

庭闲。东风榆荚，夜雨苔痕，满地欲流钱。爱墙阴、成蹊桃李，春自无言。殷勤晓鹊凭檐喜，丹凤下、红药阶前。兰砌晓，香飘舞袖斓斒。

八声甘州

寿蔡泉宪

两台帘对卷，燕芹香、风花近清明。望春弥柳际，流红水布，暖谷天晴。谁信闲襟似水，时忆语溪耕。襟抱番江阔，云远波平。

静昼轻挥玉麈，见春扉草绿，暮冶烟青。问清华姓字，几度录虬屏。看西湖、一汀鸳鹭，正晓风、残月两三星。早归来，赴花鱼宴，宫树闻莺。

三犯渡江云

旧平声，今改入声，为竹友谢少保寿

风流三径远，此君淡薄，谁与伴清足。岁寒人自得，傍石锄云，闲里种苍玉。琅玕翠立，爱细雨、疏烟初沐。春昼长，秋声不断，洗红尘凡俗。

高独。虚心共许，淡节相期，几人闲棋局。堪爱处，月明琴院，雪晴书屋。心盟更许青松结，笑四时、梅礬兰菊。庭砌晓，东风旋添新绿。

过秦楼

寿建安使君谢右司

谷雨收寒，茶烟飏晓，又是牡丹时候。浮龟碧水，听鹤丹山，采屋幔亭依旧。和气缥缈人间，满谷红云，德星呈秀。向东风种就，一亭兰茁，玉香初茂。

遥想曲度娇莺，舞低轻燕，二十四帘芳昼。清溪九曲，上已风光，觞咏似山阴否。翠阁凝清，正宜沦茗银罂，熨香金斗。看双莺飞下，长生殿里，赐蔷薇酒。

醉蓬莱

寿越帅谢恕斋

正槐龙欲老，影动朱门，薰风帘卷。竹外人清，听秋声将转。梦草池塘，种兰庭砌，爽气生葵扇。香染黄扉，律调翠简，赏音清宴。

因念南阳，碧幢烟静，纶玉宣频，辔丝催遣。带锡犀虹，宠下甘泉殿。笑指蓬莱，画舸东去，向五云葱茜。骑竹欢迎，贺家湖上，绿香红茜。

法曲献仙音

寿云谷谢秘撰

风箨晴暄，昼桐阴早，燕阁新香时度。沁月楼台，带山城郭，西湖翠娇红妩。甚爱此闲中趣，寻盟旧鸥鹭。

共容与。倚兰干、静看飞絮。吟啸里，帘卷暖烟霁雨。向一碧玻璃，几东风、呼棹来去。秀玉芳兰，伴丝簧、庭院笑语。渐梅霖清润，喜近槐扉初暑。

八声甘州

代蔡泉使寿丁丞相

帘垂鸱尾阁，桂花风、天香满黄扉。向郁罗霄汉，朝回金阙，心运璇玑。一点元台初度，八表共清辉。紫塞烟尘静，捷羽东飞。

此际钱塘江上，爱月仍夜色，潮正秋期。想波仙冰妹，同日宴瑶池。报龙楼，玉音宣劝，赐紫金、杯泛日中葵。庆千秋，醉长生酒，歌太平诗。

兰陵王

辛酉代寿壑翁丞相母夫人

楚天碧。秋晚尘清禁陌。朝鸡静，班退晓墀，回马金门漏犹滴。千官佩如织。来作黄扉寿客。黑头相，玉虹紫貂，亲奉春慈拜南极。

丛萱燕堂北。正霭护犀帷，香泛鲛额。瑶池女伴驻鸾翼。拥歌袖笼翠，舞鞯铺锦，屏开家庆怎画得。想人在仙宅。今夕。是何夕。正月满槐厅，凉透櫄席。黄花满地弄寒色。喜蛩雨初霁，雁风又息。龙楼宣劝，万岁里、宴太液。

木兰花慢

丙辰寿叶制相

江南春信早，问谁是、百花魁。过揽桂褰蓉，纫兰采菊，独许寒梅。阳和渐回涧底，向水西、先放一枝开。潇洒纤琼瘦玉，化工月剪云裁。

诗催。付与雪襟怀。消得暗香来。算知心惟有，青松瘦竹，白石苍苔。年年上林胜赏，捻清芳、蘸入紫金杯。须信和羹未晚，岁寒聊自徘徊。

摸鱼儿

寿叶制相

过重阳、晚香犹耐，江城风露初峭。梅花已索巡檐笑，春入数枝红小。寒恁早。正帘卷苍云，和气生芝草。金虬篆袅。喜人乐丰年，波澄瀚海，星斗焕牙纛。

家山近，游宴十洲三岛。石桥诗思频绕。朱颜白髮神仙样，谁信玉关人老。春渐好。望阊阖天低，咫尺瞻黄道。祥云缥缈。看柳色沙堤，莺声禁辇，鸣佩凤池晓。

汉宫春

寿乡帅范尚书。郡有苍云堂，因古柏得名

帘卷苍云，爱初翔凤尾，忽驾虬枝。青青岁寒自保，越样清奇。参天溜雨，带疏苔、密藓芳蕤。天赋与，凌霜傲雪，癯然山泽风姿。

他年栋梁共许，记雪山巫峡，曾赋新诗。庭前可人翠幄，葱茜烟霏。高标劲节，有青松、绿竹心知。来试倚，摩挲黛色，一尊相祝齐眉。

又

庚午岁寿谷翁保相

春满芝田，正鹤飞空霭，龟引清涟。祥云满谷缥缈，非雾非烟。莺花燕柳，占年年、三月长安。天气好，新声暖响，东风十二雕阑。

葱茜兽炉香袅，映金貂玉佩，绿鬓朱颜。何妨买花载酒，日日湖边。烟光万顷，凭清闲、才是神仙。芳昼永，珠帘静卷，悠然相对南山。

风入松

寿恕齐谢待制

西清人住水云乡。心静日偏长。闲中自乐壶天趣，笑红尘、谁是羲皇。垒嶂双溪争似，西湖雨色晴光。

碧龟巢处藕花香。波影浸书床。庭前一种红兰树，薰风又、吹长瑶芳。竹外椿前舞采，柳边槐底鸣珰。

西湖明月引

寿云谷谢右司

朝回花底晓星明。瑞烟凝。暖风轻。修禊湔裙，时节又闻莺。绰约岸桃堤柳近，波万顷，碧琉璃，镜样平。

仙翁佩襟秋水清。渺莲舟，浮翠瀛。御楼香近，东风里、吹下青冥。鲛缬围红，春在牡丹屏。日正迟迟人正酒，画帘外，一声声，卖放生。

临江仙

寿千八兄

门外湖光清似玉，雨桐烟柳扶疏。爱闲吾亦爱吾庐。炉香心在在，杯酒乐如如。

有子专城才四十，诸孙颗颗明珠。传家衣钵只诗书。一坡存菊意，千岁学松臞。

少年游

寿云谷谢右司

光风怀抱玉精神。不染世间尘。香暖衣篝，歌题采扇，清似晋时人。

柳边小驻朝天马，一笑领佳宾。帘卷湖山，花围尊俎，同醉碧桃春。

鹧鸪天

寿表兄陈可大

四壁图书静不哗。里湖深处隐人家。斑衣自鬥百家彩，乌帽亲裁一幅纱。

新酿酒，旋烹茶。半溪霜月正梅花。前庭手种红兰树，看到春风第二芽。

霜天晓角

寿疏清陈别驾

月树风枝。孤山两字诗。来到十洲三岛，香得更、十分奇。

阳和迟自迟。冰霜欺怎欺。且伴岁寒人醉，有移种、玉堂时。

瑞鹤仙

燕归帘半卷。正漏约琼斗，笙调玉琯。蛾眉画来浅。甚春衫懒试，夜灯慵剪。香温梦暖。诉芳心、芭

蕉未展。渺双波、望极江空，二十四桥凭遍。

葱茜。银屏彩凤，雾帐金蝉，旧家坊院。烟花弄晚。芳草恨，断魂远。对东风无语，绿阴深处，时见飞红数片，算多情、尚有黄鹂，向人睍睆。

垂杨

银屏梦觉。渐浅黄嫩绿，一声莺小。细雨轻尘，建章初闭东风悄。依然千树长安道。翠云锁、玉窗深窈。断桥人、空倚斜阳，带旧愁多少。

还是清明过了。任烟缕露条，碧纤青袅。恨隔天涯，几回惆怅苏堤晓。飞花满地谁为扫。甚薄幸、随波缥缈。纵啼鹃、不唤春归，人自老。

瑞龙吟

长安路。还是燕乳莺娇，度帘迁树。层楼十二阑干，绣帘半卷，相思处处。

漫凭伫。因念彩云初到，琐窗琼户。梨花犹怯春寒，翠羞粉怨，尊前解语。

空有章台烟柳，瘦纤仍似，宫腰飞舞。憔悴暗觉文园，双鬓非故。闲拈断叶，重托段勤句。频回首、河桥素约，津亭归步。恨逐芳尘去。眩醉眼尽，游丝乱绪。肠结愁千缕。深院静，东风落红如雨。画屏梦绕，一篝香絮。

风流子

阑干休去倚，长亭外、烟草带愁归。正晓阴帘幕，绮罗清润，西风环佩，金玉参差。深院悄，乱蝉嘶夏木，双燕别春泥。满地残花，蝶圆凉梦，半亭落叶，蛩感秋悲。

兰屏馀香在，销魂处、憔悴瘦不胜衣。谁念凤楼当日，星约云期。怅倦理鸾筝，朱弦空暗，强临鸳镜，锦带闲垂，别后两峰眉恨，千里心知。

又

残梦绕林塘。诗添瘦、瘦不似东阳。正流水荡红，暗通幽径，嫩篁翻翠，斜映回墙。对握宝筝低度曲，

销蜡靓新簧。莺懒昼长，燕闲人倦，乍亲花簟，慵引壶觞。

帘栊深深地，歌尘静、芳草自碧空厢。十二画桥，一堤烟树成行。向杜鹃声里，绿杨庭院，共寻红豆，同结丁香。春已无多，只愁风雨相妨。

华胥引

涵空斜照，掠水轻岚，满天红叶。雁泊平芜，凫依乱荻声唼唼。寂寞金井梧桐，渐辘轳伊轧。明月纱窗，夜寒孤枕应怯。

吟老西风，笑衰髯、顿疏如镊。锦笺勤重，频剔兰灯自阅。多谢征衫初寄，尚宝香熏箧。愁忆家山，梦魂飞度千叠。

意难忘

额粉宫黄。衬桃花扇底，歌送瑶觞。裙拖金缕细，衫唾碧花香。琼佩冷，玉肌凉。罗袜步沧浪。漫共伊，心盟意约，眼觑眉相。

连环未结双双。似桃源误入，初嫁刘郎。珑璁仙子髻，绰约道家妆。千种恨、九回肠。云雨梦犹妨。误少年，红销翠减，虚度风光。

宴清都

听彻南楼鼓。寒宵迥、玉壶冰漏迟度。重温锦幄，低护青毡，曲通朱户。巡檐细嚼寒梅，叹寂寞、孤山伴侣。更信有、铁石心肠，广平几度曾赋。

寒深试拥羊裘，松醪自酌，谁伴吟苦。摩挲醉眼，阑干笑拍，白鸥惊去。梁园胜赏重约，渐玉树、琼花处处。怕柳条、未觉春风，青青在否。

兰陵王

古堤直。隔水轻阴飏碧。东风路，还是舞烟眠露，年年自春色。红尘遍京国。留滞高阳醉客。斜阳外，千缕翠条，仿佛流莺度金尺。

长亭半陈迹。记曾系征鞍，频护歌席。匆匆江上又寒食。回首处应念，旧曾攀折，依然离恨遍四驿。

倦游尚南北。

恻恻。怨怀积。渐楚榭寒收，隋苑春寂。眉颦不尽相思极。想人在何处，倚楼横笛。闲情似絮，更那听，夜雨滴。

琐窗寒

禁烛飞烟，东风插柳，万家千户。梨花院落，数点弄晴纤雨。傍秋千、红云半湿，画帘燕子商春语。数十年南北，西湖倦客，曲江行旅。

日暮。花深处。对修竹弹棋，戏评格五。携尊共约，诗酒云朋月侣。念旧游、九陌香尘，倡条冶叶还在否。踏青归，醉宿兰舟，枕藉黄金俎。

隔浦莲近拍

铅霜初褪凤葆。碧旆侵云窈。万绿伤春远，林幽乐、多禽鸟。斜阳堤畔草。游鱼闹。暗水流萍沼。翠钿小。

凉亭醉倚，接巾、任欹倒。月明庭树，夜半鹊飞惊晓。隔岸蘋乡梦渐到。吹觉。一襟风露尘表。

早梅芳

柳初妍，花渐好。可恨行期到。落梅香尽，淡月朦胧影微照。风帘银烛暗，露幕金花小。纵离歌缓唱，残角又霜晓。

琐窗前，秦吉了。促上长安道。扬鞭西去，几点稀星尚云表。去程疑是梦，宿酒昏情抱。凤楼空，琼箫声渐杳。

又

凤钗横，鸾带绕。独步鸳鸯沼。阑干斜倚，自打精神对花笑。贴衣琼佩冷，衫袜金莲小。卷香茵缥缈，舞袖称纤妙。

梦初成，欢未了。明日青门道。离云别雨，脉脉舞情画堂晓。柳边骄马去，翠阁空凝眺。渐春风、绿愁江上草。

四园竹

昏昏瞑色，乱叶拥云扉。渚兰风润，庭桂露凉，香动秋帏。独向闲亭步月，阑干瘦倚，此情惟有天知。

纵如其。黄花时节归来，因循已误心期。欲写相思寄与，愁拂鸾笺，粉泪盈盈先满纸。正寂寞，楼南雁过稀。

侧犯

晚凉倦浴，素妆薄试铅华靓。凝定。似一朵芙蓉泛清镜。轻纨笑自捻，扑蝶鸳鸯径。娇懒。金凤亸、斜欹翠蝉影。

冰肌玉骨，衫体红绡莹。还暗省。记青青、双鬓旧潘令。梦想鸾筝，后堂深静。何日西风，碧梧金井。

齐天乐

客愁都在斜阳外，凭阑桂香吹晚。乱叶蝉哀，寒汀鹭泊，离绪并刀难剪。牙屏半掩。渐尘扑冰纨，浪

收云簟。露入征衣，满襟秋思付诗卷。

还思前度问酒，凤楼人共倚，归兴无限。雁影亭皋，蛩声院落，双阙明河光转。田园梦远。叹篱菊初黄，涧莼堪荐。拄笏西风，四山烟翠敛。

荔枝香近

杜宇声声频唤，春渐去。暗碧柳色依依，湖上迷青雾。残香净洗红兰，昨夜朱铅雨。金泥帐底，双虬自沉乳。

天际，渐迤逦片帆南浦。一笑蔷薇，别后酒杯慵举。江上琵琶，莫遣东风误鹦鹉。泪拥通宵蜡炬。

又

脸霞香销粉薄，泪偷泫。叆叆金兽，沉水微薰，入帘绿树春阴，糁径红英风卷。芳草怨碧，王孙渐远。

锦屏梦回，恍觉云雨散。玉瑟无心理，懒醉琼花宴。宝钗翠滑，一缕青丝为君剪。别情谁更排遣。

水龙吟

晓莺啼醒春愁，粉香独步千红地。庭闲散缟，林空剪雪，鸥惊鹤避。妒月魂凄，行云梦冷，温柔乡闭。渐黄昏院落，清明时候，东风里、无情泪。

织翠玲珑叶底。倚阑人、玉龙休吹。残妆微洗，芳心微露，昭阳睡起。恨结连环，舞停双佩，水晶如意。倩蜂媒、聘取琼花，细与向、尊前比。

六丑

自清明过了，渐柳底、莺梭慵掷。万红御风，飘飘如附翼。锦绣陈迹。障地香尘暗，乱蜂似雨，漫冶游南国。兰襟缥缈辞湘泽。马迹郊原，燕泥巷陌。伤春为花深惜。叹芳菲薄幸，容易疏隔。

庭闲人寂。空馀芳草碧。梦里惊春去，如瞬息。长安市上狂客。为桃源解佩，醉浓欢极。无心整、雾襟烟帻。惊回处，断雨残云倦倚，画阑干侧。相思恨、暗度流夕。更杜鹃、院落黄昏近，谁禁受得。

塞垣春

草碧铺横野。带暝色、归鞍卸。烟葭露苇，满汀鸥鹭，人在图画。渐一声雁过南楼也。更细雨、时飘洒。念徽容、都销瘦，漫将纨素描写。

临镜理残妆，依然是、京兆柔雅。落叶感秋声，啼螀叹凉夜。对黄花共说憔悴，相思梦，顿醒西窗下。两腕玉挑脱，素纤悭半把。

扫花游

蕙风飏暖，渐草色分吴，柳阴迷楚。寸心似缕。看窥帘燕妥，妒花蝶舞。剪剪愁红，万点轻飘泪雨。怕春去。问杜宇唤春，归去何处。

后期重细许。倩落絮飞烟，障春归路。长亭别俎。对歌尘舞地，暗伤蛮素。算得相思，比著伤春又苦。正凭伫。听斜阳、断桥箫鼓。

夜飞鹊

秋江际天阔，风雨凄其。云阴未放晴晖。归鸦乱叶更萧索，砧声几处寒衣。沙头酒初熟，尽篱边朱槿，竹外青旗。潮期尚晚，怕轻离、故故迟迟。

何似醉中先别，容易为分襟，独抱琴归。回首征帆缥缈，津亭寂寞，衰草烟迷。虹收霁色，渐落霞孤鹜飞齐。更何时，重与论文渭北，剪烛窗西。

满庭芳

槐影连阴，竹光搏露，小荷新绿浮圆。簟纹如浪，绡帐碧笼烟。回合溪桥一曲，初雨过、流水溅溅。阑干外，沙鸥野鸟，飞过钓鱼船。

浮生，同幻境，眼空四海，迹寄三椽。但随天、休问我后谁前。要识渊明琴趣，真真意、都在无弦。薰风里，纶巾羽扇，一枕北窗眠。

花犯

报南枝、东风试暖，萧萧甚情味。乱琼雕缀。幻姑射精神，玉蕊佳丽。寿阳宴罢妆台倚。眉颦羞鹊喜。念误却、何郎归去，清香空翠被。

溪松径竹素知心，青青岁寒友，甘同憔悴。渐画角，严城上、雁霜惊坠。烟江暮、佩环未解，愁不到、独醒人梦里。但恨绕、六桥明月，孤山云畔水。

大酺

雾幕西山，珠帘卷，浓霭凄迷华屋。蒲萄新绿涨，正桃花烟浪，乱红翻触。绣阁留寒，罗衣怯润，慵理凤楼丝竹。东风垂杨恨，锁朱门深静，粉香初熟。念缓酌灯前，醉吟孤枕，顿成清独。

伤心春去速。叹美景虚掷如飞毂。漫孤负、秋千台榭，拾翠心期，误芳菲、怨眉愁目。冷透金篝湿，空展转、画屏山曲。梦不到、华胥国。闲倚雕槛，试采青青梅菽。海棠尚堪对烛。

霜叶飞

碧天如水，新蟾挂、修眉初画云表。半江枫叶自黄昏，深院砧声悄。渐凉蝶、残花梦晓。西风篱落寒螀小。背画阑依依，有数点、流萤乱扑，扇底微照。

凝望渺漠平芜，蒹葭烟远，过雁还带愁到。拚教日日醉斜阳，但素琴横抱。记旧谱、归耕未了。金徽谁度凄凉调。算多少悲秋恨，恨比秋多，比秋犹少。

法曲献仙音

油幕收尘，素纨招月，一枕旉香微度。枕玉牙床，浣冰金斛，薰风夜凉窗户。渐睡醒、明河暗，芭蕉几声雨。

对谁语。念徽容已成憔悴，心期误。归计欲成又阻。寂寞燕楼空，想弓弯、眉黛慵妩。泪墨愁笺，纵回文、难写情素。便山遥水邈，几度梦魂飞去。

渡江云

青青江上草，片帆浪暖，初泊渡头沙。翠筇便瘦倚，问酒垂杨，影里那人家。东风未许，漫媚妩、轻试铅华。飘佩环、玉波秋莹，双髻绿堆鸦。

空嗟。赤阑桥畔，暗约琴心，傍秋千影下。夜渐分、西窗愁对，烟月笼纱。离情暗逐春潮去，南浦恨、风苇烟葭。肠断处，门前一树桃花。

应天长

流莺唤梦，芳草带愁，东风料峭寒色。又见杏浆饧粥，家家禁烟食。江湖几年倦客。曾惯识、凄凉岑寂。苦吟瘦，萧索诗肠，空愧郊籍。

春事正溪山，柳雾花尘，深映翠萝壁。更谢多情双燕，归来旧庭宅。情丝乱游巷陌。怅容易、万红陈迹。酒旗直，绿水桥边，犹记曾识。

玉楼春

东风跃马长安道。一树樱桃花谢了。别来千里梦频归，醉里五更愁不到。

江南两岸无名草。雨遍莓苔生嫩葆。玉楼人远绿腰闲，帘幕深沉双燕老。

又

粉销香减红兰泪。总是文君初别意。春风织就闷情怀，夜月砌成愁况未。

迢迢归梦频东里。堪恨洛阳花渐已。斜阳日日自相思，三十六陂芳草地。

又

万花丛底曾抬目。淡雅梳妆娇已足。夜来鹦鹉梦中人，春去琵琶江上曲。

双鸾碧重钗头玉。裙曳湘罗浮浅绿。东风一醉买蛾眉，为拚明珠三万斛。

又

西园鬥结秋千了。日漾游丝烟外袅。小桥杨柳色初浓，别院海棠花正好。

粉墙低度莺声巧。薄薄轻衫宜短帽。便拚日日醉芳菲，未必春风留玉貌。

又

柳丝挽得秋光住。肠断驿亭离别处。斜阳一片水边楼，红叶满天江上路。

来鸿去雁知何数。欲问归期朝复暮。晚风亭院倚阑干，两岸芦花飞雪絮。

伤情怨

南枝春意正小。篱菊都荒了。帐底孤灯，夜来还独照。

沙洲烟翠渺渺。谢塞鸿、频带书到。笑捻梅花，今年开较早。

品令

玉壶尘静。蟾光透、一帘疏影。偏爱水月楼台近。画阑独倚，风度寒香阵。

犹记曲江烟水恨。叹凄凉谁问。夜深沙觜霜痕印。嚼花拚醉，枝上春无尽。

木兰花

长江浩渺山明秀。宛转西风惊客袖。相逢才系柳边舟，相别又倾花下酒。

怪得新来诗骨瘦。都在秋娘相识后。一天明月照相思，芦荻汀洲霜满首。

愁蕊香

晚酌宜城酒暖。玉软嫩红潮面。醉中窈窕度娇眼。不识愁深恨浅。

绣窗一缕香绒线。系双燕。海棠满地夕阳远。明月笙歌别院。

菩萨蛮

银城远枕清江曲。汀洲老尽蒹葭绿。君上木兰舟。妾愁双凤楼。

角声何处发。月浸溪桥雪。独自倚阑看。风飘襟袖寒。

丑奴儿

岁寒时节千林表，独耐风霜。妒粉欺黄。淡淡衣裳薄薄妆。

西湖十二阑干曲，倚遍寒香。白鹭横塘。一片孤山几夕阳。

感皇恩

体态玉精神，惺憁言语。一点灵犀动人处。绣香罗帕，为待别时亲付。要人长记得，相思苦。

彩鸾独跨，蓝桥归路。憔悴东风自蛮素。桃叶杨花，又向空江欲度，任洛阳城里，春无数。

宴桃源

闲倚琐窗工绣。春困两眉频皱。独自下香街，攀折画桥烟柳。晴昼。晴昼。偏称玉楼歌酒。

又

何处春风归路。金屋空藏樊素。零乱海棠花，愁梦欲随春去。情绪。情绪。粉溅两行冰箸。

月中行

鬓云斜插映山红。春重淡香融。自携纨扇出帘栊。意欲扑飞虫。

蔷薇架下偏宜酒，纤纤手、自引金钟。倦歌佯醉倚东风。愁在落花中。

渔家傲

日转花梢春已昼。双蛾曲理遥山秀。百草偏输羞不鬥。随人后。无情自折金丝柳。

秋水盈盈娇欲溜。六么倦舞弓弯袖。偷摘青梅推病酒。徘徊久。一双燕子归时候。

又

自别春风情意恻。秦筝不理香尘积。去跃青骢游上国。归未得。何如莫向尊前识。

薄幸高阳花酒客。迷云恋雨青楼侧。金屋空间双凤席。离怀适。银台烛泪成行滴。

定风波

慵拂妆台懒画眉。此情惟有落有花知。流水悠悠春脉脉，闲倚绣屏，犹自立多时。

有约莫教莺解语，多愁却妒燕于飞。一笑蔷薇孤旧约，载酒寻欢，因甚懒支持。

蝶恋花

谢了梨花寒食后。剪剪轻寒，晓色侵书牖。寂寞幽齐惟酌酒。柔条恨结东风手。

浅黛娇黄春色透。薄雾轻烟，远映苏堤秀。目断章台愁举首。故人应似青青旧。

又

墙外秋千花影后。环兽金悬，暗绿笼朱牖。为怯轻寒犹殢酒。同心共结怀纤手。

粉袖盈盈香泪透。蹙损双眉，懒画遥山秀。柔弱风条低佛首。渭城歌舞春如旧。

又

寂寞长亭人别后。一把垂丝，乱拂闲轩牖。三月春光浓似酒。传杯莫放纤纤手。

金缕依依红日透。舞彻东风，不减蛮腰秀。扑鬓杨花如白首。少年张绪心如旧。

又

落尽樱桃春去后。舞絮飞绵，扑簌穿帘牖。惜别情怀愁对酒。翠条折赠劳亲手。

绣幕深沉寒尚透。雨雨晴晴，妆点西湖秀。怅望章台愁转首。画阑十二东风旧。

又

楼上钟残人渐定。庭户沉沉，月落梧桐井。闷倚琐窗灯炯炯。兽香闲伴银屏冷。

淅沥西风吹雁影。一曲胡笳，别后谁堪听。誓海盟山虚话柄。凭书问著无言应。

红罗袄

别来书渐少，家远梦徒归。念去燕来鸿，愁随秋到，旧盟新约，心与天知。

楚江上、木落林稀。西风尚隔心期。水阔草离离。更皓月照影自伤悲。

少年游

兰屏香暖，松醪味滑，湖蟹荐香橙。雁字秋高，凤台人远，明月自吹笙。

轻寒剪剪生襟袖，银漏渐催更。暗忆年时，桂风庭院，笑并玉肩行。

又

斜阳冉冉水边楼。珠箔水晶钩。拍点红牙，箫吹紫玉，低按小梁州。

双鸾已误青楼约，谁伴月中游。卷蝶残花，寒螀落叶，长是替人愁。

又

画楼深映小屏山。帘幕护轻寒。比翼香囊，合欢罗帕，都做薄情看。

如今已误梨花约，何处滞归鞍。待约青鸾，彩云同去，飞梦到长安。

又

翠罗裙解缕金丝。罗扇掩芳姿。柳色凝寒，花情殢雨，生怕踏青迟。

碧纱窗外莺声嫩，春在海棠枝。别后相思，许多憔悴，惟有落红知。

还京乐

彩鸾去，适怨清和，锦瑟谁共理。奈春光渐老，万金难买，榆钱空费。岸草烟无际。落花满地芳尘委。翠袖里，红粉溅溅，东风吹泪。

任鸳帏底。宝香寒、金兽慵熏绣被、依依离别意味。琼钗暗画心期。倩啼鹃、为催行李。黯销魂，但梦逐巫山，情牵渭水。待得归来后，灯前深诉憔悴。

解连环

寸心谁托。望潇湘暮碧，水遥云邈。自绣带、同剪合欢，奈鸳枕梦单，凤帏寒薄。淡月梨花，别后伴、

情怀萧索。念伤春渐懒，病酒未忺，两愁无药。

魂销翠兰紫若。任钗沉鬓影，香沁眉角。怅画阁、尘满妆台，但玉佩依然，宝筝闲却。旧约无恁，误共赏、西园桃萼。正天涯、数声杜宇，断肠院落。

绮寮怨

满院荼开尽，杜鹃啼梦醒。记晓月、绿水桥边，东风又、折柳旗亭。蒙茸轻烟草色，疏帘净、乱织罗带青。对一尊、别酒初斟，征衫上、点滴香泪盈。

几度恨沉断云，飞鸾何处，连环尚结双琼。一曲琵琶，湓江上、惯曾听。依依翠屏香冷，听夜雨、动离情。春深小楼，无心对锦瑟、空涕零。

玲珑四犯

金屋春深，似灼灼娉婷，真真娇艳。洗净铅华，依旧曲眉丰脸。犹记舞歇凉州，渐缥缈、碧云缭乱。自玉环、宝镜偷换。别后甚时重见。

鸾帏凤席鸳鸯荐。但空馀、蕙芳兰茜。天涯柳色

青青恨，不入东风眼。惆账二十四桥，任落絮、飞花乱点。奈翠屏、一枕云雨梦，谁惊散。

丹凤吟

暗柳烟深何处，翡翠帘栊，鸳鸯楼阁。芹泥融润，飞燕竞穿珠幕。秋千倦倚，还思年少，袜步尘轻，衫裁罗薄。陡顿芳心暗老，强理新妆，离思都占眉角。

过了几番花信，晓来划地寒意恶。可煞东风，甚把夭桃艳杏，故故凌铄。伤春憔悴，泪矗粉腮香落。挑脱金宽双玉腕，怕人猜偷握。渐芳草，恨画阑、休傍著。

忆旧游

又眉峰碧聚，记得邮亭，人别中宵。剪烛西窗下，听林梢叶堕，雾漠烟潇。彩鸾梦逐云去，环佩入扶摇。但镜裂鸳奁，钗分燕股，粉腻香销。

迢迢。旧游处，向柳下维舟。花底扬镳。更忆西风里，采芙蓉江上，双桨频招。怨红一叶应到，明月赤阑桥。渐泪浥琼腮，胭脂淡薄羞嫩桃。

拜星月慢

漏阁闲签，琴窗倦谱，露湿宵萤欲暗。雁咽凉声，寂寞芙蓉院。画檐外，树色惊霜渐改，淡碧云疏星烂。旧约桐阴，问何时重见。

倚银屏、更忆秋娘面。想凌波、共立河桥畔。重念酒污罗襦，渐金篝香散。剪孤灯、倦宿西风馆。黄花梦、对发凄凉叹。但怅望、一水家山，被红尘隔断。

倒犯

百尺凤皇楼，碧天暮云初扫。冰华散缟。双鸾驾镜悬空窈。婆娑桂影，香满西风阑干悄。渐玉魄金辉，飞度千山表。饵玄霜、醉琼醥。

身在九霄，独步丹梯，飘飘轻雾窎。缥缈广寒殿，觉世山河小。爱十二、琼楼好。算谁知、消息盈虚道。任地久天长，今古无私照。但仙娥不老。

解语花

鳌峰溯碧，贝阙缘云，桂魄寒光射。凤檐鸳瓦。星河际、缥缈绣帘高下。笙箫奏雅。爱雪柳、蛾儿笑把。琼佩摇、珠翠盈盈，迤逦飘兰麝。

陆地金莲照夜。富绮罗妆艳，春态容冶。笼纱鞍帕。香尘过、禁陌宝车骄马。游人静也。东风里、万红初谢。沉醉归、残角霜天，渐落梅声罢。

过秦楼

倦听蛩砧，初抛纨扇，隔浦乱钟催晚。湘蒲簟冷，楚竹帘稀，窗下乍闻裁剪。倦柳梳烟，枯莲蘸水，芙蓉翠深红浅。对半床灯，虚堂凄寂，近书思遍。

夜漏永、玉宇尘收，银河光烂。梦断楚天空远。婆娑月树，缥缈仙香，身在广寒宫殿。无奈离愁乱织，藉酒销磨，倩花排遣。渐江空霜晓，黄芦漠漠，一声来雁。

又

翠约蘋香，绿搏槐荫，隔水晚蝉声断。壶冰避暖，钏玉欹凉，倦暑懒拈歌扇。云浪缥缈鱼鳞，新月开弦，落星沉箭。恨经年闲阔，柔笺空寄，梦随天远。

憔悴损、臂薄烟绡，腰宽霞缕，锦瑟暗尘侵染。韩香犹在，秦镜空圆，薄幸旧盟俱变。虚蠹春华，为谁容改芳徽，魂飞娇倩。凭危楼望断，江外青山乱点。

解蹀躞

岸柳飘残黄叶，尚学纤腰舞。谢他终日，亭前伴羁旅。无奈历历寒蝉，为谁唤老西风，伴人吟苦。

闷无绪。记得芙蓉江上，萧娘旧相遇。如今憔悴，黄花惯风雨。把酒东望家山，醉来一枕闲窗，梦随秋去。

蕙兰芳引

虹雨乍收，楚天霁、乱飞秋鹜。渐草色衰残，墙外土花暗绿。故山鹤怨，流水自、菊篱茅屋。日暮诗吟就，淡墨闲题修竹。

更忆飘蓬，霜绨风葛，几度凉燠。叹归去来兮，何日甬东一曲。黄芦满望，白云在目。但月明长夜，伴人清独。

六么令

授衣时节，犹未定寒燠。长空雨收云霁，湛碧秋容沐。还是鲈肥蟹美，橡栗村村熟。不堪追逐。龙山梦远，惆怅田园自黄菊。

醉中还念倦旅，触景伤心目。羞破帽、把茱萸，更忆尊前玉。愁立梧桐影下，月转回廓曲。归期将卜，西风吹雁，懒寄斜封但相嘱。

红林檎近

飞絮迷芳意，落梅销暗香。皓鹤唳空碧，白鸥避寒塘。妨它踏青鬥草，便放晓日东窗。先自懒弄晨妆。谁奈靓笙簧。

望帘寻酒市，看钓认渔乡。控持紫燕，芹泥未上雕梁。想梁园谢馆，群花较晚，但陪玉树频举觞。

又

三万六千顷，玉壶天地寒。庚岭封的皪，淇园折琅玕。漠漠梨花烂漫，纷纷柳絮飞残。直疑潢潦惊翻，斜风溯狂澜。

对此频胜赏，一醉饱清欢。呼童剪韭，和冰先荐春盘。怕东风吹散，留尊待月，倚阑莫惜今夜看。

满路花

离歌泣断云，别舞愁飞雪。凤皇台上望，琼箫绝。钗分玉燕，寸寸回肠折。碧空归雁阔。犹有疏梅，岁

寒独伴高节。

鲛绡罗帕，泪洒胭脂血。悠悠江上水，天连接。朱楼遍倚，万里空情切。此恨凭谁说。天若有情，料天须有区别。

又

寒轻菊未残，春小梅初破。兽炉闲拨尽，松明火。青毡锦幄，四壁新妆里。重暖香篝，绣被拥银屏，彩鸾空伴云卧。

相思何处，梦入蓝桥左。归期还细数，愁眉锁。薄情孤雁，不向楼西过。故人应怪我。怪我无书，有书还倩谁呵。

氏州第一

闲倚江楼，凉生半臂，天高过雁来小。紫芡波寒，青芜烟澹，南浦云帆缥缈。潮带离愁，去冉冉、夕阳空照。寂寞东篱，白衣人远，渐黄花老。

见说西湖鸥鹭少。孤山路、醉魂飞绕。荻蟹初肥，

莼鲈更美，尽酒怀诗抱。待南枝、春信早。巡檐对梅花索笑。月落乌啼，渐霜天、钟残梦晓。

尉迟杯

长亭路。望渭北、漠漠春天树。殷勤别酒重斟，明日相思何处。晴丝飏暖，芳草外、斜阳自南浦。望孤帆、影接天涯，一江潮带愁去。

回首杜若汀洲，叹泛梗飘萍，乍散还聚。满径残红春归后，犹自有、杨花乱舞。怅金徽、梁尘暗锁，算谁是、知音堪共语。尽天涯、梦断东风、彩云鸾凤无侣。

塞翁吟

睡起鸾钗亸，金约鬓影胧。檐佩冷，玉丁东。镜里对芙蓉。秦筝倦理梁尘暗，惆怅燕子楼空。山万垒，水千重。一叶漫题红。

匆匆。从别后，残云断雨，馀香在、鲛绡帐中。更懊恨、灯花无准，写幽愫、锦织回文，小字斜封。无人为托，欲倩宾鸿。立尽西风。

绕佛阁

暮烟半敛。云护淡月，斜照楼馆。春夜偏短。一床耿耿，孤灯晃帏幔。玉壶漏满。天外渐觉，归雁声远。离思凄婉。重怀执手，东风翠蘋岸。

料想凤楼人，倦绣回文停彩线。憔悴泪积，香销娇粉面。叹暗老年光，隙驹流箭。梦中空见。漫惹起相思，芳意迷乱。锦笺重向纱窗展。

庆春宫

孤鹜披霞，归鞍卸日，晚香菊自寒城。虚馆灯闲，征衫尘浣，夜深何处砧声。乱蛩催怨，月明里、依稀数星。云山迢递，犹误归期，方寸遍萦。

秋风燕送鸿迎。最怜堤柳，白露先零。倦倚楼高，恨随天远，桂风和梦俱清。故人千里，记剪烛、西窗赋成。相如憔悴，宋玉凄凉，酒恨花情。

满江红

目断江横，相思字、难凭雁足。从别后、倦歌慵绣，悄无拘束。烟柳翠迷星眼恨，露桃红沁霞腮肉。傍琐窗、终日对文枰，翻新局。

频暗把，归期卜。芳草恨，阑干曲。谢多情海燕，伴愁华屋。明月自圆双蝶梦，彩云空伴孤鸾宿。任画帘、不卷玉钩闲，扬花扑。

丁香结

尘拥妆台，翠闲歌扇，金井碧梧风陨。听豆虫声小，伴寂寞、冷逼莓墙苍润。料凄凉宋玉，悲秋恨、此际怎忍。莲塘风露，渐入粉艳，红衣落尽。

勾引。记舞歇弓弯，几度柳围花阵。酒薄愁浓，霞腮泪渍，月眉香晕。空对秦镜尚缺，暗结回肠寸。念纤腰柔弱，都为相如瘦损。

西河

形胜地。西陵往事重记。溶溶王气满东南，英雄闲起。凤游何处古台空，长江缥缈舞际。

石头城上试倚。吴襟楚带如系。乌衣巷陌几斜阳，燕闲旧垒。后庭玉树委歌尘，凄凉遗恨流水。

买花问酒锦绣市。醉新亭、芳草千里。梦醒觉非今世。对三山、半落青天，数点白鹭，飞来西风里。

一寸金

吾爱吾庐，甬水东南半村郭。试倚楼极目，千山拱翠，舟横沙觜，江迷城脚。水满蘋风作。阑干外、夕阳半落。荒烟瞑、几点昏鸦，野色青芜自空廓。

浩叹飘蓬，春光几度，依依柳边泊。念水行云宿，栖迟羁旅，鸥盟鹭伴，归来重约。满室凝尘淡，无心处、宦情最薄。何时遂、钓笠耕蓑，静观天地乐。

瑞鹤仙

故庐元负郭。爱树色参差，湖光渺漠。楼危万山落。俯阑干十二，亸檐飞角。花娇柳弱。映轻黄、浅黛依约。与沙鸥、共结新盟，伴我醉眠醒酌。

萧散云根石上，瀹茗松泉，注书芸阁。莺窥燕幕。檐外竹、圃中药。念耕烟钓雪，已成活计，一任风波自恶。但无心、万事由天，梦中更乐。

浪淘沙慢

暮烟愁，鸦归古树，雁过空堞。南浦牙樯渐发。阳关歌尽半阕。便恨入回肠千万结。长亭柳、寸寸攀折。望日下长安近，莫遣鳞鸿成闲绝。

凄切。去帆浪远江阔。怅顿解连环，西窗下、对烛频哽咽。叹百岁光阴，几度离别。翠销粉竭。信乍圆易散，彩云明月。浙水吴山重重叠。流苏帐、阳台梦歇。暗尘锁、孤鸾秦镜缺。羞人问、怕说相思，正满院杨花，落尽东风雪。

西平乐慢

泛梗飘萍，入山登陆，迢递雾迥烟赊。漠漠蒹葭，依依杨柳，天涯总是愁遮。叹寂寞尘埃满眼，梦逐孤云缥缈，春潮带雨，鸥迎远溆，雁别平沙。寒食梨花素约，肠断处，对景暗伤嗟。

晚钟烟寺，晨鸡月店，征褐萧疏，破帽欹斜。忆几度、微吟马上，长啸舟中，惯踏新丰巷陌，旧酒犹香，憔悴东风自岁华。重忆少年，樱桃渐熟，松粉初黄，短楫欢呼，日日江南，烟村八九人家。

南乡子

归雁转西楼。薄幸音书日日收。旧恨却凭红叶去，飕飗。春水多情日夜流。

杨柳曲江头。烟里青青恨不休。九十韶光风雨半，回眸。一片花飞一片愁。

望江南

娇滴滴，聪隽在秋波。六幅香裙拖细縠，一钩尘袜剪轻罗。春意动人多。

临宝鉴，石黛拂修蛾。燕子楼头蝴蝶梦，桃花扇底竹枝歌。杨柳月婆娑。

又

烟漠漠，湖外绿杨堤。满地落花春雨后，一帘飞絮夕阳西。梁燕落香泥。

流水恨，和泪入桃蹊。鹦鹉洲边鹦鹉恨，杜鹃枝上杜鹃啼。归思越凄凄。

浣溪沙

自别萧郎锦帐寒。凤楼日日望平安。杏花枝上露才干。

眉皱但嫌钿翠堕，臂销惟觉钏金宽。薄情杨柳殢征鞍。

又

一枕华胥梦不成。碧筒香润玉醪倾。日长花影过池亭。

雪藕臂寒鹦较怯，采菱歌发鹭频惊。白蘋洲上雨初晴。

又

约臂金圆隐绛缯。枕痕斜印曲花藤。玉肌娇软莹如冰。

护日帘栊迷晓梦，舞风琼佩弄秋声。倦妆鸾鉴不忺凭。

又

宝镜奁开素月空。晚妆慵结绣芙蓉。殢人娇语更憁憁。

倦浴金莲轻衫步，捧笙玉笋半当胸。枕痕又露一丝红。

又

双倚妆楼宝髻垂。佩环依约下瑶池。鬓边斜插碧蝉儿。

不嫁东风苏小恨，未圆明月柳娘悲。舞休愁叠缕金衣。

又

鬥鸭阑干燕子飞。一堤春水漾晴晖。女郎何处踏青归。

生色鞋儿销凤稳，碧罗衫子唾花微。后期应待牡丹时。

又

六幅蒲帆晓渡平。一江星斗渐西倾。离家才是两三程。

浦外野花如唤客，树头春鸟自呼名。五云深处锦官城。

又

柳底征鞍花底车。两行香泪湿红襦。别来莺燕已春馀。

梳洗楼台愁独倚，笙歌庭院醉谁扶。卷帘闲看玉储胥。

又

十二珠帘绣带垂。柳烟迷暗楚江涯。自携玉笛凭丹梯。

写恨鸾笺凝粉泪，踏青鸳袜溅金泥。落红深处乱莺啼。

又

睡起朦腾小篆香。素纨轻度玉肌凉。竹深荷净少炎光。

雨过乱蝉嘶古柳，日斜双鹭立闲塘。更将心事自商量。

点绛唇

眉叶颦愁，泪痕红透兰襟润。雁声将近。须带平安信。

独倚江楼，落叶风成阵。情怀闷。蝶随蜂趁。满地黄花恨。

又

别后长亭，翠芜寂寞分襟地。雁书空寄。归梦频东里。

一曲秋风，写尽渊明意。凝情际。雨襟烟袂。都是黄花泪。

又

分袂情怀，快风一箭轻帆举。暮烟云浦。芳草斜阳路。

输与闲鸥，朝暮潮来去。空凝伫。小桥樊素。金屋春深处。

又

莺语愁春，海棠风里胭脂雨。酒杯慵举。闲扑亭前絮。

漠漠斜阳，截断愁来路。凭阑伫。满怀离苦。分付楼南鼓。

夜游宫

愁奈眉峰成敛。几回皱、落花钿点。镜里芳容自羞见。又黄昏，听南楼，度更箭。

月引桐阴转。珠帘动、影摇花乱。雁过西风楚天远。待归来，把愁眉，印郎面。

又

窄索楼儿傍水。渐秋到、渔村橘里。薄幸江南倦游子。恣轻狂，恋高阳，歌酒市。

独自帘儿底。香罗带、翠闲金坠。为恼情怀怕拈起。对西风，搵啼红，印窗纸。

诉衷情

绿云凤髻不忺盘。情味胜思酸。晓色露桃烟杏，空照脸霞丹。

花渐老，径苔闲。锦斓斑。怨红一叶，流水东风，好去人间。

又

嫩寒侵帐弄微霜。客泪不成行。料得黄花憔悴，何日赋归装。

楼独倚，漏声长。暗情伤。凄凉况味，一半悲秋，一半思乡。

一落索

淡淡双蛾疏秀。为谁频皱。落花何处不春愁，料不是、因花瘦。

锦字香笺封久。鳞鸿稀有。舞腰销减不禁愁，怕一似、章台柳。

又

欲寄相思情苦。倩流红去。满怀写不尽离愁，都化作、无情雨。

渺渺暮云春树。澹烟横素。夕阳西下杜鹃啼，怨截断、春归处。

迎春乐

垂杨影下黄金屋。东风渐、粉香熟。恨当年、有约马参莺速。误一枕、红云宿。

带眼宽移腰似束。怪何事、褪红销绿。北面立秋千，羞人问、连环玉。

又

江湖十载疏狂迹。红尘里、倦游客。驻雕鞍、问柳东风陌。花底帽、低欹侧。

斗酒百篇呼太白。傲人世、醉中一息。何日归赋来，水之南、云之北。

又

依依一树多情柳。都未识行人手。对青青、共结同心就。更共饮、旗亭酒。

褥上芙蓉铺软绣。香不散、彩云春透。今岁又相逢，是燕子、归来后。

虞美人

春衫薄薄寒犹恋。芳草连天远。嫩红和露入桃腮。柳外东边楼阁、燕飞来。

霓裳一曲凭谁按。错□□重看。金虬闲暖麝檀煤。银烛替人垂泪、共心灰。

又

夕阳楼上都凭遍。柳下风吹面。强搴罗袖倚重门。懒傍玉台鸾镜、暗尘昏。

离情脉脉如飞絮。此恨凭谁语。一天明月一并云。云外月明、应照凤楼人。

又

疏林远带寒山小。月落霜天晓。棹歌初发浦烟中。自叹疏狂踪迹、似萍蓬。

江边衰柳迷津堠。归兴浓于酒。断烟流水自寒塘。十里蒹葭鸥鹭两三双。

又

彩云别后房栊悄。愁立西风晓。倚阑无语对黄花。惆怅玉郎应在、楚江涯。

钿筝空贮芳尘满。寂寞朱弦断。夜来一点帐前灯。频吐银花双烬、照罗屏。

又

玉奁香细流苏暖。寒日花梢短。翠罗尘暗缕金销。□□东□华屋、自藏娇。

当时携手鸳鸯径。一笑蔷薇影。如今眉黛镇愁封。欲问归期消息、望宾鸿。

醉桃源

金闺平贴被青青。宝街球路绫。晓风吹枕泪成冰。梅梢霜露零。

金鸭暖、宝熏腾。晴窗黏冻蝇。梦魂空趁断云行，江山千里程。

又

青青杨柳拂堤沙。溪头沽酒家。吟成醉笔走龙蛇。春风双鬓华。

歌楚女，舞吴娃。轻烟笼翠霞。倦春娇困宝钗斜。绿垂云髻鸦。

凤来朝

百媚春风面。凤箫催、绿么舞遍。玉鸾钗、半溜乌云乱。悄疑是、梦中见。

曲叹弓弯袖敛。绣芙蓉、香尘未断。买一笑、千金拚。共醉倚、画屏暖。

垂丝钓

鬓蝉似羽。轻纨低映娇妩。凭阑看花，仰蜂黏絮。春未许。宝筝闲玉柱。东风暮。

武陵溪上路。娉婷婀娜，刘郎依约曾遇。鸳俦凤侣。重记相逢处。云隔阳台雨。花解语。旧梦还记否。

芳草渡

芳草渡。渐迤逦分飞，鸳俦凤侣。洒一枝香泪，梨花寂寞春雨。惜别情思苦。匆匆深盟诉。翠浪远，六幅蒲帆，缥缈东去。

还顾。夕阳冉冉，恨逐潮回南浦路。漫空念、归来燕子，双栖旧庭户。市桥细柳，尚不减、少年张绪。渐瘦损，懒照秦鸾对舞。

琴调相思引

金谷园林锦绣香。踏青挑菜又相将。凤台人远，离思入三湘。

花著雨添红粉重，柳随风曳碧丝长。薄情鸾燕，春去怎商量。








○授赵昌翰考功郎中制

敕。具官赵昌翰。国之旧章，系会府者仅什六七。坐曹郎见坠不举，焉用官为。而善最之法，所坠尤重。非精材强力，安能举之。昌翰以名家子，实自修整。为县罢去，然自安。公卿有知己之门，车马无致身之迹。善养材用，益闻精强。是以考绩处之，且欲明试於尔。噫！择名曹，置名士，吾不知设官之始，独为人乎？如或深思，必将召宠。可依前件。


○重守令疏 【 重守令】

臣竊謂治天下之本在安民、安民在知人、天以四海之廣。兆民之眾。其惡得人人而安之。所謂安百姓。堯舜其猶病諸者也。內外庶司百僚之布列。又惡得人人而知之、所謂知人則哲。惟帝其難者也。臣日夜思惟、求所以知人安民者。有至切要者焉。舉而行之。其幾只在　皇上一存念之間而巳。夫自秦分天下為郡縣。至今守令為親民之官。郡守之任尤重也。按漢宣帝以為太守吏民之本。數變易則下不安。民知其將久不可欺罔。乃服從其教化。每拜剌史守相。輒親見問觀其所由。退而考察。以質其言。常稱曰。與我共治者。唯良二千石乎。是以漢世良吏於是為盛。稱中興焉。後漢亦重其任或以尚書令僕射出為郡守。鍾離意黃香桓榮胡廣是也。或自郡守入為三公。虞延第五倫桓虞鮑昱是也。唐太宗初理天下也。重親民之任。疏郡守之名于屏風。俯仰視焉其人善惡之迹。皆著於名下。以備黜陟。是以州縣無不率理。其責任郡守之重若是也。又漢刺史以六條按郡國。其一曰強宗豪右。田宅踰制以強凌弱。以眾暴寡。其二曰、二千石不奉詔書。背公向私。侵漁百姓。聚歛為奸。其三曰、二千石不恤疑獄。風厲殺人。煩擾刻暴。剝截黎元。山傾石裂。妖祥譌言。其四曰、二千石選署不平。苟阿所愛。蔽賢寵頑。其五曰、二千石弟子。恃倚榮勢。請託所監。其六曰、二千石違公損下。阿附豪強。通行貨賄。唐德宗遣黜陟使廵行天下。以八計聽吏治。曰視戶口豐耗以稽撫字。視墾田盈縮以稽本末。視賦役厚薄以稽廉冐。視案籍繁簡以稽聽斷。視囚獄盈虛以稽決滯。視奸濫有無以稽禁禦。視選舉眾寡以稽風化。視學校興廢以稽教導。其責成郡守之備。又如是也。我　太祖高皇帝嘗命吏部臣曰、古稱任官惟賢、凡郡、得一賢守、縣得一賢令、足以致治、如潁川有黃霸、中牟有魯恭、何憂不治、又嘗命吏部曰、考績之法、所以旌別賢否、以示勸懲、今官員來朝、宜察其言行、考其功能、課其殿最、第為三等、稱職而無過者為上、賜坐以宴、有過而稱職者為中、宴而不坐、有過而不稱職者為下、不預宴、敘立于門、宴者出、然後退。庶使有司有所激勸、　太宗皇帝謂吏部尚書蹇義等、及都察院左都御史陳瑛等曰、為國牧民、莫切於守令、守令賢、則一郡一邑之民有所恃、而不得其所者寡矣、如其不賢、當速去之、葢吏部選授之時、出一時倉卒、未能悉其才、必須考察所行、乃見賢否、其令廵按監察御史、及按察司凡府州縣官、到任半歲之上者察其能否廉貪之實具奏、又謂吏部尚書蹇義等曰往者慮各處守令、未必能得人、故命御史分廵考察比聞御史至郡、但坐公館、召諸生及庶人之役於官者詢之、輒以為信、如此、何由得實、如入其境、田野闢、人民安、禮讓興、風教厚、境無盜賊、吏無奸欺、即守令賢能可知、無是數者即守令無所可取矣、且詢言之弊非一端、人好惡不同、則毀譽亦異、若只憑在官數人之言、以定賢否、其君子中正自守、小人賂遺求譽、而即墨及阿之毀譽出矣、故孟子論取舍、必徵諸國人、自今御史及按察司考察有司賢否、皆令具實蹟以聞、　仁宗皇帝謂吏部尚書蹇義、兵部尚書李慶曰、庶官賢否、軍民休戚之所係、唐太宗書剌史之名于屏、朝夕省覽。聞其有善政、則各疏于下、故當時所用之人、皆思奮　致治斗米三錢、外戶不閉、　宣宗皇帝朝罷、御右順門、謂侍臣曰、郡縣守令、所使安民者、若賢否混淆、無所激勸、則中才之士、皆將流而忘返、吏部以進退人才為職、亦未聞有所甄別、何也、因降敕申諭之、觀此、則我國朝自　祖宗以來。郡守責任。未嘗不重。責成未嘗不備。其有殊能異功者。多有不次之擢。奈之何法作於上而格於下。謹於始而倦於終。近來因重內官而輕外任。至如郎中科道等官。一有知府之命。如同貶謫非惟人輕視之而自視亦輕甚矣由是要名者惟務善事上官。而不知民事之當理。圖利者惟務剋剝下民。而不知民窮之當恤。非惟人心不古。亦勢使然也。宋儒周惇順曰。天下勢而巳矣。勢輕重也。極重而不可反。識其重而亟反之可也。今欲反天下之勢。以求天下之民安。惟在知守令之賢否而巳。然令多泛而難知守寡要而易擇。守得其人。則令有所統賢者勸而不肖者無所容矣。今當朝覲之年、考察巳畢、宜敕令吏部、將南北直隸、及十三省各府知府職名、具列上聞、請通書于文華殿御屏、各以前項六條八計按責之、使之各盡其職、歲令廵按御史、及按察司官、按行考覈、開具實蹟以聞、下之吏部、吏部覈實甄別等第疏名上請、有能全舉其職者、於御屏職名之下、書上考、半舉其職書中考、不能舉職者書下考、三載之間。有下考能奮發舉職者書之中。有中考能全舉職者書之上。有怠於成功者上書之中。中書之下。三載俱下者黜之。果有九載俱上考者。受顯擢。如副都御史布政使之屬。六載俱上考者。受次擢。如僉都御史按察司使之屬。三載俱上考者。加其品秩服色。間有政績卓異者。特賜之璽書金帛。以旌獎之。繼今以後、朝覲來朝、請因御屏上所書名第召之便殿、問以民間疾苦、及舉行　聖祖舊典、錫之宴而第其等焉、是不惟得以親考其實、且因以激勸之也、至於廵按按察司考覈歲報之官、敕令務秉公勤、從實開具、其有因愛憎為毀譽、而墮其實者、著吏部都察院紏舉罷黜、夫人之情孰不欲　上□知也。孰不欲顯功名於天下也。　上不之知。功名不顯於天下。則窮斯濫矣、　皇上書郡守之名於屏風。俯仰視之、如天鑒之在上。彼其行一善政也。必曰上之所知也。不敢不為善也。行一不善之政也。必曰上之所知也。不敢為不善也。如此。夫既可以安吾民又可以寓鼓舞人才之機矣。至于各知州知縣等官。亦宜敕令吏部書之于屏、上中下考之分別。九載六載三載之考覈。各如前例量其品秩而第陞擢之、通著為令。以後非歷州縣者不得陞科道部屬非歷郡守者不得陞列卿。此最作養成就人才之實凡京官自五品以下。有未歷外任者。許吏部亦量宜推補守令。以習知民事。如此則朝廷為親民而重守令之官、而守令之官。知朝廷所重皆親民矣。守令知所以親民。則天下之民舉安矣。


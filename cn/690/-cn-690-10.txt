卷十



卷之十

壬寅春正月戊申朔。

辛亥，陈友谅江西行省丞相胡廷瑞等得上所与书，即决意，遣其同佥康泰至九江来降。

乙卯，改抚州路为临川府，建昌路为肇庆府。未几，皆复其旧。上以胡廷瑞来降，遂发九江，如龙兴。

己未，上师次樵舍。胡廷瑞、祝宗等遣人以陈氏所授丞相以下等官宣印及军民粮储之数未献。

辛酉，上至龙兴。胡廷瑞、祝宗暨左丞张民瞻、参政廖永坚、枢密同佥康泰、左右司郎中潘友庆等俱迎谒于新城门外，上慰劳之，俾各仍旧官。壬戌，上入城，军令肃然，民皆安堵。谒孔子庙，过铁柱观。复出城，开宴于滕王阁，诸儒咸赋诗为乐。明日，命存恤鳏寡孤独，放陈友谅所蓄鹿于西山。

戊辰，筑台于城北龙沙之上。召城中父老民人，悉集台下，谕之曰：“自古攻城略地，锋镝之下，民罹其殃。今尔民得保骨肉安生理无所苦者，皆丞相胡廷瑞灼见天道，先机来归，为尔民之福。陈氏据此，军旅百需之供，尔民甚苦之。今吾悉去其弊，军需供亿，俱不以相劳。尔等各事本业，毋游惰，毋作非为以陷刑辟，毋交结权贵以扰害善良。各保父母妻子，为吾良民。”于是士民皆感悦。

建昌王溥、饶州吴宏各率众来见。

改龙兴路为洪都府，以叶琛知府事。

袁州欧普祥遣其子文广来见，上厚赐遣之，令普祥仍以本部守袁州。

邓克明既逃归新淦，复收集旧部曲，仍肆劫掠。闻上至龙兴，远近皆降，惧不自安，欲复降恐见诛，乃诈为商贾，乘小舟至龙兴城下，潜使人觇伺可否，为去就，事觉被执，并获克明。上责其反覆不诚，囚送建康。

辛未，宁州土豪陈龙以众降。初，壬辰春三月，徐寿辉兵破宁州。龙集众结堡于州之泰乡，号“人和寨”。旬日间，州境响应，众至万余。至是，闻上至龙兴，遣其弟良平率分宁、奉新、通城、靖安、德安、武宁六县民兵二万来降。

癸酉，守吉安土军元帅孙本立、曾万中与其弟粹中来降。本立，庐陵人，少无赖不事产业。值红巾乱，乃起义兵，从元守臣纳速儿丁守吉安。时万中兄弟亦聚兵吉水，陈友谅遣其将熊天瑞攻掠诸郡，至吉安，纳速儿丁以战败遁去。万中兄弟与本立遂降天瑞，仍并其军，使其壻徐指挥吴员外、马断事与本立万中等共守吉安。本立居徐下，心常不悦，及九江破，闻上至龙兴，即欲归附，虑为徐所觉，乃诈与徐谋请假犒师名往龙兴觇兵势。徐不疑其意，从之。本立遂与万中、粹中至龙兴见上，纳款。上以本立为江西行省参政，授以银印；万中为都元帅，粹中为行军指挥，俾还守吉安。

乙亥，陈友谅平章彭时中以龙泉降，纳友谅所授银印，命复其职，别以行省印授之。

二月丁丑朔，改建德府为严州府。

癸未，金华苗军元帅蒋英、刘震、李福叛，杀守臣参政胡大海及郎中王恺、总管高子玉。初，大海下严州，震等从员成自桐庐来降，大海喜其骁勇，留置麾下，待之不疑。至是，震等谋乱，以大海遇己厚，未忍发。李福谓其众曰：“胡参政待我辈信厚。然兵之柄在主将，不杀主将，则事不成。举大事，宁暇顾私恩乎？”众从之，以书通衢处苗帅李佑之等，约以二月七日同举兵。是日，蒋英等入分省署，阳请大海至八咏楼下观弩。大海出，将上马，英令其党钟矮子跪于马前，阳诉曰：“蒋英等欲杀我。”大海未及答，反顾英。英袖出铁槌，若击矮子状，因中大海脑，仆地。英即断其首，提于马上，以示同佥寗安庆、院判张斌，胁其从已，复杀大海子关住，执郎中王恺。恺正色曰：“吾职居郎署，同守此土，义当死。宁从贼耶？”刘震欲全之。贼党吴得真与之有隙，曰：“无自遗患。”遂杀恺及其子寅。掾史章诚亦死之，典史李斌怀省印，缒城走严州，告变于朱文忠。文忠遣元帅何世明、掾史郭彦仁等率兵讨之，至兰溪。英等惧，乃驱掠城中子女，西走降于张士诚。世明军入城，张斌、吴得真复来降。世明知王恺为得真所害，缚至马前，欲杀之，斌力请曰：“杀一得真，则降者皆惧，后人不复来降矣。”乃释之。大海养子德济闻难引兵奔讣，上即命左司郎中杨元杲至金华，总理军储事。文忠亦率将士至金华镇，抚其民，既入，父老遮道诉曰：“士民不幸，遭叛寇屠戮，日夜望王师，以解倒悬。今将军至，吾属无患矣。”文忠劳勉之，分遣左右，遍行乡邑，抚辑人民，民乃安。大海字通甫，泗之虹县人。上驻兵滁阳，杖策谒军门，一见语合，遂居前锋。乙未，王师取和州、下太平、克集庆、攻京口、拔毗陵，皆预有功，授右翼统军元帅，宿卫帐下。丁酉夏四月，从上破宣城，命副枢密院判官邓愈等守之。秋七月，遂同诸将攻拔徽州。元将杨完者聚兵十万，欲复其城。大海自婺源兼程以进，与杨完者战，横槊而前，大呼冲其阵，敌众皆披靡不能支，遂遁去。戊戌春三月，诸将克严州，大海偕行，降杨完者溪洞兵三万，以功迁枢密院判官。大海谓兰溪去严州为甚迩，兰溪下则婺之右臂先断，冬十月，遂引兵攻兰溪，下之。十二月，王师进攻婺州，升大海佥枢密院事。己亥春正月，攻下诸暨州。十一月，平处州。庚子闰五月，又拔信州。辛丑夏五月，上以婺为浙东大藩，非宿将重臣不足以控制之，乃授大海江南分省参知政事，守金华。至是，遇害。上闻而悼之，亲为文以祭，且命有司塑像，配享晋卞壸庙。岁甲辰，持赠光禄大夫浙东等处行中书省平章政事、柱国，追封越国公。大海，长身铁面，智力过人，常自诵曰：“我本武人，不读书。然吾行军惟知有三事而已：‘不杀人，不虏人妇女，不焚毁人庐舍。’”故其军一出，远近之人皆趋附之。初，大海常夜出，人见其两目煜煜有光，若灯。及卒后，敌兵有犯境，军中或梦大海若生时，或夜睹火光满野，汹汹若人马声，师出辄大捷，人盖异之云。后又加赠开国辅运推诚宣力武臣光禄大夫同知大都督府事，谥武庄，封勋如故。王恺字用和，太平当涂人。幼读书有大志，欲见于事功。岁乙未，上取太平，召恺至幕府，命为掾，以参戎事。从下京口，民新附不安，恺抚定之。及建中书省治，以恺为都事。苗军数万自杭来降，待命严州境上，恺驰入其军，偕其渠帅来朝。王师取婺，以佥枢密院事胡大海镇之，而民赋军器咸属于恺。及克三衢，命恺兼总制衢州军民事。增城浚濠，置游击军，募保甲以益戍守，籍属县丁壮，六丁中简一为兵，无事则为农，有警则出战，五丁者赉其食，凡得兵万余人。佥院常遇春守金华，其部将有扰民者，恺执而挞之市。遇春怒使人让之，恺对曰：“民者，国之本也。将军，上股肱，肯令伤其本乎？挞一部将而万民安，将军所乐闻也。”遇春谢之。陈友谅寇龙江，上命胡大海捣广信以牵制之。大海遣元帅葛俊率兵以往，道经衢，恺谓俊曰：“广信，伪汉门户。彼既倾国入寇，宁不以重兵为守？非大将统全军不可，若出偏师挠之，未见其利。设有挫衄，吾衢先绎骚矣。”乃止俊而请大海行，大海至而广信溃，一如恺言。及拜大海为参政，开分省于婺，迁恺为郎中以佐之。吴将吕珍侵诸暨，堰水以灌城，大海夺堰水灌珍。珍势蹙，马上折矢，誓解兵。恺谓大海曰：“彼狡谋，慎无听。”大海不忍食言，竟引兵还，珍果败盟。至是，大海被害，遂并杀之。后赠奉直大夫飞骑尉，追封当涂县男。

丁亥，处州苗军元帅李佑之、贺仁得等闻蒋英等已杀胡大海，亦作乱，杀院判耿再成、都事孙炎、知府王道同及朱文刚等，据其城。同佥朱文忠闻乱，遣元帅王祐等率兵屯缙云以图之。再成字得甫，泗州五河县人，从上渡江。多著劳绩，自偏裨擢居帅职，出镇滁州、扬州，迁长兴，以功升枢密院判官，守处州。至是，祐之等叛，再成方与客饭，闻乱即上马，收兵不及，迎贼骂曰：“贼奴,国家何负汝,乃敢反！”贼将直前剌再成，中颈死。胡深等收其尸，稿葬之。事闻，上嗟惋不已，立庙以祀，后复以衣冠改葬于金陵聚宝山，追封高阳郡公，擢其子天璧为官。炎字伯融，金陵句容人，长身跛一足，于书无所不读，善辩论，长于歌诗。上取金陵，开江南行省，闻炎名，召见与语。炎陈元运将终，劝上延揽英才，以图大业，上甚悦。辟为掾，每问以事，所谋多合上意。从征浙东，以劳擢池州同知，寻升为知府。召为分省都事，会处州降，命炎为处州总制，凡钱谷兵马之事，悉委之，署授官省符，虚其职名付炎，听自辟任。炎入处州时，城外七里即贼营，桀黠之徒，不奉约束。炎措置有方，境内皆服。既而变作，炎被执幽空室中。贼卒环守之，胁炎降。炎不屈，贺仁得以炙，鴈斗酒馈炎，炎不受，大骂曰：“今日乃为鼠辈所困！然我死，死为主。尔反覆贼，死狗且不食。”守卒怒，拔刀叱炎解衣，炎曰：“此紫绮裘，乃主赐我者，吾当服以死。”贼遂害之，年三十余。后追封丹阳县男，塑像于耿再成祠。道同初为中书省宣使，寻为帐前总管，除义乌知县，升知处州府。至是，为贺仁得所逼，不屈而死。后赠大中大夫、轻车都尉，追封太原郡侯。

己丑，孙本立等既还吉安，秘其纳款事。久之，徐指挥稍觉，谋邀本立等饮，就围之。徐有爱将泄其语于官妓，妓以告本立。本立遂谋先发，乃邀徐、吴、马三人饮其家，至则令其属皆登楼与之剧饮，使醉而潜去其梯，本立乘其醉手刃杀之，遂遣人来报，上其军民钱榖之数。

辛卯，上既定洪都，乃经度城守以旧城，西面临水，不利守御，命移入三十步。东南空旷，复展二里余。以邓愈为江西行省参政，留守洪都；万思诚为行省都事，以佐之。胡廷瑞、张民瞻、廖永坚、傅瓛、潘友庆等从上还建康。

丙申，改中书分省为浙东等处行中书省。升同佥朱文忠为左丞，都事杨宪及胡深为左右司郎中，照磨史炳、丹徒知县刘肃为都事，仍开省于金华，总制衢处广信严诸全军马。








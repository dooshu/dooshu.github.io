○贺州刺史武府君墓志铭

武氏之得姓远矣，府君之世家贵矣。左右仆射司徒太尉尚书令楚僖王士让之元孙，九江王宏度之曾孙，纳言司徒同中书门下平章事定王攸暨之孙，尚书膳部员外郎徐州刺史胜之子。外祖母为元宗皇帝之姑，皇妣为肃宗之姨。豫章之根大，天津之流广，稼华灵润，锺於府君焉。

府君讳充，字虚受。墙岸魁峙，操履坚峻，蕴之文武，辩有口才，喜立名迹，以排难拯时为事业。始以高荫补两馆生，解褐授洪州南昌尉，操利刃也。次授润州江宁尉，驰骥足也。自广州司士掾转陈州录事参军。甲子岁，蔡贼希烈叛，猛用凶器，逆师至於襄城，遣裨将郑贵以精卒一万来逼我城焉。刺史薛宝任公如臂指，凭公如金汤，顾盼成丘陵，呼啸为矛戟，寇用慑息，不得攻取，井邑完固，我之力焉。俄而大梁陷，兹地孤险，实虑吞夺，遂驰谒刘宣武，不免介胃而说之，换兵斗骑，动如响答，保安究竟，我功绰焉。刘司徒嘉其威毅，咨其策画，延至幕府，以为宾荣。是时希烈赫然，东平势雄，或相宠乱，以膏济火。公复驱皇华之车，投之以心膂，谕之以逆顺，张之以祸福，示之以机宜，秘谋飞辩，得转丸反掌之势。由是淄青致宁陵之师，解陈州之围，合匡君之力，摧凶邪之气，破坚阵，擒宿将，平奸隙，结欢好，诛逆将，在兹一举。得不谓三寸之舌，贤於百万之师乎？司徒表其勋绩，亟闻乎阙下，累迁尚书虞部员外郎，报功也。无几何，丞相府除，退归郑郊。五六年间，居易食贫，虽四方礼辟日至其户，不苟其所从也。适值有土者怼其不答，或用阴讪，遂有临贺之拜焉。至郡，教民以慈爱，易俗以礼让，达其志意，通其嗜欲，曾未期岁，大用治理。呜呼！南方气炎，春秋稍高，冀迁元土，养护馀龄，居任凡六霜，竟困於足痹。年六十九，以贞元十八年夏五月丙戌，卒於官舍。遗孤扶护，以十九年秋七月戊子，葬於荥泽之广武原，礼也。

呜呼！才与命二者难并，今古其犹病诸，上帝实司之，为之奈何？以公之行业诚信，宏才敏识，宜跻上位，利及庶物，而才止尚书郎二千石，牢落远地，竟至於殂，缨绂之士，愁愤慨思，可胜道哉！夫人陇西李氏，朝散大夫秘书丞相光之女，母仪阴教，辉华士族，先公数岁而殁，至是而合焉。嗣子曰异、曰典，温厚谨良，奉承家风，茹荼毁瘠，动中於礼。从子氵允，贰其窀穸之事，以馀为舅之友也，见托为铭曰：

悠哉悠哉，位不胜才。一郡褊小，六年徘徊。逸翮徒张，高风不来。炎徼陨落，绅悲哀。旧贾新坟，荥泽之隈。冥冥鸾凤，同栖夜台。


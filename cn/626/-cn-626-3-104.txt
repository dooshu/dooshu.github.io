谢佥事肃五首

【次莒州望即墨感乐毅田单作】

单车背高密，一昔次城阳。

城阳故莒国，俯仰怀兴亡。

莒国固微弱，与鲁常争强。

城阳虽褊小，在汉亦封王。

奈何保齐涽，见弑魂悲凉。

焉知即墨捷，长驱还旧疆。

望诸敌燕忾，师律岂不臧。

安平为宗社，出奇诚莫当。

咸能忠所事，功立名且扬。

昔予好谋画，抚剑游四方。

时命顾弗偶，甘心唯括囊。

兹焉吊陈迹，山川郁苍苍。

往者不可企，咏言徒慨慷。

【长平】

引轭方上牛，参旗正南举。

行行堠路明，忽在长平聚。

踟蹰念衰韩，不得守兹土。

嫁祸于赵国，移师与秦拒。

赵卒一以坑，秦兵肆攻取。

惜哉廉将军，制敌中见沮。

遂令锐头儿，残暴逾猛虎。

善战服上刑，赐剑非弱主。

咨尔头颅山，委命复何语。

【马陵行】

客行忽不乐，停车马陵间。

上有悲风古树之萧瑟，下有哀壑流水之潺湲。

阴深坏道余古雪，崭岩两壁堆积铁。

石面苔封劲箭痕，草头露滴将军血。

青荧磷火黄昏明，呼号木魅啼山精。

应羞刎颈偿断足，此气千载真难平。

西流沂东水沧海，胜败孙庞两安在。

为提宝剑舞尊前，落日云霞射光彩。

【长安坝】

海宁州西来往频，长安坝上最伤春。

东风桃李非无主，归燕楼台不见人。

天末云帆随望远，雨余芳草唤愁新。

故乡门巷干戈底，越客相逢话是真。

【韩信城】

淮流浩荡楚原平，叹息英雄不再生。

天日可明归汉志，风云犹似下齐兵。

千年城郭名空在，百战山河姓几更。

还酹将军一杯酒，黄鹂碧草不胜情。


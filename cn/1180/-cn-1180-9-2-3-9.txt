沔水

三章，二章八句，一章六句


首章讲：此忧乱之诗，言君子不幸而遭乱，不可有玩愒之心也。盖玩愒而不知忧，乱从自及也；忧乱而不知所止，徒忧无益也。何则？





沔彼流水，朝宗于海。彼飞隼，载飞载止。

沔，水满。沔彼流水，犹朝宗于海矣。彼飞隼，且犹载飞而载止矣。物各有所止如此。





嗟我兄弟，邦人诸友。莫肯念乱，谁无父母？

兄弟，是亲者。邦人，是疏者。念，即忧也。可以人而无所念乎？嗟我兄弟、邦人、诸友，乃莫肯念乱，而思以止之者。谁独无父母乎？乱则忧或及之，纵不为一身计，亦当为父母计也。是岂可以不念哉？

二章讲：夫以乱之当念如此，而我之念乱乌容已哉？





沔彼流水，其流汤汤。彼飞隼，载飞载扬。

沔彼流水，则其流汤汤矣。彼飞隼，则载飞而载扬矣。





念彼不迹，载起载行。心之忧矣，不可弭忘。

迹，道也。弭，是止。况我念彼不循道理之事，乖谬错乱，惧其忧及父母也。至于不遑宁处，而载起载行。此心之忧，盖有不能弭忘者矣。

末章讲：夫人固当有忧乱之心，尤贵有止乱之道。然乱起于讹言也。讹言不止，乱何由而止乎？





鴥彼飞隼，率彼中陵。民之讹言，宁莫不惩。

讹，伪也。惩，止也。今夫彼飞隼，犹循于中陵矣。而民之讹言，变乱是非，今日之乱实始于此矣。乃无有惩止之者，亦独何哉？





我友敬矣，谗言其兴？

敬，戒惧也。谗言，即讹言。兴，起也。然止谗之道，无他术，惟在于一敬；而谗言之兴，无亦因人之不敬而乘其隙也？我友是必敬以自持，使反身无缺，则彼虽巧于为谗，亦乌能毁无疵之行，谗言何自而兴乎？谗言不兴，则乱不作，而可以无贻父母之忧矣。凡我诸友果能此焉，庶几哉其能念乱乎！






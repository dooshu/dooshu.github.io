○靖虜衞改修祖厲河記 【 靖虜治河】

鞏昌之北、六百里許為靖虜衛面山背河、地勢險阻所以扼虜之衝。使不敢南。臨鞏諸郡。實藉是以為藩蔽。誠重鎮也。城中居人。無慮數萬口。其地無井泉。皆取給于黃河。黃河自西北來。去衛僅五里。又有祖厲河者。來自西南。經衞而東。出黃河與衞之間。水苦惡不可食衞之汲黃河者。必涉祖厲而後達。一遇雨潦盛昌。則漲溢不可渡。相與忍渴而守之。其或乘淺既渡而潦水驟至。必阻累日而後歸。其艱於水也亦甚矣蒞其衞者。類以天造地設。非人力可及。葢自正統初年置衞。迄今八十餘載。未有究心焉者。祖厲之為患亦巳久矣。寧夏西路參將路君天球、初以指揮使綰衞印、年甫及冠、銳於建立、撫卹軍士、餽餉時給、凡可節其勞、省其費者、悉為之所。事有不便。去之惟恐不亟。至於祖厲。尤奮然以為巳任。屬其父老而告之曰。爾曹世居茲土。所不便於生者。惟是祖厲之患。吾欲去之使爾子孫永享其逸如何。眾欣然謝曰。公之及此。吾人之福。百世之利也。敢不率子弟以從。乃量工命役截其上流。去衞五里許。地名紅嘴者。决而導之使北入黃河於是祖厲不經於衞。其故道堙為平地。汲者往來徑達。無所滯碍。遠近稱便尋遷署都指揮僉事、守備本衞、謹烽火、練士馬、明賞罰、軍政益修、人樂為用命、虜不敢犯、境有雪山其中多良田。守者率虞於虜。不敢耕治。鞠為草萊君請於總制張公世亨。令軍士開墾為業。歲得數萬石。聲文?言赫然。薦剡交至。遂有寧夏之擢。既去。衞人思而不忘。乃請記其事。予嘉君之志識超邁。而才足有為。其舉措異今所謂武臣者。將來陟元戎。擁節金?戊。為國家萬里長城。銘功彝鼎。與古名將同垂於不朽。必自茲始。君名英。世襲指揮使


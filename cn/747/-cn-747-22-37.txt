○分遣蒋钦绪等往十道疏决囚徒宣慰百姓制

惟刑是恤，止杀之深仁，宁失不经，好生之大德。朕躬膺丕业，思济元元，下之陷辜，上教不至，在予之责，何咎於人。今履肇绪，阳和献岁，思布德泽，惠此囹圄。将宏恺悌之恩，以顺发生之气。其天下见禁囚徒，死罪宜降至配，流已下罪悉原之。都城内委中书门下当日疏决处分，京城委留守制到日处分。仍令中丞蒋钦绪往河南，大理少卿明珪往关内，刑部郎中张樽往河东，水部郎中崔恂往山南东道，右庶子高仲舒往江南西道，职方郎中郑绩往剑南道，秘书丞张履冰往淮南道，殿中侍御史孙济往陇右道，赞善大夫张景幽往河西道，右谕德李林甫往山南道，主客郎中张烈往江南东道，并即驰驿发遣。所至之处，疏决囚徒，宣慰百姓。其有穷乏交不存济，及侍老行人之家有疾苦者，各令州县量加医疗及赈恤。其岭南五府，碛西四镇，非流配效力等见禁囚徒，各委节度使及本管都督府处分。布告遐迩，知朕意焉。


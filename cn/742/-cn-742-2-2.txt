二


○七言古诗（二十九首）

【楚两生行（并序）】

（蔡州苏昆生、维扬柳敬亭，其地皆楚分也，而又客于楚。左宁南驻武昌，柳以谈、苏以歌为幸舍重客。宁南没于九江舟中，百万众皆奔溃。柳已先期东下。苏生痛哭，削发入九华山，久之出，从武林汪然明；然明亡，之吴中。吴中以善歌名海内，然不过岩缓柔曼为新声，苏生则于阴阳抗坠，分寸刂比度，如昆刀之切玉，叩之栗然，非时世所为工也。尝遇虎丘广场大集，生睨其旁，笑曰：“某郎以某字不合律。”有识之者曰：彼伧楚乃窃言是非。思有以挫之，间请一发声，不觉屈服。顾少年耳剽日久，终不肯轻自贬下，就苏生问所长。生亦落落难合，到海滨，寓吾里。萧寺风雪中，以余与柳生有雅故，为立小传，援之以请曰：“吾浪迹三十年，为通侯所知，今失路憔悴而来过此，惟愿公一言，与柳生并传足矣。柳生近客于云间帅，识其必败，苦无以自脱，浮湛敖弄，在军政一无所关，其祸也幸以免。”苏生将渡江，余作《楚两生行》送之，以之寓柳生，俾知余与苏生游，且为柳生危之也。）

黄鹄矶头楚两生，征南上客擅纵横。将军已没时世换，绝调空随流水声。一生拄颊高谈妙，君卿唇舌淳于笑。痛哭长因感旧恩，诙嘲尚足陪年少。

途穷重走伏波军，短衣缚裤非吾好。抵掌聊分幕府金，褰裳自把江村钓。一生嚼征与含商，笑杀江南古调亡。洗出元音倾老辈，叠成妍唱待君王。

一丝萦曳珠盘转，半黍分明玉尺量。最是《大堤》西去曲，累人肠断杜当阳。忆昔将军正全盛，江楼高会夸名胜。生来索酒倚长歌，中天明月军声静。

将军听罢据胡床，抚髀百战今衰病。一朝身死竖降幡，貔貅散尽无横阵。祁连高冢泣西风，射堂宾客嗟蓬鬓。羁栖孤馆伴斜曛，野哭天边几处闻。

草满独寻江令宅，花开闲吊杜秋坟。鶤弦屡换尊前舞，鼍鼓谁开江上军。楚客只怜归未得，吴儿肯道不如君。我念邗江头白叟，滑稽幸免君知否？

失路徒贻妻子忧，脱身莫落诸侯手。坎巉繇来为盛名，见君寥落思君友。老去年来消息稀，寄尔新诗同一首。隐语藏名代客嘲，姑苏台畔东风柳。

【茸城行】

朝出胥门塘，暮泊佘山麓。旁带三江襟扈渎，五茸城是何王筑？泖塔霜高稻叶黄，淀湖雨过莼丝绿。百年以来夸胜事，丹青图卷高珠玉。学士挥毫清秘楼，征君隐几逍遥谷。前辈风流书画传，后生贤达声华续。给事才名矫若龙，山公人地清如鹄。汗简销沉又几秋，沧江屡建高牙纛。不知何处一将军，到日雄豪炙手薰。羊侃后房歌按队，陈豨宾客剑成群。刻金为漏三更箭，错宝施床五色文。异物江淮常月进，新声京雒自天闻。承恩累赐华林宴，归镇高谈横海勋。未见尺书收草泽，徒夸名字得风云。此地江湖绾锁钥，家擅陶朱户程卓。千箱布帛运轺车，百货鱼盐充邸阁。将军一一数高赀，下令搜牢遍墟落。非为仇家告并兼，即称盗贼通囊橐。望屋遥窥室内藏，算缗似责从前诺。敢信黔娄脱网罗，早看猗顿填沟壑。窟室飞觞传箭催，博场戏责横刀索。纵有名豪解折行，可堪小户胜狂药。将军沉湎不知止，箕踞当筵任颐指。拔剑公收伍佰妻，鸣髇射杀良家子。江表争猜张敬儿，军中思缚卢从史。枉破城南十万家，养士何无一人死？贪财好色英雄事，若辈屠沽安足齿！君不见夫差猎骑何翩翩，五茸春草城南天。雉媒飞起发双矢，西施笑落珊瑚鞭。湖山足纪当时胜，歌舞犹为后代传。陆生文士能为将，勋名三世才难量。河桥虽败事无成，睥睨千秋肯谁让。代有文章占数公，烟霞好处偏神王。兵火烧残万卷空，大节英声未凋丧。一朝遽落老兵手，百里溪山复何有？已见衣冠拜健儿，苦无丘壑安穷叟。茸城杨柳郁婆娑，欲系扁舟奈晚何。盘龙浦上行人少，唳鹤滩头战舰多。我望严城听街鼓，鲈鱼沽酒扣舷歌。侧身回视忽长笑，此亦当今马伏波！

【过锦树林玉京道人墓（并传）】

（玉京道人，莫详所自出，或曰秦淮人。姓卞氏。知书，工小楷，能画兰，能琴。年十八，侨虎丘之山塘。所居湘帘棐几，严净无纤尘，双眸泓然，日与佳墨良纸相映彻。见客初亦不甚酬对，少焉谐谑间作，一坐倾靡。与之久者，时见有怨恨色，问之辄乱以它语，其警慧虽文士莫及也。与鹿樵生一见，遂欲以身许，酒酣拊几而顾曰：“亦有意乎？”生固为若弗解者，长叹凝睇，后亦竟弗复言。寻遇乱别去，归秦淮者五六年矣。久之，有闻其复东下者，主于海虞一故人，生偶过焉。尚书某公者，张具请为生必致之，众客皆停杯不御，已报曰至矣，有顷，回车入内宅。屡呼之终不肯出。生悒怏自失，殆不能为情，归赋四诗以告绝，已而叹曰：“吾自负之，可奈何！”逾数月，玉京忽至，有婢曰柔柔者随之。尝著黄衣作道人装，呼柔柔取所携琴来，为生鼓一再行，泫然曰：“吾在秦淮，见中山故第有女绝世，名在南内选择中。未入宫而乱作，军府以一鞭驱之去。吾侪沦落，分也，又复谁怨乎？”坐客皆为出涕。柔柔庄且慧。道人画兰，好作风枝婀娜，一落笔尽十馀纸，柔柔承侍砚席间，如弟子然，终日未尝少休。客或导之以言，弗应，与之酒，弗肯饮。逾两年，渡浙江，归于东中一诸侯，不得意，进柔柔奉之，乞身下发，依良医保御氏于吴中。保御者，年七十馀，侯之宗人，筑别宫资给之良厚。侯死，柔柔生一子而嫁，所嫁家遇祸，莫知所终。道人持课诵戒律甚严。生于保御，中表也，得以方外礼见。道人用三年力，刺舌血为保御书《法华经》，既成，自为文序之，缁素咸捧手赞叹。凡十馀年而卒。墓在惠山祗陀庵锦树林之原。后有过者为诗吊之曰：）

龙山山下茱萸节，泉响琤淙流不竭。但洗铅华不洗愁，形影空潭照离别。离别沉吟几回顾，游丝梦断花枝悟。翻笑行人怨落花，从前总被春风误。金粟堆边乌鹊桥，玉娘湖上蘼芜路。油壁曾闻此地游，谁知即是西陵墓。乌桕霜来映夕曛，锦城如锦葬文君。红楼历乱燕支雨，绣岭迷离石镜云。绛树草埋铜雀砚，绿翘泥涴郁金裙。居然设色倪迂画，点出生香苏小坟。相逢尽说东风柳，燕子楼高人在否？枉抛心力付蛾眉，身去相随复何有？独有潇湘九畹兰，幽香妙结同心友。十色笺翻贝叶文，五条弦拂银钩手。生死栴檀祗树林，青莲舌在知难朽。良常高馆隔云山，记得斑骓嫁阿环。薄命只应同入道，伤心少妇出萧关。紫台一去魂何在，青鸟孤飞信不还。莫唱当时渡江曲，桃根桃叶向谁攀？

【昙阳观访文学博介石兼读苍雪师旧迹有感】

先生头白发垂耳，博士无官家万里。讲席漂零笠泽云，乡心断绝昆明水。南来道者为苍公，说经如虎诗如龙。大渡河头洗白足，一枝楖栗栖中峰。与君相见砉然笑，石床对语羁愁空。故园西境接身毒，雪山照耀流沙通。神僧大儒却并出，雕题久矣渐华风。呜呼！铜鼓鸣，庄𫏋起，青草湖边筑营垒，金马碧鸡怅已矣。人言尧幽囚，或言舜野死，目断苍梧泪不止。吾州城南祠仙子，窈窕丹青映图史。玉棺上天人不见，遗骨千年蜕于此。先生结茅居其傍，归不归兮思故乡。尽道长沙军，已得滇池王。伏波南下开夜郎，乌爨孤城犹屈强，青蛉绝塞终微茫。忽得山中书，苍公早化去。支遁经台树陨花，文翁书屋风飘絮。噫嘻乎悲哉！香象归何处？杜宇啼偏哀，月明梦落桄榔台。丈夫行年已七十，天涯戎马知何日？点苍青，洱海白，道路虽开亦无及！

【赠陆生】

陆生得名三十年，布衣好客囊无钱。尚书墓道千章树，处士江村二顷田。京华浪迹非长计，卖药求名总游戏。习俗谁容我弃捐，才名苦受人招致。古来权要嗜奔走，巧借高贤谢多口。古来贫贱难自持，一餐误丧生平守。陆生落落真吾流，行年五十今何求？好将轻侠藏亡命，耻把文章谒贵游。丈夫肯用他途进？相逢误喜知名姓。狡狯原来达士心，栖迟不免文人病。黄金白璧谁家子？见人尽道当如此。铜山一旦拉然崩，却笑黔娄此中死。嗟君时命剧可怜，蜚语牵连竟配边。木叶山头悲夜夜，春申浦上望年年。江花江月归何处，燕子莺儿等飘絮。红豆啼残曲里声，白杨哭断斋前树。屈指乡园笋蕨肥，南烹置酒梦依稀。莼鲈正美书堪寄，灯火将残泪独挥。君不见鸿都买第归来客，驷马轩车胡辟易。西园论价喜谁知，东观抡文矜莫及。从他罗隐与方干，不比如君行路难。只有一篇《思旧赋》，江关萧瑟几人看？

【吾谷行】

吾谷千章万章木，插石缘溪秀林麓。中有双株向背生，并干交柯互蟠曲。一株夭矫面东风，上拂青云宿黄鹄。黄鹄引吭鸣一声，响入瑶花飞簌簌。一株偃蹇踞阴崖，半死半生遭屈辱。雷劈烧痕翠鬛焦，雨垂漏滴苍皮缩。泥崩石断迸枯根，鼠窜虫穿隐空腹。行人过此尽彷徨，日暮驱车不能速。前山路转相公坟，宰木参差乱入云。枝上子规啼碧血，道傍少妇泣罗裙。罗裙碧血招魂哭，寡鹄羁雌不忍闻。同伴几家逢下泪，羡他夫婿尚从军。可怜吾谷天边树，犹有相逢断肠处。得免仓黄剪伐愁，敢辞漂泊风霜惧。木叶山头雪正飞，行人十月辽阳戍。兄在长安弟玉关，摘叶攀条不能去。昨宵有客大都来，传道君王幸渐台。便殿含毫题诏湿，阁门走马报花开。宫槐听取从官咏，御柳催成应制才。定有春风到吾谷，故园不用忧樵牧。虽遇雕枯坠叶黄，恰逢滋茂攒条绿。由来荣落总何常，莫向千门羡栋梁。君不见庾信伤心《枯树赋》，纵吟风月是他乡。

【送杜大于皇从娄东往武林兼简曹司农秋岳范佥事正】

五月江村客行晓，僮无朝筜马无草。路穿槐柳到柴门，满架藤花屋洒扫。与君相别定何年，一见嗟馀头白早。东邻浊酒赊未到，盘格粗疏具梨枣。莫怪贫家一饭难，主人长饥客不饱。解囊示我金焦诗，四壁波涛惊欲倒！一气元音接混茫，想落千峰入飞鸟。近来此地擅时誉，粉饰开元与天宝。我把耒锄倦唱酬，耻画蛾眉斗工巧。看君爽气出江山，始悔从前作诗少。海内悠悠识者谁？汝有平生故人好。副相犹然卧茂陵，侍郎已是归岭表。况逢少伯共登临，西子湖头月皎皎。人生贫贱何足悲，纵酒高歌白云杳。胜绝留容我辈狂，劫灰烧尽雷峰小。落落穷途感快游，愧我菰芦色枯槁。佳句流传遍世间，寄书早慰江潭老。

【悲歌赠吴季子】

松陵人，字汉槎。

人生千里与万里，黯然消魂别而已。君独何为至于此？山非山兮水非水，生非生兮死非死。十三学经并学史，生在江南长纨绮。词赋翩翩众莫比，白璧青蝇见排抵。一朝束缚去，上书难自理，绝塞千山断行李。送吏泪不止，流人复何倚？彼尚愁不归，我行定已矣！八月龙沙雪花起，橐驼垂腰马没耳。白骨皑皑经战垒，黑河无船渡者几？前忧猛虎后苍兕，土穴偷生若蝼蚁。大鱼如山不见尾，张鬐为风沫为雨。日月倒行入海底，白昼相逢半人鬼。噫嘻乎悲哉！生男聪明慎勿喜，仓颉夜哭良有以。受患祗从读书始，君不见，吴季子！

【织妇词】

黄茧缲丝不成匹，停梭倚柱空太息。少时织绮贡尚方，官家曾给千金直。孔雀蒲桃新样改，异糸聂奇文不遑识。桑枝渐枯蚕已老，中使南来催作早。齐纨鲁缟车班班，西出玉关贱如草。黄龙袱子紫橐驼，千箱万叠奈尔何！

【赠穆大苑先】

从汝宁确山归。确山余兄纯祜治也。穆生同学今头白，读书不遇长为客。乱离诸子互升沉，共乐同愁不相失。出入知交三十年，江山几处供游历。承平初谒武夷君，荔支日啖过三百。兵火桐江遇故人，钓台长啸凌千尺。身躯虽小酒肠宽，坦腹乡村话畴昔。访友新年到蔡州，淮西风浪使人愁。峭帆直下双崖险，奇石横空众水流。泊口断矶传禹迹，山根雷雨锁猕猴。舍舟别取中都道，寝庙高原陵树秋。定有风云归大泽，不堪弓剑吊荒丘。仰天太息频搔首，失脚倒堕鸟犍牛。偶来帝乡折左臂，吾苦何足关封侯。丈夫落落夸徒步，芒鞋踏遍天涯路。中原极目满蓬蒿，海内于今信多故。万事无如散诞游，一官必受羁栖误。伤心憔悴朗陵侯，征蹄奔命无朝暮。身亲刍秣养骅骝，供顿三军尚嗔怒。赤日黄埃伏道旁，鞭稍拂面将谁诉？故旧穷途识苦辛，掉头举世宁相顾。呜呼！汝南风俗天下稀，死生然诺终难移。相逢应自有奇士，客中可以谈心期。君行千里徇友急，此意岂得无人知？

【遣闷六首】

秋风泠泠蛩唧唧，中夜起坐长太息。我初避兵去城邑，田野相逢半亲识。扁舟遇雨烟村出，白版溪门主人立。鸡黍开尊笑延入，手持钓竿前拜揖。十载乡园变萧瑟，父老诛求穷到骨。一朝戎马生仓卒，妇人抱子草间匿，津亭无船渡不得。仰视乌鹊营其巢，天边矰缴犹能逃。我独何为委蓬蒿？搔首回望明星高。

△其二

鸡既鸣矣升高堂，问我消息来何方？欲语不语心彷徨。当年奔走虽茫茫，两亲筋力支风霜，上有王母方安康，下有新妇相扶将，小妹中夜缝衣裳，百口共到南湖庄。只今零落将谁望，出门一步纷蜩螗，十人五人委道傍。去乡五载重相见，江湖到处逢征战，一家未遂升平愿，百年那得长贫贱？

△其三

人生岂不繇时命，万事忧愁感双鬓。兄弟三人我衰病，齿牙落尽谁能信。畴昔文章倾万乘，道旁争欲知名姓。中年读《易》甘肥遁，归来拟展云山兴。赤城黄海东南胜。故园烽火忧三径，京江战骨无人问。愁吟独向南楼凭，风尘咫尺何时定？故人往日燔妻子，我因亲在何敢死！憔悴而今困于此，欲往从之愧青史。

△其四

生男欢喜生女怜，嗟我无子谁尤天。伤心七女尽亡母，啾啾乳燕枝难安。一女血泪啼阑干，舅姑岭表无书传；一女家破归间关，良人在北愁戍边；更有一女忧烽烟，围城六月江风寒，使我念此增辛酸。其馀灯下行差肩，见人悲叹殊无端，携手游戏盈床前。相思夜阑更剪烛，严城鼓声振林木，众雏怖向床头伏，摇手禁之不敢哭。

△其五

舍南春水成清渠，其上高柳三五株。草阁窈窕花扶疏，园有菜茹池有鱼。蓬头奴子推鹿车，艺瓜既熟分里闾。忽闻兵马来城隅，南翁北叟当窗趋。我把耒锄心踌躇，问言不答将无愚。老大无成灌蔬壤，暂息干戈窃偃仰。舍之出门更何往？手种松杉已成长。

△其六

白头儒生良自苦，独抱陈编住环堵。身历燕南遍齐鲁，摩挲漆经观石鼓，上探商周过三五，矻矻穷年竟奚补？岣嵝山头祝融火，百王遗文弃如土。马矢高于矍相圃，笺释虫鱼付榛莽。寓言何必齐庄周？属辞何必通《春秋》？一字不向人间留，乱离已矣吾无忧。

【咏拙政园山茶花（并引）】

〈拙政园，故大弘寺基也。其地林木绝胜，有王御史者侵之以广其宫，后归徐氏最久。兵兴，为镇将所据，已而海昌陈相国得之。内有宝珠山茶三四株，交柯合理，得势争高，每花时，巨丽鲜妍，纷披照瞩，为江南所仅见。相国自买此园，在政地十年不归，再经谴谪辽海，此花从未寓目。余偶过太息，为作此诗，他日午桥独乐，定有酬唱以示看花君子也。）

拙政园内山茶花，一株两株枝交加。艳如天孙织云锦，𪩘如姹女烧丹砂，吐如珊瑚缀火齐，映如䗖𬟽朝霞。百年前是空王宅，宝珠色相生光华。长养端资鬼神力，优昙涌现西流沙！歌台舞榭从何起，当日豪家擅闾里。苦夺精蓝为玩花，旋抛先业随流水。儿郎纵博赌名园，一掷留传犹在耳。后人修筑改池台，石梁路转苍苔履。曲槛奇花拂画楼，楼上朱颜娇莫比。千条绛蜡照铅华，十丈红墙饰罗绮。斗尽风流富管弦，更谁瞥眼闲桃李。齐女门边战鼓声，入门便作将军垒。荆棘从填马矢高，斧斤勿剪莺簧喜。近年此地归相公，相公劳苦承明宫。真宰阳和暗回斡，长安日日披薰风。花留金谷迟难落，花到朱门分外红。独有君恩归未得，百花深锁月明中。灌花老人向前说，园中昨夜零霜雪。黄沙淅淅动人愁，碧树垂垂为谁发？可怜塞上燕支山，染花不就花枝殷。江城作花颜色好，杜鹃啼血何斑斑。花开连理古来少，并蒂同心不相保。名花珍异惜如珠，满地飘残胡不扫？杨柳丝丝二月天，玉门关外无芳草。纵费东君着意吹，忍经摧折春光老。看花不语泪沾衣，惆怅花间燕子飞！折取一枝还供佛，征人消息几时归？

【短歌】

王郎头白何所为，罢官岭表归何迟？衣囊已遭盗贼笑，幞被尚少亲朋知。我书与君堪太息，不如长作五羊客。君言垂老命如丝，纵不归人且归骨。入门别怀未及话，石壕夜半呼仓卒。胠箧从他误攫金，告缗怜我非怀璧。田园斥尽敝裘难，苦乏家钱典图籍。爱子摧残付托空，万卷飘零复奚惜！吁嗟乎！十上长安不见收，千山远宦终何益？君不见郁孤台临数百尺，恶滩过处森刀戟。历遍风波到故乡，此中别有盘涡石。

【西𪩘顾侍御招同沈山人友圣虎丘夜集作图纪胜因赋长句】

汉阳仙人乘黄鹄，朝发三巴五湖宿。春深潮满阖闾城，剪得晴川半篙绿。锦泾催动木兰桡，恣讨名山纵心目。判牍挥毫拨若云，支筇屏骑从惟鹿。苍丘虎气郁腾骧，一片盘陀径广场。平座千人填语笑，危栏百尺沸丝簧。夫差石上杯浮月，欧冶池边剑拂霜。花雨讲台孤塔迥，风流舍宅六朝荒。曾来此地探奇迹，薄晚迎流刺舟入。携手何人沈与吴，词客青衫我头白。脱略才知兴会真，冥搜务取烟霞适。火照灵湫暑月寒，锺埋苦雾阴崖黑。鲁公擘窠字如斗，忠孝轮囷鬼神走。藓剥苔侵耿不磨，手扪沉吟立来久。重烧官烛奏鶤弦，今夕欢游逢快友。后约须听笠泽莺，临分忍折阊门柳。七里山塘五月天，玉丝金管自年年。江村茶熟桥成市，溪馆花开树满船。贺老一歌尝月下，泰娘双桨即门前。泥车瓦马儿童戏，竹几蕉团估客眠。万事韶华有凋替，烟芜渐失层峦翠。鼠窜回廊僧舍空，鸦啼废井渔扉闭。赤幰黄骢佳气浮，姑苏台上春风细。令出天清鹳鹤高，诗成日落溪山丽。笋屐篮舆逐后尘，碧油帘舫夜留宾。栖迟我已伤颓老，历落君偏重散人。好把丹青垂胜事，可凭诗卷息闲身。襄阳寺壁摹羊祜，句曲山图补许询。妙手生绡经想像，兔毫点出双瞳王。抱膝看云见礧砢，搘颐藉草耽疏放。半衲谁堪竺道生，一樽足拟陶元亮。绢素流传天壤存，它年相见欣无恙。黄鹤高飞玉笛残，旧游我亦梦湘沅。峭帆此去应千里，郢树参差响急滩。饮君酒，送君还，王程长作画图看。携将老笔龙眠辈，写尽江南江北山！

【高凉司马行（赠孙孝若）】

高凉司马才如龙，眼看变化畴人中。豪华公子作能吏，刻苦不与寻常同。十年太末声名好，随牒单车向岭表。猿啸天边雁北飞，相思不断如春草。官清喜得乡园近，载米尝闻上山郡。此去虽持合浦珠，炎州何处沽佳酝？君言万事随双屐，浮踪岂必嗟行役。婚嫁粗完身计空，掉头且作天涯客。江南赋税愁连天，笑余卖尽江南田；京华权贵书盈寸，笑余不作京华信。平生声伎罗满前，幞被独上孤篷船。到日兰芽开百本，饱啖荔枝宁论钱？故旧三人肠几转，白头老辈摊吟卷。王宰丹青价自高，周郎酒兴愁来减。三衢橘柚广州柑，梦绕江南与海南。吾谷霜枫回首处，错认桄榔是乡树。

【鲁谦庵使君以云间山人陆天乙所画虞山图索歌得二十七韵】

江南好古推海虞，大痴画卷张颠书。士女嬉游衣食足，丹青价重高璠玙。不知何事今萧索，异闻祇说姑苏乐。西施案舞出层台，瑟瑟珍珠半空落。闻道王孙爱画图，购求不惜千金诺。此地空馀好事家，扁舟载入他人橐。玉轴牙签痛惜深，丹崖翠壁精华弱。鲁侯鲁侯何太奇，此卷留得无人知。一官三载今上计，粉本溪山坐卧持。九峰主人写名胜，百年绢素犹苍润。云是探微后代孙，飘残兵火遗名姓。我也菰芦拥被眠，旧游屈指嗟衰病。忽听柴门枉尺缄，披图重起篮舆兴。乌目烟峦妙蜿蜒，西风拂水响溅溅。使君自是神仙尉，老我堪依渔钓船。招真治畔飞黄鹄，七桧盘根走麋鹿。写就青山当酒钱，醉歌何必谐丝竹。鲁侯笑我太颠狂，不羡金张夸顾陆。登临落日援吟毫，太息当年贤与豪。请为陆生添数笔，绛云楼榭旧东皋。

【九峰草堂歌（并序）】








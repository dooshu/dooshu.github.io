○祭李员外文

古之哲人，铜介山，柳下臧文，先生企之，密迩四邻。逢时不昌，与世。先生渊然，金碧无尘。通识殊伦，精义造神。退居江潭，节贯松筠。皎皎先生，兰言玉声。词林摇落，天地空春。宜与太一，上为帝宾。若商傅说，例列星辰。天将以公，经济生人。生人不幸，天丧斯文。斯文既丧，呜呼郢匠。先生逝矣，何人知况。知况何人，升堂诱进。造次无为，枢机必慎。迹畅高节，心融密印。词不能豁其胸襟，故舂容於绝韵。而京口归魂，毗陵旅榇。可胜悲哉！心丧何自，身役炎洲。先生大归，赴哭无由。古之达者，以生为浮。先生徂征，与化同游。四节不留，物无长在。寂寂宾阶，人迁事改。陶潜自祭，管辂知终。本师瞿昙，了达虚空。初命少子，昏冠先礼，兆发深衷。圣朝悼叹，傥遂追崇。忝友季茂，休戚略同。北望丹徒，山险万重。文非尺牍，郁塞盈胸。想公形容，昭况肃恭。尚飨。


○为人撰乞巧文

邯郸人妓妇李容子，七夕祝织女，作穿针戏，取笤篁芙蓉杂致席上，以望巧所降。其夫以为沈下贤攻文，又能创窈窕之思，善感物态，因请撰为情语，以导所欲。词曰：惟云渚之晨秋兮，天旷碧以凝暮，悬韶桂於姹月，泫明泪之清露，即河房之将期，俨龙轮以就驭。恭闻司巧之多方，妾修馨香以奉具。窃独溺於自私，希灵娥之所付。回（一作羽）碧凝其异质兮，韵隆虹於霾霁。假文羽於孔雀兮，而使擅夫佳丽。载云蝉之重兮，涂蛮金於绮。细绡缕於藕肠兮，差莲跗以样齿（一作齿致）。命纤爪之虫丝兮，袅檐机之夕缀。是物之巧功善饰，愿赐妾於针纫也。葩萼郁於浓妍，色多宜以善喜。引纤吹於轻飙，若将翔而复倚。醉春光之流景，播清香於万里。霓烟出乎无，缥窈渺以斐。若披若曳兮，扌奢平林兮横晓水。袭霁旦之繁芬兮，因隐映而增绮。澹冉冉其冶容兮，世无隐以偕此。是物之巧容善态，愿委妾於态媚也。短蒲狭兮曲溜溢，雏兮引乳娣，戏音清谐兮荡演曳。牵游裾之低凝兮，蔓春心於淇裔。枯寒劲干兮忆弃叶。摆风叫夜兮留燥雪，流韵凄涩兮泱哲咽。吟梦语之涟涟，感霜钟之流越。是物之巧音善感，愿付妾於管弦也。


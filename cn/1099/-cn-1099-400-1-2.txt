○請計處倭酋疏 【 計處倭】

東事方殷中外爭封貢者甚多無如此疏之詳確有識

臣於萬曆二十年十二月內、欽奉　簡命廵撫福建地方、入境之初、據名色指揮沈秉懿史世用先後見臣俱稱奉兵部石尚書密遣前往外國打探倭情、臣看得沈秉懿老而黠不可使、隨令還報石尚書、其史世用貌頗魁梧、才亦倜儻、遂於二十一年四月內、密行泉州府同安縣、選取海商許豫船隻、令世用扮作商人、同往日本薩摩州、六月內開洋去後、今二十二年三月初一日、據許豫回報、舊年七月初四日、船收日本莊內、國內浦港、距薩摩州尚遠、探得州酋滕義久同許儀後隨關白去名護屋地方、名護屋、乃關曰侵高麗屯兵發船出入之所。史指揮就於內浦分別潛去名護屋尋覓儀後、又有同伴張一學等、密往關白居住城郭、觀其山川形勢、探其動靜起居、八月十三日、關白同義久幸侃儀後等回家、儀後隨史指揮於八月二十七日來內浦、會豫九月初三日、豫備?疋禮物、以指揮作客商儀後權重譯進見幸侃、幸侃曰、此恐非商販之人、儀後答曰、亦是　大明一武士也、侃將伊自穿盔甲遂豫、九月十九日、被姦人洩機有大隅州正興寺倭僧玄龍來內浦就豫問曰、船主得非　大明國福建州差來密探我國動靜之官耶、豫權答曰、是、因?國侵伐高麗、殺害人民、我　皇帝不忍、發兵救援、近聞差遊擊將軍遊擊將軍者沈惟敬也來講和好、我福建許軍門聽知、欲發商船前來貿易、未審虛實、先差我一船人貨來此、原無他意、倭僧將信將疑、十月內、倭酋義久差儀後復往高麗、史指揮於是駕海澄縣吳左沂鳥船先行、不意中途遇風打轉、十一月內、義久會幸侃等又差倭使名黑田喚豫覆試前情、通事就倭僧玄龍與豫面寫對答、喜為足信、將豫原買硫黃二百餘擔、准載帶回、仍奉文書一封。旗刀二事。付豫進送軍門。以圖後日貿易通利之意。延至今年正月二十四日豫始得回、攜帶同伴商人鄭龍吳鸞及先年被虜溫州瑞安人張昂、并倭酋義久所上文書一封、旗刀二事、幸侃送豫盔甲一副、又莊內國倭酋滕一雲送豫倭刀一把、根古國倭酋平重虎送豫鳥銃一對、逐一呈報、一探得關白姓平、名秀吉、今稱大閣王、年五十七歲、子纔二歲、養子三十歲、關白平日姦雄詭詐六十六州、皆以和議奪之、一前歲侵入高麗被　本朝官兵殺死、不計其數、病死與病回而死者、亦不計其數、彼時弓盡箭窮、人損糧絕、思逃無地、詭計講和、方得脫歸、一關白令各處新造船隻千餘、大船長九丈、闊三丈、用櫓七十枝、中船長七丈、濶二丈五尺、用櫓六十枝、豫訪諸倭、皆云候遊擊將軍和婚不成、欲亂入　大明等處、一日本六十六國、分作二關、東關名相板關、西關名赤間關內稱有船數千隻限三月內駕至千大溪點齊、莫知向往何處、又點兵十八歲至五十歲而止、若有姦巧機謀者。雖七十歲亦用之。一日本長岐地方廣東香山澳佛郎機番、每年至長岐買賣、裝載禁鉛白絲扣線紅木金物等貨、進見關曰。透報　大明虛實消息。仍夾帶倭奴。假作佛郎機番人。潛入廣東省城。覘伺動靜。一關白姦奪六十六州。所奪之州。必拘留子弟為質。令酋長出師。以侵高麗。實乃寘之死地。各國暫屈。讎恨不忘。及察倭僧玄龍、與豫對答語氣、義久等甚有惡成樂敗之意、豫於寫答間亦微有囮誘之機、一浙江福建廣東三省人民被虜日本生長雜居六十六州之中。十有其三。住居年久。熟識倭情。多有歸國立功之志。乞思籌策、令其回歸等情到臣、本月十五日、又據許豫同夥商人張一學張一治將到關白城郭偵探事情開報、中與許豫同者不開外、一稱平秀吉始以販魚醉臥樹下、有山城州倭酋名信長居關白職位、出山畋獵、遇吉衝突欲殺之、吉能舌辯應答、信長收令養馬、名曰木下人、又吉善登高樹、呼曰猴精、信長漸賜與田地、改名曰森吉、於是助信長計奪二十餘州、信長恐吉造反、加獎田地鎮守大堺、有倭名呵奇支者、得罪信長、刺殺信長、吉統兵乘勢捲殺參謀、遂占關白職位、今信長第三子御分見在吉部下、一征高麗興兵、吉有三帥、名石田淺野大谷、大小謀議、俱是三師一吉發兵令各州自備糧船乾米船運絡繹接應家家哀慮、處處含冤、一豐護州酋首野柯踏、統兵在朝鮮、聞　大明助兵、喪膽逃回、吉探知剿殺一家、立換總督、一兵入朝鮮、在內浦港抽選七十人近回者止二十人、日向國有大船裝倭三百、近回者止五十人損失甚多、一薩摩州、乃各處船隻慣泊之處、今從此發、有往呂宋船三隻、交趾船三隻、東埔船一隻、暹羅船一隻、佛郎機船二隻興販出沒、此為咽喉也、一器械不過黃硝烏鉛為害、硫黃係日本產出焰硝隨處惡土煎煉亦多、惟烏鉛乃　大明所出、有廣東香山澳發船往彼販賣。煉成鉛彈、各州俱盛、其番鎗弓箭腰刀鳥銃鐵牌盔甲、誠亦不缺、一城池附在山城、州蓋築肆座、名聚樂映淀、俱在大堺等處、每城用圍三四里、大石高聳三四重、池河深濶二十餘丈、內蓋大廈樓閣有九層、高危瓦板、粧黃金、下隔睡房百餘間將民間美麗女子、拘留淫戀又嘗東西遊臥、令人不知、以防陰害、一日本有罪、不論輕重、登時殺戮、壬辰年、吉有一孩兒病故、妄殺乳母十餘人、癸巳十一月、吉在各護屋回、聞家中女婢通姦將男女四人、生燒於大堺野中、究殺知情婢僕七十餘口、凡盜竊不論贓證多寡、登時殺之、以是六十六州。水陸平寧。任其通行貿易。一吉自丙戌年擅政、倭國山城君、懦弱無為、壬辰征高麗、將天正三十年、改為文祿元年、吉自號為大閣王、將關白職位、付與義男孫七郎七郎字見吉、年幾三十、智勇不聞、一虜掠朝鮮人民、多良家子女、糠飱草宿、萬般苦楚、有秀才名廉思謹等二十餘人、被虜在日本、吉令厚給衣食、欲拜為征　大明軍師、謹等萬死不願等情、據此、臣又屢閱邸報、為議倭酋　封貢一事。該本兵經略大臣、與臺省部屬諸臣持論不決、朞月於此、今總督顧養謙、抄白倭表呈樣、議論益多、該山東道御史甘士价題　請差官確勘、奉　聖旨這倭情未定、著待顧養謙再有奏到、就差風力科道前去、兵部知道、欽此、臣在寺彊義均休戚且社稷生靈、安危大計所係、不容無言、謹會同廵按福建監察御史劉芳譽、看得平秀吉此酋起于厮役、由丙戌至今、不七八年而篡奪國柄、詐降諸島、縶其子弟、臣其父兄、不可謂無姦雄之智、興兵朝鮮、席卷數道、非我　皇上赫焉震怒、　命將東征、則朝鮮君臣、幾於盡為俘虜、不可謂無攻伐之謀、整造戰艦、以數千計、徵兵諸州、以數十萬計、皆曩時之所未有、日夜圖度、思得一逞不可謂無窺　中國之心、使其長酋率眾、乘風揚帆、寇我沿海省郡、備禦兵力、容有未完、一時勝負得失、是未可知也、然臣等竊料平秀吉、一狡詐殘暴之夫耳、本以人奴、篡竊至此、彼國諸酋、欲為秀吉之為而思攘奪之者甚眾、陰謀伐國構怨亦深、如結薩摩州將幸侃逼令州官義久殺其弟中書以自明、義久不得巳、而佯為降順、其心未嘗一日忘秀吉也、奪豐後州官之妻為妾、民間妻女充塞臥內、淫虐百端、諸州質子、禁若囹圄、父子兄弟、不能相見、共不勝其仇讎忿恨之情、日本原無征科之擾而今令各州遠道輸糧原無興大兵動大眾之舉、而今則徵發騷然、舉國鼎沸、倭之人民、何以堪命、日事殺人而虞其噬多行不軌而慮其毒、故出則蒙面、臥則移徙、彼亦自知其不免于禍、以事理策之、秀吉之自底滅亡可計日而待也、今夫謀動干戈、驅無辜之蒼赤、而欲盡寘于死亡之地、此為神明之所不與、恃其取諸州之故智、以襲朝鮮、憑其破朝鮮之餘威、思犯　中國、盡起國內之兵、將為無前之舉、怒臂當車、不量彼人兵驕者敗、豈可久長、且彼雖有數十萬之眾。航海而來。我沿海舟師。以主待客。以逸待勞。隨至隨擊。勝算在我。而又絕其引導。乖其所之。彼未可以遽入吾地也戰艦雖巨而多。離船則不能守守之則不能登陸而戰兵以數萬計。日須數百石之糧。我堅壁清野。使無所掠食。則困斃立至。曩時倭犯浙直閩廣之間。雖有生靈受其荼毒。卒就殲滅。曾無生還。昨入朝鮮之倭。不下一二十萬。遇我　王師僅二三萬。一戰恨怯。今偵其死亡者過半。其伎倆可知矣。蕞爾夷邦。主者不過一匹夫之勇。左右羽翼。非素親信。曾無有韓白之略。又或懷豫讓之謀。故以臣等策之。此酋必不能得志於我。而不戢自焚。旋就顛蹶。亦理勢之所必然。今中外洶洶、有畏蜀如虎之意者皆過也。若夫　封貢之說、臺省禮部諸臣言之甚詳、臣等無容復寘其喙、竊謂日本有山城君在。雖其懦弱。名分猶存。一旦以　天朝封號。加之僭逆之夫。且將寘山城尹於何地崇姦怙亂。乖紀廢倫。非所以令眾庶而示四夷也。北虜俺答之孫把漢那吉來投於我。我執以為質。而彼卑辭求之。因而還其孫那吉。與之議通貢市。假以王　封。　先帝有不殺之恩北虜無要挾之迹此一時機會偶有可乘之勢而今非若此也平秀吉無故興兵。聲言內犯。陷我屬國。東征之師。相拒日久。損失亦多。碧蹄戰後。暫退釜山。尚未離朝鮮境上。而我以細人之謀。聽其往來。講封講貢。若謂　朝廷許我封貢則退。不許我封貢則進。要耶非耶。近朝鮮國王李昖奏稱倭賊方於金海釜山等處築城造屋。運寘糧器。焚燒攻掠。無有巳時至稱屠戮晉州。死者六萬餘人尚可謂之退兵乞和耶。夫乞　封固非秀吉本謀。然藉此名號以讋服諸夷。益以恣其狂逞之志。則秀吉亦姑爾從之。行長小西飛諸酋。懾於平壤王京之戰。既未能長驅直入而又兵入朝鮮者。死亡數多。恐無辭于秀吉喪師之戮。則亦姑假封貢之說。以紿秀吉而緩其怒。是以沈惟敬輩、僥倖苟且之謀、得行乎其間、若我經略總督諸臣。不過因惟敬輩、而過信行長諸酋。又因行長諸酋而錯視平秀吉。不知秀吉豺狼之暴狐兔之狡。變詐反覆必不可以信義處者也茲觀總督所所呈請　封表文、末云、世作藩籬之臣、永獻海邦之貢、因封及貢。其情巳露於此。蓋秀吉狂謀蓄積巳久。一封必不足以厭其意要而得封必復要而求貢求市得隴望蜀。憑陵及我。　朝廷又將何以處之。朝鮮李昖之奏、亦謂賊兵仍舊屯留。聲言待　天朝准許封貢乃退、又放出臣二賤息、無非所以姑緩　天兵、而求逞兇計、則倭酋之情、朝鮮君臣知之矣、今當事之議、欲令倭盡歸島、不留一兵於朝鮮以聽　命、顧彼方進兵攻掠、肆無忌憚、又安肯收兵還國、憣然順從、揆情度勢、臣等恐其不能得此於彼也、即使暫時退兵、旋復入寇、敗盟之罪、又將誰責耶、議者多謂封貢不成。倭必大舉入寇。不知秀吉妄圖。情形久著封貢亦來不封貢亦來特遲速之間耳。六十六州。與朝鮮一國。先和後取。此其狡謀明甚。奈何堂堂　天朝。而可下同于夷邦小國之愚耶。臣等伏乞　皇上大震　天威、罷議封貢、明　詔天下以倭酋平秀吉干犯　天誅、必不可赦之罪、兼　敕文武將吏、及　詔諭日本諸酋長、以擒斬秀吉、則有非常之賞、破格之封、　朝廷不封兇逆之夫而封其能除兇逆者以此曉然　令於天下。然後姦雄喪膽。豪傑生氣。平秀吉一酋。不久當殄滅無難也臣等迂籌、以為今日之計、莫妙於用間。莫急於備禦。莫重於征勦。何者倭酋倡亂。惟在平秀吉一人。諸州酋長多面降而心異。中間有可以義感者。有可以利誘者。秀吉原無親戚子弟。股肱心膂之人儻得非常奇士密往圖之五間俱起。神秘莫測。則不煩兵戈而元兇可擒。一獲元兇、倭亂頓弭。故曰莫妙于用間。備禦之策。頻年屢奉　明旨。申飭當事諸臣。亦云嚴矣臣等竊惟遼陽天津兩地。密邇　京師。一由朝鮮度鴨綠江而上。一由山東海面乘風疾趨。設有疏虞。令倭得長驅而入震驚　宸極此不可以不慮宜將東征之兵挑選或增至二三萬人。遣大將二員。分屯兩地。以防不測。其各省直水陸兵防。更於今日嚴為整備。俟其入寇吾境。或犄或角。相與戮力殲之。此不可恃其不來而一日可緩者。故云莫急於備禦。然用間妙矣恐未可必得志於彼。備禦急矣恐未能使破膽於我臣等以為彼不內犯則巳。果其內犯大肆猖狂。乞我皇上與二三大臣定議征討、特發　內帑百萬分助諸省。打造戰艦二千餘隻選練精兵二十萬人設備於朝鮮不不如直用乘虛之師此良策也乘其空虛、出其不意會師上游直擣倭國順　命者宥。逆命者誅。彼秀吉一酋。何能逃遯。此所謂堂堂之陣。正止之旗。名其為賊。敵乃可服者也。故曰莫重於征勦或者謂興師遠涉、為費不貲當　國計詘乏之時、何以堪此、臣等計之。山東浙直閩廣備倭兵餉歲不下二百萬兩。積之十年。則二十萬兩又積之三五十年。其費不可勝窮今征勦所費不過一歲之需而足若倭奴蕩平之日。海防又可息肩各處歲泒餉銀。可以坐省其半。一勞永逸、事半功倍。未有若斯舉者矣臣等又聞元世祖曾以舟師討倭、致溺十萬眾於五龍山下、談者恒以為口實、臣竊料世祖雖雄。其實虜人不諳海上形便。當時將帥。必多達官。彼以不習波濤不識風汛之人。而驅駕海洋。直顛倒沉溺。雖百萬何用今在東南而用舟師則大不然必習波濤。必知風汛。乘時而往。無憂覆溺。試觀沿海商民。興販各國者。百鮮失一。故元事非所論於今日也。夫人情畏倭而慮其來。又惟議株守而憚於往。是以倭酋得恐嚇要求於我。誠知所以備禦之策。與夫攻伐之謀不患其來復制其往則彼雖狡詐百出。無所用之。兵志所謂先聲後實又謂未戰而　廟算勝者。此舉是也。臣等非不知本兵經略總督諸臣、值此時勢之艱、不得巳而從權變羈縻之術、何敢輕為異論、撓阻其間、但偵得倭奴情形既如彼。而審度制禦機宜又如此灼知封貢非利不封貢非害用敢效其愚忠、仰贊　廟畫惟我　皇上奮然裁斷而行之至於廣東香山澳佛郎機番交通接濟一節、實為有因、乞　敕兩廣總督軍門、設法禁處、其浙江福建廣東三省、住居倭國之人、不論歲月久近、有罪無罪、但有歸志、詔令跟附差去使客船隻回還、則順逆之分明、華夷之防定四海人心、咸為一怏、而　社稷生靈、久安長治之計、亦從此可得矣、


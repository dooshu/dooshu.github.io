龙门山

南城县东百余里龙门山。山颠有寺。幽僻孤寂。人迹罕至。独一僧居焉。客僧过之。留宿他室。与主僧房相去差远。既寝。闻户外人呼声惊怪。不敢起。须臾门轧然自开。客悸甚。不敢喘息。急下床欲走。门已为巨石所塞矣。大呼移时。主僧始应。甫问答间。石忽不见。而门开如初。客不复能寐。往即主僧宿焉。且询其怪。曰、山鬼所为也。前后见此事甚众。但不能相犯云。邑士邓慥说


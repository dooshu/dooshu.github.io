◇答释法云书难范缜神灭论

近辱告，惠示主上所答臣下审神灭论。性与天道，诚不得闻，徒观二谛兼通，三圣俱阐，片言析妙，半字合灵，辞存五礼之中，旨该六合之外，譬河海之纪地，犹日月之丽天，伏读欢愉，魂影相庆，何者？弟子夙陶玄化，乃长不亏，常恐识业未弘，中涂回枉，或端然静念，心翔翔而靡薄，或吐言设论，时见屈於辩聪。夫大道甚夷，而黎元好径，咸用此也。今猥奉神旨，昭若发蒙，且服且诵，永为身宝，数日来公私牵挽，还辄顿卧，未即白答，衔眷弥深，殷钧和南。（《弘明集》十。）


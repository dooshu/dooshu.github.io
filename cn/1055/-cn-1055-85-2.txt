【乞罢政事第二表〈治平四年〉】

臣某言：臣近贡封章，乞解职任，伏奉批答，未赐允俞者。臣闻高而必危，盖处易倾之势；满则招损，实存至戒之言。敢再沥于恳私，辄自干于斧钺。臣某〈中谢。〉伏念臣本以庸妄，出于遭逢，误被国恩，俾参政论。材非适用，而当重任之难；智不周身，而履危机之地。既不能于阿徇，故多积于怨仇。谤怒之兴，纷纭靡一。所恃者圣君在上，公道方行。虽构造中伤，人言可畏，而聪明听察，天鉴孔昭。既悉辨于罔诬，遂判分于枉直。俾臣不陷大恶，得为完人。今乱国之谗已蒙于远屏，立朝之士皆保于自妄，则臣仰衔再造之盈，理难久处。顷事先帝之日，屡贡乞骸之言，间奉德音，亦蒙恩许。一麾之请，素志甚勤。伏望皇帝陛下推天地之仁，回日月之照，闵其孤拙，曲赐矜从。予之一州，俾自退处，亦有民社，可宣教条。苟知尽瘁之方，未失事君之节。


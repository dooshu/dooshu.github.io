方凤　寄柳道传黄晋卿两生

大火且西逝，赫曦讵能为。

丛竹覆孤馆，绿阴相蔽亏。

人散众喧寂，独鸟嘤鸣随。

想见探讨余，层层发新知。

傥不鄙朽拙，勉哉勤相遗。

方凤

方凤　寄柳道传黄晋卿两生

太璞散已久，鸿甄疑未均。

惟有砥砺志，搜剥得其纯。

勿以珪璋质，顽石置勿陈。

君揽国香蕊，每与荆棘邻。

荆棘岂不刺，反以扬素尘。

方凤

方凤　寄柳道传黄晋卿两生

盈盈黄菊丛，栽培费时日。

依依五丝瓜，引蔓墙篱出。

于今想新花，于今长秋实。

花实岂不时，灌溉尚期密。

毋令根莇伤，委弃等藜蒺。

方凤

方凤　寄柳道传黄晋卿两生

新秋凉气发，松籁调于喁。

山房良静閴，文史淡足娱。

吾心太虚廊，傥然万象俱。

大观物物齐，何事分贤愚。

遐哉金兰契，聊用佈区区。

方凤


○守邊議 【 修築墩堡】

按班史武記所謂城障列亭。匈奴傳所謂建塞徼起亭隧。是乃古人候望之所。今世所謂營堡墩臺之類也。賈誼傳所謂斥堠烽燧。鼂錯傳所謂藺石渠荅虎落。是乃古人候望之具。今世所謂煙火信礟礌石之類也大抵斥候以遠為宜。以高為貴。以蕳為便。葢近。則緩不及事低則候不及遠繁則人少而費多臣請以今日邊事言之。且如宣府一處。腹裏墩口二百七十二所。沿邊共四百五十六所。即此一處以例其餘。其城塞之設。皆當要害之處。固無容議。但墩臺之類則恐失之太少矣。自世廟以後則墩臺以漸而加多臣愚以為設墩臺以候望也其相去之遠近。當以火光可見。礟聲可聞為限。夫以方丈之土堆。十數之孤卒。持一二日之水米。出于數百里之外。其孤危甚矣。苟非地險而逕迂。埶高而食足。其乘障者。幾何不為虜持首去如狄山也哉。臣竊以為宜遣行邊大臣、會同守邊將帥、躬行邊地、相其事埶、審其形便、於凡舊日墩臺可省者省之。可增者增之可併者併之。大抵主於簡而遠聲聞可相接。目力可相及。則立為一墩。及於眾墩之間。要害處立為一堡。使之統其附近諸墩有事則相為接應。墩統於堡。堡統于城。如臂指之相使。如氣脉之周流。于外墩之內。每二三十里。各為總臺數處。以次通報於城中。其墩之制。高必極望。墩之下于三四里間。四週俱築為土牆。高四五尺。長七八尺許。橫斜錯亂。彼此相入。人須委曲。然後可行。使虜馬不能侵近。其墩之上除候卒自持口粮外。常畜一月水米。以防不測。若夫烽燧之制古人晝則燔燧、夜則舉烽、偶遇風勁。則煙斜而不能示遠。值霖雨。則火鬱而不能大明。宜於墩臺之上立為長竿。分為三等。上懸紅燈以燈數多寡為虜緩急眾寡之候。所謂紅燈者。煆羊角效魚魫為之。而染以紅。遇夜則懸以示眾。數百里之間。舉目可見矣。


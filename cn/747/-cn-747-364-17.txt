○对为律娶妻判

〈甲善算，为律娶妻生子，人告其妖，不伏。〉

理历明时，创自轩邱之帝；寅饯纳日，制算丹陵之主。散在国典，郁乎畴人。甲以妙察五均，工言三统。雄管雌管，候六间而靡差；上生下生，稽五行而得象。乾坤并位，律固闻於娶妻；阴阳易方，吕实号於生子。岂曰三星之会，何惊十月之祥？顾不谋於白圭，宁取信於缇幕？如簧之口，虽欲加人；匪石之心，安能引咎？疑则合阙，妖则谓何？


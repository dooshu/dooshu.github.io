○春令减刑德音

乘时布泽，有国之彝训，议狱缓刑，前王之茂典。繇是洽其麛卵，殷汤宏解网之仁；顺彼阳和，汉后有录囚之诏。育物施惠，抑惟旧章。朕缵服鸿业，祗膺宝位，何尝不日旰忘食，中夜求衣，虑一物之失所，忧四方之未乂，虽身居黄屋，而志在苍生。今寇孽为虞，征输未息。犹恐提戈释耒，未有厚於人时；寘棘埋梧，或虑盈於幽圄。属三阳启候，万物遂生，宜覃在宥之泽，庶叶维新之令。

其天下见禁囚徒，死罪降从，流以下并释放。京城宜令中书门下即分往府县，御史台大理寺即亲自按问，疏决讫具状闻奏。诸府州各委所繇长官准此处分。诸色流人及左降官等，所繇类例，并与量移。仍委中书门下议覆，奏取处分。其先缘安禄山伪署三司有名，应在流贬者，原情议罪，负国诚深，朕已舍其殊死，窜於荒徼，固当与众共弃，长为匪人。然皆邦家旧臣，尝挂缨冕，使其终没裔土，永匿惭魂，孰若贷以殊私，俾令效节。亦准例处分，兼委中书门下量轻重类例，奏取处分。比缘寇盗之内，干戈胁从，白刃临颈，胡宁忍决，所以陷於凶党，苟免者多，从前诏书，频已该及。其史思明将士及伪署官属等，有束身归顺，并率众来降，官爵如初，一无所问。以城邑降者，仍别加封爵，馀凶党之流，亦同此例。天实临照，朕无食言。

王者设教，务农为首。今土膏方起，田事将兴，敦本劝人，实为政要。宜令天下刺史县令，各於所部，亲劝农桑。百姓中有勤劳耕耘，积其菽粟，或赡於闾里，或能益军储，委所繇长吏具状奏闻，当特与甄赏。仍令有司第其高下，量酬五品以下官员。其百司及州县，兴工力役不急之务，一切并停。诸军兵健，应在行营，有羸老疾病不任战陈者，各委节度使速拣择放还，路次州县，量加济恤。诸色番役，各令所司减省，放其营农。且寇孽未平，军戎当备，甿庶之内，征赋犹繁。朕所以亲帅公卿，躬行节俭，而诏书屡下，蠲免盖多。国计军储，取给而已，犹欲累加损益，以惠黔黎。宜委中书门下勾当，令度支使与诸供司一切减省，应可蠲免，每司各条件闻奏，当使施行。


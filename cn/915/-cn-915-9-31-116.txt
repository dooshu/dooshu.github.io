◇报王筠书

览所示诗，实为丽则，声和被纸，光影盈字。夔、牙接响，顾有馀惭；孔翠群翔，岂不多愧。古情拙目，每伫新奇，烂然总至，权舆已尽。会昌昭发，兰挥玉振，克谐之义，宁比笙簧。思力所该，一至乎此，叹服吟研，周流忘念。昔时幼壮，颇爱斯文，含咀之间，倏焉疲暮。不及後进，诚非一人，擅美推能，实归吾子。迟比闲日，清觏乃申。（《梁书·王筠传》）


晁说之　书事

逋亡今五月，百感若为情。

马借从军没，舟疑破浪轻。

奏书无路达，故里有谁耕。

戴笠蓑衣雨，犹怜李少卿。

晁说之

晁说之　书事

越天梅雨短长思，嵩阳客子问归期。

幽梦远近徒犹夷，细字老眼厌纷披。

身将隐矣又何为，且舒萦滞为客时，

故自平平欲语谁。

晁说之

晁说之　书事

先生不饮而常醉，醉倒四海支狂流。

不烦高士倾佳酿，要使鱼龙同我愁。

晁说之

晁说之　书事

狂寇舳舻星斗落，列炬烧江犹未觉。

太平斥候固不严，樽俎之谋在河朔。

晁说之

晁说之　书事

一江如鼎鱼龙沸，我欲逃生何所之。

今古兴亡有同恨，乾陵火照奉天时。

晁说之


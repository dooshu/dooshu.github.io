春游


其一


二月天低草不分，遥遥碧野照春云。
鞭冲湿雾张公子，舟泛横波越鄂君。
龙卵乍惊雷后水，凤车初化雨中裙。
近来憔悴东风后，莺燕无心更入群。

其二


怅望仙源路不知，杳然云馆意生疑。
梨花小苑调莺后，杨柳长廊系马时。
试煖珠帘春半捲，留香黼帐昼还垂。
晚风摇曳墙东伴，非雾非烟琐玉儿。

其三


艳阳何事独神伤，春气茫茫日更长。
草碾玉轮都号梦，花当绣户尽名香。
万条南国宫中柳，千骑东方陌上桑。
便有柔情收不得，好凭云雨放高唐。

其四


一径花飞香在衣，孤村艳艳正斜晖。
已移卓女当垆后，便逐张郎走马归。
未渴佯将金井汲，少留意与玉鞭违。
才情到处春应识，明日重经更掩扉。

其五


绮栊三月遍垂杨，昼漏初长无凤凰。
帐底松鬟云鸭绿，楼头曳袖日鹅黄。
珊瑚不断春生蕊，芍药多情夜有香。
风景自宜愁一概，非关心事托王昌。

其六


春江淡艳湿晴沙，蕙叶兰旗窈窕斜。
燕子不曾经汉殿，杨花犹是怨隋家。
侠联东市金鞍马，愁对西陵油壁车。
遥听小楼歌白纻，昨宵烟雾弄琵琶。

其七


一片春云颓不流，九枝琼树半绸缪。
香迷昼夜梁家宅，日出东南秦氏楼。
花幕垂垂临玉镜，鸟铃寂寂下帘钩。
铜铺摇荡蔷薇影，传得倾城别样愁。







其八


长红万树艳阳才，远嫁东风可自媒。
星斗画图花夜睡，神仙敕使鸟春来。
鸾蜂巢雾萝牵阁，么凤衔香草满台。
我畏多情常闭户，纵横桃李向谁开。





龙


李山农观察在山东时，一日雷雨大作，市民哗传雷击一龙，堕城中。其仆趋视，携一爪归，大如五斗箕。旋为邻人脔分以去，观察仅得鳞二枚。时方拟开金矿，寓中延有西洋化学师，使化之，不得其原质。曝干揭之，盖累数十层而成一鳞者。鳞作方式，其纹亦都作正方形。甲辰，余游济南，东人犹有能言之者。究不知果为龙否也。






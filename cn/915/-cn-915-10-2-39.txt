◇虚空藏菩萨忏文

窃以菩萨之于众生，是大依止，观察性相，随机济拔，一人未度，不证善果，往古今来，行愿如一，而虚空藏菩萨最为胜上，为众中之幢王，为大明之尊主，具诸佛之智慧，得如来之秘密，至因梦见形，随缘示相，一闻称号，水火不能焚溺，一心称名，刀杖不能伤害，寿命财产之愿，念而必谐，色声味触之须，求而皆遂，身心疾恼，怜愍疗治，牢狱怖畏，方便解释，此盖随从世法，安乐众生。及夫动神变相，去香集之境，放净光明，来阎浮之界，入三昧定，除烦恼热，说陀罗尼，破恶业障，五浊恶世，一时清凉，五根本罪，并皆解脱，此则开世间之眼，示涅盘之路。弟子承如来之教，禀诸佛之慈，国被菩萨之功，家行大士之业，方愿十方刹土，悉有一乘，十方众生，皆修十地；今谨于某处建如干僧如干日虚空藏菩萨忏，见前大众，至心敬礼本师释迦文佛，礼胜花敷藏如来，礼陀罗尼神咒，礼虚空藏菩萨，愿虚空藏菩萨，寻贤应赴，现神通力，开智慧光，以种种身，游诸国土，度脱众生，不乖誓愿，稽首敬礼常住三宝。（《广宏明集》二十八下。）


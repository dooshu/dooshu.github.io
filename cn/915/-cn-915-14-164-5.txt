◇谢皇太子施香炉铜钟等物启

天台寺故智者弟子沙门智越一众启：使人兼通事舍人张乾威至，谨领前件，物等并皆完净。仍即陈罗先师舍利龛前，具宣来令，并唱施物，又千僧法斋。伏惟弘护殷勤，慈泽周至。香炉微妙，天匠庄严。洪钟和雅，震集凡圣。胜幡舒旆，疑悬梵宫。酥监桃，请同香积。法衣净饰，无著离尘。毡物丰多，惊眩视听。千僧云集，布满山庭。爰降王人，光显林谷。奉对灵龛，必神通摄受，标拟众圣，冀愿海庄严。越等凡微，谬当恩沐。慈润重沓，难可克胜。合众虔虔，如履冰刃。不任戴荷之至！谨启谢闻。仁寿二年正月六日。（同上）


杨畏知传

杨畏知字介甫，宝鸡县人，举陕西乡试第一。崇祯庚辰，诏天下保举材能特用，畏知德举。起家为县令，历官云南副使，分巡金沧道。

乙酉秋，武定土司吾必奎作乱，连陷禄丰、广通等县，进攻楚雄府，破之。畏知监军复楚雄。郡民请留畏知弹压，遂由大理移驻焉。时阿迷土司沙定洲奉调会剿，至省而必奎已擒。定洲以十二月朔日入黔国公府抢掳。巡抚吴兆元不能讨，且许为请代镇。沐天波走楚雄，畏知纳之。定洲率众西追。畏知与天波计曰：『郡城新破，疮痍未复，贼以方张之势来攻，必见陷，同死无益，公不如疾走永昌，据重江之险。比贼越楚雄而西，踟蹰于大理、蒙化间，须数月而后定。我守御既备，传檄四出，贼欲趋永昌，惟恐我断其归路；欲返攻，则公随之，首尾夹击，扑灭可期也』。天波遂走永昌。明年春，定洲至城下。门已闭，畏知从城上语之曰：『尔所急，黔国公尔，今已西矣。待尔定永昌回此时，朝命已下，当以镇道礼相见。今顺逆未分，吾不能为不义屈也。且尔不忧迤西诸司受黔国檄，而合从见讨乎』？定洲恐失天波，遂与盟而去。分遣其党王朔，李日芳等攻大理、蒙化屠之。畏知乘间撤郭外居民尽入城，清四野，坚筑隍陴，传檄调汉土官军，姚安、景东各郡俱响应。定洲闻之，不敢至永昌，回攻楚雄。畏知守具既集，屡攻不能下。一日，畏知坐城楼，贼发巨炮击楼，烟焰所指，正罩畏知。贼相庆谓必死。须臾烟散，畏知端坐无恙，惟进贤冠失左翅尔。俱惊叹以为神助。畏知视贼懈，辄出奇兵奋击，所杀伤甚多。至是始引去。

先是定洲变起仓猝，诸土司以抚军故，观望不敢动。及闻畏知倡义，于是宁州禄永命、石屏龙在田、嶍峨王克猷等皆聚众不与通。定洲恐阿迷有失，东还攻石屏，在田走；破宁州，杀永命；至嶍峨，克猷逃死于路。迤东既定，乃复还攻楚雄。分兵为七十二营，每七营各为一大营统之。环城塞濠，为久困计。畏知复凿濠三重，男子乘城，女人馈食，更番守，御之益坚。逾八十日始去。丁亥春，孙可望等至云南，定洲与战大败，逃归阿迷。可望入会城，巡按御史罗国瓛、宗室朱寿琳死之。

先是隆武在闽，闻畏知拒贼事，已晋都御史，督滇师。可望等亦闻其名。既入滇，分遣李定国东追定洲，自与刘文秀俱西出。畏知率兵，遇可望于禄丰，战于启明桥，兵败赴水，浅不死，踞而大骂。可望下马慰之曰：『吾闻公名久矣。特来为云南讨贼，将与公共扶明室，非有他意』。畏知瞪目视曰：『贼给我也』！可望曰：『公不信，当折矢为誓』。畏知曰：『果尔，当从吾三事：一不得仍用伪西年号，二不得杀害良民，三不得焚庐舍、掠妇女』。可望皆许诺。同回楚雄，西略大理各郡。使刘文秀至永昌迎天波归。迤西八府皆得免屠僇者，从畏知之言也。

既回省，闻隆武皇帝见害，两粤亦被兵，音问阻绝。临安人任僎官于滇，倡义尊可望为国主，以干支纪年，铸兴朝通宝钱，置六卿庶尹。可望听之。畏知愤懑，常欲唾其面。顾念既已同之，徒死无益。惟日称道忠义，以动其下。有所忤，辄鼓掌大骂，贼怒，多欲杀之。有知者曰：『此忠臣也』！定国、文秀尤爱重之。可望与刘、李辈本侪伍，一旦自尊大，苦无以相服，每事多捍格。畏知念机有可乘，乃日夜以忠义于众中激厉之。一日，可望出语不逊，畏知鼓掌唾之。可望怒，令杀之。众曰：『此忠臣也，不可杀』。可望意亦释。定国、文秀尤与畏知善。畏知日陈故约，期共戴明室，两人交口助之。可望闻肇庆有君，又闻李锦、李成栋降，帝加之封爵，隆礼有加，私念若封我为王，则加侪伍之上，因以詟服之，获专行己意矣。己丑春，奉表于帝，遣畏知同永昌龏彝赴肇庆。至黔，为皮熊所阻；久之，始得假道至粤。进可望表，请封国为秦王，帝令卿尹详议之。兵科给事金堡曰：『本朝异姓止有赠王，中山、开平俱出赠恤，三百年定制也。今虽播移，不可坏祖制』。众皆以为然。畏知曰：『且彼豪植素，虽不与无益，彼固自王也。一旦降公侯而能欣然受命者，此纯臣之节，宁可望于若辈？若因其向羡，破格明恩，益见圣恩之优渥，而动其感激之怀，所谓反侧者以此，傥幸收用于万一。且法有因革，今时异势殊，然国步多艰，土宇非故，通权达变，正在今日，犹兢兢守此名号，不以假人而录其用，犹固执旧法邪』！议数月不决。临发，乃赐一字亲王章，而无封号。畏知西过梧州，遇堵胤锡，告之曰：『畏知今返滇，可望必怒，怒则必逞其强暴，是激猛虎使之噬人。奈何』！胤锡然之，为补牍入，始封可望为平辽王，加畏知尚书、龚彝侍郎而行。武康伯胡执恭者，故陈邦傅中军也，驻防泗城州，地与滇近。闻可望欲求封，先使人以书通约，许封为奏王。可望悦。执恭谓奇货可居，即具疏报闻，且谓『机不宜迟，臣已便宜铸印，填空敕赍行矣』。执恭至滇，可望郊迎甚恭，所部额手加贺，俨然以秦王临其下矣。比畏知回，而始知其诈，故深耻之，曰：『为帝为王，我所自致，何藉于彼，而屑屑更易，徒为人笑尔』！仍厚礼执恭，屏畏知所赍篆不用也。

庚寅春，粤东告警，自肇庆迁于梧，可望使至，因复议滇封。内阁严起恒持不可，兵部侍郎杨鼎和助之，且以为不臣其人则不受其贡，并所进白金玉带等物俱却之。可望怨益深。秋九月，自率兵至黔，去粤益近。十一月，东西两会城并失，烽火逼南宁，西窜无地，更使刘■〈艹洍〉封可望为冀王。可望仍不受。畏知曰：『秦、冀等尔，顾假何如真』。可望终不听。畏知私念势迫，主忧臣辱，吾罪无所逃。李定国亦咸劝可望趣畏知行，以始终之。畏知犹未至，可望先遣贺九义、张胜、张明志将兵赴南宁，求阻秦封者而甘心焉。鼎和、起恒等俱被杀，南宁鼎沸，始真封可望为秦王。畏知至，痛哭自劾，语多侵可望，遂留南宁。可望闻之益怒，使人促之回黔。畏知见可望，大骂曰：『贼终不可与为善，我乃为贼所误，负不义名于天下，死有余辜』！除头上帻击其面。可望怒，令杀之。畏知为人，忠义激烈，每陈说顺逆，辄倾其座人。与可望相从久，心谅其无他，虽出一时之怒，犹意左右必有求救者。然贼令严，每怒，咸屏惕莫敢出声。久之，乃自令勿杀，则已无及矣。平时戮人，地距营门可十里许，为时尚未至，而畏知行数步，辄坐地不去，曰：『此即我死处，何行为』！故途未半而被害。可望深悔之，复杖其左右之不言，并杖行刑者。畏知虽死，而李定国奉帝自安隆幸滇，阅二年始亡国，人以为犹杨长知所启云。滇人之怀畏知也，如考妣之丧也。事闻，永历皇帝赠少保，谥文烈。楚雄人为之立祠，至今祀之以报德云。

孙可望，狡猾逞凶之贼也，独能听畏知之说，稍降其暴虐之心，而活全滇之赤子，滇人至今祠而祀之，宜哉。文烈摅忠而轻身，卒使定国尊奖王室，极颠危而犹扶植之，盖其浩然之气有以开之也。刘子政云：『诚信勇敢，何有险诐』；文烈之谓欤。


五脏变腧第二


〔一〕黄帝问曰：五脏五腧，愿闻其数。岐伯对曰：人有五脏，脏有五变，变有五腧，故五五二十五腧，以应五时。肝为牡脏，其色青，其时春，其日甲乙，其音角，其味酸。《素问》曰：肝，在味为辛。于经义为未通。 心为牡脏，其色赤，其时夏，其日丙丁，其音徵，其味苦。《素问》曰：心，在味为咸。于经义为未通。 脾为牡脏，其色黄，其时长夏，其日戊己，其音宫，其味甘。肺为牝脏，其色白，其时秋，其日庚辛，其音商，其味辛。《素问》曰：肺，在味为苦。于经义为未通。 肾为牝脏，其色黑，其时冬，其日壬癸，其音羽，其味咸。是为五变。

脏主冬，冬刺井；色主春，春刺荥；时主夏，夏刺输；音主长夏，长夏刺经；味主秋，秋刺合。是谓五变，以主五输。问曰：诸原安合，以致五输？对曰：原独不应五时，以经合之，以应其数，故六六三十六输。问曰：何谓脏主冬，时主夏，音主长夏，味主秋，色主春？对曰：病在脏者取之井，病变于色者取之荥，病时间时甚者取之输，病变于音者取之经，经一作络 满而血者病在胃一作胸 ，及以饮食不节得病者取之合，故命曰味主合，是谓五变也。

〔二〕人逆春气，则少阳不生，肝气内变；逆夏气，则太阳不长，心气内洞；逆秋气，则太阴不收，肺气焦满；逆冬气，则少阴不藏，肾气浊沉。夫四时阴阳者，万物之根本也，所以圣人春夏养阳，秋冬养阴，以从其根，逆其根则伐其本矣。故阴阳者，万物之终始也。顺之则生，逆之则死，反顺为逆，是谓内格。是故圣人不治已病治未病。论五脏相传所胜也。假使心病传肺，肺未病，逆治之耳。






○加李辅国司空兼中书令兵部尚书食实封制

论道之官，兼平水土；神化之本，皆属陶钧。仗以勋贤，执兹大政。开府仪同三司行兵部尚书判元帅行军司马闲厩等使上柱国尚父李辅国，先圣同德，皇家保衡。经纶云雷，负揭日月；佐命之义，格於苍穹。亲必造膝，言皆投水；功高弥损，任重不矜。芟夷内难，义形於色；奸邪黜伏，宗社获安。大厦再崇，九鼎增重，肆予小子，继守万方。顷以寡薄，赖於营救，岩廊是倚，舟楫可乘。且名冠云台，未登公辅，绩参天造，犹缺苴茅。久遂推挹，恐乖彝典，朝廷百辟，屡进昌言。乃申弼亮之谟，式副群公之请。主兹空土，拜以专车，更誓山河，用加井赋。宜俞往谐之命，永叶襃优之礼。可司空兼中书令兵部尚书，食实封八百户。


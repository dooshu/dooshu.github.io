黄氏皆令小传

嘉兴黄氏媛介字皆令同郡杨世功妻也先世有显者介性淑警闻兄鼎读书声欣然请学多通文史既许字世功後有大力者艶其才将夺之介曰食贫吾命也卒归杨椎髻亲井臼间作诗画临小楷书法笔意萧远无儿女子态世功读书不成遂劝之偕隐国初随世功避兵播迁所至有知者时相饷遗卞处士妻吴岩子以诗名假馆留数月为文字交尝栖山隂梅市与诸大家名姝静女唱酬有越游诗还家湖上好事者传其笔墨一时名卿士大夫如吴祭酒梅村辈皆称异之名日起世功用是以布衣游公卿间持书画片纸或易米数石介既垂老伤世功无家人产以游为生黾勉同劳苦叹曰妾闻妇人之道出必蔽面言不出梱得稍给饘粥完穉弱婚嫁吾守数椽没齿矣会石吏部有女知书自京邸遣书币强致为女师舟抵天津一子德麟溺死明年女本善又夭介遂无子懑甚南归过江宁值佟夫人贤而文留养疴於僻园半岁卒遗诗千余篇尝募人剞劂自叙其家世中落生蓼长荼饥不食邪蒿之菜倦不息曲木之隂天既俭我乾灵不甘顽质藉此班管用写幽怀倘付诸蠧鼠与腐草流电一瞬消沉实为恨恨词旨酸妍读者悲之

史氏曰妇人以才见者衆矣鲜有完德则无非无仪者尚焉李易安无足论即朱淑真作配庸子意多怏怏诗固可以怨哉黄氏以名家女寓情毫素食贫履约终身无怨言庶几哉称女士矣


卷317_37【甲午岁相国李公有北园寄赠之作，吟玩历时，屡促酬答，机务不暇，未及报章，今古遽分，电寓波增感，留墓剑而心许，感邻笛而意伤，寓哀冥寞以广遗韵云】  武元衡

机事劳西掖，幽怀寄北园。鹤巢深更静，蝉噪断犹喧。

仙酝百花馥，艳歌双袖翻。碧云诗变雅，皇泽叶流根。

未报雕龙赠，俄伤泪剑痕。佳城关白日，哀挽向青门。

礼命公台重，烟霜陇树繁。天高不可问，空使辅星昏。


◇日蚀求言诏（太和初）

盖闻人主政有不得，则天惧之以灾异，所以谴告使得自修也。故日月薄蚀，明治道有不当者。朕即位以来，既不能光明先帝圣德，而施化有不合于皇神，故上天有以寤之。宜励政自修，以报于神明。天之于人，犹父之于子，未有父欲责其子，而可献盛馔以求免也。今外欲遣上公与太史令具禳祠，于义未闻也。君公卿士，其各勉修厥职。有可以补朕不逮者，各封上之。（《宋书·五行志五》。太和初太史令许芝奏日应蚀，与太尉于灵台祈禳，帝诏曰云云。）


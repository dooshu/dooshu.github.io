以诗代柬寄金长真宪副（公索刻余全集。）

老友畏情多，情多引离思。
抱君白下书，转侧宵不寐。
言当会秦淮，要约过五四。
通都冠盖繁，休沐分相弃。
泛爱烦诸侯，野性苦乖异。
解官垂十年，始知符节贵。
箧中馀旧草，半辑懒诠次。
长怀敝帚惭，敢为故人累。
老贱念贫交，失计喜閒事。
有时辍梨枣，持充宾客费。
谁当定吾文，此语千春泪。
使君侨肸徒，风义动天地。
不愿十日饮，愿复一把臂。
积雪明山楼，疏梅烂江寺。
托身语春风，为我御征辔。



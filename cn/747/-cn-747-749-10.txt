○陆绍除信州刺史封载除遂州刺史郑宗道除南郑县令等制

敕。中大夫前使持节申州诸军事守申州刺史上柱国赐紫金鱼袋陆绍等。夫以冉求之才，方六七十，为之三年，然後可使足人。今者一州之地，五六於此。况上饶参以越俗，遂宁旁缘巴徼，号为沃野，皆有厚赋，委之分寄，实难其人。以绍其先君子仍代作相，能以儒学缘饰吏理。以载颇有长者之举，闻於士林之间。夫二千石所系，朕常留念，举以授尔，能不诲乎。恤孤独，逮不足，修其教，徇其宜，凡此四者，著於《王制》，勉循古道，以活疲民。宗道宰邑，卓然善政，廉使上课，书为第一，列於迁陟，得以不时。无易初心，以失前效。可依前件。


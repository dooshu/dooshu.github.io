○对祭侯判

〈得甲祭侯，辞曰：“强饮食。”御史纠非息宴之礼，不伏。〉

祭以主敬，射以观德。三侯既设，遂闻熊豹之差；二簋可享，爰申脯醢之奠。甲进退有度，揖让而升，方备於五善，讵略於六艺！有如武子之妙，以取牛心；类後羿之能，无全雀目。祭必如在，神当格思。唯宁者立以继代，不属者抗而射汝。强饮强食，陈祝史之正辞；克克祀，介会孙之景福。必也正其齿位，称彼兕觥。将劳农以休息，乃示宴以惠慈。铁冠所纠，恐未三思；铅刀见用，终资一割。同於噬腊，难以甘心。

彭朝曦


陆游　客思

裘马平生喜远游，暮年憔悴向南州。

文书与睡中分日，衰病和愁总怕秋。

无复雪郊看射虎，但思烟浦听呼牛。

还家谁道无余俸，倒橐犹堪买钓舟。

陆游

陆游　客思

千里关山道路赊，可怜客子费年华。

杯觞艳艳红烧酒，风露盈盈紫笑花。

孤月有情来海峤，双鱼无信到天涯。

此生那得常飘泊，归卧东溪弄钓车。

陆游

陆游　客思

两鬓星星久倦游，凄凉况复寓南州。

未甘蟋蟀专清夜，已叹梧桐报素秋。

绮语安能敌生死，热官正欲快恩雠。

空堂饱作东归梦，梦泊严滩月满舟。

陆游


後山不背南丰

陈後山少为曾南丰所知，东坡爱其才，欲牢笼於门下，不屈，有“向来一瓣香，敬为曾南丰”之句。又《妾薄命》云：“主家十二楼，一身当三千。忍著主衣裳，为人作春妍。”亦为南丰作。然《送东坡》则云：“一代不数人，百年能几见？风帆目力尽，江空岁年晚。”推重向慕甚至，特不肯背南丰尔，志节可尚也。一生清苦，妻子寄食外家，《寄外舅郭大夫》云：“嫁女不离家，生男已当户。”得《得家信》云：“深知报消息，不敢问何如？”况味可知也。诗格极高。吕本中选江西宗派，以嗣山谷，非一时诸人所及。


◎某太守

道光间，有某太守，以刑名起家。初以同知分发来闽，氵存擢太守，小有才，为制府所倚任，虽补有本缺，实经年在省审案也。而招摇恐吓，声势甚张，省中官无不侧目者。台湾戕官一案，制府命随往，获犯百六十余人，制府初欲分别办理，某曰："台湾民情浮动，此案犯若不死，恐难安静。且系大人所核之案，将来此辈有事，恐大人亦难辞咎也。"于是尽斩之。及内渡，甫登舟，某见鬼无数攀其舟，舟将覆，急登制府舟，乃免。时史望之大司寇督闽学，深恶之，绝不假以词色。及贺耦耕先生奉命为闽藩，亦熟闻某之名，贺履任后，某请私谒，乃不礼之。某怒甚。归，掷其帽，曰："不官矣。"是日，首府因某未入署审案，遣人要之，某辞以疾。其徒有以军功候补通判某及候补县丞某，同往视之，见某通判曰："台湾之案，后三四十人皆汝等定谳，今皆到我处厮闹，室几不能容矣。"二人疑其病狂也，无语而退。次晨，探之，死矣。是案固尽当置法，而制府有分别一念，未始不可于死中求生，因某一言，皆为无头之鬼，其恨之也宜哉。按：乙未年，贺耦耕先生与家大人同被召复出，贺先到京，即授闽藩。家大人北上，于天津舟次相遇，贺详询闽省吏治，且曰："我素知福建有两郡丞，一时派，一龌龊。"时派指陆莱臧，龌龊则指某也。然则贺之精明洞察，某即不死，其何以自容哉？又按：此条余闻于福州同时诸当事，嗣阅姚伯昂先生《竹叶亭杂记》，所载略同。是非之公，知不能关众口也。


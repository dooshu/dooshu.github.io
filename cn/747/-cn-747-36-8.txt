○加庄文列庚桑四子为真人敕

昊穹眷命，烈祖降灵，休昭之仪，存乎祀典。庄子、文子、列子、庚桑子，列在真仙，体兹虚白。师元元之圣教，洪大道於人寰。观其微言，究极精义，比夫诸子，谅绝等夷。其庄子依号曰南华真人，文子号曰通元真人，列子号曰冲虚真人，庚桑子号曰洞灵真人。其四子所著改为真经，崇元学置博士助教各一员，学生一百人。


○还至于阗国进表

沙门元奘言，奘闻马融该赡，郑元就扶风之师；伏生明敏，晁错躬济南之学。是知儒林近术，古人犹且远求，况诸佛处物之元踪，三藏解缠之妙说，敢惮途遥，而无寻慕者也。元奘往以佛兴西域，遗教东传。然则胜典虽来，而圆宗尚阙，常思访学，无顾身命，遂以贞观三年四月，冒越宪章，私往天竺。践流沙之浩浩，陟雪岭之巍巍，铁门之涂，热海波涛之路。始自长安神邑，终於王舍新城，中间所经，五万馀里。虽风俗千别，艰危万重，而凭恃天威，所至无鲠，仍蒙厚礼，身不苦辛，心愿获从，遂得观耆崛山，礼菩提之树，见不见迹，闻未闻经，穷宇宙之灵奇，尽阴阳之化育，宣皇风之德泽，发殊俗之钦思。历览周游，一十七载。今已从钵罗耶伽国，经迦毕试境，越葱岭，渡波谜罗川归还，达於于阗。为所将大象溺死，经本众多，未得鞍乘，以是少停，不获奔驰早谒轩陛，无任延仰之至。谨遣高昌俗马元智随商侣奉表先闻。


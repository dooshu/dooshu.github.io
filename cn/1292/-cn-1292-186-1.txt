◇　上书请送郅支侍子至庭

中国与夷狄有羁縻不绝之义，今既养全其子十年，德泽甚厚，空绝而不送，近从塞还，示弃捐据改不畜，使无乡从之心。弃前恩，立后怨，不便。议者见前江乃始无应敌之数，知勇俱困，以致耻辱，即豫为臣忧。臣幸得建强汉之节，承明圣之诏，宣谕厚恩，不宜敢桀。若怀禽兽，加无道於臣，则单於长婴大罪，必遁逃远舍，不敢近边。没一使以安百姓，国之计，臣之愿也。愿送至庭。

（《汉书·陈汤传》：初元四年，郅支遣使奉献，因求侍子，愿为内附。汉议遣卫司马谷吉送之，贡禹、匡衡以为宜送至塞而还，吉上书言。）




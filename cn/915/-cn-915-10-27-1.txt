◇求解著作启

臣以绍泰元年忝中书侍郎，掌国史，于今四载。臣本庸贱，谬蒙盼识，思报恩奖，不敢废官，皇历惟新，驱驭轩昊，记言记事，未易其人，著作之材，更宜选众，御史中丞沈炯、尚书左丞徐陵、梁前兼大著作虞荔、黄门侍郎孔奂，或清文赡笔，或强识稽古，迁董之任，允属群才，臣无容遽变市朝，再妨贤路，尧朝皆让，诚不可追，陈力就列，庶几知免。（《陈书·杜之伟传》，高祖受禅，之伟启求解著作，优敕不许。）


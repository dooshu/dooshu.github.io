○授杜悰平章事制

朕顾惟眇身，缵承大构，国有以允厘百事，表率万邦，进髦杰於台阶，庶缉熙於帝载。布诚听问，侧席眷求，爰於岳牧之中，载协蓍龟之兆，乃举成命，以副具瞻。淮南节度副大使知节度事充诸道盐铁转运使光禄大夫检校尚书右仆射杜悰，器宇恢宏，襟度夷旷。学通九经之要，道符百行之源。寒松不彫，贞玉无玷。忠信励事君之节，勤慎得成务之才。任历殷繁，志惟匡益。洎临淮海，兼掌货泉，开张多济物之功，饶羡指助军之献。既而积粟应挽，驰币待供，师徒无歉食之虞，馈给有赢财之备，克就戎事，在我元臣。是用付以国钧，俾司邦计，仍兼筦榷之重务，藉输经济之良能。师长百僚，亦从旧贯，往践大位，尔其钦哉！於戏！惟理乱在庶官，矧乎辅翼之臣，寅亮代天之化，必在参修政本，振起皇纲。兴礼义以厚人伦，竭谋猷以清氛祲，期於启沃，以弼予违，无金玉尔音，将孤於虚伫也。可检校尚书右仆射同中书门下平章事充度支兼诸道盐铁转运等使。


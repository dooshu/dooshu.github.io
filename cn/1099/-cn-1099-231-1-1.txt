○昧死陳言以效愚忠疏 【 用舍修建】

臣以災異修省、妄有建白、繼奉　聖旨、令臣明言、臣捧誦之餘、不勝悚懼、切念臣本庸劣、無所知識、荷蒙皇上簡拔及第、寵列詞林、感仰殊恩、每懷圖報、近見諸臣奉　詔陳言、議論不一、恐未足以上慰淵衷、故以草茅之見、騰為狂妄之說、塵瀆　睿覽、但臣涵養未至、故氣乏和平、問學未明故言多疏謬、乃重煩明旨、臣驚悸隕越、無地自容、既而伏自思省、所以有言、寔出于犬馬一念之誠、非敢故為矯激以速譴責也、以臣之愚、時務人品、固未能一一周知、然得于見聞、寔不容巳者、况承嚴命之下、苟復畏罪隱默、或支離遷就、以求幸免、豈不有負　皇上虛心納諫之仁也哉、而臣願忠之初心、亦自負矣、故敢不避誅殛、謹以所聞見出于臣民之公論者、為　皇上明言之、臣惟吏部諸曹之首、尚書百官之表、而汪鋐者小人之尤者也、往者吏部尚書有缺、　皇上亦慎重其任、不肯輕予、今乃属任于鋐、豈不以鋐為賢于諸臣耶、然而命下之日、大小臣工、罔不驚愕、雖閭閻細民、亦切切不巳、皆曰此地非鋐所宜處也、葢以鋐之為人、心行反覆、舉動乖張、志惟務于逢迎、心秪期于報復、向總憲臺、累遭論劾、今遷吏部、又被羣言、臣恐失今不處使在位日久、益以逢迎之巧、濟其報復之私、內外臣工、用舍盡謬、則其為害、可勝言哉、此鋐之不當用也、如武定侯郭勛、賦性奸回、立心險詐、阿奉權貴、叨受天恩、葢不必考其心術之微。觀其氣象之著。亦知其為險人也。　皇上使之久典戎務、屢代祀事、及凡要緊　朝政。皆得與議、彼復不自撿飭、肆意猖狂、使為臣子者、朝夕觀效、皆如勛之為人、豈得無可慮乎、此勛之不當用也、如太常寺者、本司掌禮儀、以事神祗祖宗、導迎和氣、光昭國祚者也、位列崇階、稱為清要非心行純白、資深望久者、不得與矣、世廟修玄故道流濫廁名爵近者乃使陳道瀛金贇仁輩庸惡道流、充任其秩、臣每觀其聲音容貌、即極粗鄙、及聞其素行則飲酒食肉、貪財好色、無所不至、一遇祭祀、則專意于分受品物、及香燭柴炭之類而巳、如此等人、如此等心、而望其誠敬精白、以贊助　皇上明禋之敬、有是理乎、此道瀛輩不當用也、臣愚竊妄以為是數人者。羣化皆曰不當用也。而皇上用之。豈亦　聖心之偏于喜者耶。又如　皇上踐祚以來、在廷之臣、意指議禮諸君子耶條建議論之間識見偏執、言辭紕繆、以上觸　天威、自取罪戾者、固非一人一事、但據其迹雖若難恕。而究其心則皆可原。自明示薄罰之餘。懲創已久。况皆累朝作養。才能文行。各有可取其遺我　皇上。共成光明之治者也。而可終忍于廢棄老死已乎。雖累有寬釋起用為言者。尚未蒙慨然允行。近見大學士李時以愛惜人才為請、即荷嘉納、中外臣民不勝欣躍、此可以觀人心矣、但下該部巳久、未見覆題、則臣所謂遲回觀望、不能悉力將順、縱有陳焉。不過虛文塞責之說。豈可謂無哉。臣愚竊妄以為是得罪者。羣心皆曰當矜宥也。而　皇上亦未能釋然。豈亦　聖心之偏于怒者耶。推而至于施為之間。如稽復舊典。以備一代之制。真盛舉也。但未免工作屢興。財力並竭。採運木植。燒造磚瓦。裝載灰石。所至騷然。民無寧日。則閭閻之下。形諸愁歎。以戾太和者。亦豈少乎。又如真人邵元節者、得以其術、過蒙悉聽、于內府修建醮事、此雖　皇上祈天永命之心不能自巳、但禱祀之說。自古無驗。今乃不惜糜費。使之頻舉。且命左右大臣。奔走共事。而元節復率其徒侶持其旛樂。敢于大內闡揚法事。遂至不肖之臣。妄為依託。且聞有昏夜乞哀出其門者。亦不能必其無市恩播威。夤緣僨事之失也。夫以　皇上敬一之心。臣民祝願之念。感格天地。萬壽之福。百男之祥。可以坐致。乃使異端小術。攘以為功。書之史冊。以垂後世。亦謂何哉。凡此或皆　聖心少有所偏者、故臣敢為內照自省、及戒謹恐懼之說、葢欲　皇上遠稽堯舜、所以德高羣聖、治冠百王者、不外此心之中和也、使或一念之微、一瞬之際、及一事之末、少有間斷、即未純一、即弗中和、是故慎獨之功、確乎不可忽也、乃臣之誠、不足以孚感悟、言無足以備採擇、至廑明諭、臣罪安可逃矣、


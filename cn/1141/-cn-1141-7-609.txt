采莼篇

西湖三月莼始生，含花卷叶浮绿茎。
质柔肤滑不留手，白汁盈盈成水晶。
浸之经宿逾肥美，旋摘生新类兰芷。
春山雨涨绿波深，欲浮不浮难出水。
故人招我放生池，画船红袖吹参差。
神鱼拨剌动雷雨，冯夷出没搴旌旗。
酒阑却向湖亭泊，缓带登楼气盘礴。
急呼舟子撷莼丝，雪鲙金盘佐觞酌。
凝脂腻泽难禁煮，玉笋锦葵谁似汝。
滑翻碧碗匹冰浆，清绝香羹奴酪乳。
嚼腐餐肥良可憎，五侯七贵知未曾。
怪来此物系归思，千载常怀张季鹰。



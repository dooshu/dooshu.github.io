○赐杜光庭诏

敕光庭：昔得郭遵大奏，青城山斋醮祥异事，具悉。夫宗元道观，灵宝斋场，星官上奏於殊庭，驿骑初传於诏命。光摛五凤，状列宿於空中；声吼长鲸，若飞霞於丰岭。祥鳞忽现，棕干分荣，神仙难期，阴阳不测。验兹祥应，自帅精虔，追踪於五利文成，事美於文皇汉武，嘉叹所至，寤寐不忘。故兹诏示，想宜知悉。秋冷，师皆好否，遣书，指不多及。其修斋道士等一十七人，各赐有差。


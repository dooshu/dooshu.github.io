安福修学记

天下之盛衰人才之得失皆视其学之兴废兵革未息则不暇治学及其既平吏困於簿书士穷於衣食淹月累岁卒以无成故非强干有为者不为功安福之学不治久矣新野进士焦君荣治县之三年振窳扶萎赋充而暴戢乃出力新夫子庙置学舍又以私钱买田租六百斛赡士之来学者不数月而就邑人来告请记之此盖安福之盛时所不数见者也今邑中比岁水旱逋负相接漕艘之营作屯卒之勾补兵舰之驿骚山民之犷悍事频节促不遑宵昼於此而从事学宫进诸生治俎豆吾见其才行之去人远矣虽然古者有学无庙羣师弟子日习其中而因祭菜以明敬也後世有庙无学置博士之长仅司俎豆而弟子不与居也然则学虽具而閴无人焉以滋茂草犹无学也名隶而实背途一而趋岐虽委粟於地以饱窭士犹无学也夫学者求诸圣人之道而以之育才则才出以之莅事则事治者也汉人多尚经学服官断狱之事无一不出於经今人首尚制举业而以其余力治经父师之所传子弟之所习诗易春秋之指甚且稍谬於圣人非惟无学又无经也学圣人之言而至於无经不其甚与安福於吉为中县土淳而材茂旧多君子明正嘉间以理学称者邹公守益最着次则刘公阳及文敏邦采诸公皆反身切理深入而自得故一时从之者甚衆其後学者之患或离经传侈空谈于是刘公阳尝极论之以为世儒道尧舜之孝弟而郷党无称小温公之诚实而然诺不践深言幽独而无忌於可指可视高言着察乃未及乎行之习之吾读其言未尝不抚卷叹息深吾道之忧也居今之世志圣人之道虽凿岩而处负经而锄居孑孑行踽踽苟其气专而力深吾知其必有获也况土淳材茂聚族於学而弦诵饮食其中者乎工有肆农有畔士有学各其所也亦各其业也由其涂者衆而收效者寡则吾所不敢信也


纪八十一 庄烈帝崇祯元年戊辰至二年己巳


纪八十一起著雍执徐，尽屠维大荒落，凡二年
庄烈皇帝
崇祯元年
春，正月，辛巳，诏：“中官非奉命不得出禁门。”上惩魏忠贤之祸，故有是命。
壬午，上熹宗皇后尊号曰“懿安皇后”。
癸未，御经筵，发帑金三十万，分给宣大、东江。乙酉，复旧辅刘一燎、韩炉原官。
丙戌，戮魏忠贤及其党崔呈秀尸。
忠贤尸寸磔，悬其首于河间；呈秀尸悬首蓟州。
是月，大计天下吏，吏部尚书房壮丽、左都御史曹思诚主之.杨维垣以御史佐计，谋护珰局，以东林与崔、魏并诋，并坚持三案。
编修倪元璐上疏曰：“今攻崔、魏者，必与东林并称邪党。夫以东林为邪党，将以何者名崔、魏？崔、魏既邪党矣，击忠贤、呈秀者，又邪党乎哉？东林，天下才数也，而或树高明之帜，绳人过刻，持论太深；谓之非中行则可，谓之非狂狷不可。且天下议论宁假借，必不可失名义；士人行已宁矫激，必不可忘廉隅。自以假借、矫激为大咎，于是彪、虎之徒，公然背畔名义，决裂2240
纪八上一
廉隅。颂德不已，必将劝进；建祠不已，必且呼嵩；而人犹且宽之曰＇无可奈何，不得不然耳。”充此“无可奈何，不得不然＇之心，又将何所不至哉！乃议者以忠厚之心曲原此辈，而独持已甚之论苛责吾徒，所谓舛也。
今大狱之后，汤火仅存，屡奉明纶，俾之酌用。而当事者犹以道学、封疆持为铁案，毋亦深防其报复乎！然年来借东林媚崔、魏者，其人自败，何待东林报复！若不附崔、魏，又能攻去之，其人已乔狱矣、虽百东林，乌能报复哉！”又言：“故辅韩炉清忠有执，圣明所鉴。今推毂不及，则徒以其票拟熊廷弼一事耳。廷弼固当诛，炉不为无说。封疆大事，累累有徒，乃欲独杀一廷弼，岂平论哉！此炉所以阁笔也。
然廷弼究不死于封疆而死于局面，不死于法吏而死于奸珰，则又不可谓后之人能杀廷弼，而炉独不能杀之也。
又如词臣文震孟，正学劲骨，有古大臣之品、三月居官、昌言获罪，人以方之罗伦、舒芬。而今起用之旨再下，谬悠之谭不已，将毋门户二字不可重提耶，用更端以相遮抑耶？”疏上，时柄国者多忠贤遗党，诏以论奏不当责之，于是维垣复疏驳元璐。元璐再疏曰：“臣前疏正为维垣发。今维垣怪臣盛称东林，以东林尝推李三才而护熊廷弼也。抑知东林有力击魏忠贤之杨涟，首劾崔呈秀之高攀龙乎？又怪臣盛称韩炉，夫舍炉昭然忤珰之大节，而加以罔利莫须有之事，已为失平。至廷弼行贿之说，乃忠贤借以诬陷清流，为杨、左诸人追赃地耳。天下谁不知，维垣犹守是说乎？
又驳臣“假借＇＇矫激＇，夫当崔、魏之世，人皆任真率性，颂德建祠，使有一人假借、矫激而不颂不建，岂不犹赖是人哉！即如崔、魏贯满久矣，不遇圣明，谁攻去之！维垣终以“无可奈何”为颂德建祠者解，假令呈秀一人舞蹈称臣于逆珰，诸臣亦以为无可奈何而从之乎？又令逆珰以兵劫诸臣使从叛逆，诸臣亦靡然从
2241 明通鉴卷八十一
之，以为无可奈何而然乎？
维垣又言“今日之忠直不当以崔、魏为对案＇，臣谓正当以崔，魏为对案也。夫人品试之崔，魏而定矣；故有东林之人，为崔、魏所恨其抵触，畏其才望，而必欲杀之逐之者，此正人也；有攻东林之人，虽为崔、魏所借，而劲节不阿，或远或逐者，亦正人也。以崔、魏定邪正，犹以明镜别妍媸，维垣不取证于此而安取证哉？
总之东林之取憎于逆珰独深，其得祸独酷，在今日犹当原其被抑之苦，不当毛举其尺寸之瑕。乃归逆珰以首功，代逆珰而分谤，斯亦不善立论者矣。”
疏入，柄国者以互相诋皆，两解之。
当是时，元凶虽殛，其徒党犹盛，无敢颂言东林者。自元璐疏出，清议渐明、而善类亦稍登进矣。【考异】《明史》、元璐上疏特
书于是年之正月，吴氏《剥复录》以为“改元之第一疏”者是也。壮丽、思诚皆以四月罢，而察典本正月事，今据之。
以刘廷元为工部尚书，薛凤翔罢也。二月，乙未，禁章奏冗蔓。
癸丑，御经筵。
丁巳，申禁廷臣交结内侍，颁谕谆戒之。三月，己巳，葬哲皇帝于德陵。
辛巳，天赤如血，占者谓“主大早，且兵徵”云。癸末，施凤来、张瑞图罢，以忠贤党也。
御史罗元宾疏纠凤来等谓：“纶续之重任，总归奄宦之权衡，欲尚公则尚公，欲封爵则封爵，欲建祠则建祠，欲诛杀削夺则诛杀削夺。情而多而担当少，爵禄重而谋国轻，遂使黄扉为置邮之所，辅臣若执簿之官。误国徇私，莫此为甚！”上是其言，风来、瑞图遂俱乞休去。
乙酉，赠恤冤陷诸臣。杨涟太子太保、兵部尚书；左光斗右2242
纪八十一
都御史；魏大中、周顺昌太常卿；周朝瑞大理卿；周起元兵部侍郎；缪昌期詹事兼侍读学士；袁化中、顾大章，周宗建、黄尊素、李应羿太仆卿；万爆光禄卿，并录一子。王之寀复官。丁乾学、吴裕中、刘铎、吴怀贤、苏继欧、张汶俱赠恤有差。
郭允厚、孟绍虞、阎鸣泰俱先后被劾罢。
是月，以王永光为户部尚书，王在晋刑部尚书。
夏，四月，癸巳，恤故工部尚书冯从吾、左都御史邹元标、高攀龙等二十三人，赠荫有差。
赐刘若宰等进士及第、出身有差。
甲午，以袁崇焕为兵部尚书，督师蓟辽。
初，崇焕以忤忠贤去。忠贤既诛，王之臣被劾罢，廷臣争请召崇焕。诏所司敦趣上道。
庚戌，指挥卓铭请开矿不许。是月，召旧辅韩炉。 改王在晋于兵部。
五月，已巳，大学士李国楷罢。
国槽与魏忠贤同乡，然每持正论。刘志选、梁梦环劾张国纪以摇中宫，赖国楷调护之。刘铎咒诅之狱，诬及方震孺与交通，坐大辟系狱，国槽力为保全。上即位，胡焕猷劾黄立极等，并及国槽。事皆见天启七年。及焕猷除名，国槽荐复之，人称为长者。
至是乞归，荐韩炉，孙承宗自代。卒于家，赠太保，谥“文敏”。
庚午，毁《三朝要典》，编修倪元璐请之也。
其略曰：“梃击、红丸、移宫三议，哄于清流；而《三朝要典》一书，成于逆竖；其议可兼行，其书必当速毁。
盖当时起事兴议，盈廷互讼。主梃击者力护东宫，争梃击者计安神祖；主红丸者仗义之言，争红丸者原情之论；主移宫者弭变于机先，争移宫者持平于事后。数者各有其是，不可偏非，总
2243 明通鉴卷八十
在逆珰未用之先，虽甚水火，不害埙篪。此一局也。
既而杨涟《二十四罪之疏》发，魏广微此辈门户之说兴，于是逆垱杀人则借三案，群小求富贵则借三案，经此二借而三案面日全非矣。故凡推辞归孝于先皇，正其颂德称功于义父。又一局也。
网已密而犹疑有遗鳞，势已成而或忧其翻局；崔、魏诸奸始创立私编，标题《要典》：以之批根，今日则众正之党碑；以之免死，他年即上公之铁券。又一局也。由此观之，三案者，天下之公议，《要典》者，魏氏之私书；三案自三案，《要典》自《要典》。
今为金石不刊之论者，诚未深思。臣谓翻即纷嚣，改亦多事，唯有毁之而已。夫以阉竖之权而役史臣之笔，亘古未闻，当毁一；未易代而有编年，不直书而加论断，若日彷佛《明伦》，规模《大典》，则是魏忠贤欲与肃皇帝争圣，崔呈秀可与张孚敬比贤，悖逆非伦，当毁二；矫诬先帝，伪撰宸篇，既不可比司马光《资治通鉴》之书，亦不得援宋神宗手制《序文》之例，假窃诬妄，当毁三；况史局将开，馆抄具备，七载非难稽之世，《实录》有本等之书.何事留此骈枝，供人唾詈！当毁四。”
疏上，上从之，遂焚其板。侍讲孙之獬，忠贤党也，闻之，诣阁大哭，天下笑之。
论曰：倪文正之论《要典》，以为魏氏之私书，是也。而至谓三案之主者争者、各有其是，不可偏非，此则调停之见，非公论也。
夫三案莫真于梃击。当时叶文忠家居不预，及还朝，任总修《光宗实录》。适王之寀疏论张差事，语侵张问达，复往问之。问达则曰：“谋逆之事，千真万真。之寀所发觉无一不实，某当时谳奏皆与之案同，何以罪我！”叶又问：“风癫之说云何？”答曰：“此饰词也。安有持挺人宫门而可称风颠者！”据此，则之2244
纪八十一
寀之劾及问达者，谓其不能彻底根究耳。叶文忠原修之书，稍据其说，而词甚委婉，其大略犹见于李氏《三垣笔记》中。凡十余条，而于挺击一案独详之，则固明知其为郑贵妃、郑国泰之主谋矣。
有梃击而后红丸之进不能无疑。红丸虽用药之误，而当光宗践阼，郑贵妃余焰方张，又佐之以李选侍，岂得谓孙慎行之以私臆度乎。
若移宫，则乾清乃天子所居、选侍非慈圣之比，即无梃击、红丸二事，亦理之所必争、故杨、左二公首发之。
今《要典》不足论，而至谓等三案于莫须有者，则瞽说也。《要典》之秽，在史臣论断耳；若当日张差口供，法司原谳，其载其中，故《明史》王之寀一传全录其词，具有深意。则与其毁之以资逆焰之扬灰，谓南渡后事。曷若存之以作妍媸之对镜也。
文忠所论三案，见《文集》中。《春明梦余录》亦全载其文，是以叙而论之。
·甲戌，裁各部添注官。辛巳，祷雨。
乙酉，复外官久任及举主连坐法。禁有司私派。
是月，改王永光于吏部，以毕自严代为户部尚书、时房壮丽罢也。李长庚工部尚书，刘廷元罢也。起副都御史曹于汴为左都御史，曹思诚罢也。又以王在晋改兵部，起前刑部尚书乔允升复故官。
察罕诸部寇宣大，掠浑源，怀仁诸州县而去。六月，千寅，许显纯伏诛。
壬子，削魏忠贤党冯铨、魏广微籍，时来宗道、杨景辰俱罢。
2245 明通鉴卷八十一
宗道代李国楷为首辅、事多诡随，编修倪元璐屡言时事，宗道笑曰：“渠何事多言！词林故事，止香茗耳.”时谓宗道为“清客宰相”。景辰先与宗道为《要典》副总裁，一徇奸党指，及朝局已变，乃请毁《要典》，言官交章劾之。户科给事中瞿式耜复极言“二人附逆，不可居政府”，遂同罢。
是月，以吏部右侍郎何如宠为礼部尚书。
如宠天启间官礼部右侍郎，协理詹事府。未几，廷推左侍郎，魏广微言“如宠与左光斗同里友善”，遂夺职闲住。上改元，起佐史部，未至，遂拜是职。
初，宗藩婚嫁命名，例请于朝，贫者为部所稽。自万历末至是积疏累千，有白首不能完家室，骨朽而未名者。用如宠请，贫宗得嫁娶者六百余人。
起朱燮元总督云贵、川广军务，讨水西贼。
是夏，户科给事中瞿式耜疏论“杨涟、魏大中、周顺昌为清中之清，忠中之忠，请俱赐溢”。从之，谥涟曰忠烈，大中日忠节，顺昌曰忠介.
是时有不善左光斗、周宗建者，力尼之，遂多不获谥，至南渡时始得追谥云。
式耜又陈朝政不平，为王之寀请恤，孙慎行讼冤，追论冯铨等。因言“建祠之朱童蒙不可宽，积愆久废之汤宾尹不可用”，上俱纳之。式耜，常熟人。【考异】事具《明史》本传。来宗道、杨景辰之罢，冯铨、魏广微之削籍，《明史·本纪》俱系之六月。朱童蒙之闲住，汤宾尹之永不叙用，诏旨具见《剥复录》，亦在六月，今类书之是夏。
秋，七月，壬戌，太白昼见。
癸酉，袁崇焕至京师，上召见于平台，咨以方略，对曰：“臣受陛下特眷，愿假便宜，计五年全辽可复。”上退，少憩。时廷臣咸在，给事中许誉卿叩以五年之略，崇焕言：“圣心焦劳、聊以是相慰耳。”誉卿曰：“上英明，安可漫对！异日按期责效，奈何？”崇2246
纪八十一
焕怃然自失。顷之，上出，即奏言：“东事本不易竣，陛下既委臣，臣安敢辞难！但五年内，户部转军饷，工部给器械、吏部用人，兵部调兵选将，须中外事事相应，方克有济。”上为饬四部臣如其言。崇焕又言：“以臣之力，守全辽有余，调众口不足；一出国门，便成万里，忌能妒功，夫岂无人！即不以权力掣臣肘，亦能以意见乱臣谋。”上起立倾听，谕之曰：“卿勿疑虑！朕自有主持。”大学士刘鸿训等复请赐崇焕尚方剑，假之便宜，上悉从之。
崇焕又以前此熊廷弼、孙承宗皆为人所排构，不得竟其志，乃上言：“恢复之计，不外臣昔年”以辽人守辽土，以辽土养辽人，守为正著，战为奇著，和为旁著＇之说。法在渐不在骤，在实不在虚、此臣与诸臣所能为。至用人之人与为人用之人，皆至尊司其钥，何以任而勿贰，信而勿疑？盖驭边臣与廷臣异，军中可惊可疑者殊多，但当论成败之大局，不必摘一言一行之微瑕。事任既重，为怨实多，诸有利于封疆者，皆不利于此身者也，是以为边臣甚难。臣非过虑，但中有所危，不得不告。”上优诏答之。
壬午、浙江杭、嘉、绍三府风雨，海溢，漂没数万人，海宁、萧山尤甚。
癸未，海寇郑芝龙降。
芝龙少与弟芝虎从海盗颜振泉为寇。振泉死，众盗无所统，约共祷于神，植剑米斛中递拜之，剑动者推为长。芝龙预藏磁石袖间，甫拱手，剑跃出，遂雄长海上。以己泉人，不寇泉，令其党刘香寇之。
泉州官吏招芝龙降，芝龙来受命，芝虎不从，噪而去，猖獗如故。然芝龙尝败官军不追，获将士释不杀，当事知芝龙终可抚，复遣使谕之，竟偕芝虎降。
而其党李魁奇、钟斌旋叛去，与香仍为盗。熊文灿巡抚福建，善遇芝龙，颇得其力。魁奇屡抗官军，守备莫兆燫战殁，芝
2247 明通鉴卷八十-
龙击擒之。又败斌于泉州，斌投海死。《三编·质实》：“按《明史·施邦曜传》，盗刘香，李魁奇横海上，邦曜紫香母诱之，香就抚。魁奇援芝龙事请抚，邦曜言于巡抚邹维琏，讨平之。”与《熊文灿传》所载互殊，盖传闻异词也。今据《二编》。
甲申，宁远兵变。
时四川、湖广兵驻宁远者以缺饷四月大噪，余十三营起应之，缚巡抚毕自肃、总兵官朱梅、通判张世荣、推官苏涵淳于谯楼上。兵备副使郭广初至，括二万金以散，不厌；贷商民足五万，乃解。自肃疏引罪，走中左所自经死。
袁崇焕以八月初抵关，闻变，驰与广密谋，诱首恶张正朝、张思顺，令捕十五人戮之市。斩知谋中军吴国琦，责参将彭簪古，黜都司左良玉等四人，发正朝、思顺前锋立功。世荣、涵淳以贪虐致变，亦斥之；独都司程大乐一营不从变，特为奖励。一方乃靖。
先是关外止设总兵官一人，崔呈秀欲用其私党，增设三四人，故权势相衡，臂指不运，寻定设二人，而掣肘如故。朱梅将解任，崇焕“请合宁、锦为一镇，仍以总兵官祖大寿驻锦州，加中军副将何可纲都督佥事，代梅驻宁远，而移蓟镇赵率教于关门，关内、外止设二大将。”因极称三人才，谓：“臣自期五年，专藉此三人，当与臣相终始。届期不效，臣手戮三人，而身归死于司败。”上可之。崇焕遂留镇宁远。又“请罢宁远及登莱巡抚不设”，上亦报可。
时度支大绌，锦州、蓟镇兵相继哗。户部尚书毕自严言：“一岁之出，浮于所人一百一十三万有奇，而内供召买不与焉。”上命廷臣各陈所见。自严择其可者，列上“增盐引，议鼓铸，括杂税，核隐田，税寺产”诸事，皆琐屑权宜之计，民以重困。
八月，乙未，诏“非盛暑、祁寒，日御文华殿与辅臣议政。”九月，丁卯，京师地震。
2248
纪八十 是秋，革广宁及蓟镇塞外诸部岁赏。
故事，广宁塞外绰哈即炒花，译见前。《三编》作兆哈。诺穆图、旧作暖菟。固英旧作贵英。及蓟镇喀尔沁等旧作哈喇嗔。三十六家，岁有抚赏，至是尽革去之。会诸部岁饥，请粟复不予，遂归款于大清。
是时察罕部最强，诸部为所攻，廷臣有请合塞外诸部及三十六家之众以御察罕者，上召宣大总督王象乾于平台，询方略，对曰：“与其构之，不如抚而用之。”上曰：“察罕意不受抚，奈何？”象乾复密奏，上善之，命往偕督师袁崇焕共计。象乾至边，与崇焕议合，因定岁予察罕金八万一千两，以示羁縻。
大同巡抚张宗衡言：“察罕今窥宣大，驻新城，去大同仅二百里，三阅月未敢近前。察罕之饥乏、与诸部等、望款不啻望岁，而我遗之金缯牛羊茶果米谷无算，是适中其欲也。若使上马丰饱，其冯陵狂逞，可胜道哉！”象乾言：“抚局垂成而复棼之，既示察罕以不信，亦非所以为国谋。”上是象乾议，诏宗衡毋得异同。【考异】抚察罕事见《鞑靼传》。《史稿》系王象乾召对于九月，《三编》书革广宁，蓟镇诸部岁赏于七月。按诸部革赏而独抚察罕，岁予八万·于两，意即象乾之议，所谓“密奏”者是也。卒之察罕仍不受抚，而广，蓟诸部以革赏叛去，边事所以日蹙也。今并系之是秋下。
冬，十月，戊戌，大学士刘鸿训罢。
先是忠贤虽败，其党犹满朝，言路新进者群抨击之，诸执政尝与忠贤共事，不敢显为别白。鸿训至阁，毅然主持斥杨维垣、李恒茂、杨所修、田景新、孙之獬、阮大铖、徐绍吉、张讷、李蕃、贾继春、霍维华等、人情大快。而御史袁鸿勋、史菫、高捷本由维垣辈进，思合谋攻去鸿训，则党人可安也。鸿勋乃言“所修、继春、维垣夹攻表里之奸，有功无罪，而诛锄自三臣始。”又诋“鸿训使朝鲜，满载貂参而归。”锦衣佥事张道濬亦攻讦鸿训，鸿训奏辩。给事中颜继祖言“鸿训朝鲜之役，舟败仅以身免。乞
2249 明通鉴卷八十--
谕鸿训人直，共筹安攘之策。至鸿勋之借题倾人，道濬之出位乱政，非重创未有已也。”上是之。给事中邓英乃尽发鸿勋赃私，且言“鸿勋以千金贽维垣得御史。”上怒，落鸿勋职候勘。已而高捷上疏言“鸿训斥击奸之维垣、所修、继春、大铖、而不纳孙之獬流涕忠言，谬主焚毁《要典》，以便私党孙慎行进用。”上责以妄言，停其俸。史型复佐捷攻之，言路多不直两人，两人遂罢去。时上数召见廷臣，鸿训应对独敏，谓民困由吏失职，请上久任责成，以尚书毕自严善治赋，王在晋善治兵，请上加倚信。上初甚向之，关内兵以缺饷鼓噪，上意责户部，而鸿训请“发帑三十万，示不测恩”，由是失上指。未几而有改敕书之事。
旧例，督京营者不辖巡军，惠安伯张庆臻总督京营敕内有“兼辖捕营”语；提督郑其心以侵职谕之，命核中书行贿改之，故下舍人田嘉璧狱。给事中李觉斯言：“稿具兵部，送辅臣裁定，乃令中书缮写，写讫复审视进呈。兵部及辅臣皆当问。”上心疑其事，乃御便殿问诸阁臣，皆谢不知，上怒。给事中张鼎延、御史王道直咸言“庆臻行贿有迹，不知谁主使？”御史吴玉言：“主使者，鸿训也。”庆臻曰：“改敕乃中书事，臣实不预知。且增辖捕卒，取利几何，乃行重贿！”上叱之。阅兵部揭，有鸿训批西司房语，嘉璧亦诬伏受鸿训指，事遂不可解。而侍郎张凤翔诋之尤力。阁臣李标、钱龙锡言：“鸿训不宜有此，请更察访。”上曰：“事已大著，何更访为！”促令拟旨。标等逡巡未上，礼部尚书何如宠为鸿训力辩，上意卒不可回。乃拟旨，“鸿训、庆臻并革职候勘。”
无何，御史田时震劾“鸿训用田仰巡抚四川，纳贿二千金。”给事中阎可陛劾“副都御史贾毓祥由赂鸿训擢用。”鸿训数被劾，连章力辩，因言“都中神奸狄姓者，诡诓庆臻千金，致臣无辜受祸。”上不听，下廷臣议罪。
逾年，吏部尚书王永光等言：“鸿训、庆臻罪无可辞，而《律》有《议贵条》，请宽贷。兵部尚书王在晋、职方郎中苗思顺2250
纪八十一
赃证未确，难悬坐。”上不许，鸿训谪戍代州，在晋、思顺并削籍，庆臻以世臣停禄三年，觉斯、鼎延、道直、玉、时震以直言增秩一级。
鸿训居政府，锐意任事，上有所不可，退而曰：“主上毕竟是中主。”上闻，深衔之，欲置之死，赖诸大臣力救，乃得稍宽。后鸿训竞卒戍所。
十一月，甲戌，陕西流贼大起。
初，乔应甲、朱童蒙巡抚陕西、延绥，讳盗不闻，被害者莫敢告。至是连岁大饥，有司不恤下。有白水男子王二通于县役，遂纠众墨其面，掠蒲城之孝童，韩城之淄川镇，由是府谷贼王嘉允、宜川贼王左挂并起，遂攻城堡，杀官吏。安寨贼高迎祥、汉南贼王大梁复纠众应之。迎祥自称“闯王”，大梁自称“大梁王”【考异】《明史·本纪》，天启七年三月，陕西澄城民变，杀知县张斗耀。《三编》系之是年十二月目中，盖类记也，惟“斗耀”《三编》作“耀采”，本《明史·杨鹤传》。《纪事本末》、《绥寇纪略》皆云“是年十一月王二等起”，《明史》、《三编》并书于是年之末，今据《绥寇纪略》月日。
癸未，祀天于南郊。
是月，诏会推阁臣。廷臣列吏部侍郎成基命及礼部侍郎钱谦益等名以上。时同推者郑以伟、李腾芳、孙慎行、何如宠、薛三省、盛以宏、罗喻义、王永光、曹于汴凡十一人，礼部尚书温体仁、侍郎周延儒以无素望不与。
延儒性警敏，善伺意指。方锦州兵哗、袁崇焕请给饷，上召问诸大臣，皆请发内帑，延儒独进曰：“关门昔防敌，今且防兵。宁远哗饷之，锦州哗复饷之，各边效尤、帑将安给！”上曰：“卿谓何如？”延懦曰：“事迫，不得不发，但当求经久之策。”上说曰：“卿言是也。”降旨责群臣。越数日，复召问，延儒曰：“饷莫如粟。山海积粟不缺也，缺银耳，何故哗？安知非骄弁构煽以胁崇焕邪！”上方疑边将要挟，闻延儒言，复悦曰：“卿言是。”由此属意延儒。
2251 明通鉴卷八十一
而会推弗及，体仁揣上意必疑，遂上疏讦“谦益为考官时关节受贿，不当与阁臣选。”
先是谦益典试浙汇，有奸人金保元、徐时敏伪作关节，用俚俗诗“一朝平步上青天”句分置七义结尾、授举子钱千秋，遂中式。千秋本能文，同考官荐拟第二，谦益改置第四。千秋知为保元、时敏所卖，与之哄。事传京师，为给事中顾其仁所发。谦益大骇，即具疏劾二奸及千秋。俱下吏论戍，谦益亦夺俸。二奸寻毙，千秋遇赦释还。事已七年矣，至是体仁复理其事，上果心动。
次日，召对阁、部、科、道诸臣于文华殿，命体仁、谦益皆至。谦益不虞体仁之劾己也，辞颇屈。而体仁盛气诋谦益，言如泉涌，因进曰：“臣职非言官，不可言；会推不与，宜避嫌不言。但枚卜大典，宗社安危所系。谦益结党受贿，举朝无一人言者，臣不忍见陛下孤立于上，是以不得不言。”上久疑廷臣植党，闻体仁言，辄称善。而执政皆言谦益无罪，吏科都给事中章允儒争尤力，且言“体仁热中觖望。如谦益当纠，何俟今日！”体仁曰：“前此谦益皆闲曹，今者纠之，正为朝廷慎用人耳。如允儒言，乃真党也。”允儒曰：“党之说，小人以陷君子，天启朝可鉴。”上怒，命礼部进千秋卷，责谦益、谦益引罪，上叹曰：“朕几误！”遂叱允儒，下诏狱，并切责诸大臣。
时大臣无助体仁者，独延儒奏曰：“会推名虽公，主持者止一二人，余皆不敢言，即言，徒取祸耳。且千秋自有成案，不必复问诸臣。”上乃即日罢谦益官，命议罪，坐杖，论赎。允儒及给事中覆式耜、御史房可壮等皆坐谦益党，降谪有差。千秋复被速.荷校死。
十二月，丙申，前大学士韩炉还朝，复人阁。
时上以钱谦益事悉置廷推者不用，炉至，遂为首辅，上御文华殿后阅章奏，召炉等谕以“拟旨务消异同，开诚和衷，期于至2252
纪八十一
当。”炉等顿首谢。退，言：“所谕甚善。而密勿政机，诸臣参互拟议，不必显言分合。至臣等晨夕入直，势不能报谢宾客。商政事者宜相见于朝房，而一切禁私邸交际。”上即谕百寮遵行。刘鸿训方被重谴，炉至，即具疏申救。不听。
会御史毛九华劾“温体仁居家时，以抑买商人木为商人所诉，赂崔呈秀以免，又因杭州建逆祠，作诗颂魏忠贤。”诏下浙江巡抚核实，未报；御史任赞化复劾体仁娶娼、受金、夺人产诸不法事。体仁揣己为清议所斥，因力求去以要上，且言：“臣以讦罢钱谦益，故其党排讦臣者百出，而无一人左袒臣，臣孤立可见。”上再召内阁九卿质之。体仁与九华、赞化诘辩良久，言“二人皆谦益死党。”上心以为然，秉烛召炉等于内殿，谓：“进言者不忧国而植党，自名东林，于国事何补！当重绳以法。”
炉请宽言官以安体仁，既退，具揭言：“人臣不可以党事君，入君亦不可以党疑臣，但当论其才品臧否，职业修废而黜陟之，若戈矛妄起于朝堂，畛域横分于官府，非国之福也。”不纳。
是月，固原兵变。
时边兵缺饷，乱卒乘饥民之起，相与哗噪。巡抚胡廷宴瞆眊不视事，与延绥巡抚岳和声互相推匿。乱卒劫固原州库，遂人贼党。【考异】固原兵变，《绥寇纪略》书于是年十二月二十四日，盖乘王二等之变也，今分书之。
以工部右侍郎王洽为兵部尚书。时王在晋罢，上召见群臣，奇洽状貌，即擢任之。
二年
春，正月，壬戌，汉南贼王大梁以三千人由成县、两当人略阳，逼汉中。官兵追至宁羌州，逸去，复趋略阳，官兵败绩。余贼分掠洛川、淳化等州县。
己巳，固原逃兵掠泾阳，富平，执游击李英。
2253 明通鉴卷八十一
丙子，幸太学，释奠于先师孔子。丁丑，诏定逆案。
庚辰，召见阁臣韩炉、李标、钱龙锡、吏部尚书王永光、都察院左都御史曹于汴等于文华殿，谕定魏忠贤逆案。
先是炉等不欲广搜树怨，仅以四五十人上。上少之，令再议，又以数十人上，上不怿，令以“赞导”、“拥戴”、“颂美”、“谄附”为目，因曰：“忠贤一内竖耳，苟非外廷助虐，何遽至此！且内廷同恶者亦当入。”扩等以不知内侍为对，上曰：“岂皆不知？特畏任怨耳。”阅日，召人便殿，案有布囊，盛章奏甚伙、指之曰：“此皆奸党颂疏，可案名悉人。”炉等知上意不可回，乃曰：“臣等职在调旨，三尺法非所习。”上召吏部尚书王永光问之，以不习刑名为对，乃诏刑部尚书乔允升同审定之。【考异】《明史·本纪》，诏定逆案在是年正月丁丑，据下诏之日也。《史稿》系之庚辰，召对文华殿面谕之日分也，逆案原奏称“正月二十四日召见臣等”，即庚辰也。至逆案之定在三月，盖乔允升以刑部尚书同定逆案，又召对后也。今分书之。
是月，周道登罢。
道登尝召对，上问：“宰相须用读书人＇何解？”对曰：“容臣至阁中检阅回奏。”上有愠色。又问：“章奏内多有＇情面＇二字，何也？”对曰：“情面者，面情之谓。”左右皆匿笑。道登前在礼部，颇有所争执。及柄政后，排正人，庇私交，屡为言路所劾，上悉下其章廷议，尚书王永光等言“所劾俱有实迹”、遂放归。
工部尚书李长庚以忧去，张凤翔代之。二月，戊子，祀社稷。
庚寅，皇长子慈烺生，皇后周氏出也。诏赦天下。
甲午，户科给事中刘懋“请裁驿站冗卒，岁可省金钱数十万。”上悦，从之。
是时秦中加派之赋日“均输”，日“闲架”，曰“新饷”，其目日增。吏因缘为奸，民大困，多往从贼。而山陕游民至是求驿糈者2254
纪八十一
无所得食，于是流贼饥民不可究诘，而山陕大乱。
壬子，召阁臣韩炉等及尚书乔允升，都御史曹于汴干平台。时定逆案，张瑞图、来宗道、贾继春皆不与，诘之韩炉等，以瑞图、宗道无实状对。上曰：“瑞图善书，为忠贤所爱，宗道为崔呈秀父请恤典，中有“在天之灵＇语，非实状邪？”又问继春，对曰：“继春虽反覆然持论亦有可取。”上曰：“惟反覆，故为真小人。”于
是三人者皆丽逆案。【考异】召廷臣诘张瑞图等三人，《明史》不具.
《史稿》系之二月壬子。证之阁臣再议原奏，内称“二月二十六日召对平台”，是月厂亥朔，下子正二十六日也。又据原奏增未人者六十五人，三人其首也、
三月，辛未，阁臣韩炉等奏上逆案，上亲加裁定。
自魏忠贤、客氏依《谋反大逆律》磔死外，以六等定罪。日“首逆同谋”，崔呈秀及魏良卿、侯国兴、太监李永贞、李朝钦、刘若愚六人，俱立斩；曰“交结近侍”，刘志选、梁梦环、倪文焕、田吉、刘诏、薛贞、吴淳夫、李夔龙、曹钦程、许志吉、孙如洌、陆万龄、李承祚、田尔耕、崔应元、杨寰、孙应鹤、许显纯、张体乾十九人俱斩，秋后处决；日“交结近侍次等”，魏广微、周应秋、阎鸣泰、霍维华、徐大化、潘汝祯、李鲁生、杨维垣、张讷、郭钦、李之才十一人及逆孽魏志德等三十五人俱充军；曰“谄附拥戴”，太监李实等十五人亦俱充军；曰：“交结近侍义次等”，顾秉谦、冯铨、张瑞图、来宗道、王绍徽等一百二十九人俱坐徒三年，赎为民；曰“交结近侍减等”，黄立极等四十四人俱革职闲住；又于诸人姓名下各注所犯，刊布中外知之。【考异】定逆案，《辑览》书之三月，重修《三编》改入正月，以奉诏在正月连记也，《史稿》定逆案刊布天下在三月辛未，证之诸书皆同。盖正月南察尚未到，又以阁臣之请命乔允升参定，至三月始上也。逆案虽庄烈自定，亦以南、北二察为张本，是时主南察者尚书郑三俊，都宪陈于廷，而北察之王永光，实珰孽也，故吕纯如、薛国观皆在漏网之列，是以文震孟劾之。
2255 明通鉴卷八十一
南察则逆奄之党、澄汰一空，南察至而后逆案定。其详悉具《剥复录》及《先拨志始》中。
戊寅，蓟州兵变，有司抚定之。
是月，以左副都御史杨鹤总督三边。初鹤以忤忠贤罢去，上即位，起之，寻进副都。鹤见上求治太急，乃上言：“图治之要，在培元气。自大兵大疫，加派频仍，小民之元气伤；辽左、黔、蜀丧师失律，封疆之元气伤；缙绅构党，彼此相倾，逆阉乘之，诛锄善类，士大夫之元气伤。譬如重病初起，百脉未调，风邪易人，急当培养。而陛下事事励精，临轩而质，或问之而未必尽知；事下六曹，或呼之而未必立应；致干圣怒，数取谴诃；窃以为过矣、今一切民生国计，更治边防，宜取祖宗成法委任责成，严为之程，宽为之地，图之以渐，镇之以静，何虑不臻太平哉！”疏入，报闻。
寻二边总督武之望卒官，而是时关中寇炽，廷臣莫肯往，群推鹤。上召鹤问方略，对曰：“清慎自持，抚恤将卒而已。”遂拜鹤兵部右侍郎，代之望总督军务讨贼。
夏，四月，甲午，陕西贼犯耀州，督粮道参议洪承畴率官兵、乡勇围王左挂于云阳，几获之；暮，大雷雨作，贼溃围走。
闰月，癸亥，陕西流贼犯三水，游击高从龙战没。
先是商洛道刘应遇斩王二于白水，至是复追汉南贼于大石川，斩王大梁于阵，副将贺虎臣亦捕斩固原逃兵周大旺等。贼渠略尽，而继起者日益众，延安、榆林间所在皆贼，比杨鹤至，益堵剿之不及矣。
癸未，祀地于北郊。
五月，乙酉朔，日有食之。
庚子，议改历法。初，万历三十八年议用西法，以检讨徐光启、南京员外郎李之藻等参预历事，而召河南佥事邢云路至京师。以疏入留中，不果行。事见八十卷。
2256
纪八十一
未儿，光启擢礼部侍郎，而之藻亦自南京召还，改太仆少卿，是月日食，《大统历》推食三分二十四杪，《回回历》推食五分五十二杪。光启依西法，预推顺天府食二分有奇，应天食六分有奇，琼州食既、大宁以北不食。至是光启法验，《太统》、《回回历》皆疏，上切责监官。
于是五官正戈丰年等言：“《大统》乃洪武时所定，实即郭守敬《授时历》也。自至元十八年造，越十八年，为大德三年八月，已当食不食。六年六月又食而失推。是时守敬方知院事，已不能无乖错，况斤斤守法者哉！今若循旧，向后必不能无差。”光启亦言：“岁差环转，岁实参差。天有纬度，地有经度，列宿有本行，月五星有本轮，月有真会视会，皆古所未闻。惟西法有之，宜取以参互考订，与《大统》法会同归一。”寻上.《历法修正十事》，因荐之藻及西洋人龙华民、邓玉函善推步，报可，遂开历局，以光启为监督。未几，华民卒，更征西洋人汤若望、罗雅谷译书演算。光启加本部尚书，仍督修历法。西法之行自此始。
初，西法与《回回历》相同，周天三百六十度，度六十分，分六十秒。一日十二时，时八刻，刻十五分；有闰日，无闰月。迨入中国，又通融中法，始复置闰月。穷推详测，益加精密，而《授时》、《大统》之说始绌。《三编·质实》“历法修正十事：其一议岁差每岁东行渐长、渐短之数，以正古来百年、五十年、六十年多寡互异之说.其二议岁实小余，昔多今少，渐次改易，及日景长短岁岁不同之因，以定冬至，以正气朔。其三每日测验日行经度，以定盈缩加减真率东西南北高下之差，以步日躔。其四夜测月行经纬度数，以定交转迟疾真率东西南北高下之差，以步月离。其五密测列宿经纬行度，以定七政盈缩迟疾顺逆违离远近之数。其六密测五星经纬行度，以定小轮行度迟疾留逆伏见之数，东西南北高下之差，以推步凌犯。其七推算黄道赤道广狭度数，密测二道距度及月五星各道与黄道相距之度，以定交转。其八议日月去交远近及真会视会之因，以定距午时差之真率，以正交食。其九测日行，考知二
2257
明通鉴卷八十一
极出入地度数，以定周天纬度，以齐七政，因月食考知东西相距地轮经度、以定交食时刻。其十依唐、元法随地测验二极出入地度数、地轮经纬，以求昼夜展昏永短，以正交食有无先后多寡之数。”按此皆见《明史·历志》。
六月，戊午，蓟辽总督袁崇焕杀总兵毛文龙。
初，文龙镇东江，岁縻饷无算，所往辄败衄，诡称捷冒功。又纵下恣淫掠，骄蹇不乐受节制。崇焕始受事，即欲诛文龙。大学士钱龙锡以崇焕召对时有“五年复辽”语，因造寓询方略，崇焕曰：“恢复当自东江始。文龙可用则用之，不可用则处之易易耳。”
比崇焕莅镇，疏请遣部臣理东江饷，文龙恶文臣监制，抗疏驳之，崇焕不悦。寻文龙来谒，接以宾礼，文龙不让，崇焕谋益决.
至是以阅兵为名，泛海抵双岛，文龙来会。崇焕相与燕饮，每至夜分，文龙不觉也。崇焕议更营制，设监司，文龙怫然。崇焕以归乡动之，文龙曰：“向有此意。但惟我知东事，东事毕，朝鲜衰弱，可袭而有也。”崇焕滋不怿。遂以是月五日邀文龙观将士射。先设幄山上，令参将谢尚政等伏甲士幄外，文龙至，其部卒不得人。崇焕曰：“予诘朝行，公当海外重寄，受予一拜。”交拜毕，登山，因诘文龙违令数事。文龙抗辨、崇焕厉声叱之，命去冠带絷缚。
文龙犹倔强，崇焕曰：“尔有十二斩罪，知之乎？祖制，大将在外，必命文臣监，尔专制一方，军马钱粮不受核，一当斩；人臣之罪，莫大欺君，尔奏报尽欺妄，杀濒海难民冒功，二当斩；人臣无将，将则必诛，尔奏称牧马登州，取南京如反掌，大逆不道，三当斩；每岁饷银数十万，不以给兵，月止散米三斗有半，侵盗军粮，四当斩；擅开马市于皮岛，私通海外诸国，五当斩；部将数千人，悉冒己姓，副将以下，滥给札付于，走卒舆夫尽金绯，六当斩；自宁远剽掠商船，自为盗贼，七当斩；强取民间子2258
纪八十一
女、不知纪极，部下效尤，人不安室，八当斩；驱难民远窃人参，不从则幽之岛上，僵饿死者，白骨如莽，九当斩；辇金京师，拜魏忠贤为父，塑冕旒像于岛中，十当斩；铁山之败，丧军无算，掩败为功，十一当斩；开镇八年，拥兵观望，不能恢复寸土，十二当斩。”
数毕，文龙噤不能置辩，但叩头乞免。崇焕召谕其从官曰：“文龙罪状当斩否？”皆惶怖唯唯。中有称文龙数年劳苦者，崇焕叱退之。乃顿首请旨，出尚方剑，斩文龙于帐前。然后出谕其部卒曰：“诛止文龙。余无罪。”皆不敢动。分其兵为四协，以文龙子承祚及副将陈继盛等领之，犒军士，檄抚诸岛，尽除文龙虐政。
还镇，以其状上闻。末言：“文龙大将，非臣得擅诛，谨席藁待罪。”上骤闻，意殊骇，既念文龙已死，方任崇焕，乃优旨褒答。崇焕又上言：“文龙一匹夫，不法至此，以海外易为乱也。其众合老稚四万七千，妄称十万，且民多，兵不能二万，妄设将领千。今不宜更置帅，即以副将继盛摄之，于计便。”又虑部下为变，请增饷银至十八万，皆报可。
时文龙专阃海外，有跋扈声，崇焕一旦除之，自谓可弭后患。然东江屹然巨镇，文龙死，势日衰弱。且岛弁失主帅，心渐携，益不可用。其后致有叛去者。
癸亥，以旱斋宿文华殿，敕群臣修省。
秋，八月，甲子，总督云贵、川广军务朱燮元讨水西贼、平之、
初，燮元以忧归，偏沅巡抚闵梦得来代，策用兵自永宁始，疏陈方略，未报；寻召还，代以尚书张鹤鸣，议遂寝。鹤鸣视师年余，未尝一战，贼得养其锐。上改元，起燮元故官，兼巡抚贵州。
燮元仍用梦得前议，檄云南兵下乌撒，四川兵出永宁，下毕节，而亲率大军驻陆广，逼大方，总兵官许成名、参政郑朝栋由
2259 明通鉴卷八十一
永宁复赤水。
时水西安邦彦自称“四裔大长老”，号崇明“大梁王”，势张甚。闻官军四路并进，乃分其部众据守陆广、鸭池、三岔诸要害，别以一军趋遵义，自以兵十余万先犯赤水。燮元授计成名，令诱贼至永宁，而潜遣总兵官林兆鼎从三岔入，副将王国祯从陆广入，刘义鲲从遵义入，合倾其巢。邦彦与成名战于赤水，成名佯北.邦彦悉力进。会四川总兵官侯良柱，副使刘可训方出永宁，与贼遇，遂接战，小却。成名还师来援，贼乃据五峰山、桃红坝，官军仰攻，不得上。越数日，良柱侦贼不备，与副将邓玘等侵早雾迫之，成名闻山上呼噪声，亦出助战。贼奔鹅颈岭，径长而狭，入马不能容，良柱，玘乘胜逐之，贼复败。寻又败之红土川，死者数万人、邦彦、崇明皆授首。
捷闻，上大喜。以成名与良柱争功，赏久不行。
而乌撒土司安效良者，邦彦党也，效良前为滇抚闵洪学所破，既败死，其妻招故沾益土酋安远弟边为夫，负固不服。燮元乘兵威胁走边，遂复乌撒。燮元以境内贼略尽，不欲穷兵，乃檄招安位，位不决。燮元集将吏议曰：“水西地险，多箐篁，蛮烟僰雨，莫辨昼夜，深入难出。今当扼其要害，四面迭攻，贼乏食，将自毙。”于是攻之百余日、斩级万余。义鲲复遣人入大方，烧其室庐。位大恐，明年春，遣使乞降，燮元受之。积年巨寇皆平。
方崇明、邦彦之授首也，川中诸将功为多，而黔将争之。燮元颇右黔将，屡奏于朝，为四川巡按御史马如蛟所劾。燮元力求罢，上慰留之。
燮元以巨寇虽平，而云、贵诸苗犹出没为患，檄副使朱家民与成名等讨平定番、镇宁诸苗，乃通威清等上六卫及平越、清平、偏桥、镇远四卫道路，凡千六百余里，缮亭障，设游微。剿平洪边土官宋嗣殷，就其地置开州，复置故施秉县，招流民实
2260
纪八十一
初、御史毛羽健言：“贼巢在大方，黔其前门，蜀遵、永其后户。由黔进兵必渡陆广奇险，七昼夜抵大方，一夫当关，千人自废，此官军所以屡败也。遵义距大方三日程。而毕节止百余里，道平衍。从此进兵，何患不克！”因画上足兵措饷方略，并荐燮元可任。及是平贼，皆如其议云。
甲戌，奉熹宗神主附太庙。九月，丁未，杨镐伏诛。
忠贤既败，言官交章为熊廷弼讼冤，极论镐与王化贞失陷封疆罪。至是，镐人秋决，弃市。越四年，化贞始伏诛。
是月，顺天府尹刘宗周上疏曰：“臣伏见陛下励精求治，宵旰靡宁，然程效太急，不免见小利而速近功。夫今日所汲汲者，非兵事乎？竭天下之力以奉饥军而军愈骄，聚天下之军以博一战而战无日，此计之左也。今日所规规者，非国计乎？正供不足，继以杂派，科罚不足，加以火耗。有司以掊克为循良而抚字之政绝，上官以催征为考课而黜陟之法亡，欲求国家有府库之财，不可得已。顷者特严赃吏之诛，自宰执以下，坐重典者十余人，而贪风未息，所以导之者未善也。陛下求治之心操之太急，酝酿而为功利；功利不已，转为刑名；刑名不已，流为猜忌；猜忌不已，积为壅蔽；正人心之危所潜滋暗长而不自知者。诚默正此心，使心之所发悉皆仁义之良，以育天下，以正万民，自朝廷达乎四海，莫非仁义之化，陛下已一旦跻于尧、舜矣。”疏人、上叹其忠，然竟不能用。
宗周，山阴人。天启中，以魏忠贤用事移疾归。上改元之冬、召起是职，至是始人都。
冬，十月，戊寅，大清兵分三道，一人大安口，一入龙井关，一人洪山口，皆克之。参将张安德等败遁，张万春降。己卯，围蓟州。
十一月，壬午朔，京师戒严。
2261 明通鉴卷八十
甲申，大清兵抵遵化，距城五里而营。山海总兵官赵率教闻警，率援兵疾驰三昼夜，抵三屯营，总兵官朱国彦不令入。率教遂策马西，与大兵遇，悉力拒战，中流矢阵亡，一军歼焉。
乙酉，大清兵攻遵化，守陴兵溃，参将李槚、游击彭文炳、守备徐联芳及文炳之弟文炯、文彩、子遇扬、遇飚俱战没，遂克之。巡抚王元雅及保定推官李献明、永平推官何天球、知县徐泽、前知县武起潜、教谕曲毓龄等皆死之。【考异】徐联芳、曲毓龄二人，据《史稿》、《辑览》增人。太宗嘉元雅忠，命赐棺敛。
是时三屯营及马兰镇亦为大清别将所下。副总兵张拱微战没，国彦具衣冠西向稽首，偕妻张氏投缳死。文炳阵亡，母颜氏、妻韦氏俱殉焉。
是役也，死事诸臣皆有赠恤。率教为时良将，上尤惜之，予谥，立祠.而元雅以大吏失守，独不及。【考异】按元雅赐谥在本朝乾隆四十一年，并见《三编·质实》及《殉节录》。又彭文炳之弟、子、母，妻同殉，亦见《殉节录》。
丁亥，大清兵越蓟州而西，徇三河、临顺、义城，大同总兵官满桂，宣抚总兵官侯世禄各率所部人援，战于城下，俱败奔京师，城遂下。进至通州，渡河，营于城北。
己丑，以吏部侍郎成基命为礼部尚书兼东阁大学士，预机务。召前大学士孙承宗复为兵部尚书兼中极殿大学士，视师通州。
先是遵化失守，上闻报，召见廷臣于平台。基命请召还故辅承宗、任以兵事，上然之，乃命基命入阁而立召承宗。至，人对，具陈方略，上称善，曰：“卿不须往通州，其为朕总督京城内外守御事务仍参帷幄。”趣首辅韩炉草敕下所司铸关防。承宗出，漏下二十刻矣，即周阅都城，五鼓而毕，复出阅重城。明日夜半，忽传旨仍守通州。时烽火遍近郊，承宗从二十七骑出东便门，道亡其三。疾驰抵通州，门者几不纳。
2262
纪八十一
既入城，与保定巡抚解经传、御史方大任、总兵杨国栋登陴固守。旋闻大清兵已薄都城，乃急遣游击尤岱以骑卒三千赴援，复遣副将刘国柱督军二千与岱合，而发密云兵三千营东直门、保定兵五千营广宁门，以其间遣将复马兰、三屯二城。
辛卯，督师袁崇焕率师入援。次蓟州。所过抚宁、永平、迁安、丰润、玉田诸城皆留兵以守。
上闻崇焕至，甚喜，温旨褒勉，发帑金犒将士，令尽统诸道援军。
辛丑，大清兵薄德胜门，营于城北土城关之东。时总兵满桂、侯世禄俱电德胜门，大兵至，世禄军溃，桂独拒战。督理戎政尚书李邦华督兵守城，令城上发大炮佐桂，误伤桂军，桂亦负伤。上遣中官劳以羊酒，令入休瓮城。
甲辰，召袁崇焕、满桂等于平台。
先是崇焕抵蓟州，闻大清兵已越蓟州面西，遂督总兵祖大寿、都督何可纲等引兵入援京师。至是与桂等同召见，慰劳备至，咨以战守策，赐御膳及貂裘。崇焕以士马疲敝，请入休城中，不许；请屯兵外城，亦不许。
下兵部尚书王洽于狱。
时京师戒严，上咨廷臣方略，侍郎周延儒言：“本兵备御疏忽，调度乖方”，检讨项煜继之，且曰：“世宗斩一丁汝夔，将士震悚，强敌宵遁。”上颔之，遂下洽狱。以兵部侍郎申用懋代为本部尚书。
丁未，大清兵薄南城。
十二月，辛亥朔，再召袁崇焕于平台，遂下锦衣卫狱。
是时大清兵所入隘口，乃蓟辽总理刘策所辖，而崇焕未奉勤王诏，即千里赴援，自谓有功无罪。然都人骤遭兵，怨谤纷起，谓崇焕拥兵坐视。朝上因前和议，诬其“招兵胁和，将为城下之盟。”上颇闻之，不能无惑。
2263 明通鉴卷八十-
崇焕营广渠门外，伏兵隘口，大军分道夹击、败之。崇焕复移营城东南隅，竖立棚木以守，大军列阵逼之而营。
先是大军获宦官二人，令副将高鸿中等守之。太宗文皇帝因授密计鸿中等于二宦官前，故作耳语云：“今日撤兵。袁巡抚有密约，事可立就矣。”时杨太监者佯卧，窃闻其言，纵之归，以所闻告于上，上遂信之不疑。再召见崇焕及大寿于平台，诘崇焕以杀毛文龙之故，责其援兵逗留，缚付诏狱。成基命叩头请慎重者再，上曰：“慎重即因循，何益！”基命复叩头曰：“兵临城下，非他时比。”亦不省。【考异】崇焕之死，以我大清设间疑敌而庄烈误信之。《明史》本传仅书纵所获宦官奔告之大略，而《三编》据《大清实录》，记其本末尤详，今据书之。又按崇焕之冤，至明桂王时始雪，赐谥“襄愍”，语见《高宇泰集》。
甲寅，祖大寿兵溃，东奔。
袁崇焕之下狱也，大寿在旁股栗，惧并诛，出，即与何可纲等东走，毁山海关出，远近大震。
大寿先尝有罪，孙承宗欲杀之，爱其才，密令崇焕救解、故大寿德崇焕。成基命知之，言于上，就狱中取崇焕手书，急遣都司贾登科赍谕大寿，孙承宗亦令游击石柱国驰抚诸军。
大寿见登科，言“麾下卒赴援，冀效劳绩，而城上人群詈为贼，投石击死数人；所遣逻卒，指为间谍而杀之；劳而见罪，是以奔还。”柱国追及诸军，其将士持弓刀相向，皆垂涕言：“督师既下狱，又将以大炮击毙我军，故至此。”柱国复前追，大寿去已远，乃返。
承宗奏言：“大寿危疑已甚，又不肯受满柱节制，因讹言激众东奔，非部下尽欲叛也。当大开生路，曲收众心。辽将多马世龙旧部曲，臣谨用便宜遣世龙驰谕，其将士必解甲归，大寿不足虑也。”上喜，从之。
承宗密札谕大寿“急上章自列，且立功赎督师罪，已当代为2264
纪八十-
剖白。”大寿诺之，具列东奔之故，悉如将士言，上优诏报之。
乙卯，承宗移镇关门。诸将闻承宗、世龙至，多自拔来归者；大寿妻左氏，亦以大义责其夫，大寿乃敛兵待命。.
《三编·发明》曰：袁崇焕在边臣中尚有胆略，其率兵勤王，实属有功无罪。庄烈始则甚喜其至，倚若长城；一闻杨太监之言，不审虚实，即下崇焕于狱，寻至磔死，是直不知用间愚敌为兵家作用。古今来被给而偾厥事者，指不胜屈，未有若庄烈此举之甚者。
至祖大寿拥众东走，追而不返，且出怨言，甚至将士以弓刀相向。此其叛迹显然，向非孙承宗调度有方，岂能敛兵待命！而转以优诏报之。
崇焕非叛而坐以大逆，大寿实叛而褒以玺书，刑章颠倒，国法何存！岂惟不知将将之道，抑亦大失御下之方矣！庚申，上闻各路兵皆败，忧甚，不视朝；传旨办布囊八百，中官竞献马骡，又令百官进马。顺天府尹刘宗周曰：“是必有以迁幸动上者。”乃疏言：“国势强弱，视人心安危。乞延见百僚，谕以固守，无它计。”俯伏待报，自晨迄暮，得请乃退。事始寝。
丁卯，总兵满桂出战，败绩。
时大清兵缓攻城，屡遣使赍书议和，遂循海子而南，且猎且行。趋良乡，克其城，知县党还醇与教谕安上达、训导李廷表、典史史之栋、驿丞杨其礼、千户萧如龙、何秉忠、百户李荫、武举陈蠡测、生员梅友松皆死焉。大兵复分道攻固安，亦下之。还军至芦沟桥。
副总兵申甫者，故僧也，好谈兵，私制战车火器。庶吉士金声荐之，上立召见，取其车入览，即擢副总兵，给资令募新军，改声御史监之。甫仓猝募数千入，皆市井游手，大学士成基命阅其军，极言不可用，上不听。甫所需军装戎器，又不能时给，出城战辄败，及是结车营子芦沟桥以拒，大清兵绕出其后，御车者
2265 明通鉴卷八十一
皆惶惧不能转，歼戮殆尽，甫亦阵亡，遂南薄永定门。
时以袁崇焕下狱，特设文武两经略，以尚书梁廷栋及满桂为之，屯西直、安定两门。上趣桂出师，桂言：“众寡势殊，未可轻战。”中使趣之急，不得已乃督孙祖寿、黑云龙、麻登云等移营永定门外二里许，列栅以待。明日味爽，大清兵以精骑四面蹙之。诸将不能支，桂、祖寿及参将周镇战死，云龙、登云被执。
上闻，震悼，遣礼部侍郎徐光启致祭，赠桂少师，世荫锦衣佥事，袭升三级，赐祭葬，有司建祠，寻追谥“毅愍”。祖寿亦赠恤如制。
方大清兵之薄良乡也，还醇督吏乘城拒守，或言：“县小无兵，盍避去？”还醇毅然曰：“吾守土吏也，去将安之！”救兵不至，力屈，城破死。事定，父老觅还醇尸，得之草间，赤身面缚，体被数枪，群哭而殓之。上达亦阖门死难。
事闻，赠还醇光禄卿，予祭葬，有司建祠，官其一子。上达等亦赠恤给驿，归其丧。已而吏科上言：“还醇城亡与亡，之死靡贰，犹日有守土责也。安上达、史之栋等微员末职，亦能致命遂志，有死无陨，宜破格褒崇以为世劝。朝廷必不惜今日之虚名，作将来之忠义。乃仅赠国学教职，良乡训导，于圣主优恤之典谓何！”上感其言，下部更议，乃赠上达，廷表五经博士，与史之栋、杨其礼及李荫皆配祀还醇祠。同时殉节武举陈蠡测、诸生梅友松等十五人，烈妇朱氏等十七人，并建坊旌表。顺天府尹刘宗周以上达得死难之正，请赠翰苑宫坊，不报。【考异】自大安口之役以下，重修《三编》多据《明史》诸人传，参《大清太宗实录》书之。所记阵亡殉难诸臣，俱较《辑览》、《明史》尤详。其周镇之死，《史稿》列之十月大安口之役下，证之《殉节诸臣录》，乃战没于卢沟桥，《三编》并叙入满桂，孙祖寿下，今据书之。又萧如龙以下三人，并见《三编·质实》中。
以总兵官马世龙总理援军，代满桂也。2266
纪八十一
初世龙以劾王在晋逮诏狱，是冬都城戒严，刑部尚书乔允升荐世龙才，诏图功自赎。会祖大寿东奔，孙承宗再起视师，使世龙驰谕，大寿解甲归。上特重之，故有是命。
壬申，大学士钱龙锡罢。
御史高捷、史莝皆奄党，王永光引用之，颇为龙锡所扼，两人因是大恨。方袁崇焕之杀毛文龙也，报疏有“辅臣龙锡为此一事低徊至其寓”语，而崇焕欲成和议，又尝以书商于龙锡。及是崇焕已下狱，捷、遂上言：“议和、杀将，皆龙锡发踪指示，宜与崇焕并罪。”上以龙锡忠慎，戒无过求。龙锡抗章申辨，捷、菫再疏力攻，词益危切，上意颇动。龙锡再辨，引疾，乃放归。时兵事方棘，未暇竟也。
丁丑，以周延儒、何如宠、钱象坤并为礼部尚书兼东阁大学士，预机务。
延儒机警伺意指，以会推不预，与温体仁比，数为言官所劾，上皆不纳，至是特命入阁。都城方警，有桀黠者，言“都人愿以私财聚众助官军”，如宠力言其叵测，上遣侦事者，还报如如宠言，遂受知，象坤奉命守城，祁寒不懈，上觇知之，因并命人阁。
是月，山西援兵溃于良乡。
先是宣大总督及宣府、保定、河南、山东、山西巡抚闻京师戒严，皆奏请帅师入卫；并诏征应天、凤阳、陕西、浙江各巡抚及抚治郧阳都御史统部卒勤王。至是山西巡抚耿如杞偕总兵官张鸿功以勍卒五千人赴援。
军令，“卒至之明日，汛地既定而后给饷。”如杞兵既至，兵部令守通州，明日调昌平，又明日调良乡。汛地累更，军三日不得饷，乃噪而大掠。上闻之，震怒，逮如杞、鸿功下狱。
时四方援兵先后集，以缺饷故，多肆剽掠。独河南巡抚范景文驭军有纪律，所将八千人，饷皆自赍，秋毫无所犯。移驻东
2267 明通鉴卷八十一
门，再驻昌平，远近恃以少安。
刑部尚书乔允升下狱。
先是京师之警，城中汹汹，狱因刘仲企等百七十人破械出，欲逾城，被获。上震怒，遂下允升及侍郎胡世赏.提牢主事敖继荣于狱。允升坐绞，旋以年老减死，与继荣俱戍边，世赏赎罪，斥为民。而工部尚书张凤翔，以军械不具，并四司郎中皆下狱，瘐死者三人。
风翔既罢，以仓场侍郎南居益代之。





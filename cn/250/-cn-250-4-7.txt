歌七章

九灵山人泛东海，《麦秀》《黍离》歌慷慨。
席帽山人隐吴门，残山剩水声常吞。
二子不仕亦不死，惟有子中所为极难耳。
江西复，广东破，变姓名，北山卧。
弃妻子，浮江湘，足已折，身难藏。
使者来，引鸠觞，辞亲友，歌《七章》。
歌《七章》，悲元亡。
呜呼，元亡乃有文天祥⑴！
⑴ 九灵山人戴良、席帽山人王逢皆元遗民。伯颜子中，西域人，曾收复建昌，出使广东。广东已破，乃变姓名，携鸩自随。后有强之出者，子中曰：“我死晚矣！”饮鸩而死。读末语，子中至今未死。


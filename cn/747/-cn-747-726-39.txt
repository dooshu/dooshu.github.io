○授卢戡桂州副使制

敕。前江陵县令卢戡等。藩方之命采寮，虽得以上朝廷，亦择其可者而授之。至於升副车，首宾席，自非贤才，孰充佳选。戡尚义有闻，积学多识，去於荣进，乐在闲放。以是为请，宜乎得人。由山立而下，或以吏能发为官业，或以词藻蔚彼隽髦，各从所适之宜，以广用人之路。银章赤绂，耀彼华筵。可依前件。


○廣福浙兵船當會哨論 【 會哨通番】

大海相連。地畫有限。若分界以守。則孤圍受敵。勢弱而危。陳緝捕之謀。能不有賴于相須乎。愚考入番罪犯。多係廣福浙三省之人。通夥流劫。畫辨風色夜窺星月海船之長技也南風汛則勾引夷船。由廣東而上達于漳泉。蔓延于興福。北風汛則勾引夷船。由浙而下達于福寧。蔓延于興泉。四方無賴又從而接濟之。向導之。若欲調兵剿捕。攻東則竄西。攻南則遯北。急則潛移外境。不能以窮追。緩則旋復合舟?宗。有難于卒殄。此夷船與草撇船之大勢也。此輩實鑽穴鼠耳看其作事每每效三窟故智又有一種奸徒。見本處禁嚴。勾引外省。在福建者。則于廣東之高潮等處造船。浙江之寧紹等處置貨。糾黨入番。在浙江廣東者。則于福建之漳泉等處造船置貨。糾黨入番。此三省之通弊也。故福建捕之而廣浙不捕不可也。廣浙捕之而福建不捕。亦不可也。必嚴令各官于連界處會哨。立法亦可謂森嚴矣如在福建者。下則哨至大成千戶所。與廣東之兵會。上則哨至松門千戶所。與浙江之兵會。在浙江者。下則哨至流江等處。與烽火之兵會。在廣東者。上則哨至南澳等處。與銅山之兵會。遇有倭患。互為聲援。協謀會捕。賊勢豈有不孤窮。而海患豈有不戢寧者哉。


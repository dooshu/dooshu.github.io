司马光　吴下肃公挽歌辞三首

皇家延茂异，鹗立迥无伦。

高议谁能夺，英才自有真。

骅骝宁受絷，水鉴不棲尘。

试为咨清论，风流第几人。

司马光

司马光　吴下肃公挽歌辞三首

辞华已独步，政治复无前。

吏不容三穴，民皆载二天。

於今知和寡，自古愧才偏。

惆怅棠阴下，仁风尚蔼然。

司马光

司马光　吴下肃公挽歌辞三首

念昔少年日，谬登君子堂。

重言何以称，厚德不能忘。

玉尘声容在，泉台岁月长。

凭谁寄清泪，为我洒松冈。

司马光


○涨昆明池赋（以“池满春流，思象河汉”为韵）

空阔灵沼，苍茫旧规。昔穿焉，迎秋而大阅戎舰；今涨也，乘春而无竭陂池。惟时阳候既序，阴冰已泮。天子乃诏京尹以庀役，命水工而叶赞。陈众力而云锸勃兴，决万派而箭流共灌。澹汪汪之积水，似耿耿之斜汉。况复谷雨初霁，夭桃正春。总上善以利物，涵圣泽之深仁。轶彼宫沼，イ如海滨。鼓金堤之曲岸，扬石鲸之彩鳞。浪涌烟郊，更失辨牛之；日华翠潋，才分织女之津。伊昔殊方未化，勤远是思。非障泽之潴矣，将水战而肄之。构馆浮，以遨以嬉。犭宾獭呈形，有类於文身之俗；凫乱响，如习乎下濑之师。春水平兮波缓，春日煦兮沙暖。虽守柔以易狎，竟安卑而就满。重泉之沫，骚骚而若回；浅之毛，离离而渐短。至若镜朗风收，澄明不流。沃馀润於芳野，引孤光於钓舟。岂独鳖蜃是献，实亦龟龙载游。厥迹既往，前闻可想。故人遥集，曾分劫火之灰；蕃帅来朝，暗识滇河之象。其涨则那，式咏且歌。开郑白之坟衍，流畎浍以天波。瑞气长凝，表宸居之在镐；晴虹乍饮，若荣光之出河。大哉水之为量，皆从夫一勺之多。


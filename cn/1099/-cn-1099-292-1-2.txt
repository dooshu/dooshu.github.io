○罷額外進獻以重詔令疏 【 罷止進献】

竊聞之書曰、令出惟行弗惟反、傳曰令重則君尊、又曰國之安危在出令、凡此皆聖人慎重之意、古之帝王所恃、以治平天下之術也、苟樂於迎合之說、昧於利害之歸。輕狥其私、朝更夕改、則吏不知所守、民不知所從、天下之弊紛然雜出、此固苟且之政非臣等所望於　聖明之世也、頃者守備鳳陽太監張陽題稱乞處停止獻新果品、該禮部覆題、奉　聖旨還都照舊例行、務要禁約下人、不許生事擾人、自取罪累、臣等謂此舉動、該部言之。明白痛切、所宜遵承詔令、以貽久遠之謀、根究奸諛、以杜貪戾之漸、乃奉綸音都照舊例、一槩容許、重疑人心、不知所謂例云者其張陽所稱洪武年間之宣諭與逓年太監廖貴等之故事乎。抑大明會典　皇考集大成之書以傳信於天下後世者也、夫鳳陽王業兆基之地、號為中都、其進獻諸果、應著令甲、使相繼承以奉　宗廟、夫何畧焉而不之載也。葢月朔薦新。取其時鮮。以隆孝思。初不貴於遠方難致之物。以勞吾民。况鳳陽所產。即如張陽所開諸果。皆兩京所素有。　皇祖之意。殆以驗看守之勤惰。樂種藝之有成。或偶因便用之。豈虞後世遂以為例。相延於無窮耶會典不之載則其不以為例也審矣　陛下改元一詔、天下信之、與會典同為不刊之書、內一欵有曰各處鎮守協守守備等官、不許假以進貢為名、僉取皂隸、科歛銀兩、擾害軍民額外進貢一切停止、夫何詔墨未乾、而破於奸謀、施行未幾、而格於橫議、不惜反汗、復啟厲階、夫匹夫食言、人且非譏、而况　天子之指揮、関係重大、一有不審、則人將睥睨　朝廷、以為可以窺測侮易、政令以為可以搖動、敝證連出、將不可制、只如茶芽一節、查得南直隸并浙江福建等處、凡地土所宜、皆入例貢、備載會典、未之有改、鳳陽原非產茶地方、　陛下不察、誤中其欺、曰茶芽只著自行收買進貢、臣等猶切疑之、以為陽之收買、或不出一時資也、既而侵尋復有此奏　陛下再中其欺、不惟不之罪也、而又重許之、鳳陽根本重地、百姓連年飢荒、守備為地方設也、為張陽者正宜深加撫戢、用奠邦基、乃敢陰懷側媚之私、外托年例之說、曰黃船則雜以人夫、曰茶芽則混入果品、巧飭詞說、意在必行、公違詔書、全然不顧。此非明詔所能禁雖　明旨禁約不許下人生事然以積年鷹犬之徒一旦事權在手未免徵夫索錢騷擾地方津貼打乾重煩驛逓故曰　聖主先成民而後致力於神。言重本也。煩民以為敬　列聖在天之靈。其肯享之乎。又况倖途一開、四方效尤、爭進奇巧、何所底極、如唐之日進月進、宋之花石綱、史冊照然、卒之罷敝天下、皇風因以不競、其流之弊、雖未必遽至於此　明主謹無逸之戒、聖人重有漸之防、可不先事為之慮哉、大都宦官出守。若非蚤夜搜羅。指稱名目。為希寵自私之圖則塊然地方束手坐食故進獻為此輩第一事百計巧鑽必得其門而後巳伏願　陛下思詔令之當重。察利源之不可開。俯從該部所請。如遇前項果品成熟、選精潔奉獻　皇陵、其南北進獻果品并茶芽皆係額外、仍舊一切停止。切責張陽務宜安靜、毋起事端、以作俑於天下。尤望申明　詔旨、通行各鎮地方。今後但有違詔獻者論之如律。罪在不赦。則于天下可以無事。而生民得所安矣


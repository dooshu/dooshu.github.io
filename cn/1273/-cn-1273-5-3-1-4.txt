4.上中丞　三月十一日


昨上一书想已一览。顷奉来谕三函，捧读敬悉。敝部已出扎之营，早令其每夜放哨，兼令其厚结土人，稽察奸细，此事似可释廑虑。具雷兵，已即令扎后壁厝之邱国霖派人往觅；但安雷处所虽据营弁探报，而雷营管带未来知会，应如何放雷，各营未能悉知。应请饬雷营管带转相知会，并自饬雷兵来驻敝营相近之所，以便照料。若径由逢甲处转饬，不相统辖，虽什长未必行也。倭寇在北洋每占一处，必养息十数日，始再出。今据澎已旬日，计十五内外必有战事。若窥台北，基沪重兵所在，必不敢来：计非南崁，必在后垅。此情已详前书，而此二处，皆逢甲弟兄所分防地。如布置早定，自可无虑，惟仓卒受命，故小费躇踌。现所最焦急者：旧有之营，所应需各件均未能齐；新添三营并枪未领。据局云，须五日后方有可领，其督带及各管带关防亦未领到。各局纷烦，此等必非有意留难。但家兄关防未到，犹可率军而行；如枪械未来，势难徒手而战。何日枪械到，家兄即何日行，逢甲即何日往扎南崁之元帅庙。分军在百里而遥，无论手足，即部下如不能照料周全，使之无械无饷无关防惘然而往，公义私恩，两均未尽；但消息甚急，万不容迟，思之不能成寐也！今日炮两尊已运到，以视前锈炮真不值一笑耳。朱上泮不死可惜，不能承受此挽联，如此则威海戴公独有千古矣。南崁兵力虽未周密，尚粗有头绪，后垅则究须到彼方能布置。






◇以刘康袭爵素服夺情议

按《周礼》，天子公卿诸侯吉服，皆玄冕朱裹，玄衣裳，有丧凶则变之，麻冕黼裳，邦君麻冕蚁裳。云麻冕者，则素冕麻不加采色；又变其裳，亦非纯吉，亦不纯凶。汉氏承秦，改六冕之制，以玄冠绛衣一服而已，有丧凶之事，则变吉服以从简易。故诸王薨，遣使者拜嗣子为王，则玄冠，服素以承诏命，事讫然后反丧服。考之前典，则差周书；论之汉室，则合常制。（《通典》七十二，《魏尚书奏》）


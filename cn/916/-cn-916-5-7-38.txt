【拟行路难十八首】

〖《诗纪》云。《乐府诗集》作十九首。分第十三首亦云朝悲泣闲房以下别作一首。○以下杂言。〗

奉君金卮（乐府作卮。注云。一作□。）之美酒。（玉台作酒碗。）玳瑁玉匣之雕琴。七彩（玉台作彩。）芙蓉之羽帐。九华蒲萄之锦衾。红颜零落岁将暮。寒光（玉台作花。）宛转时欲沉。愿君裁悲且减（玉台作灭。）思。听我抵节行路吟。不见柏梁铜雀上。宁闻古时清吹音。（○本集八。玉台新咏九作行路难。《乐府诗集》七十作行路难。《文选》补遗三十四。广《文选》十四作行路难。《诗纪》五十。）

洛阳名工铸为金博山。千斫复（乐府无复字。）万镂。上刻秦女携手仙。承君清夜之欢娱。（乐府云。一作娱乐。）列置帏里明烛前。外发龙鳞之丹彩。内含麝（乐府作兰。）芬之紫烟。如今君心一朝异。对此长叹终百年。（○本集八。《乐府诗集》七十。《文选》补遗三十四。《诗纪》五十。）

□（本集作璇。乐府、《文选》补遗同。）闺玉墀上椒（《文选》补遗作徽。）阁。文窗绣户垂罗（玉台作绮。乐府同。）幕。中有一人字金兰。被服纤罗蕴（《诗纪》作采。乐府云。一作采。玉台作□。）芳藿。春燕差池风散梅。开帏（玉台作帷。）对景（玉台作影。）弄禽（本集作春。《诗纪》同。乐府云。一作春。）雀。（本集作爵。乐府、《文选》补遗、《诗纪》同。）含歌揽涕恒抱愁。（玉台作泪不能言。）人生几时得为乐。宁作野中之双凫。（玉台作双飞凫。）不愿云间之别鹤。（乐府云。一作鹄。玉台作别翅鹤。○本集作。玉台新咏九。《乐府诗集》七十。《文选》补遗三十四。《诗纪》五十。）

泻（本集作写。）水置平地。各自东西南北流。人（《类聚》作民。）生亦有命。安能行叹复坐愁。酌酒以（《类聚》作小。）自宽。举杯断绝歌（《类聚》歌下有行字。是。）路难。心非木石岂无感。吞声踯躅不敢言。（○本集八。《类聚》三十作行路难。《乐府诗集》七十。《文选》补遗三十四。广《文选》十四。《诗纪》五十。）

君不见河边草。冬时枯死春满道。君不见城上日。今暝没尽（乐府作山。）去。（《类聚》作没西山。）明朝复更出。今我何时当得然。（《类聚》作得自然。）一去永灭（《类聚》作一灭永罢。）入（《类聚》作归。）黄泉。人生苦多欢乐少。意气敷腴在盛年。且愿得志数相就。床（当作杖。）头恒有沽酒钱。功名竹帛非我事。存亡贵贱付（《类聚》作委。乐府同。）皇天。（○本集八。《类聚》三十。乐府七十。《文选》补遗三十四。《诗纪》五十。）

对案不能食。拔剑击柱长叹息。丈夫生世会（乐府作能。注云。一作会。《文选》补遗作曾。）风韵地。安能蝶躞（光府作叠燮。）垂羽翼。弃置（乐府作檄。）罢官去。还家自休息。朝出与亲辞。暮还在（本集作注。《文选》补遗同。）亲侧。弄儿床前戏。看妇机中织。自古圣贤尽贫贱。何况我辈孤且直。（○本集八。《乐府诗集》七十。《文选》补遗三十四。《诗纪》五十。）

愁思忽而至。跨马出北门。举头四顾望。但见松柏（乐府有园字。《诗纪》同。）荆棘郁樽樽。（乐府作蹲蹲。《诗纪》同。）中有一鸟名杜鹃。言是古时蜀帝魂。声音哀苦鸣不息。羽毛憔悴似人髡。飞走树间啄（本集作逐。《文选》补遗误作豕。）虫蚁。（诗式作□岂。）岂意往日（诗式作时。）天子尊。念此死生变化非常理。中心恻怆不能言。（○本集八。《乐府诗集》七十。《文选》补遗三十四。苕溪渔隐丛话七。《诗纪》五十。又释皎然式所引缺门一韵。）

中庭五株桃。（草堂诗笺作树。）一株先作花。阳春妖冶（本集作沃若。乐府、《文选》补遗同。）二三月。（乐府云。一作二月中。）从风簸荡落西家。西家思妇见悲（玉台作之。乐府云。一作见之。）惋。零泪沾衣抚心叹。初送我（乐府作初我送。）君出户时。何言淹留节回换。床席生尘明镜垢。纤腰瘦削发蓬乱。人生不得恒（玉台作常。）称意。惆怅徙倚至夜半。（○本集八。玉台新咏九。《乐府诗集》七十。《文选》补遗三十四。又草堂诗笺二十五题桃诗注引花一韵。）

М蘖（《文选》补遗云。一作檗。）染黄丝。黄丝历乱不可治。昔我（乐府作我昔。《文选》补遗、广《文选》、《诗纪》同。）与君始相值。尔时自谓可君意。结带与我（《诗纪》作君。）言。死生好恶不相置。（乐府云。一作结带与君同。死生好恶不拟相弃置。）今日见我颜色衰。意中索寞（乐府云。一作错乱。《诗纪》云。一作错漠。）与先异。还（《文选》补遗作远。）君金（玉台作玉。《诗纪》云。一作玉。）钗玳瑁簪。不忍见之（本集作此。《诗纪》云。一作此。）益愁（玉台作悲。）思。（○本集八。玉台新咏九。《乐府诗集》七十。《文选》补遗三十四。广《文选》十四。《诗纪》五十。）

君不见□华不终朝。须臾淹冉零落销。盛年妖艳浮华辈。不久亦当诣冢头。一去无还期。千秋万岁无音词。孤魂茕茕空陇间。独魄徘徊绕坟基。但闻风声野鸟吟。岂忆平生盛年时。为此令人多悲悒。君当纵意自熙怡。（○本集八。《乐府诗集》七十。《诗纪》五十。）

君不见枯箨走阶庭。何时复青著故茎。君不见亡灵蒙享祀。何时倾杯竭壶罂。君当见此起忧思。宁及得与时人争。人生（乐府作生人。）倏忽如绝电。华年盛德几时见。但令纵意存高尚。旨酒嘉肴相胥燕。持此从朝竟夕暮。差得亡忧消愁怖。胡为惆怅不能已。难尽此曲令君忤。（○本集八。《乐府诗集》七十。）

今年阳初花满林。明（当作去。）年冬末雪盈岑。推移代谢纷交转。我君边戍独稽沈。执袂分别已三载。迩来寂淹（乐府作淹寂。）无分音。朝悲惨惨遂成滴。暮思绕绕最伤心。膏沐芳馀久不御。蓬首乱鬓不设簪。徒飞轻埃舞空帷。粉筐黛器靡复遗。自生留世苦不幸。心中惕惕恒怀悲。（○同上）

春禽喈喈旦暮鸣。最伤君子忧思情。我初辞家从军侨。荣志溢报干云霄。流浪渐冉经三龄。忽有白发素髭生。今暮临水拔已尽。明日对镜复已盈。但（本集无但字。乐府同。）恐羁死为鬼客。（本集无鬼客二字。乐府同。）客思寄灭生空精。每怀旧乡野。念我旧人多悲声。忽见过客问何我。宁知我家在南城。答云我曾居君乡。知君游宦在此城。我行离邑已万里。今方羁役去远征。来时闻君妇。闺中孀居独宿有贞名。亦云悲朝（乐府作朝悲。）泣闲房。又闻暮思泪沾裳。形容憔悴非昔悦。蓬鬓衰颜不复妆。见此令人有馀悲。当愿君怀不暂忘。（○同上）

君不见少壮从军去。白首流离不得还。故乡□□日夜隔。音尘断绝阻河关。朔风萧条白云飞。胡笳哀急边气寒。听此愁人兮奈何。登山远望得留颜。将死胡马迹。宁见妻子难。男儿生世□轲欲何道。绵忧摧抑起长叹。（○同上）

君不见柏梁台。今日丘墟生草莱。君不见阿房宫。寒云泽雉栖其中。歌妓舞女今谁在。高坟垒垒（本集作叠叠。《文选》补遗同。）满山隅。长袖纷纷徒竞世。非我昔时千金躯。随酒逐乐任意去。莫令名叹下黄垆。（○本集八。《乐府诗集》七十。《文选》补遗三十四。《诗纪》五十。）

君不见冰（乐府作水。）上霜。表里阴且寒。虽蒙朝日照。信得几时安。民生故如此。谁令摧折强相看。年去年来自如削。白发零落不胜冠。（草堂诗笺作簪。○本集八。《乐府诗集》七十。《诗纪》五十。又草堂诗笺九春望诗注引一句。）

君不见春鸟初至时。百草含青俱作花。寒风萧索一旦至。竟得几时保光华。日月流迈不相饶。令我愁思怨恨多。（○本集八。《乐府诗集》七十。《诗纪》五十。）

诸君莫叹贫。富贵不由人。丈夫四十强而仕。余当二十弱冠辰。莫言草木委冬（乐府作大。）雪。会应苏息遇阳春。对酒叙长篇。穷途运命委皇天。但愿樽中九酝满。莫惜床（当作杖。）头百个钱。直得（乐府作须。《诗纪》云。一作须。）优游卒一岁。何劳辛苦事百年。（○本集八。《乐府诗集》七十。《诗纪》五十。○《世说》新语任诞篇云。阮宣子常步行。以百钱挂杖头。至酒店便独酣。虽当世贵盛。不肯诣也。百钱用此。）


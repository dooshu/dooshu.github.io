○送邱颖应制举序

邱侯文似相如，而检度过之，则令名贵仕，何逃吾彀？故前年举秀才上第，今之应诏诣公车，方今皇明照烛，茂遂生物。修西汉旧典，详延天下方闻之士，而之子世父冠貂蝉，叔父冠惠文，皆以清词重当世。则文学政事，子之家法，冥冥戾天，实自兹始。因想夫危冠博带，与诸儒受诏论思，应对於彤墀之下，亦当明三代之损益，厚七教於风俗，使百执事倾听属目，成圣朝不讳之盛。夫如是，则鄙夫安於南亩，得以柴车角巾，展岁事於田。歌《由庚》、《华黍》之诗，为惠大矣。若与彼滔滔逐进者汨其波流，使晁错、董仲舒之徒颛美於汉，非始望也。邱侯勉旃。


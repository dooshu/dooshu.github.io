方回　再题通政院王荣之八月杏花

红闹枝头二月寒，中秋还许两回看。

君家泮水宫墙畔，吾道重春孔子坛。

方回

方回　再题通政院王荣之八月杏花

半秋凉意转春寒，似曲江头紫陌看。

霜近核中仁再结，多调饧酪奉新欢。

方回

方回　再题通政院王荣之八月杏花

早开菖叶劝耕辰，八月繁华又一新。

旧日举人应最喜，桂闱秋报杏园春。

方回

方回　再题通政院王荣之八月杏花

简斋诗老不重生，流月无声句绝清。

好个杏花疏影里，秋空吹笛到天明。

方回

方回　再题通政院王荣之八月杏花

种传董奉术韩湘，顷刻能开锦绣香。

好画团圆明月夜，中秋天色变春光。

方回


答宣大王巡抚


前承教，用过马价，已厉所司如数开除。

两辱翰示，虏势披离如此，诚中国之利。但犬羊之性，不羞困辱，强则炰烋，弱则屈服，虽身为奴隶而不耻。顺义既失利于西，部众散叛。青酋失恃，不足以支土蛮之强。今虽遘衅，终当为之臣虏。土蛮若以势驱之，胁以夹带马，彼必不能违也。

鄙意谓今岁市，在我仍宜示之以强，不可曲徇其情。旧额之外，一马不增。如违即闭关谢之，走告俺酋，责以违约。彼既败衄，方归命于我，必能约属青酋，受吾羁络。如此而后贡市可久。不然东虏方强，青酋不支，他日之祸，且中于上榖矣。唯高明裁之。






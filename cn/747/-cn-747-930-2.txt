○宣示解泰边垂谢恩表

臣某伏奉圣旨，宣示东北面军前所奏，得凤翔出归官健王彦钊等分析贼中事宜，并有谣言“泰边垂，曲子待来年”者。臣某言。伏以天道元微，潜思关兆，神功幽晦，实主福祥。必凭谣咏之言，以告休徵之旨。昔吴时青童谣於广陌，寻验吴亡；陈时异乌下於高台，果彰陈灭。五星飞落，为虞舜受国之期；一马化龙，乃元帝兴王之应。斯皆发於天意，感契人心，详考嘉言，允归圣德。

伏惟皇帝陛下继天诞睿，应运启图，徇亿兆之乐推，抚临海岳；承昊穹之卷命，拯救生灵，国宝珍符，不求自至；夷琛塞赆，望日争来。而犹北境负恩，孤城背义，坐积薪之上，即致焚烧。巢折苇之端，立瞻齑粉，果见明神示谶，里巷传谣。窃闻所告之词，便主克平之义，所言“边垂”者，乃国家散关之外。圣心协顺，同时雨之师，神道言祥，先陈後之咏。成功克敌，翘足可期，即当荡定三秦，统临万国，瑶图宝历，地久天长。臣获奉天慈，躬聆吉语，辄陈浅见，千浼宸严，不任之至。


○册侯君集改封陈国公文

维贞观某年月日甲子，皇帝若曰：於戏！夫经邦之道，必资长策，利建之义，式固无穷。是以周之列国，祚世藩屏；汉之功臣，永垂带砺。惟尔兵部尚书潞国公侯君集，体业贞固，识量恢凯，任切腹心，寄深文武。草昧伊始，奉一匡於藩朝；光华在运，典九伐於礼乐。入陪禁中，出临阃外，赞嘉谋於樽俎，扫逋寇於遐荒。诚量岁寒，勋勒庸器，宛邱之地，实惟旧镇，胙土作牧，允属朝望。是用命尔为使持节陈州诸军事陈州刺史，改封陈国公。传之子孙，世为唐辅。往，钦哉！尔其克固臣节，思勖王度，夙夜匪懈，无替典则。可不慎欤！


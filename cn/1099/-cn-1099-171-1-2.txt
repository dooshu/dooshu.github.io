○車服疏 【 嚴車服慎廵幸】

臣聞臣之事君也、陳善必有其幾、救過必以其漸、向者仰見　聖孝之隆、敢昧死以天理人欲之際上陳者、誠見　陛下可與為周武大舜也、伏於前月十二日、見大喪發行、　陛下以孝誠痛切、違先朝故事、衰經送至山陵、伏念曰　聖明真見夫天理、故動合於道、如此也、及二十一日迎　孝真太皇太后神主　陛下憫群臣立泥淖中、又違先朝故事、特命曰、百官免行禮、竊伏念曰、喪易寧戚　聖明真見夫天理、故言合於道、如此也、故知為　天子者、能擴充天、理、則言動自合於道、而禮儀制度固其所矣、又何必故事之循乎、既乃馳一驘車從西長安門入。徑至　奉天殿前。而使　孝貞太皇太后之主從之臣乃切痛　陛下講學之功未至。故天理隨發。人欲奪之。雖言動有合於道。不過天資之美也。不然則驘車乃糞壞蹈踐之物豈可驟馳於闕庭。　孝貞作配茂陵於茲十一年。未聞有失德也果何謂而不得正其終。主從旁門而入邪。害道傷化。莫斯為甚。臣以　陛下必隨悔之、明詔中、外、以示改過、而大臣以道自處者、亦必極言救過、以??尉夫人望者矣、潛聞側聽、旬有餘日、既不聞諫、而新進小臣、輒敢昧死言焉、　陛下因廵邊至薊州也。或逢山而獵。或遇水而漁。千乘萬騎之所臨縣官廩餼多不能給。東奔西突之無定。武臣師律。有不敢加。六師擾攘。四民驚竄。小則奪人之雞豚。大則掠人之婦女。有上于天和。下召民怨者。然事雖得于風聲。迹多乖于耳目。雖欲上言。有不敢也。又况廵遊蒐獵。故帝王之所不廢。自非流連荒亡。史冊無言?儿焉。陛下好漁、請以觀魚言之、文王在靈沼而於牣魚躍詩則美之、隱公如棠觀魚者春秋則譏之、何也、葢文王循天理而與民偕樂、隱公則循人欲以快一已之樂也　陛下豈不知以天理從事而聽臣之言哉、則是雖不敢言、亦若不必言也、今者迹既昭於見聞、事實干乎曲禮復容忍以成　陛下之過、豈人臣哉、臣不敢以遠引、切見　祖宗大駕之制、有板轎、有步輦、有大凉輦、有大小馬輦、有玉輅、有大輅、未聞有驘車也、葢驘車庶人所載乘者、　陛下損至尊之等威、而下列於庶人、未之嘗聞也有邪媚之徒。為　陛下解曰。廵遊半年以來。單車馬疋。習以為常。而大輅袞冕實有所不便此臣所大惑也。今夫大人君子。必以冠冕佩玉為常。使之袒裼裸裎。則愧赧而不敢見人矣。走卒僕隸。必袒裼裸裎為常。使之冠冕佩玉。必拘滯束縛。不能拜舞周旋矣。孰謂八葉　天子、乃不便　大輅袞冕、而惟安於糞車褻服耶、自非溺於人欲、而失其羞惡之心、必不為也、又或以為治大法有不在此則孔子告顏淵以百王之大法、自正朔韶舞之外惟、曰乘殷之輅、服周之冕而已、自古聖賢嚴尊卑之分、定上下之制、豈有大於車服者哉、且　祖宗之制主必於午門。昨　孝真大皇太后之主以從　陛下之駕。入於旁門。使他日作史者。以春秋法書。之曰六月己丑車駕至自山陵。迎　孝貞純皇后主。入長安門史官宜知此義則讀者亦必以春秋公薨書地不書人之法求之則　孝貞不得正終之疑不解矣夫人之行、莫大於孝、莫大於送終、故孔子述孝經而以喪親終焉、　陛下方隆聖孝。而致　大皇大后。負不得正終之冤。豈可以言孝哉。是以大廟祔主之夕。疾風迅雷甚雨。或者　太皇太后激怒於上天。冀　陛下悔過。以明其疑謗也。臣待罪史官。凡　陛下一動一言。敢不實錄若攘夷之勇。郊天之誡。奔喪之孝。恤刑之仁。捄荒之惠。分封之恩。實所目擊。他日固將大書以為美談矣。漁獵之荒嬉。經筵之廢弛。儒紳之疏遠。耳目之壅蔽胤祚之不憂。亦所目擊。他日雖為　陛下諱。而四方野史亦將記之。故古之聖君有其位必盡其道。戰兢惕厲。不敢以位為樂也。樹誹謗之木、設諫諍之官、捄過去非、遠讒絕惡、唯恐一言一動、違於天理、流於人欲也、今　陛下溺於人欲、以樂天位、群臣復泄泄沓沓、無所主持、是以比者天災地變、紛於奏章、盜民餓莩、徧於天下、其尤異者陵寢之上、雷震明樓、皆天示怒於　陛下也、君臣之間、曾恐懼而修省之乎、姑以一二言之、狎於蕃僧則自稱大勝法王昵于邊將則自稱威武將軍。羞膳打乾。致上供有不足之懼。馳驅徹夜。致下人有不遜之言。凡此顛倒昏瞀之事。誠有不忍言者。謂非逆理可乎。臣昨者又聞車駕消息。將往延綏。以臣微賤。安能制　陛下之行哉。但恐復不謀於公卿。而不備乎法駕則等威有愧於　帝王。服御下同於士卒。其所感召。有大憂者也昔辛有適伊川、見被髮而祭於野者曰不十年、此其戎乎、其後晉果遷戎於伊川、彼賤丈夫也、猶足以觀感况、以天下之　主、其所感召、可不慎哉、伏願　陛下獨斷於中。博采於外。不復廵幸。乃悔過第一義也。苟溺於人欲而不能制延綏之行。亦必尊　祖宗廵狩之典。儼　帝王法度之儀。乃改過第二義也。臣惟知有懷必吐之為忠、而昧於未信而諫之為謗、惟　聖慈矜宥憫其心而察其心、則宗社幸甚、


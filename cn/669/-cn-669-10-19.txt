19　春秋書王之月情況


春秋正月書「王」者九十二，二月書「王」者二十有三，三月書「王」者一十九。【原注】元年，不以有事無事皆書「王」。何休謂：「二月、三月皆有『王』者，以存二王之後。」【原注】二月，殷之正月。三月，夏之正月。先儒以爲妄。

【元圻案】孫氏復春秋尊王發微「隱公三年春王二月」説曰：「群公之年，正月書『王』者九十二，二月書『王』者二十，三月書『王』者一十七。春秋之法，唯元年不以有事無事皆書『王正月』，餘年事在正月則書正月，事在二月則書二月，事在三月則書三月。」〇王氏與孫氏之説互異。以書王之月總數計之，王氏共得一百三十四，孫氏共得一百二十九。今春秋經公、穀止於哀公十四年，書「王」之月共得一百三十二，左氏終於哀公十六年，十五、十六兩年皆書「春王正月」，恰得一百三十四，與王氏總數合。蓋通志堂所刊尊王發微，文有脱誤，可藉以校正。〇伊川程子經説：「事在二月則書二月，事在三月則書三月，無事則書時書首月。」〇隱公三年公羊傳注：「二月、三月皆有『王』者，二月殷之正月，三月夏之正月也。王者存二代之後，使統其正朔，所以尊先聖，通三統。」〇左傳隱公元年正義曰：「服虔亦云『孔子作春秋，於春每月書王，以統三王之正』。謂周室之臣民，尊夏、殷之舊主，每月書王，敬奉前代，揆之人情，未見其可。杞、宋不奉周正，周人悉尊夏、殷，則是重過去而忽當今，尊二國而慢時主，其爲顛倒，不亦甚乎！」






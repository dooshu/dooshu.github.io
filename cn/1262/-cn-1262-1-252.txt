勋臣跋扈：

诚意伯刘孔昭，狷巧机辨，见事风生。先帝召对，泣陈文臣操江掣肘之害，遂停都御史高倬，专任孔昭操江。孔昭故善阮大铖，又给事李沾邻巷通好。先是镇远侯顾肇迹操江为沾所劾，及肇迹内召，特郊饯谢：「日者弹文，非我意也，总宪张藐山因薄之。」南渡初，张改冢宰，奉诏言逆案置勿用。大铖废久，觊还召，计沮，嗾孔昭拉勋臣廷攻冢宰。先一日饮勋臣立约，凌晨早朝，孔昭诉张某奸欺，专右文臣。灵璧侯汤国祚、忻城伯赵之龙和之，余无对。自是冢宰四疏乞休，上虽知简在首臣，无能留也。文臣畸轻，孔昭畸重，权行荐绅中，马士英不敢抗。谋入相，不甘右列，以抚宁侯朱国弼及忻城伯并凯相而止，明年荐兵部右侍郎德清蔡奕琛入相。南渡之祸始于诚意，溃于士英、大铖。刘伯温尝云"传十三世有变故」，孔昭求改相以厌之，竟不果。




○蒲轮赋（以“安车礼贤者”为韵）

王者崇招隐之礼，作徵贤之车。既斫轮而合度，亦安蒲而用诸。将使邱园共贲，岩穴皆虚。则必旌其重贶，建此大舆。轮合大规，取迈而行陆；蒲兼柔质，取坐以安居。罔覆其轨辙，可历於邱墟。载以归朝，尽是渐鸿之翼；驾而出野，方随系鹤之书。恒翘翘而隐隐，谅求士之本欤。若乃山骋异人，林栖隐者。鸟兽之群方杂，薜萝之衣未舍。或屠钓而忘名，或版筑而在野。耻戋戋之帛，厥礼未崇；笑孑孑之旌，好善犹寡。然後时主侧席，哲匠精研。载脂载辖，既攻既坚。蒲也采陂泽之丛，有车之用。轮也斫阴阳之木，如日之圜。槛槛兮出中朝之礼盛，辚辚兮入外野而光宣。於是经营草泽，蔺轹云烟。瞻其仪无亏乎翼翼，聆其响且异乎阗阗。可以出嘉遁之硕德，可以载傲俗之遗贤。空谷有驹，自尔而方絷；鸣皋者鹤，假我而闻天。岂犹邀申公於是日，徵钓叟於昔年。则知轮之设蒲，岩扃是启。将毗王者之政，先保贤人之体。致万里之安安，成百僚之济济。岂比夫织而为席，表臧孙之不仁；缉以成宫，昭令尹之非礼。方今隽已在官，轮犹未安。旁搜丛桂，远缀幽兰。士不病於迈种，贤尽出於峰峦。是蒲轮之礼也，乃王化之端而已哉。


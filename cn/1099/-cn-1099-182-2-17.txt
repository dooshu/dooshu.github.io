○四夷圖序

今之四夷。北虜為急。國初設大寧都司。屯重兵鎮之。其地繞出山後。而遼東宣府大同。勢相連屬。自偏頭關逾河跨西北。大虜之警守在東勝。 【 在今河套之北、近受降城、即其地、】 河套之南。又有榆林。 【 在今延安府綏德州北境】 實為六鎮。後棄大寧。移置都司於保定。而宣府遼東勢始分矣。正統以來。有司又失守東勝。大虜乃得逾河。而偏頭關迤西。遂有河套之虞。因循既久有司又不肯以時廵套東勝之鎮併近內地。形勢愈弱。於是所賴以衛京師防邊虜者。不過遼東宣府大同榆林四鎮而巳。夫四鎮所領各堡。亦有精壯。苟足其糧餉。守備等官。勤加廵哨。為之牽連。援救自足以各守地方。督率耕牧。從古備邊之道也。今則撫臣假調操以自固。 【 夫鎮城本為牽連所領各堡地方、令有統属而設、今凡各堡精壯士卒、盡聚鎮城、各曰調操、以習攻擊、實乃自為備禦之計、遂致各堡地方、徒以老弱疾病者守之、虜寇縱橫、無復能為耕牧者矣、】 將帥假按伏以為奸。 【 夫精壯既畢集于鎮城矣、又每假按伏為辭、調兵四出、以致各堡不得備禦而堡中老弱、反受供億騷擾之苦、軍士乏正支之糧而將帥等官、反以剋減行糧為務、】 地方屢失。糧餉屢乏。實此之故矣。若哈密之失守。土魯番之拒命。則由近日文臣貪功。置制失宜。失中國之信。不足為慮。大虜自套來者。則亦不剌一種竄于陝之西海。地方蔓延至于西寧。使一帶地土不得耕種。士民不得安業直抵洮岷。頗難制禦。則其勢有可慮者。今惟有痛革調操按伏之弊。堅璧固守。勤加廵哨。為耕牧長計而無狃近利。乃可為也。其治南蠻之道。則在率土著良民得以自相守望。一或不支。為之連屬附近地方策應之。如湖廣之永靖廣西之　兵。置之不復徵調民足相死。兵不毒民。無貪功之文臣。無貪利之武將。亦不數年而安然矣

右以上論調操按伏、乃今日之弊耳、臣又聞兵無定形、古人云。五指之更彈。不如合拳之一抶。故擇要害之地選良將。統精兵數萬。賊來分散搶掠。我聚彼分乃制勝之上策非調操必不可用于將帥得人此言最能変通巳說聚者不過數千。我常以數萬逐數千其算不為不是但今邊將多不知兵。所為俱被賊誘而復之。故將不得人不可言調操也

又聞兵忌形露賊來不知我之虗實。必攻墩誘我我不往應但分兵按伏於屯堡。或依山林。或阻溝澗。乍隱乍見。使賊見我堡屯處處有兵而不露多少之形攻墩又不往應自生疑懼矣及賊散入屯堡。又被我伏兵擒斬。彼敢復深入乎。今或一聞賊來攻墩。即發兵檯營往救賊反得以設伏誘我縱我不為所誘彼常以精卒數千絆我於外即堡寨之內盡為蹂踐矣若使我兵不受其絆於外。彼敢無忌憚若是乎。此與調操一事相同若善用之可以取勝兵無常形也故將不得人亦不可以言按伏矣。

又聞近之善守邊者每十餘墩必總委一官提調。十墩之中。擇一可守者。先儲米數石水數缺賊近邊。即歛十墩之軍。共處一墩。每墩止留善走者一人。舉煙放炮。又潛來共墩而處。賊若攻墩。不分有軍無軍墩分。俱寂然無聲。彼攻空墩。常多半日之勞。而卒無所得。攻有人之墩。則輒被木石擊傷而墜相繼來者見我各墩煙火齊舉即莫測孰為有守而自畏矣。所謂以靜制動。以佚待勞。常形人不形於人者。此類是也然此法須先遠探。俟賊往之處。我乃提兵問道而往伏於要害。誘而取之。乃為得策。今皆不揣敵情。不分奇正。一槩鳴鼓遽出。兵。未集而形巳露曾何益乎。故將不得人。凡調操按伏反為邊防弊政。故不得不痛革者。况帝王之道。以全取勝、此固在所不講者也、

皇明經世文編卷之一百八十二終








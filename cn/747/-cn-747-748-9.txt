○赵真龄除右散骑常侍制

敕。仲尼曰：“慎择尔臣，为人之道。”夫语言应对之选，为顾问耳目之官，若非善良，必致壅害朝散大夫守太子宾客上柱国汉中郡开国公食邑二千户赐紫金鱼袋赵真龄，其先君子事祖宗，出入屏毗，馀四十载。尔为令嗣，克肖素风，好学颇专，树善不倦。凡曰贤彦，无不与游，云水登临，多闻放志，风尘趋竞，殊不萦心。是以长人有慈惠之名，处官无纤介之失，其为行已，斯亦多矣。丹墀文陛之内，貂羽金蝉之荣，超以授之，无忝所举。可守右散骑常侍，散官勋封赐如故。


7　李燾續通鑑長編　長編多采近著偏妄　長編采摭猶有所遺


周益公跋范太史藏帖云：「續通鑑長編多采近世士大夫所著，如曾子宣日記之偏，王定國甲申録之妄，咸有取焉。」然李微之舊聞證誤「執政不坐奏事」，以王定國聞見録爲證，與王沂公筆録不同。修長編時，未見定國書，故專用筆録。然則長編所采摭，猶有遺也。

【閻按】李仁父長編用力四十年而成，明正、嘉間人猶見全書。天啓中，錢牧齋只於内閣鈔卷初五大本，絳雲樓災〔一〕，遽歸天上。近四十年前，無錫顧孝廉始從嘉興高氏購得之，凡三易主，而歸傳是樓。余假館樓下，且讀且鈔，窮日夜不少休，然止及治平，餘仍放失。有勸主人宜集衆以續此編者，余亟摇手以戒，主人笑以爲知言云。〇李燾傳：「乾道四年，上續通鑑長編，自建隆至治平，凡一百八卷。」今卷數正合。

【元圻案】續通鑑長編一：「太祖乾德二年，先是宰相見天子必命坐，有大政事則面議之，常從容賜茶而退。自餘號令除拜，刑賞廢置，但入熟狀畫可，降出即行之，猶有坐而論道之遺意焉。范質等自以先朝舊臣，稍存形迹，且憚上英武，每事輒具劄子進呈，退即批所得聖旨，而同列署字以志之。嘗言於上曰：『如此則正稟承之方，免妄談之失矣。』上從之。後遂爲定式，蓋自質等始也。」〇宋史范質傳云：「由是奏御寖多，始廢坐論之禮。」蓋從王沂公筆録。〇王定國聞見近録曰：「故事：執政奏事，坐論殿上。太祖皇帝即位之明日，執政登殿，上曰：『朕目昏，持文字近前。』執政至榻前，密遣中使徹其坐。執政立奏事自此始也。」〇李心傳朝野雜記甲集四：「續通鑑長編者，李文簡燾所修也。其書倣司馬氏通鑑爲之，然文簡謙，不敢名續通鑑，故但謂之續長編。自建隆至靖康，凡九百八十卷，舉要六十八卷。」〇四庫全書總目史部編年類：「續資治通鑑長編五百二十卷，宋李燾撰。本朝康熙初，崑山徐乾學始獲其本於泰興季氏，凡一百七十五卷，嘗具疏進之於朝。然所載僅至英宗治平而止，神宗以後仍屬闕如。檢永樂大典『宋』字韻中，備録斯編，以與徐氏本相較，其前五朝雖大概相合，而分注考異往往加詳。至熙寧迄元符三十餘年事迹，徐氏所闕而朱彝尊以爲失傳者，今皆粲然具存。惟徽、欽二紀，原本不載，又佚去熙寧、紹聖間七年之事，爲可惜。」又子部小説家類：「王文正筆録一卷，宋王曾撰。曾字孝先，青州益都人。封沂國公，謚文正。事蹟具宋史本傳。所記皆太祖、太宗時事，其下及仁宗初者，僅一二條而已。曾練習掌故，所言多確鑿有據，故李燾長編往往全採其文。」又：「甲申雜記一卷，聞見近録一卷，隨手雜録一卷，宋王鞏撰。鞏字定國，自號青虚先生，莘縣人，旦之孫，素之子。所記皆東都舊聞。甲申者，徽宗崇寧三年也。」〇周煇清波雜志六：「向於吕申公之後大虬家，得曾文肅子宣日記數巨帙，時屬淮上用兵，擾擾不暇録，歸之。後未見有此書。」〇李心傳，字微之，井研人。宋史入儒林傳。

〔一〕按錢謙益牧齋有藏書樓云絳雲樓，所撰書目云絳雲樓書目，此處「絳雲」原作「絳雪」，顯爲版刻錯誤，故據清嘉慶本改。






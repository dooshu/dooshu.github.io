○同陈王韦妃文

维天宝四载，岁次乙酉，三月己未朔十九日丁丑，皇帝若曰：於戏！咨尔京兆府新丰县尉韦釜第八女，庆承华族，礼冠女师，钦若保训，践修德范。遵图鉴史，操尚幽闲；内则嫔仪，道彰柔顺。阴教之美，国风攸属，允资邦媛，作配藩闱。是用命尔为陈王妃。今遣使尚书左仆射兼右相吏部尚书修国史晋国公李林甫、副使中书舍人兼判刑部侍郎孙逖持节礼册。其率循懿行，懋昭令德，祗膺典册，可不慎欤？


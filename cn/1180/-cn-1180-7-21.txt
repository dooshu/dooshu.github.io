又序


［清］陈銮





明张文忠公太岳先生全集若干卷，公之子懋修编订行世，鎸板久亡，传者殆日见其少。安化陶云汀师以为公之经纶勋业，彪炳一代，此则其橐钥也；公之生平心迹，传闻异辞，此则其征验也，俾重刊以行。剞劂告成，谨识之曰：

君子处世，不外乎常变；君子用世之道，不外乎经权：工者非有异也。君明臣良，上下一德，人见为守经者，权固未尝不在焉。世处其变，危疑震撼，执国柄者守常道、秉直节、洁身远引是矣，若君国何？于是以磨棱刓角之力，成其旋乾转坤之功，由是君尊而国全，心安而理得，权之尽，即经之至也。故图一国者，不屑其家之毁誉；图天下者，不屑其国之毁誉。大臣身系社稷，虽天下之毁誉，不足以动之。汉、唐迄明，世不必如唐、虞，君不尽如尧、舜，虽以皋、禹当之，亦必有异于古。后世不察，执一成之榘以绳之，岂通论哉？

公相神庙于冲龄，当嘉、隆积弊之后，整饬纪纲，综核名实，朝野肃然称治。当是时，两宫无献懿孅介之嫌，奄寺无恭显窃枋之祸。外廷泯洛蜀门户之见，边圉无青唐麟府之惊。而使委裘之主，有泰山磐石之安。功业章章，具在方策。然而弹章满公车，谤议腾中外。马鬣未封，遂有倾巢覆卵之祸。积毁至今犹未尽白，未有如公者焉。且世之议公者，大抵谓夺情也，结冯保而倾新郑也。今试平情论之。夺情一节，诚君子所不与，然中此以来，宰辅习为故事。主少国疑，受恩深重，去处之际，人所难言。至谓公意不欲去位，讽部院留之，此文致之说，不足凭也。明代奄寺之权，根深柢固，骤难转移。新郑当女君幼主、宫府隔绝之时，乃欲夺司礼之权尽归内阁，其谋固已疏矣。无论不能逐保也，正使去一保，则必复用一保，此曹嵬琐，安得贤于保者而用之？且肘腋之间，持之过激，则南宫、甘露之变，可为寒心。新郑愎而疏，不能安其位也必矣。公之驭保，假以词色，俾就羁绁，然后宫廷一气，而惟吾所欲为。制御有方，保亦不能有所过恶。夫曲逆之交欢辟阳，梁公之折节群竖，计虑至深，斡旋至大，不屑以小节自拘也。然则其致谤者何也？明之中叶，百度废弛，民困滋甚，公不避怨毒，悉心整顿。澄学校，则士林谤矣；省冗员，则朝士谤矣；减驿传，则道路谤矣；清田亩、复赋额，则豪右搢绅无不谤矣。铄金之口，并为一谈。遂谓废藩为其干没，外帅为之敛贿，一宅之费数十万，一舆之役数百人。新郑晚年，著《病榻遗言》一书，诋诬尤甚。呜呼，仲尼没而天下无定评，《春秋》亡而天下无信史！迄今过公之故居，厅事仅容旋马；籍没之后，不闻有胡椒八百石之事：公之生平，亦可概见。不然，若《天水冰山录》《媚珰琐记》诸作，人岂为公讳哉？銮尝谓公之料边防，察吏治，千万里外，洞若观火，英略如李赞皇。处两宫、幼主之间，深心大力，不激不随，干济如吕文靖。然赞皇为党人所排，文靖亦不悦于范、富诸君子。甚矣！忨慨任事之难，而大臣谋国之心之不易白也！

集为诗六卷，文十四卷，奏对十一卷，书牍十五卷，今并原序文、凡例及公之行实，合为二卷，共四十八卷。其诗文之瑰玮宏博，蔚然为一代作者，诸先正已备著之，兹不缀云。

道光八年岁在戊子十月，后学江夏陈銮撰。






○贡士论

禹画九州，列贡轻重，举贤用才，咸在共中。故周官司马得俊造之名，乃进於天子，谓之“进士”。又天子於射宫以择诸侯所贡之士，若善者乃受上赏，不善者黜爵，其次削地，得预於射宫以射诸侯之义。而为诸侯所举者重，所用者大。汉法，每州若干户，岁贡若干人。更以籍上闻，计州里之大小，材之多少，谓之“计籍”。人主亲试所通经业策问，理优深者乃中高第。有行著乡里辟选，自古而然。汉世得人，於斯为盛。国家武德初，令天下冬季集贡士於京师，天子制策，考其功业辞艺，谓之“进士”，已废於行实矣。其後以郎官权轻，移之於礼部。大率以三场为试。初以词赋，谓之杂文；复对所通经义；终以时务为策。目虽行此，擢第又不由於文艺矣。唯王公子弟器貌奇伟，无才无艺者，亦冠於多士之首。然相士之道，备尝闻之。有门阀清贵者，有状骨卿相者，有容质秀丽者，有才藻可尚者，有权势抑取者，有朋友力盛者。机权沉密，词辩雄壮，臧否由己，升沉在心。群众必集其门，若见公相。来交请友，识面为难。动必有应，游必有从。密处隐会，深诚重约。朱门甲第之间，鬼神不能知者，尽知之。虽名臣硕德，高位重权，可以开阖之，可以摇动之，可以倾覆之。有司畏之，不敢不与之者。言泉疾於波浪，舌端利若锋芒。所排殁九泉，所引升霄汉。默默无言，众必谓之长者。发中心病，时皆目之凶人。秋风八月，鞍马九衢，神气扬扬，行者避路。取富贵若咳唾，视州县如奴仆。亦不独高於贵胄，亦不贱彼孤介。得其术者，舍耒耜而取公卿，乖其道者，抱文章而成痼疾。朝廷取士之门，於斯为最。衰世以来，多非其人。明廷无策问之科，有司亡至公之道。登第之人，其辞赋皆取能者之作，以玉易石。羊质虎皮，（阙）抱愤之人，汨没尘土。天九重高，不可以叫。加以浮薄之子，递相唱和。名第之中，以只数为上，贱其双数。以甲乙为贵，轻彼两科。题目之间，增其异名。至於傅粉熏香，服饰鞍马之费，多致匪人，成於牧宰。取资货以利轻肥，朋党比周，交游酒食。乱其国政，於斯为盛。窃愿明君贤臣，悉力同心，大革其弊，复以经明行修为急。所谓斥彼浮华，敦其茂实。儒风免坠，不失取士之道。


○條陳河道事宜疏 【 河道事宜】

一管河官、止令專理河道、不得別遣、效勞著績者、不問崇卑、一體旌擢、一河道貯庫及椿草銀兩、并本部事例、戶部無碍官銀、俱聽隨宜支用、一各項船隻、停泊巳久、一遇河通、勢必競先、宜申明條約、先儘運船及進解黃船發行、餘皆不許攙越、把總等官、無得遲延帶貨、一國初漕河、惟道徂徠諸泉、及汶泗諸水、至景泰弘治年間、黃河始自至。于時督理大臣如徐有貞白昂劉大夏猶極力排塞。藉河済運如引寇入室不資以濟運也。以其勢猛水濁。來則衝决。去則淤墊。且遷徙不常。害多利少耳。今幸黃河南徙。諸閘復舊。其野鷄岡新開河道。宜濬山東諸泉入之。以濟徐呂二洪。沛縣以南。仍築長隄聚水。如閘河制。務在有利漕運而巳。又今之議者。有謂引沁水自武陟而至漕州。向濟寧出永通閘入運河者。有謂引漕舟由江淮入黃河達于陽武。陸運百里入衞河。直達天津通州者。又有謂海運固難。中間平度州東南。有南北新河一道。元時常治有閘直達安東。南北悉由內洋而行。路捷且無險者。此皆今日所當多方講求擇便而從事者也。


○海人献文锦赋（以“珍物时来，以应君德”为韵）

彼潜织兮，泉室之人。曳文绡兮结冰缕，灼锦彩兮照花新。背穷海以入贡，望君门而效珍。於以献之，爰彰至德。非同荒氏之练，更异仙家之织。临风始启，全含琪树之芳；向阙爰开，遥写蜃楼之色。固奇工之所就，岂常情之可识。当其彩缕方织，鸣梭静闻。绚霞光於阴火，缀缛藻於卿云。舞凤翔鸾，乍徘徊而抚翼；重葩叠叶，纷宛转以成文。疑映地之花折，似饮渚之虹分。弄杼斯成，既呈妍於泉客；垂衣可仰，欣有奉於明君。启瑶缄而骇视，方雾而难拟。离披耀彩，临玉砌以莲舒；灿烂生姿，映金门而霞起。固将保其所异，孰能识其所以。投炽焰而靡燎为灰，濯清流而不濡於水。原夫献琛方至，捧箧员来。临虚庭而障倚，俯洞户以屏开。蝶翩翻而误起，鸟眄睐以惊回。物无情而自感，化有孚而斯应。以文为贵，宁同巷伯之诗；表德方来，且异美人之赠。非同禹贡，不谢尧时。对天庭而照烛，向丽景而葳蕤。皎洁凝光，爰识冰蚕之绪；霏微发色，不惟园客之丝。既而焕彼文章，作为黼黻。方可重於远人，宁有讥於玩物。


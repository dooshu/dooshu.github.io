●大明會典卷之八十五

社稷等祀

太社稷

國初、以春秋仲月上戊日、祭

太社

太稷、異壇同壝。

太社、以後土勾龍氏配。

太稷、以後稷氏配。每獻禮。先詣

太社及配位壇獻畢。次詣

太稷及配位壇。臨祭遇風雨、則於齋宮望祭。洪武三年、於壇北建

享殿、又北建拜殿、各五間、以備風雨行禮。十年、改建社稷壇於午門外之右。先是社主用石、高五尺、闊二尺、上微尖、立於社壇、半埋土中、近南向北。稷不用主。至是埋石主於社稷壇之正中、微露其尖。仍用木為神牌、而丹漆之。祭則設於壇上。祭畢、貯庫。壇設太社神牌居東、太稷神牌居西、俱北向。奉仁祖神牌配神、西向。而罷勾龍後稷配。自奠帛至終獻、皆同時行禮。洪武三十一年、更奉太祖配神。永樂中、北京

社稷壇成。位置陳設、悉如南京舊制。洪熙後、奉太宗同配。嘉靖九年、遵初制。

太社仍以後土勾龍氏配。

太稷仍以後稷氏配

洪武二十六年初定儀

一齋戒 【 與祭　太廟同】

一告廟。正祭前二日用祝文酒果於奉先殿告請

仁祖配

社稷 【 祝文與大祀同】

一省牲 【 與　太廟同、牛三。羊三。豕三。鹿一。兔二】

一陳設太社 【 在東北向】

犢一　　　羊一　　豕一　　豋一

鉶二　　　籩豆各十二　　　簠簋各二

帛一 【 黑色】 　　　玉用兩圭有邸

太稷 【 在西北向】

陳設同

仁祖配位 【 在東西向】

陳設同 【 無玉】

共設酒尊三、爵九、篚三、於壇西北、東向。祝文案一

一正祭。典儀唱樂舞生就位。執事官各司其事。導引官導引

皇帝至御拜位。內贊奏就位。典儀唱瘞毛血。迎

神。奏樂。樂止。內贊奏四拜。 【 百官同】 典儀唱奠玉帛。行初獻禮。奏樂。執事官各捧玉帛爵獻於神位前。讀祝官取祝跪於神位左。內贊奏跪。典儀唱讀祝。讀訖。進於太社神位前。內贊奏俯伏、興、平身。 【 百官同】 樂止。典儀唱行亞獻禮。奏樂。執事官各捧爵獻於神位前。樂止。典儀唱行終獻禮。 【 儀同亞獻】 太常卿進立於壇西、東向。唱賜福胙。光祿司官捧福胙自神位前、由正門左出、至皇帝前。內贊奏跪。奏搢圭。光祿司官以福酒跪進。內贊奏飲福酒。光祿司官以胙跪進。內贊奏受胙。出圭。俯伏興平身。內贊奏四拜。 【 百官同】

典儀唱徹饌。奏樂。執事官各詣

神位前徹饌。樂止。典儀唱送神。奏樂。內贊奏四拜。 【 百官同】 樂止。典儀唱讀祝官捧祝、進帛官捧帛、掌祭官捧饌、各詣瘞位。奏樂。內贊奏禮畢

一祝文

維洪武　年　月　日

皇帝御名敢昭告於太社之神。

太稷之神。惟神贊輔

皇祇。發生嘉穀、粒我烝民。萬世永賴。時當仲春、秋、禮嚴告祀、報謝、謹以玉帛牲齊粢盛庶品。備茲瘞祭。以皇考仁祖淳皇帝配

神。尚

享

一樂章

迎神 【 廣和之曲】

予惟土穀兮造化功。為民立命兮當報崇。民歌且舞兮朝雍雍。備筵率職兮候迓迎。想

來兮祥風生。欽當稽首兮告拜年豐

初獻 【 壽和之曲】

氤氳氣合兮物遂蒙。民之立命兮荷陰功。予將玉帛兮獻微衷。初斟醴薦兮民福洪

亞獻 【 豫和之曲】

予今樂舞兮再捧觴。願

神昭格兮軍民康。思必穆穆兮靈洋洋。感厚恩兮拜祥光終獻 【 熙和之曲】

干羽飛旋兮酒三行。香煙繚繞兮雲旌幢。予今稽首兮忻且惶。

神顏悅兮霞彩彰

徹饌 【 雍和之曲】

祖陳微禮兮

神喜將。琅然絲竹兮樂舞揚。願祥普降兮遐邇方。烝民率土兮盡安康

送神 【 安和之曲】

氤氳氤氳兮祥光張。龍車鳳輦兮駕飛揚。遙瞻稽首兮去何方。民福留兮時雨暘

望瘞 【 時和之曲】

捧餚羞兮詣瘞方。鳴鑾率舞兮、聲鏗鏘。思

神納兮民福昂。予今稽首兮謝恩光嘉靖九年更定儀

一前期二日、太常寺卿同光祿寺卿

面奏省牲如常儀

一陳設。

太社居東、北向。

太稷居西、北向。

後土勾龍氏居東、西向。

後稷氏居西、東向。陳設並如舊制。惟帛、春用告祀。秋用禮神

一正祭。

上乘輿由西闕門入、至壇北門東、降輿。導引官導

上由右門入、至具服殿。

上具祭服。導引官導

上由拜殿右門出。典儀唱樂舞生就位。執事官各司其事。

上至御拜位。內贊奏就位、上就位。典儀唱瘞毛血、迎神。樂作。內贊奏陞壇。導

上至太社神前。奏跪。奏搢圭。奏上香。司香官捧香跪於上左、上三上香。內贊奏出圭。導

上至太稷神前。 【 儀同】 奏出圭。奏復位。太常卿上配位香。樂止。奏四拜。 【 傳贊百官同】 典儀唱奠玉帛、行初獻禮。樂作。執事官捧玉帛爵於各神位前、跪奠訖。樂暫止。內贊奏跪。 【 傳贊眾官皆跪】 典儀唱讀祝。讀祝官跪讀訖。樂復作。奏俯伏興平身。 【 傳贊百官同】

樂止。典儀唱行亞獻禮。樂作。執事者捧爵於各神位前、跪奠訖。樂止。典儀唱行終獻禮。樂作。 【 儀同亞獻】 樂止。太常卿於壇左東向立、唱賜福胙。內贊奏跪。

上跪。奏搢圭。光祿卿捧酒跪於上右。內贊奏飲福酒。

上飲訖。光祿官捧胙跪於上右。內贊奏受胙。

上受胙訖。奏出圭。俯伏、興、平身。奏四拜。 【 傳贊百官同】 典儀唱徹饌。樂作。樂止。典儀唱送神。樂作。奏四拜。 【 傳贊百官同】

樂止。典儀唱讀祝官捧祝、掌祭官捧帛饌、各詣瘞位。樂作。捧祝帛饌官過

御前訖。奏禮畢。

上至具服殿易服。還宮、一祝文 【 稱嗣天子　　及　　後土勾龍氏　　後稷氏配神餘並同】

一樂章 【 仍舊】

太社稷祭祀圖　 【 北向】

（見圖）

太社稷陳設圖

（見圖）

帝社稷【今罷】

嘉靖十年、上命於西苑空閒地、開墾為田、樹藝五穀。建

帝社

帝稷壇。壇址高六寸、方廣二丈五尺。甃以細磚。實以淨土。繚以土垣。北為櫺星門、高六尺八寸、廣五尺八寸。

神位以木為之、各高一尺八寸、廣三寸。題曰帝社之神。

帝稷之神。俱朱漆質、金書。壇之南、置石龕以藏

神位、高六尺、廣二尺。壇之西、為祭器庫、樂器庫。壇之北、樹二坊以表之、曰帝社街。每歲以仲春秋次戊日、上躬行

祈報禮。如次戊在朢後、則以上巳日。臨期、命文武大臣十二員陪拜。隆慶元年議罷

一前期四日、太常寺奏齋戒

一前期一日、太常寺奏省牲

上親填祝版於文華殿

一陳設帝社

牛一　　　羊一　　豕一　　豋一

鉶一　　　籩豆各八　　　　簠簋各二

帛一 【 玄色、春用告祀、秋用禮神】

帝稷

陳設同

一正祭。是日辰刻、上具皮弁服。乘版輿、至豳風亭東、降輿。導引官導

上至櫺星門內。典儀唱樂舞生就位。執事官各司其事。

上至御拜位。典儀唱迎神。樂作。內贊導

上陞壇、至帝社、帝稷香案前、各三上香。奏復位。樂止。奏兩拜。 【 通贊陪拜官同】 典儀唱奠帛、行初獻禮。樂作。執事者捧帛爵於各神前、奠訖。樂暫止。奏跪。

上跪。 【 通贊同】 內贊贊讀祝。讀訖。樂復作。奏俯伏、興、平身。 【 通贊同】

樂止。典儀唱行亞獻禮。樂作。樂止。唱行終獻禮。樂作。樂止。唱徹饌。樂作。樂止。唱送神。樂作。

奏兩拜。 【 通贊同】 樂止。典儀唱讀祝官捧祝、掌祭官捧帛饌、各詣瘞位。樂作。奏禮畢。

上至豳風亭易服。還宮

一祝文

維嘉靖　年歲次　月　朔　日

嗣天子御名致告祭於帝社之神。

帝稷之神。春雲秋雲時當務農之期、萬寶告成、庸修恆祀。特茲告祈。報謝。惟神歆鑒。俾五穀皆登、萬方鹹永福予民、萬世攸賴。尚

享

一樂章

迎神 【 時和之曲】

東金風兮地脈以融。首務萬寶以充。忻成兮稼穡之工。祀

神於此兮苑中。願來格兮慰予衷

初獻 【 壽和之曲】

神兮臨止。禮薦清醇。菲幣在笥。初獻式遵。神其鑒茲。享斯藻蘋。我祀伊何、祈報是因。神兮錫祉。財阜吾民

亞獻 【 雍和之曲】

二觴再舉。申此慇懃

神悅兮以納。祥靄兮氤氳

終獻 【 寧和之曲】

禮終兮酒三行。喜茂實兮稷黍粱。農事待兮豐康。予稽首兮以望

徹饌 【 保和之曲】

祀事告終。三獻既周。徹之罔遲。惠注田疇。迓以休貺。庇茲有秋

送神 【 廣和之曲　望瘞同】

耕耨伊首、告就、力事豆籩。粢盛賴之、於此大田。予將以祀。

神其少延。願留嘉祉、副我潔虔。肅駕兮雲旋。普予兮有年

帝社稷祭祀圖　 【 北向】

（見圖）

帝社稷陳設圖

（見圖）

神祇【今罷】

國初、建山川壇於天地壇之西。正殿七間、祭

太歲風雲雷雨五嶽五鎮四海四瀆鍾山之神。東西廡各十五間、分祭京畿山川春夏秋冬四季月將及都城隍之神。壇西南有先農壇。東有旗纛廟。南有耤田。洪武二年、封京都及天下城隍神。三年、正嶽鎮海瀆城隍諸神號合祀太歲月將風雲雷雨嶽鎮海瀆山川城隍旗纛諸神。又令每歲用驚蟄秋分各後三日、遣官祭山川壇諸神。是日、上皮弁服、御奉天殿、降香。中嚴坐殿上、獻官復命。解嚴還宮。七年、令春秋仲月上旬擇日祭。未幾、以諸神從祀南郊、省春祭。十年、令中七壇

上親行禮。餘以功臣分祀。永樂中、建山川壇、位置陳設、悉如南京舊制。惟正殿鍾山之右、增祀天壽山神。嘉靖八年、令以每歲孟春、及歲暮、特祀

太歲月將之神、與享

太廟同日。凡親祀山川等神、皆用皮弁服行禮、以別於郊廟。九年、更風雲雷雨之序曰雲雨風雷。又分

雲師雨師風伯雷師以為天神。

嶽鎮海瀆鍾山天壽山京畿並天下名山大川之神以為地祇。每歲仲秋中旬、擇吉行報祭禮、同日異時。而祭城隍神於其廟。十年、建

天神

地祇壇於先農壇之南

天神在左、南向。

地祇在右、北向。附

祖陵基運山

皇陵翔聖山、顯陵純德山神、於地祇壇。並號鍾山曰神烈山。十一年、令神祇壇以丑辰未戌三年一親祭。隆慶元年議罷。惟太歲月將特祭於山川壇、如初

洪武二十六年初定儀

一齋戒前一日、太常司官宿於本司。次日具本奏致齋二日。次日進銅人

凡正祭前二日、太常司官同禮部官詣城隍廟發咨

一省牲 【 與太廟同、牛十四、後十五。羊十三、後十四。豕十四、後十五。鹿一、兔七】

一陳設正殿七壇

太歲

犢一　　　羊一　　豕一　　豋一

鉶二　　　籩豆各十　　　　簠簋各二

帛一 【 白色、禮神制帛】 　酒盞三十

風雲雷雨

陳設同　　帛四 【 白色、禮神制帛】

五嶽

陳設同　　帛五 【 五色、禮神制帛、各依方位、下同】

五鎮

陳設同　　帛五 【 五色、禮神制帛】

四海

陳設同　　帛四 【 四色、禮神制帛】

四瀆

陳設同　　帛四 【 黑色、禮神制帛】

鍾山

陳設同　　帛一 【 白色、禮神制帛】

共設酒尊三、爵七、篚七、於殿東南、西向。祝文案一於殿外正道西

東廡三壇

京畿山川

犢一　　　羊一　　豕一　　豋一

鉶二　　　籩豆各十　　　　簠簋各二

帛一 【 白色、禮神制帛】 　酒盞三十

夏季月。將

陳設同　　帛三 【 白色、禮神制帛】

冬季月將

陳設同　　帛三 【 白色、禮神制帛】

共設酒尊三、爵三、篚三、於壇南、北向

西廡三壇

春季月將

秋季月將

陳設並同

都城隍

陳設同　　帛一 【 白色、禮神制帛】

共設酒尊三、爵三、篚三、於壇南、北向

一正祭。典儀唱樂舞生就位。執事官各司其事。導引官導

皇帝至御拜位。內贊奏就位。典儀唱迎神。奏樂。執事官各詣

神位前、斟第一層酒。樂止。內贊奏四拜。 【 百官同】 典儀唱奠帛、行初獻禮。奏樂。執事官各捧帛爵獻於神位前。讀祝官取祝跪於皇帝左。內贊奏跪。典儀唱讀祝。讀畢、置於案上。內贊奏俯伏、興、平身。 【 百官同】 樂止。典儀唱行亞獻禮。奏樂。執事官各詣

神位前、斟第二層酒。樂止。典儀唱行終獻禮。奏樂。執事官各詣

神位前。斟第三層酒。樂止。太常司卿立於殿東、西向。唱賜福胙。典儀唱飲福受胙。光祿司官捧福胙自神位前、由正門左出至皇帝前。內贊奏跪。奏搢圭。光祿司官以福酒跪進。內贊奏飲福酒。光祿司官以胙跪進。內贊奏受胙。出圭。俯伏、興、平身。奏兩拜。 【 百官同】

典儀唱徹饌。奏樂。執事官各於神位前徹饌。樂止。典儀唱送神。奏樂。內贊奏四拜。【 百官同】 典儀唱讀祝官捧祝、掌祭官捧帛饌、各詣燎位。奏樂。內贊奏禮畢

一祝文

維洪武　年　月　日

皇帝御名致祭於太歲之神。

風雲雷雨之神。

嶽鎮海瀆山川月將城隍之神。惟神、主司民物。參贊天地化機。發育有功。歷代相承、有秋報之禮。今農事告成。謹以牲帛醴齊粢盛庶品、用申報祭。尚

享

一樂章

迎神

吉日良辰。祀典式陳。

太歲尊神、雷雨風雲、京畿山川、城隍之神。濯濯厥靈。昭鑒我心。以候以迎。來格來歆

奠帛

靈旗蒞止。有赫其威。一念潛通。幽明弗違。有帛有篚。物薄而微。

神兮安留。尚祈享之

初獻

神兮我留。有薦必受。享祀之初、奠茲醴酒。晨光初昇。祥徵應候。何以侑觴。樂陳雅奏

亞獻

我祀維何、奉茲犧牲。爰酌醴齊。二觴再升。洋洋如在。式燕以寧。庶表微衷交於神明

終獻

執事有嚴。品物斯祭。黍稷非馨、式將其意。薦茲酒醴、成我常祀。

神其顧歆、永言樂只

徹饌

春祈秋報、率為我民。我民之生、賴於爾

神。維神佑之、康寧是臻。祭祀雲畢。神其樂歆

送神

三獻禮終。九成樂作。神人以和。既燕且樂。雲車風馭、靈光昭灼。瞻望以思、邈彼寥廓

望燎俎豆既徹。禮樂已終。

神之雲旋。倏將焉從。以望以燎、庶幾感通。時和歲豐。惟神之功

【 永樂中、正殿增天壽山一壇。陳設同。帛用黑色。加爵篚各一】

嘉靖十年更定儀

一前期二日、太常寺官奏祭祀、太常卿同光祿卿奏省牲、如常儀。

諭百官致齋二日

一前期一日、上親填祝版於文華殿。遂告於廟。告辭曰、孝玄孫嗣皇帝御名明日出往

神祇壇、行秋祭禮。詣

祖宗列聖帝後神位前、恭預告

知 【 遣官則否】

一陳設天神壇

雲師一壇

雨師一壇

風伯一壇

雷師一壇 【 俱南向】 每壇

犢一　　　羊一　　豕一　　豋一

鉶二　　　簠簋各二　　　　籩豆各十

爵三　　　酒盞二十

共設酒尊四、帛一、篚一、祝案一

地祇壇

五嶽一壇　　　帛五

五鎮一壇　　　帛五

五山一壇　　　帛五

四海一壇　　　帛四

四瀆一壇 【 俱北向】 帛四

京畿山川一壇 【 西向】 帛二　　牲五

天下山川一壇 【 東向】 帛二　　牲五　　籩豆俱同

一正祭。是日昧爽、上具翼善冠黃袍、御奉天門。太常卿奏請詣

神祇壇。

上陞輦。鹵簿導從、由

先農壇東門入、至齋宮。更皮弁服、詣

天神壇。典儀唱樂舞生就位。執事官各司其事。內贊導

上至御拜位。典儀唱迎神。樂作。導

上陞壇三上香訖、復位。樂止。奏兩拜。 【 傳贊百官同】 典儀唱奠帛、行初獻禮。樂作。執事者捧帛爵於神位前、跪奠訖。樂暫止。奏跪。

上跪。 【 傳贊眾官皆跪】 讀祝訖。樂復作。奏俯伏、興、平身。 【 傳贊同】 樂止。行亞獻禮。樂作。執事者捧爵跪奠於神位前。樂止。行終獻禮。樂作。 【 儀同亞獻】 樂止。太常卿唱答福胙。內贊奏跪。

上飲福受胙訖。俯伏、興。 【 傳贊同】 典儀唱徹饌。樂作。樂止。唱送神。樂作。內贊奏兩拜。 【 傳贊同】

樂止。典儀唱讀祝官捧祝、掌祭官捧帛饌、各詣燎位。樂作。捧祝帛饌官過

御前、奏禮畢。內贊對引官復導

上至地祇壇御拜位。典儀唱瘞毛血、迎神。內贊導

上陞壇至五嶽香案前、三上香。 【 五鎮以下、俱大臣上香、以後行禮俱同前】 禮畢。

上易服還。詣

廟參拜。致辭曰、孝玄孫嗣皇帝御名祭

雲雨風雷嶽鎮海瀆等神回還。恭詣

祖宗列聖帝後神位前、謹用

參拜。參畢。還宮

地祇壇上香大臣儀注。典儀唱迎神。執事官導引各官由東西級上、詣各壇香案前。內贊奏搢圭。 【 齊搢笏】奏上香。 【 齊上香】 奏出圭。 【 齊出笏】

奏復位。 【 齊復位】 照前序立 【 餘同前儀】

一祝文

天神壇

維嘉靖　年歲次　月　朔　日

嗣天子御名致祭於雲師之神。

雨師之神。

風伯之神。

雷師之神。惟神、職司雲雨。興布風雷。贊輔

上帝。功施生民。今農事告成。以牲醴庶品菲帛之儀、用修報杞。惟神鑒之。尚

享

地祇壇

維　年　月　日

嗣天子御名致祭於五嶽之神。

五鎮之神。

基運山之神。

翔聖山之神。

神烈山之神。

天壽山之神。

純德山之神。

四海之神。

四瀆之神。

京畿天下山川之神。惟神、鍾靈毓秀。主鎮一方。參贊大化、功被於民。今農事既成。以牲帛醴。齊之儀、用修報祭。

神其歆哉。尚

享

天神壇

迎神 【 保和之曲】

吉日良辰。祀典式陳。景雲甘雨、風雷之神。赫赫其靈。功著生民。參贊元化。宣布

蒼仁。爰茲報祀。鑒斯藻蘋

奠帛 【 以後俱仍舊】

地祇壇

迎神 【 保和之曲】

吉日良辰。祀典式陳。靈嶽方鎮、海瀆之神。京畿四方、山澤群真。毓靈分隅。福我生民。薦斯享報。鑒我恭寅

奠帛 【 以後俱仍舊】

山川壇總圖

（見圖）

山川壇祭祀圖

（見圖）

神祇壇總圖

（見圖）

天神壇祭祀圖

（見圖）

天神壇陳設圖

（見圖）

地祇壇祭祀圖

（見圖）

地祇壇陳設圖

（見圖）

太歲月將

嘉靖八年定

一前期十日、太常寺請

命大臣一員行禮

一前期三日、太常寺奏祭祀、如常儀

一陳設太歲神位

犢一　　　羊一　　豕一　　豋一

鉶二　　　簠簋各二　　　　籩豆各十

爵三　　　酒盞三十　　　　尊三

帛一　　　篚一

兩廡月將共四壇　每壇

犢一　　　羊一　　豕一　　豋一

鉶一　　　簠簋各二　　　　籩豆各十

爵三　　　酒盞三十　　　　尊三

帛三　　　篚一

一正祭。典儀唱樂舞生就位。執事官各司其事。贊引贊就位。典儀唱迎神。奏樂。樂止。贊兩拜。典儀唱奠帛、行初獻禮。奏樂。執事官捧帛爵詣

各神位前奠訖。樂暫止。贊引贊跪。典儀唱讀祝。讀訖。樂復作。贊俯伏、興、平身。樂止。典儀唱行亞獻禮。奏樂。 【 儀同初獻、惟不獻帛讀祝】

樂止。典儀唱行終獻禮。奏樂。 【 儀同亞獻】

樂止。掌祭官西向立、唱賜福胙。執事官捧福酒跪進於遣官右。贊跪。搢笏。贊飲福酒訖執事官捧福胙跪進於遣官右。贊受胙訖。贊出笏。贊俯伏、興、平身。贊兩拜。典儀唱徹饌。奏樂。樂止。典儀唱送神。奏樂。贊兩拜。樂止。典儀唱讀祝官捧祝、掌祭官捧帛饌、各詣燎位。奏樂。捧祝帛饌官過遣官前訖。贊禮畢一祝文

維嘉靖　年　月　日

皇帝遣某官某致祭於某甲太歲之神。

四季月將之神。時維孟春、聿新歲序。惟時暮歲、將屆新春。特用遣祭、以牲帛庶品之儀。

神其歆此 【 祭報】 誠、敷佑康吉。尚享一樂章

迎神

吉日良辰。祀典式陳。輔國佑民、太歲尊神。四時月將、功曹司辰。濯濯厥靈。昭鑒我心。以候以迎。來格來歆

奠帛 【 以後俱與神祇壇同】

太歲月將壇陳設圖

（見圖）








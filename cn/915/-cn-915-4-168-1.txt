◇驳轻侮法议

夫《轻侮》之法，先帝一切之恩，不有成科，班之律令也。夫死生之决，宜从上下，犹天之四时，有生有杀。若开相容恕，著为定法者，则是故设奸萌，生长罪隙。孔子曰：「民可使由之，不可使知之。」《春秋》之义，子不报仇，非子也。而法令不为之减者，以相杀之路不可开故也。今托义者得减，妄杀者有差，使执宪之吏得设巧诈，非所以导（一作「遵」）「在丑不争」之义。又《轻侮》之比，浸以繁滋，至有四五百科，转相顾望，弥复增甚，难以垂之万载。臣闻师言：「救文莫如质。」故高帝烦苛之法，为三章之约。建初诏书有改于古者，可下三公、廷尉，蠲除其敝。（《后汉·张敏传》，「建初中，有人侮辱人父者，而其子杀之，肃宗贳其死刑而降宥之，自后因以为比。永元中，遂定其议，以为《轻侮法》。敏驳议」。）


己酉立冬日阻风燕子矶过访蒲庵禅师坐花笑轩分韵

其一


榜人呼不起，双屐破寒初。
古木方摇落，閒阶未扫除。
构亭开翠碧，饭客摘青蔬。
坐久闻高咏，拈花一笑馀。


其二


朔风吹万籁，哀壑杂江声。
地僻群鸥入，云凉一雁横。
漫劳催柁转，且缓待诗成。
何日杜陵叟，霜林踏月行（怀杜茶村。）。

其三

佛楼临燕子，沙渚渐南侵。
不断蒹葭影，无多钟磬音。
渔舟霜后集，樵路雨中深。
莫负云山诺，重来问竹林。

其四

碧云佳句好，君与惠休齐。
五字真无敌，千峰许共携。
暮潮烟树外，斜日石门西。
绘事推高座，还应画虎溪（师门人见月善画。）。


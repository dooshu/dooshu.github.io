○献襄阳卢尚书启

伏蒙仁恩，赐及前件衣服匹段漆器等，谨依荣示捧领讫。衣杂彩缯，重辉娄褐；器兼丹漆，载耀颜瓢。悚载之诚，不任陈谢。昨日伏奉荣示，猥以拙制，形於重言。夫广野之气，或成宫阙；击辕之音，有中风雅。盖其偶会，岂曰必然！又安足介灶慎之仰占，动夔牙之倾听？三兄尚书早贞文律，久味道腴。永惟一字之褒，便是百生之庆。昨晚又复蒙远遣军吏，重降手笔，揄扬转极，抚纳兹深。某爰自弱龄，叨从名辈，回二纪，庆吊一空。词苑招魂，文场出涕。重膺叠翮，零落无遗；高干修条，凋摧略尽。乘风匪顺，无水忧沉。岂谓穷涂，再逢哲匠！升堂辱顾，披卷交谈，不独垂之空言，属又存之真迹。爰增懦气，载动初心。庶或武陵之溪，微接桃源之境。平昌之井，暗通荆水之津。况异物以达诚，弭中阿而攀德。南向旌旆，实所知归。


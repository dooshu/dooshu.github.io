○请革隋制疏

龙纪火官，黄帝废之；咸池六英，尧不相沿。禹弗行舜政，周弗袭汤礼。易称已日乃孚，革而信也。故曰，革之时大矣哉！有隋之季，违天害民，专峻刑法，杀戮贤俊，天下兆庶，同心叛之。陛下拨乱反正，而官名律令，一用隋旧。且惩沸羹者吹冷齑，伤弓之鸟惊曲木，况天下久苦隋暴，安得不新其耳目哉？改正朔，易服色，变律令，革官名，功极作乐，治定制礼，使民知盛德之隆，此其时也。然官贵简约，夏后官百，不如虞五十，周三百，不如商之百。又曰，夏有乱政而作禹刑，商有乱政而作汤刑，周有乱政而作九刑。卫鞅为秦制法，增凿颠、抽胁、镬烹等六篇；始皇为挟书律。此失於烦，不可不鉴。


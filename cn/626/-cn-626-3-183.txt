周翼二首

【中秋与杨氏诸昆季泛舟鹅津】

八月十五夜何其，鹅湖漾舟人未归。

水生金浪兼天涌，云度青冥傍月飞。

鸿雁沙寒微有影，芰荷秋冷不成衣。

故人一去渺何许，黄鹤旧矶今是非。

【周履道征赋梧桐月】

云卷清秋画角悲，梧桐满地月明时。

斜穿翠叶通银井，化作金波落砚池。

青女喜惊乌鹊梦，素娥偏惜凤皇枝。

故人有约来何暮，独立云阶影渐移。


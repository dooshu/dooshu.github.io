八月十五夜月二首


满目飞明镜，归心折大刀〔一〕。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。

〔一〕大刀：《乐府解题》：大刀头者，刀头有环也。“何当大刀头”者，何日当还也。破镜者，月半缺也。“破镜飞上天”者，言月半当还也。

稍下巫山峡，犹衔白帝城。气沉全浦暗，轮仄半楼明。刁斗皆催晓，蟾蜍且自倾一作清。张弓倚残魄，不独汉家营。






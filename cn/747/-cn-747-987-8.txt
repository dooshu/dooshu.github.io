○敕还少林寺神王师子记

大周天册万岁金轮圣神皇帝如意元年，迎神王入内。其神王原是泥塑彩装，其皇帝敬重神王，脱空（阙一字）伫纠以金装。为年岁多日，金薄落，後开元廿年，僧宏器报以金装，恐後僧徒贵胜不知所由，立一小碑，述久视元年还神王敕，具录如後：“少林寺神王二，右，去如意元年，奉敕将前件神王入内，比不敢陈请。今内出功德，散与诸寺。其少林神王，送在大福先寺。但山寺去都稍远，巧人难遇。前件神王，元在少林上坊普光佛堂，今者现阙。其大福先寺总得神王一十五躯，望请前件两躯，得还少林。令本处尊仪具足，冀得幽山功德，不阙庄严，（阙一字）往来有所瞻仰，谨诣光政门奉状陈请以闻，伏希恩旨。久视元年九月十三日，少林寺主义奖等状，僧宏藏。”敕：“好，还少林寺。”门司李阿毛宣。右监门直长路尚宾、左监门直长成思贞、押门长上果毅杜行敦周还少林寺师子敕一道：“少林寺师子二、师子郎二、右件师子等，并是少林寺普光堂前随神王功德。其神王奉今月十三日敕还少林寺。为前状不别显师子等，福先寺纲维但付神王，未付师子。既是随神王一铺功德，望请许将还山供养。谨诣光政门奉状以闻，伏听敕旨。久视元年九月廿九日。少林寺主僧义奖等状。”敕：“好。”九月廿九日，门司李仁福牒。右监门直长路尚宾、左监门直长成思贞，押门长上果毅杜行敦周少林寺贺师子敕一道。少林寺僧义奖等言：“伏奉九月十三日恩敕，赐还神王。又奉其月廿九日恩敕，兼还师子。恩波氵存委，喜惧兼深。僧义奖等诚惶诚恐死罪死罪。但此功德，昔是素装；忽睹灵姿，遂如金饰。元功再造，天巧自然，神之力巍巍如是。缁徒影，若攀兜率之宫；灵相生光，似降庄严之国。手舞足蹈，倍百恒情，无任荷惧屏营之至，谨附表陈谢以闻。谨言。久视元年十月日，少林寺主僧义奖等上表。”敕：“好，放阿师去。”久视元年十月六日，门师陈嘉逸牒：“普光堂内一佛、二菩萨迦叶、阿难，及门外二金刚、二神王、二师子，城内少有。传闻博士姓李名雅，永平年造此尊像，奇妙少双。菩萨仪容，卒不可有。阿难、迦叶貌相肃然，合掌虔恭，实难希有。门外二金刚，鸟鹊不，相承称说，异相屡现。其师子者，乍著仪容，或嗔或喜，画工巧匠，不可图容。二师子郎常相标弄，此一铺功德，不可思议。”


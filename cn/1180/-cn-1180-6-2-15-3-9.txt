十二


南归，叠承华翰，吊慰勤惓。感戢雅情，言不能悉，中心藏之而已。还朝后，又奉华札，并初夏所寄俱至，益深怀感。

家君在时，曾以祠碑渎求名笔。荷蒙不弃，贶以鸿篇，此时不肖未得见也。昨归，于家弟处取而读之，其文词之粹媺固不待言。乃其意义渊奥，寄托宏远，直逼古匠。公平生之文，可传于后者，固难悉数，然而如此作，恐亦不多得也。即以勒植祠中，永为家宝。

兹因使者，一伸感仰之私，并具不腆，少伸谢悃。鄙怀固非楮笔所能尽也。






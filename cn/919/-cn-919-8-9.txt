三焦精腑辨证

古人谓左肾为肾脏，其腑膀胱；右肾为命门，其腑三焦。三焦者，有脂膜如手大，正与膀胱相对，有二白脉自中出夹脊而上贯于脑。所以《经》云：丈夫藏精，女子系胞。以理推之，三焦当如上说，有形可见为是。扁鹊乃云：三焦有位无形，其意以为上中二焦，如沤如雾，下焦如渎，不可遍见，故曰有位无形。而王叔和辈，失其旨意，遽云无状空有名，俾后辈承缪不已。且名以名实，无实奚名，果其无形，尚何以藏精系胞为哉。其所谓三焦者何也?上焦在膻中，内应心；中焦在中脘，内应脾；下焦在脐下，即肾间动气，分布人身，有上中下之异。方人湛寂，欲想不兴，则精气散在三焦，荣华百脉；及其想念一起，欲火炽然，翕撮三焦精气流溢，并命门输泻而去，故号此腑为三焦耳。学人不悟，可为长太息。


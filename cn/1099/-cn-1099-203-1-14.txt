○會議遷奉慈殿　三后神主於陵殿疏 【 奉安生母神主】

臣等竊惟禮嚴尊祖。祀重廟享。自古天子惟一帝一后配享于廟。所生之母。別薦于寢。身沒而巳。斯禮之正。是故禮有享先妣之文。周之閟宮。宋之別殿。皆此義也。　國朝廟制。稽古惟一后配帝。禮莫嚴焉。　孝宗皇帝。乃於奉先殿側。特建奉慈殿。別祭　孝穆皇太后。後祔　孝肅太皇太后。近復祔　孝惠皇太后于內。是盖子祀生母。以盡終身之孝焉爾。然禮於妾母不世祭。疏曰不世祭者。謂子祭之。于孫則止。盖父之所尊。子不可以不承。父之所異。子不敢同。明其宗耳。盖繼祖重。故不復顧其私祖母也。今日　陛下于孝肅太皇太后曾孫也。于　孝穆皇太后孫屬也。于孝惠皇太后孫也。禮不世祭。義當擬祧。若崇先殿之建。則　陛下以子事考。廟當世享。故　世廟配太廟而作。崇先殿配奉先殿而作也。義不侔矣。　聖諭又以　三太后梓宮既配葬于　帝。主不祔廟。世不舉祭。議欲遷主陵殿。使獲所安。是誠仁至義盡。情申禮得。足定天下之大典也。臣等復考得宋熙寧罷奉慈廟故事。與今日事體略同。但祧義惟遷主為是若當時瘞主陵園則襲古人栗主既立。乃埋桑主之說。而誤用之。非禮也。今日　聖諭遷主陵殿。歲時祔享陵祀如故。尤為曲盡。非前代所及。合候命下本部、另請擇日具儀施行、庶廟享之義正、而尊祖之道嚴矣

皇明經世文編卷之二百三終








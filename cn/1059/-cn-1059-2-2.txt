○普光伽蓝

史鉴公甫与予家同里居。未达时 【 未达时　纪录汇编本作「未逢时」，据说库本改。】 ，与数友读书城东普光寺。尝昼假寐，恍惚若有呼之者，曰：「速起读书，子御史也，努力自爱。」遂惺然寤，忆所见者类寺门伽蓝，即往默祝曰：「他日得如神言，当令神像宇一新。」自是每晨入暮归，过必一揖。诸友相目笑之，鉴不恤也。遇朔望日，觇诸友俱出，独携一麸往祭，极冗不辍。弘治己未，鉴登进士，授今官，归往设斋以谢，建小殿奉之。


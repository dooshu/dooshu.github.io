○请申禁天门街左右置私庙并按品定庙室数奏

准太常礼院奏，中书侍郎兼吏部尚书平章事崔龟从奏，准令式合立私庙。准会昌五年十二月敕，百官并不得京城内置庙。如欲於京城内置者，但准书於所居处置庙，即不失敬亲之礼。伏以武宗时，缘南郊行事，见天门街左右有庙宇，许令私第内置。若令依旧会昌五年敕文，尽勒於所居处置庙，兼恐十年间，私庙渐逼於宫墙，齐人必苦於吞并。臣具详本末，冀便公私。今请夹天门街左右诸坊，不得立私庙。其馀围外远坊，任取旧庙及择空闲地建立庙宇。应立庙之初，先取礼司详定。兼请准开元礼，二品以上祠四庙。三品祠三庙。三品已上不须兼爵者，四庙外有始封祖，通祠五庙。三品已上不得过九架，并厦两头，其三室庙制，合造五间，其中三间隔为三室，两头各厦一间虚之，前後亦虚之。每室中西壁分之一，近南去地四尺，开一坎室，以石为之，可容两神主。庙垣合开南门、东门，并有门屋。馀并准开元礼及元和曲台礼为定制。其享献之礼，除依旧礼使少牢特牲馈食外，有设时新及今时熟馔者并听。仍请永为定式。


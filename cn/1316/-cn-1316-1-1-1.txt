杨评事片言折狱

广东潮州府揭阳县，有赵信者，与周义相友善。邀同往南京卖布。先一日，讨定张潮稍公船只，约次日黎明船上会。至期赵信先到船，张潮见时尚四更，路无人迹，渐将船撑向深处去，推赵信落水死。再舣船近岸，依然假睡。黎明，周义至，叫稍公张潮方起，至早饭还不见赵信来。周义乃令稍公去催赵。张潮到信家叫「三娘子」，方出开门，盖因早起造饭，夫去复睡，故及起迟。潮因问信妻孙氏曰「汝三官昨约周官人来船，今周官人等候已久，三官缘何不来」，孙氏惊曰：「三官离门甚早，安得未到船？ 」潮回报周义，义亦回去，与孙氏家四处遍寻，三日无踪。义思信与我约同买卖，人所共知，今不见下落，恐人归罪于我。因往县去首明，其状云：

「呈状人周义，年甲在籍。为恳究人命事：因义与赵信旧相交结，各带本银一百余两，将往南京买布。约定今月初二日船上会行，至期不见信踪。信妻孙氏又称信已带银早行，迄今杳然无迹。恳台为民作主，严究下落，激切上呈。外开干证稍公张潮，左右邻赵质、赵协及孙氏等。」

知县朱一明准其状，拘一干人犯到官。先审孙氏，称夫已食早饭，带银出外，后事不知。次审稍公张潮，云前日周、赵二人同来讨船是的，次日天未明只周义到，赵信并未到，附旁数十船俱可证。及周义令我去催，我叫「三娘子」，彼方睡起，初出开大门。三审左右邻赵质、赵协，俱称信前将往买卖，妻孙氏在家搅闹是实。其侵早出门事，众俱未见。四乃审原告曰：「此必赵信带银在身，汝谋财害命，故抢先糊涂来告此事。」周义曰：「我一人岂能谋得一人？又焉能埋没得尸身？且我家富于彼，又至相好之友，尚欲代彼伸冤，岂有谋害之理？」孙氏亦称：「义素与夫相善，决非此人谋害。但恐先到船或稍公所谋。」张潮辩称：「我一帮船数十只何能在口岸头谋人，瞒得人过？且周义到船，天尚未明，叫醒我睡，已有明证。彼道夫早出门，左右邻并未知，我去叫时，他睡未起，门未开，分明是他阻夫自己谋害。」朱知县将严刑拷勘孙氏，那妇人香闺弱体，怎禁此刑！只说：「我夫已死，我愿一死赔他。」遂招认是他阻挡不从，因致谋死。又拷究身尸下落，孙氏说：「谋死者是我，若要讨夫身，只将我身还他，更何必究。」朱知县判云：

「审得孙氏虺蜴为心，豺狼成性。夫经纪，朝夕反唇而相稽﹔负义凶顽，幕夜操刀而行刺。室家变为仇贼，戈矛起自庭闱。及证出真情，乃肯以死而赔死。且埋没尸首，托言以身而还身。通天之罪不可忍也，大辟之戮将安逃乎！邻佑之证既明，凌迟之律极当。余犯无干，俱应省发。」

再经府道复审，并无变异。次年秋谳狱，请决孙氏谋杀亲夫事，该本秋行刑。有一大理寺左评事杨清，明如冰，极有识见。看孙氏一宗卷忽然察到，因批曰：「敲门便叫『三娘子』，定知房内无丈夫。」只此二句话，察出是稍公所谋。再发仰巡按覆审。时陈察院方巡潮州府，取孙氏一干人犯来问。俱称：孙氏谋杀亲夫是的。孙氏只说：「前生欠夫命，今生死还他。」陈院单取稍公张潮上问曰：「周义命汝去催赵信，该叫『三官』缘何便叫『三娘子』，汝必知赵信已死了，故只叫其妻也。」张潮不肯认，发打三十，不认﹔又挟敲一百，又不认。乃监起。再拘当时水手来，一到不问，便打四十。陈院乃曰：「汝前年谋死赵信，张稍公告出是你。今日汝该偿命无疑矣。」水手乃一一供招出：「见得赵信四更到船，路上无人，傍船亦不觉。是稍公张潮移船深处，推落水中，复撑船近岸，解衣假睡。天将亮，周义乃到。此全是张潮谋人，安得陷我？」后取出张潮与水手对质，潮无言可答。乃将潮拟死，释放孙氏。陈院判曰：

「审得张潮沉溺泉货，干没利源。驾一叶之舟，欲探珠于骊龙颔下﹔蹈不测之险，思得绡于蛟螭室中。闯见赵信怀资，欲往南京买布。孤客月中来，一篙撑载菰蒲去﹔四顾人声静，双拳推落碧潭忙。人堕波心，命丧江鱼之腹﹔伊回渡口，财充饿虎之颔。自幸夜无人知，岂思天有可畏。至周义为友陈告，暨孙氏代夫证冤，汝反巧言如簧，变迁黑白，贻祸孙氏。借证里邻，既害人夫于深渊，又陷人妻于死地。水手供招，明是同谋自首﹔秋季处决，断拟害命谋财。其邻佑赵质等证据有枉，各拟不应。更知县朱一明断罪不当，罢职为民。」

按：此狱虽张稍是贼，却有周义早在船，未见其动静。又在口岸焉能谋人？孙氏虽无辜，因他与夫搅闹，又邻佑未见他夫出门，此何以辨！只因稍公去叫时便叫「三娘子」，不叫「三官」，此句话人皆忽略，不知从此推勘。杨评事因此参出，遂雪此冤，真是神识。以此见官府审状，不惟在关系处穷究，尤当于人所忽略、彼弥缝所不及处参之，最可得其真情也。


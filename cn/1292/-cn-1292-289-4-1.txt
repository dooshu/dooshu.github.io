◇　上表讼冤

天地虽明，讵悉无辜之老。日月垂照，必鉴有滞之人。具臣早忝宦途，颇彰清慎。寻以论迁剧邑，稍免瑕疵。不谓刺史梁纬，心纵贪婪，势连内戚，欲臣亡父之马，戮臣冤枉之刑。上诉皇天，许臣明雪。若不闻於陛下，何以免此幽沉，并刺史梁纬行事二十一条，不依法令，一一条奏。别状以闻，伏愿陛下聪明，哀臣冤抑。

（《搜神记》：孝直，景帝时举孝廉，为长安令，著清慎声，有弧驳马，日行五百里。雍州刺史梁纬与帝连婚，每索之。孝直辞以亡父所乘，纬致恨，密构孝直贼事，敕下狱。临死，告妻以纸三十张，笔十管，墨五挺，安墓中。经五十馀日，景帝大会群臣，孝直於殿前上表，帝览讫，忽然不见，乃诏收纬，坐枉杀，刑於墓而祭之，追赠孝直尚书郎。）






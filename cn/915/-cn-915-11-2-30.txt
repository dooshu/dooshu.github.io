◇令皇太子总百揆诏

（太平真君四年十一月。《宋书》作「下书」，《集古今佛道论衡》亦作「下书」。）

朕承祖宗重光之绪，思阐洪基，恢隆万世。自经营天下，平暴除逆，埽清不顺，武功既昭，而文教未阐，非所以崇太平之治也。今者域内安逸，百姓富昌，军国异容，宜定制度，为万世之法。夫阴阳有往复，四时有代序，授子任贤，安全相附，所以休息疲劳，式固长久，成其禄福，古今不易之典也。诸朕功臣，勤劳日久，皆当致仕归第，雍容高爵，颐神养寿，朝请随时，飨宴朕前，论道陈谋而已。不须复亲有司苦剧之职。其令皇太子嗣理万机，总统百揆，更举贤良，以备列职，皆取后进明能，广启选才之路，择人授任，而黜陟之。故孔子曰：「后生可畏，焉知来者之不如今。」主者明为科制，宣敕施行。（《宋书·索虏传》）

朕承祖宗重光之绪，思阐洪基，恢隆万世，自经营天下，平暴除乱，埽清不顺，二十年矣。夫阴阳有往复，四时有代谢。授子任贤，所以休息，优隆功臣，式图长久，盖古今不易之令典也。其令皇太子副理万机，总统百揆。诸朕功臣，勤劳日久，皆当以爵归第，随时朝请，飨宴朕前，论道陈谟而已，不宜复烦以剧职。更举贤俊，以备百官。主者明为科制，以称朕心。（《魏书·太武纪》下）


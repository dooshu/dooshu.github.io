楚之平


《晋书·乐志》曰：“改汉《朱鹭》为《楚之平》，言魏也。”《古今乐录》作《初之平》。

楚之平，义兵征。神武奋，金鼓鸣。迈武德，扬洪名。汉室微，社稷倾。皇道失，桓与灵。阉官炽，群雄争。边、韩起，乱金城。中国扰，无纪经。赫武皇，起旗旌。麾天下，天下平。济九州，九州宁。创武功，武功成。越五帝，邈三王。兴礼乐，定纪纲。普日月，齐辉光。

《楚之平》曲凡三十句，句三字。






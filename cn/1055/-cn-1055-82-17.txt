【贺鸿庆宫成奉安三圣御容表〈庆历七年七月〉】

臣修言：伏睹南京鸿庆宫成，奉安三圣御容者。一人致孝，式表于奉先；三后在天，并垂于鸿。人灵交感，华夏欢呼。臣某〈中贺。〉伏惟尊号皇帝陛下，以上圣之姿，抚重熙之运。亲执玉币，礼天地之神只；时奉尝，报祖宗之功德。乃眷别京之重，载崇原庙之仪。衣冠出游，仰稽于故事；郡国尝幸，俾得以奉祠。实隆广孝之风，以著不刊之典。臣猥叨辞职，方守郡条，瞻盛礼以阻陪，效欢声而徒切。


○慎独论

士君子爱身防患，无逾於慎独矣。能惧显觏（原注：《诗》曰：“无曰不显，莫予云觏。”），不为暗欺，忠信参於外，虽有盗贼，不能为患矣。《易》曰：“无有师保，如临父母。”斯之谓也。贼入赵孟之门者，睹其盛服将朝，不忘恭敬，悔受君命，至於触槐，所以知其不为患也。向使赵孟未辟寝门，尚安衽席，思变诈之数，无肃敬之容，为盗者必激其怒心，增其勇气，焉得保其首领哉？推是而言，人不可以不诚矣。若乃怀诈饰智，意忌貌亲，人已见其肺肝，而自谓无迹，天已夺其魂魄，而不寤将亡，此汲黯所以面折公孙宏，留言李息，庄周称“贼莫大於德，为有心以有眼”。为德者尚不可以有心眼，况为恶者乎？


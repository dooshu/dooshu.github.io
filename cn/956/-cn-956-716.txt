方回　偶书

忽明诗眼一萤飞，夜读楼头暑暂微。

多醉少醒忘世故，易消难长察天机。

郭中令考书廛隐，公冶长篇过古稀。

正尔山林可投老，果何所恋不思归。

方回

方回　偶书

一日无酒饮，一日意不乐。

一夜无酒饮，一夜睡不着。

后生殊未知，老人今始觉。

万卷漫读书，千金空服药。

我有一杯酒，大胜凌烟阁。

酣歌脱头巾，毛发动褒鄂。

方回

方回　偶书

一夕五七起，起辄搔我头。

明月挂檐前，独饮凭危楼。

清晓上参井，黄昏移斗牛。

残暑未云退，幸已臻新秋。

天上有银河，化酒还肯不。

大醉更无梦，小醉亦无愁。

方回


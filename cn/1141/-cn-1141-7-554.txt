太函山房歌寄汪文岫（是司马伯玉先生孙。）

司马文章射雕手，武库森森无不有。
左拍历下右娄东，奇书万卷皆蝌蚪。
腾骧后劲有闻孙，墨汁沈酣作杯酒。
生事终年寄啸歌，杖藜十载慵趋走。
山堂旧业大如拳，怪石幽花罗户牖。
前坡隙地尽栽茶，后圃高墉密插柳。
客来开瓮酌流霞，烧笋烹葵意良厚。
别君牢落歘三春，好事狂吟无恙否。
练水华屏（歙县二地名。）魂梦飞，莲华黄海招邀久。
送酒王弘既拂衣，游山谢客空回首。
狂夫青眼向烟霞，肯与侏儒较升斗。
他年同上轩辕台（黄山有轩辕台。），好揖浮丘作老友。



○谢再除太常卿充礼仪使表

臣郢言：伏奉今月二十一日恩命，除臣太常卿充礼仪使者。累岁守藩，每驰心於魏阙；一朝闻命，得备位於周行。上惭叨忝之深，下慰违离之思。臣某中谢，臣闻秩宗之任，典司三礼；奉常之选，班列九卿。前古以来，用人为重，非有实望，不宜谬居。臣昔叨此官，已积负乘之惧；今复再历，益增濡翼之忧。况专职礼仪，另蒙委遇。明时大礼，方奉郊；末学讠叟闻，何徵损益？饮冰斯切，俟驾靡遑。蝼蚁之微，无阶报国；犬马之恋，但喜归朝。臣不深感戴欣惧之至！


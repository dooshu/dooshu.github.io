赠徐大中丞

黄阁分猷久，乌台独坐专。
论思能浴日，抗疏竟回天。
义直群僚肃，风清万口传。
兵荒劳转侧，海峤仰生全。
戢暴冰霜重，怜才雨露偏。
小心真比发，鸿笔大如椽。
述作凌陶谢，编摹嗣董迁。
连枝皆史阁，异数复经筵。
正学星辰列，英词河汉悬。
素交深吐握，后进入陶甄。
衰疾安迂钝，吹嘘荷接联。
临岐重惆怅，牵率忝诗篇。



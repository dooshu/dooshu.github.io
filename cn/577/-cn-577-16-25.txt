舍弟观归蓝田迎新妇送示两篇


汝去迎妻子，高秋念却回。即今萤已乱，好与雁同来。东望西江水一作永，南游北户开〔一〕。卜居期静处，会有故人杯。

〔一〕北户：《尔雅》：觚竹北户。注：觚竹在北，北户在南。疏：北户，即日南郡是也。《吴都赋》：开北户以向日。

楚塞难为路一作别，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。






○授阁门使李全绩中大夫行内侍省内谒者监等制

敕。李全绩等。夫荣参禁署，光总内朝。赞文武俾不失威仪，导君臣令无所壅隔。永言斯任，谅在得人。以全绩等行洁心贞，神清气爽，加以洞达名法，明解典章，不以富贵骄人，不以才能傲物。居然重器，迥出常流。自领职司，并彰殊效。是用不移所任，加以官荣。无忘操持，更俟迁擢。可依前件。


◇徵卢玄崔绰等诏（神四年九月）

顷逆命纵逸，方夏未宁，戎车屡驾，不遑休息。今二寇摧殄，士马无为，方将偃武修文，遵太平之化，理废职，举逸民，拔起幽穷，延登俊，昧旦思求，想遇师辅，虽殷宗之梦板筑，罔以加也。访诸有司，咸称范阳卢玄、博陵崔绰、赵郡李灵、河间邢颍、渤海高允、广平游雅、太原张伟等，皆贤俊之胄，冠冕州邦，有羽仪之用。《诗》不云乎？「鹤鸣九皋，声闻于天」，庶得其人，任之政事，共臻邕熙之美。《诗》曰：「我有好爵，吾与尔縻之。」如玄之比，隐迹衡门、不耀名誉者，尽敕州郡，以礼发遣。（《魏书·太武纪》上）


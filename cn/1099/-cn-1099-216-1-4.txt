○陳時弊度虜情宣大錢粮以保治安疏 【 宣大錢粮】

看得宣大二鎮地方、逼近沙漠土瘠人貧、百無所產較諸腹裏財力、大不相同、故二鎮一切公費、在宣府止有公務餘地、新增驛傳租粮、在大同止有牛具尖丁戶口鹽粮商稅煤課各銀兩、使每歲盡數徵完、尚不足供一歲之用、况災傷蠲免、虜患逃亡、常不及十分之六、以致宗室冠服、房墳祭價、併各公費等項、積欠數多、雖各該廵撫極力措處、供億浩繁、巳難支持、今該部復將宣府公務餘地等銀、改為官吏孤老驛站歲用之數、大同商稅鹽粮課程尖丁銀兩、改為代府官挍并衛所官吏武舉等項俸粮、及驛站馬騾料豆牛具銀、括入屯田項下改解銀億庫軍儲支用、裒多將以益寡、顧此不免失彼、且宣大軍站、難比州縣民驛、民驛自有審編馬騾夫役恊濟等項公用軍站不過撥軍走遞。合為廩粮馬騾料豆。比照土木榆林等軍站積於軍儲倉支給宗室冠服房墳祭價、先年原係體工二部關領、後因內帑詘乏。行大同府并山西行都司于鹽課等銀內支用、牛具銀先該兵部議覆題奉欽依專備買馬、嘉靖二十四年該吏科給事中李文進等條奏節浮費以經財用、亦知牛具銀係該鎮買馬必用之費、款內原未開載、及查宣府有買馬團種銀二萬兩、大同比宣府用馬尤多、止有前數不敷應用、公務餘地等項粮銀、係各鎮廵撫賞功給降、恤亡犒賞與夫諸凡億供、胥此取給、尖丁銀係各衛所均徭出辦、自有各項支銷、若盡行搜括、纖毫不遺、在衛所官吏驛站、既以遵照戶部裁革、不敢關領軍儲、及支前項銀兩、又以供億各有定項、一歲之所入、尚不敷一歲之所出、輒行告匱、卒使官吏困憊、馬騾倒損、驛站廢墜、機務停閣、其弊將有不可勝言者矣、况廵撫大臣、撫治一鎮、使賞勞不行、其誰用命、優恤不給、其何示勸、馬匹不補其誰敵愾、宗室房墳冠祭例不可少、驛站供應走逓勢不可無、供費既乏、展布殊難、不惟坐誤机事、亦恐有傷國体、伏望　皇上軫念宣大重鎮。百凡供億、俱在緊急、乞敕戶禮兵工四部、從長計議、將各鎮所請前項地租牛具商稅鹽粮課程等項銀兩、俱照舊存留該鎮公用、并買補馬匹騎操、其官吏旗較、孤老俸粮、驛逓馬騾料草、俱仍查照舊例于軍儲倉銀億庫關支、如戶部必欲更革、乞敕禮兵工三部、另議請發銀兩、以給各鎮、買補摻馬、并驛逓馬騾草粮草料及各宗室冠服房墳祭價等項應用、庶公務不致偏廢、而邊臣亦得少盡職矣

皇明經世文編卷之二百十六終








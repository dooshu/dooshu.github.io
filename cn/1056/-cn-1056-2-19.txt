上李常伯启


【常伯，尚书也】

某启：

某闻杞林腾秀，羽族知归，暘谷流谦，波臣有托。然则朝光八圣，尚欣牧竖之词；道济五残，未隔舆人之诵。谨凭斯义，辄呈宸游东岳颂一首。当仁不让，下走无惭于自媒；闻善若惊，明公岂难于知我？龙门高远，眇黄道而无阶；爵里既投，叫丹阍而有地。伏愿暂停左右，曲流国士之恩；广进刍尧，俯息樵夫之议。轻陈径捷，退用彷徨。











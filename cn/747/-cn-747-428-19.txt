○送库狄纵入蜀序

夫以礼乐为用，检身若不及者，尝闻其语矣。今见库狄子，雅而有之，况心气爽练，尤於妙理。原宪非病，黔娄自安。沽之哉，吾待价也。汉阳之禾，人食如玉，有妻子以宜家，无饣粥以糊口。余承艰否，又不能救。夏四月，告余以行，举家杖藜，将赴於蜀。蜀多奇士，吾道其南，风水之便，宜未量也。陇俗春晚，梅花始发。言送山路，萧然雨寒。四郊多虞，举手千万。


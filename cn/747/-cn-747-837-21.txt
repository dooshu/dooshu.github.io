○授司农卿制

敕。具官某。《书》曰：“昔我先公五世后稷，以服事虞夏。夏之衰也，弃稷不务。先公不用失其官。至於武王，昭前人之光明。事神保人，莫不欣喜。”训诰具在，朕安敢失坠？而叔世偷薄，乃不知稼穑之艰。率以三署为华，轻其柬用，浸以成俗。嘻！郑元汉之名儒也，韩信汉之上将也，尚闻徵拜，或至就加，来奉畴庸，得不寅畏？敬受羲和之职，往修后稷之官。丰阜有闻，陟劝斯在。可。


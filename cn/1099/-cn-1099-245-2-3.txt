○答孫聯泉按院一 【 禦倭兵食】

今兵事方殷。米價騰貴。若及此時發倉粟。減價官賣之。則起解之銀既可足。而民亦得受一分之惠。如不然。就以此米養兵。而別以官銀代解。則民之買米輸官者。庶少寬一分也。乃若米多則二說不妨兼舉。高明以為何如。海防巳特設副總兵、且奉尊諭用湯子矣、傳聞郡中按版籍每三丁抽其一以禦賊。夫此田里之民。不習兵革。雖多何用。徒為里老開一騙局耳。今湯帥見領邳兵凡三百人。若令其再於邳徐選調七百。而於崇明沙上之人。及各縣塩徒中。招集一千。江南民快不可用益以民快一千人。共三千人。配搭作十枝。每枝統以把總官一員。分布金山上海太倉嘉定常熟及海口要地。每一處有警即鄰近三四處。各馳援夾擊。如此既可成功。而亦不致大耗養兵之費也。伏惟高明裁之、


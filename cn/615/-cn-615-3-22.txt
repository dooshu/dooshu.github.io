纪二十二 英宗前纪正统元年丙辰至五年庚申


明通鉴卷二十二
明通鉴卷二十二
纪二十二起柔兆执徐，尽上章涒滩，凡五年。
英宗法天立道仁明诚敬昭文宪武至德广孝睿皇帝前纪正统元年
春，正月，丙戌，罢铜仁金场。初、永乐间遣官湖广，贵州采办金银课，复遣中官、御史往核之，又于浙江，福建开金银场，岁额日增。上即位，欲封闭坑穴，以次罢之，是时以贵州生苗方为乱、遂首罢焉。
大学士杨士奇等上言：“国家岁用粮储浩大，皆仰给江南军民转运，不胜劳苦。况河道偶有阻室，则粮饷不充，实非经久之策。计今在京官军数多，除操练造作应用外，余者悉令于北京八府空间田地屯种。倘遇丰年，必有蓄积，可省南方转运之费。”从之。庚寅，诏发禁军三万就近地下屯。士奇等又言：“前因巡边，调选大宁都司及南、北直隶卫所官军，更番赴京操备。今天下已靖，请不必赴京，俱令下屯，既省转运之劳，又养精锐之气。”上命从容行之。
二月，始开经筵，从大学士杨士奇等之请也。士奇等又言：“天子就学，其事体与皇太子、亲王不同，乞先命礼部、翰林院638
纪二十二
详定讲筵礼仪。”从之。丙辰，命太师英国公张辅知经筵事，大学士杨上奇、杨荣、学上杨溥同知经筵事，少詹王直、王英，侍读学上李时勉、钱习礼、侍讲学士陈循、侍读苗衷、侍讲高谷、修撰马愉、曹鼎兼经筵官，翰林春坊儒臣分直侍讲。经筵定仪注自此始。
是月，命佥都御史王翱出镇江西。时廷议遣文武大臣出镇，遂命翱偕都督武兴行。
三月，己巳，赐周旋等进士及第、出身有差。
乙亥，上御经筵，先是经筵进讲之制，无定地，亦无定期，至是始定月讲、御文华殿，诏以月之九日行之。续定每月三日，日以逢二为期，以二、八月中旬起、四、十月末句止，寒暑暂免。遂为定制。时中官王振方用事，考功郎中李茂弘，谓“今之月讲，不过虚应故事，粉饰太平，而君臣之情不通，暌隔蒙蔽，此可忧也。”即日抗章致仕去。【考异】《明史稿》书“二月丙辰定经筵仪注”，《明史》不书、但书御经筵于三月乙亥，盖二月定仪注，三月始御经筵也。是年三月丁卯朔，.乙亥则三月九日。证之《明会典》，育“经筵月讲，向无定日，亦无定所。正统初始著为仪，常以月之二日御文华殿进讲，月三次，寒暑暂免。”据此，则英宗初御经筵，当以三月十二日戊寅。证之王圻《续文献通考》，言“正统元年春二月，始开经筵，杨士奇等定礼仪上之，制曰：“是，以今月初九、十九御经筵。”据此，则初定仪注，以月之九日为期，《纪》书“乙亥”，与制词合。其改二为期者，据《通考》言，“续定经筵仪注，每月三日，日以逢二为期，岁率以二、八月中旬起、四、十月末旬止”云云。然则初定之期以九，后始更之以二，《明史》所纪，自据《实录》，故《三编》亦系之三月，是也。惟据《明会典》，但有逢九.逢二之期、而景泰元年开经筵，御史许士达上疏，言“旧典经筵，每月不过初六、十六、二十六三日”。似景泰初又定经筵以六为期。盖正统，景泰之间，或二，或六，或九，本无定期，其逢二之期，似是后来所定，故《会典》据之，今附识于此。
639 明通鉴卷二十二
初，镇番之役，平羌将军陈懋遣兵援之，遽解去，懋以捷闻。会参赞侍郎柴车至，劾“懋失律致寇、又取所遗老弱冒为都指挥马亮斩获功”。又劾“凉州副总兵刘广丧师，不以实闻，顾冒功要赏”。诏夺懋禄，械广至京，特赐车金币以旌其直。车以廉干名，上简用之。一时调军给饷，悉得事宜。【考异】柴车参赞甘肃军务，在去年之冬，此则以劾陈懋、刘广，故赐金币以旌其直，证之《明史·车传》，大略如此。《吾学编》则统系之是年三月，言“车劾刘广，上以其可当师旅之任、命赞甘肃军务，并赐金币文绮”。据此，则车以幼广之故始授参赞，不知车之劾广乃在至甘肃后也。至劾陈懋事，见《懋传》，而《车传》亦轶之，今据二传增入。
诏：“苏、松、浙江等处官田，准民田起科，粮四斗一升至二石以上者减作三斗，二斗一升以上至四斗者减作二斗，一斗一升至二斗者减作一斗。”自宣德之末，苏州逋粮至七百九十万石，巡抚周忱、苏州知府况钟屡请，辄为部议所格。至是稍稍蠲减，民困少苏。
夏，四月，丁酉朔，享太庙。上冲龄践阼，至是始诣太庙行亲享礼。
是月，河北旱蝗，遣工部侍郎邵旻等督所在有司分道捕之。
五月，丁卯、阿尔台、多尔济巴勒寇肃州，先是寇由镇番入凉州，刘广等不敢击，大掠而去。寻犯山丹、指挥陈玘战没。又犯大同，千户叶林等战没。至是围肃州，不克，亦大掠去。【考异】《明史·本纪》系之五月丁卯。证之《吾学编》、《典汇》诸书，本年寇山丹，又人大同塞。《明史稿》书寇大同于二月、寇山丹于三月，《明史·纪》皆略之，且据诸书，则寇山丹在前，寇大同在后，《明史稿》亦似倒叙，今统书于是月寇肃州之下。又，《明史稿》五月及闰六月皆书“犯肃州”，盖五月犯，至闰六月始解去也，今并系之五月下。
壬辰，始设提督学校官。时南京户部尚书黄福上言：“比来生员学艺疏浅，宜令布、按二司遍历考试、庶得真才。”于是诏：“两640
纪二十二
畿及十三布政司皆设提学道，专理学校事，按臣不得侵越。两畿以御史，十三布政司以按察副使或佥事。著为令。”是时廷臣举堪任提学者，吏部尚书郭琎首荐薛瑄。瑄，字德温，号敬轩，河津人。举永乐十八年河南乡试第一，明年成进士，以省亲归。居父丧，悉遵古礼。宣德中，服除，擢御史。三杨当国，欲见之，谢不往。出监湖广银场，日探性理诸书，学益进。以继母优归，至是服阕还朝，遂以琎荐授山东提学佥事。首揭朱子《白鹿洞学规》开示学者，延见诸生，亲为讲授。才者乐其宽，而不才者惮其严，皆呼为“薛夫子”云。【考异】《明史·本纪》但书“是月壬辰设提督学校官”。《三编》、《辑览》言“两畿以御史，十三布政司以按察副使金事”，证之《明史·职官志》同，今增入。又薛瑄以金事授山东提学道，证之本传，在正统改元之初。《吾学编》系之五月设提学下，今从之，
六月，都察院右都御史顾佐致仕。初，佐有疾，请致仕，宣宗命熊概代理院事。逾年，概卒，佐疾良已，遂复任。是年，佐考察御史不称者十五人，奏请降黜。时邵宗九载满，吏部考称，佐独置之十五人之列，遂与尚书郭琎相奏辨。上人琎言，遂原宗而责佐，佐因上章求去。赐敕奖慰，赉钞五十贯，命户部复其家。佐操履清白，性严毅。每旦趋朝，小憩外庐，立双藤户外，百僚过者皆折旋避之。入内直庐，独处小夹室，非议政不与诸司群坐，一时称为“顾独坐”。卒以是被挤去，家居十一年卒。佐既罢，以陈智代为右都御史。【考异】据《吾学编》、《国史纪闻》，皆系之是年六月。证之《明史·七卿表》，佐以元年六月致仕，陈智任。按仁、宜以来，左右都不并设，任授一官，而证之《佐传》，佐任右都御史，并未改左。《吾学编》及诸书作“左都”，又以陈智所代为“左副都”，皆与史不合，今参《明史》表、传书之。
徙甘、凉寄居回回于江南，凡五百户。又徙在京降人于河间、德州。
闰月，罢陕西织造驼毯。永乐间，增设内外各织染织造局，
641 明通鉴卷二十二
遂及陕西之驼锡，至是以西鄙不清罢之。
是月，顺天、真定、保定、济南、开封、彰德六府俱大水。【考异】是月顺天等六府大水，《明史·本纪》不具。证之《明史·五行志》，在是年之闰六月，今据增。
秋，七月，访圣贤后裔，蠲其徭役。初，宋高宗南渡，孔子四二八代孙端友，率其子玠扈从至浙，居于衢州。高宗绍兴初，端友卒，赐其子玠田五顷，命以州学为家庙，世奉祭祀。四传至洙，元至元间，命归曲阜袭封。洙让爵曲阜之弟治，元世祖嘉之，命为国子祭酒，提举浙东学校。然自此衢州之袭封遂罢。至是有言端友之裔孙仍有在浙者，上命访之，并及宋儒周敦颐、程颢、程颐、司马光、朱熹后裔，皆复之，所在祠墓倾圮者修之。【考异】据《三编》、《辑览》，系之七月，傅氏《明书》系之六月之末，今从《二编》。其《日》云：“访求南宋衍圣公孔端友后裔。”按端友从宋高宗南渡，始有南宗，而北宗已属之金。端友既去，金人乃以其同母弟端操为北宗。而证之《明阙里志》，端友之子玠，即端操之子，嗣端友而从南渡者也。元至元间，端操后绝，能言衡州之孔洙即端操之后裔，故特召之。而洙仍让爵于居曲阜之族弟，复归南宗。元世祖忘其本有南、北二宗，故衢州之封爵遂罢。明英宗即位，始令访之。直至孝宗弘治末年，始访得洙之六世孙彦绳，命主祀事，授翰林院《五经》博士，子孙世袭，于是南宗之祀始复。《明史·彦绳传》，谓“时以在曲阜者为孔氏北宗，在西安者为南宗”，是也。程敏政《圣裔考》谓“北宗皆出于一时之访求；必不得已，南宗犹为近之”。因谓“阙里之大宗当归之衢族，孔氏《阙里志》辨之甚详”。盖敏政既不知端友、端操实同母兄弟，又不知端友在衢所立为后者即端操之子。又，其时北宗孔宏绪，与敏政同为大学士李文达公之婿，《阙里志》谓二乔素不相能，虽未敢以此排斥圣裔，亦其考据之失详也。余详《考证》中。
徙襄王瞻墡于襄阳，淮王瞻墺于饶州。
是月，南畿、陕西、湖广、广东皆大水。【考异】此据《三642
纪二十二 编》增。
八月、甲戌，以右都督蒋贵充总兵官，佩平虏将军印，都督同知赵安副之，讨阿尔台，多尔济巴勒也。贵镇守松潘，数有功。上即位，召还，进右都督。会阿尔台等数犯甘、凉，边将告急，遂有是命。
是月，诏还前学士解缙所籍家产。【考异】据《朗史》本传在是年八月，傅氏《明书》同，今从之。
始定岁赋折银入内承运库。初，洪武九年，天下税粮许以银钞代输者，谓之“折色”。所折之银俱送南京，供武臣俸禄及北京各卫官支俸以为常。至是副都御史周铨言：“行在各官俸支米，南京道远费多，辄以米易货，贵买贱售，十不及一。朝廷虚糜廪禄，各官不得实惠。请于南畿、浙江、江西、湖广不通舟楫地，折取白金布绢，解京充俸。”江西巡抚赵新、南京户部尚书黄福亦以为言。上以问户部尚书胡濙，淡对以“太祖尝折纳税粮于陕西、浙江，民以为便”。乃仿其制，米麦一石折银二钱五分。南畿、浙江、江西、湖广、福建、广东、广西，米麦共四百余万石，折银百万余两，不送南京，悉入内承运库，谓之“金花银”，除给放武臣俸，余专供内用。其后概行于天下，自起运、兑运外，率粮四石折银—两解京，以为永例。由是诸方赋入折银者几半，而仓廪之积渐少矣。
九月，癸卯，遣刑部侍郎何文渊、户部侍郎王佐、都察院副都御史朱与言督理两淮、长芦、浙江盐课，并敕内官同往。“有不便于民者，具实以闻。其阻挠盐法，情犯重者、械送京师。”钦差巡盐自此始。
庚申，遣兵部侍郎李郁、通政使奈亨赍敕印封黎麟为安南国王。初，黎利死，敕其子麟权署国事，麟遣使入贡谢恩。上即位，改元之四月，以宣宗宾天，遣使进香，又以上登极，尊上太皇太后，皇太后位号，并遣使表贺，贡方物，闰六月，复贡。上
643 明通鉴卷二十二
以陈氏宗支既绝，麟事大礼恭，欲使正位。下廷臣议，咸以为宜，遂有是命。
冬.十月，上阅武于将台，命诸将骑射，以三矢为率。受命者万余，惟驸马都尉井源三发三中，上喜，撤上尊赐之。观者私相语曰：“往年王太监阅武，纪广骤升。今天子自来，顾一杯酒耶？”然竟无殊擢。【考异】《明史》纪、传皆不载，《纪事本末》及《通纪》、《纪闻》皆系之十月，今从之。驸马都尉井源，仁宗女嘉兴公主下嫁者，后死于土木之难。《明书》作“驸马都尉薛桓”，误也。证之《明史·公主传》，“宣宗女常德公主，以正统五年下嫁薛桓”，此时安得有驸马都尉之称？
十一月，乙卯，诏：“京官三品以上，举堪任御史者，四品及侍从言官，举堪任知县者，各一人。”
是月，免湖广被灾税粮。
十二月，丁丑，下兵部尚书王骥，侍郎邝埜于狱。时王振初用事，欲令朝臣畏已。会骥议边事，五日未奏，振教上召骥，面责之曰：“卿等欺朕年幼耶？”即日，执骥并埜下之狱，寻释之。未几，右都御史陈智劾张辅回奏稽延，并劾科道不举奏，上释辅不问，杖御史、给事中各二十。自是言官承振风指，屡摭大臣过，自公、侯、驸马、伯及尚书、都御史以下，无不被劾，或下狱，或荷校，甚至谴谪，殆无虚岁。
乙酉，湖广、贵州总兵官萧授讨广西蒙顾十六洞贼，平之。初，授平贵州乌罗蛮，逾年，复讨都匀蛮，降下合江，蔡郎等五十余寨。会上即位，命佩征蛮副将军印，仍镇湖广、贵州。又念授年老，以都督佥事吴亮副之。先是普定蛮阿迟等叛，僭称王，四出攻掠，授遣指挥顾勇等捣其巢，破之。而广西蒙顾十六洞与湖广逃民相聚蜂起，授督兵围之，再战，悉禽，斩其酋，余党就诛。捷闻，进右都督。上言：“靖州与广西接壤，时苦苗患。永乐、宣德间，尝储粮数万石备军兴。比年储渐少，有警发人徒转644
纪二十二
输，贼辄先觉，以故不能得贼。乞于清浪、靖州二卫各增储五万石，庶缓急可藉。”报可。
是冬，成国公朱勇言：“近卫喇特托欢以兵迫逐鞑靼多尔济巴勒，恐既吞并，日益强大。乞敕各边广储积以备不虞。”上嘉纳之。是时二部相仇杀，而阿尔台、多尔济巴勒窜居在外，非卫喇特之敌，故阳乞抚于我而阴行寇掠。未几，复犯庄浪，都指挥江源战没，亡士卒百四十余人，边事益棘。
是岁、上改元初政，三杨当轴，各处坑冶，悉诏封闭。撤永、宣新增之闸办官，又罢诸处采买及造下西洋船木诸冗费，民困少苏。内供之物，如糖蜜、果品、腒脯、酥油、茶芽、粳糯、粟米、药材、或较旧数减半、或减三之二。而上用膳食器皿，如南工部造金龙风白瓷诸器，饶州造朱红膳盒诸器，即位数月，撙节颇多。而营造所之援例诛求，尚膳监之乘时干没，上虽备帖具书，不能禁也。其后中官用事，征索纷纭，较之旧制又变本而加厉云。
佥都御史鲁穆奉命捕蝗于大名，还、以疾卒。穆，天台人，永乐四年进士。家居褐衣蔬食，足迹不人州府，比谒选，有司馈之尽，穆曰：“吾方从仕，未能利物，乃先厉州里乎！”不受。除御史，仁宗监国，屡上封事，劾汉王官校诸不法状，直声震朝廷。迁福建佥事，理冤滥，摧豪强。泉州人李某，调官广西，某姻富民林某，遣仆鸩李于道而室其妻。李之宗人诉于官，所司纳林赂，坐诉者，系狱久。穆廉得其实，正林罪。漳民周允文无子，以侄为后，晚而妾生子，因析产与侄，属以妾子，允文死，侄言儿非叔子，逐之，尽夺其赀，妾诉之官。穆召县父老及周宗族，密置妾子群儿中，咸指儿类允文，遂归其产。民呼“鲁铁而”。时杨荣当国，家人犯法，穆治之不少贷，荣顾谓穆贤，荐之朝。上即位，遂擢是职。卒之日，贫不能敛。始，穆入为佥宪，行李萧然，尚书吴中赠以器物，不受。至是中为治棺衾，乃克殡。诏给
645 明通鉴卷二十二
舟归其丧。【考异】鲁穆之卒，据《明史》本传，在英宗即位之明年，乃正统元年也，是年河北旱蝗，遗官督捕，穆之还未知何时，故诸书有系之二年者.惟《宪章录》七年书“鲁穆巡视江南”尤误耳。今据其出使之年、牵连记之.
以刘中敷为户部尚书。中敷任山东左布政，丁忧归，至是夺情起之。
宣德八年，西洋、西域来朝贡者，凡古里、柯枝、苏门答刺及天方等共十一国，滞留未遣。是年，上始命礼部稽其使臣在京师者，悉令附爪哇贡舟还国。
二年
春，正月，甲午，奉宣宗神主祔太庙。
己亥，诏大同总兵官方政、都指挥杨洪，会宁夏、甘肃兵出塞。先是总兵蒋贵、赵安等奉命出师，未至而寇犯庄浪，巡抚甘肃徐晞上章劾贵。廷议以贵方选军甘州，势不相及，而庄浪正唏所统，贵晞委罪，置贵不问。未几，谍报阿尔台、多尔济巴勒等驻贺兰山后，诏政与洪出大同迤西，贵与安出凉州塞会剿。贵等师至鱼儿海子，都指挥安敬，言前途无水草，留十日，以刍饷不继，欲引还。时右佥都御史罗亨信参贵军务，让之曰：“公等受国厚恩，敢临敌退缩耶！死法孰与死敌？”贵不能从，遽引军还。亨信遂上章劾贵，陕西都御史陈镒亦言状，诏切责贵等。
是月，太皇太后欲诛王振，不果。上之初即位也，太皇太后悉委政内阁，而三杨皆累朝元老，振心惮之，未敢逞。太后尝遣振至内阁问事，士奇拟议未下，振辄施可否，士奇愠，三日不出。太后闻之怒，立鞭振，仍令诣士奇谢罪。且曰：“再，尔必杀无赦！”一日，太后御便殿，召英国公张辅、内阁杨士奇、杨荣、杨溥、尚书胡淡入朝。太后左右女官，杂佩刀剑，侍卫凛然。上西向立太后旁，五臣东面稍下。太后召问，人皆有奖劝之词。及646
纪二十二
溥，乃叹曰：“先帝念卿忠，屡形愁叹，不意今日得相见也！”盖仁宗监国，以谗故，宫僚多下狱，溥及黄淮一系十年，濒死者数矣。仁宗每于宫中言及东宫时事，惨然不乐，以故太后言之。于是溥泣、太后亦泣，因顾上曰：“此五臣先朝所简、贻皇帝，有行必与之计，非五臣所赞成者，不可行也。”有顷，宣太监王振至，俯伏，太后颜色顿异，曰：“汝侍皇帝起居多不律，今当赐汝死。”时女官加刃振颈、上跪为之请，五臣皆跪。太后曰：“皇帝年幼，岂知此辈自古祸人家国！我听帝暨诸大臣留振，此后不得令干国事也。”振自此稍敛戢。已而太皇太后病，遂跋扈不可制矣。【考异】此事《明史》三杨及宦官传皆不载，《皇朝通纪》《纪事本末》及《明书》皆载之。据弇州《考误》、言“出自何文简《余冬叙录》，而《杨文敏行状》及杨文贞《三朝圣谕录》皆不及。以召对言，则似影响宣宗时事，若果有诛王振之语，则《文敏行实》与《圣谕录》何故佚之？史于太后之圣政，王振之蠹国，娓娓言之，此又何所讳而不书？意者何文简骤闻前辈之言，喜而笔之，不自知其误也”。予谓《文敏行状》及文贞《三朝圣谕录》皆因王振讳也。杨荣之卒在正统五年，正王振用事之时，宜《行状》不书。士奇以正统九年卒，《三朝圣谕录》，据其自序成于正统七年壬戌，是年太皇太后崩，振势益盛，大作威福，廷臣人人惴恐。士奇虽耄之年，岂不虑异日子孙之祸？太后赐王振之死，即有其事，亦必不敢人《录》中。弇州之说，毋乃知其一而不知其二也。《三编》采人此条，系之是年正月，今从之，
御批《三编》曰：“诚孝太后既对诸臣数责王振，且以刃加振颈，不得谓无必杀之心。使五臣能因势而赞成之，则去大憝易于反掌。乃五臣不但不显言其恶，且为之长跪致请，转若重为申救者。良由诸臣阿顺幼主，为身后计，故尔隐忍保全，致贻奸恶之祸，而不得诿之诚孝太后之优柔寡断矣。且如太后于兄昶、升，皆禁其不得干预国事，可谓深知大体。而三杨则于昶、升请加委任。私意揣摩若此，又奚有于
647 明通鉴卷二十二
王振乎！ 三月，甲午，录囚。
戊午，遣御史金敬抚辑大名及河南、陕西逃民。夏、四月，免河南被灾田粮。
五月，庚寅，命兵部尚书王骥经理甘肃边务，时寇数犯甘、凉边境，蒋贵、赵安等出塞无功，而侍郎柴车、徐晞，都御史曹翼，相继饬防，均不能制，上乃命骥往，许以便宜行事。骥奉命，疾驱至军，大会诸将，问：“往时追敌鱼儿海，先退败军者谁？”佥曰：“都指挥安敬。”骥之行也，上以佥都御史罗亨信劾贵等逗留状示骥，并密敕骥戮敬军中以徇，至是遂承旨缚敬斩辕门，寻奉敕责取贵死状，一时诸将皆股栗。骥乃大阅将士，分兵画地，使各自防御，边境肃然。阅军甘、凉，汰三之一，定更番法，兵得休息而转输亦省。【考异】王骥斩安敬及责蒋贵死状一事，据弇州《史乘考误》，谓“出自中旨，并非便宜行事。彭文宪为王靖远作基志，有似狄招讨之戮陈沔者，虽快人意，恐当以正史为据也。”余谓王骥非能擅斩安敬.责蒋贵死状之人，此不足辩。而证之《罗亨信传》，“亨信幼贵逗留状，上以其书示王骥等”，故《骥传》亦言“承密旨缚敬斩军”，又责贵死状，亦云“宣敕”，其皆出自中旨明矣。《明史》所记较彭《志》为得其实，今据之。
壬寅，命刑部尚书魏源经理大同边务，亦令以便宜行事。先是王骥言：“边军怯弱，由训练无人。”因荐千户杨洪，诏加洪游击将军。洪所部才五百，诏选开平、独石骑兵益之，再进都指挥金事。洪以敢战著名，而部曲多毁之者。源甫莅边，万全卫指挥杜衡，部卒李全，讦奏洪罪，源素知洪能，乃奏谪衡戍广西，而执全付洪使自治。时源遣都督佥事李谦守独石，遂请以洪副之。丁未，免陕西平凉六府旱灾夏税，并谕户部遣官勘实蠲之。是月，有吉安、浮梁、淮、徐等处义民十人，各出谷千石有奇，助官振济，赐玺书旌劳，复其家。
648
纪二十二
六月，乙亥，以宋儒胡安国、蔡沈、真德秀从祀孔子庙廷。时肇庆知府王莹等，以“安国作《春秋传》，沈作《书传》，真德秀作《大学衍义》，均有功于圣门，请从祀孔庙两庑。”下礼部议，奏称“莹等言是”，故有是命。
庚辰，遣副都御史贾谅、工部侍郎郑辰振河南、江北饥。时南直隶之凤阳、淮安、扬州诸府，徐、和、滁诸州，河南之开封诸府，奏“自四月至五月，河、淮泛涨，民居漂没，禾稼不登”，特命谅等往振之。
秋，九月，以都指挥金事杨洪守独石。先是洪副李谦守备赤城、独石，谦老而怯，与洪不相能，洪每调兵，谦辄阴沮之，洪赏励将士杀敌，谦笑曰：“敌可尽乎？徒杀吾人耳。”御史张鹏劾罢谦，因命洪代。洪虽为偏校，中朝士大夫皆知其能，有毁之者，辄为曲护，洪以是得展其才，益自奋。数败乌梁海兵，禽其酋，威名闻岭北，称为“杨王”。
王骥经理甘肃，寻召还。未几，甘肃守将报北寇复犯边。冬，十月，甲子，以镇守甘肃左副总兵任礼充总兵官，授平羌将军，都督蒋贵、都督同知赵安副之，兵部侍郎柴车、佥都御史曹翼、罗亨信参赞军务，讨阿尔台、多尔济巴勒，命骥及太监王贵监督之。车尽心边务，纠劾将帅欺玩，章前后凡数十上。或以后患怵之，车曰：“吾敢爱身以误国也！”每有功赏，虽敕下，必覆验而后行。岷州土官后能，冒功得升赏，车奏请加罪。能复请，命宥之，车反覆论其不可，曰：“诈冒如能者，实繁有徒，臣方次第按核。今宥能，何以戢众？若无功而得宫，则捐躯死敌者何以待之？”朝廷虽从能请，然嘉车贤，遣使劳赐之，仍进从二品禄。
是月，敕：“方面郡守缺，令三品以上保举择用。”左通政陈恭言：“古者择任庶官，例由选部，职任专而事权一，今令廷臣各举所知，恐开私谒之门，长奔竞之风。”下吏部议。尚书郭琎逊谢不敢当，大学士杨士奇言：“宣德七年以前，布、按二司及府州县官
649 


明通鉴卷二十二
多不得人，致为民害，是以宣宗皇帝敕令大臣保举，自兹以往，多得其人。间有一二非才，亦缘举主不察，甚或徇私，所司不行纠劾，以致如此。昔唐太宗力行仁义，命在京三品以上官举郡守县令，后来致天下斗米三钱之效。但所举之人，后有犯赃，必须明正举主之罪，则人知谨畏，不敢滥举，官必得人矣。”诏仍如士奇言。
十一月，乙巳，振河南饥，免税粮。三年
春，三月，已亥夜，京师地震。庚子，又震。甲辰，又震者再。【考异】《明史·本纪》及《五行志》、皆书“三月已亥地震”。《三编》据《实录》，并增入“庚子、甲辰”、今据之。
是月，振陕西饥。
禁天下祀孔子于释老庙宇。
是春，兵部尚书王骥督诸将出塞，以蒋贵为前锋，而自与任礼帅大军后继。与贵约曰：“不捷，毋相见也。”贵亦感奋。会多尔济巴勒惧罪，连遗使人贡，敌势稍弱，贵帅轻骑败之于狼山。追抵石城，多尔济巴勒走，与阿尔台合。
夏，四月，王骥、任礼等帅诸军出镇夷关，蒋贵将二千五百人为前锋。贵欲深入，副将李安沮之，贵拔剑厉声叱曰：“敢沮军者斩！”遂由间道疾驰三日夜抵其巢。阿尔台方牧马，贵猝人马群，令士卒以鞭击弓揭惊马，马尽佚。敌失马，挽弓步斗，贵纵骑蹂击，指挥毛哈阿奋人其阵，大败之。乙卯，贵分军为两翼，别遣百骑乘高为疑兵，转战八十里，斩首三百余，禽伪左丞脱罗，获金银印各一，驼马兵甲千计。会骥与礼败敌于梧桐林，至额齐讷路，禽伪枢密、同知、金院十五人，万户二人，降其部落，穷追至黑泉。而赵安等出昌宁，至多喇沟，旧作刁力。亦禽伪右丞，达噜噶（尔）齐三十入。分道夹击，转战千余里，多尔650
纪二十二
济巴勒远遁。西边悉平。【考异】《明史·本纪》系之四月乙卯，据其奏报之月日也。《功臣年表》记封蒋贵等于是年之四月。《七卿年表》言“E骥以四月召还，理部事”，皆牵连记之耳。证之诸书，骥等还在十月，论封及升赏王骥、柴车等皆在其时，今分书之。
癸未，设大同马市。先是刑部尚书魏源等，以卫喇特贡马，援辽东开原例以六事闻，曰：“置马市，选贡马，输供具，严禁约，择通事，设牙行。”上以“马市劳军民，不必置。待远人宜厚，马不必选。供具取给公帑，勿扰民。余如议。”未几，巡抚大同佥都御史卢睿，复言“大同宜立马市”，从之。
是月，《宣宗皇帝实录》成。杨士奇、杨荣俱进少师，溥进少保兼礼部尚书、武英殿大学士，余升赏有差。
五月，南畿巡抚周忱奏疏通盐课法。去年，淮、扬水灾，盐课亏少，上命忧往视之。忱奏“令苏州等府拨剩余米，每县量拨一二万石，运赴扬州各盐场收贮，如数出给通关，准作次年预纳秋粮。令灶户将私盐于附近场分上纳，即照时价给米”。于是米贵盐贱，官得积盐，民得食米，公私赖之。
六月，癸酉，以旱诏谳中外疑狱。
麓川宣慰使思任发叛。任发，前宣慰思伦发子也。初、思伦发为其部长刀千孟所逐。洪武之末，太祖命黔国公沐春会都督何福讨平之，归伦发于麓川，仍为宣慰使。分其地，设孟养、木邦、孟定三府隶云南，设潞江、干崖、大侯、湾甸四长官司隶金齿。永乐初，升孟养、木邦为宣慰司。久之，孟养、木邦与缅甸相仇杀。时思伦发已卒，子行发袭，亦卒。次子任发遂袭，而狡狯逾于父兄，差发金银，不以时纳，朝廷稍优容之。会木邦与缅甸相攻，任发乘机侵夺，遂欲尽复其故地，称兵扰边。值宣德之末，以交阯、四川方用兵，民劳未息，遣中官赍敕抚谕，令勿与木邦争地抗杀。而任发辄连年侵孟定、南甸、干崖、腾冲、潞江.金齿等处。于是黔国公沐晟奏：“任发叛形已著，近已侵迫金
651 明通鉴卷二十二
齿，势甚披猖。已遣诸卫马步官军至金齿守御，乞调大军进讨。”是时上方命晟遣官赍金牌信符谕还所侵地，而任发卒不奉诏。乙亥，命都督方政、金事张荣会晟讨麓川。【考异】据《明史·本纪》系之是月，诸书或系之二年之十月，或系之三年之十月，然以命将考之，《纪》中系之是年之夏者，为得其实。盖方政等出征，当以秋冬间至，而空泥之败，政之死难，事在明年正月。以此推之，政之奉命出师，在是年之六月无疑也。政等既出师，而思任发复侵孟养，盖是时任发方修贡以冀缓师，沐晟遵信其降，无渡江意，政不胜馈，乃独率麾下出战，先胜后败。政死之后，诏切责晟不援，故晟亦惧罪暴卒，《本纪》系晟卒于四年三月者是也。今据《本纪》.参之《云南土司传》。思伦发、思任发、思机发，
父子祖孙皆以“发”名，盖“发”即“法”，夷人称其长为“法”、犹中国之称王
也。《纪事本末》言“思任发略取孟养，逐其宣慰刀宾玉，遂屠腾冲，踞潞江，仍自称曰“法”。法＇，滇王号也。中国遂讹为思任发云。”按此所记、本之田汝成《西南夷传》，田官于滇，故知之。“思任”，《田传》任”作“仁”。证之《明史》传中，所记思仁逐刀宾玉，屠腾冲，踞潞江，皆思任事。是“思仁”即“思任”也。
秋，七月，癸未，下礼部尚书胡淡等于狱。初，行在礼部印失，上以淡故，诏勿问，命改铸。至是又失之，遂被劾下狱。未几，印获，释之，复其官。
辛卯，下户部尚书刘中敷等于狱。初，中官俸糈，于通州支给，中敷掌户部，改在京仓支给。中官讽御史、给事中劾奏，遂并侍郎吴玺等俱下狱，既而释之。
八月，辛酉，顺天贡院火，席舍多焚，试卷亦残缺。时翰林侍讲学士曾鹤龄为考官，值初试之夕，有司惧罪，不敢言更试，惟请葺号舍终事。鹤龄曰：“必更试，然后涤百弊以昭至公。不然者，即此心无私，亦欺也。”礼部官乃具二议以进，诏下，如鹤龄叫
乙亥，以陕西饥，令杂犯死罪以下输银赎罪，送边吏易米。652
纪二十二
是年春，平凉、风翔、西安、巩昌、汉中、庆阳凡六府，皆以饥告，故有是命。
九月，癸巳，蠲两畿、湖广逋赋凡六十四万石，以元年、二年连灾故也。
冬，十月，癸丑，再振陕西饥。
是月，召王骥等还。论平虏功，封蒋贵定西伯，任礼宁远伯，赵安会川伯，骥以尚书兼大理寺卿支二俸，柴车升兵部尚书，自罗亨信以下皆升赏有差。
十一月，逮天下逋逃工匠四千余人。初，宣德间，征天下军民工匠，多所兴造。上即位，悉罢之。未几，建宫殿，修九门，改造五府、六部诸司公署，又广建京城内外诸佛寺，工役繁兴，匠多逃者。二年二月以后，已逃六千余人，至是积四千二百余人，悉命逮之，逮至者皆桎梏赴工，军民失望。
是月，南京国子祭酒陈敬宗请定人监事例。敬宗任南京国子监司业九年，秩满迁是职。至是上书言：“旧制，诸生以在监久，近送诸司历事。比年有因事予告者，迁延累岁，至拨送之期始赴，实长奸惰，请以肄业多寡为次第。义，近有愿就杂职之例，士风卑陋，诚非细故，请加禁止。”从之。
十二月，内辰，下刑部尚书魏源，右都御史陈智等于狱。源经理大同边务，本年四月召还。有御史劾“源为御史时，曾犯赃，冒领诰命”，上以源有劳，置不问。比还，与都御史陈智相詈于直庐，智以闻，诏两责之。七月，以坐决狱不当，与侍郎何文渊俱下狱，既而释之，至是以上辽王贵烚罪状不言其内乱事，遂与三法司俱系诏狱，智亦预焉。先是巡抚湖广侍郎吴政等，奏“辽王贵给不友诸弟，待庶母寡恩，捶死长史杜述，居国多过”。及召讯京师，尽得其淫秽黩伦凶暴诸不法事。上以政等所奏及三司所鞫皆不当，复命英国公张辅会问，得实，乃论贵恰重典，遂并政等规避不奏论斩。时上严绳臣下，大臣下狱以为常，源一岁
653 明通鉴卷二十二
两系。论者皆以为王振作威之渐云。【考异】《明史·本纪》但书十二月魏源下狱事。证之《源传》，源是年两下狱，一在七月，一在十二月，均见《七卿年表》、今据本传书之。O又按《明史稿》书魏源下狱于七月乙未，是源初次下狱之日分也。
是岁，多尔济巴勒败走，寻为卫喇特托欢所杀。托欢自袭杀阿噜台后，悉收其部。未几，又内杀贤义、安乐二王，尽有其众，欲自立为可汗。众不可，乃以托克托布哈旧作脱脱不花故元后，立之，以阿噜台之众属焉。托欢自为丞相，阳推奉之，实不承其号令。一时朝臣、边将皆言“卫喇特日强，且两虏合一，尾大势成，非阿尔台等残寇之比也”。上皆不省，但戒敕防御而已。【考异】《明史》王骥、蒋贵传、言“骥等追至黑泉，朵儿只伯远遁”。《三编》言其“远遁，寻为脱脱不花所杀”，据《明史·鞑靼传》也。《传》言“瓦刺脱欢袭杀阿噜台，收其部，欲自称可汗，众不可，乃以脱脱不花为故元后，立之。”又《瓦刺传》言：“脱欢内杀其贤义、安乐两王，尽有其众，欲自称可汗，众不可，乃共立脱脱不花，以先所并阿噜台众归之，自为丞相。已，装破朵儿只伯，复诱胁三卫窥伺塞下.”据此，则脱脱不花虽为脱欢所奉，不过空名而已，袭杀朵儿只伯，诸书皆属之脱欢，而证之《瓦刺传》，朵儿只伯之败在正统三年，脱欢之死在正统四年，则朵儿只伯被杀即在三年败后也。今据《纪》、《传》系之三年之末。
四年
春，正月，壬午，都督方政讨麓川蛮，穷追，败绩，死之。先是政等出师，诏会黔国公沐晟及晟弟右都督昂共讨之。思任发者，本名思任，未袭时，曾隶孟养宣慰刀宾玉部下，宾玉尝遣诣晟，晟儿畜之。洎拥众麓川，侵略邻境，势日强。南甸知州刀贡罕、奏麓川夺其所辖罗卜思庄等二百七十八村、诏思任还之，不听。政等将至，思任佯言修贡，以冀缓师，复略孟养地，逐宾玉，遂据潞江，自称曰“法”。“法”，夷人王号也。政谋进兵，而
654
纪二十二
级辄视思任发易与，闻其降，迁延不欲渡江。任发潜遺众万余沿潞江，造船三百艘，欲取云龙。政欲出战，晟不可；政造舟欲济师，晟又不许。政不胜愤，乃独帅麾下与贼将缅简战，破其大寨。贼奔景罕，指挥唐清复击破之。又追之高黎共山下，斩贼共三千余级。乘胜深入，逼任发上江。上江，贼重地也。政远攻疲甚，求援于晟，晟怒其违节制渡江，不遣；久之，以少兵往，至夹象石又不进。政追至空泥，贼出象阵冲击，军歼，政死焉。时晟抵金齿，闻败，引军还。
二月，丁巳，总兵官萧授讨贵州计沙叛苗，平之。时苗贼首金虫、总牌等，纠红江生苗作乱，伪立统千侯、统万侯号。授督兵抵计沙，分遣都指挥郑通攻三羊洞。马晔攻黄柏山，大破之。都督同知吴亮穷追至红江，斩总牌，千户尹胜诱斩金虫，于是生苗尽降。授在镇二十余年，威信大行，寇起辄灭，前后诸帅莫及也。论功、进左都督，寻以老致仕。久之，复起视事右府。越数岁卒、赠临武伯，谥靖襄。
是月、大学士杨士奇乞致仕，上不许。命归省墓，差中使护行，赐玺书、金币，曰：“卿省墓毕，即速来。毋久恋乡土！”士奇省墓，道南京，闻少保黄福疾，往候之。福惊曰：“公辅幼主，一日不可去左右，奈何远出！”士奇深服其言，越二月、还朝。
闰月，辛丑，释魏源、陈智等，复其官。并宥弃交阯王通、马骐罪，及弋谦俱罢为民。
三月，已酉，以春和，下宽恤诏：“殊死以下，罪无大小，咸赦除之。”并蠲逋税。
壬子，赐施槃等进士及第、出身有差。
庚申，废辽王贵焓为庶人，俾守其父简王园.已，封其弟贵为辽王。
麓川之败，沐晟请益军。诏遣使者责状、仍调湖广官军三万一.千五百入，贵州一万入，四川八千五百人，令吴亮、马翔统
655 明通鉴卷二十二
之，仍敕听晟节制。晟行至楚雄，闻诏，惧罪，丁卯，暴卒。【考异】《明史·本纪》系方政之败于正月，沐晟之卒于三月，命晟弟昂总兵讨麓川于五月。证之《云南土司传》及《沐晟传》，方政以正月败没，晟以三月引军还，行至楚雄，会朝廷方遣使者责状，晟因惧罪自尽。而前诏发湖广、贵州兵，仍饬晟节制，迨闻晟死，乃改命昂。《纪》中所记月分，次第井然，悉与《传》合。诸书所记，有在二月者，有在五月者，而《通纪》、《纪闻》诸书、皆系方政之败于五月，尤为不合。今悉据《明史》纪，传月日书之。又按晟之死，据《土司传》言“暴卒”，本传言“惭惧发病，至楚雄卒”。盖野史所记互异，《史》两存之。详《三编·质实》中。
癸酉，增南京及在外文武官军俸廪。
初，湖广巡按御史陈祚，以奏辽王罪有所隐，与巡抚侍郎吴政等先后被逮下狱。至是以事定释之，寻改南京、云南道御史。是月，左副都御史吴讷致仕。上初御经筵，讷录所辑《小学集解》上之。讷议论有根柢，于性理之书多有发明，归家、环堵萧然。周忱抚江南，欲新其居，不可。家居十六年卒。
夏，四月，倭寇浙东。【考异】《明史·本纪》不具，据《日本传》在五月，《纪事本末》系之四月。
初，宣德间，定日本诸国来贡，皆给信符勘合。上即位，倭遣使来贡，明年还，工部请照例给之。又定使臣贡无过三舟，使人毋过三百，毋得多携军器，倭初奉约束，既则贡不如期，辄满载方物戎器，出没海滨，得间侵掠。至是载倭船四十艘，连破台州桃渚、宁波大嵩二千户所，又陷昌国卫，官庾民舍，焚劫一空。诏严兵海上备之。
麓川思任发既得志，遂犯景东，剽孟定，杀大侯知州刀奉汉等，胁孟琏长官等司降之。五月，庚戌，以右都督沐昂为征南将军，充总兵官，都督同知吴亮副之，讨思任发。
壬戌，京师大雨雹。 丁卯，录中外囚。 656
纪二十二
是月，京师大雨，水溢，坏官舍民居三千三百九十区。时顺天、真定、保定三府州县及河南之开封、卫辉、彰德三府俱大水。
六月，戊寅，彗星见毕宿旁，长丈余，指西南，计五十有五日乃灭。【考异】据《明史·天文志》、《三编》亦书于是年六月，惟“五十五日作五十四日”。
乙未，京师地震。
丁酉.以京畿水灾，祭告天地，谕群臣修省。戊戌，下诏宽恤，求直言。时翰林院编修刘定之应诏言十事：一言“号令之出，宜求大公至正，久而无弊，不可苟且数易”。二言“公卿侍从宜数召见，察其才能心术而进退之”。三言“降人处京畿者，宜渐移之南方”。四言“郡县职宜以京朝官补，使迭相出入”。五言“荐举之法，不当拘五品以上，宜仿唐制，迁秩时举一人自代”。六言“武臣子孙宜习韬略”。七言“守令牧养为先，毋徒取干办”。八言“僧尼蠹国，当严绝”。九言“富民输粟授官者、有犯宜追夺”。十言“丁忧文臣宜永罢起复”。所言皆切中时弊，疏上，竟留中。定之，永新人。
秋，七月，庚戌、免两畿、山东、河南、江西被灾税粮儿二十一万三千余石。
壬申，汰冗官。
是月，滹沱、沁、漳三水俱决，坏饶阳、献县、卫辉、彰德堤岸，敕有司修筑。
八月，戊戌，增设沿海防倭宫。己亥，京师复震。
是月，白沟、浑河二水溢，决保定、安州堤，苏、常、镇三府及江宁五县俱水，溺死男妇甚众。
九月，宣大守将杨洪追击乌梁海于三坌河等处，连败之。洪以去年击寇于伯颜山，马蹶，伤足，战益力，卒大败之。玺书慰
657 明通鉴卷二十二
劳，命医往视，赐之银币。寻以总兵谭广年老，命洪为右参将佐之。洪建议加筑开平城，增置独石等堠台六十所。寇至，屡却之。
冬，十月，增造海运船。
十一月，福建佥事廖谟以事杖死驿丞，大学士杨溥欲坐谟抵罪，杨士奇谓“因公致死，宜示薄谴”，互争不决，请裁于太皇太后。土振因进言：“溥与驿丞同乡，士奇与金事同乡，各有私意。抵偿过重，因公过轻，宜对品降职。”太后然之，乃出谟为同知。
自是振渐摭阁臣过，侵其权，自士奇以下，皆莫能难也。
十二月，四川松潘祈命族番叛。丁丑，命都督同知李安充总兵官，佥都御史王翱参赞军务，讨之。先是指挥赵得奏祈命番族桑巴旧“桑”作“商”作乱，宫军捕禽之。其弟小桑巴复聚浦江、新塘等关，据险劫掠，至是命安等帅官军，土兵二万人往。
是岁，卫喇特托欢死，子额森嗣，旧作也先。称太师、淮E，北部皆服属，托克托布哈具空名，不复相制、每入贡，主臣并使。朝廷亦两敕答之，称托克托曰达达可汗，额森日太师，赐赉甚厚，并及其妻子部长。于是额森势益横，边境自此多事矣。【考异】据《明史·卫喇特传》，脱欢之死在四年，诸书皆系之八年，误也。正统六年，托克托布哈及其太师额森遣人贡马，是脱欢已前死明矣。《三编》统系之正统七年人贡之下，《目》中追书脱欢之死于四年，与《明史》合，今从之。
五年
春，正月，已未，大祀南郊。
是月，少保、南京户部尚书黄福卒。福历事六朝，多所建白.公正廉恕，当官不为赫赫名，事微细无不谨。忧国忘家，老而弥笃。初，太宗手疏大臣十人，令解缙评之。惟于福曰：“秉心易直，确乎有守。”无少贬。上即位，令福以少保参赞南京机务，658
纪二十二
时襄城伯李隆守备南京，福尝坐隆侧，杨士奇寄声曰：“岂有孤卿而旁坐者？”福曰：“焉有少保而赞守备者邪？”卒不变。然隆待福甚恭，公退，即推福上坐，福亦不辞。兵部侍郎徐琦自安南回，福与相见石城门外。或指福问安南来者曰：“汝识此大人不？”对曰：“南交草木亦知公名，安得不识！”卒之日，赠谥不及，士论颇不平。成化初，始赠太保，谥忠宣。
召襄城伯李隆提督京营，以丰城侯李贤守备南京。【考异】《明史·本纪》不书。《吾学编》及《通纪》、《宪章录》皆系之五年正月，证之《明史》本传，是也。惟诸书以丰城侯为李彬，不知彬已卒于永乐二十年，子贤嗣封，此时守备南京乃贤也。贤以正统初镇大同，亦见本传。而《明史·郑辰传》言“辰与丰城侯李彬转饷大同”，则亦误以贤为彬，今刊正。隆守南京十余年，镇以静定，最识大体，读书好文，尤敬礼士大夫。及召还，南都士民流涕送之江上。
二月，乙亥，以翰林院侍讲学士马愉、侍讲曹鼎人内阁，预机务。先是王振用事，渐厌三杨，一日语士奇、荣曰：“朝廷事久劳公等。今公等皆高年，倦矣。”士奇曰：“老臣尽瘁报国，死而后已。”荣曰：“吾辈衰残，无以效力，当择后生可任者报圣恩耳。”振喜而退。上奇以咎荣，荣曰：“彼厌吾辈矣。一旦内中出片纸令某人人阁，且奈何？及此时进一二贤者，同心协力、尚可为也。”士奇以为然。翌日，列愉、鼐及侍读学士苗衷，侍讲高谷名以进，愉、鼐遂先被擢用。【考异】《明史·本纪》，马愉、曹鼐人阁，系之是
年二月乙亥。证之愉、鼐本传（愉附《杨博传》中）、皆云“以正统五年人内
阁，预机务”。又证之《宰辅年表》，在五年二月，与《本纪》合。又证之《愉传》.言“杨荣答王振云云，遂于翌日列苗衷，曹鼐及愉名以进”。又《高谷传》.言＊英宗即位，开经筵，上奇荐高谷及苗衷、马愉、曹鼐四人”。据此，则四人人阁，虽先后不同，皆三杨夹袋中人也。愉、鼐人阁在五年二月，衷，谷人阁在十年十月，《明史》纪、传、表所载悉合。而稽之弇州《史乘考误》、则所荐四人，有陈循，无马愉、又鼐等入阁之年分，与
659 明通鉴卷二十二
《明史》绝不合，且亦与弇州自撰之《辅臣年表》不合，其增陈循而遗马愉，则为祝枝山《野记》之说所误，而至谓“曹鼐之人阁在正统九年”，则尤懵懵语也。今据《明史》马愉、高谷传及《三编》书之，弇州之误，别详《考证》中。
甲申，命佥都御史张纯、大理少卿李畛振抚畿内流民。是月，大学士杨荣乞归省墓，命中官护行。
三月，戊申，建北京宫殿。初，永乐间，奉天、华盖、谨身三殿灾，稍稍修葺之，上即位，命中官阮安同都督沈清.工部尚书吴中等重建三殿。奉天门为正朝，大事御正殿，其后为华盖，又其后为谨身，皆较前壮丽。并修缮乾清、坤宁二宫。凡役工匠官军七万余人。
丁巳，麓川思任发请罪，诏宥之。夏，四月，壬申，免山西旱灾逋赋。癸未，振畿内八府饥。
丙戌，平松潘蛮。桑巴者，祈命族番国师也，指挥赵谅诱执之，掠取其财，与同官赵得诬以叛状。王翱访得其情、至则释桑巴于狱，奏请诛谅戍得，复桑巴国师，使招谕其弟，抚定余党，而松潘遂平.
初，开中事例：商人纳米塞下给引，在于淮、浙、长芦等处支盐。永乐间，在场守支，有祖孙相代不能得者，乃议仿洪武中例，加钞锭以偿之，原守攴者听。至是以守支年久，少有上纳者，乃定常股存积之法，以十分为率，八分给守支商曰“常股”，二分收贮于官曰“存积”，遇边警始召商中纳。然常股价轻，循次守支，迄不可得；存积价虽重，可以不次支给。于是商人甚苦守支，而争趋存积，则常股愈壅。
五月，沐昂讨麓川，抵金齿，畏贼盛，不敢进。参将张荣前驱至芒市，为贼所败。昂不救，遂弃符验军器奔还，敕责昂，逮吴亮、马翔等。
660
纪二十二 六月，丁卂，免两畿被灾税粮。戊寅，录囚。
是月，两畿、山东、河南、浙江、江西大水，江、河皆溢。陕西平凉诸府，山西行都司及蔚州，皆大雨雹，深尺余，伤稼。
中官王振喜僧道，每岁必一度之。是年五月以前，已度二万一千人，至是又度，前后共二万二千三百余人。黄冠缁衣，布满街市，自来僧道之多，无逾于此。
秋，七月，辛丑，遣刑部侍郎何文渊等分行天下，修备荒之政，从大学士杨士奇之请也。时太皇太后专以养民为务，每遇水早，振济动亿万计，蠲免灾粮或数百万石，间阎安乐，虽灾不为害。迨王振用事，悉反初政，惟蠲租振荒，尚仍之不改云。
壬寅，大学士杨荣还朝，行至杭州武林驿，以疾卒。荣历事四朝，善处君臣间。每诸大臣议事不决，触上怒，荣至辄解。又或遇人被重谴致不测，往往以微言导上意，亦旋解。尝语人曰：“事君有体，进谏有方，以悻直取祸，吾不为也。”故其恩遇亦始终无间。性喜宾客，虽贵盛，无稍崖岸，士亦多归心焉。或谓荣处国家大事不愧唐姚崇，而不拘小节亦颇类之。尝从文皇北征，颇通馈遗，边将岁致良马。帝颇知之，赖士奇力言“荣晓畅边务，不宜以小过介意”，事乃解。荣数短士奇于帝前，至是愧之，遂相得甚欢。晚年，值王振用事，导上以重法绳臣下。荣之归也，靖江王佐敬私馈荣金于京邸，荣固不知。振欲借以倾荣，赖士奇力解乃已。卒年七十，赠太师，谥文敏。
八月，乙未，令各边修举荒政。九月，壬寅、蠲云南逋赋。
是月，封都督张升为惠安伯。升与彭城伯昶，并太皇太后之兄，而昶已前卒。太后念外氏惟升一人，故别封之。
冬，十月，庚午朔，兰州庄浪地震十日。逾月，又屡震，坏城堡庐舍，压死人畜。【考异】见《明史·五行志》。据《本纪》，“六年
661 明通鉴卷二十二
正月，以庄浪地震，躬祀郊庙。”今于是年十月下据增。
十一月，壬寅，振浙江饥。
王子，免苏、松、常、镇、嘉、湖水灾税粮。
丁巳，下河南僧杨行祥于狱。先是有僧年九十余，自云南至广西，诈称建文帝，遣其徒清进诣思恩府土宫知府岑瑛。时安远侯柳溥，升之子也，以总兵宫镇广西，瑛执送溥。械至京，会官鞠之。僧自言：“九十余，且死，思葬祖父陵旁耳。”御史言：“建文帝生洪武十年，今当六十四岁。”僧词屈，乃自陈“姓名为杨行祥，河南钧州白沙里人。洪武十七年度为僧，历游两京、云南，至广西。”诏锢之锦衣卫狱，越四月死。其徒十二人皆戍边。或曰：“建文帝逊国后，为僧于云南、广西间，好为诗，行祥偶同寓，窃其诗，遂冒其名”云。【考异】《明史》、《三编》皆据《英宗实录》。盖所械送之僧本非建文，安得有“迎入大内”之说？野史多出傅会，而薛氏《宪章录》误系之正统十二年，又以思恩之升州为府始此，弇州《考误》辨之，是也。今按思恩州之升府，据《明史·广西土官传》、“思恩知州岑瑛，以正统二年进职知府，仍掌州事，以其从征蛮寇有功也。后因与田州知府岑绍交恶，各具奏，下总兵三司议。于是柳溥请升思恩为府，俾瑛、绍各守疆土以杜侵争，从之。”据此，则思恩之升府，与送异僧事无涉也，今从《明史》、《三编》一概删之，惟杨行祥之诈称建文，野史以为窃其诗者似之，证之万历间神宗问张居正建文事，因取在滇诗以进，意即此时械送之僧与诗俱上，并人之爱书供证中，今存之以为或说。
乙.日，沐昂讨平师宗蛮。
十二月，壬午，免南畿、浙江、山东、河南灾粮。
麓川思任发请罪，廷议罢兵。而王振欲示威荒服，先已召还甘肃总兵官蒋贵等使待命，兵部尚书王骥揣知振意，力主用兵，振大悦，遂绌廷议。于是麓川之役起。





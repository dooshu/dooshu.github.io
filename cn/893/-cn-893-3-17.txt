夜坐吟





《夜坐吟》，始自鲍照。其辞曰：“冬夜沉沉夜坐吟，含情未发已知心。霜入幕，风度林，朱灯灭，朱颜寻。体君歌，逐君音，不贵声，贵意深。”盖言听歌逐音，因音托意也。



冬夜夜寒觉夜长，[一]沉吟久坐坐北堂。冰合井泉月入闺，金釭青凝照悲啼。[二]金釭灭，啼转多，掩妾泪，听君歌。歌有声，妾有情，情声合，两无违。一语不入意，[三]从君万曲梁尘飞。[四]

[一]《古诗》：“天寒知夜长。”



[二]《西都赋》：“金釭衔璧。”吕延济注：“金釭，灯盏也。”



[三]鲍照诗：“万曲不关心。”



[四]陆机诗：“再唱梁尘飞。”刘向《别录》：“汉兴以来，善雅歌者鲁人虞公，发声清哀，盖动梁尘。”






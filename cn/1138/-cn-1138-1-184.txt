舟中即事

其一


葭菼汀洲路，苍茫问楚都。
鼋鼍朝出浴，凫鸭夜相呼。
隔岸人烟渺，中流月影孤。
衰迟还自笑，行止任樯乌。

其二

春水橹声柔，扬舲触白鸥。
买薪矮柳镇，沽酒散花洲。
渔父舟如屐，江村竹作楼。
西来羡估客，昨夜宿巴丘。

其三

侵晓鹧鸪鸣，江流黄歇城。
长鱼如土贱，高浪与船平。
岸坼芦根出，泥松荠叶生。
兴来携弱子，故作踏青行。

其四

卜日劳龟策，南征判隔年。
践更诸仆倦，逆浪小僮牵。
病齿寻医案，看棋抵昼眠。
忽闻津吏报，觅得峡中船。

其五

清盥摊书坐，馀寒捲画帘。
沙痕三尺减，柳色一分添。
巴徼官元冷，蛮方气渐炎。
少陵诗句好，愁绝蜀山尖。

其六

戍鼓夜凭凭，劳人寝复兴。
我行才赤壁，何处是黄陵。
鹭起还依桨，鱼跳不受罾。
浮生如退鹢，风伯未须憎。

其七

墟落沿沙岸，江黄旧俗遗。
雨来神女暮，风是庶人雌。
竹栅深防虎，桑弓出射麋。
楚巫春社醉，犹唱九歌辞。

其八

老作成都客，飘摇愧卜居。
招魂词赋客，访古岁时书。
鸟道王程速，猿啼乡信疏。
同舟亲串喜，新食武昌鱼。


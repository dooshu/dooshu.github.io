日月

四章，章六句


首章讲：此庄姜不见答于庄公，呼日月而诉之。曰：夫妇莫贵于相与，而莫病于相暌。今予不幸而相暌，诚有难于为情者矣。





日居月诸，照临下土。

言日居月诸，照临下土久矣。自有夫妇之伦以来，未有不以古道相处者。





乃如之人兮，逝不古处。

之人，指庄公。今乃有如是之人，不以古人处夫妇之道而处矣。





胡能有定？宁不我顾。

顾，亲也。夫不以古道相处，是即不我顾矣。是其心志之回惑，胡能有所安定哉？夫常相顾念者，夫妇之情也。今何为独不我顾？自绿衣见爱，而絺绤有寒风之弃，于情若是恝耶？

二章讲：





日居月诸，下土是冒。

日居月诸，丕冒下土久矣。自有夫妇之伦以来，未有不相好者。





乃如之人兮，逝不相好。

好，爱。今乃有如是之人，于夫妇之间而不相好。





胡能有定？宁不我报。

报，答也。夫不相好，即不相报矣。是其心志回惑，胡能有定哉？夫常相报答者，夫妇之情也。今何为独不我报？自黄裳失序，而终风无往来之亲，于情若是忍耶？

三章讲：





日居月诸，出自东方。

日居月诸，出自东方，其旁烛也久矣。





乃如之人兮，德音无良。

今乃有如是之人，失其古处相好之常，而德音无良。





胡能有定？俾也可忘。

是心志回惑，胡能有定哉？夫夫妇之情，可亲而不可忘也。何独使我为可忘，而弃之如遗耶？

末章讲：





日居月诸，东方自出。

日居月诸，东方自出，其垂照也久矣。





父兮母兮，蓄我不卒。

卒，终也。今父兮母兮乃养我不得以善终，使我有失所之忧。





胡能有定？报我不述。

循理曰述。然我之罹此忧，是其心志之回惑也，亦胡能有定哉？夫夫妇之相唱随，义理之当然也。胡为见弃，所以报我者，曾不循义理耶？






酬张司马赠墨





上党碧松烟，夷陵丹砂末。[一]兰麝凝珍墨，精光乃堪掇。黄头奴子双鸦鬟，[二]锦囊养之怀袖间。[三]今日赠余兰亭去，兴来洒笔会稽山。[四]

[一]唐时上党郡，即潞州也，属河东道。夷陵郡，即峡州也，属山南东道。江淹《扇上彩画赋》：“粉则南阳铅泽，墨则上党松心。”《晁氏墨经》：“古用松烟石墨二种，石墨自晋、魏以后无闻，松烟之制尚矣，汉贵扶风隃麋，终南山之松，晋贵九江庐山之松，唐则易州、潞州之松，上党松心尤先见贵。曹植诗：“墨出青松烟。”《齐民要术》：“合墨法，墨一斤、好胶五两、鸡子白去黄五颗、朱砂一两、麝香一两，都合调，下铁臼中。宜刚不宜泽，捣三万杵，杵多益善。”



[二]双鸦鬟，谓头上双髻，色黑如鸦也。



[三]《晁氏墨经》：“凡蓄故墨，亦利频风日时，以手润泽之，时置于衣袖中弥善。”



[四]《水经注》：会稽山阴县湖口有亭，号曰兰亭，亦曰兰上里。太守王羲之、谢安兄弟数往造焉。太守王廙之移亭在水中。晋司空何无忌之临郡也，起亭于山椒，极高尽眺矣。《太平寰宇记》：兰亭，在山阴县西南二十七里。《舆地志》云：山阴县西有兰渚，渚有兰亭，王羲之所谓曲水之胜境，制序于此。《元和郡县志》：会稽山，在越州会稽县东南二十里。






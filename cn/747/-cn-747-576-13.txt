○上李中丞献所著文启

宗元启：宗元无异能，独好为文章，始用此以进，终用此以退。今者畏罪悔咎，伏一匿惴栗，犹未能去之。时时举首，长吟哀歌，舒泄幽郁，因取笔以书，纫韦而编，略成数卷。伏念阁下以文章升大僚，统方隅，而宗元幸缘罪辜，得与编人齿于部内，不以此时露其所为，以希大君子顾视，则为陋劣而自弃也。敢饰近文及在京师官命所草者凡三卷，合四十三篇，不敢繁故也。傥或以为有可采者，当缮录其余，以增几席之污。去就鄙野，伏用兢惶。谨启。


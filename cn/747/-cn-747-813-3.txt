○北户录序

诗人之作，本於风俗。大抵以物类比兴，达乎情性之源。自非观化察时，周知民俗之事，博闻多见，曲尽万物之理者，则安足以蕴为六义之奥，流为弦歌之美哉？由是言之，则古之学者，固不厌博。博而且信，君子难之。东牟段君公路，邹平公之孙也。自未能把笔，爱以指画地如文字。及六七岁受学，果能强力不罢。其学尢长仄僻，人所不能知者，薅乎群籍之中，仡仡然有馀力。间者以事南游五岭间，常采其民风土俗饮食衣制歌谣哀乐。有异於中夏者，录而志之。至於草木果蔬虫鱼羽毛之类，有瑰形诡状者，亦莫不毕载。非徒止於所闻见而已，又能连类引证，与奇书异说相参验，真所谓博而且信者矣。噫！近日著小说者多矣，大率皆鬼神变怪荒唐诞妄之事。不然，则滑稽诙谐以为笑乐之资。离此二者，或强言故事，则皆诋訾前贤，使悠悠者以为口实。此近世之通病也。如君所言，皆无有是。其著於录者，悉可考验。此盖博物之一助，岂徒为谭端已而乎？君以予往从事岭南，备核其实，请予序以为证。予尝观图於书府，君状貌一似邹平公，而又能以文学世其家。於乎！邹平公为有後矣。因为之序而不辞。右拾遗内供奉陆希声撰。


○請罷歸併州縣疏畧 【 請罷歸併州縣】

看得大同為京師之羽翼。馬邑等縣又為大同之羽翼。若併去馬邑等縣、是自折其羽翼也。倘或人去城存。被賊所據。絕其糧道。而大同應朔。豈能固守乎。邇者達賊犯邊、不敢久停于此以自守根抵為愚□□□□□□□因見大同州縣數多。各處城中人馬尚存。誠恐出兵夾擊。以故不敢久留。倘或歸併、賊人復來、分兵據守、邀我糧道、絕我生理、邊報聲息不通。軍民往來不便。臣恐大同等城。不待攻圍而自困憊矣。况渾源馬邑等州縣、較之口外衛所不同。衞所之中。不過軍營。動則不妨于糧賞。州縣之內。多係居民。移則必誤於農種。乞行大同總兵官早罷歸併之謀仍設守備之兵、僉募本處民壯、恊同各所官軍、互相策應、且守土城賊多則堅壁勿戰。賊寡則相機剿殺。分遏賊勢。以通糧道。候邊境寧息之日、設法燒磚包砌、迯者招回、貧者賑濟、免糧免差、且耕且守。各城既守則民心可安糧草不悞糧草不悞則大同可守京師自固而天下舉安矣 【 正統十四年廵撫山西時上】


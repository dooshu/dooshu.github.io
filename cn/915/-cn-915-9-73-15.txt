◇又释王ゼ难明堂配飨议

孝经是周公居摄时礼，祭法是成王反位後所行，故孝经以文王为宗，祭法以文王为祖。又孝莫大於严父配天，则周公其人也。寻此旨宁施成王乎？若孝经所说，审是成王所行，则为严祖，何得云严父邪？且思文是周公祀后稷配天之乐歌，我将是祀文王配明德之乐歌，若如ゼ议，则此二篇，皆应在复子明辟之後，请问周公祀后稷文王为何所歌？又国语云：周人喾郊稷，祖文王，宗武王。韦昭云：周公时以文王为宗，其後更以文王为祖，武王为宗。寻文王以文治而为祖，武王以武定而为宗，欲明文亦有大德，武亦有大功。故郑注祭法云：祖宗通言耳。是以诗云，昊天有成命，二后受之。注云：二后，文王武王也。且明堂之祀，有单有合，故郑云，四时迎气於郊，祭一帝，还於明堂，因祭一帝，则以文王配。明一宾不容两主也。享五帝於明堂，则泛配文武，泛之为言无的之辞，其礼既盛，故祖宗并配。（《南齐书·礼志》上永元二年佟之建议，与王ゼ不同佟之又议。）


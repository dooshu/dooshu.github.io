○对是仪书衣主司举正判

〈是仪鬻书衣於市，或人告其不仁，又巩朔身为主司，不举正之术。〉

是仪无上，族变於勾吴；巩朔司军，绩宣於全晋。昔联荣於方册，今异轸於旗亭。至於质彼有无，虽归列肆；讥其淫巧，必在储胥。诡滥有彰，典刑斯举，书衣创制，编册攸资。厕绿箧以相辉，杂紫荷而交映。是仪所鬻，非法贻讥，既多谢於缇油，徒获愆於倍市。不仁斯露，刑故何逃？眷彼主司，宜从举正，委而不察，事或有由。更诘源流，兼责名品，所犯无谬，方可用科。


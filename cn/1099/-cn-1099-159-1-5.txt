○分人馬嚴關隘疏 【 邊関險隘】

看得狡虜之謀。每攻于不備。禦虜之計。不嫌于多方。仰惟　皇上愍生靈之塗炭、憤醜虜之驕恣、既令所司將錢糧馬匹器械等項、勒限給發又特勤　聖衷徵調莊浪魯經人馬、邊臣之奏、靡不允行、　廷臣之議、多見采納、臣等愚昧、更復何言、但惟今日之事。急當防守宣大。若宣大有備。三關自保無虞。三關有備山西腹裏。自保無虞。巳該臣等會官題奉　欽依令總督大臣、將應行方畧、悉心計議、總督大臣必能周思曲慮、仰副　聖懷、兵事備禦亦當嚴密議論文移多致宣洩但恐姦細窺伺。知我彼中有備。或暗結三衛東出密雲等處或越過宣大。徑犯紫荊諸關山西兵馬。既遠不相及。宣大兵馬。反懸隔在外。若使臨期方行議處。不無纋不及事。臣等晝夜憂惶食寢俱廢、查得京營人馬。原為居重馭輕。邊關今既事在緊急。合當預先分布以為聲援若即日令其前去。警報未至。又未免坐費糧賞。相應斟酌題　請、欲候　命下、備行團營內外提督大臣兩廳十二枝、併團營十二營、各該聽征總兵參將并坐營等官、各將所領人馬如法通行操練、務使兵將相識。行伍整肅聽候調用、一面聽臣等將參將羅文豸分布密雲古北口潮河川一帶、參將劉振分布黃花鎮一帶、參將祁勛分布居庸關白羊口一帶、參將茂鎮分布紫荊關浮圖峪一帶、參將甯乾分布倒馬龍泉關一帶、令其先各量帶家丁六名。應付廩給口糧。前去分定地方。會同彼處參將分守守備等官。如此則無人不習地之患將地理險易軍數多寡逐一講究踏看停當。限半月以裏回京。畫圖貼說。回報本部。候有警報。帶領所管人馬即日啟行。仍聽總督大臣并各該廵撫總兵官節制。不得自分彼此。失誤事機。有功與地方官一體陞賞。失事與地方官一體處置。合用錢糧盔甲器械等項、戶工二部徑自作速議處、其總兵郭琮等、聽候臨期分布近京地方防守、臣等愚見如此、伏乞　聖明裁定、


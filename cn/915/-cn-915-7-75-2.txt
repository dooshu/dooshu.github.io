◇章太后生母苏氏丧礼议

至德之感，灵启厥祥，文母亻见々天，实熙皇祚。主上聿遵先典，号极徽崇，以贵之义，礼尽於此。苏夫人阶缘戚属，情以事深，寒泉之思，实感圣怀，明诏爰发，询求厥中。谨寻汉氏推恩加爵，於时承秦之弊，儒术蔑如，自君作故，罔或前典，惧非盛明所宜轨蹈。晋监二代，朝政之所因，君举必书，哲王之所慎。体至公者，悬爵赏於无私，奉天统者，每屈情以申制。所以作孚万国，贻则後昆。臣豫蒙博逮，谨露庸短。（《宋书·殷景仁传》。）


○奉敕造波罗蜜经疏进上表

去年十一月二十八日，右街功德使王希迁奉宣，令良秀等修撰新翻《大乘理趣六波罗蜜经疏》者。伏闻至道同源，圣人一贯。大雄示相，演妙音於独园；实位分身，霈湛恩於双阙。开佛日於圣日，降丝纶於法轮。所以扬化慈航，致人寿域。不然，岂得握真符而契合，应休运以感通？况以此经如来之密印，群生之度门，得白马之宝函，启青龙之秘藏。是第一义，理去筌蹄，於最後乘，说无分别。加以天文焕发，睿思昭回。真如契心，已阐微於释氏；般若制序，谅缵文於太宗。慈薄润於太根，湛露垂滋於贝叶。

良秀等材惟末学，性异生知，谬寄讨论，伏增殒越。上承严旨，徒侧管以窥天；虔奉本师，惧升堂而鼓瑟。所修撰疏一部，谨附王希迁随表奉进，伏乞圣慈许令同修疏沙门谈筵於当寺赞演。及流布中外。所冀落落真言，示丹青於新学；明明像教，流粉释於将来。








【后汉碑阴题名一】

右汉碑阴题名，不知为何人碑？余家集录古文既多，或失其所得之自。然汉碑存于今者，惟华岳与孔子庙最多，其阴往往列修庙人姓名，并记其所出钱数，不过三百至五百。今斯碑所题文字缺灭，而中间有“钱各五百”四字，则似是修庙人所记。其人可见者，有济阴定陶蔡颢子盛、山阳金乡张谚季德、河南宛陵赵堂世苌、南阳南乡邓升升远、济阴成武周凤季节，而其余人姓名邑里多不完。又时时有“故吏”字，不知为何人祠庙？第以汉隶难得录之尔。治平元年闰五月八日书。


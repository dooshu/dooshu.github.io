○为周晋王贻梁祖书

一别清德，十有馀年。失意杯盘，争锋剑戟。山长水阔，难追二国之欢。雁逝鱼沉，久绝八行之赐。比者仆与公实联宗姓，原忝恩知。投分深情，将期栖托。论交马上，荐美朝端。倾向仁贤，未省疏阙。岂谓运由奇特，谤起奸邪。毒手尊拳，交相於暮夜。金戈铁马，蹂践於明时。狂药致其失欢，陈事止於堪笑。今则皆登贵位，尽及中年。蘧公亦要知非，君子何劳用壮。今公贵先列辟，名过古人。合纵连衡，本务家邦之计。拓地守境，要存子孙之基。文王贵奔奏之交，仲尼谭损益之友。仆顾惭虚薄，旧忝眷私。一言许心，万死不悔。壮怀忠力，犹胜他人。盟於三光，愿赴汤火。公又何必终年立敌，恳意相窥。徇一时之威灵，取四郊之倦弊。今日得其小众，明日下其危墙。弊师无遗镞之忧，邻壤抱剥床之痛。又虑悠悠之党，妄渎听闻。见仆韬能枕威，戢兵守境，不量本末，误致窥觎。且仆自壮岁己前，业经陷敌，以杀戮为东作，号兼并为永谋。及其首陟师坛，躬被公衮，天子命我为群後，明公许我以下交。所以敛迹爱人，蓄兵务德。收燕蓟则还其故将，入蒲坂而不负前言。况五载休兵，三边校士。铁骑犀甲，云屯谷量。马邑儿童，皆为锐将。鹫峰宫阙，成作京坻。问年犹少於仁明，语地幸依於险阻。有何觇睹，便误英聪。况仆临戎握兵，粗有操断。屈伸进退，久贮心期。胜则抚三晋之民，败则徵五部之众。长驱席卷，反首提戈。但虑隳突中原，为公後患。四海群谤，书归仁明。终不能见仆一夫，得仆一马，锐师倘失，则难整齐。请防後艰，愿存前好。矧复阴山部落，是仆懿亲。回纥师徒，累从外舍。文靖求始毕之众，元海徵五部之师。宽言虚词，犹或得志。今仆散积财而募勇辈，辇宝货以诱义戎。徵其密亲，以美利。控弦跨马，宁有数乎？但缘荷位天朝，恻心疲瘵。峨峨亭障，未忍起戎。亦望公深识鄙怀，洞回英鉴，论交释憾，虑祸革心，不听浮谭，以伤霸业。夫易惟忌满，道贵持盈。傥恃勇以丧师，如擎盘而失水。为蛇刻鹤，幸赐徊翔。仆少负褊心，天与真气。间谋诡论，誓不为之。惟将药石之谭，愿托金兰之分。倘愚衷未豁，彼抱犹迷。假令罄三朝之威，穷九流之辩，遗回肝膈，如俟河清。今者执简吐诚，愿垂保鉴。仆自眷私睽阻，翰墨往来。或有鄙词，稍侵英听。亦承嘉论，每赐骂言。叙欢既罢於寻戈，焚谤幸蠲其载笔。穷因尚口，乐贵和心，愿沈阏之嫌，以复埙篪之好。今者卜於曩分，不欲因人，专遣使乎，直诣铃阁。古者兵交两地，使在其间。致命受辞，幸存前志。昔贤贵於投分，义士难於屈仇。若非仰恋恩私，安可轻露肝膈。凄凄丹愫，炳炳血情。临纸向风，千万难述。


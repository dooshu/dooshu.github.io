【春可乐】

春可乐兮。乐孟月（孟月。玉烛宝典只作春字。）之初阳。冰泮涣以微流。土冒橛而解刚。野晖赫（《类聚》作暄卉。）以挥绿。

山葱倩（玉烛宝典作翠倩倩。）以发（玉烛宝典作登。）苍。（○《类聚》三。又玉烛宝典一引阳一韵及一句。《御览》二十引阳、苍二韵。）

吉辰兮上戊。明灵兮唯社。百室兮必集。祈祭（玉烛宝典作社。）兮树下。濯茆兮菹韭。齿蒜兮擗□。缥醪兮浮蚁。交觞兮并坐。气和兮体适。心怡兮志可。（○《御览》五百三十二。又玉烛宝典二引戊、社、下三韵。）

浮盘兮流爵。接饮兮相娱。（○玉烛宝典三。）

上禊兮三巳。临川兮荡饮。回波兮曲沼。夹岸兮道渠。（○《书钞》百五十五。）

若乃良辰三祖。祈始吉元。华坛峻□。羽盖幢幡。（○《书钞》百五十五。）


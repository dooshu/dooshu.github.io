江都绝句同让木赋


其一


邗沟汴水柳茫茫，鉴里行游仙路长。
憔悴萧娘归葬日，莫将鸡犬笑淮王。

其二


千重阁道覆云霞，宫女东都自忆家。
当日便为伤别地，胡香不起玉钩斜（炀帝葬宫人处名玉钩斜）。

其三


飘零御路绮罗香，烟雨离离禾黍凉。
拾得雷塘遗殿瓦，谁烧大业紫鸳鸯。

其四


九曲迷离夜半时，沈香庭燎照重帷。
自从叔宝惊魂后，岂得常怜来梦儿（炀帝姬韩俊娥也）。

其五


何年得放绛纱囊，曾照隋宫七宝妆。
自此凭栏鸾发女，秋风夜夜触衣裳。

其六


美人日夜下扬州，远嫁伤心异域秋。
不及隋家天子好，傍侬门户筑迷楼⑴。
⑴ 让木戏言：「广陵女多远嫁，可伤也。」





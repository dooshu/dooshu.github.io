●三朝聖諭錄附录

三朝聖諭錄三卷（左都御史張若溎家藏本）

明楊士奇撰士奇名寓以字行泰和人建文中充翰林編修官燕王簒立入内閣典機務官至華葢殿大學士諡文貞事迹具明史本傳士奇自降附燕王以後厯事仁宗宣宗英宗以功名終始是編乃自錄其永樂洪熙宣德三朝面承詔旨及奏對之語葢仿歐陽修奏事錄司馬光手錄之例明史士奇本傳多採用之序題壬戌十二月爲正統七年乃士奇未卒之前二年也（四庫全書總目·史部·雜史類存目）





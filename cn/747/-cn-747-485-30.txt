○中书门下进奉和御制九月十八日赐百官追赏因示所怀诗状

臣比年以三令节赐百僚宴赏，昨者时及重九，阴未收，特延圣慈，又改良日。中宴之际，俯降睿词。犹元气之涵煦，比庆霄之缘郁。裁有六义，昭示万方，湛恩自天，具物知感。况陛下以诚信施教，以慈爱缘情，形於咏歌，系在风化。伏以唱和之重，合缀庸音，而动植之微，何酬元造？臣等忝居枢近，首沐鸿私，窃忭率舞，不能自抑。谨献奉和圣制诗一首，词理鄙浅，轻冒宸严。无任感恩喜跃之至！谨诣延英门随状奉进以闻。


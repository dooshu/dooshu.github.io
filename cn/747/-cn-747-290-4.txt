○第二道

对：王道务德，不来不强臣；霸道尚功，不伏不偃武：此劳逸异数，得失可名，故曰务广德者昌，务广地者亡。是时汉武事胡，岂比重华之羽？秦皇戍越，奚拟公刘之橐囊？虽古人有言，引之者有同於河汉；而王者大化，行之者必本於唐虞：不亦然乎？此则开基之大者也。国家因已有之地，广无私之仁，犬戎即叙，肃慎入贡，若力不能救，岂惟桓公之耻？征在其苏，是必成汤之怨。然而《春秋》所贵惟义，所在内诸夏而外夷狄，此明中国恐弊，不兴异域之功；下人苟安，何惜救兵之举？则知吊伐之义，随时之道也，今颇弊，抑非其时。至如守塞则侯应之言为得，斥地则蒙恬之弊可知：前事昭昭，足为明戒者也。必欲系单于之颈，裂匈奴之肩，奚背恩，受制於北虏；小人发愤，请议于东征。谨对。


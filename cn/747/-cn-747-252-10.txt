○授许辅虔左羽林将军制

黄门：国之武士，其盛如林；朕之贤臣，其贞匪石：则可以制军而作训也。云麾将军检校右羽林将军赐绯鱼袋上柱国申国公许辅虔，方外直内，智崇礼卑，备闻旧章，好读前史。忠於事主，信以庇人，未尝不抗节思齐，立言致远。顷除蛇豕之孽，特建殊勋；洎肃熊罴之旅，盖称重器。我之所赖，尔实佥谐，必也正名，用监中候。可左羽林军将军，勋封如故。


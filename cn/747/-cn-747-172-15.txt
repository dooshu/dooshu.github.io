○诸州贡举悉有保明及其简试芜滥极多若不量殿举主或恐奸源渐盛并仰折中处分

进贤匡国，先典攸高；求贤审官，前王所重。或学兼马郑，蕴万卷於胸中；或业亚班杨，包九流於掌内。总斯群艺，乃应宾庭。岂得举不求才，惟力是荐；贡不求器，惟赇是闻？徒招画饼之讥，终致举肥之谤。兔丝燕麦，竟是虚名；草狗泥龙，终非实用。鸡冠比王，乍可依稀；鱼目参珠，会何仿佛？贡人不充分数，举目逢合徵科。法有常刑，理难逃责。


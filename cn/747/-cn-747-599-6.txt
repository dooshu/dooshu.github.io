○山阳城赋（有序）

山阳故城，遗趾数雉。四百之运，终于此墟。裔孙作赋，盖悯汉也。辞曰：

我止行车，涕于山阳之墟。是何苍莽与惨淬，舂陵之气兮焉如？踏昌运于四百，辞至尊而伍匹夫。有利器而倒持兮，曾何刃之足舒！懿王迹之肇基，暨坤维之再敷。邈汜阳与高阝土，恍蛇变而龙摅。痛人亡而事替，终此地焉忽诸。嗟乎！积是为治，积非成虐。文景之欲，处身以约。播其德芽，迄武乃获；桓灵之欲，从心于昏，燕其妖焰，逮献而焚。彼伊周不世兮，奸雄乘衅而腾振。物象摧以易位，被虚号而阳尊。终势弹而事去，胡窃揖让以为文？呜呼？维神器之至重兮，盖如山之不骞。使人得譬乎逐鹿，固健步者所先。谅人事之云尔，孰云当途之兆也自天！乱曰：久矣莫可追，升彼墟兮嘻嘻。独遗武兮，贻后王之元龟。


○赵丕御史中丞制

敕：朕以御史未理，庶政靡清，思得良臣，副吾慎选。中散大夫守右散骑常侍柱国赐紫金鱼袋天水县开国子食邑五百户赵丕，再履宪署，钦若攸司。迭为侍臣，匡予不及。俾授格心之寄，宜膺独坐之权。夫才识兼通，然後能得大体。公正无党，然後能肃百司。纠正失中，则纪纲挠。顾避不言，则职业隳。尔其钦哉，无辱朕命。可御史中丞，馀官勋赐爵邑如故。


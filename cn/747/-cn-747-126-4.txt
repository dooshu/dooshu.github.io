○幸淮上御札

向者以淮甸未平，王师致讨，实赖忠贞之力，继成克捷之功。渐属严凝，念彼征役。况今边陲无事，军旅正雄，须议省巡，躬亲抚问，将布混同之化，罔辞栉沐之劳。止期一月闲，车驾却还京阙。凡在中外，当体朕怀。今取此月内暂幸淮上，应往来沿路供顿，务从省略。凡有费用，并以官物供备，所在不得科配。


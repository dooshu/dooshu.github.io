○录李洧等子孙诏

建中以来，州军及军国归人李洧、李再春、田昂、李士真、康日知、李澄、杨政义、符璘、李惠登、薛翼、苏清沔等，王者报功，义惟过厚，存则加其殊秩，殁则恤其遗孤，然后忠不徒施，人知所劝。故徐州观察使李洧等，顷逢艰阻，各著款诚，或以地来归，或率徒效顺，名迹昭显，史册具存。先朝念功，皆极封赏，岁月稍久，湮没日多。再有甄明，用申激劝，宜委中书门下即访其子孙，量材叙用。


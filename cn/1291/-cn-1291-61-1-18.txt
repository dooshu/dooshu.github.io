【龙蛇歌】

〖龙蛇歌者。介子绥所作也。晋公子重耳。与子绥俱亡。子绥割戎腕股。以救重耳。重耳复国。舅犯、赵衰俱蒙厚赏。子绥独无所得。绥甚怨恨。乃作龙蛇之歌以感之。遂遁入山。其章曰云云。文公惊悟。即遣求得於绵山之下。使者奉节迎之。终不肯出。文公令燔山求之。火荧自出。子绥遂抱木而烧死。文公哀之流涕。归。令民五月五日。不得举发火。〗

有龙矫矫。遭天谴怒。卷逃鳞甲。来遁於下。志愿不得。与蛇同伍。龙蛇俱行。周遍山野。龙遭饥饿。蛇割腓股。龙得升天。安厥房产。蛇独抑摧。沈滞泥土。仰天怨望。惆怅悲苦。非乐龙伍。怪不盼顾。

（〇琴操下。玉烛宝典二引琴操。《诗纪前集》二。〇逯案。介之推龙蛇歌共有六种。分别见於吕览、《史记》、《说苑》、《新序》、《淮南子》注及琴操等。吕览、《史记》、《说苑》为一系。皆言五蛇从龙。此自先秦传流者。《新序》、《淮南子》注、琴操为一系。只言蛇龙相从。此则流行两汉之新篇。吕览、《史记》、《说苑》等篇已编入先秦。今於琴操龙蛇歌后。并附《新序》、《淮南子》注两篇。又《乐府诗集》所载一首。与琴操辞相似。盖抄琴集。今亦附入。）


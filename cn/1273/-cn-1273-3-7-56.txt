西贡杂诗　十首


七洲洋外海程遥，竟夕扬轮趁晓潮。九十九湾春水曲，澜沧江上作花朝。七洲洋已过约一日，即至西贡。入口处有九十九湾，其江即澜沧江也。

岂独开疆自汉秦，南车久已载皇仁。谁知富贵夸真腊，竟属黄鬚碧眼人！西贡即真腊也，秦汉皆交州属地，古越裳亦在此。

力遣孱王慑虎威，残疆何止割南圻。云山北向空挥泪，辜负遗民望黑旗。南圻六省，西贡为嘉定省。南圻失最早，黑旗所驻在北圻。

未肯洋装换越装，金环椎髻素衣裳。传经但读佉卢字，遗教无人说士王。土人仍越装，少作西洋装者。但闻今年三十以下者，皆读西书，少通中国文者，可叹也。越南人称士燮曰士王。

水程几日达高棉，山势南趋尽越边。一夜黄花江水长，满堤金塔卖鱼船。金塔国，即高棉。每夏黄花水长，鱼即大至。去西贡轮船两日程。

绿树双堤护走车，隔帘鹦鹉听呼茶。独怜呜咽琵琶语，半是珠江落后花。越南亦有土妓，然侑酒者多珠娘，皆珠江残花也。

槟榔红嚼蛎灰腥，粲露瓠犀醉半醒。交趾不逢逢黑齿，大荒重纪《百虫经》。古云交趾人趾皆交，无其事。惟越南男女皆喜槟榔，齿黑如漆耳。

吾乡大令昔生还，风土蛮荒记最娴。江上愁吟香祖句，不堪回首念家山。澎湖蔡香祖大令名廷兰，未得第时曾遭风飘至广义，与越南人士迭有唱和，所著笔记风土甚详。

多少蛮姬理夜香，当门红烛荡花光。可怜膜拜西天佛，管领真归大法王。妇女多在门外陈香纸夜祀神者，膜拜仍如祀佛仪。

金碧楼台眼界新，竞将工巧诧西人。竹篱茅舍清江上，几树幽花本色春。法人所居，洋楼骈列。而越人草屋数间，仍如故制。






○诛康待宾免从坐诏

兰池胡久从编附，皆是淳柔百姓，乃同华夏四乂，康待宾等，敢乱天常，俱为祸首。驱率群众，啸聚沙泉，使良善失业，而凶渠逞志，人祗发怒，魁首者并自诛夷；锋刃挥芒，阵敌者亦闻枭戮。元恶既尽，馀党无多，本是胁从，初非尔罪，今乃潜窜，须示其诚。朕亭育苍生，皆同赤子，每一物之失所，宁寸心之得安，莫不念切在予，情深责己，故先之以德，亦宽之以恩。乃遣常侍赵元通，又命御史大夫韦抗，附以招慰，俱不禀承。傥滋蔓繁多，恐边甿涂炭，非愿勤於兵马，盖须申於吊伐。朔方军大总管王晙、陇右节度使郭知运等，虔奉庙谟，恭行天讨，所有杀戮，爰及俘囚。或因战敌相交，灼然好恶无辨，惊波繇是共溺，烈火所以俱焚，自孽谁尤，欲逃何去？已灭亡者，其如咎谴，未归附者，是可哀怜。或反侧怀忧，或嫌疑多惧，宜开自新之命，以矜莫大之罪。其胡贼及勾引诸蕃，同叛逃在山谷沙薮间疑惧不出者，并原其罪。宜令夏州都督阳钦明依前处分安慰，仍以左监门将军安庆为副，依理宣慰，量加招辑。各令复业，务使安存讫奏闻，若不顺从，犹持向背，须别处分，亦具奏来。


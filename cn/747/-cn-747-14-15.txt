○册张允恭鄯州都督文

维显庆元年，岁次景辰，十二月辛卯朔八日戊戌，皇帝若曰：夫安边训俗，有国之先猷，简贤任能，为政之常典。惟尔兰州都督安陆县开国公张允恭，器宇详正，识用迈远，夙著勤诚，早延恩遇。今方违敻，羌戎荐居，降节监抚，绥怀攸属。是用命尔为使持节都督鄯兰河儒廓淳等州诸军事鄯州刺史，封如故。尔其镇静幽荒，式清奸宄。憺威棱以肃远，明赏罚以垂信。乃无怠庶政，率由旧章，光膺宠命，可不慎欤！


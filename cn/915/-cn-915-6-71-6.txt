◇正纳皇后礼（升平元年）

王者之於四海，无不臣妾，虽复父兄之亲，师友之贤，皆纯臣也。夫崇三纲之始，以定乾坤之仪，安有天父之尊，而称臣下之命以纳伉俪？安有臣下之卑，而称天父之名以行大礼？远寻古礼，无王者此制；近求史籍，无王者此比。於情不安，於义不通。案咸宁二年，纳悼皇后时，弘训太后母临天下，而无命戚属之臣为武皇父兄主婚之文。又考大晋已行之事，咸宁故事不称父兄师友，则咸康、华恒所上礼合於旧。臣愚谓今纳后仪制，宜一依咸康故事。（《晋书·礼志》下，《宋书·礼志》一，《通典》五十八。）


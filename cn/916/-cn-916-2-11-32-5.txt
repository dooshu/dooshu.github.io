【水仙操】

〖琴苑要录曰：水仙操。伯牙之所作也。伯牙学琴於成连。三年而成。至於精神寂莫。情之专一。未能得也。成连曰：吾之学不能移人之情。吾师有方子春在乐海中。乃赍粮从之。至蓬莱山。留伯牙曰：吾将迎吾师。刺船而去。旬时不返。伯牙心悲。延颈四望。但闻海水汩没。山林□冥。群鸟悲号。仰天叹曰：先生将移我情。乃援琴而作此歌。〗

翳洞渭兮流澌濩。舟楫逝兮仙不还。移形素兮蓬莱山。歍钦伤宫仙石还。（○《诗纪前集》四。○逯案。各书所引琴操仅载伯牙学琴事。不言有歌辞。《乐府诗集》辑录古今琴曲亦不及此操。知琴苑要录此辞乃后人依托也。）


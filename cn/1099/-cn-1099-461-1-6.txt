○答韓辟哉 【 海警】

海警紛紜、人情震擾、知煩門下之清思也望日有三賊舟至松下、報至、邑人皆鳥獸竄、葢在嘉靖戊午、倭賊不二三百人臨城、守埤之人、聞銃聲即走、頃刻城破、屠戮無遺、毋怪乎今日之驚惧也、彼時倭來、極多亦不過千人、其餘盡係漳泉之人、然他處尚未有從賊者、今敝郡奸民。平居無事。尚縱橫海上。殺人如麻。莫之敢問。即被殺者亦不敢告。一旦有事。此輩盡化為賊。內地之可憂。更甚于倭矣。昨松下之賊、彼處恬然不驚、而闔邑人惶駭若此、幸徘徊一二日、揚帆而東、未敢登岸、然安知不為此以嘗我、且狃我乎、報倭者即稍張皇。願勿以為罪。不然、以後不敢報矣。敝邑以淫雨故城垣倒塌。百凡弛廢、得此警竦一番、在事極力為綢繆補緝之計、良云厚幸、但兵食空虛、難于料理、往時當道以敝邑為省城門戶、設兵數百名、為福清營、其後改為總鎮標下、今誠酌量派撥、使人情有所恃、不至迯散、福清安而省城亦安矣、門下向有此意、故敢申之、若倭之情形、以鄙見度之、一時未必入犯。即入犯而我仗當道之威靈、鼓舞將吏、以與之抗、彼一創則數年不來矣、董見龍亦有此論惟其據雞籠淡水。求與我市。我應之則不可。不應之。彼且借為兵端。而其地去我順風僅一日程耳。彼無所不犯。我無所不備。諸凡濱海去處。皆不得寧居。而奸民且挾以為重。益與之合。此則門庭之寇。腹心之疾。其為閩禍無巳時也。以宗社之福、諸公祖之庇、未必至此、然事勢不得不慮、不得不為之防者、偶爾念及、輒敢私布之、


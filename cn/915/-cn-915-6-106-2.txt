◇追驳江统、许遐拜时遭丧议

夫正名者，道理之本，然拜时非古，而行之历代，遂以成俗。古者布其几筵，恭告祖祢。将纳他族，以奉宗祀。父亲醮子而命之迎，女受父母之遗，以涉夫氏之庭，而交拜敬之礼，在涂丧纪定矣。服制即正，齐功卒哭可迎，此不阙于古而通于今议是也。然婚姻之道，公私急务。愚以为拜时及一日二日之妇，妇名既正，即宜一揆。其衾未接，归葬其党。（《通典》五十九）


○论缘边守备事宜状

右。臣历览前代史书，皆谓镇抚四夷，宰相之任。不揆ウ劣，屡敢上言，诚以备边御戎，国家之重事；理兵足食，备御之大经。兵不理则无可用之师，食不足则无可固之地，理兵在制置得所，足食在敛导有方。陛下幸听愚言，先务积谷，人无加赋，官不费财，坐致边储数逾百万。诸镇收籴，今已向终，分贮军城，用防艰急，纵有寇戎之患，必无乏绝之忧。守此成规，以为永制，恒收冗费，益赡边农，则更经二年，可积十万人三岁之粮矣。足食之原粗立，理兵之术未精，敢试筹量，庶备采择。伏以戎狄为患，自古有之，其於制制之方，得失之理，备存史籍，可得而言。大抵尊即叙者则曰：“非德无以化要荒。”曾莫知威不立，则德不能驯也。乐武威者则曰：“非兵无以服凶犷。”曾莫知德不修，则兵不可恃也。务和亲者则曰：“要结可以睦邻好。”曾莫知我结之，而彼复解之也。美长城者则曰：“设险可以固邦国而寇仇。”曾莫知力不足而人不堪，则险之不能恃，城之不能有也。尚薄伐者则曰：“驱遏可以禁侵暴而省征徭。”曾莫知兵不锐，垒不完，则遏之不能胜，驱之不能去也。议边之要，略尽於斯，虽互相讥评，然各有偏驳。听一家之说，则理例可徵；考历代所行，则成败异效。是由执常理以御其不常之势，徇所见而昧於所遇之时。

夫中夏有盛衰，夷狄有强弱，事机有利害，措置有安危，故无必定之规，亦无长胜之法。夏后以叙戎而圣化茂，古公以避狄而王业兴，周城朔方而犭严狁攘，秦筑临洮而宗社覆，汉武讨匈奴而贻悔，太宗征突厥而致安，文景约和亲而不能弭患於当年，宣元宏抚纳而足以保宁於累叶。盖以中夏之盛衰异势，夷狄之强弱异时，事机之利害异情，措置之安危异便。知其事而不度其时则败，附其时而不失其称则成，形变不同，胡可专一。夫以中国强盛，夷狄衰微，而能屈膝称臣，归心受制，拒之则阻其响化，灭之则类於杀降，安得不存而抚之，即而叙之也？又如中国强盛，夷狄衰微，而尚弃信忤盟，蔑恩肆毒，谕之不变，责之不惩，安得不取乱推亡，息人固境也？其有遇中国丧乱之弊，当夷狄强盛之时，图之则彼衅未萌，御之则我力不足，安得不卑词降礼，约好通和，之以利以引其欢心，结之以亲以纾其交祸，纵不必信，且无大侵，虽非御戎之善经，盖时事亦有不得已而然也。傥或夷夏之势，强弱适同，抚之不宁，威之不靖，力足以自保，势不足以出攻，安得不设险以固军，训师以待寇，来则薄伐以遏其深入，去则攘斥而戒於远追，虽非安边之令图，盖势力亦有不得巳而然也。故夏之即叙，周之于攘，太宗之翦乱，皆乘其时而善用其势者也；古公之避狄，文景之和亲，神尧之降礼，皆顺其时而不失其称者也；秦皇之长城，汉武之穷讨，皆知其事而不度其时者也。向若遇孔炽之势，行即叙之方，则见侮而不从矣；乘可取之资，怀畏避之志，则失机而养寇矣；有攘却之力，用和亲之谋，则示弱而劳费矣；当降屈之时，务翦伐之略，则召祸而危殆致辞。故曰：知其事而不度其时则败，附其时而不失其称则成。是无必定之规，亦无长胜之法，得失著效，不其然欤？致於察安危之大情，计成败之大数，百代之不变易者，盖有之矣。其要在於失人肆欲则必蹶，任人从众则必全，此乃古今所同，而物理之所壹也。国家自禄山构乱，肃宗中兴，撤边备以靖中邦，借外威以宁内难，於是吐蕃乘衅，吞噬无厌，回纥矜功，冯陵亦甚。中国不遑振旅，四十馀年，使伤耗遗，竭力蚕织西输贿币，北傥马资，尚不足塞其烦言，满其骄志。复又远徵士马，列戍疆陲，犹不能遏戡奔冲，止其侵侮。小入则驱略黎庶，深入则震惊邦畿。时有议安边之策者，多务於所难，而忽於所易；勉於所短，而略於所长。遂使所易所长者，行之而其要不精；所难所短者，图之而其功靡就。忧患未弭，职斯之由。

夫制敌行师，必量事势，势有难易，事有後先。力大而敌脆，则先其所难，是谓夺人之心，暂劳而久逸者也；力寡而敌坚，则先其所易，是为固国之本，观衅而後动者也。顷属多故，人劳未瘳，而欲广发师徒，深践寇境，复其侵地，攻其坚城，前有胜负未必之虞，後有馈粮不继之患，傥或挠败，适所以启戎心而挫国威，以此为安边之谋，可谓不量事势而务於所难矣。天之授者，有分事，无全功；地之产者，有物宜，无兼利。是以五方之俗，长短各殊，长者不可逾，短者不可企。勉所短而校其所长必殆；用所长而乘其所短，必安。强者乃逐水草为邑居，以射猎供饮茹多马而尤便驰突，轻生而不耻败亡，此戎狄之所长也。戎狄之所长，乃中国之所短，而欲益兵乘，角力争驱，交锋原野之间，决命寻常之内，以此为御寇之术，可谓勉所短而校其所长矣。务所难，勉所短，劳费百倍，终於无成，虽果成之，不挫则废，岂不以越天授而违地产，亏时势以反物宜者哉！将欲去危就安，息费从省，在其慎守所易，精用所长而已。若乃择将吏以抚宁众庶，修纪律以训齐师徒，耀德，以佐威，能迩以柔远，禁侵掠之暴以彰吾信，抑攻取之议以安戎心，彼求和则善待而勿与结盟，彼为寇则严备而不务报复，此当今之所易也。贱力而贵智，恶杀而好生，轻利而重人，忍小以全大，安其居而後动，俟其时而後行，是以修封疆，守要害，堑蹊隧，垒军营，谨禁防，明斥候，务农以足食，练卒以蓄威，非万全不谋，非百克不斗。寇小至则张声势以遏其入，寇大至则谋其大（三字疑）以邀其归。据险以乘之。多方以误之，使其勇无所加，众无所用，掠则靡获，攻则不能，进有腹背受敌之虞，退有首尾难救之患，所谓乘其弊，不战而屈人之兵，此中国之所长也。我之所长，乃戎狄之所短，我之所易，乃戎狄之所难。以长制短，则用力寡而见功多；以易敌难，则财不匮而事速就。舍此不务，而反为所乘，斯谓倒持戈矛以授寇者也。今则皆务之矣，然犹封守未固，寇戎未惩者，其病在於谋无定用，众无适从。所任不必才，才者不必任；所闻不必实，实者不必闻；所信不必诚，诚者不必信；所行不必当，当者未必行。故令措置乖方，课责亏度，财匮於兵众，力分於将多，怨生於不均，机失於遥制。臣请为陛下粗陈六者之失，惟明主慎听而熟察之。

臣闻工欲善其事，必先利其器；武欲胜其敌，必先练其兵。练兵之中，所用复异，用之於救急，则权以纾难；用之於暂敌，则缓以应机。故事有便宜，而不拘常制；谋有奇诡，而不徇众情。进退死生，唯将所命，此所谓攻讨之兵也。用之於屯戍，则事资可久，势异从权，非物理所惬不宁，非人情所欲不固。夫人情者，利焉则劝，习焉则安，保亲戚则乐生，顾家业则忘死。故可以理术驭，不可以法制驱，此所谓镇守之兵也。夫欲备封疆御戎狄，非一朝一夕之事，固当选镇守之兵以置焉。古之善选置者，必量其性习，辨其土宜，察其技能，知其欲恶，用其力而不违其性，齐其俗而不易其宜，引其善而不责其所不能，禁其非而不处其所不欲，而又类其部伍，安其室家，然後能使之乐其居，定其志，奋其气势，结其恩情。抚之以惠，则感而不骄；临之以威则肃而不怨，靡督课而人自为用，弛禁防而众自不携。故出则足兵，居则足食，守则固，战则强。其术无他，便於人情而巳矣。今者散徵士卒，分戍边陲，更代往来，以为守备，是则不量性习，不辨土宜，邀其所不能，强其所不欲，求广其数，而不考其用，将致其力，而不察其情，斯可以为羽卫之仪，而无益於备御之实也。何者？穷边之地，千里萧条，寒风裂肤，惊沙惨目，与豺狼为邻伍，以战斗为嬉游，昼则荷戈而耕，夜则倚烽而觇，日有剽害之虑，永无休暇之娱，地恶人勤，於斯为甚。自非生於其域，习於其风，幼而睹焉，长而安焉，不见乐土而不迁焉，则罕能宁其居而狎其敌也。关东之壤，百物阜殷，从军之徒，尤被优养，惯於温饱，狎於欢康，比诸边隅，若异天地。闻绝塞荒陬之苦，则辛酸动容，聆强蕃劲虏之名，则慑骇夺气，而乃使之去亲族，舍园庐，甘其所辛酸，抗其所慑骇，将冀为用，不亦疏乎！矧又有休代之期，无统帅之驭，资奉若骄子，姑息如倩人，进不邀之以成功，退不处之以严宪，其来也，咸负德色，其止也，莫有固心，屈指计归，张颐待饲。侥幸者犹患还期之赊缓，恒念戎鬼，之充斥，王师挫伤，则将乘其乱离布路东溃，情志且尔，得之奚为？平居则殚耗资储，以奉浮冗之众，临难则投弃城镇，以摇远近之心，其弊岂唯无益哉，固亦将有所挠也。复有抵犯刑禁，谪徙军城，意欲增户实边，兼令展效自赎，既是无良之类，且加怀土之情，思乱幸灾，又甚戍卒，适足烦於防自随，委其疲卫，谅无望於功庸，虽前代时或行之，固非良算之可遵者也。复有拥旄之帅，身不临边，但分偏师，俾守疆场。大抵军中壮锐，元戎例选羸，乃配诸镇。节将既居内地，精兵祗备纪纲，遂令守要御卫，恒在寡弱之卒。寇戎每至，力势不支，入垒者才足闭关，在野者悉遭劫执。恣其芟蹂，尽其搜驱，比及都府闻知，虏已克获旋返。且安边之本，所切在兵，理兵若斯，可谓措置乖方矣。

夫赏以存劝，罚以示惩，劝以懋有庸，惩以威不恪。故赏罚之於驭众也，犹绳墨之於曲直，权衡之於重轻，︼轨之所以行车，衔勒之所以服马也。驭众而不用赏罚，则善恶相混，而能否莫殊；用之而不当功过，则奸妄宠荣，而忠实摈抑。夫如是，若聪明可，律度无章，则用与不用，其弊一也。自顷权移於下，柄失於朝，将之号令，既鲜克行之於军，国之典常，又不能施之於将，务相遵养，苟度岁时。欲赏一有功，翻瞄无功者反侧；欲罚一有罪，复虑同恶者忧虞。罪以隐忍而不彰，功以嫌疑而不赏，姑息之道，乃至於斯！故使亡身效节者获诮於等夷，率众先登者取怨於士卒，偾军蹙国者不怀於愧畏，缓救失期者自以为智能。[B14A]贬既阙而不行，称毁复纷然相乱，人虽欲善，谁为言之？况又公忠者直已而不求於人，反罹困厄；败挠者行私而苟媚於众，例获优崇。此义士所以痛心，勇夫所以解体也。又有遇敌而所守不固，陈谋而其效靡成，将帅则以资粮不足为词，有司复以供给无阙为解。既相执证，理合辨明，朝廷每为含糊，未尝穷究曲直。措理者含声而靡诉，诬善者罔上而不惭，驭将若斯，可谓课责亏度矣。课责亏度，措置乖方，将不得竭其才，卒不得尽其力，屯集虽众，战阵莫前。虏每越境横行，若涉无人之地，递相摧倚，无敢谁何，虚张贼势上闻，则曰兵少不敌。朝廷莫之省察，唯务徵发益师，无裨备御之功，重增供亿之弊。闾井日耗，徵求日繁，以编户倾家破产之资，兼有司榷盐税酒之利，总其所入，半以事边。制用若斯，可谓财匮於兵众矣矣。今四夷之最强盛为中国甚患者，莫大於吐蕃。举国胜兵之徒，才当中国十数大郡而已。其於内虞外备。亦与中国不殊，所能寇边，数则盖寡，且又器非犀利，甲不坚完，识迷韬钤，艺乏し敏。动则中国惧其众而不敢抗，静则中国惮其强而不敢侵，厥理何哉？良以中国之节制多门，蕃鬼之统帅专一故也。夫统帅专一，则人心不分；人心不分，则号令不贰；号令不贰，则进退可齐；进退可齐，则疾徐如意；疾徐如意，则机会靡愆；机会靡愆，则气势自壮。斯乃以少为众，以弱为强，主化翕辟，在於反掌之内。是犹臂之使指，心之制形，若所任得人，则何敌之有？夫节制多门，则人心不一；人心不一，则号令不行；号令不行，则进退难必；进退难必，则疾徐失宜；疾徐失宜，则机会不及；机会不及，则气势自衰。斯乃勇废为，众散为弱，逗挠离析，兆乎战阵之前，是犹一国三公，十羊九牧，欲令齐肃，其可得乎？开元天宝之间，控御西北两蕃，唯朔方、河西、陇右三节度而已，犹虑权分势散，或使兼而领之。中兴已来，未遑外讨，侨隶四镇於安定，权附陇右於扶风，所当西北两蕃，亦朔方、泾原、陇右、河东四节度而已，关东戍卒，至则属焉。虽委任未尽得人，而措置尚存典制。自顷逆Г诱泾原之众，怀光污朔方之军，割裂诛锄，所馀无几。而又分朔方之地，建牙拥节者凡三使焉。其馀镇军，数且四十，皆承特诏委寄，各降中贵监临，人得抗衡，莫相禀属。每俟边书告急，方令计会用兵，既无军法下临，唯以客礼相侍。是乃从容拯溺，揖让救焚，冀无阽危，固亦难矣。夫兵以气势为用者也，聚则盛，散则消；势合则威，析则弱。今之边备，势弱气消，建军若斯，可谓力分於将多矣。理戎之要，最在均齐，故军法无贵贱之差，军实无多少之异，是将所以同其志而尽其力也。如或诱共志意，勉其艺能，则当阅其材，程其勇，校其劳逸，度其安危，明申练优劣之科，以为衣食等级之制，使能者企及，否者息心，虽有薄厚之殊，而无觖望之衅。盖所谓日省月试，饩廪称事，如权量之无情於物，万人莫不安其分而服其平也。今者穷边之地，长镇之兵，皆百战伤夷之馀，终年勤苦之剧，角其所能则练习，度其所处则孤危，考其服役则劳，察其临敌则勇。然衣粮所给，唯止当身，例为妻子所分，常有冻馁之色。而关东戍卒，岁月践更，不安危城，不习戎备，怯於应敌，懈於服劳。然衣粮所颁，厚逾数等，继以茶药之馈，益以蔬酱之资。丰约相形，县绝斯甚。又有素非禁旅，本是边军，将校诡为媚词，因请遥隶神策。不离旧所，唯改虚名，其於廪赐之饶，遂有三倍之益。此则俦类所以忿恨，忠良所以忧嗟，疲人所以流亡，经费所以褊匮。夫事业未异而给养有殊，人情不能甘也。况乎矫佞行而廪赐厚，绩艺劣而衣食优，苟未忘怀，孰能无愠？不为戒首，则已可嘉，而欲使其协力同心，以攘寇难，虽有韩、白、孙吴之将，臣知其必不能焉。养士若斯，可谓怨生於不均矣。凡欲选任将帅，必先考察行能，然後指以所授之方，语以所委之事，令其自揣可否，自陈规模。须某色甲兵，藉某人参佐，要若干士马，用若干资粮，其处置营，某时成绩，始科要领，悉俾经纶，於是观其计谋，校其声实。若谓材无足取，言不可行，则当退之於初，不宜贻虑於其後也；若谓志气足任，方略可施，则当要之於终，不宜掣肘於其间也。夫如是，则疑者不使，使者不疑劳神於选才，端拱於委任。既委其事，既足其求，然後可以其否臧，行其赏罚。受其赏者不以为滥，当其罚者无得而辞，付授之柄既专，苟且之心自息。是以古之遣将帅者，君亲推毂而命之曰：“自阃以外，将军裁之。”又赐钺，示令专断。故军容不入国，国容不入军，将在军，君命有所不受。诚谓机宜不可以远决，号令不可以两从，未有委任不专，而望其克敌成功者也。自顷边军去就，裁断多出宸衷，选置戎臣，先求易制，多其部以分其力，轻其任以弱其心，虽有所惩，亦有所失。遂令分阃责成之义废，死绥任咎之志衰，一则听命，二亦听命，爽於军情变听命，乖於事宜亦听命。若所置将帅，必取於承顺无违，则如斯可矣。若有意乎平凶靖难，则不可也。夫两疆相接，两军相持，事机之来，间不容息，蓄谋而俟，犹恐失之，临时始谋，固巳疏矣。况乎千里之远，九重之深，陈述之难明，听览之不一，欲其事无遗策，虽圣者亦有所不能焉。设使谋虑能周，其如权变无及，戎虏驰突，迅如风飙，驿书上闻，旬月方报。守土者以兵寡不敢抗敌，分镇者以无诏不肯出师，逗留之间，寇已奔逼。托於救援未至，各且闭垒自全，牧马屯牛，鞠为椎剽；啬夫樵妇，罄作俘囚。虽诏诸镇发兵，唯以虚声应援，互相瞻顾，莫敢遮邀。贼既纵掠退归，此乃陈功告捷，其败丧则减百而为一，其捃获则张百而成千。将帅既幸於总制在朝，不忧罪累；陛下又以为大权由已，不究事情。用师若斯，可谓机失於遥制矣。

理兵而措置乖方，驭将而赏罚亏度，制用而财匮，建军而力分，养士而怨生，用师而机失，此六者，疆场之蟊贼，军旅之膏肓也。蟊贼不除，而但滋之以粪溉；膏肓不疗，而苟之以滑甘。适足以养其害，速其灾，欲求稼穑丰登，肤革充美，固不可得也。臣愚谓宜罢诸道将士番替防秋之制，率因旧数而三分之：其一分委本道节度使募少壮愿住边城者以徙焉；其一分则本道但供衣粮委关内河东诸军州募蕃汉子弟愿傅边军者以给焉；又一分，亦令本道但出衣粮，加给应募之人，以资新徙之业。又令度支散於诸道和市耕牛，雇召工人，就诸军城缮造器具，募人至者，每家给耕牛一头，又给田农水火之器，皆令充备。初到之岁，与家口二人粮，并赐种子，劝之播植，待经一稔，俾自给家，若有馀粮，官为收籴，各酬倍价，务奖营田。既息践更徵发之烦，且无幸灾苟免之弊，寇至则人自为战，时至则家自力农。是乃兵不得不强，食不得不足，与夫倏来忽往，其可同等而论哉！

臣又谓宜择文武能臣一人为陇右元帅，应泾陇凤翔长武城山南西道等节度管内兵马，悉以属焉；又择一人为朔方元帅，应坊宁灵夏等节度管内兵马，悉以属焉；又择一人为河东元帅，河东振武等节度管内兵马，悉以属焉。三帅各选临边要会之州以为理所，见置节度有非要者，随所便近而并之，唯元帅得置统军，馀并停罢。其三帅部内太原凤翔等府，及诸郡户口稍多者，慎简良吏，以为尹守，外奉师律，内课农桑，俾为军粮，以壮戎府。理兵之宜既得，选帅之道既明，然後减奸滥虚浮之费以丰财，定衣粮等级之制以和众，宏委任之道以宣其用，县赏罚之典以考其成，而又慎守中国之所长，谨行当今之所易，则八利可致，六失可除。如是而戎狄不畏怀，疆场不宁谧者，未之有也。诸侯轨道，庶类服从，如是而教令不行，天下不理者，亦未之有也。以陛下之英圣，人心之思安，四方之小休，两寇之方静，加以频年丰稔，所在积粮此皆天赞国家可以立制垂统之时也。时不久居，事不常兼，已过而追，虽悔无及。明主当不以言为罪，不以人废言，罄陈狂愚，惟所省择。谨奏。


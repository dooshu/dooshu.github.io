助赈谈


先哲有言曰：“君子一言以为智，一言以为不智。言不可不慎也。”吾欲有言，吾乃先悬此先哲之言以为鉴。

天祸生民，饥馑洊臻，乞赈之书，四面交至。仗义君子，慷慨解囊，一再而三，渐成弩末。吁！宁独饥民之不幸欤？即非饥民，亦深蒙其不幸也。此其理甚微，非宁息静思，鲜有得其解者。

自去岁金山地震以来，俄而江西水灾，俄而湖南水灾，俄而广东水灾，而又继以香港风灾，其惨状腾诸报纸，令读者为之堕泪。于是遂以次捐资，为筹赈计。仆对于此，宁能膜外，亦窃附于大君子之后，尽我能力，以聊为杯水车薪之助。虽然，仆非羡余之人也，劳劳嫁线，以谋斗斛，量入为出，犹虑缺乏。加以某次某处开某会，倡义举；某会某日集议，谋公益：皆不能无所点染。至年终默计之，此捐助之所出，已达吾一年中二月之所入。于是始虑有入不敷出之患，而节省之计乃生焉，一切宴游等事，于是屏绝。

吾于是又默计之：吾以有此一出不可复返之捐助，故遂屏绝宴游。吾往者一岁宴游之费若干，计自今以往，吾将尽节省之矣。往者吾出而宴游时所费若干，内中如御人、如圉人、如仆人及一切服役之辈，所得我惠者凡若干，吾为节省计而不复出，即彼辈无所复入。虽然，使仅仆之一人如是，沧海一粟，夫何足云。吾恐社会中如仆者比比然也，比比然，则彼辈所失者多矣。所失者多，则不免有因而冻馁，因而失业，因而妄作者矣。谓非非饥民亦深蒙其不幸欤？

或曰：“是‘一言以为不智’也，是导人以宁宴游毋助赈也。”曰：否否。凡发言者，必有所为而言，吾讵甘被一言不智之诮？

吾见夫今之大书特书，登诸报章者，曰“寿筵助赈”也，曰“喜筵助赈”也，曰“春宴助赈”也。吾骤睹之，未尝不叹曰：“热心哉君子！慈善哉君子也！”既而思之，殊不然，殊不然。夫以上云云所以助赈者，其人皆羡余富厚者也，苟其为有慷慨慈善之心也者，则指囷输粟焉可也，何待夫喜日、寿日、春日，始移饮宴之资以为赈也？或曰：“否否。彼固已出钜金赈之于前矣，此特其余耳。”夫如是，则又大可不必。交游宴会，久为社会习惯，且喜寿（以整寿言）等事，亦非常有，又何必为此矫枉过正之举哉？或乃笑曰：“此真‘一言以为不智’矣。夫移此宴会之款以助赈者，皆赫然为社会表率之人，彼正藉此以为提倡，使社会中人皆知节无益之费，以为义举也。”曰：已矣！苟如是，是尽驱此非饥民而为饥民矣。幸乎，诸君子之提倡此举者，社会中犹未响应也；使尽社会而响应之，酒肆之倒闭无论矣，无数之庖丁堂役，将复于何处求食哉？

今试悬一说以为喻：使上海之人，人节一月之车费以为助赈之款，钜金可立致（上海人力车不下一万余，姑以一万计，每车分日夜两班，一万车，得车夫二万人。每人连纳车租，至少需赚小银元四枚，方足以得食。合二万人所获以计之，每日得八千元，一月乃达二十四万），于饥民岂非大幸，然而上海之车夫奈何？

是故无益之费云者，实暗寓分利互输之理，不可徒以无益目之者也。使诸君子之移筵费为赈款者，为聊尽吾心，则所失者尚小；若欲持此以为社会倡也，则一言不智，吾不敢为诸君子讳矣。

盖此意于胸中，耿耿数月而不敢发，恐贻阻人向善之机也。然而如梗在喉，不吐不快，吮笔伸纸成此。稿脱，再三审度，中有过刻之言，皆删汰之，仅存右说。孟子曰：“不揣其本，而齐其末，方寸之木，可使高于岑楼。”世或指吾为“齐末”之言欤？愿与关心时事之君子一商下碻之。附识。






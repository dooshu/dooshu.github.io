第一卷


《圣谕一道》

六月二十七日传圣谕一道：

朕遭九六之运，车书间阻，方资群策，旋轸故都。时复秋高，共兹舟漏，乃自殿争起衅，驯至穴斗成风；封事虽勤，庙算安在？先皇帝神资独断，汇众纳流，天不降康，咎岂在上？尔文武大小臣工，鉴于前车不远，精白乃心，匡复王室。昔汉室起于艰难，丙魏合志，唐肃兴于灵武；李郭同心，若彼钻此矛。尔虞我诈，袒分左右，口构雌黄，天下事不堪再坏，且视朕为何如主？兹特谕尔诸臣，和衷集事，息忿图功，刎颈之交，仇忘廉蔺，同车之雅，嫌化复徇。朝廷臣以此望尔诸臣，诸臣以此上体德意，庶君臣之间，礼全始终。不则祖宗成宪，弗尚姑息。各宜钦承朕言，不再特谕。

《圣旨一道》

八月初八日刑部侍郎贺世寿拟进「从贼六等」条议：

奉圣旨这所拟从贼诸款，尚多未协。如为贼领兵、献策、条陈的，明系谋危社稷，即在庶僚，岂可末减。督抚总兵降贼的，情罪极重，岂可列第二等内；四五品京堂及科道翰林侍从之臣，污贼伪命，为贼要职，并守巡等官降的，岂可止于一绞；庶官受伪命的，其中科道、翰林、吏兵等部司官，及封疆大吏，巡方司道，闻变倡逃的，罪岂止于一流；或献女献婢媚贼，及受伪官的，罪岂止于一徒。国家罹此大变，先帝后饮恨升遐，诸臣负恩辱国如此，朕守祖宗大法，须有定案。昭示天下后世，以振肃人心，表章纲纪，法司当秉公奉法，毋枉毋纵，称朕平允之意。这条议，着再确拟来看。

《福王登极实录　文震亨》

前供奉臣文震亨拜手恭纪

恭闻监国自福邸至淮也，南都文武大臣及科道诸臣方集议拥立之事。佥谓以亲、以贤、以序即，当推奉为臣民主；操臣诚意伯刘孔照、督臣马士英，各传谕所部将士，以代来中兴之意。将士闻命感泣，亦愿奉为六军主，建义旗讨贼。诸臣恭谒陵庙，告非常大变，恸哭；乃告奉监国之议。议协，参赞机务兵部尚书史可法至浦口，具启迎驾于淮安；礼部司务官赍南都百官公启，迎驾于仪真渡江，泊燕子矶，百官郊迎，命以王礼见。监国素袍角带，对百官恸哭；百官行礼，手掖之，寻赐茶。言及宗社震惊、大行异变，复哭失声。因流涕言：「封疆大计，惟仗诸先生主持；至迎立，决不敢当。盖播迁以来，国母尚无消息，故不携宫眷一人，始意欲择浙东僻地暂居，以使迎奉。今值国难至此，迎立之事，何忍言！」睿音琅然，而睿容具日月表，百官瞻觐，咸举额谓宗社之福。

次日为五月朔戊子。从水西门启驾，繇城外至孝陵，乘马，导引官请从东门御路入；监国逊避，从西门至飨殿，祭告礼毕，即问懿文太子陵园，驻瞻良久。从朝阳门入至东华门，步行过殿陛，行谒奉先殿礼，出西华门，暂以内守备府为行宫。百官进见，行四拜礼，传令旨，召诸臣入议事。兵部尚书史可法、魏国公徐弘基、灵壁侯汤国祚各有奏；国祚以户部靳饷，奏对微激，署礼部、兵部侍郎吕大器谓非对君体，止之。京畿道御史祁彪佳，因奏纲纪法度为国之本；吏科李沾合诸科道奏，以朝班宜肃。盖时旧京朝仪久废也。彪佳又奏早颁大号、敬天法祖诸事，监国皆虚怀纳之。朝毕，群臣退。议登极监国次第，咸谓：「仰窥睿意，必欲发丧誓师，晓然示天下以讨贼大义，而后正位。宜先上监国玺绶，而后劝进。」乃即范金铸监国宝。

以次日入朝，大臣仍面奏劝进，监国复辞，谕诸臣，谓：「人生忠孝为本，今大雠未报，孤不能事君；先王殉节、国母播越，孤不能事亲，无遽登大宝之礼。且闻东宫与永、定二王尚在贼中，或可致之。又桂、惠、瑞三王皆叔父行，惟诸先生择贤迎主。」言讫，泪俱。大臣及言官再奏，求允所请。监国逊谢如前。署礼部臣大器率百官跪奏劝进第一笺，传旨：暂领监国。百官退逾时，又进第二笺，命传进，手书批答：仍允监国，馀所请不允。

又次日，传百官止服青锦绣朝拜，仍行王礼，不必穿带朝服。百官以典礼重大，具朝服入。监国亲行告天礼，升座，百官四拜，魏国公弘基率百官跪进监国符宝；受讫，再行四拜礼，乃退。诸臣尚有言「宜即登大位，以镇人心」者，御史彪佳谓：「令旨先受监国之请，其名极正，贤德益彰。既可以示谦，让海内闻之，皆知监国无因以得位之心。俟发丧择吉，登大宝，布告天下为当」。礼臣、魏国皆然其议，议乃定。即用右都御史张慎言为吏部尚书，传旨会推阁员。疏上，先用兵部尚书可法，进东阁大学士兼兵部尚书如故；户部尚书高弘图改礼部尚书、进东阁大学士，俱即入阁办事。而召工部侍郎周堪赓为户部尚书；凤督士英进东阁大学士兼兵部尚书、都察院右都御史，总督凤阳等处如故；而以前会推疏，词林仅推掌翰林院詹事府詹事姜曰广一人。传旨吏部：「予察祖制，阁员俱用词林；至先帝间用别衙门官。今正推如何止列姜先生一人，似与祖制不符。著该部再行添推来看。」吏部会九卿再具疏，仍以曰广居首，而推礼部尚书王铎、礼部右侍郎陈子壮、詹事府少詹事黄道周、右春坊右庶子徐汧；令旨再点用首次二员，俱进东阁大学士兼礼部尚书，入阁办事，诸臣以次待用。六卿九列既备，官复催补科道各员，皆一时人望。寻特遣彪佳颁赦谕江南云。

是举也，群臣当攀号愤变之后，天柱地维，摧陷顷刻矣。值真主缵运，日月重光，实惟二祖、列宗在天式凭以有此。海内闻当阳在即，用人行政，动协人情，未有朝端已见清宁而丑类不授首膏钺者。刻日恢复神京，寸磔逆贼，虽在草莽，胥忍死拭目俟之。若诸臣思祖宗三百年德泽在人、大行十七载焦劳求治，洗涤肺肠以事新主，扫除门户以修职业，何事不可办、何罪不可讨，亦何功名不可就哉？闻法驾入都之日，都人聚观呼万岁；见两大星夹日而行，钟山紫气中五色云见。而先是龙江浮楩楠巨木千章，若为鼎新大内而出者；两都并建，聿还旧观。江北诸大帅，皆上表劝进。所传辽东总兵吴三桂，疾驰至山海结虏入关，大杀贼十数万，夺其辎重无算；边镇诸宿将，无不投袂奋剑，以报国仇者。中兴大业，岂灵武草次、靖康偏安之足比哉！

《甲申纪闻　冯梦龙》

甲申燕都之变，道路既壅，风闻溢言，未可尽信。候选进士沂水彭遇颷于四月一日、候选经历慈溪冯日新于十二日、东海布衣盛国芳于十九日先后逃回，各有述略，不无同异。武进士张魁十六日出京，有北来公道单，叙忠逆近实，而未及纪事。吾乡有贾人于五月望日出城，则李贼已遯，而燕京化为胡国，所述甚悉。龙为参次而存之，以俟后之作史者采焉。

闯贼之犯燕都也，盖自犯榆林始也。九边之兵，榆林最劲，曾一破贼，杀数千人；贼恚甚，悉众而来。脱中枢有稍知兵者，勿狃小喜，预请济师为掎角，可令贼夺气去。而一筹不展，束手而竢其败；既失榆关，而真、保、河间诸郡风靡矣！时贼已僭号曰「大顺」，改元「永昌」，烽火且烛神京，而举朝若梦，荐某人营某缺，惟门户苞苴是务，有识之士无不寒心。

初，大学士李建泰，自言西人，知贼中事，请驻师保定以遏贼冲。先皇帝宴劳，礼极隆重，倚之不啻长城。比贼至，不遗一矢。或云今在贼中，甚可怪也。贼檄略云：「君非甚黯，孤立而炀蔽恒多；臣尽行私，比党而公忠绝少。甚至贿通宫府，朝廷之威福日移。利入戚绅，闾左之脂膏尽竭。」呜呼！仕路无人，为贼所笑，岂不哀哉！

我方恃山海为固，而贼从宣大跳驱，轶居庸关如蹈虚然。武夫重闭，不知国家牖户何以颓塌至此！昌平兵乱，疑有贼间之。贼侦骑已在城下，犹云溃卒易与耳；渐乃大集，始愳。而火药贮外教场，已尽为贼有。城上发大炮，有声无子，军司曰未备。从来泄遝之习，未有如今日之甚者也！

初，阁臣或进南迁之策，复有言及陵寝者，先帝嘿然，徐曰：「朕当死守。」既闻贼警，再召诸大僚商之，咸曰：「守门乏员。当今之急，无如考选科道。」此外绝无一言。噫！使满朝尽科道，未审能以白简击贼否？司礼监杜姓者【按，司礼监有杜秩亨；而长林布衣所纪，说降太监又名杜勋，未知孰是。】，监蓟镇总兵唐通兵出拒，不战而降，贼益得志。

十七日，贼攻平则门。逾时止，遣叛监杜缒城入讲，欲让西北一带，并犒军银百万。当轴茫无以应，亦不敢上闻。或请留杜，杜云：「营中有亲藩，不反命者，屠矣。」遂纵去。贼衣黄罩甲，四面如黄云蔽野，炮声轰轰不绝。守埤军皆贵近家，诡名冒粮。临时倩穷人代役，日给钱才三十文。虽外城二堵置一卒，内城五堵置一卒，率饥疲不堪任；而董其事者内监，百官不与焉。

十八日上午，大雨。雨止，贼急攻彰义门。门忽启，或云大璫王相尧实揖之。官军鱼鸟散，贼遂薄内城。是夜，先帝率亲军四百馀骑抵前门，门者疑内变，欲反炮拒击，乃从白家衚同绕出城上。见守备单弱，亟诣成国公朱纯臣第问计，而纯臣犹在外赴宴。先帝叹息而返【顾苓《国难纪闻》云，上召襄城及大司马，问侍卫兵马，不具，两城兵饷绝。请帑，帑先尽。上怒，推案起。入宫未的】，语圣母周曰：「大事去矣！」相与泣下。宫人亦环拜而泣，先帝挥使去，令自图活。

十九旦，宫人狂走塞街巷。或叩周国丈门，犹坚卧未起。大金吾方佥牌禁讹言，而城中坑厕皆贼矣。京城壁立数仞，虏再至，俱不能登。贼砍杨树为云梯，漏下五鼓，使孩儿军从东北猱升以上。孩儿军者，贼中年少童子，习杀掠，闵不畏死者也。贼能用童子为军，而国家养军数十万，不获一童子之用，何哉？守卒见童子至，哄然蚁坠，脱衣委刀，惟恐知其为兵士者。城中火起，顺成、齐化、东直三门，一时俱开，非奸人内应不至此。闻西人在京买卖，强半皆贼遣，有开典至数年者矣。近因鬻爵之令，贼辇金大至，以告身为信，人莫敢诘。而新募军卒亦皆贼党。赫赫王畿，已成蠹窟，欲不破，得乎？日午，贼首李自成拥百余骑从西安门入。自成方巾蓝袍，貌奇陋，眇一目。其伪军师宋献策，浙人【一云河南人】，长不满三尺，军中呼为「宋孩儿」。百姓操香伏迎，门俱粘「顺民」字；畏也，非好之也。贼入宫，觅先帝不得，悬万金赏购之。得圣母及两公主尸。顷之得皇太子及永、定二王于外舍，不敢害，幽伪国公刘宗敏营中。文武官真正死节者，范景文而下二十馀人而已，语具《绅志略》中。时内库尚存金一窖、银若干窖，元宝有重至五百两者，镌有「永乐」字，至是皆为贼有。

二十日，贼出示，令文武官俱于次早见朝。愿回籍者听自便，服者量才录用，抗匿者主家并坐。复令伪官以重犒招集各衙门长班，使趋本官报名。诸绅一愚于「自便」之言，再怵于长班之胁，于是具脚色呈身者纷纷。名单一入，而此身已隶贼籍；苟善自匿，贼亦不能问也。

二十一日，百官囚服待罪于皇极门。太监王德化见大司马张搢缙彦，不胜其愤，詈曰：「误国贼，天子何在？汝尚焉在？」奋拳欧之，遂为贼所杀。诸臣遇贼党，咸强笑深揖。及矮宋至，有数人跪问新主出朝未，宋谩駡曰：「汝曹不戮为幸，些时岂不耐耶？」众恧然为之却步。是午，得先帝煤山凶问，自成竟不出。百官莫不束腹啼饥，抵暮始散。衣冠之取侮，甚矣！传闻先帝与圣母决时，先勒自裁，所宠袁妃悬绝不死，先帝手刃之，并杀长公主长公主时年十五岁。潜走煤山，望见贼势甚盛，乃缢。提督京荣太监王之俊从之。所缢山亭，乃先帝为内操特建者。吁嗟乎！内操何益之有哉？先帝披髪，衣白绵䌷袷，蓝纱道袍，下体白绵䌷褌；一足跣，一足有绫袜及红方舄。于衣带得血诏云：「朕在位十有七年，薄德匪躬，上邀天罪。至虏陷内地三次，逆贼直逼京师，诸臣误朕也。朕无面目见祖宗于地下，以髪覆面而死。任贼分裂朕尸，勿伤我百姓一人。」呜呼！失守之主，具有愆亡。先帝忧勤恭俭，不亚舜、禹，徒为肉食鄙夫所误，遂至颠蹶。然守正而毙，且死犹惓惓于百姓。彼分曹营窟以国事戏者，肉秽岂足食哉！贼命以双扉舁尸，与圣母俱置东华门侧，殓以柳木，覆以蓬厂。百官莫敢往哭，惟襄城伯李国桢【《见闻纪略》作宣城伯卫时春，然传襄城者多】。与兵部郎成德抚棺大恸，百姓多悬泪焉。

二十二日，叛监杜选择宦官给使。

二十三日，百官复入朝听点。自成带尖顶白氊帽，服蓝布上马衣，蹑䩺靴，坐于殿左，伪弘文馆大学士牛金星坐殿右槛上。鸿胪以次唱名，繇西而东。前大学士魏藻德首向自成叩头，言：「罪臣某参谒。臣三载新进书生，叨任宰辅。大明主不听臣言，以有今日。」【有京抄云，唱名时三呼藻德名，不应。即命速拿，乃以绳系颈，命送刑官拷打。按，阁臣皆在刑辱中，岂独藻德以「不应」送拷？既背不应，何以入朝？此妄传也】。自成旁揖之。藻德求试题，自成有所命。藻德听不甚真，又不敢复请，皇遽而起。状元宰相赓先帝特达之知者，作此举动，面甲不啻十重矣。贼命牛金星分别诸文臣才品，武臣则付伪都督李某。拘李襄城至，欲降之。国桢要以三事：一改殡先帝；二勿伤皇太子；三勿犯陵寝。贼并诺。留礼部官议葬祭礼，葬以帝，祭以王。乃易他棺，设祭一坛，自成亦出拜垂泪。皇太子及二王俱出拜，但不令易服。三日后槁葬田贵妃墓之斜，惟襄城一人往送。呜呼！天崩地塌，此恨何时已已？襄城返役，即自杀，其亦佣中佼佼者与！

二十五日，诸叛臣诣伪内阁进履历。伪内阁牛金星者，中州人，举乙卯孝廉者也。侍读何瑞徵、司成薛所蕴、户科给事中刘昌皆同乡，先送款，不肖绅多藉三人以通于牛。而金沙周钟，复社中所谓周介生先生者，素有文誉。金星令作《士见危授命论》，大称赏，首荐之，不知此论何所措词也。伪礼部黎志升亦荐其座师项煜，复转相学引，人选者凡八十馀人一云七十三人，一云一百十一人，分三等授官，大都新科者居多。不则人物丰伟，又不则贼党有夤缘，不愿留、不堪用者，俱责输财助饷，名曰「追赃」，言衣冠所畜皆赃耳。刘、李二伪都督主其事。五员一连，锁押以去，亦多有不繇报名而为兵卒所驱者。刘踞田皇亲府，李踞周皇亲府，至即夹栲认赃。阁臣陈演受栲，献至银五万、金三千。阁臣丘瑜不胜痛而死，家财仅百计。贼亦廉瑜而秽演。惜乎瑜之不死于难，而死于刑也。方岳贡、魏藻德，俱以故相不用，被夹献赃不等。既释，军士争詈藻德，藻德不堪，竟自勒以死。岳贡伤，徐之亦死。等死耳，不悔晚乎！他坐赃动至千百。有沈学录最贫，亦迫认至三百金，余可知矣。输不及数，押令称贷于前门官店，店主人即无一面，券立，不敢不应。有见其券者，书云：「某官同妻某氏，借救命银若干。」生有重于泰山，岂谓是与！破城后，贼大张杀掠之禁，于是市肆如故。自贷赃事起，金银既罄，继以䌷段。疋仅一金，而商人钱货为之一空，贼之巧于行劫如此。又民间马骡铜箭，俱责令输营。贼将各踞巨室，藉没子女为乐；而兵士充塞巷陌，以搜马搜铜为名，沿门淫掠。稍违言，兵在其颈。门卫甚严，即欲兔脱而不得也。

我朝制度，贼任臆纷更。阁改「天佑」等名，六部尚书为「政府」，翰林院为「弘文馆」，行人司为「文谕院」，御史为「直指」，给事中为「谏议」，主事为「从事」，布政为「统会」，巡抚为「节度」，按察为「防御」，府为尹，州为牧，县为令。公服领尚方，以云为级：一品云一，二品云二，乃至九品云悉如之。带用犀、银、角三等。废舆乘马。大篆曰符，小篆曰契。武臣，权将军最尊，左右制将军次之。守备名「守领」，把总名「守旅」。吏政府为叛臣宋企郊，日上堂莅事，各官三日一选。随贼西来生员及伪将，俱移送吏部选州县。太学生及秀才入朝观望，企郊叱曰：「朝贺大典，安用若辈？速回读书，候新主考试。」数日后，果试诸生。首题《天与之》，次题《大雨数千里》，赴试者甚众。噫！诸生科甲所自出，而如此趣向，国家何赖焉！贼先曾两铸永昌钱，不成文。至是私升御座，辄目眩，头岑岑作楚。又见白衣人数丈前立，华盖蟠龙，髯爪俱动，惧而止。虽云三六九朝集，然迟迟未正南面者。以此，往代纂窃之辈，殿或摇，地或陷，咎征亦胡可诬也。

四月三之日、六之日、九之日，官民三次劝进。其文云：「比尧舜而多武功，迈汤武而无惭德。」甚至斥先帝为独夫，有臣子万不忍言者，相传系周钟笔。中又有「行义行仁，存杞存宋」句，魏学濂向人曰：「此语出吾手，周介生想不到此。」噫！词林省闼天子待从信亲之臣，作此逆天丧心语，而犹扬扬得意，自𧥢佐命元勋。读圣贤书，所学何事？尚何面目偷息天地间耶？耆老不及二十人，贼讶其少。答言在乡者，因门禁未至，贼颔之。毁太庙神主，迁太祖神主于历代帝王庙中。择十三日颁伪诏于天下，十五日百官于五凤楼外习仪，十六日郊天，十七日御殿受朝贺。

至十二日五鼓，而吴三桂之报至，军民一时鼎沸。有粘示为先帝服丧，不服丧者即贼众，共诛之。贼大纂严握𪘛，僭位之议遂寝。吴三桂者，辽东世将也。以征辽前锋将军宿重兵于宁远城。谋入援，闻城破，愤甚，走北虏乞师。故师祖大绶寿陷虏中用事，与三桂有亲谊，言于虏主，许以连兵入讨。贼知三桂父骧在京，胁令作书招三桂。叛将唐通奉书往，啖以父子封侯。通盛夸闯主礼贤之节，且云东宫无恙。三桂惊喜曰：「审尔，愿一见东宫而降。」通反命，贼许以定王往。通先驰报三桂，三桂阳与欢饮，伏甲斩之。歼其众，免者才七骑。贼怒，尽戮三桂家口三十馀人。三桂愤愈甚，令其兵皆剃髪如虏，益发虏骑。九王子亲至。

二十二日，贼骑出都门，终夜有声。

二十三日，诛大臣陈演等，及成国、定国、宣城、新建诸勋戚。留伪阁臣居守，悉锐而行，辎重无算。【按，南北勋卫四十馀家，今仅四分之一，其祸可知。或云伪将刘国能居守。先是，贼拘城中银工，熔银作砖，预为西归之计。宫殿惟正阳门及武英殿仅存。】或见贼挟皇太子骑俱出，或曰定王也。行二日，忽有令箭至，焚毁城外民舍。

三十日，守者亦尽焚宫殿而去。则闻闯兵连战俱大北，自成身中三矢，已踉跄西走矣。

初八日下令曰：「不剃髪，非贼亦贼。剃髪者，贼亦非贼。」于是城内外无完髪者。归人见良涿亦然，迩闻渐及山东，殆不知胡底可虑也。

贼乘凶年茧丝之苦，以假仁伪义，蛊诱愚民，堤溃于中州，溢于楚，泛滥于秦，波及于江北。所过淫暴，非复人理。如武昌既下，驱平民三十余万，溺之江中。德州伪州官奉贼将朱批，令征土妓，设巷立籍，以供军士。举此二端，亘古未有，乃复妄邀无望，迭荡神京，身享乱贼之名，而虏收渔人之利。愚哉！呜呼！幽燕自石晋外市以后，沦于腥秽者四百四十馀年。我太祖高皇帝百战，仅仅收之。成祖于焉定鼎，以为圣子神孙万世之守，而无端为此贼所送，贼罪可胜诛邪！

传闻皇太子弱不胜骑，已薨。两王贼中虏中，俱未可定。天眷皇明，福藩有子，枢臣史可法等奉之监国，为大行皇帝发丧。已而中外交章劝进，三让乃许。诏以明年为弘光元年，南都祯祥屡见，洪武重光，休征已著。时东南人心汹汹，强者谋乱，弱者谋迁。三诏既颁，莫不凄然悲、欣然喜，且帖帖然服也。新天子英明天纵，刚毅有为，树贤辅，求真才，去苛征，除夙弊，肆薄眚，别贪廉，裁冗官，与天下更始。诸公卿洗心涤肠以应新运，百姓喁喁想望太平。中兴之业，愿如殷宗周室，超出晋元宋高之上。

第昔惟一贼，今添一虏。贼若未灭，将无舍北而图南。即虏能灭贼，亦且功而邀利。况将骄卒悍，军民正费调停；国急家贫，征缮尚无良策。藩篱未固，保障何资？相夷吾于江左，陶祖乃效其驱驰；驾白衣之山人，李郭始成其劳绩。今日在位仔肩，更有万难于昔者。前事不忘，后事之师，勿狃处堂一日之怡，而不求疗病三年之艾也。








唵木海


唵木海，蒙古八剌忽氏，与父孛合出俱事太祖，征伐有功。帝尝问攻城略地，兵仗何先，对曰：“攻城以炮石为先，力重而能及远故也。”帝悦，即命为炮手。岁甲戌，太师国王木华黎南伐，帝谕之曰：“唵木海言，攻城用炮之策甚善，汝能任之，何城不破。即授金符，使为随路炮手达鲁花赤。唵木海选五百余人教习之，后定诸国，多赖其力。太宗即位，留为近侍，以讲武艺。岁壬辰，从攻河南有功。壬子，宪宗特授虎符，升都元帅。癸丑，从宗王旭烈兀征剌里西番、斜巨山、桃里寺、河西诸部，悉下之。卒，子忒木台儿以从战功授金符，袭炮手总管。

至元十年，修立正阳东西二城，置炮二百余座，与宋人战，却之。十三年，从丞相伯颜伐宋，驻军临安之阜亭山，同忙古歹等八人率甲三百入宋宫，取传国宝。宋太后请解兵延见内殿，期明日奉宝乞降，至期，果遣贾余庆等奉宝至军前。以功授行省断事官，复令其子忽都答儿袭炮手总管。十四年，进昭勇大将军炮手万户，佩元降虎符，镇平江之常熟。有叛民拥众自号太尉者，行省会诸军讨之，与忽都答儿父子自为一军，奋戈陷阵，斩贼酋戴太尉，擒朱太尉，帝嘉其功。十五年，兼平江路达鲁花赤，寻迁徽州、湖州，卒。忽都答儿后升炮手万户，改授达鲁花赤，卒。






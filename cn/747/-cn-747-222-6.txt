○兵部试沈谋秘举人策问三道

问：《诗》称有截，传载无为，必在其人，方致斯道。皇上心存元默，政洽清虚，坐五室以调气，舞两阶以柔远，溥天之下，计日来庭。尚有戎羯馀尘，觑长城於塞北；句骊旧壤，走都护於安东。弃招蹙国之讥，取有疲人之患，绥讨之理，用舍何从？且夷狄异方，地俗殊等，借是断山川之是利，较战守之所长，嬴粮调兵，几何克济？选伦求将，可者为谁？静听嘉谋，将闻执事。

问：安西迥途，碛北多寇，自开四镇，於兹十年。及瓜戍人，白首无代；分阃节使，丹方归：未悟恢边之益，且疑事远之弊。今赤曷既并於黄姓，默啜复觇於庭州，汉掖徒张，胡臂未断，而内匮积，外非足兵，於何出践更之师？奚使闲穹庐之党？息人静国，有策存乎？

问：五岭山深，三蜀地险：篁竹之下，时惊剽劫；瓜芋之壤，岁扰居人。若纵兵扬麾，则乌散；及旋师反旆，则蚁聚津途。穷之一切归降，置之双无不反覆，安辑之术，敷陈其要。


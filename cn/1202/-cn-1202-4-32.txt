爲萧让太傅相国齐公十郡九锡表

备九锡之礼。【西铭定本无此句。此句上疑有阙文。】非常之册，分天而降；冠古之典，开河而出。遥然以慙，魂交象魏。【中谢。】臣闻日月权舆，二仪所以克灵；君臣设极，三统所以式固。惟生与位，谓之大宝。辨诸文而尊卑旣炳，观羣龙而贵贱可正。虽复殷因於夏，王资於帝，至乎建侯分职，体国经野，其揆一焉。是以二周之始，山河愈广；两汉之初，封赏弥盛。然表东海者，实牧野之日；瞻鲁邦者，乃负图之辰。西都英相，信命世之功；关中上宰，亦龛乱之力。秬鬯彤弓，本西伯之赏；虎贲戎路，又晋公之典。若乃衣裳盟会，九合一匡，犹慙德斯礼也。臣实鄙才，靡识大体。徒以忠贞爲槩，而劳不足铭；虽以丹素爲诚，而功无可勒。岂有经天纬地之略，探隐炤寂之智哉！抑亦何术以堪盛休。是以览云际而怀古，凭轩榥而未宁也。伏惟陛下神华驭世，理无不镜，赐臣待谤今职，守其私满，则天下有道，庶人不议【一作疑。】矣。


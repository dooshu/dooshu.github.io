献从叔当涂宰阳冰





唐江南西道宣州有当涂县。《宣和书谱》：李阳冰，字少温，赵郡人，官至将作少监。善词章，留心小篆迨三十年，初见李斯《峄山碑》与仲尼、延陵季子字，遂得其法，乃能变化开合，自名一家。推原字学，作《笔法论》以别其点画。又尝立说，谓于天地山川，得其方员流峙之形，于日月星辰，得其经纬昭回之度；近取诸身，远取万类，幽至鬼神情状，细至于喜怒之舒惨，莫不毕载。后人不足以明此，于是误谬滋多，义理扫地。虽李斯之博雅，以束为朿；蔡邕之知书，以豊作丰。故孔壁之余文，汲冢之旧简，所存无几，幸天未丧斯文，宗旨在己。其自许慎至是，作《刊定说文》三十卷，以纪其学，人指以为苍颉后身。方时颜真卿以书名世，真卿书碑，必得阳冰题其额，欲以擅连璧之美，盖其篆法妙天下如此。议者以虫蚀鸟迹语其形，风行雨集语其势，太阿、龙泉语其利，嵩高、华岳语其峻，实不为过论。有唐三百年，以篆称者，唯阳冰独步。



金镜霾六国，[一]亡新乱天经。[二]焉知高、光起，自有羽翼生。萧、曹安屼，耿、贾摧欃枪。[三]吾家有季父，杰出圣代英。虽无三台位，[四]不借四豪名。[五]激昂风云气，终协龙虎精。[六]弱冠燕、赵来，[七]贤彦多逢迎。鲁连善谈笑，[八]季布折公卿。[九]

[一]《北堂书钞》：《尚书考灵曜》云：“秦失金镜，鱼目入珠。”注曰：“金镜，喻明道也。”



[二]《汉书》：王莽以戊辰直定即真天子位，定有天下之号曰新。《后汉书》：“亡新侈僭，渐以即真。”《庄子》：“乱天之经，逆物之情。”



[三]萧何、曹参，佐汉高以平天下。耿弇、贾复，辅光武以定乱离。屼，不安也，详三卷注中。《尔雅》：“彗星为欃枪。”郭璞注：“亦谓之孛，言其形孛孛如帚彗。”



[四]《春秋含汉孳》：“三公，在天法三台，九卿法北斗。”



[五]《汉书》：列国公子，魏有信陵，赵有平原，齐有孟尝，楚有春申，皆藉王公之势，兢为游侠，鸡鸣狗盗，无不宾礼，皆以取重诸侯，显名天下，扼而游谈者，以四豪为称首。



[六]《周易》：“云从龙，风从虎。”孔颍达《正义》：“龙是水畜，云是水汽，故龙吟则景云出，是云从龙也。虎是威勐之兽，风是震动之气，亦是同类相感，故虎啸则谷风生，是风从虎也。”



[七]《礼记》：“二十曰弱冠。”孔颖达《正义》：“二十成人，初加冠礼，体犹未壮，故曰弱也。”



[八]左太冲诗：“吾慕鲁仲连，谈笑却秦军。”详见二卷注。



[九]《史记》：单于尝为书嫚吕后，吕后大怒，召诸将议之。上将军樊哙曰：“臣愿得十万众，横行匈奴中。”诸将皆阿吕后意，曰：“然。”季布曰：“樊哙可斩也!夫高帝将兵四十余万众，困于平城，今哙奈何以十万众横行匈奴中?面欺!且秦以事于胡，陈胜等起。今疮痍未瘳，哙又面谀，欲动摇天下。”是时殿上皆恐，太后罢朝，遂不复议击匈奴事。



遥知礼数绝，[一]常恐不合并。[二]惕想结宵梦，素心久已冥。顾渐青云器，[三]谬奉玉樽倾。[四]山阳五百年，[五]绿竹忽再荣。高歌振林木，[六]大笑喧雷霆。落笔洒篆文，崩云使人惊。[七]吐辞又炳焕，五色罗华星。[八]秀句满江国，高才掞天庭。[九]

[一]任昉诗：“平生礼数绝，式瞻在国桢。”李周翰注：礼数绝，谓交道相得，虽品命有异，不为礼数。



[二]王粲诗：“何惧不合并。”



[三]颜延年诗：“仲容青云器。”



[四]江淹诗：“共惜玉樽暮。”



[五]《三国志注》：《魏氏春秋》曰：嵇康寓居河内之山阳县，与陈留阮籍、河内山涛、河南向秀、籍兄子咸、琅邪王戎、沛人刘伶，相与友善，游于竹林，号为七贤。按阮籍叔侄与嵇康为竹林之游，不知是何年，而康之死，在魏景元二年以后，顺数而下，至唐肃宗上元二年，共得五百年。竹林之游，相去亦不过在此时。



[六]《博物志》：薛谭学讴于秦青，未穷青之旨，遂辞归。秦青乃饯于郊衢，抚节悲歌，声振林木，响遏行云。



[七]鲍照《飞白书势铭》：“轻如游雾，重似崩云。”昭明太子《锦带书》：“笔阵引崩云之势。”



[八]魏文帝诗：“丹霞夹明月，华星出云间。上天垂光彩，五色一何鲜。”



[九]《蜀都赋》：“摛藻掞天庭。”吕向注：“掞，犹盖也。”



宰邑艰难时，浮云空古城。居人若薙草，[一]扫地无纤茎。[二]惠泽及飞走，[三]农夫尽归耕。广汉水万里，长流玉琴声。[四]《雅》、《颂》播吴、越，还如太阶平。[五]

[一]《说文》：“薙，除草也。”



[二]《陈书》：“两藩甿庶，扫地无遗。”



[三]《宋书》：“政事修理，惠泽沾被。”《后汉书》：“恩信宽泽，仁及飞走。”



[四]《诗·国风》：“汉之广矣，不可泳思。”称汉水曰广汉，本此，而非西蜀之广汉郡也。当涂之江，与汉水殊远，然汉水之下流，亦由当涂而过。诗意取子贱弹琴而单父治之意，谓玉琴之声，与长流万里汉水之声相应，盖亦倒装句法也。



[五]太阶平，详见一卷《明堂赋》注。



小子别金陵，来时白下亭。[一]群凤怜客鸟，差池相哀鸣。[二]各拔五色毛，意重太山轻。赠微所费广，斗水浇长鲸。弹剑歌《苦寒》，[三]严风起前楹。月衔天门晓，霜落牛渚清。[四]长叹即归路，临川空屏营。[五]

[一]图经：白下亭，在上元县北。《景定建康志》：旧志：白下亭，驿亭也。旧在城东门外。李白《献从叔当涂宰阳冰》诗曰“小子别金陵，来时白下亭”，《留别金陵诸公》诗曰“五月金陵西，祖予白下亭”，又云：“驿亭三杨树，正当白下门”。按此亭在府西，盖新旧各在一处。旧志所指，是其新者耳。



[二]《诗·国风》：“燕燕于飞，差池其羽。”《郑笺》曰：“差池其羽，谓张舒其尾翼也。”



[三]《苦寒行》，古清商曲也，因行役遇寒而作。



[四]《元和郡县志》：博望山，在宣州当涂县西三十五里，与和州对岸。江西岸山曰梁山，两山相望如门，俗谓之天门山。山上皆有却月城，宋车骑将军王玄谟所筑。牛渚山，在宣州当涂县北三十五里，山突出江中，谓之牛渚圻，古津渡处也。《旧唐书》：牛渚山，一名采石，在当涂县北四十五里大江中。



[五]《后汉书》：“夙夜屏营。”章怀太子注：“屏营，彷徨也。”






○疑凤台

秦穆公女以吹箫降箫史於台上，後乘凤凰而去，名其地曰凤台。吁！神仟不可以伎致，凤鸟不可以意求。伎可致也，则黄帝不当有崆峒之学。意可求也，则仲尼不当有不至之叹。吾知其得志於逋逸间，而秦讳之不书。遂强凤以神，强台以名，然後绝其顾念之心。今江汉间复有史之迹，是愚夫愚妇淫其所以得矣。呜乎！上行下效，信而有证。故秦之道，竟施於妄矣。


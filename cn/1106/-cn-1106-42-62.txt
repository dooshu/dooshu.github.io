○闻黄鹂

（黄鹂，即仓庚也。一名搏黍。）

倦闻子规朝暮声，（子规，即鹈デ。）不意忽有黄鹂鸣。一声梦断楚江曲，满眼故园春意生。（《苕溪诗话》云：感物怀土，不尽之意备见于此两句中，不在多也。一本，“意生”作“草绿”。）目极千里无山河，（一本，“目极”作“故园”。）麦芒际天摇青波。王畿优本少赋役，务闲酒熟饶经过。此时晴烟最深处，舍南巷北遥相语。翻日迥度昆明飞，（昆明，池名。）凌风邪看细柳翥。（章恕切。飞举也。）我今误落千万山，身同伧人不思还。（伧，助耕切。楚人别种。）乡禽何事亦来此，令我生心忆桑梓。（《诗》：维桑与梓。）闭声回翅归务速，西林紫椹行当熟。（《说文》：椹，桑实也。《诗》：食我桑椹，怀我好音。椹，食荏切。）


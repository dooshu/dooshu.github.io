○对寝延部人判

〈抚州别驾豆卢安舍正寝，延部人乙弗乾公事，禀而後行。所由举不法。安不伏。〉

豆卢安幸属清泰，早袭衣冠，陪去兽而宣风，赞还珠而缉化。题舆就职，行闻仲举之风；展骥临人，坐振士元之躅。爰於正寝，延兹部人，罕言私情，但举公事。乙弗乾既奉严命，禀而後行，论情未越於古风，据理何乖於即事？王子之临东海，虽未赠刀；卢君之抚南康，终其化鹤。所司妄举，将有昧於条章；安既有推，词请从於缄默。


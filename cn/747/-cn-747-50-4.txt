○授李泌平章事制

自昔元后，表正万邦，必兼听以求闻，乃选贤而自辅。理乱之本，系乎其任，授之以道，将在之人。朕嗣守丕图，运逢多难，每虔心至理，思致和平，夕惕兴怀，纳隍是虑。今干戈甫戢，而戎狄为虞，岂诚信所未孚，何声教之不暨。是以梦相良佐，庶迪前闻，云谁之思，朕志先定。前检校礼部尚书陕虢观察使李泌，山河粹气，道德清英，蔚为祯祥，生我王国。夷简不杂，高明有融，深厚以致诚，直方而可大。识穷化本，动会时中，谠正居心，谋猷允哲。自膺分陕，累洽嘉闻。宜其入掌中枢，内司阙衮，赞两仪之化育，贞百度之经纶。协和神人，参总廊庙，咨尔才实，惠於邦家。往钦哉！式伫成绩，可守中书侍郎同中书门下平章事。


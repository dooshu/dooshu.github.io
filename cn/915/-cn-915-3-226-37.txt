◇司空箴

普彼坤灵，侔天作则。分制五服，画为万国。乃立地官，空惟是职。茫茫九州，都鄙盈区。纲以群牧，缀以方侯。烈烈隽，翼翼王臣。臣当其官，官当（《初学记》作「宜」）其人。九十之政，七赋以均。昔在季叶，班禄遗贤。掊克充朝，而象恭滔天。匪人斯力，（《初学记》作「匪力斯人」）匪政斯敕。流货市宠，而苞苴是鬻。王路斯荒，孰不倾覆。空臣司土，敢告在侧。（《艺文类聚》四十七作扬雄，《初学记》十一作崔る，《古文苑》作扬雄，注云一作崔る。案《文选·西都赋》注引首二句作扬雄。）


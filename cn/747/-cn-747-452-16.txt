○谢赐新历日及口脂面药等表

臣某言：中使某至，伏奉某月日墨诏，赐臣新历日一通，并口脂面药红雪紫雪等。穷溟之上，宠诏忽临；大蜡之辰，庆赐爰及。跑承慈渥，战汗失容。臣往尘近掖，实旷天心，洎守遐藩，多昧戎略，殊私示答，官谤将营。陛下圣德包荒，宸严曲贷，犹存宠任，便浃恩波。覆焘不遗於遐陬，赐赍亟沾於尸素。况日官颁历，承敬授之规；纶旨宣慈，沐逾涯之奖。兰膏滋润，绛雪珍芳。捧持而炎瘴自消，润，饰而衰容坐变。邱山非重，草芥至微虽百其身，岂酬鸿造？无任感恩瞻恋之至！


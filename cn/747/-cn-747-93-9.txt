○注拟专委三铨诏

设官分职，各有司存，铨衡既任於吏曹，除授宁烦於宰执。但所司注拟，申到中书，过验酌量，苟或差舛，难可尽定。近年除授，其徒实繁，占选部之阙员，择切当之优便，遂使三铨注拟之间，皆旷职务。且以宰臣所任提举，百辟唯务公平，将致无私，克臻有道。应天下州府令录，并委吏部三铨注拟，中书门下自天祐二年四月十九日后，并不除授。或有诸道荐奏量留，据状详度可否施行。庶几各司其局，免致繁隳，宰相提纲，永存事体。


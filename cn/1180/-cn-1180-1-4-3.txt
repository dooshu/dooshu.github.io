仲虺之诰


仲虺，是成汤的左相。诰，是告喻之辞。古者臣下陈言于君也，通称为诰。

这篇书是仲虺解释成汤伐夏之惭，而因以劝勉他的说话，故名为《仲虺之诰》。





成汤放桀于南巢，惟有惭德，曰：“予恐来世以台为口实。”

放，是拘禁。南巢，是地名，即今无为州巢县。口实，是藉口以为指实。

成汤因夏桀不道，举兵伐之，桀奔往南巢地方，汤因拘禁之于此，遂代夏而有天下。因思尧、舜、禹授受以来，都是揖让相承，到我身上，始行放伐之事，虽则是顺天应人，但事出创见，故自以为德不如古，而深用惭愧，说道：“我之此举，岂不能自信于心哉？但恐来世之人，或有乱臣贼子，肆行不轨的，辄以我今日之事，藉口以为指实，则所以启万世之乱阶者，未必不由于此矣。此我所以不能已于惭愧也。”夫汤之伐桀，本以除暴救民，四海之人皆知其非富天下者，而犹恐后世以为口实。圣人所以慎万世之大防者固如此哉！





仲虺乃作《诰》，曰：“呜呼！惟天生民有欲，无主乃乱。惟天生聪明，时乂。有夏昏德，民坠涂炭。天乃锡王勇智，表正万邦，缵禹旧服。兹率厥典，奉若天命。

乂字，解做治字。坠字，解做陷字。涂是泥涂，炭是炭火，言民被虐政，就如人陷在水火中的一般。典，是经常之理。

仲虺因成汤以伐夏为惭，乃作《诰》以解释其意，先叹息说道：“天之生斯民也，形质既具，情窦必开。如有耳目口鼻，则必有声色臭味之欲；有心志，则必有爱恶之欲。使无主以治之，则人皆各逞其欲以相争，争之不已，必至于乱矣。天惟不忍斯民之乱也，乃于生民之中，生出一个上等聪明的圣人，使他为兆民之主，任治教之责，制其欲而使不得肆，息其争而不至于乱焉。夫天之立君，既以为民，可见非有聪明之德者，不足以胜治民之任。今桀为民主，而乃肆行昏乱，为暴政虐刑，以残民之生。那百姓每被其苦害，如坠在泥涂炭火中一般。上天恶夏桀之无道，念万民之无主，乃笃生我王。锡以勇之德，以戡定祸乱；锡以智之德，以图度事几。由是伐罪吊民，伐夏而有天下，以表正万邦之民，而继禹旧所服行之道，使声教四讫之治复见于今日焉。这虽是不幸处君臣之变，然实乃率循其常道，以奉顺乎天命而已，何惭之有哉！”





“夏王有罪，矫诬上天，以布命于下。帝用不臧，式商受命，用爽厥师。

臧，是善。式字，解做用字。爽，是明。师，是众。

仲虺说：“夏王无道，得罪于天，本为天心之所厌恶，乃反矫诈诬罔，托为上天之意，造作虚词，以宣布命令于下，说天命在己，人皆无如之何。盖欲假此惑众，以肆行其无道之事。故天用不善其所为，益加厌弃，乃锡王以勇智之德，使我商受显赫之命，而为天下生民之主。然天岂有私于商哉？特以有夏昏德，百姓被其污染，也都昏昧了。故命吾王为之君师，昭其明德于天下，使天下之众，皆有以自新而不终于昏昧耳。然则伐夏之举，祗以上承天意，岂容已哉！”





“简贤附势，寔繁有徒。肇我邦于有夏，若苗之有莠，若粟之有秕，小大战战，罔不惧于非辜。矧予之德，言足听闻？

简贤，是慢贤。寔字，与实字同。繁，是多。肇，是始。苗，是禾苗。莠，是稂莠。粟，是谷粟。秕，是无米的空谷。予指成汤。

仲虺说：“夏王无道，所用的都是简慢贤者、阿附权势的小人，与他结为一党，徒众实多。夫彼既恃势以慢贤，则人之贤者必为其所嫉恶而不相容矣。故以我商今始造邦于有夏之间，就如禾苗中之有稂莠必遭锄治，谷粟中之有秕子必被簸扬，有不容以并存者。我商众无小无大，都战战然无不震惧，恐一旦遭他毒害，以无罪而受祸。盖有道之见，恶于无道，其势固然也。况吾王之盛德，尽善尽美，但称说出来，件件都厌足人的听闻，而为人心之所归服如此，岂不尤为夏所忌嫉而可畏乎？则今日之奉天讨罪，非惟理所当然，盖亦势不容己者，又何惭之有哉！”





“惟王不迩声色，不殖货利。德懋，懋官。功懋，懋赏。用人惟己，改过不吝。克宽克仁，彰信兆民。

王，指成汤。迩，是近。声，是音乐。色，是女色。殖，是聚敛。德，是有德的人。懋，是繁多的意思。功，是有功的人。

仲虺称述成汤之德，以解释其惭，说道：“声色货利，人所易溺，鲜有不为其所累者。惟吾王之于声色，常恐蛊惑了心志，绝不去近之以自娱乐；于货利，常恐剥削了民财，绝不去聚之以为己有。其本原之地澄澈如此，则固已端出治之本矣。由是推此心以用人，则用舍无不当。人之德行多的，便多与他官职；功劳多的，便多与他赏赐；而无德无功者，不得以滥及焉。推此心以处己，则举动无不宜。人有善，若己有之，而从之不待勉强；己有过，便速改之，初无一毫系吝。盖不知善之在人，与过之在己矣。至于临民之际，不只是一味从宽，却能于那宽大中有个节制，未尝失之纵弛；不止是一味仁慈，却能于那慈爱中不废威严，未尝流于姑息。王有这等大德，昭著而不可掩，故虽始于亳都而实光被于天下。天下之人，皆信其宽能得众，仁足长人，而可以为天下君矣。民心归向，则天位有不可得而辞者，何惭之有哉！”大抵人主一心，致治之原。汤之受天明命，表正万邦，虽有勇智天锡，实由于不迩不殖者以为之本也。否则本原一污，凡事皆谬，其何能得天得民如此哉！后之欲致成汤之治者，当先求其制心之功。





“乃葛伯仇饷，初征自葛。东征西夷怨，南征北狄怨，曰：‘奚独后予？’攸徂之民，室家相庆，曰：‘徯予后，后来其苏。’民之戴商，厥惟旧哉！

葛伯，是葛国之君。饷，是馈送饮食。西夷、北狄，是举远以见近的意思。奚字，解做何字。徯，是等待。苏，是复生的意思。

仲虺说：“吾王之德，既能彰信兆民，是以征伐所加，人心无不归向者。乃昔日葛伯无道，废其先祖之祀。王使人往问之，他回答说无以供粢盛。王就使我亳邑的百姓，替他耕种，老弱馈送饮食。葛伯乃杀了我馈饷的童子，而夺其酒肉，不以为德，而反以为仇。王为这童子无辜被杀，不得已兴兵伐之。王之初征，实自葛始，因而并征讨天下无道之国。那时四方之民，苦其上之暴虐者，都望王师来拯救他，望而不至，反出怨言。王往东面征讨，则西夷之人就怀怨望；王往南面征讨，则北狄人就怀怨望，都说道：‘我等一般样被害的人，王独何为先救彼而后我乎？’是王师未至，而民望之切如此。及王师一至其地，则那方的百姓，都与妻子相庆说道：‘我等困苦无聊，专等我仁君来救援。今我君来除去无道，广布仁恩。我等百姓，如大旱者之得雨，倒悬者之得解，真是死而复生矣！’是王师已至，而民悦之深如此。观此，则斯民之爱戴归往于我有商者，其来久矣，岂一朝一夕之故哉！然则今日之有天下，实迫于人心之归，不容已耳，何以惭为！”





“佑贤辅德，显忠遂良。兼弱攻昧，取乱侮亡。推亡固存，邦乃其昌。

仲虺前既释汤之惭，此下因举为君之道以劝勉之，说道：“王不必以得天下为惭，但自今以往，当思尽所以为君之道，以凝承天命耳。天下诸侯，有才全德备而为贤者，则当信任宠礼以眷佑之；有积善行仁而有德者，则当赉予培植以辅助之；有委身徇国而为忠者，则举褒扬之典而使之得以彰显；有奉法修职而为良者，则加奖劝之道而使之得以自遂。是诸侯善有大小，而劝善后之典亦有轻重如此。又有柔懦不能自存，是弱者也，则因而兼之，并其小而附于大；有昏庸不能自立，是昧者也，则因而攻之，黜其职而治其罪；有败坏其纪纲法度，是乱者也，则变置社稷，虽取之而无嫌；有自底于倾危颠覆，是亡者也，则戮及其身，虽侮之而不恤。是诸侯恶有大小，而惩恶之典亦有轻重如此。夫弱昧乱亡，本是该亡的人，而吾兼之攻之、取之侮之，乃因其亡而推之耳，何容心焉；贤德忠良，本是该存的人，而吾佑之辅之、显之遂之，乃因其有而固之耳，何容心焉。好恶一出于公，而刑赏各当其则。将见天下诸侯，莫不勉于贤德忠良之归，而不敢蹈夫弱昧乱亡之辙，候度修明，治道振举，邦国有不昌盛者乎？王能如是，则固无忝于君道，而可以为万民之主矣，又何以惭为？”





“德日新，万邦惟怀；志自满，九族乃离。王懋昭大德，建中于民，以义制事，以礼制心，垂裕后昆。予闻曰：‘能自得师者王，谓人莫己若者亡。’好问则裕，自用则小。

建中，是立个表则的意思。后昆，是后世子孙。

仲虺又劝勉成汤说道：“人君以一身而统万邦，所以联属而绥怀之者，德也。诚使其德笃实光辉，日新不已，足以系属乎人心，莫说那近者悦服，就是万邦之远，也都爱戴而怀归矣。若不能日新其德，志自满假，侈然自肆于兆民之上，莫说那远者携贰，便是九族至亲，也将背畔而离心矣。夫观人心离合之机，系于德之修否如此。然则吾王之德，虽则足人听闻，亦岂可以自满哉！必当益加日新之功，以勉明其大德。凡一言一动，无不合于中正之极，要使天下的人，都有所观法而后可。然懋德建中之道何如？德莫大于义。义者，事之宜也。事到面前，须以义裁决其可否，而使无不得其宜。德莫大于礼。礼者，心之节也。心有所动，须以礼樽节其过差，而使无不归于正。如此，则念念事事皆当于理，岂特可以建中于民而已哉！以是而贻谋于后世，凡后世子孙之欲制事制心，而懋德以建中者，皆取于此而有余裕矣。然岂无待于学问而自能哉！我尝闻古人说道：‘凡人君志不自满，求人臣之可法者，而真能屈己以师之，则德日以崇，业日以广，而万民莫不尊亲，所以为天下王。若自以为圣，谓人都不如我，则君骄于上，臣谄于下，不至于乱亡不止矣。凡事不自以为是，而切切焉好问于人，则见闻日广，志虑益充，自家何等宽裕。若偏愎自用，而每事耻于下问，则一己之聪明，有得几何？只自安于狭小而已矣。古人之言如此。然则王之一身，固天下后世之所取法者，其可不以隆师好问为务哉！”夫自古圣帝明王，未有不本修德而能得民，亦未有不由学问而能成德者。虽以成汤之圣，而仲虺犹惓惓以是勉之，固忠臣爱君无己之心也。今观成汤以日新自铭其盘，而又受学于伊尹，以至用人惟己，从谏弗咈，盖深有合于仲虺之言矣。此德业之所以为极盛欤！





“呜呼！慎厥终，惟其始。殖有礼，覆昏暴。钦崇天道，永保天命。”

殖，是封殖。有礼，是修德的人。覆，是倾覆。钦崇，是敬长尊奉的意思。

仲虺作诰之终，又叹息说：“天下之事，必有始而后有终，未有始之不慎，而能善其终者。今王始受天命而为天子，若要谨守王业，垂之永久，正当在此受命之初，便为成终之计可也。盖人君所行的事，逃不得上天的鉴察。有礼的，天就因而封殖之；昏暴的，天就因而倾覆之。这是上天福善祸淫，一定不易的道理。吾王今以大德而受命，固为天之所殖矣。然人心之操舍无常，而天道之祸福相倚，一念之终，将必有悖理而入于昏暴者。自今以往，诚能敬畏奉承，兢兢业业，益务天心之所殖，常虞覆败之不免，则今日所受的天命，可以保之于无穷，而社稷有灵长之庆矣。王不可勉图之哉！”夫以成汤之圣，岂有至于昏暴而不克终者？仲虺犹以天道之可畏者警之，盖既释其惭，又恐其怠。儆戒相成之义，忠爱无穷之心，诚万世君臣所当法也。






驴　八首


独向春风得志鸣，骅骝拳跼让先行。蒙皮惯作麒麟楦，叠纸曾随蝙蝠精。

尽许咬瓜夸办事，未须磨麦笑谋生。如何窃取成金术，也出人间告太平。

秃老吟诗偷跨回，谪仙供杖倒骑来。入门驱逐劳丞相，落井颓唐厄秀才。

叠骑正追胡婢返，一声曾为故人哀。束刍饱后无奢愿，千里休夸骏异材。

未妨中坂叹蹉跎，服驾称奇埒蹇骡。药市夜归高士策，球场朝出美人驮。

将军饷道赍粮足，少府刑章拔橛苛。御史里行君莫笑，年来立仗不鸣多。

三殿归来角牴收，形容休拟似猪头。谈诗半夜参军怪，下敕当年进士愁。

才望刘祥推令仆，文章袁淑拜公侯。安知湖上无穷感，剩水残山老将游。

大驿应须五百年，兴来还作柘枝颠。异闻岛客夸居海，妙语山人说笑天。

两字子瑜题面续，千秋叔宝借名传。劳劳到处骑仍觅，门外凡夫正学禅。

也曾慷慨出应官，作赋休诮吃牡丹。风雪三冬来郑棨，江山一统坠陈抟。

有蹄莫便夸龙种，无技还愁供虎餐。短辔长鞦烧尾宴，当年声价满长安。

未能海上竟称神，潦落年年旅食春。门外频来温卷客，草中初起咏诗人。

程公吃尾无馀值，冯相披毛有后身。江浙平章安陆守，谁知名字重元臣？

伞山霜熟蔗苗疏，学士绯衣入梦初。槐市署完三纸券，桑林读罢一鞍书。

云中公子呼仙驾，月下诗僧触尹车。酬奖不须劳陕帅，故家封邑在桐庐。






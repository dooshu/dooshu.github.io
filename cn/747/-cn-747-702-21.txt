○昭义军事宜状

右，今日见石雄报状，卢钧因出城至斐村兵马，步军遂回旗劫掠。以此知卢钧都不晓戎事。从前发遣兵马，节度使不合出子城，诸城门亦合先布腹心把捉。闻昭义军中畏惧石雄稍甚，如军乱未定，且要石雄提挈精卒，自至泽州，移牒索乱军头首。如送出首恶，其馀不问，计必当无事。如指挥未定，且要分五百人，兼拣好将，镇守端氏城。其端氏城是刘从谏近年修筑，非常牢固。去年刘稹阻命，安全庆军元在端氏，所以敢扰西界，今若分兵镇守端氏，即翼城尽无可虞。又恐乱军溃散，於诸处却杀，河阴兵马，切不可抽，亦须稍加警备。石雄忠勇，思虑恐未周至，伏望赐密诏处分。谨录奏闻。


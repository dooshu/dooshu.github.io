卷198_81【使交河郡，郡在火山脚，其地苦热无雨雪，献封大夫】  岑参

奉使按胡俗，平明发轮台。

暮投交河城，火山赤崔巍。

九月尚流汗，炎风吹沙埃。

何事阴阳工，不遣雨雪来。

吾君方忧边，分阃资大才。

昨者新破胡，安西兵马回。

铁关控天涯，万里何辽哉。

烟尘不敢飞，白草空皑皑。

军中日无事，醉舞倾金罍。

汉代李将军，微功合可咍。


刘左司仁本三首

【南宋故内怀古】

山抹微云锁凤腰，御沟流水海鲜桥。

西番杖锡居中阙，南渡衣冠尽北朝。

九庙山陵孤塔雨，千年城郭半江潮。

向南古木何人墓，岳将忠魂黯未消。

【大慈寺史丞相墓】

山行十里乱峰回，相国坟茔紫翠堆。

石马秋风两翁仲，杜鹃春雨几亭台。

慈云塔下苍苔满，旌德观前红杏开。

为忆当年莼菜美，短篷蘋末过湖来。

【宫词】

舞靴轻转玉阶前，忆昔承恩已十年。

记得当时供奉曲，上皇新自月宫传。







甲集前编第十一




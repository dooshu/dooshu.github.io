罗以献胡去骄将归武陵汉阳小集南园即席分韵

其一


才从双屐探梅萼，忽送孤帆折柳条。
唳鹤滩头春欲尽，鹔鹴坡上梦方遥。
生徒南郡悲长笛，词客西京有洞箫。
我亦因君动归思，那能长住伯通桥。

其二

天涯衰疾二毛侵，自得君来喜盍簪。
陈榻虽悬多倦色，郭碑初就倍沾襟（时为先夫子志墓文成。）。
小山桂树须相忆，古洞桃花尚可寻。
黄鸟飞飞应惜别，数声睍睆落疏林。


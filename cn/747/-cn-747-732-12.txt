○中和节百辟献农书赋（以“嘉节初吉，修是农政”为韵）

圣人清谧六合，车书一家。皇心协於天统，令节徵为国华。思播植以富人，故农书是进；建中和而煦物，俾淳风不遐。是以四夷即叙，九谷用嘉。当其天庙低临，昭光发泄。二月初吉，式协於农祥；三务成功，不亏乎岁节。授其时用天之道，进其书知人则哲。一人垂拱以忧勤，百辟献章而诚竭。於是元老进而言曰：陛下道洽无外，化康有截。犹虑九扈未宏，三时尚阙。命陈书而王化可阐，俾知方而农政斯列。既种既戒，粢盛之望有期；弗震弗渝，地利之宜奚设。岂不以寒气总入，春阳始初。陈乎五种之用，本乎三农之书。王者则千亩是藉，庶人则中田有庐。故年谷之顺不差，物力之功克实。首嘉节而东作方起，符中星而西成乃毕。其殖也习无不利，其耕也动罔不吉。然後邦国知设节之宜，象魏识劝农之术。於以见君臣克协，於以见土谷惟修。足食表丰年之庆，多余兴大田之猷。且夫节者育物於生成，农者丰功於遐迩。善宣兮时罔不若，化洽兮物无非是。乃疆乃理，歌积庾於京坻；有翼有凭，致殊方之率俾。非我後圣应太昊，德包神农，则不能尽地力，祈天宗。故得贞万姓，行八政，幸沐化於和平，庶采葑而谣咏。

袁允

允，（一作{八允}），穆宗时人。


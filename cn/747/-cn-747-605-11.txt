○彭阳唱和集後引

贞元中，予为御史，彭阳公从事於太原，以文章相往来有日矣。无何，予受谴南迁，十馀年间，公登用至宰相，出为衡州，方获会面。输写蕴积，相视泫然。尔後或杂赋诗赠答，编成两轴。大和五年，余领吴郡，公镇太原，常发函寓书，必有章句，络绎於数千里内，无旷旬时。八年，公为吏部尚书，予牧临汝，有诗叹七年之别，署其後云：集卷自此为第三。未几，予转左冯，公登左揆，每悔近而不见，形於咏言。开成元年，公镇南梁，予以太子宾客分司东都，新韵继至，率云三轴成矣。二年冬，忽寄一章，词调凄切，似有永诀之旨，伸纸悸叹。居数日，果承讣书。呜呼！聆风相悦者四十年，会面交欢者十九年，以诗见投凡七十九首，勒成三卷，以副平生之言。


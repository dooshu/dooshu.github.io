○代後蜀主孟昶降表

臣生自并门，长於蜀土，幸以先臣之基构，得从幼岁以纂承。只知四序之推移，不识三灵之改卜。伏自皇帝陛下大明出震，圣德居尊，声教被於遐荒，庆泽流於中夏。当凝旒正殿，亏以小事大之仪。及告类圜丘，广执贽奉琛之礼。盖蜀地居遐僻，路阻阙庭。已惭先见之明，因有後时之责。今则皇威电赫，圣略风驰。干戈所指而无前，鼙鼓绕临而自溃。山河郡县，半入於提封。将卒仓储，尽归於图籍。但念臣中外骨肉二百馀人，高堂有亲，七十非远，弱龄侍奉，只在庭闱，日承训抚之恩，粗勤孝养之道，实愿克终甘旨，保此衰年。其次得子孙之团圆，守血食之祭祀。伏乞皇帝陛下容之如地，荩之如天。特轸仁慈，以宽危辱。臣复辄徵故事，上黩严聪。窃念刘禅有安乐之封，叔宝有长城之号，皆因归款，盖获全生。顾眇昧之馀魂，得保家而为幸。庶使先臣寝庙，不为樵采之场。老母庭除，尚有问安之所。见今保全府库，巡遏军城，不使毁伤，将期临照。臣昶谨率文武见任官望阙上表归命。


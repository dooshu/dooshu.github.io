○元鲁山墓碣铭（并序）

维唐天宝十二载九月二十九日，鲁山令河南元公终於陆浑草堂，春秋五十九。服名节者，无不痛心。呜呼！堂内有篇简巾褐，枕履琴杖，箪瓢而已。堂下有接宾之位，孤甥受学之室。过是而往，无以送终。名高之士陆浑尉梁园乔潭，赙以清白之俸，遂其丧葬，以明月十二日，窆於所居南冈，礼也。公讳德秀，字紫芝，延州使君之子。後魏七叶，易为元，公其裔也。世有明哲，承而述之，幼挺全德，长为律度。神体和，气貌融，视色知教，不言而信。《大易》之易简，黄老之清净，惟公备焉。延州即世之後，昆弟凋落，慈亲羸老，无小无大，仰饴於公。及应府贡，如京师，不忍离亲，躬负安舆，往复千里。以才行第一，进士登科。丁艰，声动於心。既过苴，刺血画佛像、写经，以不赀之身，申罔极之报，食无盐酪、居无爪翦者三年。先人未於兆，身迫当室，缄未忘之哀，参调求仕。铨试超等，补南和尉。黜陟使以至行上闻，授左龙武军录事，因坠伤足。乐正之忧，愀然满容，以甥侄婚仕为念。授署鲁山令，以痼疾不能趋拜，故後长吏佥以客礼待之。常获盗未刑，属滨山之乡称猛兽为害，盗请於庭曰：“感明府慈仁，愿杀兽赎罪。”公哀而许焉，僚佐坚请，公无变虑。乃从破械纵之，盗果尸兽复命。吏人老幼，咨嗟震勤，发於庭宇，播於四邻，则政化之行可知也。公自幼居贫，累服齐斩，故不及亲在而娶。既孤之後，单独终身，人或以绝後谕焉。对曰：“兄有息男，不旷先人之祀矣。”历官俸禄，悉以经营葬祭、衣食孤遗。代下之日，柴车而返。南游陆浑，考一亩之宅，发八笥之直，唯匹帛焉。居无扃钥、墙藩之禁，达生齐物，从其所好。时属歉岁，涉旬无烟，弹琴读书，不改其乐。好事者携酒食以馈之，陶陶然脱遗身世。涵泳道德，拔清尘而栖颢气，中古以降，公无比焉。知我或希，晦而不耀故也。是宜为国老，更论道佐世，而羔雁不至，殁於空山，可胜恸耶！所著文章，根元极则《道演》，寄情性则《于荐于》，思善人则《礼咏》，多能而深则《广吴公子观乐》，旷达而妙则《现题》，穷於性命则《蹇士赋》，可谓与古同辙、自为名家者也。又其恶万金之藏，鄙十卿之禄，富贵之辨，吾得其真。至哉元公！越轶古今，冲邃冥冥，纯朗朴浑，范於生灵。凡与门人，吟慕遗风，谥曰文行先生，从古也。夫诔德铭功，厥义有三：上以简神明，中以铺光烈，下以耸示後人。斯文之作，由此志也。其铭曰：

天地元醇，降为仁人。隐耀韬精，凝和葆神。道心元微，消息诎伸。载袭先猷，竭尽报亲。贞玉白华，不缁不磷。纵翰祥风，蜕迹泥尘。今则已矣，及吾无身。仰德如在，瞻贤靡因。怀哉永思，泣涕铭云。








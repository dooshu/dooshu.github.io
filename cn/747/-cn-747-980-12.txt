○对木坠误压判

〈将作官修城，木坠，误杀行者。〉

五材并用，关石是钧；百堵崇墉，丽谯斯起。顷以春风折栋，秋雨摧梁，构俄见於朝倾，边声不闻於夜泣。既而周官揆日，斫之登登，郢匠成风，行者扰扰。杠木之下，危於坐堂；改途而行，何必由户？异文王之所避，同子产之见压。孽由己作，殃实人兴，取类凭河，有均暴虎，据法虽论误杀，在礼为之不吊。


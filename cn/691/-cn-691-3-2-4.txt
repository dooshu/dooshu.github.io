◎神庙香火资

山西解州关帝庙，在西门外，灵应异常。庙中旧存香火捐资银二万两，有胡州牧者，知是州，假用三千，欲不归矣。及罢官，新任者至，胡移居馆舍。夜有人扣门，问之，答曰："西门外姓周者，向官索欠。"如是者三夜，每夜如是者三。胡心知其故，而终吝之。频行前夕，又至，且曰："此项将有公事须用，宜速还，否则未便。"辞殊委婉，胡惧，乃如数归款。未几，刘松岚（大观）观察河东，将莅任，行至平定，夜梦关帝至前，有红旃大书"汉寿亭侯"。刘俯伏前迎，神谓之曰："河东，吾乡里也，行将有难，汝宜善视之。"刘寤，不知所谓。岁甲子、乙丑、丙寅间，解州大旱，刘请于上司，设粥以赈。赈厂即设于庙前。公费将完，欲请奏益，又须时日，心甚忧之。夜梦周将军语之曰："赈费不足，何不借庙中存款耶？"刘觉，乃借庙中存银三千备用，则即胡州牧所还之原封也。人乃悟前索胡欠，言有公事须用，即此。刘因修庙，作文勒碑记之。夫人不可欺，而况神乎？债不可负，而况香火资乎？周将军可谓处置尽善矣。俗传周将军气多刚猛，而于此事辞气委婉，殊不类其生平。世之冠带人以索欠而负气相对反目成仇者，亦可愧矣。


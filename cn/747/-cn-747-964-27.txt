○请有罪夺实封奏（贞元七年三月户部）

伏以周汉故事，有功即加地，有罪即夺国，既明赏罚，方申沮劝。其犯除名以上罪，有实封准法合除。比来因循，兼不申举。自今以後，应实封人或缘罪犯，其堂省及本军本使本贯奏状，请令并标实封户数，本犯州名，同奏敕下户部，以为凭据。其犯法罪三分望夺一分，流罪夺一半，除名以上罪即准法悉除，并以本犯条论，不在减赎之限。其奉特敕贬谪，验制词内所犯无正条者，伏请准流罪夺一半。


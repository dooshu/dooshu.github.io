69　仲長子光其人


仲長子光，中説稱之。王無功爲傳云：「著獨遊頌及河渚先生傳以自喻。文中子比之虞仲、夷逸。」又爲祭文云：「明道若昧，進道若退。鳥飛知還，龍亢靡悔。藏用以密，養正以蒙。不見其始，孰知其終。」

【元圻案】天地篇：「薛收問：『仲長子光何人也？』子曰：『天人也。』收曰：『何爲天人乎？』曰：『眇然小乎，所以屬乎人；曠然大乎〔一〕，獨能成其天。』」〇禮樂篇：「自太伯、虞仲以來，天下鮮避地者也。仲長子光，天隱者也，無往而不適矣。」又：「仲長子光曰：『在險而運奇，不若宅平而無爲。』文中子以爲知言。文中子曰：『其名彌消，其德彌長；其身彌退，其道彌進。此人其知之矣。』」關朗篇：「薛收問政於仲長子光，子光曰：『舉一綱，衆目張；弛一機，萬事隳。不知其政也。』收告文中子，子曰：『子光得之矣。』」周公篇：「子謂仲長子光曰：『山林可居乎？』曰：『會逢其適也，焉知其可？』子曰：『達人哉！隱居放言也。』」〇唐書隱逸傳：「王績，字無功，絳州龍門人。兄通，隋末大儒也。聚徒河、汾間，倣古作六經，又爲中説以擬論語。不爲諸儒稱道，故事不顯，惟中説獨傳。」〇王無功仲長先生傳：「先生諱子光，字不曜，自云洛陽人也。開皇末，結庵河渚間，以息身焉。守令至者皆親謁，先生辭以瘖疾，未嘗交語。著獨遊頌及河渚先生傳以自喻，識者有以知其懸解也。人有請道者，則書『老』、『易』二字示之。文中子比之虞仲、夷逸。」又祭仲長子光文曰〔二〕：「明道若昧，進道若退。鳥飛知還，龍亢必悔。嗟嗟夫子，理融其内。不忮不求，無憎無愛。古人有言，微妙玄通。藏用以密，養正以蒙。嗟嗟夫子，允執其中。不見其始，孰知其終。」云云。〇「龍亢靡悔」，似當從集作「必悔」。

〔一〕「乎」下原衍「何」字，據四庫本中説卷二天地篇删。

〔二〕「仲長子光」，原作「仲長統」，據四庫本東皋子集卷下祭處士仲長子光文改。






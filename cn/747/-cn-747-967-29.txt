○论韦宏质奏（会昌五年十二月宰臣）

臣等昨於延英对，恭闻圣旨，常欲朝廷尊，臣下肃，此是陛下深究理本也。臣按《管子》云：“凡国之重器，莫重於令。令重则君尊，君尊则国安。”故国安在於尊君，尊君在於行令。君人之理本，莫要於出令。故曰：“亏令者死，益令者死，不行令者死。”不从令者死，又曰：“令行於上，而下论可不可，是上失其威，下系於人也。”自太和已来，其风大弊。令出於上，非之於下。此弊不除，无以理国也。

昨韦宏质所论，宰相不合兼领钱谷，臣等辄以事体陈闻。昔匡衡所以云：“大臣者，国家之股肱，万姓所瞻仰，明王所慎择。”《传》曰：“下轻其上，贱人图柄，则国家摇动，而人不静。”宏质受人教导，辄献封章，是则贱人图柄矣！萧望之汉朝名儒重德，为御史大夫奏云：“今首岁日月少光，罪在臣等。”上以望之意轻丞相，乃下侍中御史诘问。贞观中监察御史陈师合上书云：“人之思虑有限，一人不可兼总数职。”太宗曰：“此人妄有毁谤，欲离间我君臣。”流师合於岭外，贾谊云：“人主如堂，群臣如陛，陛高则堂高。”亦由将相重，君臣尊，其势然也。如宰相奸谋隐匿，则人人皆得上论。至於制置职业，固是人主之柄，非小人所得干议。古者朝廷之上，各守其官，思不出位。宏质贱人，岂得以非所宜言，上渎明主！此是轻宰相挠时政也。昔东汉处士横议，遂有党锢事起。此事深要惩绝。伏望陛下详其奸诈，去其朋徒，则朝廷安静，制令肃然。臣等不胜感愤之至。


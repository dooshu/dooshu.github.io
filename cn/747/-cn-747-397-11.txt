○乳石论序

按古先服饵，贤明继踵，合和调炼，道术存焉。详其羽化太清，则素凭仙骨，若以年留寿域，必资灵助。此盖金丹乳石之用，岂流俗浅近而能知？所患其年代浸深，诀微密，世有传习，罕能详正。更加服石之士，精粗不同，虽志贪补养，而法未精妙。遂使言多鄙亵，义益繁芜，每加披览，实长疑惑。既子弟不得亲授，亦家童莫能晓了，存诸左右，殆谓阙如。余宿尚谷神，栖心勿药，岁月云久，经书精通，知文字之一失，乃性命之深误。是以会集今古，考量论诀，取断名医，都凡纂要，建题篇目。并五藏合气，经络受病；八风所中，形候论诀。兼诸家会同，将息妙术，及乳石丹与杂石压埋之法，录定伦次。即以时代为先後，今删略旧论，纂集新要，分成上下二卷。可谓价重千金，比肩万古，垂之於後学，豁若冰消者乎？


作诗先赋韵

南朝人作诗多先赋韵，如梁武帝华光殿宴饮连句，沈约赋韵，曹景宗不得韵，启求之，乃得竞病两字之类是也。予家有《陈后主文集》十卷，载王师献捷，贺乐文思，预席群僚，各赋一字，仍成韵，上得盛病柄令横映复并镜庆十字，宴宣猷堂，得迮格白赫易夕掷斥拆哑十字，幸舍人省，得日谧一瑟毕讫橘质帙实十字。如此者凡数十篇。今人无此格也。


方回　春晚杂兴十二首

七年守郡罢三年，卖尽山中五顷田。

书籍可捐衣可典，犹能醉面仰看天。

方回

方回　春晚杂兴十二首

林下萧然一秃翁，吟髭全白醉颜红。

米盐薪炭时时绝，自古诗人例合穷。

方回

方回　春晚杂兴十二首

卖茶犹说有征讥，蕨菜何为入市稀。

往往提篮采山者，怕逢猛虎竟空归。

方回

方回　春晚杂兴十二首

午亭春醉耸吟肩，终是风流不愧天。

屑麦调酥慢熬火，牡丹花共菊芽煎。

方回

方回　春晚杂兴十二首

漫浪桐江一把麾，往来今积十年诗。

次山自序舂陵集，岂望夔州杜二知。

方回

方回　春晚杂兴十二首

岂有耶溪父老钱，无朝无暮在樽前。

樱桃豌豆分儿女，草草春风又一年。

方回

方回　春晚杂兴十二首

随分栽蔬复种花，逐时温酒又煎茶。

两儿能售严州屋，便可归来共一家。

方回

方回　春晚杂兴十二首

尫羸老马尚堪骑，角笏金章已属谁。

政使死时无一物，清心壮胆有天知。

方回

方回　春晚杂兴十二首

溪鱼山笋佐新簄，大胜长安上酒楼。

春老犹寒宿酲困，酴醾花下拥绵裘。

方回

方回　春晚杂兴十二首

桐花落尽熟朱樱，无数珍禽绕树鸣。

乡羽翠衿政堪玩，伊谁轻著弹丸惊。

方回

方回　春晚杂兴十二首

城市尘埃不见诗，西村东坞可寻谁。

夏前十日尝新麦，政是江南最好时。

方回

方回　春晚杂兴十二首

芳草茸茸没屦深，清和天气润园林。

霏微小雨初晴处，暗数青梅立树阴。

方回


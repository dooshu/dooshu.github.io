◎周弘正

弘正，字思行，汝南安成人，梁太子詹事舍兄子。（《南史》作弟子。）天监中，补国子生，除太学博士，历晋安王丹阳尹主簿、建业、曲阿、安吉令。普通中，为司义侍郎，直寿光省。中大通中，迁国子博士，侯景以为太常。元帝承制，授黄门侍郎，直侍中省，迁左民尚书，加散骑常侍。江陵陷，敬帝以为太尉王僧辩长史，行扬州事。太平初，授侍中，领国子祭酒，迁太常卿、都官尚书。陈受禅，授太子詹事。文帝即位，迁侍中、国子祭酒，授金紫光禄大夫，领慈训太仆。废帝即位，领都官尚书，授太傅长史，加明威将军，宣帝即位，迁特进，领国子祭酒、豫州大中正，进尚书右仆射。太建六年卒，年七十九，赠侍中、中书监，谥曰简，有《周易义疏》十六卷，《孝经私记》二卷，《庄子内篇讲疏》八卷，集二十卷。


魏了翁　李参政生日

已露明年造化机，便将六十四年推。

后天八八无穷数，一声初阳自此基。

魏了翁

魏了翁　李参政生日

文章心印老传家，閒弄湖霜拭剑花。

时事令人添白发，只恁书味养灵芽。

魏了翁

魏了翁　李参政生日

岁月陶鎔鬓毛，坐看时事尔滔滔。

可能只袖区中手，镇在湖亭读楚骚。

魏了翁

魏了翁　李参政生日

天马流行不见痕，黄钟吹签煦乾坤。

坎离互处灵根峙，剥复机中硕果存。

魏了翁

魏了翁　李参政生日

八十蹁跹老阿兄，一窗风雨伴双清。

武昌近日音书少，时听湖边过雁声。

魏了翁

魏了翁　李参政生日

才记官来早去官，行人惊说路艰难。

行藏用舍何关我，时把尼渊出处看。

魏了翁

魏了翁　李参政生日

泻出清明醉眼醒，都人弹指祝前星。

凭谁提起源头话，治国齐家要六经。

魏了翁

魏了翁　李参政生日

历尽玄枵十二辰，饱看三十六宫春。

才喷一霎挂龙雨，又卷云霓还翠昮。

魏了翁

魏了翁　李参政生日

{嫠去女加刀}面花门未果驯，夏人兵马薄熙秦。

谁将鞭策驱时运，十数年间日日新。

魏了翁

魏了翁　李参政生日

梅艳凌霜带雪余，铅华洗尽玉生肤。

东方千骑推人去，聊折春风寄雁湖。

魏了翁

魏了翁　李参政生日

绝嗤梁梦误金瓯，又叹祁征困木牛。

只藉人才作元气，闻公安健百无忧。

魏了翁

魏了翁　李参政生日

分付诸儿自致身，朝阳阁上看长春。

梅边认得真消息，往古来今一屈伸。

魏了翁


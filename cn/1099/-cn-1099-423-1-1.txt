○請罷開礦疏 【 川貴礦稅】

題為直陳地方艱危之狀以希特恩以消隱禍事、臣受命總督三省、防勦播酋、祗畏簡書、?暑入蜀、甫至報酋巳親統大兵、侵犯蜀境、臣方調兵遣將、宵晝弗寧、無何又報酋巳攻下綦江、漸逼重慶、臣且十道徵兵、寢食為廢、目今兵漸集、勢漸張、酋亦且劄兵境上、莫測向往、而我兵微將寡、烏合之眾、僅足自守、無能撲滅、此積衰之勢、非止一朝、臣不敢不勉竭庸駑、力圖底定、乃臣有所大憂者不在兵糧。不在叛逆。而在內地之人心。此如厝火積薪而寢處其上。不能一夕安者也夫巴蜀僻在一隅。夷漢雜居。易動難安。自昔記之矣。治蜀者必須鎮以靜定。綏以寬仁。乃足以和民而懷遠。固圉而安疆。顧今寇在門庭。急於焚溺。勢不得不興師動眾。又不得不勞民傷財。小民固巳難之矣。然猶可曰此佚道之使生道之殺。上為不得巳之役。而下為不得巳之供。獎以大義。動以至情。猶可使也。乃至有得巳而不巳。足以搖民而資敵。如徵稅開礦之事。及今不止。隱禍且大。臣亦何敢無言、夫礦稅之事、奉有成命、差有監臣、而臣與按臣、且有調停之責、有阻撓之戒、以故臣一至地方、即與按臣會行該司查議、定為規條、立為則例期於如額、以稱　上指、即礦洞亦令隨便開採、各有司止為防守、無得阻撓、臣為　陛下理財裕國以為無遺憾矣、乃節據各府縣申報、多謂播酋內訌、士民流散、?賈不行、坐派稅銀、何從出辦、重慶等處、且謂城門巳閉、委官巳回將來計數要稅、何處賠補、則臣於是乎技窮而無所之矣、夫蜀敝國也、半為山箐、半為土司、其稱沃野可耕者、僅千里止耳、今東南一帶、兵所至、巳為荊棘、兵所不至、亦為荒墟、西北一帶、方且招兵買馬、運糧製器不從鬼輸、皆須民力、此何等景象、何等時勢、而尚堪為額外之徵乎、據言利者、必以為稅取於商、不取於民、不知兵戈擾攘之地、顛沛流離之秋、土著者巳不安其家。懋遷者肯輕入其地。商不足則不得不取盈於民。以待盡之民。供意外之取。其不轉徒而為寇者幾何。方欲招客兵而先自散其民。方欲擕叛黨而且更借之兵。即有孫吳。何能為計。此臣所為焦心勞思太息而不禁者也。至於蜀之礦山。半在夷地。即在蜀者。亦用力甚難。獲利甚少。益不足為有無者臣以為當與榷稅竝罷便。然此猶奉　旨在先者也。臣近日又接邸報、萬曆中廢弁奸民借裕國以罔上者後來不加誅亦倖免也應天衛百戶范倉一本為恪遵　祖制等事、奉　聖旨這所奏貴州地方稅課、并土產名馬、有禆國用、准差奏內內官監左監丞張慶督率官兵前去彼處會同撫按等官照例徵收銀兩解進、不許擾害地方、寫敕與他、該衙門知道、欽此、臣一見之、不覺驚愕失措、夫貴州何地、此時何時、而尚可為此事乎、葢貴州原非省會。止以通滇一線。因開府立鎮。強名曰省。其寔皆高山峻嶺。軍民無幾。尚不能當他省一大府。有何名馬方物。其誰不知之。彼武弁貧窘無聊。又見各省俱有稅使。以為貴州雖稱瘠薄。然但得誑奏　聖明。奉旨徵稅。傳食萬里。逍遙數月。計至彼處。即不如額。且可充囊。此不過為身家之計巳耳。豈復有一毫為國之心乎。夫使其為往日之貴州也。止於無稅而巳。乃今自播酋造逆。一破偏橋。枯骨徧野。再戰飛練。流血成淵。至今驛路阻絕。人烟稀少。逆酋且狺狺思逞。急於燒?。臣與撫臣郭子章每筭及該省兵糧。計無所之。移書嘆惋。今且驅遺民守危地。小民如坐漏舟。巳有遠心。驟聞此舉。將謂稅無從出。必括於民。轉相驚恐。勢必逃散。遐方孤城。誰為填寔。他日必有士卒不戰。城門不守之勢。而一方之事去矣。　陛下天縱聰明、必不忍以一方輿圖、易數千稅課、或亦未知地方情事、謾然應之云耳、臣以為貴州稅使宜急罷勿遣便。臣為三方總督、湖廣亦係臣屬、亦有防播之事、然其地去播稍遠、中禍未深、臣不敢多為不必然之說、以聳動　陛下、惟是四川貴州、去播甚邇、受禍甚慘、民心最危、時勢最急、臣若隱默不言、恐禍機竊發、不可收拾、當是時而言之則晚矣、臣謹會同廵按四川監察御史趙標、貴州撫臣郭子章、按臣宋興祖、直陳艱危情狀、乞恩　陛下、伏望將貴州中使暫免遣行、四川中使或令姑儘見收稅銀、少辦方物、暫取回京、待播事寧靜之日另議、庶兩省士民、雖在湯火、尚免靡沸、臣得以大義勉之、令為國家效死禦寇、或底定有期、太平可望矣、


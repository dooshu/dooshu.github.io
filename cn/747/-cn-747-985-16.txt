○对赀次如苴卜得乾坤判

〈甲赀次如苴，乙强力为甲持钱，举半以遗侯家。甲告乙盗用钱。乙云：“望依权力，人不敢负。”又景之宋卜得乾坤，丁告违禁，不伏。〉

赀货山积，行役如流，四人别其工商，六位占其来往。惟景与甲，食利遇时，等朱公之在陶，慕梁生之适越。丰其家产，列次於苴，观彼《国风》，将之乎宋。小人窥利，冀获浮之财；君子于行，希就陨星之郡，既假人而出举，实予而望之。乙寡贞廉，欲附其末，既亏典礼，诚不足征。异管仲之处南阳，同孔子之去东鲁，所持虽则减半，将存故未全赊，纵见遗於侯家，实无追於殷道。徒资权要，空遇乾坤，据法律而未通，在《礼经》而无禁。甲称盗用，颇涉盗由；丁告差违，岂为差谬？文饰其过，犹掩耳而盗钟；诘问其源，殊疾行而恶迹。乙则有罪，景乃无辜。彼按三章，用肃严霜之典；此详五听，须宽玉之条。状迹既造殊途，割断岂宜同罪？


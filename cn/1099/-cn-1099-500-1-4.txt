○皇陵震動疏 【 遏亂之源】

頃者流賊不靖、毒流五省、乃至侵犯　皇陵、焚燒禋殿、則真古今未有之奇變、臣死臣辱之秋也、顧不亟滅此賊、無以洩神人之憤、而不追溯亂源、亦無以施戡定之功、臣嘗博覽史冊、參觀理數、從來未有天縱聖明如　皇上、勵精求治如　皇上、而紛紜恇擾、寇盜相尋、民不樂生。世無寧宇、如今日者、斯其說在易之蠱矣、蠱之敗壞。必易世而後見。故爻皆以幹蠱為詞。明前人養其疾。至後人始受之也。　皇上御極于乾綱解紐、國步幾危之日、一番振滌、日月重光、深得先甲之維新。而于後甲之丁寧。似稍略焉。葢戊巳之際、廢籍諸臣、彙征連茹、而謀國罔效醜虜陸梁、以致聖衷懷疑、羣邪伺隙、沿至于今、繆種漸芽、蔓延滋長、孤陽時翳于陰曖、砥柱莫挽于狂瀾、魍魎或嘯舞于離明、狐鼠且縱橫于城社、逆氣足以召逆、妖氛足以成妖、此致亂之源也。堂陛之地、欺猜愈深、朝野之間刻削日甚、縉紳蹙靡騁之懷、士子嗟束濕之困商旅咨歎、百工失業、本猶全盛之海宇、忽見無聊之景色、譬諸人身。飲食起居。未改常度。而神情恍然不樂。問其所苦。且不能言。此又致亂之源也。邊事既壞。修舉無謀。兵不精而日增。餉隨兵而日益。餉益則賦重。賦重則刑繁。仰屋難籌。點金無術。復乘之以天災。因之以飢饉。父母凍餓。妻子離散。悲啼慘泣。所不忍聞。而守令惕功令之嚴。畏參罰之峻。不得不舉鳩形鵠面無食無衣之赤子。而笞之禁之。琅璫而桁楊之。使愁苦之氣。上薄于天寃痛之聲。下徹于地。　皇上雖有恤民惠下之德意。而九重深邃。此等悲楚。何能上聞。下民無知。直謂有司仇我虐我。今而後得反之也。此又致亂之源也。盜賊四起。羽書交馳調將徵兵。無地不有。而將無紀律。兵無行伍。淫汙殺劫。慘不可言。所掠婦女。荊布者徒步隨行。錦繡者乘馬掩泣。尾賊而往。莫敢奮臂。所獲之級。半是良民。所報之功。毫無寔績。民間遂有賊兵如梳官兵如櫛之謠。民安得不為盜盜安得不日繁。此又致亂之源也。具此亂源。而當事諸臣。不能憂國奉公。反躬省巳。一統之朝。強分畛域。偶居之世。日尋戈矛。加膝墜淵。總由恩怨。張羅布網。費盡機關。試觀幾年以來。所謂振綱肅紀者何事。推賢用能者何人。安內攘外者何道。富國強兵者何策。即如流賊一事。飄忽巳久。先事無堵截之謀。臨時無決勝之計。既失一夫當關之勢。縱虎出林。復誤各撫分鎮之謀。教猱升木。今日廟社怨恫。幽明胥痛。國事至此。諸臣之肉。豈足食乎。而陪京洪業。漕運大事。江南重地。三邊鉅任。又不知廟算萬全。果何途之從也。以此戡亂。亂何由弭。真可為慟哭流涕者矣。夫　皇上以不世出之英主、而遘此不世見之異事、凡食君之祿、擔君之爵者、皆當伏鈇鑕之銖。膺放流之典固非角素盈朝。可以塞責。慰安一疏。可以畢事者也。在　皇上宜赫然一怒以安天下。發哀痛之詔。明罪巳之懷。按失事之誅。正誤國之罪。行撫綏之寔事。蠲民間之積逋先收人心以遏寇盜。使仁人君子。得專意以牧民。豈□循良。不攢眉于督責。徐議財源之濬。無徒竭澤之漁。盡斥患得患失之鄙夫。廣集羣策羣力以定亂。練兵選將。豈乏良圖。理財用人。非無大道運籌必得其窽。則傯倥可以無虞。布置不失其宜。則人情自皆悅服。蠱之象曰、振民育德、葢振取蕩滌之義、育有補救之方、若復養癰不決、弛瑟不張、俞咈無聞而但云巳有旨矣、方圯既極、尚言戴罪圖功、忽忽悠悠、將安底止、臣叨蒙聖恩、捐糜思効、自恨白面之書生、莫剖丹心以報國、悲憤交集、涕泗陳言、仰乞皇上鑒此愚誠、寬其罪責、倘蒭蕘可採、願葑菲不遺、臣無任戰慄激切待命之至、

皇明經世文編卷五百終








【北使洛诗】

〖沈约宋《书》曰：延之为豫章世子中军行参军。义熙十二年。高祖北伐。有宋公之授。府遣一使庆殊命参起居。延之至洛阳。道中作诗一首。文辞藻丽。为谢晦、傅亮所赏。集曰：时年三十二。〗

改服饬徒旅。首路□险艰。（李善本《文选》作难。）振楫发吴洲。秣马陵楚山。途出梁宋郊。道由周郑间。前登阳城路。日（《类聚》作旦。）夕望三川。在昔辍期运。经始阔圣贤。伊氵□（李善本《文选》作谷。《类聚》作洛。）绝津济。台馆无尺椽。宫陛（《类聚》作阶。）多巢穴。城阙生云烟。王猷升八表。嗟行方暮年。阴风振凉野。飞云（李善本《文选》作雪。）瞀穷天。临途未及引。置酒惨无言。隐悯徒御悲。威迟良马烦。游役去芳时。归来屡徂愆。蓬心既已矣。飞薄殊亦然。（○《文选》二十七。《诗纪》四十七。又《类聚》二十七作北使主洛。引山、间、川、椽、烟五韵。）


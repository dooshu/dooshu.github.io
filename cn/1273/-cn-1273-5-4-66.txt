镇平中学堂同人录序


按：此序作于一九一一年夏，录自《丘仓海先生文集》。镇平，即今广东蕉岭县，镇平中学堂旧址为桂岭书院。一九〇四年丘逢甲在此书院设立师范传习所，一九〇六年（丙午）丘倡议改立为镇平中学堂。一九一一年夏，镇平中学堂首届甲班学生毕业，请丘逢甲为《同学录》写了此序。

镇邑中学校，故桂岭书院也。经始于丙午秋，越于今六载矣。甲班有生若干人，乙丙丁三班生共若干人，戊班有生又若干人。镇为邑一山僻小县耳，而得高材生如是之多，虽由邑人士敦崇学行，要非当事诸君子善于奖诱而汲引之，奚能与于斯耶？

今年夏，甲班学习期满，届毕业焉。诸生虑他日散处，无以为纪念也，因有同学录之刊，而请序于余，余曰：诸生读《易》能卒矣乎？在《易·同人·六二》之爻辞曰：“同人于宗，吝。”[34]客族当元明之交，播迁于斯土者，聚族而居，已成习俗。族姓之见，贤者不免，晚近又滋甚焉。欲不生悔吝，得乎？《同人》之篆辞曰：“同人于野，亨。”[35]夫平居里巷相慕悦，一旦临小利害则去之不顾，矧浮萍聚散，偶然风水相遭者耶？四海兄弟，秦越肝胆，极端之论耳。“同人于野”，夫岂易言“亨”哉！

孰意诸生，今日天假之缘，在此一堂。而同人于门也，以道义相砥砺，以学问相切磋，所谓日计不足，月计有馀，以及此五年之久也。而又同里闾，同学业，无吝于宗而亨于野，他日拔茅连茹，以其汇徵吉之象，于是焉著，岂犹有以酒食交游相征逐，类庸夫俗子之所为者？以是言之，凶终而隙末，吾知勉夫！诸生勉乎哉！

以余闻之故老，征之志乘，忠孝节义如林先生丹九，文章学问如黄先生香铁，诸生当效法之。吴云岩学使曰：岭之南，州县以百数，文学嘉应为最。嘉应属县四，文学镇平为最。镇平虽僻陋，自今以后，山川灵淑之气所钟，岂乏奇伟魁杰之士？如二先生者出，以副当事诸君子平日殷殷奖诱诸生之愿望乎？有，则必于斯堂焉卜之。诸生勉乎哉！

宣统三年五月二十七日






○戴敦元词

开化为浙东小邑，应县试者百馀人，而有戴简恪［敦元］出其间。公字金溪，未通籍即与李西斋、倪米楼诸君相角逐，後由比部郎仕至尚书。诗文皆卓然成家，集後另刊沤尘词二卷。清平乐云：“尊前咫尺。背面都陈迹。回首高城烟水隔。人在西风帘隙。万千心事谁知。挑灯细琢新词。便没青鸾寄与，不曾闲却相思。”采桑子云：“纱窗月暗风声骤，泪结红冰。香退青绫。赢得新愁较旧增。人间路比天还远，梦也无凭。睡也何曾。挑不成花一点灯。”步蟾宫云：“宿酲未破窗催曙。听枝上、声声杜宇。三分春色二分过，便苦动、不如归去。东风肯恋花间住。算也似、天涯羁旅。琼楼定误惜花人，问後夜、相思何处。”皆少作也。後则题图酬应居多，如出两手矣。


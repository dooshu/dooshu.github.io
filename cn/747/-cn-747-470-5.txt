○又答论萧复状

右。钦溆奉宣圣旨：“卿所奏萧复事，朕已具悉。假使更无别意，终是不识事宜。今巡行诸道，转恐事多乖失，缘孟年老，今欲除萧复为福建观察使，便令赴任，去就亦应得所，卿意以为何如者？”

伏以将相之任，所委皆崇，中外迭居，亦是常理。然君臣有礼，进退不可以不全；理体有宜，本末，不可以不称。顷盗兴都邑，驾适郊畿，陛下悔征赋之殷繁，念黎元之困悴，诞降慈旨，深示悯伤；特遣大臣，普询疾苦。本期还报，将议优蠲，众情禺禺，日望上达。今若未终前命，遽授远藩，则是膏泽将布而复收，涣汗已发而中废，事既失望，人何以观？斯乃进退之礼不全，本末之宜不称，谓为得所，臣实疑之。傥虑处事乖方，不欲淹留在外，则当谕以诏旨，促其归程，远郡巡历未周，但令副介分往。待其复命，亲访物情，革弊垂恩，用符德号。使务既毕，能否益彰，徐择所宜，以图进退，庶於事体，允得厥中。谨奏。


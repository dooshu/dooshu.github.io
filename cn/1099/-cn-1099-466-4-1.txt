○新修鄖陽撫治都察院記 【 代　鄖陽撫治】

昔者先王畫九州之野、設五行之官、占考躔次、順若時序以授民事、而共王職、使無有沴戾咼?旡孽、協氣橫流、而景福肹蠁、葢天人之際、若響荅桴矣、左氏稱晉士弱之言曰、古之火正、或食于心或食于咮、咮為鶉火、心為大火、各有分野、不相及也、而黃石公又言熒惑火之精、其象為御史大夫中丞、主禁令刑罰、收捕糾正、何其說之詳也、楚之分星為鶉尾、而鄖陽近在楚封內、御史中丞駐節其中、所部宛鄧汝漢関河諸郡邑、大氐無慮數十、而中丞署獨在鄖、不移徙、歲某某、守吏不戒、化為煨燼、維時中丞汪公初視事、至瞿然曰、是何祥也、不佞奉職無狀、無非稅罪、于是使祝史解祠避舍、至于襄僑居焉、巳乃程材鳩工、祓飾其所、而公業巳遷、會今中丞凌公繼之、踰年落成、始属余為之記、余嘗討國家故實。在天順間。歲惡不入。四方之民。蕩析糊口。而鄖實為逋逃藪。山谷阸塞林箐蒙翳。既贅聚不可禁。又無所受要束。則黠桀者自推擇為雄長。而劉千斤乘之而起。有眾數十萬。遂僣號偽。置諸官属。我是以有白圭之師。師以捷聞。而善後之策未講。諸負固不服者無解巳時。項襄毅招撫流民時垣中亦有□其多殺戮者項公上疏力辯今覌此記意者當時之議不盡誣耶我是以有項忠之師。忠所誅戮適戍凡萬餘人。復盡驅其無名數者。累重難徙。道殣相望。往往止營。更思為亂。然後采大宗伯周弘謨、都御史李賓言、以中丞原傑往撫之、令民各占其土為業、而闊其徭賦、為置諸郡縣吏、材官騎士、相錯而治、由是撫治有專官。而中丞署所從起矣。書曰、火燎于原。不可嚮邇。其猶可撲滅。彼其初召輯保伍。可仗箠使耳。而至于尋干戈。暴骸中野。則謀國者計左也。國家又安二百年。鄖人得蒙其故業以相生聚。而撟虔吏或從而齮齕之。中丞尊官、務舒緩養名、介冑之士、寖尋不習兵革、以故廼者白徒流冗、剽攽漸興。甚者至殺長吏竊府藏以去。亡匿險阻間莫敢誰何。假設周李諸君而在。豈不為寒心哉。余聞災異之發、各象過失、以類告人、猶嚴父之明誡也五行圍緯之書。即余不甚解。然陰陽之旨、莫善乎易、易曰澤中有火、革之象也、物窮則革、鑽燧生于茹毛、上棟生于營窟、質敝必文、政猛必寬、所由來遠矣、往項白二公所重在兵。兵窮矣革而為撫今自度所為撫之具。與原公時。有以異乎。天其或者弔鄖之民而示之象。以丁寧夫吏茲土者未可知也。語曰不習為吏、視巳成事、原中丞之政。諸大夫所可考見也。革今之所以敝。而倣昔之所以治。無為戎首。則庶乎其克謹天戒。而福滋至矣。苟欲鄣塞前過、角無用之虛文以末殺災異滿讕誣天、余安能知之、抑余又有言、官寺譬傳舍也、鄖之有中丞署、自原公始、署且燬而鄖人尸祝公者、終今以來不改、諸大夫所欲繼原公之業者、其在此乎、其在彼乎、余不敏、為記其大者以諗之若大堂寢廨館庖廩廄湢之制、畚拘摶埴剞劂獶堊之工錢穀出納時日方位之宜具在碑陰茲不書、


14　西都賦二句爲對　招白閒之白閒釋


班固傳：「西都賦云：『招白閒，下雙鵠。揄文竿，出比目。』」二句爲對。白閒，猶黄閒也。注云：「弓弩之屬。」御覽三百四十七引風俗通：「白閒〔一〕，古弓名。」文選以「閒」爲「鷴」。【原注】非禽名也。

【元圻案】章懷注：「弩有黄閒之名，此言白閒，蓋弓弩之屬。本或作『白鷴』，謂鳥也。」〇文選西都賦注：「西京雜記曰：『閩越王獻高帝白鷴、黑鷴各一雙。』」何義門曰：「今以『揄文竿』例之，當以後漢書爲正。」

〔一〕「閒」，元刊本作「鷳」。






○为崔神基让司宾卿表

臣神基言：伏奉恩制，以臣为司宾卿。芝涣曲临，奖饰逾分，蓬心回荡，冰炭交集，臣神基诚惶诚恐顿首顿首死罪死罪。臣才实凡庸，志无远大，徒以命偶时来，餐和饮泽，累叨恩遇，浸成荣显，遂得出拥朱轩，入陪紫盖，被服组，周旋阶闼。自谬司六尚，承乏九宾，星骤移，尘露无纪，每怀忌满之诫，实负旷官之责。宁可以更奉殊徽，重叨非据，当象河之显列，处惟月之崇班？陛下刻象周金，焚山榜道，维驹在咏，异人并出，无容使芳蕙为萏（疑），康瓠成宝。伏乞天哲，改择人望，则尚德之举，无累於翘薪。匪服之讥，不尘於列棘。无任惭悚之至，谨诣朝堂奉表以闻。


○进马状

同州防御使供进乌马一匹，八岁，堪打球及猎。

右，臣窃闻道路相传，车驾欲游幸温汤，未知虚实者。臣职居守土，侍从无由，羡魏阙之埃尘，犹随日御，恨新丰之鸡犬，亦听车音，目断魂销，形留神往。又得进奏官状，知河中、华州、京兆府并於昭应排比进献。臣当州素乏所出，无以粗展丹诚。臣既别受恩私，又不合独无壤奠。伏以前件马北方正色，东道奇踪，调习多时，备谙材色。解击球者，每嘉其环回斗转，动可惬心；善猎射者，皆叹其度堑逾沟，走不换足。欲随正、至献贺，窃虑群众混同，徘徊瞻顾，蓄锐斯久。今者宸游近甸，地降灵泉，施展是时，戢藏何益。伏望陛下扬鞭顿辔，取验其驯良，结尾络头，试观其神彩。臣某深恩未报，愚志空存，自惭驽钝之姿，莫展驱驰之效，扪心恋主，因马喻身，轻冒天威，无任战汗。其马谨随状进。谨进。


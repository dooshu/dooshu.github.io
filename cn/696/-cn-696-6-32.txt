留别闇公圣期


江南满秋草，落日迎寒潮。
禾黍黄动地，川原何遥遥。
驾言适冀州，行役无昏朝。
揽袪各来送，我心多郁陶。
申意不可极，南州双琼瑶。
异时一握手，文雅相招邀。
所怀即古义，芳若佩兰椒。
壮心论天壤，经史生光昭。
羽仪盛馀子，谁人当久要。
怅焉河梁别，万里违丰标。
我出畏世网，子居混渔樵。
小山足贤隐，园桃讥士骄。
勖子以盛时，经纶出刍荛。
北风当南望，再上桑乾桥。





○王府长史阴府君碑铭

贤哉阴侯，孝友仁信。符彩外发，清真内镇。史门文宗，国子儒胤。克家踵武，金声玉振。结筮仕，利用劝心。雉驯风化，鹿赋文章。函丈礼乐，雷门纪纲。微言教胄，直道匡王。年惟大耋，克茂精爽。疾不弥留，怡然长往。世比过隙，生犹绝响。契均范张，会阻天壤。通家自昔，永怀厥初。昏姻之故，言就我居。富同鼎食，穷共园蔬。动心规戒，言成著书。夺我良友，天其丧余。南望龙门，东都九原。万籁酸骨，千霜断魂。琴瑟都尽，埙篪半存。葬收子婿，碑传外孙。人生到此，天道何言？


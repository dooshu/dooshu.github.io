○授韩建昌黎郡王制

门下。《记》曰：“诸侯有功德於人者，加地进律”。《书》云：“德懋懋官，功懋懋赏”。其有功宣於宗社，德被於生灵。立扶危定颠之勋，展巡祖建储之力。忠诚贯天地，贞节伏鬼神。须行不次之恩，用报非常之绩。俾谐合议，爰举宠章。具官某，维岳降神，自天生德。巨材山立，雅量海深。行健不以武而以文明，处顺不以邪而以忠正。其动也直，其静也专。孙武理兵，令惟画一。文翁训俗，教必在三。临大事则侃侃丈夫，在平居则谦谦君子。生知无对，默识绝伦。自镇关防，己周星律。化骁雄之士，尽说诗书。流恺悌之风，大行乡里。去秋迎銮郊次，驻跸州城。语时事之艰危，言泪俱下。奉行朝之供亿，勤竭无渝。而又请谒元龟，载营复庙。才当旬浃，更事严。椒壁虹梁，备闻壮丽。礼容备物，靡不精周。既而首贡封章，议建储贰。复六十年之坠典，振三百载之洪规。邦本以贞，丕基永固。实自良画，成此懿图。去不令之人，以清朝列。惩左道之辈，用肃群伦。谋无不臧，动有成宪。肇我中兴之业，因其活国之诚。永念殊庸，实无与二。是乃锡功臣之号，封异姓之尊。用答元勋，勉膺异渥。噫嘻！当屯窒之时，虽危无咎者鲜。乘泰亨之际，在上不骄者难。全卿始终，罔怠操执。赞辅以德，永孚於休。


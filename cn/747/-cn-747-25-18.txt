○天长节推恩制

朕临驭万邦，迨今四纪，曷尝不虔诚至道，锐心庶政。昊穹孚祐，俗致升平。仁寿之域渐登，太和之风斯在。比岁小有僣亢，颇非丰稔，遂使开仓赈乏，空圄恤刑，兼蠲徭省赋，故得家给人足。顷者农功正兴，而霑泽频阻，言念黎献，匪遑厎宁。是用发於精诚，庶平昭鉴，至诚上达，膏两应期。俾夏苗如云，秋获不日，周览原野，宛同茨梁，岂惟有慰朕怀，实亦克符人庆。此皆上元垂贶，宗社降灵，岂曰朕躬，所能通感。属天长令节，盛德在金，爰因欢庆之辰，用申雷雨之泽。其天下见禁囚徒，有犯十恶及谋杀伪造头首罪至死者，特宜免死，配流岭南远恶处，自馀一切释放。圣人积不涸之泉，王者用无穷之府，支计苟足，多赋何为？天下百姓今载租庸，并宜放半。所运粮储本资国用，太仓今既馀羡，江淮转输艰劳，务在从宜，何必旧数？其来载水运入京宜并停。如闻天下诸郡逃户，有田宅产业，妄被人破除，并缘欠负租庸，亲邻货卖，及其归复，无所依投。永言此流，须加安辑。应复业者，宜并给还。纵已代出租庸，不在徵赔之限。《书》云“咸秩群望”，《诗》曰“怀柔百神”，永惟明徵，岂忘昭报。今秋稼穑，颇胜常年，实赖灵祗，福臻稔岁。其五岳四渎所在山川，及得道升仙灵迹之处，宜委郡县长官，至秋后各令醮祭，务崇严洁，式展诚享，无广屠宰，以备牲牢。其天下侍老，宜各量赐米麦。又亲人之要，令长为重，比虽精选，未尽徵求。卓鲁之才或遗，蒲密之化安寄？宜令京官五品以上正员文官，三品以上正员武官，及郎中御史，各举堪任县令一人。具名申省，委有司试择奏授。其有善恶，赏罚与举主并同。僚佐限期，一时令集。王制下士视上农，周政庶士倍禄，若衣食既足，则廉耻乃知，至於资用靡充，或贪求不已。败名冒法，实此之繇。辇毂之下，尤难取给，其在两京文武九品已上正员，既亲於职务，可谓勤心。自今已后，每月给俸食杂用，防閤庶仆等，宜十分为率加二分，其同正员官加一分，仍永为常式，其南衙九品已上，并京兆府畿令等，宜共赐物二万匹。左右龙武军各赐一千匹。其唐元功臣，念言勋旧，宜异常伦。两军各赐物二千匹，馀各有差。庶生成之泽，自叶而流根，庆赏之恩，繇衷以畅物。宜宣示遐迩，知朕意焉。


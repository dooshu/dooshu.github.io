○肉芝

癸酉春 【 癸酉春　原本作「今年春」，据说库本改。】 ，长洲漕湖之滨，有农妇治田，见湖滩一物，白如雪，趋视之，乃一小儿手也，连臂约长尺许，其下作声唧唧。惊走报其夫，夫往看亦甚疑怪，掘之，其根不可穷，乃折而弃之湖。尝读神仙感遇传云：「兰陵萧静之掘地得物，类如人手，肥润而红，烹而食之，踰月发再生，力壮貌少。复值道士顾静之曰：『神气若是，必尝仙药。』指其脉曰：『所食者肉芝也，寿等龟鹤矣。』」然则漕湖之物，正此类耳，乃不幸弃乎愚夫之手，惜哉！


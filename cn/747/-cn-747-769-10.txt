○手署三剑赐名臣赋（以“特书嘉号，用奖贤能”为韵）

汉章帝以锡赉情重，君臣道全。示署剑推恩之礼，表经邦佐命之贤。虽彼百官，分恩光之涣汗；惟兹三者，睹御墨以昭宣。是知器挺臣功，名由天奖。非霜刃无表汝之庸勋，非乾文无重予之庆赏。所以昭冲和，劝忠谠。鲛函尽启，决云之状盈眸；彩笔初题，垂露之文在掌。岂不以良佐斯得，深谋可嘉。或染翰而纪其敦朴，或挥毫而以文华。彼锡彤教，我乃颁其秋水；彼铭钟鼎，我乃镂以莲花。一则薛烛未逢，风胡不识。提携可助於雄勇，佩服必资其挺特。能使巨阙惭价，豪曹失色。乃署龙泉之名，以表韩棱之德。一则龙藻日耀，霜风雪凝。麾之而氛以歇，带之则威仪可聆。斯亦弗刂钟难媲，斩马奚称。乃署汉文之号，以旌郅寿之能。一则利可卫身，威能禁暴。惬项伯以将舞，宜赵王之所好。岂羡乎五色奇形，千金美号。乃署椎成之字，以彰陈宠之操。故得光王环佩，荣冠簪裾。见鱼水相逢之际，是云龙契会之初。数比梦刀，各获君前之赐；功齐神笔，长吞天上之书。洎吾皇威被华夷，德安岐雍。锋芒不自其手署，颁赐尽归其公共。盖以韩魏为铗兮宋为镡，异汉朝之所用。


吴非熊诗序

山人诗与缙绅自异盖其地使然处岩穴而务为富贵之言谓之不衷若翦削太甚气寒力薄视一言一字之近於高华若将凂焉此特田夫村老之言目为山人人之称山人者岂徒然哉摩诘富贵人下笔辄萧然物外浩然以布衣齐名观其诗岂尝有岑寂寒俭之态哉故夫山人之诗未易言也吴非熊山人之能诗者也好苦吟若峡猿哀啸而清健郁苍非一目所能尽其稍近朴拙彷佛少陵之遗意焉此其所以独胜也伯玑拔其尤秀者若干首而属余论之夫山人鬬草篇非其至者而平生独以此得名於乎诗可易与人言哉


○左辅念宛斋词

阳湖左杏庄中丞［辅］初任合肥令，误复起，仍宰合肥，氵存升湖南巡抚，所至官书皆自治。少时与洪稚存太史、孙渊如观察相徵逐，官最显而文名稍不如，著有念宛斋词。苏幕遮云：“玉波寒，罗袂湿。怕上高楼，闲并秋千立。衣蝶香销箫凤涩。好梦都阑，鬓影风吹急。悄难言，愁不歇。此意沉吟，毕竟和谁说。要识阿侬心曲折。除向回廊，看取阑干月。”秋柳同钱黄山赋调寄垂杨云：“年华易老。看碧柳依依，得秋何早。春水楼台，也曾好梦勾留到。芙蓉泣露临清晓。盼不著、一丝颤袅。空条，带个归鸦，更衬些衰草。况是离愁难了。趁古堠残霜，乱山斜照。那不销魂，者般憔悴原知道。相看漫讶烟痕少。是镜里春人画稿。问可能风信吹回，依旧好。”


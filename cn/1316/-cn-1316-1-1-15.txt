孙侯判代妹伸冤

繁昌县张简，状告为杀命理冤事：

「父存嫁妹云玉，厚奁百金，配与兽亲计生为妻。岂恶不务生理，酗酒宿娼，孤妹终身仰望，反嗔苦谏，活活打死。夫杀妻命，纲常坠地。兄痛妹冤，情惨昏天。上告。」

计生诉曰：

「状诉 为劈冤事：身妻病故，岳母面殓无异。岂奸舅张简，捏告打死。见身诉明，复催检尸。视人命为奇货，倚妹尸若孤注。不顾有伤天和，惟知肆奸鼓祸。乞各取认状。有伤，身认殴罪﹔无伤，恶招反坐。庶罪有攸归，尸无枉检。上诉。」

孙侯审云：

「云玉系计生之妻，而张简乃云玉亲兄也。计生酗酒宿娼，嗔妻谏阻。以结发而反目，固伦教中罪人乎。但云玉以夫不才，有辜终身仰望，愤惋而死耳。若必日捶楚而毙，夫谁指之？张简恐妹冤亡，构讼计生。殊不知计生虽有宿娼之为，必无杀妇之理。张简究嫁奁则可，必欲检尸正法，则不可也。不然向也朱、陈，今也秦、越，徒令人嗤笑矣！」


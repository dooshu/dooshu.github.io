蘇娥訴寃記　　干寶

漢九江何敞。為交州剌史。行部到蒼梧郡高安縣。暮宿鵠奔亭。夜猶未半。有一女。從樓下出呼曰。妾姓蘇名娥。字始珠。本居廣信縣修里人。早失父母。又無兄弟。嫁與同縣施氏。薄命夫死。有雜繒帛百二十疋。及婢一人。名致富。妾孤窮羸弱。不能自振。欲之傍縣賣繒。從同縣男子王伯。質車牛一乘。直錢萬二千。載妾幷繒。令致富執轡。乃以前年四月十日到此亭外。於時日已向暮。行人斷絕。不能復進。因卽留止。致富暴得腹痛。妾之亭長舍乞漿取火。亭長龔壽。操戈持戟。來至車旁。問妾曰。夫人從何所來。車上所載何物。丈夫安在。何故獨行。妾應曰。何勞問之。壽因持妾臂曰。少年愛有色。冀可樂也。妾懼怖不從。壽卽持刀剌脅下。一創立死。又剌致富。亦死。壽掘樓下合埋。妾在下。婢在上。取財物去。殺牛燒車。車釭及牛骨。貯亭東空井中。妾旣寃死。痛感皇天。無所吿訴。故來自歸于明使君。敞曰。今欲發出汝屍。以何為驗。女曰。妾上下着白衣。靑絲履猶未朽也。願訪鄕里。以骸骨歸死夫。開之果然。敞乃馳還。遣吏捕捉。拷問具服。下廣信縣驗問。與娥語合。壽父母兄弟。悉捕繫獄。敞表壽常律殺人不至族誅。然壽為惡首。隱密數年。王法所不能得。令鬼神訴者。千載無一。請皆斬之。以明鬼神。以助陰誅。上報聽之。






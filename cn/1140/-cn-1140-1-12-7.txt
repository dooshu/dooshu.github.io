寄沈绎堂

赐裘盛事载之史册播之诗歌为後来佳话今出典闱试入掌成均天下英流尽坐春风中犹忆及邺下南皮故人文酒之乐乎嘉会不常转眼陈蹟为可叹也近匿影林臯以偷安养拙为幸然自亥秋握别时赋诗见志有得闲吟一篇为渔洋先生所见尔时已决计从麋鹿游矣它人爱我者犹劝驾先生独肝膈示我真知我者哉一出春明便同行路平生宿好未敢通只字盖势位阔絶实安原宪之贫非敢同叔夜之傲乃渔洋翁时时笔舌见及顷复得此於先生苔岑气类不免重为搔首耳高位难居盛名难副此席旧称南陈北李今不得不推先生愿益勉之矣


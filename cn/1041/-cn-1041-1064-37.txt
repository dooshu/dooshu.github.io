舒坦　芦山寺

江云扶雨暖溶溶，来往东西只信风。

早晚晴阴浑不定，青山半在有无中。

鹅鸭相呼初出田，昏昏云日澹平川。

寒云数簇山南北，不见人家空见烟。

舒坦

舒坦　芦山寺

云山流水水中山，尽日青藜共往还。

更向僧房看图画，不知身在画图间。

舒坦

舒坦　芦山寺

别开小径入松关，半在云间半雨间。

红叶满庭人倚槛，一池寒水动秋山。

舒坦

舒坦　芦山寺

昨日南山今北山，山南山北几时还。

世人只道僧閒好，未必僧閒似我閒。

舒坦

舒坦　芦山寺

老来漫有爱山心，酒少茶多却不禁。

一夜上方欹客枕，隔窗自伴冷猿吟。

舒坦

舒坦　芦山寺

山水连村不见村，冥冥细雨湿黄昏。

秋山咫尺无人到，须信閒人不用门。

舒坦

舒坦　芦山寺

山空水落见遥村，取次人家只隔云。

一阵西风雨中过，溪头笑语陇头闻。

舒坦


◇语上计丞史归告二千石（元寿二年）

诏书殿下，禁吏无苛暴，丞史归告二千石，顺民所疾苦，急去残贼，审择良吏，无任苛刻。治狱决讼，务得其中，情诏忧百姓，困於衣食，二千石帅劝农桑，思称厚恩，有以赈赡之，无烦挠夺民时。今日公卿以下，务饬俭恪，奢侈过制度以益甚。二千石身帅，有以化之，民冗食者，请谕以法。养视疾病，致医药务治之诏书，无饰厨养，至今未变，又更过度，甚不称，归告二千石，务省约如法。且案不改者，长吏以闻。宫寺乡亭漏败，墙垣ヌ坏不治，无辨护者，不胜任，先自劾不应法，归告二千石听。（《续汉百官志》注引《汉旧仪》）


47　楚辭荀子有彈冠振衣語


楚辭漁父：「吾聞之，新沐者必彈冠，新浴者必振衣，安能以身之察察，受物之汶汶者乎！」荀子不苟篇曰：「新浴者振其衣，新沐者彈其冠，人之情也。其誰能以己之僬僬〔一〕，閻本云：「元板作『潐潐』。」受人之掝掝者哉！」案：今本荀子「僬」作「潐」。楊倞注：「潐潐，明察之貌。掝，當爲『惑』。掝掝，惛也。」荀卿適楚，在屈原後，屈原卒於楚頃襄王時，春申君以荀卿爲蘭陵令，在考烈王八年。考烈王，頃襄王太子完也。豈用楚辭語歟？抑二子皆述古語也？

【何云】曰「吾聞之」，則述古語矣。

【元圻案】説苑説叢亦曰：「新沐者必拭冠，新浴者必振衣。」

〔一〕「僬僬」，元刊本、清嘉慶本作「潐潐」。






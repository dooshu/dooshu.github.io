○与齐相国书

三十三官足下：近年已来，宰臣当国，多与故人礼绝。仆以礼处足下，则足下长者，仆心未忍；欲以故人处足下，则虑悠悠之人，以仆为诡。我欲修书，逡巡至今。忽承足下出守羲国，於苍生之望，则为不幸，为足下谋之，则名遂身退，斯又为佳。仆昧时者，谨以为贺。但鄱阳云安，道阻且长，音尘寂蔑永以三叹。仆所疾沈痼，方率子弟力农，为世疏矣。足下亦焉能不疏仆耶？足下素（阙）仆所知之，其於得丧，固怡如也。然朝臣如足下寡矣，明主岂当不察之耶？惟强饭自爱，珍重珍重。


乱几

郁离子曰：“一指之寒弗燠，则及于其手足；一手足之寒弗燠，则周于其四体。气脉之相贯也，忽于微而至大。故疾病之中人也，始于一腠理之不知，或知而忽之也，遂至于不可救以死，不亦悲夫！天下之大，亡一邑不足以为损，是人之常言也，一邑之病不救，以及一州，繇一州以及一郡，及其甚也，然后倾夭下之力以救之，无及于病，而天下之筋骨疏矣。是故天下一身也，一身之肌肉腠理，血脉之所至，举不可遗也，必不得已而去，则爪甲而已矣。穷荒绝徼，圣人以爪甲视之，虽无所不爱，而捐之可也，非若手、足、指之不可遗，而视其受病以及于身也。故治天下者惟能知其孰为身，孰为爪甲，孰为手，足、指，而不逆施之，则庶几乎弗悖矣！”


○授长孙无忌太子太师房元龄太子太傅萧瑀太子太保制

明两之重，实固宗祧；辅导之职，莫先师保。是以吕望、召奭，胜芳於有周；叔孙、元成，继美於隆汉。司徒赵国公无忌，器范宏邈，风鉴秀远。材称栋干，地兼姻戚。佐命之功，勒乎钟鼎；论道之誉，穆乎台槐。股肱是属，邦国攸赖。教谕少阳，佥望斯在。司空梁国公元龄，体业忠肃，识具宏通。诚著霸图，功宣鼎业。奉上之节，所怀必尽；益国之事，知无不为。必能厉兹六行，审喻三善。特进宋国公瑀，操行清约，识局贞正。夙受先遇，早升朝右。立身之操，必在於直道；体国之心，无忘於忠义。辅翼储贰，望实攸归。无忌可太子太师，元龄可太子太传，瑀珂太子太保。


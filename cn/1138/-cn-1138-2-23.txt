陈曼仙年兄毛香林寅丈以五泉亭子初成邀余过赏慨然欲往赋诗报之

其一


使君双骑发皋兰，报道新亭已可观。
才向岩边开绝构，更从槛外出飞湍。
葛巾草履谁相过，怪石孤松手自安。
三月黄河涛浪稳，凭栏须与故人看。

其二

幽亭高下许相闻，尺素招邀意倍殷。
每怪烟霞君独擅，肯容泉石客平分。
枕流一为留黄鸟，停策还来访白云。
拚取登临须尽醉，浊醪十石属参军。


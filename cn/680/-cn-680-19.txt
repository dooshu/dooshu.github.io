卷第十九

嘉兴大藏经　石门文字禅

石门文字禅卷第十九

宋江西筠溪石门寺沙门释德洪觉范着

门人觉慈编录

毗陵天宁法云堂校

赞

小字华严经赞(并序)

蜂房于梁间以漆液固其蒂鹊巢于木末累百日而后成彼曾何知而经营之妙积累之功若习艺之神盖其灵明廓彻不思议之力虽昧劣飞摇之中而具足成就弗差毫末况首出万物应物而能言者乎昔有梵僧来自五天见晋宫阙崇丽叹曰是与忉利天何异但彼道力所成而此直业力耳余窃笑之是安知我此妙力出生太虚容受寰宇曾何天上人间楼观之足云哉道人栖公悯世迫隘就其所欲书大方广佛华严经于方册中其轻妙可以一掌置开编蠕蠕如行蚁熟视之其横斜曲直重交反仄曲尽其妙不翅如擘窠大书观者填门叹未曾有佘欲称赞是无作之功乃说偈曰。

我闻尊者龙胜师应供曾入娑竭海龙宫微尘妙章句目所一瞥辄能诵流于五天及震旦为热恼中甘露门唯道人栖出其后愿力猛利思精特能于方策纸墨间书此大经十万偈诵于蜗舍巢庵中了然如在龙宫见观者种性有差别爱慕皆生殊异想要当谛观一尘中亦有无边妙经卷昔有智人破此尘十方世界一切说以名尘故非断空而可破故非寔有了此两宗妙法门亦摄一切契经海譬如困卧俄顷际梦中所历更千载乃知一念圆古今真实际中法如是一微尘妙不可测当知一一尘亦然譬如天帝网明珠珠体莹然俱照彻一珠具足诸网珠一一珠中同遍入我今以此金刚句坏灭彼众下劣想使悟尘中含此经奚方册中乃惊异咨尔山君河树神各各当忆本愿力要当勇猛勤守护勿令邪念辄蠹侵毗蓝风吹须弥卢劫火焚烧大千界为摊此经一切处使其凉曝各得所我此现前佛子等作是观者名正观稽首十方调御师刹刹尘尘为作证

小字金刚经赞(并序)

琼上人以饱霜兔毫数茎束为笔其锐如麦芒临纸运肘快等风雨书金刚般若经于兼寸环轮中望之团团如珠在薄雾间即而视之其行如人挽发作烟鬟自非思力精微何以臻此哉为之赞曰。

昔有佛子根猛利能观空性则是色欲显空色不思议仰空书此金刚句至今风雨被原野诸樵牧者集其下乃知肉眼不能见譬如水中有盐味唯道人琼思精奇能观色性即是空视此纤管大如椽挥翰如行九轨道故于兼寸环中备足广大言说身世人可见不可读譬如婴儿亲崖蜜我于此经能证入初中后善三法门忽然落笔如建瓴不复现行生倒想由色空观入诸境奏刀肯綮无全牛尽持此法施群生甚微细智愿同证

临川宝应寺塔光赞

维宝应寺律师宝觉大士慕寂修大殿之崇成妙天下之壮丽有光夜现于塔万众为之作礼光虽不言而意传盖旌功德之殊异客疑余之言曰光不言则是光尝言塔意传则是塔有意宁有是理余曰佛以光为舌说华严之法门又以塔为耳听法华之妙义所以明根尘之同源而情与无情之不二也嗟众生之颠倒分色身之臭味苟返流而证真遗六用而俱弃非特塔光而已一切诸法皆如是故葵藿向日而回旋磁石与针而冥契空桑能孕贤圣山岳解呼万岁夫岂不然哉客曰塔庙之在震旦者不知其几胡为皆无光见而此塔独尔耶于是甘露灭笑曰譬月之在天影落众水水浊则月隐水澄则月现月故常明而以水之浊清故见不见尔吾以是知此邦民信心清净所以致此奇瑞我作赞辞非止见闻随喜又以为翰墨之游戏也

东坡画应身弥勒赞(并序)

东坡居士游戏翰墨作大佛事如春形容藻饰万像又为无声之语致此大士于幅纸之间笔法奇古遂妙天下殆希世之珍瑞图之宝相传始作以寄少游卿上人得于少游之家二老流落万里而妙观逸想寄寓如此可以想见其为人余还自海外见于湘西谨拜手稽首为之赞曰。

唯老东坡秀气如春游戏翰墨挝雷翻云偶寄逸想幻此沙门了无一事荷囊如奔憨腮膰腹行若不闻众生狂迷以利欲昏如一器中闹万虻蚊吾未暇度驼卧猿蹲傲倪一世随处乾坤

出檀衣赞二首

古佛身上衣佛佛相付授慈母爱儿心针针自成就是故吾双峰自少至白首护惜如镜奁一尘不敢受何以出檀名此时无别虑如持油钵行如蹑独木渡永怀毗尼藏一旦成万古纷纷五群众来观亦顶礼平时放逸心化作额间泚将见衣匣前泚流似江水咨尔淮山神守护当奉职无使尘涴侵无使云润湿谛观不敢瞬心折三叹息

此出檀衣慈母授我不敢手扑矧敢覆卧五十余年俨临清众寒暑不易尽形受用师后当知商那和老于母腹中披九枝草

传衣阁赞

达磨信衣转相传付四传至今今以付汝受授惟艰命如悬絮法遍沙界此衣乃住想见峰前父子相语唯僧行月以阁其处坐令朱栏环达云雨

栽松道者真身赞

生死变灭如沤在海无有处所浩然茫昧而此老人游戏自在出死入生初无限碍譬如壮士脱袍着铠令铠与袍俨然相对是故山中两身俱在凡夫众生为眼所盖为抉其膜使生光彩

定身岩赞

淮山深处容我卓锡树下经行岩间宴寂六十余年胁不至席天子三诏掉头不应知不可致南向加敬山摇海惊天空地迥后代儿孙则反于是如乳中虫贪嗜世味我寻其迹为陨涕泪

五祖慈觉赞

龙湖山上霹雳马驹潭畔门庭千圣莫能窥测十地望崖震惊霜露果熟推出白莲峰下芬馨不受声名控勒逸群胜气英灵试问是何宗旨东山云霞空青海堂室中神颖汾阳直下云仍

癞可赞

父伯固兄养直父超绝兄豪逸家世风流称第一二祖名三祖疾名是虚疾是实诗成舌头翻霹雳

醉僧赞

我爱龙眠老居士笔端谈笑了万事君看一时拈破笔画作醉僧醒时意此是沙门绝妙门不妨随处有乾坤曚滕流涎枕臂卧破柱疾雷殊不闻

石霜普照珂禅师赞

漆瞳照座骨相巉岩横拈尘拂寒拥云衫五住名刹道振湘南是谁之子亲见云庵

疏山仁禅师赞

古老衲住山多托物寓意既自游戏亦欲悟人如紫胡之畜犬道吾之巫衣端笏独雪峰归宗西院皆握木蛇故雪峰寄西院偈云本色住山人且无刀斧痕余元符间至疏山见仁禅师画像亦握木蛇尝有问者曰和尚手中是什么物答曰是曹家女因叹其孤韵超拔能清凉热恼为作赞曰。

三支习气其毒炽然熏烝识心盘屈紏缠众生不明横生疑怖忽然见之辄自惊仆空花世间本离生灭廓然十方露其窘穴唯矬师叔是大幻师与夺万法自在娱嬉乃知大千皆公戏具手中木蛇是曹家女

汾阳昭禅师真赞

维摩杜口释迦饶舌动容顾瞻非默非说虽宣一字不露点墨稽首汾阳千圣同辙

翠岩真禅师真赞

我方泾渭同流笑中软顽滑头为君人境俱夺闹里白拈巧偷如水洗水相楼打楼从来脱略无窠臼接得南泉嗣赵州

慈明禅师真赞(并序)

钟山僧远庵居五十年而二十年掬涧而饮长安窥基三车随行而一车酒胾逍遥罗什口析妙义而畜靡嫚之倩曰吾有欲障清凉澄观已任大教而畏五色粪且以十愿律身是四比丘者举人类精奇风流相映何其制行乃尔相戾耶盖知其所同者道所不同者迹故其所履正权异救时存道皆非苟然使其无权时之智则教之延远要未可必也传曰神而明之存乎其人非特为教者为然则傅大士其悲智所施亦然也故吾慈明禅师汾阳昭之嗣黄龙南之师南之玉立有清凉之风昭之精严挺钟山之操而公独平等逆顺嬉戏垢污甚于基什而其道能支临济与日月争光真不缠凡圣超然不测人也自公化去六十年而余始至其庐拜其塔瞻其像稽首为之赞曰。

缘生诸法名体绝如空字身水鱼迹是无相门缘寂宗一切智智差别海公于是中如法船泛然出没无所畏使诸游者心泰定种种惊怖成虚空平生神兵双不借玄机不动万象惊而公宴坐不言中诸有求心如古井钝根阿师终听莹法味迷醉如惺惺矍然奋迅为一戏句里明人揳出揳紫金锁骨眠空山吁嗟音容不可觌当知其声如雷霆稽首慈明常出现

郴州乾明进和尚舍利赞(并序)

余观崇进和尚舍利于南岳福严寺炷香临盘以箸点之随箸而升如露之将零投于脆瓶彷佯而行如鱼之在渊又观其画像方颐揕口神情静深若不可犯干者门弟子惠觉谓余言吾师衡阳伍氏子早依南台正悟然禅师落发焉受具游方余三十年所至以荷众称福严长老保宗新其寺殿阁宏壮妙天下师寔董其事郴州以乾明寺命师居之而弗演法或问之曰我第与衲子作粥饭主人耳其敢荷此事而天姿直亮寡言笑道具余不置一钱牧众以公摄物以慈以故道俗归之如云退客香山元符三年五月十二日顺寂寿七十有七腊五十有五临终谓众曰我即死达旦便当火之以灰投江中勿稽留也魔事将戏汝曹矣言讫而寂众不忍留两夕梵呗郡吏遽至责以慢礼悉拘系其众因相视惊异魔事之言有征也荼毗之日天地清明烬余得舍利甚多观者争分之至渍汰所焚之地有得之者筠溪曰生有志行神化不乱可也火风坏灭殊异发生可也而一官吏至乃能前知岂偶然也哉乾明所养至此弟子又能事之如生久而不忘有古高僧之风为之赞曰。

李广射虎石为之穿耿恭祝井涸为之泉忠孝所致如响答焉公亦何为饥餐困眠人初莫测公岂自言戏为火浴朽者明鲜舍利粲粲玉碎珠圆乃至所养盖其云全天全之妙非粗不传如春在花如意在弦嗤嗤横目气凌云天死未及寒化为腥膻矧投于火不作腥烟安有万手收此精坚维德之一垔所拳拳死生之大卒莫能迁公初设心唯此是专不祈人知人趋如川终必有验理之固然我作赞词丰碑以镌

南岳弥阤和尚赞

与之食则食与之衣则衣无衣衣木叶无食食土泥为人汲樵牧仅存骨与皮其道不可致天子南向师出家有如子我亦着伽梨

宣律师赞(并序)

余游总持寺基大师以宣律师像为示旁有多闻天王太子上足玄畅唐咸通三年笔也基求赞赞曰。

此毗尼藏三世完坚愿王手封款识具全死生之烈不能变迁何以至之正知则然何人逸想以笔墨传跏趺俯视颓然深渊天神护持弟子敬虔我拜稽首泪滴九泉法道陵夷障云盖缠乃于是时瞻此释天

嵩禅师赞

欧阳之学师宗于世其徒喧阗攻我以喙童首儒林气索力屈公于是时粹然一出天纵之辩武库纵横璜玑捍我如护目睛义如串肉理如析薪一时名誉耸动缙绅世尊举身毛孔俱笑如公语言笔下皆妙六物不坏未易致诘岂其践履明验之力宗教之衰河坏山摧冠巾缁衲其寒如灰拂拭尘翳见冰雪容拜起而喟涕落无从

云庵和尚赞三首(并序)

云庵出黄龙之门为临济九世孙种性殊胜契悟广大指示心要辩如曹溪决择教乘论如枣柏作为偈句辞如宝公履践明验精如永嘉退居云庵时已七十余幻灭都尽惠光浑圆可以想见其遗风余烈门人德洪谨拜手稽首为之赞曰。

于自住境见与见缘如梦能所如蜜中边惟具正眼入此三昧如妙莲华出缘生海祖师活意如来密机成就众生如鶤鹏飞使其自化不由他悟秀出丛林光于佛祖趋灭陕右诞生江南暗中五色天下云庵

槁容而毳衣殆不逾于中人而于祖道颠危之秋勃然而中兴知我亦何幸自幼及壮出入其户庭俯仰其藩篱而其道德之精华未能略窥其毫微譬如戴天履地于终日而其高明深厚所不能知惟闻孔子之殁一百年而生孟子释迦之寂二千岁而有禅师拜手稽首堂堂乎三界之依者耶

三玄铨量设选佛科邪师坏之付授外讹以陷虎机击其颓波不动声气怖走天魔

潜庵源禅师真赞三首

十年积翠侍立学得眼横鼻直平生气压丛林问着左科背听一庵深藏霹雳舌从教万象自分说百非四句无处蹲孤风照人众星月

僧求潜庵赞

德腊俱难及一庵江寺隈敢称少室后亲见老南来鬓雪残零尽心花烂熳开若言只这是九尾似黄能

游龙山断际院潜庵常居之有小僧乞赞戏书其上

赵州只有一个齿潜庵一个恐不趐虽然下下都咬着咸酸自分盐醋味龙兴古寺曾闭门断际云孙第十世劝人莫信马大师一口吸尽西江水

灵源清禅师赞五首

辩如玄沙有边幅韵如睦州出风骨默然而说心自昭八荒光明寄毛粟独立南荣山岳峻临济欲倾不敢覆笑横玉尘气如春一堂严冷天魔哭

衲子无处摸索画师笔笔画着山僧醉眼难凭付与众人弹驳似则打杀灵源不似帧子烧却

魔外如惊涛大愿真砥柱生与海众同没与海众处兀然引带笑不言从教大地山河语

风度凝远杳然靖深如春在花如意在琴虽甚昭著莫可追寻蹶起临济如磁石针

披衣肯来奔百川而地喘袖手归去碧一天而电收闭门无个事兀坐青两眸喝月倒行前日令呼山入坐上帘钩

云盖智禅师赞

洞彻汪洋高明广大如天盖空如月出海宴坐一室不动客[支/(廾-一)]而使衲子望崖而退此其整临济颓纲之大概也至于不得已而有言则若邵平瓜甜而根蒂苦罗生隐身而露衣带欲得灵妙常令不暗复不昧此余见之而必再拜也

云盖生日三月初七报慈僧持真求赞

平生脊骨生铁铸就关门理锄揎起两手禅者见之立不敢久问未及答已欲返走如老黄龙机锋如英邵武健叟如雪峰之险如百丈之寿末后报慈寺中笑中打个筋斗试问是何宗旨代云合取狗口

黄龙草堂清禅师赞

黄觉晚子死心季弟住黄龙山为十二世青春无背面空花有根蒂欲识晦堂背触拳寒到黄河冻连底

香城瑛禅师赞

黄龙三关初岂拒人见者伫思剩却法身祐公掉臂直截悦公追之绝尘维瑛寔两公之后观其满腹精神木床足折续之以薪则三十年后当令天下闻之甚富见之甚贫也

龙城智公真赞

奉持毗尼圭璧无玷研味般若金刚有焰有万其众感以无心如象牙雷如磁石针住持此山垂三十白殿阁化成儿孙戢戢高明广大不可形容稽首寄老后身宝公

石头志庵主赞

自住石头老无气力一回上山一回气急禅流相见问宗风一日两度钵盂湿

华药英禅师赞

以铁作喙名无有双老住回雁道冠湘江神机之妙如钟在撞为功德林为精进幢不动声气天魔自降怀我云庵黄龙的嗣说法如云纵横放肆孰知此老胆气相似大法付授良亦在此是名关西克家之子

宝峰准禅师赞

洞庭无盖虚空有口步水东山藏身北斗石门壁立万仞踞地一声哮吼惊得四序回旋喝下须弥倒走是谓湛堂老人不落威音之后

芙蓉揩禅师赞

望之翛然冰枯而天粹即之渊然云闲而水止意坐石而情无住着故杖瘦藤而欲起人言即俗复即真出尘之相加冠巾非因引法忤圣主我宗僧俗两不存五位正宗将仆地以手挈之阅人世屹然万仞捍狂澜荷负大法当如是纷纷鄙夫拜公像譬如蝼蚁见龙象惊魂已化千微尘岂特形容先沮丧火刀直裰谁得之醉李故时鱼捕师岭梅已熟莫咬破核子乞与宁馨儿

妙高仁禅师赞

春风入其肺肝秋色漱其毛骨名飞缙绅之间身卧云泉之窟岳顶凤之真子僧中龙之的孙吹彻风前无孔笛露香和月落纷纷

道林枯木成禅师赞

扬广山头种性雷衡洞里根苗法云明暗体露道林知见香飘试问春风吹不起何如黄河冻连底十分似九不欲全一身两号只这是大千戏以一尘摄又譬此尘取空劫置于掌间剔突圞挝鼓升堂普请看

佛印玙禅师赞

临济正宗有杨歧会化四十年丛林精彩唯端精神辩博无碍克肖其家沩仰犹在后出舒勤骨面气概始自太平遂游智海如法中龙游戏三昧玙也其后斫额前辈要识当年栗棘蓬白藕火中香不改

沩山轼禅师赞

天骨岩岩美髯玉颊冰雪在躬霹雳为舌轩昂万僧众星中月视其心胸山包海容大沩小兴振其家风丛林百世见者肃恭

报慈宣秘禅师赞

二百员衲子领袖三十年丛林耆旧所至楼阁森然自然眷属成就诸方度脚买鞋报慈就身剪裁莫嫌此老无巴鼻曾见西堂古佛来

临平慧禅师赞二首

钉空露痕迹补云留罅隙目机铢两中思虑所不及象王卓立回旋师子翻身跳踯眼光常盖人天对面识与不识识则火外有热不识则水中无湿劈破云门一字关个中干燥如琼液

气秋腴雪秀目椹口其骨临济其髓雪窦袖手俨然不落渗漏一千龙象之冠七世云门之后君看一句当机笑中脱略窠臼

上蓝忠禅师赞

一法能知一切法应机全不差毫发如是知见如是解于一切法中对待平生脊梁硬如铁衲僧寻思心智绝城中一室冷如冰篆烟灭尽灰如雪

双峰演禅师赞

三关洞开无锁扃汝自艰难起战兢师过此关悉闲暇掉臂径趋呼不应如春消冰自涣释如鲲化鹏谁使令归来笑搭出檀服依旧淮山千万青

云庵和尚舍利赞(并序)

政和七年五月戊申法侣集于寂音堂佛鉴大师净因以小玉瓶跪注于盘枪然有声璀粲五色谓余曰此汝师舍利也于是矍然再拜悚观小大如米豆莹明净圆然其色多如玉者因尝亲见其火浴道俗观者数千人皆得之哀慕之声震山谷后月余儿稚汰其灰犹有旧者自近世南州大士之化其灵验奇瑞彰大殊异如云庵者以一二数呜呼尚忍言之将毕世护持作随身丛林依归老则求有道而能文者铭之藏名山使后世知临济九世之孙杰大伟奇如此因之志可佳也门人德洪谨再拜稽首为之赞曰。

是身梦境一尘垢分段苦业所成就折旋俯仰谁使之皆汝一念颠倒想若言此身非念伦云何想中可传令乃知妄想融通趣如露如幻如云影念清净则身光明念杂想则身垢秽君看火力初无情圣凡伪真俱发梦云庵偏得老南道粹然一出支临济平生慈悲喜舍力及乐说辩智慧光大愿所熏精进幢上契佛祖超情见至妙要非粗不传悯世狭劣示小者稽首作赞示同学千载丛林有耿光

死心禅师舍利赞(并序)

余不识禅师灵源以为法门畏友山谷以为禅林奇秀以灵源山谷之慎许可而诗词禅偈相多如是则丛林未识未见者何敢疑哉雅尚座出舍利为示谨为之赞以结他日法会欢喜之缘赞曰。

地水火风动暖坚湿是中何从出此坚实盖众生心引大法力化为光明圆粹五色稽首死心骂人老贼

寂音自赞四首

窜朱崖军而生还遭黄茆瘴而复活陷于采石而不死囚于并门而自脱夜行有披袖神光露卧醉厌糟醇浊魔外熟视之无如之何佛祖不得已与之酬酢两眼入鬓头髼松手中木蛇毒如药

三玄纲宗壁立崔嵬攀缘路绝热恼心灰如化鲲鹏不借风雷盖自化耳宁有法哉汾阳此秘寂音揭开手提大千毫端往来

不似成背似其成触随汝颠倒直中有曲抛在言前剔鹘仑拟议令渠总灭门平生活计无窖子真是汾阳五世孙

随缘放旷索尔虚闲未埋白骨且看青山

毛女赞(并序)

毛女者秦始皇宫嫔也二世时逃入华山遂得道季子图之书室请余为之赞赞曰。

不嗅梨花而捻紫芝不穿云袖而披槲衣何以风神洞如冰雪使人见之眼寒心折如麝有香以缶覆焉透尘透风种性则然又如烟雨过孤山宅于荒寒中微见春色图之壁间是真过秦季子好德白发日新

唐李侍中画像赞

余观李侍中秀骨开张英气横逸想见蔡州雪晚縳吴元济时公平元济如举捶逐鼠无难事唯不杀用李祐鞬櫜见裴度使市不改肆如乃翁此公之所养真足以卓绝有唐之名将矣呜呼贤哉

解空居士赞

空若不解即是断空解若不空即是法执是故居士独号解空窠曰不立凡圣岂存是谁宗旨临济仍云

东坡居士赞

家孝友以为乡塾道德以为基横忠义之劲气吐刚方之谈辞视阎浮其一沤而寄梦境于儋耳开胸次之八荒而露幻影如蛾眉此其大凡也属熙丰之勃兴追舜禹之有为常一出而事误则袖手悠然而去之如凤如麟而瑞冠一世非雷非霆而名震四夷造裨贩之中伤嗟妒忌之何知方其茹拳而微醉以翰墨为娱嬉则倒用祖师之印檄万古而疾驰如河汉之流无有穷极如烟云之出无有定姿欲录之以藏则惧六丁之窃取要当以日月为字而天为碑可乎

山谷老人赞

盖九州以醉眼而其气如神藻万物以妙语而应手生春排黄龙之三关则凡圣之情不敢呵止竖宝觉之一拳则背触之意不立鲜陈世波虽怒而难移砥柱之操诗名虽富而不救卓锥之贫情如维摩诘而欠散花之天女心如赤头璨而着折角之幅巾岂平章佛法之宰相乃檀越丛林之韵人也耶

华严居士赞

遍界难藏而应缘震旦通身是眼而现形宰官粲如景星矫如翔鸾贩夫灶妇欣闻悦观医国法门笔端三昧奋迅出入游戏自在居然不容世议迫隘梦游海南御风骑气觉来浙东有口如耳且置是事聊观其一戏以称性印印毛印海光生佛僧沮却魔外惟我可与此道人游乎大华严毗卢法界也

李道夫真赞

眼盖九州韵高一世俨玉山富贵之豪洗士林寒乞之气挫万化于笔端置八荒于胸次迈往不屑不可犯干意轻邴吉情追谢安轩特秀发乃尔秃巾椹褐婆挲步趋合在玉堂金銮山泽不可窥测所以纳垢污麒麟不可系羁所以异犬羊正恐横风月之笛披云锦之裳骑元气之背而游无何有之乡

蔡元中真赞

德以退为进谦以后为柄迹以暗而彰麝匿缶而香视夫子之胸次若蝼蚁其侯王方罾缴而去之登千仞而翱翔与夫苍颜槁项论博南策未央者殆各梦而同床乎

王宏道舍人赞

翛然无累之神见此有道之器韵收一代之风流骨含奕世之富贵节临事而不夺貌甚威而常喜方其少壮则酒阑说剑横槊赋诗名动塞垒及其倦也则浮沅湘上衡霍尽室行于山水至于醉心翰墨倾倒肺怀则有王右辖吴武陵之风味驰至金城而忠欸乃着罢归玉关而功名自至者皆非壮岁庸讵知此老人独不如是乎

同达道通判赞

韵出缙绅秀见眉须矫绛阙之风度宜玉堂之步趋有人所尽有无人所当无而乃袖补衮之手而弄云泉以自娱也余安能探其归宿独见于皮肤盖神于酌古僻于誉书求于古人则谢幼舆王子敬之徒欤

韩廉使奉御赞

幅巾椹衣杳然深靖坐藓石床横玉尘柄松声度曲笑作风听是故有琴弦索不整人徒见其神和气平颓然委顺至于垂绅正笏守法奉命则活人之色严毅劲正特不受富贵所吞而有山林之韵究其心胸山包海容表里不隔八窗玲珑盖游戏人间之出世扶持洞上之宗风者也

毛季子赞

季子逸群矫难控御迹寄黄尘名在紫府观此风鉴无以为喻但见其清却梅林之风秀等兰丛之露妙文章之吐凤视功名其破釜我欲醉袖之旁更画凌波之女使其他曰归道山渡弱水而骖风驭

曾逢原待制真赞

冠冕道德被服文武所临有声最宜荆楚果于去恶发奸破柱为国金汤折冲尊俎广平南海乖崖西蜀如雪中春和而严肃名闻乳儿威被草木能作丰年茂我百谷笔下烟云胸次丘壑风流余韵与世酬酢至于谈禅气压诸衲戏以法界玩于掌握补衮之线调鼎之手笑而不言置之怀袖咨尔邦民再拜稽首潭非久留归相明后

梦蝶居士赞二首

俯看人世一沤起灭失脚来游梦入蚁穴前身后身独临两镜左右见之不杂其影眉目秀发嫩木含春风度凝远霁月洗云叶屋花房玉堂金宇我视睨睨渠方栩栩

余观此老神光浑圆道骨粹刚唾零功名眼盖候王何为须发沧浪被此朝章乎岂非如茅容杀鸡毛义捧檄但欲致慈母之一笑安知有佳客之在旁也所以袖补天之妙手秘医国之奇方独游戏于富贵如蝶栖宿于花房占百年之闲适寄一梦于幽香千花百卉金马玉堂丽风日之醇酽遍雨露之恩光遥增击而栩栩亦何异一丘一壑之相羊耶

潘延之赞

毗卢无生之藏震旦有道之器谈妙义借身为舌擎大千以手为地机锋不减庞蕴而解文字禅行藏大类孺子而值休明世舒王强之而不可神考致之而不起此天下士大夫所共闻然公岂止于是而已乎

郤子中赞

师黄叔度以　太平之基追韩退之以策翰墨之勋故语妙如其浑厚论高如其精神超然挺特华裾逸群富贵之气已如透花之春色功名之志又如欲雨之层云秃巾折角置之岩石亦不以为屈长剑拄颐图之凌烟亦不以为伸盖虚以阅世不可得而疏亲也耶

李运使赞

风度凝远和气如春绿发授道精敏绝伦名冠缙绅挺然忠义知国知兵如唐陆贽顷者天府奉使江南昼锦之荣父老聚观顿节西州盗发江浙提师百万荡其窟穴凯旋而还口不言功但欲使民生于死中重临南楚化行郡邑如春在花不见痕迹恢躁坦夷相亲难忘视其胸次山包海藏宜宿玉堂宜在黄阁跬步可待昂霄耸壑长沙之民自怀其私龛此画像饮食必祠

简缘居士赞

言似简缘公法身有比并不似简缘公法身有少剩平生赤吉历两眼光迥迥拾得大士打门椎掣肘归去叫不应开个铺席在街头有药只解医禅病

瓦瓢赞(并序)

南昌西山有异人年三百余面有孺子之色多往来蒲城弋阳之间童稚呼以为万公宣和二年重九殁于朝奉郎宣骥骏元之家以大瓮二口合而葬之后圃十月弟子简素先生用临川隐者马安道之语来发瓮但余瓦瓢獘履而万公不见盖尸解也明年十月简素客湘西之南台寺追绎其师之懿行潜德出此瓢以相示戏为之赞。

异哉此瓢修吭矬身弗生瓜蔓生陶家轮我疑其中藏十洲春昔有列仙杂于市人屋檐悬之自旦及申辄入其中偃仰而卧而楼居者见之胆破遂从之游推挤莫可挽而同登相向而坐如四老人会商山果唯简素公道貌天容岂其人欤出处略同道山岿然弱水之东何时来归泠然御风而以此瓢挂之瘦筇我作妙语天葩粲红

许彦周所作墨戏为之赞

异哉土蛇登树而怒怒见脊尾口眼可惧王孙地坐气詟毛竖欲去不敢攀枝而顾丰狐行藏心常愧负见之而走敏若脱兔孰能傲然如此老树与之相亲不惊不怖问何能尔以无我故酒色海中有万奇趣不出二种猜疑掉举盖无常蛇终不赦汝居士图之以警未悟觉范一见笑掌为拊

石门文字禅卷第十九








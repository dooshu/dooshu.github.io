本纪第九 世祖三


十年春正月乙卯朔，高丽国王王禃遣其世子愖来朝。戊午，忻都、郑温、洪茶邱讨耽罗。宿州万户也先不花请筑堡牛头山，以扼两淮粮运，不允。也先不花因言：“前宋人城五河，统军司皆得罪。今不筑，恐宋人先之。”帝曰：“汝言虽是，若坐视宋人戍之，罪亦不免也。”己未，禁阴阳、图谶等书。癸亥，阿里海牙等克樊城。丁卯，立秘书监。庚午，佥陕西探马赤军。己卯，宋将昝万寿寇成都，佥京兆等路新军援之。命诸王阿不合市药于师子国。壬午，东川统军司合剌乞益兵戍云门山及虎头山，以京兆新佥军益之。

二月丙戌，皇后、皇太子受册宝，遣太常卿合丹告太庙。丙申，云南落羽蛮酋阿旭叛。遣断事官麦肖勾校四川陕西行省钱谷。遣勘马剌失里、乞带脱因、卜云失等使缅国，赐缅王玺书曰：“间者大理鄯阐等路宣慰司都元帅府，差乞带脱因导王国使诣京师，且言向至王国，但见臣下未尝见王，又欲观吾大国舍利。朕矜闵远来，命其觐见，又使纵观舍利。询其所来，乃知王有内附之意。朕一视同仁，今再遣勘马剌失里及礼部郎中国信使乞带脱因、工部郎中国信副使卜云失往谕，王国诚能谨事大之礼，遣其子弟若贵臣一来，以彰我国家无外之义，用敦永好时乃之休。至于用兵，夫谁所好。王其思之。”丁未，宋京西安抚使、知襄阳府吕文焕以城降。

三月甲寅朔，敕大司农司遣使巡行劝课，令农事有成，其探马赤等户，并行入社，一体开兴水利。乙丑，罢宋京湖安抚司，立河南等路行中书省。丙寅，摄太尉、中书右丞相安童授皇后宏吉剌氏册宝，摄太尉、同知枢密院事伯颜授皇太子真金册宝。癸酉，前中书左丞相耶律铸平章军国重事，中书左丞张惠为中书右丞。车驾幸上都。罢中兴等处行中书省。

夏四月癸未朔，吕文焕入觐，授文焕侍卫亲军都指挥使、襄汉大都督。罢河南等路行中书省，以平章军国重事史天泽、湖广行中书省平章政事阿朮、参知行中书省事阿里海牙行荆湖等路枢密院事，镇襄阳；淮西行中书省左丞相合丹、参知行中书省事刘整、山东都元帅塔出、董文炳行淮西等路枢密院事，守正阳。丁酉，赎江南儒士为人掠卖者。辛丑，罢四川行中书省，以巩昌二十四处便宜总师汪良臣行西川枢密院事，东川阆、蓬、广安、顺庆、夔府、利州等路统军使合剌行东川枢密院事，东川副统军王仲仁同佥行枢密院事。

五月戊辰，诏狱囚除杀人者待报，余一概疏放，限八月内自至大都。乙亥，免代输佥军户丝银及伐木夫户税。负前朝官钱不能偿者，毋征主守失陷官钱者，杖释之。阵亡军及工匠无丁产者，量加廪给。

六月丁亥，免大都、南京两路赋役。丁酉，立光州等处招讨司。戊申，耽罗平，失里伯为耽罗国招讨使，尹邦宝副之。赵良弼自日本返。

闰月己巳，罢东西两川统军司。丙子，平章政事赛典赤行省云南，统合剌章、鸭赤、赤科、金齿、茶罕章诸蛮。

秋七月戊申，高丽国遣使贺皇后、皇太子受册。国子祭酒许衡谢病归。

八月庚戌朔，前所释狱囚自至大都者二十二人，并赦之。丁丑，高丽国遣使贺圣诞节。

九月辛巳，合伯为中书平章政事。壬午，立河南宣慰司。丙戌，立东宫宫师府。己丑，敕秋猎鹿豕先荐太庙。丙午，车驾至自上都。

冬十月乙卯，有事于太庙。庚申，有司断死罪五十人，诏审覆，宥十三人，余令有司再加审覆以闻。合答带为御史大夫。也速答儿与皇子西平王合兵攻建都，获其酋下济，建都蛮降。

十一月癸未，命布只儿修起居注。

十二月甲寅，宋夏贵寇正阳，合丹等击败之。壬戌，召阿朮同吕文焕入觐。安南国遣使贡方物。

十一年春正月己卯朔，宫阙告成，帝始御正殿，受皇太子诸王百官朝贺。高丽国遣使贺正旦兼贡方物。庚寅，初立军官以功升散官格。忙古带等以兵戍建都，立建都宁远都护府，兼互市监。壬辰，立四川屯田经略司。丙午，彰德人赵当道等谋叛，事觉伏诛。免于阗采玉工差役。诏中书省佥军十万人伐宋。

二月壬申，廉希宪为中书右丞、北京等处行中书省事。车驾幸上都。

三月庚寅，凤州经略使忻都、高丽军民总管洪茶邱等征日本。辛卯，改荆湖、淮西行枢密院为行中书省，伯颜、史天泽并为左丞相，阿朮为平章政事，阿里海牙为右丞，吕文焕为参知政事，行中书省于荆湖；合答为左丞相，刘整为左丞，塔出、董文炳为参知政事，行中书省于淮西。癸巳，获嘉县尹常德，课最诸县，优诏赏之。遣要速木、咱兴憨失招谕八鲁酋。

夏四月辛亥，分陕西陇右诸州，置提刑按察司，治巩昌。癸丑，初建东宫。乙亥，也速带儿同撒吉思所部戍益都。

五月丙申，皇女忽都鲁揭里迷失公主下嫁高丽世子王愖。辛丑，敕新佥军户银丝均配于民者，并除之。

六月癸丑，敕合答选蒙古军与汉军分戍沿江堡隘。古不来拔都、翟文彬等略地荆南，以缀宋之西兵。丙辰，免上都、隆兴两路佥军。庚申，大举伐宋，诏曰：

自太祖皇帝以来，与宋使介交通，殆非一次，彼此曲直之事，亦所共知，不必历举。逮我宪宗之世，朕奉命南伐，师次鄂渚，贾似道复遣宋京，诣我近臣博都欢、前河南路经略使赵璧，请罢兵息民，愿奉岁币于我。朕以国之大事，必须入计，用报而还。即位之始，追忆是言，乃命翰林侍讲学士郝经等，奉书往聘，盖为生灵计也。古者兵交，使在其间，惟和与战，宜俟报音。其何与于使哉，而乃执之，卒不复命。至如留此一介行李，于此何损，在彼何益？以致师出连年，边境之间，死伤相籍，系累相属，皆彼宋自祸其民也。襄阳被围五年，屡拒王师，义当不贷。朕先有成命，果能出降，许以不死。既降之后，朕不食言，悉全其命，冀宋悔过，或启令图。而乃执迷，罔有悛心，所以问罪之师有不能已者。今遣尔等水陆并进，布告遐迩，使咸知之。夫以天下为事，爰及干戈，自古有之，无辜之民，初无与焉。若彼界军民官吏人等，去逆效顺，与众来附，或别立奇功者，验等第官资迁擢。其所附军民，宜严敕将士，毋得妄行杀掠，父母妻孥，毋致分散，仍加振给，令得存济。其或固拒不从及迎敌者，俘戮何疑！

甲子，忙古带、八都、百家奴分率武卫军南征。丙寅，合剌合孙为中书左丞，崔斌参知政事，仍行河南道宣慰司事。

秋七月乙亥朔，山北辽东道提刑按察使兀鲁失不花同廉希宪行省北京，国王头辇哥毋署事。癸未，宋度宗殂，其太子显嗣位。癸巳，高丽国王王禃卒，同知上都留守司事张焕册世子愖为高丽国王。

八月甲辰朔，诸路立社稷坛。丁未，复改淮西行中书省为行枢密院。辛未，高丽国王王愖遣使贺圣诞节。是月，都元帅忽敦、右副元帅洪茶邱、左副元帅刘复亨，与高丽将金方庆等征日本。太保刘秉忠卒。

九月甲戌朔，伯颜、史天泽视师于襄阳，分三道伐宋，伯颜自率大军趋鄂州。癸巳，车驾至自上都。

冬十月丁未，忽敦等克日木对马岛。己酉，有事于太庙。庚申，长河西千户必剌冲反，副元帅覃澄率所部讨之，帝曰：“澄勿独往，趣益兵三千付火你赤助澄。”壬戌，忽敦等败日本兵于博多。甲子，引兵还。乙丑，伯颜克沙洋堡。宋新城总制黄顺来降。己巳，克新城。

十一月壬午，西川行枢密院也速带儿攻嘉定府。乙酉，宋复州安抚使翟贵以城降。丁亥，诏宋安抚使昝万寿，及凡守城将校纳款来降，与避罪及叛亡者，悉从原免。癸巳，东川元帅杨文安等败宋兵于马湖江。召征日本诸将忽敦、刘复亨等入觐。

十二月丙辰，伯颜克阳逻堡，宋制置使夏贵败遁。己未，宋知鄂州张晏然、权知汉阳军王仪并以城降，都统程鹏飞以本军降，阿里海牙镇鄂州。伯颜、阿朮将大军，水陆东下。襄阳路总管贾居贞为宣抚使，商议行中书省事。

十二年春正月癸酉朔，高丽国遣使贺正旦兼贡方物。甲戌，宋知黄州陈奕以城降。乙亥，东川副都元帅张德润拔渠州礼义城，获宋安抚使张资。丁丑，宋蕲州安抚使管景模遣使请降。丙戌，宋知江州钱真孙及知六安军曹明俱以城降。丁亥，宋知南康军叶阊以城降。戊子，知德安府来兴国以城降。己丑，伯朮、唐永坚赍玺书招谕郢州。选蒙古、畏兀、汉人十四人赴行中书省，为新附州郡民官。庚寅，左卫指挥副使郑温、唐古、帖本儿率卫军同札的失。囊加带戍黄州。诏谕宋重庆府官吏军民归附。壬辰，宣抚使贾居贞佥书行中书省事，戍鄂州。乙未，兵部尚书廉希贤、工部侍郎严忠范、秘书监丞柴紫芝，奉国书使于宋。合剌章舍里威叛。己亥，大理总管信苴日刺杀其酋，合剌章平，置合剌章民官，选廉能者任之。追诸王海都、八剌金银符。

二月癸卯，宋知安庆府范文虎以城降。甲辰，中书右丞博鲁欢为淮东都元帅，中书右丞阿里为左副都元帅。仍命阿里、撒吉思等各部蒙古、汉军会邳州。丙午，宋都统制张林以池州降。罢西夏中兴都转运司。戊申，诏谕江、黄、鄂、岳、汉阳、安庆等处归附官吏军民，令农者就耒，商者就涂，士庶缁黄，各安本业，如官吏妄有骚扰，诣行中书省陈告。平章军国重事史天泽卒。庚戌，礼部侍郎杜世忠、兵部郎中何文著、计议官撒鲁都丁等使日本国。辛亥，同知济南府事张汉英赍玺书招谕宋淮东制置使李庭芝。庚申，召降臣张晏然等赴阙，仍谕之曰：“朕省卿所奏云‘宋之权臣不践旧约，拘留使者，实非宋主之罪，倘蒙圣慈，止罪擅命之臣，不令赵氏乏祀’者，卿言良是。卿既不忘旧主，必能辅翼我家。比卿奏上，已遣伯颜按兵不进，仍遣兵部尚书廉希贤等持书往使，果能悔过来附，既往之愆，朕复何究。至于权臣贾似道，尚无罪之之心，况肯令赵氏乏祀乎。若其执迷罔悛，未然之事，朕将何言，天其鉴之。”辛酉，命阔阔出安辑湖南降附州县。阿失罕、唐永坚、綦公直等赍玺书招谕郢州。伯颜等与宋都督贾似道、淮西制置使夏贵战于鲁港，大败之。甲子，宋知太平州孟之缙、无为军刘权俱以城降。乙丑，遣使赍玺书招谕宋江陵府官吏军民。宋福州团练使、知特摩道事农士贵，率州县三十有七、户十万，诣云南行中书省请降。戊辰，宋知和州王喜、知安东州孙嗣武俱以城降。己巳，复遣拜朮、唐永坚等宣谕郢州官民。庚午，宋都统、权兵马司事徐玉荣等以建康府降。宋贾似道送国信使郝经、刘人杰等来归。诏安南国王陈光炳，以旧制六事谕之，趣其来朝。车驾幸上都。

三月壬申朔，宋镇江府总管石祖忠以城降。甲戌，宋江阴军佥判李世修以城降。乙亥，安西王忙兀剌、诸王只必帖不儿、驸马昌吉等，从西平王奥鲁赤征吐蕃。丙子，国信使廉希贤等至建康，谕诸将毋妄有侵掠。宋知滁州王文虎以城降。庚辰，宋知宁国府颜绍卿以城降。甲申，宋知西海州丁顺以城降。乙酉，知东海州施居文、知平江府潜说友并以城降。江东路得府二、州五、军二、县四十三，户八十三万一千八百五十二，口一百九十一万九千一百六。丙戌，宋常州安抚使戴之泰以城降。廉希贤、严忠范等至独松关，宋将张濡杀忠范，执希贤，送临安，创甚卒。辛卯，宋将高世杰据岳州，未几复降，诛之。丙申，侧布番酋税昔、确州番酋庄寮男车甲等，率四十三族诣四川行枢密院降。辛丑，阿朮分兵攻扬州。

夏四月乙巳，改西夏中兴道按察司为陇右河西道。丙午，宋知荆门军刘懋以城降。丁未，阿里海牙遣郎中张鼎赍玺书入江陵，宋荆湖制置使朱蒨孙、副使高达等出降。知陕州赵真、知归州赵仔、权澧州毛浚、常德府新城总制鲁希文、权知府事周公明等，先后悉以城降。辛亥，遣使招谕宋镇抚使吕文福。甲寅，立登闻鼓。辛酉，宋郢州安抚使赵孟桂以城降。丁卯，大司农、御史中丞孛罗为御史大夫，罢随路巡行劝农官，以其事隶提刑按察司。庚午，高达为行省参知政事。

五月辛未朔，中书右丞廉希宪、参知政事脱博忽鲁秃花行中书省于江陵府。丁丑，阿朮立木栅于扬子桥，断淮东粮道。庚辰，谕参知政事高达曰：“昔我国家出征，所获城邑，即委而去之，未尝置兵戍守，以此连年征伐不息。夫争国家者，收其土地人民而已，得土地而无人民，其谁与居？今欲保守新附城邑，使百姓安业，蒙古人未之知也，尔熟知其事，宜加勉旃。”辛巳，宋知辰州吕文兴、知沅州文用圭、知靖州康玉、知房州李鉴等，皆以城降。荆南湖北路得府三、州十一、军四、县五十七，户八十万三千四百一十五，口一百一十四万三千八百六十。丁亥，召伯颜赴阙，蒙古万户阿剌罕权行中书省事。庚寅，宋镇抚使吕文福降。壬辰，宋都统制刘师勇复陷常州。

六月庚子朔，日有食之。宋嘉定安抚使昝万寿以城降，赐名顺。癸卯，范文虎招谕安丰、寿州等处官民。甲辰，万户阿剌罕为行中书省参知政事。敕失里伯、史枢同范文虎招谕安丰军。乙卯，宋知叙州郭汉杰以城降。辛酉，宋潼川安抚使、知江安州梅应春以城降。丙寅，宋扬州都统姜才攻扬子桥木栅，阿朮大败之。戊辰，罢山东经略司。

秋七月辛未，阿朮率阿塔海、董文炳等，大败宋舟师于焦山，宋将张世杰、孙虎臣等皆遁，宋人自是不复能军。壬申，阿塔海败宋将刘师勇、张彦于吕城。己卯，立燕南河北道提刑按察司。癸未，敕左丞相伯颜率诸将直趣临安；右丞阿里海牙取湖南；蒙古万户宋都带，汉军万户武秀、张荣实、李恒，兵部尚书吕师夔，行都元帅府，取江西。罢淮西行枢密院，右丞阿塔海、参知政事董文炳同署行中书省事。甲午，遣使招谕宋李庭芝及夏贵。伯颜为河南行中书省右丞相，阿朮为左丞相。

八月辛酉，车驾至自上都。丙寅，高丽国遣使贺圣诞节。

九月甲戌，杜世忠等为日本人所杀。壬午，阿朮筑湾头堡。乙酉，罢襄阳统军司。甲午，宋扬州都统姜才攻湾头堡，阿朮、阿塔海等败之。丙申，玉昔帖木儿为御史大夫。括江南诸郡书版及临安秘书省《乾坤宝典》等书。

冬十月戊戌朔，有事于太庙。

十一月丁卯，阿里海牙围潭州。乙亥，伯颜等分军趣临安。丙子，宋权融、宜、钦三州总管岑从毅，沿边巡检使李维屏等，诣云南行省降。丁丑，立诸路都转运司。己卯，宋江西转运使判官刘槃以隆兴府降。江西路得府州六、军四、县五十六，户一百五万一千八百二十九，口二百七万六千四百。壬午，伯颜克常州。改顺天路为保定路。

十二月庚子，宋主遣柳岳奉书诣军中，请班师修好。辛丑，宋都统制祁安以许浦降。甲辰，伯颜次平江府，都统王世杰以城降。戊申，中书右丞相忽都带儿率内外文武官及缁黄耆庶，请上帝尊号曰宪天述德仁文义武大光孝皇帝，皇后曰贞懿顺圣昭天睿文光应皇后，帝不允。癸丑，宋主再使陆秀夫、夏士材、吕师孟诣军前请和。庚申，宋知随州朱端履以城降。丙寅，宋安抚使赵与可以吉安州降。

十三年春正月丁卯朔，阿里海牙克潭州。湖南平，得府一、州六、军二、县四十，户五十六万一千一百一十二，口百五十三万七千七百四十。宋主遣其宗正少卿陆秀夫等至军前，求称侄纳币，或称侄孙，伯颜却之。己巳，宋安抚使刘汉杰以嘉兴府降。辛未，宋乍浦镇统制刘英以本军降。辛未，宋澉浦镇统制胡全、福建路马步军总管沈世隆来降。宋主遣其监察御史刘岊奉表称臣，乞存境土以奉蒸尝。甲戌，宋都带克瑞州。乙亥，敕四川制置使赵定应入觐。甲申，宋主遣其知临安府事贾余庆等，赍传国玺及降表至伯颜军前。乙酉，宋陈宜中、张世杰等以益、广二王遁。丁亥，云南行省赛典赤以改定云南诸路名来上。戊子，大名路达鲁花赤小钤部坐奸赃论死，没其家。己丑，伯颜遣囊嘉特赍传国玺赴阙。甲午，真定总管昔班为中书右丞。戊子，宋知建德军方回、知婺州刘怡、知庐州梁椅、知台州杨必大皆以城降。

二月丁酉朔，诏刘颉、程德辉谕淮西制置使夏贵降。己亥，克临江军。庚子，宋主率文武百僚诣祥曦殿，望阙上表，谕各路郡县归附，遣其右丞相兼枢密使贾余庆、枢密使谢堂、端明殿学士签枢密院事家铉翁、端明殿学士同签枢密院事刘岊等充祈请使。辛丑，伯颜入临安。得两浙路府八、州六、军一、县八十一，户二百九十八万三千六百七十二，口五百六十九万二千六百五十。丁未，诏曰：

间者，行中书省右丞相伯颜遣使来奏，宋母后、幼主暨诸大臣百官，已于正月十八日赍玺绶奉表降附。朕惟自古降王，必有朝觐之礼，已遣使往迎，尔等各守职业，其勿妄生疑畏。凡归附前犯罪，悉从原免，公私逋欠，不得征理。归附州城官吏，非奉朝廷谕敕，不得擅自科取差发，骚扰百姓。应抗拒王师及逃亡啸聚者，并赦其罪。百官有司、诸王邸第、三学、寺、监、秘省、史馆及禁卫诸司，各宜安居。所在山林河泊出产，权免征税，许贫民任便采取货卖。秘书省图书，太常司祭器、乐器、法服、乐工、卤簿、仪卫，宗正谱牒，天文地理图册，凡典故文字，并户口版籍，尽仰收拾。前代圣贤之后，高尚儒、医、僧、道、卜筮，通晓天文历算，并山林隐逸名士，仰所在官司，具以名闻。鳏寡孤独不能自存者，量加瞻给。

戊申，立浙东西宣慰司于临安，户部尚书麦归、秘书监焦友直为宣慰使，吏部侍郎杨居宽同知宣慰司事，并兼知临安府事。乙卯，谕宋淮东制置使李庭芝、淮西制置使夏贵归附。丁巳，命焦友直括宋秘书省禁书图籍。戊午，祀先农东郊。宋淮西制置使夏贵降。淮西路得府二、州六、军四、县三十四，户五十一万三千八百二十七，口一百二万一千三百四十九。庚申，召伯颜以宋主入觐。辛酉，车驾幸上都。甲子，董文炳、唆都发三学诸生赴京师，太学生徐应镳与子琦崧、女元娘同赴井死。

三月丁卯，伯颜籍宋太庙、景灵宫礼乐器、册宝、郊天仪仗，秘书省、国子监、国史院、学士院、太常寺图书、祭器、乐器送京师。戊寅，免诸路儒户徭役。置总管万户府于卢州，中书右丞、河南等路宣慰使合剌合孙、襄阳管军万户邸浃并行府事。庚辰，囊家特以宋玉玺来上。乙酉，宋赣、吉、袁三州及南安军俱来降。中书右丞音班罢为户部尚书。

闰月丙申，置宣慰司于济宁路。丁酉，诏阿里海牙、忽都帖木儿入觐，脱拨忽鲁秃花、崔斌并留后鄂州。辛亥，枢密副使张易以宋降臣吴坚、夏贵等赴上都。甲子，中书省左右司郎中郝祯为参知政事。

夏四月丙子，省东川行枢密院及成都经略司。庚辰，修太庙。乙酉，召昭文馆大学士姚枢、翰林学士王磐、翰林侍讲学士徒单公履赴上都。

五月乙未朔，伯颜以宋主至上都。丙申，召见于大安殿，授开府仪同三司、检校大司徒，封瀛国公。以宋平告天地祖宗于上都之近郊。己亥，以伯颜同知枢密院事。癸卯，放沂、莒、胶、密、宁海五州防军为民。丁未，宋都统姜才攻湾头堡，千户董士元死之。戊申，昔里罕、阿塔赤败宋兵于瓜洲。改博州为东昌路。乙卯，宋江西制置使黄万石以所部来降。是月，宋陈宜中、张世杰等立益王昰于福州，改元景炎。

六月己巳，置行户部于大名府。壬申，改两浙大都督府为安抚司。设诸路宣慰司，并带相衔。甲戌，以《大明历》浸差，命太子赞善王恂与亡宋日官更造新历，枢密副使张易领之。史弼等败姜才于丁村堡。壬辰，谕陈宜中、张世杰、刘师勇等归附。户部尚书张澍为中书参知政事，行中书省事于北京。

七月乙巳，宋制置使朱焕以扬州降。丁未，谕广西路官民归附。乙卯，宋泰州守将孙良臣以城降，获李庭芝、姜才。通、滁、高邮等州相继来降。得州十六、县三十三，户五十四万二千六百二十四，口一百八万三千二百十七。淮东行省右丞阿里海牙为行省平章政事，佥书枢密院事、淮东行枢密院别乞里迷失为行省右丞，参知政事董文炳为左丞，淮东左副元帅塔失、两浙大都督范文虎、江东江西大都督吕师夔、淮东淮西左副都元帅陈岩并参知政事。

八月己巳，汉军都元帅阔阔带、李庭讨海都、笃哇，诏谕庭曰：“汝从平江南，多出死力，男子立功，要在西北。今有违我太祖成宪者，汝往征之。”乙亥，杀宋淮东制置使李庭芝、都统姜才。庚辰，罢襄阳统军司。车驾至自上都。奥鲁赤为荆湖行省参知政事。

九月己亥，有事于太庙。庚子，命姚枢、王磐选宋三学生有实学者留京师，余听还家。癸卯，以宋平大赦天下。丙午，敕常德府岁贡包茅。丁未，谕西川行枢密院檄重庆官民内附。乙卯，以吐番合答城为宁远府。辛酉，阿朮入觐。

冬十月戊子，淮东左副都元帅阿里为平章政事，河南等路宣慰使合剌合孙为中书右丞，兵部尚书王仪、吏部尚书兼临安府安抚使杨镇、河南河北提刑按察使迷里忽辛并参知政事，与参知政事陈岩行中书省事于淮东。

十一月，宋知处州李珏以城降。甲辰，阿剌罕败宋秀王与睪于瑞安，获之。癸丑，宋知福州王刚中以城降。庚申，敕管民及理财官由中书省铨调，军官由枢密院定议。高丽国王王愖遣使来告更名瑽。

十二月甲子，宋益王昰奔惠州，遣使奉表请降。丁卯，置元江府，以羁縻阿僰诸蛮。戊辰，宋泉州提举市舶司蒲寿庚及知泉州田真子以城降。壬申，有告转运使姜毅所言悖妄，指毅妻子为证，帝曰：“妻子岂为证者耶！”诏勿问。庚寅，诏管军将校及亡宋官吏，有夺民田庐产业者，俾各归其主，无主则分给附近贫民；凡亡宋繁冗科差、圣节上供、经总制钱等百有余件，悉蠲免之。

十四年春正月，阿剌罕入汀关。癸巳，宋知循州刘兴以城降。壬寅，宋知汀州黄去疾、监军吴浚以城降。癸卯，复立诸道提刑按察司。戊申，宋知潮州马发以城降。丁巳，宋权知梅州钱荣之以城降。甲寅，敕宋福王赵与苪家赀在杭州者，有司辇至京师，付其家。己未，置江淮等路都转运盐使司，及江淮榷茶都转运使司。

二月壬戌，宋瑞州安抚使姚文龙以城降。癸亥，彗星出东北。戊辰，祀先农于东郊。甲戌，车驾幸上都。丙戌，宋知连州过元龙已降复叛，塔海将兵讨之，元龙弃城遁。丁亥，宋知南恩州陈尧道、佥判林叔虎以城降。御史大夫孛罗为枢密副使，兼宣徽使。

三月庚寅朔，以冬无雨雪，遣使问便民之政于耶律铸、姚枢、王磐、窦默等，对曰：“足民之道，唯节浮费，靡谷之多，无逾醪醴曲蘖，祈赛神社费亦不赀。宜一切禁止。”从之。辛卯，复立行中书省于潭州，立广南西路宣抚司于静江。壬寅，宋肇庆府新封等州来降。癸卯，知寿昌府张之纲坐附叛逆伏诛。庚戌，宋建宁府通判郭缵以城降。四川都掌蛮、罗计蛮及凤凰、中垅、罗韦、高崖等四寨，播州蛮酋杨邦宪，思州蛮酋田景贤，皆降。癸丑，广南西路庆远、郁林、昭、贺、藤、梧、融、宾、柳、象、邕、廉、容、贵、浔等府州皆降。浙西宣慰使阿塔海为平章政事，行中书省事于江淮；郡王合答为平章政事，行中书省事于北京。是月，宋文天祥陷梅州。

夏四月癸酉，罢各路转运司。丙戌，禁江南用铜钱。宋张世杰陷潮州。

五月癸巳，淮西民张德兴起兵陷黄州及寿昌军。丁巳，宣慰使郑鼎与德兴战于樊口，兵败死之。癸卯，改广南西路宣抚司为宣慰司，立安抚司于钦州。西番酋阿立丁宁占等来降。丙子，融州安抚使谭昌谋反，伏诛。谕泸州阿永蛮及筠连州蛮归附。

六月辛酉，宋文天祥陷雩都、兴国等县。丙寅，宋涪州安抚使杨立降。丁亥，行省参知政事、行江东道宣慰使奥鲁赤为参知政事、行湖北道宣慰使。

秋七月癸卯，诸王昔里吉执北平王那木罕、右丞相安童以叛，诏伯颜讨之。诸王忽鲁带所部来归。丙午，立行御史台于扬州，都元帅相威为御史大夫。置八道提刑按察司。戊申，立行中书省于江西，参知政事、行江西宣慰使塔出为右丞，参知政事、行江西宣慰使麦朮丁为左丞，淮东宣慰使彻里帖木儿、江东宣慰使张荣实、江西宣慰使李恒、招讨使也的迷失、万户昔里门、荆湖路宣抚使程鹏飞、兵马招讨使蒲寿庚，并参知政事，行江西省事。壬子，宋文天祥围赣州。丁巳，湖广行省参知政事、行江东道宣慰使吕文焕为行省左丞。

八月戊午朔，建太庙于大都。不花行西川枢密院事。辛未，常德府总管鲁希文谋反伏诛。车驾猎于上都之北。己卯，昂吉儿、忻都等获张德兴。甲申，李恒败文天祥于兴国，天祥走循州。

九月丙申，广南东路广、连、韶、德庆、惠、潮、南雄、英德等州府皆降。壬子，福建路宣慰使唆都克建宁府及南剑州。

冬十月丙辰朔，日有食之。己未，有事于太庙。庚寅，塔出围广州，宋制置使张镇孙以城降。壬午，立宣慰司于黄州。甲申，湖广行省参知政事忽都帖木儿、脱搏忽鲁秃花、崔斌并为中书左丞，鄂州总管府达鲁花赤张鼎、湖北道宣慰使贾居贞并参知政事。

十一月庚子，吏部尚书别都鲁丁为中书参知政事。

十二月庚午，宋梁山防御使袁世安以城降。乙亥，都元帅杨文安克咸淳府。参议中书省事耿仁为中书参知政事。




西施山书舍记

凡天下名山古迹，影响者什三，附会者什七，后之品题者亦只宜以淡远取之。如土城以西施得名，佳人姓氏，偶落兹土，乃造园者一肚皮学问故典，无处着落。扁额如“响屧廊”“脂粉塘”之类，门帖如“沼吴伯越”“锦帆苎罗”等语，将西施、范大夫句句配合，字字粘撚，见者无不哕噫欲呕。我西子绝代佳人，如此刻画，真村庄农妇之不若矣。且考《越绝书》《吴越春秋》所载土城事，并称越王勾践筑舞台于土城山，以教西施、郑旦，用以献吴。又曰：恐女朴鄙，故令近大道。夫台曰舞台，城曰土城，道曰大道，必其上平夷宽展，可容其长袖周旋，方为歌舞善地。今乃遍步山上，石皆波涌浪蹴，龈龈腭腭，行立坐卧，皆不快意，何况歌舞？盖山水之间，有以石胜者，曰岩曰峦，有以土胜者，曰阜曰垤。后之造园者，见山脚有石，加意搜剔，未免伤筋动骨，遂露出一片顽皮，是则好事者之过也。美人浴起，脱巾露髻故妙，而冠笄贴钿，亦未始不妙。

余欲辇土，仍铺石上，使为平台，不失当年故态，而悉出其扁额门帖，止留“商山”二字。是犹西子蒙不洁，用水涤之，必洗尽其脂粉膏腻，而西子之本来面目皎然自出矣。袁石公昔游此山，盘桓数日始去。后陶文简作书调之曰：“记昔年与石公宿几夜娇歌艳舞之山。”石公笑曰：“此语须注明，勿累弟他日谥文恪公不得也。”石公虽谑，亦可以扫尽从前一切西施厌语。


○邊議疏 【 備邊急務】

一足兵食以備戰守、夫備邊急務、在足兵食而巳、甘肅等衞所。大約原額旗軍七萬二千九百餘名。今實有者四萬一千八百餘名。事故逃亡。三萬一千一百餘名。雖累清勾而解到者少。雖有備禦班軍。少經戰陣。有名無實。遇有警急。深為可慮。及查衛所每年徵納屯糧。止可支用三閱月。其餘月分俱藉腹裏西安民糧接濟頃因延綏有警。甘肅坐撥。止得三分之二。見在倉糧。不足二年之用。其餘莊浪肅州古浪鎮夷西寧等處糧料。僅可給一年餘萬一有警。蘭縣河橋被阻。糧運不通。極為可憂。矧又各處動調策應軍馬費用浩大將何支給。乞敕該部計議軍伍、查勘腹裏軍多之處。量為撥補。或行督清軍官照冊清解。勿事虛文。或另設法僉送補役。其糧運或量開中淮鹽二三十萬引。或行令布政二司發為事囚犯。于此納米贖罪或將今年夏秋稅糧。多撥實邊。如此則邊方兵食稍足。而緩急無虞矣。一嚴令以警人心、舊例備禦官軍。俱係揀選腹裏衞所少壯強勇者。輪班守邊。近日衛所官軍。官則多方推調。或託病。或營求管事。而不依期領軍赴操軍或賄囑親管官旗。託故隱蔽。卻將本戶或另補不堪貧弱軍人輳數。及至到邊驗出累行坐取。而衛所官因受其賂。反將坐取之人挾制。莫敢誰何。詳其所由。於此見邊軍不得充實而守邊之難也葢因各官倚恃軍職縱加參奏不過催督赴邊無大利害展轉延調又過一班以此姦頑得計。率以為常。邊備廢弛。誠非細故。乞敕該部計議。今後各腹裏衛所。原選備邊官軍。但有避難營求在衛者。聽從各該鎮守總兵等官。查勘改調邊衛。帶俸差操。三年或五年滿日然後放回原衛。其衛所官吏。受財私易原操壯軍人。罪亦如之。如此庶上下交警。而邊備不至於廢弛矣。一量才質以資任使臣先奏乞將守紅城子堡都指揮使魯鑑、掣回莊浪守備、而以原守莊浪都指揮僉事趙英、與鑑恊同操練、遇警鑑出戰而英守城。庶戰守有人。內外無患。巳蒙准擬。未幾兵部議英原鎮守。而使之恊同。恐與鑑相頡頏。難以行事。調英守備紅城子堡。緣此堡乃一小站。城內所有。不過驛逓衙門而巳。以英頗有可用之材。置之閒靜無用之地。似非隨才任使之道。且陝西行都司所屬一十五衛所屯種。亦係重務。見今缺官提督。暫令掌印都指揮同知柳春帶管。乞將趙英調註行都司管理屯種。而以莊浪隨操都指揮陳晟帶領馬步官軍三百員名。不必請勑。只行令守備紅城子堡。如此庶用人適宜。而邊務不廢矣。


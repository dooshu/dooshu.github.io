○授范希朝神策军节度使制

门下：古之命将帅，修封疆，在於整军，非以耀武。故缮理亭障，训齐车徒，以申国威，以固王略。非诚节茂著，无以分统六师；非勋绩彰明，无以并护诸将。副兹重任，实在忠贤。特进检校右仆射右金吾卫大将军充右街使成纪男范希朝，有贞臣之节，有良将之风，识达《武经》，学综兵要。临事能断，好谋而成，尝领元戎，镇於朔野，控河上之塞，拒汉南之庭。修其政刑，谕以威德，士吏向化，裔夷绥怀，入觐京师，策勋王府。洎司警卫，禁旅增严，直道弥彰，嘉庸益茂。固可以总统北落，节制西陲，成魏绛和戎之勋，振晁错备边之策。俾异俗率化，穑人成功，师乘以和，烽候无警，懋建丕绩，时乃之休。可开府仪同三司检校左仆射兼右神策军京西诸城镇行营兵马节度使如故。


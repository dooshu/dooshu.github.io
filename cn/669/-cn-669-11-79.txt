140　向戌求名而不得　趙盾崔杼欲蓋而名章


或求名而不得，如向戌欲以弭兵爲名，而宋之盟其名不列焉。襄二十七年。或欲蓋而名章，如趙盾僞出奔，宣二年。〇胡傳：「是盾僞出，而實與聞乎故也。」崔杼殺太史，襄二十五年。將以蓋弑君之惡，而其惡益著焉。推此類言之，可見謹嚴之法。求名非謂齊豹，名章不止三叛也。

【元圻案】杜預春秋序曰：「懲惡而勸善，求名而亡，欲蓋而章。書齊豹盜、三叛人名之類是也。」正義曰：「齊豹，衞國之卿，春秋之例，卿皆書其名氏，齊豹忿衞侯之兄，起而殺之，欲求不畏彊禦之名，春秋抑之，書曰『盜』。盜者，賤人有罪之稱也。邾庶其、黑肱、莒牟夷三人，皆小國之臣，並非命卿，其名於例不合見經，竊地出奔，求食而已，不欲求其名聞，故書其名，使惡名不滅。」






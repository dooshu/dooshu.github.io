胡家村

永定门外五里，禾黍嶷嶷然被野者，胡家村。禾黍中，荒寺数出，坟兆万接，所产促织，矜鸣善斗，殊胜他产。秋七八月，游闲人提竹筒、过笼、铜丝罩，诣藂草处，缺墙颓屋处，砖甓土石堆磊处，侧听徐行，若有遗亡，迹声所缕发而穴斯得。乃掭以尖草，不出，灌以筒水，跃出矣，视其跃状而佳，逐且捕之。捕得，色辨、形辨之，辨审，养之。养得其性若气，试之，试而才，然后以斗。促织经曰：虫生于草土者，身软；砖石者体刚，浅草瘠土者性和，砖石、深坑及地阳向者性劣。若是者穴辨。凡促织，青为上，黄次之，赤次之，黑又次之，白为下(号红麻头、白麻头、青项金翅、金丝额、银丝额，上也。黄麻头，次也。紫金、黑色又次也)，若是者色辨。首项肥，腿胫长，背身阔，上也，不及斯次，反斯下也(其号之油利挞、蟹壳青、枣核形、土蜂形、金琵琶、红沙、青沙、绀色为一等，长翼、梅花翅、土狗形、螳螂形、飞铃为一等，皂鸡、蝴蝶形、香狮子为一等)，若是者形辨。养有饲焉，有浴焉，有病用医焉(鳗鱼、稻撮虫、水蜘蛛、匾担虫、沟红虫、蟹白、栗黄、米饭，食养也。榨小青虫汁而糖调之以浴，随净甜水以涤，水养也。虫病而治之，水畔红虫主积食，蚊带血者主冷，蛆蜕厕上曰棒槌虫，主热，粉青小青虾主斗后，自然铜浸水点者主斗损，茶姜点者主牙损，童便调蚯蚓粪点者主咬伤，竹蝶主气弱，蜂主身瘕，医养也)。如是，促织性良气全矣。中则有材焉者，间试而亟蓄其锐，以待斗。初斗，虫主者各内虫乎比笼，身等，色等，合而内乎斗盆。虫胜主胜，虫负主负，胜者翘然长鸣，以报其主。然必无负而伪鸣，与未斗而已负走者。其收辨，其养素，其试审也。虫斗口者，勇也；斗间者，智也。斗间者俄而斗口，敌虫弱也；斗口者俄而斗间，敌虫强也。考促织，尔雅曰：螒，天鸡。李巡曰：酸鸡。郭璞曰：莎鸡，一曰樗鸡。方言曰：蚟孙，一曰蜻蛚。尔雅翼曰：蟋蟀生野中，好吟于土石砖甓下，斗则矜鸣，其声如织，故幽州谓之促织也。促织感秋而生，其音商，其性胜，秋尽则尽。今都人能种之，留其鸣深冬。其法，土于盆，养之，虫生子土中。入冬以其土置暖炕，日水洒绵覆之，伏五六日，土蠕蠕动，又伏七八日，子出，白如蛆然。置子蔬叶，仍洒覆之，足翅成，渐以黑，匝月则鸣，鸣细于秋，入春反僵也。凡都人斗促织之俗，不直闾巷小儿也，贵游至旷厥事，豪右以销其赀，士荒其业，今亦渐衰止。惟娇姹儿女，斗嬉未休。然嬉之虫，又不直促织。有虫黑色，锐前而丰后，须尾皆岐，以跃飞，以翼鸣，其声蹬稜稜，秋虫也。暗即鸣，鸣竟刻，明即止。瓶以琉璃，饲以青蒿，状其声名之，曰金钟儿。有虫，便腹青色，以股跃，以短翼鸣，其声聒聒，夏虫也，络纬是也。昼而曝，斯鸣矣，夕而热，斯鸣矣，秸笼悬之，饵以瓜之饷，以其声名之，曰聒聒儿。其先聒聒生者，曰叫蚂蚱，以比于聒聒，腹太似，恨骞；翅太似，恨长；鸣太似，恨细。有蟉螂者，蜩也。马螂蟉者，蝉也。名以听者之所为情，寂寥然也。鸣盖呼其候焉。三伏鸣者，声躁以急，如曰伏天、伏天。入秋而凉，鸣则凄短，如曰秋凉、秋凉，取者以胶首竿承焉。惊而飞也，鸣则攸然。其粘也，鸣切切，如曰吱吱。入乎手而握之，鸣悲有求，如曰施施。促织之别种三：肥大倍焉者，色泽如油，其声呦呦呦，曰油胡卢。其首大者，声梆梆，曰梆子头。锐喙者，声笃笃，曰老米嘴。三者不能斗而能声，摈于养者，童或收之，食促织之余草具。蚂蚱之种三：俱不鸣，青翼而黄身，跃近而飞远，飞则见其袭羽，或红焉，或黄焉，曰蚂蚱。其青而长身者，曰匾蜑，嬉者股系而提之，使飞不止，以观其袭羽。其扁身长脰，昂首出目者，刀郎，螳螂也，性怒无所畏让，嬉者亦股系而触之，以观其怒也。蜻蜓之类三：大而青者曰老青，红而黄者曰黄儿，赤者曰红儿。好击水而飞飞，童圈竹结彩线网，曰絯。循水次，群逐而扑之，名呼以祝，曰栖栖。扑着，曰絯着。得一，曰一朵，以色玩如花也。别有鳖身象鼻而贝色，大如朱樱，曰椿象。生椿，其臭椿也，不可触。有若半赤豆而萆麻点者，曰瓢儿，生蔬畦，捉之，则溺腥黄，污不可脱，而童手之不已也。有金光而绿色，甲坚而须劲以动，曰金牛儿。黑色白点，曰春牛儿。无所可娱也，系而毙之则已。有玄身而两截，形刚而性媚，掐其后，首则前顿，声嚗嚗然，仰置之，弹而上，还复其故处，不能遂覆而走也，曰叩头虫，一曰捣碓虫焉。

莆田黄希英斗蟋蟀○促织声切切，荒阶草稠稠。穴居墙有坣，仰食露先秋。苦斗将谁为，微躯不自谋。残灯孤杼夜，为尔忆关楼。

歙县闵景贤观斗蟋蟀歌○燕市斗场挨户户，正酒色天好决赌(燕俗谓阴雨为酒色天)。各提斗盆绣花缕，摩挲入手澄泥古。高下参差列两庑，似为秋虫判疆土。昨夜寻声向秋圃，金翅麻头合虫谱。蹲踞盆中势虓虎，未许他虫跳梁侮。作势登场势逾怒，双须立似旌旗竖。积怨不动目相拒，一阵一阵骤风雨。战胜长鸣鸣以股，主人夺采盆安堵。保抱小虫歌大武，指盆笑谓将军府。喓喓趯趯何比数，饮之食之气则鼓。有雄杰然起行伍，心有主人目无虏，斗场四塞主寰宇。

马平秦聘璁斗蟋蟀歌○使气及虫羽，燕赵少年场。两雄而一器，臂怒首低昂。其勇各已养，作势分列行。杀机盆盎中，策力群相当。上下屡禁制，东西纷跳梁。胜负鸣者分，主人色仓皇。虫生死斗耳，主何为短长。


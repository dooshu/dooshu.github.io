○永州柳先生祠堂记

（汪藻）

先生以永贞元年冬，自尚书郎出为邵州刺史，道贬永州司马。至元和九年十二月，诏追赴都，复出为柳州刺史。盖先生居零陵者十年，至今言先生者必曰零陵，言零陵者亦必曰先生。零陵去长安四千余里，极南穷陋之区也，而先生辱居之。零陵徒以先生居之之故，遂名闻天下。先生为之不幸可也，而零陵独非幸欤？先生始居龙兴寺西序之下，间坐法华西亭，见西山爱之，命仆夫过潇水，翦榛芜，（，他计切，芟草也。）搜奇选胜，自放于山水之间。入冉溪二三里，得其尤绝者家焉。因结茅树蔬，为沼，为台榭，目曰“愚溪”，而刻《八愚诗》于溪石之上。其谓之钴钅母潭、西小丘、小石潭者，循愚溪而出也。其谓之南涧、朝阳岩、袁家渴（音褐。）芜江、百家濑者，溯潇水而上也，皆在愚溪数里间，为先生杖屦徜徉之地。唯黄溪为最远，去郡城七十余里，游者未尝到，岂先生好奇如谢康乐，伐木开径，穷山水之趣，而亦游之不数耶？（数，所角切。）绍兴十四年，予来零陵，距先生三百余年，求先生遗迹，如愚溪、钴钅母潭、南涧、朝阳岩之类皆在，独龙兴寺并先生故居曰“愚堂”、“愚亭”者，已湮芜不可复识。《八愚诗》石亦访之无有，黄溪则为峒獠侵耕，嶝危径塞，无自而入。郡人指高山寺曰：“此法华寺故处。”而龙兴者，今太平寺西瞰大江者是也。其果然欤？周衰，言文章之盛者，莫如汉唐。贾谊驰骋于孝文之初，时汉兴才三十余年耳。其谈治道，述骚辞，已追还三代之风如此，自是踵相蹑有之。末而至于刘向、扬雄，益精深不可及，去古未远故也。唐承贞观、开元习治之余，以文章显者，如陈子昂、萧颖士、李邕、燕、许之徒，（燕公张说，许公苏。）固不为无人。而东汉以来猥并之气未除也。至元和，始粹然一返于正。其所以臻此者，非先生及昌黎韩公之力欤？故以唐三百年所以推尊者，曰韩柳而已，岂非盛哉！先生虽坐贞元党与刘梦得同，梦得会昌时犹尊显于朝，先生未及为时君所省，而遽殁于元和之世，事业遂不大见于时，可深惜哉。然零陵一泉石、一草木，经先生品题者，莫不为后世所慕，想见其风流。而先生之文载集中，凡瑰奇绝特者，皆居零陵时所作，则予所谓幸不幸者岂不然哉！零陵人祠先生于学、于愚溪之上，更郡守不知其几，而莫之敢废，顾未有求其遗迹而纪之者。余于是采先生之集，与刘梦得之诗可见者，书而置之祠中，附零陵图志之末，庶几来者有考焉。


◇　上太公尊号诏（六年五月）

人之至亲，莫亲於父子，故父有天下，传归於子；子有天下，尊归於父，此人道之极也。前日天下大乱，兵革并起，万民苦殃，朕亲被坚执锐，自帅士卒，犯危难，平暴乱，立诸侯，偃兵息民，天下大安，此皆太公之教训也。诸王、通侯将军、群卿、大夫已尊朕为皇帝，而太公未有号。今上尊太公曰太上皇。

（《汉书·高纪》下）




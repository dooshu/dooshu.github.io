○投刑部赵郎中启

某启。某闻弱水渺弥，匪风轮而不济。丹邱悬邈，微羽驾而何之。苟非元化之功，宁造长生之境。其有本无灵气，复异仙才。徒勤九转之功，未识三清之路。侍立於葛洪陂上，愿附龙鳞。徘徊於缑氏山前，思随鹤驭。敢倾丹赤，尽寄笺毫。扣德操之鼓钟，冀闻音响。仰刘琨之山海，庶觌高深。或觊怜悯，少加披省。某勾吴寒族，邹鲁庸儒。偶学攵杀青，因思拾紫。舍独茧文竿之乐，预横经染翰之游。一别楚山，四凋秦叶。进惟角触，退则羁栖。望化羽之期，乌头讵白。困龙门之险，鱼尾将。近者辄以荒芜，上干裁鉴。实惭小道，不副至公。或自朋游，窃聆风旨。潘江陆海，曲借品流。绣段金声，仍如缘饰。今则将临笔阵，渐逼抡材。既乏先容，惟忧点额。弦哀柱促，风劲叶危。辄写丹诚，仰尘清鉴。傥蒙特分馀润，微假末光。朽生荑，寒灰发焰。才沾慰荐，便是光华。酬恩岂止於捐躯，效德愿同於异类。回眸顾印，庶窃比於龟灵。四代五公，请先兆於雀报。


卷173_20【游敬亭，寄崔侍御(一本作登古城望府中寄崔侍御)】  李白

我家敬亭下，辄继谢公作。

相去数百年，风期宛如昨。

登高素秋月，下望青山郭。

俯视鸳鹭群，饮啄自鸣跃。

夫子虽蹭蹬，瑶台雪中鹤。

独立窥浮云，其心在寥廓。

时来顾我笑，一饭葵与藿。

世路如秋风，相逢尽萧索。

腰间玉具剑，意许无遗诺。

壮士不可轻，相期在云阁。


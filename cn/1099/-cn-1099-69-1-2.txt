○處置邊務疏 【 邊備】

臣准兵部咨為灾異事、該鎮守陝西太監劉祥、會得署右都督白玉、左都御史馬文昇、題稱虜賊潛住河套、犯我邊方、將及四載軍民日益罷弊、備開禦賊方略有三、其一遇此賊將近花馬池邊方、我則通調各路軍馬、俱集花馬池一帶、若彼懼不敢入。固為得策若擁眾而來。其鋒甚銳。勝負誠不可必。此策之下也其二欲截歸路、必須縱彼深入、速調各路軍馬會於萌城鹽池一帶、待彼得利而歸。我則奮勇一擊。縱無大捷。亦無大失。此策之中也。其三趁今賊馬瘦弱、將客兵暫掣腹裏以隱其形、彼則以為無備。必然入寇一聞近邊聲息。我將軍馬那往平凉固原靜寧一帶、若賊到鞏昌地方。路有千里之遠。必然罷乏。待其分掠。相機邀擊。寧夏軍馬於萌城一帶。榆林等處軍馬。於花馬池定邊營一帶截殺。此策之上也。萬一賊知有備。不肯深入。必湏分守。若只如今日分兵在邊。亦非良策。軍馬既巳在邊。必湏供給糧草。管糧官員。嚴督催儹。民懼法度。日夜運送。達賊在邊。窺俟搶掠是彼以逸待勞而我饋糧於敵深非守邊之法莫若申明有宋備夏緣邊之制以省百姓轉輸之勞。以榆林等一帶城堡為緣邊糧草不動。就令本處軍馬守支。賊來不可輕出。賊入互相傳報。以米脂綏德安定保定環慶平凉固原等處為次邊。將客兵分布駐劄。賊入腹裏。次邊軍馬待其分散。乘機截殺。必能取勝。卻將該運糧草。於次邊上納緣邊既無運送之人此為引人人深地以我之輕致彼之重也但恐資糧既少守者不能自固反失險勢與敵共之耳達賊終無施其奸計深人被我截殺在邊又無取掠縱不過河。陝西軍民尚可支持數年。不至十分罷弊。若必如今日而守。軍馬不掣。非惟人民逃亡。抑恐致有疏虞。誠非經久之計也。乞　敕兵部計議、轉行參贊軍務右都御史王越、再議採擇施行、臣等參看得白玉等所言禦寇三策、詞雖可取、而行皆窐礙、其一如遇賊近邊、通將軍馬俱集花馬池、殊不知客兵分布防守。動經一二千里。路途險阻。卒欲調集。雖鳥逝雲飛。亦不能到。且花馬池又缺水草。縱到豈能存住。其二要縱賊深入。速調軍馬。會於萌城鹽池。待彼得利而歸。我則奮勇一擊。然賊既深入得利。縱使一擊取勝。民巳遭其荼毒。或者又如上年結陣而回。我軍路遠未合。豈不坐失事機。其三要將客兵掣去腹裏以隱其形。彼必入寇。將軍馬那往平凉固原靜寧。賊到鞏昌地方。路有千里之遠。必然罷乏。待其分散相機邀擊。倘此虜譎詐。不至鞏昌。止於平凉迤北地方摽掠。官軍卻於腹裏隱形高坐。無乃縱賊為患至於分調榆林人馬。并次邊防守之策。其延綏鎮守廵撫等官。又皆以為不便。臣等向與寧夏總兵等官面議。各官亦欲益兵防守。彼處皆與白玉等所見相同。大率不過各顧一方。自圖保全而巳。為今之計。必湏趁此賊情稍寧。斟酌時宜。區畫一定之規。以為經久之法。庶可安民息兵。延綏地勢險阻。兵力頗精。及有山西遊擊將軍都指揮玉璽。先巳奉　敕領軍在河東灰溝等營操守、河西有警、就便渡河截殺、又延綏地方相離大同不遠、合無令緱謙統領原官軍五千員名於朔州等處取便操守。延綏有警、即同玉璽過河、會合許寧等併力夾擊、若欲分守、則許寧往西路。玉璽往中路。緱謙東路。挨次而進。俱不甚勞。偏頭關亦有精兵數千。止隔一河。尤便策應。賊情寧日。各回休息。大同有警。緱謙亦便截殺寧夏有黃河之險。賀蘭之固惟河東靈州至花馬池地方平漫。相離腹裏。城池窵遠。中間無人居住。合無令范瑾並參將陳輝、遊擊將軍祝雄、照依臣等原擬除步隊守城。其餘馬隊官軍盡數選領。於山萌城大河井小鹽池有居民去處。嚴加操守。陝西固原等處。係賊經行要路甘凉官軍遠來防守。本處官軍。卻往甘凉備禦。兩得不便。合無將黃河迤東甘凉備禦蘭州洮州秦州河州岷州臨洮平凉鞏昌并西安三衛兩班官軍。盡數通選精銳馬步。共一萬員名。查照原數。免與馬匹。以近就近。慎擇將官統領分布平凉固原海刺都等處預備。原守環慶官軍。照舊守禦。臣等惟選得宣府遊擊將軍都指揮同知周玉、志氣英銳、號令嚴明、廉而不苛、謀而有勇、延綏參將署都指揮僉事岳高、熟知虜情、善撫士卒、經歷戰陣、知識地里、俱堪委任、請命一員、量陞署職、充總兵官、專一用心提督操練、脩理城垣、整飭戰具、遇警則會合范瑾等表裏追擊、務在隨機進止、以圖成功、其餘官員不許阻撓悞事、賊若渡河往甘凉等處、就便前去應援、所據前項大同山西遊擊、并存留甘凉備禦官軍、俱近守家業。守境待敵莫若分兵使我力有餘人情順便。又不遠勞供餉。常川防守。人亦樂於從事。經久之計。無出於此。其餘調來客兵盡數放回用蘇連年困苦臣與劉聚叨受重寄、覩此兵民窘迫、不敢緘默、今若畏罪不言、直待事不可行、勢不得巳、方纔陳奏、機會巳失、雖罪臣等、無益於國、除將原留京營達官軍舍三百五員與武靖侯趙輔原奏帶頭目官軍人等、一百二十三員名、俱令都指揮于盛楊玉等管領、連正馱馬匹騎帶回京、甘凉客兵、行令馬儀趙英魯鑑以三分為率。先放一分。回本處置辦軍裝。其餘領去蘭縣迤東、大同宣府官軍、行令孫金?戊黃瑄緱謙周玉先放一半。亦回本處。置辦軍裝。其餘陸續領過河東暫住外伏望聖恩、俯察邊情、乞　敕該部早為計議定奪、臣等兵回之日、伏候　聖斷、明降而行、


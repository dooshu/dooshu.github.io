○吊鹤文



余以玄冬修夜，忽闻阶前有鹤鸣。溯寒风而清叫，感凄气而增悲。属听未终，余有感焉。乃为文以吊之。



惟海隅之奇鸟，资秀气以诞生。拟鸾皇而比翼，超羽族而独灵。濯冰霜之素质，九皋之奇声。啄荒庭之遗粒，漱绝涧之馀清。望云舒而息翮，仰朝霞而晨征。辍王子之灵辔，絷虞人之长缨。辞丹穴之神友，与鸡鹜而同庭。轩天衢而奔想，顾樊笼而心惊。独中宵而增思，负清霜而夜鸣。资冲天之俊翮，曾不殊于鸟雀。禀寿之修期，忽同雕于秋薄。匪物之足悲，伤有理而横落。（《艺文类聚》九十）

张新安

张失其名字，元兴初新安太守。




109　毛傳風行水成文曰漣　風行水上涣此天下至文　初學記言波濤淪瀾等義


詩伐檀毛氏傳云：「風行水成文曰漣。」老泉謂：「『風行水上，涣』，此天下之至文也」，本於此。

【元圻案】初學記水總載：「風吹水涌曰波，大波曰濤，小波曰淪，平波曰瀾，直波曰徑，水朝夕而至曰潮，風行水成文曰漣，水波如錦文曰漪。」〇劉熙釋名曰：「風吹水波成文曰瀾。」〇蘇老泉仲兄字文甫説曰：「今夫風水之相，遭乎大澤之陂也，紆餘委虵，蜿蜒淪漣，安而相推，怒而相淩，紆而如雲，蹙而如鱗，疾而如馳，徐而如徊，故曰『風行水上，涣』，此天下之至文也。」〇宋黄徹溪詩話載東坡曰：「辨才詩如風吹水，自成文理，吾輩與參寥如巧婦織錦耳。」






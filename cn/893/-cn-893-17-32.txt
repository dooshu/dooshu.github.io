送杨山人归嵩山





《元和郡县志》：嵩高山，在河南府告成县西北二十三里，登封县北八里，亦名外方山。东曰太室，西曰少室，嵩高总名，即中岳也。山高二十里，周回一百三十里。



我有万古宅，嵩阳玉女峰。[一]长留一片月，挂在东溪松。尔去掇仙草，[二]菖蒲花紫茸。[三]岁晚或相访，青天骑白龙。[四]

[一]《登封县志》：太室二十四峰，有玉女峰，峰北有石如女子，上有大篆七字，人莫能识。



[二]江淹《赤虹赋》：“掇仙草于危峰，镌神丹于崩石。”



[三]《神仙传》：嵩山石上菖蒲，一寸九节，服之长生。《抱朴子》：菖蒲须得生石上，一寸九节以上，紫花者尤善。谢灵运诗：“新蒲含紫茸。”李善注：“《仓颉篇》曰：茸，草貌。”然此茸谓蒲花也。



[四]《广博物志》：“瞿武，后汉人也。七岁绝粒，服黄精紫芝，入峨眉山，天竺真人授以真诀，乘白龙而去。”






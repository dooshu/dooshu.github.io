闭户

箪瓢虚道不堪忧，闭户方从造物游。



安乐本因无事得，功名常忌有心求。



洗除仇怨忘蛮触，收歛光芒静斗牛。



儿报床头春瓮熟，人间万事转悠悠。



闭户

屏居无一事，闭户常经旬。



勿云草舍陋，爱此油窗新。

三日不作诗，幽禽语撩人。



尺素杂行草，往檄江梅春。



闭户

收身归死镜湖傍，闭户悠悠白日长。

巷僻断非容驷路，肠枯那有蹴蔬羊。



书生正可蹈东海，世事漫思移太行。



睡起不知天早暮，坐看萤度篆盘香。



闭户

老人闭户动经月，嬾就东家借蹇驴。



身後有名岂如酒，体中不佳聊读书。



秦王开图见匕首，汉相徇市载厨车。



人间忧怖古如此，莫怪荒畦常荷锄。



闭户

乞身林下养衰残，闭户宁容外物干？



正使有为终淡泊，未能无疾已轻安。



寸阴息念如年永，丈室端居抵海宽。



老子尔来深达此，却嫌儿女话团栾。



闭户

声利能令智者愚，放翁闭户养迂疏。



地炉枯叶夜煨芋，竹笕寒泉晨灌蔬。



徇俗不如翻著袜，爱山只合倒骑驴。



今朝更有欣然处，万里知心一纸书。



闭户

冠盖长安几番新？

放翁只似向来贫。



满窗红日价无敌，半榼新醅香动人。



宴坐心光无蔽障，横眠踵息自清匀。



世间不用询名字，身是无怀上古民。




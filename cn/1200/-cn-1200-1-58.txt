第五十八得失卦〔阴暴阳存坎水正北〕：四上三中二下勉强之象

象曰：失我宝珠，乃在天衢。不意盗贼，隐匿所居。赖得玄鸟，为我逐祛。风静波息，还复我庐。

颜曰：凡事初被抑郁，后必从心，因人致物，则不得久，凡事如此。又曰：阴虽在上，阳得其位，纵令阴贼肆暴，窃我奇货，赖得阳存，终剪奸慝。如彼玄鸟，以逐恶禽。风波静息，可返旧庐。此卦先凶后吉。

何曰：初抑后通，万事如此。田蚕有利，孕生男。

陈曰：上下皆阴，偏胜于阳，然人位强盛，彼不能害，况上下中相应，失者可得，足制强敌。

刘曰：失我宝珠，阴上穷也。

此课四阴穷于上，而二阴长于下，故为失我宝珠而盗匿所居之象，然三阳在中，与上为比，少阴柔弱不能尚之，终不为害。占者初否后泰，假助于人而获吉也。

诗曰：舒眉转目黄金露，举意江山显旧庐。钩在水中鱼未获，丝头忽见一明珠。

又曰：塞翁虽失马，祸福岂由人？得道须多助，门庭又一新。


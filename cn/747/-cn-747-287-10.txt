○敕河西节度副大使牛仙客书

敕河西节度副大使太仆卿摄御史大夫牛仙客：突骑施连岁犯边，凶恶如此，若不威服，长寇仇。自夏及今，连岁不散，疏勒虽解，边城见侵，虽无如我何，亦为边所患，终须有计，以挫凶谋。卿可於西河诸军州拣练骁雄五千人，即赴安西，受王斛斯部分。朕当发遣十八年安西应替五千四百八十人，与彼相续，足得成师。若无劳，何从息甲？且此贼狂悖，不论信义，直肆凶毒，其意已然，不此加兵，以图扑灭，使其骄暴，岂有宁时？已敕盖嘉运与王斛斯审量事宜，临时为计，既为卿探访所管，亦宜随要指麾。兼有别敕发三万人，此但声援而已，可大张威势，远使震摄。又恐安西资用之乏，卿可於凉府将二十万段物往安西，令随事支拟，及充宴赐，朕则续支送凉府。冬中甚寒，卿及将士并平安好，遣书指不多及。


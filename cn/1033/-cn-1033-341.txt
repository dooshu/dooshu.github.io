洪咨夔　寿崔帅卿七绝

岭右山川间出贤，开元宰相最居先。

中间不数余安道，恰到于今五百年。

洪咨夔

洪咨夔　寿崔帅卿七绝

连蜷雌霓堕晴空，光照书楼卷纸红。

天为斯文开瑞应，海南海北一宗工。

洪咨夔

洪咨夔　寿崔帅卿七绝

塞下人家盎盎春，又推余泽及流民。

庆州小范青州富，合作先生社稷身。

洪咨夔

洪咨夔　寿崔帅卿七绝

弄兵澒洞射阳秋。一纸招呼杀气收。

十万苍生惊魄定，活人阴德过宾州。

洪咨夔

洪咨夔　寿崔帅卿七绝

夕烽旁千彻甘泉，独有淮东一臂全。

若使尽从持重计，庙谟底用更忧边。

洪咨夔

洪咨夔　寿崔帅卿七绝

纷纷传檄方言战，猝猝囊金又说和。

谁信规摹须早定，计然半策不须多。

洪咨夔

洪咨夔　寿崔帅卿七绝

垂弧节过便春风，入侍猩袍一点红。

殿上兽樽谁得饮，汉廷诸老定输公。

洪咨夔


卷十

<集部，词曲类，词选之属，御选历代诗余

钦定四库全书

御选历代诗余卷十【目】録【四十四字】

采桑子

南唐李煜【二首】

和凝

冯延巳【十三首】

欧阳修【九首】

晏几道【七首】

黄庭坚【二首】

谢逸

周邦彦【三首】

李纲　【首】

吕本中

康与之【二首】

曾觌

辛弃疾【二首】

陆游

黄机

韩淲【二首】

杨泽民

张炎

欧良

朱藻

李清照

吴元可

何继高

刘基

吴子孝【二首】

王世贞【二首】

冯鼎位【二首】

後庭花【又一体】

毛熙震【二首】

许棐

诉衷情【又一体】

晏殊【三首】

谢绦

晏几道【三首】

柳永

苏轼

黄庭坚

毛滂

苏庠【二首】

万俟雅言

唐庚

刘儗

陈允平【二首】

张辑

郑楷

僧挥【五首】

吴激

王庭筠

段克巳

段成巳

周用

陈子龙

卜算子

苏轼

陈师道

舒亶

王观

秦湛

周紫芝

谢逸

陈瓘

叶梦得

徐俯

赵师侠【二首】

朱敦儒

辛弃疾

范成大【二首】

陈三聘【二首】

葛立方

程垓【二首】

程大昌

刘克庄

陆游

王炎【二首】

洪咨夔

郭应祥

高观国

韩淲【二首】

沈端节

吴文英

康仲伯【二首】

汪元量

莫仑

僧挥

陆氏姬

严蘂

赵可

赵秉文

段克巳

刘基【二首】

文徵明

御选历代诗余卷十目録

钦定四库全书

御选历代诗余卷十【四十四字】

司经局洗马掌局事兼翰林院修撰加二级【臣】王奕清奉

旨校刋

采桑子

【一名罗敷媚一名罗敷艳歌双调四十四字】

采桑子　　　　　　　　　　　　　　南唐李煜

辘轳金井梧桐晩几树惊秋昼雨如愁百尺鰕?上玉鈎　琼牎春断双蛾皱回首边头欲寄鳞游九曲寒波不泝流

前调　　　　　　　　　　　　　　　南唐李煜

亭前春逐红英尽舞态徘徊细雨霏微不放双眉时暂开　緑牎冷静芳音断香印成灰可奈情怀欲睡朦胧入梦来

前调　　　　　　　　　　　　　　　　和　凝

蝤跻领上诃棃子绣带双垂椒户闲时竞学摴蒱赌荔

枝　丛头鞵子红编细裙窣金丝无事颦眉春思翻敎阿母疑

前调　　　　　　　　　　　　冯延巳

马嘶人语春风岸芳草緜緜杨柳桥边落日高楼酒斾悬　旧愁新恨知多少目断遥天独立花前更听笙歌满画船

前调　　　　　　　　　　　　冯延巳

小庭雨过春将尽片片花飞独折残枝无语凭阑祗自知　玉堂香煖珠帘卷双燕来归君约佳期肯信韶华得几时

前调　　　　　　　　　　　　冯延巳

西风半夜帘栊冷远梦初归梦过金扉花谢牎前夜合枝　昭阳殿里新翻曲未有人知偷取笙吹惊觉寒蛩到晓啼

前调　　　　　　　　　　　　冯延巳

酒阑睡觉天香煖绣户慵开香印成灰独背寒屏理旧眉　朦胧却向灯前卧窗月徘徊晓梦初回一夜东风绽早梅

前调　　　　　　　　　　　冯延巳

小堂深静无人到满院春风惆怅墙东一树樱桃带雨红　愁心似醉兼如病欲语还慵日暮疎钟双燕归栖画阁中

前调　　　　　　　　　　　冯延巳

画堂灯煖帘栊卷禁漏丁丁雨罢寒生一夜西牎梦不成　玉娥重起添香印回倚孤屏不语含情水调何人吹笛声

前调　　　　　　　　　　　冯延巳

笙歌放散人归去独宿江楼月上云收一半珠帘挂玉鈎　起来检点经游地处处新愁凭仗东流将取离心过橘州

前调　　　　　　　　　　　冯延巳

昭阳记得神仙侣独自承恩水殿灯昏罗幙轻寒夜正春　如今别馆添萧索满面啼?旧约犹存忍把金环别与人

前调　　　　　　　　　　　　冯延巳

微风帘幙清明近花落春残尊酒留欢添尽罗衣怯夜寒　愁颜恰似烧残烛珠泪阑干也欲高拌争奈相逢情万般

前调　　　　　　　　　　　　冯延巳

画堂昨夜愁无睡风雨凄凄林鹊争栖落尽灯花鸡未啼　年光往事如流水休说情迷玉筯双垂祗是金笼鹦鹉知

前调　　　　　　　　　　　　冯延巳

洞房深夜笙歌散帘幙重重斜月朦胧雨过残花落地红　昔年无限伤心事依旧东风独倚梧桐闲想闲思到晓钟

前调　　　　　　　　　　　　冯延巳

花前失却游春侣极目寻芳满眼悲凉纵有笙歌亦断肠　林间戏蝶帘间燕各自双双忍更思量緑树青苔半夕阳

前调　　　　　　　　　　　　冯延巳

樱桃谢了棃花发红白相催燕子归来几处香风緑户开　人生乐事知多少且酌金杯管咽弦哀慢引萧嬢舞袖回

前调　　　　　　　　　　　　欧阳修

轻舟短棹西湖好緑水逶迤芳草长堤隐隐笙歌处处随　无风水面琉璃滑不觉船移微动涟漪惊起沙禽掠岸飞

前调　　　　　　　　　　　　欧阳修

春深雨过西湖好百卉争妍蝶乱蜂喧晴日催花暖欲然　兰桡画舸悠悠去疑是神仙返照波间水濶风高扬管弦

前调　　　　　　　　　　　　欧阳修

画船载酒西湖好急管繁弦玉残停传稳泛平波任醉眠　行云却在行舟下空水澄鲜俯仰留连疑是湖中别有天

前调　　　　　　　　　　　　欧阳修

羣芳过後西湖好狼籍残红飞絮蒙蒙垂柳阑干尽日风　笙歌散尽游人去始觉春空垂下帘栊双燕归来细雨中

前调　　　　　　　　　　　　欧阳修

何人解赏西湖好佳景无时飞盖相追贪向花间醉玉巵　谁知闲凭阑干处芳草斜晖水远烟微一点沧洲白鹭飞

前调　　　　　　　　　　　　欧阳修

清明上巳西湖好满目繁华争道谁家緑柳朱轮走钿车　游人日暮相将去醒醉喧譁路转堤斜直到城头总是花

前调　　　　　　　　　　　　欧阳修

荷花开後西湖好载酒来时不用旌旗前後红幢緑盖随　画船撑入花深处香泛金巵烟雨微微一片笙歌醉里归

前调　　　　　　　　　　　　欧阳修

天容水色西湖好云物俱鲜鸥鹭闲眠应惯寻常听管弦　风清月白偏宜夜一片琼田谁羡骖鸾人在舟中便是仙

前调　　　　　　　　　　　　欧阳修

残霞夕照西湖好花坞苹汀十顷波平野岸无人舟自横　西南月上浮云散轩槛凉生荷芰香清水面风来酒面醒

前调　　　　　　　　　　　　晏几道

白莲池上当时月今夜重圆曲水兰船忆伴飞琼看月眠　黄花緑酒分携後泪湿吟笺旧事年年时节南湖又采莲

前调　　　　　　　　　　　　晏几道

前欢几处笙歌地长负登临月幌风襟犹忆西楼着意深　莺花见尽当时事应笑如今一寸愁心日日寒蝉夜夜砧

前调　　　　　　　　　　　　晏几道

无端恼破桃源梦明月青楼玉腻花柔不学行云易去留　应嫌衫袖前香冷重傍金虬歌扇风流遮尽归时翠黛愁

前调　　　　　　　　　　　　晏几道

年时此夕东城见欢意匆匆明日还重却在楼台缥缈中　垂螺拂黛清歌女曾唱相逢秋月春风醉枕香衾一岁同

前调　　　　　　　　　　　　晏几道

西楼月下当时见粉泪偷匀歌罢还颦恨隔炉烟看未真　别来楼外垂杨缕几换青春倦客红尘长记楼中粉泪人

前调　　　　　　　　　　　　晏几道

湘妃浦口莲开尽昨夜红稀嬾过前溪闲檥扁舟看鴈飞　去年谢女池边醉晩雨霏微记得归时旋折新荷盖舞衣

前调　　　　　　　　　　　晏几道

红牎碧玉新名旧犹绾双螺一寸秋波一斛明珠觉未多　小来竹马同游客惯听清歌今日蹉跎恼乱工夫晕翠蛾

前调【送彭永臯】　　　　　　　　　黄庭坚

荔枝滩上留千骑桃李阴繁宴寝香残画戟森森镇八蛮　永康又得风流守管领江山少讼多闲烟霭楼台舞翠鬟

前调　　　　　　　　　　　黄庭坚

夜来酒醒清无梦愁倚阑干露滴轻寒雨打芙蓉泪不乾　佳人别後音尘悄瘦尽难明月无端巳过红楼十二间

前调　　　　　　　　　　　谢　逸

楚山削玉云中碧影落沙汀秋水澄凝一抹江天鴈字横　金钱满地西风急红蓼烟轻帘外砧声惊起青楼梦不成

前调【梅三首】　　　　　　　　　　周邦彦

肌肤绰约真仙子来伴冰霜洗尽铅黄素面初无一点妆　寻花不用持银烛暗里闻香零落池塘分付余妍与寿阳

前调　　　　　　　　　　　　周邦彦

南枝度腊开全少疎影当轩一种宜寒自共清蟾别有缘　江南风味依然在玉貌韶顔今夜凭阑不似钗头仔细看

前调　　　　　　　　　　　周邦彦

香梅开後风传信绣户先知雾湿罗衣冷艳须攀最远枝　高歌羌管吹遥夜看即纷披巳恨来迟不见娉婷带雪时

前调【木犀二首】　　　　　　　　　李　纲

幽芳不为春光发直待秋风直待秋风香比余花分外浓　步揺金翠人如玉吹动珑璁吹动珑璁恰似瑶台月下逢

前调　　　　　　　　　　　　李　纲

枝头万点妆金蕊十里清香十里清香解引幽人雅思长　玉壶贮水花难老净几明牎净几明牎褪下残英簌簌黄

前调【别情】　　　　　　　　　　吕本中

恨他不似江楼月南北东西南北东西只有相随无别离　恨他恰似江楼月暂满还亏暂满还亏待得团圆是几时

前调【咏雪】　　　　　　　　　　康与之

冯夷翦破澄溪练飞下同云着地无?柳絮梅花处处春　山阴此夜明如昼月满前村莫掩溪门恐有扁舟乘兴人

前调　　　　　　　　　　　　康与之

红楼紫陌青春路柳色皇州月淡烟柔袅袅亭亭不自由　旧时扶上雕鞍处此地重游总是新愁柳自轻盈水自流

前调【清明】　　　　　　　　　　曾　觌

清明池馆晴还雨緑涨溶溶花里游蜂宿粉栖香锦绣中　玉箫声断人何处依旧春风万点愁红乱逐烟波总向东

前调【赠歌者】　　　　　　　　　　辛弃疾

晩来云淡秋光薄落日晴天落日晴天堂上风斜桦烛烟　从渠去买人间恨字字都圆字字都圆肠断西风十四弦

前调　　　　　　　　　　　　辛弃疾

年年索尽梅花笑疎影黄昏疎影黄昏香满东风玉一?　清诗冷落无人寄雪艳冰魂雪艳冰魂浮玉溪头烟树村

前调　　　　　　　　　　　　陆　游

宝钗楼上梳妆晩嬾上秋千闲拨沉烟金缕衣寛睡髻偏　鳞鸿不寄辽东信又是经年弹泪花前愁入春风十四弦

前调　　　　　　　　　　　　黄　机

绮牎拨断琵琶索一一相思一一相思无限柔情说向谁　银鈎欲写回文曲泪满乌丝泪满乌丝薄幸知他知不知

前调　　　　　　　　　　　　韩　淲

萧萧两鬓吹华髪老眼全昏徙倚衡门岁晩寒消涧底?　含情更觉沧洲远欲语谁论窈窕孤村细雨梅花只断魂

前调　　　　　　　　　　　　韩　淲

华灯自是年年好月淡烟空依旧东风箫鼓吹香醉脸融　谢他诗侣还相觅雨迹云踪不分情浓柳浅梅深鬓影松

前调【梅】　　　　　　　　　　　杨泽民

冰姿冠絶人间世傲雪凌霜蕊点檀黄更着红唇间素妆　清芬不是先桃李桃李无香回出林塘万木丛中独秉阳

前调【子母猿】　　　　　　　　　　张　炎

山人去後知何处风月清虚来往无拘戏引儿孙乐有余　悬厓挂树如相语常守枯株久与人疎闲了当年一卷书

前调　　　　　　　　　　　　欧　良

年年才到花时候风雨经旬不肯开晴悞却寻花陌上人　今朝报道天晴也花巳成尘寄语花神何似当初莫做春

前调　　　　　　　　　　　　朱　藻

障泥油壁人归後满院花阴楼影沉沉中有伤春一片心　闲穿緑树寻梅子斜日胧明团扇风轻一径杨花不避人

前调　　　　　　　　　　【宋媛】李清照

晩来一阵风兼雨洗尽炎光理罢笙簧却对菱花淡淡妆　绦绡缕薄冰肌莹雪腻酥香笑语檀郎今夜纱?枕簟凉

前调　　　　　　　　　　　吴元可

江南二月春深浅芳草青时燕子来迟翦翦轻寒不满衣　清宵欲寐还无寐顾影颦眉整带心思一様东风两様吹

前调　　　　　　　　　　　何继高

醉归那忍旋分手竹屋灯明石鼎茶声坐久听来酒力轻　粉笺染就芙蓉滑小句初成转自凄清寒逼春衫欲二更

前调　　　　　　　　　　　刘　基

鴈来不带天边信莫上高楼新月如鈎一度春来一度愁　人间无限凄凉事覆水难收风叶飕飕只是商量断送秋

前调　　　　　　　　　　　吴子孝

纤云尽卷天如水芦荻风残松竹霜寒更看前溪月满山　画船红烛金尊酒子夜歌阑缓吹轻弹得意人生且尽欢

前调　　　　　　　　　　　　吴子孝

瀛洲夜夜风兼露风递荷香露湿花房点点流萤映水光　湖山重叠玲珑玉欲去传觞犹恋高堂只为炎天扇枕忙

前调　　　　　　　　　　　　王世贞

洞庭枫落臙脂冷虿尾香鈎舴艋轻舟一任风霜自在浮　緑蓑衣上寒云腻蒲底槎头缸面新篘纵有秋声不起愁

前调　　　　　　　　　　　　王世贞

落英堆砌无人管几点蔫红偷入帘栊要与多情诉晩风　鸳鸯被冷惊春睡羞把菱铜蹙损眉峰不为风狂也似侬

前调　　　　　　　　　　　　冯鼎位

秋风欲染棠棃叶碧水平池玉笛轻吹落徧中庭桂树枝　珠帘不卷玲珑月凉透罗衣天远星稀无奈高楼一鴈飞

前调【中秋夜】　　　　　　　　　　冯鼎位

银河澹灩秋如水人是今年月似前年重上南楼思悄然　繁弦急管催清漏昨夜难圆明夜难圆满泛金尊醉绮筵

後庭花

【又一体双调四十四字一名海棠春】

後庭花　　　　　　　　　　　毛熙震

莺啼燕语芳菲节瑞庭花发昔时欢宴歌声揭管弦清越　自从陵谷追游歇画梁尘黦伤心一片如珪月闲锁宫阙

前调　　　　　　　　　　　　毛熙震

越罗小袖新香蒨薄笼金钏倚阑无语揺轻扇半遮匀面　春残日暖莺娇嬾满庭花片争不教人长相见画堂深院

前调　　　　　　　　　　　　许　棐

一春不识西湖面翠羞红倦雨牎和泪揺湘管意长牋短　知心惟有雕梁燕自来相伴东风不管琵琶怨落花吹徧

诉衷情

【又一体双调四十四字】

诉衷情　　　　　　　　　　　晏　殊

东风杨柳欲青青烟淡雨初晴恼他香阁浓睡撩乱有啼莺　眉叶细舞腰轻宿妆成一春芳意三月和风牵系人情

前调　　　　　　　　　　　　晏　殊

芙蓉金菊鬭馨香天气欲重阳远村秋色如画红树间疎黄　流水澹碧天长路茫茫凭高目断鸿雁来时无限思量

前调　　　　　　　　　　　　晏　殊

青梅煮酒鬭时新天气欲残春东城南陌花下逢着意中人　回绣袂展香裀叙情亲此时作千尺游丝惹住朝云

前调　　　　　　　　　　　　谢　绦

银缸夜永影长孤香草续残炉倚屏默默无语粉泪不成珠　双粲枕百娇壶忆当初恩光莫似秋叶无情欲向人疎

前调　　　　　　　　　　　　晏几道

凭觞静忆去年秋桐落故溪头诗成自写红叶和恨向东流　人脉脉水悠悠几多愁雁书不到蝶梦无凭漫倚高楼

前调　　　　　　　　　　　　晏几道

小楼风韵最妖娆开处雪初消南枝欲附春信长恨陇人遥　闲记忆旧江皋路迢迢暗香浮动疎影横斜几处溪桥

前调　　　　　　　　　　　　晏几道

长因蕙草记罗裙緑腰沉水熏阑干曲处人静曾共倚黄昏　风有韵月无?暗消魂拟将幽恨试写残花寄与朝云

前调　　　　　　　　　　　　柳　永

一声画角日西曛催促掩朱门不堪更倚妆阁肠断巳消魂　年渐晩雁空频问无因思心欲碎愁泪难收又是黄昏

前调　　　　　　　　　　　　苏　轼

海棠珠缀一重重清晓近帘栊臙脂谁与匀染偏向脸边浓　看叶嫩惜花红意无穷如花似叶岁岁年年共占春风

前调　　　　　　　　　　　　黄庭坚

小桃灼灼柳鬖鬖春色满江南雨晴风暖烟淡天气正醺酣　山泼黛水挼蓝翠相搀歌楼酒斾故故招人权典青衫

前调　　　　　　　　　　　　毛　滂

花阴柳影映帘栊罗幙绣重重行云自随语燕回雪趁惊鸿　银字歇玉杯空蕙烟中桃花髻暖杏叶眉弯一片春风

前调　　　　　　　　　　　　苏　庠

杖头挑得布囊行活计有谁争不肯侯家五鼎碧涧一杯羮　谿上月岭头云不劳耕瓮中春色枕上华胥便是长生

前调　　　　　　　　　　　　苏　庠

倦投林樾当诛茅鸿雁响寒郊溪上晩来杨柳月露洗烟梢　霜後渚水分槽尚平桥客牀归梦何必江南门接云涛

前调【送春】　　　　　　　　　万俟雅言

一鞭清晓喜还家宿醉困流霞夜来小雨新霁双燕舞风斜　山不尽水无涯望中賖送春滋味念远情怀分付杨花

前调　　　　　　　　　　　　唐　庚

平生不会敛眉头诸事等闲休元来却到愁处须着与他愁　残照外大江流去悠悠风悲兰杜烟淡沧浪何处扁舟

前调　　　　　　　　　　　　刘　儗

征衣薄薄不禁风长日雨丝中又是一年春事花信到梧桐　云漠漠水溶溶去匆匆客怀今夜家在江西身在江东

前调　　　　　　　　　　　　陈允平

緑云凤髻不忺盘情味胜思酸晓色露桃烟杏空照脸霞丹　花渐老镜台闲锦斓斑怨红一叶流水东风好去人间

前调　　　　　　　　　　　　陈允平

嫩寒侵帐弄微霜客泪不成行料得黄花憔悴何日赋归装　楼独倚漏声长暗情伤凄凉况味一半悲秋一半思乡

前调【吴江长桥】　　　　　　　　　　张　辑

卧虹千尺界湖光冷浸月茫茫当日三高何处渔唱入凄凉　人世事纵轩裳梦黄粱有谁蓑笠一钓丝风吹尽荷香

前调　　　　　　　　　　　　郑　楷

酒旗揺曳柳花天莺语软於緜碎緑未盈芳沼倒影蘸秋千　匳玉燕套金蝉负华年试问归期是酴醿後是牡丹前

前调　　　　　　　　　　　　僧　挥

楚江南岸小青楼楼前人檥舟别来後庭花晩花上梦悠悠　山不断水空流漫凝眸建康宫殿燕子来时多少闲愁

前调【建康】　　　　　　　　　　僧　挥

锺山影里看楼台江烟晩翠开六朝旧时明月清夜满秦淮　寂寞处两潮回黯愁怀汀花雨细水树风闲又是秋来

前调【宝月山作】　　　　　　　　　　僧　挥

清波门外拥轻衣杨花相送飞西湖又还春晩水树乱莺啼　闲院宇小帘帏晩初归钟声巳过篆香才点月到门时

前调　　　　　　　　　　　　僧　挥

长桥春水拍堤沙疎雨带残霞几声脆管何处桥下有人家　宫树緑晩烟斜噪闲鸦山光无尽水风长在满面杨花

前调【寒食】　　　　　　　　　　僧　挥

涌金门外小瀛洲寒食更风流红船满湖歌吹花外有高楼　晴日暖淡烟浮恣嬉游三千粉黛十二阑干一片云头

前调　　　　　　　　　　　　吴　激

夜寒茅店不成眠残月照吟鞭黄花细雨时候催上渡头船　鸥似雪水如天忆当年到家应是童稚牵衣笑我华颠

前调　　　　　　　　　　　　王庭筠

夜凉清露滴梧桐庭树又西风熏笼旧香犹在晓帐暖芙蓉　云淡薄月朦胧小帘栊江湖残梦半在南楼画角声中

前调【初夏】　　　　　　　　　　段克巳

东风帘幙雨丝丝梅子半黄时玉簪微醒醉梦开却两三枝　初睡起晓莺啼倦弹棊芭蕉新绽徙倚湖山彩笔题诗

前调【史仲恭寿】　　　　　　　　　　段成巳

芹溪清浅舞涟漪坠钓锦鳞肥黄花一樽芳酒万事觉俱非　留晩景惜香霏醉时归最关情处迎门稚子含笑牵衣

前调　　　　　　　　　　　　周　用

人间何处有丹丘曾到太湖头日高主人犹卧花影满重楼　寻画史接诗流老沧洲一村烟树数家茅屋几个渔舟

前调　　　　　　　　　　　　陈子龙

小桃枝下试罗裳蝶粉鬭遗香玉轮碾平芳草半面恼红妆　风乍暖日初长袅垂杨一双舞燕万点飞花满地斜阳

卜算子

【一名缺月挂疎桐一名孤鸿一名百尺楼双调四十四字】

卜算子　　　　　　　　　　　苏　轼

缺月挂疎桐漏断人初静时见幽人独往来缥缈孤鸿影　惊起却回头有恨无人省拣尽寒枝不肯栖寂寞沙洲冷

前调　　　　　　　　　　　　陈师道

纤软小腰身明秀天真面澹画修眉小作春中有相思怨　背立向人羞顔破因谁倩不比阳台梦里逢亲向尊前见

前调【苔】　　　　　　　　　　　舒　亶

池台小雨乾门巷香轮少谁把青钱衬落红满地无人扫　何时鬬草归几处寻花了留得佳人莲步?宫様鞵儿小

前调【送友之湘东】　　　　　　　　　王　观

水是眼波横山是眉峰聚欲问行人去那边眉眼盈盈处　才是送春归又送君回去若到江南赶上春千万和春住

前调　　　　　　　　　　　　秦　湛

春透水波明寒峭花枝瘦极目烟中百尺楼人在楼中否　四和袅金鳬双陆思纤手拟倩东风浣此情情更浓於酒

前调　　　　　　　　　　　　周紫芝

霜叶下孤篷船在垂杨岸早是凄凉惜别时更惜年华换　别酒解留人醉君休管醉里朱弦莫漫弹愁入参差鴈

前调　　　　　　　　　　　　谢　逸

烟雨羃横塘绀色涵清浅谁把并州快翦刀翦取吴江半　隐几岸乌巾细葛含风软不见柴桑避俗翁心共孤云远

前调　　　　　　　　　　　陈　瓘

身如一叶舟万事潮头起水长船高一任伊来往洪涛里　潮落又潮生今古长如此後夜开尊独酌时月满人千里

前调　　　　　　　　　　　叶梦得

新月挂林梢暗水鸣枯沼时见疎星落画檐几点流萤小　归意巳无多故作连环绕欲寄新声问采莲水阔烟波渺

前调　　　　　　　　　　　徐　俯

清池过雨凉暗有清香度缥缈娉婷絶代歌翠袖风中举　忽敛双眉去总是关情处一段江山一片云又下阳台雨

前调　　　　　　　　　　　赵师侠

晴日敛春泥陌上东风软料峭寒禁花柳间枉恨春工浅　緑涨一江深黛泼千山远目断平芜无际愁数尽征鸿点

前调　　　　　　　　　　　　赵师侠

杨柳褪金丝艳杏揺红影欲雨还晴二月天春色浑无定　晓梦不堪惊午睡新来永一掬归心万叠愁空惹长亭恨

前调　　　　　　　　　　　　朱敦儒

碧瓦小红楼芳草江南岸雨後纱牎几阵寒零落棃花晩　看到水如云送尽鸦成点南北东西处处愁独倚阑干徧

前调【荷】　　　　　　　　　　　辛弃疾

红粉靓梳妆翠盖低风雨占断人间六月凉明月鸳鸯浦　根厎藕丝长花里莲心苦只为风流有许愁更衬佳人步

前调　　　　　　　　　　　　范成大

凉夜竹堂虚小睡匆匆醒银漏无声月上堦满地阑干影　何处最知秋风在梧桐井不惜骖鸾弄玉箫露湿衣裳冷

前调　　　　　　　　　　　范成大

雪压小桥深月到重门静冷叶疎枝半不禁更看横牎影　回首故园春往事难重省半夜清香入梦来从此熏炉冷

前调　　　　　　　　　　　陈三聘

雪後竹枝风醉梦风吹醒瘦立寒堦满地春淡月梅花影　门外辘轳寒晓汲喧金井长笛何人更倚楼玉指风前冷

前调　　　　　　　　　　　陈三聘

涧下水声寒壑底松风静时有清香度竹来步月寻疎影　往事属东风试问花应省曾是花前把酒人别梦溪堂冷

前调　　　　　　　　　　　葛立方

袅袅水芝红脉脉蒹葭浦淅淅西风淡淡烟几点疎疎雨　草草展杯觞对此盈盈女叶叶红衣当酒船细细流霞举

前调　　　　　　　　　　　　程　垓

独自上层楼楼外青山远望到斜阳欲尽时不见西飞雁　独自下层楼楼下蛩声怨待到黄昏月上时依旧柔肠断

前调　　　　　　　　　　　　程　垓

枕簟暑炎消帘幙秋风动月到宵来愁处明只照团衾凤　去意杳无凭别语愁难送一纸鱼笺枕底香且做新来梦

前调【秋海棠】　　　　　　　　　　程大昌

春产不贪春为厌春花泛睡到秋深梦始回素影翻春艳　意赏逐时新旧事谁能占解转春光入酒杯萸菊谁云欠

前调【海棠盛开遇风雨】　　　　　　　　刘克庄

片片蝶衣轻点点猩红小人道东君不惜花百种千般巧　朝见树头繁暮见枝头少人道东君解惜花雨打风吹了

前调【梅花】　　　　　　　　　　陆　游

驿外断桥边寂寞开无语巳是黄昏独自愁更着风和雨　无意共争春一任羣芳妒零落成泥碾作尘只有香如故

前调　　　　　　　　　　　　王　炎

腻玉染深红丽质难常好巳是人间祓禊时花亦随春老　唤取麴生来醉赏惟宜早此去隂晴十日间点点黏芳草

前调　　　　　　　　　　　　王　炎

散策问芳菲春半花犹未蓓蕾枝头怯苦寒却似人憔悴　人莫恨花迟天自催寒去雨意才收日气浓玉靥红如醉

前调　　　　　　　　　　　　洪咨夔

芍药打团红萱草成窠緑帘卷疎风燕子归依旧卢仝屋　贫放麴生疎闲到青奴熟扫地焚香伴老仙人胜连环玉

前调　　　　　　　　　　　　郭应祥

春事到清明过了三之二穠李夭桃委路尘大半成泥滓　只有海棠花恰似杨妃醉折向铜壶把烛看且莫敎渠睡

前调　　　　　　　　　　　　高观国

屈指数春来弹指惊春去檐外蛛丝网落花也要留春住　几日喜春晴几夜愁春雨十二雕牎六曲屏题徧伤春句

前调　　　　　　　　　　　　韩　淲

一雨巳秋深月色寒初静夜半坡衣草树间玉露团清影　长笛倚楼声听彻还重省手啓柴扉倦复关云卧衣裳冷

前调　　　　　　　　　　　　韩　淲

烟雨海棠花春夜沉沉酌寒食清明数日间人也须行乐　不怕笛声长只怕风儿恶烛影红酣宝篆香楼上黄昏角

前调【梅】　　　　　　　　　　　沈端节

踏雪看孤芳只有诗人共守定南枝待得开不觉冰轮动　郤月与凌风漫说扬州梦想见雕阑曲沼边残雪和烟冻

前调　　　　　　　　　　　　吴文英

凉挂晓云轻声断西风小井上梧桐应未知一叶云鬟袅　来雁带书迟别燕归程早频探秋香开未开恰似春来了

前调　　　　　　　　　　　　康仲伯

曾约再来时花暗春风树今日人来花未开春未知人处　坐客有疎狂彩笔题新语浑为玉人颓玉山忘了阳关路

前调　　　　　　　　　　　　康仲伯

烟髻绾层巅云叶生寒树斜日行人窈窕村愁阵纵横处　细细写鸾笺衠寄相思语会倩春风展柳眉回马章台路

前调【送别】　　　　　　　　　　汪元量

我向河南来伊向河西去客里相逢只片时无计留伊住　去住总由伊莫把眉头聚安得并州快剪刀割断相思路

前调　　　　　　　　　　　　莫　仑

红底过丝明緑外飞緜小不道东风上海棠白地春归了　月笛曲阑留露舄芳池绕争得闲情似旧时徧索檐花笑

前调　　　　　　　　　　　　僧　挥

有意送春归无计留春住毕竟年年用着来何似休归去　目断楚天遥不见春归路风急桃花也似愁点点飞红雨

前调　　　　　　　　　　【宋媛】陆氏姬

送我出东门乍别长安道两岸垂杨鎻暮烟正是秋光老　一曲古阳关莫惜金尊倒伊向潇湘我向秦鱼雁何时到

前调　　　　　　　　　　【宋妓】严　蘂

不是爱风尘似被前缘误花落花开自有时总赖东君主　去也终须去住也如何住若得山花插满头莫问奴归处

前调　　　　　　　　　　　　赵　可

明月在青天借问今时几但见宵从海上来不觉云间坠　流水古今人共看皆如此惟愿当歌对酒时长照金尊里

前调　　　　　　　　　　　　赵秉文

乌鹊不多惊贴贴风枝静珠贝横空冷不收半湿秋河影　缺月堕幽牎推枕惊深省落叶萧萧听雨声帘外霜华冷

前调　　　　　　　　　　　　段克巳

澹月晃书牎夜静云撩乱攲枕潇潇听雪声落叶闲堦满　清晓独开门澹荡东风软诗句成时堕渺茫眼底江天远

前调　　　　　　　　　　　刘　基

春去蝶先知花落蜂难缀草緑庭空不见人愁共天无际　凿沼种荷看水浅荷钱细惟有青苔最可怜欲上人衣袂

前调　　　　　　　　　　　刘　基

白日下层岑青霭生寒水水远山长不见人月上风微起　何许一孤鸿飞去潇湘沚欲采苹花寄所思无处寻双鲤

前调　　　　　　　　　　　文徵明

酒醒夜堂凉雨过湘帘卷时见流萤度短墙乍近依然远　欲睡更迟徊徙倚阑干徧不觉西楼缺月斜寂寞桐隂转

御选历代诗余卷十








◇谏灵太后登永宁寺九层佛图表

伏见亲升上级，伫跸表刹之下，祗心图构，诚为福善。圣躬玉趾，非所践陟，臣庶忄匡惶，窃谓未可。案《礼记》：「为人子者，不登高，不临深。」古贤有言：策画失于庙堂，大人蹶于中野。《汉书》：上欲西驰下峻坂，爰盎揽辔停舆曰：「臣闻千金之子不垂堂，百金之子不倚衡，如有车败马惊，奈高庙太后何？」又云：上酎祭宗庙，出，欲御楼船。薛广德免冠顿首曰：「宜从桥，陛下不听臣，臣以血污车轮。」乐正子春，曾参弟子，亦称至孝，固自谨慎，堂基不过一尺，犹有伤足之愧。永宁累级，阁道回隘，以柔懦之宝体，乘至峻之重峭，万一差跌，千悔何追？《礼》，将祭宗庙，必散斋七日，致斋三日，然后入祀，神明可得而通。今虽容像未建，已为神明之宅。方加雕缋，饰丽丹青，人心所祗，锐观滋甚，登者既众，异怀若面。纵一人之身，恒尽诚洁，岂左右侍妾各竭虔仰？不可独升，必有扈侍，惧或忘慎，非饮酒茹荤而已。昨风霾暴兴，红尘四塞，白日昼昏，特可惊畏。《春秋》，宋、卫、陈、郑，同日而灾，伯姬待姆，致焚如之祸。去皇兴中，青州七级，亦号崇壮，夜为上火所焚。虽梓慎、裨灶之明，尚不能逆克端兆。变起仓卒，豫备不虞。天道幽远，自昔深诫。墟墓必哀，庙社致敬，望茔凄恸，入门耸栗，适墓不登陇，未有升陟之事。《传》云：「公既视朔，遂登观台。」其下无天地先祖之神，故可得而乘也。《内经》，宝塔高华，堪室千万，唯盛言香花礼拜，岂有登上之义。独称三宝阶，从上而下，人天交接，两得相见。超世奇绝，莫可而拟。恭敬拜跪，悉在下级。远存瞩眺，周见山河，因其所眄，增发嬉笑。未能级级加虔，步步崇慎，徒使京邑士女，公私凑集。上行下从，理势以然，迄于无穷，岂长世竞慕一登而可抑断哉？盖心信为本，形敬乃末，重实轻根，靖实躁君，恭己南面者，岂月乘峻极，旬御层阶。今经始既就，子来自劝，基构已兴，雕绚渐起，紫山华台，即其宫也。伏愿息躬亲之劳，广风靡之化，因立制防，班之条限，以遏嚣污，永归清寂。下竭肃穆之诚，上展瞻仰之敬，勿践勿履，显固亿龄，融教阐悟，不其博欤？（《魏书·崔光传》。神龟二年八月，灵太后幸永宁寺，躬登九层佛图。光表谏。）


七月一日题终明府水楼二首


高栋曾轩已自凉，秋风此日洒衣裳。翛然欲下阴山雪，不去非无汉署香。绝壁过云开锦绣，疏松夹水奏笙簧。看君宜着王乔履，真赐还疑出尚方。终明府，功曹也，兼摄奉节令，故有此句。伫观奏，即真也。

宓子弹琴邑宰日，终军弃繻英妙时。承家节操尚不泯，为政风流今在兹。可怜宾客尽倾盖，何处老翁来赋诗。楚江巫峡半云雨，清簟疏帘看奕棋。






【辞宣徽使第五札子】

臣今月二十二日，准进奏院递到诏书一道，伏蒙圣慈以臣辞免恩命，未赐允俞者。训谕丁宁，理宜祗受，恳诚迫切，尚敢烦言。伏念臣本以妄庸，误叨器使，宠荣逾分，福过灾生。五七年来，缠绵疾病。向蒙圣念，许解政机，仍与近藩，俾从优便。臣以高秩厚禄，非为养病之资；窃位素餐，难于偷安以处。所以决谋休致，累上封章。陛下尚以簪履之微，曲怜旧物，不忍遽弃，屡赐安存。既又徙以东州，兼委兵民之任。然而虽名一路，不系边防；所管九州，苦无军马。加以岁时稍稔，盗讼颇稀。臣得以偶免旷愆，盖出天幸。而臣常窃自念，年齿日以向暮，筋力知不复完，与其临事而后辞，不若量分而先止。故于去冬，再沥恳私，乞一小郡，冀就迁于淮、颍，得渐近于田庐。敢期病告之中，忽被优殊之命，超转贵职，付以极边。使臣未至衰残，尚非所受；而况实难勉强，敢不必辞。再念臣自在亳州，累乞致仕，殆今三岁矣。而口诵退休之言，身贪荣进之宠，既自违于言行，岂不愧于心颜？虽圣度之兼容，必公议之难遏。伏望睿慈，曲加悯察，特赐追还新命，许换近颍一州。则天地父母之恩，敢忘犬马之报。今取进止。


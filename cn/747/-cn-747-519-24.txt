○四皓赞

道可佐皇而隘於帝治，是以崆峒、箕山之长揖於轩尧也。德宜辅王而偶生霸世，则四皓之所以晦明於汉氏也。噫！周道绝而王泽涸，秦短世而汉杂兴。六合披攘，兵不暇戢。则四公轩轩然鸿飞於冥，时也。天下大宝，一人攸系。苟蔑嫡崇庶，则乱是用长。而公偻然俯定储后，权也。处则以时，出则以权。时以全已之道，权以安天下之器。得非知几者欤？《易》谓“知几其神乎”，四公体之，故曰时合道合，时塞道塞。生非其时，与道消息，四公之谓与？赞曰：

秦失其鹿，豪杰并逐。鸾凤何依，白深谷。英英南山，采采紫芝。汉以剑起，吾谁与归。栖心化元，澹泊无为。礼物虽至，先生默而。惟彼贞石，确不可转。储皇不安，我德用显。大君是惊，惠位是宁。四公屈身，天下和平。弋者何思，鸿飞冥冥。








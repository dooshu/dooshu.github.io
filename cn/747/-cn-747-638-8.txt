○题燕太子丹传後

荆轲感燕丹之义，函匕首入秦，劫始皇，将以存燕霸诸侯。事虽不成，然亦壮士也。惜其智谋不足以知变识机。始皇之道异於齐桓，曹沫功成，荆轲杀身，其所遭者然也。乃欲促槛车，驾秦王以如燕，童子妇人且明其不能，而轲行之，其弗就也非不幸。燕丹之心，苟可以报秦，虽举燕国犹不顾，况美人哉？轲不晓而当之，陋矣。


志第五十五 礼志八


△朝仪始末　元正受朝　皇帝即位受朝　皇帝上尊号受朝　太皇太后上尊号受朝〔皇太后上尊号受朝，太皇太后加上尊号受朝，同前仪〕　摄行告庙　国史院进先朝实录　表章定制　外路迎拜诏赦及送宣授宣命官

元初，凡遇称贺，则群臣皆集帐殿前，无尊卑之班。执法官厌其喧杂，挥杖逐之，去而复集。世祖即位，翰林学士承旨王磐兼太常卿，恐贻笑外国，请立朝仪。至元六年春正月甲寅，太保刘秉忠、大司农孛罗奉诏，使赵秉温、史杠访前代知礼仪者，肄习朝仪。既而秉忠奏曰：“二人习之，虽知之，莫能行也。”诏许用十人。遂征儒生周铎、刘允中、尚文、岳忱、关思义、侯祐贤、萧琬、徐汝嘉，从亡金故老乌古伦居贞、完颜复昭、完颜从愈、葛从亮、于伯仪，及国子祭酒许衡、太常卿徐世隆，稽诸古典，参以时宜，沿情定制，而肄习之，百日而毕。秉忠复奏曰：“无乐以相须，则礼不备。”诏搜访旧教坊乐工，得杖鼓色杨皓、笛色曹楫、前行色刘进、教师郑忠，依律运谱，被诸乐歌。六月而成，陈于万寿山便殿，帝听而善之。

秉忠及翰林、太常奏曰：“今朝仪既定，请备执礼员。”诏丞相安童、大司农孛罗择蒙古宿卫士可习容止者二百余人，肄之期月。七年春二月，奏以丙子观礼。前期一日，布绵蕝金帐殿前，帝及皇后临观于露阶，礼文乐节，悉无遗失。冬十有一月戊寅，秉忠等奏请建官典朝仪，帝命与尚书省论定以闻。八年春二月，立侍仪司，以忽都于思、也先乃为左右侍仪，奉御赵秉温为礼部侍郎兼侍仪司事，周铎、刘允中为左右侍仪使，尚文、岳忱为左右直侍仪事，关思义、侯佑贤为左右侍仪副使，萧琬、徐汝嘉为佥左右侍仪事，乌古伦居贞为承奉班都知，完颜复昭为引进副使，葛从亮为侍仪署令，于伯仪为尚衣局大使。夏四月，侍仪司奏请制内外仗如历代故事，从之。秋七月，内外仗成。遇八月帝生日，号曰天寿圣节，用朝仪自此始。

泰定元年十二月，敕内外百官，凡行朝贺等礼，雨雪免朝服。至顺四年，中书省言，凡朝贺遇雨请便服行礼，从之。元统二年十月朔，正内外官朝会仪班次，一依品位。时监察御史苏天爵言：“迩年以来，朝仪虽设，班位品秩率越班行。均为衣紫，从五与正五杂居；共曰服绯，七品与六品齐列；下至八品、九品，莫不皆然。夫既逾越班次，遂致行列不端，因忘肃敬之心，殊失朝仪之礼。今后朝贺行礼，听读诏赦，先尽省部院台正从二品衙门，次诸司局院，各验执事，辨官序列正从班次。如有逾越品秩、差乱位序者，同失仪论，以惩不恪。”从之。自至元以后，至是复正朝会班次焉。

元正受朝。前期三日，习仪于圣寿万安寺。（或大兴教寺。）前二日，陈设于殿庭。至期大昕，侍仪使引导从护尉，各服其服，入至寝殿前，捧牙牌跪报外办。内侍入奏，出传制曰“可”。侍仪使俯伏兴。皇帝出阁升辇，鸣鞭三。侍仪使并通事舍人，分左右，引擎执护尉、劈正斧中行，导至大明殿外。劈正斧直正门北向立，导从倒卷序立，惟扇置于锜。侍仪使导驾时，引进使同内侍官，引宫人擎执导从，入至皇后宫庭，捧牙牌跪报外办。内侍入启，出传旨曰“可”，引进使俯伏兴。皇后出阁升辇，引进使引导从导至殿东门外，引进使分退立于至垩涂之次，引导从倒卷出。俟两宫升御榻，鸣鞭三，劈正斧退立于露阶东。司晨报时鸡唱毕，尚引引殿前班，皆公服，分左右入日精、月华门，就起居位，相向立。通班舍人唱曰“左右卫上将军兼殿前都点检臣某以下起居”，尚引唱曰“鞠躬”，曰“平身”，引至丹墀拜位，知班报班齐。宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“都点检稍前”。宣赞报曰“圣躬万福”，通赞赞曰“复位”，曰“拜”，曰“兴”，曰“拜”，曰“兴”，曰“平身”，曰“搢笏”，曰“鞠躬”，曰“三舞蹈”，曰“跪左膝，三叩头”，曰“山呼”，曰“山呼”，曰“再山呼”，（凡传“山呼”，控鹤呼噪应和曰“万岁”，传“再山呼”，应曰“万万岁”。后仿此。）曰“出笏”，曰“就拜”，曰“兴”，曰“拜”，曰“兴”，曰“拜”，曰“兴”，曰“平立”，宣赞唱曰“各恭事”。两班点检、宣徽将军分左右升殿，宿直以下分立殿前，尚厩分立仗南，管旗分立大明门南楹。

俟后妃、诸王、驸马以次贺献礼毕，典引引丞相以下，皆公服，入日精、月华门，就起居位。通班唱曰“文武百僚、开府仪同三司、录军国重事、监修国史、右丞相（具官无常。）臣某以下起居”，典引赞曰“鞠躬”，曰“平身”，引至丹墀拜位。知班报班齐。宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”，曰“搢笏”，曰“鞠躬”，曰“三舞蹈”，曰“跪左膝，三叩头”，曰“山呼”，曰“山呼”，曰“再山呼”，曰“出笏”，曰“就拜”，曰“兴”，曰“拜”，曰“兴”，曰“拜”，曰“兴”，曰“平身”。侍仪使诣丞相前请进酒，双引升殿。前行乐工分左右，引登歌者及舞童舞女，以次升殿门外露阶上。登歌之曲各有名，音中本月之律。（先期，仪凤司运诸，翰林院撰辞肄之。）丞相至宇下褥位立，侍仪使分左右北向立。俟前行色曲将半，舞旋列定，通赞唱曰“分班”，乐作。侍仪使引丞相由南东门入，宣徽使奉随至御榻前。丞相跪，宣徽使立于东南，曲终，丞相祝赞曰“溥天率土，祈天地之洪福，同上皇帝、皇后亿万岁寿”，宣徽使答曰“如所祝”。丞相俯伏兴，退诣进酒位。尚酝官以觞授丞相，丞相搢笏捧觞，北向立，宣徽使复位。前行色降，舞旋至露阶上。教坊奏乐，乐舞至第四拍，丞相进酒，皇帝举觞。宣赞唱曰“殿上下侍立臣僚皆再拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。丞相三进酒毕，以觞授尚酝官，出笏，侍仪使双引自南东门出，复位，乐止。（至元七年进酒仪：班首至殿前褥位立，前行进曲，尚酝官执空杯，自正门出，授班首。班首搢笏，执空杯，由正门入，至御榻前跪。俟曲终，以杯授尚酝官，出笏祝赞。宣徽使曰“诺”，班首俯伏兴。班首、宣徽使由南东门出，各复位。班首以下舞蹈山呼五拜，百官分班，教坊奏乐，尚酝官进酒，殿上下侍立臣僚皆再拜。三进酒毕，班首降至丹墀。至元十八年十二月二十八日改今仪。）

通赞赞曰“合班”。礼部官押进奏表章、礼物二案至横阶下，宣礼物舍人进读礼物目，至第二重阶。俟进读表章官等，（翰林国史院属官一人。）至宇下齐跪。宣表目舍人先读中外百司表目，翰林院官读中书省表毕，皆俯伏兴，退，降第一重阶下立。俟进读礼物舍人升阶，至宇下，跪读礼物目毕，俯伏兴，退。同降至横阶，随表章西行，至右楼下，侍仪仍领之，礼物东行至左楼下，太府受之。宣赞唱曰“拜”，通赞赞曰“鞠躬”，曰“拜”，曰“兴”，曰“平身”，曰“搢笏”，曰“鞠躬”，曰“三舞蹈”，曰“跪左膝，三叩头”，曰“山呼”，曰“山呼”，曰“再山呼”，曰“出笏”，曰“就拜”，曰“兴”，曰“拜”，曰“兴”，曰“拜”，曰“兴”，曰“平立”。僧、道、耆老、外国藩客，以次而贺。

礼毕，大会诸王、宗亲、驸马、大臣，宴飨殿上，侍仪使引丞相等升殿侍宴。凡大宴，马不过一，羊虽多，必以兽人所献之鲜及脯鱐折其数之半。预宴之服，衣服同制，谓之质孙（宴飨乐节，见宴乐篇）。四品以上，赐酒殿上。典引引五品以下，赐酒于日精、月华二门之下。宴毕，鸣鞭三，侍仪使导驾，引进使导后，还寝殿，如来仪。

天寿圣节受朝，如元正仪。前期一月，内外文武百官躬诣寺观，启建祝延圣寿万安道场，至期满散。其日质明，朝臣诣阙称贺，外路官员率同僚、儒生、乡老、僧道、军人，结彩香案，呈舞百戏，夹道祇迎，就寺观望阙致香，案下设官属褥位，叙班立。先再拜，班首前跪上香，舞蹈，叩头，三呼万岁，就拜兴，再拜。礼毕，卷班，就公所设宴而退。大德七年，中书省议，遇圣节、元日，臣子之礼，但当以敬为主，依照至元八年奉准仪式行礼。合用乐人，止就本处在城者，无得于他处勾集，及桩配诸行户百姓人等妆扮社直。所据筵会一切所需之物，官吏自备，并不得取敛于民。元贞二年，定军官准与民官一体行礼。

郊庙礼成，受贺如元正仪。

皇帝即位受朝。前期三日，习仪于万安寺。前二日，陈设于殿庭。前一日，设宣诏位于阙前。至期大昕，侍仪使引导从护尉，各服其服。至皇太子寝阁前，捧牙牌跪报外办。内侍传旨曰“可”，侍仪使俯伏兴。皇太子出阁，侍仪使前导，由崇天门入，升大明殿。引进使引导从至皇太子妃阁前，跪报外办。内侍出传旨曰“可”，引进俯伏兴，前导由凤仪门入。俟诸王以国礼扶皇帝登宝位毕，鸣鞭三。尚引引点检以下，皆公服，入就起居位（起居赞拜，如元正朝仪）。两班点检、宣徽将军、宿直、尚厩、管旗，各恭事。俟后妃、诸王、驸马以次贺献礼毕，参议中书省事四人，以篚奉诏书，由殿左门入，至御榻前。参议中书省事跪奏诏文，俯伏兴，以诏受典瑞使押宝毕，置于篚，对举由正门出，乐作，至阙前，以诏置于案。文武百僚各公服就位北向立。侍仪使称有制，宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”，曰“班首稍前”。典引引班首至香案前。通赞赞曰“跪”，曰“在位官皆跪”，司香赞曰“搢笏”，通赞赞曰“上香”，曰“上香”，曰“三上香”，曰“出笏”，曰“就拜”，曰“兴”，曰“复位”，宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。侍仪使以诏授左司郎中，郎中跪受，同译史稍西，升木榻，东向宣读。通赞赞曰“在位官皆跪”。读诏，先以国语宣读，随以汉语译之。读毕，降榻，以诏授侍仪使，侍仪使置于案。通赞赞曰“就拜”，曰“兴”，曰“拜”，曰“兴”，曰“拜”，曰“兴”，曰“搢笏”，曰“鞠躬”，曰“三舞蹈”，曰“跪左膝，三叩头”，曰“山呼”，曰“山呼”，曰“再山呼”，曰“出笏”，曰“就拜”，曰“兴”，曰“拜”，曰“兴”，曰“拜”，曰“兴”，曰“平立”。典引引丞相以下皆公服入起居位。（起居拜舞，祝颂，进酒，献表，赐宴，并同元正受朝仪。）宴毕，鸣鞭三。侍仪使导驾，引进使导后，入寝殿，如来仪。次日，以诏颁行。

皇帝上尊号受朝。前期二日，仪鸾司设大次于大明门外，又设进册案于殿内御座前之西，受宝案于其东，设受册案于御座上之西，受宝案于其东。侍仪司设册案于香案南，宝案又于其南。礼仪使位于前，册使、册副位于廷中，北面。引册、奉册、举册、读册、捧册官，位于右，引宝、奉宝、举宝、读宝、捧宝官位于左，以北为上。百官自金玉府迎册宝，奉安中书省，如常仪。

前期一日，右丞相率公卿朝服，仪卫音乐，导册宝二案出自中书，至阙前，控鹤奠案，方舆中道。册使等奉随入大次内，方舆奠案。侍仪使引册使以下由左门以出，百官趋退。

至期大昕，右丞相以下百官，各公服集阙廷，仪仗、护尉就位。侍仪使、礼仪使引导从导皇帝升大明殿，引进使引导从导皇后升殿。尚引引殿前班入起居位，起居山呼拜舞毕，宣赞唱曰“各恭事”。皇太子、诸王、后妃、公主以次升殿，鸣鞭三。侍仪使、引册、引宝导册宝由正门入，乐作。奉册使、右丞相率册官由右门入，奉宝使、御史大夫率宝官由左门入，至殿下，置册案于香案南，宝案又奠于其南，乐止。侍仪使引册使以下就起居位，典引引群臣入就位。通班舍人唱曰“文武百僚具官臣某以下起居”，典引赞曰“鞠躬”，曰“平身”，引至丹墀拜位。宣赞唱曰“拜”，通赞赞拜、舞蹈、山呼，如常仪。

毕，承奉班都知唱曰“奉册使以下进上册宝”。侍仪司引册使以下进就位。乐作。掌仪赞曰“奉册宝官稍前，搢笏，捧册宝”。侍仪使前导，由中道升正阶，立宇下。俟奉册使诸册官由右阶隮，奉宝使诸宝官由左阶隮毕，俱由左门入，奉册宝至御榻褥位前，册西宝东。乐止。掌仪赞曰“奉册宝官稍前，以册宝跪置于案”，曰“出笏”，曰“就拜”，曰“兴”，曰“平身”，曰“复位”，曰“奉册使以下皆跪”，曰“举册官兴，俱至案前跪”，曰“搢笏，取册于匣，置于盘，对举”，曰“读册官兴，俱至案前跪”，曰“读册”。读册官称臣某谨读册。读毕，举册官纳册于匣，兴，以授典瑞使，出笏，立于册案西南，典瑞使置于受册案。掌仪赞曰“举宝官兴，俱至案前跪”，曰“搢笏，取宝于盝，对举”，曰“读宝官兴，俱至案前跪”，曰“读宝”。读宝官称臣某谨读宝。

读毕，举宝官纳宝于盝，兴，以授典瑞使，出笏，立于宝案东南，典瑞使置于受宝案。掌仪赞曰“奉册使以下皆就拜”，曰“兴”，曰“平身”。参议中书省事四人，以篚奉诏书，由殿左门入，至御榻前，跪读诏文，如常仪，授典瑞使押宝毕，置于篚，对举，由正门出，至丹墀北，置于诏案。册使以下由南东门出，就位听诏，如仪。仪鸾使四人，舁进册宝案，由左门出。侍仪使引班首由左阶隮，前行色乐作，至宇下，乐止，舞旋至露阶立。班首入殿，宣徽使奉随，班首跪，宣徽使西北向立。班首致词曰：“册宝礼毕，愿上皇帝、皇后万万岁寿。”宣徽使应曰：“如所祝。”乐作。通赞唱曰“分班”。进酒毕，班首由南东门出，降阶，复位。乐止。通赞唱曰“合班”。奏进表章礼物，赞拜、舞蹈、山呼、锡宴，并如元正之仪。

至常朝朝参仪，元一代无之。至元中，监察御史马祖常言：“百官朝见奏事，古有常仪。今国家有天下百年，典章文物，屡复古制，惟朝仪之典不讲，实为阙漏。且夫群臣奏对之时，御史执简，史官执笔，缙绅佩玉，俨然左右，则虽有怀奸利、乞官爵者亦不敢公出诸口。如蒙闻奏，命中书省会集文翰衙门官员讲究，参酌古今之宜，或三日、二日一常朝，则治道昭明，生民之福也。”祖常虽有此议，未见施行。

太皇太后上尊号受朝。前期二日，仪鸾司设进发册宝案于大明殿御座之前，掌谒设进册宝案于太皇太后殿座榻前，设受册宝案于座榻上，并册西宝东。侍仪司设册使副位于廷中，北面，册官位右，宝官位左，礼仪使位于前，以北为上。太皇太后殿廷亦如之。

至期大昕，群臣皆公服，叙位阙前。侍仪使、礼仪使、引册使、引册、奉册、举册、读册、捧册官，由月华门入。侍仪使、礼仪使、引册副，引宝、奉宝、举宝、读宝、捧宝官，由日精门入。至露阶下，依板位立。侍仪使捧牙牌入至寝殿前，跪报外办，内侍入奏，出传制曰“可”，侍仪使俯伏兴。皇帝出阁升辇，鸣鞭三；入大明殿，升御座，鸣鞭三。司晨报时鸡鸣毕，侍仪使、礼仪使、引册使以下升自东阶，由左门入，至御榻前，相向立。掌仪赞曰“奏中严”，侍仪使捧牙牌跪奏曰“中严”，又赞曰“就拜”，曰“兴”，曰“平身”，曰“复位”，曰“礼仪使稍前跪”，曰“册使以下皆跪”。礼仪使奏请进发太皇太后册宝，掌仪赞曰“就拜”，曰“兴”，曰“平身”，曰“复位”，曰“内谒者稍前”，曰“搢笏，奉册宝上进”，曰“册使副、捧册宝官稍前”，曰“搢笏”，曰“内谒者跪进册宝”。皇帝兴，以册授册使，册使跪受，兴，以授捧册官，出笏；以宝授册副，册副跪受，兴，以授捧宝官，出笏。侍仪使、礼仪使、引册、引宝官，导册宝由正门出，册使以下奉随，至阶下。掌仪赞曰“以册宝置于案”，曰“出笏，复位”。方舆舁行，乐作。侍仪使、礼仪使、引册、引宝前导，册使以下奉随，至兴圣宫前，奠案，乐止。

侍仪使以导从入至太皇太后寝殿前，跪报外办。掌谒入启，出传旨曰“可”，侍仪使俯伏兴。侍仪使、掌谒前导太皇太后升殿。导太皇太后时，侍仪使入至大明殿，跪奏册宝至兴圣宫，请行礼。驾兴，鸣鞭三，侍仪使前引导从至兴圣宫，升御座。侍仪使出，至案所，乐作。方舆入，至露阶下奠案。册使副立于案前，册官东向，宝官西向。方舆分退，立于两庑，乐止。

尚引引殿前班入起居位，相向立，起居拜舞，如元正仪。礼毕。宣赞唱曰“各恭事”，赞引册使以下退至起居位。通班舍人唱曰“摄某官具官（或太尉，具官无常）臣某以下起居”，引赞赞曰“鞠躬”，曰“平身”。进入丹墀，知班唱曰“班齐”，宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”，宣赞唱曰“各恭事”。进至案前，依位立。宣赞唱曰“太尉以下进上册宝”掌仪赞曰“捧册宝官稍前、搢笏，捧册宝”。侍仪使引册宝官前导，册使奉随，至御榻，进册宝案前。掌仪唱曰“跪”，捧册宝官不跪，曰“以册宝置于案”，曰“捧册宝官出笏复位”，曰“太尉以下皆跪”，曰“读、举册宝官兴，俱至案前跪”。掌仪赞曰“举册官搢笏，取册于匣，置于盘，对举”。曰“读册”，读册官称臣某谨读册。读毕，举册官纳册于匣。掌仪赞曰“出笏”，曰“举宝官搢笏，取宝于盝，对举”。曰“读宝”，读宝官称臣某谨读宝。读毕，举宝官纳宝于盝。掌仪赞曰“出笏”，曰“就拜”，曰“兴”，曰“平身”，曰“众官皆兴”，曰“复位”。曰“太尉、司徒、奉册宝官稍前”，曰“捧册宝官稍前”，曰“搢笏”，曰“捧册宝上进”，曰“皇帝躬授太皇太后册宝”，太皇太后以宝册授内掌谒，内掌谒置于案。皇帝兴，进酒。太皇太后举觞饮毕，皇帝复御座毕，掌仪赞曰“众官皆复位”。侍仪使、引册使以下分左右出就位。皇帝率皇后及后妃、公主降丹墀，北面拜贺，升殿。皇太子及诸王拜贺，升殿。典引引百官入就起居位，通班舍人唱曰“文武百僚具官臣某以下起居”，曰“鞠躬”，曰“平身”，引至丹墀拜位。知班报班齐，宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。侍仪使诣班首前请进酒，双引至殿宇下褥位立，俟舞旋列定，通赞唱曰“分班”，乐作。侍仪使引班首由南东门入，宣徽使奉随，至御榻前，班首跪，曲终。班首祝赞曰：“册宝礼毕，臣等不胜欣抃，愿上太皇太后、皇帝亿万岁寿。”宣徽使应曰：“如所祝。”班首俯伏兴，退诣退酒位（以下并同元正仪）。

皇太后上尊号受朝同前仪。

太皇太后加上尊号受朝同前仪。

摄行告庙（如受尊号，上太皇太后、皇太后册宝，册立皇后、皇太子，凡国家大典礼，皆告宗庙）。前期二日，太庙令扫除内外，翰林国史院学士撰写祝文。前一日，告官等致斋一日。其日，告官等各服紫服，奉祝版，进请御署讫，差控鹤，用红罗销金案抬舁，覆以黄罗帕，并奉御香、御酒，如常仪，迎至祝所斋宿。告日质明前三刻，礼直官引太庙令，率其属入庙殿，开室，陈设如仪。礼直官引告官等，各服紫服，以次入就位，东向立定。礼直官稍前，赞曰“有司谨具，请行事”。赞者曰“再拜”，在位者皆再拜。礼直官先引执事者各就位，次引告官诣盥洗、爵洗位，北向立。搢笏，盥手，帨手，洗爵、拭爵讫，执笏请诣酒尊所，搢笏，执爵，司尊者举幂，良酝令酌酒，以爵授奉爵官，执笏，诣太祖室，再拜。执事者奉香，告官搢笏跪，三上香，执爵三祭酒，以虚爵授奉爵官，执笏，俯伏兴。举祝官搢笏跪，对举祝版，读祝官跪读祝文讫，奠祝于案，执笏，俯伏兴。礼直官、赞告官再拜毕，每室并如上仪。告毕，引告官以下降，复位。再拜讫，诣望瘗燔祝，再拜，半燎，告官以下皆退。

国史院进先朝实录，是日大昕。诸司官具公服立于光天门外，侍仪使引《实录》案以入，监修国史以下奉随，至光天殿前，分班立。皇帝升御座，宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。待制四人奉《实录》，升自午阶，监修国史以下奉随，至御前香案南立，众官降，复位。应奉翰林文字升，至《实录》前，跪读表，读毕，俯伏兴，复位。翰林学士承旨升，至御前，分班立，俟御览毕，降复位。宣赞唱曰“监修国史以下皆再拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。待制升，取《实录》，降自午阶，置于案，由光天门以出，音乐仪从前导，还国史院，置于堂上。通赞赞曰“鞠躬”，曰“拜”，曰“兴”，曰“拜”，曰“兴”，曰“平身”，曰“搢笏”，曰“上香”，曰“上香”，曰“三上香”，曰“出笏”，曰“就拜”，曰“兴”，曰“拜”，曰“兴”，曰“拜”，曰“兴”，曰“平立”。百僚趋退。

表章定制。诸上表并为楷书，每幅六行或七行，后一幅或三行或五行，每行不限字数。第一幅前用帖黄押，下边用印，其在下上进谨封字上用印。上表者，表以红罗夹复、笺以梅红罗单复封里，外路仍盛以锁钥全，表匣饰以螭。表章回避字样：极尽归化忘（亡妄望同），播晏徂（祚同）霭（哀爱同）奄，昧驾遐仙斯（司四死同），病苦没泯灭，凶祸倾颓毁（偃仆同），坏破晦刑伤，孤坠堕服布，孝短夭折灾（要同），困危乱暴虐，昏迷愚耋过，改替败废寝，杀绝忌忧切（激切屏营系旧式），患衰囚往弃，丧戾空陷厄，艰忽除扫摈（奸同），缺落典宪法（典字近用不驳），奔崩摧殄陨，慕槁出祭奠（飨享同），鬼狂藏怪渐，愁梦幻弊疾，迁尘亢蒙隔，离去辞追考，板荡荒古迍，师剥革暌违（尸同），叛散惨恐克（反逆同），害戕残偏枯，眇灵幽沉埋，挽升退换移（非字近用不驳），暗了休罢覆，吊断收诛厌，讳恤罪辜愆，土别逝（誓同）泉陵。（土字近用不驳。右一百六十余字，其余可以类推。）

外路迎拜诏赦及送宣授宣命官。凡元日，外路拜表，拜表日质明，望阙置香案，并设官属褥位，叙班立定。礼生赞“拜”，在位官皆再拜。司吏捧表，跪授班首；班首跪受，以授所差人。所差人跪受讫，班首起立，礼生赞“拜”，在位官皆再拜讫，退。

凡外路迎拜诏赦，送诏赦官到，先遣人报。班首即率僚属吏从人等，备仪从、音乐、香舆诣郭外迎接。见送诏赦官，即于道侧下马，所差官亦下马，取诏赦置于舆中。班首诣香舆前上香讫，所差官上马在舆后，班首以下皆上马后从，鸣钲鼓作乐前导。至公所，从正门入。所差官下马，执事者先于庭中望阙设诏赦案及香案并褥位，又设所差官褥位在案之西，又设床于案之西南。所差官取诏赦置于案，彩舆、香舆皆退。所差官称有制，赞“班首以下皆再拜”。班首稍前跪，上香讫，复位所，再拜。所差官取诏赦授知事，知事跪受，上名司吏二员齐捧诏赦同升宣读，在位皆跪。所读讫，诏赦置于案，知事等复位，班首以下皆再拜舞蹈，叩头三称万岁（官吏叩头中间，公吏等相应高声三呼万岁）。就拜兴，又拜。拜讫，班首以下与所差官相见于行前，礼毕，所差官行，班首率僚属公吏皆乐送至城门外而退。

凡送宣授、宣命官，使者先遣人报知，受宣官率僚属、吏从等备仪从、音乐、彩舆，（二官并别司长官二员，所在府州取索排办音乐并彩舆、香舆。）诣郭外迎接。望见使者，即于道侧下马，使者亦下马，取宣置彩舆中。受宣官诣香舆前上香讫，退，遣人覆知使者“为未受宣命，未敢参见”。使者在舆后，受宣官次行，皆上马从后，鸣钲鼓作乐前导，至所居。（如闲居官，即使者入馆，遣往报受宣官令人传语取覆。给宣之日，先于本宅随即排办，仍报所在京府州郡，差知礼数人，并合用案褥等物，其京府州郡须合应付。随本官往处馆导引所居处，如本家无音乐仪从者，更不排办。）皆从正门入，使者下马，报事者先于庭中望阙设宣命案极香案并褥位（使者褥位在宣案之西）。使者取宣于彩舆，捧置案上（案上仍设衣褥），彩舆及香舆皆退。使者就褥位立，受宣官就望阙位立定。礼生赞再拜，稍前跪，上香，又再拜。使者称有制“赐卿宣命”，受宣命官又再拜跪。使者取宣于案，以授。受宣官受讫，置于怀，就一拜兴。稍退，恭阅宣命讫，复置于怀，就褥位再拜舞蹈，叩头，就拜兴。又再拜。受宣官近使者前，跪问“圣躬万福”，使者躬答曰“圣躬万福”。受宣官起，使者与受宣官及诸僚属相见于所前，礼毕。

凡受敕，其日，受敕官具公服，就公所望阙设香案、褥位，如闲居官就本宅正所。送敕官立于香案之西，受敕官诣褥位立定。礼生赞“再拜”讫，搢笏，跪上香。送敕官奉敕以授受敕官，受敕官受敕，置于怀，出笏，就拜兴，复再拜。礼毕，与所差官相见。




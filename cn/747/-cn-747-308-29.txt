○授张均兵部侍郎制

门下：六官之任，夏卿尤重；贰职之选，时望惟属。正议大夫行尚书户部侍郎上柱国燕国公赐紫金鱼袋张均，才略经通，文词济美。修身自达，擅鸿陆之羽仪；莅事无难，有龙泉之断割。累拜省闼，弥彰器用，芳兰可久，垂棘重归。宜允副於佥择，俾增修於旧政。可行尚书兵部侍郎，散官勋封如故。


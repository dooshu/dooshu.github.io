病卧

老境偏饶卧，秋天不肯晴。



愁凭书解散，病仗药支撑。



果熟鸟乌乐，村深鸡犬声。



边头定何似，颇说募新兵。



病卧

病卧东斋怕揽衣，年来真与世相违。



横林蠹叶秋先觉，别浦骄云暝不归。



岁月惟须付樽酒，江山竟是属渔矶。



邻翁一夕成今古，愈信人生七十稀。



病卧

萧条风雨又经旬，病卧真成不觌邻。



跨马难酬四方志，耽书空尽百年身。



碧花引蔓缘疏竹，黄雀呼群啄破囷。



君见此时风味否，肯辞人笑橐装贫？




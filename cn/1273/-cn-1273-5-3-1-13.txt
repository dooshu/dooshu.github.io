13.复孙萼参　三月初三日


初三日奉到来电，敬悉一切。鼎卿昨来电，已将情形飞陈，未得示，故未复。北路义勇良字两营，因必欲归敝处统，不肯归陈副将统，已经遣散。前月廿四日中丞电饬再调中路义勇二营防中路，已传拣定营哨限五日齐集，旋因统人难得，又敝部已来北，相隔太远，恐与他军不相联属，续行电止。义勇营官中惟家兄才具能统二三千人，次有谢生能统千人，本拟留一人在中，以备阁下缓急之需，因闻尊处已有新募防营，故此二人均令举营率之来北。中路义勇三十七营，现因先调四营，其馀营官均愿来营当差，以资练习。来者已有二十八人，馀未来者则均不甚可靠；顷与诸营官商会回中成营归杨郑统，均称不愿。今思得一策于此：如十分紧急，惟有家兄或谢生率本营，带同得力营官，速回中赶集两营，自行统帅，以应阁下；此则仍须由尊处电请方合。但来回及成营非十馀日不办，恐缓不及事；又家兄与谢生惟能率勇打仗，朴拙不善应酬，恐与他带兵者不合，一切仍须阁下调遣或能得宜耳。






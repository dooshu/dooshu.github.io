子重睿


重睿为人貌类高祖。高祖卧疾，宰相冯道入见卧内，重睿尚幼，高祖呼出使拜道于前，因以宦者抱持寘道怀中，高祖虽不言，左右皆知其以重睿托道也。高祖崩，晋大臣以国家多事，议立长君，而景延广已阴许立出帝，重睿遂不得立。出帝以重睿为检校太保、开封尹，以左散骑常侍边蔚权知开封府事。开运二年五月，拜重睿雄武军节度使，岁余，徙镇忠武，皆不之镇。契丹灭晋，重睿从出帝北迁，后不知其所终。






【皇第九女封福安公主制〈正月二十四日〉】

门下：朕稽有国之彝章，著皇女之称谓。取其主以同姓，所以见王体之尊；必也锡之美名，所以彰礼命之宠。载涓吉日，敷告在庭。皇第九女岐嶷之姿，有生知之异禀；柔顺之质，得天性之自然。方严保傅之规，以养肃雍之德。俾遵旧典，褒以微章。嘉乃妙龄，盛哉仪服。考佥言而惟允，非予意之敢私。於戏！隆仁恩以厚亲，兹惟教爱；习图史而循法，ム乃夙成。祗若训言，往膺涣渥。可封福安公主，仍令所司择日备礼册命。主者施行。


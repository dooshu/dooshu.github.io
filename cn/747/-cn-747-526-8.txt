○渭水贯都赋（以“帝王建都，取诸上象”为韵）

清渭天凿，名都王制。贯金城千里之域，写银河九霄之势。同穴发源，众川潜世。分黑水以渺漫，绕黄山而迢递。水能济物，用导於中州；君德配天，故法於上帝。都之会也皇皇，渭之流也汤汤。异东西之涧，非汲引之沮漳。夏后浚川，分流非肇於伯禹；秦德王水，贯都必因於始皇。照双凤之丹阙，架长虹之飞梁。褰裳者不劳於揭厉，濯缨者何必於沧浪。泛彼楼船，掩横汾於武帝；滨之钓叟，感入兆於文王。且夫前王酌宪，惟皇都之所建；度地有孚，因贯渭之上腴。曲抱乎周原秦野，旁临乎八达九衢。既流衍以红粟，诚辉焕乎黄图。则知八水皆流，岂清於渭水；五都并制，莫大於西都。原夫渭者雍之巨浸，都者人之所聚。天垂法，君必取。曳云间之清渭，何殊云汉；移天上之紫宫，洞开天府。及乎萦流一带，中派纡馀。荡元气，澄太虚。稽前典而备矣，於名川而舍诸。岂惟积润於庶物，固亦近壮於皇居。至乃春景澄廓，晴霞朗畅。涵万象於影中，渡牵牛於波上。客有观光者，於兹而写望。美夫取法可仰，因天垂象。疏紫陌而逶迤，流丹霞而荡漾。周公卜洛，虽云风雨所交；秦后贯都，实谓膏腴之壤。惟洪业之永固，与渭流而弥广。

刘元佐

元佐，滑州匡城人。少从永平军为牙将，建中初充宋亳颍节度使检校尚书左仆射同中书门下平章事，加汴宋节度使陈州诸军行营都统。本名洽，至是赐名以尊宠之。贞元三年，为养子乐士朝死，年五十八，赠太傅，谥曰壮武。


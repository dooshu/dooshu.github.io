○答郭子仪让尚书令手诏

优崇之命，所以报功，总领之司，期於赋政。卿入居台铉，出统戎旃，爰自先朝，累匡多难。靖群氛於海表，凝庶绩於天阶，敏事而寡言，居敬而行简。人难其易，尔易其难，所以命掌六联，首兹百辟。顾循时议，佥谓允谐，而累拜封章，恳怀让挹。守淳素之道，语政理之源，无待礼成，曲从德让。宜宣示於外，编之史册。


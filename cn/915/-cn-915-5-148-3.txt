◇鸠赋

嘉平中得两鸠子，常食以黍稷，后卒为狗所杀，故为作赋。（《艺文类聚》九十一。）

伊嘉年之茂惠，洪肇恍惚以发蒙。有期缘之奇鸟，以鸣鸠之攸同。翔雕木以胎隅，寄增巢于裔松；翕云雾以消息，游朝阳以相从。旷逾旬而育类，嘉七子之修容。始戢翼而树羽，遭金风之萧瑟。既颠覆而靡救，又振落而莫弼。陵桓山以徘徊，临旧乡而思入；扬哀鸣以相送，悲一往而不集。终飘遥以流离，伤弱子之悼栗。何依恃以育养？赖兄弟之亲戚。背草莱以求仁，托君子之静室。甘黍稷之芳饣喜，安户牖之无疾。洁文襟以交颈，坑华丽之艳溢。端妍姿以鉴饰，好威仪之如一。聊俯仰以逍遥，求爱媚于今日。何飞翔之羡慕，愿投报而忘毕。值狂犬之暴怒，加楚害于微躬。欲残没以麋灭，遂捐弃而沦失。


70　曾布張商英竊君子之名


蔡京之惡極矣，曾布、張商英是以竊君子之名。

【全云】二人終不得爲君子。

【元圻案】錢氏大昕曰：「曾布與蔡京立異，故當時有君子之名，且其柄國不久，宋史列之姦臣，似過當矣。史彌遠之姦甚於侂胄，而反不在姦臣之列，何以爲信史乎？」〇宋曾敏行獨醒雜志云：「唐子西内前行，爲張天覺作也。天覺自中書侍郎除右僕射，蔡京以少保致仕，四海歡呼，善類增氣。時彗星見遽没，旱甚而雨，人皆以爲天覺拜相感召所致。上大喜，書『商霖』二字以賜之。」〇容齋隨筆十五：「張天覺爲人賢否，士大夫或不詳知。方大觀、政和間，時名甚著，多以忠直許之。蓋其作相，適承蔡京之後，京弄國爲姦，天下共疾，小變其政，便足以致譽，故蒙賢者之名。靖康初，遂與司馬公、范文正同被褒典。予以其實攷之，彼直姦人之雄爾。爲諫官，首攻内侍陳衍以摇宣仁，至比之於吕、武；乞追奪司馬公、吕申公贈謚，仆碑毁樓；論文潞公背負國恩，吕汲公動摇先烈；辨吕惠卿、蔡確無罪。元符末，除中書舍人，謝表歷詆元祐諸賢，云：『當元祐之八九年，擢黨人之二十輩。』平生言行如此，而得美譽，則以蔡京不相能之故。然皆章子厚門下客，其始非不同也。京拜相之詞，天覺所作，是以得執政云。」〇天覺，商英之字，蜀郡新津人。宋史有傳。






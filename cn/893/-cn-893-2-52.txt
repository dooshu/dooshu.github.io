其五十二





青春流惊湍，[一]朱明骤回薄。[二]

不忍看秋蓬，[三]飘扬竟何托。

光风灭兰蕙，[四]白露洒葵藿。[五]

美人不我期，草木日零落。[六]

[一]《楚辞》：“青春受谢。”王逸注：“青，东方春位，其色青也。”潘岳诗：“惊湍激岩阿。”刘良注：“湍，急流也。”



[二]《尔雅》：“夏为朱明。”郭璞注：“气赤而光明也。”贾谊《鵩鸟赋》：“万物回薄，震荡相转。”



[三]《埤雅》：“蓬蒿，草之不理者也。其叶散生如蓬，末大于本，故遇风辄拔而旋。”《说苑》曰：“秋蓬恶于根本，而美于枝叶，秋风一起，根且拔矣。”



[四]《楚辞》：“光风转蕙，汜崇兰些。”王逸注：“光风，谓雨已日出而风，草木有光也。”



[五]王祯《农书》：葵，阳草也，其菜易生，郊野甚多，不拘肥瘠地皆有之，为百菜之主，备四时之馔。本丰而耐旱，味甘而无毒，可防荒俭，可以菹腊，其柘枿可以榜簇，根子又能疗疾，咸无遗弃，诚蔬茹之要品，民生之资益者也。而今人不复食之，亦无植者。《说文》：“藿，菽之少也。”盖谓豆之初生者。《广雅》：“豆角谓之荚，其叶谓之藿。”



[六]王逸《楚辞注》：“零、落，皆堕也，草曰零，木曰落。”



萧士赟曰：《楚辞》：“日月忽其不淹兮，春与秋其代谢。惟草木之零落兮，恐美人之迟暮。”诗意全出于此。美人，况时君也。时不我用，老将至矣，怀材而见弃于世，能不悲夫。






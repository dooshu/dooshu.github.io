◇法苑杂缘原始集序

夫经藏浩汗，记传纷纶，所以导达群方，开示後学，设教缘迹，焕然备悉，训俗事源，郁尔咸在。然而讲匠英德，锐精于玄义；新进晚习，专志于转读。遂令沙门常务，月修而莫识其源，僧众恒仪，日用而不知其始，不亦甚乎！余以率情，业谢多闻，六时之隙，颇好寻览。于是检阅事缘，讨其根本，遂缀翰墨，以藉所好。庶辩始以验末，明古以证今。至于经呗道师之集，龙华圣僧之会，菩萨禀戒之法，止恶兴善之教。或制起帝皇，或功积黎庶，并八正基趾，十力逵路，虽事寄形迹，而勋遍空界。宋齐之隆，实弘、斯法。大梁受命，道冠百王。神教傍通慧化冥被。自幼届老，备观三代，常愿一乘宝训，与天地而弥新，四部盛业，随日月而长照。是故记录旧事，以章胜缘，条例丛杂，故谓之法苑，区以类别，凡为十卷。岂足简夫渊识，盖布之眷属而已。（同上）


重修海会寺碑文


佛法之大，举华藏世界海，一一皆有微尘数诸佛不为多，于一毛孔中纳世界海微尘数不为碍。寺之名海会者以此。其寺在都城之南，创于嘉靖乙未，穆宗皇帝尝受厘于此。历祀既久，栋宇弗葺，榱桷将毁。皇上即位之二年，函夏乂安，四民乐业。圣母慈圣太后，思所以保艾圣躬，舄奕胤祚者，惟佛宝是依。乃出内帑银若干，俾即其地更建焉。

即集议，慈圣皇太后暨潞王贤妃、贵人以下，咸出赀助之。会游僧有范成铜像一躯，无所庇覆，司礼监太监冯保因请移置其地。复出内储大木，以为殿材，遂以□年□月□日始事，命□□监董其工役。

于中为殿三，皆三楹；方丈一，凡五楹；钟、鼓楼二，配殿十二，禅堂十，僧房四十有奇，前为山门，缭以周垣。殿宇靓深，廊庑曼衍，重阁层轩，翚飞丹焕，像设获以安妥，僧徒于焉游集，煌煌乎，都邑之盛观也。又于其外拓地六顷，收其租入，以为焚修供具之资。

揆厥胜因，必由善建。恭惟慈圣皇太后，体坤元之载物，同慈利之好生，发至诚之心，证大乘之果，将以保皇躬，翊皇度，纳八荒于华严胜界，漉群生于沉沦业海。巍巍功德，不可名已。是以宫壸出其琛宝，亵御效其诚悃，工不逾时，役不告劳。是宜刻之贞石，告厥成功，昭示来裔。铭曰：

天睠鸿德，受命孔固。诞育我皇，时维圣母。恩隆罔极，载厘胤祚。皈依竺范，宅美希夷。乃辟灵宇，在邦之圻。珍输内帑，民悦子来。丹刻有辉，金容丽设。中座耽耽，飞檐。印度重开，耆山有截。禅慧攸托，神足来游。都人瞻仰，徒众幽求。鱼灯螺梵，无缺春秋。福德佑仁，储祥委祚。皇心悦豫，宫闱燕喜。于斯万年，施于子孙。玄风广播，皇舆载安。道合无为，功存不刊。勒于贞珉，永垂大观。






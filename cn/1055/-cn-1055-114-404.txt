【魏贾逵碑】

右魏《贾逵碑》。《魏志》逵传云“逵为绛邑长，为贼郭援所攻，绛人与援约不害逵乃降。而援欲以逵为将，怒逵不肯叩头，欲杀之。绛人乘城呼曰：‘负要杀我贤君，宁俱死。’援义之遂，遂不杀”。又按裴松之注引《魏略》云“援捕得逵，怒不肯拜，促斩之。诸将覆护，囚于壶关土窖中。守者祝公道，释其械而逸之”，与《魏志》不同。而此碑但云为援所执，临以白刃，不屈而已，不载绛人约援事。如传所载，不独逵有德于绛人，而绛人临危能与逵生死，亦可谓贤矣。自古碑碣称述功德，常患过实，如逵与绛人德义，碑不应略而不著，颇疑陈寿作传，好奇而所得非实也。松之又注“《魏书》：逵年五十五”，而碑云“五十有四”，亦当以碑为正。嘉八年十一月十四日书。


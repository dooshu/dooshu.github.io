○与姚谏议书三首

闰冬极寒，伏惟谏议十五郎尊体动止万福。即日某悲绪外，蒙差赵押衙至，奉示问，不任悚荷，无由拜伏，倍积瞻恋。谨因使回，奉状不次。闰十二月二十八日，从表文崖州司户参军同正李某状上。

天地穷人，物情所弃，无复音书，平生旧知，无复吊问。阁老至仁念旧，盛德矜孤，再降专人，远逾溟涨，兼赐衣服、器物、茶药至多，槁木暂荣，寒灰稍暖，开缄感切，涕咽难胜。大海之中，无人拯恤，资储荡尽，家事一空，百口嗷然，往往绝食，块独穷悴，终日苦饥，惟恨垂没之年，顿作馁死之鬼。自十月末得疾，伏枕七旬，属纩者数四，药物陈，又无医人，委命信天，幸而自活。羸惫至甚，生意方微，自料此生，无由再望旌。临纸涕恋，不胜远诚。病後多书不得，伏惟恕察。谨状。

伏蒙又赐《口箴》，不任感戴。东都日所惠本留洛中，无人检得，兼以道路艰阻，二年来不曾有人至洛，以此前状谘请，倍深惶悚。小生《舌箴》更改三五字，不欲两本流传，今谨录新本献上，旧本伏望封还。如不能远寄，伏惟必赐焚却，下情切望。赵总管知广州时多，此月下旬方至此。伏惟照察。谨状。


○太社用石主议

《春秋》传曰：“君以军行，祓社衅鼓，祝奉以从。”《书》曰：“不用命，戮於社。社之主，盖用石为之，奉为将行也。”是郑元以社主用石。崔灵恩《三礼义宗》曰：“社之神用石。以土地所主最为实，故用石也。”又《吕氏春秋》云：“殷人之礼，其社用石。”《後魏书》云：“天平四年四月，太社石主迁於社宫。”是社主用石，古有明说。周礼由主各用所宜之木者，彼谓人间之社，非太社也。


蝗


梁开平元年六月，许、陈、汝、蔡、颍五州蝝生，有野禽群飞蔽空，食之皆尽。

唐同光三年九月，镇州奏，飞蝗害稼。

晋天福七年四月，山东、河南、关西诸郡蝗害稼，至八年四月，天下诸州飞蝗害田，食草木叶皆尽。诏州县长吏捕蝗，华州节度使杨彦询、雍州节度使赵莹命百姓捕蝗一斗，以禄粟一斗偿之。时蝗旱相继，人民流移，饥者盈路，关西饿殍尤甚，死者十七八。朝廷以军食不充，分命使臣诸道括粟麦，晋祚自兹衰矣。

汉乾祐元年七月，青、郓、兖、齐、濮、沂、密、邢、曹皆言蝝生。开封府奏，阳武、雍丘、襄邑等县蝗，开封尹侯益遣人以酒肴致祭，寻为鸲鹆食之皆尽。敕禁罗弋鸲鹆，以其有吞蝗之异也。二年五月，博州奏，有鸲生，化为蝶飞去。宋州奏，蝗一夕抱草而死，差官祭之。






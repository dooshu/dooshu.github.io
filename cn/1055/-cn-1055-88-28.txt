【回宝文吕内翰〈溱〉书〈治平四年九月〉】

右修启。兹者伏承宝文内翰被召禁林，升华内阁。仰惟道德名望之老，久淹言语侍从之流。以望之之忠诚，兼孔光之慎密。岂止典谟润色，朝廷遂变于斯文；固已朝夕论思，天下获受其阴赐。虽未正秉钧之任，而姑副仄席之求。凡在缙绅，皆同庆；况于庸鄙，最荷知怜。而多病早衰，思乞骸而已久；因闲成懒，顾与世而益疏。岂无向慕之私，殊阙寝兴之问。敢期惠眷，先辱诲言。世路多虞，方叹风波之恶；岁寒已甚，始知松柏之心。感慰之深，敷陈奚既。清霜戒候，内直方严，惟冀珍调，以符瞻咏。


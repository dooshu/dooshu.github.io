○顯陵議 【 止遷顯陵】

伏承聖諭因虞守隨奏及議遷　顯陵事宜、臣竊謂今日之禮、名號既正、廟祀攸隆、　皇上孝心有未慊者、宜在此一事耳、臣計慮盖有年矣、茲聖諭謂古者君去國遷廟主而行、主者陽也、奉先人之精魂、故謂之神主、墓者藏先人之體魄、乃陰也、陰屬地下、以為玄宮、地道尚靜、體魄貴安、豈宜輕舉、又諭　皇考葬巳八年、一旦妄動發露、途中豈勝震恐、臣伏讀斯諭、大聖人之見決矣、臣孚敬於正德十六年所上大禮或問巳備議云、墓與廟不同也。墓所以藏體魄。而廟所以奉神靈者也。故墓可以代守。而廟不可以代祀也。此臣孚敬在昔之議。固有如今日聖諭所及者矣。及見廷臣之議、謂　太祖不遷　皇陵。　太宗不遷孝陵。亦正論也。又諭萬年之後。奉議慈宮以附陵室、其時何不善也、至哉　皇心乎、臣嘗聞舜葬于蒼梧之野。葢二妃未之從也。季武子曰周公葢祔。此祔葬之禮。自周公以來。固未之有改也。　聖慈萬歲之後奉祔　顯陵。在情禮為俱盡矣。近日內閣之議。以為不可改遷者。皆忠愛也。惟聖明無貳焉。


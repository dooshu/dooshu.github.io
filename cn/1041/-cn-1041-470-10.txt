利登　感兴

圣哉久芜漫，功利时竞趋。

管晏苟有帝，安必世唐虞。

开明周孔心，赖有伊洛儒。

古来正其心，平治信有余。

彼哉典午时，相师谈清虚。

未知千载人，视今又何如。

利登

利登　感兴

寂寂卧空昼，忧怀忽无端。

揽衣乱西涧，复此凌西山。

春事已无多，半消霜霰间。

狂风更甚雨，时蔽江南天。

寒草昔衰靡，及北秀平阡。

日晚幽阳生，余光草中妍。

徘徊桃李花，瑟瑟飘寒烟。

利登


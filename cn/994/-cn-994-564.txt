吴芾　喜雪

糁遍山巅与水涯，天公着意做年华。

要令腊里呈三白，时向空中散六花。

勒住玉梅还可恨，妆成琼树却堪夸。

须知造物忧民切，预把丰穰报万家。

吴芾

吴芾　喜雪

雪意初疑作不成，才飞数片又还晴。

正思润泽沾千里，忽见缤纷满一城。

凋郡共欣消沴气，老农相庆沸欢声。

我将尽把姑溪酿，要与邦人乐太平。

吴芾

吴芾　喜雪

冻云黯淡浩无涯，雪阵横空势欲斜。

入户有人疑柳絮，绕园无处认梅花。

举头顿觉青山老，扑面还惊绿鬓华。

我醉未眠愁酒尽，挈瓶来问尔东家。

吴芾


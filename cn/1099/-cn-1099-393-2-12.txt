○答蕭岳峯督府 【 屯鹽】

今海內窮困巳極、而邊方尤甚、所恃以撫恤軍民者、全在將吏、資給儲餉者、全在屯鹽、屯政久隳。鹽引積滯。　祖宗之舊法。巳大壞矣。方當根究弊源。力圖興復。而姦商夤緣漁獵。且藉開荒名色。攘臂邊城。纔欲□革即有奸人壞之事都如此占田既奪農利占引又奪商利開荒無實。既壞屯政。中鹽無實。又壞鹽政。若此者可謂有法紀否乎。至今將吏鑽求陞用禁例甚嚴。向時于請者或陰有庇託。尚不敢陽露其名。或小有營謀。尚不敢大彰其跡。今乃公具姓名。盛行賄賂。內憑城社。外附要津。至求閣部為之致書。督府為之咨薦。剋剝軍士。而下不敢言。欺凌司道。而上不敢問。若此者。又可謂有法紀否乎。不佞每念及此、切齒痛心、恨不能少有匡正、而此中根抵之姦、盤固之蠹、如臺下所云云、動相掣肘者、更可恨而不可言矣、憤惋宜如何、臺下公忠正直、知于此輩必有潛消默折之術、因敢畧布其私、不意適契台指也、承諭謹復不盡、


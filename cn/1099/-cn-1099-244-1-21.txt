○進兵部練兵票帖 【 練兵】

適蒙　發下兵部、題覆譚綸練兵一本臣等查得綸奏原欲訓練遊兵三萬、益以薊鎮主兵、與虜決戰、使大有剏懲、但又以四難為慮、故議姑就薊鎮見在之兵、講求一鎮戰守之策、今兵部所覆者是也、原兵部之意、亦只為防秋期近、恐幹理不前、遊兵數多、恐餽餉難辦耳、臣等反覆思惟、今國家之事、所當憂者、莫急於邊防、　皇上去秋、因二虜入犯、固嘗深悼邊民受禍之慘、今春駕祀山陵、又巳親見邊鎮去京師之近矣臣等竊謂為今之計所當上下協力。破格治兵。凡可以供軍餉雖減衣縮食。亦宜在所必行。凡可以赴事功。雖窮日繼夜。亦宜在所不憚。庶積弱之勢。有振起之期。安攘之業。有建立之望。若因循苟且僅支目前。切恐虜勢日強虜謀日狡。必將釀禍於不可救。貽悔於無所及。臣等叨塵重任幸際聖時、如不盡言是謂負恩誤國、不惟義不敢為、亦心所不忍為也、然兵既在所必練則財實在所當處。顧帑藏空虗。無從取給。百姓窮困。又難加徵。此其為策必須節用。穆宗宮中賞賚稍侈故公言之但人情於侈費甚易。於節用甚難。自非仰賴聖謨預定於先。聖志堅持于上。則節用之說。畢竟不能行。練兵之効。畢竟不可冀矣。臣等除巳將兵部本票擬上請外伏乞　皇上深計始終、特賜張主、一面嚴敕內外衙門、各斥去習安之私而殫竭心力。共成此圖。各罷省耗財之事、而蓄積錢糧。共資此費。一面申飭譚綸、督同戚繼光、將所奏教練遊兵事宜、再行詳議、開款具奏、以憑議行、實聖明大有為之政、而宗社億萬年無疆之休也、


○加相王实封制

鸾台：尊王子弟，分裂山河，式优征赋，永固藩屏。并州牧左卫大将军太子左千牛卫率兼安北大都护相王旦，地惟茂亲，躬此明德，性安卑薄，诚切冲让。顷以所食相州，愿入天府，章表恳到，至於再三。朕难违固请，曲成美志。然以王国所费，触类宏多，汉晋已来，宠锡弥盛，或食邑五万户，或连城数十里，岂可遂其揽分之情，忘其推恩之典。宜於相州加实封一万户，进号安国相王，主者施行。


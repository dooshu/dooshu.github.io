○谕安州节度使李金全诏

边藩都护，三载一更，古之制也。嗣守世及，则劳役不均。朕俾全节代卿，将授卿以重领，何犹豫荧惑，而有异图？近览复州上言云，东陵洄口，官波三戍，皆称江下鸠集水军，大发楼橹，与卿应援。又贾贞蔡进等，咸以蜡书章表，来投阙庭，故旋命六将，徵兵三万，如能转圜从顺，朕亦待尔如初。予之食言，何以享国？若其迷涂不返，即聋从昧，则夷宗覆族，良可哀也。


○为魏元忠作祭石岭没陷士女文

维长安二年月朔日，敕并州道行军大总管兼宣劳使左肃政御史大夫同凤阁鸾台三品兼知并州事魏元忠，以酒脯时果之奠，致祭石岭死丧百姓之魂：北胡自擅，贼虐不道。气悍朔风，马肥秋草。侵轶郡县，惊逼稚老。奔走山林，是障是保。兵不善守，将不远谋。如何减灶，无复烧牛？俾尔士女，於寇仇。魂飞狄刃，血迸毡裘。殇悲雨哭，气怨天愁。总兵帝乡，言念北阜。抗愤戎漠，伤心按部。泣吊郊童，哀问田叟。为尔复恶，誓灭群丑。蹴踏兰山，脂膏苇薮。诚若克就，没亦不朽。慰尔众灵，酹此箪酒。尚飨。


【大墙上蒿行】

阳春无不长成。草木群类随大风起。零落若何翩翩。中心独立一何茕。四时舍我驱驰。今我隐约欲何为。人生居天壤间。忽如飞鸟栖枯枝。我今隐约欲何为。适君身体所服。何不恣君口腹所尝。冬被貂鼲温暖。

夏当服绮罗轻凉。行力自苦。我将欲何为。不及君少壮之时。乘坚车。策肥马良。上有沧浪之天。今我难得久来视。下有蠕蠕之地。今我难得久来履。保不恣意遨游。从君所喜。带（《书钞》或作方。）我（带我。《书钞》或作劳民。）宝（《文选》注宝上有长字。《书钞》或同。又或作刘。）剑。今尔何为自低昂。悲丽平壮观。白（《文选》注白上有光字。）如积雪。利如（乐府作若。）秋霜。驳犀标（乐府作В。）首。玉琢（玉琢。《书钞》作帝王环。）中央。帝王所服。辟除凶殃。御左右奈何致福祥。（上十六字《书钞》作服之御左右。除凶致福祥。）吴之辟闾。越之步光。楚之龙泉。韩有墨阳。苗山之铤。羊头之钢。知名前代。咸自谓丽且美。曾不如君剑良。绮难忘。冠青云之崔嵬。纤罗为缨。饰以翠翰。既美且轻。表容仪。俯仰垂光荣。宋之章甫。齐之高冠。亦自谓美。盖何足观。排金铺。坐玉堂。风尘不起。天气清凉。奏桓（当作[□]。）瑟。舞赵倡。女娥长歌。声协宫商。感心动耳。荡气回肠。酌桂酒。鲙鲤鲂。与佳人期为乐康。前奉玉卮。为我行觞。今日乐不可忘。乐未央。为乐常苦迟。岁月逝。忽若飞。何为自苦。使我心悲。（○《乐府诗集》三十九。《诗纪》十二。又《书钞》百二十二作魏文帝歌。引昂、央、祥三韵及昂、霜二韵。《文选》三十九七命注引我带长宝剑。光白如秋霜二句。）


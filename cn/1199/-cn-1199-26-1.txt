祖洲

祖洲。近在東海之中。地方五百里。去西岸七萬里。上有不死之草。草形如菰苗。長三四尺。人已死三日者。以草覆之。皆當時活也。服之令人長生昔。秦始皇大苑中。多枉死者橫道。有鳥如鳥狀。銜此草覆死人面。當時起坐而自活也。有司聞奏。始皇遣使者。齋草以問北郭鬼谷先生。鬼谷先生云。此草是東海祖洲上。有不死之草。生瓊田中。或名為養神芝。其葉似菰苗。叢生。一株可活一人。始皇於是慨然言曰。可採得否。乃使使者徐福。發童男童女五百人。率攝樓船等。入海尋祖洲。遂不返。福道士也。字君房。後亦得道也。


艾性夫　木绵布歌

吴姬织绫双凤花，越女制绮五色霞。

犀薰麝染脂粉气，落落不到山人家。

蜀山檋老鹄衔子，种我南国趁春雨。

浅金花细亚黄葵，绿玉苞肥压青李。

吐成秋茧不用缲，回看春箔真徒劳。

乌鏱筩滑脱茸核，竹弓弦紧弹云涛。

挼挲玉箸光夺雪，纺络冰丝细如发。

津津贫女得野蚕，轧轧寒机纬霜月。

布成奴视白氎毡，价重唾取青铜钱。

何须致我炉火上，便觉挟纩春风前。

衣无美恶暖则一，木棉裘敌天孙织。

饮散金山弄玉箫，风流未逊扬州客。

艾性夫


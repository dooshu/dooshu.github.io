卷四十

<集部,别集类,明洪武至崇祯,怀麓堂集>

钦定四库全书

怀麓堂集卷四十

明　李东阳　撰

文稿二十

箴铭赞引题跋

悔箴

言以医戒行以患惩嗟此之人孰可与成戒则必持惩则必作有狂而圣或其可学

成斋箴

惟天生物物不相有惟人性同无或薄厚中戕末摧畴执其咎形践者圣质变者贤成已成物责斯尽焉凡我同胞覆焘必均一物不成如手足弗仁枢机在躬先本後末一德不备如身常饥渴居必仁宅行必义路志则必专执则必固惟四勿为惟五弗措曰吾弗能是谓自画曰人莫已若是谓自贼朂哉君子成尔令德式瞻尔堂式警尔心君亲有训师友有箴君子朂哉无废寸隂

止斋箴为汪希顔同年作

止乎止过则邈不及则迩学止乎中人止乎圣彼顔弗孔犹不可以竟圣有方道无径顔之希涂则正止而止而其未底而不可以已而

笔铭

鲁叟获麟汉吏兴术絶尔于经假尔于律嗟哉管城孰工孰拙用之者人慎尔勿忽

纸铭

以白受缁文斯生也以方受割用乃成也制于物而为功亦何病其形也

艾斋铭

人非圣不能无过过矣而弗自知知之弗能改改之弗能力然後其过成焉予之过多矣尝取其尤大者六端欲作铭以自戒未能也文选黄公之子乡贡进士汝修有志於学名其居曰艾斋其父执方石谢先生为说而汝修请予铭予不能铭汝修因取所自警者为告若汝修之过其同异多寡盖自能知而择之奚尽待於予言哉铭曰惟人弗明惟害之萌明而弗强其过乃成若莠于田匪耘弗登孔戒克己顔德以贞狂克作圣曲能有诚力致于艰既倍乃胜岂不易知实难厥行予有六去去惰去轻去玩去谑去忿去矜志则有余予力未能予复何愆而艾是名家有庭训乡有典刑有其一言百我兹铭归尔攸居往服尔膺愼尔出入戒尔寝兴君子朂哉靡言不徵

丁氏半山亭铭

潜川丁君继仁隐士也作亭于铜山之半名曰半山亭其子鸿胪序班鉷乞予铭诸石县之近区若槽山之奸雄冶父之神怪龙湫之虚幻皆君子所不谈麟山之风致亦未足深论彼半山者王荆公之故名也荆公争谢公墩时议者谓其习气所发使其有知未必忘情於地下予为君识之以贻其後人使知兹亭为丁氏故物君之心非有所竞而人亦莫得而竞也铭曰

庐之潜川有山曰铜有亭厥中作者丁公双甍夹飞层檐阚空绳平度均不可以上吐吞岚雾凌薄苍莽俯临平豁仰抗高爽羣奇罗列万象森朗连山逶迤如屏如墙长江垂带溔溔茫茫乔林长堤曲涧方塘晨晖夕隂往来其傍西望槽山魏武所驻奸雄一顾乾割坤据金卯故墟旋为典午河山犹在俛仰千古欧冶遗山鸣金既跃张干雷邪光彩沦落幻术莫究九原不作僧有伏虎龙湫是於龙亡虎逝此事长吁亦有龙眠麟山故蹟丹青窈眇千载泉石山峙川流岁月若奔归视吾山吾亭固存我居我游我燕我飱终我齿髪贻我子孙昔有半山粤惟安石谢墩王寺名同代隔我来君去谁主谁客平生英气所遇成敌终焉一归谁失谁得今有半山若蹈陈迹彼豪有知此憾谁释物各有主古人则云往者勿追来者有闻富贵难恃虚无莫陈不朽有图惟德与文汝亭不欹汝山不磷我铭在兹垂千百春

寓斋铭为博士陈後作

寓形太虚物各有处人亦物耳顾为物寓身寓于世意寓在物视厥所寓可以观德少游东南壮居帝京藏修息游于画是名朝毫暮缣是究是营体物之妙以发我情我情匪留聊以寓我苟以为寓奚所不可古亦有言随寓而安优哉游哉以岁以年

莫职方曰良得晁无咎墓中砚为之铭曰

名以文致死殉以器後三百年谁发其秘惟名与器神不轻畀兹幸在子吾於子乎试

柳舍人砚铭

堪舆肇判沙水交泊後千万年结为玄玉视其质黯尔而光叩其声诎然而足琢以成器必藉乎昆吾之刀宝而传家不毁於季孙之椟补天五色得非女娲氏之所遗乎郤阵千军当与中书君而并録也

钟砚铭

古有铁砚兹有石钟在类虽殊於象则通乃艺之华匪乐之宗观物者盍舍诸条理之外而求之制作之中乎

瑶池夜月砚铭

凿深为池修山为月湛玄云之隂开頴兎之窟人间天上见此二絶缾泉日注毋我池竭池竭尚叵毋使我月缺松华桂魄千载不没

临江周逸庵处士画像赞【卷中有张廷祥编修传曰川检讨文】

周子观国实登我堂曰世有令德临江之望视我以遗像夸我以钜章色养志顺生娱死伤谓世鲜克孝君笃不忘朝经暮书教子义方学有名秩官无槖囊捐赀赈贫辞不受赏谓世利是竞而君不有其藏壮游江湖老归故乡谓君于于而衆攘攘国有褒锡家有祀享不显其存其名则彰我辞匪诬沿传摭张後千万年式昭耿光

张汝弼小像赞

俯首凝顾其神在内发为文章不采而绘外探物化中含道腴讽刺谐谑皆文之余奉上不謟宁我为简合交不污宁我为疏君子观士慎其所趋有弗君如匪华则谀君貌五图兹惟其肖赞者数十孰际其妙君得我辞掀髯而笑

朴庵萧封君像赞

魁梧杰奇贵人之仪朴厚静坚夀考之资胡人事之定而天道之违赠典在国公贵则有庆延于家孰谓非夀是不在其躬而在其後人亦有言为冶为弓贤哉黄门岂惟父风朋友之义视公如翁九原可兴杖屦其从

都阃李公像赞

公起秦州为千户侯克旅克犹永昌是迁维邦巨藩关陇之间西征北徂摧羌灭胡势雄万夫玈矢彤弓天子锡公惟公之功功高望尊公子公孙倬哉公门公气渠渠公容于于若武而儒公神上征??厥灵孰为公形冠缨佩琚公在堂居见者必趋

中书舍人王允达像赞

行若不违衆言若不出口朴不外饰俭无苟取其藉也可立其据也可久是无愧乎文献之乡忠贤之後观其目不重肉戒能世守此虽细事亦今之所仅有也

西社别言诗引

谷莺迁木情已应於友求隂鹤鸣臯声必传於子和矧伊人矣不如鸟乎瞻彼白洲实吾华胄剑光冲斗焕南国之文章笔阵横霜耸西台之义槩代鹰骨爽冀马羣空胷蟠云梦之九吞皆决岱宗之一览登坛贾勇气夺三军对客挥毫名倾四座羡杨穿之独妙愧歜食以同耽春墅烟花夜堂灯月冥心探物山川无地以逃形险语通幽神鬼有时而破胆雪车竞怪石鼎争豪虽角力於雌雄竟忘形於尔汝十五年之会晤梦也何疑四千里之暌违眷焉将迩慕路回之言赠念元白之神交越海吴江载星槎於汉节庐山蠡泽辉昼锦於韩乡顾兹壮游欣我同志唐臣五术兼采风謡汉法六条旁行郡县盖已布棠恩於周颂又将咏芹乐於鲁诗夫岂徒哉无非事者匪游观之是玩谅聚散以何心触物兴怀感时言志欲发倚歌之兴先慙授简之才爰萃羣言厘为两卷

周原已席上题十月赏菊卷

东篱扫径慨花事之将阑西社传书念瓜期之未晚百年易过九日重遭惟菊为隐逸之称而冬乃闭藏之令挺孤芳於独茂脱衆屣於羣纷视蒲柳之望谁先比松柏之凋匪後神农尝药着灵品於方书屈子餐英播遗芬於词苑物非远取类实羣分辟地成田八世守柴桑之业【周氏世以菊号原已号菊田】挥毫作赋一乡传甫里之风君惟有之是以似之我则知者不如乐者敢将幽意用托微馨怀彼隰之皇皇咏初筵之秩秩贮之以数仞之华屋得其所哉佩之以五色之锦?永为好也念菲葑之无下愧糠粃之在前未掲斋楣先题简首

柳通判考满旗帐词代广平府作

六品郎阶已拜三回之命两年郡驾兼书九载之勳寮宷增辉闾阎出色恭惟别驾柳君衣冠望族词赋雄才秀掇琼林价高金部分司漕路操出纳之平衡掲榜公门剗夤缘之宿弊名移新檄步辍通班弭节南阳旋车北甸省耕问嫁视民饥由已饥断狱明刑处官事如家事念朱歧之靡定感墨突之未黔方伟绩之告成属乔迁之在伫分襟谊重永怀与子偕行卧辙心劳皆欲从公于迈盖季路之别有处而何武之去见思望驺奴如登仙久矣吾其衰也取青紫如拾芥沛然谁能御之醉留贪公瑾之醪持赠乏绕朝之策齐州鹤去长随緑绮琴边燕市骏来合置黄金台畔载歌雅曲用托微情

与潘南屏纳徵啓

天道立隂阳着六经而为易人伦首夫妇在五礼以称嘉孰主张於无声无朕之中而品节於有本有文之际恭惟先生渊源旧学经济遗才海底珊瑚不受红蜺之钓云间鸑鷟宁归翡翠之罗虚惭倚玉之姿久结断金之契今夕复何夕参商无会面之难吾翁即若翁儿女重通家之谊每羡凌云之健笔遥传咏雪之希声顾门屏无射雀之才岂霄汉有乘龙之望念蒙泉丈人之爱爰及屋乌挹蒲阳太守之风缅怀溪鹤偶虽齐大敢为一旅之辞诺以季闻已荷千金之约惟几乃吉之先见而敬则币之未将讵云筐篚之多仪少效潢污之可荐礼从宜风从俗幸沾仁里之薰车同轨书同文况沐圣朝之化稽陈编於往哲在古则然衍福泽於後昆自今其始菲陈是愧海纳为祈谨啓

跋马义妇传卷

马德明之妇卢请代夫病于天德明愈而卢死说者或以为天之死之者厚之也盖以助名教也或曰偶然也或曰不如周公之诚且至是以死也吾鸣治辨之曰黔娄非周公也天非薄黔娄也是数说者皆已屈於鸣治而亦不着其断何哉予以为君子於前但当取其代死之心而不必责其应否于天於後但当悯其死之不幸而不必求其所以死之故如斯而已矣奚必泥拘拘之迹以寻诸茫茫之境哉不然则此惑终不解

题赵子昂书茅屋秋风诗後

右杜子美茅屋秋风诗贺给事克恭所藏云赵子昂书今按此书累有俗笔当非子昂真蹟无疑呜呼读是诗者可以兴矣书不足论也唐室中兴疮痍未复子美以一布衣衣不盖两肘食不饱一腹不愁朝夕冻饿死填沟壑乃嘐嘐然开口长叹为天下苍生计其事若迂其志亦可哀矣使开元之世海内富庶边尘不生唐之君与相能以子美为心岂有成都之祸哉岂惟开元古之人皆然呜呼漆室妇死狂人病子之诮半天下孰可与言是计者哉君卧病环堵间展卷呻吟之下尚有味于予言哉

书许鲁斋辨说後

明仲先生尝读许文正公遗书见其辨说叹曰是足以箴吾病也要予书一通置之坐隅辨之失尽於此说不得已而已与得已而不已者均之为未善辨不辨可不可之间耳天下之人有若予之愚闇非强辨莫能喻又明仲之必不可弃者明仲若遂闭口则吾曹何赖焉予方恐其辨之未至而何已甚之有矫枉过直君子不为恶醉强酒大贤所戒在明仲择之而已

题栝苍陈氏画

画技之微者也其用不过充玩好资议论而已及其至也亦足以攘造化之巧逹幽明之际感发心志流通精神画亦未可少或放其为道摹拟肖似而极於变化千形万状不可窥测上下数千百年变而为数十百家其所为所见亦有不同而同归於妙而已予生不习书手不能举笔运纸而凡为位置高下皆不能外乎吾心口不能指摘年代辨阅名氏而凡为妍媸工拙清浊雅俗皆不能逃乎吾目平居未尝费一钱之购无寸纸尺素之藏凡持以求题识者无虚旬日至辄悬之斋阁坐卧其间後先相代而吾家未尝无画盖吾之於画犹元亮之於琴子瞻之於酒也栝苍陈汝同氏居京师家藏书画数百卷汝同尝游於江湖及归而其家毁於火先世之古物无复遗者汝同每痛之一日得山水图一卷请于予曰吾将以此藏於家然不可无先生识之予嘉汝同之好事遂书於其颠志汝同之续藏者实自此图始

跋鹤山魏先生书真蹟

修撰吴君原博所藏鹤山先生手书云得之吴江虞氏虞本仆射允文之後故与魏通家书称提刑眷丈者盖其先世也按宋史理宗宝庆元年李全乱楚州制置副使许国走死五月全袭彭义斌而败六月义斌死于严实复失京东州县此云全往恩州不知所为及鼓发许丧必有胜负则此书当在二三月间作也初宁宗时史弥远用事鹤山与真西山召还朝嘉定十七年累迁起居舍人上疏言君臣上下同心一德则平居有所禆益缓急有所倚仗今则面从而腹诽习谀而踵陋天下之患有不可穷者而弥远始不乐所谓上下不交之说盖此疏耳是年宁宗崩理宗即位鹤山进起居郎以疾求去正祠请事至是为李知孝所劾弥远犹外示优礼改权工部侍郎又力求外任始以十二月出知常德府越二日又为朱端常所劾夺秩贬靖州迁官之命钳市之辱若合符节其出处大计固已预定非苟然者观其称西山之贤有东南人物凋落之叹则其慨然自附於濓洛诸贤之意端可想见可谓一代伟人也已然其献纳之余录本远寄汲汲以未逹为歉似与程明道秘密谏草之意不合此何见哉或其忧世愤时之志郁而不伸固有不得已於知已者亦未可知也呜呼理宗号为崇尚儒硕而真魏二贤贬逐不暇则其为治可知矣自鹤山去国後国势日蹙一再传而宋亡观於此书其亦有所感哉

跋韩给事所藏张汝弼草书卷後

张汝弼尝自评其草书以为大者胜小者予谓英雄欺人每如此不足信也及观韩黄门此卷则其大字果胜贤者固不可测耶

跋马柳之所藏二帖

此帖书法真得屋漏痕意当是山谷真笔无疑吾蒙泉翁极通书法省所题识意亦可见古称名家者固有定价不可易也马君善书其宝此固宜而刑礼部题此若疑非真蹟不可晓也

子昂临右军十七帖非此老不能为此书然观者掩卷知为吴兴笔也大抵效古人书在意不在形优孟效孙叔敖法耳献之尝窃效右军醉笔右军观之叹其过醉献之始愧服以为不可及此其形体当极肖似而中不可乱者如此能书者当自知之

跋张汝弼书蒋玉山既醉轩诗卷

醉与醒异趣而同适醉者常訾醒者为拘醒者常病醉者为纵屈原曰衆人皆醉我独醒李太白云但得醉中趣勿为醒者传此皆有托而谓非真语也盖次公见谓醒狂不害为贤梅圣俞每醉辄乂手温语苏子瞻乃以为非善饮者人之趣固若是异哉事或出於偶然或成於有意是不可执一论也张驾部饮酒不过中人而书此轩及卷若甚醉者其兴致风态固出一时要非有意论者蔓引波漫各极其趣蒋君其有择乎此邪然世之文章事业疲志惫力者常患於冺没而一时一事或以传播是固有幸不幸而亦系乎其人此卷之传其宾主之美槩可想见醉不醉不必论也予亦不能饮者书此以附吴陆二太史之说

跋陈愧斋送傅曰会诗序

方山谓予曰曰会之来讲毛诗於师召先生者数月故其赠序师召独慨然为之予未始信也及观序中有论诗知学之语乃知其言不诬师召门生数百人不必躬自指授?能有经学以顕固有一及讲席而再魁文塲者用是可以为曰会贺虽然韩退之抗顔师一世而李翺独岸然不为下又安知今日无豪杰如习之者出邪

书鷄坛清话卷後

今年予作止诗诗以自戒鼎仪以来来约曰止诗亦欲止今春欲止今春止未真止取止诗来止我止诗合寄止诗人予请援张汝弼故事以只鷄斗酒为罚窃计数日後必有缚鷄载酒而至者鼎仪固未尝止亦不承盟越两月予病起游火德观为鸣治师召所督得聨句四章鼎仪闻之折简告罚予谓罚我固当不宜独先若君本不承盟予亦无独盟之理鼎仪执不置乃以鷄酒往受罚焉初鸣治师召之见督也曰第为之即有议君後者吾二人实任其事至是果以猪红三斤蛤蜊数十相助明仲闻之曰此佳会也尽却他故赴之而亨父亦为鼎仪所致凡六人鼎仪乃盛为席以乐客於是分韵赋诗剧饮尽醉所谓胜负赏罚者皆不能辨亦不必辨也越数日明仲夜归乘醉作序其文虽工事或未合予掇其颠末以书於後俾好事者有考焉

跋谢氏家藏墨迹卷後

吾友谢君鸣治视予家藏墨迹卷乃其从父愚得先生世修故王城先生世懋笔也愚得致事归自宝庆王城以科举往来江浙间鸣治亦尝以省觐还乡里离合往复凡为书及诗若干通其二通则愚得与黄文选世显论致仕书及王城与邝黄岩载道诗十首鸣治皆归而藏之王城论诗一字只句必相鍜链虽数千里外答问不倦愚得当鸣治筮仕时以名节问学相勉督拳拳不容口他如作郡之方畧分县之利害出处之节彝伦之义无所不备盖自近世科举之学兴父兄师友之教能及此者鲜矣谢氏之多贤其固然哉愚得之再赴宝庆也予方南归遇於流河驿至金陵愚得留江上十日乃同舟西迈别于长沙之浒王城予尝序其遗诗而不获见盖於是俱有感焉昔范文正与侄帖以身不营利为训陈焞得之铭于坐以自警私淑之益予得之鸣治者多矣而况乎亲炙之者哉而况乎世守而永慕之者哉因为题其卷首而归之

书贺氏先蹟後

姑苏贺氏本贫盖自大理公已然至乞蚕糓于乡先生此其手帖也公之子复庵处士某及其孙感楼先生美之家益贫感楼教授乡塾仅足供朝夕稍以其余为耕获贸易计岁增月拓前後积数十载始充然有余赀焉予闻不仁者不可以久处约约而无所守苟有才智虽匹夫可以为富大理公竟以贫死其守可知感楼世守先训食必其力故其起家亦若是难也知大理之所以贫与感楼之所以富则其继与守也其容以易乎哉世之人富者耻贫其祖贵者耻贱其父揜匿诩无所不用其极感楼方惓惓此帖比之无恤之简则所以儆其身以示其子孙者固亦有道矣感楼得此帖於采莲泾俞氏其子解元恩上京师出以示予予感其起家之难而虑其处乐之不易也书之以告其後人

跋谢氏逸老堂诗卷後

逸有二义书曰作德心逸日休以道言者也又曰不敢自暇自逸以欲言者也君子盖有择焉愚得先生作郡湖南时赋讼之外虽细事小役亦夙计夜会寝与食有所不暇然谋身无蹊径与人无厓谷田庐妻子之计无所累乎其心固未始不逸也及其功成志遂引身而退徜徉容与於山林之下似若甚逸然而修宗谱筑祠亭建义学议乡约作敦彜会见诸诗歌文字间者无虚岁则其心与身亦未始逸也是先生之逸不以欲乐而以道宁岂非古君子之心哉先生素多病能愼言语节饮食得颐养之道自归黄岩闻其风神健爽视曩昔益倍予甚喜之昔有若问宓子贱曰子何瘦焉曰忧官政也子贡问子夏曰子何故肥曰吾出见纷华富贵而悦入闻夫子之道而乐二者心战战胜故肥今先生无政之忧有道之乐康宁夀考盖其所当得者此予所以喜也或者乃谓先生居江湖志廊庙初不以进退壮老易其志夫使其道足以胜欲则所谓忧者岂足以害其乐哉先生所居有逸老之堂予从大夫士为诗因鸣治以达先生素不予鄙闻予言必曰吾侄知我非其友莫宜为此言也

怀麓堂集卷四十








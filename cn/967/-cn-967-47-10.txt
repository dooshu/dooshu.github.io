李焘　客怀

寂寞三秋节，凄凉万里风。

关河尽形胜，人物几英雄。

秦叶随流水，周禾满故宫。

此心悬象阙，梦绕浙西东。

李焘

李焘　客怀

久客厌尘土，幽居怀翠微。

只余清夜梦，长作故山归。

菊已开三迳，松应长十围。

晨钟忽惊觉，犹有露沾衣。

李焘

李焘　客怀

壮矣府中县，索如城外村。

墨池今扫迹，石笋旧余根。

风急汉弦断，雨多秦镜昏。

新秋一怀古，情绪若为论。

李焘

李焘　客怀

雨意忽如此，客愁将奈何。

出门谁可诣，掩卷独高歌。

尘世兔三穴，古人蓬一窠。

区区奚足道，默默幸无它。

李焘

李焘　客怀

长忆在家好，已知从仕难。

纷纷犹哧鼠，悄悄政栖鸾。

忘意蹑高位，敢言卑小官。

世途真甚隘，怀抱要须宽。

李焘


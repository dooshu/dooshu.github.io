31　不紀羿浞事是史遷之疏


夏本紀：「太康崩，弟仲康立。仲康崩，子相立。相崩，子少康立。」左傳襄四年正義曰：「太康失邦，及少康紹國，尚有百載，乃滅有窮。本紀不言羿、浞之事，是遷説之疏。」

【閻按】左傳正義與史記索隱、正義正同。

【何云】夏統中絶百載，不紀羿、浞，子孫紹復大業，所以可尚也。

【元圻案】通志夏紀按曰：「計太康失邦至少康復夏，蓋百年之間，夏之亂甚矣，少康之功高矣。司馬遷之紀，不志其事，可謂疏矣。」〇明徐孚遠曰：「史遷時，左傳未出，不知羿、浞之事，故不著少康之功。」






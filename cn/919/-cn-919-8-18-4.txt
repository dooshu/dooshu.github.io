盐津丸

治五疟八痞。

独头蒜（不拘多少，每个开七窍，入去皮江子七粒，湿纸裹煨，研为膏，非大蒜也） 丁香橘红 木香 荜茇 胡椒上等分为末，用蒜膏为丸，如梧子大。先嚼盐少许，令生津液，干咽二粒，渐加至三五丸，临卧服。

《广五行记》永徽中，有僧维则病噎不能食，语弟子曰：吾死之后，便可开吾胸喉，视有何物。言绝而卒。弟子果开视胸中，得一物，形似鱼而有两头，遍体皆有肉鳞。弟子置器中，跳跃不止，戏以诸味，皆随化尽。时夏中蓝盛作淀。有一僧以淀置器中，此虫遂绕器中走，须臾化为水。此乃生瘕，非五噎比。后人因以蓝治噎，误矣。


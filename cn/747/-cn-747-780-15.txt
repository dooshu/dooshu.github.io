○为马懿公郡夫人王氏黄斋第三文

妾以微生，幸蒙嘉运，得因师友，奉佩符图，品在高真，文参上法。而尘泥贱质，肉血微躯，未能绝迹人寰，栖心物外，永怀真格，有负元科。然至於澡雪身心，修勤香火，五腊二直，八节三元，誓以严持，不敢怠志。然恐举措之际，未合元机；过咎之来，积於酆部。年深月远，衅重责深。罹寒灵考治之科，辱大道兴隆之运，夙夜自念，冰炭交怀。今谨因中元大庆之辰，地官校之日，辄於灵地，敢献微诚。伏乞太上三尊、十方众圣，曲流元泽，大降慈恩，录一念之清心，赦亿劫之重罪，使元功克就，良愿大成，君王长享於万年，臣庶咸离於五苦。上自云鸟，下及泉鱼，凡曰生灵，皆蒙覆护。然後及於私室，资彼幽魂，见存名上於南宫，过往神离於北部。河源滞爽，狴犴幽冤，咸乞荡除，俾从迁适，即仰荷大道罔极之恩。


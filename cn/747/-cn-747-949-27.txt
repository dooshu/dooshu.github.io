○国子舞赋（以“持羽後见，形貌雍雅”为韵）

天子敛贤才之地，合礼乐之府，命宗伯因四时之宜，教胄子以六代之舞。惟德是务，以和为主，翕左手以执，就前轩以树羽。方将发挥五礼，张皇六诗，忽投步而赴节，乍整容而自持，虽锵锵与济济，必庸庸以。

及夫钟鼓铿訇，丝竹宴衍，音容间起，干旄迭见。屹然山立，然风从，观者如堵，曷不肃雍？实经国之洪范，盖训人之中庸。且乐以平其心，舞以发其貌，故无小无大，是则是效，宜合国之子弟，实教人於忠孝。其仪不忒，其德惟馨，远人由是以来之，故时无违命，明神可得而礼矣！故物无遁形。

大哉圣人，其道可久，约我以礼乐，宏我以孝友。睹跹跹之屡舞，实循循之善诱。文德温恭，则羽在归根之时；武士发扬，则干戈居蘖萌之後。夫手之舞之，有小有大，成童舞象，弱冠舞夏。并允浃於生灵，良克谐於风雅。莫善於乐，执而勿舍。圣人若斯须而去身，则孰能垂拱於天下？

萧匪名


卷十二　謌行十三首


撰歌行

谢宣赐御草书急就章并朱邸旧集歌

应制皇帝亲试贡士歌

谢政事王侍郎伏日送冰

酬赠田舍人

对雪示嘉佑

送姚着作之任宣城

送晁监丞赴婺州关市之役

还扬州许书记家集

酬处才上人

和张校书吴县厅前冬日双开牡丹歌

和冯中允炉边偶作

赋得南山行送冯中允之辛谷冶按狱

乌啄疮驴歌

谢宣赐御草书急就章并朱邸旧集歌

臣闻伏羲画卦朴且淳苍颉造字初有文大篆小篆八分体楷隶章草何纷纷因兹八法各有要遂使六艺区以分其中最难惟草圣玄妙功夫自天性又闻关雎本王化四始洋洋风化下比兴赋颂六义分乃有变风兼变雅仲尼删後屈平作郢客李陵鬭名价古来诗道难得人其唱弥高和弥寡如今草圣与雅言尽在吾皇万几暇元年十月近乾明崇文院静寒霜晴直庐日午雠书罢闲曳朱衣遶砌行中使传宣来上界忙把鱼须下堦拜宝函钿轴光陆离御札文书御制诗折腰搢笏拭双目汗流魄骇聊一窥急就章草何纵横蓝田种玉苗初成雪花洒破烟岚壁黑云漏出天汉星乍似鲛人泣下珠无数错花晶荧满盘贮又似大鲸吞尽沧海波查牙露出珊瑚树朱邸集何清奇仙风撼动琼林枝汉皇休道白云句穆满虚吟黄竹诗乍似三春直上伯阳台熙熙物华当眼开又似十洲夜伴王母宴鸾歌凤吟次第来小臣再拜受一轴捣纸抄书犹未足焚香朝向天日看执简夜对星辰读臣见高宗飞白亦有名笔迹往往颁公卿所得不过三五字当时臣子犹为荣又见玄宗诗什颇留意吟咏时时成御制属和止于一两篇至今史册犹为贵若徵往事比明时万分之一徒尔为未如我四十三纸圣人作一百二章天子诗永为家宝藏书箧岂让西方贝多叶且教世世传子孙长与皇家作臣妾

应制皇帝亲试贡士歌

天王出震寰海清奎星灿灿昭文明诏令郡国贡多士大张珠网罗羣英皇情孜孜终不倦日斜犹御金銮殿宫柳低笼三月烟炉香飞入千人砚麻衣皎皎光如雪一一重瞳赏鉴别孤寒得路荷君恩聚首唯言尽臣节小臣踪迹本尘泥登科曾赋御前题屈指方经五六载如今已上青云梯位列谏官无一语自问将何报明主应制非才但泪垂强作登謌謌舜禹

谢政事王侍郎伏日送氷

火云如山暑雨歇天地炉烘三伏月玉皇教散阆苑氷斵开北陆琼瑰窟峨峨贮向瑶花合分命中官赐黄阁凤皇池上玉壶盛温树风声顿萧?台恩分与西垣士纶诰稀疎方假寐卞和抱璞入直庐从此惊忙不成睡怒蝇休向笔端飞抵鹊浑疑山下坠寒生毛髪清牙齿脆若玉芝甘似醴炎风暑气都不知空作狂歌谢知已

酬赠田舍人

君不见天上星辰拱环极忽然陨地变成石又不见云中鹰隼横高秋有时塌翼化作鸠人生进退甚类此左迁右转谁自由忆昔逢君在邹鲁翰林文人东道主一言得意便定交数日论文暗相许迩来倏忽十余年共上赤霄连步武禁中更直承明庐深喜蒹葭依玉树两制惟君最清慎笔力辞锋有余刃方期夜直金銮坡谁知共理淮阳郡官衔新换版曹郎腰佩初悬列侯印西垣三字班列闲南面百城资望峻且应尽意颁诏条岂复回头顾文阵下车果有讴謡生卖刀买犊民归耕黄髪老农鼓腹唱雪花双鹿挟輈行棠隂露浓滴朱绂麦秋风冷吹红旌行春多暇吟情发闲作长歌寄同列歌中首写明君语指点神僊为旧侣严徐虽合在蓬瀛召杜已闻为父母重来便恐调金铉无复区区掌文翰直如经岁未徵黄道在何劳重嗟叹入则步苍苔咏红药了事舍人孙处约出则张皂盖拥朱轮贤明太守召信臣请君屈指数交友似此宦名能几人逢时谁不欲行道遇主我亦思庇民功名富贵皆待命出处语默聊卫身一车甘雨方建隼万国淳风莫泣麟他时宣室召贾谊贤人事业当并伸檐间忍见乌兔走监里星星将白首休躭铃阁家藏书且酌郡斋官给酒婴儿稚女满眼前莫负时光笑开口

对雪示嘉佑

去年看雪在商州使君命我山寺头峰峦草树六百里饥鼯冻鸟声啾啾山城穷陋无妓乐何以销得骚人愁抱瓶自泻不待劝乘兴一饮连十瓯晚归上马颇自适狂吟醉舞夜不休今年看雪在帝里瑶台琼树佳气浮朝回揽辔聊四望移下五城十二楼樽中有酒翻不饮郁郁不快非怨尤吾儿娇騃未暁事问我胡不私献酬因令把笔写我意为渠吟作雪中讴昔为副使不理事待罪且免忧人忧今为谏官非冗长拾遗三馆俸入优秋来连澍百日雨禾黍漂溺多不收如今行潦占南亩农夫失望无来麰尔看门外饥饿者往往殭殕殒渠沟峩冠旅进又旅退曾无一事禆皇猷俸钱一月数家赋朝衣一袭几人裘安边不学赵充国富民不作田千秋胡为碌碌事文笔歌诗颂圣如俳优一家衣食仰在我纵得饱煖如狗偷况我眼昏头渐白安能隐几勤校雠何时提女归田去卖马可易数只牛深耕浅种苟自给藜羮豆粥充饥喉黍畦鍳理学元亮瓜田浇灌师秦侯素飱免作疲人蠧开卷免对古人羞未行此志吾戚戚对酒不饮抑有由斯言不敢向人道语尔小子为贻谋

送姚着作之任宣城

平生闻说宣城郡水石幽奇人物俊槛外澄江练不收窗中远岫眉初印六朝繁盛至隋唐才人名士遥相望谢公向此凭熊轼白傅曾为鹿鸣客江楼山寺多赋诗往往题名在僧壁皇家早岁平吴後翰林贾公为太守至今清话玉堂中夸诧江山不离口吾君御极初选艺东枢二卿新擢第解褐曾縻佐郡官首得宣城为历试紫微田郎次登科东枢受代传厅事第三榜中第二人今在乌台为察视迩来通倅少名流云泉竹树应包羞今春忽命姚着作学术纵横才磊落当年雄揖第三名官路迍邅久漂泊去岁献文重召试新恩始上芸香阁未教修史未演纶宣城奉使聊亲民且忻彩服得就养莫叹朱衣未即真旧游应有交朋在此去仍言婚宦新下车布政民休休高吟浅酌谁献酬夜深红烛在何处绮霞阁通叠嶂楼公权书札燕许词未免山僧乞撰碑撰碑书碑即三载眼看徵诏在丹墀却愁未尽江南兴闲坐蓬瀛挥玉柄黄枢侍臣两制官待君同说宣城景

送晁监丞赴婺州关市之役

关征市赋縻贤俊谁爱此官为吏隐将作晁丞于役时婺女星临海边郡黄绢辞高位尚卑白华行洁身犹困会待时来即并伸也知道在终无闷君不见路随含笑坐市中屈身岂愧丹阳尹又不见张生狂醉恋扬州冬瓜堰下甘肥遁此行况是奉皇华数丈轻舠载一家携瓶下岸买竹叶挂席背风穿蓼花霜晴震泽初尝橘泉过惠山应试茶虎谿暁云灵隐雪钱塘夜潮照湖月密排诗景在途中旋吟新句教儿童渐近金华见隼旟五马来迎使者车应知骥足蹔拘绊八咏楼开频啓宴醉中官妓乞歌诗剡谿纸贵抄新词他年谁献子虚赋召入金门五云路因思元白在江东不似晁丞今独步

还扬州许书记家集【许浑孙进家集得官】

君不见近代诗家流胡为蹇滞多穷愁孟郊顦顇死逆旅浪仙斥逐长江头张生漂泊冬瓜堰徒云轻薄万户侯浩然无成鹿门去李洞恸哭昭陵休生无风教兴王化死无勲爵贻孙谋可怜诗道日巳替风骚委地何人收高阳许公精六义独向圣朝先後嗣因将生集进九重高步金台曳珠履祖德光辉圣主知府尹贤明丞相子【时维扬权牧即中令故薛相之子】广陵郡大古九州记室官清外三字遂令天下学诗人徒美君家穷四始我来迎侍游江都玳筵往往陪欢娱遂求家集恣吟讽海波乾处堆珊瑚因思贾孟数家一何苦诗鬼嗷嗷馁无主子孙沦没谁及君闲倚红莲倾渌醑草檄余闲好赋诗莫放风情忝尔祖

酬处才上人

我闻三代淳且质华人熙熙谁信佛茹蔬剃度在西戎佛法不敢干华风周家子孙何不肖奢淫昏乱隳王道秦皇汉帝又杂霸只以威刑取天下苍生哀苦不自知愿甚深愿慈航慈无端更作金人梦万里迎来万民重为君为相犹皈依蚩蚩聋俗谁敢非若教都似周公时生民岂肯须披缁可怜嗷嗷避征役半入金田不耕织君子之道动即穷亦有贤达藏其中上人来自九华山叩道遗我琼瑶编铮铮五轴余百篇定交仍以书为先书中不说文经中不言佛有心直欲与文物感师自远来相亲为师画卦成同人出门无咎非羣分袈裟墨绶何足云【时为长洲令】

和张校书吴县厅前冬日双开牡丹謌【依韵】

君不见年年三月千丛媚紫斓红繁夸胜异寻常人戴满头归醉折狂分不为贵枝闲叶尽根空培人情皆待明年开化工自有呼魂术霜前唤下琼瑶台王母亲将金粉傅麻姑齐借霓裳来主人盖是神僊才不然此物胡为而来哉二姬劝酒谁引满长洲懒吏先举杯多感同年与攀折吟诗欲谢难轻发青宫校书方遁迹代我作歌如锦折他年吾辈功业成与君共作骑?客

和冯中尣炉边偶作

谁为东君掌青律故将春日连人日春日雨丝暖融融人日雪花寒栗栗雨雪寒暖苦不同可比交情去就中仲咸拥炉发歌咏古风激破浇漓风人情离合古来有召公初亦疑周公汾阳临淮本雠隙一旦分兵若亲戚四公翻覆人不讥各各操心为邦国此外譸张多为巳反掌背面如千里张耳陈余不忍言魏其武安何足齿我爱中庸君子心心与人交淡如水别有人间势利徒一去一就随荣枯西汉董贤方佞幸孔光迎拜卑如奴是时扬雄在东观投阁欲死无人扶有唐力士夫人死朝士执丧如丧妣是时李白放江边憔悴无人供酒钱小人之性何所似真如蜂蝶并蝼蚁寻春逐臭苟朝昏岂顾松篁与兰茝重君誓心一何极涧底松兮陵上栢涧松陵陌有朽时我约君心无改易

赋得南山行送冯中允之辛谷冶按狱

商山三月花如火草树青葱雨初过柳条渐软蝶双飞桑叶尚多蚕一卧薄情野水流不回无力春云慵欲堕团团榆荚是谁抛漠漠游丝向人嚲可怜花木间岚光花前正好飞觥觞冯君夙驾一何速捧檄吟玩按辛谷转输昨日又移文小甿诉谍何纷纭见说南山六百里阻尽马蹄摧屐齿是何屈于不知已冲斗太阿教补履龙无尺水且蟠泥骥困盐车但垂耳片言折狱亦胡为必也无讼方君子吾徒事业本稽古得行其志当刑措画衣画地免烦苛抵璧捐金返淳素未行此道且营营营营为禄聊代耕残春小别不足念为君高唱南山行南山一月期回首莫泣临岐数巵酒

乌啄疮驴歌

商山老乌何惨酷嘴长于钉利于镞拾虫啄卵从尔为安得残吾负疮畜我从去岁谪商於行李唯存一蹇驴乍登秦岭又巉岭为我驮背百卷书穿皮露脊痕连腹半年治疗将平复老乌昨日忽下来啄破旧疮取新肉驴号仆叫乌已飞劘背整毛坐吾屋我驴我仆奈尔何悔不挟弹更张罗赖是商山多鸷鸟便问邻家借秋鹞铁尔拳铃鈎尔爪折乌颈兮食乌脑岂唯取尔饥肠饱亦与疮驴复讐了














唐三体诗序

方虚谷序《唐三体诗》云：“子曰：‘《诗》三百，一言以弊之曰：“思无邪”’此诗之体也。又曰：‘小子何莫学夫《诗》？可以兴，可以观，可以群，可以怨。迩之事父，远之事君，多识於鸟兽草木之名。’此诗之用也。圣人之论诗如此，後世之论诗不容易矣。後世之学诗者，舍此而他求，可乎？近世永嘉叶正则水心倡为晚唐体之说，於是“四灵”诗江湖宗之，而宋亦晚矣。圣人之论诗，不暇讲矣，而汉晋以来，河梁、柏梁、曹刘陶谢，俱废矣。

又有所谓汶阳周伯者三体法，专为四韵五七言小律诗设，以为有一诗之法，有一句之法，有一字之法。止於此三法，而江湖无诗人矣。唐诗前以李杜，後以韩柳为最。姚合而下，君子不取焉。宋诗以欧苏黄陈为第一，渡江以後，放翁石湖诸贤诗，皆当深玩孰观，体认变化。虽然，以吾硃文公之学而较之，则又有向上工夫，而文公诗未易可窥测也。近高安沙门至天隐，乃大魁姚公勉之犹子，聪达博赡，禅孰诗孰，又从而注伯所集之诗。一山魁上人，回之方外友也，将碛砂南峰袁公之命，俾回为序，以弁其端云。大德九年乙巳九月紫阳山虚叟方回序。“按此序议论甚正，识见甚广，而於周伯所集三体诗，则深寓不满之意。书坊所刻皆不载，而独取裴季昌序。近见唐孟高补写三体诗一帙，书此序於卷首，故特全录於此，与笃於吟事者，共详参之。


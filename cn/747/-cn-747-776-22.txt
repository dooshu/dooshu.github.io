○为河东公复相国京兆公启

今月某日，已遣某职鲜于位，奉启状谒贺新宠。至某日，复遣脚力某乙奉启，仰谘行李，愿就坦夷。今日蒙降专人，且云告别，正书辉握，横涕沾襟，实影响以疚怀，岂平生之易感？伏承决取峡路，东指广陵，相公亟历雄藩，惟循俭德，空持经笥，不事橐装。固以忠贯波神，仁怀风伯，自然利涉，安有畏途？虽二江双流，悬蜀土去思之恳；而一日十旦，慰扬州来暮之谣。封域匪遐，藩宣为累，不获仰瞻使节，窃止仙舟，感恋之诚，寄喻无所。今遣节度判官李商隐侍御往渝州及界首已来，备具饩牵，指挥馆递。伏惟俯从祖，暂驻征帆。南望烟波，恨无毛羽，下情不任瞻恋感激之至。


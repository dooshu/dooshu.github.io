子主

子主者。楚語而細音。不知何許人也。詣江都王。自言寧先生雇我作客。三百年不得作直。以為狂人也。問先生所在。云在龍眉山上。王遣吏將上龍眉山巔。見寧先生毛身廣耳。被髮鼓琴。主見之叩頭。吏致王命。先生曰。此主吾比舍九世孫。且念汝家當有暴死女子三人。勿預吾事。語竟大風發。吏走下山。比歸。宮中相殺三人。王遣三牲立祠焉。

子主挺年　理有所資　寧主神秀

拊琴龍眉　以道相符　嘗與訟微

匡事竭力　問昭我師


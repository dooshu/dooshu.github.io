○授卢藏用检校吏部侍郎制

敕：朝请大夫守中书舍人兼知吏部侍郎事修文馆学士上轻车都尉卢藏用，含和育粹，直道正身，学贯儒墨，词精比兴。风尘之外，独秀瑶林；清白之中，常悬冰镜。自四年掌诰，九品作程，峻而不杂，重轻咸当，简而能要。浮竞斯远。刀尺之委，铨衡已归，特选周才，更符佥望。可检校吏部侍郎，仍佩鱼如故。


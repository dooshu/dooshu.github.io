◎贤妇保家

周才美以刻薄起家，为子娶妇，初入门即付以斗、斛、秤、尺等物各两件，谕行入多出少之法。妇怪之，即涕泣求去，曰："翁所为有逆天道，后代必育不肖子破家，人谓妾所生，妾不受也。"才美悟，曰："然则改之何如？"妇问："用此几年矣？"曰："二十余载。"妇曰："必欲留妾，请反用二十余年，以偿昔日欺诈之数。"才美诺之，后生二子，皆登第。此妇既贤且智，以巾帼而能为干蛊之事，洵女丈夫哉！


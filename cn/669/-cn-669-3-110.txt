110　周公營成周三説


婁敬曰：「成王即位，周公營成周，以爲此天下中，有德則易以王，無德則易以亡。」見史記本傳。吕氏春秋恃君覽長利篇南宫括曰：「成王定成周，其辭曰：『惟予一人，營居于成周。惟予一人，有善易得而見也，有不善易得而誅也。』」説苑至公篇南宫邊子曰：「昔周成王之卜居成周也，其命龜曰：『予一人兼有天下，辟就百姓，敢無中土乎？使予有罪，則四方伐之，無難得也。』」三説大意略同。

【全云】此説非也。周公營成周，不過爲諸侯朝會之地，未嘗令成王徙都之也。果如吕覽、説苑云云，則「王公設險」之言皆贅矣。

【元圻案】林氏尚書全解召誥篇曰：「夫人之愛其子孫，天下之常情也。先王之奄有天下以傳之子孫，固宜緜緜延延於萬年而不絶。雖其子孫之賢不肖，歷祚之長短，不可得而必，然其創業垂統，深根固蒂，爲不可拔之勢以遺之者，未嘗不盡也。乃謂周公之心，苟其無德，則欲其易以亡，必無此理。」愚謂林説誠然。聖人惟望其子孫之賢，不計其傳祚之長短。子孫而賢，自有無疆之休；子孫而不賢，堯、舜且以天下與人矣。婁敬又曰：「凡居此者，欲令務以德致人，不欲阻險令後世驕奢。」却能見周、召二公公天下之意。






○易家有归藏判

甲为处士，家畜《归藏易》，常以七八为占，邻人告其左道。不伏。

四营成易，本用穷神，三代演图，孰云疑众。甲志敦素履，学洞青囊，不言非圣之书，忽招诬善之告。虽九六布卦，我则背於周《经》；而七八为占，尔盍观於殷道。徒惊异象，曾是同归，辨数虽冠履相暌，得意而筌蹄可忘。且穆姜遇艮，足徵麟史之文；尼父得坤，亦验《归藏》之首。以斯偿责，可用质疑。


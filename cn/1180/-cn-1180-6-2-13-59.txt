答应天巡抚孙小溪


蠲除宿逋，责完新赋，仆久有此意。拟俟皇储大庆，覃恩海内；今皇女生，则事不果矣。大疏即属所司议处，亦可推之各省也。

清丈事，闻已有次第。顷朱苏州以查过优免，开揭见教。其中似有查革总数，而无革过户名，安知其不详核于卑官杂流，而曲庇于宦族豪右乎？其视曹京兆所开，不逮远矣。






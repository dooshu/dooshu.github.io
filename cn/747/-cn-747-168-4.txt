○明堂大飨议

谨按明堂大飨，惟祀五方帝。故《月令季秋令》云：“是月也大飨帝。”则《典礼所》云：“大飨不问卜。”郑元注云：“谓遍祭五帝於明堂，莫适卜是也。”又按《祭法》云：“祖文王而宗武王。”郑元注云：“祭五帝五神於明堂，曰祖宗。”故《孝经》曰：“宗祀文王於明堂，以配上帝。”据此诸文，明堂正礼，唯祀五帝，配以祖宗及五帝五官神等。自外馀神，并不合预。

伏惟陛下追远情深，崇志切，故於明堂飨祀，加昊天上帝皇地，重之以先帝先后配飨，此乃补前王之阙典，宏严配之虔诚。往以神都郊坛未建，乃於明堂之下，广祭众神，盖义出权时，非不刊之礼也。谨按《礼经》，其内官中官等五岳四渎诸神，并合从祀於二至，明堂总奠，事乃不经。然则宗祀配天之亲，杂与小神同荐於严配之坛，理有不安。望请每岁元旦，唯祀天地大神，配以帝后。其五岳以下，请依礼於冬夏二至，从祀方丘圜丘，庶不烦黩。谨议。

郭正一

正一，定州彭城人。贞观中进士，累转中书舍人宏文馆学士，永隆二年迁秘书少监中书侍郎同中书门下平章事。武后临朝，转国子祭酒，罢知政事，历麟台监。永昌元年为酷吏所陷，流死岭南。


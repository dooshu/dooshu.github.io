颈凡十七穴第十二


廉泉，一名本池，在颔下结喉上舌本下，阴维、任脉之会。刺入二分，留三呼，灸三壮。《气府论》注云： 刺入三分。

人迎，一名天五会，在颈大脉动应手，夹结喉旁，以候五脏气，足阳明脉气所发。禁不可灸，刺入四分，过深不幸杀人。《素问·阴阳类论》注云：人迎在结喉旁一寸五分，动脉应手。

天窗，一名窗笼，在曲颊下扶突后，动脉应手陷者中，手太阳脉气所发。刺入六分，灸三壮。

天牖，在颈筋间，缺盆上，天容后，天柱前，完骨下，发际上，手少阳脉气所发。刺入一寸，灸三壮。

天容，在耳曲颊后，手少阳脉气所发。刺入一寸，灸三壮。

水突，一名水门，在颈大筋前，直人迎下，气舍上，足阳明脉气所发。刺入一寸，灸三壮。

气舍，在颈，直人迎夹天突陷者中，足阳明脉气所发。刺入三分，灸三壮。

扶突，一名水穴，在曲颊下一寸，人迎后，手阳明脉气所发。刺入三分，灸三壮。《针经》云：在气舍后一寸五分。

天鼎，在颈缺盆上，直扶突，气舍后一寸五分，手阳明脉气所发。刺入四分，灸三壮。《气府论》注云：在气舍后半寸。






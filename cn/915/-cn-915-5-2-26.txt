◇槐赋（并序）

文昌殿中槐树，盛暑之时，余数游其下，美而赋之；王粲直登贤门，小阁外亦有槐树，乃就使赋焉：

有大邦之美树，惟令质之可嘉：托灵根于丰壤，被日月之光华。周长廊而开趾，夹通门而骈罗。承文昌之邃宇，望迎风之曲阿。修干纷其ㄘ错，绿叶萋而重阴。上幽蔼而云覆，下茎立而擢心。伊暮春之既替，即首夏之初期。鸿雁游而送节，凯风翔而迎时。天清和而温润，气恬淡以安治。违隆暑而适体，谁谓此之不怡。（《艺文类聚》八十八）


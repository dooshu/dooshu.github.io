伤春


其一


河北烽烟地，江南花柳春。
经年愁战马，百驿少行人。
谋国无桢干，忧时独隐沦。
萧条摇白草，熠耀满青燐。
海岱风云变，幽燕壁垒新。
长安消息断，中夜望钩陈。

其二


畿辅疮痍遍，关河惨淡中。
狐狸啼落日，荆棘长春风。
星陨牙旗动，沙飞营幕空。
诏书频指授，使者日倥偬。
偃息疑诸老，忧勤忆圣躬。
何时求猛士，倚剑海云东。

其三


东秦称胜地，历下本名都。
不用飞书入，相将卷甲趋。
碧泉休虏马，紫殿饮群胡。
郡主填甃井，王孙泣路隅。
衣冠齐鲁尽，藩翰毕毛孤。
绕郭无人见，苍茫城上乌。

其四


阃外尝推毂，元臣自请缨。
何烦中使节，悉护九边兵。
春暝龙蛇斗，风霾海岳倾。
始知金甲贵，渐觉简编轻。
挞伐真无计，征输亦有名。
安危凭将相，黾勉效升平。

其五


汉塞依重险，胡兵去不难。
黄金东海尽，红粉北庭寒。
误国辞膏斧，安边更筑坛。
百城新鬼大，三月野花残。
祖逖思横楫，逢萌忆挂冠。
从来筹出处，莫作冥鸿看。





◇议定礼乐诏（三年。袁宏《纪》作章和元年正月）

朕以不德，膺祖宗弘烈。乃者鸾凤仍集，麟龙并臻，甘露宵降，嘉谷滋生，赤草之类，纪于史官。朕夙夜祗畏，上无以彰于先功，下无以克称灵物。汉遭秦余，礼坏乐崩，且因循故事，未可观省，有知其说者，各尽所能。（《后汉·曹褒传》。又见袁宏《后汉纪》十二作「汉遭莽弊，礼坏乐崩，因循故事，多非经典，知其说者之于天下，岂不远乎」？）


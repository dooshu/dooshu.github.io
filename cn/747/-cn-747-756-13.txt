○祭周相公文

维大和五年，岁次辛未，七月辛未朔，八日戊寅，故吏朝议郎知湖州诸军事守湖州刺史杜牧，谨遣军事押衙司马素，谨以清酌庶羞之奠，敬祭于故相国仆射赠司徒周公之灵。

伏惟相公之道，遍於天下，至如牧者，受恩丛深。爰自推齿，即蒙顾许，及在宦途，援挈益至。会昌之政，柄者为谁？忿忍阴污，多逐良善。牧实忝幸，亦在遣中。黄冈大泽，葭苇之场，继来池阳，栖在孤岛。僻左五岁，遭逢圣明。收拾冤沈，诛破罪恶。牧於此际，更迁桐庐，东下京江，南走千里。曲屈越嶂，如入洞穴，惊涛触舟，几至倾没。万山环合，才千馀家，夜有哭乌，昼有毒雾，病无与医，饥不兼食，抑暗逼塞，行少卧多。逐者纷纷，归轸相接，唯牧远弃，其道益艰。相公怜悯，极力掀拔，爰及作相，首取西归，授之名曹，帖以重职。虢国太子，绛市谍人，死而复生，未足为喻。旌旆西去，拜於都门，贤士大夫，无不攀惜。皆曰相公，事君尽忠，保道轻位，大张公室，尽闭私门，彼由径者，跛倚不进，天下贤彦，明知所趣。重德壮年，众期再入。

牧守吴兴，继奉手示，但云休退，不言疾恙。讣问忽至，恸哭问天。呜呼！苍生未济，而丧我相，为苍生恸，岂独私恩。想像音容，思惟恩纪，期於令嗣，可以效死。吴洛相远，逾於二千，无因拜柩，见归九泉。哭送使者，致诚奠筵。伏惟尚飨！


日夕山中忽然有怀





久卧青山云，遂为青山客。山深云更好，赏弄终日夕。月衔楼间峰，泉漱阶下石。[一]素心自此得，真趣非外借。鼯啼桂方秋，[二]风灭籁归寂。[三]缅思洪崖术，[四]欲往沧海隔。云车来何迟，[五]抚己空叹息。

[一]《周礼》：善沟者水漱之。



[二]鼯，飞生鸟也，见七卷注。



[三]《初学记》：“风吹万物，有声曰籁。”



[四]《广韵》：“缅，远也。”《神仙传》：卫叔卿与数人博戏，其子度世曰：“是谁也?”叔卿曰：“洪崖先生。”



[五]魏武帝诗：“乘驾云车，骖驾白鹿。”古诗：“轩车来何迟。”






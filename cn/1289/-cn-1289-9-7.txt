脾胃大肠受病发腹胀满肠中鸣短气第七


〔一〕邪在脾胃，则病肌肉痛。阳气有余，阴气不足，则热中善饥；阳气不足，阴气有余，则寒中肠鸣腹痛；阴阳俱有余，若俱不足，则有寒有热，皆调其三里。

〔二〕饮食不下，膈塞不通，邪在胃脘。在上脘则抑而下之，在下脘则散而去之。

胃病者，腹釆胀，胃脘当心而痛，上榰两胁，膈咽不通，食饮不下，取三里。

腹中雷一本作常 鸣，气常冲胸，喘，不能久立，邪在大肠也，刺肓之原、巨虚上廉、三里。腹中不便，取三里，盛则泻之，虚则补之。

大肠病者，肠中切痛而鸣濯濯，冬日重感于寒则泄，当脐而痛，不能久立，与胃同候，取巨虚上廉。

〔三〕腹满，大便不利，腹大，上走胸嗌《灵枢》下有喘息二字 ，喝喝然，取足少阳。腹满，食不化向向然，不得大便，取足太阳。腹痛，刺脐左右动脉，已刺按之，立已；不已，刺气街，已刺按之，立已。

〔四〕腹暴痛满，按之不下，取太阳经络血者，则已，又刺少阴俞一本作少阳俞 去脊椎三寸旁五，用圆利针，刺已如食顷久，立已，必视其经之过于阳者数刺之。

〔五〕腹满不能食，刺脊中。腹中气胀引脊痛，饮食多，身羸瘦，名曰食晦，先取脾俞，后取季胁。

大肠转气，按之如覆杯，热引胃痛，脾气寒，四肢急烦，不嗜食，脾俞主之。

胃中寒胀，食多，身体羸瘦，腹中满而鸣，腹釆，风厥，胸胁榰满，呕吐，脊急痛，筋挛，食不下，胃俞主之。

头痛，食不下，肠鸣胪胀欲呕，时泄注，三焦俞主之。

腹满胪胀，大便泄，意舍主之。

胪胀水肿，食饮不下，多寒《千金》作恶寒 ，胃仓主之。

心腹胀满，噫，烦热，善呕，膈中不利，巨阙主之。

寒中伤饱，食饮不化，五脏釆胀，心腹胸胁榰满，脉虚则生百病，上脘主之。

腹胀不通，寒中伤饱，食饮不化，中脘主之。

食饮不化，入腹还出，下脘主之。

肠中常鸣，时上冲心，灸脐中。

心满气逆，阴都主之。

大肠寒中《千金》作疝 ，大便干，腹中切痛，肓俞主之。

腹中尽痛，外陵主之。

肠鸣相逐，不可倾侧，承满主之。

腹胀善满，积气，关门主之。

食饮不下，腹中雷鸣，大便不节，小便赤黄，阳纲主之。

腹胀肠鸣，气上冲胸，不能久立，腹中痛濯濯，冬日重感于寒则泄，当脐而痛，肠胃间游气切痛，食不化，不嗜食，身肿一本作重 ，夹脐急，天枢主之。

腹中有大热不安，腹有大气如相夹，暴腹胀满，癃，淫泺，气冲主之。

腹满痛不得息，正偃卧，屈一膝，伸一膝，并气冲，针上入三寸，气至泻之。

寒气腹满，癃，淫泺，身热，腹中积聚疼痛，冲门主之。

腹中肠鸣盈盈然，食不化，胁痛不得卧，烦热口干燥，不嗜食，胸胁榰满，喘息而冲膈，呕，心痛及伤饱，身黄，酸痟羸瘦，章门主之。

肠鸣而痛，温溜主之。

肠腹时寒，腰痛不得卧，三里主之。

腹中有寒气，隐白主之。

腹满向向然，不便，心下有寒痛，商丘主之。

腹中热若寒，肠善鸣，强欠，时内痛，心悲气逆，腹满，漏谷主之。已刺外踝上，气不止，腹胀而气快然引肘胁下，皆主之。

腹中气胀，嗑嗑不嗜食，胁下满，阴陵泉主之。

喘，少气不足以息，腹满，大便难，时上走胸中鸣，胀满，口舌干，口中吸吸，善惊，咽中痛，不可内食，善怒，惊恐不乐，大钟主之。

嗌干，腹瘛痛，坐起目 ，善怒多言，复溜主之。

腹寒胀满，厉兑主之。

腹大不嗜食，冲阳主之。

厥气上榰，解溪主之。

大肠有热，肠鸣腹满，夹脐痛，食不化，喘，不能久立，巨虚上廉主之。

肠中寒，胀满善噫，恶闻食臭，胃气不足，肠鸣腹痛，泄，食不化，心下胀，三里主之。

腹满，胃中有热，不嗜食，悬钟主之。

大肠实则腰背痛，寒痹转筋，头眩痛；虚则鼻衄，癫疾，腰痛濈濈然汗出，令人欲食，欲走，承筋主之，取脚下三折横，视盛者出血。






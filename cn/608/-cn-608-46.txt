卷四十六 江右死义列传

万元吉

杨廷麟

郭维经

揭重熙

詹兆恒

曾亨应

陈泰来

胡梦泰

傅鼎铨

▼万元吉，字吉人，江西南昌人；天启乙丑进士。年十九，司理湖州；陞大理寺评事。性英利疏旷，不当时宜而好议论，初官用是不达。时二寇流毒中原，元吉乃以南兵部职方，从阁部杨嗣昌军前赞画，护军楚、蜀；驱驰备辛苦，身止随一僕，偃侧戎莽，不通家书者七、八年。转本司郎中，出知扬州。

弘光中，陞僕寺少卿。时高杰入淮、扬大掠，且请妻子安江南，廷议警骇。元吉慨然请出谕止，因受命监军，驻滁阳。请追卹前阵亡将猛如虎、刘士杰、郭关、猛先捷等并讼蓟辽旧督赵光抃之冤，以鼓敢战之气。时扬、淮、六合一带，所在兵民互格，遂上便宜，以为“镇兵素少纪律，民竞自卫，益复鸱张。一城之隔，民以兵为贼、兵以民为叛，内自携贰。猝有贼至，何所用之？请令居民尽移城内，间出城外，有无贸迁。各将领派兵宿驻，严禁毁伤，勿得强御。”又云：“目前急着，固应排难解纷；而尾大末流，亦急防微杜渐。”遂移书告勉靖南伯高得功，期以「首倡协恭，共奖王室」；仍请褒扬得功，示劝诸镇。会廷议上诸尊谥，元吉复疏「建文君年号宜复，景皇帝庙号宜崇，靖难死事诸臣谥荫宜补」。又「请录崇祯末北京、各省直城陷殉节诸臣，採辑成书，分别二等，酌与廕谥庙祀；且颁行学宫，广示激劝」。诏可之。于是追恨往事之失，欲尽力惩毖，以急救封疆。疏略曰：“臣惟主术无过宽严，道存兼济：官常无过任议，义贵相资。先帝初临海宇，惩逆珰用事，争意见之玄黄，略绸缪之桑土；卤入郊圻，束手无策。于是赫然振怒，一时宵壬遂乘间抵隙，中先帝以用严之说。凡廷杖、告密、加派、抽练种种新法，使在朝者不暇救过，在野者无复聊生，然后号称振作！乃边警如故，寇祸弥张。十余年以来，小人用严之效，彰彰如是。先帝悔之，于是更崇宽大，悉反前规，天下以为太平可致。诸臣乃复竞贿赂、肆欺蒙，每趋愈下，再撄先帝之怒；诛杀方兴，宗社继没。盖诸臣之孽，每乘于先帝之宽；而先帝之严，每激于诸臣之玩。臣谓宽严之用互偏者，此也。国步至今，艰难已极。势有极重，不可挽以理；事有默救，不可喻以言。乃议者求胜于理，即不审势之重轻；好伸其言，多不顾事之损益。即如昨岁督师孙传廷坐镇关中，识者俱以不宜轻出，出则兵露运绝，立见败折；然已有逗挠议之者矣。贼既渡河，臣即与阁臣史可法、姜曰广等云：宜亟撤关、宁吴三桂，俾内屯迎击，以固三辅。先帝召对，亦曾及此；然已有蹙地议之者矣。乃贼势薰灼，廷臣劝且南迁，并及圣储监国留都。语不择音，要亦权宜使然：又已有邪妄议之者矣。天下事无全害，亦无全利；当局者不敢违众独行，旁持者必欲强人从我。由事后而观，即悔恨何补！臣谓任议之途太畸者，此也。夫事前之失，为事后之鉴，诚以宽为体、严为用。崇简易，推真诚为宽，则滥赏纵罪者非宽；辨邪正，综名实为严，则钩鉅披根者非严。宽严得济，任议乃合。”上不复省。

及南都陷，镇将金声桓随以江西降清；元吉野走。声桓以书招之，元吉作书以绝使曰：“某赋性迂执，与世多违；属有建白，皆预计曲突，而动加阻抑。误国之罪，千秋青史，勿与分过也。前者乘舆潜出，猝不及知，莫由随跸。脱身归来，焚烧衣冠，矢以泉石没世。昔太公秉钺，先释首阳饿夫；秦政刑灰，不录桃源鸡犬。台台惠顾夙好，欲强被以圭组。夫人相知，贵相知心；台台与某周旋兵火扰攘之中，尚不知其硁硁小节，胶固难通乎？从古良臣忠臣，但听人自取其一。台台自为良臣，某得为忠臣，其揆则一。譬以一叶置洪水中，幸而见容，则为陶靖节，惟台台之赐；不幸而见逼，则为谢叠山，志也。伏望台台俯垂鄙分，严戢部伍，抚绥宗氓；凡绅士行藏，听其自便：令此一方人皆谓不佞与台台有口舌功，即属云霄高谊。昔不佞与史相公书札往复，常谓「事不济则继之以死」。今史不食前言，幽冥之中，安忍负此良友也！”声桓得书，亦不复强。

至丙戌，吉郡失守，复陷万安。元吉以虔院督师，与总宪陈赓、兵曹王其宖并议列栅张家渡以拒北兵，不则阻皂口；而诸军风鹤且溃，陈赓以滇兵先入虔，元吉独留皂口八日。时太僕卿李陈玉、兵科给事中杨文荐等先在虔，力请相国苏观生及江抚刘广胤发赣兵诣皂口协战，观生仅遣新威营二百人。已北军大至，二百人先溃；元吉乃抵虔。时虔人仓卒，兵曹万六吉欲以元吉家人潜出；元吉大怒，至欲杀其二妾以殉。虔心稍定，遂檄南雄、南康咸以兵来会。已北军猝至，方议坚壁；而苏观生率所部退守南康，于是滇、粤诸师至南康者不及下。四月，阁部杨廷麟乃以兵入虔；而南雄旧虔督令副将吴之蕃等部援虔之师接战清师于李家山、九牛之间，大有斩获。盖诸师会虔十余壁，颇锐思战。诏加元吉兵部尚书；元吉持重，必合南安水师始出战。时水涸，舟难下；八月，北兵截舟师半道，尽拦城外，几夺西门。孙之獬为清招抚，射榜城中劝降；元吉火之，不省视。九月，北军并有南康，诸军益溃去。十月，城陷，元吉自持槊，战于小南门；不利，走建春门，诸军拥出城外。乘间，投水死。

元吉守赣，金声桓围之一年，城中食尽；元吉发书某某请援兵，一书截一指缄牍内，血淋漓书面。城将陷，其子说元吉降。元吉大怒，手刃其子；以颈血储盆水，呼各将士歃血同心，誓死不变。城中斗米八千钱，饿死者相枕藉，而军民之心死守愈固；时人比之张睢阳。

▼杨廷麟，字伯祥，号机部；江西清江人。己巳选贡，出督学蔡懋德之门。庚午，隽南雍；明年会试第二，改庶吉士，授编修。博学好奇，尝慨持符壁原上者庸愞不力，每奋槊欲起。会两寇剧甚，遂自请监军。戊寅，改兵部职方司主事、军前赞画，出走楚、豫之间。久之，因左右掣肘，不得志。己卯，罢去。壬午，起原官；寻亦去。弘光中，起故翰林原官；廷麟曰：“吾便尽收河南、北故物还阙下，不足逢马士英一盼！”病，不起。

乙酉，南都陷，故帅金声桓降清，遂以师破南昌，抚、建、广皆陷。诸生就公何处？廷麟曰：“义不辱！匿影臣庐，如晋处士潜已矣。”生曰：“彭泽小臣；公以大臣，为五柳计乎？”廷麟感起，振义旅来会太和，与道臣彭期生合。会隆武正号闽中，进廷麟大学士兼兵部尚书，督师恢复。遂与大司马郭维经协守吉安；城坚，清兵突不入。已而粮竭不能守，廷麟走檄粤中，一战复之；逡巡者数月，而外援不至，鼠雀且尽。丙戌三月，吉安复陷；廷麟复联络王阎总及张安各义兵自雩都来虔，与虔抚万元吉、兵垣杨文荐等戮力城守。是时李家山、九牛之间与北军决战屡捷，有诏旌异，改郡名为「忠诚府」；而文荐专守西门当北冲，尤多奇捷。久之，会虔下者十余壁，约可四万余人。时敌艘得水涨，飞帆拂十八滩上，石齿不为阻；列营城东北山麓，距城二里许；日每三、四鸣角，张云梯渡水逼城。城亦鸣砲应之，多所杀伤，则必驮尸以去。尝潜舟尾伺城，城中夜缒五百人，人挟束薪，翼以火筒火铳，纵燔之；敌灼，遁去。有白马红披为略阵指挥，砲及之，猝堕马；墨将军者，方浴幕中，僵澡盆不起，左右不觉也，久乃知飞砲所中。敌或伺静处，以云梯登陴，附堞蚁上；则爇「万人敌」掷之，火发桶裂，铁菱飞出若火鸦，登陴者震跌负伤走。复夜选死士千人，负九龙鎗乱飞而渡，猝发鎗，火延帐房；敌惊，颠踣去。城头鼓噪震天地，遂登舟拔营走三十里。围城二月，城坚不可猝拔，因尽屠诸县以孤虔。已而，敌益至。而守虔者愿皆权宜，庙算不足，无专制；以故诸壁自以起义不称使，而实无现粮。廷麟语元吉：「此不足战也，须大驾来会」；檄南安水师与共事。八月，水师半道为北兵所截，兵仗火具一时烬。广营、滇营称最强，广兵跣足跳山如飞，滇兵甲械犀利、标鎗连弩洞胸穿札；时壁东南城外，清兵乘胜掩之，尽溃去，虔势阻。九月，清兵力攻西门，已登月城；廷麟等力督死士缒城格斗，且退去。清兵还取南康，虔势益孤。各师迄借端稍稍引去，城中仅郭维经、江起龙、汪国太、金玉振、徐日新、王志忠等部，部不能千人；而别部谢之良数千人次雩都观望，粤西援兵踰岭不即至：廷麟左右支吾，心力瘁尽。嗣闻延平失守、驾奔汀州，辅臣苏观生託逆驾去，亦邀廷麟；廷麟曰：“吾必固西粤门户以待，廷麟死此矣！”已而汀信阻绝，人心皇皇；廷麟曰：“灵武不终，天哉！”十月，清兵间知备单；初三日午夜，天火如雨堕营中，清前部由小南门踰城入。城中仓卒巷战，犹胜负互，总兵刘天驷力杀北军数十人。黎明，清师大至，大司马郭维经促水师睨砲，连发四十八门皆裂；清师尽入城纵火。城中士民犹奉廷麟义，格斗死者无算，诸池井积尸几满。廷麟以事不可为，投藕池死；北军争得其冠服以为功。二妾率群婢亦投井死。

时同难郭维经、万元吉、彭期生、姚奇胤、黎遂球，皆别有传。经历卢观象、参将月中桂，同池水死。王其宖，安福人，以选贡官兵部主事。守东门，初被砲伤额。见执，骂不绝口，死；弟贡生其窿从之。龚棻，新建人，崇祯癸未进士，官吏部。与其窿同督水师入赣，堕马卧病；卒拥出涌金门，投水死。万发祥，清江人，癸未进士，官翰林兼兵科。守小南门；城陷，为乱兵所害。庄以莅，赣州人，为监纪知县。城陷，与其弟诸生某咸自尽。被执至南昌者四人：都御史杨文荐、兵部员外于期昌、总兵刘天驷、副将汪起龙。文荐，湖广京山人，癸未进士。屡战捷，西门城陷，方投水，被执。期昌，湖广黄冈人，己卯乡荐；与天驷、起龙三人俱就刑；独文荐得释，入山愤郁死。而廷麟故贡试督学蔡懋德，甲申年已先死贼难。

▼郭维经，号六修，江西龙泉人。少孤贫，依僧寺读书，辄以道学自勉。为人端严、清润。天启乙丑进士；以县令起，历任留都操江御史。事隙，即诣罗明德祠讲学，四方从者榖量云屯。

以定策勋，升应天府尹，晋兵部尚书。与马士英不协，遇事饬之；士英潜上疏，降级视事。会北兵逼淮，士英欲以奉兵失机坐之；都人数千诣阙乞免，仅革职回籍。复遮罗不得去，留城外且半月。北兵渡江，乃合阁部杨廷麟突起龙泉山中。

丙戌六月，隆武义维经，以原官加敕总制，提所部三千人入虔，共城守；间二、三捷，清兵不能下。及南安水师巨舟八十余号为清兵所覆，滇、广兵寻溃；虔人丧气，众渐逸去。维经奉闽手敕至再，将以九月望日行逆跸；城单，廷麟固留，且止。遂与兵科万发祥、兵部王其次等联属乡勇，约各社长会于明伦堂；维经与万元吉共致犒，定迴环巡城规制，士民稍稍振。十月，清得间从小南门入，维经拒战东门，不利；众兵拥入嵯峨寺，纵火焚死。

时同难多人，死火者为袁从谔，号昌言，湖广柳州人；己卯乡荐。督楚师来赣，守西门。中书舍人刘孟鍧，号和倪，安福人；丁卯乡荐。守建春门。

▼揭重熙，字万年，江西临川人。以崇祯己巳选贡例，出督学蔡懋德之门。丙子，赴「五经」南闱，坐违式放。而北闱以兵事急更期，则重茧徒步疾走北闱，必以「五经」；是年竟得隽。丁丑成进士，亦以「五经」。授福宁知州，在官廉勤朴素。昆弟视其任，行李不办归。治有声，本省同考；忧去。癸未，擢南礼部主事。国变，归。唐藩正位闽中，转兵部职方司。闽亡，归里。

永历二年戊子，清督师金声桓反清南昌；诏加重熙兵部侍郎，集万人应声桓。期年，声桓败；重熙犹创呼抚、赣、闽、广间，与曹大镐势合。历三载，屡跌复兴。久之，粮尽众解。清求之急，伪为贾，短褐芒履，亦重茧数千里，只身谒上桂林；痛哭陈情，有曰：“臣足万里不踬，愿驰内地乱清；而李将军以正兵东徂，吾蠹虫或补万一。愿得尺一之诏，奋诸敝惰！”上曰：“善。”立授兵部尚书，加衔太子太保，以广兵数百人从；复鼓义旅奋击江、闽间，清不能难者期年。已而复不振，栖武彝山自保，便服私出相形。后乡人洩之清，缚诣建宁狱。出讯，重熙百不屈；狱中着天文、兵法等书，犹作诗寄同乡故人。借书夜读，萧然自得，同狱骇之；绝不一及家事。阅半载，临刑，犹加网正帻，与曹大镐同难。遗笔云：“行年四十有七，不为夭。官至大司马，不为卑。文章政事粗有名于时，不为辱。所耿耿者，数载孤臣，竟无一当以报君父！虽不杀贼于生前，死作厉鬼报诸帝于地下也。后之志大而才疏者，其亦可以为鉴矣！”遗诗数百首，不及录。

有子一，名时；年十二，清督学樊缵前令寄名于学，亦并寄傅鼎铨、罗万藻子于学。

▼詹兆恒，江西永丰人。崇祯辛未进士，授瓯宁县令。丁丑，考选南京广西道御史。己卯，巡视下江。乙酉，入闽，为隆武部院，率义兵千人守怀玉山。北兵至，众寡不敌，被执；不屈，死之。妻某氏，驱去，几受淫；啮鞑手，齿透其骨，遂遭害。

▼曾亨应，号篁山，江西临川人；崇祯甲戌进士。历吏部郎中，主选，得罪免。尝语傅鼎铨：“吾能刺腕血，逆流上臂；又能日中仰睇丝，辨五色不眩。”鼎铨以为天赋之奇。

乙酉，分里起义抗清，不胜被执；语不恭，及难。

长子有筠，乙酉选贡；同日殉父。而大应，亨应之兄也；积太学生为邑丞，陞广西灵川知县，历任浔州太守。清兵猝至浔，大应方朔日诣文庙。守弁奔，清人遇大应庙门之外，问「何官」？大应分必死，从容应曰：“我此城太守也。正欲见汝主帅。”兵以其坦不惧，疑与主帅有旧，不敢虐；遂以其家属同赴梧州。大应妻久卒，惟一妾随；大应猝推妾堕井中，俯井为一叹。既抵梧，卒欲其易服见帅，大应叱之。方巾阔袖，扬步至帅门；大笑曰：“此吾死所矣，速与一刀，无多言！”或有劝之降者，辄瞋目骂；遂见害。

▼陈泰来，号刚长，江西新昌人；崇祯辛未进士。官兵科给事中。

乙酉，金声桓复南昌，筠与省邻；闻士人多响应，从戴国士议，遗楚副将以兵至新昌，尽劫其邑之乡绅以往。泰来愤然誓师，欲诣南昌；去三十里，与北兵战于胡城。泰来鏖战，阵中为乱兵所杀。

先是，甲申闯贼败窜，期径道新昌走长沙，泰来将兵御截；李自成奔八公山，九日登高，乡民群以梃击杀自成，实泰来功也；里人生祠泰来。东郊十里有石柱一丈，勒「陈刚长先生杀逆贼李自成于此」。

▼胡梦泰，江西铅山人，崇祯丁丑进士；官吏科给事中。南都陷，梦泰在籍，破家起义，死守铅山。北兵围之数月，力尽城陷；夫妇同缢，死之。

▼傅鼎铨，江西金谿人。崇祯庚辰进士，官翰林院简讨。

乙酉，与揭重熙起义，力尽被擒。巡抚待之以礼，劝降不屈；复使作书招抚重熙，鼎铨笑曰：“岂有已不降而劝人降者乎？”因引文文山写「零丁洋」诗拒张洪范事以答之。在狱赋诗，有「誓心」、「誓舌」、「吊曾篁山、万吉人、杨机部、刘孝则」、「刘生妻妾双烈歌」及「拒降」等诗数十首。作「正命铭」以待尽，铭曰：“经严猾夏，义大复仇；民安勿获，主辱何求？生不负学，死不降志；取义成仁，庶毕吾事！”临刑，肩舆赴市，衣冠如平时。儈子言衣在不可行刑，请去衣；乃袒其项。又云直立难以行刑；命取小椅至，坐而受刑。谈笑自若，毫无变容。清省试诸士，闻之多有泣下，不终场事而去者数十余人。

▼徐敬时，江西铅山人崇祯庚辰进士，为倪文正所取士。

乙酉，北兵至江西，敬时走闽中，奉隆武。隆武遁，敬时归至永丰，与土人杨文聚众万余人，踞守九仙山。此山峭壁千仞，下临绝壑；上之者须接长梯，缘崖凿孔架成栈道。闻北兵至，则撤去栈道，猿鸟不通。上有大池，大旱不涸；所积粮储，可食十年。自乙酉至癸巳，虎踞在山，人不能犯。江西抚按请发浙、闽及豫章三省兵围之一年有余，不得下。癸巳九月，杨文为流砲所中，弹入咽喉，立刻死；众心不固，议下山归降。敬时见时不可为，乃作绝命诗四首。一曰：“国破家亡难乞身，半生尝胆误凡尘！由来取义成先哲，不使文山只一人！”二曰：“泛河木偶扛诗书，待整干坤「福」不如；龚胜含悲李业泣，何当缀甲立沟渠？”三曰：“父子相呼地下从，结缨何事丘陵封！须知袁最求先尽，灵庆于今处处逢！”四曰：“归与归与叹年年！于义得之不怨天。争似九仙干净土，无烦半陌招魂钱！”自缢死之。九仙山男妇数千人，舁杨、徐二榇投降。巡抚戮杨文尸而不及敬时，时人谓之天意。二子甫弱冠，并释归业。

石匮书曰：太史公传留侯，谓似妇人好女；人多不信。万吉人，少年登第，美如冠玉。其慷慨激烈之气，虽古之侠士，不是过；而当其死守赣州，截指请救，则是张睢阳与南霁云且合为一人。以貌取人，可谓万吉人决能办此哉！杨、郭、傅、曾与吉人同事，而詹、胡、陈以倡义存鲁，徐、揭以顽民守雒，皆铮铮一时之选也！又曰：癸巳八月，余上三衢、入广信，所过州县，一城之中但茅屋数间，余皆蓬蒿荆棘，见之堕泪。讯问遗老，具言兵燹之后，反覆再三；江西士大夫响应金、王，株连殆尽：言之可悯！及至信州，见立砦死守者，尚有数十余处；而乡村百姓，强半戴发。缙绅先生，间有存者；皆隐匿山林，不见当道。文士有知名者，不出应试。鼎革已十载，雒邑顽民，犹有故主之思。舍此以往，天下所无也！总之，千古节义，多出江西庐陵、广信；垂范不远，木本水源，感发有自，不其然哉？












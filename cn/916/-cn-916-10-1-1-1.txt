【贻韦居士诗】

〖北史曰：韦□。字敬远。杜陵人。志尚简澹。州郡徵辟。并不就。周文帝经纶王业。侧席礼聘。竟不能屈。时人号为居士。明帝即位。礼敬愈厚。乃为诗以贻之。□答诗愿时朝谒。帝大悦。敕有司日给酒一升。号曰逍遥公。〗

六爻贞遁世。三辰光少（《类聚》作少光。）微。颍阳去犹（《周书》作让逾。北史、文苑同。）远。沧洲（《周书》作州。文苑同。）遂（《周书》、北史作去。文苑同。又注。一作遂。《诗纪》云。一作去。）不归。风（《周书》作香。北史、文苑同。）动秋兰佩。香（《周书》作风。北史、文苑同。）飘莲叶衣。（文苑衣韵两句在飞韵下。）坐石窥仙洞。乘槎下钓矶。岭松千仞直。严泉百丈飞。聊登平乐观。遥想首阳薇。傥（《周书》、北史作讵。文苑同。又注。一作傥。）能同四隐。来参余万机。（○《周书》韦□传。北史韦孝宽传附□传。《类聚》三十六。文苑英华二百三十二作招隐士逍遥公韦□。《诗纪》百十二。）


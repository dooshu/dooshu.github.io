○歲考通事官生 【 歲考通事】

臣等竊惟通事之設。上以宣明華夷一統之分。下以偵察來夷誠偽之情。必須諳習其聲音。而後能周知其意向。比之譯字官生。原不相同。葢譯字以能譯其文為業。而通事以能通其語為職者也。節年相承。必試以字者。良以聲音易混。而字畫有跡。可以旌別耳。然夷語有音而或無其字。譯書有字而未盡其音。且今考試題字。秪依各夷譯書。而夷考其書。本以中國之人。審問夷語。既未能無誤。而自該邊或本國轉相抄寫。亦不免漸失其真。今雖所試字畫。盡無訛謬。終不適用。徒為彌文。所據各館通事官生。固不在能譯其字而巳。但夷種有東西南北之異。而夷語有喉舌齒唇之分。非可強解而驟通者。必立師以教之。而又積以歲月。庶幾可以漸入。合無於各館中視人數多寡。掄選年深通事了曉夷語者一二人。立為教師。不分有無夷人。每日黎明時進館。督率各館通事人等。演說夷語。或其中有未能盡曉者。遇有該邊原來伴送通事。許各館教師備細詢訪。務求通曉。音字不差如三年之中教習有効。候類考之時。具名奏請擢用若生徒有驕恣怠惰。不遵約束者。許教師具呈提督主事。轉呈本部黜罰。其教師等官如或挾長忌嫉。隱祕的傳。索取常禮。假公行私者。聽本部廉實。輕則量行懲革。重則參奏究治。再照各館官生、每遇該寺稽考。往往託赴兩館及提督主事查點、則又稱在鴻臚以致職業曠廢、徒糜廩祿、應對差訛、致笑夷方、甚者規求小利。或教唆夷人額外求賞。或增添物價。隨數分取。損威啟釁。關係匪輕。推原其故。葢管理責成之權未專。而勸懲鼓舞之方未備也。合無行令提督主事、置立卯簿一扇每五日令各館官生齊赴畫卯、如有不到者、明書各員名之下、每月朔望、教師引領生徒、將所習譯書抽試數字、夷語演說一遍、遇有夷人到館。則卯入酉出、時刻不許擅離、不在五日之例、提督官於季終將卯簿封呈本部、以一季考、兼論其勤怠、歲終備開考語封呈本部、以待三年通考其廉污、本部季考及三年通考之時、必合字與音相兼、考挍其補缺食糧冠帶授職事宜、仍俱遵照本部嘉靖二十五年二十六年題奉欽依事例施行、如此則人有定志、而不負乎作養之恩、官不虗設而亦可裨懷柔之典矣、


○杜鸿渐兼东都留守制

门下：东周以召公相宅，西汉以萧何居首，则保之寄，多属辅臣。今以庙堂硕老，坐而敷政，和恒居师，用义厥服。特进行门下侍郎中书门下平章事山剑副元帅太清宫使崇元馆大学士上柱国卫国卫国公杜鸿渐，诞受天和，陶合一气，德言敬直，动於神明，定义中兴，光替大业。陈三代之礼乐，成一朝之制度。雄词奥学，洞究天人，以道弼子，於兹五载。每有大事，乃心忠勤；至於危难，尤思赴蹈。叶和堂上之谟，匡济天下之务。出镇梁益，西南晏然。人之具瞻，朕所毗倚。实仗宏化，兼抚东郊。宜以二南之风，用增九鼎之重。可兼东都留守，馀如故。主者施行。


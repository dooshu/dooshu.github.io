25　古詩黄姑即河鼓之音訛


古詩「黄姑織女時相見」之句，此所云「黄姑」，即「河鼓」也，吴音訛而然。此條乃宋張邦基墨莊漫録語。

【方樸山云】李義山自注其詩，引古詩云：「王姑阿母時相見。」

【全云】黄姑星，牽牛星之别名。爾雅以河鼓星爲牽牛，非是。

【集證】藝文類聚載古歌云：「東飛伯勞西飛燕，黄姑織女時相見。」

【元圻案】周密癸辛雜識：「七夕牛女渡河之事，古今之説多不同。非惟不同，而二星之名莫能定。荆楚歲時記云『黄姑織女時相見』，太白詩云『黄姑與織女，相去不盈尺』，是皆以牽牛爲黄姑。然李後主詩云『迢迢牽牛星，杳在河之陽。粲粲黄姑女，耿耿遥相望』，則又以織女爲黄姑，何耶？又歲時記又以黄姑即河鼓，爾雅則以河鼓爲牽牛。晉天文志云：『河鼓三星，即天鼓也。牽牛六星，天之關梁〔一〕，又謂之星紀。』又云：『織女三星，在天紀東端，天女也。』漢天文志又謂：『織女天之貞女。』其説皆不一。」〇案：爾雅釋天：「星紀，斗、牽牛也。」又曰：「河鼓謂之牽牛。」邵氏正義曰：「此所以别於星紀之牽牛也。」然則爾雅蓋謂河鼓亦名牽牛，非以河鼓爲即星紀之牽牛。謝山於此似未詳攷。石氏星經織女三星、河鼓三星圖皆作鼎足形。或以河鼓爲織女，蓋因星象之似而誤。以河鼓爲牽牛，蓋因不詳審爾雅而誤。河鼓、黄姑語之轉耳。

〔一〕「梁」，原脱，據中華本癸辛雜識前集牛女補。






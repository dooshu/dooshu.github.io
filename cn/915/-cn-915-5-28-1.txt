◇奏请追崇始祖

臣闻尊祖敬宗，古之大义。故六代之君，未尝不追崇始祖，显彰所出。先王应期拨乱，启魏大业，然祢庙未有异号，非崇孝敬、示无穷之义也。太尉公侯，宜有尊号，所以表功、崇德、发事、显名者也。故《易》言乾坤，皆曰「大德」，言大人与天地合。臣等以为太尉公侯，诞育圣哲，以济群品，可谓资始，其德之号，莫过于「大王」。（《通典》七十二）


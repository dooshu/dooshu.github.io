○李调元兄弟词

绵州李雨村观察［调元］所刊函海一书，采升庵著述最多，惜校对未甚精确。其自著童山诗文集亦不甚警策，词则更非所长。惟浣溪沙云：“斜掩金铺日影移。水晶帘子镇垂垂。杨花偏傍绣帏吹。玉步摇欹笼鬟懒，金泥裙卸整腰迟。春愁一片化游丝。”谒金门云：“风过处。吹落一庭轻絮。几阵廉纤窗外雨。绿迷芳草渡。才见峰酣蝶舞。又早燕来鸿去。试问落花谁作主。流莺娇不语。”为集中之最。观察弟墨庄，名鼎元，官宗人府主事。咏阑干金缕曲云：“婉转情何极。衬花阴、春藏几许，蝶蜂曾识。曲录玲珑呈幻影，低护青青草色。正睡起、海棠无力。偏共柔肠争九转，便阳乌、午影扶难直。桃源路，一湾隔。<立令><立屏>鹤步还愁入。算惟有、槐边蚁度，柳边莺织。月夜纵横添断竹，羽客凭虚弄笛。早绊住、花间游屐。酒点茶痕人去後，更谁怜、粉唾黏尘迹。留浅荫、蘸苔碧。”音情浏亮，颇能体物而不带於物。


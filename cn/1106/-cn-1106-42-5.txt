○南涧中题

（公永州诸记，自朝阳岩东南水行至袁家渴，自渴西南行不能百步，得石渠，石渠既穷，为石涧。石涧在南。集又有《石涧记》，即此诗所题者也。补注：《笔墨闲录》云：《南涧》诗平淡有天工，在《与崔策登西山》诗上，奇语故也。）

秋气集南间，独游亭午时。回风一萧瑟。林影久参差。始至若有得，稍深遂忘疲。羁禽响幽谷，寒藻舞沦漪。（《诗》：河水清且沦漪。注云：小风水成文转如轮，其状漪然也。）去国魂已游，怀人泪空垂。孤生易为感，失路少所宜。索寞竟何事？徘徊只自知。谁为后来者，当与此心期。（东坡尝题此诗后云，柳子厚南迁后诗，清劲纡徐，大率类此。又云：柳仪曹《南涧》诗，忧中有乐，乐中有忧，盖绝妙古今矣。然老杜云：王侯与蝼蚁，同尽随丘墟。仪曹何忧之深也。）


44　辛慶忌救朱雲令公卿愧　張萬福拜陽城名聲益重


辛慶忌之救朱雲，張萬福之拜陽城，服儒衣冠者亦可媿矣。

【全云】慶忌先嘗救劉輔。

【元圻案】容齋隨筆九：「漢成帝將立趙飛燕爲皇后，怒劉輔直諫，囚之掖廷獄。左將軍辛慶忌等上書救輔，遂得減死。朱雲請斬張禹，上怒，將殺之，慶忌免冠解印綬，叩頭殿下，曰：『此臣素著狂直，臣敢以死争。』叩頭流血。上意解，然後得已。慶忌此兩事，可與汲黯、王章同科。班史不書於本傳，但言其爲國虎臣，匈奴、西域敬其威信而已。方争朱雲時，公卿在前，曾無一人助之以請，爲可羞也。」〇唐書張萬福傳：「萬福，魏州元城人。三世明經，止縣令州佐。萬福以儒業不顯，乃學騎射，以别校征遼東，有功，累遷泗州刺史，召拜右金吾將軍。陽城等詣延英門論裴延齡事，伏闕不去。帝震怒，左右懼不測。萬福大言曰：『國有直臣，天下無慮矣。吾年八十，與見盛事。』徧揖城等勞之，天下益重其名。」〇權德輿陸宣公翰苑集序曰：「夏旱，芻糧不給，軍校訴於上。延齡奏曰：『此皆陸贄輩怨望，鼓扇軍人也。』貶公忠州别駕。上怒不可測，賴陽城、張萬福救之，獲免。」〇武帝時，按道侯韓説之救倪寬事〔一〕，見劉向傳，亦辛、張之比。

〔一〕按「倪寬」即「兒寬」，因「倪」的古字爲「兒」，故古書兩種寫法並行。






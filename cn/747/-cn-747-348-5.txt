○为吴王谢责赴行在迟滞表

臣某言：伏蒙圣恩，追赴行在。臣诚惶诚恐，顿首顿首。臣闻胡马矫首，嘶北风以顾；越禽归飞，恋南枝而刷羽。所以流波思其旧浦，落叶坠於本根。在物尚然，矧於臣子。臣位叨磐石，辜负明时；才阙总戎，谬当强寇。驽拙有素，天实知之。伏惟陛下重纽乾纲，再清国步，敏臣不逮，赐臣生全。归见白日，死无遗恨。然臣年过耳顺，风瘵日加，锋镝残骸，劣有馀喘。虽决力上道，而心与愿违。贵贪尺寸之程，转增犬马之恋。非有他故，以疾淹留。今大举天兵，扫除戎羯，所在邮驿，徵发交驰。臣逐便水行，难於陆进，瞻望丹阙，心魂若飞。惭坠履之还收，喜遗簪之再御。不胜涕恋屏营之至，谨奉表以闻。


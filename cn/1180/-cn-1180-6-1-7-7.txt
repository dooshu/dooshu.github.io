请简用阁臣疏


照得阁臣列在禁近，以备顾问，代王言，其职务最为繁重。必博求贤哲，广集众思，乃足以仰赞皇猷，弼成化理。

今臣居正，以题奉钦依，给假回籍。止臣调阳、臣四维二人在阁，诚恐闻见有限，办理不前，或致误事。伏乞圣明俯察在廷诸臣，有心术端正、才识优长者，特赐简拔一二人，与臣等同办阁务，庶共济有赖，庶事可康。臣等又查得先朝简用阁臣，多出特旨，间有下部会推者。又查得万历三年八月内，该臣等以阁臣员缺，题请简用。奉圣旨：“卿等举堪任的来看。钦此。”随该臣等推举詹事府掌府事、吏部左侍郎、兼翰林院学士张四维等三员。钦蒙御笔点用臣四维。合无今次仍请圣明特简，或敕下吏部会推，上请点用。臣等未敢擅便，谨题请旨。

（奉御批：卿等推堪是任的来看。钦此钦遵。）






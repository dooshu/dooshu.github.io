刘克庄　溪庵十首

涨水侵门堂跳蛙，偶来常是到昏鸦。

宛如逆旅主人舍，谁访毗耶居士家。

煨芋不嫌牛粪火，供茶就用鹿衔花。

老来脚力全非昔，且可龛中坐结跏。

刘克庄

刘克庄　溪庵十首

昔美少年今老黧，云林深处葺幽栖。

空房安得登伽女，同穴惟应法喜妻。

尧桀两忘何足辨，彭殇俱尽不须齐。

灵山弟子都麾去，免绕金棺掩面啼。

刘克庄

刘克庄　溪庵十首

曾结丝絧侍玉旒，暮年身世寄沧洲。

丑容讵得陪三阁，强项安能事五楼。

何用渡芦登彼岸，偶然斩草乐斯邱。

牧童窃听商歌起，此老胸中不著愁。

刘克庄

刘克庄　溪庵十首

买断荒山手拮据，旋移短树已扶疏。

尊堂背市知闻少，竹迳通溪出入迂。

辟畒牖轩聊对卷，改弓弦路劣容车。

可怜四壁空诸有，客至难营饭与刍。

刘克庄

刘克庄　溪庵十首

挟册相从只一童，林间终日饱松风。

小窗面野容山入，曲甽分溪与沼通。

定有裔孙寻远祖，尽教智叟笑愚翁。

绝怜樗里无标致，一暮何须夹二宫。

刘克庄

刘克庄　溪庵十首

自有身来即有愁，谁能身外出神游。

西方佛比于泡影，南面王输与髑髅。

儒运金椎尤可笑，{内隹外鬼}为石椁更何忧。

曹瞒遗令空悲慨，铜雀台荒邺水流。

刘克庄

刘克庄　溪庵十首

病鹤曾栖禁苑枝，瞥然惊坠羽褵褷。

包弹靡靡萧萧制，指摘深深款款诗。

表圣暇时先卜圹，牧之他日自为碑。

独惭师说多遗忘，老抱残编嘱付谁。

【卷34】

刘克庄

刘克庄　溪庵十首

村深保社杂樵渔，岁晚溪翁此卜居。

门下诸生皆去矣，塿旁二客定谁欤。

即今不惜频投辖，他日毋烦更下车。

却笑兰亭轻感慨，王侯归处即丘墟。

刘克庄

刘克庄　溪庵十首

户外履綦常不到，手中锄柄少曾闲。

古时废地今花坞，昨日荒陂忽蓼湾。

牧马童乖能识路，操蛇神黠怕移山。

颜曾老矣虽难免，犹在长沮桀溺间。

刘克庄

刘克庄　溪庵十首

豫为终制付诸儿，莫待飞腾变化时。

涑水书仪非含玉，魏公治命欲披缁。

外加麟楦中先悴，生著蝉冠死岂知。

除卸布衾堪覆首，更无一物可相随。

刘克庄


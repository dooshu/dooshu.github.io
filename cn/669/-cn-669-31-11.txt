11　李注文選詳博猶有遺缺　謂督勳勞督通篤　執友之心不引曲禮


李善注文選，詳且博矣，然猶有遺缺。嘗觀楊荆州誄潘岳作。楊荆州，名肇。「謂督勳勞」，注引説文曰：「督，察也。」不引左氏「謂督不忘」；「執友之心」，注引禮記曰：「見父之執，不謂之進不敢進，不謂之退不敢退。」不引曲禮「執友稱其仁」。【原注】「謂督不忘」，即微子之命「曰篤不忘」也。古字「督」與「篤」通用，以「督」爲「察」，非也。

【元圻案】唐書文藝傳：「李邕，字泰和，揚州江都人。父善，有雅行，淹貫古今，不能屬辭，故人號『書簏』。顯慶中，累擢崇賢館直學士。爲文選注，敷析淵洽，表上之。諸生四遠至，傳其業，號『文選學』。」






瀑布





断岩如削瓜，岚光破崖绿。

天河从中来，白云涨川谷。

玉案赤文字，落落不可读。

摄衣凌青霄，松风吹我足。

《二老堂诗话》：司空山，在舒州太湖县界，初经重报寺，过马玉河，至金轮院，有僧本净肉身塔及不受叶莲花池，连理山茶。自塔院乃上山，至本净坐禅岩，精巧天成，中途断崖绝壑，旁临万仞，号“牛背石”。宗室善修者言石如剑嵴中起，侧足覆身而过，危险之甚。度此步步皆佳。上有一寺及李太白读书堂，一峰玉立，有太白《瀑布诗》，云：“断岩如削瓜，岚光破崖绿。天河从中来，白云涨川谷。玉案赤文字，落落不可读。摄衣凌清霄，松风吹我足。”予兄子中守舒日，得此于宗室公霞，今胡仔《渔隐丛话》载蔡绦《西清诗话》不言此山，但云太白仙去，后人有见其诗，略云：“断崖如削瓜，岚光破崖绿。天河从中来，白云涨川谷，玉案敕文字，世眼不可读。摄身凌青霄，松风吹我足。”又云：“举袖露条脱，招我饭胡麻。”真烟云中语也。既误以“断岩”为“断崖”与第二句相重，“赤文”作“敕文”，“落落”作“世眼”，“摄衣”作“摄身，”皆浅近，与前句大相远。当涂《太白集》本原无此诗，因子中录寄郡守，遂刻于后。然皆从蔡绦误本，子中争之不从，仅能改“敕”为“赤”而已。《唐诗记事》：近世传白诗云：“断崖如削瓜，岚光破崖绿。天河从中来，白云涨川谷。玉案赤文字，落落不可读。摄衣凌清云，松风拂我足。”又不同者数字。






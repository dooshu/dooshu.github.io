第三回　访察除妖狐之怪


断云：



张明为客到东京，好色心邪惹怪精。包公除斩妖狐后，自是人间得太平。



话说仁宗宝元年间，包公在东京之日，适属县有姓张名明，字晦之者，年二十岁，美姿容，善赋诗，尚未娶有室也。因在家安闲无事，父母命其收拾资本，出外为商。偶到东京而回，未及至家，泊船于岸。是夜月明如昼，不能寐，披襟闲行，遂吟一绝云：



荇带浦芽望欲迷，白鸥来往傍人飞。



水边苔石青青色，明月芦花满钓矶。



当日张明吟讫，俄然见一美人望月而拜，拜罢，遂吟诗一首云：



拜月下高堂，满身风露凉。



曲栏人语静，银鸭自焚香。



又曰：



昨宵拜月月似镰，今宵拜月月如弦。直须拜得月满轮，应与姮娥得相见。



姮娥孤凄妾亦孤，桂花凉影堕冰壶。年年空习羽衣曲，不省三更再遇无。



美人吟毕，张明悦其美貌，遂趋前问曰：「娘子，何如而拜月也？」美人笑而答曰：「妾见物类，尚且成双，吟此拜月之诗意，欲得一佳婿耳。」明曰：「娘子，所愿何如？」美人曰：「妾意得婿如君，则妾之愿足矣，岂有外慕之心乎？」明见美人所言投机，遂乃喜不自胜，言曰：「世之姻缘有难遇而易合者，今宵是也。娘子若不弃，当与娘子，偕至予舟，同饮合卺之酒可乎？」美人见明言此，无难色，欣然与其登舟，相与对月而酌。既而与张明交会，极尽欢娱之美。次日，明促舟回家，同美人拜见父母，宗族问张明：「何处得此美人？」明答以娶某处良家之女。美人自入明家，勤纺绩，缝衣裳，奉事舅姑，处宗族以睦，接邻里以和，待奴仆以恕，交妯娌以义，上下内外，皆得欢心，咸称其得贤内助焉。




时包公因革停猴节妇坊牌，案临属县，偶见其家有黑气冲天而起。包公即唤左右停止其处，亲谒其宅。左右问其故。包公曰：「此间有妖气，吾当亲往除之。」众皆骇异。先是美人泣谓明曰：「三日后大难已迫，妾必死矣。」明惊问其故。美人蔽而不言，惟曰：「君无忘妾情。此诚意外之望也。」凡四日而包公倏到，伏剑登门。观者罢市。美人错愕失措，将欲趋避，包公以照魔镜略照，知其为狐，遂乃大叱之曰：「妖狐安往？」美人俯伏于地泣吟一律曰：



一自当年假虎威，山中百兽莫能欺。



卧水肃肃玄冬沍，走野茫茫黑夜啼。



千岁变时成美女，五更啼处学婴儿。



方今圣主无为治，九尾呈祥定有期。



美女吟毕，包公判曰：「汝乃异类，何得迷人？」即令李虎挥剑斩之。视之，乃一狐耳。复唤张明问其来历。张明即以因商于外，泊舟得之前言说了。包公曰：「此妖孽如此，若非吾到此除之，则尔亦不免耗散其精神矣。」张明再拜致谢包公之神明莫及。而后张明遂无恙而终。



此可以为心邪好色者之戒矣。




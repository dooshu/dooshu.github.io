卷十七

<史部,诏令奏议类,奏议之属,历代名臣奏议>

钦定四库全书

历代名臣奏议卷十七

明　杨士奇等　撰

郊庙

唐玄宗开元初奉昭成皇后祔睿宗室又欲肃明皇后并升焉陈贞节奏言庙必有配一帝一后礼之正也昭成皇后有大姒之德宜升配睿宗肃明皇后既非子贵宜在别庙周人奏夷则歌小吕以享先妣先妣姜嫄也以生后稷故特立庙曰閟宫晋简文帝郑宣皇后不配食筑宫於外以岁时致享肃明请准周姜嫄晋宣后纳主别庙时享如仪於是留主仪坤庙诏隶太庙毋置官属

陈贞节与博士苏献上言曰睿宗於孝和弟也按贺循说兄弟不相为後故殷盘庚不序阳甲而上继先君汉光武不嗣孝成而上承元帝晋怀帝继世祖不继惠帝故阳甲孝成出为别庙又言兄弟共世昭穆位同则毁二庙有天下者从祢而上事七庙尊者所统广故及远祖若傍容兄弟则上毁祖考天子不得全事七世矣请以中宗为别庙大祫则合食太祖奉睿宗继高宗则祼献永序诏可乃奉中宗别庙升睿宗为第七室五年太庙坏天子舍神主太极殿营新庙素服避正寝三日不朝犹幸东都伊阙男子孙平子上书曰乃正月太庙毁此跻二帝之验也春秋君薨卒哭而祔祔而作主特祀於主烝尝禘於庙今皆违之鲁文公之二年跻僖於闵上後太室坏春秋书其灾说曰僖虽闵兄尝为之臣臣居君上是谓失礼故太室坏且兄臣於弟犹不可跻弟尝臣兄乃可跻乎庄公薨闵公二年而禘春秋非之况大行夏崩而太庙冬禘不亦亟乎太室尊所若曰鲁自是陵夷堕周公之祀太庙今坏意者其将陵夷堕先帝之祀乎陛下未祭孝和先祭太上皇先臣後君昔跻兄弟上今弟先兄祭昔太室坏今太庙毁与春秋正同不可不察武后簒国孝和中兴有功今内主别祠不得列于世亦已薄矣夫功不可弃君不可下长不可轻且臣继君犹子继父故禹不先鲧周不先不窋宋郑不以帝乙厉王不肖犹尊之也况中兴邪晋太康时宣帝庙地陷梁折又三年太庙殿陷而及泉更营之梁又折天之所谴非必朽而坏也晋不承天故及于乱臣谓宜迁孝和还庙何必违礼下同鲁晋哉帝异其言诏有司复议贞节献与博士冯宗质之曰天子七庙三昭三穆与太祖而七父昭子穆兄弟不与焉殷自成汤至帝乙十二君其父子世六易乾凿度曰殷之帝乙六世王则兄弟不为世矣殷人六庙亲庙四并汤而六殷兄弟四君若以为世方上毁四室乃无祖祢是必不然古者繇祢极祖虽迭毁逓迁而三昭穆未尝阙也礼大宗无子则立支子又曰为人後者为之子无兄弟相为後者故舍至亲取远属父子曰继兄弟曰及兄弟不相入庙尚矣借有兄弟代立承统告享不得称嗣子嗣孙乃言伯考伯祖何统绪乎殷十二君惟三祖三宗明兄弟自为别庙汉世祖列七庙而惠帝不与文武子孙昌衍文为汉太宗晋景帝亦文帝兄景絶世不列於庙及告諡世祖称景为从祖今为晋武帝越崇其父而庙毁及亡何汉出惠帝而享世长久乎七庙五庙明天子诸侯也父子相继一统也昭穆列序重继也礼兄弟相继不得称嗣子明睿宗不父孝和必上继高宗者偶室於庙则为二穆於礼可乎礼所不可而使天子旁绍伯考弃已亲正统哉孝和中兴别建园寝百世不毁尚何议哉平子猥引僖公逆祀为比殊不知孝和升新寝圣真方祔庙则未尝一日居上也帝语宰相召平子与博士详论博士护前言合轧平子平子援经辩数分明献等不能屈苏頲右博士故平子坐贬都城尉然诸儒以平子孤挺见迮於礼官不平帝亦知其直久不决然卒不复中宗於庙玄宗将大享明堂贞节恶武后所营非古所谓木不镂土不文之制乃与冯宗上言明堂必直丙巳以宪房心布政太微上帝之所武后始以乾元正寝占阳午地先帝所以听政故毁殿作堂撤之日有音如雷庶民譁讪以为神灵不悦堂成灾火从之后不修德俄复营构殚用极侈诡禳厥变又欲严配上帝神安肯临且密迩掖庭人神杂扰是谓不可方物者也二京上都四方是则天子听政乃居便坐无以尊示羣臣?以明堂复为乾元殿使人识其旧不亦愈乎诏所司详议刑部尚书王志愔?佥谓明堂瓌怪不法天烬之余不容大享请因旧循制还署乾元正寝正至天子御以朝会若大享复寓圆丘制曰可

开元中典章差駮左补阙王仲丘欲合贞观显庆二礼据有其举之莫可废之之谊即上言贞观礼正月上辛祀感帝於南郊显庆礼祀昊天上帝於圆丘以祈谷臣谓诗春夏祈谷于上帝礼上辛祈谷于上帝则上帝当昊天矣郑玄曰天之五帝递王王者必感一以兴故夏正月祭所生於郊以其祖配之因以祈谷感帝之祀贞观用之矣请因祈谷之坛徧祭五方帝五帝者五行之精九谷之宗也请二礼皆用贞观礼雩祀五方上帝五人帝五官于南郊显庆礼祀昊天上帝于圆丘臣谓雩上帝为百谷祈甘雨故月令大雩帝用盛乐郑玄说帝上帝也乃天别号祀於圆丘尊天位也显庆祀昊天与月令合而贞观尝祀五帝矣请二礼皆用贞观礼季秋祀五方帝五官於明堂显庆礼祀昊天上帝於明堂臣谓周郊祀后稷以配天宗祀文王於明堂以配上帝先儒以天为感帝引太微五帝着之上帝则属之昊天郑玄称周官旅上帝祀五帝各文而异礼不容并而为一故於孝经天上帝申之曰上帝亦天也神无二主但异其处以避后稷今显庆享上帝合於经然贞观尝祀五方帝矣请二礼皆用诏可

太子宾客崔沔上宗庙加笾豆议曰臣窃闻识礼乐之情者能作知礼乐之文者能述述作之义圣贤所重礼乐之制古今所崇变而通之所以久也所谓变者变其文也所谓通者通其情也祭祀之兴肇於太古人所饮食必先严献未有火化茹毛饮血则有毛血之荐未有麯蘖汚樽抔饮则有玄酒之奠施及後王礼物渐备作为酒醴伏其牺牲以致馨香以极丰洁故有三牲八簋之盛五齐九献之殷然以神道至敬可备而不敢废也是以血腥爓熟玄樽牺象靡不毕登於明荐矣然而荐贵於新味不尚?虽则备物犹存节制故礼云天之所生地之所长苟可荐者莫不咸在备物之情也又曰三牲之俎八簋之实美物备矣昆虫之异草木之实隂阳之物备矣此节制之文也鉶俎笾豆簠簋樽罍之实皆周人之时馔也其用通於宴飨宾客而周公制礼咸异与毛血玄酒同荐於先晋中郎卢谌近古之知礼者也着家祭礼观其所荐皆晋时常食不复尽用礼之旧文然则当时饮食不可阙於时祭明矣是变礼文而通其情也我国家由礼立训因时制范考图史於前典稽周汉之旧仪清庙时享礼馔毕陈用周制也而古式存焉园寝上食时膳具设遵汉法也而珍味极焉职贡来祭致远物也有亲必荐顺时令也苑囿之内躬稼所收蒐狩之时亲发所中莫不割鲜美荐而後食尽诚敬也若此至矣复何加焉但当申勅有司祭如神在无?简怠朂增?诚其进贡珍羞?时物鲜美考诸同典有所漏略皆详名目编诸甲令因宜而荐以类相从则新鲜服浓尽在是矣不必加於笾豆之数也至於祭器随物所宜故太羮古食也盛於登登古器也和羮时馔也盛於时器故毛血盛於盘玄酒盛於樽未有荐时馔而追用古器者由古质而今文便於事也虽加笾豆十二味足以尽天下美物而措诸清庙有兼倍之名近於侈矣鲁人丹桓公之楹又刻其桷春秋书以非礼御孙谏曰俭德之恭也侈恶之大也先君有恭德而君纳诸恶无乃不可乎是不以越礼而崇侈於宗庙也又据汉书艺文志墨家之流出於清庙是以贵俭由此观之清庙之不尚於奢旧矣太常所请恐未可行又按太常奏状今酌献酒爵制度全小仅未一合执持甚难不可全依古制犹望稍须广大臣窃据礼文有以小为贵者献以爵贵其小也小不及制敬而非礼是有司之失其传也固可随失厘正无待议而後革然礼失於敬犹奢而寜俭非大过也未知今制何所依准请兼详今式据文而行韦述张均同上宗庙加笾豆议曰谨按祭统曰凡天之所生地之所长苟可荐者莫不咸在水草陆海三牲八簋昆虫之异草木之实隂阳之物皆备荐矣圣人知孝子之情深物类之无限故为之节制使祭有常礼物有其品器有其数上自天子下至公卿贵贱差降无相踰越百代常行不易之道也又按周礼膳夫掌王之饮食膳羞食用六谷膳用六牲饮用六清羞用百有二十品珍用百物醤用百有二十瓮则与祭祀之物丰省本殊左传曰飨以训恭俭以行礼慈惠以布政又曰飨有体荐宴有折俎杜元凯曰飨有体荐爵盈而不饮肴乾而不食宴则相与食之飨与宴犹且异文祭奠所陈固不同矣又按周礼笾豆人各掌四笾四豆之实共供祭祀与宾客所用各殊处此数文祭奠不同常时其来久矣且人之嗜好本无凭准宴私之馔与时迁移故圣人一切同归於古虽平生所嗜非礼亦不荐也平生所恶是礼则不去矣楚语曰屈到嗜芰有疾召宗老而属曰祭必以芰及祥宗老将荐芰屈建命去之曰祭典有之国君有牛享大夫有羊馈士有豚犬之奠庶人有鱼炙之荐笾豆脯醢则上下安之不羞珍异不陈庶侈不以私欲干国之典遂不用此则礼外之食前贤不敢荐也今欲取甘旨之物肥浓之味随所有者皆充祭用苟踰旧制其何限焉虽豆有加岂能备也传曰大羮不致粢食不凿昭其俭也书曰黍稷非馨明德惟馨事神在於?诚不求厌饫三年而禘不欲黩也三献而终礼有成也风有采苹采蘩雅有行苇泂酌守以忠信神其舍诸若以今之珍馔平生所习求神无方何必师古簠簋可去而盘盂杯按当在御矣韶濩可息而箜篌笙笛当在奏矣凡斯之流皆非正物?兴於近代?出於蕃夷入耳之娱本无则象用之宗庙後嗣何观欲为永式恐未可也且自汉已降诸陵皆有寝宫岁时朔望荐以常馔此既常行亦足尽至孝之情矣宗庙正礼宜依典故率情变革人情所难又按旧制一升曰爵五升曰散礼器称宗庙之祭贵者献以爵此明贵小贱大示之节俭又按国语观射父曰郊禘不过蠒栗蒸尝不过把握天神以精明临人者也求备於物不求丰大苟失於礼虽多何为岂可舍先王之遗法徇一时之所尚废弃礼经以从流俗裂冠毁冕将安用之且君子爱人以礼不求苟合况在宗庙敢忘旧制

杨仲昌上宗庙加笾豆议曰臣按礼经祭法曰夫祭不欲烦烦则黩祭亦不欲简简则怠又郑玄云人生尚?食鬼神则不然神农时虽有黍稷犹未有酒醴及後圣作为醴酪犹存玄酒示不忘古春秋曰苹蘩蕰藻之菜潢污行潦之水可羞於王公可荐於鬼神又曰大羮不致粢食不凿此明君人者有国奉先敬神严享岂肥浓以为上将俭约以表诚则陆海之物鲜肥之类既乖礼文之情而变作者之法皆充祭用非所详也易曰樽酒簋贰纳约自牖此明祭存简易不在繁奢所以一樽之酒二簋之奠为明祀也抑又闻之夫义以出礼礼以体政违则有紊是称不经荐肥浓则?味有登加笾爵则事非师古与其别行新制寜如谨守旧章

将作大匠韦凑上义宗庙号书曰臣闻王者制礼是曰规模规模之兴实资师古之道必也正名惟名与实故当相副其在宗庙礼之大者岂可失哉礼祖有功而宗有德祖宗之庙百代不毁故殷太甲为太宗太戊曰中宗武丁曰高宗周则文王为太宗武王为中宗汉则文帝为太宗武帝为世宗其後代有称宗者以方制海内德泽可宗列於昭穆期於不毁称宗之义不亦大乎伏惟孝敬皇帝位止东宫未尝南面圣道诚冠於储副德教不被於寰瀛立庙称宗恐非合礼况别起祀典何义称宗而庙号义宗称之万代以臣庸识窃谓不可陛下率循典礼以阐大猷傥致此失?亏尽善岂不惜哉望更详议务合於礼经

唐郊祭天地以高祖神尧皇帝配肃宗宝应元年杜鸿渐为太常卿礼仪使於是礼仪判官薛颀集贤校理归崇敬等共建言曰神尧独受命之主非始封君不得冒太祖配天地景皇帝受封於唐即商之契周之后稷请奉景皇帝配天地於礼宜甚谏议太夫黎干非之乃上十诘十难傅经谊抵郑玄以折颀崇敬?曰颀等引禘者至日祭天於圆丘周人以远祖配今宜以景皇帝为始祖配昊天圆丘臣干一诘国语称有虞氏夏后氏并禘黄帝商禘舜周禘喾二诘商颂长发大禘也三诘周颂雍禘太祖也四诘祭法虞夏并禘黄帝商周俱禘喾五诘大传不王不禘王者禘其祖之所自出以其祖配之六诘尔雅禘大祭也七诘家语凡四代帝王所郊皆以配天所谓禘五坐大祭也八诘卢损以禘祭名禘谛也事取明谛故云九诘王肃言禘五年大祭十诘郭璞亦云此经传先儒皆不言祭昊天於圆丘根证章章故臣谓禘止五年宗庙大祭了无疑晦其十难一曰周颂雍之序曰禘祭太祖也郑玄说禘大祭也太祖谓文王也商颂长发大禘也玄曰大禘祭天也商周两颂同文异解索玄之意以禘加大因曰祭天臣谓春秋大事于太庙虽曰大得祭天乎虞夏商周禘黄帝与喾礼不王不禘皆不言大玄安得称祭天乎长发所叹不及喾与感生帝故知不为祭天侑喾明矣商周五帝大祭见於经者甚详而禘主庙不主天今背孔子之训言取玄之偏谊诬缪祀典不见其可二曰不王不禘王者禘其祖之所自出以其祖配之此言惟天子当禘如虞夏出黄帝商周出喾以近祖配之自出之祖无庙乃自外至自外至者同之天地得主而止又自出者在母亦然春秋传陈则我周之自出讵可谓出太微五帝乎玄以一禘为三谊在祭法则曰祭昊天於圆丘在春秋传则郊以后稷配灵威仰在商颂曰祭天在周颂则禘曰大於四时祭而小於祫本末駮舛臆判自私不足以训三曰商周之前禘所自出自汉魏以来旷千余岁其礼不讲盖玄所说不当於经不质於圣先儒置之不用是为弃言四曰今礼家行於世者皆本玄学臣请取玄之隙还破颀等所建颀等曰景皇帝为始祖以配天按王制天子七庙玄曰周礼也太祖与文武之祧合亲庙四而七商氏六庙契与汤合二昭二穆而六据玄则夏不以鮌颛顼昌意为始祖是又与玄乖背自古未有以人臣为始祖者唯商以契周以稷夫稷契皆天子元妃子简狄呑玄鸟卵而生契契佐禹有大功舜封之商其诗曰天命玄鸟降而生商宅殷土芒芒后稷母曰姜嫄出野履巨迹而生稷稷勤稼穑尧举为农师舜封之邰号曰后稷其诗曰履帝武敏歆攸介攸止即有邰家室舜禹有天下契稷在焉传曰功施於人则祀之以死勤事则祀之契为司徒而人辑睦稷勤百谷而山死皆在祀典及子孙而有天下故尊而祖之五曰既用玄说小德配寡而后稷止配一帝不得全配五帝今以景帝配昊天於玄为可为不可乎六曰衆诘臣曰上帝一帝周官祀天旅上帝祀地旅四望旅衆也则上帝是五帝臣曰否旅有衆义出於尔雅又为祭名亦曰陈也如前所诘旅上帝为五帝则季氏旅於泰山可得为四镇邪七曰援玄之言则景帝亲尽主应在祧反配天地礼不相值夫所谓始祖者经纶草昧功普体大以比元气含覆广大者也故曰万物之始天也人之始祖也日之始至也扫地而祭则质器用陶匏则性牲用犊则诚兆於南郊则就阳至尊至质不敢同於先祖也白虎通义曰祭天岁一者何事之不敢黩也故因岁之阳气始逹而祭之今一岁四祭黩莫大焉上帝五帝祀阙不举怠孰甚焉黩与怠皆失也臣闻亲有限祖有常圣人制礼不以情变唐家累圣历祀百年非不知景帝为始封当时通儒钜工尊高祖以配天宗太宗以配上帝人神克厌为日既久乃今以神尧降侑含枢纽而太宗仍配上帝则枢纽上帝佐也以子先父非天地祖宗之意八曰景皇帝非造我区夏不得与夏之禹商之契周之稷汉高帝魏武帝晋宣帝唐神尧皇帝并功而陟配圆丘上与天匹曾谓圆丘不如林放乎九曰魏以武帝晋以宣帝为始祖者夫操与懿皆人杰也拥天下强兵挟弱主制海内之命名虽为臣势实为君後世因之以成帝业尊而祖之不亦可乎十曰神尧拯隋室之乱振臂大呼济人涂炭汛扫荡攘羣凶无余出入不数年而成王业汉祖之功不能加焉夏以禹汉以高帝我以神尧为始祖订夏法汉於义何嫌今颀崇敬革天对易祖庙事之大者不稽於古难以疑文僻说定之臣官以谏为名不敢不尽愚议闻代宗不韪其言其後名儒大议而景帝配天卒着于礼代宗时主客员外郎归崇敬奏言东都太庙不当置木主按礼虞主用桑练主用栗作栗主则瘗桑主犹天无二日土无二王也东都太庙本武后所建以祀诸武中宗去主存庙以备行幸迁都之置且商迁都前八後五不必每都别立神主也若曰神主已经奉祀不得一日而废则桑主以虞至练祭而埋之明是不然时有方士巨彭祖建言唐家土德请以四季月郊祀天地诏礼官儒者杂议崇敬议礼以先立秋十八日迎黄灵祀黄帝於五行为土而火为母故火用事之末而祭之三季月则否彭祖牵纬候说事诡不经不可用

博士独孤及上景皇帝配昊天上帝议曰谨按礼经王者禘其祖之所自出以其祖配之凡受命始封之君皆为太祖继太祖以下六庙则以亲尽迭毁而太祖之庙虽百世不迁此五帝三王所以尊祖敬宗也故受命于神宗禹也而夏后氏祖颛顼而郊鲧缵禹黜夏汤也而殷人郊冥而祖契革命作周武王也而周人郊稷而祖文王则明自古必以首封之君配昊天上帝惟汉崛起丰沛丰公太公皆无位无功德不可以为祖宗故汉以高皇帝为太祖其先细微故也非足为後代法伏惟太祖景皇帝以柱国之任翼周弼魏肇成王业建封于唐高祖因之遂以为有天下之号天所命也亦由契之封商后稷之封邰禘郊祖宗之位宜在百代不迁之典郊礼高祖犹周之祖文王而宗武王也今若以高祖创业当隮其祀是弃三代之令典遵汉代之末制黜景皇帝之大业同於丰公太公之不祀返古违道失孰甚焉夫追尊景皇帝庙号太祖所以崇尊之礼也若配天之位免易则太祖之号宜废祀之不修庙亦当毁尊祖报本之道其坠於地乎汉制擅议宗庙以大不敬论今武德贞观之宪章未改国家方将敬祀事以和神人禘郊之间恐非所宜臣谨稽礼文参诸夏殷周汉故事配食天帝之制请仍旧典谨议

玄宗肃宗既祔室迁献懿二祖于西夹室引太祖位东向礼仪使于休烈议献懿属尊於太祖若合食则太祖位不得正请藏二祖神主以太宗中宗睿宗肃宗从世祖南向高宗玄宗从高祖北向禘祫不及二祖凡十八年建中初代宗丧毕当大祫陈京以太常博士上言春秋之义毁庙之主陈於太祖未毁庙之主合食於祖无毁庙迁主不享之言唐家祀制与周异周以后稷为始封祖而毁主皆在后稷下故太祖东向常统其尊司马晋以高皇太皇处士征西四座为别庙大禘祫则正太祖位无所屈别庙祭高太以降所以叙亲也唐家宜别为献懿二祖立庙禘祫则祭太祖遂正东向位德明兴圣二帝向已有庙则藏祔二祖为宜诏百官普议礼仪使太子少师顔真卿曰今议者有三一谓献懿亲远而迁不当祫宜藏主西室二谓二祖宜祫食与太祖并昭穆阙东向位三谓引二祖祫禘即太祖永不得全其始宜以二主祔德明庙虽然於人神未厌也景帝既受命始封矣百代不迁矣而又配天尊无与上至禘祫时蹔屈昭穆以申孝尊先实明神之意所以教天下之孝也况晋蔡谟等有成议不为无据请大祫享奉献主东向懿主居昭景主居穆重本尚顺为万代法夫祫合也有如别享德明是乃分食非合食也时议者举然於是还献懿主祫於庙如真卿议

德宗即位礼仪使顔真卿论元皇帝祧迁状曰王制天子七庙三昭三穆与太祖之庙而七又礼器云有以多为贵者天子七庙又伊尹曰七世之庙可以观德此经典之明证也七庙之外则曰去祧为坛去坛为墠故历代儒者制迭毁之礼皆亲尽宜毁伏以太宗文皇帝七代之祖高祖神尧皇帝国朝首祚万叶所承太祖景皇帝受命于天始封于唐元本皆在不毁之典代祖元皇帝地非开统亲在七庙之外代宗皇帝升祔有日元皇帝神主礼合祧迁?议者以祖宗之名难於迭毁昔汉朝廷近古不敢以私灭公故前汉十一帝为祖宗者四而已至後汉渐违经意子孙以推美为先自光武以下皆有庙号则祖宗之名莫不建也安帝以谗害大臣废太子及崩无上宗之奏後自建武以来无毁者因以陵号称宗至桓帝失德尚有宗号故初平中左中郎蔡邕以和帝以下功德无殊而有过差不应为宗及余非宗者追尊三代皆奏毁之是知祖有功宗有德存至公之义非其人不居盖三代立礼之本也自东汉以来则此道丧矣魏明帝自称烈祖论者以为逆自称祖宗故近代此名悉为庙号未有子孙践阼而不祖宗先王者以此明之则不得独据两字而为不合祧迁之证假令传祚百代岂可止存百代以为孝乎请依三昭三穆之义永为通典宝应二年升祔玄宗肃宗则献祖懿祖已从迭毁伏以代宗睿文孝皇帝卒哭而祔则合上迁一室元皇帝代数已远其神主凖礼祧而禘祫之时然後飨祀

真卿又上庙享议曰议者或云献祖懿祖亲远庙迁不当祫享宜永閟於西夹室又议者云二祖宜同祫享与太祖并列昭穆而空太祖东向之位又议者云二祖若同祫享则太祖之位永不得正宜奉迁二祖神主祔藏於德明皇帝庙臣伏以三议俱未为允且礼经残阙既无明据儒者能比方义类斟酌其中则可举而行之盖叶於正也伏以太祖景皇帝以受命始封之功处百代不迁之庙配天崇享是极尊严且至禘祫之时暂居昭穆之位屈已伸孝敬奉祖宗缘齿族之礼广尊天之道此实太祖明神烝烝之本意亦所以化被天下率循孝弟也请依晋蔡谟等议至五年十月祫享之日奉献祖神主居东面之位懿祖太祖臮诸祖宗遵左右昭穆之列此有以彰国家重本尚顺之明义足为万代不易之令典也又议者请奉迁二祖神主於德明皇帝庙行祫祭之礼夫祫合也故公羊传曰大事者何祫也若祫祭不陈於太庙而享於德明庙斯乃分食也岂谓合食乎名实相乖尤失礼意固不可行

德宗时权德舆上迁庙议曰今年夏四月禘飨于太庙太祖皇帝东向之位并迁庙之位右伏准今月十六日勅禘祫之祭礼之大者先有衆议犹未精详宜更令百僚议限至二十六日内闻奏者臣闻礼有五经莫重於祭祭称百顺实受其福故曰万物本乎天人本乎祖以太祖始封之重当殷祭东向之尊百代不迁下统昭穆此孝享严禋之极制也周自后稷十六代至武王毁庙迁主皆太祖之後故序列昭穆合食无嫌汉之太上皇主瘗於园寝寻置别庙是为属尊故周汉皆太祖之位正自魏至隋则虚其位魏明帝初以太皇别庙未成故权设对祫後有司定七庙之制太祖已下为昭穆二祧旋至三少帝运移于晋不以兄弟为代数故元帝上继武帝简文上继元帝至安帝时然後征西至京兆四府君迁尽未及殷祭运移于宋初永和中疑四府君主所藏之礼诏公卿博议范宣请特筑一室韦弘请屋朽乃止蔡谟亦请改筑别室若未展者当入就太庙以征西府君东向议竟不行宋齐梁北齐周隋悉虚其位以待太祖皆以短祚其礼不伸则自魏以降太祖列昭穆之位非通例也武德中立亲庙四自宣简公而下贞观中七庙六室自弘农府君而下开元中始制九庙追尊献祖懿祖故自武德至于开元太祖在四庙七庙九庙之数则东向之虚又非例也广德二年将及殷祭有司以二祖亲尽当迁大祖九室既备其年冬祫於是正太祖於东向藏二主於夹室凡十八年矣建中二年冬祫有司误引蔡谟征西之议以献祖居东向懿祖为昭太祖为穆此诚乖疑倒置之大者也议者?引春秋禹不先鲧汤不先契文武不先不窋以为证且汤与文武皆太祖之後理无所疑至于禹不先鲧安知说者非啓与太康之代而左丘明因而记之耶向者有司以二主藏夹室非宜则可阙殷祭非敬则可处东向之位则不可是以贞元七年冬太常上奏请下百僚佥议诏可其奏八年春有于颀等一十六状至十一年又诏尚书省集议有陆淳宇文炫二状前後异同有七家之说至於藏夹室虚东向远迁园寝分飨禘祫加币玉虞主而枚卜瘗埋肤引滋多皆失礼意臣?审细讨论惟置别庙及祔于明德兴圣二说最为可据明德兴圣之庙犹别庙也等於剏立此又易行伏以明德皇帝於舜禹之际与稷契同功契後为殷向五百年稷後为周逾八百年明德流光无穷啓皇运於後景福灵长与天地凖又献懿二祖於兴圣皇帝为曾为玄犹周人祔於先公之祧也此亦亡於礼者也明尊祖之道正大祭之义礼文祀典莫重於是凡议同者七状百有余人其中名儒礼官讲贯详熟臣於贞元八年蒙圣恩以博士徵至京师属当会议时与崔儆刘执同状十一年臣官备近侍不议禁中乃今累叨睿奨获贰宗伯职业所守典礼是司硏考古今罄竭愚管岂敢以疑文虚说黩陛下严敬重难之心其夹室等五家不安之说谨具条上伏惟圣虑裁择

藏夹室

右太祖已下毁庙主之所藏也今若以二祖之主同在夹室当禘祫之际代祖元皇帝以迁主合食而二主留在夹室神灵何所依耶?主有祷则祭无祷则止如殷祭何如?云每禘祫时就飨於夹室如合食何此其不可也

虚东向

右自魏晋方有太祖已上府君以备亲庙自太祖已下昭穆既列太祖之上亲尽皆迁然後正东向之位明不迁之重自魏至隋皆以短历?遭离多故其礼未行故虚东向自武德後贞观开元加庙数太祖尊位厌而未申故虚东向今九庙已备代祖已迁而议虚东向则无其例此其不可也

园寝

右汉魏太上皇处士居园寝之制近在京师故於迁主无有异议今二祖园寝皆在赵州法驾撰仪经途遐远此其不可也

分飨

右尊祖敬宗至当无二审禘合飨王者所先议者请常以献祖受祫太祖受禘五年之间迭居东向就如其说则当祫之时太祖固序昭穆矣当禘之礼献祖何所依也从古已来无此义例此其不可也

埋瘗

右议者引古者贵祖命歛币玉藏诸两阶之间又埋虞主於庙门外之道左以为比类彼主命币玉者既反告则无所用矣彼虞主用桑者既练祭则无所用矣不忍?渎故歛而藏之彻而埋之岂如栗主依神虽庙毁而常存之制哉此其不可也况两阶之问与门外道左皆祖庙也今则下瘗於子孙之庙於理安乎此其又不可也以前谨具周汉太祖居东向魏晋以下虚东向并贞元八年十一月两度会议一十八状内夹室等五家不安之说如前谨录奏闻

贞元七年太常卿裴郁上言商周以契稷为祖上无余尊故合食有序汉受命祖高皇帝故太上皇不以昭穆合食魏祖武帝晋祖宣帝故高皇处士征西等君亦不以昭穆合食景皇帝始封唐唐推祖焉而献懿亲尽庙迁犹居东向非礼之祀神所不享?下羣臣议於是太子左庶子李嵘等上言谨按晋孙钦议太祖以前虽有主禘祫所不及其所及者太祖後未毁已升藏於二祧者故虽百代及之献懿在始封前亲尽主迁上拟三代则禘祫所不及太祖而下若世祖则春秋所谓陈於太祖者汉议罢郡国庙丞相韦玄成议太上皇孝惠亲尽宜毁太上主宜瘗于园惠主迁高庙太上皇在太祖前主瘗於园不及禘祫献懿比也惠迁高庙在太祖後而及禘祫世祖比也魏明帝迁处士主置园邑岁时以令丞奉荐东晋以征西等祖迁入西除同谓之祧皆不及祀故唐初下讫开元禘祫犹虚东向位洎立九庙追祖献懿然祝於三祖不称臣至德时复作九庙遂不为弘农府君主以祀不及也广德中始以景皇帝当东向位以献懿两主亲尽罢祫而藏顔真卿引蔡谟议复奉献主东向懿昭景穆不记谟议晋未尝用而唐一王法容可凖乎臣等谓尝禘郊社无二尊瘗毁迁藏各以义断景皇帝已东向一日改易不可谓礼宜复藏献懿二主於西室以本祭法远庙为祧去祧而坛去坛而墠坛墠有祷祭无祷止之义太祖得正无所屈吏部郎中柳冕等十二人议曰天子以受命之君为太祖诸侯以始封之主为祖故自太祖祖以下亲尽迭毁洎秦灭学汉不暇礼晋失宋因故有连王庙之制有虚太祖之位且不列昭穆非所谓有序不建迭毁非所谓有杀连王庙非所谓有别虚太祖位非所谓一尊此礼所由废也传曰父为士子为天子祭以天子葬以士今献懿二祖在唐未受命时犹士也故高祖太宗以天子之礼祭之而不敢奉以东向位今而易之无乃乱先帝序乎周有天下追王太王王季以天子礼及其祭则亲尽而毁汉有天下尊太上皇以天子之礼及祭也亲尽而毁唐家追王献懿二祖以天子礼及其祭也亲尽而毁复何所疑周官有先公之祧先王之祧先公迁主藏后稷之庙其周未受命之祧乎先王迁主藏文武之庙其周已受命之祧乎故有二祧所以异庙也今自献而下犹先公也自景而下犹先王也请别庙以居二祖则行周道复古制便工部郎中张荐等请自献而降悉入昭穆虚东向位司勲员外郎裴枢曰礼亲亲故尊祖尊祖故敬宗敬宗故收族收族故宗庙严宗庙严故社稷重太祖之上复追尊焉则尊祖之义乖太庙之外别祭庙焉则社稷不重汉韦玄成请瘗主於园晋虞喜请瘗两阶间喜据左氏自证曰先王日祭祖考月祀曾高时享及二祧岁祫及坛墠终禘及郊宗石室是谓郊宗之祖喜请夹室中为石室以处之是不然何者夹室所以居太祖下非太祖上藏主所居未有卑处正尊处傍也若建石室於园寝安迁主采汉晋旧章祫禘率一祭庶乎春秋得变之正是时陈京以考功员外郎又言兴圣皇帝则献之曾祖懿之高祖以曾孙祔曾高之庙人情大顺也京兆少尹韦武曰祫则大合禘则序祧当祫之岁常以献东向率懿而後以昭穆极亲亲及禘则太祖筵于西列衆主左右是於太祖不为降献无所厌持诸儒以左氏子齐圣不先父食请迎献主权东向太祖暂还穆位同官尉仲子陵曰所谓不先食者丘明正文公逆祀儒者安知夏后世数未足时言禹不先鲧乎魏晋始祖率近始祖上皆有迁主引閟宫诗则永閟可也因虞主则瘗园可也缘远祧则筑宫可也以太祖实卑则虚位可也然永祧与瘗园臣子所不安若虚正位则太祖之尊无时而申请奉献懿二祖迁于德明兴圣庙为顺?曰二祖别庙非合食且德明兴圣二庙禘祫之年皆有荐享是已分食奚独疑二祖乎冕又上禘祫议证十四篇帝诏尚书省会百官国子儒官明定可否左司郎中陆淳奏按礼及诸儒议复太祖之位正也太祖位正则献懿二主宜有所安今议者有四曰藏夹室曰置别庙曰各迁於园曰祔兴圣庙臣谓藏夹室则享献无期非周人藏二祧之义置别庙论始曹魏礼无传焉司马晋议而不用迁诸园乱宗庙之制唯祔兴圣庙禘若祫一祭庶乎得礼帝依违未决也

国子监四门博士韩愈上议曰陛下追孝祖宗肃敬祀事凡在拟议不敢自专聿求厥中延访羣下然而礼文繁漫所执各殊自建中之初迄至今岁屡经禘祫未合适从臣生遭圣明涵泳恩泽虽贱不及议而志切效忠今辄先举衆议之非然後申明其说一曰献懿庙主宜永藏之夹室臣以为不可夫祫者合也毁庙之主皆当合食於太祖献懿二祖即毁庙主也今虽藏於夹室至禘祫之时岂得不食於太庙乎名曰合祭而二祖不得祭焉不可谓之合矣二曰献懿庙主宜毁之瘗之臣又以为不可谨按礼记天子立七庙一坛一墠其毁庙之主皆藏於祧庙虽百代不毁祫则陈於太庙而飨焉自魏晋已降始有毁瘗之议事非经据竟不可施行今国家德厚流光创立九庙以周制推之献懿二祖犹在坛墠之位况於毁瘗而不禘祫乎三曰献懿庙主宜各迁於其陵所臣又以为不可二祖之祭於京师列於太庙也二百年矣今一朝迁之岂惟人听疑惑抑恐二祖之灵眷頋依迟不即飨於下国也四曰献懿庙主宜附於兴圣庙而不禘祫臣又以为不可传曰祭如在景皇帝虽太祖其於属乃献懿之子孙也今欲正其子东向之位废其父之大祭固不可为典矣五曰献懿二祖宜别立庙於京师臣又以为不可夫礼有所降情有所杀是故去庙为祧去祧为坛去坛为墠去墠为鬼渐而之远其祭益稀昔者鲁立炀宫春秋非之以为不当取已毁之庙既藏之主而复筑宫以祭今之所议与此正同又虽违礼立庙至於禘祫也合食则禘无其所废祭则於义不通此五说者皆所不可故臣博采前闻求其折中以为殷祖玄王周祖后稷太祖之上皆自为帝又其代数已远不复祭之故太祖得正东向之位子孙从昭穆之列礼所称者岂以纪一时之宜非传於後代之法也传曰子虽齐圣不先父食盖言子为父屈也景皇帝虽太祖也其於献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂远人情又常祭甚衆合祭甚寡则是太祖所屈之祭至少所伸之祭至多比於伸孙之尊废祖之祭不亦顺乎事异殷周礼从而变非所失礼也臣伏以制礼作乐者天子之职也陛下以臣议有可采粗合天心断而行之是则为礼如以为犹?可疑乞召臣对面陈得失庶有发明

天宝中诏尚食朔望进食太庙天子使中人侍祠有司不与也贞元十二年帝始诏朔望食畀宗正太常合供於是太常博士韦彤与博士裴堪议曰礼宗庙朔望不祭园寝则有之贞观开元间在礼若令不敢变古天宝中始有进食事殆王璵缘生事亡用燕具?馔参渎礼荐不可示远传曰祭非外至生于心者也是故圣人等牲牢布笾豆昆虫草木可荐者莫不咸在所以享宗庙交神明全孝敬也絜膳羞八珍百品可嗜之馔美膬甘旨谓之?味所以燕宾客接人情示慈惠也是则荐与宴圣人判为二物不可乱也今若熟饔而享非以异为敬之意且祭不欲数亦不欲疏感时致享以制中也今园寝月二祭不为疏庙岁五享不为数有司奉承得尽其恭若又加盛馔於朔望是失礼之中有司不得尽其恭也故王者稽古弗敢以孝思之极而溢礼弗敢以肴品之多而賸味?罢天宝所增奉园寝以珍奉宗庙以礼两得所宜帝曰是礼先帝裁定遽更之其谓朕何徐议其可而朔望食卒不废

贞元中将禘祭陈京复奏禘祭大合祖宗必尊太祖位正昭穆请诏百官议尚书左仆射姚南仲等请奉献懿主祔德明兴圣庙鸿胪卿王权申衍之曰周人祖文王宗武王故诗清庙章曰祀文王也故不言太王王季则太王王季而上皆祔后稷故清庙得祀文王也太王王季之尊私礼也祔后稷庙不敢以私夺公也古者先王迁庙主以昭穆合藏于祖庙献懿主宜祔兴圣庙则太祖东向得其尊献懿主归得其所是时言祔兴圣庙什七八天子尚犹豫未刚定至是羣臣稍显言二祖本追崇非有受命开国之鸿构又权根援诗礼明白帝茫然於是定迁二祖于兴圣庙凡禘祫一享诏增广兴圣二室会祀日薄庙未成张缯为室内神主庙垣间奉兴圣德明主居之庙成而祔

宪宗元和中左拾遗元稹上奏曰谨按礼官以顺宗至德大圣大安孝皇帝神主升祔则中宗大和大圣大昭孝皇帝主为代数当迁之庙议者云中宗复辟中兴当为百代不迁之庙台省官等又议云则天为居摄则中宗非中兴不得为不迁之庙以愚所裁皆非得礼之中案礼官与台省官?议但以为中宗非中兴故不得为不迁之宗曾不知虽实为中兴亦不得为不迁之庙何则祖有功而宗有德盖谓始有功者为祖始有德者为宗非谓後代有功有德者尽为祖宗也礼纬云唐虞立二昭二穆与太祖之庙为五夏不立太祖之庙四庙而已至後代以禹为宗亦立五庙其余仲康复厥位少康代寒浞岂非嗣夏中兴哉并无祖宗之号至殷以契为始祖初立五庙後代以汤为宗遂立六庙太戊武丁之徒虽有中宗高宗之名盖子孙加之懿号而已亦无不祧之说周人以后稷为始祖後代又祖文王为宗武王遂立七庙唐虞夏殷周虽立庙之数不同其实亲亲之庙皆以四为准礼记王制云天子七庙三昭三穆与太祖之庙七盖后稷文武三庙为不迁其余成康已降尽为祧庙故周礼守祧注云先公之祧祔於后稷之庙先王之祧祔於文武之庙若以为後代有功有德者尽为不迁之庙则成康刑措宣王中兴平王东周之始王并无不祧之说岂非有功有德哉盖以为七庙之数既定若亲尽之庙不毁则亲亲之昭穆无所设矣故不得不祧耳至汉承秦灭学之後诸儒不通大义匡衡贡禹之徒遂建议云高帝为太祖孝文为太宗孝武为世宗孝宣为中宗惠景已下为迁庙适值汉祚不永昭成已降德不逮於四君向若汉有八百之祚继德之君有若孝文孝武者七人尽为不迁之庙岂可後代遂不祀其祖祢哉不经之言孰甚於此又有以七庙之外别立祖宗之庙为说者以理推之尤为不可假如圣朝以景皇帝为太祖神尧大圣大光孝皇帝为高祖文武大圣大广孝皇帝为太宗别立昭穆之庙六合不迁之庙为九盖以为积厚者流泽广故以增亲亲之庙六矣夫传无穷者为万代计国家以圣生圣以明继明无非有德之宗尽为有功之祖则百祖千宗尽居别庙於礼又可乎必若俟其褒贬然後定祧迁则是臣子有轻议之非万代无可传之法考殷周则无据言情礼则两乖考古宜今孰云可者曷若削汉朝不经之说徵殷周可久之文从亲尽则迁之常规为万代不朽之定制不易亲亲之祀终无惑惑之疑诚一王之盛典也谨议

宪宗时徵仕郎守国子博士史馆修撰臣李翺?上陵庙日时朔祭议曰国语曰王者日祭礼记曰王立七庙皆月祭之周礼不载日祭月祭惟四时之祭禴祀蒸尝汉朝皆杂而用之盖遭秦火诗书礼经烬灭编残简缺汉乃求之先儒穿凿各伸已见皆托古圣贤之名以信其语故其所记各不同也古者庙有寝而不墓祭秦汉始建寝庙於园陵而上食焉国家因之而不改贞观开元礼并无宗庙日祭月祭之礼盖以日祭月祭既已行於陵寝矣故太庙之中每岁五飨六告而已不然者房元龄魏徵之辈皆一代名臣穷极经史岂不见国语礼记有日祭月祭之祠乎斯足以明矣伏以太庙之飨笾豆牲牢三代之通礼是贵诚之义也园寝之奠改用常馔秦汉之制乃食味之道也今朔望上食於陵寝修秦汉故事斯为可矣若朔望上食於太庙岂非用常?味而贵多品乎且非礼所谓至敬不飨味而贵气臭之义也传称屈到嗜芰有疾召其宗老而嘱之曰祭我必以芰及祭荐芰屈建命去芰而用羊馈笾豆脯醢君子是之言事祖考之义当以礼为重不以其生存所嗜为献盖明非食味也然则荐常馔於太庙无乃与荐芰为比乎且非三代圣王之所行也况祭器不设俎豆祭官不设三公执事者唯宫闱令宗正卿而已谓上食可也安得以为祭乎且时享于太庙有司摄事祝文曰孝曾孙皇帝臣某谨遣太尉臣名敢昭告于高祖神尧皇帝祖妣太穆皇后窦氏时维孟春永怀罔极谨以一元太武柔毛刚鬛明粢芗萁嘉蔬嘉荐醴齐敬修时享以申追慕尚飨此祝词也前享七日质明太尉誓百官於尚书省曰某日时享于太庙各扬其职不供其事国有常刑凡陪祀之官散斋四日致斋三日然後乃可以为祭也宗庙之礼非敢擅议虽有知者其谁敢言故六十余年行之不废今圣朝以弓矢既櫜礼乐为大故下百僚使得详议臣等以为贞观开元礼并无太庙上食之文以礼节情罢之可也至若陵寝上食采国语礼记日祭月祭之词因秦汉之制修而存之以广孝道可也如此则经义可据故事不遗大礼既明永息异论可以继二帝三王而为万代法与其黩礼越古贵因循而惮改作犹天地之相远也谨议

武宗会昌元年李德裕等请尊宪章武孝皇帝为不迁庙状曰臣等伏闻开成中文宗尝頋问宰臣欲褒崇宪宗功德其时宰臣莫能推顺美之心明尊祖之义臣等至愚窃所叹息伏思国家受命二百二十五年矣列圣之功德区宇之广大王化之盛明礼乐之备具过殷周远矣而未有中兴不迁之庙臣等所以夙夜而发愤也礼祖有功宗有德夏之祖宗经传无闻殷则一祖三宗成汤为始祖太甲为太宗太戊为中宗武丁为高宗刘歆曰天子七庙苟冇功德则宗之所以劝帝者功德博矣故周公作无逸举殷之三宗以劝成王汉景帝诏曰孝文皇帝德厚侔天地利泽施四海庙乐不称朕甚惧焉其为孝文皇帝庙为昭德之舞以明休德然後祖宗之功德施于万代其与丞相列侯中二千石礼官具礼仪奏丞相申屠嘉?奏曰功莫大於高皇帝德莫盛於孝文皇帝高皇帝庙宜为帝者太祖之庙孝文皇帝庙宜为帝者太宗之庙天子宜代代献祖宗之庙又汉宣帝诏夙夜惟念孝武皇帝躬履仁义选名将讨不服功德茂盛不能尽宣而庙乐未称其议奏有司奏请尊孝武为世宗庙奏盛德文始五行之舞天子代代献此则子孙褒崇祖宗之明据也自天宝以後兵宿中原强侯缔交髋髀甚衆贡赋不入刑政自出包荒含垢以至于贞元德宗惩奉天之难厌征伐之事戎臣优以不朝终老于外其卒则以幕吏将校代之故长武城在王畿之内斥逐主将矣河中居股肱之郡坐邀符节韦臯因备边之势自擅灵关李錡窃煮海之资专制泽国而两河蕃镇?仓卒易帅甚於奕棊?陆梁弄兵同於拒辙宪宗感祖宗之宿愤举升平之典法始命将帅顺天行诛元年戮惠琳暨辟錡季年枭元济及师道其他?折简而召?执珪请觐献其名城割其爱子不可遍举岂有去天下之害不享其名致生人之安不受其报臣伏见元和初议迁庙之礼而史官称中宗不得号中兴之君凡非我失之自我复之谓之中兴汉光武晋元帝是也臣等窃思此议实所未尽中宗朝自以政事多衅权移后妃所以未得称为中兴恐议者复以此为疑夫兴业之与隆道事实不同汉光武再造邦家不失旧物晋元帝虽在江左亦能纂绪此乃王业中兴可谓有功矣殷高宗躬行大孝求贤俾乂周宣王微而复兴衰而复盛此乃王道中兴可谓有德矣故诗云车攻宣王复古也宣王能内修政事外攘夷狄复文武之境土又蒸民美宣王任贤使能周室中兴焉又江汉美宣王能兴衰拨乱命召公平淮夷又汉书宣帝赞曰功光祖宗业垂後嗣可谓中兴侔德殷宗周宣之美若皆如汉光武晋元帝则殷宗周宣并不得称中兴矣臣?伏思任贤使能内修政事平淮夷之叛复祖宗之土皆宪宗有之所谓隆道中兴与殷高宗周宣王汉宣帝侔德矣臣等敢遵古典请尊宪宗章武孝皇帝为百代不迁之庙上以昭陛下大孝之德广贻谟之训下以表臣等思古之愤申欲报之诚如合圣心伏望令诸司清望官四品以上尚书两省御史台与礼官参议闻奏谨录奏闻

历代名臣奏议卷十七








纪五十三 世宗嘉靖六年丁亥




明通鉴卷五十三
纪五十三强图大渊献，尽一年。
世宗肃皇帝 嘉靖六年
春，正月，庚辰，总督两广都御史姚镆奏田州平。
初，镆请讨岑猛，刻期进剿，偕总兵官朱麟檄都指挥沈希仪、张经等讨之。猛之妻，归顺知州岑璋女也，失爱于猛，璋憾之。镆乃令希仪结璋为内应，寻发永顺、保靖兵八万、分道并入。猛闻大兵至，令其下毋交兵，裂帛书冤状陈军门，乞怜察。镆不听，督战益急，身与麟等连破其数砦。猛子邦彦，勒兵守险，璋佯以兵千助邦彦，比官军攻，千入忽自溃，大呼曰：“兵败矣！”邦彦兵亦溃，希仪斩邦彦于工尧隧。猛惧，谋出奔，璋以甘言诱猛走归顺，鸩杀之，斩首以献。至是，告捷京师。乃请改田州为流官，并陈善后七事。诏俱从之。【考异】平田州在五年，《实录》书之是年正月，据其奏捷之年月也。诸书皆系之五年，今据《实录》月日。
癸未，复以宽恤，“令四品以上官及六科、十三道各条具便宜并民间利病，限本月二十以前奏上。”光禄少卿余才言，“求言之道，必限四品以上，未免不广。”报闻。
己丑，大祀南郊。 1422
纪五十三
辛卯，张璁以上命纂《议礼全书》，复偕桂萼上书，略言：“此礼之失，自汉、宋诸君失之也。此礼之争、自汉、宋诸臣争之也。陛下今日之改与臣等今日之争，前之成于礼部者，多从案牍之文；今之出于史馆者，宜从典则之体。请仿《通鉴凡例》.以年岁月日为纲。事关大礼者必书。诸臣奏议如礼者，必采其精，不如礼者，亦存其概。备载圣裁，见非天子不议礼也。”萼请“增入上初至诸臣劝进迎立章奏诏旨及大臣进退，百官谴谪本末”，上命俱付史馆采择。【考异】璁所辑《纂要》二卷，仿编年例，已入《大礼集议》中，而此疏所上，谓修《明伦大典》也，后言要略，即此书所定凡例，非《纂要》之外别有要略也。并识于此。
庚子，诏开馆纂修《大礼全书》，仍以阁臣费宏等及席书为总裁官、张璁、桂萼副之，各赐金币有差。
二月，辛亥，小王子犯宣府，参将王经死之。
壬子，席书以疾屡疏求退，不允。至是疾笃，上念书议礼功，特加武英殿大学士，致仕，赐第宅京师，支俸如故.逾月，卒。【考异】裾《明史·七卿表》书以二月加武英殿大学士，三月卒，《实录》同，惟《明史·书传》言，“加武英殿大学士，赐第宅京师，甫闻命而卒。”《实录》亦于三月戊子书其卒、且言“闻命甫三日”，按书以见任在京师，不应二月加官，三月始闻命也。壬子为二月初五日，与三月戊子相距一月有余，疑书以二月卒，三月始奏，请退在先，加官在后，牵连并记耳、今仍据《明史·表》书之。
已未，锦衣卫百户王邦奇上书言哈密事，遂诬奏致仕大学士杨廷和、尚书彭泽，并及阁臣费宏、石珤。
初，邦奇以遗诏裁革传奉官削千户，怨廷和。既复职，为泽所抑，又怨之。至是言：“哈密失国、土尔番内侵，由泽赂番求和、廷和杀舍音和珊所致。请诛此两人，则哈密可复，边境无虞。”下兵部勘，未报。邦奇复言：“宏及珤俱廷和党。尝夜过杨一清所，欲为弥缝。而廷和子、兵部主事惇藏匿故牍，令前后奏词
1423 明通鉴卷五十三
皆不得验。又、泽弟冲与廷和婿修撰余承勋、乡人侍读叶桂章交关请嘱，并当逮治。”其诬蔑妄言，皆承张璁、桂萼指也。初，璁、萼屡构宏不得。会璁居兵部，宏欲用新宁伯谭纶掌奋武营，璁遂劾宏劫制府部。宏屡疏乞休，不允。璁、萼日夜求逞私憾，又以议礼恨廷和，乃嗾邦奇劾奏，欲藉此兴大狱。复内讧于上，上信之，下珤等狱。时桂章册封唐府未还，命械系至京会鞫。
于是，给事中杨言抗章论奏，略言：“故辅廷和，有社稷之勋，阁臣费宏，乃百寮之表。邦奇心怀怨望，文饰奸言，诟辱大臣，荧惑圣听。若穷治不已，株连益多，臣窃为国家大休惜也。”上得疏大怒，并收系言，亲鞫于午门、备极五毒，卒无挠词。既罢，下五府九卿议。镇远侯顾仕隆等覆奏：“邦奇言皆虚妄。”上切责之。
卒以鞠治无状，斥惇为民，余皆调黜有差，狱乃解。宏及珤自此去志益决。【考异】事见《明史·哈密传》中，《三编》据之，惟言“斥廷和，彰泽为民”，传盖因璁等兴大狱终言之。证之《实录》，但言“斥廷和子惇为民”。而《明史·彭泽传》，泽夺官为民，在明年逮陈九畴下狱之后.至《廷和传》中，则并无六七两年夺官为民事。又《哈密传》叙七年逮九畴事，亦但云“泽及金献民落职”而已。今据《实录》、但书罢杨惇等以下.
癸亥，大学士费宏、石珤俱致仕。先是宏、珤以邦奇之奏各疏乞休，慰留不允。及是见璁、萼交构不已，乃以同日乞骸骨，请得全身远害。上皆许之。
珤疏言：“臣一节之士，无他材能。惟有此心不敢欺君耳。”上责珤“归怨朝廷，失大臣谊”，惟赐宏敕，驰驿廪隶如例，珤一无所予，归装袱被车一辆而已。都人叹异，谓自来宰臣去国，无若珤者。自宏、珤罢政，迄嘉靖之季，密勿大臣，无进逆耳之言者
矣。【考异】宏、珤系同日致仕，《明史·本纪》系二人致仕俱在二月癸亥，据《实录》也。《七卿表》书珤致仕子八月，盖“八”字误耳，今据《本1424
纪五十三 纪》订正.
戊辰，免广东韶州，南雄二府被灾税粮。
庚午，复召致仕大学士谢迁入阁。时费宏既去，阁臣杨一清等，荐“迁家居十有六年、天下想望其风采。今其年虽老，耳目清明，步履强健，且史册所载，如唐之郭子仪、裴度，皆以八十之年，身系天下安危。宋文彦博年九十二，被召平章军国，一时以为美谈。”上从其言，遣行人赍敕召迁，趣即驰驿赴京师。
是月，以席书卒，起服阕礼部尚书罗钦顺复任。
辽东大饥，巡抚都御史张云奏“请以筑边工费米四万四千石振之，不足则于行库官银内支用”，从之。
三月，庚辰，寇复犯宣府。参将开山死之，所部卒杀伤殆尽。上以宣府一月间连丧两军，逮总兵傅铎，起引疾总兵郤永代之。【考异】按开山，《明史·本纪》“开”作“关”，疑误也。今据《实录》。《三编》。又《明史·鞑靼传》俱作“开”，从之，
丙戌，以宣府再寇，命简练京军，起致仕兵部侍郎冯清提督军务。比闻寇退，仍敕驻大同偏头关经理。
甲午，以礼部右侍郎翟銮为吏部左侍郎，兼翰林院学士，人内阁预机务。时廷推阁臣，上意在张璁，弗与.命再推，乃及銮。中贵入多举銮者，遂逾次用之。杨一清以“銮望轻，请用吴一鹏、罗钦顺”，皆不许。【考异】事见《明史》本传。《传》言“帝欲用张孚敬”。按璁更名在十年二月，今仍据原名书之。
乙未，田州复叛。初，姚镆请改田州府、设流官、留参议汪必东、金事申惠、参将张经，以兵万人镇其地，而以知州王熊兆署府事。会必东、惠皆移疾他往，惟经、熊兆在府，兵势渐分，防守稍懈，于是，岑猛之党卢苏、王受等，乃为伪印，诳言猛不死、且借交阯兵二十万，以图兴复。蛮民信之，聚众薄府城。经出击，兵少不敌，欲引还，而城中阴为内应，呼噪四出。官军腹背受攻，力战不支，突围渡江走，贼逼其后，争舟溺死者甚众。
1425 明通鉴卷五十三
贼沿江置阑索，伏药弩，夹岸并起，官军且战且行，失士卒三四百人。贼遂入踞府城，烧仓粟以万计。巡按御史石金上其事，劾镆失策罔上，并论前抚盛应期生事召衅。而给事中郑自璧请仍檄湖广永顺，保靖兵并力剿贼。上以四方兵数万方归休，未可复调，命镆等再计机宜以闻。
丙申，巡抚江西都御史陈洪谟上所积谷七十四万有奇、合故所积共一百五十四万有奇。上以洪谟谷数多，赐银币旌之。
壬寅，河道侍郎章拯言：“河自丰县漫溢至沛，横贯运河，冲决堤岸，其势径趋昭阳湖，以此运河南流势缓，停淤沙泥，几与岸平。今故道疏筑已通，而东岸势卑，土疏善崩、秋水泛涨，恐复淤决。乞金复萧、砀原额河夫，专令在沛时常防守。仍令徐州判官督同沛县主簿闸官，往来阅视，随宜疏筑。遇秋水时至，徐州管洪主事量调徐、吕二洪夫役，协力修浚。其管河等官，有能平治得宜三年无患者，破格超迁。”工部覆议，从之。
癸卯，李福达逮至京师，命刑部尚书颜颐寿等会讯于午门外。
初，郭勋以言官交论不已，乃乞张璁、桂萼为援。璁、萼亦欲藉是以泄廷臣攻已之愤，乃合谋腾蜚语曰：“诸臣内外交结，藉端陷勋，将以次及诸议礼者。”上为之心动。而外廷不知，攻者益急，上愈疑之。
及是法司集讯，并告者薛良、证者李景全、韩良相、石文举等三十入面质，对众共指之，福达语塞。狱既具，上之，上怒颐寿朋奸肆诬，故人人重罪，将亲鞫之于廷。阁臣杨一清言：“有司之职，非人君所宜预。今案牍具明，词证咸在，仍令诸司虚心研审，则真情自得，何至上劳黼扆之尊，下亲狱讼之事哉！”上乃已。
是月，户部尚书秦金致仕，兵部尚书王时中亦以引疾罢。升詹事桂萼为礼部侍郎。【考异】萼升礼部侍郎，至八月，以治李1426
纪五十三
福达狱署刑部尚书，九月迁吏部，仍署刑部、俱见《实录》，为下文治狱张本.
吏部郎中彭泽，以考察浮躁降外任，张璁为之讼冤，言：“昔议礼时，泽见臣所著《大礼或问》，深加叹赏，劝臣进呈，又为录送内阁，以是大不理于众口，而徐文华、余才、卢琼，以臣所进《要略》备载其议礼排击等语，不胜愤恨，乃谋于乡人御史程启充，与都御史聂贤构成虚词，列之浮躁，启充与琼且欲以次攻击臣等也。”上从璁言，泽遂得留。居三日，璁复上书，言：“臣与举朝抗四五年，攻臣者至百十疏。今修《大礼全书》，元恶寒心，群奸侧目。故《要略》方进，谗谤复兴，使全书告成，将诬陷益甚。”因引疾求退以要上、上复优旨慰留之。
田州之贼卢苏等，虽据府城，犹声言听抚，遣人迎署府事王熊兆。而其党王受，又纠众万余，攻据思恩城，执知府、指挥等官，已而释之，亦投牒上官，佯听抚。姚镆以兵未集，姑受之，以缓其谋。寻檄诸土官，勒兵自效，且责失事守巡参将等官立功自赎，复疏调湖广永顺、保靖及江西赣州、福建汀州兵俱会于南宁，并力进剿。兵部议从之，上曰：“蛮夷为乱日久，镇巡等官受命大征，未及殄绝，辄奏捷散兵，使余孽复滋，煽动邻境。今姑置不问，仍令剿贼自赎。且发南赣兵五千，监以兵备等官赴援，不足再发永保土兵各三千助之。并令御史石金纪功。”
致仕少师大学士刘健卒。健致仕，家居二十年。上改元，降敕存问，加赐廪隶。至是卒，年九十四。遗表数千言，劝上正身勤学，亲贤远佞。上震悼，为辍朝一日。赠太师，谥文靖。
健器局峻整，学问深邃。在朝正己率下，退则寮采私谒，不交一语。同时在阁者，李东阳以诗文引后进，海内士皆抵掌谈文学，健若不闻，独教人治经穷理。其事业光明俊伟，明世辅臣，鲜有其比。既以忤逆瑾退归，闻武宗南巡，辄涕泗不食，曰：“吾负先帝多矣！”其忠君爱国，始终不易如此。【考异】《明史》本传，
1427
明通鉴卷五十三
健以五年卒，年九十四。《通纪》亦记其卒于五年十一月。《实录》系之是年三月，据奏至之年月也。《三编》亦据《实录》。今从之。
是春，寇犯神木、永兴等堡，参将黄宰击却之.
夏，四月，庚戌，上俞太监梁谏之请，遣中官往南京织造，工部执奏不可。于是，给事中张嵩、御史程启充等各言：“近年灾异，江南尤甚。且陛下初诏颁行，一切织造采运之事，厘革殆尽。今复遣官，此辈生事炫能，假供应之名，为贪黩之计，欲令安静，岂可得哉。”不纳。
甲寅，大学士杨一清等言：“谕德顾鼎臣病痊复职，仍令充经筵日讲官。”从之，因命礼部侍郎桂萼、兵部侍郎张璁俱充日讲官。璁辞兵部，“请以詹事兼翰林学士，专心史局，效力经筵。”上以“总裁进讲，不妨佐理事，所辞不允”。
己未，遣工部侍郎黄衷督采大木。
庚申，以论李福达狱，谪刑部主事唐枢为民，枢论是狱，略曰：“李福达之狱，陛下驳勘再三，诚古帝王钦恤盛心。而诸臣负陛下，欺蔽者肆其谗，谄谀者溷其说，固位者缄其口，畏威者变其词，访辑者淆其真，故陛下惑滋甚，而是非卒不能明，于是，哀矜而至于辟矣。
臣窃惟陛下之疑有六：谓谋反罪重，不宜轻加于所疑，一也；谓天下貌有相似，二也；谓薛良言弗可听，三也；谓李珏初牒已明，四也；谓臣下立党倾郭勋，五也；谓崞、洛证佐皆仇人，六也。臣诸——辨之：
福达之出也，始而王良、李钺从之，其意何为？继而惠庆、邵进禄等师之，其传何事？李铁汉十月下旬之约，其行何求？”我有天分＇数语，其情何谋？太上元天垂文秘书，其辞何指？劫库攻城，张旗拜爵，虽成于进禄等，其原何自？钺伏诛于前，进禄败露于后，反状甚明。故陕西之人曰可杀，山西之人曰可杀，京畿中无一人不曰可杀。惟左右之人曰不可，则不得而知也。此不1428
纪五十三
必疑一也。且福达之形，最易辨识，或取验头秃，或证辨乡音。如李二、李俊、李三，是其族识之矣；始认于杜文柱，是其姻识之矣；质证于韩良相、李景全，是其友识之矣；一言于高尚节、王宗美，是鄜州主人识之矣；再言于邵继美、宗自成，是洛川主人识之矣；三言于石文举等，是山、陕道路人皆识之矣。此不必疑二也。薛良怙恶，诚非善人。至所言张寅即福达、即李午，实有明据，不得以人废言，况福达踪迹谲密，黠慧过人，人咸堕其术中。非良狡猾，亦不能发彼阴私。从来发摘告讦之事，原不必出之敦良厚朴之人。此不当疑三也。李珏因见薛良非善人，又见李福达无龙虎形、朱砂字，又见五台县张子贞户内实有张寅父子，又见崞县左厢都无李福达、李午名，遂苟且定案，轻纵元凶。殊不知五台自嘉靖元年黄册始收，寅父子忽从何来？纳粟拜官，其为素封必非一日之积，前此何以隐漏？崞县在城坊既有李福达，乃于左厢都追察，又以李午为真名，求其贯址，何可得耶？则军籍之无考，何足据也。况福达既有妖术，则龙虎形、朱砂字，安知非前此假之以惑众，后此去之以避罪？亦不可尽谓薛良之诬矣。此不当疑四也。京师自四方来者不止一福达。既改名张寅，又衣冠形貌似之，郭勋从而信之，亦事所有，其为妖贼余党，固意料所不能及。勋自有可居之过，在陛下既宏议贵之恩。诸臣纵有倾勋之心，亦安能加之罪乎？此不用疑五也。鞠狱者日诬，必言所诬何因，曰仇，必言所仇何事。若曰薛良仇也，则一切证佐非仇也；日韩良相等仇也，则高尚节、石文举非仇也；日魏泰、刘永振仇也，则今布、按、府、县官非仇也；日山、陕人仇也，则京师道路之人非仇也。此不用疑六也。望陛下六疑尽释，明正福达之罪，庶群奸屏迹，宗社幸甚。”
上大怒，立罢之。
戊辰，改建观德殿成，易名日崇先殿。
己已，免广西被灾税粮。甲戌，吏部尚书廖纪以疾乞休，许
1429 明通鉴卷五十三
之。赐敕、给传及廪隶如例。
乙亥，初定各盐运司每引价值，两淮六钱，两浙四钱，长芦二钱，山东一钱五分，从户部议也。
镇守浙江太监邓文以进贡为名，乞于商贩内量收脚价，户部执奏，以为额外之征。上曰：“各处进贡，朝廷悉从节省。邓文意在侵取商税。”不允。
是月，以南京户部尚书邹文盛为户部尚书、工部尚书赵璜致仕，以工部侍郎童瑞代之.
御史陈察升南京太仆寺少卿，具疏辞。因荐原任给事中刘世扬等二十余人。上怒察不即拜命，泛举多人以市恩要誉，降远方杂职。十三道御史连章乞宥，不报。已而吏科给事中王俊民、郑一鹏、傅良谏复论救，上责其朋比，各夺俸二月、寻谪察为广东海阳县教谕。
五月，丁丑朔，日有食之。
辛巳，翰林院编修廖道南，疏陈《洪范》九事.其言建用皇极，谓“皇极者，帝王大中至正之道。其日＇凡厥庶民，无有淫朋＇，言民不可立党也；曰＇人无有比德＇，言臣不可立党也。比年以来，朝廷无和衷之美，氓庶有胥戕之风。朋言既兴，诗张为幻.闻人之善，从而娼嫉之；闻人之过，从而媒孽之；闻人谈道，则斥之为伪学；闻人论文，则訾之为谬谈。士气日萎，人心日漓，皇极之道敝也久矣。日“又用三德、谓刚克柔克＇者，乃人君威福之权。故曰“惟辟作福，惟辟作威”，言权不可下移也；曰＇臣无有作福作威＇，言臣不可上僭也。不移于下，则天下之政出于一；不僭于上，则天下之势定于一，此邦纪所以肃也。”其他所论天时人事，皆切时弊。疏人，上嘉纳之，然不能用。
癸未，以久早，遣顺天府官求雨。礼部请命群臣致斋，修天地社稷山川之祀。大学士杨一清等言：“陛下竭诚露祷于上帝后祇，则天地之祀不宜再渎，惟遣官祭告于社稷、山川，而顺天府1430
纪五十三 官仍率属祷都城隍如故。”从之。
乙酉，以暑月辍讲，仍命讲官及翰林院官日轮一员，将《经书》、《通鉴》撮其有关君德政事与修省之道者，录要以进。内阁杨一清等言：“《经》义渊微，《通鉴》浩繁。切见先朝令讲官自经筵之外，H以《大学衍义》进讲，甚为有益。宜将此书令讲官日轮一员，条析其义，参以时事，明白敷陈。则《经书》格言，《通鉴》要旨，尽在此书，而治国平天下之道备矣.”从之。定以五日一进讲，不以寒暑暂废。
丁亥，起前南京兵部尚书王守仁兼左都御史，总制两广、江西、湖广军务，讨田州叛蛮。初，上以姚镆讨贼不效，余孽复滋，切责图功自赎。会纪功御史石金上言：“镆自岑猛死后、辄奏捷功，处兵善后，无一良策，辄请改设流官，以致失职怨望之党、煽诱复起。臣以为宜亟择智仁信勇之人，使往代之，令其相度二贼占踞攻取之势及田州应否改流，筹画尽善。”因荐守仁可任，从之。先敕姚镆仍前镇抚，敦趣守仁就道，至日仍令石金纪功。守仁疏辞，不允。【考异】命守仁讨田州，《明史·本纪》系之是月丁亥，据《实录》也。《通纪》系之五年十二月，《明书》系之六年六月，惟《文成年谱》所载与《实录》同。其石金一奏，诸书及《年谱》皆不具，今据增。
戊戌、免涿州、良乡等五县被灾税粮。
是月，方献夫、霍韬以纂修《大礼》赴召。献夫与韬同里，至是复合疏言：“自古力主为后之议者，宋莫甚于司马光，汉莫甚于王莽。主《濮议》者，光为首，吕诲、范纯仁、吕大防附之，而光之说感人最甚；主《定陶议》者，莽为首、师丹、甄邯、刘歆附之，而莽之说流毒最深，宋儒祖述王莽之说，以惑万世，误后学。臣等谨按《汉书》、《魏志》、《宋史》、略采莽及丹、邯之奏与其事始末，及魏明帝之诏，宋濮园之议，悉论正以附其后。乞付纂修官参互考订，俾天下臣子，知为后之议实起于莽，宋儒
1431 明通鉴卷五十三
之论实出于莽。下洗群疑，上彰圣孝。”诏下其书于史馆。
先是起罗钦顺为礼部尚书，不至。至是复起为吏部尚书，仍不至，乃听致仕。
是时，吏部廷推前尚书乔宇、杨旦，会礼部尚书亦缺，推侍郎刘龙、温仁和。仁和以俸深争，于是张璁乃乘间言“字、旦乃杨廷和党，而仁和不宜自荐。”上是璁言，宇等遂废不用，并命“今后大臣休致者，非奉诏不得推举。”钦顺，泰和人。见璁、萼方柄用，相与树党，屏逐正人，钦顺耻与同列，故屡诏不起。家居二十余年，足迹不人城市，潜心格物致知之学。时王守仁以心学立教，海内宗之，钦顺独致书与辨，比书再至而守仁殁矣。钦顺谓“释氏之学，有见于心，无见于性。今人明心之说，混于禅学，而不知有毫厘千里之谬。道之不明，厥由于此。”因著《困知记》，自号整庵。年八十三卒，赠太子太保，谥文庄。
六月，丙午朔，提督两广军务姚镆乞致仕，许之。仍命兵部亟趣王守仁赴代。
河道侍郎章拯言：“黄河济漕，固为国家之利，至于泛滥，则为地方之患。今欲筑浚分杀，以免民患而济运漕者，一为荥阳北之孙家渡，一为兰阳北之赵皮寨，皆可引水南流。但二河通涡水，东入淮，又东至凤阳长淮卫，经寿春王诸园寝。为患叵测。惟宁陵北坌河一道，通饮马池，抵文家集，又经夏邑至宿州符篱桥，出宿迁小河口，自赵皮寨至文家集凡二百余里，浚而通之，水势易杀，而园寝无患。”乃为图说以上。工部请从其议，诏拯等刻期举工。
丁未，南京给事中邹架、御史毛怜之等，以拾遗纠劾都御史周金、陈洪谟等，并及礼部侍郎桂萼。诏“洪谟、金致仕，萼供职如故。”
壬戌，礼部侍郎桂萼请召用王守仁、王琼经略边事。上以“守仁已起用，琼应否起用，命吏部勘议以闻。”已而给事中郑自1432
纪五十三
璧、御史谭赞等并疏言，“琼贪污险贼，不可复用。”并论“萼荐引奸邪，请下法司追论琼罪。”章下所司。
甲子，巡抚湖广都御史黄衷言：“卢苏等乃岑猛余党，贼众不多，广西、南赣之兵自足剿除。永顺、保靖土兵素无纪律，所过骚扰，恐生他衅，请勿调遣。”部议“宜令王守仁视贼缓急，以为进止”，从之。
辛未，振畿内饥。
四川芒部复叛。初，陇氏既灭，改设流官。余贼沙保等谋复之，拥陇寿子胜纠众攻陷镇雄府，执知府程洸，夺其印，杀伤数百人，洸奔毕节。
事闻，给事中郑自璧等言：“镇雄初设流官，蛮情未服。而有可失先事之防，不亟收遗裔陇胜，而令沙保得拥孺子，致煸祸一方。宜速遺总兵何卿并力剿寇。”兵部覆言：“陇胜非真陇寿子，沙保罪不容诛，当剿。何卿方守松潘，势难相援，宜亟趣都御史王廷相之任，并敕总兵牛桓调兵速进。”
是月，桂萼上言：“故辅杨廷和，广植私党，蔽圣聪者六年。今次第斥逐，然遗奸犹在言路。昔宪宗初年，尝诏科、道官于拾遗之后，互相纠察，言路遂清，请以时举行如旧例。”
章下吏部，侍郎孟春覆言：“宪宗初，并无此诏。而萼言在被论之后，情涉报复，无以厌众心。”萼言：“诏出《宪宗文集》，春欲媚言官，宜并按问。”下部再议，春等言：“成化中，科、道有超擢巡抚不称者，宪宗命互劾去者七人、非考察拾遗比。”上终是萼言，趣令速举。给事、御史争之，并夺俸。
是夏，黄河水溢，决入漕渠，沛北庙道口淤填七八里，粮艘阻不进。御史吴仲以闻，因劾“章拯不能办河事，乞择能者往代。”上切责拯。
秋，七月，丙子，复下桂萼议子吏部。吏科都给事中王俊民等言：“皇上此举，诚欲综核名实，以重言路。今六科已去四人，
1433 明通鉴卷五十三
十三道已去十人，比之它曹，不为不严。惟耳目之官，职司甚重，惟皇上裁择之。”御史卢琼、刘隅等言：“陛下龙飞，两举考察之典，御史被黜，亦已多矣。今复令扶同纠劾，是开攻讦之门，滋报复之计，非圣世所宜有。上切责俊民等，仍趣速举。于是吏部都察院考上不谨御史储良材等四人名上，上独黜良材，而特旨给事中郑自璧、孟奇。且令部院再核，复黜给事中余经等四人，南京给事中顾滦等数人，乃已。自璧素敢言，权幸中以蜚语，故被斥。
已而良材复奏辩，言：“孟春等乃杨廷和之党，欲嗾言官保留王俊民、程启充等，而以臣尝劾都御史聂贤，欲为之报复。桂萼复言：“良材任怨遭诬，去非其罪。”上从之，竟复其官。【考异】事见《明史·桂萼传》、《三编》统系之是年六月《目》中，今据《实录》分书之.
是月，都御史聂贤罢、廷推南京尚书李承勋、胡世宁、诏改世宁为左都御史，加太子少保。世宁疏辞宫衔，许之。
桂萼之荐王琼也，言者攻之不已。上亦悯琼老病，令还籍为民。御史胡松复劾萼，上怒，谪外任。已，同官周在请宥松，遂并下诏狱.萼复言：“琼前攻廷和，故廷臣群起排之。”上乃命琼以尚书待用。
八月，庚戌，小王子以数万骑踏冰过河，遂犯宁夏塞。提督尚书王宪，督总兵郑卿、杭雄等分据要害，屯兵御之，令都指挥卜云伏兵断其归路。卿等败之于石白墩，寇退走青羊岭。伏发，又大败之，斩首二百余级。捷闻，赐敕奖励，加宪太子太保，自郑卿以下升赏有差。
癸丑，桂萼上言：“昔甘肃之变，番人以杀降为词，实欲诉冤。而陈九畴辄张大其事，奏请发兵驱之，以致荼毒一方。盖杨廷和欲成王琼之罪，故科、道官噤无一言，比遣勘问，又相推诿，臣故请起王琼以明此事，臣岂有私于琼哉。”
1434
纪五十三
初，土尔番之败，都指挥王辅言，“莽苏尔，即满速儿，译见前卷。伊兰即牙兰。已毙炮石下”，九畴以闻。已，兵部尚书金献民至肃州，寇已退，亦奏捷，如九畴言。后二人上表求贡，上疑之。而番人先在京师者为蜚语，言“肃州之变，由九畴激之”，上益疑。会王邦奇讦杨廷和、彭泽词连九畴。而萼等憾廷和、泽甚，又欲藉此以兴大狱云。
癸亥，内阁贾咏致仕。先是以李福达事逮巡按御史马录系狱中、咏曾通书于录，为镇抚司缉得之。上虽不罪咏，咏内不自安，遂求去。吏部侍郎孟春以录书词连及，辞不敢问。上怒春不引咎求退，命法司并收待讯。【考异】据《明史·马录传》、“搜录箧，得贾咏等五人书（见下），无孟春名。”而《实录》所记，则以通书故首下春
狱，其后下颜颐寿等四十余人于狱，独不及春，以春之下狱在前也。《通
纪》亦云：“以书词连及侍郎孟春，并逮焉。”是春之下狱明甚，今据增。
庚申，谕学士张璁、桂萼纂修《大礼全书》，亲定名曰《明伦大典》。并命增入宋儒欧阳修等之论，以资考证，聪等请敕翰林院查付史馆，从之.
庚午，湖广大水、漂没民田庐，凡五府、二十四州县。巡抚孙修等请发太和山香银、盐钞折银及仓库赃罚等银粟振之。并请以兑运米二十五万，及南京仓三十万，或折银，或减其半。上以灾伤重大，命亟行之。
是月，晋杨一清左柱国、华盖殿大学士。以南京尚书李承勋为吏部尚书。以桂萼署刑部尚书，张璁署都察院左都御史，方献署夫大理寺卿，治李福达之狱。
初，上以杨一清言罢亲鞫，仍下廷臣会问。尚书颜颐寿等不敢自坚，改拟《妖言律》斩。上犹怒，命法司俱戴罪办事，下马录镇抚司拷讯，并及前问官布政使李璋、按察使李珏、佥事章纶、都指挥马豸等。时璋、珏已迁都御史，璋抚宁夏，珏抚甘肃，皆就逮，法司不得已，乃反前狱，抵薛良诬告罪。上以罪不
1435 明通鉴卷五十三
及录，怒甚。遂逮颐寿及侍郎刘玉、王启，左都御史聂贤，副都御史刘文庄，佥都御史张润，大理卿汤沐，少卿徐文华、顾佖，寺丞汪渊，俱下狱。而以萼等分署三法司事杂治之。【考异】治李福达狱，《明实录》统系之九月壬午下，据定狱之月日也。《明史·本纪》书于八月庚戌，盖据颜颐寿等下狱及命桂萼等署三法司杂治之月日。《实录》，九月丁丑，擢桂萼吏部左侍郎，仍署刑部事。”则治狱之在前一·月明矣，今分书之。
南京吏部尚书朱希周乞致仕。初，希周以议礼忤旨，改官南京。是年大计京官，南六科无黜者。桂萼素恶希周及两京言官尝劾己，因言“希周畏势曲庇。”希周言：“南六科止七人，实无可去者。臣以言路私之，固不可。如避言路嫌谴责之，尤不可。且使举曹皆贤，必去一二人示公，设举曹皆不肖，亦但去一二人塞责乎？”因力引疾乞休、许之。家居三十年，中外论荐者三十余疏，竟不复起。
九月，戊寅，张璁以署都察院，复考察各道不职御史王璜等十二人。又奏行宪纲七条，箝束巡按御史，先是璁以京察及言官互纠，已黜御史十三人，前后共二十余人，台署为空。【考异】《明史·璁传》作“十二人”，《实录》作“二十二人”。而下文所叙，王璜以下，列姓名者仅十人，疑连前京察所纠并计之也。今据本传书之。
已卯，以江西水河南、山西旱，免被灾秋粮。寻免两畿、山东税粮。
壬午，桂萼等治李福达狱具，上之。
先是萼等三人希旨严刑拷讯。以上怒马录甚，搜其箧中书，得大学士贾咏、都御史张仲贤、工部侍郎闵楷、御史张英及寺丞汪渊私书，咏引罪致仕，遂下仲贤等于狱。萼等遂列前后言官诸曹之奏劾是狱者，上言：“给事中刘琦、常泰，郎中刘仕，声势相倚，挟私弹事，佐录杀人。给事中王科、郑一鹏、秦祐、沈汉、程辂，评事杜鸾，御史姚鸣凤、潘壮、戚雄，扶同妄奏，助成奸1436
纪五十三
恶。给事中张逵，御史高世魁，方幸张寅速决，得诬郭勋谋逆，连名架祸。郎中司马相妄引事例，故意增减，诬上行私。迩者言官缔党求胜，内则奴隶公卿，外则草芥司属，任情恣横，殆非一日。请大奋乾断，彰国法。”上纳其言，遂并下诸人狱，前后凡四十余人。
先是廷臣会讯，太仆卿汪元锡、光禄少卿余才偶语曰：“此狱已得，何可再鞫。”侦者告萼，以闻，亦被逮。萼等遂肆拷掠，录不胜刑，自诬故人人罪。萼等乃定爱书，言“张寅非福达，录等恨勋，构成冤狱”。因列诸臣罪名，上悉从之。
谪戍极边，遇赦不宥者，徐文华及李璋等，见上。凡五人；谪戍边卫者，琦、逵、泰、琼、启、充、仕及知州胡伟，凡七人；为民者，贤、科、一鹏、祐、汉、辂、世魁、淳、鸣凤、相，鸾，凡十一人；革职闲住者，颐寿、玉、启、潮、文庄、沐、佖、渊、元锡、才、楷、仲贤、润、英、壮、雄及前大理丞迁、佥都御史毛伯温，凡十七人。其它下巡按逮问革职者，副使周宣等复五人。
录以故人人罪未决，拟徒，上以为轻，欲坐以《奸党律》斩.萼等谓“张寅未死而录代之死，恐天下不服，宜永戍烟瘴地方，令缘及子孙。”乃戍广西南丹卫，遇赦不宥。上意犹未慊，语杨一清等曰：“与其僇及后世，不如诛止其身，以从《舜典》罚弗及嗣之意。”一清曰：“祖宗制《律》，具有成法。录罪不中《死律》，若法外用刑，吏因缘作奸，人无所措手足矣。”上不得已，从之。
以尊等平反有功，劳之文华殿，赐二品服俸、金带、银币，给三代诰命.遂命辑《钦明大狱录》，颁示天下。【考异】福达狱，具详《明史·马录传》，即《大狱录》原文也。《传》中于狱具下书
云：“时嘉靖六年九月壬午也。”证之《实录》，月日正同.《三编》书下颜頤寿等四十六人干狱。据《明史·传》中之数。《传》中所载戍边遇赦不宥、
1437 明通鉴卷五十三
及戌边为民闲住之等，凡四十五人，合之马录，为四十六人也。惟吏部侍郎孟春下狱在先，《传》中偶遗之。今证之《实录》，闲住者十七人，有孟春，无毛伯温。盖伯温时巡抚宁夏，逮问未至，故《实录》记人下文，其后亦以褫职归，是并伯温数之，当十八人。《通纪》亦云“侍郎孟春闲住”。据此则《明史·传》中漏脱耳。其下巡按逮问之周宣等五人，则宣及副使王昂、知州杜惠、胡伟及镇抚鲍玉，而《传》中已人伟、玉戍边七人之列，故下文但云“宣等五人”，不复叙也。是狱《明史·马录传》最详，今悉据《传》书之。而附识其异于《考异》中。
是狱也，凡前后所争福达事者，悉被株连。惟郑自璧、赵廷瑞、陈皋谟、邵豳、王献、唐枢六人，不在桂萼等指名论劾之列，遂得免。
而枢于上疏时已触上怒，斥为民。惟枢论是狱最得要领，及定《大狱录》，恶其词辩晰，删之不载云。【考异】前叙唐枢上疏，据《三编·质实》书之，《实录》亦不载，盖据《明史》本传。
是月，改都御史胡世宁为刑部尚书，加太子太保。
改礼部尚书吴一鹏为南京吏部尚书。初，一鹏以本官人内阁，专典诰敕。兼掌詹事府事。前此典内阁诰敕者，皆需次柄政。而璁、萼方用事，素衔一鹏异已，乃出之。
以桂萼为礼部尚书，仍兼翰林学士。故事，尚书无兼学士者，自萼始。
升少詹事霍韬为詹事，仍兼翰林学士。韬固辞，言：“自杨荣、杨士奇、杨溥以及李东阳、杨廷和，专权植党，笼翰林为属官，中书为门吏，故翰林迁擢不由吏部，而中书至有晋秩尚书者。臣尝建议，谓＇翰林去留，尽属吏部，庶不阴倚内阁为腹心，内阁亦不阴结翰林为羽翼，且欲京官补外，以均劳逸。议未即行，躬自蹈之，而又躐居学士徐缙上，何愧如之！”上优诏不允。
桂萼既署刑部事，复请治陈洸之狱。初，洸既罢为民，会1438
纪五十三
《大礼》书成，并原洸妻子、前按洸事之郎中叶应骢，事见四年十二月。寻迁吉安知府，母丧归。至是璁、萼益用事，萼方掌刑部，会马录等下狱，洸谓乘此，故案可反也，上书讦应骢等。尊因讼洸冤，诏逮应骢、黄绾于狱，词连四百人。【考异】事见《明史·叶应骢传》。应骢及黄绾皆见四年十二月陈洸罢为民下，依编年例分书之.黄绾，《明史》附《应骢传》，乃又一黄绾，系河南息县人，与议大礼之黄绾为黄岩人者异，详《三编·质实》中。
冬，十月，戊申，以张璁为礼部尚书，兼文渊阁大学士，预机务.璁辞免署都察院事，不允。
庚戌，侍郎温仁和请归省。仁和代吴一鹏掌管诰敕。至是员缺，阁臣张璁请以桂萼补。上曰：“祖宗旧制无东阁官，后来添设，不知始自何年。任是职者，徒建虚名，以希幸进。”乃罢不设。【考异】设官专典诰敕，据《明史·李东阳传》。阁臣徐溥等，请如先朝王直故事，乃擢东阳以侍郎兼侍读学士人内阁，专典诰敕。”自弘治七年后，未尝缺员。世宗谓不知始自何年，璁亦忘之。其实此官之设，年月具可考也。
戊午，巡仓御史吴仲请浚通州运河，言：“自大通桥东下，抵通州之通惠河，屡经修复、皆为权势所挠。顾通流等八闸，遗迹俱存，因而成之，为力甚易，岁可省脚价银二十余万。”又言：“汉、唐、宋时，皆从运河直达京师，未有贮国储于五十里之外者。今京军支粮通州，率称不便。而密云诸处，皆有间道可通。设边寇因乡导轻骑疾驰，信宿可至，烧毁仓庾，则国储一空，京师坐困，此非细故。请下户、工二部修浚，僦舟夫略运百万试之，与陆运兼行，俟各闸既成，径达京仓、此无穷之利也。”上是其言，敕“户、工二部各委堂上官一员，会同运官及御史吴仲等，亲行相度地形，计处工力以闻。”
甲子，赐大学士杨一清等银图书各二，许军国重事密疏用印以闻.
1439 

明通鉴卷五十三
张璁既入阁，一清为首辅，翟銮亦在阁，上待之皆不如璁。尝谕璁：“朕有密谕毋泄。所赐卿帖，悉朕亲书。”璁因引仁宗赐杨上奇等银章事，上赐璁章二，文曰：“忠良贞一”，曰“绳愆弼违”。因并及一清等，自阁臣外，惟尚书桂萼预焉。
乙丑，大学士谢迁至，辞不拜。温诏谕之，乃复入阁。免陕西庆阳等府被灾税粮。
丙寅，谕内阁：“选择翰林诸臣，称职者留用，不称者量才外补。”初，张璁以议礼骤拜学士，诸翰林耻之，不与并列，璁以为恨，会侍读汪佃以讲《洪范》不称旨，令补外，璁乃请“自讲读以下，量才外补。”一时改官及罢黜者，凡二十二人，诸庶吉士皆除部属及知县。由是翰院为空。【考异】据《实录》“上以汪佃讲《洪范》不称旨，改调外任，遂命杨一清等考察翰林院不称职者，量才外补。自佃调宁国通判外，则左中允刘栋，右中允杨维聪，侍讲陈沂，邝灏，修撰萧与成、季方，编修刘泉皆外补。编修王同祖、黄易宜罢。上犹以外补数少，命更加选择。内阁因议，前岁所选庶吉士，大半徇私，宜重加考选，量留三五人，余皆改科，道部属。＇一清等乃奉命复简侍读崔桐，修撰张衍庆.陆针.江晖，编修黄佐、应良皆外补，左中允边宪、任深宜处以两京他秩，计前后考黜迁转二十二入”云云。惟《实录》所载，讲读以下，姓名之可考者，仅十七人。又但言“内阁杨一清等奉诏简择”，而据《明史·璁传》所记，则璁实主之。今据书，并附识《实录》所载诸人姓名。
上既罢转翰院多人，复谕内阁下吏、礼二部、都察院，“咨访有才识文学者，量为推举，改宫僚、翰林，以广用入之路，毋取备员。”乃改大理少卿黄绾，南京通政司参议许诰，南京尚宾卿盛端明，福建按察副使张邦奇，四川按察副使韩邦奇，山西按察副使致仕方鹏，刑部员外欧阳德，吏部主事金璐，御史张衮，皆授学上、讲读、宫坊、编修等官。已而詹事霍韬，又言“大学士之选，宜于巡抚方面部院等官，通融推用”，下吏部集九卿科道，详议以闻。
1440
纪五十三
戊辰，京师地震。【考异】《明史·本纪》《三编》皆不载，惟《五行志》书之，证之《实录》，十月亦不书，惟见十一月御史刘隅奏中，是漏脱也，今据《志》增。
是月，改吏部尚书李承勋为刑部尚书，加太子少保。改刑部尚书胡世宁为都察院左都御史，复以王时中为兵部尚书。
上以章拯治河不效，令廷臣推大臣才望素著者一人，总其事。
先是拯言：“河渠淤塞，势难骤通。惟金沟口迤北新冲一渠，可令运船由此入昭阳湖，出沙河、板桥、其先阻浅者，则西历鸡冢寺，出庙道北口通行。”下部议，未决。给事中张嵩言：“昭阳湖地庳，河势高，引河灌湖，必至弥漫，使湖道复阻。请罢拯，别推大臣。”部议如嵩言。
是时，光禄少卿黄绾，詹事霍韬，左都御史胡世宁，兵部尚书李承勋，各献治河之议。
绾言：“漕河资山东泉水，不必资黄河，莫若浚兖、冀间两高中低之地，道河使北，至直沽人海。”
韬言：“议者欲引河自兰阳注宿迁，夫水溢徐、沛，犹有二洪为之东捍，东北诸山，亘列如垣，有所底极。若道兰阳，则归德，凤阳平地千里，河势奔放，数郡皆壑，患不独徐、沛矣。按卫河自卫辉汲县至天津人海，犹古黄河也。今宜于河阴、原武、怀孟间，审视地形，引河水注于卫河，至临清天津，则徐、沛水势可杀其半。且元入漕舟，涉江人淮，至封邱北，陆运百八十里至淇门，人御河达京师，御河即卫河也。今导河注卫，冬、春溯卫河沿临清至天津，夏、秋则由徐、沛、此一举而运道两得也。”
世宁言：“河自汴以来，南分二道：一出汴城西荥泽，经中牟、陈、颖至寿州人淮；一出汴城东祥符，经陈留、亳州至怀远入淮。其东南一道，自归德：宿州经虹县、睢宁至宿迁出。其东分五道：一自长垣、曹、郓至阳谷出；一自曹州双河口至鱼台塌
1441 明通鉴卷五十三
场口出；一自仪封、归德至徐州小浮桥出；一自沛县南飞云桥出；一自徐沛之中境山北溜沟出。六道皆人漕河面南会于淮。今诸道皆塞，惟沛县一道仅存。合流则水势既大，河身亦狭、不能容，故溢出为患。近又漫人昭阳湖，以致流缓沙壅。宜因故道而分其势，汴西则浚孙家渡抵寿州以杀上流，汴东南出怀远，宿迁及正东小浮桥、溜沟诸道，各宜择其利便者，开浚一道、以泄下流，或修武城南废堤，抵丰，单，接沛北庙道口以防北流，此皆治河急务也。至为运道计，则当于湖东滕、沛、鱼台、邹县间独山新安社地别凿一渠，南接留城，北接沙河，不过百余里，厚筑西岸以为湖障，令水不得漫，而以一湖为河流散漫之区，乃上策也。”
承勋言：“黄河人运，支流有六，自涡河源塞、则北出小黄河、溜沟等处，不数年诸处皆塞，北并出飞云桥，于是丰、沛受患而金沟运道遂淤。然幸东而皆山，犹有所障，故昭阳湖得通舟。若益徒而北，则径奔人海，安平镇故道可虑，单县、谷亭百万生灵之命可虞。又益北则自济宁至临清运道诸水俱相随入海，运何由通？臣愚以为相六道分流之势，导引使南，可免冲决，此下流不可不疏浚也。欲保丰、沛、单县、谷亭之民，必因旧堤筑之，堤其西北，使毋溢出，此上流不可不堤防也。”其论昭阳湖东引水为运道，与世宁同。
乃下总督大臣会议。寻起引疾工部侍郎盛应期为总督河道右都御史。
十一月，丁丑，上谕内阁，以“庶吉士不须教养，悉除遣之。”大学士杨一清等言：“宜照常例，酌留三五人在翰林及选科、道等官。”张璁谓：“此辈心切奔竞，口尚乳臭，不应处之翰林。而科、道、言官，又岂少不更事者之所宜？今悉处以部属、知县等官，将来必无营求幸进者。”上曰：“祖宗旧制，不可自朕擅改。”议遂寝。
1442
纪五十三
甲午，大学士杨一清等言：“窃见近畿八府土田，多为各监局及戚畹豪势之家乞讨，或作草场，或作皇庄。民既失其常产，非驱之死地，则去而为盗。既往无论已；愿陛下自今凡势豪请乞，绝勿复许.小民控诉，亟赐审断，使畿内之民，有所倚以为命。畿内安则四海安矣”上然其言。令“户部推侍郎及科，道官有风裁者各一员，赐敕往勘.不问皇亲势要，凡系冒滥请乞，及额外多占者，悉还之民。如有畏避权势，从中隐匿者、具以状闻，并坐之。”
乙未，免山东济南、兖州等府被灾税粮。
是月，改礼部尚书桂萼为吏部尚书，以吏部侍郎方献夫代萼。
都御史胡世宁既掌宪，务持大体，条上宪纲十余事，末言：“今天下赴诉之牍，有奸民畏死，辄行奏辨，冀再问以缓须臾者；有实则冤抑，而所司不理，第将原案增饰具上者；有贫民无力奏辨，而卒死狱中者；有富民无辜，而所司引嫌，彼此相比，竟不得出者。是亦足以上累圣德，感召灾异。原其本皆以士习不正，忮刻成风，一遭谗毁，遂使终身废弃。如浙江佥事彭祺，为令以循良称，为御史以守正著，一旦因发豪强罪，受谤夺官.诸如此者，宜许大臣申理，宥之复职，以为守正者劝。”上采其言.于是祺得免论。
十二月，甲辰朔、谕户部曰：“盐课接济边储，泉货流通民用，俱为急务。迩来盐法之坏，由于私贩盛行；钱法之坏，由于私铸者多；其令户部区处禁约事宜以闻。”于是，户部尚书邹文盛言：“欲正今日之弊源，必先申明祖宗之旧制。诚使朝廷之上，杜奏讨之门而奸无所利，绝占窝之弊而商有所资，然后盐法不阻于奉行之吏，钱法不淆于市肆之奸。”因条上二法，各六事，盐法则首禁私贩，次严奏讨，钱法则首禁私铸，次收官铸。上以“文盛议皆可行，仍令户，工二部会盐钞各官详议以闻。”
1443 明通鉴卷五十三
庚戌，大学士杨一清等言“闲住太监张永，昔年讨宁夏、寘镭及奏发刘瑾罪有功，朝野称快。宸濠之变，随武宗南巡，时逆贼已平，而张忠、许泰等搜捕余党，扳引余类，永至，多所矜释，一方始安。洎武宗晏驾，计禽江彬，提督九门，防奸制变，无所不至。内臣若永者，诚未易得。臣一清尝与同事宁夏，知之为详。今置之闲散，诚为可惜。乞赐起用，量加委任，则凡供职于内者，皆知为善之有益，而勉于效忠矣。”上是之，诏“永掌御用监印，督团营，兼管神机营操练。”
是月，改李承勋为兵部尚书。胡世宁仍为刑部尚书，以兵部侍郎伍文定为都察院右都御史。
是冬，云南土舍安铨作乱。铨以改流失职怨望，侵掠嵩明、木密、杨林等处。巡抚传习檄守巡官讨之，参政黄昭道、副使周奎败绩。贼遂陷寻甸、嵩明、杀指挥王升、唐功、千户郭彬、赵俸等。知府马性鲁弃城走。事闻，诏发夷、汉土兵，会川、贵镇巡官合讨之.【考异】安铨作乱，《明史·土司传》在六年，《实录》系于七年正月，据奏报之月日也。《实录》言“六年冬，安铨作乱”，盖因奏至而追叙其事如此，今据之，
田州之役，王守仁奉命，在道中会苏受入思恩，封府库，以贼兵守之。而自率众攻武缘甚急。参将张经坚壁拒守，镇守头目许用与战、斩其渠帅一人。贼见援兵大集，乃遁去。姚镆以捷闻，上以“首恶未禽，仍令守仁亟督兵剿抚。”守仁威名素重，及督军务，调兵数万，至诸蛮心慑。守仁以冬月行至南宁，侦知受等势方炽，未可猝灭。乃上疏陈用兵非计，且言：“流官之设，”徒有虚名，反受实祸。思恩未设流官之前，土人岁出土兵三千，以听官府之调遣；既设流官之后，官府岁发民兵数千，以备土人之反复；流官之无益，断然可睹。况田州邻交趾，深山绝谷，悉猺、猹盘据，必仍设土官，斯可藉其兵力以为屏蔽。若改土为流，则边鄙之患，自我当之，后必有悔。”章下兵部，尚书王时中
1444
纪五.十三
条其不合者五，乃令守仁更议以闻。然守仁已定计抚之，未几而田州果平。【考异】守仁平田州在明年二月。据本传所载奏疏及《年谱》，则冬月守仁在南宁道中所上也。今系之是冬，为平思、田张本。






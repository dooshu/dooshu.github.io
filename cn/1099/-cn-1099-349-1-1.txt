○辨請兵 【 調南兵用車戰】

今以數萬之眾。馳突于原野。如風雨驟集。山崩河決。一擁而至。此胡虜之常。而中國以為必不可禦之勢也。于是乘墻列守。以為萬全之策。奈邇來邊形齒嚙。軍士煎銷。勢分力弱。守愈不足。乃就中掄各部曲之壯者。不滿數千。隸于總督廵撫總兵標下。謂之標兵用以備戰。是每鎮所恃以為戰陣之具者。數千輩而己。故方賊之張也。或守城郭。或據形險。或追送百里之後。或出沒為趨避之圖。待其星散刼掠之時。或當滿載惰歸之際。得便則鵰剿零騎。不便則有不明之功。以為贖罪之地。此將領不得已之謀耳。欲使胡虜膽寒心破、一勞永佚、在我亦當以數萬之眾、堂堂正正、平原曠野、青天白日之下、彼以此來、我以此往、短兵相接、使虜大勢敗衄、我則以精騎揉之、如此一番、胡虜喪魄、繇此而罷入衞。開屯田。汰老弱。即乘隙塞上、頭頭是計矣、然則用兵幾何、曰非十萬不可。十萬歲費百餘萬金。恐不能從也。然則五萬何如。曰此亦小成而巳、必如撼山易撼岳家兵難乃可、當虜之衝突、此則教練之功、不敢諉諸人也、然目今足為天下緩急集事者此論豈獨用兵治天下不出此官莫如守令兵莫如父子兄弟而父子兄弟之兵惟守令可以籍召為今之計。應于河南之嵩縣等處。募足一萬。真保河薊一萬。宣大廣寧等處五千餘。山東罷見戍驕兵。另募田夫五千餘。浙江舊兵一萬餘。以充教練可也。然則募北兵是矣。南兵恐不宜北用也。有慮其不耐沍寒者。有慮其魚米湧貴。日給不足者。有慮其不便于風沙。與後日之難散者。曰請言欲取南兵之詳可乎。比年倭犯東南浙江軍門、于數千里外、調四方兵以殺倭。浙人不堪為兵、即有之輒糜于倭、自某與今軍門譚公昔守台州、共倡練浙兵請以三年為期、此事甚要賴總督不奪于方教之日以別兵殺賊而需其成至期具呈請戰。遂從此一無敗挫。凡四方所調之兵盡罷之。故某旌旗所至。悉此輩收功。某馭此輩十三年矣。且此輩皆良家子弟。俱有身家。可聚可散。惟恐其不留。毋虞其難散。况今料集大兵。北人為多。而北方承平日久軍法久未舉行初集之眾一旦加以嚴刑必有腹心爪牙以彈壓羣情此南兵之取。不可巳也。况教練生兵必用條約告示兵愚卒也。目不知書。而告示條約。不得人人盡習即主將耳提面命。亦未必能信。惟此輩與之共伍。中。日夕言之曰。吾主將昔在吾土。所以練吾者。疾病如何恤。甘苦如何同。錢糧如何得實惠。號令如何可信戰陣如何萬全。賞如何而明。罰如何而嚴。人心轉移。期年可格。比之耳提面命加五倍。比之條約告示加十倍矣。且鳥銃一枝。乃戰虜長器。北人不習北匠造亦不如法。此為南兵慣熟。尤不可巳者如得舊練南兵萬數。先教成一營以為師範。分發舊日殼中材官以練北兵。功省而効倍矣。此論用兵與虜形如此。然必得數萬之眾。而後能禦衝突之虜于原野之間也。乃若營陣器技。各有制勝之法。大都車步騎三者俱備而相須為用。故禦衝以車。衞車以步。而車以步卒為用步卒以車為強。騎為奇兵。隨時指麾無定形也。除車之制度火器等項不贅論。其戰法將車上為女墻捍矢石。且取輕便下有活裙以出戰卒。如虜以數十騎挑我則不應。或虜勢大。至五十步時。火器齊舉。虜近車丈餘。步卒于車下出戰。第一行卒持長刀。用平日習法伏地向前。至遠不離車五步車即隨步卒緩進而步兵齊砍馬足。二行木棍打仆馬之賊。只在仆時乘其跌落。身體仰覆。屈伸未得。乃可著力。三四行鈀鎗雜上。以打戳之。如或力倦。退保車內。又用火器衝放一次。將本營別設真正勇將精兵。平日主將馭之如子者三千。更番乘勢。如環無端至于制營法。操號令。備器械。此將事無論也。然則目今在營之車亦可用乎。曰近日用車者。往往犯六敗之道。某之所恃在能反之耳。何謂六敗。平日教塲操演。乃無利害之地。從容中節。便可為用。若臨陣生死目前。心忙手亂。每致火藥自焚。一也。今以瓶置火藥于別車。平日習熟。約以嚴刑。此一變也。往者用車為守。遇虜下營。車釘于土。不復移動。古云車為行城非止立營壘也以車為城。人避于中。不敢出戰。夫城之無人陷者多允况平原車壁。虜得聚攻。集薪蹈犯。燃火焚燎。二也。今用車以戰。行而不止步卒恃車出沒其下此二變也。往車制不如法。守則不能蔽伍。戰則不能飛衝。三也。今之制式。外捍衝突。內衞士馬。戰則與士卒並進。退則衛士卒之後。虜聚薪則不及焚。蹈犯則不能近。此三變也。夫車如王道大用之則王小用之則亡往者之用車。兵不逾萬。車不過二百輛。每車佔地一丈。每面不過五十丈。以五十丈之陣。而當數萬之虜。四面環攻。所謂小敵之堅。大敵之擒。四也。若兵止萬數。用車不如用騎。可戰可退之為得也。今用車必以十萬。或五萬。或數車為一營。圓如小堡。或數十車為一營。圓如一大堡。或數百車為一營。分而不離。合而不襍。車重物也而此制使其能輕車連器也而此制使其能散各開馳道。星棊錯綜。高下原阻。佔地十餘里。如虜稱十萬。其實不過五六萬。四面分攻。每面不過數千。彼分而弱。矢石不能逾一面之車。以及對過之背。我面面足以制之。如聚攻一面。則諸營各以其便。舉車而前。即一營有失。諸營可勝。此則平日聚練一隅。朝夕撫摩。嚴刑聯束。血脉貫通。臂指相應。一營勢危。諸營恊救。此四變也。或謂車戰宜平原。薊多山險。非車所利。五也。此執方而用藥者。夫以。地就車地不可移以車就地隨地得便古法云車不得方軌。騎不得成列。若使車軌不可方。而騎列不能成。此取敗之道矣。但彼來此往。險則共之以車塞險尤為吾利假如此地可容數車。則數車一營。可容百車。則百車一營。可容千車。則千車一營。隨地為勢。分而不可斷。聚而不可亂。何嘗難于險□。而為拘方之器。此五變也。往時無制之兵。人各一心。號令不明。畏敵而不畏將。只靠一車之用。使靡兵而恃車用命。乃必敗之道。六也。今練使合兵。萬人一心。上下同欲。畏將而不畏敵。真有短刀地鬪必死之心。敵愾之氣。但恐虜騎衝突。勢不可前。藉車導引以前耳是既稱為戰車。必用之而戰。此六變也。或謂戰守當併論。今薊山川險阻。守而使之不入。不更愈于戰乎。曰兵法全國為上。守險正全國之道也。薊莫善于守。但邊地縈遠。偏裨而下。分守一區。咸百數里。未必人人皆才。且數丈一人。即岳家軍亦不足當萬眾聚攻之虜。而大將一身。不能遍及。總隊威輕。何以制命。所以教練車兵。正為固守之計也。聲息未至。則移車近地。移兵乘墻。據邊而守。萬一守不足恃。而復無重兵備戰。將任其衝突而無策矣。况今履霜之形。衣袽之戒。薊邊守在腹心。宣大之虜。住牧境內。山西稱弱。陝斷懸城遼當凶歲之後。行伍未復。虜當二百年生長之盛。勢必為患于中國。可無練成節制重兵一枝。以為緩急之備哉。今以大議未决。乃不得巳。遂以募兵一節。釐為上策。而又出中策。欲某節制四鎮。而仍聽命于制府。就邊鄙之見伍。入衞之戍卒。從宜教練。轉弱為強嗚呼、上策必以十萬訓練為遊兵。隨賊向往。三萬之議。計效竟得中策。如就中補偏救獘。恐終落舊套矣豈知練兵數萬。充遊兵。破強虜。逆視之誠難。但虜之強固自若。而我以因循積怯。素未講戰。自諉于不可為。此某所以窃敢有請也。倘蒙軫念邊事、大賜振刷、欲聚兵則不知有擾而無意外之慮、掣兵則循軌返籍而無難散之憂、堂堂正正、所向無前、事易而功倍之為　國遠謀、一勞永佚、若竟求上策、則愚疏十萬之圖、乞留意焉、


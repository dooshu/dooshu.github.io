○对谒者私度关判

〈汾阳县竟戎，幼学弱冠应举，西入关，遂委过所。至京不应所对，退从小选补谒者。戎情思罢归，请过所专（一作曹）。司以无来文不给。〉

竟戎地接汾河，业膺洙泗。道标强学，擅英妙於州闾；年在弱冠，慕明经於乡国。行地，载驰千里之路；警露闻天，爰振九皋之响。迁亭记柱，马生之壮志可追；函谷弃，终军之雄心尚在。虽言高方朔，而调下孙宏；便抑大成，将从小选。入仕有吏曹之耻，出关无使者之荣，名宦以调役生悲，田园以归来兴叹。昔时过所，以委於中途；今日行文，须凭於下署。无宜部传，不可买符，事在宏通，理难退抑。


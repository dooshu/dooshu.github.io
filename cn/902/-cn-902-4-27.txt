杨柳怨和钱大揖石

东风初（一作吹）度春江曲，大堤花草参差绿。
昨宵烟雨尽伤心，今日莺花空满目。
有客扁舟迥自伤，一江春水（一作色，一作草）半垂杨。
始知啼鸟皆牵恨，不是征人亦（一作也）断肠。
千条深锁垂芳甸，丝丝尽拂（一作入）行人面。
晓气疑笼汴水堤，春光不散灵和殿。
犹想当年全盛时，江南芳景（一作草）驻游丝。
踏青宝马香车疾，载酒楼船画桨迟。
公子金鞭竞相送，五街七市游尘动。
争看飞絮荡春风，却惹落花迷晓（一作小）梦。
到今罗绮古扬州，不辨秦灰十二楼。
枯柳不知亡国事，乘春（一作青）偏发大江头。
江南江北愁如带，画船箫鼓（一作管）知何在。
鳷鹊渡头微雨来，琵琶马上苍烟外。
斜阳深处草鳞鳞，作客孤帆送远人。
折尽南枝留去马，回看北雁满离津。
当日艳阳今在否，独酌春塘一杯酒。
关情莺啭章台路，离恨乌啼白门柳。
偏逐轻风上下狂，衔来春（一作紫）燕满空梁。
酒杯千古思陶令，腰带三围恨沈郎。
大道如掌春阳静，临流直挂垂（一作苍）鞭影。
黄鹂夜（一作花）雨太液池，白马春泥景阳井。
横笛城头不忍听，那堪柳（一作雨）色更青青。
可怜脉脉伤情路，最是劳劳赠（一作送）别亭。
昨夜春江净（一作静）如洗，几片杨花落扬（一作杨）子。
惟有钟山松柏枝，春阴憔悴为君死。


紫阳书院歌

九月十五，朱夫子生日，太守曹公同郡僚邑侯戾止，集诸生讲学，赐饮馔，歌以志盛事。
尼山峄山回光铓，伊洛南来歙浦长。
折衷诸儒谁独苦，羽翼六经朱紫阳。
紫阳山有韦斋馆，回峰环侍如堵墙。
夜阑风雨独灯火，书翻周孔堆绳床。
作尉尤溪生仲晦，新安故土无时忘。
考亭武夷著书处，并以紫阳称草堂。
外家祝叟墓犹在，旧时山月萦中肠⑴。
共知魂魄良眷此，连云杰构绵烝尝。
御书祠额冠岩壑（宋理宗御书「紫阳书院」额。），释菜讲业歌洋洋。
兵兴万事如流水，渐仁摩义等秕糠。
百年耆旧扫芜秽，穷秋跋涉裹糇粮。
生徒习礼气肃穆，官师坐论声琳琅。
当涂豁达略轩冕，布衣揖让承酒浆。
俎豆敢言遗绪在，山川已觉灵旂翔。
二程远祖亦歙产，厥里篁墩湖岭旁。
丰祠伟碣著谱系，程朱阙里声煌煌⑵。
天生哲贤如择地，萃异钟英接混茫。
孔坛颜巷犹咫尺，濂溪鹿洞森相望。
于乎百家路充塞，圣远忍令吾道荒。
明明日星未坠地，愿剪荆棘还周行。
⑴ 文公自闽还歙，省祝公墓，讲学紫阳，书「旧时山月」四字。
⑵ 二程夫子之先，歙篁墩人。有三夫子祠。详见《程朱阙里志》。




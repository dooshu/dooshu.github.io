○遼東善後事宜疏 【 遼東善後】

臣惟薊遼表裏相依、不啻唇齒、語提封則薊居其重語役備則遼當其難。故遼安與安、不然則否近年專設總督、兼督薊遼、得之矣顧自　聖祖開疆拓地、併治九邊邇來力詘舉嬴、不遑辦給、由是薊先遼後從事愈難、臣嘗從行役熟計之稍得其槩內刪三條惟條十議昧死以聞、

計開

一增折粮、臣惟故遼地斥鹵多。市中露積。且烽火罕至。邊地則皆菑畬。故月粮折色。每石僅二錢五分。非故薄之。價止此耳。比者歲凶寇虐。不殍則殤。宅無居人。澤量野胔。葢七年。往矣。遼迄今出沒境內。無日無之。側足畏塗。不絕如綫。雖有負郭。無敢出耕。重以終歲露師。丁壯悉皆受甲。幸而一生九死。猶或不饜糟糠。假令生齒漸孳。非枵腹不可粟價累倍而軍粮仍折二錢五分隆慶四年以前、什缺五六、五年以後、什缺二三。一旦有警。諸軍奮挺赴鬬。往往以身殉。公家養之。雖或寡恩。而用之則皆效死。有士如此其忍負之、臣查各鎮折粮、薊昌以七錢計。保定以八錢計。薊州永平馬料舊例。每石二錢五分。視遼東折粮等也。臣以密雲昌平伊邇則皆四錢。隨請月加一錢以均仰秣。顧今敢戰效死者。曾不得與櫪下同仁。臣何辭以謝多士。然以司農告匱、又何敢殫　中國以奉遠方、照得兩河備邊、各有緩急自歲十一月迄于春二月、虜乘氷急河東、共計之、則四閱月耳、自歲五月迄於冬十月、虜無日不窺河西、共計之則六閱月也、臣請各照戒嚴時月。每月加給折粮銀一錢。是在河東則人給四錢。在河西則六錢餘月不給。除金復無警、及選鋒各支行粮不加外、計河東官軍四萬四百二十五員名、河西四萬二千七百三十員名、每歲共該加銀四萬一千八百十兩行據戶部管粮郎中王念開報、山東布運二司尚有未解銀十五萬六千八百五十八兩二錢七分八厘四絲八忽五微、俱在近年原非積負、似易陸續催解、即以此數照依前數加給、大約將支四年、自後如或境內平寧。年豐穀賤。折粮仍舊。否則仍將以後年分支剩省存之數或行量加、或聽時議奏請、

一便給發、夫遼軍艱食之狀臣巳槩言之猶未也、遼地脩衍二千餘里、廣寧乃在河西之中管粮郎中部署於此、去寧前五百里而近、去開原險山千里而遙、各營衛赴領折粮。近者或三宿至。遠者率旬日至。卒然而遇虜騎。又復遲廻。此難以日計也。至則各齎兵備道印信公文、先赴廵撫衙門掛號、又越信宿、比投部司告領率以部運未至遣歸、是行者未獲一簞之儲、而旬月之聚粮盡矣。夫是行者類皆軍中豪猾。力能頤指諸軍歸而宣言我行往返皆浹旬。費且盡。賴貸母錢得歸耳。某氏收責必倍子錢若等他日領折粮、我當扣若干、以償齎用、是諸軍未獲一簞之儲、業巳什去其一、再至不得。行者居者皆如初。則什去二三矣。三至不得。行者居者又皆如初。則什去四五矣折粮月給二錢五分、歲無全給、諸軍曾不得什五、如之何其不饑而死耶、臣愚願乞　天恩診念窮邊饑士、既司農餉額、歲無所加、獨發年例以時、庶克有濟、臣查得薊密永昌四道、並設戶部分司總督、遼東廵撫即不得上例軍門、猶得以下例各道、自今凡隸本鎮軍餉解發部司、即具數關白廵撫衙門、相與計議務在酌量多寡緩急、以次分發各邊、聽廵撫檄下該道方具印信公文依期差官代領、往來、仍給應付護送、以免疏虞該道即將發去折銀、委官同各營衛照冊給發、徑取、印信領狀聽候查盤。如此、於國計不費而軍興庶亦有資非小惠也、

一濟清勾臣惟頃年分道清軍御史、專備薊遼、遼東尺籍空虗、待兵尤急、居未三載、解到新軍二千四百有奇、加惠而安集之、強弱皆可為用、先該廵撫通行各衛、凡遇新軍入伍、即日造冊支糧、部司則以額外無儲、槩不准給、新軍無所借貸、不死則逃、勢之必至者也、夫御史奉　天子命、周行民間、焦神極能、窮搜厲禁、即得一軍幸矣、民間娶妻、僉解路費軍裝、無慮百金、故一軍出、則一家敝、一伍出、則一里敝、夫既竭民膏血、遠自數千里外致之、顧獨惜升斗之需、曾未及脫裝。而驅之去。臣周閱兩河、往往見新軍殊死、號泣道路、亦嘗與部司言之、大都新例甚嚴、部司日以節省為事、他不遑恤、伏乞凡遇解到新軍、廵撫每名先給安家銀一兩、河東聽分守道、河西聽分廵道委官安插即以著伍之日為始。部司照冊支粮。應否增粮。聽該部從長會計。各軍各聽該道騐選。老弱者填實城堡。精壯者分發車營。庶幾清勾不為虗文。而營伍稍得實用矣。

一習戰車、比者遼倣薊法、廣寧遼陽各製車營。其製則用車輪。取其輕狹易舉。每軍六名、運車一輛、每營用車三百輛、計用軍一千二百名、先是暫借各營步兵、徒取旦夕具數、人無固志、業無專攻、終為虗車、何益於戰、臣與撫臣會議、車營皆用新軍、不足則墩軍多者抽一、二名補之。又不足則餘丁多者垛一二名補之。二營必得二千四百名足矣。各委專官管練。大較以一年為期。新集各軍。日事其事。何所仰給。如支月粮如例。每名日給行粮銀二分。一年共該銀一萬七千二百八十兩。就于戶部客兵銀內支給。一年之後。練有成功。有警預調。仍給行粮。無警放歸。行粮即止。夫然後戰車足用矣。

一開障塞、開障固邊□條于全遼形勢俱為詳明臣閱遼陽迤東、據總兵官李成梁揭議移建六堡、其一為孤山堡、其五皆属險山、夫孤山去靉陽堡百里間、日與洒馬吉堡鹻塲堡尤近、先年建堡於此、添設提調戍之、土瘠軍逃、僅存四百、易以守堡日愈不支、去堡東三十里、有沃土一區、地名張其哈剌□子、舊為賊首孟艸塔張擺失所據、今悉為墟、其地當虜四衝、扼虜溫洞之口、則靉陽洒馬吉鹻塲皆為內地、請以孤山堡軍移建於彼、則南赴靉陽、僅五十里。北赴鹻塲。僅三十里非惟聲援易及重以肥衍可耕則皆戍守之利也險山最為極邊東南接寧東堡江沿臺。東接大佃子堡。東北接新安堡靉陽洒馬吉。先任廵撫王之誥、建議特設參將。駐守險山。由是虜患少紆。誠為得策。顧五堡亦皆內地。地乃不毛。軍無可耕。難與持久。出險山一百八十里。亦得沃地五區。曰寬佃子。曰長佃子、曰雙墩兒、曰長嶺、曰散等、皆為邊衝。塞外地曰松子嶺、曰乾灘子、曰短錯江、曰十岔口、曰青崖子、曰文大人營、曰鍋兒聽、皆虜衝也。廵撫王之誥、先議築寬佃子堡以駐參將。則其本謀。緣力詘時艱。草昧難于經始。拓故堡以安新集。漸次圖之。積有歲時。及今乃可從事。請仍以險山參將部軍。移建寬佃子。以扼松子嶺乾灘子二衝。江沿備禦部軍。移建長佃子。以扼短錯江。仍以守堡官領軍百名應接朝鮮貢道。寧東堡軍移建雙墩兒。以扼十岔口青崖子文大人營三衝。新安堡軍移建長嶺。以扼鍋兒聽。大佃子堡。移建散等接應長佃子。各堡互相聯絡。遠者七八十里。近者五六十里。凡此昔皆林箐幽翳虜可蔽形。出沒無時。遠戍莫能追捕。今則門庭禦寇。其險與我共之。且土地饒軍食可漸給。視舊五堡。尤為得所依焉。加以孤山則六堡矣。計以舊堡遺之附近居民。新工取之各堡軍力。治陶于舍。採木于山。其或軍力不敷。聽撥回部恊濟。通計六堡合用軍夫一萬五百名、各計工一百八十日、每名每日量給粟米一升、鹽醬銀三厘、共該米一萬八千九百石、銀五千六百七十兩、每堡聽廵撫選委督工官一員、日給廩疏銀二錢、共該銀二百一十六兩、併以防修軍夫城垛丈尺磚灰數目、修建次第、工役程期、一一開報到臣、臣隨會廵撫張學顏、亦符其議、比臣閱視。當塲面詰險山。各部官軍。一聞遷移。莫不稱便。竊惟地利之肥磽。地形之夷險。業巳相懸。工料之易辦。人心之樂從。又復相副。且主將力任其事。撫臣謀亦僉同。况用銀粮不多。祗緣本鎮無措、合無照數請發脩邊銀兩以共廩蔬鹽醬之需、粟米行營粮郎中就近支給、聽戶部發補、是役也、中國無亡矢遺鏃之勞。一舉而拓邊一百八十里何利如之。計大事不惜小費、此之謂也

一固邊疆、頃臣覆覈遼東邊工、亦既次其功賞以請、夫以遼視遼、功倍于昔、以遼例薊、又或不然、葢禦寇于堂奧。不若禦寇於門庭。薊之臺墻門庭之守也。遼之路臺路堡。亦足以利收保。通往來。然而農不得受田士不得稅甲。守在堂奧。其如虜何。臣嘗以此詰諸司諸司無有應者、臣又以寧前與薊邊接。山形大畧相同。薊之守邊有明騐矣。顧今虜伺寧前日急。寧前邊事日危。非直遼受其敝。抑亦震于其隣。顧終棄地利不收。此難與持久也。臣不得其說、則屢詰寧前兵備僉事李松、隨該本道親勘所轄沿邊地方、西自鐵塲堡臨關起、東至椵木堡沿河止、計邊地四百六十六里、于內為堡者二十一、為口者六十五、當虜極衝、內除大險山二百一里、不通馬步、不用臺墻。仍中險山一百四十三里應剷偏坡。每里約給犒賞軍夫銀三十兩、平川漫坡一百二十二里、俱應築墻、每里約銀八十兩、依墻造大敵臺八十六坐、大水關臺二十八座、每座約銀二十兩、通共計銀一萬六千三百三十兩、大約照前工舊例、巳足完工、西翼山海。可以鞏　上都。東接廣寧。可以藩北鎮。軍兵咸利、地方水寧矣、臣惟僉事李松之議、葢亦有見於薊之得守而因以圖全、據其所區畫、亦既周悉。但倣薊新例、則每臺之費將什倍之。即計臺工為費二萬二千八百矣。倣今保定新議。臺工畢而後及墻壕。在戍官軍。就彼修守。其工費無容倍議。如議計墻壕之費、凡一萬三千九百六十兩、亦為不多、合而計之、則三萬六千七百六十兩足矣、倘以寧前久坐危急、且為東路襟喉如數請修邊銀、當事者為經久計、此一舉也。遼之守。什得二三不啻也。自錦州以東少險阻。然東不數百里接三岔河此盡西河而畢收之所謂六月之防有賴矣。計其地平衍。無山可乘。即令三倍寧前。殆亦十萬之費。此再舉也。遼之守什得六七矣。河西既守。而後可以闢地聚民。外攘內安。寧有出此。乃若脩復邊外。遼陽開原舊城之地。自廣寧直達開原邊縮而援不迂兵兼而備不寡。外當水草。內掩膏腴。此則什全之謀、兩河之完策矣、

一處逋逃、臣聞自昔遼東年饑役重、軍民竄伏、山東海島。漁海以居。率皆避重就輕。往而不返。先年在彼。既非土著。或不相容。在此則官司有繫属。戶族有催科。猶或可及。山東近議收為寄籍、已奉　欽依、始而計口三千、自後又復千人往矣、遼東邊民困甚、賦役偏重于海隅、乃今逃者既得依歸。無復顧忌。自是則官司不相統攝。戶族莫敢誰何。故遼人之視彼猶福堂。視此猶囹圄也。觀望連引。境內一空豈惟害遼亦將薄薊撫臣之議如此。而苑馬寺朱奎者、歷陳其說。纚纚凡數千言、大畧謂事當會題、不圖山東執一隅之見、以為定論、就事論事、其不可者三、一議遼東嚴禁海口、以杜續逃、似也、顧自江沿臺以迄山海。計海岸千里而遙。居民以海為生。安能一切廢舟。以絕口食。有舟即可通近島。近島即可轉山東。殊塗同歸。何必海口假令沿岸置守。必陳邏卒數萬人。海不容舟。則居民立稿耳。一不可。一議遼人取貼軍裝粮差必繇陸路。似也。然自遼東而赴山東。航海不旦夕可至。陸路相距三千里。往返非三月不能。彼以一夫一戶。所得不滿錙銖。計其行資得不償失。二不可。一議遼人越海者。許寄庒遼人。執送官司。似也。頃廵撫牌差千戶何其忠等、調船運木造車、楊汝明等、入島徵銀撫賞、彼中邀截綁縛、徑送廵察海道、公差監收、官船沒官、乃若自此續逃千家、不聞一人捕獲者、三不可也、遼人賴寄藉為逃逋之主。又賴厲禁以塞追捕之門。叢爵淵魚。若或毆之矣。由此而居者辦納無資。則賦役愈重。賦役愈重。則逃逋愈多。竊恐始則羈縻。久將竊發。殆亦非山東之利也。臣嘗莊誦　會典、凡各處招撫外郡人民在境居住、許令寄籍將戶丁事產納入圖家納粮當差、仍于戶下註寫原籍貫址軍民匠灶等戶、及收籍緣由、不許止作寄籍名色、如違、所在官司解京發口外充軍、欽此。臣惟王者有分土。無分民。以此為防。懼脫免者之滋起也。今竊為遼東山東計之、議起發則力不行兩舍之則法益廢。且眾不可激。故不得巳而以寄籍收之是所以為山東者則善矣至若遼東受害。誠如兩人者之言。及今不圖。何以善後、查得遼東原隸山東同省。至今民運猶存。必以一體視之。始知疾痛害事。遼陽城內、設有副總兵、仍設都司三員、事省而官冗矣、請以管捕都司一員。移駐山東登州府。專管島民。與山東備倭都司恊同行事。凡遼人赴取軍裝粮差者。先赴各道告給明文。徑赴都司掛號騐明。方許入島島民如復輘轢。聽告各都司會問施行。如無明文者、即係續逃、各都司恊同捕獲解回原籍、島民但以見獲續逃出首者聽、各都司預定賞格。每名口量給賞銀若干。其銀即以山東原議各島船稅支給之。各都司置簿開報循環、聽遼東山東廵撫查考、歲終通將捕獲及首出續逃人數類報各廵撫衙門。如果緝捕有功、聽廵撫具題陞賞、各都司俱聽遼東山東撫按舉劾、俱受各撫鎮節制、其管捕都司必自遼東境內推用恐自山東推用者不為遼事切計也然後督責易及休戚相關。然猶必倚辦于廵察海道、一一就近督察之、亦聽遼東撫按舉劾。乃為有濟、夫然。則犬牙相制血脉貫通。在遼東既紓目前之憂。在山東亦彌意外之釁矣。

皇明經世文編卷之三百三十七終








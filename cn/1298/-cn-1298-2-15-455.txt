皇甫自牧

皇甫自牧、罢融州通判赴调。由长沙泛江。六月剧暑。自牧在舟中。与同行者皆袒裼不冠屦。以象戏遣日。忽博局倾侧。以为适然。对弈不辍。舟师之妻大呼曰、急焚香。龙入舩矣。惊顾见一物缴绕。超出水面。正当马门压焉。舟低七八尺。腥涎流液满中。鳞大如盆。其光可鉴。自牧惶遽穿靴着衣。百拜祷请。舟且平沉。龙忽跃入水。其响如崩屋声。激巨浪数四而波平。舟已远矣。自牧至梧州守而卒。王更叟说。其姻家也。


答楚抚院王见峰


顷者，陵工告竣，仰仗鸿猷。费省工坚，功高赏薄，尚当有待也。承教示，一一领悉。谨款复如别幅。统惟鉴存。

一、五开之事，实林维乔寡谋以激之。若使当刘应被刺时，佯为查处行刺之人，而徐徐抚定之，亦必无事矣。今该道既认能处，姑待之可也。

一、德安藩宫灾事，前偶有所闻，故直以奉告。今从宽尽法，在公自有鉴裁；但事已隔岁，久而不决，将来恐他人发之，今似宜速了。且主上睿圣，若其中有隙，亦难逃于日月之明也。

一、杨安诚既有华容例，具题相应。

一、屯田道事简，并之驿传，诚为省便。沈君有缺即补，必不久淹。若俸资已及，他转亦可。

一、留守司，即进表一员，可裁也。






志第二十七 百官志六


△詹事院　大抚军院　昭功万户都总使司　内史府　周王常侍府　诸王傅等官　都护府　崇福司

詹事院，（秩从一品，）詹事三员，（从一品。）同知二员，（正二品。）副詹事二员，（从二品。）丞二员，（正三品。）中议二员，（从五品。）长史二员，（正六品。）照磨二员，（正八品。）管勾二员。（正八品。）至元十年，立东宫宫师府。十九年，改立詹事院，（《元典章》詹事院二品，副詹事正三品，丞正四品。又有左、右詹事正二品。）备辅翼皇太子之任，置左、右詹事各一员，副詹事、詹事丞、院判各二员，别置宫臣宾客二员，左右谕德、左右詹善各一员，校书郎二员，中庶子、中允各一员。三十一年，皇太子卒，改詹事院为徽政院，凡钱粮选法工役悉归太后位下。大德九年，复立詹事院，寻罢。十一年，武宗即位，立仁宗为皇太子，更置詹事院，（秩从一品。）置参议、断事官。至大元年，改詹事院使为詹事，副詹事为少詹事，院判为丞，置司议郎。（正五品。）三年，改少詹事为副詹事。四年罢。延祐四年，立英宗为皇太子，复置詹事院，（秩从一品。）詹事四员，副詹事、丞并二员。七年罢，仍为徽政院。泰定元年，罢徽院，改立詹事如前。天历元年，改为储庆使司。二年罢，复立詹事院，置断事官。未几改储政院。（秩正二品。）院使六员，（正二品。）同知二员，（正三品。）佥院二员，（从三品。）同佥二员，（正四品。）院判二员，（正五品。）司议二员，（从五品。）长史二员，（正六品。）后罢。至顺三年，立徽政院。元统元年，置徽政院官属。至正六年，置皇太子宫傅府，时皇太子犹未受册宝。九年，立端本堂，置谕德一员，（正二品。）赞善二员，（正三品。）文学二员，（正五品。）正字二员，（正七品。）司经二员。（正七品。）十三年，立皇太子，又置宾客二员，（正二品。《元典章》作正三品。）左、右谕德各一员，（从二品。）左、右赞善各一员，（从二品。）文学二员，（从五品。）中庶子、中允各一员。（从六品。《元典章》中庶子、左右谕德均正四品。）未几，罢宫傅府，复立詹事院，（秩从一品。）定置诸员如上。（《元典章》詹事府司狱从五品。）其属附见：

家令司，（秩正三品。）掌太子饮膳供张仓库。家令二员，（正三品。）二员（正四品。）家丞二员，（正五品。《元典章》作从四品。）典簿二员，（正七品。）照磨二员。（正九品。）至元二十年置。三十一年，改内宰司，（《元典章》内宰正三品，丞从四品。）隶徽政院。大德十一年复立。（秩从二品。）至大四年罢。延祐四年复立，（秩从三品。）七年罢。泰定元年，复以内宰司为家令司。天历元年罢，未几复立。（旧纪延祐七年，内宰司复为正三品；天历二年，复置家令司。与此俱不合。）二年，又改内宰司，后罢。至正十三年，复立家令司，定置诸员如上。其属：（《元典章》詹事署典宝、典乘、典藏、典器四令，俱正五品。）

曰典幄署，（秩正五品。）掌太子供张，令一员、丞一员。至大元年置，是年置承和署，（秩正五品。）又改为典染司。（秩正三品。）二年，改典乐司提举大使等官为卿、少卿、丞。

曰典膳署，（秩正五品。）掌东宫饮膳，令二员、丞二员。至元十九年立。三十一年，改掌膳司。泰定元年，复为典膳。

曰柴炭局，（秩从七品。）掌薪炭之出纳，提领一员、大使一员、副使一员。至元二十年立。

曰藏珍、文成、供须三库，（秩从五品。）各设提点二员、大使二员、副使二员，分掌金银、珠玉、宝货、段匹、丝棉等物。至元二十七年置。

曰提举备用库，（秩从五品。）达鲁花赤一员，（从五品。）提举一员，（从五品。）大使一员，（《元典章》徽政院备用库副使从七品。）提控案牍一员，掌一切钱粮规运等事。至元二十年置。二十二年，设达鲁花赤。

曰嘉酝局，（秩从五品。）提点二员、大使一员、副使二员。至元十七年，立掌酝局。大德十一年，改司升。（正四品。）延祐六年，仍为局。至治三年罢。泰定四年复立。天历二年，改嘉酝局。

曰西山煤窑厂，领马鞍山大峪寺石灰煤窑办课，提领一员、大使一员、副使二员。至元二十四年置。

曰保定等路打捕提领所，（秩从七品。）提领四员、典史一员。至元十一年，收集人户为打捕户计，及招到管丝银差发税粮等户，立提领所。

曰广平彰德课麦提领所，（秩从七品。）至元三十年，以二路渡江时驻跸之地，召民种佃，置所官统之。

曰广惠库，大使一员、副使一员。至元三十年，以钞本五千定立库放典收息，纳于备用库。

曰丰裕仓，（秩从七品。）监支纳一员、仓使一员。至治二年，设提领等官。三年罢。天历二年，立储政院，复给印。

曰备用库，（秩从七品。）掌造作颜料及杂器物，大使二员、副使二员。至元二十五年置。大德元年给印。至治三年罢。泰定三年复立。

府正司，（秩正二品。）掌太子鞍辔弓矢等物，府正二员，（正二品。）府丞二员，（正五品。《元典章》作从四品。）典簿二员，（正七品。）照磨二员。（正九品。）至元二十年置。三十一年，改宫正司。（《元典章》宫正正三品，丞从四品，照磨从八品。）大德十一年，复为府正司。至大二年，升正二品。四年罢。延祐四年复立。七年罢。泰定元年复立。天历二年，增府正、府丞各二员，寻罢。至正十三年，复立。其属：

曰资武库，（秩正五品。）掌军器，提点一员，（正五品。）大使一员。（正五品。）至大元年置。

曰骥用库，（品秩同上。）掌鞍辔，提点一员、大使一员。至大元年置。

延庆司，（秩正三品。）掌修佛事。使二员，（正三品。）同知一员，（正四品。）副使二员，（正五品。）典簿二员，照磨一员。至元二十一年置，隶詹事院。三十一年，隶徽政院。大德十一年，别立延庆司，不属于詹事院，品秩同上。至大四年，改延庆司为都功德使。延祐四年，复置延庆司，设官四员，升正二品。七年，复为正三品。泰定元年，仍隶詹事院。天历元年罢。二年复立，增丞二员。

典宝监，（秩正三品。）掌太子册宝。卿二员，（正三品。）太监二员，（从三品。）少监二员，（从四品。）监丞一员，（正五品。）经历一员，（从七品。）知事一员，（从八品。）照磨一员。（正九品。）至元十九年，立典宝署。（秩正五品。《元典章》典宝令正五品。）二十年，升正五品。三十一年罢。大德十一年，复立监，升秩正三品。至大元年罢。延祐四年复立。七年罢。泰定元年复立。天历元年罢。至正十三年复置。

典用监，（秩正三品。）掌供须、文成、藏珍三库，（《元典章》供须、文成、藏珍三库大使俱正六品。）内府供给段匹宝货。卿四员，（正三品。）大监二员，（从三品。）少监二员，（从四品。）监丞一员，（从五品。）经历一员，（从七品。）知事一员，（从八品。）照磨一员。（正九品。）至大元年置。天历二年，以三库改隶内宰司。

典医监，（秩正三品。）掌领东宫太医，修合药饵。达鲁花赤二员，（正三品。）卿三员，太监二员，少监二员，丞二员，经历、知事各一员，品秩俱同上。至元十九年，置典医署。（秩正五品。）三十一年，改掌医署，寻罢。大德十一年，复立典医监。（秩正三品。）至大四年罢。泰定三年，复立署。（秩正五品。）天历二年，改监，定置诸员如上。其属：

曰广济提举司，达鲁花赤一员，提举、同提举、副提举各一员，掌制药以施贫民。

曰行典药局，达鲁花赤一员，大使、副使各一员。

曰典药局，达鲁花赤一员，大使、副使各一员，并掌东宫药剂。

典牧监，（秩正三品。）掌孳畜之事。卿二员，太监二员，少监二员，丞二员，经历、知事各一员，品秩俱同上。大德十一年置，后省。天历二年，复置。

储膳司，（秩正三品。）掌东宫饮膳。卿四员，少卿二员，丞二员，主事二员，照磨一员。天历二年置。（《元典章》掌谒、掌医、掌膳、掌仪四署令，俱正五品；掌宝、掌膳、掌饭、掌医、掌设、掌乘、掌藏、掌器八署丞，俱从六品，皆徽政院属官。詹事院改徽政院，其属官：曰掌谒司，至元三十一年，改典宝署为掌谒司。大德十一年，定品秩如典宝监，设卿四员、丞二员、典簿二员。至治三年罢。曰甄用监，掌供须、文成、藏珍三库，卿三员，太监、少监、丞各一员，经历、知事、照磨各一员，品秩同典用监。至大元年立。至治三年罢。曰延福司，秩正三品，令、丞各四员，大德十一年置，后并入群牧监。曰章庆使司，秩正三品，司使四员，同知、副使、司丞各二员。至大三年置。至治三年罢。曰奉徽库，秩从五品，提点、大使各二员，副使四员。至治三年罢。曰寿和四署，秩正五品，署令四员、丞六员。至治三年罢。曰上都掌设署，秩正五品，令五员、丞二员。至大四年置。至治三年罢。曰掌医监，至元三十一年，改典医监为署。至大元年，升监秩正三品，领监官一员、达鲁花赤一员、卿四员、太卿五员、太监五员、少监六员、丞二员。至治三年罢。曰修合司、药正司，曰行箧司药局，俱秩从五品。至治三年罢。曰群牧监，秩正二品，卿三员，太卿、少卿、监丞各二员。至大四年置。至治三年罢。曰掌仪署，曰上都掌仪署，俱秩正五品，令、丞各二员。至治三年罢。曰江西财赋提举司，秩从五品，达鲁花赤一员，提举、同提举、副提举各一员。至元二十七年置。至治三年罢。曰织染局，局使、副使、局副、向副官各一员。曰桑落娥眉洲管民提领所、封州等州管民提领所、龙兴打捕提领所，提领、副提领各一员，均至治三年罢。曰鄂州等处民户水陆事产提举司，达鲁花赤一员，提举、同提举、副提举各一员。至元二十一年置。至治三年罢。瑞州户计长官司，秩从五品，达鲁花赤一员，长官、副长官各一员。至治三年罢。）

左都威卫使司，（秩正三品。）使三员，（正三品。）副使二员，（从三品。）佥事二员，（正四品。）经历、知事、照磨各一员。至元十六年，以侍卫亲军一万户拨属东宫，立侍卫都指挥使司。三十一年，改隆福宫左都威卫使司，隶中宫。至大三年，选造作军士八百人，立千户所一、百户翼八以领之，分局造作。至治三年，罢军匠千户所。

镇抚所，镇抚二员，（正五品。）都目一员。

行军千户所，千户二员，副千户二员，知事、弹压各一员，百户二十员。

屯田左右千户二所，千户二员，都目一员，弹压一员，百户每所二十员。

弩军千户所，千户二员，都目一员，弹压一员。

资食仓，大使一员，副使一员。

右都威卫使司，卫使三员，副使二员，佥事二员，经历、知事、照磨各一员，品秩同上。中统三年，世祖以五投下探马赤立总管府，（秩正四品。）设总管一员。二十一年，拨属东宫。二十二年，改蒙古侍卫亲军都指挥使司。（秩正三品。）三十一年，改隆福宫右都威卫使司。延祐二年，置儒学教授一员。四年，增蒙古字教授一员。

镇抚司，镇抚二员、都目一员。

行军千户所，（秩正四品。）千户五员、副千户五员、知事五员、百户五十员、弹压五员。

屯田千户所，（秩从五品。）千户二员、弹压一员、百户七员、都目一员。

广贮仓，（秩正九品。）大使一员、副使一员。

卫候直都指挥使司，（秩正四品。）达鲁花赤二员，佩三珠虎符；都指挥使二员，佩三珠虎符；副指挥使二员，佩只珠虎符；知事一员，提控案牍一员。至元二十年，以控鹤一百三十五人隶府正司。三十一年，增控鹤六十五人，立卫候司领之。大德十一年，复增怀孟从行控鹤二百人，升都指挥使司，（秩正四品。）延祐元年，升正三品。七年，降正四品。至治三年罢。泰定四年复立，后又罢。至正三年复立。

百户所六，（秩从七品。）每所百户二员。

仪从库，（秩从七品。）大使二员、副使一员。

管领怯怜口诸色民匠都总管府，（秩正三品。）领怯怜口人匠造作等事。（至大三年，改皇太子妃怯怜口总管府为兴内司，是此府属皇太子妃位下。）达鲁花赤一员，（正三品。）总管一员，（正三品。）同知一员，（正四品。）副总管二员，（正五品。）经历一员，（从七品。）知事一员，（从八品。）提控案牍、照磨、管勾各一员。至大三年，立府。至治三年，罢为兴内司。天历元年，复立，隶储政院。其属附见。

管领大都怯怜口诸色人匠提举司，（秩正五品。）达鲁花赤一员，提举一员，同提举、副提举各一员，首领官一员。

管领上都怯怜口诸色人匠提举司，（秩正五品。）达鲁花赤一员，提举一员，同提举、副提举各一员，首领官一员。

典制局，（秩从七品。）大使、副使各一员，直长二员。典设署，（秩从五品。）令、丞各四员，掌内府术剌赤二百二十户。至元二十年置。三十一年，改掌仪署，隶内宰司。泰定元年，复为典设。天历二年，隶本府。

杂造人匠提举司，（秩从四品。）达鲁花赤一员，提举一员，同提举、副提举各一员，都目一员。至元八年置，初隶缮珍司。至大三年，改隶章庆司，章庆罢，凡造作之事悉归之。天历二年，隶本府。

杂造局，（秩正九品。）院长一员、直长一员、管勾一员。

随路诸色人匠都总管府，（秩正三品。）达鲁花赤一员，（正三品。）总管二员，（正三品。）同知一员，（正五品。）副总管二员，（从五品。）经历、知事、照磨、提控案牍各一员。中统五年，命招集析居放良还俗僧道等户，习诸色匠艺，立管领怯怜口总管府，以司造作。（秩正四品。）至元九年，升正三品。大德十一年，改缮珍司。延祐六年，升徽仪使司。（秩正二品。）至大元年，仍为缮珍司。（秩正三品。旧纪至大元年，改缮珍司，升正三品，作徽政院人匠总管府。）至治三年，复改都总管府。其属附见：

上都诸色民匠提举司，（秩从五品。）提举一员，（从五品。）同提举一员，（从六品。）副提举一员，（从七品。）吏目一员。至元十九年置。

金银器盒局，（秩从六品。）大使一员、副使一员。（正七品。）至元七年置。

染局，（秩正八品。）大使一员、副使一员。至元七年置。

杂造局，（秩正八品。）大使、副使各一员。至元七年置。

泥瓦局，大使、副使各一员。至元七年置。

铁局，大使一员、副使一员。至元七年置。

上都葫芦局，大使一员、副使一员。至元七年置。

器物局，副使一员。中统五年置。

砑金局，大使一员。至元二十年置。

鞍子局，大使一员。至元七年置。

云州管纳色提领所，提领一员，掌纳色人户。至元七年置。

大都等路诸色人匠提举司，（秩从五品。）提举一员、同提举一员、副提举一员。至元十六年置。其属：

曰双线局，提领一员、副使一员。至元十八年置，受詹事府札。

曰大小木局，大使一员、副使一员、直长一员。至元十八年置，受詹事院札。元贞元年，并领皇后位下木局。

曰盒钵局，大使一员、副使一员、直长一员。至元七年置，受府札。

曰管纳色提领一员，管铜局、箸局、锁儿局、装钉局、雕木局。至元三十年置。

成制提举司，（秩从五品。）掌缝纫之事。达鲁花赤一员、提举一员、同提举一员、副提举一员、吏目一员。至元二十九年置，受院札。大德二年，升提举司。至治三年罢。泰定四年复置。

上都、大都貂鼠软皮等局提领所，提领二员。至元九年置，受府札。二十七年，给从七品印，改受省札。大德十一年，给从六品印，改受敕牒。至治三年，仍受省札。其属：

曰大都软皮局，使一员、副使一员。至元十三年置。

曰斜皮局，局使一员、副使一员。至元十三年置。

曰上都软皮局，局使一员、副使一员。至元十三年置。

曰牛皮局，大使一员。至元十三年置。

曰金丝子局，大使一员、副使一员、直长一员。至元十二年置。

曰画油局，大使一员、副使一员、直长一员。至元二十年置，受詹事院札。

曰毡局，提领一员、大使一员、副使一员、直长一员。至元十三年，收集人户为毡匠。二十六年置局。

曰材木库，大使、副使各二员。至元十六年置。曰玛瑙玉局，大使、副使各一员。至元十四年置。

大都奥鲁提领所，掌匠人词讼，提领一员。至元十八年置，受詹事院札。

上都奥鲁提领所，提领一员、同提领一员。至元十八年置，受詹事院札。（至元十七年罢上都奥鲁官，当是罢而复置。）

上都异样毛子局，大使一员、副使一员。至元二十年置，受詹事院札。

上都毡局，大使一员、副使一员、直长一员。至元二十年置，受詹事院札。

上都斜皮等局，大使一员、副使一员。至元二十年置，受詹事院札。

蔚州定安等处山场采木提领所，（秩正八品。）提领一员、大使一员、副使二员。至元十二年置。

上都隆兴等路杂造鞍子局，提领一员、大使一员、直长二员。至元二十二年置，受詹事院札。

真定路冀州杂造局，大使一员、副使一员。至元十九年置。

珠翠局，大使、副使各一员，直长一员。至元三十年置。

管领大都等路打捕鹰房胭粉人户总管府，（秩正四品。）达鲁花赤一员，（正四品。）总管一员，（正四品。）首领官一员。至元十四年，打捕鹰房达鲁花赤招集平滦散户。二十九年，立总管府。大德十一年，拨隶皇太后位下。延祐六年，升正四品。

管领本投下大都等路怯怜口民匠总管府，达鲁花赤一员、总管一员，俱受御宝敕旨；同知一员、副总管一员，俱受安西王令旨。国初，招集怯怜口哈赤民匠一千一百余户。中统元年，立总管府。二年，给六品印。至元九年，拨隶安西王位下。皇庆元年，又属公主皇后位下。延祐元年，改隶章庆司。天历二年，又改隶储政院。其属附见：

织染提举司，（秩正七品。）掌织染段匹。提举一员，受安西王令旨；同提举一员，本府拟人；副提举一员、都目一员，俱受安西王傅札。

管民提领所三，大都路兼奉圣州提领六员，曹州提领二员，河间路提领三员，受本府札。

管地提领所二，奉圣州提领三员，东安州提领三员，受本府札。

管领诸路怯怜口民匠都总管府，（秩正三品。）达鲁花赤一员，（正三品。）总管一员，（正三品。）同知二员，（正五品。）副总管二员，（从五品。）经历、知事、提控案牍兼照磨各一员。至元七年，招集析居从良还俗僧道，编籍人户为怯怜口，立总管府以领之。十四年，改隶中宫。十六年，立织染、杂造二局，以司造作，立提领所，以司徭役。二十五年，改升正三品。延祐四年，改缮用司。七年，复改都总管府。其属附见：

各处管民提领所，（秩正七品。）河间、益都、保定、冀宁、晋宁、大名、济宁、卫辉、宣德九所，提领、副提领各一员，相副官二员；汴梁、曹州、大同、开元、大宁、上都、济南、真定八所，提领、副提领、相副官各一员；大都、归德、鄂汉三所，提领、同提领、副提领各一员，相副官一员，大都增一员。

织染局，（秩正七品。）大使、副使、相副官各一员。

杂造局，（秩正七品。）大使、副使、相副官各一员。

宏州衣锦院，（秩正七品。）大使、副使、直长各一员。

丰州毛子局，（秩正七品。）大使、副使各一员。

缙山毛子旋匠局，（秩正七品。）大使一员。

徐邳提举司，（秩正五品。）提举、同提举、副提举各一员。

广备库，大使、副使各一员。俱受院札。

汴梁等路管民总管府，（秩正三品。）达鲁花赤一员，（正三品。）总管一员，（正三品。）同知一员，（正五品。）府判一员，（正六品。）经历、知事、提控案牍各一员。国初，立息州总管府，（从三品。）领归附六千三百余户。元贞元年，又并寿颖归附民户二千四百户，改汴梁等路管民总管府，掌各屯佃户差发子粒，隶徽政院。泰定元年，改隶詹事府。其属库一、提领所八、管佃提领十二。

常盈库，大使、副使各一员。

提领所，曰新降户，曰真阳、新蔡，曰息州，曰汝宁，曰陈州，曰汴梁，曰郑州，曰真定，每所提领各一员，副提领、相副官各一员。

管佃提领，曰汝阳五里冈，曰许州郾城县，曰青龙宋冈，曰陈州项城商水等屯，曰分山曲堰，曰许州临颖屯，曰许州襄城屯，曰汝阳金乡屯，曰颖丰屯，曰遂平横山屯，曰上蔡浮召屯，曰汝阳县烟亭屯，各设提领二员。

江淮等处财赋都总管府，（秩正三品。）达鲁花赤一员，（正三品。）总管一员，（正三品。）同知一员，（正五品。）副总管二员，（从五品。）经历、知事、照磨兼提控案牍各一员。至元一十六年，以宋谢太后、福王所献事产，及贾似道、刘坚等田，立总管府以治之。大德八年罢。天历二年复立，隶詹事院。其属附见。至大二年，立兴圣宫江淮财赋总管府。

储用库，提领、大使、副使各一员。

杭州织染局，大使、副使、相副官各一员。

扬州等处财赋提举司，达鲁花赤一员，提举、同提举、副提举各一员，提控案牍、都目各一员。其属曰：

安庆等处河泊所，提领、大使、副使各一员。

建康等处财赋提举司，达鲁花赤、提举、同提举、副提举各一员，提控案牍、都目各一员。后至元元年罢。

建康织染局，大使、副使、相副官各一员。

黄池织染局，大使、副使、相副官各一员。

建康等处三湖河泊所，提领、大使、副使、相副官各一员。后至元元年罢。

池州等处河泊所，提领、大使、副使各一员。

平江等处财赋提举司，达鲁花赤、提举、同提举、副提举各一员，提控案牍、都目各一员。后至元元年罢。

杭州等处财赋提举司，设官同上。后至元元年罢。

陕西等处管领毛子匠提举司，达鲁花赤、提举各一员。国初，收集织造毛子人匠。至元三年，置官二员，皆世袭。

大抚军院。（秩从一品。）至正二十七年，命皇太子总天下兵马，置大抚军院，知院四员，同知二员，副使一员，同佥一员，经历、都事各二员，照磨兼管勾一员。二十八年罢。

昭功万户都总使司，（秩正三品。）都总使二员，（正三品。）同知二员，（从三品。）副使二员，（正四品。）经历、知事、照磨各一员。至顺二年置，凡文宗潜邸扈从之臣皆领于是府。后至元六年罢。

怯怜口钱粮总管府，（秩正三品。）达鲁花赤二员，（正三品。）都总管一员，（正三品。）副达鲁花赤一员，（从三品。）同知二员，（正五品。）副总管，（从五品。）经历、知事、提控案牍承发架阁各一员。初为宫相都总管府，至顺二年，罢宫相府并鹤驭司，改为怯怜口钱粮总管府。

织染杂造人匠都总管府，（秩正三品。）达鲁花赤一员，总管一员，同知一员，副总管二员，经历、知事、提控案牍、照磨各一员。至元二十年，为管领织染段匹人匠设总管府。元贞二年，升都总管府，隶徽政院。天历元年，改隶储庆司。三年，又改隶宫相府，宫相府罢，属都总使司。属于织染都总管府者：

织染局（秩从七品。）大使一员、副使一员。至元二十三年，改织染提举司局。绫锦局，（秩从七品。）大使一员、副使一员。至元八年置。九年，以招收析居放良还俗僧道为工匠二百八十有二户，教习织造之事。

纹锦局，（秩从七品。）大使一员、副使一员。至元八年，设长官。十二年，以诸人匠赐东宫。十三年，罢长官，改设大使、副使。

中山局，（秩从七品。）大使一员、副使一员。至元十二年罢。

真定局，（从七品。）大使一员。中统元年置。至元十六年，以赐东宫。

宏州、荨麻林纳失失二局，（秩从七品。）各设大使一员、副使一员。至元十五年置。十六年，并为一局。三十一年，徽政院以两局相去一百余里，复分二局。

大名织染杂造两提举司，（秩正六品。）至元二十一年置，各置提举、同提举、副提举一员。三十年，增置杂造达鲁花赤一员。

供用库，（秩从九品。）大使、副使各一员，受徽政院札。元初，为绫锦总库。至元二十一年，改供用库。

管领诸路打捕鹰房纳绵等户都总管府，（秩正三品。）达鲁花赤一员，（正三品。）都总管一员，（正三品。）同知一员，（正五品。）治中一员，（从五品。）府判一员，（从六品。）经历、知事、提控案牍各一员，掌人匠一万三千有奇，岁办税粮皮货采捕野物，以供内府。至元十二年，赐东宫位下。十六年，立都总管府以治之。三十一年，隶徽政院。至大四年，隶崇祥院。延祐六年，又隶詹事院。天历元年，隶储庆司。至顺元年，改隶宫相府，宫相府罢，属都总使司。凡属于本总管府者：

管领上都等处打捕鹰房纳绵等户大使司，大使、副使各一员。

管领顺德等处打捕鹰房纳棉等户提领所，达鲁花赤一员，提领、副提领各一员。

管领冀宁等处、大都左右巡院等处、固安等处、中山等处、济南等处、顺德等处、益都等处、大同等处、济宁等处、兴和等处、晋宁等处、檀州等处、大宁等处、蓟州等处、真定等处、赵州等处、保定等处、冀州等处、汴梁等处打捕鹰房纳棉等户提领所，凡十九处，提领、副提领各一员。

管领顺州稻田提领所，提领、副提领各一员。

管领怀庆稻田提领所，提领一员。

广衍库，大使一员。

管领滑山炭场所，大使一员。

缮工司，（秩正三品。）卿二员，少卿二员，丞二员，经历、知事、照磨兼提控案牍、管勾承发架阁各一员。掌人匠营造之事。天历二年置。其属：

曰金玉珠翠提举司，达鲁花赤、提举、同提举、副提举各一员，吏目一员。后至元元年罢。

曰大都织染提举司，提举二员，同提举、副提举各一员，吏目一员。

曰大都杂造提举司，达鲁花赤、提举、同提举、副提举各一员，吏目一员。

曰富昌库，大使一员、副使一员。

内史府。（秩正二品。）内史九员，（正二品。《元典章》作从二品。）中尉六员，（正三品。《元典章》作从三品。）司马四员，（正四品。《元典章》作从四品。）谘议二员，（从五品。）记室二员，（从六品。）照磨兼管勾承发架阁库一员。（从八品。）至元三十年，封晋王于太祖四斡耳朵之地，改王傅为内史，（秩从二品。）置官十四员。大德元年，增内史一员。至大元年，升正二品。给印分司京师，并分置官属。延祐三年，置晋王部断事官四员、都水太监四员、省卿一员。

延庆司，（秩正三品。）掌王府祈祷之事，使三员，（正三品。）同知二员，（正四品。）典簿一员。（从七品。）至元二十九年置，未几罢。大德三年，复置。十一年升正二品。至大四年，改都功德使司。延祐三年，复为延庆司。（《元典章》延庆司使正三品，旧纪至大三年升秩正二品。）

断事官，（秩正三品。）理王府之词讼，断事官十六员，（正三品。）经历一员，知事一员。

典军司，（秩从七品。）掌控鹤百二十六人，典军一员、副使二员。大德四年置。

随路诸色民匠打捕鹰房都总管府，（秩正三品。）总四斡耳朵位下户计民匠造作之事，达鲁花赤二员，（正三品。）都总管一员，（正三品。）同知一员，（正五品。）副总管二员，（从五品。）经历、知事、提控案牍各一员。至元二十四年置。官吏不入常调，凡斡耳朵之事，复置四总管分掌之。（至顺元年，立诸色民匠打捕鹰房都总管府，秩正二品，疑罢而复置。）

管领保定等路阿哈探马赤诸色人匠总管府，（秩从三品。）掌太祖大斡朵一切事务。达鲁花赤、总管、同知、副总管各一员，知事一员。至元十七年置。

管领曹州东平等路民匠提举司，（秩从五品。）达鲁花赤、提举、同提举、副提举各一员。至元十七年置。

管领大都纳棉提举司，（秩从六品。）达鲁花赤、提举、副提举各一员。至元十七年置。

管领上都奉圣州长官司，（秩从六品。）管出征军五十一户，达鲁花赤、长官各一员。至元十七年置。

管领保定织染局，（秩从六品。）管匠人一百一户，达鲁花赤、提举、同提举、副提举各一员。至元十七年置。

管领丰州捏只局，头目一员，掌织造花毯。至元十七年置。

管领打捕鹰房民匠达鲁花赤总管府，（秩正四品。）掌二皇后斡耳朵位下岁赐财物造作等事。达鲁花赤、总管、同知、副总管、知事各一员。至元二十一年置。

管领口子迤北长官司，（秩从五品。）达鲁花赤、长官、副长官各一员。至元二十一年置。

管领随路诸色民匠达鲁花赤等官，（秩正五品。）达鲁花赤、总管、同知、副总管各一员。至元二十一年置。

管领随路打捕纳棉民匠长官司，（秩从五品。）达鲁花赤、长官各一员。至元二十一年置。

管领涿州成锦局人匠提举司，（秩从五品。）达鲁花赤、提举、同提举、副提举各一员。至元二十一年置。

管领河间民匠提举司，（秩从四品。）达鲁花赤、提举、同提举、副提举各一员。至元二十一年置。

管领河间沧州等处长官司，（秩正五品。）达鲁花赤、长官、副长官各一员。至元二十一年置。

管领河间临邑等处军民长官司，（秩正七品。）达鲁花赤、长官、副长官各一员。至元二十一年置。

管领随路诸色民匠打捕鹰房等户总管府，（秩从四品。）掌太祖斡耳朵四季行营事务。达鲁花赤、总管、同知、副总管、知事各一员。大德二年置。

管领涿州等处民匠异锦局，（秩正五品。）达鲁花赤、提举、同提举、副提举各一员。大德二年置。

管领上用织染局，（秩从七品。）提举、同提举、副提举各一员。大德二年置。

管领上都大都曲米等长官司，（秩从七品。）达鲁花赤、长官、副长官各一员。大德二年置。

管领彰德等处长官司，（秩从七品。）达鲁花赤、长官、副长官各一员。大德二年置。

管领上都大都等处长官司，（秩从五品。）达鲁花赤、长官、副长官各一员。大德二年置。

管领泰安等处长官司，（秩正七品。）达鲁花赤、长官、副长官各一员。大德二年置。

管领曹州等处长官司，（秩从五品。）达鲁花赤、长官、副长官各一员。大德二年置。（延祐六年，置河南田赋总管府，秩从三品，隶内史府，达鲁花赤、总管、同知各一员，副总管二员。）

管领随路打捕鹰房诸色民匠怯怜口总管府，（秩从三品。）掌太祖四皇后位下四季行营并岁赐造作之事。达鲁花赤一员，（从三品。）总管一员，（从三品。）同知、（正五品。）副总管（从五品。）各一员，经历、知事、提控案牍兼照磨各一员。延祐五年置。

管领大都上都打捕鹰房纳米面提举司，（秩从五品。）统领一百九十五户，达鲁花赤、提举各一员。延祐五年置。

管领大都涿州织染提举司，（秩正七品。）达鲁花赤、提举各一员。延祐五年置。

管领河间路清州人匠提举司，（秩从五品。）达鲁花赤、提举各一员。延祐五年置。

随路打捕鹰房诸色民匠总管府，（秩正四品。）掌北安王位下岁赐钱粮之事。达鲁花赤、总管、同知、副总管、知事各一员。至元二十四年置。

管领大都等处纳棉提举司，（秩正七品。）达鲁花赤、提举、副提举各一员。至元二十二年置。

管领大都等处金玉民匠稻田提举司，（秩从五品。）达鲁花赤、提举、副提举各一员。至元二十二年置。

管领大都蓟州打捕提举司，（秩从五品。）达鲁花赤、提举、副提举各一员。至元二十二年置。（《元典章》管领怀孟等处人匠打捕达鲁花赤从七品。）

杂造局，（秩正六品。）达鲁花赤一员，提举、同提举、副提举各一员。至元十六年置。

怯怜口诸色人匠达鲁花赤并管领上都纳棉提举司，（秩正五品。）掌迭只斡耳朵位下怯怜口诸色民匠及岁赐等事。达鲁花赤、长官、同知、副长官各一员，提控案牍一员。

上都人匠提领所，（秩从七品。）达鲁花赤、提领、同提领、副提领各一员。至元二十四年置。

上都大都提领所，（秩从七品。）掌本位下怯怜口等事。达鲁花赤、大使、副使各一员。至元二十七年置。

归德长官司，（秩正六品。）达鲁花赤、长官、副长官各一员。至治三年置。

管领上都大都诸色人匠纳棉户提举司，（秩从五品。）掌斡耳朵位下岁赐等事。达鲁花赤、提举、同提举各一员。至元二十七年置。

致用库，（秩从七品。）提领、大使各一员，副使二员。至元二十七年置。

提领司，（秩从八品。）提领三员、副提领一员。至元十一年置。

上都人匠局，（秩从七品。）达鲁花赤二员、副使二员。至元二十七年置。

周王常侍府，（秩正三品。）常侍七员，中尉四员，谘议、记室各二员。打捕鹰房总管府，设官六员，断事官八员。延福寺饮膳署各二员，延祐三年置。是年复置断事官二员，后罢。

诸王傅，（秩正三品。）宽彻不花太子至齐王位下，凡四十五王，各设王傅、傅尉、（秩正三品。）司马（秩正五品。）三员。傅尉，惟宽彻不花、也不干、斡罗温孙三王有之。自此以下，皆称府尉，（秩正四品。）别于王傅之下司马之上，三员并设，又多寡不同，或少至一员多至三员者，齐王又独设王傅一员。

都护府，（秩从二品。）掌领旧州城及畏吾儿之居汉地者。大都护四员，（从二品。）同知二员，（从三品。）副都护二员，（从四品。）经历一员，（从六品。）都事一员，（从七品。）照磨兼承发管勾一员。（正八品。）至元十一年，初置断事官。（秩正三品。）十八年，改领北庭都护府。（秩从二品。）二十年，改大理寺。（秩正三品。）二十二年，复为都护府。延祐二年，升正二品。七年，复为从二品。定置诸员如上。（至元十一年，立建都宁远都护府，兼领互市监，其省罢年分未详。）

崇福司，（秩从二品。）掌领马儿哈昔列班也里可温十字寺祭享等事。使四员，（从二品。）同知二员，（从三品。）副使二员，（从四品。）司丞二员，（从五品。）经历一员，（从六品。）都事一员，（从七品。）照磨一员。（正八品。）至元二十六年置。延祐二年，改为院，置领院事一员，省并天下也里可温掌教七十二所，悉以其事归之，升正二品。七年，复为司，降从二品。定置诸员如上。




○赐吐蕃将书

敕尚览铄：论莫陵悉继等至，省所陈奏，朕具悉之。国家与大蕃亲则舅甥，义则邻援，息人继好，固是常规。朕嗣位君临，思安兆庶，常以信让为事，不以争竞为心，区域虽殊，覆育宁别？赞普天资仁德，好生恶杀，与朕同心，重修旧好。会蕃汉将相，告天地神祗，约誓之言，至严至重。大信一立，义无改移，所请奉天盟书，勒於清水碑石，审详事理，颇甚乖违。往岁贼臣称兵，窃据城阙，尚结赞志惟嫉恶，义在救灾，频献表章，请收京邑。朕以宗庙社稷，悉在上都，但平寇戎，岂惜酬赏，遂许四镇之地，以答收京之功。旋属炎蒸，又多疾疫，大蕃兵马，便自抽归，既未至京，有乖始望，奉天盟约。岂合更论？朕欲苟徇彼情，便令镌刻，则是非务实，信不由衷，欺天罔神，莫大於此。凡曰通好，贵於推诚，将垂百代之名，岂顾一时之利？但以事之去就，须定是非，若不辨明，便成姑息，亲邻之义，岂所宜然？故遣使臣，与卿详议。卿是大蕃辅佐，必当智识通明，事理昭然，不足疑惑。傥有他见，宜具奏闻，审细研穷，须归至当。所论先许每年与赞普彩绢一万匹段者，本来立约，亦为收京，然於舅甥之情，此乃甚为小事。二国和好，即同一家。此有所须，彼当不吝；彼有所要，此固合供。以有均无，盖是常理。赞普若须缯帛，朕即随要支分，多少之间，岂拘定限？假使逾於万匹，亦当称彼所求，朕之所重者信诚，所轻者财利。思与率土，同臻太和，想卿深体至公，务存大义，安人保境，垂美无穷，勉思令图，以副朕意。今遣仓部郎中兼侍御史赵聿与来使同往，书中意有不尽，并令赵聿口宣。尚结赞、论莽罗等，尝总师徒，远来赴难，功虽未就，义则可嘉。其所领将士等，朕先许与赐物一万匹段，并巳排比，许卿所商量指定，此使却回，即发遣往。今各赐卿少物，至宜领之。


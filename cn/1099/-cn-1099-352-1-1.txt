○題為急陳山西善後事宜疏 【 山西邊備】

臣荷　皇上簡命、到任之初、即查山西三關邊務廢弛、士馬單弱、戰守無備、閭里蕭條、亟欲建白、少效愚忠、緣未遍歷、恐涉影響、先行各司道從長會議、待臣親自廵歷、見聞的實、方敢敷陳、乃於本月十四日即被虜犯興臨地方、邊邑震動、仰荷　皇上威德、諸臣用命、強虜宵退、彊塲復寧、顧地方傷殘、民不堪命、寇賊未??烕、邊事因循、若不早圖、何以善後、欲待司道會議、親歷敷陳、未免緩不及事、所有聞見真切、事體緊急、當早圖者、條陳上請、用攄一得之愚、以蓄三年之艾、伏望　皇上敕下該部早為議處、及時舉行、

一復副將以便控制、臣查得山西邊務葢三變焉。山西設鎮在成化初方逢時查移鎮時總兵白昂以為設自嘉靖方駁云在成化且初設鎮乃副帥名色非總兵也方說為確嘉靖十年以前。大同大邊二邊無虞。東自老營。西達偏關。止百餘里。獨設副總兵一員。駐劄偏關。恊同一遊擊四守備。秋則移駐老營防秋。冬則仍回偏關防河此初變也。二十一年、因大同疏防、酋虜入犯雁門、且侵關南內地。而鴈門平刑。遂為山西大邊。乃改副總兵為鎮守總兵。駐劄寧武。秋則移駐適中陽方口。調度本鎮各路參遊守備等官兵防秋。冬則移駐偏關防河。遂東自平刑。西止黃河東岸。控制八百餘里。此再變也。嘉靖二十九年、虜犯薊鎮、議令總兵官正兵一枝。每年聞警入援四十三年、又議總兵官正兵、聞警移駐蔚州。遊兵一枝。移駐廣昌。又於各參守營挑選精兵三千。輪委中路參將統領。移駐渾源州。如宣府有警。則移兵併守南山。所遺三關地方兵馬事務。責委參將暫管提調。此三變也。而偏關副總兵罷不復設。葢以鎮守居中東控鴈門。西制偏關。一帥足矣。今鎮守防秋聽援。乃駐蔚州。竟以山西八百里邊防。付之參將等官。職級相均。不相統一。法令不行。而山西邊事。始難言矣。臣愚以為薊鎮重大、山西總兵蔚州駐劄、萬不可巳、既趨蔚州、又防寧武、又駐偏關、奔走道途、動以千里、不惟有東馳西逐之苦、且有顧此失彼之虜、山西設鎮時止以副總兵名色駐劄偏関嘉靖時以虜自大同犯太原遂改副總兵為總兵移駐寧武而以副帥駐偏頭後賀一桂廵按山西欲移總兵復鎮偏頭方逢時以為不便而止副帥在偏頭如故其後款市成偏□副帥遂廢臣查各邊俱有總兵、又有副總兵一員、為之恊守、今莫若復議恊守副總兵一員、添設奇兵一枝、專駐老營堡、聽臣及總兵官節制、而各參遊等官、悉聽副總兵官節制每遇秋防。總兵入援之時。副總兵即東聯鴈門寧武西聯偏關。各路將領防秋。勢相維繫。事權歸一。總兵既得專意東援副總兵又可專心於西備一便也。如東路無警。止是本鎮秋冬兩防。總兵駐劄寧武。副總兵駐劄老營。若偏老賊勢重大則總兵提兵赴之。若止尋常防河。一委之副總兵。而總兵專駐寧武。既不疲於奔命。又可壯夫聲援。二便也。老營軍士素稱忠勇遊擊每秋入援。則老營空虛。山西無一勁兵可恃。今遊擊一枝。又有副總兵一枝扼其要衝虜不敢窺老營。三便也。老營人人皆袵金革。隨募隨得。粮餉蒭草。容臣查催河東運司額辦鹽課銀兩措處。與各鎮人難召募。兵難足數者。四便也彼此相制。上下相維實為長便。合用敕書等項。查照責任頒給。令其欽遵行事。

一請旗牌以便提督、臣查得內地浙江保定廵撫都御史、俱奉有欽降旗牌、得以便宜行事、惟山西廵撫獨無、葢以先年總督駐劄朔州。密邇三關。又有總兵官駐劄寧武。各有令字旗牌。每遇臨陣。得便監督。是以官軍畏威用命。功收保障。邇年薊鎮虜犯之後。每及秋防。總督遠駐懷來。總兵聞警聽援。一遇山西聲息。傳報往返。動經月餘。比及請發旗牌、以令諸路、地方巳被殘傷、虜賊亦巳退遯、即如今冬臣於未任之先、虜巳露形、到任之後、虜巳入境、臣惶惶親劄百數、傳示總兵董一奎、及飛檄本鎮各路官軍、會同大同應援客兵、隨向剿殺、追逐出境、幸臣原有兵部職衘將士皆能用命。差去監督官員。查照舊規、止持一小藍旗以為約信。殊非所以令將士。揚天威也。伏乞　皇上憫念山西邊關綿遠、虜情重大、敕下兵部、查照浙江保定事例、特假山西撫臣令旗令牌、以後凡守邊官軍、及應援客兵、如有觀望逗遛、臨陣退縮者、得捧旗牌行事、庶將士用命、而臣之所以報　聖皇者、有地矣、

一選兵備以便專責、臣惟文臣識民情十常八九、識軍機者百無一二、查得山西三關、設有岢嵐寧武鴈平兵備三員、督率將領、整飭兵馬、監督修守、提調邊關稽察奸獘、預備粮儲等項、皆軍機也而岢嵐兵備分轄西路老營一帶、外與強虜為鄰、尤為艱大、寧武次之、雁平又次之、往年防秋因兵備不得其人、議添布按二司方面官三員、恊同三兵備分任其責、嘉靖四十三年議罷二司防秋官、葢以兵備原有專責、即使別官參理、掣肘不便、殊為至計、但以八百餘里之邊務、責之三兵備整飭、自非精敏機變、諳練軍旅之才、不能負荷、即如今歲虜犯二次、皆由老營堡邊出入、係隸岢嵐兵備副使張循分轄地方、本官才力綿薄、戎務未諳、束手無措、巳該前撫按論勘地方人才、兩相躭悞、竟何益哉、夫責任既專、則簡擇宜慎、臣以為三關兵備、萬萬不可不重其選也、伏乞敕下吏部、將以後三關兵備員缺、務要精選諳練兵務、才望素優、不拘何等資格年限、但堪是任者、授以前職、如歷有成效、聽撫按疏薦、查照近行事例、加陞按察使參政等職銜、仍令久任、候有邊方廵撫員缺、即與推、補如或不職聽撫按指實參奏降斥、另選充任、夫閱歷久、則邊務愈諳、期待優、則報禮愈重、邊疆甚大利也


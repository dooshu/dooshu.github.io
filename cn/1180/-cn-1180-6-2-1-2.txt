答南中提学御史耿楚侗


去冬，贺道长至，得翰教。会有大行之事，哀悰卒卒，不及裁答。进香使至，伏承讯及感慰别谕云云，俱尽事理。其间有未及举行者，推公之意，次第行之。

仆以浅薄，骤冒非分，日夕惶惶，罔知攸措。思所以酬主恩而慰知己者，惟虚平此心，不敢向人间作好恶耳。至于转旋之机，未免有迹非心是之判。士大夫责望素深，或不能尽如其意，然亦不暇顾矣。高明以为何如？






○酌議漕河合一事宜疏 【 漕河合一】

題為酌議漕河合一事宜、以永萬世　國計事、竊照漕運河道。原屬一體。今承大壞極弊。救急補偏。竭盡心思。僅獲早運。疲瘁精力。始盡回空。然倉皇之秋。未暇酌議漕臣言漕。河臣言河。漕河之相爭久矣如此立論可謂得体之言靡通條貫。血脉未融。夫言漕而不言河是進飲食而不理脾胃者也言河而不言漕是理脾胃而不進飲食者也來年全運。比之今年多糧壹百萬石。船貳千餘艘。而又比今年少壹閏月。此誠危急遲速之機也。若不早圖。噬臍何及。臣謹會同漕運都御史王宗沐、酌議漕河合一事宜、條為肆款、開具　上聞、伏乞　皇上俯念國計至重、速下該部議擬、悉　賜施行、漕運幸甚、河道幸甚、緣係酌議漕河合一事宜、以永萬世　國計事理、未敢擅便、為此具題請　旨

計開

一嚴遲速之令、夫黃水之發也。地氣使之然也。與潮信同。叄月清明水數尺耳。不害運。肆月麥黃水數尺耳。不害運。惟伍月至于秋九月為伏秋水。多者肆次。少者叄次。高者丈伍餘。下者丈餘。此運船之所必避也。若使每年四月以前。盡數過徐州洪。而閘河肅以待之。令勿與怒河鬪。即萬萬年不害運也。顧河臣能使河道之安而不能使河運之早能使運船之必入閘而不能使運船之早入黃河使運船之早入黃河則其權在各省糧儲道矣使能依期早入黃河。則臣等上下於伍百里河流中。一鼓可入閘也。宜令江南糧儲道。各督尾幫。俱限四月以前。尾幫盡數過徐州洪。各具一完呈親投到臣。臣會同漕臣按呈而殿最之。如叄月中過洪者。以上勞敘薦。肆月過洪者。以次勞敘薦。延至伍月以後者議罰。因而遇水漂流者從重議擬。當時論吏以錢粮不以賢否矣猶有不清者何也但論過洪之遲速不論居官之賢否如此則糧儲諸臣。必能效督運之勞。而漕河諸臣。得以施早運之力。此為河亦所以為漕也。

一別遠近之宜、臣備查各領運官腳色、有領運數年而累得陞遷者。問之則多北運也。有領運數拾年累致降級者。問之則多南運也。夫南北之河道逈殊。而遠近之甄敘無別。何以服領運之心哉。即如各省兌運之船。有不過閘河者。有過閘河者。有過閘河而又過黃河者。至今猶然也若江南之船則過閘河又過黃河而又過大江矣此不一一分別而槩論到灣遲速之期非法之中也臣以為宜酌遠近之差。別勞逸之等。其不過閘河者。限貳月到灣。過閘河者限三月過閘。而又過黃河者限肆月。其過閘河過黃河而又過江者。限伍月。廵倉御史於各運到灣之日。按其限期而行其殿最焉。則道里判而分數明。勞逸均而人心服。官軍悉勸。挽運如期。此為河亦所以為漕也。

一專兌運之權、舊制各省兌運屆期。分差部臣監兌。葢以各總領運官。多厚軍而薄民。而各省有司官。多厚民而薄軍。故令部臣操兌運之權。制軍民之便。法至善也。今議早運、徵發期會、急如星火、而部臣亡殿最之權、亡催督之柄。多發一令。則大吏以為侵官。多差一人。則小臣以為壓巳。部法令非行也。其勢必求糧儲道矣。粮儲亦厚軍而薄民者糧儲道催壹單。則兌壹單。否則坐而待之。部臣無如之何矣。兌運愆期。率由於此。夫兌既愆期。而欲開幫如期。過淮過洪入閘抵灣悉如期。胡可得哉。浙江近以御史帶理兌軍。官民稱便。今各省宜照此例。悉令糧儲道兌運。而廵按御史間壹親覈之。夫以本省之官。兌本省之糧。則民便。以過洪之官。兌過洪之船。則軍便。以所催之糧。給所兌之軍。催其所兌而兌其所催。則官便。而又臨之以廵按、董之以重權、了此不壹月耳。則官與軍民俱便、孰與部臣者有司慢而軍衛易、且又轉求糧儲煩難為也。此為漕亦所以為河也。

一順官民之情、近例各省拾壹月兌軍。江南山谷州縣。每年十一月正屬谿澗斷流。不可以舟。且至會城兌軍。動以千里。夫以斷流之河。千里之遠。而責之運米赴省城以兌。是覆盃水於庭堦。而運萬斛之舟者也。江南山水。五月始發。舟楫始通。而始以本色米至。是樵蔬後爨。師不宿飽者也。其何濟之有。近者江南之民。驟聞早兌。踴躍歡騰。隣湖江者。載米舟?羲會城。屏息以待兌。居山谷者。裹銀走會城市米以待兌。是山谷得輕齎之利。商賈得貿易之利。官府得全運之利。皆盛世事也。是若等常態然亦以致□終不知改何也夫何上年各總把總官聽信奸軍撥置。侔大利。刁勒山谷州縣之本色。苛禁會省米商之市賣是困山谷以所無。而苦省商以所有。未害也。如無米之可兌何。如兌運開幫之愆期何臣以為但責民以早兌耳不必問其米之所從來能早兌也。則市買之米亦為功。如不能早兌也。則土產之米亦為罪。官民相濟。農末相資。兌運自早。過江過洪。入閘抵灣自早。此為漕亦所以為河也、


卷四十四

钦定四库全书

怀麓堂集卷四十四

明　李东阳　撰

文稿二十四

墓表

高祖戊七府君墓表

成化壬辰之春曾孙封翰林院编修淳将归谒曾祖考处士之墓于茶陵玄孙东阳实自翰林请于上以从曾孙淳乃具述曾祖本末授于玄孙东阳使撰次其辞刻石京师载而归表之墓道以示于凡为宗族隣里乡党者其辞曰呜呼惟我李氏出自临洮谱传为唐西平忠武王之後王第十子曰宪为观察使始居江西江西之八世讳余在宋为茶陵州同知留居中洲传十三世为我曾祖考处士讳某行戊七时有讳祁元元统初进士及第乡人称为状元者盖族兄弟也状元既避地居江西永新诸族兄弟若一源若高清若尚宾若我曾祖考皆居茶乡茶陵之族益广国朝洪武初惟我祖考处士讳文祥始以戎迁京师寔生我先考处士讳允兴以及于淳于泽泽今为金吾左卫所镇抚淳生不及祖考祖妣贺之存尚能道曾祖时事曰吾舅为人敦朴谨厚德浮于言其行吾则不能详然人皆曰是长者也其世居则不能详然人皆曰是李状元之族也其坟墓吾能知之地曰荷木坪泉曰光泉水曰芝水去中洲五里而近先考之将没也召淳等命之曰吾父母葬京师吾力不能归吾死其从之然汝辈慎无忘茶陵淳等泣而谨识之淳伏念生赖先世积累有以至今日惟我曾祖考养不逮祭不造亦惟我同姓父兄保护之勤二三耆旧左右望助之力是赖于数十年灵有攸宅亦有攸待维桑及梓夙夜之所不能忘也呜呼享其泽而不知其所自出者非人也知人之所自出而不感且动焉者非人之情也无践我封无翦我树无圮我基址以成我之志于不替者是深有望于我後之人于我宗族于凡我邻里乡党也谨拜手稽首而表之曰此我曾祖考处士李公之墓是岁夏四月丁丑曾孙封翰林院编修文林郎淳玄孙翰林院编修文林郎东阳立石

明故赠文林郎南京陕西道监察御史陈公墓表

吾友南京监察御史陈直夫之葬其父居兰翁也徵行人司副庄君孔阳为之铭既又以为铭载幽壤非建石表墓将无以焯于今後以书属予予与直夫游既同学又偕举进士知翁行甚悉虽不佞然亦不得辞翁为人质直峭厉不为物挫少代父戍交趾矻矻走数千里竟莫为达侨居广西还籍京师营一室只能蔽风雨而意气侃侃对客谈辨穷日夜不休教子严甚未尝过假辞色比直夫取科第得一官称贷以行养不腆仅足为朝夕费然犹戒之曰无以我故受污辱名凡常俸外有例可取者弃弗用卒之日几无以为葬葬甚薄而直夫犹能却非义之赙至以咈人而不恤君子固难直夫然益知公教之所及如此也直夫为御史思举职不苟与人合其合必以义嗤笑怒骂集于其身而不为动且日以益甚然直夫每临事辄蹙然曰某不肖吾父君不肖吾父君予固多直夫之贤然亦见翁之不可及也昔汉孙性为亲受污辱而其父不欲陈万年教子以谄而子不受命观其所从违而教与继者皆可知矣殆扬雄所谓有是父有是子无是父无是子者非邪由是而观则父子同德如陈氏者其亦可谓之难非邪虽然翁之贤微直夫则卒老闾伍人无知之者欲章章然焯于今後未必可得得不得固非翁所知然考德论世君子所不可阙者予故表之以为世劝公讳简字文澈别号居兰翁绍兴山阴人也以直夫贵赠如其官三子长雄次勇次直夫名壮翁以成化己丑三月四日卒于南京是年九月二日返葬于山阴其地曰黄龙尖山之原葬之六年徐孺人卒又一年乃祔别有表

明故兵部武选员外郎郭君墓表

成化乙未春二月壬午兵部武选员外郎郭君卒户部郎中李君汉章君知己也状君行以授其子仁俾乞予表墓仁既归以其年四月丁酉葬君城武杜村先墓比复走京师来徵文而李君为速予日不置予既哀仁之孤又感于李君交友之谊乃为之辞曰君讳玺字文瑞姓郭氏兖之武城人父讳浩赠承德郎兵部武库主事嫡母刘母贾皆赠安人君少失怙养母甚孝事诸兄谨与人不意合负意气勤问学学成举天顺甲申进士奉诏入翰林为庶吉士拜工部营缮主事风岸卓卓监局诸工掾多出入曹省无所惮至相与抗礼君方坐治事有噪于侧者君执而笞之其人有所愬中君以法竟下诏狱坐赎人皆危君君固自若也成化丁亥丁贾安人忧去庚寅改兵部武库主事会武选员外郎阙吏部谓非强有力者弗任乃擢补君君家无私谒曹事有不能决者往往以一言定之人服其能甲午君得疾冬益剧乃上疏乞归命未下而卒年四十有一配刘封安人生二子仁仕侧室崔生一子儒卒之日家无余赀鬻舍价劵而後返葬自公卿而下知君者皆嗟悼不置云夫材与气二者恒相为用然论士者必先气而後材故虽有庖丁之刃郢人之斤苟非其气足以盖物未必不歛手缩臂趦趄而自失其不能者弗论也郭君平居议论汹汹无谄辞佞色居官未尝阿意所事其所奋激虽横罹刑罚不少抑故临事处职皆能有以遂其胜于脂韦耎脆视人之顔色以为进退者亦远矣使天假之年君又充拓之不暇其所建立固可限哉初君居翰林而志在曹署既得剧地乃日以益显向使君局文事乃蚤死岂得遽以自见称良吏若是藉藉也呜呼予固叹夫宅材者苟处非其职鲜有能尽其用者也夫既具材负气且得官以为用而又不得尽以死士之用于世亦甚难矣哉初予与同为庶吉士者十有八人其既卒者河南杜大勉大兴王器之及君为三人大勉在翰林辄病归卒于家予知之弗能详大抵朴厚士也器之予同学生其人笃厚和易而中介介有分别勃然向于义拜南京户部主事卒于官昔王荆公表征处士墓及其友二人况三君者皆同仕有名籍诚不宜使没没故予因郭君附论之君而有知其不以予言为然者吾弗信也

明故处士谢公墓表

有孝子之孙节妇之夫曰处士谢公讳乾字性端台州黄岩人也孝子讳伯逊尝刲股愈母疾奉母避乱备极勤苦乡以孝称子厚睦有隐德寔生公公读书识大义与乡名士陆修正鲍原弘汤朝宗为文字友陆贫甚公特置塾礼之终其身及其子犹然公性刚峭与人寡合遇事不可辄面折不曲为假借竟以是得祸卒年三十有一而已节妇赵氏出宋宗室系归于公生一男甫晬二女皆幼公卒时节妇年二十有九有欲夺其志者节妇闻之断髪自誓谋稍沮节妇叹曰彼所利者财尔财不去祸终未殄乃盛奁具以嫁夫之幼妺曰是固吾所厚者闻人有贫乏及桥梁道路当葺治者因以给之数年赀亦衰外议始息年七十有三乃卒媵严闰者少节妇十岁节妇初寡怜其少欲嫁之严泣曰闰儿独非人哉卒不去後节妇十有七年卒人尤异之曰节妇之能范其家如此公子胤有五子铎铙鎛监锐铎举进士历翰林编修侍讲以编修贵貤父封侍讲君既壮乡大父行己少不能悉公行节妇之育也犹及见焉时有司欲以节妇事上节妇闻之辞既没例又不得旌然乡之人皆称为节妇无异辞夫人之有德惠节义必尊官重地大行而显施或不幸而涉患历难出乎人之所不能为者其名乃着然德在身而安危穷达系乎时故天下未尝无德而鲜有名古之臣称臯夔逢干以妇称者非太任后姒则共姜之徒也其间沦没而不传者岂少哉故名者君子有之而非所赖以为贤也谢氏之孝以疾病离乱着节以孤婺着皆出乎所不幸不然则闾阎闺壼之间盖亦难乎其为名矣若处士公生治世未尝显仕非托乎所谓孝与节者虽贤孰得而知之哉然妇之道无成有终其在家教有不得而专者予于节妇盖益见处士之贤然亦以徵孝子之教未泯也论君子之泽者必以五世世世而承之则可以至於无穷今谢氏自孝子而降五世矣节妇之後仅三世而侍讲君出焉文章行义之懿固若是盛也今使天下论东南世族知有谢氏之孝与节者自君而益着则所以承休绍祉引于无穷者当不自今日始耶予与君同举进士入翰林丽泽厚且久其家教世泽类能言之节妇既合葬之二十有三年君将刻石墓道以遗子若孙谓予宜为文谨备述节妇事遡厥德源以着处士之行作墓表

裴定州墓表

予尝慨天下守令不能以皆才才矣或不能久于其地或攀辕愿留上疏请借以至于左右颂德皆有不能已于民者而况才而去去而不幸以死岂徒其民思之凡为天下虑者盖不能恝然于怀也予游于天下不数往往得人焉于士大夫耳入而心识之去年吾友太常傅公道裴定州之才定州君亦尝以名姓通予比君子继芳以墓石请则於君之没已閲岁矣呜呼惜哉君姓裴氏讳泰字道亨山西灵石人也举乡贡为国子生知博野县适岁饥民且徙君籍诸富室留三年之积尽粜其余市价不踊其发粟以十家为甲按籍均给有挠法者令相举察下不得欺民流至其地日为给糜暨秋乃饩之归尝修县城唐河决躬登埤救之民缘所种柳得不死因筑堤堰相接五十余里自是诸水皆不决六年以上考迁知定州王师西征供亿不匮境多盗置旌善纪恶二簿以示惩劝弗格者辄缉擒之朝廷尝诏有司里积谷二千石定所积独过其数用以赈饥给种所活为多唐磁沙三河常没其旁田君凿渠筑堤加博野之半尤重文教所至辄修庙学博野旧有二程子祠特请於朝着在郡祀定有韩魏公祠亦增饬之皆有文存焉其政蹟凿凿可纪录若此都御史御史屡旌于朝当被锡命既奏而君去之未命而卒故其民思之大夫士亦多赋之翰林侍读王济之有铭吏部乔主事希大有状盖济之实傅其子继芳希大则继芳友也故得其详云尔君卒于弘治某年葬于县南翠峯之麓三子长某次某某皆县学生女四嫁者二义官张鹏县学生张其婿也

明故奉议大夫云南按察司佥事致仕邵先生墓表

东阳髫时籍顺天府学为生静斋邵先生典教事俯见甄奬训厉特至及先生以按察佥事致政归旋弃馆舍而东阳不能一拜哭于几筵之下心窃愧之越二十有二年先生之子庄为工部主事扶太宜人丧归念先生墓石宜表请为不朽计又三年庄改授刑部而文尚未刻呜呼东阳宁忍为先生没哉先生姓邵氏讳玉字德温其先宁波慈谿人也四世祖承事郎冯二府君徙居鄞曾祖组乙祖予文考敬先先生为县学生举宣德十年乡荐正统元年登礼部一榜授汝州学正历迁南宁河间二府学教授合九年考最吏部迁顺天始以京秩入流品会朝廷命大臣令荐可为按察督天下学校者先生用兵部尚书焉公昂荐超擢云南佥事兼督贵州未几坠马伤足遽谢事以去居十有余年乃卒先生生某年卒某年某日葬鄞之清道乡高车头之原先生学本诸经博涉史传为文章典雅有法气象严毅行甚谨不苟为酬接其为教必先孝弟忠三者期以磨濯士行为天下用在顺天虽不久任诸生思之至今继教者皆莫及焉在云南不遐遗其人凡所按试冒险阻穷岁月未尝色倦三应聘为考试官山东西俱号得士而江西得故侍读彭公教为解首若今学士张公元祯礼部侍郎傅公瀚董公越祭酒罗公璟皆时名士乡榜之盛无与为比信天下之良有司也嗟夫作人选士之典在国家为最重今倚席以教定额以试曰是足矣求才称其职竭志力以图于成者几人哉阅世寖久叹人才不易得前辈之不可复见奈之何不为先生悼也谨以是表诸墓先生在顺天设饘粥以捄饥民在山东有士子囊金求举斥弗纳在山西作誓心诗以见志在云南见道傍羣妇称夫死戍携幼而啼饥者督有司录其籍廪于官此其懿行善政在人耳目者因附着焉先生娶庄氏生子康及女二人次娶宋氏後复娶太宜人庄氏性孝谨舅老失明奉养于官手制馈馔又养寡母赵并夫党陈妪终其身乡人妻从戍者病甚殆为之馆谷待其差而遗之有市首饰者直百金先生曰汝欲之乎曰使妇饰百金为之夫者难乎其为廉矣生子庄以母氏名举进士为今官不忝家学以恩诏进公阶奉政大夫修正庶尹封母为太宜人女亦二前庄氏祔先生墓例不得封今太宜人亦合祔于左故又附书之

明故封承德郎太仆寺寺丞章公墓表

人之行可传于世者惟文是赖其所谓文史册之外亦惟传状铭表为着其弊则辞浮于实或执情揜义至以为实行者累君子盖每难之行岂可易而传哉太仆寺丞章君忱介吾刘内弟钊以考妣墓表为请其族贡士君倾亦为速予稽厥事行则钱文通公实铭厥公封太仆公厥妣安人之葬则子婿胡参政谧为铭钱铭书孝行未悉胡又主女德势不详及公故君有不得己于兹者虽贡士亦以为然夫使其辞无溢美又无遗憾非独孝子之私其亲者则其为行可知已公章氏世居会稽宝山讳珙字用信曾祖考讳黼祖考讳昇俱以公季父敬贵赠嘉蒙大夫礼部右侍郎曾祖妣孟氏祖妣汤氏俱赠淑人考讳敏妣唐氏公季子也性至孝每昧爽诣寝室问饮食及所指使俟命乃退考病风扶护不倦及病喘痰塞或口就吸之妣老疽发背夜必吁天祈以身代死事二兄某某无间言从弟璠璟瑄继入朝籍家寖盛公不为贵挟居乡以善先物至为平鬬讼然未尝私议人过善殖生业有余羡亦以给人正统间岁大祲发积贷贫尝冬夜乘舟闻中流呼号声视之溺者也亟援之归覆以衣与之酒而苏其他修圮桥平淖涂人赖以济者甚衆其为学确乎不变论诗一本义理及论人贤否事成败无不中者盖公之重于乡如此安人徐氏亦邑钜族少习班氏女训五岁丧父哀不自胜事姑汤药不手假姑每举以为诸妇式子能言辄置膝上口授诗书及见成业於公遗教实亦有助焉然则不谓之嫓德其可哉子四长恺次即太仆君忱起进士知临城县能惠教其人去而见思次忻怿皆侧出公墓在某山高原以天顺戊寅闰二月二十七日葬以成化丙戌十一月二十二日祔焉距公之葬九年迨今又十四年矣呜呼公行以孝重而没倏焉适与先府君合予故怅然感之又为之黯然以悲故虽备羣录附内行而於此特加重焉其亦孝子之意也夫

族高祖希蘧先生墓表

东阳少时侧闻族高祖希蘧先生盖吾李氏近自宋茶陵州同知庆远府君至先生乃复显先生之名乡人不敢斥称为状元至于今虽旁邑犹然东阳稍壮乃克稽据家集知为李齐榜进士第二人而乡以高第故特称此殆其俗然也及屡见先生书蹟图印乃知其号希蘧又号为危行翁又按诸书知先生始应奉翰林文字以母老就养江南授婺源州同知迁江淛儒学副提举今闽本一统志于永新流寓书辽阳提举者盖传刻之误元江淛所刻宋史有提调官名氏可证也及以母忧解职归茶陵值元季乱不复出入国朝力孙徵辟隐永新山中为俞统制子懋所馆至梓其集以传其卒也葬永新雷公峡去茶陵界三千里夫人某氏祔焉其子自立府君之子某始归茶陵居中州之北坪成化壬辰东阳从先考学士公归访其裔孙某者见先生手录易诗传及诸族所藏大书数幅独深叹慕乃摹其遗像且为文祭于其墓图有志表之然未敢易也越十有八年弘治己酉在先公某闻先生之裔不安厥居遗蹟荡逸莫知所在因追念清风大节能大彰于世区区不肖之私亦有未竟者以为私愧窃尝观遗文而有得焉先生当元之乱慨然欲效一阵以死而不可得盖见诸余廷心之序又以为委质事人不可终负盖见诸王明妃之诗及我国朝混一区宇校诸前代废兴不可律视顾尧舜巢由志各有在抑亦天下之不可无者则昭德纪行以贻来世岂独为不肖之私哉况其坟墓在他邑而子孙不幸莫得而守之则凡为吾族蒙声望沾教泽者虽欲不惓惓于斯可得哉吾友顾侯天锡方守吉安因以先生墓为托是实先公遗命因循玩愒独不及其存而图之呜呼痛哉永新地虽异省实吾比境守望相接婣戚相属樵牧之不忍犯者殆不待于斯言然不肖之私自不能己于言也先生讳祁字一初固所当讳而有不敢讳者窃附临文之义虽得罪于君子亦有所不避云

周氏先墓碑

右军都督佥事周君贤葬其考赠骠骑将军右军都督佥事公徵予铭墓既又念先世之葬皆未有铭复以书来乞文将刻石墓道予以既为铭辞书再至君夫人之弟翰林庶吉士李君士常强予不置曰都督君意也非独於厥考为然予不得辞周氏墓在宣府城东十里曰跑沙原窆而葬者三世其一为曾祖考宣府右卫指挥佥事讳益其一为祖考赠骠骑将军右军都督佥事讳瑀其一为骠骑公讳暹其先出黄州黄冈入国初有讳文者为公曾祖考自武昌内附树功行陈间起家百户再迁为千户历兴武黄州骠骑和阳四卫而至大同益始迁宣府右卫进指挥佥事及公凡三世世居及葬皆在宣府周氏之世德远不能详然其业弓矢甲胄其志忠勇勤力上教下习皆克称任使取声誉骠骑公之行予闻诸士常其为人谨畏勤黾谦恭不伐居官交友不骋气陵物御士卒未尝用喜怒为诛赏既老谢事日闭户危坐非课田治圃未尝辄出家贵富又寿考莫能礼抗益歛孙不为侈肆人以为难都督君奉命分藩茂着声绩以能振祖父之烈其所繇来远矣今之官惟武胄为世业然承平久文治日益隆弓矢韬畧之业官不时练家不时肄名存而实愒惟边塞地出战入守武家子弟往往习骑射诸形势其业不弛若谋识材器相为盛衰者则存乎人焉北边之巨镇曰宣府宣府之世将曰周氏周氏自禆属以至副将凡五世盖以业显固其教习使然然环宣府之镇地数百里带甲数千百家能若是者盖一二见而已岂不难哉古者乡大夫祭则有庙葬则有墓有事而去其国邑则入告于庙出告于墓而後行盖继志述事未有不先乎此者今都督君出守怀来诸卫去其庙与墓甚远然方奉天子恩命内陟阃幄旁行天下不得守其官邑故封墓筑舍刻石纪德以与国家之盛相为无穷者固今日事也乃为纪其世系名德为文而复系以铭铭曰周出姬姓氏以国分代历春秋汉乃有闻居黄寔繁世远莫陈我明诞兴如龙斯云为千户侯累徙在边徂北自西居于上谷封户十倍食指数百蔚为钜家照耀南服桓桓都督四世乃发煌煌锡命光被前阀卢矢彤弓金铠兜鍪登塲一呼左罴右貅孰不堂构或圯或丘或子而孙不箕不裘赫赫周侯人莫尔俦侯有祠庙高祖及祢侯有墓兆昭穆济济春蘩秋芰侯有荐礼立孝尽制实自侯始有碑丽牲铭者太史

怀麓堂集卷四十四








卷一百三十三

永乐十年冬十月癸丑朔享  太庙

○甲寅

○修山东安丘县红河等处水决堤岸

○戊午

○初平江伯陈瑄言苏州府嘉定县濒海之墟正当江流冲会海舟停泊之所其地平迤无大山高屿漕舟于此或值风涛触坚胶浅輙致倾覆乞于县之清浦筑土为山立堠表识从之命有司徵军夫令瑄督其役仍敕瑄曰若工难成宜速馈运无失风堠候农隙为之至是成方百丈高三十余丈赐名宝山  上亲制碑文记之△宣府总兵官武安侯郑亨等请调大同前卫带管东胜卫中左所中前所阳和卫带管东胜卫前前所俱于大同左卫增益守备从修扬州府海门县捍潮堤岸县故有堤东抵海南并江延袤百三十余里年久决溃有司奏请修筑  上命平江伯陈瑄督丁夫四十万筑之计万八千余丈

○己未  敕刑部都察院大理寺出系囚之轻者输作赎罪有病令顺天府遣医疗之因谕之曰古人不得已而用刑故常存钦恤后世以治刑为能事则必流于刻刻吏必为朝廷敛怨于平民卿等不宜有此有此者宜速改之△老挝宣慰司宣慰使刀线歹遣头目刀弄等贡方物赐刀弄等钞命礼部赐刀线歹绒锦绮罗各五疋△云南孟银府土官知府刀交遣头目板连等进象马赐板连等钞各四十锭绮罗各二纱一命礼部赐刀交绮罗各七疋纱四疋

○庚申

○复设湖广南渭州以彭什才为知州初什才之父万满为南渭州知州后以土人作乱户口损耗而万满亦殁遂革之以其地隶永顺军民宣慰司至是以什才能安辑土民故有是命△辽海卫指挥王谨等百六十六人奉命招谕奴儿干还赐钞币表里有差所招野人女直付羊古等悉授督罕河卫指挥千户等官有言愿居辽东开原者从之循例给赐

○癸亥  命镇守交阯都督韩观督运广东粮万石赴交阯给军食

○甲子

○升大理寺右寺副祝宁为山东按察司副使山西道监察御史沈懋为陕西按察司副使曹贵为河南按察司副使陕西道监察御史何器山西道监察御史杨钝进士吕旦为佥事江西道监察御史李祥广西道监察御史陈夷为广东按察司副使刑部主事王孜兵部主事李约为佥事山西道监察御史李素为湖广按察司佥事刑部主事张杰为江西按察司佥事丁宁严梅为福建按察司佥事改湖广按察司副使刘子敏为广东按察司副使擢监生顾立邹烜李弘萧原祝昇为监察御史△遣使赍敕抚谕底里国王马哈木纳扑儿国王亦不剌金各赐绒锦金织文绮彩绢等物

○乙丑

○府军右卫军人刘士文妻曹氏产一产三男事闻命循例优给△夜月掩犯昴宿

○丁卯  命皇太孙演武于方山是日甘露降方山遂采以进群臣表贺△置辽东境外满泾等四十五站敕其提领那可孟常等曰朝廷说奴儿干都司并各卫凡使命往来所经之地旧有站赤者复设各站头目悉恭命毋怠△巡按四川监察御史滕宗智劾奏四川按察使谭友得材质庸下行止污浊不可以玷风纪命都察院治其罪擢御史石璞为四川按察使

○戊辰  车驾狩城南武冈

○壬申  命故羽林前卫指挥使胡海子兴姚成子贵虎贲左卫指挥同知李成子得指挥佥事刘彦子亮俱袭父职△以水灾免浙江乌程归安长兴临海等县粮十七万四千五百石有奇△浚山东平度州潍县白粮河△刑部左侍郎卢祥卒祥涿州房山人洪武三十年由国子生擢刑部郎中建文中坐事免官家居  上初起义祥入见命往保定募壮士得万余人从征  上嘉之永乐元年命署顺天府事寻擢北平布政司右参议后升侍郎于政事盖碌碌未有建明云

○丙子

○升陕西行都司都指挥使张远为右军都督佥事仍掌陕西行都司事

○丁丑

○山西繁峙县进嘉禾百五十八本△三法司奏有军病妻不治汤药而数殴詈其夫姑责之又击踣其姑鞫问具状当就刑不孝之罪至重刑科给事中不应循例止之欲再覆奏给事中亦应有罪  上曰朕尝命刑科凡决重囚必再三覆奏或事有冤抑得为伸雪非彼擅止之也此妇无可生之理即如法诛之给事中无罪

○戊寅

○交阯总兵官英国公张辅军至乂安府土黄县恶江搜捕伪少保潘季祐等贼众闻之皆走匿季祐亦窜可雷山遣子僚请降遂给榜招之季祐父子遂伪官吴啖等十七人诣军门降辅承敕授季祐交阯按察司副使管乂安府事招抚军民已而伪将军知府观察安抚招讨等使陈敏阮士勤陈全勖陈全敏陈立阮爽阮掩阮掉等相继皆降

○庚辰  命浙江湖广江西及镇江等府卫造海运船百三十艘

○辛巳

○改福建按察司副使樊或为太仆寺少卿








○祭征辽战亡将士文

夫忠烈尽世，往贤明轨；亡身殉国，先哲良规。惟尔等心包铁石，志列风霜；勇气雄图，冲冠裂眦；怀忠立节，重义轻生；奋剑提戈，摧城陷阵。冒锋刃而不顾，赴汤火而如归。殒命战场，残形寇垒；膏润原野，身丧名存；摇落寒关，遂非生入；苍茫雪野，无复馀踪。涉出塞之前途，掩灵榇而反骨，歌阳春之往路，黯长夜之归魂，山川宛其不殊，存亡飒焉非昔。然则身者今之所重，名者后之所贵。身乃常有，而愚夫怯焉；功则难立，惟烈士成焉。若以一生之短期，收千载之令誉，此圣贤之操也，岂直忠勇者乎？所以按辔停舆，抚膺一恸，嘉乃诚节，痛尔遗灵，酒俎既陈，魂其斯享。


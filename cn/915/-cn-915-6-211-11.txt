◇七庙讳字议

乙丑诏书班下尊讳，唯从宣皇帝以来；京兆府君以上，皆不别著。案《礼》，士立二庙，则讳王父以下，天子诸侯皆讳群祖，亲尽庙迁，乃舍故而讳新。尊者统远，卑者统近，贵者得申，贱者转降，盖所以殊名位之数，礼上下之序也。先代创业之主，唯周追王，夏殷以前，未有闻焉。显考以下谓之亲庙，亲庙月祭，属近礼崇。周武王时，诸为显考庙。周人以讳事神，固不以追王所不及而阙正庙之讳也。《礼》，大夫所有公讳。又曰「子与父同讳。」明君父之讳，臣子不可以不讳也。范献子聘于鲁，问具敖之山，鲁人以其乡对，曰「先君献武之讳也」。此时献武已为远祖，邻国大夫犹以犯讳为失，归而作戒，箸于《春秋》。大晋龙兴，弘崇远制，损益因改，思臻其极。以为京兆府君以上，虽不追王列在正庙，臣下应讳，礼有明义。宜班下讳字，使咸知所避，上崇寅严之典，下防僭同之缪。（《通典》一百四）


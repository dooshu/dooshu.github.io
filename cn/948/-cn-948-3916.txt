陆游　新辟小园

人生如意每难全，草草园池却自然。

世事已抛高枕外，春风常在短筇前。

堕空花片纷红雨，遍地苔痕长绿钱。

酒户渐增诗兴在，天容此老剩狂颠。

陆游

陆游　新辟小园

西戍归来鬓已霜，生儿又过乃翁长。

眼明身健残年足，饭软茶甘万事忘。

学废仅能书姓字，客来嬾复倒衣裳。

山园寂寂春将晚，酷爱幽花似蜜香。

陆游

陆游　新辟小园

席地幕天君勿嘲，随宜野蔌与山殽。

幽花避日藏深叶，归燕寻人理旧巢。

曲水咏觞空念昔，斜川邻曲自论交。

清贫尚媿茶山在，送老湖边有把茆。

陆游

陆游　新辟小园

新展山园半亩强，笑人车马出笼坊。

山禽乍暖殷懃语，野蘤无风自在香。

点点水纹迎细雨，疏疏篱影界斜阳。

出门遥向邻翁说，释耒相从共一觞。

陆游

陆游　新辟小园

东轩嫩日上疏棂，吹尽浮云作意晴。

林暖墙头双鹊语，水清池面小鱼行。

畦添药品谁能别？架引藤阴忽已成。

倚杖怡然便终日，老夫那复不平鸣。

陆游

陆游　新辟小园

祠禄縻人未弃官，春深幽国有余欢。

笋生遮道妨行药，果熟团枝碍整冠。

煮酒拆泥初灩灩，生绡裁扇又团团。

退飞风际由来事，莫羡青霄刷羽翰。

陆游


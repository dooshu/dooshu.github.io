卷二百二十五

<史部,诏令奏议类,奏议之属,历代名臣奏议>

钦定四库全书

历代名臣奏议卷二百二十五

明　杨士奇等　撰

宿卫

唐太宗时有请秦府旧兵入宿卫上曰朕以天下为家不能私於一物唯有才行是任岂以新旧为差兵犹火也弗戢将自焚此意非益理

高宗尝曰王者无外何为守御而重门击析庸待不虞邪我尝疑秦法为寛荆轲匹夫耳七首窃发羣臣皆荷戟侍莫敢拒岂非习慢使然郝处俊对曰此乃法急耳秦法辄升殿者夷三族人皆惧族安有敢拒邪魏曹操着令曰京城有变九卿各守其府後严才乱与徒数十人攻左掖门操登铜爵台望之无敢救者时王修为奉常闻变召车骑未至领官属步至宫门操曰彼来者必王修乎此由修察变识几故冒法赴难向若拘常则遂成祻矣故王者设法不可急亦不可慢诗曰不懈于位人之攸塈仁也式遏宼虐无俾作慝刑也书曰高明柔克沉潜刚克中道也帝曰善

德宗立段秀实上言曰臣闻天子曰万乘诸侯曰千乘大夫曰百乘盖以大制小以十制一也尊君卑臣强干弱枝之义在於此矣今外有不廷之虏内有梗命之臣窃观禁兵不精其数全少卒有患难将何以待之且猛虎所以百兽畏者为爪牙也若去其爪牙则犬彘马牛皆能为敌伏愿少用圣虑冀禆万一帝不用及泾卒乱召神策六军无一人至者世多其谋

宋仁宗庆历元年知谏院张方平论京师卫兵单寡上疏曰臣伏以京师本古之陈留郡天下四冲八达之地自唐室以前尝为重藩五代朱温始封梁王後因其宫府定而为都五姓相承共十一帝四十九年乱亡之速自古无有抑由都城四向无险阻之形藩篱之固逼近戎狄方镇握强兵于外乘禁卫之虚弱本末倒置也国朝太祖皇帝深虑安危之计始削诸节度之权屯兵于内连营畿甸又修治西京宫室盖有建都之意然利於汴渠漕挽之便因循重迁先帝通好北戎即叙西戎尔时可以减戌消兵致生民於富厚矣太平三十年使军士坐费仓库以困天下非不深思远谋也知祖宗本意依重兵而为国势不可去也近昊贼犯边渐发禁兵西屯四路在京军旅所留无几今又北敌事衅已萌两敌合从人心揺动外有武帅分总兵而宿卫之师日益单寡尾大不掉根虚必揺势之当然不可忽也愿留圣虑为社稷计京都宜常宿重兵以封殖根本且乞勘会见在指挥人数若果缺少请从内出金帛召募材力训齐教练必须精锐以充禁卫无更外屯夫猛虎所以百兽伏者以其爪牙利也若虎而去其爪牙则犬豕鹿麋皆可以相狎兵卫者国之爪牙也足兵足食乃可以威服四方弹压奸乱也

四年方平奏乞择人分总禁卫状曰臣伏见昨差出许怀德後马步军皆阙都帅遂自环庆路抽回殿前都虞候王元令权干当步军司公事其王元又已年老衰病至于緫司军政亦恐精力不逮窃以殿前马步军逐司公事不少非唯率宿卫务要齐整亦须谙熟军制稍通吏用太宗朝侍卫都虞候以上常置十员职位相亚易於迁改且使军伍素相服习边藩缓急亦得选用先朝时马步军尝阙帅殿前都指挥使高琼颇知军中旧事上言及此先帝甚然之今内则禁兵寖骄极须弹压外则边患不测常资防备李昭亮王元恐未任专干心膂除郭承佑好进多事累被弹奏不堪入典禁军外乞於以次管军将校中择取一两人赴阙分緫禁卫左右扈翼於体为便

八年侍御史知杂事何郯奏曰臣伏闻禁中自盗发以来逐月分布内臣坐甲宿直以至伐木坼屋缮修垣墙增置关键其於备豫之方固亦甚至然臣以事体酌之恐为陛下计者误也夫体有尊卑事有小大尊者系於君卑者系於臣君而尸小事则失所称臣而专大名则非所宜以人君之举所务必博大所谋必经远崇位号以习民之奉修政刑以防民之踰不废礼以杜僭偪之萌必行法以除暴乱之本使迩莫敢犯远莫敢陵如此则等威辨而上下无邪心然後知天子之所以尊也今夫卫士生变事出非意皆由朝廷恩过而不知感官司令寛而不能禁也为今之宜其在一震威怒以示诛罚正大法以絶其慢举大刑以讨其奸斥邪伪附下之类先絶其萌芽究贼乱犯上之徒务去其根本不恕无良而与衆弃不漏有罪而示之公法令既行纪纲既正以此御下孰敢不?虽不增宫闱之警而其备修不加省户之卫而其守固与夫区区从细末之事者不同年而语矣臣况闻陛下从顷年来过自警戒中宫之乐工已尽罢後苑之猎具已尽除其於谨天戒以饬圣躬虽诗书所称遇灾修德之君远不能逮然於禁防之设所举者近而所忽者远所谨者小而所遗者大臣窃惑焉伏乞圣慈以臣愚言命公卿大夫当廷公议一举法令威刑之柄以除邪伪贼乱之阶庶主威益尊国命益振内患既弭外虞自除则天下幸甚

郯又论卫士之变乞黜责皇城司及当直臣寮疏曰臣等伏闻今月十八日夜崇政殿前宿直皇城司亲事官四人殴打人员至死并劫取库兵缘上殿屋惊动御寝其罪人除捉获及伤死外余党二人二十日捕获之时称被衆人争夺致死捉获一名虽勘断讫所有当职臣寮或闻已传宣释放传之中外颇骇羣听伏缘殿廷所置宿卫本为人主预备非常今卫士自生变故所为凶悖意不可测兼後来所获余党走人最为要害仍闻累传圣旨令未得杀死而全不依禀盖是本管臣寮见捕获之後勘鞫得情理深切所以容纵手下衆人殴死以图灭口欲轻失职之罪情状如此理无可恕太祖皇帝朝酒坊火发本处兵士因便作过太祖皇帝以本坊使副田处岩等不能部辖并处极法令乘舆咫尺贼乱窃发凶恶之状无大於此而居职者既不能察举当宿者又不即擒捕未正典刑何塞公议深恐朝廷威令从此寛弛伏乞断自圣意特降指挥将应系干当皇城司及当夜宿直臣寮并等第重行黜降用振威罚所贵禁近之司不敢旷慢

郯又论卫士之变乞责降杨怀敏疏曰臣等两次上殿面奏及具劄子奏状论列乞重行黜降干当皇城司并前月十八日夜内直宿臣寮已施行外惟杨怀敏独蒙寛宥寻奉中书召臣等传谕圣旨兼不以臣等所言烦黩曲加诏谕足以见圣明开纳之量寛臣下进越之罪固宜退伏以听命安可更频干聦明自取罪戾然臣等以国体人情酌之不可便已须当复陈夫人主所以享有天下之重盖由法令等级明辨使人不敢陵犯然後极其尊尔故法令行则朝廷以之强法令偏则纪纲以之紊自昔治乱虽殊莫不由此阶也至於宫闱之变下人辄敢谋乱者前代间或有之皆由人君失德所致且陛下仁厚之德抚恤禁旅未尝以喜怒妄行刑诛虽甚无识寜不爱戴今卫士持刃直入禁庭欲陵犯乘舆是匹夫而有窥伺之意皆由有司不举职法令寛纵所生也为大臣之计宜为陛下深责有司失举之罪用行法令如杨景宗等并当诛戮以谢天下若以其过非自取止可贷其正坐并宜流窜以戒不职今杨景宗等既以轻罚杨怀敏独又聊行降黜盖两府大臣以陛下左右之人不能坚执祖宗之法以避怨怒若当贼发之际怀敏能指挥衆人於後殿即时捕获以此论功乃可赎罪今贼已入禁庭两夕之间陛下被此震惧固亦甚矣怀敏纵有先报之効其可赎失察之罪乎且以人主之尊一寛怀敏罪固亦细事苟於事体无伤臣等何必苦更论列所惜者朝廷典法无远近无亲踈当一而行之乃允衆望况有司失察之罪无大於此其可贷乎太祖皇帝朝元舅杜审肇知澶渊只坐界内河决免官归私第太宗皇帝朝楚王宫火灾废楚王元佐为庶人以怀敏职在近侍孰与元舅诸王之亲以怀敏失察贼乱孰与误河决火焚之备利害大小较然可知而审肇元佐重责如彼怀敏之寛假如此伏望陛下举祖宗之法以塞公议正左右之罚以示无私不惜一怀敏慰中外臣子之望则天下幸甚臣等论列此事今已数四在於言责固亦无负然喋喋未已者盖忠义之心不胜感愤兹事体大若遂不言恐於圣德无益由臣等之罪也兼臣今日上殿再有奏陈已蒙圣旨开允伏乞速赐施行吴奎为监京东排岸司论卫士之变乞责降杨怀敏疏曰臣窃见自行春令以来连隂不解此洪范传所谓皇之不极时则下人有伐上者令卫士之变起於肘腋赖宗庙神灵陛下仁圣即时擒获然流闻四方惊骇羣听不祥之甚也传称主忧臣辱陛下此日可谓忧矣未知任其辱者果何人邪臣闻干当皇城司六人其五已被谪独怀敏尚留外人咸谓陛下私近幸而屈公法臣窃为陛下痛惜之况中外传闻获贼之际陛下宣令勿杀而左右辄杀之裂其肢体此必有同谋者恐事露泄而杀之以灭口不然何以不奉诏也

皇佑元年知谏院钱彦远论步直兵士作过上奏曰臣风闻嘉庆院见制勘军头司步直兵士等拟欲作过及於皇城内搜获先埋藏器仗者窃以军头司在崇政殿横门之南与军器库相连最为近密其兵士日逐随本司臣寮出入甚熟而敢兴意外幸赖宗庙威灵先事败露今已下狱推劾臣虑其人等凶党结连人数衆多或自来通行饮食之人心内自疑别生他变所系极大伏望圣慈特降指挥令制勘院先且疾速根?枝党如有姓名画时追捕入院并器仗所埋藏经历地分人员节级数目立具奏闻使中外闻之所贵禁卫安贴凶党尽去

贴黄臣近曾以连隂奏密状伏乞严赐指挥宿卫谨选左右?御小人以深遏恶原今来兵卒等果有连结欲乞更赐指挥宿卫禁门倍加严整

彦远又奏第三状曰臣等风闻制勘院见勘军头司步直兵士拟欲作过事虽一时狂妄之谋然迹其造恶本心为人臣者所共切齿况兵刃之属已藏在皇城门幸赖祖宗威灵上天豫垂变戒故先事败露倘因循未彰惊属车之清尘臣谓虽赤其族不可塞责今既下狱推劾缘所系至大颇揺人心传闻四方震骇物听奸豪小人从而扇惑故根究枝党必须尽具案行罚不可缓不尽则他变生少缓则妄意起且昨来殿中亲事官作过之时法稍寛舍推索凶党不尽故此辈忲习乃复有此结连益大于前今若复用轻典臣虑後来之虞寒心疾首伏望圣慈以祖宗社稷自重不用一时恩贷特降指挥令制勘院疾速推?元谋头首及枝党等急行圆结公案申奏其应作过人并乞族诛於都市以示四方庶小人少戒建威消萌在此举矣兹事尤不可缓望特留圣意

贴黄其兵刃经历门户埋藏地分亲事官长行人员及监门内臣乞早令制勘院先具当日人数姓名申奏乞更不令宿卫免别生他事其人据唐汉之法皆合诛戮今来乞并行决配远恶州军庶中外整肃愿以昨来亲事官法寛为戒

彦远又奏第四状曰臣伏以王者任宗庙社稷之尊身系天下安危故必严宿卫盛宫室重门复道以谨他虞是以法至重禁至密盖将遏絶乱源防微杜渐深计远虑而为祖宗社稷之本也故唐太尉长孙无忌误带刀至上合而监门校尉不觉察有司处以死刑我太祖皇帝尝以内酒坊在厚载门外逼近宫掖而中夜遗火凡自监官至工匠斩五十余人讫太祖一朝内中无遗火者此法行刑重而人畏古今之成効今风闻制勘院勘得怀器刃入皇城人姓名应门户地分干系亲事官人员节级将欲断遣初缘所怀器刃已入皇城虽其人结连虚实未辨而门卫地分晏然不知则国家以重粮温衣养之何用本以御扞意外而耳目之前上下公然畏避权势轻弛法禁不行几察况昨来内中亲事官作过之时由断遣稍轻是致小人惯习复有此事不轻上系宗庙社稷岂得复惜此数十兵卒而不思後患伏望圣慈察安危本末应制勘院所勘到不觉察怀刃入皇城把门及地分亲事官人员兵级等乞不以常法断遣其本处正管门户地分兵级并乞刺配沙门岛其余干系人员兵级并乞刺配广南远恶州军所贵臣子益励忠孝之心使小人自此戒惧

彦远又奏第七状曰臣等今月二日准宰执请赴中书奉传圣意以皇城军头司臣寮行遣并依法者伏以法者缘人情而生较其大旨止欲防微杜渐禁民为非尊君卑臣归于至正然有情重法轻情轻法重者故酌重轻而处刑柄在人君专之非所司可得而议是以两汉有决事比若今之用例本朝断罪有敕旨所以压天下公议戒小人妄意而今来宿卫下卒挟刃直入禁门虽其谋别有所在缘去便殿内合才百十步藏之累日上下一无觉察此为人臣者所当共怒安可本司官属过止罚金而云法当然尔甚失天下之望且昨来亲事官作过之时由用法太寛牵於权幸人情不塞羣小人无所戒惧遂致小人复思遂其狂计交戟之卫行若坦途事既暴露方贷以寛典诚陛下至仁至圣欲全羣臣柰宗庙社稷之重天下臣子之心何谨案尚书云威克厥爱允济爱克厥威允罔功说者谓威刑能克胜所爱近则人惧而事可济办若威刑而为爱近所惑则人怠而事无成功此圣人明训治国家大要是岂乐用严酷哉盖所虑者远今若以近臣而轻其罚恐非威克之道臣虑今之议论谓此事与亲事官作过时不同言彼则挟刃踰屋此唯埋藏意在诬告他人不当为例甚不然也且王者设门禁列宿卫重其刑严其制者先虑其事也必若俟挟刃踰屋而後罚无所济也且刃已入门则萧墙之内其忧不细安得忽略後患而徇一时之谈臣等忠义愤发外采公议咸以为未当故不避再三上渎天听人臣之节死而後已伏望陛下覧尚书威克之义思祖宗社稷之重以亲事官作过时罚轻为戒其皇城军头司臣寮并依臣等前後累状重行黜责所贵厌快人情允协公议

贴黄宿卫之制唯门禁最重盖以出入所自今刃已入而云未曾作过故用轻典且门禁之失唯论入与未入岂系作过与不作过者乎且国朝自祖宗以来凡用法皆有司铺条临时敕旨裁轻重而断遣故有特勒停者冲替者未得与差遣者就移监当者此皆法外行罚岂可有如此事而本司臣寮并止依轻法也

至和元年殿中侍御史马遵论皇门禁上奏曰臣闻古者常刑宥过无大至臣子之於君父则义有所不容故舟船饮食之类有不如法皆不称误所以许世子止躬不尝药春秋加大恶之名唐长孙无忌入不解刀校尉被诛死之议所责者重所虑者深杜慢隙而消祸萌理当然也尝闻太祖朝内酒坊火监官守卒并从极断岂徒峻法盖欲防患窃见朝廷法令素具皇城门禁尤为谨严而挟刀阑入频年有之虽常行遣终不戒惧今麦昭吉□被入直中有劒器历诸门抵便殿曾无捡察略不觉悟若奸盗包藏而为之何由而露哉公谩宪禁无甚於此今昭吉虽已具狱而诸门监官守卒未闻处置伏乞陛下察详事理特出圣断常法之外更赐重行用谨大防庶弭来患

遵又论内东门使臣藏挟女口阑入禁庭状奏曰臣闻内东门使臣於车子内藏挟女口阑入禁庭事已彰露未闻行遣窃缘东门密近御所最是要切堤防之地着籍出入素有条宪用亲近使臣监掌务在谨严至敢公然自犯辄入外人若置而不问则啓衅容奸必兆於今日伏乞圣断指挥付外所司根勘重行朝典所贵戒厉後人杜絶来患

遵又奏曰臣近曾弹奏内东门使臣辄以女口阑入禁庭至今数日未闻处分窃缘宫门出入条约具存峻为之防犹惧不肃而监掌之人公然自犯法之不容自近者始而天下之所公也陛下圣明必不私於小臣而屈天下之法或虑所司未禀宸断使中外之议日益喧然所损不细伏乞圣旨早赐施行

嘉佑五年殿中侍御史吕诲论公主非时入宫上奏曰臣闻近日兖国公主深夜出入宫禁内外惊骇罔知其繇窃以宫钥谨严以时啓闭盖备非常况公主起居觐省既非其时守阍之吏辄敢通奏此而不禁後将为常一有窃发何以备御斯不可不为之深虑也所有公主宅秖应使臣及皇城司应经历门户管干人伏乞朝廷取勘重行责降以肃禁卫之事

左正言王陶论公主非时入宫上奏曰臣伏以周礼阍人掌宫门之禁时其啓闭寺人掌女宫之令纠其出入以谨严周卫杜絶非常故汉光武出猎夜还上东门候郅恽拒关不纳光武从中东门入明日赏郅恽而贬中东门候魏武之子临淄侯植开司马门昼出魏武怒公车令坐死然则公主夜归未辨真伪辄便通奏开门纳之直彻禁中略无讥防其所历皇城宫殿内外监门使臣请并送开封府勘劾

神宗立以胡宗愈同知谏院内卒盗皇城器物宗愈言唐长孙无忌不解佩刀入东上合门校尉论当死今禁卒为盗而入内都知不能觉察愿正其罪殿帅直庐在长庆门内久而自置隶圉宗愈曰严禁旅所以杜奸宄也柰何令私人得为之万一凶黠者窜名其间将不可悔请易募老卒

神宗时宫邸教授吕大钧论选小臣宿卫奏曰古者人主左右前後使令执事之小臣乃所以朝夕起居出入不可须臾离者也其用之迹虽主於给宿卫备颐指以共缀衣虎贲执射执驭之职其用之意则亦使之献可替否拾遗补阙以赞疑丞保傅之事主於给宿卫备使令则非恪勤谨重者不可以当其任使之献可替否拾遗补阙则非开爽敏茂者不足以充其位此言犹未之尽古之人君不独有师有友又有受教於我者焉故疾医小艺者也黄帝师岐伯而教雷公费国小邦也惠公友顔般而役长息然则使令执事之小臣虽在择恪勤谨重开爽敏茂之资人主又当教诲养育使成就其材以补异时公卿大夫之阙如此则朝廷常不乏材而人主求之且不劳也以汉唐之苟简其名臣犹多出於宿卫供奉之官岂非常在宫省日侍帷幄既已接闻庙堂之议以广其知识间复亲被德音诲其所未至则益知善恶向背之理薰炙渐渍久而不已安有不化者哉不徒其効如此又可以自广其聦明之德记曰教学相长也又曰教然後知困彼既知向背则必尽其心力以承学於上上之人既乐其自勉亦不尽以教之或因其善问有以起吾志或因其难进有以勉吾业传曰教不倦仁也又曰有教无类则不徒可以益吾之志业又可以广吾之德性也记曰善教者知至学之难易又知其美恶则不徒广吾之德性又可以广吾知人之明也为人君而乘政事之间以教育执事之小臣乃有志业德性知人之益岂小补哉今朝廷虽有中书门下两省官以备侍从又有翰林舍人院及诸馆阁之臣以备顾问非乏人也充其选者又皆美材敏行非不贤也既以待之不为缀衣虎贲射驭之冗亦难复使从使令执事之贱似宜略依汉制郡国贡士给宿卫之法诏公卿牧守如孔门四科之目各使保任三二人不以仕与未仕限年二十以上三十以下其人则分隶中书门下省学士舍人院及馆阁诸司其职则参诸殿侍诸班之列其禄秩则视三班使臣州县掾属而已其闲暇则各受学於其官长退而以所学开谕其同列仍不立迁擢废置之格其有功罪善恶一听明主裁决而已如此则素无行能者必不得举不安其分者必不愿为自非朴茂有志之士不可得而与焉试或行之不过五七年不徒得高才美行可备器使亦将资助盛德大业必将日新而无穷凡在位执事之小臣亦当渐摩义理之益相观而善可不务乎

高宗时张浚议抚恤侍卫之人上言曰臣尝谓人君高拱于一堂之上其於天下百姓内外士卒安能徧抚而尽恤之哉则亦推至诚之心自近以及远而已今有人於此无故而陵侮毁辱其类则天下识与不识莫不深恶之者此无他人情本於一故也是故推至诚之道以待遇左右爪牙之士则孰不悦服而归心一人传之十十人传之百以千以万莫不皆然臣愿陛下稽祖宗之法抚恤卫士问其疾苦知其嫁娶时其饮食教其事艺使适其中不必拘以常制则天下之凡为将士者莫不知所自勉而乐为陛下用矣

胡安国论亲兵专掌宿卫上奏曰臣闻自古盛王虽用文德必有亲兵专掌宿卫周公指虎贲与常伯同戒于成王欲其知恤虎贲者犹今侍卫亲军也康王初立太保俾齐侯吕汲以虎贲百人迎于南门吕汲者太公望子自诸侯入典亲军犹今殿前马步军都帅也勲德世臣緫司禁旅虎贲锐士宿卫王宫其为国家虑深远矣本朝监观前代命三衙分掌亲军虽崇寜间旧规犹在及至高俅以恩得用军政废施遂以陵夷陛下嗣承宝位谋国者不思复古亲军寡弱不充宿卫此岂尊君强本消患防微之计也伏望深考艺祖选择禁旅之法断自圣裁以修明军政威服四方上严宸极

右正言陈渊论卫兵上奏曰臣闻兵以强弱多寡为轻重常使内重而外轻则王室尊而诸夏安矣昔楚汉相距於荥阳京索之间天下之势如提衡然未知所轩轾也高帝始得萧何张良又得陈平犹以为未足又得韩信属之以数十万之兵战胜攻取无不如意然後天下之势其重在汉项氏已衰汉业未成昔之蹑足而封者已据千里之地汉虽灭楚而轻重之势又变矣故信之王高帝之所深忧也方高帝筑坛以拜信既委之以诸将之兵矣而高帝所将之兵犹衆也其分兵多于信所以使之东向以争天下而於己未能去兵者亦所以制信是以云梦之会信不得遯故尝谓高帝曰陛下不善将兵而善将将此信所以为陛下禽也呜呼此高帝所以能并一天下而终於无患也欤今自人主不复将兵而诸将在外人提数十万之师朝廷所资以御夷狄除宼盗者而进退去就唯其所欲此岂非可虑之事乎而枢密三衙尚仍旧法自相牵制而所蓄之兵益损於旧使其力足以制之犹患所以使之者非其人况强弱多寡相什百耶故臣愚愿增其数使与外兵略相当而又去资格私昵之弊搜求杰特取其才智之优於诸将者命以为帅无事则归宿卫有事则统之以出战力饱而气不挫有所不出出则宜无不胜矣如是则人主虽不将兵其与亲御六军何异既以增重朝廷之势而又使诸将望风知惧艰难之际有所招麾不敢首鼠自营为一身计此亦今日之急务也

李弥逊再乞增禁卫上奏曰臣比者屡被圣恩赐对便殿臣尝一具奏陈两具劄子乞增禁卫以尊朝廷虽蒙睿眷俞允以臣劄子付枢密院未见如何施行臣闻近日淮南稍有警报若旋行措置恐不及事伏望圣慈先以见有人兵早与增添分定禁卫人数使人心各有所归或存留杨沂中一军专充护卫以备缓急不可临时一例差发出入致令乘舆所临兵卫单弱别致悮事盖今日之势不独外患可备腹心之间亦当预防利害显然不敢缕奏昔袁盎有言圣主不乘危不徼幸陛下不可以前日累冒艰险幸而无虞习为寻常衆人所忽犹不可不虑使其过有关防固亦何害伏乞陛下长虑却顾深察臣言断自宸衷早赐施行臣冒犯天威至于再三死有余罪犬马之诚不胜忧惧激切之至

理宗时权礼部尚书魏了翁奏曰臣闻赏以劝善罚以惩恶此古今之通谊也然世固有赏行而人不知劝罚用而人不知惩者且後魏羽林之变胡后不能讨而大赦以安之李唐泾卒之变德宗不能讨而播迁以避之人孰不咎两朝之失政而使高欢结客李怀光袭迹以基危乱岂知国势积弱人情久玩而欲一旦以法绳之急则生变缓则啓宼盖无一而可也乃者禁卫之变几为後魏李唐之失政幸而收之桑榆犹可以暂弭目前之忧然而乘舆所在卒遇震扰环视四顾远郊近甸无一可恃而徒恃区区赏罚以长保其无他臣恐赏罚有时而穷若不及今追惟旧制思所以相维相制之道固未可恃以为安也臣窃考三衙之制盖自高宗皇帝首值苖傅之变继罹张宝之乱每病禁卫单弱命三衙增修军政其後又以诸将步骑分隶三衙至孝宗皇帝修明称娖又为护圣一军以寓隂相维制之意马步之数通一万四千七百有奇俾蜀帅选西兵之骁锐者发至在所以充其数其虑盖甚远也马司暂移建康识者已谓不然其殿步二司之卒时遣戌淮以劳苦之然不过维扬天长六合而已及时而往及时而代不欲久虚宿卫以事边垂此正周人乡遂之卒惟以卫王室不以远屯戍而诗人所谓为王爪牙胡转于恤凡以强本也至韩侂胄开边始用殿帅郭倪马帅李汝翼发三衙禁旅与江淮之师有事于宿泗四十余年骄惰之卒乍罹暑潦怨嗟载道故仅至苻离退保蕲县缚田俊迈以遗敌而全军宵遁虽将庸卒懦本无可用然以守卫王居之人而使之长征远戍则自此始乃至近世习为故常战者不得返戌者不得更凡边头杂役虽殿步二司不得免甚至夺骑司之马以授北人而驱骑卒以事之执鞭刈草昼夜劳苦夫三衙所以扈卫乘舆也今或荷戈於境外或执役於降虏揆诸事体诚为倒置不宁惟是凡江上诸军皆非阜陵分隶之旧骑司之军昔戌於滁濠定远也今移之浮光建康戎司昔戌於安丰庐和也今移之泗水京口戎司昔戍於真扬楚泰高邮盱眙瓜洲盐城诸处也今置之新复诸郡池州戎司昔戍於舒蕲巢县也今置之淮东许浦诸处水军昔处之近辅所以拱卫行都也今徙之东海自余荆鄂四川军分大抵皆非旧戌且将不知士士不识将舍所素习之山川而投之未谙之水土此固兵家之所忌况於舍王居而事疆场舍旧戌而事新疆此於体统之轻重虽三尺童子皆知其不然矣而士大夫恬不以为恠闻禁卫之乱则第能追咎拣汰之激变复讥赏罚之不明闻徐邳宿亳之败则第能追咎诸帅之轻举复讥和好之难恃然以臣愚见咎者讥者皆是也而未得弭变之说臣尝妄谓苖傅刘正彦之变恃有刘光世韩世忠诸屯列于上流故二凶虽狂愚卒於自遁张宝之变恃有吕颐浩亲军及辛永宗部曲密接旁近故虽以艰难之余戮十七人而废其班彼不敢譁今以京师之重独有殿步二军而近郡诸屯皆戍极边殆非防微杜渐之意臣愚谓宜亟循旧制凡沿江沿海之卒置之旧屯而以时戌边庶几连营列栅声势连亘可以拟缓急之须可以销奸慝之萌不犹愈於舍近谋远以生觊觎之心乎王黼童贯既得幽之空城即移旧边之戌以守新边一旦女真长驱新边既弃旧境亦失越关渡河如践无人之境往监明甚而今之新进少年独未知惩创乎此新复之郡既未可保而江上之备已为之一空臣愚谓宜亟循阜陵分隶之旧宿师於江南而分戌於淮汉庶几根本先固人心不揺既可以厚重门之守又可以省分劵之费不犹愈於虚内事外以贻一旦仓卒之忧者乎或曰如此则是弃外而事内也藩篱不固如堂奥何曰不然也臣之所言惟欲守阜陵之成规宿师於内郡而移戍於边城所以固近而怀远先内而後外非直弃远而遗外也譬如人之一身腹心溃裂虽四体皆具将安用之况祖宗守边之规模如淮汉蜀口皆有民兵义旅可以倚仗不专仰三衙江上移戍之军也臣先事而有言则诚为过计不幸而言中则事已无及惟陛下曲留圣虑与二三大臣谋之如臣言可采即令速见施行

历代名臣奏议卷二百二十五








○礼部贺改永贞元年表

（此宪宗即位改元表也。贞元二十一年正月，顺宗即位。八月，立皇太子为皇帝，是为宪宗，改元永贞。公是时为礼部郎官作。）

臣某等言：伏奉今日诰，今月九日册皇帝，改贞元二十一年为永贞元年。自贞元二十一年八月五日昧爽以前，应犯死罪特降从流，流已下递降一等者。（贞元二十一年八月庚子，顺宗制令太子即皇帝位，朕称太上皇，制敕称诰。辛丑，诰改元永贞元年。）宝命方始，圣历用彰，载宣临照之明，遂施涣汗之泽。臣某等诚庆诚贺，顿首顿首。

伏以重光下济，积庆旁行，汉祖推奉教之尊，（汉高帝六年五月丙午诏曰：父有天下，传归于子。子有天下，尊归于父。朕被坚执锐，平暴乱，立诸侯，皆太公教诲也。今尊太公曰太上皇。）文王遂无忧之志。（《礼记》：无忧者其惟文王乎？以王季为父，以武王为子。）正名纪历，（“名”，一作“明”。）表运行于万方；宥过轻刑，流汪于四海。（，音秽。）欢呼蹈，遐迩攸同。臣某等亲奉圣谟，仰承大化，踊跃之至，倍万恒情。无任蹈舞欣庆之至。


○答钱镠奏重修天柱观敕

省所奏：进重修建天柱观图一面事具悉。我国家袭庆仙源，游神道域，普天之下，灵迹甚多。然自兵革荐兴，基址多毁，况兹幽邃，岂暇修营。卿考一境图经，知列圣崇奉，亲临胜概，重葺仙居。仍选精悫之流，虔备焚修之礼，冀承元贶，来佑昌期，岂惟观好事之方，抑亦验爱君之节。既陈章奏，披玩再三，嘉叹无已，想宜知悉。冬寒，卿比平安好，遣书，指不多及。


○記任公事蹟 【 禦倭】

任公名環、字應乾、山西長治人也、以　世宗二十三年進士、又九年為蘇郡丞、倜儻弘諒、廉武仁恕、其蒞事皆以衷誠篤之、不以市名、人謂煦煦專為惠、公盖任心而行、明年為壬子閏三月、始以倭警聞、時承平久、兵猝起、遠近震駭、公率眾禦之寶山洋、衛尉張冶以甲士五十前鋒殺賊一人、或橫刺之、墜眾潰走、公叱止之不得。曰士未訓。固不可責以死。明日又出、獨前搏賊、賊愕不敢動、相守數日、潛遁去、追之不及、四月又犯太倉、蔡中丞亟奔命、然士望風走、乃入城守、適有飛語、蔡遂如蘇、檄公討之、付兵三百、皆新募、公□以必死、無旋踵、不入與家人訣、為書付之而行、親介冑臨陣、士以公激之無敢不從、特賊鋒銳甚、勢不敵、屢戰嘗縮、如是則賊不得掠然賊亦憚不敢肆。公躡之隨所向設拒敝衣芒屩。與士雜行、濡雨際昏黑無休舍。依草間齧糒飲水同勞苦。且喻勉以古義烈事。故士遂止?帚心與公死生之矣賊潛出沒。公夜追之。出其前後。宰夫佩欲免公、嘗衣公衣。介馬而馳。故賊不知所取。公嘗墮溝中。賊過之不知。匿至明。士始跡得。又遇之。矢蝟集。士以死捍公。亦被傷。士舁之趨濱水。梁巳撤丈餘。□而過。追急。佩留禦之。死焉。乃免。公巳求得其元。為流涕親酹之。属公疾。猶強力起廵壘。眾憐公壯氣、或上其狀、使者檄公歸郡、七月賊蕭顯等陷上海、自吳淞出洋中、戈船要之不得、前以五百人據南沙、又檄公率解明道兵往擊、適新寇至、眾盛相與守之、至十二月命將湯克寬來討、湯雖世將驕敵、士僑土又不相中、驅之入賊伏中而敗、失亡千人、公恨湯不足與計、獨率所領堅壁斷其歸道、至除夕、公謁賀歸、賊乃俟間突圍逸、明年癸丑五日、薄嘉定城下、值浙使者命禆將盧鏜赴援、公亦以前功、遷秩領憲監四郡兵事。與鏜夾攻、以舉燧為約、賊出掠歸四面進、士殊死縱大殪之、賊奔、慮士以貲戀不盡力、舉焚其重、追至青村、賊入保壘、計可必取、會大雨、又得豕突去、上海攻圍急、公以輕縱三百、及僧八十人跡之、擊敗之五里橋習家墳、又會鏜襲其大巢、破之、別屯他所者、公皆分遣掩之、而身與董公邦政、及克寬會華亭、設覆敗賊城下、賊乃遁之浙、巳而賊遍內地、公跳驅至常熟、與其尹設櫓械備其衝、潛出兵禦卻之、又以兵援崑山、而身間行抵太倉、則毛家葛隆諸屯賊皆會集傳於城、三面治攻具、有必剪屠意、除道覘望、群醜坐甲斷遏聲援、以百夫門焉、衝梯隧道肉薄而登、公率死士飛刃斫之、連發鏦碎其首、矢石交下、相殺傷甚眾、又縋兵下突而前、賊氣奪、委棄塗地走、始謂我易與、城可旦夕拔、至是始畏恐、不敢緣我堞、六月賊三支自柘林分道逼郡城、時青兵連戰頗斬獲、既梁鳳以真儀兵覆沒、長兵利鎩、皆為賊得、藉以攻我、督將萬表又遇之敗、失亡狼藉、勢遂大張。民逃避無所、號呼震野、焚掠慘不可勝、門不敢啟、擁塞蹂踐乘陴者望之而嘆、攀緣上者又縋絕而墮、公適還自真義、曰柰何坐視之、縱有覘諜、我在何患、身自出辟門、令男女以列進、且察之、賊間窃入、即縳訊、駭以為神、累日所活盖數萬人、復以鮮明道兵出疾力戰、賊退入太湖、吳江兵用舴艋邀之、乃棄所獲餌我、因得逸、由平望去、公又以功進秩參藩、復視事、甲寅正月、賊陷崇德、復由平望入、公以沙上兵列沮洳欲截之不克、會吳江守巳固、遂去、四日柘林賊復犯縣境、按使者周公如斗、移檄公合幕府調集彭氏苗夷及守林公懋舉督俞大猷等諸軍夾擊之盛墩、斬三千級、又合丞熊公桴等擊之泖湖、斬七十三級、賊始大挫、五月又一支突至郡分為二、一從陸抄掠、一入太湖、公追之急、賊漫入川瀆、恣其忿、然為我所阨、不得逞、由常熟去、在柘林者復來陸涇、幕府又移公合諸師搗之、戰始交、獲其舟三、明日賊復揚帆直上、公以夷兵鏖之壩上、自辰至申、賊披靡、斬首八百、幾殲焉、六月餘賊二千又自崑山至郡城下、公以解明道兵與戰敗之、又有至平望者、公急往據盛墩乘之、浙兵亦至、賊遂絕跡去、而公以奉諱亟徒跣歸、居喪摧毀過甚、又以前奮不顧身、蒙犯矢刃、傷痍遍體、疾大作、亡何卒、郡人聞而巷哭、任公亦得贈京卿有世爵私相與爼豆之者眾、使者乃上其狀、得請為祠郡內、額以褒忠、歲時祀守親蒞、夫以公聲烈、即質之典制、勞定國、死勤事、捍菑禦患、皆兼有之矣、嘗聞公居家孝友、發自天性、遇家人極義恩、婣戚黨族、無不敦恤、至行孚備、即自喪其親、而毀迄不自全、以不逮養為慽、則其誠仁可知。一旦起儒生、當事變、惟忠國衛民安全之、圖危忘死、盡節官下、此豈有意富貴、舍不貲之重、窃冀非望耶、誠激以大義厲死綏之志、雖得全、亦非始所料、將帥之臣、平居自詭立功名、及與公赴敵、皆失措色死灰矣、公勇氣方倍、從容麾之、則豈常情所能矯厲哉、若城下之役、開門延敵、則城社與百萬眾繫之、公决策納外入者、膽智絕人遠矣、余時親見傷殘者慄不安、公出涕拊接、親為褁創、士卒最下者皆與通飲食、古稱不乘騎、不張盖、投醪分少絕甘、士不就頓不先休、公特不足言也、其功在國社、名在簡竹、恩在東南諸郡邑、而蘇尤被公澤深、余與公同推擇為吏、凡禦寇始卒、又親所覩記、并得之所傳聞、亦甚核、閱二十餘年、為萬曆甲戌蜡、直載之書、不以文、


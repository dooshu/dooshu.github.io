○宣府鎮總圖說 【 宣府圖說】

公集云代某人筆大同圖說亦係代作

宣鎮本秦漢上谷郡、其在　國初與遼為唇齒設開平衛置八驛自太寧予虜。興和旋廢後。以開平單弱無援。徙衛獨石。而宣遼聲援絕矣。若論形勢。紫荊控其南。長城枕其北。居庸左峙。雲中右屏。內拱　陵京。外制胡虜西北一重鎮也其五路險隘景帝初議者欲棄獨石不守于忠肅力持故得不廢則獨石鎖鑰全鎮最急而青泉馬營等處或虜大舉所繇入稱要害雲中路葛峪青邊諸地。與西路張家口西陽河一帶為最衝。而東路四海冶周四溝諸險次之。曩西路之扃不嚴。則洪蔚急。北路之藩不固。則延永急從金家莊以寇龍門。則沙城麻峪急從大白陽以寇趙州。則雞陽新城急。繇海子口入西海冶。則南而黃花。西而永寧。不得安枕臥也。自欵貢以來。虜不闌入。而宣鎮幸息肩。今按行沿邊若干里。高墉崇堡列城聯臺分兵建將。既飭且完。北門之勢於今為壯矣。乃過計者。謂史車二屬夷。散處內地。人能漢語。孰我蹊徑。邇者潛媚大種。獻女結驩。撫賞厚薄。易生恩怨。為肘腋之虞俺荅欵貢之初□臣擁護史車二夷甚力被心德我撫而用之當得其力不知各夷內附世作藩籬巳二百餘年苐豊其糧餼時其撫賞間察其一二材智者優卹之朝得。其心夕資其力固甚易也或又謂上谷邊外。咸為黠虜部落。哈酋咆哮尤難駕馭顧夷性貪惏。可□以餌。彼嗜漢財物。因欵市羈之。其縧縼在乎我耳。所慮者備久而懈。豺狼之心易生。撫久而驕。谿壑之欲難饜宣兵素號敢戰。然熙恬不用。玩愒日月。將校無校閱之勤伍鮮鬪擊之志。能無銷鑠鈍敝。一朝行不能受甲乎。聞弘治中。宣鎮積粟茭至六七年。少不下三四年。以今之積不逮遠甚。廼有謂鎮鉅京師僅三百餘里。即有急穵運可行是直一時之權非為宣府計長久者夫惟撫而毋懈其所以守。守而毋忘其所以戰。訓練以待發。儲峙以待饟。宣鎮無憂而　陵京之背長鞏固矣。譚者又謂開平之轉運難繼。則當徙三衛以易大寧。大寧之巢穴不除。則當通宣遼以為絕塞。嗟乎此兩筴者。姑蓄以竢時可也。


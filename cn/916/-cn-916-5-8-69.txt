【秋夜诗二首】

夜久膏既竭。启明旦未央。环情倦始复。空闺（本集作暗。注云。一作阁。《诗纪》云。一作阁。）起晨装。幸承天光转。曲影本集作景。）入幽堂。徘徊集通□巢。宛转烛回梁。帷风自卷舒。帘露视成行。岁役急穷晏。生虑备温凉。丝纨夙染濯。绵绵夜裁张。冬雪旦夕至。公子乏衣裳。华心爱零落。非直惜容光。愿君翦众念。且共覆前觞。（○本集五。《诗纪》五十二。）

遁迹避纷喧。货（本集作贸。）农栖寂寞。荒径驰野鼠。空庭聚山雀。既远人世欢。还赖泉卉乐。折柳樊场圃。负绠汲潭壑。霁旦见云峰。风夜闻海鹤。江介早寒来。白露先秋落。麻垄方结叶。瓜田已扫箨。倾晖（本集作挥。）忽西下。回景思华幕。攀萝席中轩。临觞不能酌。终古自多恨。幽悲共沦铄。（○同上）


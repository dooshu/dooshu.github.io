91　匈奴書自稱天稱日月　突厥致書隋帝稱從天生　伊利俱盧爲雙聲疊韻


匈奴遺漢文帝書曰：「天所立匈奴大單于。」又曰：「天地所生日月所置匈奴大單于。」見匈奴傳。突厥致書隋文帝曰：「從天生大突厥天下賢聖天子、伊利俱盧設莫河沙鉢略可汗〔一〕。」

【閻按】沙鉢略，隋書作「始波羅」。

【程易田云】伊利俱盧，所謂雙聲疊韻也。伊俱、利盧爲雙聲，伊利、俱盧爲疊韻，然以三十六字母言之，伊爲影母，屬喉；俱爲見母，屬牙。牙、喉不同，今證之以此二字，不得别爲兩聲。益信戴東原斷以見爲喉之發聲，影爲喉之收聲，爲得自然之音位也。

【元圻案】隋書突厥傳：「突厥之先，平涼雜胡也，姓阿史那氏。後魏太武滅沮渠氏，阿史那以五百家奔茹茹，世居金山，工於鐵作。金山狀如兜鍪，俗呼兜鍪爲『突厥』，因以爲號。高祖遣開府徐平和使於沙鉢略。沙鉢略遣使致書曰：『辰年九月十日，從天生大突厥天下賢聖天子、伊利俱盧設莫河始波羅可汗致書大隋皇帝。』」〇倭王遺煬帝書曰：「日出處天子致書日没處天子。」

〔一〕「河」，元刊本作「何」。






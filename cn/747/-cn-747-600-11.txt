○代李相公贺登极第二表

臣某言：臣闻帝尧之禅虞舜也，业归乎异代；汉祖之尊太上也，礼徇乎虚名。有弃屣而传七庙之重，斯则尧图非远，汉道未全。卓哉！冠鸿名而超古始者，孰若今之盛也！陛下孝至通三，上极於君父；德均吹万，下被於生灵。大圣所以宣昭，庶品由其利见。圣作物睹，天清地平。故虽冰霰伤和之姿，人情慢蔽之物，宿阴兹解，恶气未除。无不仰南至而自销，随东风而尽变。坐见可封之俗，更覃无外之恩。率土之，俱沾覆育；禀灵之内，无不讴吟。遐迩欢康，昭聋发瞽。臣谬忝朝列，久总藩条。（云云）。


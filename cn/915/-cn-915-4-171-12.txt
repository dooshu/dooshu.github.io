◇风俗通义（二）

《周礼》「五党为州」。州，畴也。州有长，使之相周足也。（《艺文类聚》六，《御览》百五十七）

周制，天子方千里，分为百县，县有四郡。郡者，群也。故《左氏传》曰：「上大夫受县，下大夫受郡。」至秦始皇，初置三十六郡以监县。县，平也。（《意林》，《史记·秦始皇本纪》正义，《艺文类聚》六，《御览》百五十七）

《周礼》「百里曰同」，所以奖王室，协风俗，总名为县。县，玄也，首也。从系倒首，举首易偏矣。言当玄静，平徭役也。（《水经注》二，《御览》百五十七）

《周礼》「五家为邻，四邻为里」。《春秋国语》「五家为轨，十轨为里」。里者，止也。里有司，司五十家共居止，同事春秋，通其所也。（《续汉书·百官志》注，《广韵》六《止》，《御览》百五十七）

国家制度，大率十里一乡。（《续汉书·百官志》注）

谨案：《春秋国语》，疆有寓望，谓今亭也，民所安定也。亭有楼。从高，省丁声也。汉家因秦，大率十里一亭。亭，留也。今语有亭待，盖行旅宿食之所馆也。亭亦平也，讼诤吏留辨处，勿失其正也。亭吏旧名负弩，改为亭长，或谓亭父。（《御览》百九十四，《续汉书·百官志》注）

中人城北四十里有左人亭，鲜虞故邑。（《御览》百六十一）

鲧作城郭。城，盛也，从土成声。郭，大也。（《意林》，《水经注》二）

郭亦谓之郛。郛者，亦大也。（《初学记》二十四，《御览》百九十三）

《论语》「夫子宫墙数仞」。《礼记》「季武子入宫，不敢哭」。由是言之，宫室一也。秦、汉以来，尊者以宫为常号，下乃避之云室耳。《弟子职》曰：「室中握手。」《论语》曰：「譬如宫墙。」由此言之，宫其外，室其内也。（《御览》百七十四）

鲁昭公设两观于门，是谓之阙，从门，[10B]声。（《水经注》十六）

殿堂象东井形，刻作荷菱。荷菱，水物也，所以厌火。（《艺文类聚》六十三，《初学记》七，《广韵》三十二《霰》，《御览》百七十五，又百八十八）

屋，止也。（《广韵》一《屋》）

案：天子有外屏，令臣下气息。（《意林》）

屏，卿大夫以帷，士以帘，稍有弟以自鄣蔽也。示臣临见，自整屏风处也。（《广韵》四十《静》，《御览》百八十五）

门户铺首。谨案：《百家书》云：公输般见水上蠡，谓之曰：「开汝匣，见汝形。」蠡适出头，般以足画图之。蠡引闭其户，终不可得开。般遂施之门户，欲使闭藏当如此周密也。（《艺文类聚》七十四，《御览》百八十八，又七百五十）

钥施悬鱼。鱼翳伏渊源，欲令楗闭如此。（《御览》百八十四）

府，聚也。公卿牧守，道德之所聚也。（《广韵》九鹿吴，《通鉴注·汉纪》七，《众经音义》十作「公卿牧守，文书财贿所聚也」。）

廷，正也。言县廷、郡廷、朝廷，皆取平均正直也。（《后汉·郭太传》注，《通鉴注·周纪》二）

寺，司也。诸官府所止皆曰寺。（《后汉·光武纪》注，《通鉴注·汉纪》三十五）。寺者，嗣也。理事之吏，嗣续于其中也（《后汉·和帝纪》注，《通鉴注·汉纪》三十五）。今尚书、侍御史、谒者所止皆曰寺。（《文选·吴都赋》注，又刘桢《赠徐诗》注，又应《岑文瑜书》注）

京师有长寿街、万岁街、士马，若此非一。街者，携也，离也。四出之路，携离而别也。（《御览》百九十五，《广韵》十三《佳》）

，城外郭内里门也。（《御览》百八十二）

市，恃也。养赡老少，恃以不匮也。亦谓之市井。俗说市井，谓至市鬻卖者，当于井上洗濯其物香洁，及自严饰，乃到市也。谨案：《春秋井田记》，人年三十，受田百亩，以食五口。五口为一户，父母妻子也。公田十亩，庐舍五亩，成田一顷十五亩。八家而九顷二十亩，共为一井。庐舍在内，贵人也。公田次之，重公也。私田在外，贱私也。井田之义，一曰无泄地气，二曰无费一家，三曰同风俗，四曰合巧拙，五曰通财货。因井为市，交易而退，故称市井也。（《诗·陈风》正义，《后汉·刘宠传》注，《初学记》二十四，《御览》百九十一，又八百二十七）

汉改邮为置。置者，度其远近之间置之也（《后汉书·郭太传》注）。今吏邮书掾府督邮职掌此。（《续汉书·舆服志》注）

传舍。案：诸侯及使者有传信，乃得舍于传耳。今刺史行部车号传车，从事督邮。（《文选·范云赠张徐州诗》注，又任《哭范仆射诗》注）

南北曰阡，东西曰陌。河南以东西为阡，南北为陌。（《史记·秦本纪》索隐，《意林》，《初学记》二十四，《文选·藉田赋》注，《御览》百九十五，《困学纪闻》十六注）

里语云：「越陌度阡，更为客主。」（《文选·魏武帝短歌行》注）

菀，蕴也。言薪蒸所蕴积也。（《意林》，《初学记》二十四，《御览》百九十六）

囿者，畜鱼鳖之处也。囿犹有也。（《御览》百九十六）

园，援也，从口，袁声。四皓园公，亦本园者。（《御览》八百二十四）

圃，补也，从口，甫声。（同上）

井，法也，节也。言法制居人，令节其饮食，无穷竭也。（《初学记》七，《御览》百八十九）

《孙子》云：「金城汤池而无粟者，太公、墨翟不能守之。」（《意林》）

《孙子》有金城汤池之说，后人因此开地为池，以养鱼鳖。（《初学记》七）

海，一云朝夕池。（《初学记》六下云：「一云天池，亦云大壑、巨壑，出《老子》及《风俗通》。」）

丞者，承也。相者，助也。（《艺文类聚》四十五）

汉武帝讳彻，改曰通侯，或曰列侯。秦时六国未平，刘帅皆家关中，故称关内侯。通侯，言其功大，通于王室。列者，言其功德列著，乃飨爵也。（《御览》百九十八）

牧守长不宜数易。案：《尚书》有考绩。孔子曰：「如有用我者，期月而已。三年有成。」郑子产从政三年，民乃歌之。圣贤尚须渐进，况中才乎！数易岂不纷错道路也？（《意林》）

尚书、御史台皆以官仓头为史，主赋舍，凡守其门户。（《续汉·百官志》注）

有秩，则田间大夫，言其官裁有秩耳。（《续汉·百官志》注，《通鉴注·周纪五》）

啬者，省也。夫，赋也。言消息百姓，均其役赋。（《续汉·百官志》注）

古制本无奴婢，奴婢皆是犯事者，或原之。奴者劣，婢者卑陋。臧者，被臧罪没入为官奴婢。获者，逃亡获得为奴婢也。（《艺文类聚》三十五，《初学记》三十九）

《易》云：「利见大人。」大人与圣人，其义一也。（《意林》）

《论语》云：「君子上达。」臧孙纥曰：「后有达者，将在孔丘乎！」（同上）

儒者，区也，言其区别古今。居则玩圣哲之词，动则行典籍之道，援先王之制，立当时之事，纲纪国体，原本要化，此通儒也。若能纳而不能出，能言而不能行，讲诵而已，无能往来，此俗儒也。（《后汉·杜林传》注，又《贾逵传》注）

章帝时，以贾逵为通儒。时人语曰：「问事不休贾长头」。（《意林》）

《礼》云：「群居五人，长者必异席。」今呼权贵作长者，非也。（同上）

《管子》云：「先生施教，弟子则之，非知古之道，是师者之称。」诸生，弟子。学者非一，故曰诸。先生者当如醒，学者譬如醉，言生俱醉，独有醒者。（同上）

祭酒。《礼》云：「饮酒必祭，尊其先也。」孙卿在齐，最早老师（《道藏》本作「师老」，误），故三称祭酒。（同上）

士。《诗》云：「殷士肤敏。」髦士俊秀，雅士博达，列士有不易之分，处士隐居放言。（同上，《文选·曹子建〈杂诗〉》注引「烈士者有不易之分」，又《鹦鹉赋》注引「处士者隐居放言也」。）

《易》曰：「师贞，丈人吉。」非徒尊老，须德行先人也。传云：「仗德莫如信。」言其恩德可信杖也。（同上）

《礼》云「十尺曰丈」，成人之长也；夫者，肤也，言其智肤敏宏教也，故曰丈夫。（同上）

《论语》云「匹夫匹妇」，传云：「一昼一夜成一日，一男一女一室。」案：古人男女作衣用二匹，今人单衣，故言匹夫。（同上）

夫人当龙变起，不系乡里，若止系风俗，风善不徙，故谓之俗人。（同上）

《礼》言「简不肖」。案：生子鄙陋，不似父母，曰不肖。今人谦辞，亦曰不肖。（同上。《文选·报任少卿书》注：「生子不似父母者曰不肖。」）

《方言》「人不事事而放荡，谓之无赖，不可恃赖也」。犹高祖谓太上皇云：「大人以臣无赖也。」（同上）

采女。案：采者，择也。以岁八月雒阳民，遣中大夫与掖廷丞相工阅视童女，年十三以上，二十以下，长壮妖洁，有法相者，载入后宫。（《文选·皇后纪论》注）

汉以八月算人。后家以金帛赂遗主者，以求入也。（《后汉·皇后纪》注）

列侯尚公主，国人尚翁主，以妻制夫，阳屈于阴尔。（《初学记》十，《御览》百五十四）

《易》称「帝乙归妹，以祉元吉」。妇人谓嫁娶之礼曰归，归其妹于诸侯，亨终吉也。（《初学记》十）

延熹中，中常侍单超、左、徐璜、具瑗、唐衡在帝左右，纵其奸慝。时人为之语曰：「左回天，徐转日，具独坐，唐应声。」言其信用于甚于转圜也。（《御览》三百九十三，又四百九十六）

礼，臣子无爵谥君父之义也，故群臣累其功美，葬日，遣太尉于南郊告天而谥之。（《后汉·明帝纪》注）

天子新崩，未有谥，故且称大行皇帝。（《后汉·安帝纪》注，《文选·元皇后哀策文》注，又《通典》七十九作「前帝谥未定，臣子称大行，以别嗣主」）

宫车晏驾。谨案：《史记》曰：「王稽谓范雎曰：『夫事有不可知者，有不可奈何者。一旦宫车晏驾，是事不可知也。君虽恨于臣，是无可奈何。』」谓秦昭王以天年终也。昔周康王一旦晏起，诗人以为深刺。天子当夜寝早作，身省万机。如今崩殒，则为晏驾矣。（《文选·竟陵王珩状》注，又《恨赋》注）

梓宫者，礼，天子以梓器；宫者，存时所居，缘生事亡，因以为名。凡人呼棺，亦为宫也。（《后汉·明帝纪》注，《文选·齐敬皇后策文》注，《御览》五百五十）

葬之郭北北首，求诸幽之道。（《文选·咏怀诗》注）

案：秦昭王太后始临朝也。（《意林》）

十月谓之应钟何？应者，应也。钟者，动也。言万物应阳而动，不藏也。（《御览》二十七）

十二月律谓之大吕何？大者，太也。旅，拒也。言阳气欲出，阴不许也。吕之言拒也，依即拒难之也。（《御览》二十七）

月与星并无光，日照之，乃光耳。如以镜光照日，则影见壁。月初见西方，月望后光见东北，一照也。（《御览》六）

吴牛望月则喘。彼之苦于日，见月，怖，亦喘之矣。（《御览》四）

风或清明来久长，不摇树木枝叶，离地三二丈者，此有龙德在其下，凤或清明不及二三尺者，此群子之风也。（《艺文类聚》一，《御览》九）

猛风曰《风列》，凉风曰浏，微风曰飕，小风曰飕，小风从孔来曰《风》。（《初学记》一，《御览》九）

积冰曰陵，壮冰曰冻，冰流曰澌，冰解曰泮。（《初学记》七《御览》六十八）

酱成于盐而咸于盐，夫物之变，有时而重。（《艺文类聚》七十二，《御览》八百六十五）

五月有落梅风，江淮以为信风。又其霖霪，号为梅雨，沾衣服皆败マ。（《御览》九百七十）

夫火者，南方阳，光辉为明。圣人向之而治，取其象也。（《初学记》二十五）

言人清高，如冰之洁。（《文选·汉高祖功臣》颂注）

南阳郦县有甘谷，谷中水甘美。云其山上大有菊华，水从山上流下，得其滋液，谷中三十余家，不复穿井，仰饮此水，上寿者百二三十，者百余岁，七八十者名之为夭。菊华轻身益气，令人坚强故也。司空王、太尉刘宽、太傅袁隗为南阳太守，闻有此事，令郦县月送水三十斛，用之饮食。诸公多患风眩，皆得廖。（《艺文类聚》八十一，《初学记》二十七，《御览》五十四，又九百九十六）

案：《明帝起居注》，上东巡泰山，到荥阳，有乌飞鸣乘舆上。虎贲王吉射中之，作辞曰：「乌乌哑哑，引弓射，洞左腋，陛下寿万岁。臣为二千石，帝赐钱二百万，令亭壁悉画为乌也。」（《初学记》三十，《御览》七百三十六，又九百二十）

梧桐生于峄山阳岩石之上，采东南孙枝为琴，声甚雅。（《御览》九百五十九）

柘材为弓，弹而放快。（《御览》九百五十八）

橙皮可以为酱齑。（《御览》九百七十一）

菖蒲放花，人得食之，长年。（《御览》九百九十九）

谨案：《诗》曰：「手如柔荑。」荑者，茅始熟中穰也。既白且滑。（《御览》九百九十六）

蓬生麻中，不扶自植。（《艺文类聚》八十五，《御览》九百九十五）

桑车榆毂，闻声之。（《艺文类聚》八十八）

舟漂泛似散莲花。（《北堂书钞》未删改本一百三十七）

荆鳖令死，尸随水上，荆人求之，不得也。鳖令至岷山下，已复生，起见蜀望帝。帝使鳖令凿巫山，然后蜀得陆处。望帝自以德不如，以国禅与鳖令为蜀王，号曰开明。（《御览》五十六）

秦昭王遣李冰为蜀郡太守，开成都两江，溉田万顷。江水有神，负取童女二人以为妇，不然为水灾。主者白出钱百万以行聘。冰曰：「不须，吾自有女。」到时装饰其女，当以沈江水。径至神祠，上神坐，坐酒酹曰：「今得傅九族，江君大神，当见尊颜。」相进酒，冰先投杯，但澹澹不耗。冰厉声曰：「江君相轻，当相伐耳。」拔剑，忽然不见。良久，有两苍牛斗于岸旁。有间，冰还，流汗谓官属曰：「吾斗疲极，当相助也。若欲知我，南向腰中正白者我绶也。」主薄乃刺杀北面者，江神遂死。蜀人慕其气决，凡壮健者，因名冰儿。（《水经注》三十三，《艺文类聚》九十四，《史记·河渠书·正义》，《御览》二百六十一，又六百八十二，又八百九十九）

颍川张钦孟孝，吴、楚反，与亚夫常为前锋，陷陈溃围。傍人观曰：「壮哉此君！」钦闻自矜，遂死军。（《御览》三百八十六）

张仲春，武帝时人也。善雅歌，与李延年同时。每奏新歌，莫不称善。称不知售票处，终至于败亡。以谕人之进退，当有节奏。（《御览》五百七十二）

汝南周勃辟太尉清诏，使荆。（《后汉·第五种传》注）

袁汤时年八十六，有子十二人。（《后汉·袁安传》注）

光禄华上戴就为主事。（《后汉·独行传》注）

太山岩石松树，郁郁苍苍如云中。（《文选·谢之宣城诗》注）

谨案：自郊ァ娄。《春秋》飨射，天子射掩雉，献诸宗庙，扶阳发滞养老致敬，化之至也。（《御览》三十三）

谨案：礼，臣有大丧，三年不呼其门。（《御览》五百四十六）

武帝广开献书之路，立《五经》博士，开弟子员，设科射策，劝以官禄。讫于元始，百有余年，书积如丘山，传业浸众，枝叶繁滋，经说百万言，盖禄利之路然也。（《御览》六百八）

光武车驾徙都洛阳，载素简纸经凡二千两。董卓荡覆王室，天子西移，中外仓卒，所载书七十车。于道遇雨，分半投弃。卓又烧观阁，经籍尽作灰烬（《御览》云：「即于处烧燔，麋为灰秽。」）所有余者，或作囊帐。先王之道，几烟灭矣。（《意林》，《御览》六百十九）

今宴饮大会，皆先黍霍。（《北堂书钞》一百四十四，《御览》八百五十）

昭帝时，大官上食，羹中有发，切中有土，令、丞坐不谨敬，皆论死。（《御览》八百六十一）

牛乃耕农之本，百姓所仰，为用最大，国家之为强弱也。建武之初，军役亟动，牛亦损耗，农业颇废，米石万钱。天爱斯民，扶助圣主，事有征应，于是旅谷弥望，野茧被山。（《艺文类聚》八十五，《御览》八百三十七）

铃柄施悬鱼。鱼者，欲君臣沈静如鱼之入水，不可复得闻见耳。（《御览》三百三十八）

彭祖寿年八百岁，犹恨唾远。（《御览》三百八十七）

赵王好大眉，人间半额。楚王好广领，国人没劲。齐王好细腰，后宫有饿死者。（《御览》三百八埏九，又四百九十六）

东海王景兴议曰：「晏平仲以齐君奢，故浣其朝冠，振其鹿裘。」（《御览》八百二十六）

吴王夫差大败齐于艾陵。还诛子胥，取其身流之江，抉其目东门，曰：「使汝视越之入吴也。」（《匡谬正俗》八）

颍川黄子廉者，每饮马，投钱于水中。（《御览》四百二十六，又八百三十六。案：《愆礼》卷载太原郝子廉事绝相类。此云颍川黄子廉，唯姓不同耳。岂本一事，而传者异与？）

汝南陈伯敬，行必矩步，坐必俨然，目有所见，不食其肉。（《书钞》一百四十五，《御览三百九十三，又八百六十二》）

伯鱼之生，适有馈孔子鱼者，嘉以为瑞，故名鲤，字伯鱼。（《御览》九百三十五）

俗云乱如蕴者，粪除不洁草介，集众[疑]火就烧之，谓之蕴。言其烟气，取其希有淆乱。（《御览》八百七十一）

镰刀自[疑「刈」]葵，积刍尧之效。（《御览》七百六十四）案：里语：「厚哉鲍、管，探肠案腹不清，然尚不盥。何共财而生喜怒也？」（《御览》三百九十五）

刻苇伤盗为枪。（《御览》三百五十四）

耳珠曰。（《书钞》百三十五，《御览》七百十八）

火斗曰尉。（《广韵》八《未》）

织毛褥谓之氍毹。（《广韵》十《虞》）

丸毛谓之リ。（《御览》七百五十四。以上四条，疑出服虔《通俗文》。）

笈，学士所以负书箱，如冠籍箱也。（《御览》七百十一题云「《风俗记》」）

颜色厚取顾眄，所以亲密。（《文选·嵇叔夜赠秀才入军诗》注）汝南主簿应劭议，宜为旧群讳。论者皆互有异同。（《三国·吴志七》注云「事在《风俗通》」。）彭城孝廉张子矫议云：「若君臣不得相袭作名。周穆王讳满，至定王时有王孙满。厉王讳胡，庄王之子名胡。」（《意林》）

谨案：律者，法也。《皋陶谟》虞始造律。萧何成以九章。此关诸百王不易之道也。时所制曰令，《汉书》「著于甲令」。夫吏者，治也。当先自正，然后正人，故文书下如律令，言当履绳墨，动不失律令也。（《文选·陈琳檄豫州文》注，《艺文类聚》五十四，《御览》六百三十八作「故承宪履绳，动不失律令也？）





卷三十八

◎应劭（六）


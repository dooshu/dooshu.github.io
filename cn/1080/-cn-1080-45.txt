●大明會典卷之四十五

登極儀

國初登極禮儀。吳元年所定。用王禮、頗略。故不載。至洪武元年

高皇正大位。其儀始詳。

昭皇以儲宮嗣立、稍有所更定。

累朝因之。惟肅皇自藩國入繼大統、與嗣皇異。其儀各備載於後高皇帝登極儀

洪武元年、圜丘告祭禮成。校尉設金椅於郊壇前之東、南向。設冕服案於金椅前。候望瘞畢。丞相諸大臣率百官於望瘞位跪奏曰。告祭禮成、請即

皇帝位。群臣扶擁至金椅上坐。百官先排班。執事官舉冕服案寶案至前。丞相諸大臣奉袞冕跪進置於案上。丞相等就取袞冕加於聖躬。丞相等入班。通贊唱排班。班齊。鞠躬。樂作。拜興、拜興、拜興、拜興。平身。樂止。百官拜興如之。通贊唱班首詣前。引禮引丞相至上位前。通贊唱跪、搢笏。丞相跪搢笏。承傳唱眾官皆跪。百官跪。捧寶官開盝、取

玉寶跪授丞相。丞相捧寶。上言

皇帝進登大位。臣等謹上

御寶。尚寶卿受寶、收入盝內。通贊唱就位、拜、興、平身。百官拜興如之。通贊唱復位。引禮官引丞相自西降復位。通贊唱鞠躬。拜興、拜興、平身。搢笏。鞠躬、三舞蹈。跪左膝。三叩頭。山呼、山呼、再山呼。跪右膝。出笏。贊俯伏興平身。鞠躬、拜興、拜興、拜興、拜興、平身。

皇帝解嚴。通贊唱捲班。百官退。禮畢。具鹵簿導從、詣

太廟、奉上冊寶。追尊

四代考妣。仍告祀

社稷。還具袞冕

御奉天殿。百官上表稱賀。前期、侍儀司設表案於丹墀中內道之西北。設丞相以下百官拜位於內道上下之東西。每等異位重行。北面。捧表官宣表官展表官位於表案之西、東向。糾儀御史二人位於表案之南、東西相向。宿衛鎮撫二人位於東西陛下。護衛百戶二十四人位於宿衛鎮撫之南、稍後。知班二人位於文武官拜位之北、東西相向。通贊贊禮二人位於知班之北。通贊在西。贊禮在東。引文武班四人位於文武官拜位之北、稍後。皆東西相向。引殿前班二人位於引武班之南。舉表案二人位於引武班之北。舉殿上表案二人位於西階之下、東向。其丹陛上、設殿前班指揮司官三員、侍立位於陛上之西、東向。宣徽院官三員、侍立位於陛上之東、西向。儀鸞司官位於殿中門之左右。護衛千戶八人位於殿東西門之左右。俱東西相向。鳴鞭四人、列於殿前班之南、北向。將軍六人位於殿門之左右。天武將軍四人位於陛上之四隅。皆東西相向。殿上尚寶司設寶案於正中。侍儀司設表案於寶案之南。文官侍從班。起居注、給事中、殿中侍御史、尚寶卿位於殿上之東、西向。武官侍從班、懸刀指揮位於殿上之西、東向。受表官位於文官侍從班之南、西向。內贊二人位於受表官之南。捲簾將軍二人位於簾前。俱東西相向。是日清晨、拱衛司陳設鹵簿列甲士子

午門外之東西。列旗仗於奉天門外之東西。龍旗十二、分左右、用甲士十二人。北斗旗一、纛一居前、豹尾一居後、俱用甲士三人。虎豹各二。馴象六。分左右。左右布旗六十四。門旗、日旗、月旗、青龍白虎旗、風雲雷雨江河淮濟旗、天馬天祿白澤朱雀玄武等旗、木火土金水五星、五嶽旗、熊旗、鸞旗、及二十八宿旗、各六行。每旗用甲士五人。一人執旗。四人執弓弩。設五輅於奉天門外。玉輅居中。左金輅。次革輅。右象輅。次木輅。俱並列丹墀左右。布黃麾仗、黃蓋、華蓋、曲蓋、紫方傘、紅方傘、雉扇、朱團扇、羽葆幢、豹尾龍頭竿、信旛、傳教旛、告止旛、絳引旛、戟氅、戈氅、儀鍠氅等各三行。

丹陛左右、陳幢節、響節、金節、燭籠、青龍白虎幢、班劍、吾杖、立□、臥□、儀刀、鎧杖戟骨朵、朱雀玄武幢等各三行。殿門左右、設圓蓋一。金交椅、金腳踏、水盆、水罐、團黃扇、紅扇、皆校尉擎執。侍儀捨人二人舉表案入就殿上。鼓初嚴。百官具朝服。次嚴。各依品從齊班於午門外、以北為上、東西相向。通班贊禮。及宿衛鎮撫等官入就位。諸侍衛官各服其器服。及尚寶卿侍從官入。鼓三嚴。丞相以下文武官以次入各就位。

皇帝袞冕陞御座。大樂鼓吹振作。樂止。將軍捲簾。尚寶卿以寶置於案。拱衛司鳴鞭。引班引文武百官入丹墀拜位、北面立。初行、樂作。至位、樂止。知班唱班齊。贊禮唱鞠躬拜。樂作。四拜、興、平身。樂止。捧表以下官、由殿西門入。內贊唱進表。捧表官捧表跪進於案前。受表官搢笏跪於案東、受表置於案。出笏興。退立於殿內之西、東向。內贊唱宣表。宣表官詣案前搢笏、取表跪宣於殿內之西。展表官搢笏同跪、展宣訖。展表官出笏。一人以表復置於案。俱退立於位。宣表官俯伏興同。捧表以下官、出殿西門、降自西階、復位。贊禮唱鞠躬。樂作。四拜。樂止。唱搢笏、鞠躬、三舞蹈。唱跪、唱山呼、各拱手加額呼萬歲者三。樂工軍校齊聲。擊鼓應之。唱出笏。俯伏興。樂作。四拜。賀畢。遂遣官冊

皇后。冊立

皇太子。以即位詔告天下

昭皇帝登極儀 【 宣德以後同】

永樂二十二年七月。公侯駙馬伯、文武百官、及軍民耆老等、上箋勸進者三。

令旨俞允。乃命禮部擇日具儀。先期、司設監等衙門於華蓋殿陳

御座於中。仍於奉天殿設寶座。欽天監設定時鼓。尚寶司設寶案於奉天殿。鴻臚寺設表案於丹陛上。教坊司設中和韶樂、設而不作。鴻臚寺設詔案。及錦衣衛設雲蓋雲盤於奉天殿內東。別設雲蓋於承天門上。設雲輿於午門外。設宣讀案於承天門上、西南向。是日早、遣官祗告

天地、宗廟、社稷。

上具孝服、設酒果親詣

大行皇帝幾筵前、祗告受

命畢。即於奉天殿前、設香案酒果等物、具冕服行告

天地禮。隨赴奉先殿謁告

祖宗畢。仍具袞冕、詣

大行皇帝幾筵前、行五拜三叩頭禮。畢。詣

母後前、行五拜三叩頭禮。畢。詣

奉天殿即位。是日早、鳴鐘鼓。錦衣衛設鹵簿大駕。

上服袞冕、御華蓋殿。文武百官各具朝服、入丹墀內、候鴻臚寺引執事官進至華蓋殿行禮畢。贊各供事。奏請陞殿。

上由中門出陞寶座。錦衣衛鳴鞭。文武百官上表稱賀。

上命百官免賀。免宣表。止行五拜三叩頭禮。 【 成化以後、執事官進至　華蓋殿、將行禮時、即傳】

【旨百官免賀】 百官出至承天門外。候翰林院官齎詔書用寶訖。鴻臚寺官請頒詔翰林院官捧詔授禮部官。由

奉天殿左門出。錦衣衛於午門前、候捧詔置雲蓋中。導至承天門開讀行禮如常儀

肅皇帝登極儀

正德十六年三月十四日。奉武宗皇帝遺詔、迎

上入承

大統。次日

皇親駙馬、司禮監太監、內閣大學士、禮部尚書等官、齎捧詔諭金符、馳詣安陸

藩府奉迎。內官監工部蓋行殿於宣武門外。南向。司設監設帷幄

御座於中。尚衣監備翼善冠服、錦衣衛備鹵簿大駕以候。四月二十一日早、文武百官出郊。各具青綠錦繡服、迎

駕入行殿。朝見行四拜禮。明日即

皇帝位。先期。司設監設御座於華蓋殿。設寶座於奉天殿。欽天監設定時鼓。錦衣衛設鹵簿大駕。尚寶司設寶案於奉天殿。鴻臚寺設表案於丹陛上。教坊司設中和韶樂。設而不作。鴻臚寺設詔案。錦衣衛設雲蓋雲盤於奉天殿內之東。別設雲蓋於承天門。設雲輿於午門外。設宣讀案於承天門上、西南向。至日、遣官祭告

天地、宗廟、社稷。

駕由大明門入、至文華殿省定詔草、欽改年號畢。設酒果於大行皇帝幾筵前。

上具素服、謁告畢。設香案酒果等物於奉天殿丹陛上。

上具袞冕服、行告

天地禮畢。詣

奉先殿、奉慈殿、謁告畢。仍詣

大行皇帝幾筵前行禮畢。詣

慈壽皇太後、莊肅皇後前、各行禮畢、上御華蓋殿。文武百官各具朝服、入丹墀內序立。鴻臚寺引執事官進至華蓋殿。傳旨、百官免賀。止行五拜三叩頭禮。傳畢。贊執事官行禮。贊各供事。鴻臚寺正官跪奏請陞殿。

上由中門出、陞寶座。錦衣衛鳴鞭。欽天監報時。鴻臚寺贊行五拜三叩頭禮訖。百官出至承天門外、俟翰林院官齎詔用寶訖。鴻臚寺官奏請頒詔。翰林院官捧詔授禮部官、由

奉天殿左門出。錦衣衛於午門前候捧詔置雲蓋雲盤中、導雲輿至承天門、開讀行禮如常儀








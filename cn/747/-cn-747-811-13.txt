○贺高相公除荆南启

伏以相公承家业峻，开国勋高，术妙六奇，图精八阵。生民皎日，圣主迅雷。才成破赵之功，旋告下齐之捷。故得威宣破竹，力号拔山。弛张七德之中，舒卷五车之内。东周士庶，咸居沸鼎之中。西蜀蒸民，悉在春台之上。盖由人事，岂属天时。昔汉得韩信而兴，楚失陈平遂灭。今者江腾海沸，山动岳摇。荆门告累卵之危，淮楚陈剖胎之难。赤眉卷地，黄巾滔天。公侯无匡合之才，藩镇乏纵擒之术。若不预咨贤哲，早托英雄，则无异鱼游宋池，燕巢卫幕。昆冈火发，玉石俱焚。历阳水来，智愚同陷。虽思尝胆，何补噬脐。且擘断华山，宜假巨灵之力。决平洪水，须凭大禹之才。是以上自一人，下同百辟。佥云非相公不能定荆楚，非相公不能绾货泉。既无异於肩尧，遂有成於命说。伏计即离犀浦，遽赴龙山。销唐尧旰食之忧，解黎庶倒悬之急。某家在湖外，即出关中。遂假道於荆关，获起居於梅鼎。仰将军之大树，敢议营巢。窥丞相之巨川，唯希在藻。伏惟照鉴。


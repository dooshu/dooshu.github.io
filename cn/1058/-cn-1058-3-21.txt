吁嗟篇


吁嗟此轉蓬，居世何獨然。

長去本根逝，宿夜無休閒。

東西經七陌，南北越九阡。

卒遇迴風起，吹我入雲間。

自謂終天路，忽然下沉淵。

驚飆接我出，故歸彼中田。

當南而更北，謂東而反西。

宕宕當何依？忽亡而復存。

飄颻周八澤，連翩歷五山。

流轉無恆處，誰知吾苦艱。

願為中林草，秋隨野火燔。

糜滅豈不痛，願與株荄連。






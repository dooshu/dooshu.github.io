○续仙传序

古今神仙，举世知之。然飞腾隐化，俗稀可睹。先贤有言曰：“人间得仙之人，且十不闻其一。”况史书不载神仙之事，故多不传於世。详其史意，以君臣父子理乱忠孝之道激励终古也。若敦尚虚无自然之迹，则人无所拘制矣。《史记》言三神山在海中，仙人居金银宫阙，不死之药生其上。人有欲近山者，则风引船而去，终莫能到。斯亦激励拘制之意也。大哉神仙之事，灵异罕测。述云，初之修也，守一炼气，拘谨法度。孜孜辛勤，恐失於纤微。及其成也，千变万化，混迹人间。或藏山林，或游城市。其飞升者，多往海上诸山。积功已高，便为仙官，卑者犹为仙民。何者？十洲间动有仙家数十万，耕植芝田，课计顷亩，如种稻焉。是有仙官分理仙民及人间仙凡也。其隐化者如蝉蜕，留皮换骨，保气固形於岩洞，然後飞升，成於真仙，信非虚矣。玢生而慕道，常愧积习。自幼及长，游历宦途，周游寰宇。凡接高尚所说，或览传记，兼复闻见，皆铭於心，而书於牍。又以国史不书，事散於野。矧当中和兵火之後，坟籍犹阙。讵有秉笔纪而述作者，处世斯久，人渐稀传。惜哉！他时寂无遗声，今故编录其事，分为三卷，冀资好事君子学道之人谈柄，用显真仙者哉。朝请郎前行溧水县令兼监察御史赐绯鱼袋沈玢撰。

刘咏

咏，官泽州录事参军。


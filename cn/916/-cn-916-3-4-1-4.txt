【善哉行二首】

〖《诗纪》云。一曰拟作。○逯案。第一首《类聚》作苦哉行。六臣本《文选》注云。五臣作苦哉行。〗

上山采薇。薄暮苦饥。谿（《类聚》、乐府作溪。）谷多（《文选》注多下有悲字。）风。霜露沾（《文选》注沾下有我字。）衣。（一解）野雉群雊。猴猿相追。还望故乡。郁何垒垒。（《文选》注不垒垒字。二解）高山有崖。（《类聚》作林。）林（《类聚》作崖。）木有枝。忧来无方。人莫之知。（《类聚》作知之。三解）人生如（《宋书》作若。）寄。多忧何为。今我不乐。岁（《诗纪》云。一作日。六臣本作日。注云。善作岁字。）月如（《宋书》作其。乐府同。《类聚》作若。）驰。（四解）汤汤川（六臣本《文选》注云。五臣作中。）流。中有行舟。随波转薄。（《类聚》作泊。李善本《文选》、文章正宗作回转。）有似客游。（五解）策我良马。被我轻裘。载驰载驱。聊以忘忧。（六解乐府云。右一曲魏晋乐所奏。○《宋书》乐志。《文选》二十七。《乐府诗集》三十六。文章正宗二十九。《诗纪》十二。又《类聚》四十一作苦哉行。引饥、衣、枝、之、驰、舟、游七韵。《文选》十三月赋注引衣一韵。十八怀旧赋注作古乐府。引垒一韵。）

有美一人。婉如清（《类聚》作青。《诗纪》同。）扬。（《类聚》作阳。）妍姿巧笑。和媚心肠。知音识曲。善为乐方。哀弦微妙。清气含芳。流郑激楚。度宫中（编珠作中宫。）商。感心动耳。（编珠作意。）绮丽难忘。离鸟夕宿。在彼中洲。延颈鼓翼。悲鸣相求。眷然顾之。使我心愁。嗟尔昔人。休以忘忧。（○《乐府诗集》三十六。《广文选》十三。《诗纪》十二。又《类聚》四十一引阳、方、商、忘四韵。杜公瞻编珠二作魏武帝乐府诗。引商、忘二韵。）


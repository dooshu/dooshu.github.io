●卷一百七十六　经籍考三

○经（易）

※伊川《易传》十卷

《程子》序：至微者理也，至著者象也。体用一源，显微无间，观会通以行其典礼，则辞无所不备。故善学者求言必自近，易於近者，非知言者也。予所传者辞也，由辞以得意，则在乎人焉。

《遗书》：张闳中以书问《易》之义本起於数。程子答曰："谓义起数，则非也。有理而後有象，有象而後有数，《易》因象以知数，得其义，则象在其中矣。必欲穷象之隐微，尽数之毫忽，乃寻流逐末，术家所尚，非儒者之务也。管辂、郭璞之学是已。"又曰："理无形也，故因象以明理。理见乎辞者也，则可由辞以观象。故曰：得其义，则象数在其中矣。"门弟子请问《易传》事，虽有一字之疑，伊川必再三喻之。盖其潜心甚久，未尝容易下一字也。

伊川以《易传》示门人曰：亦只说得七分，後人更须自体究。

朱子曰：自秦、汉以来，考《象辞》者，泥於术数，而不得其弘通简易之法；谈义理者，沦於空寂，而不適乎仁义中正之归。求其因时立教，以承三圣，不同於法而同於道者，则惟伊川先生程氏之书而已。後之君子，诚能日取其一卦若一爻者，熟复而深玩之。如已有疑，将决於筮而得之者，虚心端意，推之於事，而反之於身，以求其所以处此之实，则於吉凶消长之理，进退存亡之道，将无所求而不得，迩之事父，远之事君，亦无处而不当矣。

程子高弟尹公尝谓："《易传》乃夫子自著，欲知道者，求於此足矣，不必旁观他书。盖语录或有他人所记，未必尽得先生意。"又言："先生践履尽一部《易》，其作传，只是因而写成。"此言尤有味。

又曰：《易传》不看本文，亦自成一书。

又曰：《易传》明白，无难看处。但此是先生以天下许多道理，散入六十四卦、三百八十四爻之中。将作《易》看，却无意味，须将来作事看，即句句字字有用处耳。程先生《易传》，义理精，字数足，无一毫欠缺，只是於本义不相合。《易》本是卜筮之书，程先生只说得一理。

程《易》言理甚备，象数却欠在。

按：伊川之《易》，精於义理，而略於卜筮、象数，此固先儒之说，然愚尝以为《易》之象数、卜筮，岂出於义理之外。盖有此理，则有此象，有此数。而卜筮之说，其所谓趋吉避凶，惠迪从逆云者，又未尝不一出於义理。平时本诸践履，则观象玩辞，此义理也。一旦谋及卜筮，则观变玩占，亦此义理也。初不必岐而二之。然言出圣贤之口，则单辞片语，皆有妙理；假借旁通，悉为至教。往往多借《易》以明理，初不拘於说《易》也，自夫子而然矣。何也？"君子学以聚之，问以辨之，宽以居之，仁以行之，"为《乾》九二而言也。而《乾》之九二，岂有学问宽仁之义乎？"日往则月来，月往则日来，日月相推而明生焉；寒往则暑来，暑往则寒来，寒暑相推而岁成焉。"为《咸》九四而言也。而《咸》之九四，岂有岁时代谢之义乎？盖其初因讲《易》，遂借《易》以言理，言理虽精，而於《易》此卦此爻之旨则远矣。如程子因"君子豹变"而发为"自暴、自弃"之论，因"君子得舆"而发为"《匪风》、《下泉》"之论，亦是意也。晦庵所谓"不看本文，自成一书"者是已。

晁氏曰：朱震言颐之学出於周敦颐，敦颐得之穆修，亦本於陈搏，与邵雍之学本同。然考正叔之解，不及象数，颇与胡翼之相类。景迂云胡武平、周茂叔同师润州鹤林寺僧寿涯，其後武平传其学於家，茂叔则授二程。与震之说不同。

按：伊川之学出自濂溪，此先儒通论也。而晁、朱之说以为濂溪所师，本於希夷及一僧，则固老、释之宗旨矣，此论未之前闻。

陈氏曰：伊川止解六十四卦，不解《大传》，而以《序卦》分置诸卦之首。唐李鼎祚《集解》亦然。

※王介甫《易解》二十卷，龚原、耿南仲注《易》各二十卷

晁氏曰：介甫《三经义》，皆颁学官，独《易解》，自谓少作未善，不专以取士。故绍圣後与龚原、耿南仲注《易》，三书偕行於场屋。

※东坡《易传》十一卷

晁氏曰：东坡自言其学出於父洵。且谓卦不可爻别而观之。其论卦必先求其所齐之端，则六爻之义，未有不贯者，未尝凿而通之也。

《朱子语录》曰："老苏说《易》，专得於'爱恶相攻而吉凶生'以下三句。他把这六爻似那累世相仇相杀底人相似，看这一爻攻那一爻，这一画克那一画，全不近人情。东坡见他恁地太粗疏，却添得些佛、老在里。其书自做两样，亦间有取王辅嗣之说，以补老苏之说；亦有不晓得他说了，乱填补处。老苏说底，亦有去那物理上看得著处。"

又《杂学辨》曰："《乾》上《彖辞》，发明性命之理，与《诗》（《烝民》、《维天之命》）《书》（《汤诰》、《泰誓》）《中庸》、《孟子》相表里，而《大传》之言亦若符契。苏氏不知其说，而欲以其所臆度者言之，又畏人之指其失也，故每为不可言不可见之说以先後之，务为闪倏滉漾不可捕捉之形，使读者茫然，虽欲攻之，而无措其辨。殊不知性命之理甚明，而其为说至简今将言之而先曰不可言，既指之而又曰不可见，足以眩夫未尝学问之庸人矣。由学者观之，岂不適所以为未尝见未尝知之验哉！然道衰学绝，世颇惑之，故为之辨，以待後之君子。而其他言死生鬼神之不合者，亦并附焉。

※横渠《易说》十卷

晁氏曰：其解甚略，《系辞》差详。

※温公《易说》一卷

晁氏曰：杂解《易》义，无铨次，盖未成书也。

※《乾生归一图》二卷

晁氏曰：皇朝石汝砺撰。先辨卦、彖、爻、象之别，後列数图，颇杂以释、老之说。

陈氏曰：嘉祐初人。序取《乾》为生生之本，万物归於一也。有论有图，亦颇与刘牧辨，然或杂以释、老之学。其所谓一者，自注云："一则灵寂。"其《元首篇》论道，专以灵明（灵字恐误，或当作虚）无体无生为主。又曰："因灵不动，而生寂体。"非异端之说乎？

※《周易义海》一百卷

晁氏曰：皇朝房审权撰。集郑元至王安石凡百家，摘取其专明人事者为一编。或诸家说有异同，辄加评议，附之篇末。

陈氏曰：审权编《义海》凡四卷。近时江都李衡彦平删削，而益以东坡、伊川、汉上之说，为《撮要》十卷。若房氏百卷之书，则未见也。衡，乾道中由侍御史为起居郎。

※张弼《葆光易解》十卷

晁氏曰：弼，莆田人，字舜元。绍圣中，章惇荐於朝，赐号葆光处士。後黄裳等再荐，诏以为福州司户、本州教授。其学颇宗郑氏。

陈氏曰：其学多言取象。

※郑扬庭周易传十三卷

邵伯温《辨惑》云：沈存中《笔谈》言："江南人郑夬，字扬庭，曾为一书谈《易》其间一说曰：'《乾》、《坤》，大父母也；《复》、《姤》，小父母也。《乾》一变生《复》，得一阳；《坤》一变生《姤》，得一阴，云云。至《乾》六变生《归妹》，本得三十二阳；《坤》六变生《渐》，本得三十二阴。《乾》、《坤》错综，阴阳各得三十二，生六十四卦（即邵氏《先天图》）。'夬之为书，皆荒唐之论，独有此变卦之说，未知其是非。予後见兵部员外郎秦玠论夬所谈，骇然曰：'何处得此法？'玠云：'尝遇一异人，受此历数，推往古兴衰运历，无不皆验。尝恨不能尽其术。西都邵雍亦知大略，已能洞知吉凶之变。此人乃形之於书，必有天谴。此非世人所得闻也。'"窃惟我先君《易》学，微妙元深，不肖所不得知也。其传授本末，则受《易》於李之才挺之，挺之师穆修伯长，伯长师陈抟图南。先君之学，虽有传授，而微妙变通，则其所自得也。平时未尝妄以语人，惟大名王天悦、荥阳张子望尝从学，又皆蚤死。秦玠、郑夬尝欲从先君学，先君以玠颇好任数，夬志在口耳，多外慕，皆不之许。玠尝语夬以王天悦传先君之学，夬力求之，天悦不许。天悦感疾且卒，夬赂其仆於卧内窃得之，遂以为已学。著《易传》、《易测》、《宋范》、《五经明用》数书，皆破碎妄作，穿凿不根。尝以《变卦图》示秦玠。夬窃天悦书入京师，补国子监解试。策问八卦次序，夬以所得之说对，有司异之，擢在优等。既登第，以所著书投贽公卿之门，後以赃罪窜。秦谓"必有天谴"，恐指此。秦既知夬窃书，乃谓"夬何处得此法。"，又谓"西都邵某闻大略"，近乎自欺矣。然谓"得之异人"，盖指希夷而言也。

晁氏曰：姚嗣宗谓刘牧之学受之吴秘，秘受之夬，夬又作《明数》、《明象》、《明传道》、《明次例》、《明范》五篇。

※《周易析蕴》二卷

陈氏曰：孙坦撰。凡二卷。其首言子夏辞不甚粹，或取《左氏传》语证之。晚又得十八占。称天子曰县官。尝疑汉杜子夏之学，及读杜《传》，见引《明夷》对策，疑始释然。坦不知何人，《国史志》及《中兴书目》皆不著。

※阮逸《易筌》六卷

陈氏曰：逸字天隐。每一爻各以一古事系之，颇多牵合。

※《易童子问》三卷

陈氏曰：欧阳永叔撰。设为问答，其上、下卷，专言《系辞》、《文言》、《说卦》而下皆非圣人之作。

※《周易义类》三卷

陈氏曰：顾叔思撰。未详何人。序言先儒论说甚众，而其旨未尝不同；卦爻或有不同，而辞意固常不一。名立标目，总而聚之。

※沈存中《易解》二卷

陈氏曰：所解甚略，不过数卦，而於《大、小畜》、《大、小过》独详。

※陈了翁《易说》一卷

陈氏曰：了翁晚年所著，止解六十四卦，辞旨深晦。

※王逢《易说》十卷

晁氏曰：逢尝为国子直讲。著《易传》十卷，其学宗王弼。

※龚原《易讲义》十卷

陈氏曰：原字深之，嘉祐八年进士。初以经学为王安石引用，元符後入党籍。

※吕氏《易章句》一卷

晃氏曰：吕大临与叔撰。其解甚略，有《统论》数篇。

※吕微仲《周易古经》二卷

陈氏曰：吕大防微仲所录上、下经，并录《爻辞》、《彖》、《象》，随经分上、下，为六卷，上、下《系》二卷，《文言》、《说卦》各一卷。

晁氏曰：其序云："《彖》、《象》所以解经，始各为一书。王弼专治《彖》、《象》，以为注，乃分於卦爻之下，学者於是始不见完经，而文辞次第贯穿之意，亦缺然不属。因按古文而正之。"凡十二篇，别无解释。

※晁以道《古易》十二卷

晁氏曰：从父詹事公讳说之撰。以诸家《易》及许慎《说文》等九十五书，是正其文，字且依汉田何本，分《易经》上、下并《十翼》通为十二篇，以矫费氏、王弼之失。谓刘向尝以中古文《易经》校施、孟、梁邱经，至蜀李譔又尝注古文《易》，遂名曰《古易》。

陈氏曰：以道之说曰："以《彖》、《象》、《文言》杂入卦中自费氏始。孔颖达又谓辅嗣之意，《象》本释经，宜相附近，分爻之《象》辞，各附逐爻。则费氏初变古之时，犹若今《乾》、《坤》欤！古经始变於费氏，而卒大乱於王弼，奈何後之儒者尤而效之，杜预分《左氏传》於经，宋衷、范望散《太元》、《测》、《赞》於八十一首之下，是其明比也。揆观其初，乃如《古文尚书》、迁、固叙传，扬雄《法言》叙篇云尔。"卷首列名氏二十馀家，文字异同则散见於诸卦云。

巽岩李氏曰：晁氏专主北学。凡故训多取许叔重《说文解字》、陆德明《章义》；僧一行、李鼎祚、陆希声及本朝王昭素、胡翼之、黄聱隅辈所论，亦时采掇。吕公书，则文字句读，初无增损。景迂则辑诸家异同，或断以已意，有增有损；篇第则放费长公，未解辅嗣未注以前旧本，并十二篇为八篇。吕、晁各有师承，初不祖述，而其指归则往往暗合。

※晁以道《太极传》、《外传》、《因说》共八卷

陈氏曰：其学本康节。自言学京氏《易》，绍圣间遇洛阳杨贤宝，得康节二《易》图，又从其子伯温得其遗编，始作《易》传，名曰《商瞿传》，兵火後失之，晚年复为此书。又有《易元星纪谱》、《易规》二书，见本集中。又有《传易堂记》，述汉以来至本朝传授甚详。

※《汉上易集传》、《易图》、《丛说》共十五卷

晁氏曰：朱震子发撰。自谓其学以程颐为宗，和会邵雍、张载之论，合郑元、王弼之学为一云。其书多采先儒之说以成，故曰"集解"，然颇舛误。

陈氏曰：《汉上经筵表》中具述源流云："陈抟以《先天图》传种放，放传穆修，穆修传李之才，之才传邵雍。放以《河图》、《洛书》传李溉，溉传许坚，许坚传范谔昌，谔昌传刘牧。穆修以《太极图》传周敦颐，敦颐传程颢、程颐。是时张载讲学於二程、邵雍之间。故雍著《皇极经世书》，牧陈天地五十有五之数，敦颐作《通书》，程颐著《易传》，载造《太和》、《三两》等篇。臣今以《易传》为宗，和会雍、载之论，上采汉、魏、吴、晋，下逮有唐及今，包括异同，庶几道离而复合。"盖其学专以王弼尽去旧说，杂以庄、老，专上文辞为非是，故其於象数颇加详焉。序称九卷，盖合《说》、《序》、《杂卦》为一也。

《朱子语录》曰：《汉上易》卦变，只变到三爻而止，於卦辞多有不通处，某更推尽去方通。如《无妄》"刚自外来而为主於内"，只是初刚自《讼》二移下来。《晋》"柔进而上行"，只是五柔自《观》四挨上去。此等类按《汉上》卦变，则通不得。王弼破互体，朱子发用互体。朱子发互体，一卦中自二至五，又自有两卦，这两卦又伏两卦，林黄中便倒转推成四卦，四卦里又伏四卦，此谓互体。这自那"风为天於上"，上有个《艮》之象来。互体自左氏已言，亦有道理，只是今推不合处多。一卦互换是两卦，伏两卦是四卦，反看又是两卦，又伏两卦，共成八卦。

※梁谿《易传　内》、《外篇》共十九卷

陈氏曰：丞相昭武李纲伯纪撰。按序，《内》、《外篇》凡二十三卷。《内篇》训释上下经、《系辞》、《说》、《序》、《杂卦》，并《总论》合十卷。外篇《释象》七、《明变》一、《训辞》二、《类占》一、《衍数》二，合十有三卷。今《内篇》阙《总论》，《外篇》阙《训辞》及《衍数》下卷，存者十卷。盖罢相迁谪时所作。其书未行於世，馆阁亦无之，莆田郑寅子敬从忠定之曾孙得其藏本。顷倅莆日，借郑本传录。今考《梁谿集》，绍兴十三年所编，其《训辞》二，序已云有录无书，则虽其家，亦亡逸久矣。岂其有序而书实未成邪？其书於辞、变、象、占，无不该贯，可谓博矣。

※吴园《易解》十卷

陈氏曰：秘阁修撰鄱阳张辗知常撰。卷後有《序论》五篇，《杂说》、《泰论》各一篇。

※《先天易钤太极宝局》二卷

晁氏曰：皇朝牛师德撰。自云传邵雍之学於司马温公。其说近於术数，未知其信然否？

陈氏曰：未详何人，盖为邵氏之学，而专乎术数者也。

※兼山《易解》二卷，《传家易说》十一卷

晁氏曰：郭忠孝撰。忠孝字立之，河南人。颇明象数，自谓得李挺之《卦变论》於陈子惠，因亟读，有得焉。靖康中，持宪关右，死於难，故其书散落大半。

陈氏曰：《传家易说》十一卷，冲晦处士郭雍颐正撰。自言其父忠孝受学於程伊川，伊川示以《易》之《艮》，曰："艮，止也。学道之要，无出於此。"自是方觉读《易》有味，榜其室曰"兼山"，立身行道，皆自"止"始。兵兴之初，先人旧学扫地，念欲补续其说。中心所止者，"艮，止也"。潜稽《易》学，以述旧闻，用传於家。忠孝字立之，名将枢密逵之子。自言得先天卦变於河阳陈安民子惠，其书出李挺之，由是颇通象数。仕为永兴军路提刑，死於狄难，其书散逸。雍隐居陕州长阳山中，帅守屡荐，召之不至，由处士封颐正先生。其末，提举赵善誉言於朝，遣官受所欲言，得其《传家兵学》六卷以进，时淳熙丙午也。

※王湜《易学》一卷

晁氏曰：皇朝王湜，同州人，早潜心於康节之学。其序曰："康节有云：'理有未见，不可强求使通。'故愚於《观物篇》之所得，既推其所不疑，又存其所可疑。亦以先生之言自慎，不敢轻其去取故也。"

※《河图解》二卷

晁氏曰：皇朝康平撰。凡五十二篇。

※《麻衣道者正易心法》一卷

李潜序曰：此书顷得之庐山一异人（或云许坚）。或有疑而问者，余应之云："何疑之有？顾其议论可也。"昔黄帝《素问》、孔子《易大传》，世尚有疑之，尝曰："世固有能作《素问》者乎？固有能作《易大传》者乎？虽非本真，是亦黄帝、孔子之徒也。"余於《正易心法》亦曰："世固有作之者乎？虽非麻衣，是乃麻衣之徒也。"胡不观其文辞议论乎？一滴真金，源流天造，前无古人，後无来者，翩然於羲皇心地上驰骋，实物外真仙之书也。读来十年方悟，浸渍触类，以知《易》道之大如是也。得其人，当与共之。

南轩张子曰：呜呼！此真麻衣道者之书也。其说独本於羲皇之画，推《乾》、《坤》之自然，考卦脉之流动，论反对变复之际，深矣！其自得者欤？希夷隐君，实传其学。二公高视尘外，皆有长往不来之愿，抑列御寇，庄周之徒欤？虽然，概以吾圣门之法，则未也。形而下者谓之器，或者有未察欤！其说曰："六十四卦，惟《乾》与《坤》，本之自然，是名真体。"又曰："六子重卦，《乾》、《坤》杂气，悉是假合，无有定实。"予则以为六子重卦，皆《乾》、《坤》杂气之妙用，真实自然，非假合也。希夷述其说曰："学者当於羲皇心地上驰骋，无於周、孔脚足下盘旋。"予则以为学《易》者，须於周、孔脚足寻求，然後羲皇心地上可得而识，推此可概见矣。然其书之传，固非牵於文义，凿於私意者所可同年而语也。

朱子曰：此书词意凡近，不类一二百年文字。如所谓"雷自天下而发，山自天上而坠"，皆无理之妄谈；所谓"一阳生於子月，而应於卯月"，乃术家之小数；所谓"由破体之乃成全体"，则炉火之末技；所谓"人间万事，悉是假合"，乃佛者之幻语。必近年术数末流，道听涂说，掇拾老佛医卜诸说之陋者，以成此书。後二年，守南康，有前湘阴主簿戴师愈者求谒，即及《麻衣易》，因复扣之，宛然此老所作。欲驰报敬夫，敬夫已下世。时当涂守李侍郎寿翁，雅好此书，亟以书来曰："即如君言，斯人而能为此书，亦吾所愿见，幸为津致之。"戴不久即死，而寿翁亦得请西归矣。《麻衣易》是戴师愈所作，太平州刊本第二跋即其人也。昨亲见之，甚称此《易》，以为得之隐者，问之，不肯明言其人。某適到其家，见有一册《杂录》，乃戴公自作，其言皆与《麻衣易》说相类。及戴死，其子弟将所作《易》图来看，乃知真戴所自作也。

陈氏曰：旧传麻衣道者授希夷先生，崇宁间，庐山隐者李潜得之，凡四十二章。盖依託也。朱侍讲云："南康戴主簿师愈撰，乃不唧〈口留〉底禅不唧〈口留〉底修养法，不唧〈口留〉底时日法。"王炎曰："洛水李寿翁侍郎喜论《易》，灾尝问曰：'侍郎在当涂版行《麻衣》新说如何？'李曰：'程沙随见属'。炎曰：'恐托名麻衣耳！以扑钱背面，喻八卦阴阳纯駁，此鄙说也。以泉、雲、雨为阳水，以泽为阴水，与夫子不合。'李曰：'然。然亦有两语佳。'炎曰：'岂非"学者当於羲皇心地上驰骋，不当於周、孔脚迹下盘旋"邪？然此二语亦非也。无周、孔之辞，则羲皇心地，学者何从探之？'李无语"。李名椿。

※《易正误》一卷

陈氏曰：不知何人作，也称其名曰阳，又称元祐以来云云，则近世人也。据序，为书三篇，曰《正误》，曰《脱简》，日《句读》。今所存惟《正误》一篇。大抵增益郭、范之说，故并附二书册後。

※《周易外义》三卷

陈氏曰：不知何人作，载於《三朝史志》，则其来亦久矣。大抵於《易》中所言及於制度、名物者，皆详注之，於《易》之本旨，无所发明，故曰"外义"

※《广川易学》二十四卷

陈氏曰：中书舍人东平董逌彦达撰。

※《周易窥馀》十五卷

陈氏曰：资政殿学士金华郑亨仲撰。兼取象义，不解《乾》、《坤》二卦，独自《屯》卦始。刚中尝得罪秦桧，岂其于《乾》、《坤》之义有所避邪？

※郑东卿《易卦疑难图》二十五卷

自序：富沙邱先生告某曰："《易》尽在画中，当求诸画中，始得其理。若《易》之用，则画有所不尽。"於是画一卦置之座，则六十四卦周而复始，积日累月，几五年而後有所入。医卜算历之书，黄老丹灶之说，经传子史，凡与《易》相涉者，皆博观之。不泥於文字，而一采其意旨，以求於吾之卦画。则始之六十四卦，皆一理也。一理皆本於吾之一心，心外则无理，理外则无心，心理混融，与象数体用冥而为一言乎！天地之大，蚊虻之细，皆不出於吾之心内焉。圣人岂欺我哉！

陈氏曰：其书以六十四卦为图，外及《六位》、《皇极》、《先天》、《卦气》等图，各附一论说，末有《系辞解》。自言其学出於富沙邱先生，以为《易》、理皆在於画中，於是日画一卦，周而复始，久而後有所入。沙随程迥可久曰：邱程字宪古，尝有诗曰："《易》理分明在画中。"又曰："不知画意空笺注，何异丹青在画中。"其学传之东卿云。永嘉所刊本作二册，不分卷，无《系辞解》。东卿，三山人，字少梅。

先君曰：此书本五行卦气之说，而象数义理出焉。无朱子发之琐碎，戴师愈之矫伪，读之时有会心者，必宿儒所著。

※张汝明《易索》十三卷

陈氏曰：汝明字舜文。撰上、下《经》六卷，外《观象》三，《观变》、《玩辞》、《玩占》、《丛说》各一。汝明，元祐壬申进士，大观初为御史、省郎。游酢定夫志其墓。

※凌公弼《易解义》十卷

陈氏曰：其书十卷。善解析文义，颇简洁，有所发明。《馆阁书目》有《集解》六卷，称朝奉大夫凌唐佐撰，亦不著本末，岂即其人耶？

※沈该《周易小传》六卷

陈氏曰：专释六爻，兼论变卦，多本《春秋左氏传》占法。卦为一论。又有《系辞》补注十馀则，附之卷末。

※昭德《易故训传》十八卷

陈氏曰：晁氏武子正撰。博采古今诸家，附以已闻，又考载籍行事，以明诸爻之变。其文义音读之异者，别之逐条，曰《同异考》。乾道中上之。其议论精博，不主一家，然亦略於象数。

※《读易老人解说》十卷

陈氏曰：参政李光泰发撰。光忤秦桧，谪海外，为此书。李尝受学於刘元城。

※《易传拾遗》十卷

陈氏曰：敷文阁直学士胡铨邦衡撰。铨谪新州，作此书。大概宗主程氏，而时出新意於《易传》之外。李泰发为之序。其曰"拾遗"，谦辞也。

※逍遥公《易解》八卷，《疑问》二卷

陈氏曰：直学士院李椿年仲永撰，其门人鄱阳吴说之景传所述，胡邦衡为作序。《疑问》者，说之所录其问答之语也。

※晦庵《易传易本义易学启蒙传》十一卷，《本义》十二卷，《启蒙》一卷

《朱子语录》曰：《易》只是卜筮之书，今人说得来太精了，更八粗不得。如某之说虽粗，然却入得精，精义皆在其中。若晓得某一人说，则晓得伏羲、文王之《易》本是如此，元来有许多道理在，方不失《易》之本意。今未晓得圣人作《易》之本意，便要说道理，纵饶说得好，只是与《易》元不相干。圣人分明说"昔者圣人之《易》，观象、设卦、系辞焉以明吉凶。"几多分晓。某所以说《易》只是卜筮书者，此类可见。问读《本义》所释《卦辞》，若看得分明，则《彖辞》之义亦自明，只须略提破此是卦义，此是卦象、卦体、卦变，不必更下注脚矣。曰：某当初作此文字时，正欲如此。盖彖辞本是释经之卦辞，若看卦辞分明，则《彖》亦可见。但後来要重整顿过，未及，不知解者能如此本意否？又曰：某作《本义》，欲将文王卦辞只大纲依文王卦辞略说，至其所以然之故，却於孔子彖辞中发之。且如"《大畜》，利贞，不家食吉，利涉大川。"只是占得《大畜》卦者为利正，不家食而吉，利於涉大川。至於"刚上而尚贤"等处，乃孔子发明，各有所主，《爻》、《象》亦然。如此则不失文王本意，又可见孔子之意，但而今未暇整顿耳。　某之《易》简略者，当时只是略搭记，兼文义伊川及诸儒皆已说了，某只就语脉中略牵过这意思。近得赵子钦书云："《语》、《孟》说极详，《易》说大略。"此譬如烛笼，添一条骨，则障了一路明。若能去其障，使之统体光明，乃更好，盖著不得详说也。上经犹可晓易解，下经多有不可解难晓处。不知是某看到末梢懒了解不得，为复是难解？又曰：《系辞》也如此，只是《上系》好看，《下系》没理会。

陈氏曰：晦庵初为《易传》，用王弼本。复以吕氏《古易经》为《本义》，其大指略同，而加详焉。首列九图，末著揲法，大略兼义理、占象而言。《启蒙》之目曰《本图书》、《原卦画》、《明著筮》、《考变占》凡四篇。

※《周易变体》十六卷

陈氏曰：吏部郎中都洁圣与撰。用蔡墨言《乾》六爻之例，专论之卦为主。

※《系辞精义》二卷

陈氏曰：吕祖谦伯恭集程氏诸家之说，程《传》不及《系辞》故也。《馆阁书目》以为託祖谦之名。

※《大易粹言》十卷

陈氏曰：知舒州曾穜献之集二程、张载、游酢、杨时，外及二郭之学为一书。穜尝受学於郭白雲。

※吕伯恭《古易》、《音训》共十四卷

陈氏曰：伯恭所定，篇次与吕微仲同，《音训》则其门人王莘叟笔受。晦庵刻之临漳、会稽，益以程氏是正文字及晁氏说，所著《本义》，据此本也。

※吴仁杰《古周易》十二卷

陈氏曰：仁杰所录，以《爻》为《系辞》，今之《系辞》为《说卦》。其言《十翼》谓《彖传》、《系辞传》上下、《说卦》上中下、《文言》、《序卦》、《杂卦》、并上、下经为十二篇。按汉世传《易》者，施、孟、梁邱、京、费。费最晚出，不得立於学官，其学亡章句，惟以《彖》、《象》、《文言》等解上、下经。自刘向校中古文《易经》，诸家或脱"无咎"、"悔亡"，惟费氏与古文同。东京名儒马、郑皆传之。其後，诸家皆废，而费学孤行，以至於今。其合《彖》、《象》、《文言》於经，盖自康成、辅嗣以来，展转相传，学者遂不识古文本经，甚至於今世考官命题，或连《彖》、《象》、爻辞为一，对大义者，志得而已，往往穿凿傅会，而经旨破碎极矣。凡此诸家所录，虽颇有同异，大较经自为经、传自为传，而於传之中《彖》、《象》、《文言》，亦各不相混，稍复古文之旧，均有补於学者，宜并存之。又有九江周燔所次附见吴氏书篇末，今古文参用，视诸本为无据云。又有程迥可久《古易考》十二篇，见後。

※《程大昌易原》十卷

陈氏曰首论天地五十有五之数，参之《河图》、《洛书》大衍之异同，以此为《易》之原也，以及卦变、揲法，皆有图论，往往断以已见，出先儒之外。

※《李舜臣隆山易本传》三十三卷

陈氏曰：其自序以为《易》起於画，舍画无以见《易》。因画论心，以中为用如舍本卦而论他卦，及某卦从某卦来者，皆所不取。洪景卢为之序。

※《沙随易章》十卷，《外篇》一卷，《占法》一卷，《古易考》一卷

陈氏曰：程迥可久撰。其论占法，杂记占事尤详。迥尝从喻樗子才学，登科，仕至邑宰。及与前辈名公交游，多所见闻，故其论颇有源流根据。《古易考》十二篇，阙《序》、《杂卦》。

※《杨诚斋易传》二十卷

陈氏曰：其序以为《易》者，圣人通变之书。惟中为能，中天下之不中；惟正为能，正天下之不正；中正立而万变通。又言古未有字，八卦之画即字也。

※《林黄中周易经传集解》三十六卷

《朱子语录》曰：林黄中以互体为四象八卦。林侍郎来言，论"《易》有太极，是生两仪，两仪生四象，四象生八卦。就一卦言之，全体为太极，内外为两仪，内外及互体为四象，又颠倒取为八卦。"先生曰："如此则不是生，却是包也。始画卦时，只是阴阳奇耦，一生两，两生四，四生八而已。方其为太极，未有两仪也，由太极而後生两仪；方其为两仪，未有四象也，由两仪而後生四象；方其为四象，未有八卦也，由四象而後生八卦；此之谓生。若以为包，则是未有太极，已先有两仪；未有两仪，已先有四象；未有四象，已先有八卦矣。"林曰："惟其包之，所以生之也。"先生曰："包，如母之怀子，子在母中；生，如母之产子，子在母外。"

陈氏曰：黄中淳熙中表进其书。末卷为《六十四卦立成图》。言圣人以八卦重为六十四，未闻以《复》、《姤》、《泰》、《否》、《临》、《遁》变为六十四也。以辨邵尧夫、朱子发之说。其与朱侍讲违言，以论《易》不合，为朱公所辟也。

※《数学》一卷

陈氏曰：杂录象数诸图说，不知何人所录。

※《赵善誉易说》二卷

陈氏曰：善誉为潼川漕，进《易说》，每卦为论一篇。

※《何万易辩》三卷，《渊源录》三卷

陈氏曰：万为《辩》三十三篇，大抵多与先儒异。《渊源录》者，盖其《易解》未成书，仅有《乾》、《坤》二卦而已。万受知阜陵，官至右司郎中、知漳州。

※《戴溪易总说》二卷

陈氏曰：每卦为一篇。溪，嘉定初为东宫端尹，作此以授景献。

※《项安世周易玩辞》十六卷

陈氏曰：安世当庆元中得罪时论，居江陵。杜门潜心不出。诸书皆有论说，而《易》为全书。其自序以为读程《易》三十年，此书无一字与之合；合则无用乎此书矣。世之君子，以《易传》之理观吾书，则本末条贯，无一不本於程氏者。以《易传》之文观吾书，则恐有"西河疑女"之诮。大抵程氏一於言理，尽略象数，而此书未尝偏废。程氏於小象颇欠发明，而此书爻象尤贯通。盖亦遍考诸家，断以已意，精而博矣。

※《林至易禅传》二卷，《外篇》一卷

陈氏曰：至撰。凡三篇：曰《法象》，本之太极；曰《极数》，本之天地之数；曰《观变》，本之揲蓍十八变。《外篇》则曰《反对》、《世应》、《互体》、《纳甲》、《卦气》之类，凡八条。

※《述释叶氏易说》一卷

陈氏曰：叶正则为《习学记言》，《易》居其首。门人建安袁聘儒述而释焉。聘儒，绍熙进士。

※《王炎易笔记总说》共九卷

陈氏曰：炎尝以《上、下经解》进表，作十卷，今但六卷，并《系辞》二卷为八，关《说卦》。於象数颇有发明。

※《郑汝谐易翼传》二卷

陈氏曰："翼"云者，所以为程《传》之辅也。大抵以程《传》为主，而附以已见之异。然汝谐立朝，多为善类所不可，至互相排击。仕至吏部侍郎。

※《赵南塘易说》三卷

陈氏曰：专辨《十翼》非夫子所作，其说多自得之见也。

※《真西山复卦说》一卷，《吴如愚准斋易说》一卷，《冯椅厚斋易学》

《中兴艺文志》：椅为《辑注》、《辑传》、《外传》。盖以程沙随、朱文公虽本《古易》为注，犹未及尽正《孔传》名义，乃改"彖曰"、"象曰"为"赞曰"，以系卦之辞即为《彖》，系爻之辞即为《象》。王弼本"彖曰"、"象曰"，乃孔子释《彖》、《象》，与商飞卿说同。又改《系辞》上下为《说卦》上中，以《隋经籍志》有《说卦》三卷云。








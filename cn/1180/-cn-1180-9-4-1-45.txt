殷武

六章，三章章六句，二章章七句，一章五句


首章讲：此祀高宗之乐。言：王者振积衰之运，岂偶然哉？有明作之大功者，斯可称中兴之令主，而享无穷之祀也。若我汤孙，可语是矣。





挞彼殷武，奋伐荆楚。

殷武，殷王之武。荆楚乘商道之寖衰，而为悖逆之举，故汤孙挞然用武，以奋伐荆楚。





罙入其阻，裒荆之旅。

罙，冒也。阻，险也。裒，聚也。夫荆楚之所以敢于叛者，徒恃其地之险阻故也。于是冒入其险阻之地，以致其众而聚之，所以使之穷迫无所逃遁也。





有截其所，汤孙之绪。

汤孙，指高宗。绪，功也。夫人心既聚，而无所逃遁，则此荆楚之地无有欲涣，遂为截然整齐之所矣。若此者，果谁之绪哉？实惟汤孙也。为汤之后，思欲复汤之业，故能平荆楚之乱，以振王纲于既坠，合人心于既涣也，非汤孙之绪何哉？

二章讲：夫荆楚既伐，于是申大义以责之。曰：





维女荆楚，居国南乡。

国，商国。维女荆楚，乃敢为乱者，岂以其地之远哉？特居吾国之南乡耳。





昔有成汤，自彼氐羌，莫敢不来享，莫敢不来王，曰商是常。

氐、羌，西方之夷。享，献也。世见曰王。常，常礼。独不观氐、羌之事成汤乎？昔有成汤之世，自彼氐、羌之远，亦以普天之下皆王土，莫敢不来享而致方物之献也；以率土之滨皆王臣，莫敢不来王而守世见之礼也。且曰来享来王，兹固商之常礼，而我不敢以不遵也。夫远如氐、羌且然，况女荆楚曷敢不至哉？此吾今日所以观兵而来也。

三章讲：荆楚既平，诸侯自服。





天命多辟，设都于禹之绩。岁事来辟，勿予祸適，稼穑匪解。

多辟，众诸侯。天下土地皆禹所治，故曰禹绩。岁事，乃诸侯之职事。来辟，即来王也。解，怠也。但见侯王、君公皆天之所命者也，九州、五服皆禹之所治者也。自今视之，天命之多辟，其设都于禹之绩者，各修其岁事，来述职于商，以祈王之不谴焉。盖惟惧祸谪之及，何有干赏之意？且曰国家之大事在稼穑，我今土地辟，田野治，而稼穑之匪懈，王之罪谪庶乎其可免矣！其诸侯畏服有如此者。

四章讲：夫以华夷率服，则中兴之功伟矣。然所以致之者，岂无其本哉？





天命降监，下民有严。

监，视也。严，威也。诚以天之降监，不在乎他，而在乎民。民之所归者，天必从而予之；民之所去者，天必从而夺之。是下民虽至微，而实操乎予夺大君之权，不亦甚可畏矣乎？





不僭不滥，不敢怠遑。

僭，赏差。滥，刑过。惟我汤孙以民心即天意，而畏民即所以畏天也。于是有赏也，与众共之，而不失之僭；有罚也，与众共之，而不失之滥。且此心之兢兢于中，不敢有一息之怠遑，惟恐其或失之僭滥也。如是则赏罚协民之心，而民心悦矣。





命于下国，封建厥福。

下国，作天下看。封，大也。民心悦即天意得，故天命之于下国，使为华夷之主。外焉荆楚服，而大建其福于外也；内焉诸侯服，而大建其福于内也。其成中兴之功，夫岂偶然哉？

五章讲：夫汤孙既能中兴，以成天下之功矣，则其业之盛而泽之远何如哉？





商邑翼翼，四方之极。

极，表则。盖自盘庚既没之后，威灵不振，商邑之颓久矣，四方之不取正久矣。今也汤孙一奋，体统正而朝廷尊，礼乐刑政莫不修明，商邑盖翼翼然其整齐矣。是以四方之人，莫不守其礼乐、遵其刑政，而来极于商邑也。





赫赫厥声，濯濯厥灵。

由是发之为声也，施中国而及蛮貊，赫然其显盛也；著之为灵也，诸侯威而四夷服，濯濯其光明也。





寿考且宁，以保我后生。

宁，安也。后生，指后之子孙。然岂特一时之盛哉？且获寿考之祥，遂安宁之庆，则所以嘉靖殷邦而固中兴之业者，无不至矣。故我后生犹得抚翼翼之商邑，藉赫濯之声灵，而中外畏服如故也，不有以保我之后生乎？夫高宗中兴，其业之盛、遗泽之远如此，此诚百世不磨之功也。

末章讲：夫我高宗之功如此，则吾人所以报之者，岂其微哉？





陟彼景山，松柏丸丸。是断是迁，方斫是虔。

丸丸，是直。断，斩也。迁，徙也。方，正也。斫，削也。虔，截也。于是陟彼景山，而取松柏之丸丸。既断之于山林中矣，而遂迁之于造作之所，厥材其孔良也；既王之以绳墨之法矣，而遂斫之以适其大小之用，截之以协其长短之宜，人工其曲尽也。





松桷有梴，旅楹有闲，寝成孔安。

寝，庙中之室。是以庙制皆极其美，以言乎松桷，则有梴然而长也；言乎旅楹，则有闲然而大也。寝庙于是乎成矣，所以袝神主、藏衣冠者有地矣。以此寝庙奉我高宗，为百世不迁之祀，与烈祖成汤相为无穷，而不在三昭三穆之数，不有以安我高宗之神乎？高宗之神安，而后吾人报功之心亦因以安矣。

夫高宗有不世之功，而商人有不世之报，故袝庙而歌之。其善于美盛德而告成功也与！要之，高宗由有傅说之辅，得闻圣人之学，始终一敬，故能嘉靖殷邦，享盛长久。然则不迁之庙，尤不可无傅说之配享。






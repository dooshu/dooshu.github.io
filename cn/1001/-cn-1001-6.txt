岳珂　病虎行

长风吹谷白日暗，旷野人稀云黯澹。

狐狸啸舞豺狼嗥，病虎妥尾行蓬蒿。

天寒泉冻山骨高，皮枯髀痒霜爪搔。

纷纷晴雪{左爪右包}落毛，垂头帖耳身腥臊。

群鸦槎牙噪古木，燐火半青新鬼哭。

走麇过前不能逐，目视眈眈蹲朴{左木右敕}。

毛风血雨天地肃，何日跳踉看食肉。

天生万物有盛时，当年一啸天助威。

坐看云起行引儿，当涂宁复论老罢。

一朝老去守岩窦，落叶满山冰雪后。

壮心空在筋力疲，寂寞长饥眠白昼。

古来豪杰多沈沦，不用为鼠皆若人。

范睢折胁西入秦，内史长叹田甲嗔。

可怜百兽为披靡，转雇不如圈中豕。

男儿奋踥亦渠似，肯复虚为倚崖死。

君不见南山白额曾报恩，墙头金枕投何人。

岳珂


◇对诏问变眚

陛下初即位，遵修旧典，兴化致政，远近肃然。顷年以来，稍违于前，朝多宠幸，禄不原德。府藏空匮，有瓦解之心。观天察人，方古准今，诚可危惧。《书》曰：「僭恒若。」夫僭差无度，则言不从而下不治；阳无以制，则上扰下竭。宜密严敕州郡，察强豪大奸，以时擒讨。（袁宏《后汉纪》十九，「汉安元年。」又《后汉·周举传》少二语。）


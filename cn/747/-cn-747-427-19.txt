○送张中丞归魏博序

大河故渎，魏之奥境，魏大名也。今国家以连帅之重，特命右仆射田公以镇抚焉。授方面之寄，为诸侯之倡，职贡不俟於命锡，朝奏必资於佐幕。是以张侯有献岁之会，一之日，天子劳勤于次；二之日，有司行赏以秩。因题柱之旧荣，加专席之新宠，风生汉阙，价重周行。光照帝俞，佥允时望。且端揆有度材之鉴，中司怀匪石之心，温温恭人，表以光大多矣。恩逾三接，诏复两河，向铜台之地遥，览上京之春尽。柏署追饯，粉闱惜别，才兼二美，识者荣之。今襄海无虞，人神助道，遵我王度，树之风声。有来雍雍，信足乐也。诗可以群兴，而群公赋之。


○请舍宅为观表

臣闻道本无为，虚而必应，行之者时乘六气，得之者寿越二仪。伏惟开元天地大宝圣神文武应道皇帝陛下高居众妙，深契重元，降自三清元君，俯为万方圣主。窃见朝之上宰，是曰大贤，首学真宗，先开道观。奉扬慈旨，布淳化於苍生；恭启福因，延休於皇极。臣昧於闻道，不敢思齐，瞻言报恩，宁忘窃比？且臣孤立，明主所知。竭力效官，义惟守死，捐躯奉国，誓不偷生。所赐荣宠，所蒙任使，不因人力，特出圣衷。加以前後纠弹，频（阙）抵忤，公言成谤，恐不自明，直道招愆，甘为已分。陛下圣明先觉，真伪立分。燕客上书，遥知是诈；汉臣引过，逾察其忠。蒙独照於圣心，免获罪於浮议，尝忧万死，翻致九迁。伏念殊私，将深罔极，徒申答效，无补万分。臣旧宅在城南安化门内道东第一家，祖父相传，竹树犹茂，已更数代，垂向百年。同萧何之买田，诚为偏僻；异晏婴之近市，稍远嚣尘。臣於此中，选其胜处，减兼官之禄俸，回累赐之金帛，尽除遗堵，创建遵堂。廊宇既成，功德将毕，伏乞俯矜丹恳，特降皇慈，因诞圣之辰，充报恩之观，捧迎仙榜，光映敝庐。每至三元八节之时，天长乙酉之日，臣得澡雪纷垢，奉持斋戒。一心至愿，稽首尊容，献福圣躬，永资宝算。千生顶戴，万劫归依。虽蝼蚁之负细尘，岂能裨岳？而鸟鹊之衔微毳，有志填河。傥蒙睿泽曲流，愚诚俯遂，仰望许臣诸处，招灼然有行业道士二十七人，常修香火。无任感恩荷德之至。

贺兰进明

进明，开元十六年进士。肃宗朝历北海太守，移南海太守，摄御史大夫，充岭南节度使，旋正授御史大夫河南节度使，後贬秦州司马。


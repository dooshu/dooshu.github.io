◇述羁赋



奉明后之沾渥，将远述於荆楚。叹云霞之漫，对江山之遥阻。是时孟夏首节，雄风吹甸。晚解缆乎乡津，涕淫淫其若霰。舟飘飘而转远，顾帝都而裁见。远山碧，暮水红。日既晏，谁与同。云嵯峨而出岫，江摇漾而生风。奉玺言而遄迈，改余玉於江隈。遵阳涂而中正，轸悲心其若颓。引领京邑，瞻望弗远。恋逐云飞，思随蓬卷。观江水之寂寥，愿从流而东返。（《艺文类聚》二十七）




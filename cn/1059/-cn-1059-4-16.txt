○钱蛇

酆都熊存为予弟子远说：其乡一村落中，有蛇出为患，不知所从来，其大如盌，长数丈，惟以啮鸡雏、窃饮食而不伤人。人求而杀之，不可得。村中僧寺有隙地，一人赁而艺为圃有年矣。一旦，执锄耘草，见巨蛇蜿蜒而至，亟运锄斫之，蛇钻入穴中，仅伤其尾，而铿然如击铜铁声，就视之，乃散钱数千布穴口 【 乃散钱数千布穴口　原本「穴口」作「穴中」，据说库本改。】 。其人疑蛇为钱所化也，呼妻及弟并力掘之，深丈许，得钱一缸，约数十万，悉担归于家，顿成富人。蛇自是不复见矣。








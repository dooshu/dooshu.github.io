肝受病及卫气留积发胸胁满痛第四


〔一〕邪在肝，则病两胁中痛，寒中，恶血在内， 节时肿，善瘛，取行间以引胁下，补三里以温胃中，取血脉以散恶血，取耳间青脉以去其瘛。

〔二〕黄帝问曰：卫气留于脉《太素》作腹 中，蓄积不行，苑蕴不得常所《灵枢》下有使人二字 ，榰胁中满，喘呼逆息者，何以去之？伯高对曰：其气积于胸中者上取之，积于腹中者下取之，上下皆满者旁取之。积于上者泻人迎、天突、喉中；积于下者泻三里与气街；上下皆满者上下皆取之，与季胁之下深一寸，重者鸡足取之。诊视其脉，大而强急，及绝不至者，腹皮绞甚者，不可刺也。

气逆上，刺膺中陷者，与胁下动脉。

〔三〕胸满，呕无所出，口苦舌干，饮食不下，胆俞主之。

胸满，呼吸喘喝，穷诎窘不得息，刺人迎入四分，不幸杀人。

胸满痛，璇玑主之。

胸胁榰满，痛引胸中，华盖主之。

胸胁榰满，痹痛骨疼，饮食不下，呕《千金》作咳 逆上气，烦心，紫宫主之。

胸中满不得息，胁痛骨疼，喘逆上气，呕吐烦心，玉堂主之。

胸胁榰满，膈塞，饮食不下，呕吐，食复还出，中庭主之。

胸胁榰满，痛引膺不得息，闷乱烦满，不得饮食，灵墟主之。

胸胁榰满不得息，咳逆，乳痈，洒淅恶寒，神封主之。

胸胁榰满，鬲逆不通，呼吸少气，喘息，不得举臂，步廊主之。

胸胁榰满，喘逆上气，呼吸肩息，不知食味，气户主之。

喉痹，胸中暴逆，先取冲脉，后取三里、云门，皆泻之。

胸胁榰满，却引背痛，卧不得转侧，胸乡主之。

伤忧悁思气积，中脘主之。

胸满，马刀，臂不得举，渊腋主之。

大气不得息，息即胸胁中痛，实则其身尽寒，虚则百节尽纵，大包主之。

胸中暴满不得卧一云不得喘息 ，辄筋主之。

胸胁榰满，瘛疭引脐腹痛，短气烦满，呕吐，巨阙主之。

腹中积气结痛，梁门主之。

伤食，胁下满，不能转展反侧，目青而呕，期门主之。

胸胁榰满，劳宫主之。

多卧善唾，胸满肠鸣，三间主之。

胸满不得息，颈颔肿，阳谷《千金》作阳溪 主之。

胸肋胀，肠鸣切痛一云胸胁支满，腹中切痛 ，太白主之。

暴胀，胸胁榰满，足寒，大便难，面唇白，时时呕血，太冲主之。

胸胁榰满，恶闻人声与木音，巨虚上廉主之。

胸胁榰满，寒如风吹状，侠溪主之。

胸胁痛，善太息，胸满膨膨然《千金》作胸背急 ，丘墟主之。

胸胁榰满，头痛，项内寒热，外丘主之。

胁下榰满，呕吐逆，阳陵泉主之。






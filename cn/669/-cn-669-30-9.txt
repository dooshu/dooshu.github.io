9　勃海清河信都河水溢　李尋言勿塞以觀水勢


鴻嘉四年，勃海、清河、信都河水溢。李尋等言：「議者常欲求索九河故迹而穿之，今因其自決，可且勿塞，以觀水勢。」

【元圻案】此溝洫志文。李尋傳：「尋，字子長，平陵人也。治尚書，好洪範災異，又學天文、月令、陰陽。哀帝初，遷黄門侍郎、騎都尉。」





降水亦曰枯洚渠　爾雅九河　九河所在諸説　九河漢得三唐得六　齊禁曲防不塞河　九河當在滄平二州境　九河碣石苞淪於海


信都，冀州信都縣，禹導河，北過降水即此。亦曰枯洚渠〔一〕，西南自南宫縣界入〔二〕。閻本自「信都縣」以下二十五字作小注，今從何本。禹貢「九河既道」，爾雅：「一曰徒駭，二曰太史，三曰馬頰，四曰覆鬴，五曰胡蘇，六曰簡絜，七曰鉤盤，八曰鬲津，其一河之經流。」【原注】先儒不知「河之經流」，遂分簡絜爲二。〇元圻案：林之奇尚書解七：「曾氏旼曰：『自徒駭至於鬲津，皆是複名，先儒以「簡絜」爲單名，固不倫矣。爾雅所載，但有八名，其一不名者，河之經流也。先儒不知河之經流不爲異名，故分「簡絜」而爲二。』漢許商曰：『徒駭是河本道，東出分爲八支。』審如許商所言，則河自徒駭乃分爲八；審如曾氏之言，則是其一爲經流，而其八者皆其支派也。然據下文曰：『又北，播爲九河，同爲逆河，入於海。』九者並列支派，則其勢均也，安得以其一爲經流，以其八爲支派哉？九河之地在漢平原郡以北。許商曰：『徒駭、胡蘇、鬲津，今在成平、東光、鬲縣界中。』唐孔氏云：『上言三河，下言三縣，則徒駭在成平，胡蘇在東光，鬲津在鬲縣，其餘不復知也。』爾雅九河之次，從北而南，既知三河之處，則其餘六者，太史、馬頰、覆鬴在東光之北、成平之南，以簡絜、鉤盤在東光之南、鬲縣之北，理或然也。」徒駭，【原注】寰宇記：在滄州清池。許商云在成平。〇何云：「地理志『勃海郡成平』下注云：『虖沱河，民曰徒駭河。』」〇案：邵氏爾雅正義曰：「今河間府交河縣東有漢成平故城。」馬頰，【原注】郡縣志：在德州安德。寰宇記：在棣州滴河北。輿地記即篤馬河也。〇集證：「地理今釋：『山東濟南府平原縣北有篤馬河，東北經陵縣、德平、商河、樂陵諸縣界，其流或斷或續，相傳即馬頰河也。』」覆鬴，【原注】通典：在德州安德。〇集證：「地理今釋：『濟南郡德州有覆釜河。』」〇案：「鬴」，一作「釜」。郭氏音云：「鬴，古釜字。」胡蘇，【原注】寰宇記：在滄州饒安、臨津、無棣三縣。許商云在東光。〇集證：「饒安，今滄州。臨津，今南皮縣。無棣，今慶雲縣。並屬河間府。」〇案：邵氏爾雅正義曰：「今河間府東光縣有漢東光故城。」簡絜，【原注】輿地記：在臨津。〇集證：「地理今釋：『河間府南皮縣城外有簡河、絜河，二河相去最近。』」〇案：爾雅郭注云：「簡水道簡易，絜水多約絜。」是分簡、絜爲二也。邵氏正義曰：「史記正義云：簡河在貝州歷亭縣界，金史地理志：南皮縣有潔河。」鉤盤，【原注】通典、寰宇記：在滄州樂陵東南，從德州平昌來。輿地記：在樂陵。〇集證：「地理今釋：『濟南府樂陵縣東南有鉤盤河，自平原、德平二縣界流入，至海豐縣東入海。』」〇案：「盤」，爾雅作「般」。陸氏釋文云：「本又作『盤』。李本作『股』，云水曲如鉤，折如人股，故曰鉤股。」今案禹貢正義引李巡云：「鉤盤，言河水曲如鉤，屈折如盤也。」與陸氏所見本不同。鬲津，【原注】寰宇記：在樂陵東，西北流入饒安。通典：在饒安。許商曰：在鬲縣。輿地記：在無棣。〇集證：「地理今釋：『德州西南有鬲津河，東經吴橋、寧津、德平、樂陵、慶雲諸縣界，至海豐縣大沽口入海。』」〇案：邵氏爾雅正義曰：「詩疏云：『徒駭是九河之最北者，鬲津是九河之最南者。』爾雅之文，從此而説也。太史、馬頰、鉤盤，文在胡蘇之上，則三者在成平之南、東光之北也。簡、絜、覆釜，文在胡蘇之下，則三者在東光之南、鬲縣之北也。鬲縣故城在今德州北。」太史，【原注】不知所在。〇案：爾雅郭注云：「今所在未詳。」邵氏正義曰：「書疏引李巡云：『太史，禹大使徒衆，通其水道，故曰太史。』詩疏引孫叔然云：『太史者，大使徒衆，故依名云。』釋文引『或云太史者，史官記事之處』。導河書云：『太史在德州安德縣東南，經滄州臨津縣西，未之詳也。』」漢世近古，止得其三，唐人遂得其六，歐陽忞輿地記又得其一。或新河載以舊名，或一地互爲兩説，皆似是而非，無所依據。案：程大昌禹貢山川地理圖敘説曰：「自漢至唐，講求九河甚悉。漢世近古，止得三派。唐人集累世積傳之語，乃説九得其六，近古而采獲者少，遠古而采獲者多，已不可信。至其顯然譌誤者，班固明以滹沱爲徒駭，而不悟滹沱不與古河相涉。樂史所説馬頰，乃以漢世篤馬河當之，此類皆其明不可據者也。」鄭氏以爲齊桓塞其八流以自廣。夫曲防齊之所禁，塞河非桓公所爲也。程氏大昌禹貢論以爲九河之地，已淪於海，謂今滄州之地，北與平州接境，相去五百餘里，禹之九河當在其地。酈道元亦謂「九河、碣石，苞淪於海」。【原注】篤馬河在平原縣，今德州。樂史以爲馬頰，誤矣。

【閻按】九河淪於海，乃王莽時王横一家之言，未詳考驗者。辯見尚書古文疏證。

【方樸山云】先儒謂徒駭即河之經流也，蔡氏無所因承，苟出胸臆，何庸述而志之，上誣爾雅？

【三箋盛柚堂百二云】九河以下，全本蔡九峰書傳。原注皆當作正文。

【程易田云】九河據爾雅之次，五曰胡蘇，居九者之中。邢昺疏云：「溝洫志許商曰『徒駭、胡蘇、鬲津』，蓋舉首中尾之三河以包其六，是以下文即著其地，曰『今見在成平、東光、鬲縣界中』，然則徒駭在成平，胡蘇在東光，鬲津在鬲縣矣。九河之次，從北而南，則太史、馬頰、覆鬴三河在東光之北，居成平之南，簡絜、鉤盤二河在東光之南，居鬲縣之北。」胡蘇爲九河之中出者無疑矣。其名曰扶蘇者何也？言九河分布派流胡蘇然，舉其中者象形名之，得包其九也。扶蘇曷爲其象分布派流之形也？「胡蘇」猶「扶蘇」，七發曰「龍門之桐根扶蘇」，注引説文：「扶蘇，四布也。」史記上林賦「垂條扶於」，郭璞曰「猶扶蘇也」。扶蘇、扶於，轉之皆得爲「胡蘇」。而胡蘇之命名，居九河之中，餘河則四布於其外，故得象分布派流之形也。孫炎曰：「胡蘇，水流多散胡蘇然。」説義最精。然指一河言，而不知其爲象九河之形，猶皮傅也。閒嘗博覽而證明之。周官司戈盾職云：「及舍，設藩盾。」注云：「盾可爲藩衞者，如今之扶蘇與。」據鄭義，扶蘇，漢時見有之物也。詩山有扶蘇毛傳云：「扶蘇，扶胥小木也。」曰小木，則非木名可知。蓋扶蘇疊韻字，蘇胥又雙聲相轉。

【元圻案】水經注五：「齊桓霸世，塞廣田居，同爲一河。故自堰以北，館陶、廮陶、貝丘、鬲、般、廣川、信都、東光、河間樂成以東，城地並存，川瀆多亡。」〇案：堰，謂沙丘堰。〇程大昌禹貢論上：「唐之平、滄二郡，隅海而立，其側出而在海北者平也，其横海而在海西者滄也。以古九州言之，平純爲冀，滄則中分其地，南當爲兖，北當爲冀者也。九河之播在大陸北，大陸於唐爲深州。深與滄東西相距，則九河入滄，當趨北斜行，是既以平爲鄉矣。斜北之極，又有逆河承之，乃入於海，則逆河之地，當距平不遠矣。合滄境南北言之，以里數地，蓋五百而遥，以北五百里海水爲九河、逆河故地，而取其北傍驪城之碣石以爲冀境，對東之碣石，則正逆河注海之地也。逆河當於此地注海，而碣石正直其地，其不真爲禹河碣石也乎？張揖嘗言碣石已在海中，而酈道元引其言以主王横九河淪海之論，豈亦有見於此耶？」

〔一〕「洚」，元刊本作「降」。

〔二〕自「信都縣」以下二十五字，元刊本作小注。






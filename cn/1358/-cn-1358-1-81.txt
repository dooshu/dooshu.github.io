萨天锡纪事

萨天锡以宫词得名，其诗清新绮丽，自成一家，大率相类。惟《纪事》一首，直言时事不讳。诗云：“当年铁马游沙漠，万里归来会二龙。周氏君臣空守信，汉家兄弟不相容。只知奉玺传三让，岂料游魂隔九重？天上武皇亦洒泪，世间骨肉可相逢？”盖泰定帝崩於上都，文宗自江陵入据大都，而兄周王远在沙漠，乃权摄位，而而遣使迎之。下诏四方云：“谨俟大兄之至，以遂固让之心。”及周王至，迎见於上都，欢宴一夕，暴卒。复下诏曰：“夫何相见之顷？宫车弗驾，加谥明宗。”文宗遂即真，皆武宗子也。故天锡末句云然。






鱼孽


魏齐王嘉平四年五月，有二鱼集于武库屋上，此鱼孽也。王肃曰：“鱼生于水，而亢于屋，介鳞之物，失其所也。边将其殆有弃甲之变乎！”后果有东关之败。干宝又以为高贵乡公兵祸之应。二说皆与班固旨同。

武帝太康中，有鲤鱼二见武库屋上。干宝以为：“武库兵府，鱼有鳞甲，亦兵类也。鱼既极阴，屋上太阳，鱼见屋上，象至阴以兵革之祸干太阳也。至惠帝初，诛杨骏，废太后，矢交馆阁。元康末，贾后谤杀太子，寻亦诛废。十年之间，母后之难再兴，是其应也，自是祸乱构矣。”京房《易传》曰：“鱼去水，飞入道路，兵且作。”






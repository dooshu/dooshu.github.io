○送卢侍御史赴王令公幕序

持俯仰，全检剂，从容温谨之地，龌龊之士也；跨时俗，尚奇伟，抗志风之表，从横之才也。监察御史范阳卢公，神宇耸峙，襟录爽拔，脱苛细於尘垢，得豪隽於意气，义分形於造次，才画充於怀抱，迈迹遐逸，与人无伦。年未弱冠，为鄱阳尉，目事必割，间无留刃，势掩曹辈，快声飙驰。江西伯常侍鲍公、祭酒李公，宠以宾介之目，授以丛剧之务，政或阙漏，我能补焉。无几何，驰车远游，北至恒冀，闻以利计於司徒王公。司徒器之，开深沉之怀，垂沛然之爱，欢则胶固，义存讽谕，故能不四五年，始自黄绶历廷评、司直，冠惠文冠，御史虽取恩知己，实自蹑青云之梯也。况年才黑发，采色照地，奋於名迹，其心嶷嶷，则气高五白之博，室有千金之数，直大夫豪达之事，岂足累隘目之视耶？昨扁舟南行，次庐陵郡下，适值侍御将归华幕，幸接便道，为共济之游，话酣意密，备取贤主君之盛业，欢喜失次，若无所从。因辄以狂瞽，私自忖度，以为人生於世，其公者，树勋烈，铭鼎鼐，休声巍巍，垂之无穷，其私者，富贵寿考而已矣。今令公功德格皇天，忠义贯古人，地方数千里，甲兵十馀万，身为上公，寿方无疆，英英三子，殷如川渎，尚书以宽厚保师旅，大夫以沉毅威暴乱，都尉以才智承恩泽，一门雄雄，洪业所锺，生人之美，尽於斯矣。成天下之务者时也，射万世之利者势也，若当此时，抗双旌，驱四牡，星驰丹陛，对扬休命，彼燕赵东平之诸侯，耻不若也，皆执玉帛，争修觐礼，使纯诚动鬼神之感，光耀增日月之辉，君臣之道，穆穆皇皇，则史册之美，又尽於此矣，夫何犬戎之琐细，而敢为大国之患难，纡令公之思虑哉？侍御犀额燕颔，骨状甚贵，悬知是行也，必能露丹恳，骋飞辨，大陈明义，以酬国恩。山中异日，偶承来问，闻侍御褒衣结绶，从公於北阙之下，明天子以卿大夫印绶加之，不可得而让也。穷秋叶脱，雁号霜劲矣，行道开襟，下帆锺陵。众君子璋伟士，英英照烂，美侍御之所从也，乐请抒诗什以贶之。载懦夫也，觞（疑）所谓，以附於叙末。


陈九龙先生函丈（先生讲学处在宣城云山。）

大道浩难归，先民义不让。
爱兹岩谷好，彦会环相向。
讲席苍岩颠，弦歌白云上。
至乐遂忘疲，荒榛得开创。
先生所晏处，数椽如斗帐。
维余先大父，入室依几杖。
群贤争豫附，六经资保障（九龙先生有《九经翼》。）。
至今垂百年，颓构仍青嶂。
风雨念飘摇，俎豆屹无恙。
寸壤已陈迹，耆旧此瞻望。
后来者何人，前旌或可抗。



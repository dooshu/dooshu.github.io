答郑藩伯


孤之推毂执事，非有平生之素、左右之容也。实本一念好贤之真，有不自知其所以然者。不意别后，执事遂横罹口语，铩羽卑栖，使孤爱护虽殷，力无所及。歉甚，歉甚。虽然，此损益进退之关，不可忽也。

辱华翰，谓勉修三事，除其近名近利之心，此语最为切实。孤窃窥执事近利之心，固知必无；近名之念，似未尽克。然此念不除，虽苦心白首，毕竟但成一闻人，不能为圣贤。佛氏所谓到老只得一把茅盖头。若今之谈学者则利而已矣，乌足道哉！






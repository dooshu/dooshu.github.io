友人会宿





涤荡千古愁，留连百壶饮。良宵宜清谈，皓月未能寝。醉来卧空山，天地即衾枕。春日独酌二首东风扇淑气，[一]水木荣春晖。白日照绿草，落花散且飞。孤云还空山，众鸟各已归。彼物皆有托，吾生独无依。[二]对此石上月，[三]长醉歌芳菲。

[一]《南史·衡阳王义季传》：“阳和扇气，播厥之始。”陆机诗：“蕙草饶淑气。”张铣注：“淑，善也。”



[二]陶潜诗：“万族各有托，孤云独无依。”



[三]谢灵运诗：“暝还云际宿，弄此石上月。”





其二





我有紫霞想，缅怀沧洲间。[一]且对一壶酒，澹然万事闲。横琴倚高松，把酒望远山。长空去鸟没，落日孤云还。但恐光景晚，宿昔成秋颜。

[一]《广韵》：“缅，远也。”






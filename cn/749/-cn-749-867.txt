潘牥


牥字庭坚，号紫岩，闽（今福建省）人。生于嘉泰四年（1205）。端平二年（1235）进士第三，历太学正，通判潭州。淳祐六年（1246）卒，年四十三。有紫岩集。

水龙吟

上缺玉带悬鱼，黄金铸印，侯封万户。待从头，缴纳君王，觅取爱卿归去。

南乡子

题南剑州妓馆

生怕倚阑干。阁下溪声阁外山。惟有旧时山共水，依然。暮雨朝云去不还。

应是蹑飞鸾。月下时时整佩环。月又渐低霜又下，更阑。折得梅花独自看。

乌夜啼

无端小雪廉纤。入平檐。金鸭旋添龙饼，莫开帘。

寻梅约。开还落。可曾忺。合作一年春恨，上眉尖。

满江红

筑室依崖，春风送、一帘山色。沙鸟外，渔樵而已，别无闲客。醉后和友眠犊背，醒来瀹茗寻泉脉。把心情、分付陇头云，溪边石。

身未老，头先白。人不见，山空碧。约钓竿共把，自惭钩直。相蜀吞吴成底事，何如只抱隆中膝。漫长歌、歌罢悄无言，看青壁。

洞仙歌

雕檐绮户，倚晴空如画。曾是吴王旧台榭。自浣纱去后，落日平芜，行云断，几见花开花谢。

凄凉阑干外，一簇江山，多少图王共争霸。莫闲愁、金杯潋滟，对酒当歌，欢娱地、梦中兴亡休话。渐倚遍、西风晚潮生，明月里、鹭鹚背人飞下。








6　鄭注周禮有三誤　徐筠周禮微言　周禮三綱領


鄭康成釋經，以緯書亂之，以臆説汩之，而聖人之微指晦焉。徐氏微言謂：「鄭注誤有三：王制，漢儒之書，今以釋周禮，其誤一；何云：「以王制爲孝文時博士作者，盧子幹一家之説。以史記封禪書索隱所載劉向七録云『文帝所造書，有本制、服制篇』者參觀，則非今禮記中王制也明矣。」〇方樸山云：「案鄭氏每以周禮駁王制，謂王制爲殷禮，何曾以釋周官？徐氏妄説。」司馬法，兵制也，今以證田制，其誤二；方樸山云：「古兵、農不分。」漢官制皆襲秦，今引漢官以比周官，小宰乃漢御史大夫之職，謂小宰如今御史中丞，如此之類，其誤三。」鶴山全云：「魏文靖了翁，字華父。」〇瀘州贍軍田記謂：「以末世弊法釋三代令典，如以漢筭擬邦賦，以莽制擬國服。」止齋夏休井田譜序謂：「以周禮爲非聖人之書者，以説之者之過也。」

【全云】鶴山同時傅琴山之説，與此略同。琴山，名伯魯，象山弟子。

【元圻案】宋王氏炎曰：「康成之釋訓，可謂有功於周禮，然六官制度以康成而傳，亦以康成而晦。一則以緯書汩之，一則以臆説參之，是以學者不得不疑。」〇經義考：「徐氏筠周禮微言，宋志十卷，未見。江西通志：『徐筠，字國堅，清江人。得之子。蚤歲擢第，知金州。』續中興書目：『徐筠學周官於陳傅良，記所口授，成書十卷。自謂聞於傅良曰：「周禮綱領有三：養君德，正紀綱，均國勢。鄭氏注誤有三」云云。』」〇禮記王制正義曰：「王制之作，蓋在秦、漢之際。知者按下文云有『正聽之』，鄭云『漢有正平丞〔一〕，秦所置』，又有『古者以周尺』之言，『今以周尺』之語，則知是周亡之後也。秦昭王亡周，故鄭答臨碩云：『孟子當赧王之時，王制之作，復在其後。』盧植云：『漢孝文皇帝令博士諸生作此王制之書。』」〇漢書藝文志：「軍禮司馬法百五十篇。」〇宋志：「魏了翁周禮折衷二卷，周禮要義三十卷。陳傅良周禮説一卷。」趙希弁讀書附志：「陳傅良周禮説三卷，舊刊於止齋文集中，曹叔遠别爲一書而刻之，且爲之説。」案以上三書，今四庫書皆不著録。

〔一〕「丞」，原作「承」，據四庫本禮記注疏卷一三王制改。






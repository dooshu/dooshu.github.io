○請復戰馬疏 【 大同戰馬】

准冀北道右布政使白希繡等會呈、蒙職憲牌、照得本院蒞任以來、詢訪邊政、咸稱馬數太少、值今虜王諸酋、因延鎮出兵套虜被創、狐兔相憐、率徙帳山後、蓄謀叵測、萬一寒盟、緩急何賴、牌仰各道會查、各營馬匹、明確具由通詳、以憑施行、各道遵依會看得大同一鎮。內障神京。外直虜穴。其衝且重不與諸邊等尺垣之外。氊幕土??集。各邊御虜有宜用步者有宜用騎者大同則應用騎也而又無名山峻谷之險以限之虜有變輒易入。入輒易深。非徒步之卒所能禦也虜之雄酋巨部。飛鞚鳴鏑之羣。聚如林莽。突如風雨。非單弱之騎所能近也故所恃以壯軍威遏虜鋒者。非多馬固不可。曩當未欵之先。本鎮戰馬。葢三萬八千有奇猶不足備衝擊之用。欵貢以後。至萬曆十八年。輒裁駑馬四千匹。裁馬料充市賞此最因習失備之弊以料草抵充主餉。十九年該閱視少卿曾乾亨復議裁戰馬四千匹。以料草抵充市本。僅以三萬匹為額。遂至壘多步伍。士無兼騎。甚有一參遊而馬不不滿三百者。一守操而馬不滿十數者。夫本鎮與宣府。並稱重地。其邊之延長同。其所當虜之強盛同。其軍士皆八萬又同。而宣鎮馬不下四萬。時以征倭馬匹耗廢故又不及三萬之數本鎮乃纔二萬餘。宣鎮東征之馬。盡數買補。本鎮未補者。尚該三千三百有奇。比鄰之境。虗實迥絕。實足以啟玩而召侮。况邇者虜懲延綏之役。日枕戈援轡。震駭于沙漠之外。倘一旦渝盟。以我二萬餘騎。星散于數百里之間。當數十萬濤奔螘聚之勢。其何以振威而決勝也哉。所有前項裁汰征調馬匹、俱當亟為議補、呈乞俯賜會題、該臣會同廵撫大同都御史房守士議照大同孤懸重鎮直當虜王巢穴一應防禦機宜。視諸邊獨稱孔棘。查得先年原設額軍一十三萬五千有奇馬五萬一千有奇、嘉靖間、偶因一二歲邊事稍寧、遂議銷兵節餉軍僅以八萬八千為額馬僅以三萬八千為額、從此武備單弱、虜勢猖獗、往往乘虗躝入、攻城陷堡、慘不可言、如石州失守、朔州殘毀、足為殷鑒迄今譚邊者、尚扼腕于銷減之議大為失策、迨隆慶初、把漢投降、俺答乞欵、自是二十餘年、雖封疆晏然無事、正宜外示羈縻、內修戰守、固不宜苟旦夕之安。忘久遠之慮。遂輕議減兵省餉為也。奈何萬曆十八年、奉議停汰駑馬四千匹、所省料草改充主餉、十九年閱視少卿曾乾亨、又議裁戰馬四千匹、所省料草改充市本、所存額馬、止于三萬、當時在事督撫諸臣。心知其不可。然以彼時內廷議論。崇尚節省。欲爭之不得。次年東倭發難。一切增兵增餉。皆耑意于東。本鎮益緘口不敢言復額馬事。且調去征倭馬七千九百八十七匹、中間又有倒死變賣買補不全之數、據今實在馬纔二萬餘匹、三雲邊備單弱至此極矣、伏乞敕下戶兵二部、再加查議、合無將本鎮戰馬、姑准以三萬四千匹為額、其餘四千匹、待後另行議復、應用馬價、就于二十七年客兵年例內移動四萬兩、仍查刷椿贓朋合等銀二萬、通融買補、應支料草、即于軍門標兵節省行糧料草銀內動支、其未補征倭馬三千三百一十七匹、俯准于寄養馬內照數兌給、或照宣府事例、准發太僕馬價五萬三千七十二兩買補、事完造冊繳查、為此具本謹題、


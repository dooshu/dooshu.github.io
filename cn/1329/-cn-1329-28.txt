董杏芬


上海董杏芬，名燧，以字行。甫能言，矢口决晴雨，无稍爽。康熙间，获异书二帙，读之，得仙术。馆钮星若家，会钮将聘妇，欲得金陵纻丝为礼。顾时已迫，杏芬请行，持金闭户，戒勿扰。越宿，挟纻丝出。其书秘不示人，或窃窥之，不可识。一日书忽自焚，乃曰：“吾将死矣！吾死三年后，可焚吾棺。”未几，果死。届三年，如其教，举棺焚之，棺中仅遗一舄。后里人有见之于吴门者，乃知其尸解以去矣。先是董族有贫者，杏芬教取杏核，去其仁，纳药于中，烧之成银，如仁大。曰：“恃此度日可耳，慎勿告人。”后其人死，遂无传。此则见《上海县志》，当不诬也。






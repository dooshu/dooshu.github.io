○議裁冗贅以省濫費疏 【 免裁將領】

臣議得制禦之方、不嫌詳密、興革之際、極當慎重、且如凉莊遊擊一事、卒然議設、卒然議革、若以今日之革為是、則前日之設為非、前日之設為是、則今日之革為非、理貴會通、不宜懸殊、荷蒙　聖明軫念邊防、下臣再議、河西人士、無不舉手加額、以為神謀淵慮、明見萬里之外、臣自本年六月十八日渡河而西、周歷凉莊之間、如古浪黑松安遠鎮羌岔口等處、親見墩堡殘破、耕牧廢弛、行旅震慴、因備詢守巡副參遊守等官、咸謂此正海套二虜交馳之所、前巡撫都御史趙錦深知其患、議添遊兵一枝、誠于地方有益、但彼時倉卒舉事、慮之殊未周詳、處之多未穩妥、舊遊兵往來輪戍。人猶以去親戚。離墳墓為難。今茲新兵經年在外。不得休息。以故人心厭苦。首倡罷兵之說此處之未當一也原議春夏駐劄凉州、秋冬駐劄莊浪不知凉州巳有分守副摠兵。莊浪巳有分守參將又留遊兵在彼。所謂以有用之兵。置之無用之地。處之未當二也。客兵遠戍、全在多方撫綏、行粮既不以時查給。月粮多被官旗侵隱。且營房未設。棲止無所、感事興懷。歸思孔切此處之未當三也。今日之計。補偏救敝則可因噎廢食則大不可。譬之塵垢之衣。少加澣濯。自當一新。若四分五裂。未免竟為長物。所據裁省遊擊。臣實不敢輕議。以臣愚見。莫若將凉莊遊擊免行裁革。照依永昌遊擊事例。移于安遠堡駐劄。東制鎮羌岔口以達莊浪。西制黑松、古浪以達凉州、無事團聚操練。有警分布截殺。倘遇徵調。城池仍令備禦官軍照舊防守。其遊擊官廨官軍營房并展修、關城等項。臣先是巳嘗區畫停當。容臣次第舉行。近城荒田。聽各軍自行開墾。永不起科。仍將遊兵除防秋時月不議外。閑暇之時、量為定立班次。令其取討衣鞋。以示休息。合用行糧料草。即于安遠堡設立倉塲。或派給鹽引。或發銀糴買。委官收受。務足支用。應得月糧。有妻孥在衛者。於本衛關支。無妻孥者。聽分守西寧道不拘常規。就彼議給。庶人情事體。兩不相妨。實為長便。


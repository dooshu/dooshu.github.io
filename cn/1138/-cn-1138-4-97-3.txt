其三 海鲋

海鲋，海中之鲫也，巨口大眼，鱼目之美无踰此者。土人呼为「佳季」，不知何指。其来以三月上旬，谚云：「椿芽一寸，佳季一阵。」惟登州四时有之。蓬莱阁下多怪石，渔人垂纶其上，一掣而得之千寻巨浪之中。好事者掬海滨之水就烹之，不加盐豉，其味逾鲜好。岛屿参差，万里一碧，雪霁烟收，荷蓑笠者错出其间，盖善画者莫能图也。

银钩才脱已充盘，渔父烟蓑五月寒。
弹子窝边明月好，十年空负钓鱼竿。


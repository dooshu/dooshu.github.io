○读韩诗外传

《韩诗外传》曰：“韶用干戚，非至乐也。舜兼二女，非达礼也。封黄帝之子十九，非法义也。往田号泣，未尽命也。”日休曰：“甚哉！韩诗之文，悖夫大教。夫尧舜之世，但务以道化天下，天下嘻嘻如一家室。其化虽至，其制未备，岂可罪以越礼哉？如以韶用干戚非至乐，则颛顼之八风，高辛之六筮，不可作矣。如以舜兼二女非达礼也，则尧之世其礼未定，不当责也又宜矣。以封黄帝之子非法义也，则丹朱商君无封邑，是庶人也。《传》曰：‘贤者子孙必有土。’又曰：‘公侯之子孙必复其始。’夫贤者与公侯，其子孙尚不废，况有熊氏道冠於五帝，化施於千世哉？如以往田号泣未尽命也，则舜之孝，匪天也，其谁知之？不号泣，则吾恐舜之命不及於尧用。呜呼！韩氏之书，抑百家崇吾道至矣。夫是者，吾将阙然。”


杨万里　送张定叟二首

直上云霄未遣休，分符京兆帝王州。

赤丸窟里无白额，碧落班中政黑头。

两地好官才半武，扁舟归兴恰中秋。

只应银信从天降，莫恋融峰与橘洲。

杨万里

杨万里　送张定叟二首

紫岩衣钵付南轩，介弟曾同半夜传。

师友别来真梦耳，江湖相对各潸然。

但令门户无遗恨，何必功名在早年。

君向潇湘我闽粤，寄书只在寄茶前。

杨万里


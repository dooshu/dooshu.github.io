○吏部尚书南曹古幢颂序

归心者在乎信，崇教者贵乎敬，离情者在乎施。故勇施则有慈，能敬则知让，敦信则晤道。大圣之善诱也如彼，群生之惠明也若此，勤而行之则近矣。何远乎哉？天官曹乩徵群材，选任庶职，（阙七字）也求而聚之，谓之会府。铨以审其能，曹以其实，而後（阙二字）实难其任。所以置卅人，皆时秀干理者得之，至於人吏殷凑，考课繁积，则分掌而决之矣。有濮阳挚宗、太原王彦、广平宋希朝、扶风马（阙五字）倩、天水尹谦光等，意珠独照，心镜常明，人贵其旧，德顺於下。发自我，清净之智也；与同人，朗彻之性也。善起真念，福生愿力，相率以道，相应以义。将以为善之於人也劝，石之为物也坚，善可常住，石可不坏。（阙八字）琢以成之，建幢题经，依教护法，於交露精舍，为七宝（阙三字）每烟炉焚香，沃罐澡水，果因心举，诚以感通，所以明空神持告天地，有请以大威力宏誓愿，兹乃（阙一字）之像教，导之浮生也。众君子义以相（阙十一字）府醴泉县丞尹公，才学特举，声明早著，作颂以美之。

尹匡祚

匡祚，天宝元年官醴泉县丞。


○批刘悟谢上表

朕闻上党亦天下之劲兵，昔者李抱真用之，一举破朱滔，再举蹙田悦，训养十万，威声殷然，人到於今，号为良将。夫以卿之勇义才略，犹将远慕韩、彭，区区抱真，夫岂难继？况以克融、庭凑之狂脆小贱，比朱滔、田悦之炽大结连，是犹以孩婴而校贲育也。蜂蚁相聚，其能久乎？卿宜密运谟猷，明宣号令，避强击惰，取暴抚羸，勿争蛇豕之锋，宜得鲸鲵之首。再图麟阁，永焕缣缃，无为他人所先，当使功居第一。策勋在近，勿复为劳。所谢知。


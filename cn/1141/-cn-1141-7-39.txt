皇甫氏苦节诗

皇甫为旌阳王善安妇，年二十举一子。夫坐事枉死，命速嫁以存孤。泣对曰：「迟我十五年，俟孤立而报君地下。」或夺之，急断指，血淋漓。十五年后，卒如其言死。
呜呼古烈女，怀霜心所安。
苟活义不忍，求死良独难。
凛冬盛杀气，兰蕙无彫残。
孤根既已植，衔哀摧肺肝。
死诀言在耳，念彼泉下单。
乌啼爱长夜，宁知天风寒。



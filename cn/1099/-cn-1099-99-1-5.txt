○覆廵撫延綏都御史疏 【 延綏邊務】

一嚴禁例以除宿弊、今後各鎮守太監總參等官、有犯役占科歛等事者。太監取回。宜照文職犯贓事例。不許推用將官革任。降級者拿問。其奏帶撥置之人發極邊衞充軍。一聯邊堡以壯軍勢、請新安邊營分守參將并千戶所查帶原該兵馬、仍于舊安邊營住劄于十字澗築城、將把都永清二堡官軍、移調操守于甎井築城將石澇新興二堡官軍、移調操守于花馬池、鹽池鎮城、亦量增築、添設守備官、移調三山饒陽二堡官軍操守、又營堡旁地膏腴千頃、均給官軍、聽其開種、四五年後、乃可徵租、又于鎮城至波羅堡適中之地、增築平夷舊城撥軍操守。以遏虜衝。一止濫刑以重人命、各將領于所轄官軍、除臨陣退縮、許用軍法外、其餘有犯、止用常刑、其情罪稍重者、行撫按參治、如有酷用非刑、致損人命者、聽各該撫按紏舉論罪、一明軍功以勸武勇、凡名邊官軍斬獲首級先行兵備官研審的確、開載明白、送廵撫再審奏報、一面行廵按御史照例覆勘、以候陞賞、若兵備官審報不公、坐以狥私罪名、一減繁瑣以便節制、請今後軍職有犯、除徒流以上、照舊奏請外、其餘笞杖罪名、乞照雲貴事例、聽廵撫官照舊罰治、年終類奏以備查考、一利器戒以供戰陣、請行四川廣西雲貴福建等處、但有一應器械、可以破虜殺賊、如強弩??氐甲神鎗籐牌等項、俱照頒式樣製造。或撥委工匠。及善于用使之人。赴各邊演習。


○懷慶府修建河內縣河渠記 【 懷慶河渠】

河內在中州稱沃壤。故賦入倍它邑。其地饒水泉浸灌之利。葢沁水自太行南出由枋口。而東會堯王泉。水又東丹水注之。丹沁之名。古今甚著。堯王泉不見于傳記。徵之水經註。五行之阜。丹沁之間。有刊水出焉在野王西北疑即此水云。沁水之溉田葢久。其易枋口以石門。則自魏典農中郎將司馬孚始。其表云。雲雨由人。熯潦不困。民到于今賴矣。其後一見于唐河陽節度使溫造。嘗奏開懷州古秦渠枋口堰。溉濟源河內溫武陟四縣田五千餘頃。再見于元懷孟路總管潭澄。令民鑿唐溫渠溉田。然皆沁水也其鑿丹河以利民。不知始于何代。考郡誌所載。引河溉田大利也此文故詳之沁水凡引為支河者五。丹水凡引為支河者十。獨堯王泉先未有引以溉者。然丹沁諸支河特其名稱存郡志耳。其渠堰湮廢水脉閼塞者且過半。故今河內民力稱凋斁于曩時。隆慶丁卯、文安紀大夫來視郡事、毅然以興廢起疲為任、繕城隍、均田賦、節財用、肅綱紀、百度駸駸舉矣、踰年值歲???、大夫多方注措、謀所以佐百姓急者、或以水利告。大夫韙之。即躬率僚屬升丘降隰。徧搜陳迹。質諸野老之識故實者。因得夫疏導興建之宜。精心內畫。具有成算。乃白之分守陳公、委郡倅臨汾喬君某司其事、徵丁夫于居民之瀕河者分其役、捐俸金百佐其費、儲賑濟穀四百餘石給其食、鍤畚既備、百里具作、工殫吏勤、晨昏有課、甫閱月而功告竣矣、葢凡大夫所開創渠河六。在沁水有曰通濟河。曰廣惠北河。曰廣惠南河。在丹水有曰康濟河。曰普濟河又引堯王泉為惠民河。通濟即郡志所稱廣濟。水經所謂沁水南出為朱溝水者。歷濟源河內溫武陟四縣。入黃河。延二百五十餘里。意古秦渠唐溫渠大較此耳夷塞積久。漫為平野。于是浚而廓之。岸口以丈計者六。底半之深十丈。其派引而旁出者十有四焉。中為石閘二廣惠南北河。俱是濟源縣東。石梯取水。岸口視通濟得三之一。底視岸口得四之三。深一丈。敘事簡明北河長四十二里。派河十。中為陰洞二。大小閘九。南河長三十三里。派河十有三。中為陰洞一。橋二。閘如派河之數。二河俱復入沁康濟自趙家莊取水。闊一丈五尺。深半之。派河十有一。中為石閘三。橋四。普濟自翠筠觀東取水闊二丈。深得其十七。派河十。中為石閘二。石橋五。陰洞三。二河俱長三十餘里次第入于沁惠民自泉源取水。闊七尺。深倍之派河六。中為大小閘五。長一十五里。亦附廣惠北河入沁其舊丹沁支河之可葺理者。悉為之啟其塞暢其流焉。摠一語見其利由是四境之田無不受水利者河內喬尹翔鳳。謂大夫是舉、且貽懷民百世利欲勒諸堅珉、以垂示久遠、廼纂述顛末、屬史維記之、夫河內自秦漢來。民擅河渠之利。其疏浚築捍防害永利當必代有作焉乃今上下數千載間。溫節度潭總管之外無聞焉。二公固表樹閎鉅。餘豈繄無人。特以紀述不存故耳。且元史載。總管功猶唯曰沁則丹水溉田不越勝國國初時耳今時作者名氏巳遺佚不可覩。矧遠而千載下哉。大夫並浚三河。其興建視溫潭尤偉。不慮後無聞第以作法貽遠。欲使來祀可述。儀鑒不遠當必于斯文考焉。大夫名誡字勉夫、由工部郎出守懷慶、起家巳未進士云、


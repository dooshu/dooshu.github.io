◇重议有丧不作鼓吹

司空体服衰麻，心怀惨切，其于声乐，本无作理。但以鼓吹公议，致有疑论耳。

案：鼓吹之制，盖古之军声，献捷之乐，不常用也。有重位茂勋，乃得备作。方之金石，准之管弦，其为音奏，虽曰小殊，然其大体，与乐无异。是以《礼》云：「鼓无当于五声，五声不得不和。」窃惟今者加台司之仪，盖欲兼广威华。若有哀用之，无变于吉，便是一人之身，悲乐并用，求之礼情，于理未尽。二公虽受之于公，用之非私，出入声作，亦以误已。今既有丧，心不在乐，笳鼓之事，明非欲闻，宜从宁戚之义，废而勿作。但礼崇公卿出入之仪，至有趋以采齐，行以肆夏；和銮之声，佩玉之饰者，所以显槐鼎之至贵，彰宰辅之为重。今二公地处尊亲，仪殊百辟，鼓吹之用，无容全去。礼有悬而不乐，今陈之以备威仪，不作以示哀痛，述理节情（《通典》作「准礼即情」。），愚谓为允。（《魏书·礼志四》：「延昌三年，清河王怿有叔母丧，高肇有兄子丧，并上言，未知出入犹作鼓吹不。封祖胄议宜止，蒋雅哲、韩神固议不阙，房景先驳秘书监国子祭酒孙惠蔚及封祖胄重议，诏可。」又见《通典》八十二。案：此议列衔先惠蔚，而《通典》专属祖胄，疑别有据。今从《魏书》。）


王迈　挽邹帅母叶夫人二首

诗书教子昔邹母，燕喜宁亲今鲁侯。

石窌疏封时陆续，鱼轩迎养岁优游。

精专十念湘山佛，仿佛三生阆苑俦。

方拟乡舆扶上殿，不堪丹旐楚江头。

王迈

王迈　挽邹帅母叶夫人二首

昨依绿水芙蓉幙，得傍华堂萱草阴。

座识裳蒙眄异常，羹余分颍念恩深。

巢庐正洒莱衣泪，传驿俄惊楚些音。

二母生荣虽迥别，天寒陟屺一般心。

王迈


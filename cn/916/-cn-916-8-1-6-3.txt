【答宗钦诗】

〖十三章〗

〖高允为著作郎。与崔浩同撰史。宗钦赠诗以相规讽。允答之云云。後崔浩竟坐暴扬国恶。与宗钦同被诛。允以太子救得免。〗

汤汤流汉。蔼蔼南都。载称多士。载□灵珠。邈矣高族。代记丹图。启基郢（文馆词林作邦。）域。振彩凉区。

吾生倜傥。（魏书作朗到。《诗纪》同。）诞发英风。绍熙前绪。奕世克隆。方圆备体。淑德斯融。望倾群雄。（文馆词林作亻隽。）响振（魏书作骇。《诗纪》同。）华戎。

响振（魏书作骇。《诗纪》同。）伊何。金声克（魏书作允。《诗纪》同。）著。匡赞西藩。拯厥时务。放（魏书作肃。《诗纪》同。）志琴书。恬心初素。潜思渊（文馆词林作泉。）氵亭。秀藻云布。

上天降命。祚钟有代。协□紫宸。与乾作配。仁迈春阳。功隆覆载。招延隐叟。永贻大赉。

伊余栎散。才朽质（魏书作至庸。《诗纪》元。）微。遭缘幸会。忝与枢机。窃名华省。厕足丹墀。愧无荧（魏书作萤。）烛。少益天晖。

明升（《诗纪》作外。）非谕。信渐难兼。体卑处下。岂曰能谦。进不弘道。退失渊（文馆词林作深。）潜。既惭朱阙。亦愧闾阎。

史班称达。杨蔡致深。负荷典策。载蹈（文馆词林作谄。）於心。四辙同轨。覆车相寻。敬承嘉诲。永佩明箴。

远思古贤。内寻诸己。仰谢丘明。长揖南史。遐武虽存。高踪难拟。夙兴夕惕。岂获恬止。

时（《诗纪》作世。）之圯矣。灵运未通。凤马殊隔。区域异封。有怀西望。路险莫从。王泽远洒。九服来同。

有昔平吴。二陆称宝。今也克凉。吾生独矫。道映儒林。义为群表。我思与之。均於□缟。

仁乏田苏。量非叔度。韩生屡降。林宗仍顾。（魏书作物。《诗纪》同。）千载旷游。遘兹一遇。藻咏风流。鄙心已悟。年时迅迈。物我俱逝。任之斯通。拥之则滞。结驷贻尘。屡空亦敝。两闻（魏书作间。《诗纪》同。）可守。安有回赐。诗以言志。志以表丹。慨哉刎颈。义已中残。虽曰不敏。请事金兰。尔其励之。无忘岁寒。（○魏书宗钦传。《诗纪》百八。又文馆词林百五十八所引缺末一章。）


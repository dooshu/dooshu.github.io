○授牛元翼深冀等州节度使制

门下：鹰隼击则妖鸟除，弧弓张则天狼灭，汤沐具而虮虱相吊，针石炽而痈疽立溃，苟得韩卢而示之狡兔，则可备俎豆而俟脯醢矣？复何忧於越逸乎，夫将者，亦虮虱之汤沐，而渠魁之韩卢也，我得之矣，又何患焉？检校右散骑常侍深州刺史牛元翼，挺生河朔之间，迥锺海岳之秀。幼为儿戏，营垒已成，长学神枢，风云谙晓。众推然诺，已任安危，善用奇兵，尢精技击。陈安之矛丈八，颜高之弓六钧，或山立於军前，或肉飞於马上，而又谦能养勇，孝以资忠，虽胆力过人，而心诚许国。自常山作，上将罹灾，恸哭辕门，誓清妖孽。羽书三奏，驿骑四驰，上请庙谋，旁徵邻援，指期斩叛，克已图功。断自予衷，开怀用尔。夫以尔之材力，而取彼之凶残，是犹以火焚枯，以石压卵。虫臂拒辙，鸡肋承拳，万万相殊，破之必矣。而况於镇之黎人，皆朕之赤子，尔之部曲，即镇之卒徒，闻尔鼙鼓之音，怀尔椒兰之德，吾知此辈，谁不革心？尔其寒者衣之，饥者食之，无废室庐，无害农稼。苟获戎首，置之藁街，下以报忠臣之冤，上以告先帝之庙，则蚩蚩从乱，予又何诛？於戏！杀人盈城，尔其深戒，孥戮誓众，朕不忍言。再换蝉冠，新持武节，恩不虚授，尔其敬之。可检校右散骑常侍充深、冀等州节度、观察等使。


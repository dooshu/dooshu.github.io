○授李亘武部侍郎制

门下：全蜀奥区，梁岷设险，时清作镇，恒难其人。况中夏未宁，上皇南幸，益州之政，允资忠谅。非亲非贤，何以兼腹心爪牙之任？前襄阳太守李亘，贞固简肃，宗枝标秀，历践中外，咸克有声。今巴蜀之地，停銮驻跸，举尔以文武之才，倚尔以维城之固。且小司马之职，连率之重，兼而处之，不曰厚寄？懋哉厥德，无替朕命。可行武部侍郎。


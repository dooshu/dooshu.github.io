○敕西南蛮大首领蒙归义书

敕蒙归义：吐蕃於蛮，拟行报复，又隽州盐井，本属国家，中被其内侵，近日始复收得，卿彼蕃落，亦应具知。吐蕃惟利是贪，数论盐井，比有信使，频以为词。今知其将兵拟侵蛮落，兼拟取盐井，事似不虚。国家与之通和，未尝有恶，今既如此，不可不防。卿即与达奚守部落团练，候其有动，方可出兵，必无事踪，亦不得先举。隽州相去，道里稍遥，若有惊急，复须为援，并委卿与达奚守计会，无失事宜。卿於国尽诚，在边为捍，委寄得所，朕复何忧？秋中渐凉，卿及首领部落百姓并平安好，今故令内给事王承训往，一一口具，遣书指不多及。


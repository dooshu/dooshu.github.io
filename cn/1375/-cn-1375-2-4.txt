大龙湫记


大德七年，秋八月，予尝从老先生来观大龙湫。苦雨积日夜，是日，大风起西北，始见日出。湫水方大，入谷未到五里余，闻大声转出谷中。从者心掉。望见西北立石，作人俯势，又如大楹。行过二百步，乃见更作两股相倚立。更进百数步，又如树大屏风，而其颠谷含谷牙，犹蟹两螯时一摇动。行者兀兀，不可入。转缘南山趾稍北，回视如树圭。又折而入东崦，则仰见大小从天上堕地，不挂著四壁，或盘桓久不下，忽迸落如震霆。东岩趾有诺讵那庵，相去五六步，山风横射，水飞著人。走入庵避，余沫迸入屋，犹如暴雨至。水下捣大潭，轰然万人鼓也。人相持语，但见口张，不闻作声，则相顾大笑。先生曰：“壮哉！吾行天下，未见如此瀑布也。”

是后，予一岁或一至。至，常以九月。十月则皆水缩，不能如向所见。今年冬又大旱，客入到庵外石□上，渐闻有水声。乃缘石□下，出乱石间，始见瀑布垂，渤渤如苍烟，乍小乍大，鸣渐渐。急水落潭上洼石，石被激射，反红如丹砂。潭上有斑鱼二十余头，闻转石声，洋洋远去，闲暇回缓，如避世士然。家僮方置大瓶石旁，仰接瀑水，水忽舞向人，又益壮一倍。不可复得瓶，乃解衣脱帽著石上，相持扼□，欲争取之，因大呼笑。西南石壁人，黄猿数十，闻声，皆自掠扰，挽崖端偃木牵连下，窥人而啼。纵观久之，行出瑞鹿院前，日已入，苍林积叶前，行人迷不得路，独见明月宛宛如故人。老先生谓南山公也。

题记：本文记述了大龙湫在涨水季节和枯水季节的不同景象。涨水季节，瀑布从天而降，轰然如万人擂鼓，壮丽异常；枯水季节，“渤渤如苍烟，乍小乍大”，另有一番情趣。作者语言简练，描绘生动，其中写潭中斑鱼的情态，寥寥几笔，即神形毕肖，似得柳宗元《小石潭记》中写鱼之神韵。大龙湫：在雁荡山马鞍岭西四公里处，是我国著名的大瀑布，也是雁荡山最大的瀑布。水从高约190米的连云峰凌空而下，白练飞泄，十分壮观，而且随着季节、风力、晴雨的变化而不同。雁荡山在浙江乐清县，山水奇美，号称东南第一山。主峰雁湖岗顶有湖，芦苇丛生，结草成荡，秋雁常来栖宿，故称雁荡。灵峰、灵岩、大龙湫并称雁荡风景三绝。





●辽夏金元


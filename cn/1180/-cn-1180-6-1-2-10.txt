拟日讲仪注疏


照得日讲期近，臣等谨查照累朝事例，酌拟仪注，开坐上请，伏乞圣明裁定，敕下臣等遵行。

计开：

一、伏睹皇上在东宫讲读，《大学》至传之五章，《尚书》至《尧典》之终篇。今各于每日接续讲读，先读《大学》十遍，次读《尚书》十遍。讲官各随即进讲，毕，各退。

一、讲读毕，皇上进暖阁少憩。司礼监将各衙门章奏进上御览。臣等退在西厢房伺候。皇上若有所咨问，乞即召臣等至御前，将本中事情，一一明白敷奏，庶皇上睿明日开，国家政务，久之自然练熟。

一、览本后，臣等率领正字官，恭侍皇上进字。毕，若皇上欲再进暖阁少憩，臣等仍退至西厢房伺候。若皇上不进暖阁，臣等即率讲官，再进午讲。

一、近午初时，进讲《通鉴节要》。讲官务将前代兴亡事实，直讲明白。讲毕各退，皇上还宫。

一、每日各官讲读毕，或圣心于书义有疑，乞即下问。臣等再用俗说讲解，务求明白。

一、每月三、六、九视朝之日，暂免讲读。仍望皇上于宫中有暇，将讲读过经书，从容温习；或看字体法帖，随意写字一幅，不拘多少，工夫不致间断。

一、每日定以日出时，请皇上早膳。毕，出御讲读。午膳毕，还宫。

一、查得先朝事例，非遇大寒大暑，不辍讲读。本日若遇风雨，传旨暂免。






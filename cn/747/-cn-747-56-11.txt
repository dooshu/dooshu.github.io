○授杜黄裳河中晋绛慈隰节度使制

昔周之周召，出为二伯，是以宗公而领方任也；郑之桓武，入作三事，是以诸侯而宰邦政也。然则荷中外之宠，享崇高之名，不有盛德，孰膺宠命。金紫光禄大夫门下侍郎同中书门下平章事兼宏文馆大学士充太微宫使上柱国南阳郡开国公杜黄裳，制道惟无方，才则不器，陋龌龊之廉谨，本诚明而坦夷。澄波纳宽，瑞玉凝素，夙以令望，更於达官。议论必通於大经，损益咸酌於中制，代所准的，朝之羽仪。爰授枢衡，俾居左右，所缉者坠典，所陈者格言。色无面从，志不枉挠，宏兹冒远之化，启彼夷凶之征。将明则然，忠利斯在，惟股肱之郡，有节制之师。兵威外接於太原，地形内错於左辅，是用谋帅，佥归硕人。籍台庭之素风，执戎钺以莅众，示以严重，广其封疆。统平阳之十连，赐元侯之四履，超列鼎足，仍参庙谟。增二象之光辉，濡一方之膏雨，大邦雄屏，群后所瞻。尔其敬哉，无替旧绩。可检校司空依前同中书门下平章事兼河中尹充河中晋绛慈隰等州节度支度营田观察处置等使，散官勋封如故。


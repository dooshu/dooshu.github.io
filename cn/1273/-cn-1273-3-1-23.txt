潮州喜晤温慕柳同年别后却寄　四首

潮州喜晤温慕柳[12]同年别后却寄　四首


故人今洞主，雄镇古瀛洲。白鹿经犹讲，红羊劫未收。秋城明落照，孤塔枕寒流。独客来天末，相思倚柁楼。

七载春明别，重逢五岭东。共惊须鬓改，暂喜笑言同。落叶人千里，寒芦雪满篷。相看遽乖隔，归棹太匆匆。

程水愁边溯，韩山望里遥。秋风吹古渡，落日满浮桥。沧海使方出，绿林兵未消。过君江上宅，暮雨怅萧萧。

梅口临江住[13]，蕉阳[14]近郭居。犬牙百里地，雁足一行书。雨雪忧方大，风尘道岂殊。寒云时极目，早晚报双鱼。






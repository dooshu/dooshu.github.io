和凝


和凝，字成绩，郓州须昌人也。其九世祖逢尧为唐监察御史，其后世遂不复宦学。凝父矩，性嗜酒，不拘小节，然独好礼文士，每倾赀以交之，以故凝得与之游。而凝幼聪敏，形神秀发。举进士，梁义成军节度使贺瑰辟为从事。瑰与唐庄宗战于胡柳，瑰战败，脱身走，独凝随之，反顾见凝，麾之使去。凝曰：“丈夫当为知己死，吾恨未得死所尔，岂可去也！”已而一骑追瑰几及，凝叱之不止，即引弓射杀之，瑰由此得免。瑰归，戒其诸子曰：“和生，志义之士也，后必富贵，尔其谨事之！”因妻之以女。天成中，拜殿中侍御史，累迁主客员外郎，知制诰，翰林学士，知贡举。是时，进士浮薄，喜为喧哗以动主司。主司每放榜，则围之以棘，闭省门，绝人出入以为常。凝彻棘开门，而士皆肃然无哗，所取皆一时之秀，称为得人。晋初，拜端明殿学士，兼判度支，为翰林学士承旨。高祖数召之，问以时事，凝所对皆称旨。天福五年，拜中书侍郎、同中书门下平章事。

高祖将幸邺，而襄州安从进反迹已见。凝曰：“陛下幸邺，从进必因此时反，则将奈何？”高祖曰：“卿将何以待之？”凝曰：“先人者，所以夺人也。请为宣敕十余通，授之郑王，有急则命将击之。”高祖以为然。是时，郑王为开封尹，留不从幸，乃授以宣敕。高祖至邺，从进果反，郑王即以宣敕命骑将李建崇、焦继勋等讨之。从进谓高祖方幸邺，不意晋兵之速也，行至花山，遇建崇等兵，以为神，遂败走。出帝即位，加右仆射，岁余，罢平章事，迁左仆射。汉高祖时，拜太子太傅，封鲁国公。显德二年卒，年五十八，赠侍中。

凝好饰车服，为文章以多为富，有集百余卷，尝自镂板以行于世，识者多非之。然性乐善，好称道后进之士。唐故事，知贡举者所放进士，以己及第时名次为重。凝举进士及第时第五，后知举，选范质为第五。后质位至宰相，封鲁国公，官至太子太傅，皆与凝同，当时以为荣焉。






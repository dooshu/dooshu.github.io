○敕处分宴朔方将士

敕：朔方军节度大使兵部尚书信安郡王，总戎朔陲，经略万里。赋车籍马，精卒锐兵，自其有虞，莫不素练。而丑虏背诞，偏师致诛，谋若有神，取如俯拾：虽庙略之云远，亦将士之力焉。威武载扬，顽凶且慑，狂寇覆巢以奔北，群师掉鞅而来归。因其凯旋，聊加宴乐，各宜坐食，相与尽欢。其军将已下官赏，别有处分。信安郡王与一子官。


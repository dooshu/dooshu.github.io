○进窦温颜策奏（天福二年十月详定院）

前隰州蒲县令窦温颜进策一十一件，可行者有二。其一曰：“伏见所在县令，有差配百姓纸笔及课钱户者。朝廷付以宰字，贵要抚绥，支给料钱，合专慎守。逐日纸笔之用，所费不多；随处等力之名，皆有定数，多是擅放，甚为贪污。特望降以严条，除其宿弊。伏虑州县官逐月所给正俸，皆无见钱，使府给配之时，皆是虚头计算。伏请州县官所给料钱杂物准折一依逐处时估者。”

臣等参详，凡关课户，皆是强名。县宰将治凋疲，不合别生差配。据兹条件，请赐改更，所给料钱，难议条理。


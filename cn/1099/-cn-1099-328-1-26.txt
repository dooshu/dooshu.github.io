○答山東廵撫何來山 【 東撫事宜】

辱華翰知東土歲豐民安、無任欣慰、清丈事、實百年曠舉、宜及僕在位務為一了百當、若但草草了事、可惜此時、徒為虛文耳、巳属該部科有違限者、俱不查參、使諸公得便宜從事、丈量事非数年不能了昨楊二山公書謂此事只宜論當否。不必論遲速。誠格言也。大蠲之舉、僕日夜以為念、俟各處清丈俱完、或另有一正大體目、然後請旨行之、差役文冊略覽一過、具見經理之密、中間處分孔氏　朝貢一節。極為得中。然僕窃以為今親王俱不　朝賀。孔氏何必親行。　朝廷亦不必借此以為重。渠每歲一行。族人佃戶。科派騷擾。不勝勞苦。沿途生事百端。軍民避之。無異夷虜。及至京師。淹留數月。待私貨賣盡。然後啟行。此豈為觀光修貢者耶。窃以為宜如王府例。每歲只差人進馬入　賀。不必親行。或當　朝覲之年。預期奏請。得　旨而後行。亦為簡便。公如以為可。疏請之。若今歲則彼聽勘未結。自不宜來矣。


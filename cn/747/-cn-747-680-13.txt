○祭浙江文

维长庆四年岁次甲辰五月己酉朔四日壬子，朝议大夫使持节杭州诸军事守杭州刺史上柱国白居易，谨以清酌少牢之奠，敢昭告於浙江神：滔滔大江，南国之纪，安波则为利，洚流则为害，故我上帝，命神司之。今属潮涛失常，奔激西北，水无知也，如有凭焉，浸淫郊廛，坏败庐舍，人坠垫溺，吁天无辜。居易祗奉玺书，兴利除害，守土守水，职与神同，是用备物致诚，躬自虔祷，庶俾水反归壑，谷迁为陵，土不骞崩，人无荡析。敢以醴币羊豕，沉奠於江，惟神裁之，无忝祀典。尚飨。


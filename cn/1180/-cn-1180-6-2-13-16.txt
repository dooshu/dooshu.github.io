答按院张公简


手教领悉。近闻大江南北，盗贼纵横，有司皆匿不以闻。镇江之事，远近皆知。且闻南都已获真贼，而抚按官亦竟置之不问。丹阳运官被劫，而以侵欺之罪，坐于运官，寘之重典。此习不祛，将来盗贼愈滋，官司莫之敢诘，必酿成元末大患。此区区所深忧也。

又近来江防稍觉废弛，盗贼之多，盖有由矣。






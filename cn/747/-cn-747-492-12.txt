○送当涂马少府赴官序

予始与马生相遇於南徐州，皆以刊校冗员，涵泳文谊。生以既不得调，乃反初服与计偕，予放浪於江湖间，因为东诸侯辟召，旋忝朝命，与汉廷臣并行於西垣南宫中。时生穷阎旅食，射策未中，积岁於灵台之下，儒衣甚敝，诗思不诎，办与其徒三数生，嬉春感秋，觞酌吟啸，视豪游旷贵者敖如也。先皇帝不以仆不肖，使操刈楚之柄，辄以得士自贺，岂惟窃不遗不偷之目而已耶？今之出青门，结黄绶，筮仕赋禄於东南之奥区。且曰外兄州尊，理行充茂，所以利攸往而不薄於中都官，诚有由也。然则郡斋言诗，幕廷主画，虽欲勇退，其可逃乎？清和之月，草木条畅，京邑气正，在阳则舒，方宜会合，坐叹离索。追计旧故，向三十年，湖塘里巷，疑在前日，各有班鬓，怆兹离襟，又何可言也？为予敬谢中丞君，乃者南康永嘉庐江晋陵，已为二千石表率，今当明天子守臣之寄，为仁由已，固又与前四郡不侔。赋政之暇，知君自熟，岂敢为曹邱耶？但交贺而已。


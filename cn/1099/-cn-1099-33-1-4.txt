○題覆備邊保民疏 【 備邊保民】

參看得陳典庸奏稱要令摠兵官、各率大軍於極邊去處屯駐邏勦一節、臣等切詳防邊禦寇之策。固在於增兵。然必食足而後可以戰守也。今照宣府大同係西北重鎮、合當遣將增兵、協濟守備、但彼處各城所積糧儲不繼、聲息警急、　欽命總兵官石亨等、往大同整飭邊備　命遊擊將軍楊能、總兵官范廣等、往宣府廵視懷來一帶、為因糧草不足、以給軍馬、難於駐劄、以此將范廣石亨等取回、存留楊能在彼廵哨、及遊擊將軍石彪、又將所帶官軍內威遠衛留一千、馬邑所留六百、山陰所留五百員名、今盛暑方隆之際。石亨等初回之時。軍馬之勞困未甦。道路之供餉未備。若再選將調軍。前去宣府大同屯駐。非惟二處糧儲。愈為耗蠹。抑且虛勞士馬。迄無成功。及查宣府大同在城官軍亦勾守備守禦固不在兵之眾寡多調有費無益而京城守禦為重。軍馬未可輕動。合無行移朱謙郭登等。令其整飭人馬。固守地方。遇有賊寇來攻。務要相機守戰。若是賊人深入。亦要計度邀截。設謀襲取。以成夾攻之勢。而圖勦滅之功。既不許畏縮而拘於守備。亦不許輕易而果於追逐。務在計出萬全、事無一失、仍行紫荊倒馬白羊偏頭鴈門等關口守備官員、及鎮守易州等處總兵等官、一體提督官軍、晝夜用心廵守、外為邊境之應援。內為京師之屏蔽。幷今京營總兵等官石亨楊能柳溥等、嚴謹操練官軍。時常點看器械馬匹。候今秋若有邊報緊急。另行陳設方略。奏請調兵殺賊。若武藝未精。士氣未振。必須以身先率。教閱振作。諭之以大義。申之以軍令。使下有所感發。自然所向成功。不許姑息苟且。自沮軍法。及推稱軍弱。自餒其志。以致上下成風怠慢。臨期舉手無措。因而失誤大事。具題


○捷音事疏 【 朝鮮攻建夷】

准兵部咨、兵科抄出鎮守遼東總兵等官宣城伯衞頴等奏、准朝鮮國咨、差陪臣吏曹參判高台弼等、送到生擒建州等處賊虜男婦并首級、及奪回男婦頭畜到職、除將被虜人口、給親完聚、牛隻給軍屯種等因具題、節奉聖旨、待朝鮮使臣至日來說、欽此欽遵又該朝鮮國王李瑈、奏稱先奉敕諭、該建州三衞董山等、本以番臣、世受　朝恩、近者陽為朝貢之名。陰行盜邊之計。朕宥之而愈肆、不得巳用兵致討、惟爾朝鮮國王、世守禮義、忠信於我國家、有加無替、朕甚嘉焉、若我兵加於彼逆虜、王宜閉絕關隘、使彼奔遁無所以就擒殄、若王能遣偏師、與我軍遙相應援、伺便而蹙之則彼之授首尤易、而王之功愈茂、忠愈彰矣、朕豈無以報王哉、勉樹勳名、時不可失、欽此、臣欽遵令陪臣中樞府知事康純魚有沼、中樞府同知事南怡等、領一萬餘兵入攻去後、議政府狀啟據康純呈於成化三年九月二十五日、渡鴨綠江、分道而進本月二十九日攻建州東北潑猪江李浦住等所居諸寨、三十日攻兀彌府諸寨、厮殺、斬李滿住及其子古納哈把肥剌等二百八十六級、生擒滿住古納哈妻等男婦共二十三名口、及其積聚二百一十七所、收其家產、并獲被虜遼東東寧衞男婦七名口回還備呈據啟得此、除將上項俘獲頭畜等件、另送遼東都司交割外、具奏行該鴻臚寺回報使臣高台弼等到京開坐具題、奉　聖旨、朝鮮國王并差來使臣、宜從厚賞賜、還著禮部計議來看、欽此欽遵、移咨到部、計議得撫馭外夷。因其效勞而嘉賚之。亦激勸之道也。今朝鮮國王李瑈、能奉敕出兵、以耳?力我師、剿殺逆虜、俘獻而來、忠義可嘉、誠不可不厚加賞賜、合無國王賞綵段十二表裏、銀一百兩、差來吏曹參判高台弼、賞綵段四表裏、絹五疋、織金紵絲衣一套、書狀通事趙秤等四員、每人賞綵段三表裏、織金紵絲衣一套、從人李承義等八名每人賞綵叚一表裏素紵絲衣一套、俱與靴襪各一雙、及議得中樞府知事等官康純等三員、係本處領兵有功官員、亦當賞賚、合無每人賞綵叚四表裏、銀二十兩、所據給賜國王、并領兵綵叚銀兩、行移翰林院請敕、選行人司官一員賫捧前去本國給賜獎諭、以酬其勞、


【庚子岁五月中从都还阻风於规林诗二首】

行行循归路。计日望旧居。一欣侍温颜。（何校宣和本作清。苏写本云。一作清。曾本云。一作清。）再喜见友于。鼓棹路崎（《诗纪》作歧。）曲。指景限西（曾本、苏写本云。一作四。）隅。江山岂不险。归子念前途。凯风负我心。戢□（曾本云。一作世。）守穷湖。高莽眇无界。夏木独森疏。谁言客舟远。近瞻百里馀。延目识（曾本、苏写本云。一作城。）南领。空欢将焉如。（○本集。《诗纪》三十四。）

自古叹行役。我今始知之。山川一何旷。巽坎难与期。崩浪聒天响。长风无息时。久游恋所生。如何淹在兹。静念园林好。人间良可辞。当年讵有几。纵心复何疑。（○同上）


110　此人不可無一不可有二　是千載人不可無一


張融風止詭越，齊高帝曰：「此人不可無一，不可有二。」程致道贊米元章云：「是千載人，不可無一。」

【元圻案】南齊書張融傳：「融，字思光，吴郡吴人也。風止詭越，坐常危膝，行則曳步，翹身仰首，意制甚多。隨列同行，常稽遲不進。太祖素奇愛融，常笑曰：『此人不可無一，不可有二。』」〇何薳春渚紀聞七：「上與蔡京論書艮岳，復召米芾至，令書一大屏。指御前端硯，使就用之。芾書成，即捧硯跪請曰：『此硯經賜臣濡染，不堪復以進御。』上大笑，因以賜之。芾抱負趨出，餘墨霑漬袍袖。上曰：『顛名不虚傳也。』京奏曰：『芾人品誠高，所謂不可無一，不可有二者也。』」〇程致道名俱，衢州開化人。舉進士，試南宫第一，歷官徽猷閣待制，封新安伯。宋史入文苑傳，著北山小集四十卷。






○大赦德音

元首之义，以人为心，外有凋伤，内怀惨怛，罪归於己，情见乎辞。伯禹深泣辜之仁，汉皇下哀痛之诏，与理同道，惟刑是恤。朕志宏覆载，运属艰难，思措大刑，俾登寿域。风以解愠，时当发生。国有旧章，已悬书於象魏；恩成在宥，宜释繁於狴牢。其天下见禁囚徒，罪无轻重，一切放免。其官典犯赃，情虽难恕，特从宽典，许以自新，并宜纳赃，放所犯罪。左降官等，即与量移近处。诸色流人及效力罚镇人等，并即放还。其有亡官失爵，亦与收叙。比来兵革不息，年谷未登，百姓流离，至於困弊，战士暴露，颇闻阙乏。或先有结聚，及有违军令，但宜改过自效，前事舍而不论。艰虞以来，多冒刑辟，道存善贷，屡有德音，庶其最灵，咸自改励。宣示中外，知朕意焉。


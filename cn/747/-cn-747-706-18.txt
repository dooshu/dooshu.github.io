○请复中书舍人故事状

右，伏见天宝以前中书舍人六员，除机密迁授之外，其他政事，皆得商量。宰臣姚崇奏云：“事有是非，理均与夺，人心既异，所见或殊，抑使雷同，情有不尽。臣既是官长，望於状後略言事理优劣，奏闻进止。”自艰难以来，务从权便。政颇去於台阁，事多系於军期，决遣万机，专在宰弼。伏以陛下神武功成，昧旦思理，精核庶政，在广询谋。《诗》云：“不愆不忘，率由旧章。”前汉魏相，好观故事，以为古今异制，方今务在奉行故事而已，数条汉兴以来国家便宜行事，奏请施行。臣等商量，今日以後，除机密及诸镇奏请戎事、有司支遣钱粮等外，其他台阁常务，关於沿革，州县奏请，系於典章，及刑狱等，并令中书舍人依故事商量，臣等详其可否，当别奏闻。


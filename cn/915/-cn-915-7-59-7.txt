◇立学诏

古之建国，教学为先，弘风训世，莫尚於此，发蒙启滞，咸必由之。故爰自盛王，迄於近代，莫不敦崇学艺，建庠序。自昔多故，戎马在郊，ユ旗卷舒，日不暇给，遂令学校荒废，讲诵蔑闻，军旅日陈，俎豆藏器，训诱之风，将坠于地，後生大惧於墙面，故老窃於子衿。此《国风》所以永思，《小雅》所以怀古。今王略远届，华域载清，仰风之士，日月以冀，便宜博延胄子，陶奖童蒙，选备儒官，弘振国学，主者考详旧典，以时施行。（《宋书·武帝纪》下，《艺文类聚》三十八以为傅亮作。）


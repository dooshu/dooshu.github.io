卷三十九　晋世家第九

晋唐叔虞者，

【索隐】：按：太叔以梦及手文而名曰虞，至成王诛唐之後，因戏削桐而封之。叔，字也，故曰唐叔虞。而唐有晋水，至子燮改其国号曰晋侯。然晋初封於唐，故称晋唐叔虞也。且唐本尧後，封在夏墟，而都於鄂。鄂，今在大夏是也。及成王灭唐之後，乃分徙之於许、郢之间，故春秋有唐成公是也，即今之唐州也。

周武王子而成王弟。初，武王与叔虞母会时，

【集解】：左传曰：“邑姜方娠太叔。”服虔曰：“邑姜，武王后，齐太公女也。”

梦天谓武王曰：“余命女生子，名虞，余与之唐。”及生子，文在其手曰“虞”，故遂因命之曰虞。

武王崩，成王立，唐有乱，

【正义】：括地志云：“故唐城在绛州翼城县西二十里，即尧裔子所封。春秋云夏孔甲时，有尧苗裔刘累者，以豢龙事孔甲，夏后嘉之，赐氏御龙，以更豕韦之後。龙一雌死，潜醢之以食夏后；既而使求之，惧而迁於鲁县。夏后盖别封刘累之孙于大夏之墟为侯。至周成王时，唐人作乱，成王灭之，而封大叔，更迁唐人子孙于杜，谓之杜伯，即范匄所云‘在周为唐杜氏’。按：鲁县汝州鲁山县是。今随州枣阳县东南一百五十里上唐乡故城即是。後子孙徙於唐。”

周公诛灭唐。成王与叔虞戏，削桐叶为珪以与叔虞，曰：“以此封若。”史佚因请择日立叔虞。成王曰：“吾与之戏耳。”史佚曰：“天子无戏言。言则史书之，礼成之，乐歌之。”於是遂封叔虞於唐。唐在河、汾之东，方百里，故曰唐叔虞。

【集解】：世本曰：“居鄂”。宋忠曰：“鄂地今在大夏。”【正义】：括地志云：“故鄂城在慈州昌宁县东二里。”按：与绛州夏县相近。禹都安邑，故城在县东北十五里，故云“在大夏”也。然封于河、汾二水之东，方百里，正合在晋州平阳县，不合在鄂，未详也。

姓姬氏，字子于。

唐叔子燮，是为晋侯。

【正义】：燮，先牒反。括地志云：“故唐城在并州晋阳县北二里。城记云尧筑也。徐才宗国都城记云‘唐叔虞之子燮父徙居晋水傍。今并理故唐城。唐者，即燮父所徙之处，其城南半入州城，中削为坊，城墙北半见在’。毛诗谱云‘叔虞子燮父以尧墟南有晋水，改曰晋侯’。”

晋侯子宁族，

【索隐】：系本作“曼期”，谯周作“曼旗”也。

是为武侯。武侯之子服人，是为成侯。成侯子福，

【索隐】：系本作“辐”字。

是为厉侯。厉侯之子宜臼，是为靖侯。靖侯已来，年纪可推。自唐叔至靖侯五世，无其年数。

靖侯十七年，周厉王迷惑暴虐，国人作乱，厉王出奔于彘，大臣行政，故曰“共和”。

【正义】：厉王奔彘，周、召和其百姓行政，号曰“共和”。

十八年，靖侯卒，子釐侯司徒立。釐侯十四年，周宣王初立。十八年，釐侯卒，子献侯籍

【索隐】：系本及谯周皆作“苏”。

立。献侯十一年卒，子穆侯费王

【索隐】：邹诞本作“弗生”，或作“晞王”，并音祕。

立。

穆侯四年，取齐女姜氏为夫人。七年，伐条。生太子仇。

【集解】：杜预曰：“条，晋地。”

十年，伐千亩，有功。

【集解】：杜预曰：“西河介休县南有地名千亩。”

生少子，名曰成师。

【集解】：杜预曰：“意取能成其众也。”

晋人师服曰：

【集解】：贾逵曰：“晋大夫。”

“异哉，君之命子也！太子曰仇，仇者雠也。少子曰成师，成师大号，成之者也。名，自命也；物，自定也。今適庶名反逆，此後晋其能毋乱乎？”

二十七年，穆侯卒，弟殇叔自立，太子仇出奔。殇叔三年，周宣王崩。四年，穆侯太子仇率其徒袭殇叔而立，是为文侯。

文侯十年，周幽王无道，犬戎杀幽王，周东徙。而秦襄公始列为诸侯。

三十五年，文侯仇卒，子昭侯伯立。

昭侯元年，封文侯弟成师于曲沃。

【索隐】：河东之县名，汉武帝改曰闻喜也。

曲沃邑大於翼。翼，晋君都邑也。

【索隐】：翼本晋都也，自孝侯已下一号翼侯，平阳绛邑县东翼城是也。

成师封曲沃，号为桓叔。靖侯庶孙栾宾

【正义】：世本云栾叔宾父也。

相桓叔。桓叔是时年五十八矣，好德，晋国之众皆附焉。君子曰：“晋之乱其在曲沃矣。末大於本而得民心，不乱何待！”

七年，晋大臣潘父弑其君昭侯而迎曲沃桓叔。桓叔欲入晋，晋人发兵攻桓叔。桓叔败，还归曲沃。晋人共立昭侯子平为君，是为孝侯。诛潘父。

孝侯八年，曲沃桓叔卒，子鳝

【索隐】：音时战反。又音善，又音纮。

代桓叔，是为曲沃庄伯。孝侯十五年，曲沃庄伯弑其君晋孝侯于翼。晋人攻曲沃庄伯，庄伯复入曲沃。晋人复立孝侯子郄

【索隐】：系本作“郄”，而他本亦有作“都”。【正义】：音丘戟反。

为君，是为鄂侯。

鄂侯二年，鲁隐公初立。

鄂侯六年卒。曲沃庄伯闻晋鄂侯卒，乃兴兵伐晋。周平王使虢公将兵伐曲沃庄伯，庄伯走保曲沃。晋人共立鄂侯子光，是为哀侯。

哀侯二年曲沃庄伯卒，子称代庄伯立，

【正义】：称，尺证反。

是为曲沃武公。哀侯六年，鲁弑其君隐公。哀侯八年，晋侵陉廷。

【集解】：贾逵曰：“翼南鄙邑名。”

陉廷与曲沃武公谋，九年，伐晋于汾旁，

【正义】：白郎反。汾水之旁。

虏哀侯。晋人乃立哀侯子小子为君，是为小子侯。

【集解】：礼记曰：“天子未除丧曰余小子，生名之，死亦名之。”郑玄曰：“晋有小子侯，是取之天子也。”

小子元年，曲沃武公使韩万杀所虏晋哀侯。

【集解】：贾逵曰：“韩万，曲沃桓叔之子，庄伯弟。”

曲沃益彊，晋无如之何。

晋小子之四年，曲沃武公诱召晋小子杀之。周桓王使虢仲

【正义】：马融云：“周武王克商，封文王异母弟虢仲於夏阳。”

伐曲沃武公，武公入于曲沃，乃立晋哀侯弟缗为晋侯。

晋侯缗四年，宋执郑祭仲而立突为郑君。晋侯十九年，齐人管至父弑其君襄公。

晋侯二十八年，齐桓公始霸。曲沃武公伐晋侯缗，灭之，尽以其宝器赂献于周釐王。釐王命曲沃武公为晋君，列为诸侯，於是尽并晋地而有之。

曲沃武公已即位三十七年矣，更号曰晋武公。晋武公始都晋国，前即位曲沃，通年三十八年。

武公称者，先晋穆侯曾孙也，

【索隐】：晋有两穆侯，言先，以别後也。

曲沃桓叔孙也。桓叔者，始封曲沃。武公，庄伯子也。自桓叔初封曲沃以至武公灭晋也，凡六十七岁，而卒代晋为诸侯。武公代晋二岁，卒。与曲沃通年，即位凡三十九年而卒。子献公诡诸立。

献公元年，周惠王弟穨攻惠王，惠王出奔，居郑之栎邑。

【索隐】：栎，郑邑，今河南阳翟是也。故郑之十邑有栎有华也。

五年，伐骊戎，得骊姬、

【集解】：韦昭曰：“西戎之别在骊山也。”

骊姬弟，俱爱幸之。

八年，士蔿说公

【集解】：贾逵曰：“士蔿，晋大夫。”

曰：“故晋之群公子多，不诛，乱且起。”乃使尽杀诸公子，而城聚都之，

【集解】：贾逵曰：“聚，晋邑。”

命曰绛，始都绛。

【索隐】：春秋庄二十六年传“士蔿城绛”是也。杜预曰“今平阳绛邑县”。应劭曰“绛水出西南”也。

九年，晋群公子既亡奔虢，虢以其故再伐晋，弗克。十年，晋欲伐虢，士蔿曰：“且待其乱。”

十二年，骊姬生奚齐。献公有意废太子，乃曰：“曲沃吾先祖宗庙所在，而蒲边秦，屈边翟，

【集解】：韦昭曰：“蒲，今蒲阪；屈，北屈：皆在河东。”杜预曰：“蒲，今平阳蒲子县是也。”

不使诸子居之，我惧焉。”於是使太子申生居曲沃，公子重耳居蒲，公子夷吾居屈。献公与骊姬子奚齐居绛。晋国以此知太子不立也。太子申生，其母齐桓公女也，曰齐姜，早死。申生同母女弟为秦穆公夫人。重耳母，翟之狐氏女也。夷吾母，重耳母女弟也。献公子八人，而太子申生、重耳、夷吾皆有贤行。及得骊姬，乃远此三子。

十六年，晋献公作二军。

【集解】：左传曰王使虢公命曲沃伯以一军，为晋侯。今始为二军。

公将上军，太子申生将下军，赵夙御戎，毕万为右，伐灭霍，灭魏，灭耿。

【集解】：服虔曰：“三国皆姬姓，魏在晋之蒲阪河东也。”杜预曰：“平阳皮氏县东南有耿乡，永安县东北有霍太山也。”【索隐】：按：永安县西南汾水西有霍城，古霍国；有霍水，出霍太山。地理志河东河北县，古魏国。地记亦以为然。服虔云在蒲阪，非也。地记又曰皮氏县汾水南耿城，是故耿国也。

还，为太子城曲沃，赐赵夙耿，赐毕万魏，以为大夫。士蔿曰：“太子不得立矣。分之都城，

【集解】：服虔曰：“邑有先君之主曰都。”

而位以卿，

【集解】：贾逵曰：“谓将下军也。”

先为之极，

【集解】：服虔曰：“言其禄位极尽於此也。”

又安得立！不如逃之，无使罪至。为吴太伯，不亦可乎，

【集解】：王肃曰：“太伯知天命在王季，奔吴不反。”

犹有令名。”

【集解】：王肃曰：“虽去犹可有令名，何与其坐而及祸也。”

太子不从。卜偃曰：“毕万之後必大。

【集解】：贾逵曰：“卜偃，晋掌卜大夫郭偃。

”万，盈数也；魏，大名也。

【集解】：服虔曰：“数从一至万为满。魏喻巍，巍，高大也。”

以是始赏，天开之矣。

【集解】：服虔曰：“以魏赏毕万，是为天开其福。”

天子曰兆民，诸侯曰万民，今命之大，以从盈数，其必有众。”

【集解】：杜预曰：“以魏从万，有众多之象。”

初，毕万卜仕於晋国，遇屯之比。

【集解】：贾逵曰：“震下坎上屯，坤下坎上比。屯初九变之比。”

辛廖占之曰：“吉。

【集解】：贾逵曰：“辛廖，晋大夫。

”屯固比入，吉孰大焉。

【集解】：杜预曰：“屯，险难也，所以为坚固。比，亲密，所以得入。”

其後必蕃昌。”

十七年，晋侯使太子申生伐东山。

【集解】：贾逵曰：“东山，赤狄别种。”

里克谏献公曰：

【集解】：贾逵曰：“里克，晋卿里季也。”

“太子奉冢祀社稷之粢盛，以朝夕视君膳者也，

【集解】：服虔曰：“厨膳饮食。”

故曰冢子。君行则守，有守则从，

【集解】：服虔曰：“有代太子守则从之。”

从曰抚军，

【集解】：服虔曰：“助君抚循军士。”

守曰监国，古之制也。夫率师，专行谋也；

【集解】：杜预曰：“率师者必专谋军事。”

誓军旅，

【集解】：杜预曰：“宣号令。”

君与国政之所图也：

【集解】：贾逵曰：“国政，正卿也。”

非太子之事也。师在制命而已，

【集解】：杜预曰：“命，将军所制。”

禀命则不威，专命则不孝，故君之嗣適不可以帅师。君失其官，

【集解】：杜预曰：“太子统师，是失其官也。”

率师不威，将安用之？”

【集解】：杜预曰：“专命则不孝，是为师必不威也。”

公曰：“寡人有子，未知其太子谁立。”里克不对而退，见太子。太子曰：“吾其废乎？”里克曰：“太子勉之！教以军旅，

【集解】：贾逵曰：“将下军。

”不共是惧，何故废乎？且子惧不孝，毋惧不得立。

【集解】：服虔曰：“不得立己也。”

修己而不责人，则免於难。”太子帅师，公衣之偏衣，

【集解】：服虔曰：“偏裻之衣，偏异色，駮不纯，裻在中，左右异，故曰偏衣。”杜预曰：“偏衣左右异色，其半似公服。”韦昭曰：“偏，半也。分身之半以授太子。”【正义】：上“衣”去声，下“衣”如字。

佩之金玦。

【集解】：服虔曰：“以金为玦也。”韦昭曰：“金玦，兵要也。”【正义】：玦音决。

里克谢病，不从太子。太子遂伐东山。

十九年，献公曰：“始吾先君庄伯、武公之诛晋乱，而虢常助晋伐我，

【正义】：言虢助晋伐曲沃也。

又匿晋亡公子，果为乱。弗诛，後遗子孙忧。”乃使荀息以屈产之乘

【集解】：何休曰：“屈产，出名马之地。乘，备驷也。”

假道於虞。虞假道，遂伐虢，

【集解】：贾逵曰：“虞在晋南，虢在虞南。”

取其下阳以归。

【集解】：服虔曰：“下阳，虢邑也，在大阳东北三十里。穀梁传曰下阳，虞、虢之塞邑。”

献公私谓骊姬曰：“吾欲废太子，以奚齐代之。”骊姬泣曰：“太子之立，诸侯皆已知之，而数将兵，百姓附之，柰何以贱妾之故废適立庶？君必行之，妾自杀也。”骊姬详誉太子，而阴令人谮恶太子，而欲立其子。

二十一年，骊姬谓太子曰：“君梦见齐姜，太子速祭曲沃，

【集解】：服虔曰：“齐姜庙所在。”

归釐於君。”太子於是祭其母齐姜於曲沃，上其荐胙於献公。献公时出猎，置胙於宫中。骊姬使人置毒药胙中。居二日，

【索隐】：左传云“六日”，不同。

献公从猎来还，宰人上胙献公，献公欲飨之。骊姬从旁止之，曰：“胙所从来远，宜试之。”祭地，地坟；

【集解】：韦昭曰：“将饮先祭，示有先也。坟，起也。”

与犬，犬死；与小臣，小臣死。

【集解】：韦昭曰：“小臣，官名，掌阴事，今阉士也。”

骊姬泣曰：“太子何忍也！其父而欲弑代之，况他人乎？且君老矣，旦暮之人，曾不能待而欲弑之！”谓献公曰：“太子所以然者，不过以妾及奚齐之故。妾原子母辟之他国，若早自杀，毋徒使母子为太子所鱼肉也。始君欲废之，妾犹恨之；至於今，妾殊自失於此。”

【索隐】：太子之行如此，妾前见君欲废而恨之，今乃自以恨为失也。

太子闻之，奔新城。

【集解】：韦昭曰：“新城，曲沃也，新为太子城。”

献公怒，乃诛其傅杜原款。或谓太子曰：“为此药者乃骊姬也，太子何不自辞明之？”太子曰：“吾君老矣，非骊姬，寝不安，食不甘。即辞之，君且怒之。不可。”或谓太子曰：“可奔他国。”太子曰：“被此恶名以出，人谁内我？我自杀耳。”十二月戊申，申生自杀於新城。

【索隐】：国语云：“申生乃雉经於新城庙。”韦昭云：“曲沃也，新为太子城，故曰新城。”

此时重耳、夷吾来朝。人或告骊姬曰：“二公子怨骊姬谮杀太子。”骊姬恐，因谮二公子：“申生之药胙，二公子知之。”二子闻之，恐，重耳走蒲，夷吾走屈，保其城，自备守。初，献公使士蔿为

【正义】：蔿，为诡反。为，于伪反。

二公子筑蒲、屈城，弗就。夷吾以告公，公怒士蔿。士蔿谢曰：“边城少寇，安用之？”退而歌曰：“狐裘蒙茸，一国三公，吾谁適从！”

【集解】：服虔曰：“蒙茸以言乱貌。三公言君与二公子。将敌，故不知所从。”

卒就城。及申生死，二子亦归保其城。

二十二年，献公怒二子不辞而去，果有谋矣，乃使兵伐蒲。蒲人之宦者勃鞮

【正义】：勃，白没反。鞮，都提反。韦昭云：“伯楚，寺人披之字也，於文公时为勃鞮也。”

命重耳促自杀。重耳逾垣，宦者追斩其衣袪。

【集解】：服虔曰：“袪，袂也。”

重耳遂奔翟。使人伐屈，屈城守，不可下。

是岁也，晋复假道於虞以伐虢。虞之大夫宫之奇谏虞君曰：“晋不可假道也，是且灭虞。”虞君曰：“晋我同姓，不宜伐我。”宫之奇曰：“太伯、虞仲，太王之子也，太伯亡去，是以不嗣。虢仲、虢叔，王季之子也，为文王卿士，其记勋在王室，藏於盟府。

【集解】：杜预曰：“盟府，司盟之官也。”

将虢是灭，何爱于虞？且虞之亲能亲於桓、庄之族乎？桓、庄之族何罪，尽灭之。虞之与虢，脣之与齿，脣亡则齿寒。”虞公不听，遂许晋。宫之奇以其族去虞。其冬，晋灭虢，虢公丑奔周。

【集解】：皇览曰：“虢公冢在河内温县郭东，济水南大冢是也。其城南有虢公台。”

还，袭灭虞，虏虞公及其大夫井伯百里奚

【正义】：南雍州记云：“百里奚宋井伯，宛人也。”

以媵秦穆姬，

【集解】：杜预曰：“穆姬，献公女。送女曰媵，以屈辱之。”

而修虞祀。

【集解】：服虔曰：“虞所祭祀，命祀也。”

荀息牵曩所遗虞屈产之乘马奉之献公，献公笑曰：“马则吾马，齿亦老矣！”

【集解】：公羊传曰：“盖戏之也。”何休曰：“以马齿戏喻荀息之年老也。”

二十三年，献公遂发贾华等伐屈，

【集解】：贾逵曰：“贾华，晋右行大夫。”

屈溃。

【正义】：民逃其上曰溃。

夷吾将奔翟。冀芮曰：“不可，

【集解】：韦昭曰：“冀芮，晋大夫。”

重耳已在矣，今往，晋必移兵伐翟，翟畏晋，祸且及。不如走梁，梁近於秦，秦彊，吾君百岁後可以求入焉。”遂奔梁。二十五年，晋伐翟，翟以重耳故，亦击晋於齧桑，

【集解】：左传作“采桑”，服虔曰“翟地”。【索隐】：裴氏云左传作“采桑”。按：今平阳曲南七十里河水有采桑津，是晋境。服虔云翟地，亦颇相近。然字作“齧桑”，齧桑卫地，恐非也。

晋兵解而去。

当此时，晋彊，西有河西，与秦接境，北边翟，东至河内。

【索隐】：河内，河曲也。内音汭。

骊姬弟生悼子。【索隐】：左传作“卓子”，音耻角反。弟，女弟也。

二十六年夏，齐桓公大会诸侯於葵丘。

【正义】：在曹州考城县东南一里。

晋献公病，行後，未至，逢周之宰孔。宰孔曰：“齐桓公益骄，不务德而务远略，诸侯弗平。君弟毋会，

【索隐】：弟，但也。

毋如晋何。”献公亦病，复还归。病甚，乃谓荀息曰：“吾以奚齐为後，年少，诸大臣不服，恐乱起，子能立之乎？”荀息曰：“能。”献公曰：“何以为验？”对曰：“使死者复生，

【索隐】：谓荀息受公命而立奚齐，虽复身死，不背生时之命，是死者复生也。

生者不惭，

【索隐】：言生者见荀息不背君命而死，不为之羞惭也。

为之验。”於是遂属奚齐於荀息。荀息为相，主国政。秋九月，献公卒。里克、邳郑欲内重耳，以三公子之徒作乱，

【集解】：贾逵曰：“邳郑，晋大夫。三公子，申生、重耳、夷吾也。”

谓荀息曰：“三怨将起，秦、晋辅之，子将何如？”荀息曰：“吾不可负先君言。”十月，里克杀奚齐于丧次，献公未葬也。荀息将死之，或曰不如立奚齐弟悼子而傅之，荀息立悼子而葬献公。十一月，里克弑悼子于朝，

【集解】：列女传曰：“鞭杀骊姬于市。”

荀息死之。君子曰：“诗所谓‘白珪之玷，犹可磨也，斯言之玷，不可为也’，

【集解】：杜预曰：“诗大雅，言此言之玷难治甚於白珪。”

其荀息之谓乎！不负其言。”初，献公将伐骊戎，卜曰“齿牙为祸”。

【集解】：韦昭曰：“齿牙，谓兆端左右衅坼有似齿牙，中有纵画，以象谗言之为害也。”

及破骊戎，获骊姬，爱之，竟以乱晋。

里克等已杀奚齐、悼子，使人迎公子重耳於翟，

【正义】：国语云：“里克及邳郑使屠岸夷告公子重耳於翟曰：‘国乱民扰，得国在乱，治民在扰，子盍入乎？’”

欲立之。重耳谢曰：“负父之命

【正义】：负音佩。

出奔，父死不得脩人子之礼侍丧，重耳何敢入！大夫其更立他子。”还报里克，里克使迎夷吾於梁。夷吾欲往，吕省、

【正义】：省音眚。杜预曰：“姓瑕吕，名饴甥，字子金。”

郤芮

【正义】：郄成子，即冀芮。

曰：“内犹有公子可立者而外求，难信。计非之秦，辅彊国之威以入，恐危。”乃使郤芮厚赂秦，约曰：“即得入，请以晋河西之地与秦。”及遗里克书曰：“诚得立，请遂封子於汾阳之邑。”

【集解】：贾逵曰：“汾，水名。汾阳，晋地也。”【索隐】：按：国语“命里克汾阳之田百万，命邳郑以负蔡之田七十万”。今此不言，亦其疏略也。

秦缪公乃发兵送夷吾於晋。齐桓公闻晋内乱，亦率诸侯如晋。秦兵与夷吾亦至晋，齐乃使隰朋会秦俱入夷吾，立为晋君，是为惠公。齐桓公至晋之高梁而还归。

惠公夷吾元年，使邳郑谢秦曰：“始夷吾以河西地许君，今幸得入立。大臣曰：‘地者先君之地，君亡在外，何以得擅许秦者？’寡人争之弗能得，故谢秦。”亦不与里克汾阳邑，而夺之权。四月，周襄王使周公忌父

【集解】：贾逵曰：“周卿士。”

会齐、秦大夫共礼晋惠公。惠公以重耳在外，畏里克为变，赐里克死。谓曰：“微里子寡人不得立。虽然，子亦杀二君一大夫，

【集解】：服虔曰：“奚齐、悼子、荀息也。”

为子君者不亦难乎？”里克对曰：“不有所废，君何以兴？欲诛之，其无辞乎？乃言为此！臣闻命矣。”遂伏剑而死。於是邳郑使谢秦未还，故不及难。

晋君改葬恭太子申生。

【集解】：韦昭曰：“献公时申生葬不如礼，故改葬之。”

秋，狐突之下国，

【集解】：服虔曰：“晋所灭国以为下邑。一曰曲沃有宗庙，故谓之国；在绛下，故曰下国也。”

遇申生，申生与载而告之

【集解】：杜预曰：“忽如梦而相见。狐突本为申生御，故复使登车。”

曰：“夷吾无礼，余得请於帝，

【集解】：服虔曰：“帝，天帝。请罚有罪。”

将以晋与秦，秦将祀余。”狐突对曰：“臣闻神不食非其宗，君其祀毋乃绝乎？君其图之。”申生曰：“诺，吾将复请帝。後十日，

【集解】：左传曰：“七日。”

新城西偏将有巫者见我焉。”

【集解】：杜预曰：“将因巫以见。”

许之，遂不见。

【集解】：杜预曰：“狐突许其言，申生之象亦没。”

及期而往，复见，申生告之曰：“帝许罚有罪矣，弊於韩。”

【集解】：贾逵曰：“弊，败也。韩，晋韩原。”

兒乃谣曰：“恭太子更葬矣，

【索隐】：更，作也。更丧谓改丧。言後十四年晋不昌。

後十四年，晋亦不昌，昌乃在兄。”

邳郑使秦，闻里克诛，乃说秦缪公曰：“吕省、

【索隐】：左传作“吕甥”。

郤称、冀芮实为不从。

【集解】：杜预曰：“三子，晋大夫。不从，不与秦赂也。”【索隐】：吕省、郄称、冀芮三子，晋大夫。

若重赂与谋，出晋君，入重耳，事必就。”秦缪公许之，使人与归报晋，厚赂三子。三子曰：“币厚言甘，此必邳郑卖我於秦。”遂杀邳郑及里克、邳郑之党七舆大夫。

【集解】：韦昭曰：“七舆，申生下军之众大夫也。”杜预曰：“侯伯七命，副车七乘。”

邳郑子豹奔秦，言伐晋，缪公弗听。

惠公之立，倍秦地及里克，诛七舆大夫，国人不附。二年，周使召公过

【集解】：韦昭曰：“召武公，为王卿士。”

礼晋惠公，惠公礼倨，

【索隐】：谓受玉惰也。事见僖十一年。

召公讥之。

四年，晋饥，乞籴於秦。缪公问百里奚，

【集解】：服虔曰：“秦大夫。

”百里奚曰：“天菑流行，国家代有，救菑恤邻，国之道也。与之。”邳郑子豹曰：“伐之。”缪公曰：“其君是恶，其民何罪！”卒与粟，自雍属绛。

五年，秦饥，请籴於晋。晋君谋之，庆郑曰：

【集解】：杜预曰：“庆郑，晋大夫。”

“以秦得立，已而倍其地约。晋饥而秦贷我，今秦饥请籴，与之何疑？而谋之！”虢射曰：

【集解】：服虔曰：“虢射，惠公舅。”

“往年天以晋赐秦，秦弗知取而贷我。今天以秦赐晋，晋其可以逆天乎？遂伐之。”惠公用虢射谋，不与秦粟，而发兵且伐秦。秦大怒，亦发兵伐晋。

六年春，秦缪公将兵伐晋。晋惠公谓庆郑曰：“秦师深矣，

【集解】：韦昭曰：“深，入境。一曰深犹重。”

柰何？”郑曰：“秦内君，君倍其赂；晋饥秦输粟，秦饥而晋倍之，乃欲因其饥伐之：其深不亦宜乎！”晋卜御右，庆郑皆吉。公曰：“郑不孙。”

【集解】：服虔曰：“孙，顺。”

乃更令步阳御戎，家仆徒为右，

【集解】：服虔曰：“二子，晋大夫也。”

进兵。九月壬戌，秦缪公、晋惠公合战韩原。

【索隐】：在冯翊夏阳北二十里，今之韩城县是。

惠公马■不行，

【索隐】：■音竹二反。谓马重而陷之於泥。

秦兵至，公窘，召庆郑为御。郑曰：“不用卜，败不亦当乎！”遂去。更令梁繇靡御，

【正义】：韦昭云：“梁由靡，大夫也。”

虢射为右，辂秦缪公。

【集解】：服虔曰：“辂，迎也。”【索隐】：辂音五稼反。邹诞音五额反。

缪公壮士冒败晋军，晋军败，遂失秦缪公，反获晋公以归。秦将以祀上帝。晋君姊为缪公夫人，衰绖涕泣。公曰：“得晋侯将以为乐，今乃如此。且吾闻箕子见唐叔之初封，曰‘其後必当大矣’，晋庸可灭乎！”乃与晋侯盟王城

【集解】：杜预曰：“冯翊临晋县东有王城。”

而许之归。晋侯亦使吕省等报国人曰：“孤虽得归，毋面目见社稷，卜日立子圉。”晋人闻之，皆哭。秦缪公问吕省：“晋国和乎？”对曰：“不和。小人惧失君亡亲，

【正义】：君，惠公也。亲，父母也。言惧失君国乱，恐亡父母，不惮立子圉也。

不惮立子圉，曰‘必报雠，宁事戎、狄’。

正义小人言立子圉为君之後，必报秦。终不事秦，宁事戎、狄耳。

其君子则爱君而知罪，以待秦命，曰‘必报德’。有此二故，不和。”於是秦缪公更舍晋惠公，餽之七牢。

【正义】：餽音匮。一牛一羊一豕为一牢。

十一月，归晋侯。晋侯至国，诛庆郑，修政教。谋曰：“重耳在外，诸侯多利内之。”欲使人杀重耳於狄。重耳闻之，如齐。

八年，使太子圉质秦。

【正义】：质音致。

初，惠公亡在梁，梁伯以其女妻之，生一男一女。梁伯卜之，男为人臣，女为人妾，故名男为圉，女为妾。

【集解】：服虔曰：“圉人掌养马臣之贱者。不聘曰妾。”

十年，秦灭梁。梁伯好土功，治城沟，

【集解】：贾逵曰：“沟，堑也。

”民力罢怨，

【正义】：罢音皮。

其众数相惊，曰“秦寇至”，民恐惑，秦竟灭之。

十三年，晋惠公病，内有数子。太子圉曰：“吾母家在梁，梁今秦灭之，我外轻於秦而内无援於国。君即不起，病大夫轻，更立他公子。”乃谋与其妻俱亡归。秦女曰：“子一国太子，辱在此。秦使婢子侍，

【集解】：服虔曰：“曲礼曰‘世妇以下自称婢子’。婢子，妇人之卑称。”

以固子之心。子亡矣，我不从子，亦不敢言。”子圉遂亡归晋。十四年九月，惠公卒，太子圉立，是为怀公。

子圉之亡，秦怨之，乃求公子重耳，欲内之。子圉之立，畏秦之伐也。乃令国中诸从重耳亡者与期，期尽不到者尽灭其家。狐突之子毛及偃从重耳在秦，弗肯召。怀公怒，囚狐突。突曰：“臣子事重耳有年数矣，今召之，是教之反君也。何以教之？”怀公卒杀狐突。秦缪公乃发兵送内重耳，使人告栾、郤之党

【正义】：栾枝、郄縠之属也。

为内应，杀怀公於高梁，入重耳。重耳立，是为文公。

晋文公重耳，晋献公之子也。自少好士，年十七，有贤士五人：曰赵衰；狐偃咎犯，文公舅也；贾佗；先轸；魏武子。自献公为太子时，重耳固已成人矣。献公即位，重耳年二十一。献公十三年，以骊姬故，重耳备蒲城守秦。献公二十一年，献公杀太子申生，骊姬谗之，恐，不辞献公而守蒲城。献公二十二年，献公使宦者履鞮

【索隐】：即左传之勃鞮，亦曰寺人披也。

趣杀重耳。重耳逾垣，宦者逐斩其衣袪。重耳遂奔狄。狄，其母国也。是时重耳年四十三。从此五士，其馀不名者数十人，至狄。

狄伐咎如，

【集解】：贾逵曰：“赤狄之别，隗姓。”【索隐】：赤狄之别种也，隗姓也。咎音高。邹诞本作“囷如”，又云或作“囚”。

得二女：以长女妻重耳，生伯鯈、

【正义】：直留反。

叔刘；以少女妻赵衰，生盾。

【索隐】：左传云伐廧咎如，获其二女，以叔隗妻赵衰，生盾；公子取季隗，生伯鯈、叔刘。则叔隗长而季隗少，乃不同也。

居狄五岁而晋献公卒，里克已杀奚齐、悼子，乃使人迎，欲立重耳。重耳畏杀，因固谢，不敢入。已而晋更迎其弟夷吾立之，是为惠公。惠公七年，畏重耳，乃使宦者履鞮与壮士欲杀重耳。重耳闻之，乃谋赵衰等曰：“始吾奔狄，非以为可用与，

【索隐】：与音余。诸本或为“兴”。兴，起也。非翟可用兴起，故奔之也。

以近易通，故且休足。休足久矣，固原徙之大国。夫齐桓公好善，志在霸王，收恤诸侯。今闻管仲、隰朋死，此亦欲得贤佐，盍往乎？”於是遂行。重耳谓其妻曰：“待我二十五年不来，乃嫁。”其妻笑曰：“犁二十五年，

【索隐】：犁犹比也。

吾冢上柏大矣。

【正义】：杜预云：“言将死入木也，不复成嫁也。”

虽然，妾待子。”重耳居狄凡十二年而去。

过卫，卫文公不礼。去，过五鹿，

【集解】：贾逵曰：“卫地。”杜预曰：“今卫县西北有地名五鹿，阳平元城县东亦有五鹿。”

饥而从野人乞食，野人盛土器中进之。重耳怒。赵衰曰：“土者，有土也，君其拜受之。”

至齐，齐桓公厚礼，而以宗女妻之，有马二十乘，重耳安之。重耳至齐二岁而桓公卒，会竖刀等为内乱，齐孝公之立，诸侯兵数至。留齐凡五岁。重耳爱齐女，毋去心。赵衰、咎犯乃於桑下谋行。齐女侍者在桑上闻之，以告其主。其主乃杀侍者，

【集解】：服虔曰：“惧孝公怒，故杀之以灭口。”

劝重耳趣行。重耳曰：“人生安乐，孰知其他！必死於此，

【集解】：徐广曰：“一云‘人生一世，必死於此’。”

不能去。”齐女曰：“子一国公子，穷而来此，数士者以子为命。子不疾反国，报劳臣，而怀女德，窃为子羞之。且不求，何时得功？”乃与赵衰等谋，醉重耳，载以行。行远而觉，重耳大怒，引戈欲杀咎犯。咎犯曰：“杀臣成子，偃之原也。”重耳曰：“事不成，我食舅氏之肉。”咎犯曰：“事不成，犯肉腥臊，何足食！”乃止，遂行。

过曹，曹共公不礼，欲观重耳骈胁。曹大夫釐负羁曰：“晋公子贤，又同姓，穷来过我，柰何不礼！”共公不从其谋。负羁乃私遗重耳食，置璧其下。重耳受其食，还其璧。

去，过宋。宋襄公新困兵於楚，伤於泓，闻重耳贤，乃以国礼礼於重耳。

【索隐】：以国君之礼礼之也。宋司马公孙固善於咎犯，曰：“宋小国新困，不足以求入，更之大国。”乃去。

过郑，郑文公弗礼。郑叔瞻谏其君曰：“晋公子贤，而其从者皆国相，且又同姓。郑之出自厉王，而晋之出自武王。”郑君曰：“诸侯亡公子过此者众，安可尽礼！”叔瞻曰：“君不礼，不如杀之，且後为国患。”郑君不听。

重耳去之楚，楚成王以適诸侯礼待之，【索隐】：適音敌。

重耳谢不敢当。赵衰曰：“子亡在外十馀年，小国轻子，况大国乎？今楚大国而固遇子，子其毋让，此天开子也。”遂以客礼见之。成王厚遇重耳，重耳甚卑。成王曰：“子即反国，何以报寡人？”重耳曰：“羽毛齿角玉帛，君王所馀，未知所以报。”王曰：“虽然，何以报不穀？”重耳曰：“即不得已，与君王以兵车会平原广泽，请辟王三舍。”

【集解】：贾逵曰：“司马法‘从遯不过三舍’。三舍，九十里也。”

楚将子玉怒曰：“王遇晋公子至厚，今重耳言不孙，请杀之。”成王曰：“晋公子贤而困於外久，从者皆国器，此天所置，庸可杀乎？且言何以易之！”

【索隐】：子玉请杀重耳，楚成王不许，言人出言不可轻易之。

居楚数月，而晋太子圉亡秦，秦怨之；闻重耳在楚，乃召之。成王曰：“楚远，更数国乃至晋。秦晋接境，秦君贤，子其勉行！”厚送重耳。

重耳至秦，缪公以宗女五人妻重耳，故子圉妻与往。重耳不欲受，司空季子

【集解】：服虔曰：“胥臣臼季也。”

曰：“其国且伐，况其故妻乎！且受以结秦亲而求入，子乃拘小礼，忘大丑乎！”遂受。缪公大欢，与重耳饮。赵衰歌黍苗诗。

【集解】：韦昭曰：“诗云‘芃芃黍苗，阴雨膏之’。”

缪公曰：“知子欲急反国矣。”赵衰与重耳下，再拜曰：“孤臣之仰君，如百穀之望时雨。”是时晋惠公十四年秋。惠公以九月卒，子圉立。十一月，葬惠公。十二月，晋国大夫栾、郤等闻重耳在秦，皆阴来劝重耳、赵衰等反国，为内应甚众。於是秦缪公乃发兵与重耳归晋。晋闻秦兵来，亦发兵拒之。然皆阴知公子重耳入也。唯惠公之故贵臣吕、郤之属

【正义】：吕甥，郤芮也。

不欲立重耳。重耳出亡凡十九岁而得入，时年六十二矣，晋人多附焉。

文公元年春，秦送重耳至河。咎犯曰：“臣从君周旋天下，过亦多矣。臣犹知之，况於君乎？请从此去矣。”重耳曰：“若反国，所不与子犯共者，河伯视之！”

【索隐】：视犹见也。

乃投璧河中，以与子犯盟。是时介子推从，在船中，乃笑曰：“天实开公子，而子犯以为己功而要市於君，固足羞也。吾不忍与同位。”乃自隐渡河。秦兵围令狐，晋军于庐柳。

【集解】：韦昭曰：“庐柳，晋地也。”

二月辛丑，咎犯与秦晋大夫盟于郇。

【集解】：杜预曰：“解县西北有郇城。”【索隐】：音荀，即文王之子所封。又音环。

壬寅，重耳入于晋师。丙午，入于曲沃。丁未，朝于武宫，

【集解】：贾逵曰：“文公之祖武公庙也。”

即位为晋君，是为文公。群臣皆往。怀公圉奔高梁。戊申，使人杀怀公。

怀公故大臣吕省、郤芮本不附文公，文公立，恐诛，乃欲与其徒谋烧公宫，杀文公。文公不知。始尝欲杀文公宦者履鞮知其谋，欲以告文公，解前罪，求见文公。文公不见，使人让曰：“蒲城之事，女斩予袪。其後我从狄君猎，女为惠公来求杀我。惠公与女期三日至，而女一日至，何速也？女其念之。”宦者曰：“臣刀锯之馀，不敢以二心事君倍主，故得罪於君。君已反国，其毋蒲、翟乎？且管仲射钩，桓公以霸。今刑馀之人以事告而君不见，祸又且及矣。”於是见之，遂以吕、郤等告文公。文公欲召吕、郤，吕、郤等党多，文公恐初入国，国人卖己，乃为微行，会秦缪公於王城，

【索隐】：杜预云：“冯翊临晋县东有故王城，今名武乡城。”

国人莫知。三月己丑，吕、郤等果反，焚公宫，不得文公。文公之卫徒与战，吕、郤等引兵欲奔，秦缪公诱吕、郤等，杀之河上，晋国复而文公得归。夏，迎夫人於秦，秦所与文公妻者卒为夫人。秦送三千人为卫，以备晋乱。

文公修政，施惠百姓。赏从亡者及功臣，大者封邑，小者尊爵。未尽行赏，周襄王以弟带难出居郑地，来告急晋。晋初定，欲发兵，恐他乱起，是以赏从亡未至隐者介子推。推亦不言禄，禄亦不及。推曰：“献公子九人，唯君在矣。惠、怀无亲，外内弃之；天未绝晋，必将有主，主晋祀者，非君而谁？天实开之，二三子以为己力，不亦诬乎？窃人之财，犹曰是盗，况贪天之功以为己力乎？下冒其罪，上赏其奸，上下相蒙，

【集解】：服虔曰：“蒙，欺也。”

难与处矣！”其母曰：“盍亦求之，以死谁懟？”推曰：“尤而效之，罪有甚焉。且出怨言，不食其禄。”母曰：“亦使知之，若何？”对曰：“言，身之文也；身欲隐，安用文之？文之，是求显也。”其母曰：“能如此乎？与女偕隐。”至死不复见。

介子推从者怜之，乃悬书宫门曰：“龙欲上天，五蛇为辅。

【索隐】：龙喻重耳。五蛇即五臣，狐偃、赵衰、魏武子、司空季子及子推也。旧云五臣有先轸、颠颉，今恐二人非其数。

龙已升云，四蛇各入其宇，一蛇独怨，终不见处所。”文公出，见其书，曰：“此介子推也。吾方忧王室，未图其功。”使人召之，则亡。遂求所在，闻其入釂上山中，

【集解】：贾逵曰：“绵上，晋地。”杜预曰：“西河介休县南有地名绵上。”

於是文公环绵上山中而封之，以为介推田，

【集解】：徐广曰：“一作‘国’。”

号曰介山，“以记吾过，且旌善人”。

【集解】：贾逵曰：“旌，表也。”

从亡贱臣壶叔曰；“君三行赏，赏不及臣，敢请罪。”文公报曰：“夫导我以仁义，防我以德惠，此受上赏。辅我以行，卒以成立，此受次赏。矢石之难，汗马之劳，此复受次赏。若以力事我而无补吾缺者，此复受次赏。三赏之後，故且及子。”晋人闻之，皆说。

二年春，秦军河上，

【索隐】：晋地也。

将入王。赵衰曰；“求霸莫如入王尊周。周晋同姓，晋不先入王，後秦入之，毋以令于天下。方今尊王，晋之资也。”三月甲辰，晋乃发兵至阳樊，

【集解】：服虔曰：“阳樊，周地。阳，邑名也，樊仲山之所居，故曰阳樊。”

围温，入襄王于周。四月，杀王弟带。周襄王赐晋河内阳樊之地。

四年，楚成王及诸侯围宋，宋公孙固如晋告急。先轸曰：“报施定霸，於今在矣。”

【集解】：杜预曰：“报宋赠马之施。”

狐偃曰：“楚新得曹而初婚於卫，若伐曹、卫，楚必救之，则宋免矣。”於是晋作三军。

【集解】：王肃曰：“始复成国之礼，半周军也。”

赵衰举郤縠将中军，郤臻佐之；使狐偃将上军，狐毛佐之，命赵衰为卿；栾枝将下军，

【集解】：贾逵曰：“栾枝，栾宾之孙。”

先轸佐之；荀林父御戎，魏焠为右：

【正义】：焠，昌由反，又音受。

往伐。冬十二月，晋兵先下山东，而以原封赵衰。

【集解】：杜预曰：“河内沁水县西北有原城。”

五年春，晋文公欲伐曹，假道於卫，卫人弗许。还自河南度，侵曹，伐卫。正月，取五鹿。二月，晋侯、齐侯盟于敛盂。

【集解】：杜预曰：“卫地也。

”卫侯请盟晋，晋人不许。卫侯欲与楚，国人不欲，故出其君以说晋。卫侯居襄牛，

【集解】：服虔曰：“卫地也。”

公子买守卫。楚救卫，不卒。

【集解】：徐广曰：“一作‘胜’。”

晋侯围曹。三月丙午，晋师入曹，数之以其不用釐负羁言，而用美女乘轩者三百人也。令军毋入僖负羁宗家以报德。楚围宋，宋复告急晋。文公欲救则攻楚，为楚尝有德，不欲伐也；欲释宋，宋又尝有德於晋：患之。

【索隐】：晋若攻楚，则伤楚子送其入秦之德；又欲释宋不救，乃亏宋公赠马之惠。进退有难，是以患之。

先轸曰：“执曹伯，分曹、卫地以与宋，楚急曹、卫，其势宜释宋。”

【索隐】：楚初得曹，又新婚於卫，今晋执曹伯分曹、卫之地与宋，则楚急曹、卫，其势宜释宋。

於是文公从之，而楚成王乃引兵归。

楚将子玉曰：“王遇晋至厚，今知楚急曹、卫而故伐之，是轻王。”王曰：“晋侯亡在外十九年，困日久矣，果得反国，险?戹尽知之，能用其民，天之所开，不可当。”子玉请曰：“非敢必有功，原以间执谗慝之口也。”

【集解】：服虔曰：“子玉非敢求有大功，但欲执蔿贾谗慝之口，谓子玉过三百乘不能入也。”杜预曰：“执犹塞也。”

楚王怒，少与之兵。於是子玉使宛春告晋：

【集解】：贾逵曰：“宛春，楚大夫。”

“请复卫侯而封曹，臣亦释宋。”咎犯曰：“子玉无礼矣，君取一，臣取二，勿许。”

【集解】：韦昭曰：“君，文公也。臣，子玉也。一谓释宋围，二谓复曹、卫。”

先轸曰：“定人之谓礼。楚一言定三国，子一言而亡之，我则毋礼。不许楚，是弃宋也。不如私许曹、卫以诱之，执宛春以怒楚，

【集解】：韦昭曰：“怒楚，令必战。”

既战而後图之。”

【集解】：杜预曰：“须胜负决乃定计。”

晋侯乃囚宛春於卫，且私许复曹、卫。曹、卫告绝於楚。楚得臣怒，

【集解】：得臣即子玉。

击晋师，晋师退。军吏曰：“为何退？”文公曰：“昔在楚，约退三舍，可倍乎！”楚师欲去，得臣不肯。四月戊辰，宋公、

【索隐】：成公王臣。

齐将、

【索隐】：国归父。

秦将

【索隐】：小子玦也。

与晋侯次城濮。

【集解】：贾逵曰：“卫地也。”

己巳，与楚兵合战，楚兵败，得臣收馀兵去。甲午，晋师还至衡雍，

【集解】：杜预曰：“衡雍，郑地，今荥阳卷县也。”

作王宫于践土。

【集解】：服虔曰：“既败楚师，襄王自往临践土，赐命晋侯，晋侯闻而为之作宫。”【索隐】：杜预云践土，郑地。然据此文，晋师还至衡雍，衡雍在河南也。故刘氏云践土在河南。下文践土在河北，今元城县西有践土驿，义或然也。

初，郑助楚，楚败，惧，使人请盟晋侯。晋侯与郑伯盟。

五月丁未，献楚俘於周，

【正义】：俘音孚，囚也。

驷介百乘，徒兵千。

【集解】：服虔曰：“驷介，驷马被甲也。徒兵，步卒也。”

天子使王子虎命晋侯为伯，

【集解】：贾逵曰：“王子虎，周大夫。”

赐大辂，彤弓矢百，玈弓矢千，

【集解】：贾逵曰：“大辂，金辂。彤弓，赤；玈弓，黑也。诸侯赐弓矢，然後征伐。”【正义】：彤，徒冬反。玈音庐。

秬鬯一卣，珪瓚，

【集解】：贾逵曰：“秬，黑黍；鬯，香酒也。所以降神。卣，器名，诸侯赐珪瓚，然後为鬯。”

虎贲三百人。

【集解】：贾逵曰：“天子卒曰虎贲。”

晋侯三辞，然后稽首受之。

【集解】：贾逵曰：“稽首首至地。”

周作晋文侯命：“王若曰：父义和，

【集解】：孔安国曰：“同姓，故称曰父。”马融曰：“王顺曰，父能以义和我诸侯。”【索隐】：按：尚书文侯之命是平王命晋文侯仇之语，今此文乃襄王命文公重耳之事，代数悬隔，勋策全乖。太史公虽复弥缝左氏，而系家颇亦时有疏谬。裴氏集解亦引孔、马之注，而都不言时代乖角，何习迷而同醉也？然计平王至襄王为七代，仇至重耳为十一代而十三侯。又平王元年至鲁僖二十八年，当襄二十年，为一百三十馀岁矣，学者颇合讨论之。而刘伯庄以为盖天子命晋同此一辞，尤非也。

丕显文、武，能慎明德，

【集解】：孔安国曰：“文王、武王能详慎显用明德。”

昭登於上，布闻在下，

【集解】：马融曰：“昭，明也。上谓天，下谓人。”

维时上帝集厥命于文、武。

【集解】：孔安国曰：“惟以是故集成其王命，德流子孙。”

恤朕身、继予一人永其在位。”

【集解】：孔安国曰：“当忧念我身，则我一人长安王位。”

於是晋文公称伯。癸亥，王子虎盟诸侯於王庭。

【集解】：服虔曰：“王庭，践土也。”【索隐】：服氏知王庭是践土者，据二十八年五月“公会晋侯，盟于践土”，又此上文“四月甲午，作王宫于践土”。王庭即王宫也。

晋焚楚军，火数日不息，文公叹。左右曰：“胜楚而君犹忧，何？”文公曰：“吾闻能战胜安者唯圣人，是以惧。且子玉犹在，庸可喜乎！”子玉之败而归，楚成王怒其不用其言，贪与晋战，让责子玉，子玉自杀。晋文公曰：“我击其外，楚诛其内，内外相应。”於是乃喜。

六月，晋人复入卫侯。壬午，晋侯度河北归国。行赏，狐偃为首。或曰：“城濮之事，先轸之谋。”文公曰：“城濮之事，偃说我毋失信。先轸曰‘军事胜为右’，吾用之以胜。然此一时之说，偃言万世之功，柰何以一时之利而加万世功乎？是以先之。”

冬，晋侯会诸侯於温，欲率之朝周。力未能，恐其有畔者，乃使人言周襄王狩于河阳。壬申，遂率诸侯朝王於践土。

【索隐】：按：左氏传“五月，盟于践土；冬，会诸侯于温，天王狩于河阳；壬申，公朝于王所”。此文亦说冬朝于王，当合於河阳温地，不合取五月践土之文。

孔子读史记至文公，曰“诸侯无召王”、“王狩河阳”者，春秋讳之也。

丁丑，诸侯围许。曹伯臣或说晋侯曰：“齐桓公合诸侯而国异姓，今君为会而灭同姓。曹，叔振铎之後；晋，唐叔之後。合诸侯而灭兄弟，非礼。”晋侯说，复曹伯。

於是晋始作三行。

【集解】：服虔曰：“辟天子六军，故谓之三行。”

荀林父将中行，先縠将右行，

【索隐】：左传屠击将右行，与此异。

先蔑将左行。

【集解】：杜预曰：“三行无佐，疑大夫帅也。”【索隐】：据左传，荀林父并是卿，而云“大夫帅”者，非也。不置佐者，当避天子也。或新置三行，官未备耳。

七年，晋文公、秦缪公共围郑，以其无礼於文公亡过时，及城濮时郑助楚也。围郑，欲得叔瞻。叔瞻闻之，自杀。郑持叔瞻告晋。晋曰：“必得郑君而甘心焉。”郑恐，乃间令使

【索隐】：使谓烛之武。

谓秦缪公曰：“亡郑厚晋，於晋得矣，而秦未为利。君何不解郑，得为东道交？”

【索隐】：交犹好也。诸本及左传皆作“主”。

秦伯说，罢兵。晋亦罢兵。

九年冬，晋文公卒，子襄公欢立。是岁郑伯亦卒。

郑人或卖其国於秦，

【正义】：左传云秦、晋伐郑，烛之武说秦，师罢。今杞子、逢孙、杨孙三大夫戍郑。杞子自郑使告於秦曰：“郑人使我掌其北门之管，若潜师以来，国可得也。”

秦缪公发兵往袭郑。十二月，秦兵过我郊。襄公元年春，秦师过周，无礼，王孙满讥之。兵至滑，郑贾人弦高将市于周，遇之，以十二牛劳秦师。秦师惊而还，灭滑而去。

晋先轸曰：“秦伯不用蹇叔，反其众心，此可击。”栾枝曰：“未报先君施於秦，击之，不可。”先轸曰：“秦侮吾孤，伐吾同姓，何德之报？”遂击之。襄公墨衰绖。

【集解】：贾逵曰：“墨，变凶。”杜预曰：“以凶服从戎，故墨之。”

四月，败秦师于殽，虏秦三将孟明视、西乞秫、白乙丙以归。遂墨以葬文公。

【集解】：服虔曰：“非礼也。”杜预曰：“记礼所由变也。”

文公夫人秦女，谓襄公曰：“秦欲得其三将戮之。”公许，遣之。先轸闻之，谓襄公曰：“患生矣。”轸乃追秦将。秦将渡河，已在船中，顿首谢，卒不反。

後三年，秦果使孟明伐晋，报殽之败，取晋汪以归。

【索隐】：按：左传文二年，秦孟明视伐晋，报殽之役，无取晋汪之事。又其年冬，晋先且居等伐秦，取汪、彭衙而还。则汪是秦邑，止可晋伐秦取之，岂得秦伐晋而取汪也？或者晋先取之秦，今伐晋而收汪，是汪从晋来，故云取晋汪而归也。彭衙在郃阳北，汪不知所在。

四年，秦缪公大兴兵伐我，度河，取王官，

【正义】：括地志云：“王官故城在同州澄城县西北六十里。”左传文公三年，秦伐晋，取王官，即此。先言度河，史文颠倒耳。

封殽尸而去。晋恐，不敢出，遂城守。五年，晋伐秦，取新城，

【集解】：服虔曰：“秦邑，新所作城也。”

报王官役也。

六年，赵衰成子、栾贞子、咎季子犯、霍伯皆卒。

【集解】：贾逵曰：“栾贞子，栾枝也。霍伯，先且居也。”

赵盾代赵衰执政。

七年八月，襄公卒。太子夷皋少。晋人以难故，

【集解】：服虔曰：“晋国数有患难。”

欲立长君。赵盾曰：“立襄公弟雍。好善而长，先君爱之；且近於秦，秦故好也。立善则固，事长则顺，奉爱则孝，结旧好则安。”贾季曰：“不如其弟乐。辰嬴嬖於二君，

【集解】：服虔曰：“辰嬴，怀嬴也。二君，怀公、文公。”

立其子，民必安之。”赵盾曰：“辰嬴贱，班在九人下，

【集解】：服虔曰：“班，次也。”

其子何震之有！

【集解】：贾逵曰：“震，威也。”

且为二君嬖，淫也。为先君子，

【正义】：乐，文公子也。

不能求大而出在小国，僻也。母淫子僻，无威；

【正义】：僻，匹亦反。言乐僻隐在陈，而远无援也。

陈小而远，无援：将何可乎！”使士会如秦迎公子雍。贾季亦使人召公子乐於陈。赵盾废贾季，以其杀阳处父。

【集解】：案：左传，此时贾他为太师，阳处父为太傅。

十月，葬襄公。十一月，贾季奔翟。是岁，秦缪公亦卒。

灵公元年四月，秦康公曰：“昔文公之入也无卫，故有吕、郤之患。”乃多与公子雍卫。太子母缪嬴日夜抱太子以号泣於朝，曰：“先君何罪？其嗣亦何罪？舍適而外求君，将安置此？”

【集解】：服虔曰：“此，太子。”

出朝，则抱以適赵盾所，顿首曰：“先君奉此子而属之子，曰‘此子材，吾受其赐；不材，吾怨子’。

【集解】：王肃曰：“怨其教导不至也。”

今君卒，言犹在耳，

【集解】：杜预曰：“在宣子之耳。”

而弃之，若何？”赵盾与诸大夫皆患缪嬴，且畏诛，乃背所迎而立太子夷皋，是为灵公。发兵以距秦送公子雍者。赵盾为将，往击秦，败之令狐。先蔑、随会亡奔秦。秋，齐、宋、卫、郑、曹、许君皆会赵盾，盟於扈，

【集解】：杜预曰：“郑地。荥阳卷县西北有扈亭。”

以灵公初立故也。

四年，伐秦，取少梁。秦亦取晋之郩。

【集解】：徐广曰：“年表云北徵也。”【索隐】：徐云年表曰徵。然按左传，文十年春，晋人伐秦，取少梁。夏，秦伯伐晋，取北徵，北徵即年表之徵。今云郩者，字误也。徵音惩，亦冯翊之县名。

六年，秦康公伐晋，取羁马。晋侯怒，使赵盾、赵穿、郤缺击秦，大战河曲，赵穿最有功。七年，晋六卿患随会之在秦，常为晋乱，乃详令魏寿馀反晋降秦。秦使随会之魏，因执会以归晋。

八年，周顷王崩，公卿争权，故不赴。

【索隐】：按：春秋鲁文十二年“顷王崩，周公阅与王孙苏争政，故不赴”是也。

晋使赵盾以车八百乘平周乱而立匡王。

【索隐】：文十四年传又云“晋赵盾以诸侯之师八百乘纳捷菑于邾，不克，乃还”。而“周公阅与王孙苏讼于晋，赵宣子平王室而复之”。则以车八百乘，自是宣子纳邾捷菑，不关王室之事，但文相连耳，多恐是误也。

是年，楚庄王初即位。十二年，齐人弑其君懿公。

十四年，灵公壮，侈，厚敛以彫墙。

【集解】：贾逵曰：“彫，画也。

”从台上弹人，观其避丸也。宰夫胹熊蹯不熟，

【集解】：服虔曰：“蹯，熊掌，其肉难熟。”【正义】：胹音而。蹯音樊。

灵公怒，杀宰夫，使妇人持其尸出弃之，过朝。赵盾、随会前数谏，不听；已又见死人手，二人前谏。随会先谏，不听。灵公患之，使鉏麑刺赵盾。

【集解】：贾逵曰：“鉏麑，晋力士。”【正义】：鉏音锄。麑音迷。

盾闺门开，居处节，鉏麑退，叹曰：“杀忠臣，弃君命，罪一也。”遂触树而死。

【集解】：杜预曰：“赵盾庭树也。”

初，盾常田首山，

【集解】：徐广曰：“蒲阪县有雷首山。”

见桑下有饿人。饿人，示眯明也。

【索隐】：邹诞云示眯为祁弥也，即左传之提弥明也。提音市移反，刘氏亦音祁为时移反，则祁提二字同音也。而此史记作“示”者，示即周礼古本“地神曰祇”，皆作“示”字。“邹”为“祁”者，盖由祇提音相近，字遂变为“祁”也。眯音米移反。以“眯”为“弥”，亦音相近耳。又左氏桑下饿人是灵辄也。其示眯明，是嗾獒者也，其人斗而死。今合二人为一人，非也。

盾与之食，食其半。问其故，曰：“宦三年，

【集解】：服虔曰：“宦，宦学事也。”

未知母之存不，原遗母。”盾义之，益与之饭肉。已而为晋宰夫，赵盾弗复知也。九月，晋灵公饮赵盾酒，伏甲将攻盾。公宰示眯明知之，恐盾醉不能起，而进曰：“君赐臣，觞三行

【索隐】：如字。

可以罢。”欲以去赵盾，令先，毋及难。盾既去，灵公伏士未会，先纵

【索隐】：纵，足用反。又本作“嗾”，又作“蹴”，同素后反。

齧狗名敖。

【集解】：何休曰：“犬四尺曰敖。”

明为盾搏杀狗。盾曰：“弃人用狗，虽猛何为。”然不知明之为阴德也。已而灵公纵伏士出逐赵盾，示眯明反击灵公之伏士，伏士不能进，而竟脱盾。盾问其故，曰：“我桑下饿人。”问其名，弗告。

【集解】：服虔曰：“不望报。”

明亦因亡去。

盾遂奔，未出晋境。乙丑，盾昆弟将军赵穿袭杀灵公於桃园

【集解】：虞翻曰：“园名也。”

而迎赵盾。赵盾素贵，得民和；灵公少，侈，民不附，故为弑易。

【索隐】：以豉反。

盾复位。晋太史董狐书曰“赵盾弑其君”，以视於朝。盾曰：“弑者赵穿，我无罪。”太史曰：“子为正卿，而亡不出境，反不诛国乱，非子而谁？”孔子闻之，曰：“董狐，古之良史也，书法不隐。

【集解】：杜预曰：“不隐盾之罪。”

宣子，良大夫也，为法受恶。

【集解】：服虔曰：“闻义则服。”杜预曰：“善其为法受屈也。”【正义】：为，于伪反。

惜也，出疆乃免。”

【集解】：杜预曰：“越境则君臣之义绝，可以不讨贼也。”

赵盾使赵穿迎襄公弟黑臀于周而立之，是为成公。

成公者，文公少子，其母周女也。壬申，朝于武宫。

成公元年，赐赵氏为公族。

【集解】：服虔曰：“公族大夫也。”

伐郑，郑倍晋故也。三年，郑伯初立，附晋而弃楚。楚怒，伐郑，晋往救之。

六年，伐秦，虏秦将赤。

【索隐】：赤即斥，谓斥候之人也。按：宣八年左传“晋伐秦，获秦谍，杀诸绛市”。盖彼谍即此赤也。晋成公六年为鲁宣八年，正同，故知然。

七年，成公与楚庄王争彊，会诸侯于扈。陈畏楚，不会。晋使中行桓子

【索隐】：荀林父也。

伐陈，因救郑，与楚战，败楚师。是年，成公卒，子景公据立。

景公元年春，陈大夫夏徵舒弑其君灵公。二年，楚庄王伐陈，诛徵舒。

三年，楚庄王围郑，郑告急晋。晋使荀林父将中军，随会将上军，赵朔将下军，郤克、栾书、先縠、韩厥、巩朔佐之。六月，至河。闻楚已服郑，郑伯肉袒与盟而去，荀林父欲还。先縠曰：“凡来救郑，不至不可，将率离心。”卒度河。楚已服郑，欲饮马于河为名而去。楚与晋军大战。郑新附楚，畏之，反助楚攻晋。晋军败，走河，争度，船中人指甚众。楚虏我将智■。归而林父曰：“臣为督将，军败当诛，请死。”景公欲许之。随会曰：“昔文公之与楚战城濮，成王归杀子玉，而文公乃喜。今楚已败我师，又诛其将，是助楚杀仇也。”乃止。

四年，先縠以首计而败晋军河上，恐诛，乃奔翟，与翟谋伐晋。晋觉，乃族縠。縠，先轸子也。

五年，伐郑，为助楚故也。是时楚庄王彊，以挫晋兵河上也。

六年，楚伐宋，宋来告急晋，晋欲救之，伯宗谋曰：

【集解】：贾逵曰：“伯宗，晋大夫。”

“楚，天方开之，不可当。”乃使解扬绐为救宋。

【集解】：服虔曰：“解扬，晋大夫。”

郑人执与楚，楚厚赐，使反其言，令宋急下。解扬绐许之，卒致晋君言。楚欲杀之，或谏，乃归解扬。

七年，晋使随会灭赤狄。

八年，使郤克於齐。齐顷公母从楼上观而笑之。所以然者，郤克偻，而鲁使蹇，卫使眇，故齐亦令人如之以导客。郤克怒，归至河上，曰：“不报齐者，河伯视之！”至国，请君，欲伐齐。景公问知其故，曰：“子之怨，安足以烦国！”弗听。魏文子请老休，辟郤克，克执政。

九年，楚庄王卒。晋伐齐，齐使太子彊为质於晋，晋兵罢。

十一年春，齐伐鲁，取隆。

【索隐】：刘氏云“隆即龙也，鲁北有龙山”。又此年当鲁成二年，经书“齐侯伐我北鄙”，传曰“围龙”。又邹诞及别本作“祐”字，祐当作“郓”。文十二年“季孙行父帅师城诸及郓”，注曰“祐即郓也，字变耳”。地理志云在东莞县东也。

鲁告急卫，卫与鲁皆因郤克告急於晋。晋乃使郤克、栾书、韩厥以兵车八百乘与鲁、卫共伐齐。夏，与顷公战於鞍，伤困顷公。顷公乃与其右易位，下取饮，以得脱去。齐师败走，晋追北至齐。顷公献宝器以求平，不听。郤克曰：“必得萧桐侄子

【索隐】：左传作“叔子”。

为质。”齐使曰：“萧桐侄子，顷公母；顷公母犹晋君母，柰何必得之？不义，请复战。”晋乃许与平而去。

楚申公巫臣盗夏姬以奔晋，晋以巫臣为邢大夫。

【集解】：贾逵曰：“邢，晋邑。”

十二年冬，齐顷公如晋，欲上尊晋景公为王，景公让不敢。晋始作六军，

【集解】：贾逵曰：“初作六军，僭王也。”

韩厥、巩朔、赵穿、荀骓、

【索隐】：音佳。谥文子。赵括、赵旃皆为卿。智■自楚归。

十三年，鲁成公朝晋，晋弗敬，鲁怒去，倍晋。晋伐郑，取氾。

十四年，梁山崩。【集解】：公羊传曰：“梁山，河上山。”杜预曰：“在冯翊夏阳县北也。”

问伯宗，伯宗以为不足怪也。

【集解】：徐广曰：“年表云伯宗隐其人，用其言。”

十六年，楚将子反怨巫臣，灭其族。巫臣怒，遗子反书曰：“必令子罢於奔命！”乃请使吴，令其子为吴行人，教吴乘车用兵。吴晋始通，约伐楚。

十七年，诛赵同、赵括，族灭之。韩厥曰：“赵衰、赵盾之功岂可忘乎？柰何绝祀！”乃复令赵庶子武为赵後，复与之邑。

十九年夏，景公病，立其太子寿曼为君，是为厉公。後月馀，景公卒。

厉公元年，初立，欲和诸侯，与秦桓公夹河而盟。归而秦倍盟，与翟谋伐晋。三年，使吕相让秦，

【集解】：贾逵曰：“吕相，晋大夫。”

因与诸侯伐秦。至泾，败秦於麻隧，虏其将成差。

五年，三郤谗伯宗，杀之。

【集解】：贾逵曰：“三郤，郤锜、郤焠、郤至也。”

伯宗以好直谏得此祸，国人以是不附厉公。

六年春，郑倍晋与楚盟，晋怒。栾书曰：“不可以当吾世而失诸侯。”乃发兵。厉公自将，五月度河。闻楚兵来救，范文子请公欲还。郤至曰：“发兵诛逆，见彊辟之，无以令诸侯。”遂与战。癸巳，射中楚共王目，楚兵败於鄢陵。

【集解】：徐广曰：“鄢，一作‘焉’。”服虔曰：“鄢陵，郑之东南地也。”【索隐】：鄢音偃，又於连反。

子反收馀兵，拊循欲复战，晋患之。共王召子反，其侍者竖阳穀进酒，子反醉，不能见。王怒，让子反，子反死。王遂引兵归。晋由此威诸侯，欲以令天下求霸。

厉公多外嬖姬，归，欲尽去群大夫而立诸姬兄弟。宠姬兄曰胥童，尝与郤至有怨，及栾书又怨郤至不用其计而遂败楚，

【集解】：左传曰：“栾书欲待楚师退而击之，郤至云‘楚有六间，不可失也’。”

乃使人间谢楚。楚来诈厉公曰：“鄢陵之战，实至召楚，欲作乱，内子周立之。会与国不具，是以事不成。”厉公告栾书。栾书曰：“其殆有矣！原公试使人之周

【集解】：虞翻曰：“周京师。”

微考之。”果使郤至於周。栾书又使公子周见郤至，郤至不知见卖也。厉公验之，信然，遂怨郤至，欲杀之。八年，厉公猎，与姬饮，郤至杀豕奉进，宦者夺之。

【索隐】：宦者孟张也。

郤至射杀宦者。公怒，曰：“季子欺予！”

【集解】：杜预曰：“公反以为郤至夺豕也。”

将诛三郤，未发也。郤锜欲攻公，曰：“我虽死，公亦病矣。”郤至曰：“信不反君，智不害民，勇不作乱。失此三者，谁与我？我死耳！”十二月壬午，公令胥童以兵八百人袭攻杀三郤。胥童因以劫栾书、中行偃于朝，曰：“不杀二子，患必及公。”公曰：“一旦杀三卿，寡人不忍益也。”对曰：“人将忍君。”

【集解】：杜预曰：“人，谓书、偃。”

公弗听，谢栾书等以诛郤氏罪：“大夫复位。”二子顿首曰：“幸甚幸甚！”公使胥童为卿。闰月乙卯，厉公游匠骊氏，

【集解】：贾逵曰：“匠骊氏，晋外嬖大夫在翼者。”

栾书、中行偃以其党袭捕厉公，囚之，杀胥童，而使人迎公子周

【集解】：徐广曰：“一作‘纠’。”

于周而立之，是为悼公。

悼公元年正月庚申，栾书、中行偃弑厉公，葬之

【集解】：左传曰：“葬之于翼东门之外也。”

以一乘车。

【集解】：杜预曰：“言不以君礼葬也。诸侯葬车七乘。”

厉公囚六日死，死十日庚午，智■迎公子周来，至绛，刑鸡与大夫盟而立之，是为悼公。辛巳，朝武宫。二月乙酉，即位。

悼公周者，其大父捷，晋襄公少子也，不得立，号为桓叔，桓叔最爱。桓叔生惠伯谈，谈生悼公周。周之立，年十四矣。悼公曰：“大父、父皆不得立而辟难於周，客死焉。寡人自以疏远，毋几为君。

【索隐】：几音冀，谓望也。

今大夫不忘文、襄之意而惠立桓叔之後，赖宗庙大夫之灵，得奉晋祀，岂敢不战战乎？大夫其亦佐寡人！”於是逐不臣者七人，修旧功，施德惠，收文公入时功臣後。秋，伐郑。郑师败，遂至陈。

三年，晋会诸侯。

【索隐】：於鸡泽也。

悼公问群臣可用者，祁傒举解狐。解狐，傒之仇。复问，举其子祁午。君子曰：“祁傒可谓不党矣！外举不隐仇，内举不隐子。”方会诸侯，悼公弟杨干乱行，

【集解】：贾逵曰：“行，陈也。”

魏绛戮其仆。

【集解】：贾逵曰：“仆，御也。”

悼公怒，或谏公，公卒贤绛，任之政，使和戎，戎大亲附。十一年，悼公曰：“自吾用魏绛，九合诸侯，

【集解】：服虔曰：“九合：一谓会于戚，二会城棣救陈，三会于鄢，四会于邢丘，五同盟于戏，六会于柤，七戍郑虎牢，八同盟于亳城北，九会于萧鱼。”

和戎、翟，魏子之力也。”赐之乐，三让乃受之。冬，秦取我栎。

【索隐】：音历。释例云在河北，地阙。

十四年，晋使六卿率诸侯伐秦，度泾，大败秦军，至棫林而去。

十五年，悼公问治国於师旷。师旷曰：“惟仁义为本。”冬，悼公卒，子平公彪立。

平公元年，伐齐，齐灵公与战靡下，

【集解】：徐广曰：“靡，一作‘历’。”【索隐】：刘氏靡音眉绮反，即靡笄也。

齐师败走。晏婴曰：“君亦毋勇，何不止战？”遂去。晋追，遂围临菑，尽烧屠其郭中。东至胶，南至沂，齐皆城守，晋乃引兵归。

六年，鲁襄公朝晋。晋栾逞有罪，奔齐。八年，齐庄公微遣栾逞於曲沃，以兵随之。齐兵上太行，栾逞从曲沃中反，袭入绛。绛不戒，平公欲自杀，范献子止公，以其徒击逞，逞败走曲沃。曲沃攻逞，逞死，遂灭栾氏宗。逞者，栾书孙也。

【集解】：左传“逞”作“盈”。

其入绛，与魏氏谋。齐庄公闻逞败，乃还，取晋之朝歌去，以报临菑之役也。

十年，齐崔杼弑其君庄公。晋因齐乱，伐败齐於高唐去，报太行之役也。

十四年，吴延陵季子来使，与赵文子、韩宣子、魏献子语，曰：“晋国之政，卒归此三家矣。”

十九年，齐使晏婴如晋，与叔乡语。叔乡曰：“晋，季世也。公厚赋为台池而不恤政，政在私门，其可久乎！”晏子然之。

二十二年，伐燕。二十六年，平公卒，子昭公夷立。

昭公六年卒。六卿彊，

【索隐】：韩、赵、魏、范，中行及智氏为六卿。後韩、赵、魏为三卿，而分晋政，故曰三晋。

公室卑。子顷公去疾立。

顷公六年，周景王崩，王子争立。晋六卿平王室乱，立敬王。

九年，鲁季氏逐其君昭公，昭公居乾侯。十一年，卫、宋使使请晋纳鲁君。季平子私赂范献子，献子受之，乃谓晋君曰：“季氏无罪。”不果入鲁君。

十二年，晋之宗家祁傒孙，叔乡子，相恶於君。六卿欲弱公室，乃遂以法尽灭其族。而分其邑为十县，各令其子为大夫。晋益弱，六卿皆大。

十四年，顷公卒，子定公午立。

定公十一年，鲁阳虎奔晋，赵鞅简子舍之。十二年，孔子相鲁。

十五年，赵鞅使邯郸大夫午，不信，欲杀午，午与中行寅、

【索隐】：寅，荀偃之孙也。

范吉射

【索隐】：音亦。范献子，士鞅之子。

亲攻赵鞅，鞅走保晋阳。定公围晋阳。荀栎、韩不信、魏侈与范、中行为仇，乃移兵伐范、中行。范、中行反，晋君击之，败范、中行。范、中行走朝歌，保之。韩、魏为赵鞅谢晋君，乃赦赵鞅，复位。二十二年，晋败范、中行氏，二子奔齐。

三十年，定公与吴王夫差会黄池，争长，赵鞅时从，卒长吴。

【集解】：徐广曰：“吴世家说黄池之盟云‘赵鞅怒，将战，吴乃长晋定公’。左氏传云‘乃先晋人’，外传云‘吴公先歃，晋公次之’。”

三十一年，齐田常弑其君简公，而立简公弟骜为平公。三十三年，孔子卒。

三十七年，定公卒，子出公凿立。

出公十七年，【集解】：徐广曰：“年表云出公立十八年。或云二十年。

”知伯与赵、韩、魏共分范、中行地以为邑。出公怒，告齐、鲁，欲以伐四卿。

【索隐】：时赵、魏、韩共灭范氏及中行氏，而分其地，犹有智氏与三晋，故曰“四卿”也。

四卿恐，遂反攻出公。出公奔齐，道死。故知伯乃立昭公曾孙骄为晋君，是为哀公。

【索隐】：按：赵系家云骄是为懿公。又年表云出公十八年，次哀公忌二年，次懿公骄十七年。纪年又云出公二十三年奔楚，乃立昭公之孙，是为敬公。系本亦云昭公生桓子雍，雍生忌，忌生懿公骄。然晋、赵系家及年表各各不同，何况纪年之说也！

哀公大父雍，晋昭公少子也，号为戴子。

【集解】：徐广曰：“世本作‘相子雍’，注云戴子。”

戴子生忌。忌善知伯，蚤死，故知伯欲尽并晋，未敢，乃立忌子骄为君。当是时，晋国政皆决知伯，晋哀公不得有所制。知伯遂有范、中行地，最彊。

哀公四年，赵襄子、韩康子、魏桓子共杀知伯，尽并其地。

【索隐】：如纪年之说，此乃出公二十二年事。

十八年，哀公卒，子幽公柳立。

幽公之时，晋畏，反朝韩、赵、魏之君。

【索隐】：畏，惧也。为衰弱故，反朝韩、赵、魏也。宋忠引此注系本，而“畏”字为“衰”。

独有绛、曲沃，馀皆入三晋。

十五年，魏文侯初立。

【索隐】：按纪年，魏文侯初立在敬公十八年。

十八年，幽公--人，夜窃出邑中，盗杀幽公。

【索隐】：纪年云夫人秦嬴贼公於高寝之上。

魏文侯以兵诛晋乱，立幽公子止，是为烈公。

【索隐】：系本云幽公生烈公止。又年表云魏诛幽公，立其弟止。

烈公十九年，周威烈王赐赵、韩、魏皆命为诸侯。

二十七年，烈公卒，子孝公颀立。

【索隐】：系本云孝公倾。纪年以孝公为桓公，故韩子有“晋桓侯。”

孝公九年，魏武侯初立，袭邯郸，不胜而去。十七年，孝公卒，

【索隐】：纪年云桓公二十年赵成侯、韩共侯迁桓公於屯留。已後更无晋事。

子静公俱酒立。

【索隐】：系本云静公俱。

是岁，齐威王元年也。

静公二年，魏武侯、韩哀侯、赵敬侯灭晋後而三分其地。

【索隐】：按：纪年魏武侯以桓公十九年卒，韩哀侯、赵敬侯并以桓公十五年卒。又赵系家烈侯十六年与韩分晋，封晋君端氏，其後十年，肃侯迁晋君於屯留。不同也。

静公迁为家人，晋绝不祀。

太史公曰：晋文公，古所谓明君也，亡居外十九年，至困约，及即位而行赏，尚忘介子推，况骄主乎？灵公既弑，其後成、景致严，至厉大刻，大夫惧诛，祸作。悼公以後日衰，六卿专权。故君道之御其臣下。固不易哉！

【索隐述赞】天命叔虞，卒封於唐。桐珪既削，河、汾是荒。文侯虽嗣，曲沃日彊。未知本末，祚倾桓庄。献公昏惑，太子罹殃。重耳致霸，朝周河阳。灵既丧德，厉亦无防。四卿侵侮。晋祚遽亡。








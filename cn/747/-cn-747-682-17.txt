○齐诛阿大夫语

齐威王谓阿大夫曰：“汝能愿吾左右哉？”曰：“近吾君者也。”王曰：“吾以阿民寄汝，是则割吾忧於心者，而谓给吾使於宫者为近耶？夫宫中之近，不过为吾折枝矣。吾体有所贵，是亦有所贱，岂以反贵於心乎？故入宫之职非近也，入心之职为近也。顺顾走指出入无方者，艺之至也；授印於外不必在宫者，信之至也。汝在吾所以信，而比吾所以艺，不愧冕衣裳哉？今则戮汝，使卿大夫识远近之正。”於是群臣快贺，而国大治。君子曰：“正室之明，莫盛乎午者，左右阴不至也。如齐威，安有不明乎？”


卷七十一

<史部,诏令奏议类,奏议之属,历代名臣奏议>

钦定四库全书

历代名臣奏议卷七十一

明　杨士奇等撰

储嗣

晋侯使太子申生伐东山臯落氏里克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公曰寡人有子未知其谁立焉不对而退赵王立周绍为傅曰寡人始行县过番吾当子为子之时践石以上者皆道子之孝故寡人问子以璧遗子以酒食而求见子子谒病而辞人有言子者曰父之孝子君之忠臣也故寡人以子之智虑为辩足以道人危足以持难忠可以写意信可以远期诗云服难以勇治乱以智事之计也立傅以行教少以学义之经也循计之事失而不累访议之行穷而不忧故寡人欲子之胡服以傅王子周绍曰王失论矣非贱臣所敢任也王曰选子莫若父论臣莫若君君寡人也周绍曰立傅之道六王曰六者何也周绍曰智虑不躁达於变身行寛惠达於礼威严不足以易於位重利不足以变其心恭於教而不快和於下而不危六者傅之才臣无一焉隐中不竭臣之罪也传命仆官以烦有司吏之耻也王请更论王曰知此六者所以使子周绍曰乃国未通於王之胡服虽然臣王之臣也而王重命之臣敢不听命乎再拜赐胡服王曰寡人以王子为子任欲子之厚爱之无所见丑御道之以行义勿令溺苦於学事君者顺其意不逆其志事先者明其高不倍其孤故有臣可命其国之禄也子能行是以事寡人者毕矣书云去邪勿疑任贤勿贰寡人与子不用人矣遂赐周绍胡服衣冠具带黄金师比以傅王子

楚恭王多宠子而世子之位不定屈建曰楚必多乱夫一兔走於街万人追之一人得之万人不复走分未定则一兔走使万人扰分已定则虽贪夫知止今楚多宠子而嫡位无主乱自是生矣夫世太子者国之基也而百姓之望也国既无基又使百姓失望絶其本矣本絶则挠乱犹兔走也恭王闻之立康王为太子

汉高祖十二年欲以赵王如意易太子太傅叔孙通谏上曰昔者晋献公以骊姬之故废太子立奚齐晋国乱者数十年为天下笑秦以不早定扶苏令赵高得以诈立胡亥自使灭祀此陛下所亲见今太子仁孝天下皆闻之吕后与陛下攻苦食淡其可背哉陛下必欲废嫡而立少臣愿先伏诛以颈血污地高帝曰公罢矣吾且戏耳叔孙通曰太子天下本本一揺天下振荡奈何以天下为戏高帝曰吾听公言及上置酒见留侯所招客从太子入见上乃遂无易太子志矣

文帝二年正月有司言曰蚤建太子所以尊宗庙请立太子上曰朕既不德上帝神明未歆享天下人民未有嗛志今纵不能博求天下贤圣有德之人而禅天下焉而曰豫建太子是重吾不德也谓天下何其安之有司曰豫建太子所以重宗庙社稷不忘天下也上曰楚王季父也春秋高閲天下之义理多矣明於国家之大体吴王於朕兄也惠仁以好德淮南王弟也秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专於子非所以忧天下也朕甚不取也有司皆固请曰古者殷周有国治安皆千余岁古之有天下者莫不长焉用此道也立嗣必子所从来远矣高帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗絶天下之大义也故高帝设之以抚海内今释宜建而更选於诸侯及宗室非高帝之志也更议不宜子某最长纯厚慈仁请建以为太子上乃许之因赐天下民当代父後者爵各一级

时鼂错上书言人主所以尊显功名扬於万世之後者以知术数也故人主知所以临制臣下而治其衆则群臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀於其臣者皆不知术数者也皇太子所读书多矣而未深知术数者不问书说也夫多诵而不知其说所谓劳苦而不为功臣窃观皇太子材智高奇驭射伎艺过人絶远然於术数未有所守者以陛下为心也窃愿陛下幸择圣人之术可用今世者以赐皇太子因时使太子陈明於前唯陛下裁察上善之於是拜错为太子家令

武帝时壶关三老茂上书曰臣闻父者犹天母者犹地子犹万物也故天平地安隂阳和调物乃茂成父慈母爱室家之中子乃孝顺隂阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中於瞽叟孝已被谤伯奇放流骨肉至亲父子相疑何者积毁之所生也由是观之子无不孝而父有不察今皇太子为汉嫡嗣承万世之业体祖宗之重亲则皇帝之宗子也江充布衣之人闾阎之隶臣耳陛下显而用之衔至尊之命以廹蹵皇太子造饰奸诈群邪错缪是以亲戚之路隔絶而不通太子进不得上见退则困於乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗云营营青蝇止于藩恺悌君子无信谗言谗言罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辩士不敢说臣窃痛之臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼譛人投畀豺虎唯陛下寛心慰意少察所亲母患太子之非亟罢甲兵无令太子久亡臣不胜惓惓出一旦之命待罪建章阙下书奏天子感寤

宣帝时太子外祖父特进平恩侯许伯以为太子少白使其弟中郎将舜监护太子家上以问疏广广对曰太子国储副君师友必於天下英俊不宜独亲外家许氏且太子自有太傅少傅官属已备今复使舜护太子家视陋非所以广太子德於天下也上善其言

元帝竟宁元年上寝疾傅昭仪及定陶王常在左右而皇后太子希得进见上疾稍侵意忽忽不平数问尚书以景帝时立胶东王故事是时太子长舅阳平侯王凤为卫尉侍中与皇后太子皆忧不知所出驸马都尉侍中史丹以亲密臣得侍疾候上间独寝时丹直入卧内顿首伏青蒲上涕泣言曰皇太子立积十余年名号系於百姓天下莫不归心臣子见定陶王雅素爱幸今者道路流言为国生意以为太子有动揺之议审若此公卿以下必以死争不奉诏臣愿先赐死以示群臣天子素仁不忍见丹涕泣言又切至上意大感喟然太息曰吾日困劣太子两王幼少意中恋恋何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅导太子毋违我意丹嘘唏而起太子由是遂为嗣矣

哀帝时司隶解光奏言赵昭仪倾乱圣朝亲灭继嗣请事穷竟议郎耿育上疏言臣闻继嗣失统废嫡立庶圣人法禁古今至戒然太伯见历知适逡循固让委身吴越权变所设不计常法致位王季以崇圣嗣卒有天下子孙承业七八百载功冠三王道德最备是以尊号追及大王故世必有非常之变然後廼有非常之谋孝成皇帝自知继嗣不以时立念虽未有皇子万岁之後未能持国权柄之重制於女主女主骄盛则耆欲无极少主幼弱则大臣不使世无周公抱负之辅恐危社稷倾乱天下知陛下有贤圣通明之德仁孝子爱之恩怀独见之明内断於身故废後宫就馆之渐絶微嗣祸乱之根乃欲致位陛下以安宗庙愚臣既不能深援安危定金匮之计又不知推演圣德述先帝之志廼反覆校省内暴露私燕诬污先帝倾惑之过成结宠妾妒媚之诛甚失贤圣远见之明逆负先帝忧国之意夫论大德不拘俗立大功不合衆此廼孝成皇帝至思所以万万於衆臣陛下圣德盛茂所以符合於皇天也岂当世庸庸斗筲之臣所能及哉且褒广将顺君父之美匡救销灭既往之过古今通议也事不当时固争防祸於未然各随指阿从以求容媚晏驾之後尊号已定万事已讫廼探追不及之事讦扬幽昧之过此臣所深痛也愿下有司议即如臣言宜宣布天下使咸晓知先帝圣意所起不然空使谤议上及山陵下流後世远闻百蛮近布海内甚非先帝托後之意也盖孝子善述父之志善成人之事唯陛下省察哀帝为太子亦颇得赵太后力遂不竟其事

东汉光武建武中东宫初建诸王国并开而官属未备师保多阙司徒掾班彪上言曰孔子称性相近习相远也贾谊以为习与善人居不能无为善犹生长於齐不能无齐言也习与恶人居不能无恶犹生长於楚不能无楚言也是以圣人审所与居而戒慎所习昔成王之为孺子出则周公召公太史佚入则太颠闳夭南宫括散宜生左右前後礼无违者故成王一日即位天下旷然太平是以春秋爱子教以义方不纳於邪骄奢淫佚所自邪也诗曰诒厥孙谋以燕翼子言武王之谋遗子孙也汉兴太宗使鼂错导太子以法术贾谊教梁王以诗书及至中宗亦令刘向王褒萧望之周堪之徒以文章儒学保训东宫以下莫不崇简其人就成德器今皇太子诸王虽结发学问修习礼乐而傅相未值贤才官属多阙旧典宜博选名儒有威重明通政事者以为太子太傅东宫及诸王国备置官属又旧制太子食汤沐十县设周卫交戟五日一朝因坐东箱省视膳食其非朝日使仆中允旦旦请问而已明不媟黩广其敬也书奏帝纳之

二十八年大会百官诏问谁可傅太子者群臣承望上意皆言太子舅执金吾原鹿侯隂识可博士张佚正色曰今陛下立太子为隂氏乎为天下乎即为隂氏则隂侯可为天下则固宜用天下之贤才帝称善曰欲置者以辅太子也今博士不难正朕况太子乎即拜佚为太子太傅而以荣为少傅赐以辎车乘马

魏明帝时司徒王朗上疏曰昔周文十五而有武王遂享十子之祚以广诸姬之胤武王既老而生成王成王是以鲜於兄弟此二王者各树圣德无以相过比其子孙之祚则不相如盖生育有早晚所产有衆寡也陛下既德祚兼彼二圣春秋高於姬文育武之时矣而子发未举於椒兰之奥房藩王未繁於掖庭之衆室以成王为喻虽未为晚取譬伯邑则不为夙周礼六宫内官百二十人而诸经常说咸以十二为限至於秦汉之末或以千百为数矣然虽弥猥而就时於吉馆者或甚鲜明百斯男之本诚在於一意不但在於务广也老臣慺慺愿国家同祚於轩辕之五五而未及周文之二五用为伊邑且少小常苦被褥泰温泰温则不能便柔肤弱体是以难可防护而易用感慨若常令少小之緼袍不至於甚厚则必咸保金石之性而比夀於南山矣帝报曰夫忠至者辞笃爱重者言深君既劳思虑又手笔将顺三复德音欣然无量朕继嗣未立以为君忧钦纳至言思闻良规

吴大帝赤乌五年尝寝疾和祠祭於庙和妃叔父张休居庙邀和过所居全公主使人觇视因言太子不在庙中专就妃家计议而和宠稍损後遂幽闲尚书仆射屈晃入口谏曰太子仁明显闻四海今三方鼎峙实不宜揺动太子以生衆心愿陛下少垂圣虑老臣虽死犹生之年叩头流血辞气不挠

明帝子和为太子霸为鲁王宠爱崇特与和无殊顷之和霸不睦之声闻於权耳权禁断往来假以精学督军使者羊衜上疏曰臣闻古之有天下者皆先显别适庶封建子弟所以尊重祖宗为国藩表也二宫拜授海内称宜斯乃大吴兴隆之基顷闻二宫并絶宾客远近悚然大小失望窃从下风听采衆论咸谓二宫智达英茂自正名建号於今三年德行内着美称外昭西北二隅久所服闻谓陛下当副顺遐迩所以归德勤命二宫宾延四远使异国闻声思为臣妾今既未垂意於此而发明诏省夺备卫抑絶宾客使四方礼敬不复得通虽实陛下敦尚古义欲令二宫专志於学不复顾虑观听小宜期於温故博物而已然非臣下倾企喁喁之至愿也或谓二宫不遵典式此臣所以寝息不宁就如所嫌犹宜补察密加斟酌不使远近得容异言臣惧积疑成谤久将宣流而西北二隅去国不远异同之语易以闻达闻达之日声论当兴将谓二宫有不顺之愆不审陛下何以解之若无以解异国则亦无以释境内境内守疑异国兴谤非所以育巍巍镇社稷也愿陛下早发优诏使二宫周旋礼命如初则天清地晏万国幸甚矣七年太子有不安之议上大将军右都护陆逊上疏陈太子正统宜有盘石之固鲁王藩臣当使宠秩有差彼此得所上下获安谨叩头流血以闻书三四上及求诣都欲口论适庶之分以匡得失

九年朱据迁骠骑将军遭二宫构争据拥护太子争曰臣闻太子国之根本雅性仁孝天下归心今卒责之将有一朝之虑昔晋献用骊姫而申生不存汉武信江充而戾太子寃死臣窃惧太子不堪其忧虽立思子之宫无所复及矣

晋惠帝时江统转太子洗马在东宫累年甚被亲礼太子颇阙朝觐又奢费过度多诸禁忌统上书谏曰臣闻古之为臣者进思尽忠退思补过献可替否拾遗补阙是以人主得以举无失行言无口过德音发闻扬名後世臣等不逮无能云补思竭愚诚谨陈五事如左惟蒙一省再省少垂察纳其一曰六行之义以孝为首虞舜之德以孝为称故太子以朝夕视君膳为职左右就养无方文王之为世子可谓笃於事亲者也故能擅三代之美为百王之宗自顷圣体屡有疾患数阙朝侍远近观听者不能深知其故以致疑惑伏愿殿下虽有微苦可堪扶舆则宜自力易曰君子终日乾乾盖自勉强不息之谓也其二曰古之人君虽有聪明之姿叡喆之质必须辅弼之助相导之功故虞舜以五臣兴周文以四友隆及成王之为太子也则周召为保傅史佚昭文章故能闻道早备登崇大业刑措不用流声洋溢伏惟殿下天授逸才聪鉴特达臣谓犹宜时发圣令宣扬德音谘询保傅访逮侍臣觐见宾客得令接尽壅否之情沛然交泰殿下之美焕然光明如此则高朗之风扇於前人弘范令轨永为後式其三曰古之圣王莫不以俭为德故尧称采椽茅茨禹称卑宫恶服汉文身衣弋绨足履革舄以身先物政致太平存为明主没见宗祀及诸侯修之者鲁僖以恭俭节用声列雅颂蚡冒以筚簬蓝缕用张楚国大夫修之者文子相鲁妾不衣帛晏婴相齐鹿裘不补亦能匡君济俗兴国隆家庶人修之者顔回以箪食瓢饮扬其仁声原宪以蓬户绳枢迈其清德此皆圣主明君贤臣智士之所履行也故能悬名日月永世不朽盖俭之福也及到末世以奢失之者帝王则有瑶台琼室玉杯象箸肴膳之珍则熊蹯豹胎酒池肉林诸侯为之者至於丹楹刻桷饩徵百牢大夫有琼弁玉缨庶人有击钟鼎食亦罔不亡国丧宗破家失身丑名彰闻以为後戒窃闻後园镂饰金银刻磨犀象画室之功课试日精臣等以为今四海之广万物之富以今方古不足为侈也然上之所好下必从之是故居上者必慎其所好也昔汉光武皇帝时有献千里马及宝劒者马以驾鼓车劒以赐骑士世祖武皇帝有上雉头裘者即诏有司焚之都街高世之主不尚尤物故能正天下之俗刑四方之风臣等以为画室之功且可减省後园杂作一皆罢遣肃然清静优游道德则日新之美光於四海矣其四曰以天下而供一人以百里而供诸侯故王侯食籍而衣税公卿大夫受爵而资禄莫有不赡者也是以士农工商四业不杂交易而退以通有无者庶人之业也周礼三市旦则百族昼则商贾夕则贩夫贩妇买贱卖贵贩鬻菜果收十百之盈以救旦夕之命故为庶人之贫贱者也樊迟匹夫请学为圃仲尼不答鲁大夫臧文仲使妾织蒲又讥其不仁公仪子相鲁则拔其园葵言食禄者不与贫贱之人争利也秦汉以来风俗转薄公侯之尊莫不殖园圃之田而收市井之利渐染相放莫以为耻乘以古道诚可愧也今西园卖葵菜蓝子鸡麫之属亏败国体贬损令问其五曰窃见禁土令不得缮修墙壁动正屋瓦臣以为此既违典彛旧义且以拘挛小忌而废弘廓大道宜可蠲除於事为宜朝廷善之

愍怀太子废平乐乡侯阎缵舆棺诣阙上书理太子之寃曰伏见赦文及榜下前太子遹手疏以为惊愕自古以来臣子悖逆未有如此之甚者也幸赖天慈全其首领臣伏念遹生於圣父而至此者由於长养深宫沈沦富贵受饶先帝父母骄之每见选师傅下至群吏率取膏粱击钟鼎食之家希有寒门儒素如卫绾周文石奋踈广洗马舍人亦无汲黯郑庄之比遂使不见事父事君之道臣案古典太子居以士礼与国人齿以此明先王欲令知先贱然後乃贵自顷东宫亦微太盛所以致败也非但东宫历观诸王师友文学皆豪族力能得者率非□遂王阳能以道训友无谅直三益之节官以文学为名实不读书但共鲜衣好马纵酒高会嬉游博奕岂有切磋能相长益臣常恐公族迟陵以此叹息今遹可以为戒恐其被斥弃逐远郊始当悔过无所复及昔戾太子无状称兵拒命而壶关三老上书有田千秋之言犹曰子弄父兵罪应笞耳汉武感悟之筑思子之台今遹无状言语悖逆受罪之日不敢失道犹为轻於戾太子尚可禁持重选保傅如司空张华道德深远乃心忠诚以为之师光禄大夫刘寔寒苦自立终始不衰年同吕望经籍不废以为之保尚书仆射裴頠明允恭肃体道居正以为之友置游谈文学皆选寒门孤宦以学行自立者及取服勤更事涉履艰难事君事亲名行素闻者使与共处使严御史监护其家絶贵戚子弟轻薄宾客如此左右前後莫非正人师傅文学可令十日一讲使共论议於前勅使但道古今孝子事亲忠臣事君及思愆改过之义皆闻善道庶几可全昔太甲有罪放之三年思庸克复为殷明王又魏文帝惧於见废夙夜自祗竟能自全及至明帝因母得罪废为平原侯为置家臣庶子师友文学皆取正人共相匡矫兢兢慎罚事父以孝父没事母以谨闻於天下於今称之汉高皇帝数置酒於庭欲废太子後四皓为师子房为傅竟复成就前事不忘後事之戒孟轲有云孤臣孽子其操心也危虑患也深故多善功李斯云慈母多败子严家无格虏由陛下骄遹使至於此庶其受罪以来足自思改方今天下多虞四夷未宁将伺国隙储副大事不宜空虚宜为大计小复停留先加严诲依平原侯故事若不悛改弃之未晚也臣素寒门无力仕宦不经东宫情不私遹念昔楚国处女谏其王曰有龙无尾言年四十未有太子臣尝备近职虽未得自结天日情同阍寺悾悾之诚皆为国计臣老母见臣为表乃为臣卜卦云书御即死妻子守臣涕泣见止臣独以为频见拔擢尝为近职此恩难忘何以报德唯当陈诚以死献忠辄具棺絮伏须刑诛书御不省皇太孙立缵复上疏曰臣前上书讼太子之枉不见省览昔壶关三老陈卫太子之寃而汉武筑思子之台高庙令田千秋上书不敢正言托以鬼神之教而孝武大感月中三迁位至丞相乘车入殿号曰车氏恨臣精诚微薄不能有感竟使太子流离没命许宫向令陛下即纳臣言不致此祸天赞圣意三公献谋庶人赐死罪人斯得太子以明臣恨其晚无所复及诏书慈悼迎丧反葬复其礼秩诚副衆望不意吕霍之变复生於今日伏见诏书建立太孙斯诚陛下上顺先典以安社稷中慰慈悼寃魂之痛下令万国心有所系追惟庶人所为无状几倾宗庙赖相国太宰至忠愤发潜谋俱断奉赞圣意以成神武虽周诛二叔汉扫诸吕未足以喻臣愿陛下因此大更厘改以为永制礼置太子居以士礼与国人齿为置官属皆如朋友不为纯臣既使上厌至望以崇孝道又令不相严惮易相规正昔汉武既信奸谗危害太子复用望气之言欲尽诛诏狱中囚邴吉以皇孙在焉闭门拒命後遂拥护皇孙督罚乳母卒至成人立为孝宣皇帝苟志於忠无往不可历观古人虽不避死亦由世教寛以成节吉虽拒诏书事在於忠故宥而不责自晋兴已来用法大严迟速之间辄加诛斩一身伏法犹可强为今世之诛动辄灭门昔吕后临朝肆意无道周昌相赵三召其王而昌不遣先徵昌入乃後召王此由汉制本寛得使为快假令如今吕后必谓昌已反夷其三族则谁敢复为杀身成义者哉此法宜改可使经远又汉初废赵王张敖其臣贯高谋弑高祖高祖不诛以明臣道田叔孟舒十人为奴髠钳随王隐亲侍养故令平安向使晋法得容为义东宫之臣得如周昌固护太子得如邴吉距诏不坐伏死谏争则圣意必变太子以安如田叔孟舒侍从不罪者则隐亲左右奸凶毒药无缘得设太子不夭也臣每责东宫臣故无侍从者後闻颇有於道路望车拜辞而有司收付洛阳狱奏科其罪然臣故莫从良有以也又本置三率盛其兵马所以宿卫防虞而使者卒至莫有警严覆请审者此由恐畏灭族今皇孙冲幼去事多故若有不虞强臣专制奸邪矫诈虽有相国保训东宫拥佑之恩同於邴吉适可使玉体安全宜开来防可着於令自今已後诸有废兴仓卒群臣皆得辄严须録诣殿前面受口诏然後为信得同周昌不遣王节下听臣子隐亲得如田叔孟舒不加罪责则永固储副以安後嗣之远虑也来事难知往事可改臣前每见詹事裴权用心恳恻舍人秦戢数上书啓谏而爰倩赠以九列权有忠意独不蒙赏谓宜依倩为比以宠其魂推寻表疏如秦戢辈及司隶所奏诸敢拜辞於道路者明诏称扬使微异於衆以劝为善以奨将来也缵又陈今相国虽已保傅东宫保其安危至於旦夕训诲辅导出入动静劬劳宜选寒苦之士忠贞清正老而不衰如城门校尉梁柳白衣南安朱冲比者以为师傅其侍臣以下文武将吏且勿复取盛戚豪门子弟若吴大妃家室及贾郭之党如此之辈生而富溢无念修已率多轻薄浮华相驱放纵皆非所补益於吾少主者也皆可择寒门笃行学问素士更履险易节义足称者以备群臣可轻其礼仪使与古同於相切磋为益昔魏文帝之在东宫徐干刘桢为友文学相接之道并如气类吴太子登顾谭为友诸葛恪为宾卧同床帐行则参乘交如布衣相呼以字此则近代之朋比也天子之子不患不富贵不患人不敬畏患於骄盈不闻其过不知稼穑之艰难耳至於甚者乃不知名六畜可不勉哉昔周公亲挞伯禽曹参笞窋二百圣考慈父皆不伤恩今不忍小相维持令至阙失顿相罪责不亦悞哉在礼太子朝夕视膳昏定晨省跪问安否於情得尽五日一朝於敬既简於恩亦踈易致构间故曰一朝不朝其间容刀五日之制起汉高祖身为天子父犹庶人万机事多故阙私敬耳今主上临朝太子无事专主孝养宜改此俗文王世子篇曰王季一饭亦一饭再饭亦再饭安有逸豫五日一觐哉缵又陈今迎太子神柩孤?独行太孙幼冲不可涉道谓可遣妃奉迎远路令其父衍随行卫护皇太子初见诬陷臣家门无祜三世假亲具尝辛苦以家观国固知太子有变臣故求副监国欲依邴吉故事距违来使供养拥护身亲饮食医药冀足救危主者以臣名资轻浅不肯见与世人见笑谓为此职进退难居有必死忧臣独以为苟全储君贾氏所诛甘心所愿今监国御史直副皆当三族侍卫无状实自宜然臣谓其小人不足具责故孔子曰可以托六尺之孤临大节而不可夺是以圣王慎选故河南尹向雄昔能犯难葬故将锺会文帝嘉之始拔显用至於先帝以为右率如间之事若得向雄之比则岂可触哉此二使者但为愚怯亦非与谋但可诛身自全三族如郭俶郭斌则於刑为当又东宫亦宜妙选忠直亮正如向雄比陛下千秋万岁之後太孙冲幼选置兵卫宜得柱石之士如周昌者世俗浅薄士无廉节贾谧小儿恃宠恣睢而浅中弱植之徒更相翕习故世号鲁公二十四友又谧前见臣表理太子曰阎儿作此为健然观其意欲与诸司马家同皆为臣寒心伏见诏书称明满奋乐广侍郎贾胤与谧亲理而亦疏远往免父丧之後停家五年虽为小屈有识贵之潘岳缪徽等皆谧父党共相沈浮人士羞之闻其晏然莫不为怪今诏书暴扬其罪并皆遣出百姓咸云清当臣独谓非但岳徽二十四人宜皆齐黜以肃风教朝廷善其忠烈擢为汉中太守

冲太孙薨齐王冏表曰东宫旷然冢嗣莫继天下大业帝王神器必建储副以固洪基今者後宫未有孕育不可庶幸将来而虚天绪非祖宗之遗志社稷之长计也礼兄弟之子犹子故汉成无嗣继由定陶孝和之絶安以绍兴此先王之令典往代之成式也清河王覃神姿岐嶷慧志早成康王正妃周氏所生先帝衆孙之中於今为嫡昔薄姬贤明文则承位覃外祖恢世载名德覃宜奉宗庙之重统无穷之祚以宁四海顒顒之望覃兄弟虽并出绍可简令淑还为国胤不替其嗣辄谘大将军頴及群公卿士咸同大愿请具礼仪择日迎拜遂立覃为太子

成帝时庾氷兄弟以舅氏辅王室权侔人主虑易世之後戚属转踈将为外物所攻谋立康帝即帝母弟也每说帝以国有强敌宜须长君帝从之中书令散骑常侍何充建议曰父子相传先王旧典忽妄改易惧非长计故武不授圣弟即其义也昔汉景亦欲传祚梁王朝臣咸以为亏乱典制拒而弗听令琅邪践祚如孺子何社稷宗庙将其危乎氷等不从既而康帝立帝临轩氷充侍坐帝曰朕嗣洪业二君之力也充对曰陛下龙飞臣氷之力也若如臣议不覩升平之世帝有慙色

宋文帝元嘉末帝颇以後事为念以侍中王僧绰年少方欲大相付托朝政小大皆与参焉从兄徽清介士也惧其太盛劝令损抑僧绰乃求吴郡及广州上并不许会二凶巫蛊事泄上独召僧绰具言之及将废立使寻求前朝旧典劭於东宫夜飨将士僧绰密以啓闻上又令撰汉魏以来废诸王故事撰毕送与江湛徐湛之湛之欲立随王诞江湛欲立南平王铄太祖欲立建平王宏议久不决诞妃即湛之女铄妃即湛妹太祖谓僧绰曰诸人各为身计便无与国家同忧者僧绰曰建立之事仰由圣怀臣所谓惟宜速断不可稽缓当断不断反受其乱愿以义割恩略小不忍不尔便应坦怀如初无烦疑论淮南云以石投水吴越之人善没取之事机虽密易致宣广不可使难生虑表取笑千载上曰卿可谓能断大事此事重不可不殷勤三思且庶人始亡人将谓我无复慈爱之道僧绰曰臣恐千载之後言陛下唯能裁弟不能裁儿上默然江湛同侍坐出阁谓僧绰曰卿向言将不太伤切直僧绰曰弟亦恨君不直及劭弑逆江湛在尚书省闻变叹曰不用僧绰言以至於此後魏明元帝恒有微疾怪异屡见乃使中贵人密问於白马公崔浩曰春秋星孛北斗七国之君皆将有咎今兹日蚀於胃昴尽光赵代之分野朕疾弥年疗治无损恐一旦奄忽诸子并少将如之何其为我设图後之计浩曰陛下春秋富盛圣业方融德以除灾幸就平愈且天道县远或消或应昔宋景见灾修德荧惑退舍愿陛下遣诸忧虞恬神保和纳御嘉福无以闇昧之说致损圣思必不得已请陈瞽言自圣化龙兴不崇储贰是以永兴之始社稷几危今宜早建东宫选公卿忠贤陛下素所委仗者使为师傅左右信臣简在圣心者以充宾友入搃万机出统戎政监国抚事六柄在手若此则陛下可以优游无为颐神养夀进御医药万岁之後国有成主民有所归则奸宄息望旁无觊觎此乃万世之令典塞祸之大备也今长皇子讳年渐周明叡温和衆情所系时登储副则天下幸甚立子以长礼之大经若须并待成人而择倒错天伦则生履霜坚氷之祸自古以来载籍所记兴衰存亡尠不由此太宗纳之於是使浩奉册告宗庙命世祖为国副主居正殿临朝司徒长孙嵩山阳公奚斤北新公安同为左辅坐东厢西面浩与太尉穆观散骑常侍丘推为右弼坐西厢东面百寮总已以听焉太宗避居西宫时隐而窥之听其决断大悦谓左右侍臣曰长孙嵩宿德旧臣历事四世功存社稷奚斤辩捷智谋名闻遐迩安同晓解俗情明练於事穆观达於政要识吾旨趣崔浩博闻强识精於天人之会丘推虽无大用然在公专谨以此六人辅相吾与汝曹游行四境伐叛柔服可得志於天下矣群臣时奏所疑太宗曰此非我所知当决之汝曹国主矣

孝文帝延兴中显祖集群寮欲禅位於京兆王子推王公卿士莫敢先言任城王云进曰陛下方隆太平临覆四海岂得上违宗庙下弃兆民父子相传其来久矣皇魏之兴未之有革皇储正统圣德夙章陛下必欲割捐尘务颐神清旷者冢副之寄宜绍宝历若欲舍储轻移宸极恐非先圣之意骇动人情又天下是祖宗之天下而陛下辄改神器上乖七庙之灵下长奸乱之道此是祸福所由愿深思慎之太尉源贺又进曰陛下今欲外选诸王而禅位於皇叔者臣恐春秋蒸尝昭穆有乱脱万世之後必有逆飨之讥深愿思任城之言东阳公丕等进曰皇太子虽圣德夙彰然实冲幼陛下富於春秋始览机政普天景仰率土徯心欲隆独善不以万物为心其若宗庙何其若亿兆何

宣武帝延昌三年于时肃宗在怀抱之中至於出入左右乳母而已不令宫寮闻知太学博士员外散骑侍郎带詹事丞杨昱谏曰陛下不以臣等凡浅备位宫臣太子动止宜令翼从然自此以来轻尔出入进无二傅辅导之美退阙群寮住侍之式非所以示民轨仪着君臣之义陛下若召太子必降手勅令臣下咸知为後世法後周武帝建德之後皇太子稍长既无令德惟昵近小人左宫正宇文孝伯白高祖曰皇太子四海所属而德声未闻臣忝宫官实当其责且春秋尚少志业未成请妙选正人为其师友调护圣质犹望日就月将如或不然悔无及矣帝敛容曰卿世载鲠直竭诚所事观卿此言有家风矣孝伯拜谢曰非言之难受之难也深愿陛下思之帝曰正人岂复过君於是以尉迟为右宫正孝伯仍为左宫正寻拜宗师中大夫

唐高祖武德初法曹孙伏伽上言三事其一曰臣闻性相近习相远今皇太子诸王左右执事不可不择大抵不义无赖及驰骋射猎歌舞声色慢游之人止可悦耳目备驱驰至於拾遗补阙决不能也泛观前世子姓不克孝兄弟不克友莫不由左右乱之愿选贤才澄僚友之选耳帝大悦

太宗贞观五年李百药为太子右庶子时太子承乾颇留意典坟然闲燕之後嬉游无度百药作赞道赋以讽焉其词曰下臣侧闻先圣之格言尝览载籍之遗则伊天地之玄造洎皇王之建国曰人纪与人纲资立言与立德履之则率性成道违之则罔念作忒望兴废如从钧视吉凶於纠纒至乃受图膺籙握镜君临因万物之恩化以百姓而为心伤大仪之潜运閲往古以来今尽为善於乙夜惜勤劳於寸隂故能释层氷於涣汗变寒谷於蹛林总人灵以胥悦极穹壤而怀音赫矣盛唐大哉灵命时惟太始运锺上圣天纵皇储固本居正机悟宏远神姿凝暎頋三善而必弘只四德而为行每趋庭而闻礼常问寝而资敬奉圣训以周旋诞天文之明令迈观乔而望梓即元龟与明镜自大道云革礼教斯起以正君臣以笃父子君臣之礼父子之亲尽情义以兼极谅弘道而在人岂夏啓而周成亦丹朱以商均既雕且琢温故知新惟忠与敬曰孝与仁则可以下光四海上烛三辰昔二王之教子兼四时以齿学将交发於中外乃先之以礼乐乐以移风易俗礼以安上化人非有悦於钟鼓将宣志以和神宁有怀於玉帛将克已而庇身生於深宫之中处於羣后之上未深思於王业不自珎於匕鬯谓富贵之自然恃崇高以矜尚必恣骄狠动褰礼让轻师傅而慢礼仪狎奸盗而纵淫放前星之耀遽隐少阳之道斯谅虽天下之为家蹈夷险之非一或以才而见升或见谗而受黜足可以自省厥休咎观其得失请粗略而陈之觊披文以相质在宗周之积德乃执契而膺期赖父子而继祚啓十百之鸿基逮扶苏之副秦非有亏於闻望以长嫡之隆重监偏师於亭障始祸则金以寒离厥妖则火不炎上既树置之违道见宗祀之遄丧伊汉氏之长世固明两之逓作高惑戚而宠赵以天下而为谑惠结皓而因良致羽翼於寥廓景有惭於邓子成从理之淫虐终生患於强吴由发怒於争博武居储两时犹幼冲防衰年之絶议识亚夫之矜功故能恢弘祖业绍三代之遗风据开博望其名未融哀时命之奇舛遇谗贼於江充虽备兵以诛乱竟背义而凶终宣嗣好儒大猷行阐嗟被尤於德教美发言於忠謇始闻道於匡远终获戾於恭显太孙杂艺虽异定陶驰道不絶抑惟小善犹见重於通人当传芳於前典中兴上嗣明章济济俱达时政咸通经礼极至情於爱敬惇友于於兄弟是以固东海之遗堂因西周之继体五官在魏无闻德音或受讥於妲己且自悦於从禽虽才高而学富竟取累於荒淫暨贻厥於明皇构崇基於三世得秦帝之奢侈亚汉武之才艺遂驱役於群臣亦无救於凋弊中抚寛爱相表多奇重桃符而致惑纳钜鹿之明规竟能扫江表之氛秽举要荒而见羁思惠处东朝察其遗迹在圣德其如初实御床之可惜悼愍怀之云废遇烈风之吹沙尽性灵之狎艺亦自败於凶邪安能奉其粢盛承此邦家惟圣上之慈爱训义方於至道同论政於汉幄修政戒於京鄗鄙韩子之所赐重经术以为宝咨政理之美恶亦文身之斧藻庶有择於愚夫慙乞言於遗老致庶绩之咸宁先得人而为盛帝尧以则哲垂谟文王以多士兴咏取之於正人鉴之於灵镜量其器能审其检行必宜度机而分职不可违方以从政若其惑於听受暗於知人则有道者咸屈无用者必伸谄谀竞进以求媚玩好不召而自臻直言正谏以忠信而获罪卖官鬻狱以货贿而见亲於是亏我王度斁我彛伦九鼎遇奸囬而远逝万姓望抚我而归仁盖造化之至育惟人灵之为贵狱讼不理有死生之异涂寃结不申感隂阳之和气士之通塞属之以深文命之修短悬之於酷吏是故帝尧画像陈恤隐之言夏禹泣辜尽哀矜之志因取象於大壮乃峻宇而雕墙将瑶台以琼室岂画栋以虹梁或淩云以遐观或通天而纳凉极醉饱而刑人力命痿蹶而受身殃是故言惜十家之产汉帝以昭俭而垂裕虽成百里之囿周文以子来而克商彼嘉会而礼通重旨酒之为德至忘归而受祉在齐圣而温克若其酗醟以致昏沈湎以成忒痛殷受与灌夫亦亡家而丧国是以伊尹以酣室而作戒周公以乱邦而贻则咨幽闲之令淑实好逑於君子辞玉辇而割爱固班姬之所耻脱簪珥而思愆亦宣姜之为美乃有祸晋之骊姬丧周之褒姒尽娥妍於图画极凶悖於人理倾城倾国思昭示於後王丽质冶容宜永监於前史复有蒐狩之礼驰射之场不节之以礼义必自致於禽荒匪外形之疲极亦中心而发狂夫高深不惧胥靡之徒韝緤为娯小竖之事以宗社之崇重持先王之名器与鹰犬之并驱淩艰险而逸辔马有衔橛之理兽骇不存之地犹有腼於获多独无情而内愧以小人之愚鄙忝不赀之恩荣擢无庸於草泽齿陋质於簪缨遇大道行而两仪泰喜元良盛而万国贞以监府之多暇每讲论而肃成仰惟神之敏速叹将圣之聪明自礼贤於秋实足归道於春卿芳年淑景时和气清华殿邃兮帘帏静灌木森兮风云轻花飘香兮动笑日骄鹦啭兮相哀鸣以物华之繁靡尚絶思於将迎犹蹈道而不倦极耽翫以研精命庸才以载笔谢摛藻於天庭异洞箫之娯侍殊飞盖之缘情阙雅言以赞德异报恩以轻生敢下拜而稽首愿永树於风声奉皇灵之遐夀冠振古於鸿名太宗见而遣使谓百药曰朕於皇太子处见卿所作赋述古来储贰事戒太子甚是典要朕选卿以辅弼太子正为此事大称所委但须善始令终耳因赐廐马一疋彩物三百段

七年太子监国诏杜正伦行左庶子兼崇贤馆学士帝谓正伦吾儿幼未有就德我常物物戒之今当监国不得朝夕见故辍卿於朝以佐太子慎之朂之它日又言朕年十八犹在人间情伪无不尝及即位处置有失必待谏乃释然悟况太子生深宫不及知邪且人主不可自骄今若诏天下敢谏者死将无复发言矣故朕孜孜延进直言卿其以是晓太子冀裨益之擢中书侍郎封南阳县侯仍兼太子左庶子出入两宫典机密以办治称後太子稍失道帝语正伦太子数私小人卿可审喻之教而不从其语我来故正伦显谏无所避太子不从辄道帝语督切太子即表闻帝责曰何漏泄我语对曰开示不入故以陛下语怖之冀当反善

十年太宗谓侍臣曰太子保傅古难其选成王幼小以周召为保傅左右皆贤足以长仁致理太平称为圣主及秦之胡亥始皇所爱赵高作傅教以刑法及其篡也诛功臣杀亲戚酷烈不已旋踵亦亡以此而言人之善恶诚由近习朕弱冠交游惟柴绍窦诞等为人既非三益及朕居兹宝位经理天下虽不及尧舜之明庶免乎孙皓高纬之暴以此而言复不由染何也魏徵曰中人可与为善可与为恶然上智之人自无所染陛下受命自天平定寇乱救万民之命理致升平岂绍诞之徒能累盛德但经云放郑声远佞人近习之间尤宜深慎太宗曰善

十三年太子右庶子张玄素以承乾颇以游畋废学上书谏曰臣闻皇天无亲惟德是辅苟违天道人神共弃然三驱之礼非欲教杀将为百姓除害故汤罗一面天下归仁今苑内娯猎虽名异游畋若行之无恒终亏雅度且传说曰学不师古匪说攸闻然则弘道在於学古学古必资师训既奉恩诏令孔頴达侍讲望数存顾问以补万一仍博选有名行学士兼朝夕读览圣人之遗教察既行之往事日知其所不足月无忘其所不能此则尽善尽美夏啓周诵焉足言哉夫为人上者未有不求其善但以性不胜情耽惑成乱耽惑既甚忠言尽塞所以臣下苟顺君道渐亏古人有言勿以小恶而不去小善而不为故知祸福之来皆起於渐殿下地居储贰当须广树嘉猷既有好畋之淫何以主斯匕鬯慎终如始犹恐渐衰始尚不慎终将安保承乾不纳玄素又上书谏曰臣闻称皇子入学而齿胄者欲令太子知君臣父子尊卑之序长幼之节用之方寸之内弘之四海之外者皆因行以远闻假言以光被伏惟殿下睿质已隆尚须学文以饬其表窃见孔頴达赵弘智等非惟宿德鸿儒亦兼达政要望令数得侍讲问释物理览古论今增辉睿德至如骑射畋游酣歌妓玩苟悦耳目终秽心神渐染既久必移情性古人有言心为万事主动而无节即乱恐殿下败德之源在於此矣承乾览书愈怒谓玄素曰庶子患风狂耶十四年太宗知玄素在东宫颇有进谏擢授银青光禄大夫行太子左庶子时承乾尝於宫中击鼓声闻於外玄素叩阁请见极言切谏乃出宫内鼓对玄素毁之遣户奴伺玄素早朝隂以马檛击之殆至於死是时承乾好营造亭观穷奢极侈费用日广玄素上书谏曰臣以愚蔽窃位两宫在臣有江海之润於国无秋毫之益是用必竭愚诚思尽臣节者伏惟储君之寄荷戴殊重如其积德不弘何以嗣守成业圣上以殿下亲则父子事无家国所应用物不为节限恩旨未踰六旬用物已过七万骄奢之极孰云过此龙楼之下惟聚工匠望苑之内不覩贤良今言孝敬则阙侍膳问竖之礼语恭顺则违君父慈训之方求风声则无学古好道之实观举措则有因缘诛戮之罪宫臣正士未尝在侧群邪淫巧日近深宫爱好者皆游伎杂色施与者并图画雕镂在外瞻仰已有此失居中隐密宁可胜计哉宣猷禁门不异闤闠朝入暮出恶声渐远右庶子赵弘智经明行修当今善士臣每请望数召进与之谈论庶广徽猷令旨反有嫌猜谓臣妄相推引从善如流尚恐不逮饰非拒谏必是招损古人云苦药利病苦言利行伏望安居思危日慎一日书入承乾大怒遣刺客将加屠害俄属宫废

十四年太子詹事于志宁以太子承乾广造宫室奢侈过度耽好声乐上书谏曰臣闻克俭节财实弘道之源崇侈恣情乃败德之本是以陵云槩日戎人於是致讥峻宇雕墙夏书以之作诫昔赵盾匡晋吕望师周或劝之以节用或谏之以厚敛莫不尽忠以佐国竭诚以奉君欲使茂实播於无穷英声被乎物听咸着简册用为美谈且今所居东宫隋日营建覩之者尚讥甚侈见之者犹叹甚幸何庸於此中更有修造财帛日费土木不停役斤斧之工极磨砻之妙且丁匠官奴入内比者无复监此等或兄犯国章或弟罹王法往来御苑出入禁闱钳凿缘其身槌杵在其手千牛既自不见直长无由得知所司何以自安臣下岂容无惧又郑卫之乐古谓淫声昔朝歌之乡囬车者墨翟夹谷之会挥剑者孔丘先圣既以为非通贤将以为失顷间宫内往往取太乐伎儿入便不出闻之者股栗言之者心战往年口勅伏请重寻圣旨殷勤明诫恳切在於殿下不可不思至於微臣不得无惧臣自驱驰宫阙已积岁时犬马识恩木石知感臣所有管见敢不尽言但悦意取容臧孙方以疾疢犯顔逆耳春秋比之药石伏愿停工巧之作罢久役之人絶郑卫之音弃群小之辈则三善允备万国作贞矣承乾览书不悦十五年承乾以务农之时召驾士等役不许分番人怀怨苦又私引突厥群竖入宫志宁上书谏曰上天盖高日月光其德明君至圣辅佐赞其功是以周诵升储见匡毛毕汉盈居震取资黄绮姬旦抗法於伯禽贾生谏争於文帝咸殷勤於端士皆恳切於正人历代贤君莫不丁宁於太子者良以地膺上嗣位处储君善则率土沾其恩恶则海内罹其祸近闻仆寺习驭驾士兽医始自春初迄兹夏晚恒居内役不放分番或家有尊亲阙於温清或室有幼弱絶於抚养春既废其耕垦夏又妨其播殖事乖存育恐致怨嗟傥闻天听後悔何及又突厥哥友等咸是人面兽心近之有损於英声昵之无益於盛德引之入阁人皆惊骇岂臣愚识独用不安殿下必须上副至尊圣情下允黎元本望不可轻微恶而不避无容略小善而不为理敦杜渐之方须有防萌之术屏退不肖狎近贤良如此则善道日隆德音自远承乾大怒遣刺客张师政纥干承基就舍杀之志宁是时丁母忧起复为詹事二人潜入其第见正寝处苫庐竟不忍而止及承乾败太宗知其事深勉劳之

贞观中太子承乾数亏礼度侈纵日甚太子左庶子于志宁撰谏苑二十卷讽之是时太子右庶子孔頴达每犯顔进谏承乾乳母遂安夫人谓頴达曰太子长成何宜屡得面折对曰蒙国厚恩死无所恨谏争愈切承乾令撰孝经义疏頴达又因文见意愈广规谏之道太宗并嘉纳之二人各赐帛五百匹黄金一斤以厉承乾之意

历代名臣奏议卷七十一








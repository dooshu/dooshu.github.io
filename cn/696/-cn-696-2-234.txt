赠方禹修漕使


其一


平明阊阖听胪言，十载清风动至尊。
东郡吏民争伏阙，南冠君子复分藩。
持漕频告三边急，搜粟应怜数郡存。
河内关中今有托，汉家兵马正云屯。

其二


闻道浔阳画舫多，又传小队跃雕戈。
荆南刍粟浮江下，淮北旌旗压海过。
姑衍未颁骠骑诏，宣房已和汉皇歌。
六军此日应翘首，极望千帆出九河。





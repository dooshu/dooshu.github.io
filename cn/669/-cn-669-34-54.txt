54　真文忠判買鳩之役　倪若水諫捕鵁鶄　孔戣疏歲貢蚶蛤


真文忠爲江東轉運，有民困於買鳩之役，來訴。公判云：「詔捕鵁鶄，若水尚還其使；歲貢蚶蛤，孔戣猶疏于朝。況爲州縣之官，可恣口腹之欲！」

【元圻案】唐書倪若水傳：「爲汴州刺史，會遣中人於南方捕鵁鶄、鸂鶒，上言：『農方田，婦方蠶，輒於此時捕奇禽怪羽，下民争以賤人貴鳥爲訾。』帝手詔褒答，悉放所玩，譴謫内使。」〇倪若水諫江南採捕諸鳥表云：「方今九扈時忙，三農作苦，田夫擁耒，蠶婦持桑。而以此時採捕奇禽異鳥，遠自江、嶺，達於京師，水備舟船，陸倦擔負，道路觀者，豈不以陛下賤人貴鳥也！陛下方當以鳳凰爲凡鳥，麒麟爲凡獸，即鵁鶄、鸂鶒，曷足貴也？」〇孔戣事，見前「考史」四〔一〕。

〔一〕按見本書卷一四第六二「孔戣爲華州刺史」條注。






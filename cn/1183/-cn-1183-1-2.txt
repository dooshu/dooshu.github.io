西厢

元人周德清评西厢云：六字中三用韵。如玉宇无尘内：忽听一声猛惊，及玉骢娇马内：自古相女配夫，此皆三韵为难。予谓古、女仄声，夫字平声，未为竒也。不如云敛晴空内：本宫始终不同，俱平声乃佳耳。然此类凡元人皆能之，不独西厢为然。如春景时曲云：栁绵满天舞旋。冬景云臂中：紧封守宫；又云：醉烘玉容微红。重会时曲云：女郎两相对当。私情时曲云：玉娘粉妆生香。梅香杂剧云：不妨莫慌我当。两世姻縁云：怎么性大便杀。歌舞丽春堂云：四方八荒万邦。俱六字三韵，穏帖圆美，他尚未易枚举。葢胜国词家，髙处自有，在此特其剰技耳。本朝周宪王牡丹仙杂剧云：意专向前谢天等句，亦元人之亚。


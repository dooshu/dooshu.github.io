◇演慎论

大道有言，慎终如始，则无败事矣。《易》曰：「括囊无咎」，慎不害也。又曰：「籍之用茅，何咎之有」。慎之至也。文王小心，《大雅》咏其多福；仲由好勇，冯河贻其苦箴。《虞书》箸慎身之誉，周庙铭陛坐之侧。因斯以谈，所以保身全德，其莫尚於慎乎。

夫四道好谦，三材忌满，祥萃虚室，鬼瞰高屋，丰屋有家之灾，鼎食无百季之贵。然而徇欲厚生者，忽而不戒；知进忘退者，曾莫之惩。前车已摧，後銮不息，乘危以庶安，行险而徼幸，於是有颠坠覆亡之祸，残生夭命之衅。其故何哉？流溺忘反，而以身轻於物也。

故昔之君子，同名爵於香饵，故倾危不及；思忧患而豫防，则针石无用。洪流壅於涓涓，合拱挫於纤蘖，介焉是式，色斯而举，悟高鸟以风逝，钅鉴醴酒而投绂。夫岂敝著而後谋通，患结而後思复云尔而已哉。故《诗》曰：「慎尔侯度，用戒不虞。」言防萌也。

夫单以营内丧表，张以治外失中，齐、秦有守一之败，偏恃无兼济之功，冰炭涤於心胸，岩墙绝於四体。夫然，故形神偕全，表里宁一，营魄内澄，百骸外固，邪气不能袭，忧患不能及，然可以语至而言极矣。

夫以嵇子之抗心希古，绝羁独放，五难之要根既拔，立生之道生累，人患殆乎尽矣。徒以忽防於锺、吕，肆言於禹、汤，祸机发於豪端，逸翩铩於垂举。观夫贻书良友，则匹厚味於甘鸩。（阙八字）其惧患也，若无辔而乘奔，其慎祸也，犹履冰而临谷。或振褐高栖，揭竿独往，或保约违丰，安于卑位。故漆园外楚，忌在龟牺，商洛遐遁，畏此驷马。平仲辞邑，殷鉴於崔、庆，张临挹满，灼戒乎桑霍。若君子览兹二途，则贤鄙之分既明，全丧之实又显。非知之难，慎之惟艰，慎也者，言行之枢管乎。

夫据图挥刃，愚夫弗为，临渊登峭，莫不惴栗。何则？害交故虑笃，患切而惧深。故《诗》曰：「不敢暴虎，不敢冯河。」慎微之谓也。故庖子涉族，怵然为戒，差之一毫，弊犹如此。况乎触害犯机，自投死地。祸福之具，内充外斥，陵九折於邛，泛冲波於吕梁，倾侧成於俄顷，性命哀而莫救。呜呼呜呼！故语有之曰：诚能慎之，福之根也，曰是何伤，祸之门尔，言慎而已矣。（《宋书·傅亮传》。）


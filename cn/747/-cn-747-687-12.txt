○悲汝南子桑文

汝南周子桑，治《书》通《春秋》，非仁义不动止。年二十三，贞元十九年如京师，将举五经，秋及陕，见无举诏，东还，冬及宋而病，闰月丁亥而死。时天寒大雪，火不星前，纩不铢身，寒之声与将死之声犁然。其具书存乎侧，其所行存乎侧。友人安定皇甫至，见之而哀之，为文悲之：

浑沌无端，谁开辟之？善恶未形，谁分白之？善其福之，恶其祸之。谓善之福，夷死何饥？谓恶之祸，跖死何肥？何阖闾之死，金玉其基？何黔娄之死，手足不覆？孰主张其事，而颠倒其数？天且高，地且辽。鬼神之形幽，敢问何故？巫咸招曰：“来吾语汝。天有正理，地有坦途。精者常不足，粗者常有馀。有馀常丰，不足常枯。子乃惑之一何愚！人事著矣，指物以复子何？圣者千年，而愚者如麻。凤凰不下，而鸱满家。何草不芝，尽野而莎。何虫不龙，尽水而。非精者理少，而粗者理多？兰萎何先，ご死何难？玉何为而脆，石何故而顽？衣冠何蹇，戎狄何蕃？何麟而怪，何鹤而轩？彼人事皆然，推於物亦然。是为自然。”巫咸毕歌，歌已而去之曰：“父耶母耶？天兮人兮。已焉哉！谓之何哉！”


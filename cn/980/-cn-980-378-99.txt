释印肃　颂石头和尚草庵歌

石头和尚草庵歌，试问参方会世麽。

千万莫将茅瓦比，离钩三寸绰清波。

释印肃

释印肃　颂石头和尚草庵歌

吾结草庵无宝贝，日劫相陪谁晓会。

只缘穷子不归家，未免出头来捏怪。

释印肃

释印肃　颂石头和尚草庵歌

饭了从容图睡快，杲日丽天无可晒。

薄{左卑右刂}轻雾没虚空，饱塞虚空全不奈。

释印肃

释印肃　颂石头和尚草庵歌

成时初见茅草新，权披百衲强看经。

赖得药山重决破，别传一句醒人心。

释印肃

释印肃　颂石头和尚草庵歌

破后还将茅草盖，雨过风吹无羐碍。

垢衣那肯便抛遗，切恐众生难理会。

释印肃

释印肃　颂石头和尚草庵歌

住庵人，体露堂堂非故新。

毫发有差魔道种，一尘不立妙通真。

释印肃

释印肃　颂石头和尚草庵歌

镇长在，不是坐禅并体拜。

实相元来岂用修，越古超今含法界。

释印肃

释印肃　颂石头和尚草庵歌

不属中间与内外，独卧孤峰谁作对。

龙天百万有谁知，金色头陀笑裹会。

释印肃

释印肃　颂石头和尚草庵歌

世人住处我不住，布施生天终陷坠。

灵光独耀更无余，未达凡夫开眼睡。

释印肃

释印肃　颂石头和尚草庵歌

世人爱处我不爱，乐是苦因宜早退。

六道四生何日休，唯大丈夫能气概。

释印肃

释印肃　颂石头和尚草庵歌

庵虽小，寂寂寥寥勿边表。

於中独有一天真，透色融声常皎皎。

释印肃

释印肃　颂石头和尚草庵歌

含法界，大地须弥藏一芥。

外道声闻永不传，究竟不如心自解。

释印肃

释印肃　颂石头和尚草庵歌

方丈老人相体解，一默全包无小大。

曼殊赞叹实希奇，问疾不任知自败。

释印肃

释印肃　颂石头和尚草庵歌

上乘菩萨信无疑，为法忘躯世所希。

粉骨碎身应未报，声闻小果卒难知。

释印肃

释印肃　颂石头和尚草庵歌

中下闻之必生怪，泥有著无生死快。

改头换面者还来，历劫茫茫虚受罪。

释印肃

释印肃　颂石头和尚草庵歌

问此庵，有谁直下肯承当。

不假良材并巧匠，重重帝网妙严庄。

释印肃

释印肃　颂石头和尚草庵歌

坏不坏，百练金刚充法界。

微尘不立似虚空，始得名为观自在。

释印肃

释印肃　颂石头和尚草庵歌

坏与不坏主元在，得未拳拳应不昧。

淫坊酒肆转光明，绝类离伦何窒碍。

释印肃

释印肃　颂石头和尚草庵歌

不居南北与东西，万法无生何所疑。

岩树庭莎标妙相，猿啼鹊噪应真机。

释印肃

释印肃　颂石头和尚草庵歌

基址坚牢以为最，百亿轮锤击不开。

定慧圆明非我所，方知达磨不曾来。

释印肃

释印肃　颂石头和尚草庵歌

青松下，珊珊遍地谁知价。

无限聪明只道空，问说真空没命怕。

释印肃

释印肃　颂石头和尚草庵歌

明窗内，晃晃绝尘无覆草。

指作菩提却不真，白顶门开全领会。

释印肃

释印肃　颂石头和尚草庵歌

玉殿琼楼未为对，引慈众生增渴爱。

放出沩山水牯牛，荧荧露地难遮盖。

释印肃

释印肃　颂石头和尚草庵歌

衲被蒙头万事休，九年面壁为迷流。

神光断擘何希有，萨埵投崖饲虎求。

释印肃

释印肃　颂石头和尚草庵歌

此时山僧都不会，犹若太虚无内外。

临时机化即非真，□取驰求还自背。

释印肃

释印肃　颂石头和尚草庵歌

住此庵，不曾焚爇有为香。

终日示君君不见，更无余事可思量。

释印肃

颂石头和尚草庵歌

休作解，众妙玄玄无管带。

文殊仗剑逼如来，五百声闻心豁解。

释印肃

释印肃　颂石头和尚草庵歌

谁夸铺席图人买，不用文章兼学解。

打破虚空归去来，离世界兮入法界。

释印肃

释印肃　颂石头和尚草庵歌

回光返照便归来，鼻孔辽天眼豁开。

元来佛法无多子，连祝三拳打自呆。

释印肃

释印肃　颂石头和尚草庵歌

廓达灵根非向背，不关南岳与天台。

父母未生前一著，香严击竹§　迷开。

释印肃

释印肃　颂石头和尚草庵歌

遇祖师，不契玄机道逾疏。

灵知不是目前法，目前无法可名模。

释印肃

释印肃　颂石头和尚草庵歌

亲训诲，钝斧开山百杂碎。

不求诸圣入玄宗，雪点红炉方称对。

释印肃

释印肃　颂石头和尚草庵歌

结草为庵莫生退，百鸟衔花也不来。

花开还被风吹落，不得春风花不开。

释印肃

释印肃　颂石头和尚草庵歌

百年抛却任纵横，只履西归表不生。

来往本无常湛寂，心心相印号传灯。

释印肃

释印肃　颂石头和尚草庵歌

摆手便行且无罪，汝等参方莫错会。

千古万古一光明，不动遍周尘刹海。

释印肃

释印肃　颂石头和尚草庵歌

千种言，修多罗教没蹄筌。

鱼兔得时非在说，商人到岸不须船。

释印肃

释印肃　颂石头和尚草庵歌

万般解，笔写石镌处处卖。

不将一字与人依，露迥迥兮赤洒洒。

释印肃

释印肃　颂石头和尚草庵歌

只要教君长不昧，触目无边无对待。

行住坐卧是谁来，提却蔓菁觅菘菜。

释印肃

释印肃　颂石头和尚草庵歌

欲识庵中不死人，几回昏暗又天明。

明暗不来渠不动，周天匝地等空平。

释印肃

释印肃　颂石头和尚草庵歌

岂离而今这皮袋，心法无形如大海。

汪洋不宿死尸骸，万古腾辉无变改。

释印肃


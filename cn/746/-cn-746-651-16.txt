卷651_16【越中言事二首（咸通八年琅琊公到任后作）】  方干

异术闲和合圣明，湖光浩气共澄清。

郭中云吐啼猿寺，山上花藏调角城。

香起荷湾停棹饮，丝垂柳陌约鞭行。

游人今日又明日，不觉镜中新发生。

云霞水木共苍苍，元化分功秀一方。

百里湖波轻撼月，五更军角慢吹霜。

沙边贾客喧鱼市，岛上潜夫醉笋庄。

终岁逍遥仁术内，无名甘老买臣乡。


沧浪亭记


浮图文瑛，居大云庵，环水，即苏子美沧浪亭之地也。亟求余作沧浪亭记，曰：「昔子美之记，记亭之胜也。请子记吾所以为亭者。」

余曰：「昔吴越有国时，广陵王镇吴中，治南园于子城之西南。其外戚孙承佑，亦治园于其偏。迨淮海纳土，此园不废，苏子美始建沧浪亭，最后禅者居之，此沧浪亭为大云庵也。有庵以来二百年，文瑛寻古遗事，复子美之构于荒残灭没之余，此大云庵为沧浪亭也。夫古今之变，朝市改易，尝登姑苏之台，望五湖之渺茫，群山之苍翠，太伯、虞仲之所建，阖闾、夫差之所争，子胥、种、蠡之所经营，今皆无有矣！庵与亭何为者哉？虽然，钱鏐因乱攘窃，保有吴越，国富兵强，垂及四世，诸子姻戚，乘时奢僭，宫馆苑囿，极一时之盛；而子美之亭，乃为释子所钦重如此。可以见士之欲垂名于千载之后，不与其澌然而俱尽者，则有在矣！」

文瑛读书，喜诗，与吾徒游，呼之为沧浪僧云。

题记：本文是大云庵的和尚文瑛嘱托归有光作的。大云庵即是沧浪亭之所在，苏子美初建沧浪亭，后为僧人居住，改名为大云庵。大云庵曾被毁，文瑛和尚又寻找古迹，在旧址上重建大云庵。杭州是历代帝王必争之地，曾建有许多大型豪华宫殿，但到今天都荡然无存。何以苏子美的沧浪亭为释僧而垂青，作者抒发感慨道：“可以见士之欲垂名于千载之后，不与其澌然而俱尽者，则有在矣！”






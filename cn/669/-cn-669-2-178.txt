178　蒙頤二卦言養正


蒙之養正，察乎微；頤之養正，先乎近。

【元圻案】真西山爲莆田王實之作養正堂記曰〔一〕：「蒙之爲義，取物之穉而言。泉之涓涓，始出於山，其流未達，在人則善端之萌，有動於中，不可以不養也。養之以正，天理於是乎周流，一有間之，其不壅閼焉寡矣。此學者作聖之功，終身由之而不可斯須舍者。若頤之爲義，在天地則養萬物，在聖人則養賢以及萬民，功用至博大也。而象獨以言語飲食爲言，蓋已得其養，然後可推以及人，未有不先成吾身而能達之天下者也。白圭有詩，南容復之，金人有銘，孔門識之，可不謹乎？三爵之過猶爲非禮，萬錢之奉適以賈禍，可不節乎？即二卦而言，則蒙之養也，察乎微；頤之養也，先乎近。始于學，終于成德，則微者著矣；修之身，被之萬物，則近者遠矣。」

〔一〕「莆田」，原作「甫田」，據四庫本西山文集卷二五養正堂記改。






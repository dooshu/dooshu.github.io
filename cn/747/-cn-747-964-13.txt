○覆舅母服制奏（开元二十四年中书门下）

频奉墨制，重令详议，臣等浅陋不达，不敢措词，圣旨深微，特垂开晓。陛下体至仁之德，广推恩之道，将宏引进，以示睦亲；再发德音，更令详仪。谨按《大唐新礼》：亲舅加至小功，与从母同服。此盖当时特命，不以轻重递增。今圣制亲姨舅小功，更制舅母缌麻、堂舅袒免等服，取类新礼，垂示将来，通於物情，自我作古。群儒凡议，徒有稽留。并望准制施行。


卷五十

<集部，词曲类，词选之属，御选历代诗余

钦定四库全书

御选历代诗余卷五十目録【起七十九字至八十二字】

红林檎近

周邦彦【二首】

袁去华

方千里【二首】

杨泽民【二首】

陈允平【二首】

金人捧露盘【又一体】

张元干

程垓

高观国【三首】

刘基

周用

山亭柳

杜安世

望云涯引

李景元

忆黄梅

王观

过涧歇

柳永

晁补之

鬬百花

晁补之

前调【又一体】

晁补之

安公子

柳永

最高楼

刘基

款残红

杨慎

瑶阶草

程垓

最高楼【又一体】

辛弃疾【三首】

程垓

刘克庄

蒋捷

元好问

司马昂父

御街行【又一体】

高观国【二首】

鬭百花【又一体】

柳永

皂罗特髻

苏轼

金人捧露盘【又一体】

贺铸

倒垂柳

杨无咎

柳初新

柳永

新荷叶

赵拚

侯寘

辛弃疾【四首】

赵彦端【二首】

前调【又一体】

赵长卿

赵彦端

郑斗焕

早梅芳【又一体】

周邦彦【二首】

陈允平【二首】

吴洪

拂霓裳

晏殊【二首】

柳腰轻

柳永

千秋岁引

王安石

吴子孝

徐有贞

夏允彞

洞仙歌

吴文英

八六子

王沂孙

最高楼【又一体】

毛滂

梦玉人引

吕渭老

南州春色

汪莘

御选历代诗余卷五十目録

钦定四库全书

御选历代诗余卷五十【起七十九字至八十二字】

司经局洗马掌局事兼翰林院修撰加二级【臣】王奕清奉旨校刋

红林檎近

【红林檎果名即红奈也唐教坊有此曲因以名词双调七十九字或无近字】

红林檎近【雪二首】　　　　　　　　周邦彦

高柳春才软冻枝寒更香暮雪照清峭玉尘散林塘那堪飘风递冷故遣度幙穿牕似欲料理新妆呵手弄丝簧　冷落词赋客萧索水云乡援毫授简风流犹忆东梁望虚檐徐转逥廊未埽夜长莫惜空酒觞

前调　　　　　　　　　　　　周邦彦

风雪惊初霁水乡增暮寒树杪堕毛羽檐牙挂琅玕才喜门堆巷积可惜迤逦销残渐看低竹翩翻清池涨微澜　步履晴正好宴席晚方欢梅花耐冷亭亭来入冰盘对前山横素愁云变色放杯同觅高处看

前调　　　　　　　　　　　　袁去华

森木蝉初噪淡烟梅半黄睡起傍檐隙墙梢挂斜阳鱼跃浮萍破处碎影颠倒垂杨晚庭谁与追凉清风散荷香　望极霞散绮坐待月侵廊调冰荐饮全胜河朔飞觞渐参横斗转怀人未寝别来偏觉今夜长

前调【雪次周美成韵二首】　　　　　　　　方千里

花幙高烧烛兽烟深炷香寒色上楼阁春威徧池塘多情天孙织罢故与玉女穿牕素脸浅约宫妆风韵胜笙簧　游冶寻旧侣尊酒老吾乡清歌度曲何妨尘落雕梁任瑶阶平尺珠帘人报賸?酩酊飞羽觞

前调　　　　　　　　　　　　方千里

晓起山光惨晚来花意寒映月衣纤缟因风佩琅玕三弄江梅听彻几点岸柳飘残宛然舞曲初翻帘影卷波澜　把酒同唤醉促膝小留欢清狂痛饮能消多少杯盘况人生如寄相逢年老岁华休作容易看

前调【雪次周美成韵二首】　　　　　　　　杨泽民

轻有鹅毛体白无龙脑香琼笋缀飞桷冰壶监方塘浑如瑶台阆苑更无茅舍蓬牕画阁自有梅妆贪耍罢弹簧　鼓舞沽酒市蓑笠钓鱼乡遐观自乐吾心何必濠梁待乔木都冻千山尽老更烦玉指劝羽觞

前调　　　　　　　　　　　　杨泽民

梅信初回暖风棱犹壮寒禾稼响圭璧帘旌隐琅玕门前羣山尚满牕外数片余残冻底潜有鱼翻东风渐生澜　杖策扶半醉燕寝有余欢儿童自捧皑皑调蜜盈盘兆丰穰和气来呈美瑞莫同轻薄飞絮看

前调【雪次周美成韵二首】　　　　　　　　陈允平

飞絮迷芳意落梅销暗香皓鹤唳空碧白鸥避寒塘妨他踏青闘草便放晓日东牕先自嬾弄晨妆谁耐听笙簧　望帘寻酒市看钓认渔乡控持紫燕芹泥未上雕梁想梁园谢馆寻花较晚但陪玉树频举觞

前调　　　　　　　　　　　　陈允平

三万六千顷玉壶天地寒庾岭封的皪淇园折琅玕漠漠梨花烂漫纷纷柳絮飞残直疑潢潦惊翻斜风泝狂澜　对此频胜赏一醉饱清欢呼童翦韭和冰先荐春盘怕东风吹散留尊待月倚阑莫惜今夜看

金人捧露盘

【又一体双调七十九字】

金人捧露盘　　　　　　　　　张元干

卧扁舟闻寒雨数佳期又还是轻误仙姿小楼梦冷觉未应恨我归迟鬓云?处沈檀斜露泣花枝　名与利空萦系添憔悴谩孤恓得见了说与教知偎香倚暖夜鑪围定酒温时任他飞雪洒江天莫下层梯

前调【惜春】　　　　　　　　　　程　垓

爱春归忧春去为春忙旋点检雨障云妨遮红护緑翠帏罗幙任高张海棠明月杏花天更惜浓芳　唤莺吟招蝶拍迎柳舞倩桃妆尽呼起万籁笙簧一觞一咏尽敎陶写绣心肠笑他人世漫嬉游拥翠偎香

前调【水仙花】　　　　　　　　　　高观国

梦湘云吟湘月吊湘灵有谁见罗韤尘生凌波步弱背人羞整六铢轻娉娉袅袅晕娇黄玉色轻明　香心静波心冷琴心怨客心惊怕佩解却返瑶京杯擎清露醉春兰友与梅兄苍烟万顷断肠是雪冷江清

前调【梅花】　　　　　　　　　　高观国

念瑶姬翻瑶佩下瑶池冷香梦吹上南枝罗浮梦杳忆曾清晓见仙姿天寒翠袖可怜是倚竹依依　溪痕浅雪痕冻月痕淡粉痕微江楼怨一笛休吹芳音待寄玉堂烟驿两栖迟新愁万斛为春痩却怕春知

前调　　　　　　　　　　　　高观国

楚宫闲金成屋玉为阑断云梦容易惊残骊歌几叠至今愁思怯阳关清音恨阻抱哀筝知为谁弹　年华晚月华冷霜华重鬓华斑也须念闲损雕鞍斜缄小字锦江三十六鳞寒此情天阔正梅信笛里关山

前调　　　　　　　　　　　　刘　基

水如蓝山如黛草如丝正去年双燕来时衡门昼掩日长惟有睡相宜午风吹破北牕梦檐影参差　李花开梅花谢榴花放杏花稀枉教人两鬓双垂凭阑竚立空将愁眼盼斜晖断云迢逓趁征鴈直到天涯

前调【五月十二日喜雨】　　　　　　　　周　用

仰皇天驱雨伯驾飞廉记农师旧有灵占自来大旱不过五月十之三山河大地从滂沛西北东南　挽长河千里润尝旧井十分甘奈微涓自喜沾沾云雷大造天功那许世人贪凤凰池上恩波阔新緑遥添

山亭柳

【双调七十九字】

山亭柳　　　　　　　　　　　杜安世

晓来风雨万花飘落叹韶光虚过却芳草萋萋映楼台淡烟漠漠纷纷絮飞院宇燕子过朱阁　玉容淡妆添寂寞檀郎辜愿太情薄数归期絶信约暗添春宵恨平康恣迷欢乐时时闷饮緑醑甚转转思量着

望云涯引

【双调七十九字】

望云涯引　　　　　　　　　　李景元

秋容江上岸花老苹洲白露湿蒹葭浦屿渐增寒色闲渔唱晚鹜雁惊飞处映远碛数点轻帆送天际归客凤台人散漫回首沈消息素鲤无凭楼上暮云凝碧时向西风下认远笛宋玉悲怀未信金尊消得

忆黄梅

【双调七十九字】

忆黄梅　　　　　　　　　　　王　观

枝上叶儿未展已有坠红千片春意怎生防怎不怨被我安排矮牙牀斗帐和娇艳移在花丛里面　请君看惹清香偎媚暖爱香爱暖金杯满问春怎管大家?便做东风总吹教零乱犹兀自输我鸳鸯一半

过涧歌

【双调八十字】

过涧歌　　　　　　　　　　　柳　永

淮楚旷望极千里火云烧空尽日西郊无雨厌行旅数幅轻帆渐落檥棹蒹葭浦避畏景两两舟人夜深语此际争可便恁奔名竞利去九衢尘里衣冠冒炎暑回首江乡月观风亭水边石上幸有散发披襟处

前调　　　　　　　　　　　　晁补之

归去奈故人尚作青眼相期未许明时归去放怀处买得东皋数亩静爱园林趣任过客剥啄相呼昼扃户堪笑儿童事业华颠向谁语草堂人悄圆荷过微雨都付邯郸一枕清风好梦初觉砌下槐影方亭午

鬭百花

【唐时闘花以奇者为胜调名取此一名夏州与闘百草无涉双调八十字】

鬬百花　　　　　　　　　　　晁补之

小小盈盈珠翠忆得眉长眼细曾共映花低语已解伤春情意重向溪堂临风看舞梁州依旧照人秋水转更添姿媚　与问阶上簸钱时节记微笑但把纤腰向人娇倚不见还休谁教见了厌厌还是向来情味

前调【又一体】　　　　　　　　　　晁补之

斜日东风深院绣幙低迷归燕潇洒小屏娇面髣髴灯前初见与选筵中银杯半折姚黄揷向凤凰钗畔微笑遮纨扇　教展香裀看罢霓裳促徧红颭翠翻惊鸿乍拂秋岸柳困花慵盈盈自整罗巾须劝倒金盏

安公子

【双调八十字】

安公子　　　　　　　　　　　柳　永

长川波潋灎楚乡淮岸迢逓一霎烟汀雨过芳草青如染驱马携书剑当此好天好景自觉多愁多病行役心情厌　望处旷野沈沈暮云黯黯行侵夜色又是急桨投村店认去程将近舟子相呼遥指渔灯一点

最高楼

【双调八十字】

最高楼　　　　　　　　　　　刘　基

今宵月还照别离愁愁上最高楼九霄无路青冥阔玉京风露冷於秋宝刀裁不断水东流　谁知道黄粱炊未熟早过了洞天三十六尘土事几时休广寒桂树清香好圆光恰满又成鈎笑阶前萱草浪语忘忧

欵残红

【双调八十字此杨慎自名调乃八韵五言古诗合生查子二调为一调换头用宋李之仪谢池春慢语以其独立一调存之】

款残红　　　　　　　　　　　杨　慎

花径款残红风沼萦新皱有意惜余春无计消长昼香醪泻玉洼瑞脑喷金兽谁与共温存寂寞黄昏後　频移带眼寛只恁恹恹痩不见又思量见了还依旧为问频相见何似长相守天生竝头莲好结同心藕

瑶阶草

【双调八十字】

瑶阶草　　　　　　　　　　　程　垓

空山子规叫月破黄昏冷帘幙风轻緑暗红又尽自从别後粉销香腻一春成病那堪昼闲日永　恨难整起来无语緑萍破处池光浄闷理残妆照花独自怜痩影睡来又怕饮来越醉醒来却闷看谁似我孤另

最高楼

【又一体双调八十一字】

最高楼　　　　　　　　　　　辛弃疾

长安道投老倦游归七十古来稀藕花雨湿前湖夜桂枝风澹小山时怎消除须殢酒更吟诗　也莫向竹边辜负雪也莫向柳边辜负月闲过了总成痴种花事业无人问惜花情绪只天知笑山中云出早鸟归迟

前调【用前韵赋牡丹】　　　　　　　　　辛弃疾

西园买谁载万金归多病胜游稀风斜画烛天香夜凉生翠盖酒酣时待重寻居士谱谪仙诗　看黄底御袍元自贵看红底状元新得意如斗大笑花痴汉妃翠被娇无奈吴姬粉阵恨谁知但纷纷蜂蝶乱笑春迟

前调【赋梅】　　　　　　　　　　辛弃疾

花知否花一似何郎又似沈东阳痩棱棱地天然白冷清清地许多香笑东君还又向北枝忙　着一阵霎时间底雪更一个缺些儿底月山下路水边墙风流怕有人知处影儿守定竹旁厢且饶他桃李趁少年塲

前调　　　　　　　　　　　　程　垓

旧心事说着两眉羞记得凭肩游湘裙罗韤桃花岸薄衫轻扇杏花楼几番行几番醉几番留　也谁料春风吹已断又谁料朝云飞亦散天易老恨难酬蜂儿不解知人苦燕儿不解说人愁旧情怀消不尽几时休

前调【再题周登乐府】　　　　　　　　　刘克庄

周郎後直数到清真君莫是前身八音相应谐韶乐一声未了落梁尘笑而今轻郢客重巴人　只少个緑珠横玉笛更少个雪儿弹锦瑟欺贺晏压黄秦可怜樵唱并菱曲不逢御手与龙巾且酣眠篷底月瓮间春

前调　　　　　　　　　　　　蒋　捷

新春景明媚在何时宜早不宜迟软尘巷陌青油幰重帘深院画罗衣要些儿晴日照暖风吹　一片片雪儿休要下一点点雨儿休要洒才恁地越愆期悠悠不趁梅花到匆匆枉带柳花飞倩黄莺将我话报春归

前调　　　　　　　　　　　　元好问

商於路山远客来稀鸡犬静柴扉东家欢饮姜芽脆西家留宿芋魁肥觉重来猿与鹤总忘机　问华屋高赀谁不恋问美食大官谁不羡风浪里竟安归云山既不求吾是林泉又不责吾非任年年藜藿饭芰荷衣

前调【暮春】　　　　　　　　　司马昂父

花信紧二十四番愁风雨五更头侵堦苔藓宜罗韤逗衣梅润试香篝緑牕闲人梦觉鸟声幽　按秦筝学弄相思调写幽情恨杀知音少向何处说风流一丝杨柳千丝恨三分春色二分休落花中流水里两悠悠御街行

【又一体双调八十一字】

御街行【赋帘】　　　　　　　　　高观国

香波半窣深深院正日上花隂浅青丝不动玉鈎闲看翠额轻笼葱蒨莺声似隔篆烟微度爱横影参差满那回低挂朱阑畔念闷损无人卷窥春偷倚不胜情彷佛见如花娇面纎柔缓揭瞥然飞去不似春风燕

前调【赋轿】　　　　　　　　　　高观国

藤筠巧织花纹细称稳步如流水踏青陌上雨初晴嫌怕湿文鸳双履要人送上逢花须住才过处香风起裙儿挂在帘儿里更不把牕儿闭红红白白簇花枝恰称得寻春芳意归来时晚纱笼引道扶下人微醉鬭百花

【又一体双调八十一字】

鬭百花　　　　　　　　　　　柳　永

煦色韶光明媚轻霭低笼芳树池塘浅蘸烟芜帘幙闲垂飞絮春困厌厌抛掷鬬草工夫冷落踏春心绪终日扃朱户　远恨緜緜淑景迟迟难度年少傅粉依前醉眠何处深院无人黄昏乍拆秋千空鏁满庭花雨皂罗特髻

【双调八十一字一名采菱拾翠以苏轼词起句得名也】

皂罗特髻　　　　　　　　　　苏　轼

采菱拾翠算似此佳名阿谁消得采菱拾翠称使君知客千金买采菱拾翠更罗裙满把真珠结采菱拾翠正髻鬟初合　真个采菱拾翠但深怜轻拍一双手采菱拾翠绣衾下抱着俱香滑采菱拾翠待到京寻觅金人捧露盘

【又一体双调八十一字】

金人捧露盘　　　　　　　　　贺　铸

控沧江排青嶂燕台凉驻彩仗乐未渠央岩花磴蔓妒千门珠翠倚新妆舞筵歌悄恨风流不管余香　繁华梦惊俄顷佳丽地指苍茫寄一笑何与兴亡量船载酒赖使君相对两交牀缓调清管更为侬三弄斜阳倒垂柳

【双调八十一字】

倒垂柳【九日】　　　　　　　　　杨无咎

晓来烟露重为重阳增胜致记一年好处无似此天气东篱白衣至南陌芳筵启风流曾未远登临都在眼底人生如寄谩把茱茰看子细击节听高歌痛饮莫辞

醉乌帽任教颠倒风里坠黄花明日纵好无情味柳初新

【双调八十一字】

柳初新　　　　　　　　　　　柳　永

东郊向晓星杓亚报帝里春来也柳擡烟眼花匀露脸渐觉緑娇红奼妆点层台芳榭运神功丹青无价　别有尧堦试罢新郎君成行如画杏园风细桃花浪暖竞喜羽迁鳞化徧九陌相将游冶骤香尘宝鞍骄马新荷叶

【双调八十二字一名折新荷引】

新荷叶　　　　　　　　　　　赵　拚

雨过回廊圆荷嫩緑新抽越女轻盈画桡稳泛兰舟芳容艳粉红香透脉脉娇羞菱歌隐隐渐遥依约回眸堤上郎心波间妆影迟留不觉归时淡天碧衬蟾鈎风蝉噪晚余霞际几点沙鸥渔笛不道有人独倚危楼

前调　　　　　　　　　　　　侯　寘

柳幄飞緜风池烟泛新萍燕垒泥香玉麟堂外春深晴云丽日花浓处蜂蝶纷纷偿春一醉管弦声里欢声况是清时锦衣重到台城故国江山向人依旧多情趁闲行乐休辜负冶叶繁英彤庭归觐恁时难驻前旌

前调　　　　　　　　　　　　辛弃疾

人已归来杜鹃欲劝谁归緑树如云等闲付与莺飞兔葵燕麦问刘郎几度沾衣翠屏幽梦觉来水遶山围有酒重携小园随意芳菲往日繁华而今物是人非春风半面记当年初识崔徽南云鴈少锦书无个因依

前调【用前韵】　　　　　　　　　　辛弃疾

春色如愁行云带雨才归春意长闲游丝尽日低飞闲愁几许更晓风特地吹衣小牕人静棊声似解重围光景难擕任他鶗鴂芳菲细数前愆不应诗酒皆非知音弦断笑渊明空抚余徽停杯对影待邀明月相依

前调【题悠然阁】　　　　　　　　　　辛弃疾

种豆南山零落一顷为萁岁晚渊明也吟草盛苖稀风流剗地向尊前采菊题诗悠然忽见此山正遶东篱千载襟期高情想像当时小阁横空朝来翠扑人衣是中真趣问骋怀游目谁知无心出岫白云一片孤飞

前调　　　　　　　　　　　　辛弃疾

曲水流觞赏心乐事良辰兰蕙光风转头天气还新明眸皓齿看江头有女如云折花归去绮罗陌上芳尘能几多春试听啼鸟殷勤对景兴怀向来忧乐纷纷且题醉墨似兰亭别叙时人後之览者又将有感斯文

前调【次辛稼轩韵】　　　　　　　　　赵彦端

欲暑还凉如春有意重归春若归来任他莺老花飞轻雷澹雨似晚风欺得单衣檐声惊醉起来新緑成围囘首分擕光风冉冉菲菲曾几何时故山疑梦还非鸣琴再抚将清恨都入金徽永怀桥下系船溪柳依依

前调【次前韵】　　　　　　　　　　赵彦端

雨细梅黄去年双燕还归多少繁红尽随蝶舞蜂飞隂浓緑暗正麦秋犹衣罗衣香凝沈水雅宜帘幙重围绣扇仍携花枝尘染芳菲遥想当时故交往往人非天涯再见悦情话景仰清徽可人怀抱晚期莲社相依

前调【又一体】　　　　　　　　　　赵长卿

冷彻蓬壶翠幢鼎鼎生香十顷琉璃望中无限清凉遮风掩日高低衬密护红妆隂隂湖里羡他双浴鸳鸯猛忆西湖当年一梦难忘折得曾将盖雨归思如狂水云千里不堪更回首思量而今把酒为伊沈醉何妨

前调【秀州作】　　　　　　　　　　赵彦端

玉井冰壶人间有此清秋笑语雍容令从庭户初修迎风待月香凝处四卷帘鈎月波奇观未饶当日南楼闻说三吴江湖从古风流况有双轓旧谱黄阁清油金瓯屡启应难解久为人留天池波灎可怜苹满汀洲

前调【荷叶】　　　　　　　　　　郑斗焕

乳鸭池塘晴波漾緑粼粼宿藕根香夏来生意还新钿花贴翠蚨钱小相间萍星一番雨过一番暗展圆青鱼戏龟游看来犹未胜情因忆年时垂鈎曾钓轻盈玉人何处关情是半卷芳心帘风一掉鸳鸯催起歌声早梅芳

【又一体双调八十二字】

早梅芳　　　　　　　　　　　周邦彦

花竹深房栊好夜閴无人到隔牕寒雨向壁孤灯弄余照泪多罗袖重意密莺声小正魂惊梦怯门外已知晓去难留话未了早促登长道风披宿雾露洗初阳射

林表乱愁迷远览苦语萦怀抱谩回头更堪归路杳

前调　　　　　　　　　　　　周邦彦

缭墙深丛竹绕宴席临清沼渐呈纤履故隐烘帘自嬉笑粉香妆晕薄带紧腰围小看鸿惊凤翥满座叹轻妙酒醒时会散了回首城南道河阴高转露脚斜飞夜

将晓异乡淹岁月醉眼迷登眺路迢迢恨满千里草

前调【次周美成韵】　　　　　　　　　陈允平

柳初妍花渐好可恨行期到落梅香雪淡月朦胧影渐照风帘银烛暗露幙金泥小纵离歌缓唱残角又霜晓琐牕前秦吉了促上长安道扬鞭西去几点稀星尚

云表去程疑是梦宿酒昏情抱凤楼空琼箫声渐杳

前调【次周美成韵】　　　　　　　　　陈允平

凤钗横鸾带绕独步鸳鸯沼阑干斜倚自扑精神对花笑贴衣琼佩冷衬韤金莲小卷香茵缥缈舞袖称纤妙梦初成欢未了明日青门道离云别雨脉脉无情画

堂晓柳边骄马去翠阁空凝眺渐春风緑愁江上草

前调　　　　　　　　　　　　吴　洪

柳将眠桃欲笑又是清明到玉河冰泮无数金鱼弄池藻联车油壁软竝马丝鞭袅喜凤城丽景游览趁春晓望瀛洲纷翠葆花满琼华岛玉蝀西去金碧觚棱耸

云表散衙常过午下直须归早更相期提壶同籍草拂霓裳

【双调八十二字霓裳羽衣为唐时道调法曲之最大者宋舞曲名亦有拂霓裳词调本此】

拂霓裳　　　　　　　　　　　晏　殊

喜秋成千门万户乐昇平金风细玉池波浪縠文生宿露沾罗幙微凉入画屏张绮宴傍熏鑪蕙炷和新声神仙雅会会此日象蓬瀛管弦清旋翻红袖学飞琼光阴无暂住欢醉有闲情祝辰星愿百年为夀献瑶觥

前调　　　　　　　　　　　　晏　殊

笑秋天晚荷花缀露珠圆风日好数行新鴈贴寒烟银簧调脃管琼柱拨清弦捧觥船一声声齐唱太平年人生百岁离别易会逢难无事日剩呼宾友启芳筵星霜催緑鬓风露损朱顔惜清懽又何妨沈醉玉尊前柳腰轻

【双调八十二字】

柳腰轻　　　　　　　　　　　柳　永

英英妙舞腰肢软章台柳昭阳燕锦衣冠盖绮堂筵宴是处千金争选顾香砌丝筦初调倚轻风佩环微颤乍入霓裳促徧逞盈盈渐催檀板慢垂霞袖急趋莲步进退奇容千变笑何止倾国倾城暂回眸万人肠断千秋岁引

【双调八十二字】

千秋岁引　　　　　　　　　　王安石

别馆寒砧孤城画角一派秋声入寥廓东归燕从海上去南来鴈向沙头落楚台风庾楼月宛如昨　无奈被些名利缚无奈被他情担阁可惜风流总闲却当初谩留华表语而今误我秦楼约梦阑时酒醒後思量着

前调　　　　　　　　　　　　吴子孝

朱夏初临薰风渐扇永日画堂消香篆闲身长狎水中鸥芳辰恰覩梁间燕举玉巵歌金缕春无限　六十年华人正健绀鬓红顔犹未变兰玉盈庭闾里羡袅袅红生槛上云垂垂柳散风中线太平时清和节长生宴

前调　　　　　　　　　　　　徐有贞

风搅柳丝雨柔花缬蚤过了清明时节新来燕子语何多老去莺花飞未歇秋千院蹴踘塲人踪絶　踏青拾翠都休说是谁马走章台雪是谁箫弄秦楼月从前已是无情绪可奈而今更离别一回头人千里肠百结

前调　　　　　　　　　　　　夏允彞

泽国微茫海滨寥廓万堞孤城逼天角云外龙车碧树悬霜前鴈字当牕落苎城花秦山月都萧索　刺史风流携琴鹤刺史风流倚轩阁酾酒新亭几忘却三泖沙明遶郡楼九峰岚翠扶城郭铜壶响晓更催宛如昨洞仙歌

【双调八十二字此调体制不同皆以字数分入各卷此则第一体也】

洞仙歌【赋黄木香赠辛稼轩】　　　　　　　吴文英

花中惯识压架珑璁雪不见湘英间琅叶恨春风将了染额人归留得个袅袅垂香带月　鹅儿真似酒我爱幽芳还比荼蘼又娇絶自种古松根待黄龙乱飞上苍髯五鬛更老仙添与笔端春敢唤起桃花问谁优劣八六子

【双调八十二字】

八六子　　　　　　　　　　　王沂孙

埽芳林几番风雨匆匆老尽春禽渐薄润侵衣不断嫩凉随扇初生晚牕自吟　沉沉幽径芳寻晻霭苔香帘净萧疎竹影庭深漫忘却宝钗虫折绡屏鸾破当时暗水和云泛酒空山留月听琴料如今门前数重翠隂最高楼

【又一体双调八十二字】

最高楼　　　　　　　　　　　毛　滂

微雨过深院芰荷中香冉冉绣重重玉人共倚阑干角月华犹在小池东入人怀吹鬓影可怜风　分散去轻如云与雪剩下了许多风与月侵枕簟冷帘栊刚能小睡还惊觉略成轻醉早惺忪仗行云将此恨到眉峰梦玉人引

【双调八十二字】

梦玉人引　　　　　　　　　　吕渭老

上危梯望画阁迥昼帘垂曲水飘香小园莺唤春归舞袖弓弯正满城烟草凄迷结伴踏青趁蝴蝶双飞　赏心欢计从别後无意到西池自检罗囊要寻红叶留诗嬾约无凭据莺花都不知怕人问强开怀细酌酴醿南州春色

【双调八十二字】

南州春色　　　　　　　　　　汪　莘

清溪曲一株梅无人修采独立古墙隈莫恨东风吹不到着意挽春回一任天寒地冻南枝香动花傍一阳开更待明年首夏酸心结子天自栽培金鼎调羮仁心

犹在还种处无限根荄管取南州春色多自此中来

御选历代诗余卷五十








○长城赋

干城绝，长城列。秦民竭，秦君灭。呜呼悲夫！可得而说。原夫恣无道，戮无辜。帝语其关，亡秦者胡。不可知也，疑是匈奴。於是先蒙恬，次扶苏。帅兵伍，役刑徒。千里万里，雨骤而云趋。入胡之乡，却胡之王。北胡之党，削胡之疆。然後自于洮至於辽，江汉汤汤。将池焉而共浚，太山巍巍。将城焉而共高，欲限华夷，决安危。一世万世，有中原而称大帝。想其初也，辟遐荒，穷下土。极九泉而深，望九霄而树。千夫力殚，目不暇睹。有力如虎，亦不暇努。咫尺之间，或什而伍。离娄瞠瞠，亦不暇数。人气氲氲，成一方之云；洒汗潇潇，成半空之雨。驾肩而趋，踵步而履。纷纷嚣嚣，如日中之市。国不得而宁，役不得而停。伊朝继夕，自昏达明。时若炎风炽烈，川原尽竭。枯肌外焚，内火中竭。是民咿咿，忧秦未拔。至若苦雪初霁，阴风雨霜。冻髭折鬓，冰寒夜肠。是民惶惶，忧秦未亡。民之既酷，载僵载仆。饥兮不粟，寒兮不服。病不暇休，虮不暇沐。基人之骸，压人之肉。少者不遑，老者不复。秦民呜呜，向城而哭。边云夜明，列云铧也。白日昼黑，扬尘沙也。筑之登登，约之阁阁。远而听也，如长空散雹，蛰蛰而征，沓沓而营。远而望也，如大江流萍。其呼号也，怒风<勹平>訇。其鞭朴也，血流纵横。地业业，终朝忽。星辰悠悠，畏相其接。而况於夷狄，而况於臣妾。其运输也，巷无居人，田无稼民。牛首氵戢氵戢，大车辚辚。轮不暇徙，蹄不暇奔。其伤财也，极民之赋。虐民之赂，糊口而供，赤立而赴。饿殍塞路，亦不我顾。其民呶呶，面天而诉。将以宏其基，恢其堵。尽韩齐之土，固其壁，崇其饰。竭亿兆之力。太华方城，乃一拳之石。既而岌で峥嵘，向秦而横。如山之成，如云之平。缭绕无际，亘如长鲸。竖亥汲汲，步不可及；掩映天汉，势不可算。邱陵峨峨，不及其半。影人沙碛，势侵西域。残阳不来，未昏而夕。其坚如金，其峻如林。崇高不可以目辨，远大不可以数寻。鸟飞不前，其归翩翩。不得施，其阴绵绵。风不得驰，其声喧喧。下视关塞，蜗牛蝉联。回顾宫阙，状如微烟。胡人骈连，望之巍然。如登青天，如临深渊。不敢久视，凫趋而旋。嗟乎！城即高大，民惟艰难。闻之者攘臂而切齿，睹之者涕泣而长叹。夫如是，刑不得不暴，政不得不烦。国不得不乱，民不得不残。谓其城可以固宗社，谓其暴可以定人寰。奈何敌不在远，忧不在胡。城未毕也，而秦已无。殊不知弃秦者身，寇秦者臣。丧秦者嗣，敌秦者民。而怒秦者鬼神，此可忧也，而秦弗忧，徒欲竭生民，垒胡尘。万里而涂炭，十年而苦辛。然且丧其民，亡厥身。非城也，去仁义，积土石；非城也，是曰祸之门，是曰灭之根。安得而为防。安得而称长。呜呼！谓险之可恃，城之可保，则右彭蠡，左洞庭。不为尧之征。面伊阙，背羊肠。不为汤之亡。是以处尧之宫，行尧之风。虽无是城也，不可得而乱，不可得而攻。用秦之威，布秦之非。虽有是城也，如藩垣之微，如阃阈之卑。无以防其患，其师。不然者，秦无得而殃，城无得而荒。本以为御，而反以为亡者哉。

姚庭筠

庭筠，贞元九年官御史中丞。


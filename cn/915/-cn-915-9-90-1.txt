◇答昭明太子

奉赐手令，并缪道臻宣旨。伏读感咽，肝心涂地，小人无情，动不及礼，但禀生劣，假推年岁，罪戾所锺，复加横疾。顷者绵微，守尽晷漏，目乱玄黄，心迷哀乐，惟救危苦，未能以远理自制，姜桂之滋，实闻前典，不避粱肉，复忝今慈，臣亦何人，降此忧愍，谨当循复圣言，思自补续，如脱申延，实由亭造。（《梁书·殷钧传》。）


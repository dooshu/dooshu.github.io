○宣州营田副使兼马步都指挥使李萼可节度副使罢军职制

敕：王者官人之旨，必褒贤能而均劳逸也。列辟垂宪，予弗之忘。某官李萼，夙负壮图，少为裨将。馀勇可贾，有劳不矜。泗水剖符，边候宁晏。宣城从帅，连营辑和。而将领之权，久烦耆德。毗赞之任，未极初筵。俾援尚齿之文，就疏加等之命。勉承朝奖，无替忠诚。可。


▼天闲青骢赤骠二马歌

汉家诸将开经济，列宿储精降人世。

天遣同成一代功，亦有房星化骐骥。

青骢剪鬉高作花，赤骠洒汗微成霞。

人间何处得奇种，恍惚西至踰流沙。

年来百战从天子，曾逐乌骓到江死。

不惭饱食玉山禾，天廏时清少鞭使。

周王八骏去不来，唐帝六马应凡材。

何如二龙总超绝，蹴踏四海荆榛开。

圉官双鞚频回顾，万里长楸恐惊骛。

嘶处秋生阊阖风，浴时晓动昆明雾。

一匹前牵一匹骑，驰道每出随龙旗。

态闲步穏识上意，不敢揺顿黄金羁。

昨看巡狩还都邑，铙吹声催移仗急。

羽林万骑从如云，追逐飞尘岂能及。

嗟哉此马不异人，乗时际遇盖有神。

请看垂耳盐车者，那得昻藏八尺身。


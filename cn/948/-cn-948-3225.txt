陆游　岁首书事

东风入律寒犹剧，多稼占祥雪欲成。

郁垒自书夸腕力，屠苏不至叹人情。

呼卢院落哗新岁，卖困儿童起五更。

白发满头能且健，剩随邻曲乐升平。

陆游

陆游　岁首书事

扶持又度改年时，耄齿侵寻敢自期。

中夕祭余分餺飥，犁明人起换锺馗。

春盘未抹青丝菜，寿斝先酬白发儿。

闻道城中灯绝好，出门无日叹吾衰。

陆游


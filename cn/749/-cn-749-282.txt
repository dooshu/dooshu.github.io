吕本中


本中字居仁，其先河南人，南渡后为金华（今浙江省）人。生元丰七年（1084）。靖康初，官祠部员外郎。绍兴六年（1136），赐进士出身。历中书舍人、权直学士院。以忤秦桧，罢职，提举太平观。绍兴十五年（1145）卒，谥文清。学者称东莱先生。有东莱集、紫微诗话、紫微词、江西诗社宗派图。

采桑子

恨君不似江楼月，南北东西。南北东西。只有相随无别离。

恨君却似江楼月，暂满还亏。暂满还亏。待得团团是几时。

又

乱红夭绿风吹尽，小市疏楼。细雨轻鸥。总向离人恨里收。

年年春好年年病，妾自西游。水自东流。不似残花一样愁。

西江月

渺渺风吹月上，濛濛雾挟霜回。百年心事老相催。人在夕阳落外。

有梦常嫌去远，无书可恨来迟。一杯浊酒两篇诗。小槛黄花共醉。

又

酒罢悠扬醉兴，茶烹唤起醒魂。却嫌仙剂点甘辛。冲破龙团气韵。

金鼎清泉乍泻，香沉微惜芳薰。玉人歌断恨轻分。欢意厌厌未尽。

朝中措

病香无力傍栏干。风雨送春还。一枕晓来清梦，无人说似西山。

匆匆笑语，时时邂逅，草草杯盘。莫谓杂花时候，便忘梅蕊冲寒。

南歌子

驿路侵斜月，溪桥度晓霜。短篱残菊一枝黄。正是乱山深处、过重阳。

旅枕元无梦，寒更每自长。只言江左好风光。不道中原归思、转凄凉。

虞美人

梅花自是于春懒。不是春来晚。看伊开在众花前。便道与春无分、结因缘。

风前月下频相就。笑我如伊瘦。几回冲雨过疏篱。已见一番青子、缀残枝。

又

平生臭味如君少。自是君难老。似侬憔悴更谁知。只道心情、不似少年时。

春风也到江南路。小槛花深处。对人不是忆姚黄。实是旧时风味、老难忘。

浣溪沙

暖日温风破浅寒。

短青无数簇幽栏。

三年春在病中看。

中酒心情浑似梦，

探花时候不曾闲。

几年芳信隔秦关。

又

共饮昏昏到暮鸦。

不须春日念京华。

迩来沉醉是生涯。

不是对君犹惜醉，

只嫌春病却怜他。

愿为蜂采落残花。

长相思

要相忘。不相忘。玉树郎君月艳娘。几回曾断肠。

欲下床。却上床。上得床来思旧乡。北风吹梦长。

减字木兰花

去年今夜。同醉月明花树下。

此夜江边。月暗长堤柳暗船。

故人何处。带我离愁江外去。

来岁花前。又是今年忆去年。

菩萨蛮

客愁不到西池路。残春又逐花飞去。今日傍池行。新荷昨夜生。

故人千虑绕。不道书来少。去住隔关河。长亭风雨多。

又

高楼只在斜阳里。春风淡荡人声喜。携客不嫌频。使君如酒醇。

花光人不会。月色须君醉。月色与花光。共成今夜长。

又

登楼一望南山雪。使君风味如新月。月向雪前明。主人今夜情。

平生相与意。老病犹堪记。对酒为君欢。酒杯嫌未宽。

踏莎行

雪似梅花，梅花似雪。似和不似都奇绝。恼人风味阿谁知，请君问取南楼月。

记得旧时，探梅时节。老来旧事无人说。为谁醉倒为谁醒，到今犹恨轻离别。

清平乐

故人何处。同在江南路。百种旧愁分不去。枉被落花留住。

旧愁百种谁知。除非是见伊时。最是一春多病，等闲过了酴醾。

渔家傲

小院悠悠春未远。牡丹昨夜开犹浅。珍重使君帘尽卷。风欲转。绿阴掩映栏干晚。

记得旧时清夜短。洛阳芳讯时相伴。一朵姚黄髻满。情未展。新来衰病无人管。

生查子

残春雾雨馀，小院黄昏后。

说道觅新词，把酒来相就。

酴醾插髻云，岁岁长如旧。

不是做词迟，却怕添伊瘦。

满江红

东里先生，家何在、山阴溪曲。对一川平野，数间茅屋。昨夜冈头新雨过，门前流水清如玉。抱小桥、回合柳参天，摇新绿。

疏篱下，丛丛菊。虚檐外，萧萧竹。叹古今得失，是非荣辱。须信人生归去好，世间万事何时足。问此春、春酝酒何如，今朝熟。

浪淘沙

柳色过疏篱。花又离披。旧时心绪没人知。记得一年寒食下，独自归时。

归后却寻伊。月上嫌迟。十分斟酒不推辞。将为老来浑忘却，因甚沾衣。

又

柳塘新涨。艇子操双桨。闲倚曲楼成怅望。是处春愁一样。

傍人几点飞花。夕阳又送栖鸦。试问画楼西畔，暮云恐近天涯。

生查子

离思

双双小凤斜，淡淡鸦儿稳。

一曲渭城歌，柳色饶春恨。

离觞洗别愁，酒尽愁难尽。

宝瑟雁纵横，谁寄天涯信。

又

离思

人分南浦春，酒把阳关盏。

衣带自无情，顿为离人缓。

愁随苦海深，恨逐前峰远。

更听断肠猿，一似闻弦雁。

蝶恋花

春词

巧语娇莺春未暮。杨柳风流，恰过池塘雨。芳草满庭花满树。无情胡蝶飞来去。

睡起小奁香一缕。玉篆回纹，等个人分付。桃叶不言人不语。眉尖一点君知否。

如梦令

忆旧

海雁桥边春苦。几见落花飞絮。重到柳行西，懒问画楼何处。凝伫。凝伫。十顷荷花风雨。

宣州竹

墨梅

小溪蓬底湖风重。吹破凝酥动。一枝斜映庾门深。冷淡无言香泛、月华清。已经轻瘦谁为共。魂绕徐熙□。耻同桃李困春容。肯向毫端开发、雨云中。








◎朱酉生述二事

朱酉生孝廉（绶）在家大人幕中，为余言，其友叶某尝在某学使署中阅卷，有一卷文甚佳，而叶失手污墨几半，学使见之，不知为叶所污也，竟置四等。叶恐学使怒其粗率，亦不为之剖辨，听之而已。后传闻考四等者自缢死，密访之，则知其家甚贫，藉授徒糊口，自考四等后，生徒皆散去，几不能自存，遂怨愤而成短计也。叶自是甚咎悔，后凡乡试两次，皆有所见而皆以污卷黜逐，不敢复应举。每语人曰："此余无心造业、无心结冤，而衔恨已如此，当日何难一言自认为此生解免哉！"又言其戚管静山名英者，工于时文，有声庠序。惟性颇放诞，喜为狭斜游。嘉庆丙子科与余同往金陵乡试，三场甫毕即颠倒于秦淮妓馆，旋得病，迟余十日始归。病革时，余往视之，慨然曰："管英不中，无以为能文者劝；管英不死，无以为荒淫者戒。"越日，报中人果至，又一日，乃绝。酉生谓此非静山所自言，乃鬼神凭之而言也。慧业文人可以知所择矣。


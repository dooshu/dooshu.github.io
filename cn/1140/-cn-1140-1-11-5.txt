重建敬亭广敎寺募疏

城北招提古称广教地是昭亭之麓山临宛水之湄伟浩二师辟苍岩而驻锡裵休刺史延黄檗以传灯着灵蹟於金鸡不啻龙降虎伏跃良材於井底居然神运鬼输绦阙珠宫夺云霞而弄影蜃楼飞塔睨霄汉以齐标贝叶写经文函十二部之宝藏伊蒲饭缁衆拓三万亩之山田诚所谓选佛胜场栖僧净域也罹元末之兵燹历明季而榛芜遂使珠树琳宫空迷苔藓残碑断础半卧牛羊塔影尚尔屹然风雨切飘摇之惧磬声虽未寂也栴檀少金碧之观事无废而不兴人有待而再起林云上人者来从初地不忘化城苦行修持共拟法门龙象坚心缔构誓图佛地金汤托鉢深山已选材而得巨木鸠工胜地将踵旧以辟丛林力绌举赢几同精卫之填海役繁费重端藉给孤之布金冀广福田共襄慧业法财并施芥子即具须弥贪吝全袪欲界斯成净土将见塔函舍利追赤乌建刹之年教阐西方同白马繙经之日天花飞作雨不数谢李诗篇僧宝尽如珠重见裴黄法座


闻家研山侍御按盐河东

蒲阪千山木叶残遥闻绣斧出长安河流东控潼关嶮岳色西连太华看官暇应成盐铁论风清还称惠文冠对牀兄弟思良会惆怅秋天客路难

暮抵西山香城寺怀伯衡【先是相约同游不果】

苍苍絶壁迥巃嵸陟磴攀藤一径通茅屋数家松叶下山程十里水声中天开殿阁回峰抱日落云霞半岭红正是登高时节近故人相望隔江东


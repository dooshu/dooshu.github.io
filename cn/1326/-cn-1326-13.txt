中霤奇鬼记


向者吾得一奇病，累日不食而不知饥，强以食进，不下咽。家人忧之，为延医焉。医曰：“是疾也，今人恒犯之，号曰‘泰侈’。为谋适口之品，病斯已，可勿药也。”家人如医言，偶进鲍鱼，颇甘之。或曰：“此东海之产品，既食之而甘，可连类而及矣。”于是，若海参，若鱼翅，若冬菇，若淡菜，若江瑶柱，更番迭进，莫不甘之如饴。虽然，如是种种，市肆皆称贵品，吾腹输入既多，则金钱之输出者亦巨，吾亦不知自惜。偶游东海之滨，为恶剧东风所乘，毛发森竖。归而卧疾，痛深肌骨。家人复以前食进，辄心口作恶，不欲纳也，却之，家人又忧焉。既而家人会食，黄齑豆腐，罗列案中，吾见之，曰：“此尚可食。”索啖之，虽不甘美，而心口不复作恶矣，病亦少解。日暮天寒，家人为进衣，而寒弥甚。视所衣，则丝布所制者，益增寒噤，亦不自知其然也。解去之，易以家织，始渐暖燠。自是病虽未瘥，而齑腐粗衣，颇渐安矣。忽有奇鬼，出自中霤，鼠首而人身，被九宫八卦之服，蹒跚而前，语吾曰：“尔尽弃昔者之衣食，仍求诸所自有，获罪于敖广。吾奉敖广命，将诛尔！”语既，以海菜丝布之属强内吾。拒之，出巨权压吾首，几碎吾颅。视其权，即吾家之秤权耳，不知一入鬼手，何如是之巨也。家人惧，召龟者卜之，得“同人”之“亨”。其繇曰：“鬼之雄踞中霤之中，其势汹汹，吾道其终穷！”又曰：“泰岱之高，可跻其巅也；沙漠之广，可达其边也。心之所贵，惟其坚也。”家人不解，以问吾。吾口方为奇鬼所握，不得言，援笔记之，以俟世之君子。

记者按：此盖为□□□货事，窘于压制，不能竟其志而发也。其曰“心之所贵，惟其坚也”，吾深有取于斯言。






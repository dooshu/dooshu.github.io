【欧阳文忠公集五十卷提要〔节录〕】

王重民

宋欧阳修撰。卷内题：“临江后学曾鲁得之考异。”考《永丰县志·名宦传》云：“蔡，安庆人，吴二年乙巳知永丰。”乙巳为元至正二十五年，是初刻犹在元季。此本危〔素〕记后及他卷末题“时柔兆摄提格，县人陈斐允章校勘刊谬”。又考《县志·选举志》，永乐间诸贡有陈斐，北坊人。则其刻书之丙寅，似为正统十一年，非洪武十九年也。何也？《县志》列陈斐于周宁后，宁永乐二十一年举人；设斐贡于永乐十五年，上距洪武丙寅为三十一年，下距正统丙寅为二十九年，则洪武丙寅，斐年尚幼，或竟未降生，恐不能刻书也。《北京图书馆善本书目》题“明洪武刻本”，当以丙寅属诸洪武矣。然则得之《考异》，撰成于元季，刻于吴年，再刻于正统，此即正统间刻本也。〈《中国善本书提要》集部·别集类〉


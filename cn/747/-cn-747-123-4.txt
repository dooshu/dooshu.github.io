○宣谕徐宿二州敕

朕猥以寡薄，肇创基图，思康济於兆民，推恩信於天下，庶几致理，渐至平宁。杨温等比事藩维，止为小校，妄生猜惧，辄闭城门。朕亦累赐敕书，开怀示信。谕以安危之道，俾全忠孝之名。亦继有文字进呈，止望朝廷恕舍。朕念端倪未审之际，事势使然，彼既无心，岂忍加罪？是以授之郡牧，许以自新。而不体优恩，尚敢拒命，执迷罔悟，但作迁延。今已差兵士往彼攻取，期於旦夕，必易荡平。汝等皆居封境之中，各怀仁义之节，况属阳和之候，方当农养之时，暂驻兵甲，固无骚扰，宜思齐力安家（阙）。


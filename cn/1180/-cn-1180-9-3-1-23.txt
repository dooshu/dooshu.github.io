荡

八章，章八句


首章讲：诗人以厉王之将亡而作此。曰：





荡荡上帝，下民之辟。

辟，是君。荡荡广大之上帝，其赋予无私，天下之民无不得其理以生者，乃下民之君也。





疾威上帝，其命多辟。

疾威，犹暴虐。命，天所付之理。辟，邪僻。今此上帝，肆其疾威之虐，其降衷之命，乃有不善而多僻焉，则恶在其为民之君哉？





天生蒸民，其命匪谌。

蒸，众也。谌，是信。以此言之，天生众民，其命有不可信者，而难以皆善必之矣。





靡不有初，鲜克有终。

鲜，少也。克，去也。然要之天之生人，皆与之以继善成性之理。其初无有不善者，惟形生神发之后，乃有安于暴弃而淫用匪彝，遂至失其本然之初，而鲜克有终焉耳。然则致此大乱，使天命亦罔克终，如疾威而多僻者。是人之所为也，而天之荡荡，固自若矣，岂可归咎之于天哉？

二章讲：夫厉王所为之不善，大抵与纣之所为无异者，故托为文王之咨嗟殷纣者而言之。





文王曰咨，咨尔殷商！曾是强御，曾是掊克，曾是在位，曾是在服。

咨，嗟叹声。殷商，指纣言。强御，暴虐之臣。掊克，聚敛之臣。在，作任。位，是事。昔者殷纣不道，文王嗟叹而言曰：咨女之殷商也，强御之臣，暴虐以戕民命，掊克之臣，聚敛以伤民财，不可使之在位而用事也。今则命之以爵，而曾是在位焉，任之以事，而曾是在服焉，则民之被其害有不可胜言者矣。





天降慆德，女兴是力。

慆，慆慢。女，指纣。兴，是起。力，力而用之。夫强御、掊克，皆所谓慆德也。固天降之以害民，然非其能自为也。乃汝兴此人，使之在位在服，而力为此强御、掊克之恶耳，岂可以天降而遂咎之于天哉？

三章讲：





文王曰咨，咨尔殷商！而秉义类，强御多怼。流言以对，寇攘式内。

义类，是善人。怼，是怨。流言，浮浪不言。对，应对。寇，是盗。攘，是取。式内，居于朝也。文王嗟叹而言曰：咨汝之殷商也，善类有益于国家，汝当秉而用之可也。今乃任此强御多怼之臣，使之用流言以应对，不以为佞而以为忠，则是寇盗攘窃而反居内矣。





侯作侯祝，靡届靡究。

作，即诅字。祝，咒字。届，穷也。究，极也。夫强御得志，则毒流天下，而怨归一人。吾知民不堪命，相与侯诅侯咒而无有穷极之期矣。是赏其纳忠而不知其大不忠也，嘉其任怨而不知其怨丛于上也，则亦何利之有哉？

四章讲：





文王曰咨，咨尔殷商！女炰烋于中国，敛怨以为德。

炰烋，气健貌。敛怨，聚民之怨。文王嗟叹而言曰：咨女之殷商也，女用此强御之臣，盛其暴虐之威以炰烋于中国，多为可怨之事，而反自以为德，何乖谬若是耶？





不明尔德，时无背无侧。

背，是后。侧，是傍。然此岂无故而然哉？盖为政在人，取人以身也。今尔不明其德，故用舍失宜，前后左右皆非正人，以无背无侧矣。





尔德不明，以无陪无卿。

陪，是贰。卿，公卿。尔德不明，故举错失义，公卿大臣皆不称官，以无陪无卿矣。然则强御之炰烋，中国岂非尔殷商任用之失当耶？

五章讲：





文王曰咨，咨尔殷商！天不湎尔以酒，不义从式。

湎，是饮酒及色。不义，即不善。式，用也。文王嗟叹而言曰：咨女之殷商也，天之立君，望其修德而用善也。岂使尔沉湎于酒，而惟不义之事是从而用之哉？





既愆尔止，靡明靡晦。

愆，过差。止，容止。但见以言其威仪，则以酒迷乱而既愆焉。靡明靡晦，穷明晦以为乐也。





式号式呼，俾昼作夜。

号、呼，酒中欢哗。以言其言语，则以酒欢呶而号呼焉。俾昼作夜，穷昼夜以为乐也。其沉湎之非如此，是岂天立君之意哉？

六章讲：





文王曰咨，咨尔殷商！如蜩如螗，如沸如羹，小大近丧，人尚乎由行。

蜩、螗，皆蝉名。小大，小大之国。近，是几。尚，犹字同。由行，如前日所为。文王嗟叹而言曰：咨女之殷商也，今天下将危，人皆愁苦呻吟，嗷嗷然有怨谤之声；扰攘骚动，汹汹然有反侧之状，有如蜩螗之噪乱也，有如羹沸之腾涌也，而小大之国皆已近于丧亡矣。尔宜恐惧修省，急于改图可也。尚且由此而行，安危利灾而不知变。





内奰于中国，覃及鬼方。

奰，是怒。覃，延也。鬼方，远夷之国。是以内自中国之近，外延鬼方之远，皆知悔祸之无期，而怨怒之不释也。夫至内外怨怒，国欲不亡，其可得乎？

七章讲：





文王曰咨，咨尔殷商！匪上帝不时，殷不用旧。

不时，不善之时。旧，是老成故臣也。文王嗟叹而言曰：咨女之殷商也，当舍今天下怨乱，小大近丧，时之不善固如此也。然岂上帝为此不善之时哉？乃尔不用先王之旧，致此祸耳。





虽无老成人，尚有典刑。

老成人，即旧臣。典刑，即旧法。彼老成人者，先王之旧臣；典刑者，先王之旧法。此二者，所恃以为治者也。今尔不秉义类，而惟慆德之是任，意以当今无复有老成人矣。然纵使耆旧凋谢，虽无老成人之可用，尚有先王之典刑在焉，独不可以为扶持凭借之资乎？





曾是莫听，大命以倾。

大命，即国运。倾，覆也。惟其并人与法皆莫之听用，是以大命卒至于倾覆而不可救也，而可诿于上帝之不时哉？

末章讲：





文王曰咨，咨尔殷商！人亦有言，颠沛之揭，枝叶未有害，本实先拨。

颠沛，是仆拔。揭，蹶起。本，是根。拨，是绝。文王嗟叹而言曰：咨女之殷商也，人亦有言，大木之颠沛，揭然将蹶，其枝叶茂盛未有所伤也；惟其本根之实已先绝，然后此木乃相随而颠拔耳。今殷商之衰，典刑未废，诸侯未叛，四夷未起，枝叶固无害也。而为人君者，乃先为不义而自弃于天，莫可救止，何异于本实之拨哉？





殷鉴不远，在夏后之世。

鉴，视以为戒。夏后，指桀言。

昔者夏桀之失天下，亦由其本之先乱，故我殷先王之所由以革命也。往事覆辙，昭然可睹，然则尔之所当鉴者，夫岂远哉？亦近在夏桀之世而已。夫殷纣之当鉴者，既在于夏，然则厉王之当鉴者，宁不在于殷乎？吁！此诗人所以托意于文王，而假借于殷纣以重嗟叹也与！






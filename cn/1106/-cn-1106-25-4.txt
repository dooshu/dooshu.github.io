○送易师杨君序

世之学《易》者，率不能穷究师说，本承孔氏，而妄意乎物表，争伉乎理外，（伉，苦浪切，敌也。“伉”，一作“能”。）务新以为名，纵辩以为高，离其原，振其末，故羲、文、周、孔之奥，诋冒混乱，人罕由而通焉。不违古师以入道妙，若弘农杨君者其鲜矣。御史中丞崔公。（时崔能为永州刺史。）博而守儒，达而好礼，故杨君之来也，馆于燕堂，馈之侯食，（一作“馈以侯食”。）日命合邦之学者，论说辩问，贯穿上下，（《汉书》：司马迁贯穿上下数千载间。）挥散而咸同，幽昏而大明，言若诞而不乖于圣，理若肆而不失于正，不为他奇以立名氏，姑务达其旨而已。古人谓驾孔子之说者，（《扬子》：仲尼驾说者也，不在兹儒乎？如将复驾其所说，则莫若使诸儒金口而木舌。驾，犹传也。）杨君固其徒欤？

宗元以为太学立儒官，传儒业，宜求专而通、新而一者，以为胄子师。（《书》：命夔典乐，教胄子。）昔尝游焉而未得其人。今天下外多贤连帅、方伯，朝廷立槐棘之下，（《周礼·秋官》：朝士掌建邦外朝之法，左九棘，孤卿、大夫位焉。右九棘，公、侯、伯、子、男位焉。面三槐，三公位焉。）皆用儒先，（先，犹言先生也，汉有邓先。）而杨君之道未列于博士，则谁咎欤？无乃隐其声，含其美，以自穷欤？夫以退让自穷于丰富之世，以贻有位者羞，是习《易》之说而废其道也。于将行而问以言，敢以变君之志。


卷四十二

钦定四库全书

柳河东集卷四十二

唐　柳宗元　撰

古今诗七十六首

同刘二十八院长述旧言怀感时书事奉寄澧州张员外使君五十二韵之作因其韵增至八十通赠二君子【刘二十八禹锡也初与公同为监察御史故曰院长张员外署也贞元十九年与韩吏部李方叔三人为幸臣所谗俱为县令南方韩集中有与张贬谪时道途唱和诗十三章张後为澧州刺史韩志其墓公此诗盖贞元二十一年贬永州司马後作】

弱岁游玄圃先容幸弃瑕【东方朔十洲记崑仑山有三角一角正西北名玄圃台西汉邹阳传以左右先为之容也礼记瑜不揜瑕】名劳长者记文许後生夸【陈平门多长者车语云後生可畏】鷃翼尝披隼蓬心赖倚麻【传云鷃披隼翼荀子蓬生麻中不扶自直庄子夫子犹有蓬之心也夫谓不直也鷃音晏庄子斥鷃小鸟也隼音笋】继酬天禄署俱尉甸侯家【汉扬雄校讐天禄阁甸侯书甸服侯服是也上四聨盖谓与张同以进士举博学宏词交游相依张为校书郎武功尉公为集贤殿正字蓝田尉之意】宪府初收迹丹墀共拜嘉【谢灵运晋书汉官尚书为中台御史为宪台谒者为外台是为三台又御史所居之署汉谓之御史府张衡西京赋青琐丹墀注丹墀阶也以丹墀涂之公贞元十九年与张同为监察御史故此对巳下皆言其御史时相从於朝之意】分行参瑞兽传点乱宫鵶执简宁循枉持书每去邪【沈约为御史中丞弹奏王源文云源官品应黄纸臣辄奉白简以闻任昉为中丞弹曹景宗亦云谨奉白简文崔篆御史箴曰简上霜凝笔端风起盖御史刻奏以简也後汉蔡邕举高第补侍御史又转持书御史迁尚书持书亦御史衔也】鸾凰标魏阙熊武负崇牙【周礼乃县治象之灋於象魏郑司农云象魏阙也庄子身在江湖之上心游魏阙之下周官熊虎为旗熊武即熊虎也牙谓牙旗也宋郑鲜祭牙文崇牙既建义锋增厉】辨色宜相顾倾心自不譁金炉仄流月紫殿启晨赮【赮音遐赤色也谓晓起日光射殿宇也汉纪云神光降集紫殿】未竟迁乔乐俄成失路嗟【此已下言张与韩李皆谪为县令南方之意迁乔字见孟子】还如渡辽水更似谪长沙【李白诗屈平顦顇滞江潭亭伯流离放辽海贾谊事汉文帝为绦灌冯敬之属妬害之谪为长沙王太傅】别怨秦城暮途穷越岭斜讼庭闲枳棘候吏逐麋?【麋音眉?音加牡鹿也】三载皇恩畅千年圣历遐【张自贞元十九年癸未至元和元年乙酉宪宗即位为三年矣故云三载】朝宗延架海师役罢梁溠【溠音槎水名梁溠作桥於溠水上也朝宗字见禹贡】京邑搜贞干【谓张宪宗立拜京兆府司録也】南宫步渥洼【张继为礼刑二部员外郎也洼音蛙渥洼水名武帝纪马生渥洼水中】世推材是梓【一作杼】人仰骥中骅歘刺苖人地仍踰贑石崖【谓张出为?州刺史也?属江南道三苖之国在焉故曰苖人地贑音绀?州县名又音贡水名出豫章】礼容乘?琫戍备响錏鍜【?音必一作?补鼎切玉也琫边孔切佩刀下饰诗鞞琫容刀錏音鸦鍜音霞说文錏鍜颈铠也】宠即郎官旧威从太守加【张仍以刑曹刺澧州也】建旟翻鸷鸟负弩绕文虵【周官鸟隼为旟龟虵为旐又云州里建旟旟音余剥鸟皮毛置之竿头为之隼鸷鸟也故云翻鸷鸟绕文虵谓旐也司马相如传县令负弩矢先驱】册府荣八命【周礼宗伯以九仪正邦国八命作牧注谓侯伯有功者加命得专征伐於诸侯郑司农云一州之牧王之三公亦八命】中闱盛六珈【闱一作阑诗君子偕老副笄六珈珈音加妇人首饰之盛者韩吏部作张公墓志云公娶河东柳氏子则公与张为亲故言及中闱也】肯随胡质矫【胡质仕魏太祖时性沈实内察不以节捡物所在见思旣卒诏书褒述质清行赐其家钱谷】方恶马融奢【後汉马融为南郡太守居宇器服多存侈饰常坐高堂前授生徒後列女乐】褒德符新换【汉文帝纪初与郡守为铜虎符竹使符张晏曰符以代古之珪璋从简易也师古曰与郡守为符者谓各分其半右留京师左以与之今郡守多用分符合符事谓此也张自?州改澧州故曰符新换】怀仁道并遮【寇恂尝为颍川太守後从车驾击隗嚣至颍川百姓遮道曰愿从陛下复借寇君一年乃留寇】俗嫌龙节晚【周礼掌节凡邦国之使节山国用虎节土国用人节泽国用龙节注云使节使卿大夫聘於天子诸侯行道所执之信也】朝讶介圭賖【诗锡尔介圭以作尔珤笺云圭长尺二寸谓之介非诸侯之圭故以为珤賖音奢】禹贡输苞匦【禹贡苞匦菁茅苞橘柚也匦匣也荆州所贡澧属山南道即古荆州之地云】周官赋秉秅【周官秋官掌客掌四方宾客之牢礼饩献饮食之等数与其政治凡诸侯之礼上公车米眩生牢牢十车车秉有五籔车禾眩死牢牢十车车三杔注引聘礼四十斗曰斛十六斗曰籔十籔曰秉秉有五籔则二十四斛也四秉曰筥十筥曰稯十稯曰秅每车秅则三十稯稯犹束也秅文加反稯一作緫】雄风吞七泽【司马相如子虚赋楚有七泽尝见其一未覩其余也臣所见者曰云梦】异产控三巴【华阳国志曰武王克商封其子宗姬於巴故汉末益州牧刘璋以垫江以上为巴郡江州至临江为永宁郡昫忍至鱼腹为固陵郡巴遂分矣璋复改永宁为巴郡以固陵为巴东徙龎义为巴西太守是为三巴又乐史寰宇记於渝州记云阆自二水东西流三曲如巴字是谓三巴其说又不同然公诗意谓张所治澧州属山南东道而刘璋所分三巴之地属山南西道及剑南道山南剑南二道相接故曰控三巴也】即事观农稼因时展物华秋原被兰叶春渚涨桃花令肃军无扰程悬市禁贳【贯音奢贯买也】不应渔竭泽宁复叹栖苴【今为蒩字苴锄加切水中浮草也】蹀躞驺先驾【蹀音牒躞音燮蹀躞行貌驺音邹廐御也】笼铜鼔报衙染毫东国素【韦诞非纨素不下笔素纸也】濡印锦溪砂【砂丹砂也本草丹砂多出蛮洞锦州界】货积舟难泊人归山倍畲【音奢火种田也】吴歈工折柳【梁元帝纂要曰齐歌曰讴吴歌曰歈宋玉招魂云吴歈蔡讴秦大吕古乐府有折杨柳曲桓伊善笛撰折杨柳尤为奇妙後人不能尽其指诀也歈音俞】楚舞旧传芭【文选越艶楚舞後汉傅毅舞赋云宋玉曰臣闻激楚结风阳阿之舞材人之穷观天下之至艺晋礼乐志巴郡善歌舞高祖爱其舞诏乐府习之今巴渝舞是也巴舞疑是此而诸本作芭未详】隐几松为曲倾樽石作污【今为窊字音哇污樽字见礼记隐几而卧见孟子】寒初荣橘柚夏首荐枇杷祀变荆巫祷风移鲁妇髽【史记封禅书荆巫祠堂下巠先司命施縻之属盖荆楚之俗好巫故曰荆巫檀弓鲁妇人之髽而吊也自败於台鲐始也盖鲁襄公四年臧文仲与邾战於台鲐鲁人迎丧者髽髽侧瓜反丧髻也】已闻施恺悌还覩正奇衺【衺音斜周礼比长各掌其比之治亲有罪奇衺则相及注衺犹恶也】慕友惭连璧【晋潘岳夏侯湛并美姿容每止同舆接茵京都谓之连璧】言姻喜附葭【漠书中山靖王传今羣臣非有葭莩之亲顔师古曰葭芦也莩者其筩中白皮至薄者也前言中闱盛六珈此又云附葭盖张壻於柳氏则与公为亲矣此以下皆自叙其贬黜之意】沈埋全死地流落半生涯入郡腰常折【陶潜曰吾不能为五斗米折腰拳拳事乡里小人耶】逢人手尽义【马援传岂有知其无成而但萎腇咋舌义手从俗乎】敢辞亲耻污唯恐长疵瘕善幻迷氷火【列子穷数达变因形移易者谓之化谓之幻音胡办切】齐谐笑柏涂【庄子齐谐者志怪者也东方朔传时有幸倡郭舍人滑稽不穷因曰臣愿复问朔隐语不知亦当榜即妄为谐语曰今壶龃老柏涂伊优哑狋吽牙何谓也朔曰令者命也壶者所以盛也龃者齿不正也老者人所敬也柏者鬼之庭也涂渐沮径也伊优哑者辞未定也狋牛牙者两犬争也舍人所问朔应声对无能穷者师古曰柏者言鬼神尚幽暗故以松柏之树为庭府渐洳浸湿也涂丈加切】东门牛屡饭【淮南子曰甯戚欲干齐桓公困穷无以自达於是为商旅将车以适於齐暮宿於郭门饭牛车下望见桓公乃撃牛角而商歌桓公闻之曰异哉歌者命後车载之】中散蝨空爬【晋嵇康为中散大夫山涛为吏部郎举康自代康为涛絶交书有云危坐一时痹不能摇性复好蝨爬搔无已】逸戏看猴鬭殊音辩马檛【檛张瓜切箠也】渚行狐作?林宿鸟为【?鱼列切与?同说文鱼兽虫蝗之怪谓之?音嗟病也】同病忧能老新声丽似姱岂知千仭坠只为一毫差守道甘长絶明心欲自【音鸦颈也】贮愁听夜雨隔涙数残葩枭族音长聒豺羣啄竞呀【枭坚尧切不孝鸟也呀虚牙切张口貌啄一作喙】岸芦翻毒蜃磎竹鬭狂犘【磎音溪犘音麻牛也】野鹜行看弋江鱼或共叉瘴氛恒积润讹火亟生煆【讹火野火也煆虚加切火气也】耳静烦喧蚁【晋殷仲堪传父师皆患耳聦闻牀下蚁动谓之牛鬭】魂惊怯怒蛙【韩非子越王伐吴欲人之轻死也出见怒蛙乃为之式从者曰奚钦於此王曰为其有气故也】风枝散陈叶霜蔓綖寒瓜【綖一作缒】雾密前山桂氷枯曲沼蕸【蕸音遐尔雅芙蕖其叶蕸】思乡比庄舄【史记越人庄舄仕楚执珪有顷而病楚王曰舄越之细鄙人也今仕楚执珪贵富矣亦思越不中谢对曰凡人之思故在其病也彼思越则越声使人往听之尚犹越声也】遯世慕眭夸【慕一作遇北史胿夸高尚不仕寄情丘壑崔浩奏徵为中郎将辞疾不赴州郡逼遣不得已旣入京郡遂遯去】渔舍茨荒草村桥卧古槎御寒衾用罽【罽音计织毛也】挹水勺仍椰【椰音耶木名树如椶榈子殻可以为器交州记椰子中有浆饮之得醉故後人取其殻为酒器如酒中有毒则酒沸起但今皆漆其里则全失椰子之意矣】窻蠧惟全蝎甍涎竞缀蜗引泉开故窦护药揷新笆【笆音巴竹之有刺者】树怪花因槲【槲胡谷切花中有木槲花多生於古树朽镶中】虫怜目待虾【岭表録异海镜蟹为腹水母虾为目水母者闽人谓之?浑然凝洁大如覆?腹如悬絮有口而无目常有虾随之食其涎浮涎水上人或取之则歘然而没乃虾有所见耳】骤歌喉易嗄【嗄於迈所嫁二切声败也老子曰号而不嗄】饶醉鼻成【音查鼻上疱也】曳捶牵羸马垂蓑牧艾猳【猳音加壮豕也】巳看能类鼈【能囊来切尔雅鼈三足能】犹讶雉为鷨【鷨音华山雉名也】谁采中原菽【诗中原有菽庶民采之】徒巾下泽车【马援曰吾从弟少游常哀吾多大志曰士生一世但取衣食裁足乘下泽车驭欵段马乡里称善人斯可矣注云车人为车行泽者欲短毂短毂则利也】俚儿供苦笋伧父馈酸樝【伧士衡切吴人谓楚人为伧樝音查果也】劝策扶危杖邀持当酒茶道流徵短褐禅客会袈裟香饭舂菰米【菰音孤草名广雅蒋菰其米谓之凋胡可炊以为饭】珍蔬折五茄【茄音茄本草五茄叶可作蔬菜食】方期饮甘露【宋録曰新安王子鸾豫章王子尚诸昙济道人於八公山济设茶茗尚味之曰此甘露也何言茶茗】更欲吸流霞【抱朴子项曼都修道山中忽游紫府饮流霞一盃酒忽思家为上帝所斥河东呼为斥仙人】屋鼠从穿穴林狙任玃拏春衫裁白紵朝?挂乌纱屡叹恢恢网【老子天网恢恢】频揺肃肃罝【诗肃肃兔罝】衰荣因蓂荚【帝王代纪尧时有草夹阶而生每月朔日生一荚至望则日落一荚月小则余一荚王者以是占历名之蓂荚】盈缺几虾蟇路识沟边柳城闻陇上笳共思捐佩处千骑拥青緺【楚词捐余玦兮江中遗余佩兮澧浦王逸云屈原既放逐常思念君设欲远去犹捐玦佩置於水涯冀君求巳示有还意东郭先生拜二千石佩青緺出宫门行谢主人緺古华切绶也】弘农公以硕德伟材屈於诬枉左官三岁复为大僚天监昭明人心感悦宗元窜伏湘浦拜贺末由献诗五十韵以毕微志【弘农公杨凭也凭本传御史中丞李夷简与凭有隙劾奏凭不法由京兆尹贬临贺尉俄徙为杭州长史以太子詹事卒?凭贬在元和四年而诗序云三岁复为大僚盖自元和四年已丑至七年壬辰为三岁矣是岁立遂王宥为皇太子肆赦故诗有重明昭万方之语诗盖是时作也但诗又云高居迁鼎邑遥傅好书王此公集祭凭文中所谓入傅王国嘉声聿兴者也当是凭自杭州後迁诸王傅分司东都在未为詹事时而史不载是事耳此诗之献岂凭在东都时耶】

知命儒为贵时中圣所臧处心齐宠辱遇物任行藏关识新安地【新安县名隶河南府】封传临晋乡【临晋县属河中府】挺生推豹蔚【易君子豹变其文蔚也】高步仰龙骧【魏书陈琳曰今将军龙骧虎步高下在心】干有千寻竦精闻百链刚茂功期舜禹高韵状羲黄【状一作上又作扶】足逸诗书囿锋摇翰墨场雅歌张仲德【诗小雅侯谁在矣张仲孝友注张仲贤臣】颂祝鲁侯昌【鲁颂四篇皆颂僖公也其閟宫篇云俾尔炽而昌俾尔昌而炽俾尔昌而大】宪府初腾价【凭尝为监察御史故云宪府】神州转耀鋩【音芒】右言盈简策【谓凭尝为起居舍人也起居舍人一曰右史即古所谓言则右史书之者也唐制起居郎掌録天子起居法度天子御正殿则郎居左舍人居右有命俯陛以听退而居之季终以授史官】左辖备条纲【谓凭尝为左司员外郎也唐左丞掌管辖诸司纠正省内通判都省事左司员外掌副左丞所管诸司事者也故亦称左辖】响切晨趋佩烟浓近侍香司仪六礼洽论将七兵扬【谓凭尝为礼部兵部二郎中也周礼司徒修六礼以节民性谓冠一昏二丧三祭四乡五相见六也七兵本始於周礼司徒掌五兵者也至魏置五兵尚书谓中兵外兵骑兵别兵都兵为五晋太康中乃分中兵外兵各为左右与旧五兵为七曹後魏遂为七兵尚书而七兵之名自此立矣】合乐来仪凤尊祠重饩羊【谓凭尝为太常少卿也书箫韶九成凤凰来仪论语子贡欲去告朔之饩羊】卿材优柱石公器擅岩廊峻节临衡峤和风满豫章【谓凭尝为湖南江西观察使也江西道理洪州即豫章郡也衡山南岳也在衡州属湖南道云】人归父母育郡得股肱艮细故谁留念烦言肯过防璧非真盗客【张仪游说诸国尝从楚相饮已而楚相亡璧门下意张仪曰仪贫无行必此盗君相之璧共执张仪掠笞数百不服释之】金有误持郎【直不疑为郎事文帝其同舍有告归误持其同舍郎金去巳而同舍郎觉亡意不疑不疑谢有之买金偿後告归者至而归金亡金郎大慙】龟虎休前寄貂蝉冠旧行【谓凭自江西观察使入为左散骑常侍也龟印也卫宏汉旧仪列侯丞相将军皆黄金印龟钮中二千石亦银印龟钮虎符也汉文帝初与郡守为铜虎符貂蝉冠也晋太始中通直散骑常侍亦虎冠右貂金蝉貂丁聊切】训刑方命吕【谓凭自散骑为刑部侍郎也周书吕命穆王训夏赎刑作吕刑孔颖达曰吕侯见命为天子司寇以穆王命作书训畅夏命赎刑之法以训告天下也】理剧复推张【谓凭自刑部为京兆尹也汉书张敞为胶东相自请治剧郡非赏罚无以劝善惩恶後守京兆尹京兆典京师长安中浩穰於三辅尤为剧入守者辄以罪过罢唯赵广汉及敞为久任】直用明销恶还将道胜刚敬逾齐国社【汉石庆为齐相齐国慕其家行大治为立石相祠】恩比召南棠【诗甘棠美召伯也诗云蔽芾甘棠勿剪勿伐召伯所茇盖国人被其德故敬其树也】希怨犹逢怒【不念旧恶怨是用希见论语】多容竞忤强火炎侵琬琰鹰撃谬鸾凰刻木终难对【路温舒传刻木为吏期不对顔师古曰画狱木吏尚不入对况真实乎司马迁报任少卿书曰士有画地为牢誓不入削木为吏议不对定计於鲜也】焚芝未改芳【抱朴子曰虑巫山之失火恐芝艾之并焚】远迁逾桂岭【谓凭自京兆贬临贺尉也临贺属贺州隶广南道桂岭贺州名山】中徙滞余杭【谓凭继徙杭州长史也杭州余杭郡】顾土虽怀赵知天讵畏匡【子畏於匡曰天之未丧斯文也匡人其如予何】论嫌齐物诞【庄子有齐物篇】骚爱远游伤【离骚有远游章】丽泽周羣品重明照万方斗间收紫气【晋书斗牛之间有紫气雷焕曰宝剑之精上彻於天在豫章鄷城令掘狱果得双剑】台上挂清光【元和七年立皇太子肆赦也】福为深仁集妖从盛德穰秦民啼畎亩周士舞康庄【尔雅四达谓之衢五达谓之康六达谓之庄】采绶还垂艾【焦贡易林曰二千石官白艾绶也】华簪更截肪【魏文帝与锺繇书曰窃见玉书称玉白如截肪肪音方】高居迁鼎邑遥傅好书王【当是凭自杭州召回迁诸王傅分司东都也周成王时迁九鼎於洛邑洛邑即唐东都史记贾谊为梁怀王太傅梁怀王文帝之少子爱而好书故令贾生傅之又淮南王安为人好书鼓琴】碧树还金谷丹霞映上阳留欢唱容与要醉对清凉故友仍同里常僚每合堂渊龙过许劭氷鲤吊王祥【自注云许侍郎尹河南许司业分司东都王舍人居忧在洛皆弘农公平生亲友许侍郎孟容也三舍人仲舒也东汉许劭汝南平舆人兄?亦知名汝南人称平舆渊有二龙焉晋王祥性至孝母尝欲生鱼时天寒冰冻祥解衣将剖冰求之冰忽自解双鲤跃出持之而归】玉漏天门静【张衡漏水转浑天仪制曰以铜为器再叠差置实以清水下各开孔以玉虬吐漏水入两壶左为昼右为夜】铜驼御路荒【华延隽洛阳记曰两铜驼在宫之南街东西相向高九尺洛阳谓之铜驼陌】涧瀍秋潋灔【书曰我乃卜涧水东瀍水西惟洛食潋力验切灔音艶水动貌也】嵩少步微茫【戴延之西京记嵩山其东谓太室西谓少室嵩其揔名即中岳也在洛中】遵渚徒云乐【诗九罭美周公也周大夫刺朝廷之不知也诗云鸿飞遵渚公归无所言鸿大乌也不宜同鳬鷖之属循渚也】冲天自不遑【淳于髠说齐威王曰国中有大鸟三年不蜚又不鸣王知此鸟何也王曰此鸟不飞则已一飞冲天】降神终入辅【维岳降神生甫及申见小雅崧高篇】种德会明敭【臯陶迈种德见书】独弃伧人国【伧音士衡切注见前诗矣】难窥夫子墙【夫子之墙数仞见论语】通家殊孔李【後汉孔融孔子二十世孙也时河南尹李膺以简重自居非当时名人及与通家者皆不得见融欲观其人语门者曰我是李君通家子弟膺请融曰高明祖父尝与仆有旧恩乎融曰然先君孔子与君先人李老君同德比义而相师友则融与君累世通家衆生莫不叹息】旧好即潘杨【潘杨世为婚姻潘岳作杨仲武诔曰潘杨之睦有自来者公为杨凭之壻故及之】世议排张挚【史记张释之子曰张挚字长公官至大夫免以不能取容当世故终身不仕】时情弃仲翔【吴志虞翻字仲翔孙权以为骑都尉翻数犯顔谏争权不能悦又性不恊俗多见谤毁坐徙丹阳尉】不言缧绁枉徒恨墨徽长【徽一作牵】贾赋愁单阏【贾谊贬长沙有鵩入其舍乃作赋云单阏之岁鵩集余舍阏乌葛切单阏太岁在卯也】邹书怯大梁【邹阳上书梁孝王王怒欲杀之阳乃在狱中上书梁王立出之】炯心那自是昭世嬾佯狂【世一作代箕子惧纣佯狂为奴】鸣玉机全息怀沙事不忘【屈原既放逐作怀沙之赋自投汨罗而死】恋恩何敢死垂泪对清湘

酬韶州裴曹长使君寄道州吕八大使因以见示二十韵一首【并序　吕道州温也刺道州当元和四五年间裴韶州名字未详题云曹长必尝与公同在礼部者诗在永州作】

韶州幸以诗见及往复奇丽邈不可慕用韵尤为高絶余因拾其余韵酬焉凡为韶州所用者置不取其声律言数如之

金马尝齐入【公孙弘传待诏金马门】铜鱼或共颁【隋制京官五品以上佩铜鱼符唐武德改太守为刺史号为使持节诸军事而实无节但颁铜鱼符而已】疑山看积翠【九疑山在零陵】浈水想澄湾【浈陟盈切水名】标榜同惊俗清明两照奸乘轺参孔仅【自注云韶州尝随潘户部出征赋潘户部孟阳也传亦不载韶州名字孔仅汉武帝时为大农丞举行天下塩铁见货殖传】按节服侯?【自注云道州昔使絶域遂无猾夏之虞侯?匈奴名见漠匈奴传】贾傅辞宁切【贾谊谪为长沙王太傅过湘水作文以吊屈原】虞童髪未?【指虞翻也虞翻年十二客有候其兄不过翻翻追与之书客奇之?音班】秉心方的的腾口任??【?音顔争貌韩子云其鬭??】圣理高悬象爰书降罸锾德风流海外和气满人寰御魅恩犹贷【左氏投诸四裔以御魑魅】思贤泪自潸【潸所班切出涕貌】存亡均寂寞寥落间惸鳏夙志随忧尽残肌触瘴【五还切痹也】月光摇浅濑风韵碎枯菅海俗衣犹卉【书岛夷卉服注南海岛夷草服葛越卉草也葛越南方布名】山夷髻不鬟泥沙濳虺蜮【蜮射工虫也见下岭南江行注】榛莽鬭犲獌【音蛮犲类也】循省诚知惧安排只自【音闲说文愉也】食贫甘莽卤被葛谢斓斒【斓音阑斒音逋闲切斓斒色不纯也】远物裁青罽【音计织毛也】时珍馔白鹇长捐楚客佩【注见前诗矣】未赐大夫环【荀子召人以瑗絶人以玦反絶以环注云古者臣有罪待放於璄三年不敢去与之环则还与之玦则絶】异政徒云仰高踪不可攀空劳慰憔悴妍唱剧妖?【音闲说文雅也】

酬娄秀才将之淮南见赠之作【娄秀才图南也集有送之淮南序在元和五六年间二诗皆当同是时作】

远弃甘幽独谁言述故人好音怜铩羽【诗载好其音铩所介山戛二切选铩翮由时至铩残也】濡沫慰穷鳞【庄子泉涸鱼相与处於陆相煦以湿相濡以沫】困志情惟旧【困一作同】相知乐更新浪游轻费日醉舞讵伤春风月欢宁间星霜分益亲已将名是患还用道为隣机事齐飘瓦【庄子虽有忮心者不怨飘瓦】嫌猜比拾尘【孔子穷於陈蔡之间亡日不尝粒食顔回得米而?之孔子望见回攫其甑中饭而食之饭熟及进於孔子孔子曰今梦见先君食洁欲馈回曰不可向者炱煤入甑中弃食不祥囘因攫而食之孔子叹曰所信者目所恃者心今心目不足信而恃矣弟子识之矣煤烟尘因拾烟尘孔子於是疑惑】高冠余肯赋长铗子忘贫【史记冯讙闻孟尝君好士蹑屩而见之孟尝君置传舍十日问传舍长曰客何为答曰冯先生甚贫犹有一剑耳又蒯缑弹其剑而歌曰长铗归来乎食无鱼铗吉协切】晼晚惊移律暌携忽此辰开顔时不再绊足去何因海上销魂别天边吊影身只应西涧水寂寞但垂纶

酬娄秀才寓居开元寺早秋夜月病中见寄

客有故园思潇湘生夜愁病依居士室【维摩居士丈室也】梦绕羽人丘【楚词仍羽人於丹丘注云山海经曰有羽人之国不死之民或曰人得道身生羽毛也丹丘昼夜常明也】味道怜知止遗名得自求壁空残月曙门掩候虫秋谬委双金重【选佳人遗我緑绮琴何以赠之双南金】难徵杂佩酬【诗知子之好之杂佩以报之注杂佩者珩璜琚瑀冲牙之属】碧霄无枉路徒此助离忧初秋夜坐赠吴武陵【吴武陵永州流人也来永州在元和三年公下有简武陵诗当四年秋此诗亦同时作】

稍稍雨侵竹翻翻鹊惊丛美人隔湘浦一夕生秋风积雾杳难极沧波浩无穷相思岂云远即席莫与同若人抱奇音朱弦縆枯桐【縆古邓切急张也】清商激西颢泛灔凌长空自得本无作天成谅非功希声閟大朴聋俗何由聪

晨诣超师院读莲经【亦在永州也】

汲井漱寒齿清心拂尘服间持贝叶书【西域经多以贝多叶书之】步出东斋读真源了无取妄迹世所逐遗言冀可冥【遗一作遣】缮性何由熟道人庭宇静苔色连深竹日出雾露余青松如膏沐澹言离言说悟悦心自足

赠江华长老【江华道州县名也道州即古之舂陵自道沿流亦可至永故诗谓去岁别舂陵沿流此投迹也】

老僧道机熟默语心皆寂去岁别舂陵沿流此投迹室空无侍者巾屦唯挂壁一饭不愿余跏趺便终夕【跏音加屈足也趺音肤足也】风窻踈竹响露井寒松滴偶地即安居满庭芳草积

巽上人以竹间自采新茶见赠酬之以诗【巽上人重巽也巽时居永州龙兴寺此在永州作也】

芳丛翳湘竹零落凝清华复此雪山客晨朝掇灵芽【掇都活切拾取也】蒸烟俯石濑【音赖水流沙上也】咫尺凌丹崖圆方丽奇色圭璧【一作玉】无纎瑕呼儿爨金鼎余馥延幽遐涤虑发真照还源荡昏邪犹同甘露饭佛事薰毗耶【维摩诘经畤化菩萨以满鉢香饭与维摩诘饭香普薰毗耶离城及三千大千世界时维摩诘语舍利佛等诸大声闻仁者可食如来甘露味饭大悲所薰无以限意食之使不消也】咄此蓬瀛侣无乃贵流霞【见第一诗注】

零陵赠李卿元侍御简吴武陵【零陵永州郡名吴武陵公前有初秋夜赠之诗集中又有小丘记云李深源元克已时同游深源克巳即李卿元侍御也时在元和四年九月此诗云朔风吐云寒寂历穷秋时亦是时作】

理世固轻士弃捐湘之湄阳光竞四溟敲石安所施铩羽集枯干低昂互鸣悲朔云吐风寒寂历穷秋时君子尚容与小人守兢危惨凄日相视离忧坐自滋樽酒聊可酌放歌谅徒为惜无协律者窈眇弦吾诗

界围岩水帘【诗云今我始北旋盖公自元和元年贬永至是十年春召还经岩下而作也】

界围汇湘曲青壁环澄流【选琴赋丹崖嶮巇青壁万寻】悬泉粲成帘罗注无时休韵磬叩凝碧锵锵彻岩幽丹霞冠其颠想像凌虚游灵境不可状鬼工谅难求怱如朝玉皇天冕垂前旒楚臣昔南逐有意仍丹丘【楚词屈原远游章仍羽人於丹丘】今我始北旋新诏释缧囚采真诚眷恋许国无淹留再来寄幽梦遗贮催行舟

古东门行【鲍明远乐府诗尝有东门行东门谓长安城门也观公诗意盖托以讽当时盗杀武元衡事先是王承宗以朝廷析镇拒命上怒削官爵遣吐突承瓘讨之宿师久无功会淄青卢龙?表请赦乃诏浣雪畀以故地及吴元济反承宗与李师道上书请宥使人白事中书悖慢不恭武元衡叱去承宗怨乃与李师道谋杀元衡故此诗首句引七国事谓承宗之变亦起於削地也其曰赤丸夜语飞电光徼廵司隶眠如羊谓元衡入朝出靖安里第夜漏未尽贼乘暗呼曰灭烛射杀元衡而逻司传噪莫知主名也其曰当街一叱百吏走冯敬胷中函匕首谓贼始一呼而徒御格鬭不胜皆骇走遂害元衡也其曰魏王卧内藏兵符子西掩袂真无辜盖盗杀宰相朝堂不知也其曰安陵谁辩削砺工韩国讵明深井里絶?断骨郍下补万金宠赠不如土盖是时初不知主名而吏卒不敢穷捕後下诏积钱束西市以募告者而王士则王士平始以贼闻也时当元和十年六月公是年正月自永州召回三月十四日复出为柳州此诗当是闻变後作】

漠家三十六将军东方靁动横阵云【吴王濞传孝景帝前二年七国反书闻天子乃遣太尉条侯周亚夫将三十六将军往撃吴楚】鸡鸣函谷客如雾貌同心异不可数【秦西有壠关东有函谷关史记孟尝君去齐变姓名以出关夜半至函谷关法鷄鸣而出客孟尝君恐追至客有能为鷄鸣而鷄尽鸣遂发传出】赤丸夜语飞电光【前汉尹赏传长安中奸滑浸多闾里少年羣辈杀吏受赇报仇相与探丸为弹得赤丸者斫武吏得黑者斫文吏白者主治丧城中薄暮尘起勡刼行者死伤横道枹鼔不絶】徼廵司隶如眠羊【周官以掌徒隶而廵察故云司隶校尉汉以京师为司隶校尉部置京兆尹中兴以洛阳为司隶校尉部置河南尹盖司隶乃廵察之职而眠如羊是不知有变矣眠一作很一作眼非是四皓谓太子将兵无异以羊将狼盖弱不能以敌强而况又眠耶】当街一叱百吏走冯敬胸中函匕首【贾谊传陛下之臣虽悍如冯敬者适启其口?首已?其胸矣注云敬为御史大夫奏淮南厉王诛之又云始欲发言节制诸侯王则为刺客所杀】凶徒侧耳濳惬心悍臣破胆皆杜口魏王卧内藏兵符【史记秦围赵邯郸魏公子无忌姉为平原君夫人数遗魏王及公子书请救魏王使晋鄙将兵十万衆救之秦使使告魏敢救者必移兵先撃之魏王恐使人止晋鄙侯生曰嬴闻晋鄙之兵符常在王卧内而如姬最幸力能窃之如姬果盗晋鄙兵符与公子公子与朱亥俱行至邺矫魏王令代晋鄙军遂将其军进撃秦军秦军解去】子西掩袂真无辜【左传哀十六年楚太子子木暴虐於其私邑郑人杀之其子曰胜在吴子西欲召之叶公曰吾闻胜也诈而乱无乃害乎子必悔之弗从召之使处吴境为白公请伐郑子西曰郑未节也他日又请许之未起师晋人伐郑楚救之与之盟胜怒曰郑人在此讐不远矣胜自厉剑子期之子平见之曰王孙何自厉也曰将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我吴人伐慎白公败之请以战备献许之遂作乱秋七月杀子西子期於朝而刼惠王子西以袂掩面而死】羌胡毂下一朝起敌国舟中非所拟【吴起谓魏武侯曰君若不修德舟中之人皆敌国也】安陵谁辩削砺功【当作工史记袁盎列传盎病免居家景帝时使人问筹策梁孝王欲求为嗣袁盎进说其後语塞梁王以此怨盎曾使人刺盎安陵国门外梁孝王世家太史公曰刺者置其剑剑着身视其剑新治问长安中削砺工工曰梁郎某子来治此剑以此知而发觉之发使者捕逐之】韩国讵明深井里【史记聂政轵深井里人濮阳严仲子与韩相侠累有隙仲子闻轵人聂政之勇乃使政刺侠累侠累方坐府上兵卫甚衆聂政直入上阶刺杀侠累因自皮面决眼自屠出肠韩人暴其尸於市购问莫能识其姉嫈闻而往哭之曰是轵深井里聂政也以妾在重自刑以絶从妾奈何畏殁身之诛终灭贤弟之名遂死於尸旁】絶?断骨郍下补【下一作可】万金宠赠不如土【?音穰秦晋谓肥曰?】

寄韦珩【公元和十年自永召还再出刺柳州六月过岭故有炎烟咽口鼻之语又云今年噬毒得霍疾当元和十二年也是年王师讨淮蔡故云神兵庙略频破虏四溟不日清风涛此诗即其年作珩正卿之子也集中有答其书云】

初拜柳州出东郊道旁相送皆贤豪回眸炫晃别羣玉独赴异域穿蓬蒿炎烟六月咽口鼻胸鸣肩举不可逃桂州西南又千里漓水鬭石麻兰高【漓水出零陵】隂森野葛交蔽日悬蛇结虺如蒲萄到官数宿贼满野缚壮杀老啼且号饥行夜坐设方略笼铜枹鼔手所操【枹音肤撃鼔杖也】奇疮钉骨状如箭鬼手脱命争纎毫今年噬毒得霍疾支心搅腹戟与刀尔来气少筋骨露苍白瀄汩盈颠毛【瀄侧瑟切汩越笔切】君今矻矻又窜逐辞赋已复穷诗骚神兵庙略频破虏四溟不日清风涛圣恩倘忽念行苇十年践?久已劳幸因解网入禽兽毕命江海终游遨愿言未果身益老起望东北心滔滔

奉和杨尚书郴州追和故李中书夏日登北楼十韵之作依本诗韵次用【杨尚书於陵也?传元和十一年以罪贬郴州此诗当在柳作】

郡楼有遗唱新和敌南金【南金注在前酬娄秀才早秋诗中】境以道情得人期幽梦寻层轩隔炎暑迥野恣窥临凤去徽音续芝焚芳意深【见上献弘农公诗注】游鳞出陷浦唳鹤绕仙岑风起三湘浪云生万里隂宏规齐德宇丽藻竞词林静契分忧术闲同迟客心【迟音值待客也】骅骝当远步鶗鴂莫相侵【鶗音题鴂古穴切鶗鴂鸟名春三月鸣则草木雕伤张平子思玄赋恃已知而华予兮鶗鴂鸣而不芳谓恃已之华盛冀时知我而鶗鴂之鸣使衆草不芳犹谗邪所闭不得进也】今日登高处还闻梁父吟【陆士衡杂拟诗齐僮梁父吟秦娥张女弹注梁父吟乐府曲名也诸葛亮躬耕陇亩好为梁父吟】杨尚书寄郴笔知是小生本様令更商?使尽其功辄献长句【公谪永州时永与郴接故题云知是小生本漾盖公在永时有所制也与前诗同时作】

截玉銛锥作妙形【銛音纎利也】贮云含雾到南溟尚书旧用裁天诏【汉以尚书作诏文】内史新将写道经【王羲之传山隂有道士养好鵞羲之固求市之道士云为写道德经当举羣相赠耳羲之欣然写毕笼鵞而归右军帖中云右将会稽内史琅琊王羲之】曲艺岂能禆损益微辞只欲播芳馨桂阳卿月光辉徧【书卿士惟月】毫末应传顾免灵【楚词夜光何德死则又育厥利维何而顾兔在腹言月中有兎居月之腹顾朢也】

南省转牒欲具注国图令尽通风俗故事【诗有海壖狼荒之句当在柳州作】

圣代提封尽海壖狼荒犹得纪山川华夷图上应初録风土记中殊未传椎髻老人难借问【椎直追反西汉西南夷传自滇以北此皆椎髻注谓髻如椎之形也】黄茆深洞敢留连【下有柳州峒氓诗盖柳州之民多有居嵓峒间者矣】南宫有意求遗俗试捡周书王会篇【周武王时远国归欵周史集其事为王会篇见今汲冢周书第五十九篇】

与浩初上人同看山寄京华亲故【浩初即龙安海禅师弟子也下又有浩初上人欲登仙人山诗盖在柳州时元和十一年作】

海畔尖山似剑鋩秋来处处割愁肠若为化得身千亿散上峰头望故乡【苏舜卿子美诗话云韩退之诗水作青罗带山为碧玉簪柳子厚诗云海上尖山似剑鋩秋来处处割愁肠陆道士云二公当时不相计会如做成一属对子美为之对曰系懑岂无罗带水割愁还有剑鋩山又云仆自东武适文登并海行数日道傍诸峰真若剑鋩诵柳子厚诗知海山多尔耶每风自四山而下振动大木掩冉衆草纷红骇緑翁勃香气】

再至界围岩水帘宿岩下【公元和十年春正月自永召还过岩下尝有诗在前此诗所谓发春念长违者也是年三月出刺柳州五月复经从故有中夏欣再覩之句】

发春念长违中夏欣再覩是时值物秀杳若临玄圃【东方朔十洲记崑仑山有三角一角正西北名玄圃台】敲阳讶垂氷白日惊雷雨笙簧潭际起鹳鹤云间舞古苔凝青枝隂草湿翠羽蔽空素彩列激浪寒光聚的皪沉珠渊【班孟坚东都赋贱奇丽而不珍捐金於山沉珠於渊】锵鸣捐佩浦【楚词九歌遗余佩乎澧浦】幽岩画屏倚新月玉钩吐夜凉星满川忽疑眠洞府【一作愰惚眠洞府】

诏追赴都回寄零陵亲故【元和十年北还道中作下至灞亭上诗皆同】

每忆纎鳞游尺泽翻愁弱羽上丹霄?旁古堠应无数次第行看别路遥

过衡山见新花开却寄弟

故国名园久别离今朝楚树发南枝晴天归路两相逐正是峯前回雁时

汨罗遇风

南来不作楚臣悲【屈原投汨罗而死公方召回故云不作楚臣悲也】重入修门自有期【宋玉招魂云魂兮归来入修门注修门郢城门也】为报春风汨罗道莫将波浪枉明时

朗州窦常员外寄刘二十八诗见促行驿走笔酬赠【刘二十八禹锡也公初与刘同贬今例召至京师诗云投荒垂一纪盖自永贞元年至元和十年为十一年也】

投荒垂一纪新诏下荆扉疑比庄周梦【庄子昔者庄周梦为胡蝶栩栩然胡蝶也自喻适志与不知周也】情知苏武归【苏武使匈奴为匈奴留者十九年始以强壮出及还须髪尽白】赐环留逸响【见上酬裴韶州诗】五马助征騑【墨客挥犀云世谓太守为五马或云诗曰孑孑干旟在浚之都素丝组之良马五之郑注谓周礼州长建旟漠太守比州长法御五马故云或曰古乘驷马车至汉太守出则增一马事见汉官仪也又古今风俗通曰王逸少出守永嘉庭列五马绣鞍金勒出则鞚之故永嘉有五马坊焉】不羡衡阳雁春来前後飞

离觞不醉至驿却寄相送诸公

无限居人送独醒【屈原曰衆人皆醉惟我独醒】可怜寂寞到长亭【庾子山江南赋十里五里长亭短亭五里一短亭十里一长亭也】荆州不遇南阳侣一夜春寒满下厅

北还登汉阳北原题临川驿【汉阳鄂州县也】

驱车方向阙回首一临川多垒非余耻【礼记四郊多垒此卿大夫之辱也】无谋终自怜乱松知野寺余雪记山田惆怅樵渔事今还又落然

善谑驿和刘梦得酧淳于先生【倦游録云襄州南有驿名善谑盖唐之善谑驿乃淳于髠放鹄处也按髠传髠滑稽多辩数使诸侯未尝屈辱齐威王时楚发兵加齐齐王使淳于髠之赵请救兵赵王与之精兵十万革车千乘楚王闻之夜引兵而去诗所用事本此元和十年北还过襄州作】

水上鹄巳去庭中鸟又鸣辞因使楚重名为救齐成荒壠遽千古羽觞难再倾【宋玉招魂瑶浆密酌实羽觞注觞酒器也挿羽於其上】刘伶今日意异代是同声

诏追赴都二月至灞亭上【灞音覇水名在京城之左此将入京时作也】

十一年前南渡客四千里外北归人诏书许逐阳和至驿路开花处处新

李西川荐琴石【不详其作年月】

远师驺忌鼔鸣琴【史记田敬仲世家驺忌子以鼔琴见威王】去和南风惬舜心【家语舜作五弦之琴以歌南风文中子曰子骤而鼔南风钓者曰嘻非今日事也其有虞氏之心乎】从此他山千古重殷勤曾是奉徽音

同刘二十八哭吕衡州兼寄江陵李元二侍御【李元二侍御即前李深源元克已也刘梦得集亦有哭吕衡州诗据公作吕衡州诔云温以元和六年九月卒诗是时作】

衡岳新摧天柱峯【衡山南岳也天柱乃衡山诸峯之一公意借以喻衡州耳】士林顦顇泣相逢只令文字传青简【後汉吴佑传佑父恢欲杀青简以写经书注云杀青者以火炎简令汗盖取其易书复不蠧谓之杀青亦谓之汗简】不使功名上景钟【周礼鳬氏为钟钟带谓之篆篆间谓之枚枚谓之景】三亩空流悬磬室【左氏室如悬磬野无青草】九原犹寄若堂封【檀弓文子曰武也得全要领以从先大夫於九原注晋卿大夫之墓地在九原又夫子曰吾见封之若堂者矣注封筑土为壠堂形四方而高】遥想荆州人物论几回中夜惜元龙【魏志陈登字元龙在广陵有威名年三十九卒後许汜与刘表并在荆州牧刘表坐表与备共论天下人汜曰陈元龙湖海之士备因言曰若元龙文武胆志当求之於古耳造次难得比也】奉酬杨侍郎丈因送八叔拾遗戏赠诏追南来诸宾二首【杨侍郎於陵也元和十年到京後未除官时作】

贞一来时送彩牋一行归雁慰惊弦翰林寂寞谁为主鸣凤应须早上天

六言

一生判却归休谓着南冠到头冶长虽解缧绁无由得见东周

商山临路有孤松往来斫以为明好事者怜之编竹成援遂其生植感而赋诗【元和十年三月後赴柳州道中作诗盖有自况之意】

孤松停翠盖托根临广路不以险自防遂为明所误幸逢仁惠意重此藩篱护犹有半心存时将承雨露衡阳与梦得分路赠别【刘梦得集有重至衡阳伤柳仪曹诗并引云元和乙未岁与故人柳子厚临湘水为别柳浮舟适柳州余登陆赴连州後五年余从故道出桂岭至前别处而君殁於南中因赋诗以投吊诗云忆昨与故人湘江岸头别我马映林嘶君帆转山灭马嘶循故道帆灭如流电千里江蓠春故人今不见元和乙未即十年也是时公与刘例召至京师又皆出为刺史至衡阳分路云】

十年顦顇到秦京谁料翻为岭外行伏波故道风烟在【漠武帝纪南越王相吕嘉反遣伏波将军路博德出桂阳下湟水公如柳刘如连皆过桂岭而去故所经乃伏波故道欤】翁仲遗墟草树平【魏志明帝铸铜人二号曰翁仲又水经注鄗南千秋亭璮庙之东枕道有两石翁仲南北相对】直以慵疎招物议休将文字占时名今朝不用临河别垂泪千行便濯缨

再上湘江【次前篇】

好在湘江水今朝又上来不知从此去更遣几时回清水驿丛竹天水赵云余手种一十二茎【别本附次善谑驿诗後元和十年北还道中作襄阳从事即赵公也名字不详】

檐下疎篁十二茎襄阳从事寄幽情只应更使伶伦见写尽雌雄双凤鸣【伶伦乐师也黄帝使伶伦取嶰谷之竹断两节而吹之为黄锺之宫】长沙驿前南楼感旧【自注云昔与德公别於此元和十年赴柳州道中作】

海鹤一为别存亡三十秋今来数行泪独上驿南楼桂州北望秦驿手开竹迳至钓矶留待徐容州【旧史元和十年以长安令徐俊为容管经略使徐容州即俊也公是年三月出为柳州而徐之除在公之後故公先至桂州留诗以待之】

幽迳为谁开美人城北来王程倘余暇一上子陵台【後汉严光字子陵隐於钓後人名其钓处为严陵瀬焉】

登柳州城楼寄漳汀封连四州【永贞元年公与转泰韩晔刘禹锡陈谏凌凖程异韦执谊皆以附王叔文贬号八司马凌凖执谊皆卒贬所异先用余四人元和十年与公皆例召至京师又皆出为刺史公为柳州泰为漳州晔为汀州禹锡为连州谏为封州公六月到柳此诗是年夏所寄也】

城上高楼接大荒海天愁思正茫茫惊风乱颭芙蓉水【颭职琰切】密雨斜侵薜荔墙【楚词贯薜荔之落蘂王逸云薜荔香草也缘木而生薜蒲计切】岭树重遮千里目江流曲似九回肠【司马迁报任少卿书云肠一夕而九回】共来百越文身地【越世家文身断髪被草莱而邑焉】犹自音书滞一乡

柳州寄丈人周韶州【与下登峨山诗寄卢衡州诗一云秋水一云秋日一云秋雾皆元和十一年秋也】

越絶孤城千万峰空斋不语坐高舂印文生緑经旬合砚匣留尘尽日封梅岭寒烟藏翡翠桂江秋水露鰅鱅【鰅愚容切鱅音庸鱼名】丈人本自忘机事为想年来顦顇容

登柳州峨山【一作岷山】

荒山秋日午独步意悠悠如何望乡处西北是融州【柳州北接融州也】

得卢衡州书因以诗寄

临蒸且莫叹炎方为报秋来雁几行林邑东回山似戟牂柯南下水如汤【林邑牂柯皆西南蛮夷地】蒹葭浙沥含秋雾橘柚玲珑透夕阳非是白苹洲畔客还将远意问潇湘【南史柳浑为吴兴太守尝为江南曲云汀洲采白苹日落江南春】

答刘连州邦字【诗犹纪其经途之意盖初到柳州时作】

连璧本难双【连璧注於此卷第一诗中矣】分符刺小邦【分符亦见上注】崩云下漓水【漓水出零陵】劈箭上浔江【柳州州治在浔江北】负弩啼寒狖鸣桴警夜狵【桴音肤撃鼔杖也狵音尨犬多毛也】遥怜郡山好谢守但临窻【指谢安石也谢安石尝为吴兴太守】

岭南江行【元和十年秋作】

瘴江南去入云烟望尽黄茆是海边山腹雨晴添象迹潭心日暖长蛟涎射工巧伺游人影【博物志江南有射工虫长一二寸口中有弩形气射人不治则杀人毛诗为鬼为蜮陆机疏云蜮一名射影南人将入水先以瓦石投水中令水浊然後入又春秋庄公十八年有蜮疏云含沙射人影也】母偏惊旅客船【岭表志云南海秋风云物有晕如虹者谓之母必有风岭南録异记云岭峤夏秋雄风曰发日午至夜半止仆屋僵树扬屋瓦若飞蝶累年一发或一岁再三音贝又其遇切】从此忧来无一事岂容华髪待流年

柳州峒氓【元和十二年正月作】

郡城南下接通津异服殊音不可亲青箬裹盐归峒客【箬而灼反说文楚人谓竹皮曰箬峒音洞山穴也】緑荷包饭趂虚人【岭南谓村市为虚盖市之在有人则满无人则虚而岭南村市满时少虚时多故谓之虚不亦宜乎出青箱纪録】鹅毛御臈逢山罽【音计织毛也】鸡骨占年拜水神【汉书郊祀志粤祠鸡卜自此始李奇曰持鸡骨卜如鼠卜】愁向公庭问重译欲投章甫作文身【前汉纪越裳氏重译献白雉儒行孔子居鲁冠章甫之冠庄子宋人资章甫而适越越人断髪文身无所用之】

詶徐二中丞普宁郡内池舘即事见寄【徐中丞即前望秦驔诗云徐容州者也按地里志容州普宁郡防御经略而徐改为容管经略当是俊无疑然此题云中丞考之史不载也】

鵷鸿念旧行虚舘对芳塘落日明朱槛繁花照羽觞泉归沧海近树入楚山长荣贱俱为累相期在故乡詶贾鹏山人郡内新栽松寓兴见赠二首【柳州作元和十年冬也】

芳朽自为别无心乃元功夭夭日放花荣耀将安穷青松遗涧底擢莳兹庭中【莳时吏切别种也】积雪表明秀寒花助?茏幽贞夙有慕【顔延之诗幼壮困孤介末暮谢幽贞谓幽静贞吉之道也】持以延清风

无能常闭合偶以静得名奇姿来远山忽似人家生劲色不改芳旧心与谁荣喧卑岂所安任物非我情清韵动竽瑟谐此风中声

种柳戱题

柳州柳刺史种柳柳江边谈笑为故事推移成昔年垂隂当覆地耸干会参天好作思人树慙无惠化传

柳州二月榕叶落尽偶题【元和十一年二月也】

宦情羁思共栖栖春半如秋意转迷山城遇雨百花尽榕叶满庭莺乱啼

浩初上人见贻絶句欲登仙人山因以酬之【仙人山在柳州前有与浩初同看山诗此当次其後】

珠树玲珑隔翠微【珠树见下海石榴诗注】病来方外事多违仙山不属分符客【分符见上第一首诗注】一任凌空锡杖飞

雨中赠仙人山贾山人【即前贾鹏也元和十一年冬作】

寒江夜雨声潺潺晓云遮尽仙人山遥知玄豹在深处【南山有玄豹隐雾雨而十日不下食】下笑羁绊泥涂间

别舍弟宗一【公之从兄弟见於集者有宗一宗玄宗直其世系皆不可详诗云万死投荒十二年自永贞元年乙酉至元和十一年丙申也诗是年春作】

零落残魂倍黯然双垂别泪越江边一身去国六千里万死投荒十二年桂岭瘴来云似墨洞庭春尽水如天欲知此後相思梦长在荆门郢树烟

奉和周二十二丈酬郴州侍郎衡江夜泊得韶州书并附当州生黄茶一封率然成篇代意之作【郴州侍郎杨於陵也韶州疑即周韶州诗名字亦不详?於陵贬在元和十一年此诗当十二年夏秋作也】

丘山仰德耀天路下征騑梦喜三刀近【王濬为广汉太守夜梦三刀悬於卧室梁上李毅曰三刀为州字】书嫌五载违凝情江月落属思岭云飞会入司徒府还邀周掾归

殷贤戱批书後寄刘连州并示孟仑二童【自注云吾家有右军书每纸背庾翼题云王会稽六纸二月三十日尝观因话録云柳柳州书後生多师效就中尤长於章草为时所宝湖湘以南童穉悉学其书颇有能者以此诗观之盖有之矣公与梦得闻问最数殷贤戏题其书後故举庾翼之事为寄盖刘家子弟当有学其书者孟仑二童必梦得之子殷贤不详当亦梦得家子弟耶下有相酬赠七诗皆当继此篇在元和十一年作】

书成欲寄庾安西纸背应劳手自题闻道近来诸子弟临池寻巳厌家鸡【张芝临池学书池水尽墨南齐王僧?论书云庾征西翼书少时与右军齐名复庾犹不分在荆州与都下书云小儿辈乃贱家鸡皆学逸少书须吾还叱之首尾皆用庾翼王羲之事刘家子弟必有学其书者矣】

铜鱼使赴都寄亲友【自注云岭南支郡无纲官考典帐典等悉附都府至京在柳时作也】

行尽关山万里余到时闾里是荒墟附庸惟有铜鱼使【礼记王制注附庸小城也附庸者以国事附於大国唐武德初改太守为刺史加号为使持节而实无节但颁铜鱼符而已】此後无因寄远书

韩漳州书报彻上人亡因寄二絶【漳州韩晔也彻灵彻也字元澄刘梦得尝为其文集序纪其行迹甚详元和十一年终於宣州诗是时作】

早岁京华听越吟【史记庄舄越人也为楚执珪病而尚越吟刘梦得序灵彻会稽人好篇章从越客维学为诗】闻君江海分逾深他时若写兰亭会莫画高僧支道林【王羲之尝与桑门支遁游兰亭修禊遁亦与焉故後人写修禊图遁亦在其列道林遁之字也】

频把琼书出?中独吟遗句立秋风桂江日夜流千里挥泪何时到甬东【甬东地名在越】

詶家鸡之赠【刘禹锡】

日日临池弄小雏还思写论付官奴【禇遂良撰王右军书目正书五卷第一乐毅论四十四行书赐官奴又行书五十八卷其第十九有与官奴小女书官奴盖羲之女也是时柳未有子故梦得以此戏之】柳家新様元和脚【指柳公权也公权在元和间书有名】且尽姜芽歛手徒

重赠二首【此公答前刘禹锡所詶也】

闻说将雏向墨池刘家还有异同词如今试遣隈墙问已道世人郍得知【谢安问王献之曰君书何如君家尊答曰人郍得知】

世人悠悠不识真姜芽尽是捧心人【庄子西施病心而矉其里其里之丑见而美之归亦捧心而矉其里里之富人见之坚闭门而不出】若道柳家无子弟往年何事乞西宾

答前篇【此梦得答公前诗也】

小儿弄笔不能嗔涴壁书窻且赏懃【羲之为会稽子敬七八岁羲之从後掣其笔不脱叹曰此儿书後当有大名子敬出戏见北舘新白土壁白净子敬取箒沾泥汁书方丈一字观者如堵涴壁事本此】闻彼梦熊犹未兆女中谁是卫夫人【诗云吉梦维何维熊维罴男子之祥卫夫人名铄字茂猗隶书尤善右军少尝师之在法书入妙品按柳子厚墓志云子厚有子男二人长曰周六始四岁盖生於元和十一年诗作於周六未生时柳未有子故梦得又戏之以卫夫人也】

答後篇

昔日慵工记姓名【项籍少时学书不成季父梁怒之籍曰书足以记姓名而已】远劳辛苦写西京近来渐有临池兴为报元常欲抗行【王右军云吾书比之锺张当抗行或谓过之元常锺繇字也临池见上注】

叠前【公又答梦得前所答二诗也】

小学新翻墨沼波羡君琼树散枝柯左家弄玉惟娇女空觉庭前鸟迹多【苍颉观鸟迹因而遂滋则谓之字诗谓小女学书其纸散落庭中觉鸟迹之多也】

叠後

事业无成耻艺成【礼记德成而上艺成而下】南宫起草旧连名【公与梦得尝同为礼部员外郎】劝君火急添功用趂取当时二妙声【晋卫瓘字伯玉索靖幼安俱能书为尚书郎时号一台二妙】

柳州城西北隅种甘树【诗云春来新叶遍城隅当元和十三年春也】

手种黄甘二百株春来新叶遍城隅方同楚客怜皇树【楚词惜往日章后皇嘉树橘来服兮王逸云言皇天后土生美橘树异於衆木来服习南土便其性也屈原自喻才德如橘树亦异於衆也】不学荆州利木奴【襄阳记曰李叔平临终勅其子曰龙阳洲里有千头木奴及甘橘岁得绢数千匹】几岁开花闻喷雪何人摘实见垂珠若教坐待成名日滋味还堪养老夫

闻彻上人亡寄侍郎杨丈【杨侍郎於陵也时在郴州前有韩漳州报彻上人亡诗当次其後】

东越高僧还姓汤【宋桑门惠休姓汤氏善於为诗尝与谢灵运鲍昭之徒游灵彻亦姓汤故云】几时琼佩触鸣铛空花一散不知处谁采金英与侍郎

段九秀才处见亡友吕衡州书迹【吕衡州温也集有吕衡州诔云元和六年八月卒段九秀才弘古也吕衡州集亦有赠段九秀才诗公集又有祭段宏古文及墓志亦云与吕温游然弘古亦卒於元和九年则诗之作当元和七八年间也公时在永州】

交侣平生意最亲衡阳往事似分身?中忽见三行字拭泪相看是故人

柳州寄京中亲故【元和十三年秋作龙城柳州郡名】

林邑山聨瘴海秋?柯水向郡前流劳君远问龙城地正北三千到锦州

再授连州至衡阳詶赠别【梦得　公前有衡阳与梦得分路赠别诗此梦得詶之也下赠答四诗皆同时】

去国十年同赴召渡湘千里又分岐重临事异黄丞相【黄覇为颍川太守後徵守京兆尹又以罪贬秩复为颍川太守梦得初贬连州司马此又出刺连州故曰重临】三黜名慙柳士师【柳下惠为鲁士师三黜见论语】归目并随回雁尽愁肠正遇断猿时桂江东过连山下相望长吟有所思

重别梦得

二十年来万事同今朝岐路忽西东皇恩若许归田去晚岁当为邻舍翁

答【梦得】

弱冠同怀长者忧临岐回想尽悠悠耦耕若便遗身世黄髪相看万事休

三赠

信书成自误经事渐知非今日临岐别何年待汝归

答【梦得】

年方伯玉早恨比四愁多【张衡出为河间相郁郁不得志为四愁诗】会待休车骑相随出罻罗

种木槲花【龙城柳州郡名在柳作也】

上苑年年占物华飘零今日在天涯只应长作龙城寺剩种庭前木槲花

摘樱桃赠元居士时在望仙亭南楼与朱道士同处

海上朱樱赠所思楼居况是望仙时蓬莱羽客如相访不是偷桃一小儿【汉武帝内传帝好长生七夕西王母降其宫有顷索七桃以四枚与帝自食三枚云此桃三千年一实时东方朔从殿东箱朱乌牖中窥母母谓帝曰此窥牖儿尝三来偷吾此桃者】詶曹侍郎过象县见寄【象县柳州县也曹侍郎不详其名元和十四年春作】

破额山前碧玉流骚人遥驻木兰舟春风无限潇湘忆欲采苹花不自由

柳河东集卷四十二








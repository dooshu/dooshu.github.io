○授韦悫裴识等加阶制

敕。记曰：爵人於朝，与众共之。盖以阶级既崇，宠荣斯异，疏封锡命，列土承家。尔等或才推粉泽，岂唯五字之工；或任重藩垣，自茂一方之绩；或官居象月，或位应列星；或拥缇骑而分九衢，或奉瑶墀而总六尚。皆聿修官业，克绍家风。爰因庆泽之辰，更举山河之誓。宜思带砺，永保簪裾。可依前件。


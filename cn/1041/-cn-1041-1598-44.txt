袁甫　时心堂记言五典也载赓前韵以歌之

事亲尽教自天成，鉴本无尘水本清。

相彼禽兮犹学习，灵乌反哺更分明。

袁甫

袁甫　时心堂记言五典也载赓前韵以歌之

习容斋戒适朝初，佩玉锵鸣谨进趋。

大分凛然冠履判，一诚不散若郊雩。

袁甫

袁甫　时心堂记言五典也载赓前韵以歌之

齐家断勿责他人，须信仪型只在身。

习习谷风讥义薄，交相爱也是为仁。

袁甫

袁甫　时心堂记言五典也载赓前韵以歌之

徐行后长味深长，此道谁能笃不忘。

我欲讲行乡饮酒，大明上齿习斯堂。

袁甫

袁甫　时心堂记言五典也载赓前韵以歌之

切偲取义思怡如，兑心工夫忆泗洙。

泮水朋来方衮衮，三千攀附圣门徒。

袁甫


○衢州司士参军李君夫人河南独孤氏墓志铭

夫人姓独孤氏，六世祖永业，北齐司徒临川郡王。自临川五叶至赠秘书监府君讳某，门风世德，家牒详矣。夫人秘书之第某女，生而纯孝，容范淑茂，成于德门。归于公族李氏曰涛，故楚州刺史仲康之子，今御史我大夫涵之从兄也。少有敏才，故秘书府君以夫人归之。恪勤妇礼，以正家节，门内之治，ム柔明是赖。乾元初，李君参掾信安，遂终于位。夫人罢助祭之事，专以《礼》、《诗》之学，训成诸孤。议者以鲁敬姜、辛宪英为比。晚岁以禅自适，谓般若之经，空惠之筌恃而为师。去诸结缚，犹违王也。享年五十三，大历十一年某月日，寝疾终于常州，遂权窆于建安精舍之侧。明年某月日，卜筮袭于吉，始迁兆合于洛阳某之先茔。嗣子前越州士曹参军居介、南陵尉居佐、谯县尉居敬、孝廉居易等，痛圣善之德，不可追也，俾肃为志。其铭曰：

温温夫人，贞顺而慈。始为妇仪，终为母师。仰成法宝，颖脱尘机。身世两遗，乘化而归。合伊何，周原旧域。哀哀令嗣，孝思罔极。作铭片石，以志窀穸。


○谢除宣歙观察使表

臣某言：伏奉今月日制，授臣宣州刺史兼御史大夫充宣歙池等州观察处置等使者。命自九重，恩加一介。兢惶感惕，无地自容。臣某中谢。臣本以凡材，从来孤立，谬居要地，常积忧危。顷者陛下严奉园陵，孝思弓剑，微臣职当营护，理合励精，而昧於是防。误有任使，既招牒诉，合抵宪章，岂意陛下恩过生成，念深簪履！宽朝廷之典制，委藩镇之赋舆。飞魂再还，战汗交集。誓当饮冰食蘖，镂骨铭肌，冀申丝发之效，上报乾坤之德。不胜感恩惶恐屏营之至。


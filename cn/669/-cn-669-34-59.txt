59　夏竦表用詩箋雕龍語　陸璣詩疏釋餘蚳餘泉


夏文莊竦表云：「詩會餘蚳之文，簡凝含酖之墨。」餘蚳，見詩「貝錦」箋。「筆鋭干將，墨含淳酖」，出文心雕龍奏啓篇贊。

【何云】餘泉貝甲〔一〕，白爲質，黄爲文彩。餘蚳，黄爲質，白爲文彩。

【元圻案】陸璣詩疏曰：「貝，龜鼈之屬其文彩之異，大小之殊甚衆，古者貨貝是也。餘蚳，黄爲質，以白爲文。餘泉，白爲質，黄爲文。又有紫貝，其白質如玉，紫點爲文，皆行列相當。其大者常有徑一尺，小者七八寸。」

〔一〕「餘泉」，原作「餘錢」，據清嘉慶本改。






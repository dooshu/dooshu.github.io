○漕運河道議 【 城臨清】

按歷代建都于西北者。皆仰給東南之漕。都長安者阻關陝之險。漕運極難。所資者江淮河渭。都洛陽汴梁者。兼資汴洛汝蔡而巳。惟我朝建都幽燕東至于海、西暨于河、南盡于江、北至大漠、水涓滴皆為我國家用。其用最大。其功最鉅者。其運河由江而入邗溝。由邗溝亂淮而渡上清口。經徐呂二洪。泝沁泗水至濟寧。濟寧居運道之中。所謂天井牐者。即元史所謂會源牐也。泗 【 出泗水縣】 沂 【 出曲阜縣】 洸 【 出陽寧縣】 汶 【 源有三二出萊蕪縣一出泰山南】 諸水。畢會于此。而分流于南北。北至安民山入于新河。地降九十尺。為牐十有七。而達于漳御。南至沽頭。地降百十有六尺。為牐二十有一。而達于河淮。此葢居兩京之間南北分中之處自是而南至于河淮順流也河淮東流至清口而入于海亂流而渡。由邗溝渡江而達于南京。自是而北至于漳御順流也御河北流至直沽。而入于海。泝流而上。由白河抵潞而達于北京。迤南接濟之水。有自武陟來之沁。有自瑯邪來之沂。迤北接濟之水。有自金龍口之河。有分滹沱河之水。通論諸牐。天井居其中。臨清總其會。居中者如人身之有腰脊。總會者如人身之有咽喉。腰脊損則四肢莫運。咽喉閉則五臟不通國家都北而仰給于南。恃此運河以為命脉。濟寧居腹裏之地。州縣櫛比。居民鱗次。而又多有旁出之途惟臨清乃會通河之極處。諸牐于此乎盡。眾流于此□會。且居高臨下水勢泄易而涸速是凡三千七百里之漕路。此其要害也東控青齊。北臨燕趙。且去邊關不遠。疾馳之騎。不浹旬可到。為國家深長之思者。寧有而棄。毋無而悔。書生過慮。請跨河為城今臨清巳夾河而城矣兩際各為水門以通舟楫而包圍巨牐。在于其中。設官以司啟閉。屯兵以為防守。是亦思患豫防之一事也。臣愚以杞人之智、過為天慮、惟　聖明矜其愚、而察其心不勝大願、


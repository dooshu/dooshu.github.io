○请删定法书奏（显德四年五月中书门下）

准宣法书，行用多时，文意古质，条目繁细，使人难会。兼前後敕格，互换重叠，亦难详定，宜令中书门下并重删定。务从节要，所贵天下易为详究者。伏以刑法者，御人之衔勒，救弊之斧斤，故鞭扑不可一日弛之於家，刑法不可一日废之於国，虽尧、舜淳古之代，亦不能舍此而致理矣！今奉制旨，删定律令，有以见圣君钦恤明罚敕法之意也。

窃以律令之书，政理之本。经圣贤之损益，为古今之章程。历代以来，谓之“彝典”。今朝廷之所行用者一十二卷、律疏三十卷、式二十卷、令三十卷、《开成格》一十卷、《大中统类》一十二卷、後唐以来至汉末编敕三十二卷，及皇朝制敕等，折狱定刑，无出於此。律令则文辞古质，看览者难以详明，格敕则条目繁多，检阅者或有疑误。加以边远之地，贪猾之徒，缘此为奸，浸以成弊。方属盛明之运，宜伸画一之规，所冀民不陷刑，吏知所守。臣等商量，望准圣旨施行，仍差侍御史知杂事张、太子右庶子剧可久、殿中侍御史帅汀、职方郎中邓守中、仓部郎中王莹、司封员外郎贾比、太常博士赵砺、国子博士李光赞、大理正苏晓、太子中允上伸等一十人，编集新格，勒成部帙。律令之有难解者，就文训释；格敕之有繁杂者，随事删除，止要谐理省文，兼且直书易会。其中有轻重未当，便於古而不便於今，矛盾相违，可於此而不可於彼，尽宜改正，无或牵拘。候编集毕日，委御史台、尚书省四品以上及两省五品以上官参详可否，送中书门下议定，奏取进止。


○水德赋

大哉乎兹水，独灵长以利贞。分位象於八卦，得柔谦於五行。混之不浊，流之不盈；蓄恬淡以凝润，合虚无而洞清。其近窥也，若冰鲜与玉洁，映曙空而内澈；其遥视也，如雨罢而日晶，澄远气於初晴。德之深，与上善而均美；让之大，居下流而不争。处地为泉源，则江汉朝宗之义立；在天为雾露，则阴阳燮理之功成。辨泾渭於九流，虽众不杂；察妍媸於万象，在隐皆明。亦何异翘翘邦彦，济济朝英；作我吏部，为周亚卿？昔掌地官，其守土也能审；今来会府，其应物也以精。回广照之能，比其妙识；以无偏之志，喻此持衡。故得自陕以东，更仰知人之鉴；普天之下，皆称如准之平。则有登舟未涉，处辙未停。游子陇头，呜咽断肠之奏；知音席上，传闻盈耳之声。倘为广由中之德，流润下之情，则所谓沧浪之清兮，可以濯吾缨。


○增修重城以備虜患疏

思質以臺臣提兵入援即擢都憲守通州恭惟　皇上、念通州襟害重地、特擢臣今職、駐劄該州督兵防守、仰仗　皇威、大虜退遁、即今事體稍寧、親歷新舊兩城、逐一周視、舊城雖稱高厚、但設立年久、中間磚石、間有剝落、根本尚固、修理不難、新城比舊城卑薄、相懸甚至、窄狹處所、人馬不能展足、其西南二面、城壕類多平塞、臣等共計兩城、見貯糧米數百萬石、俱軍需命脉所關、萬一虜賊再來、決於攻城、形勢單薄、恐難固守、相應及早修理、即行順天府推官任中立、再加查勘、隨據本官呈勘、該州舊城高三丈二尺、厚一丈、門樓三座、敵臺七處、舖四十座、止闕東門樓一座、新城比舊城低八尺、窄五尺、敵臺五處舖二十三座、新舊城壕、除東北二面有運河與小河相接環流、西南二面、歲久土湮、漫然平地、脫有警急戰守俱艱、合無將新城加高八尺、幫厚五尺、舊城添東門樓臺座、新城添南北面敵臺各一座、即挑壕土修築、城高池深、新舊相等。再將通會河近新城西北角引水入壕。南向東轉。至舊城南門迤東。將原有舊閘。重修引水。接入東門外小河。其新城西門南門、及舊城南門、各修石橋、通水經流、四面水勢環遶、矻然成金湯之固、等因到臣、看得前項增築挑濬委不可緩、本官相度經畫、似亦有方、合用修城錢糧、工部廠見推運磚。借用儘便。如有不敷、及木植石灰匠役工食、一應器物之費、該州收貯、戶工分司、及各衙門無碍贓罰銀兩、量行動支、費亦不多、修工人夫、將見在城操、并春班下班軍供役、量加犒給、人亦易勸、臣謬膺督守之寄、目擊緊重之形、若不速題悞事匪細、伏望　皇上敕下工部、查覈施行、


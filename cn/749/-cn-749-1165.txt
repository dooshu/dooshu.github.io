王炎午


炎午初名应梅，字鼎翁，别号梅边。庐陵（今江西省吉安）人。生于淳祐十二年（1252）。咸淳间，补太学生。临安陷，谒文天祥，毁家以助军饷，天祥留置幕府。天祥被执，应梅作生祭文以励其死。泰定元年（1324）卒。所著曰吉汶稿。

沁园春

又是年时，杏红欲脸，柳绿初芽。奈寻春步远，马嘶湖曲，卖花声过，人唱窗纱。暖日晴烟，轻衣罗扇，看遍王孙七宝车。谁知道，十年魂梦，风雨天涯。

休休何必伤嗟。谩赢得、青青两鬓华。且不知门外，桃花何代，不知江左，燕子谁家。世事无情，天公有意，岁岁东风岁岁花。拚一笑，且醒来杯酒，醉后杯茶。








○方广大庄严经序

朕闻真空无象，非象教无以译其真；实际无言，非言绪无以诠其实。是以龙宫法镜，圆照匝於三千；鹫岭元门，方广周於百亿。师无师之智，必藉修多；学无学之宗，终资祗夜。自金人感梦，宝偈方传。贝叶灵文，北天之训逾远；贯华微旨，西秦之译更新。大乘小乘，逗根机而演教；半字满字，逐权实而相晓。叡唐御宇，载叶昌期，代传三圣，年将七十。舜河与定水俱清，尧烛与慈灯并照。缁衣西上，宁惟法显之流；白马东来，岂直摩腾之辈。大宏释教，谅属兹辰。

朕爰自幼龄，归心彼岩，务广三明之路，思崇八正之门。往者夙构闵凶，遽违严荫；近以孝诚无感，复背慈颜。露草之恨日深，风树之悲镇切。凡是二亲之所蓄用，两京之所旧居，莫不总结招提之宇，咸充无尽之藏。仍集京城大德等凡有十人，共中天竺国三藏法师地婆诃罗，於西太原寺同译经论。

法师等并业邻初地，道驾弥天，为佛法之楝梁，乃慧海之舟楫。前后翻译，凡有十部。以垂拱元年岁次大梁，月旅夷则，汗青方就，装缥毕功。甘露之旨既深，大云之喻方远，庶永垂沙劫，广济尘区。传火之义自明，泻瓶之辩逾润。朕以虚昧，钦承顾讬，常愿绍隆三宝，安大宝之鸿基；发挥八圣，固先圣之丕业。所以四句微言，极提河之深致；一音妙义，尽庵园之奥旨。击大法鼓，响振於无间；吹大法螺，声通於有顶。为暗室之明炬，实昏衢之慧月，菩提了义，其在兹乎。部帙条流，列之於后。


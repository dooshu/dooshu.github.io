卷二百四十五

<史部,诏令奏议类,奏议之属,历代名臣奏议>

钦定四库全书

历代名臣奏议卷二百四十五

明　杨士奇等　撰

荒政

宋哲宗元佑元年门下侍郎司马光论赈济劄子曰臣窃惟乡村人户播植百谷种艺桑麻乃天下衣食之原比於余民尤宜存恤凡人情恋土各愿安居苟非无以自存岂愿流移它境国家若於未流移之前早行赈济使粮食相接不至失业则比屋安堵官中所费少而民间实受赐若於既流移之後方散米煮粥以有限之储蓄待无穷之流民徒更聚而饿死官中所费多而民实无所济伏覩近降朝旨令户部指挥府界诸路提点刑狱司体量州县人户如委是阙食据见在义仓及常平米谷速行赈济仍丁宁指挥州县多方存恤无致流移失所此诚得安民之要道然所以能使民不流移者全在本县令佐得人欲使更令提点刑狱司指挥逐县令佐专切体量乡村人户有阙食者一面申知上司及本州更不候回报即将本县义仓及常平仓米谷直行赈贷仍据乡村五等人户逐户计口出给历头大人日给二升小儿日给一升令各从民便或五日或十日或半月一次齎历头诣县请领县司亦置簿照会若本县米谷数少则先从下户出给历头有余则并及上户其不愿请领者亦听候将来夏秋成熟粮食相接日即据簿历上所贷过粮令随税送纳一斗只纳一斗更无利息其令佐若别有良法简易便民胜於此法者亦听从便要在民不乏食不至流移而已仍令提点刑狱司常切体量逐县令佐有能用心存恤阙食人户虽系灾伤并不流移者保明闻奏优於酬奬其全不用心赈贷致户口多流移者取勘闻奏乞行停替庶使吏有所劝沮百姓实沾圣泽

光又乞趂时收籴常平斛斗劄子曰臣勘会旧常平仓法以丰岁谷贱伤农故官中比在市添价收籴使蓄积之家无由邀勒贫民须令贵籴物价常平公私两利此乃三代之良法也曏者有因州县阙常平籴本钱虽遇丰岁无钱收籴又有官吏怠慢厌籴粜之烦虽遇丰岁不肯收籴又有官吏不能察知在市斛斗实价只信凭行人与蓄积之家通同作弊当收成之初农夫要钱急粜之时故意小估价例令官中收籴不得尽入蓄积之家直至过时蓄积之家仓廪盈满方始顿添价例中粜入官是以农夫粜谷止得贱价官中籴谷常用贵价厚利皆归蓄积之家又有官吏虽欲趂时收籴而县申州州申提点刑狱提点刑狱申司农寺取候指挥比至回报动涉累月已是失时谷价倍贵是致州县常平仓斛斗有经隔多年在市价例终不及元籴之价出粜不行堆积腐烂者此乃法因人坏非法之不善也熙宁之初执政以旧常平法为不善更将籴本作青苗钱散与人户令出息二分置提举官以督之丰岁则农夫粜谷十不得四五之价凶年则屠牛卖肉伐桑卖薪以输钱於官钱货愈重谷直愈轻朝廷深知其弊故罢提举官令将累年蓄积钱谷财物尽桩作常平仓钱物委提点刑狱交割主管依旧常平食法施行今岁诸路除有水灾州军外其余丰熟处多今欲特降指挥下诸路提点刑狱司乘有此籴本之时委丰熟州县官各体察在市斛斗实价多添钱数广行收籴如阙少仓厫之处以常平仓钱添盖仍令少籴麦豆多籴谷米其南方及川界卑湿之地有斛斗难以久贮者即委提点刑狱相度逐州县合销数目抛降收籴才候将来在市物货价比元籴价稍增即行出粜不得令积压损坏仍令州县各勒行人将十年以来在市斛斗价例比较立定贵贱酌中价例然後将逐色价分为三等自几钱至几钱为中等价几钱以上为上等价几钱以下为下等价令逐处临时斟酌加减务在合宜既约定三等价仰自今後州县每遇丰岁斛斗价贱至下等之时即比市价相度添钱开场收籴凶年斛斗价贵至上等之时即比市价相度减钱开场出粜若在市见价只在中等之内即不籴粜更不申取本州及上司指挥免有稽滞失时之患仍委提点刑狱常提举觉若州县斛斗价及下等而不收籴价及上等而不出粜及收贮不如法变转不以时致有损坏并监官不逐日入场致壅积粜籴人户并取勘施行若州县长吏及监官用心及时籴粜至得替时酌中价钱与斛斗通行比折与初到任时增剩及十分中一分以上许批书上历子候到吏部日与升半年名次及二分以上许指射家便差遣一次所贵官吏各各用心州县皆有储蓄虽遇洊饥民无菜色又得官中所积之钱稍稍散在民间可使物货流通其河北州县有籴便司斛斗见多沿边州县转运司见籴军粮处更不籴常平仓斛斗若今来指挥内有未尽未便事件委提点刑狱司逐旋擘划申奏施行

侍御史王岩叟乞常平不分立三等疏曰臣伏覩昨降朝旨文虽详而未通四方来者更言其未便臣按常平旧法但遇年丰物贱即与市价上添钱收籴如年俭物贵即度在市实直价例特减钱出粜此所以为常平今既限以价贱至下等方许收籴价贵至上等始得出粜乃是必待丰歉十分而後行法稍不及等即官司拘文束手坐视而不敢籴粜臣恐久之天下救灾之备寡而伤农之患多失常平本意远矣臣乞依旧法不分立三等仍更不申取本州及上司指挥外余约新降朝旨别行修定颁降

岩叟又请依旧法赈济免河北贷粮出息疏曰伏以救灾恤患惟恐有所不至以伤其仁先王之用心也随施以有求乘危以论利盖不忍焉臣按祖宗赈济旧法灾伤无分数之限人户无等第之差皆得借贷但令随税纳原数而己未尝有息也故四方之人沾惠者溥衔恩者深郡县仓庾以陈易新者多其後刻薄之吏隂改旧法必待灾伤放税七分以上方许贷借而第四等以下方免出息殊非朝廷本意缘灾伤放税多是监司以聚敛为急威胁州县州县又承望风旨不复体心朝廷以灾伤的实分数除放若放及七分者灾伤已是十分况少肯放七分又六分之与七分相去几何毫厘之间何以辨别幸而得为七分别有借贷不幸而为六分则无借贷但系检灾官吏一言之高下而被灾百姓幸不幸相远如此不可不察也三等而上均为赤子均遇天灾岂容因灾偏令出息计其所得则甚少论其所损则实多乖陛下平一之心亏朝廷光大之施臣乞复如旧法不限灾伤之分数并容借贷不拘民户之等第均令免息庶几圣泽无间感人心於至和天下幸甚如允臣所奏其河北京西淮南等路昨来水灾州县乞先次指挥施行

二年十二月着作郎范祖禹乞不限人数收养贫民劄子曰臣伏见陛下以今冬大寒异於常年圣心忧轸救恤小民无所不至近又出禁中钱十万贯以赐贫民此诚博施济衆尧舜之仁也礼记曰财聚则人散财散则人聚臣知此财一散而人心皆聚於朝廷矣古之圣人未有不矜恤孤贫者尧命舜舜命禹皆以四海困穷为说书称不虐无告不废困穷惟帝尧能之盖置而不恤则是虐之矣弃而不养则是废之矣伊尹称汤曰先王子惠困穷周公曰文王怀保小民惠鲜鳏寡孟子曰文王发政施仁必先鳏寡孤独夫圣人养天下之民使贫者不至失所则不贫者自安是故古者为政必先恤困穷之民国朝祖宗以来惠恤孤贫仁政非一每遇大雨雪则放公私房钱以至粜米卖炭散钱死者则赐钱瘗埋惠及存没近日朝廷无不举行而又发内帑之钱降非常之恩悳泽之厚无以加矣陛下勤恤小民如此而臣忝在左右窃思有可以少补圣政之万一者忍默而不言哉古者鳏寡孤独废疾皆有养既养之则不至於冻馁而死朝廷自嘉佑已前诸路有广惠仓以救恤孤贫京师有东西福田院以收养老幼废疾至嘉佑八年十二月又增置城南北福田共为四院此乃古之遗法也然每院止以三百人为额臣窃以为京师之衆孤穷者不止千二百人又朝廷每遇大冬盛寒则临时降旨救恤虽仁恩溥博然民已冻馁死损者衆夫救饥於未饥之时先为之法则人不至於饥死救寒於未寒之时预为之备则人不至於冻死今每岁收养与临时救济二者等为费用不若多养之为善也臣愚以为宜於四福田院增盖官屋以处贫民不限人数并依旧法收养委左右厢提举使臣每至冬月多设方略救济或给米豆设糜粥不必专散见钱其使臣存活到人数书为课绩量与酬奬死损多者亦立殿罚如四厢使臣提举难遍即委吏部临时更选差使臣四员相兼提举量与添给仍理为重难短使存活死损殿最亦依四厢使臣法其天下广惠仓窃虑州县不以为急乞更申明成法每岁以时举行委逐路监司丁宁行下所属州县及因廵历案视或於逐州别差官点检使知朝廷挂意令官吏用心振恤须要实惠及贫民不得轻易以为末事畿内诸县亦乞令擘画官屋依京师收养无令远者聚於都下重立条禁以絶主掌支散之人减刻之弊如此则物不虚费而所活益多矣国家富有四海每岁用系省钱一二万缗於租赋之入无异海水之一勺而饥穷之人日得十钱之资升合之米则不死矣此乃为国者所当用王政之所先也况朝廷幸不惜费唯更增修旧法推广祖宗仁政以副陛下惨怛爱民之意夫何难哉臣窃惟陛下近日所行万万於此而臣之所陈事乃至微然古之圣人莫不以此为先务所以拯生民之性命其法不可不备也如臣言稍有可采伏乞详酌施行

祖禹又论常平劄子曰臣窃以当今天下之患在於公私俱无蓄积无以待水旱凶歉一时不雨则民饥馑流亡昨春夏旱京西陕西艰食尤甚唐邓人民相食遗弃男女流离道路其存者食犬彘之食饥民羣行刼米坐法配流者系累相属幸而得麦民复有生望故大盗不作耳然转於沟壑与配隶远方者已不可胜数仁圣在上岂不哀悯而为之计虑哉夫以数月不雨适当青黄不接之际民已如此若不幸复有方二三千里之水旱将何以救之自中夏以来雨水不至过多秋成可望诸郡虽有被水灾之处然约计之收熟之处必多年谷稍登则公私逋负督迫民间速欲得钱无由贮积必至甚贱此农所以丰凶皆困也自非朝廷广谋收籴以时发敛则无以平籴济民今诸路提刑司积常平钱犹多窃恐自罢散青苗钱以来常平之法尚未修复如旧臣愚欲乞速降指挥诸路提刑司乘今秋丰稔谷贱之时尽以所有之钱增价收籴使不至於甚贱伤农来春谷贵则减价出粜使不至於甚贵伤民若止以常平钱收籴恐亦未广陛下诚能出内库金帛数十万以为籴本专以备水旱凶荒发敛以时则官本常存而民被惠泽无穷济民之命无大於此祖宗置内藏库本以备军旅非常之用仁宗尝出钱一百万缗以助常平籴本此仁恩所以深结於民心也夫财出於民复以济民但使民存不至流亡则今年散之明年复有何患乎无财也前年冬大寒陛下出钱十万缗散之穷民民苦於寒陛下不忍坐视其死捐以与之诚知民为国本不可不爱惜也况籴本常不动而可以利民止是以内库之钱借之外路又有先朝故事何惮而不为乎如以臣言为然乞早赐施行

祖禹又论常平劄子曰臣窃以为国之本在於务农务农之本在於贵谷舜咨十二牧曰食哉惟时洪范八政以食货为首孔子曰所重民食畜积者邦国之大本生民之大命也臣伏见累年以来天灾流行年谷不熟昨春夏之交天久不雨陛下忧劳昃食於上大臣惶恐请罪於下岂非以仓廪空虚民无所食盗贼并起将有不可知之变哉一朝得雨报赛神祗则君臣释然相庆不复以民食为念矣夫岁之丰凶天之常也丰年常少凶年常多水旱之灾尧汤所以不能免然而国不困民不亡者有畜积以为之备也昨春夏未雨之时民已无复生理幸而得麦出於望外岂可常思侥幸天灾之不成也臣访闻诸路今秋可望大熟民间不唯速欲得钱必至甚贱又小民不为远虑一熟则轻贱五谷粒米狼戾古之圣王知其如此是故操敛散之术以权之管子曰民有余则轻之故人君敛之以轻民不足则重之故人君散之以重轻重之权在上则其利不入於兼并之家而农民常得其平此所以家给人足也至於衰世丰不知敛凶不知散故其政荒其民流孟子曰狗彘食人食而不知检涂有饿莩而不知发如此者其国几何而不亡也今天下背本趋末民惟视上之所好若朝廷以农为急乃可使民务本黄金珠玉饥不可食寒不可衣然而人贵之者好之者衆也诚使贵五谷而贱金玉则民岂有不以糓为重者哉布帛不可一日而阙亦皆人力所为至於五谷天不生地不长则非人力所能致也昔梁武帝享国几五十年江南久安风俗奢侈不务畜积侯景之乱连年旱蝗富民皆怀金玉衣锦绮相枕籍而死唐末高骈乱淮南扬州米斗至直钱五十千皆史册所载古有此事安知来世之必无也今夫夏则畜炭冬则藏氷凡民皆能知之至於丰年则不知为凶岁之备盖以五谷为常有而轻之耳古人旱则备水水则备旱丰登则备凶歉知天时之有必至也惟陛下留意於务农贵谷修常平之政以厚天下

六年七月祖禹为给事中又封还臣寮论浙西赈济事状曰准中书省録黄臣寮上言窃闻浙西州军近以灾伤朝廷选差转运副使岑象求运判杨怀宝仍赐米百万斛钱二十余万缗俾救其患州县自亦依条发仓廪作粥饭救济行将少苏矣细民习为骄虚以少为多其弊已久欲乞明诏本路监司并州县详具灾伤分数赈贷行遣次第各行申奏徐考其虚实而惩责其尤甚者候勅旨又臣寮上言访闻两浙水灾惟苏湖秀三州为甚外常杭二郡絶为轻小其三州之地亦有高下不等今传言者或谓水灾至大无可种之田或谓高田无水下田水退有可种之处以谓本因风驾海水江湖壅遏加之雨多遂有涨涌之患风退水落此患自弭可以种作人言异同如此诚不可以不察乞下本路钤辖转运提刑及苏湖等五州令各开具逐州水灾所及凡几县几村有无漂荡庐舍溺死人口及高田无水与水退可耕之地各约若干并令诣实申奏不得相关稍涉谬妄即乞重行降黜兼朝廷近日别遣使者支拨斛?一百万见钱度牒约计二十万贯不为不多若见今未种今秋无获则向去乏食赈济之期甚为长远所差去官当相度事体措置凡此皆系官吏能否而一有失当其害非轻乞令赈济官司凡措置稍大事件并申取朝廷指挥其急切不可待报者虽许一面施行亦须便具画一奏知所贵朝廷察其中否缓急未便可以救止候?旨七月二十二日三省同奉圣旨并依奏者右臣谨按唐代宗大历中霖雨损稼渭南县令独称县境不损遣御史按实损三千余顷帝三思久之曰县令字人之官不损犹应言损何不仁如是乎贬渭南令为南浦尉德宗正元中江淮大水宰相陆?请遣使赈恤帝曰闻所损殊少即议优恤恐生奸欺?上奏曰流俗之弊多徇谄谀揣所悦意即侈其言度所恶闻则小其事制备失所常病於斯又曰所费者财用所收者人心苟不失人心何忧乏用乃遣使宣抚水灾宪宗元和中南方旱饥遣使赈恤将行帝戒之曰朕宫中用帛一匹皆籍其数唯賙救百姓则不计费卿辈当体此意七年又谓宰相曰卿辈屡言淮浙去岁水旱近有御史自彼还言不至为灾事竟如何李绦对曰臣按淮南浙东奏状皆云水旱人多流亡求设法招抚其意似恐朝廷罪之者岂肯无灾而妄言有灾耶此盖御史欲为奸谀以悦上意耳愿得其主名案致於法帝曰卿言是也国以人为本闻其有灾当亟救之岂可尚复疑之耶朕适者不思而言耳命速蠲其租赋古之人君闻有灾害唯责人不言其救灾唯恐人惜费又恐不及於事陆贽李绦贤相也亦专信守臣奏报恶言者之小其事以缓君心之忧也今国家建都於汴实就漕挽东南之利京师亿万之口所食赡军养民皆出於二浙此乃国之根本岂可不思其所从来今陛下二方之赤子嗷嗷然有倒垂之急如婴儿之絶乳其死可立而待也方呼天赴诉开口待哺以延朝夕之命为之父母者忍惜力而不救乎臣窃详臣寮所言朝廷已赐米百万钱二十余万州县亦自依条发仓廪作粥饭救济人行将少苏矣臣窃以作粥救饥最出下策夫民已至相聚食粥则疾疫将起饥困已甚死者必衆此乃灾伤之极正当忧虑岂得便为少苏又言细民习为骄虚以少为多其弊已久臣窃谓常年小有旱涝披诉灾伤侥幸之民或容有此今浙西灾害甚大民已流散乞食迫於死亡方且疑其习为骄虚而不加信何其忍哉又言乞诏监司州县详具灾伤分数赈贷行遣次第各行申奏而惩责其尤甚者臣窃谓朝廷以侍从之臣为一路钤辖又选差监司以往行未及境未及设施朝廷既不凭信钤辖司之言又戒约监司州县如此臣恐官吏束手不能有所施为上下观望各求苟免夫奏灾伤分数过实赈济用物稍广此乃过之小者正当濶略不问以救人命若因此惩责一人则自今官司必以为戒将坐视百姓之死而不救矣又臣寮言人言异同下可不察乞下钤辖提转及苏湖等五州各令开具逐州水灾所及凡几县几村有无漂荡庐舍溺死人口及高田无水与水退可耕之地各约若干并令诣实申奏不得相关稍涉谬妄乞重行降黜臣伏见近日浙西申奏自今年正月大雨至六月太湖泛溢苏湖秀等州城市并遭水浸田不布种庐舍漂荡民弃田卖牛散走乞食臣谓朝廷闻此当令官司如救焚拯溺犹恐不及今若降此指挥逐县逐村须遣人抄劄庐舍人口田土数目饥荒之际此等行遣必为烦扰一事不实即忧及罚阖境皆死未必获罪如此则赈济却为闲慢百姓愈无救矣又言近日别遣使者支拨斛斗百万见钱度牒约二十万不为不多若见今未种今秋无获则向去赈济之期甚远所差去官当相度事体措置一有失当其害非轻今所差去官与时暂遣使不同若向去赈济期日长远此乃本司职事在彼自当任责当且委以措置不须约束免有疑惑观望臣窃以今水潦方降秋田殊未有望审如臣寮所言今秋无获本路必更奏请朝廷亦当接续应副则前日所赐未足为多况斛斗止令出粜官不损直常平仓本无给散之法唯广惠仓许赈济不足方许通支常平放税及五分处仍不得过所限之数两倍浙西钤辖司近方奏乞不限石斗尚未降朝旨又奏夏田元未放税以此观之官司守法止有赈救不及之事必无过当之理臣寮又言乞令赈济官司措置稍大事件并申取朝廷指挥其急不可待报者虽许一面施行亦须便具画一奏知所贵朝廷察其中否缓急未便可以救止臣伏见英宗时臣叔祖镇出知陈州辞日英宗宣谕陈州累年灾伤卿到彼悉心赈抚臣镇至州方直春种即发常平仓贷民种粮提刑司奏劾官吏诏释不问陈州至京不数日可以往返然犹不先奏而行恐不及於事也神宗时西京大水遣郎官一人御药院内侍一人赈恤多方救济北京亦然朝廷未尝先为条约以防之也今两浙在二千里外事稍大者若须申奏比及得报即已後时虽急切许一面施行若官司畏避事无大小一皆奏请不敢专行则此法岂不为害臣伏覩浙西钤辖转运司前後申奏累年灾伤今岁大水以至结罪保明奏乞斛斗度牒又云父老言四十年无此水灾近奏苏州饥民死者日有五七百人饥疫更甚於熙宁又湖州奏贫人入城死者相继遗弃男女官为收养据此则灾伤轻重亦可知矣今详臣寮所言大意唯以朝廷所赐钱斛不少恐灾伤不至如所奏故欲考察虚实惩责谬妄然臣之愚虑窃谓朝廷已赐钱斛百二十万德深泽厚又选监司以往免更临遣专使今监司方出国门钱斛才至本路即降此指挥约束百姓必谓朝廷重惜钱斛轻弃人命百二十万已厌其多将来乏食日远复何所望所吝者财物所失者人心况本路有钤辖司转运提刑司发运司互相监临而转运司主财不欲多费故祖宗以来赈济委提刑司盖恐转运司惜物也监司州县有凶年饥馑皆不得已而上闻亦岂肯於无灾之地振不饥之民耗散仓廪坐失租税以取不办之责哉今唯当戒饬官司多为方略存活人命寛其约束责以成效庶几余民早获安堵唯是给散无法枉耗官廪赈救不及贫弱出粜反利兼并措置乖方所宜约束然此乃监司使者之事朝廷亦难遥为处画也若监司得人此弊自少诚使有之则人言相传亦岂可掩台谏足以风闻弹奏朝廷足以考察案効未为晩也今先降此指挥徒能牵制挠乱其所为耳伏望圣慈以远方生灵性命为念无以官司赈济过甚为忧其臣寮所言伏乞更不施行所有録黄谨具封还

祖禹为翰林学士又上恤民劄子曰臣伏见陛下即位以来恻怛爱民出於诚心一有灾伤则遣使振救仓廪府库无所爱惜十年之间凡两出内库钱十万缗以赐京师寒冻之民祖宗之时唯是蠲放欠负未闻赐钱如此之多陛下德泽深厚乃古圣帝明王之用心也然而天灾流行民食犹难臣访闻河北诸郡聚饥民所在以数万若今岁夏秋更一不熟不知国力何以继之臣愿陛下更与执政大臣图救民之术朝廷政事宜务安静无所作为专听於民左右从之未有民安而国不安民和而天不应者也陛下养民如子视民如伤今民方饥困尤当以安之为急唯陛下深留圣思以固邦本天下幸甚

元佑二年知潞州梁焘上奏曰臣伏见去冬苦寒今秋大旱被灾之民如卧焦灼日望睿泽湔濯疮痏陛下恐惧天戒恻怛民隐诚意内修政事外饬未损静治愿寛圣忧但当采用公言讲求仁术坐致明恩实惠徧及四海则降监昭昭还受嘉福矣臣以谓人已久困岁复洊饥今来冻馁已足深忧向去流离尤为大患正在朝廷衣食拊循固结其意以父母妻子为爱以坟墓闾井为恋相扶而不贰相死而不去不贰则盗贼不起不去则田野不旷固本宁邦其要在此臣闻天下倚阁税赋编敇以限年催理虽催理之令行於丰年而多值灾伤间获小稔官曹执法督迫期会纵得十分丰熟亦随百色分张故民间愁怨纷纭常以欠负为苦官中所入既有限数之内往往不足至有严刑峻令仅获无遗官帑小补而民室大空矣三年一遇大礼竟用赦恩蠲免在公徒有理欠之名在私乃有刻剥之弊是存空名於公家而行实敝於私门也为害如此何益治体臣欲乞圣慈特降指挥勘会灾伤路分自元佑二年以前有见在倚阁税赋一切除放以救百姓今日目前之急如此则明恩实惠下及幽远感激欢欣咸归圣悳若郡县得人钦体诏旨更求劳徕安集之方免冻馁流离之苦前接麦熟终保安全和气既充隂阳自顺四时协序百谷用成数年之间税赋之入可以加倍倚阁之数矣陛下必欲救全百姓此事最为切当伏望断自宸衷无容回夺使中外明知非常之恩出自两宫则天下幸甚

四年二月左司谏刘安世与右谏议大夫朱光庭同乞更张常平之弊疏曰臣等闻国无九年之蓄曰不足无六年之蓄曰急无三年之蓄曰国非其国盖先王之制三年耕必有一年之食以三十年通之则可以有十年之备故尧汤之水旱至於累岁而无捐瘠之民者用此道也三代而下井田废缺利民之法无善於常平由汉迄今莫能变易惟自近世有名无实凡所以养民之具月计不足何暇议三年之蓄哉是以岁或不登民辄菜色强者转而为盗贼弱者不免於饿殍保民之术如此亦以疏矣臣等窃谓自罢青苗钱後来天下州县皆有积镪朝廷虽更立常平之制条目甚详而上下因循未尝留意既无统属以纠其乖缪又无赏罚以为之劝沮加之转运司苟纾目前之急多端借贷日朘月削殊无偿足之期非有惩革将不胜弊臣伏望圣慈特降睿旨取今日以前应干常平敕令严责近限专委户部删为一书付之有司悉俾遵守仍先行指挥将天下见在常平钱乘今秋丰稔之时令五路籴粟一色其余路分并相度逐处可以久留斛?广行收籴仍以本司钱修盖合用仓廪将一路所有钱衮同应副一路之中不得偏聚一州一州之境不得偏聚一县各随户口之多寡以置籴入之大数每遇凶歉依法出粜籴粜之法常以市价增减如此则官本常存而物价不能翔踊或遇旱乾水溢之灾则民有所济不至流散朝廷之惠泽可继而无乏絶之患相因日久渐至九年之蓄太平之策莫大於此惟陛下推至诚恻怛之意明诏执政协力施行所有官吏殿最亦乞参酌修定将来颁降之後或有违犯州县委监司监司令户部御史台觉察奏劾庶使二圣恤民之仁心不为徒然之政传之万世天下幸甚安世又奏乞振贷凤翔府界饥民疏曰右臣伏闻京西关陕去岁时糓不登农民艰食两路郡邑已行赈贷而凤翔永与实为接境旱灾分数大槩略同物价翔踊民多菜色臣闻秦凤路诸郡各收五分惟是岐下实所不及然而转运司牵於隣州之例放税止於五分拘碍常法不该赈济今方中春民已穷困若候夏麦必致饿殍比闻崔谋镇白昼惊刼愚民急迫岂有常心与其委於沟壑不若亡命为盗以幸万一之免窃恐因此饥馑寇贼充斥使关中之民不得安堵非细故也臣愚欲乞朝廷专委秦凤路提刑司疾速体量若凤翔境内委实荒歉则一面令本司依永兴军路灾伤州县特行赈贷更不奏候朝旨如此则非惟千里之人得免转死之患至於寇盗亦当衰息伏望圣慈详酌早赐指挥

安世又为岁旱乞讲荒政疏曰臣伏见去年经冬时雪愆候今春涉夏益苦亢旱二麦将稿秋种未布民已艰食岁事可忧虽两宫焦劳祠祷备至应祈之泽终未沾足臣尝观国朝故事太祖建隆元年以扬泗民多饥死郡中军储尚百余万斛即命发廪赈贷乾德二年尝诏诸州长吏视民田旱甚者即蠲其租不必俟报太宗或遇旱岁必蔬食减食品三之二得雨乃复常膳真宗祥符八年以京东物价稍贵令有司出常平粟减价粜用济贫民九年诏江淮发运司岁留上供米五十万以备赈济今来旱势濶远事宜前虑至於散利缓刑弛力蕃乐索鬼神除盗贼皆圣人救荒之政亦宜先事而讲伏望圣慈上法三圣之意下考成周之典凡可以救灾恤民者次第施行

五年七月知杭州苏轼乞预备来年救饥之术上奏曰臣闻事豫则立不豫则废此古今不刋之语也至於救灾恤患尤当在早若灾伤之民救之於未饥则用物约而所及广不过寛减上供籴卖常平官无大失而人人受赐今岁之事是也若救之於已饥则用物博而所及微至於耗散省仓亏损课利官为一困而已饥之民终於死亡熙宁之事是也熙宁之灾伤本缘天旱米贵而沈起张靓之流不先事奏闻但立赏闭籴富民皆争藏谷小民无所得食流殍既作然後朝廷知之始敕运江西及截本路上供米一百二十三万石济之廵门俵米栏街散粥终不能救饥馑既而继之以疫疾本路死者五十余万人城郭萧条田野丘墟两税课利皆失其旧勘会熙宁八年本路放税米一百三十万石酒课亏减六十七万余贯略计所失共计三百余万石其余耗散不可悉数至今转运司贫乏不能举手此无它不先事处置之过也去年浙西数郡先水後旱灾伤不减熙宁二圣仁智聪明於去年十一月中首发德音截拨本路上供斛?二十万石赈济又於十二月终寛减转运司元佑四年上供?斛米三分之一为米五十余万斛尽用其钱买银绢上供了无一毫亏损县官而命下之日所在欢呼官既住籴米价自落又自正月开仓粜常平米仍免数路税场所收五谷力胜钱且赐度牒三百道以助赈济本路帖然遂无一人饿殍者此无它先事处置之力也由此观之事豫则立不豫则废其祸福相絶如此洪惟二圣天地父母之心见民疾苦匍匐救之本不计较费多少而臣愚鲁无识但知权利害之轻重计得丧之大小以谓譬如民庶之家置庄田招佃客本望租课非行仁义然犹至水旱之岁必须放免欠负借贷种粮者其心诚恐客散而田荒後日之失必倍於今故也而况有天下子万姓而不计其後乎臣自去岁以来区区献言屡渎天听者实恐陛下客散而田荒也去岁杭州米价每?至八九十自今年正月以来日渐减落至五六月间浙西数郡大雨不止太湖泛溢所在害稼六月初间米价复长七月初?及百钱足陌见今新米已出而常平官米不敢住粜灾伤之势恐如去年何者去年之灾如人初病今岁之灾如病再发病状虽同气力衰耗恐难支持又缘春夏之交雨水调匀浙人喜於丰岁典卖举债出息以事田作车水筑圩高下殆遍下本已重指日待熟而淫雨风涛一举害之民之穷困实倍去岁近者将官刘季孙往苏州閲教臣密令季孙沿路体访季孙还为臣言此数州不独淫雨为害又多大风驾起潮浪堤堰圩垾率皆破损湖州水入城中民家皆尺余此去岁所无有也而转运判官张璹自常润还所言略同云吴江平望八册间有举家田苗没在深水底父子聚哭以船栰捞摝云半米犹堪炒吃青穟且以喂牛正使自今雨止已非丰岁而况止不止又未可知则来岁之忧非复今年之比矣何以言之去年杭州管常平米二十三万石今来已粜过十五万石虽余八万石而粜卖未巳又缘去年灾伤放税及和籴不行省仓阙数所有上件常平米八万石只了兑拨充军粮更无见在惟籴米钱近八万贯而钱非救饥之物若来岁米益贵钱益轻虽积钱如山终无所用熙宁中两浙市易出钱百万缗民无贫富皆得取用而米不可得故曳罗绮带金玉横尸道上者不可胜计今来浙东西大抵籴过常平米见在数絶少熙宁之忧??在人眼中矣臣材力短浅加之衰病而一路生齿忧责在臣受恩既深不敢别乞闲郡日夜思虑求来年救饥之术今来浙西数州米既不熟而转运司又管上供年额斛?一百五十余万石两司争籴米必大贵饥馑愈速和籴不行来年青黄不交之际常平有钱无米官吏拱手坐视人死而山海之间接连瓯闽盗贼结集或生意外之患则虽诛殛臣等何补於败以此须至具实闻奏伏望圣慈备録臣奏行下户部及本路转运提刑两路钤辖司疾早相度来年合与不合准常平斛斗出籴救饥如合准备即具逐州合用数目臣已约度杭州合用二十万石仍具逐司擘划合如何措置令米价不至大段翔踊收籴得足如逐司以谓不须准备出粜救济即令各具保明来年委得不至饥殍流亡结罪闻奏缘今来已是立秋去和籴月日无几比及相度往复取旨深虑不及於事伏乞详察速赐指挥

贴黄臣闻之道路闽中灾伤尤甚盗贼颇衆或云邵武军有强贼人数不少恐是廖恩余党转运司见令衢州官吏就近体访虽未知虚实然万一有之不可不预虑也

贴黄臣谨按唐史宪宗谓宰臣曰卿等累言吴越去年水旱昨有御史自江淮按察回言不至为灾此事信否李绦对曰臣见淮南浙江东西道状皆云水旱且方隅受任皆朝廷信重之臣苟非事实岂敢上陈此固非虚说也御史官卑选择非其人奏报之间或容希媚况推诚之道君人大本苟一方不稔当即日救济其饥贫况可疑之耶帝曰今後诸道被水旱饥荒之处速宜蠲贷之又按本朝会要太宗尝语宰臣曰国家储蓄最是急务盖以备凶年救人命昨者江南数州微有灾旱朕闻之急遣使往彼分路赈贷果闻不至流亡兼无饿殍亦无盗贼之患苟无积粟何以拯救饥民臣近者每观邸报诸路监司多是於三四月间先奏雨水调匀苗稼丰茂及至灾伤须待饿莩载涂然後奏知此有司之常态古今之通患也丰熟不须先知人人争奏灾伤正合预备相顾不言若非朝廷广加采察则远方之民何所告诉

轼又状奏曰右臣近者伏见二圣遇灾而惧忧劳四方所以拯救饥民者可谓至矣两浙淮南蒙赐度牒六百道而杭扬二州各得百道使民鼓舞歌咏圣泽曾未数日而淮西提刑申户部本路常平斛?足用不须上件度牒两浙转运提刑亦申本路今年丰熟别无流民是致户部申都省却乞拘收度牒钱斛以备别时支用都省更不奏禀圣旨便行下本路提刑司依户部所申施行臣勘会自来圣恩以灾伤特赐钱物赈济即无似此中变却自都省行下追收体例深骇物听淮浙两路去岁灾伤之甚行路备知便使今年秋谷大稔犹恐未补疮痍而况春夏之交稻秧未了未委逐路提转如何见得今年秋熟便申丰稔显是小臣无意恤民专务献谄而户部都省乐闻其言即时施行追寝二圣已行之泽百姓闻之皆谓朝廷不惜饥民而惜此数百纸度牒中路翻悔为惠不终臣忝备禁从受恩至深不忍小臣惑误执政屯膏反汗亏污圣悳惜毫毛之费致丘山之损是以冒昧献言伏望圣慈察臣孤忠留中省覧更不降出只作圣意访闻戒饬执政令速降指挥更不得拘收一依前降圣旨尽用赈济所贵艰食之民始终被惠亦免二圣已行恩命反覆追收失信天下臣不胜区区谨録奏闻

七年二月轼为龙图阁学士知扬州又奏曰臣已具积欠六事及旧所论四事上奏臣闻之孟子曰以不忍人之心行不忍人之政若陛下初无此心则臣亦何敢必望此政屡言而屡不听亦可以止矣然臣犹孜孜强聒不已者盖由陛下实有此心而为臣子所格沮也窃观即位之始发政施仁天下耸然望太平於朞月今者八年而民益贫此何道也愿陛下深思其故若非积欠所压自古至今岂有行仁政八年而不苏者哉臣前所论四事不为不切而经百余日略不施行臣既论奏不已执政乃始奏云初不见臣此疏遂奉圣旨令臣别録闻奏意谓此奏朝上而夕行今又二年於此矣以此知积欠之事大臣未欲施行也若非陛下留意痛与指挥只作常程文事降出仍却作熟事进呈依例送户部看详则万无施行之理臣人微言轻不足计较所惜陛下赤子日困日急无复生理也臣又窃料大臣必云今者西边用兵急於财利未可行此臣谓积欠之在户部者其数不赀实似可惜若实计州县催到数目经涉岁月积欠之在户部者累毫何足以助经费之万一臣愿圣主特出英断早赐施行臣访闻浙西饥疫大作苏湖秀三州人死过半虽积水稍退露出泥田然皆无土可作田塍有田无人有人无粮有粮无种有种无牛殍死之余人如鬼腊臣窃度此三州之民朝廷加意惠养仍须官吏得人十年之後庶可完复书曰制治於未乱保邦於未危浙西灾患若於一二年前上下疚心同力拯济其劳费残弊必不至若今之甚也臣知杭州日预先奏乞下发运司多籴米斛以备来年拯济饥民圣明垂察支赐缗钱百万收籴而发运使王觌坚称米贵不籴是年米虽稍贵而比之次年春夏犹为甚贱纵使贵籴尚胜於无而觌执所见终不肯收籴颗粒是致次年拯济失备上下共知而不诘问小人浅见只为朝廷惜钱不为君父惜民类皆如此淮南东西诸郡累岁灾伤近者十年远者十五六年矣今来夏田一熟民於百死之中微有生意而监司争言催欠使民反思凶年怨嗟之气必复致水旱欲望圣慈救之於可救之前莫待如浙西救之於不可救之後也臣敢昧死请内降手诏云访闻淮浙积欠最多累岁灾伤流殍相属今来淮南始获一麦浙西未保凶丰应淮南东西浙西诸般欠负不问新旧有旧官本并特与权住催理一年使久困之民稍知一饱之乐仍更别赐指挥行下臣所言六事四事令诸路安抚钤辖司推类讲求与天下疲民一洗疮痏则犹可望太平於数年之後也臣伏覩诏书以五月十六日册立皇后本枝百世天下大庆孟子有言诗曰古公亶父来朝走马率西水浒至於岐下爰及姜女聿来胥宇当是时也内无怨女外无旷夫此周之所以王也今陛下膺此大庆犹不念积欠之民流离道路室家不保鬻田质子以输官者乎若亲发德音力行此事所全活者不知几千万人天鉴不远必为子孙无疆之福臣不胜拳拳孤忠昧死一言

元佑五年文彦博上奏曰臣於四月二十九日至西京见本京进奏官申状録报皇帝太皇太后诏书以历时灾旱宿麦既尽秋稼未立上轸圣念引咎归已特减常膳有以见圣心焦劳得尧汤罪已应天之义然臣向在都下每见西来使命询其雨泽稼穑次第多云近已得雨苖稼滋茂臣既出京到洛见缘洛民田宿麦秋稼悉如圣诏所及深虑向去小民艰食即聚为寇盗伏望严勅监司觉察守令勤恤民隐勿致烦扰及督责廵检县尉屏除贼盗令境内清肃人户安居救荒之政各在疚心诸事预防庶无後患

殿中侍御史上官均乞复义仓疏曰臣闻贼盗之多常起於凶岁凶岁不足常生於无备备灾恤患常平义仓之设最为良法熙宁十年始讲隋唐之旧兴置义仓令人户於正税斛?一石别纳五升准备灾伤赈济不得移用法颇周密盖所敛至少所聚至多蓄之郡县而散之於民敛之少则民易以输聚之多则上足以施予蓄之郡县则凶岁有备散之於民则人情无怨此隋文皇唐太宗尝行於治平之世已试之効也元丰八年指挥诸路义仓一切废罢议者至今惜之若以为扰民则所出才二十分之一若患它用则当时已有着令又况水旱不常饥馑间有发仓廪则每苦不足行劝诱则不免强取与其施之於仓卒不若备之无事今平籴之法既已修复唯义仓之制尚未兴举臣以为义仓贮积在近民居则饥岁赈济无道路奔驰之劳费而人受实惠隋开皇中就社置仓盖以此也臣欲乞兴复义仓之法令於村镇有廵检廨舍处建立仓廪以便敛散其余例令有司更加修整以备饥岁诚非小补

哲宗时户部侍郎苏辙因旱乞许羣臣面对言事劄子曰臣伏见二年以来民气未和天意未顺灾沴洊至非水即旱淮南饥馑人至相食河北流移道路不絶京东困弊盗贼羣起二圣遇灾忧惧倾发仓廪以救其乏絶独此三路所散已近三百万斛矣异时振恤未见此比然而民力已困国用已竭而旱势未止夏麦失望秋稼未立数月之後公私无继羣盗蜂起势有必至臣未知朝廷何以待此臣窃见太皇太后陛下清身奉法与物无私皇帝陛下恭默靖慎动由礼义皇天后土照知此心而和气不应深所未喻陛下尝究其说否臣闻天气下降地气上腾隂阳和畅雨泽乃至君广听以纳下臣尽言以上上下交泰元气乃和今二圣居帏箔之中所与朝夕谋议者上止执政大臣下止谏官御史不过数十人耳其余侍从近臣虽六官之长皆不得进见而况其远者乎臣以谓羣臣识虑深浅不同其心好恶亦异故须兼听广览然後能尽物情而得事实今陛下听既不广则所行之事不得不偏听狭事偏则隂阳亢隔和气不効必然之理也臣观祖宗故事百官有司皆得以职事进对从容访问以尽其情今二圣临御四方履人主之位而谦恭退托疎远羣臣不行人主之事遂使百官不敢以职事求见臣谓宜因此时明降诏书许百官面奏公事上以尽羣情之异同下以閲人才之贤否人心不壅天道必从则久旱之灾庶几可息臣蒙国厚恩比闻诏书引咎自责避正殿损饍分命臣僚并走羣望私心踧踖不敢遑宁辄推天意人事影响之应庶几有补万一惟陛下恕其愚僭略赐采择

右司谏王觌奏乞稍贵京师常平仓米疏曰臣伏见在京诸仓粜常平米每斗六十文至六十五文省有以见朝廷不惜亏损官本而惟以利民为务也然臣窃虑贱粜如此於小民足为一时之利於国计乃非长久之策何以言之夫京师者衆大之居也生齿之繁何可胜计民所食者军粮之外则皆商贾所运自外而至也今官粜甚贱非所以致商贾也彼商贾所贩虽新米其价乃与陈米相视而低昂者也京师之民旧多食麦而今多食米以米贱故也使旁郡之米麦入京师者浸少岂长久之策哉常平米固有限不常粜也虽有时而不粜商贾亦必以为疑而不肯多致恐一旦常平害之也夫物价不独甚贵之为害而甚贱之亦所以为害故所谓常平者不欲其甚贵甚贱而已今贱常平之米为小民一时之利以疑商贾使民间无高廪陈粟以为长久之备孰为得计哉臣愚以谓不若稍贵常平之米使无定着以为令而示信於商贾也假如着令曰京师常平米一斗其价以百钱为定毋辄增损籴者若干斗以下勿拒也行之既久商贾信之则稔岁必厚畜以待价使旁郡之米麦入於京师者浸多而京师可实也贴黄京师米价稍贵则不惟可以致四方之米麦又可使京师诸军所请月粮下出於京城并畿甸诸军所请月粮不出於畿甸而入於京师也自去岁京东淮南不稔小商争籴军粮顺流而下以邀厚利岂所以实京师哉夫贱籴有限之米而外拒商贾内虚京师矣一旦罢粜则米必踊贵而益为小民之害其故何也商贾失利而民间无积粟也故去冬已尝罢粜而价遂腾踊朝廷不得已乃复粜米是其验也岂有京师生齿之繁如此而必待贱粜官米以为常而後可以致其足则为术亦疎矣故臣以谓不若稍贵常平之米使无甚贵甚贱之弊乃京师长久之利也

贴黄劝农莫如贵粟今虽未能贵天下之粟而京师贱粜何可常也臣窃闻京师军储仅支三年不可谓有蓄积矣不幸有数千里之水旱三二年之灾伤而上供不继何以为谋方且贱粜常平凶岁之备以虚京师非计也京师自去岁以来民不觉饥馑惟近日河北流民入唐邓者路由京师已於城门赈济矣今籴常平米者即非饥馑之民也

觌又上疏曰臣伏闻河北水灾郡县民多失业合用义仓及常平斛斗赈济深恐数少难以遍及阙食人户窃知措置籴便司甚有积粟见已差官变转乞於上件斛斗内先将陈次堪充吃用斛斗广行赈济其赈济事仍乞指撝提举司籴便官与转运提刑司同共管勾所贵那移斛斗之类逓相照应易为办集兼闻甚有河防城壁合行修筑若差急夫稍多即虽非水灾人户亦须困弊臣欲乞朝廷委逐司相度如内有可以召募水灾人户工役之处即亦将上件措置籴便司斛斗优与粮食召募应役其器用等依条官给庶不至多差急夫仍令水灾之民得食其力伏望圣慈详酌特赐指挥施行觌又奏为河北流民乞指挥赈济疏曰臣近见道路颇有流民每令人问当皆是河北百姓往京西逐熟亦有乞丐於路者今春耕是时而民之转徙者不得耕种则秋成无望况新陈不接之际灾伤之民尤宜存恤臣欲乞朝廷指挥下京城门抄劄流民如委是人数稍多即乞差官就城门量给口食并指挥河北监司多方赈济及借与种粮免令更有流移致河北人户减耗

贴黄流民不自京城中过者亦必不少缘河北百姓既频经水灾又每年夫役重大故岁稍不稔则轻去田闾无安土乐业之意以此若遇灾伤尤宜厚加赈恤去岁朝廷虽累有指挥赈济臣窃虑郡县官吏或未能推广圣恩致流转者不止伏望圣慈申饬本路监司督察郡县存恤灾伤之民无令失所

曾巩上救灾议曰臣闻河北地震水灾隳城郭坏庐舍百姓暴露乏食主上忧悯下缓刑之令遣拊循之使恩甚厚也然百姓患於暴露非钱不可以立屋庐患於乏食非粟不可以饱二者不易之理也非得此二者虽主上忧劳於上使者旁午於下无以救其患塞其求也有司建言请发仓廪与之粟壮者人日二升幼者人日一升主上不旋日而许之赐之可谓大矣然有司之言特常行之法非审计终始见於衆人之所未见也今河北地震水灾所毁败者甚衆可谓非常之变也遭非常之变者亦必有非常之恩然後可以振之今百姓暴露乏食已废其业矣使之相率日待二升之廪於上则其势必不暇乎它为是农不复得修其畎亩商不复得治其货贿工不复得利其器用闲民不复得转移执事一切弃百事而专意於待升合之食以偷为性命之计是直以饿殍之养养之而已非深思远虑为百姓长计也以中户计之户为十人壮者六人月当受粟三石六斗幼者四人月当受粟一石二斗率一户月当受粟五石难可以久行也则百姓何以赡其後久行之则被水之地既无秋成之望非至来岁麦熟赈之未可以罢自今至於来岁麦熟凡十月一户当受粟五十石今被灾者十余州州以二万户计之中户以上及非灾害所被不仰食县官者去其半则仰食县官者为十万户食之不遍则为施不均而民犹有无告者也食之徧则当用粟五百万石而後可以办此又非深思远虑为公家长计也至於给授之际有淹速有均否真伪有会集之扰有辩察之烦措置一差皆足致弊又羣而处之气久蒸薄必生疾厉此皆必至之害也且此不过能使之得旦暮之食耳其余屋庐构筑之费将安取哉屋庐构筑之费既无所而就食於州县必相率而去其故居虽有颓墙坏屋之尚可完者故材旧瓦之尚可因者什器衆物之尚可赖者必弃之而不暇顾甚则杀牛马而去者有之伐桑枣而去者有之其害又可谓甚也今秋气已半霜露方始而民露处不知所蔽盖流亡者亦已衆矣如不可止则将空近塞之地空近塞之地失战鬭之民此衆士大夫之所虑而不可谓无患者也空近塞之地失耕桑之民此衆士大夫所未虑而患之尤甚者也何则失战鬭之民异时有警边戍不可以不增尔失耕桑之民异时无事边籴不可以不贵矣二者皆可不深念欤万一或出於无俚之计有窥仓库盗一囊之粟一束之帛者彼知已负有司之禁则必鸟骇鼠窜窃弄锄梃於草茅之中以扞游徼之吏强者既嚣而动则弱者必随而聚矣不幸或连一二城之地有枹鼓之警国家胡能晏然而已乎况夫外有边陲之可虑内有郊祀之将行安得不防之於未然销之於未萌也然则为今之策下方纸之诏赐之以钱五十万贯贷之以粟一百万石而事足矣何则今被灾之州为十万户如一户得粟十石得钱五千下户常产之赀平日未有及此者也彼得钱以完其居得粟以给其食则农得备其畎亩商得治其货贿工得利其器用闲民得转移执事一切得复其业而不失其常生之计与专意以待二升之廪於上而势不暇乎它为岂不远哉此可谓深思远虑为百姓长计者也由有司之说则用十月之费为粟五百万石由今之说则用两月之费为粟一百万石况贷之於今而收之於後足以赈其艰乏而终无损於储偫之实所实费者钱五钜万贯而已此可谓深思远虑为公家长计者也又无给授之弊疾疠之忧民不必去其故居苟有颓墙坏屋之尚可完者故材旧瓦之尚可因者什器衆物之尚可赖者皆得而不失况於全牛马保桑枣其利又可谓甚也虽寒气方始而无暴露之患民安居足食则有乐生自重之心各复其业则势不暇乎它为虽驱之不去诱之不为盗矣夫饥岁聚饿殍之民而与之升合之食无益於救灾补败之数此常行之弊法也今破去常行之弊法以钱与粟一举而赈之足以救其患复其业河北之民闻诏令之出必皆喜上之足赖而自安於畎亩之中负钱与粟而归与其父母妻子脱於流转死亡之祸则戴上之施而怀报之心岂有已哉天下之民闻国家措置如此恩泽之厚其孰不震动感激悦主上之义於无穷乎如是而人和不可致天意不可悦者未之有也人和洽於下天意悦於上然後玉路徐动就阳而郊荒夷殊陬奉币来享疆内安辑里无嚣声岂不适变於可为之时消患於无形之内乎此所谓审计终始见於衆人之所未见也不早出此或至於一有枹鼓之警则虽欲为之将不及矣或谓方今钱粟恐不足以办此夫王者之富藏之於民有余则取不足则与此理之不易者也故曰百姓足君孰与不足百姓不足君孰与足盖百姓富实而国独贫与百姓饿殍而上独能保其富者自古及今未之有也故又曰不患贫而患不安此古今之至戒也是故古者二十七年耕有九年之畜足以备水旱之灾然後谓之王政之成唐水汤旱而民无捐瘠者以是故也今国家仓库之积固不独为公家之费而已凡以为民也虽仓无余粟库无余财至於救灾补败尚不可以已况今仓库之积尚可以用独安可以过忧将来之不足而立视夫民之死乎古人有言曰剪爪宜及肤割髪宜及体先王之於救灾髪肤尚无足爱况外物乎且今河北州军凡三十七灾害所被十余州军而已它州之田秋稼足望令有司於籴粟常价斗增一二十钱非独足以利农其於增籴一百万石易矣斗增一二十钱吾权一时之事有以为之耳以实钱给其常价以茶荈香药之类佐其虚估不过捐茶荈香药之类为钱数钜万贯而其费已足茶荈香药之类与百姓之命孰为可惜不待议而可知者也夫费钱五钜万贯又捐茶荈香药之类为钱数钜万贯而足以救一时之患为天下之计利害轻重又非难明者也顾吾之有司越拘挛之见破常行之法与否而已此时事之急也侍御史陈次升奏陕西旱乞行赈济疏曰臣窃闻陕西路今夏亢旱秋收最薄物价腾踊民食颇阙缘本路州军并监司先以秋间雨泽得时遂奏年稔今日人户阙食不敢以闻诚为未便且国以民为本民以食为天陕右之民今既阙食岂能安土弱者必散而之它路强者必啸聚而为盗矧今边庭未宁宿兵在境沿边人民若有流亡外寇之敌实深可忧臣欲乞睿旨下本路勘会如人户委是阙食即行赈济安存无令流移若本路斛?不足即多方擘划转移它路物斛应副支用不胜幸甚

时吴中大饥方议赈恤以民习欺诞敇本部料检家至户到左谏议大夫郑雍言此令一布吏专料民而不救灾民皆死於饥今富有四海奈何谨圭撮之滥而轻比屋之死乎哲宗悟追止之

时大旱着作佐郎司马康上疏言比年以来旱暵为虐民多艰食若复一不稔则公私困竭盗贼可虞自古圣贤之君非无水旱惟有以待之则不为至害愿及今秋熟令州县广籴民食所余悉归於官今冬来春令流民就食候乡里丰穰乃还本土凡为国者一丝一毫皆当爱惜惟於济民则不宜吝诚能捐数十万金帛以为天下大本则天下幸甚诏从之

历代名臣奏议卷二百四十五








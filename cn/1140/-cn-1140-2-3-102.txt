北风行怀方尔止

北风夜发猛如虎飞沙散作空中雨生米潭边老蛟怒系艇消魂望南浦浦前客舍有方生倦游词赋同马卿泰岱恒嵩归杖屦诸侯豪士争逢迎昔时见君敬亭草我方年少君未老流光一别十余春缕缕赠我长篇好醉罢秦淮旧酒楼君言逐我匡庐游蓬飞去住各无定山人又上浔阳舟浔阳帆向章门落相逢正傍滕王阁一尊未尽又开船浦云山雨悲离索方生老健多苦心清歌惨澹矜知音出门道路尽笔札直写胸怀无古今此时陈蕃亦多有周侯宋侯皆尔友【时周伯衡宋其武并官南州】洪都谷贱官俸廉扁舟百石还能否多君好古存典型白眼却向东湖青荒郊苦问云卿圃废渚冥搜孺子亭六月王师移铁骑穷秋络绎将军至满眼江山牧马塲潦倒孺冠置何地秪今行路天下难莫讶乘车无肺肝乌鹊西飞雁飞北江枫渚荻皆凋残秣陵草堂闲复闲残樽旧帙开心顔眼前万事还山好归去青谿明月湾


答山东抚院李渐庵言吏治河漕


辱华翰，所示具尽事理，读之无厌。窃闻致理之要，在于安民。欲民之安，责在守令。今主上年虽冲幼，已知注心邦本。然而上泽未能下究，下隐未能上通者，则以吏治欠核，而骫权挠法之豪，诡御窃辔之奸，鲠乎其中故耳。《易》卦：颐中有物，必啮之而后合。故今振举纲维，精核吏治，章之以雷电，悬之以象魏，要在啮其物、去其鲠，使上泽得以下究，下隐得以上通而已。

二州佐既堪其任，何爱两知县，而不以劝天下之能者？且提调学校，特县令下事耳。当此羆邑，民救死不赡，奚暇治礼义哉！况上有府佐，下有学官，岁时考校，亦自不妨也。

鬻爵诚为弊政，昨计部稍去太甚者，然未能尽拔根株。俟一二年后，将盐法、屯田经理就绪，内外储蓄少充，当尽罢之。考成一事，行之数年，自可不加赋而上用足。今计开纳所入，岁不过四十万，稍加剂量，致此固无难也。

向承教胶河事，时方议凿泇口，未遑论也。今泇口既罢，刘、徐二司空复议及此，适与公议合，故特属之。望公协恭熟计，共济此事。

仆以浅薄，谬膺重寄，主上虚己而任之。自受事以来，昼作夜思，寝不寐，食不甘，以忧国家之事，三年于此矣。今朝廷大政，幸已略举。惟漕河、宗室，未得其理。宗室事巨，不敢轻动，尚当有待，漕河则宜及今图之。了此一二大事，仆即纳管钥，稽首归政，乞骸而去矣。千金之裘，非一狐之腋，所望海内英哲，共助不逮。






○谏将杀栎阳尉魏礼臣表

臣伏见栎阳县尉魏礼臣，为断河池县令崔文康事失情，奉敕解任，礼臣不伏，诣堂上表，称御史阿曲，请更推问。若一事有虚，乞戮都市。大理奉敕，更为勘当。今大理奏礼臣枉御史不阿，敕令依其折辩，赐以极法。伏寻礼臣断事乖僻，止合解免，不知甘罪吞声，更复上闻天听。恩敕重问虚实，乃确执不移，论其愚蔽，朝野同忿。然陛下君临万，子爱苍生，一无失所，载怀夕惕，矜愚泣罪，帝王盛事。至如礼臣横诉，止当上表不实，律有明条，今便赐以极刑，恐伤过重。且死者不可复生，断者不可重续，纵欲思愆改谬，安可得乎？所以矜狱念刑，历代斯重。又闻礼臣母氏，年齿极高，馀生垂迫，前途无几，一旦逢此，情何可言？伏惟陛下日昃忘劳，申理冤屈，所以四方士庶，咸凑阙庭。今欲遂杀礼臣，悠悠之徒，惟言礼臣上表被诛，不知愚昧获死，後有欲自理者，必怀此惧，恐容纳之道，或有所亏。谨以奏闻，伏听敕旨。


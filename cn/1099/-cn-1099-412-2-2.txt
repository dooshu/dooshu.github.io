○條議閱視事宜以圖實效疏 【 閱視事宜】

臣惟天下之事、怠于因循、奮于振作、至振作之中而行以安靜省約、則尤善之善者。日者　皇上允閱邊之請、而又戒以勞擾、可謂洞見利弊矣、第所謂勞擾葢有數端、臣窃嘗有慨于心、顧思以為此奉差者事也、人之欲善、誰不如我、奈何以謭劣之見、從旁談其短長、而又復思事乃王事也、疆場之憂、不遺漆室、行者效其力、居者畢其愚、于臣職亦無不可言、即言之無奇、又何敢匿其欵啟之明、不一陳于前耶、除綜覈之法、作用之能、顧人精神智慮何如、不敢妄議外、其有積習常弊所當議者、用是列為六條有裨邊計、伏乞　聖裁、

一曰杜私交、臣聞綜覈之舉、公則明私則闇、人之智故不相遠也、惟以私情撓之、則顧體面、隨嘱托、而法為情骫耳、不思閱邊何事而可緣此以養交哉、往者差臣未行、則地方官或投書啟或用稟揭、通于京師而又至也則有宴會下程、行也則有謝儀祖餞豊盈腆厚、深相結也、夫既與之結。即與之狎。既與之狎。安得不為之地。有相綢繆殷勤、而能明目張胆。摘發其非者乎。此公私不兩立之說也。臣乞嚴旨禁之、命下之日、門書廻避、不接私書、如前數事、地方官行之、與差官受之者、皆以不典論黜、則私交絕而公道顯、即有弊端、可勁氣覈之矣、此閱邊第一當革者也。伏乞聖裁、

二曰省供應、今邊事至急矣、明主旰食、舉朝蒿目、此非人臣忘寢與食時乎、乃曩者閱邊一行經過、有司為之豐酒食、餙傳舍、鋪張玩器、至糜費矣、而戚繼光一鎮、凡用奇花排列、至二百金、他可至也、行者又不自愛、多携伶人游客、至數十人、日夕酣歌、流連光景登高覽勝、伐鼓飛觴、此何等時、何等事、而淫靡至此且費何從出、非剝軍民之脂膏乎、閱邊以厚邊也、而剝以自奉、其猶人哉、至于差臣所至、司道委官、駢閴隨從、地方館穀、暴費無涯、盖差臣費者十一。而隨行費者十六七矣。尤可恨也。臣乞嚴旨禁之、如前數事、地方官奉之、與差臣受之者、皆以不簡論黜、仍不許多帶司府官以滋供應。則縻費省而風采振矣。伏乞聖裁

三曰革京書、差臣出也、所藉以計筭錢粮。行移作稿。書寫本章。必有吏書矣。此輩固雅非良善也。一聞差官。多方鑽刺。乃有積歲棍徒。罷閒官吏。凡內地按臣皆此輩為在旁之蠹賄求有力者。深相嘱託。既得相隨。惟思詐騙。假以傳洩語言。改移賢否冊籍也。故使駁查申詳也。索其差錯。賄而入。即罪可為功。賄而遲。即功可為罪。盖有鑽隙相通。鑿墻置賄者。神奸秘計。玩弄差臣于掌股。而顛倒武臣。索之重賄。不饜不止。差臣固不能萬目防之也聞向閱邊。盖有以勘黜縣丞問革監生充書辦者。藉令不圖重賄。肯甘此乎。此其為害行奸。權重于差臣。而軍官陰奉之亦甚于差臣之可畏軍國重事。乃為此輩囊篋。興言及此。可為扼腕。敢乞嚴旨禁之、京中書辦一人不許帶領、書寫本章、則取之撫按、書筭行移、則取之司道有司、此輩在在固不乏也。然比之京中者。稍收歛矣、至于題奏本章。即字樣小差、亦望　皇上寬宥。盖寧負小失。去此大奸。固一愉快也。伏乞　聖裁

四曰慎委官、盖曩者一人兼閱數鎮、勢不能徧也、于是則有委查之官、大城巨鎮、差臣自閱之、其餘城堡則司道府佐代之、稽查諸臣、不謂盡不賢也、然彼自有職視轉委稍輕矣。勿論鹵莽報完。不肯殫其精力。即精且覈矣。而地方文武官。雅故所狎習也。督撫臣。雅故所趨奉也。一旦發其弊。投鼠不忌器耶。此猶賢者也。闒葺者流。則又徹藩籬。抱苞苴。縱容書吏。交通関節。掩玷匿瑕。為之周旋。以施德于地方。冀食其報。地方官多方科歛以充之。功罪未明。而軍民巳大擾矣。夫人主憤邊臣之虛浮而不之信也。故委耳目之臣查之。乃奉命者復不自查而委之各官。各官復為地方官籠絡。臺憲奉使率多如此而相遁相欺。以文避法。則閱邊之舉。猶然地方官為政耳則何貴差官以查之。又何貴移按臣所查而改差也。今一邊一員。有何不徧。而復踵舊習。臣乞嚴旨禁之、城堡大小。必須親閱。不許轉委諸官。至于事當推勘。勢難徑行者。亦須慎擇風力剛方者使之。有敢仍前濫委苟且了事者。以不職論黜。則必躬必親。私黨破而綜覈真矣。伏乞　聖裁、

五曰處公費、夫閱邊者數軍實也、兵食有冊、戎器有冊、以致批申牌票、無論衙門大小、皆須紙劄工食充之。費甚多也。軍官以科歛為業。無事尤藉口剝削。而况當此公費。歛益橫也。故一遇提查。即行科歛。不曰紙劄。即曰打點。用者一。科者十。冊未上而家肥矣。軍士苦貧、數取數奉而不能給則叩月餉足之、此無異扼其吭奪之食也、是閱邊之舉。徒為武弁開利孔。而貽卒伍禍基耳、無惑乎一遇稽查、疾首稱苦臣乞冊籍可省者一切免造、但取底劄簡查、至不可巳者、敕下兵部轉行巡撫巡按官量其城堡軍卒大小多寡、計費而為之處、干應動錢粮內支派、大抵寧使有餘。毋使不足。差臣將至。領而用之。事畢免其稽查。敢有指稱公用科歛一錢一物者。從重究治。則騙局塞而戎士甦矣。此似小節然于軍伍便甚、伏乞　聖裁、

六曰略粉餙、古者戎政謂之軍容。但取精堅。不求觀美。圖實用也。今軍官沿襲久矣。平居敝甲凋兵。十不一全。慢不修整。一聞閱視。急為粉餙。此但可不知兵與好諛者修畫樓櫓。造治旗幢。錞鉦笳鼓。煥然一新。所費皆出于下。而又使之礪甲鍜兵。朱綅韎韋。竭費以餙之。差臣未至而半歲之餉盡矣。且非有實用也。譬之病者肌骨痿痺、手足惰窳。乃徒衣文繡。塗粉澤。何益乎。故凡粉餙鮮明者。皆平素不精。而掩耳目于一旦者也臣乞敕下兵部先行邊鎮、一應兵甲城池、十分破壞者。從實修理。至于堅壯未毀者。止照本色待查。閱視諸臣。務求實用城不必赭垔。要之深厚。兵不必耀目。要之精好。有敢指以修理。恣行科泒。并粉餙虛文者。定以不職論黜則軍實精而下不擾矣。伏乞　聖裁、

皇明經世文編卷四百十二終








方副使豪四首

【故国】

故国春犹好，晨风送马蹄。

四山花气杂，万窦水声齐。

旧木莺初出，新菑犊正肥。

老翁闲倚杖，白发照清溪。

【送章子发至雷岭】

山中春独早，枕上雨初晴。

泉响妨人语，花明照客行。

野老杯盘洁，溪风杖屦轻。

孤琴余万里，此别最关情。

【赠陈生】

老农深住石溪傍，赤日蒙君过草堂。

若问生涯无可答，梅天犹有晒书忙。

【常山卧雪亭】

卧雪常山馆，孤吟气转雄。

若逢洛阳令，闭户不相通。


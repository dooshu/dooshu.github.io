○谏令突厥入仗驰射疏

臣闻鸱不鸣，未为瑞鸟；猛武虽服，岂齐仁兽。是由鬼性毒行，久务常积故也。今夫突厥者正与此类，安忍残贼，莫顾君亲。陛下持武义临之，修文德来之。既忄威灵，又沐声教，以力以势，不得不庭。故稽颡称臣，奔命遣使。陛下乃能收其倾效，杂以从官，赴封禅之礼，参玉帛之会。此德业自盛，固不可名焉。因复诏许侍宸游，召入禁仗，仰英姿之四照，送神艺之百发。恩意俱极，诚无得逾焉。乃更赐以驰逐，使操弓矢，竞飞镞於前，同获兽之乐。是屑略太过，未敢取也。虽圣胸豁达，与物无猜，而愚心徘徊，与时加栗。傥此等各怀犬吠，交肆盗憎，荆卿诡动，何罗窃至，逼严跸，稍冒清尘，纵即殆元兕，墟幽土，单于为醢，穹庐为ㄜ，何塞过责。特愿陛下勿复亲近，使知分限，待不失常，归於得所。此谓回两曜之鉴，祛九宇之忧，孰不幸甚。

刘彤

彤。开元时官右拾遗。


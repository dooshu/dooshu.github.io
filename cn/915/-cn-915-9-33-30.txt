◇萧让太傅相国齐公十郡九锡表

备九锡之礼，非常之册，分天而降，冠古之典，开河而出，遥然以惭，魂交象魏。臣闻日月权舆，二仪所以克灵，君臣设极，三统所以式固，惟生与位，谓之大宝，辨诸文而尊卑既炳，观群龙而贵贱可正，虽复殷因於夏，王资於帝，至乎建侯分职，体国经野，其揆一焉。是以二周之始，山河愈广，两汉之初，封赏弥盛。然表东海者，实牧野之日，瞻鲁邦者，乃负图之辰，西都英相，信命世之功，关中上宰，亦龛乱之力，鬯彤弓，本西伯之赏，虎贲戎路，又晋公之典。若乃衣裳盟会，九合一匡，犹惭其德，斯礼也。（《艺文类聚》作犹暂於斯礼也）臣实鄙才，靡识大体，徒以忠贞为概，而劳不足铭，虽以丹素为诚，而功无可勒，岂有经天纬地之略，探隐寂之智哉？抑亦何术以堪盛休，是以鉴云际而怀古，凭轩幌而未宁也。伏惟陛下，神华驭世，理无不镜，赐臣待谤今职，守其私满，则天下有道，庶人不疑矣。（《本集》，《艺文类聚》五十三。）


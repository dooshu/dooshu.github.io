进帝鉴图说疏


臣等闻商之贤臣伊尹告其君曰：“德惟治，否德乱。与治同道，罔不兴；与乱同事，罔不亡。”唐太宗曰：“以铜为鉴，可正衣冠；以古为鉴，可见兴替。”臣等尝因是考前史所载治乱兴亡之迹，如出一辙。大抵皆以敬天法祖，听言纳谏，节用爱人，亲贤臣，远小人，忧勤惕厉即治；不畏天地，不法祖宗，拒谏遂非，侈用虐民，亲小人，远贤臣，般乐怠傲即乱。出于治，则虽不阶尺土，民之力，而其兴也勃焉。出于乱，则虽藉祖宗累世之资，当国家熙隆之运，而其亡也忽焉。譬之佩兰者之必馨，饮酖者之必杀。以是知人主欲长治而无乱，其道无他，但取古人已然之迹，而反己内观，则得失之效，昭然可睹矣。

仰惟皇上天纵英资，光膺鸿宝。孜孜诵习，懋殷宗典学之勤；事事讲求，迈周成访落之轨。海内臣民，莫不翘首跂足，想望太平。臣等备员辅导，学术空疏，夙夜兢兢，思所以佐下风效启沃者，其道无由。窃以人求多闻，事必师古。顾史家者流，亡虑千百，虽儒生皓首，尚不能穷，岂人主一日万几，所能遍览？乃属讲官臣马自强等，略仿伊尹之言，考究历代之事。除唐、虞以上，皇风玄邈，纪载未详者，不敢采录。谨自尧、舜以来，有天下之君，撮其善可为法者八十一事，恶可为戒者三十六事。善为阳为吉，故用九九，从阳数也。恶为阴为凶，故用六六，从阴数也。每一事前，各绘为一图，后录传记本文，而为之直解，附于其后。分为二册，以辨淑慝。仍取唐太宗以古为鉴之意，僭名《历代帝鉴图说》，上呈睿览。昔班伯指画屏以谏，意专戒惩；张九龄《千秋金鉴》一书，词涉隐讽。今臣等所辑，则美恶并陈，劝惩斯显。譬之薰莸异器，而臭味顿殊；冰镜澄空，而妍媸自别。且欲触目生感，故假像于丹青；但取明白易知，故不嫌于俚俗。虽条目仅止百余，而上下数千年理乱之原，庶几略备矣。

伏望皇上俯鉴愚忠，特垂省览。视其善者，取以为师，从之如不及；视其恶者，用以为戒，畏之如探汤。每兴一念，行一事，即稽古以验今，因人而自考。高山可仰，毋忘终篑之功；覆辙在前，永作后车之戒。则自然念念皆纯，事事合理。德可媲于尧、舜，治将埒于唐、虞。而于万世之下，又必有愿治之主，效忠之臣，取皇上今日致治之迹，而绘之丹青，守为模范者矣。

（隆庆六年十二月十八日奉圣旨：览卿等奏，见忠爱恳至。朕方法古图治，深用嘉纳，图册留览。还宣付史馆，以昭我君臣交修之义。礼部知道。）






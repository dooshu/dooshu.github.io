○虜酋勢刼熟番疏 【 撫處賓酋】

准兵部咨、該廵按陝西監察御史董石題、稱虜酋賓兔同男阿赤兔、帶領部落一千餘騎、欲要搶番索賞等因、本部議擬、西虜撫市之機在宣大而不在陝西移咨宣大總督。轉行順義王俺答。嚴諭賓兔。安分遵守。不許侵擾番漢、以絕覬覦之心、等因題奉　欽依、備咨前來遵行間、又節淮兵部咨、為酌議西虜均撫賞、昭恩信、順夷情、以永邊利事、該總督陝西三邊右都御史石、題稱河西之虜、有住牧大小松山者。乃賓兔部落。有往來搶掠西海者此俺答之少子丙兔也乃河東套內部落。住牧者利在互市。往來者利在撫賞。今賓兔就市于寧夏。妥便無議不必另立市塲。祗緣西行虜眾、經過甘鎮地方。苦無撫賞。以故求乞紛紛等情、等因到臣、巳經備咨兵部知會、查照去後、今准前因、除臣又行選差通官傳諭去訖、三年四月初六日順義王差有通事土忽智等來見臣、約請進馬之期、臣即面譯曉諭曰、汝順義王節年受　朝廷撫賞之恩、天高地厚、即今各部頗遵約束、惟西海賓兔不服禁約、屢行侵擾、今又遠掠西番、聲言入犯松潘等處、意欲何為、你順義王若不早行嚴禁、則汝數年忠敬之名、都被此酋所壞、貢市之利恐不可復得、汝家之禍、自此始矣、土忽智等當亦心服、言曰、賓兔非敢搶松潘、盖因數年西搶、今年都回、遂遠搶生番、凡係属　中國之番、都不敢有犯、且賓兔非敢故違、只因甘肅不准開市、寧夏又路遠、往返艱難無利、彼見諸部頭目、都有定所、惟此一酋無定、故如此、若甘肅地方。縱不開大市。但得撫賞得宜。彼即安心聽從。不然恐順義雖禁約。亦不能盡制也。臣聽其言、亦似有理、窃計虜情亦不過如是、除再三申告、又附書令其歸諭外、臣窃惟北虜自上世以來、非冠帶之國、　正朔所不及、侵凌寇暴、歷代苦之、苟能款服、制其寇掠、惠　中國以安四方、古之人所竭心力而圖之者也今者伏遇　先帝聖德遠被　陛下神武昭布　天厭夷虐哀我邊人、二三黠酋、自俺答而下、莫不稽首委命下吏、聽受撫賞、　陛下不以為過、每從優錫、許臣等便宜酬應、不敢有貳、若是者豈真與之約與國、結鄰好哉、誠以犬豕豺狼、兇頑啖噬、幸其委命誠得而羈縻之、為邊人請旦夕之命、使邊臣得效修守之力、輯寧封域、以仰舒　陛下北顧之憂、臣等所以昧死而為之者也、比來諸酋各有定所、受我豢畜、莫有異志、而賓兔者止緣甘肅之市、迄今無定、寧夏路遠、往返艱難、故猖狂如此、夷虜愚頑、志切貪慾、作此舉動、外示強悍而實內懷冀望。當此之時、虜志未定、若能察其機而先事圖之、彼宜無不聽從之理、且西虜諸部、數年西搶、在巢者無幾、今且悉回矣、徒眾既多、奸計日生、失此機會、不為一處、以收其心、而奪其氣、使不肖之志日益堅固、為害將多、臣雖日諭俺答、恐亦無益、况事體人情、不甚相遠、彼有望我之心、我無綏來之策、而徒區區于傳諭禁約之間、將為再三之告、非所以重　中國之威信、而孚遠人之觀聽也、譬之養獸然。熊虎既馴乃不能擾一狼。而使之觸藩籬而生獸心。非計之得者若以此酋奸詐反覆。不當撫處則又宜明示棄絕。嚴兵拒戰使一大創。不敢復逞。似不當蓄疑顧慮。自失機會為也。夫兵凶戰危、聖人不得巳而用之、昔人有言、用兵諸將之利。非國之福。况未必為諸將利。臣又以為此事不可不深長思也。至于松潘之事、或係諸酋西搶而還、合勢遠掠、生番恐而投順、虛喝我以先聲、熟番愳而急援、預控我以膚愬、未可知也、况蜀徼天險。有番人以間之。此虜豈能即深入為寇。脩險阨以嚴戰守、撫番人以為屏翰、該部之矢?見畫、撫臣之經略、無不至當、又何過慮之有、夫封疆之事、各有專責、臣以愚陋、何敢輕肆瞽說、為出位之謀、以干不韙之誅、但准部咨奉　欽依有行臣傳諭之責、窃以此事、臣遵奉　德意、往復曉諭、至于再、至于三矣、設若今三諭之後賓兔之違擾不巳、西鎮之奏報又至、不但謂臣傳諭之無實、而且謂俺答禁約之無效、夷虜之情事、既不能以自達、而中外之疑慮日增、邊境之事漸致轇轕矣、夫天下之事、理以主之勢以行之、情以察之、鮮無不濟、今夷情大可見、而撫馭之權又在我、任事極難撫議初成之時蔡給事等論方王甚急斷而行之、于理亦無大繆、不然者在西鎮諸臣加之意耳

皇明經世文編卷之三百二十終








○马氏女雷五葬志

马室女雷五，父曰师儒，业进士。雷五生巧慧异甚，凡事丝纩文绣，不类人所为者，余睹之甚骇。家贫，岁不易衣，而天姿洁清修严，恒若簪珠几，衣纨，寥然不易为尘垢杂。年十五，病死。后二日，葬永州东郭东里。以其姨母为嫂于余也，将死，曰：“吾闻柳公尝巧我慧我，今不幸死矣，安得分之文志我于墓？”其父母不敢以云。葬之日，余乃闻焉，既而闵焉。以攻石之后也，遂为砂书元砖，追而纳诸墓。


大角湖改修石路引

大角湖改修石路引[33]

有为江、广、福三省扼要之地，曰“下坝虚”，入长潭而至下坝墟六十里，则三省通衢也。其为道也，绕山沿河，高者平之，窄者拓之，而砌以石，盖几经平治而至于今，而使行人无崎岖之叹，则前贤之功之不可没也。独中间有所谓“大角湖者”，地最低洼，几与河平，河干水落犹可以履道坦坦；大雨时，行则水深没膝，行者已不免有戒心，若或河流盛涨，则且有灭顶之虞。两崖相隔，只百十丈，今人至此，辄唤奈何。有自崖而返而已；不然则绕道岩巅，升降危急，劳艰万状。徒步且然，负且担者可知，乘舆骑马，更无论矣。且上下旅宿皆在五六里之遥，日暮雨昏，行李（旅）尤为狼狈。若改道由山之麓，叠石垒灰，沿堤岸而行其上，则此险可以避，此亦前贤之有待于后人竟其功者也。然估计虽仅百十丈，灰石工力之费颇为浩大，非集众力固不为功。岁丙午之春，鄙人以劝学道出此间，测观地平，知非改道不可过下坝，曾与商界诸君言之，今者众议属同，属鄙人一言为引。夫天下之事之成，无论大小，固非仅托诸空言已也。如求实事，则财力为先，下坝商界诸君魄力雄厚，其能力任此事之成当不待言；所愿十方善士，慷慨解囊，襄成此举，徒此移卑就高，化险为平，来者于于，往者喁喁，则好善诸君子之大愿力，（令）人天欢喜，磨崖勒名，当与此三省通衢永垂不朽矣！

光绪丁未夏丘逢甲谨引






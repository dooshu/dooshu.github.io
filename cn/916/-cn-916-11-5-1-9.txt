【洛阳道二首】

绿柳三春暗。红尘百戏多。车门向金马。南陌接铜驼。华（文苑作叶。）轩翼葆吹。飞盖响鸣珂。潘郎车欲满。无奈掷花（文苑作如。）何。（○本集一。文苑英华百九十二。《乐府诗集》二十三。《诗纪》一百。）

洛阳驰道上。春日起尘埃。濯龙望如雾。（本集作水。文苑同。又注。一作雾。乐府云。一作水。）河桥渡似雷。闻珂知马蹀。傍□（本集作幔。）见甍开。相看不得语。密意眼中来。（○同上）


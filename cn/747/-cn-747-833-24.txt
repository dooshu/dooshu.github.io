○册淑妃为皇后文

维乾元五年岁次戊午四月庚子朔二十七日丙寅，皇帝若曰：惟王法天，惟后象地。统理之道，相须而成。秉阳虽系於昭垂，养物必资於厚载。处大伦而克正，与元化而同光。上赞君临，旁资妇道。远徵百代，咸本六经。而礼旷累朝，位虚中壶。严怵惕，玉赍无所进之人。内令寂寥，彤管有不书之史。兴废之重，作配实难。咨尔淑妃何氏，柔既可观，俭皆中度。外言罔入，懿则自成。处闲房而椒亦蜚声，御众妾而木能逮下。洎邦家多难，辅佐克勤，每见求衣，未尝安寝。先知旰食，不视晨羞。欲齐京室之贤，罔慕长秋之盛。劳谦之报，降福是宜。乃顾皇储，仍因子贵。公卿来讲，龟筮斯从。实上帝之所嘉，讵朕心之可抑。今遣某官某持节册尔为皇后。於戏！极位正名，居尊齐体。典一申而百神听，礼一行而万国欢。恐惧可以保其名，齐庄可以守其位。往司阴教，以永天休。








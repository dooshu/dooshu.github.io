○禮部駁改殿門名議 【 請勿改殿門名額】

殿門名□當時頗多主改從舊者王弇州疏亦然

天子正朝之殿。所以臨御萬邦。其名義實至重。我　皇祖締造之初。名以奉天。葢用明王奉若天道之意先帝因天心示變。革故鼎新之餘更曰皇極。葢取洪範皇建其有極之意為義並精。所包皆廣。至于他殿閣名額先後雖殊。意各有當。夫　皇祖為剏業垂統之聖君　先帝實中興禮樂之英主。凡有制作。莫不仰順天心。遠稽古訓皆非臣下所敢輕議但竊見我皇上御極以來、善繼善述、因革得宜、凡事關典禮綱常、安危治亂、遺詔所載者。俱次第釐正。其遺詔所未及。無俟更張者。則率循成憲。不愆不忘。葢釐正者。所以新一時更化之宜。而率循者。所以存三年無改之義。聖明舉措。高出千古。若殿門等額遺詔未載關係頗緩今使於　先帝山陵甫畢之後。一旦舉而盡更之竊恐　皇上純孝之心。有所未忍。臣等以為仍遵舊名為當。

皇明經世文編卷之三百十一終








卷二十八

钦定四库全书

历代名臣奏议卷二十八

明　杨士奇等　撰

治道

唐肃宗时元结被召诣亰师自以始见轩陛拘忌讳恐言不悉情乃上时议三篇其一曰议者问往年逆贼东穷海南淮汉西抵函秦北彻幽都丑徒狼扈在四方者几百万当时之祸可谓剧而人心危矣天子独以匹马至灵武合弱旅鉏强寇师及渭西曾不踰时摧锐攘凶复两京收河南州县何其易邪乃今河北奸逆不尽山林江湖亡命尚多盗贼数犯州县百姓转徙踵系不絶将士临敌而奔贤人君子遁逃不出陛下往在灵武凤翔无今日胜兵而能杀敌无今日财用而百姓不流无今日爵赏而士不散无今日朝廷而贤者思仕何哉将天子能以危为安而忍以未安忘危邪对曰此非难言之前日天子恨愧陵庙为羯逆伤污愤怅上皇南幸巴蜀隐悼宗戚见诛侧身勤劳不惮亲抚士卒与人权位信而不疑渴闻忠直过弗讳改此以弱制强以危取安之繇也今天子重城深宫燕和而居凝冕大昕缨佩而朝太官具味视时而献太常备乐和声以荐国机军务参筹乃敢进百姓疾苦时有不闻廏刍良马宫籍美女舆服礼物休符瑞谍日月充备朝廷歌颂盛德大业听而不厌四方贡赋争上尤异谐臣顐官怡愉天顔文武大臣至於庶官皆权赏踰望此所以不能以强制弱以未安忘危若陛下视今日之安能如灵武时何寇盗强弱可言哉其二曰议者曰吾闻士人共自谋昔我奉天子拒凶逆胜则国家两全不胜则两亡故生死决于战是非极于谏今吾名位重财货足爵赏厚勤劳巳极外无仇讐害我内无穷贱迫我何苦当锋刃以近死忤人主以近祸乎又闻曰吾州里有病父老母孤兄寡妇皆力役乞丐冻馁不足况於死者人谁哀之又闻曰天下残破苍生危窘受赋与役者皆寡弱贫独流亡死徙悲忧道路盖亦极矣天下安我等岂无畎亩自处若不安我不复以忠义仁信方直死矣人且如此柰何对曰国家非欲其然盖失於太明太信耳夫太明则见其内情将藏内情则罔惑生下能令必信信可必矣而太信之中至奸尤恶之如此遂使朝廷亡公直天下失忠信苍生益寃结将欲治之能无端由吾等议於野又何所及其三曰议者曰陛下思安苍生灭奸逆图太平劳心悉精於今四年说者异之何哉对曰如天子所思说者所异非不知之凡有诏令丁宁事皆不行空言一再颇类谐戏今有仁恤之令忧勤之诰人皆族立党语指而议之天子不知其然以为言虽不行犹足以劝彼但劝在乎明审均当而必行也天子能言巳行之令必将来之法杂徭弊制拘忌烦令一切蠲荡任天下贤士屏斥小人然後推仁信威令谨行不惑此帝王常道何为不及帝悦曰卿能破朕忧擢右金吾兵曹参军

代宗时左拾遗独孤及上疏陈政曰陛下屡发德音使左右侍臣得直言极谏壬辰诏书召裴晃等十有三人集贤殿待制以备询问此五帝盛德也然顷者陛下虽容其直而不録其言所上封皆寝不报有容下之名而无听谏之实遂使谏者稍稍自钳口饱食相招为禄仕此忠鲠之人所以窃叹而臣亦耻之十室之邑必有忠信况朝廷之大卿大夫之衆陛下选授之精欤假令不能如文王之多士其中岂不有温故知新可懋陈政要而亿则屡中者陛下议政之际曾不采其一说尧之畴咨禹之昌言岂若是耶昔尧设谤木於五达之衢孔子曰以能问於不能以多问於寡然则多闻阙疑不耻下问圣人之心也愿陛下以尧孔心为心日降清问其不可者罢之可者议於朝与执事者共之使知之必言言之必行行之必公则君臣无私论朝廷无私政陛下以此辨可否於献替而建太平之阶可也师兴不息十年矣人之生产空於杼轴拥兵者第馆亘街陌奴婢厌酒肉而贫人羸饿就役剥肤及髓长安城中白昼椎剽吏不敢诘官乱职废将墯卒暴百揆隳刺如沸粥纷麻民不敢诉於有司有司不敢闻陛下茹毒饮痛穷而无告今其心顒顒独恃於麦麦不登则易子齩骨矣陛下不以此时厉精更始思所以救之之术忍令宗庙有累卵之危万姓悼心失图臣实惧焉去年十一月丁巳夜星陨如雨昨清明降霜三月苦热错缪颠倒沴莫大焉此下陵上替怨讟之气取之也天意丁宁谴戒以警陛下宜反躬罪已旁求贤良者而师友之黜贪佞不肖者下哀痛之诏去天下疾苦废无用之官罢不急之费禁止暴兵节用爱人兢兢乾乾以徼福于上下必能使天感神应反妖灾为和气矣

德宗时中书侍郎同中书门下平章事陆贽奏曰前日顾少连奉谕密旨每於延英对卿缘有诸人言不得尽中间卿所奏去冬荐人实缘对赵憬执论所以有言相拒亦不是阻卿之意若有要便事但依前者意旨自手疏密封进来卿又频与苗粲进官朕未放过恐卿未知朕意此人即苗晋卿之子晋卿往年摄政曾有不臣之言又诸子皆与古帝王同名意甚不善缘非诸子之过不欲明行斥逐终是不合令在朝廷卿宜密知此意苗粲兄弟并改与在外闲僻处官仍不得令近兵马者猥蒙天慈屡降深旨慰眷稠叠诲谕周详骨肉之恩无以加此士感知已尚合捐躯臣虽孱微能不激励至於弥纶庶绩督课羣官始终不渝夙夜匪懈是皆常分曷足酬恩自揣凡庸之才又无奇崛之効唯当输罄忠节匡辅圣猷衆人之所难言臣必无隐常情之所易溺臣必不回固然贞心持以上报此愚夫一至而不易者也惟明主矜亮而保容之顷以去冬荐人频於街衢披诉既是准制许集理合量才授官进拟再三未蒙允许伏虑事转淹滞所以因对奏陈懵於忖量推理辄发以赵憬与臣并命俱掌枢衡参奉谋猷事当无间不知避忌轻黩宸严陛下特宥惷愚曲加奨导宠遇踰等恩私倍常顾惟何人叨幸若此偶有所见敢不尽言是彰无隐之诚以申上报之分臣闻王者之道坦然着明奉三无私以劳天下平平荡荡无侧无偏所谓三无私者如天之无私覆也如地之无私载也如日月之无私照也其或有过如日月之有蚀焉过也人皆见之更也人皆仰之日月不疾於蔽亏人君不吝於过失亏而能复无损於明过而能改不累於德昨者臣所奏惟有赵憬得闻陛下以至劳神委曲防护是於心膂之内尚有形迹之拘职同事殊鲜克以济恐爽无私之德且伤不吝之明夫元首股肱义实同体谘询献纳一日万机宣之使言犹未尽意言若有阻意何由通啓沃既难机务斯壅虽荷绸?之顾实增旷废之忧仰希圣聦更赐裁处苗粲少以门子早登朝班历拾遗补阙起居员外郎中前後二十余年温恭有加恪慎无怠端敏足以守职文学足以饰身详其器能堪处近侍陛下以粲先父常有过言名子之方又乖义类不忍明加斥黜但令改授外官伏以理国化人在於奨一善使天下之为善者劝罚一恶使天下之为恶者惩是以爵人必於朝刑人必於市惟恐衆之不覩事之不彰君上行之无愧心兆庶听之无疑议受赏安之无怍色当刑居之无怨言此圣王所以宣明典章与天下公共者也奨而不言其善斯谓曲贷罚而不书其恶斯谓中伤曲贷则授受不明而恩幸之门啓中伤则枉直莫辨而谗间之道行此柄一亏为害滋大凡是譛愬之辈多非信实之言利於中伤惧於公辩或云岁月已久不可究寻或云事体有妨须为隐忍或云恶迹未露宜假他事为名或云但弃其人何必明言责辱词皆近於情理意实苞於矫诬伤善售奸莫斯为甚伏惟圣鉴之下必无浸润之流然於称毁之言不可不辨赏罚之典不可不明陛下若以晋卿迹实奸邪粲等法应坐累则当公议典宪岂令隂受播迁陛下若察晋卿见诬又知粲等非罪则合随手奨用不宜降意猜访今忽不示端由但加斥逐谓之抡材则失序谓之行罚则无名徒使粲等受锢於圣朝晋卿衔愤於幽壤以臣蔽滞未见其宜夫听讼辩谗贵於明恕明者在验之以迹恕者在求之以情迹可责而情可矜圣王惧疑似之陷非辜不之责也情可责而迹可宥圣王惧逆诈之滥无罪不之责也惟情见迹具词服理穷者然後加刑罚焉是以下无寃人上无?听苛慝不作教化以兴晋卿起自文儒致位台辅能以谦柔自处故为三朝所推当谅闇之辰摄冢宰之任是将备礼岂是擅权安肯露不臣之言招覆族之衅虽甚狂险犹应不为矧伊老臣寜忍及此假有忍人之意其如言发祸随求之以情既无端验之以迹又无兆宜蒙昭恕理在不疑又自陛下御极已来粲及兄丕皆历清近若以旧事为累岂复含容至今恐有无良之徒增嫉丕粲兄弟构成飞语务欲挫伤大抵任重势疑易生嫌谤以周公之圣不免流言霍光之忠亦遭告讦向非成王觉寤昭帝保明则二主之德美不传二臣之寃诬莫辩陛下追怀往事得失岂不相远哉後之视今固亦如此凡所举措安可不详伏愿少留睿思特加省察斯实羣臣庶免於戾岂唯苗氏一族存殁幸赖而已乎少连又向臣说云圣旨察臣孤直犹谓清慎太过都絶诸道馈遗却恐事情不通如不能纳诸财物至如鞭靴之类受亦无妨者伏以货贿之利耳目之娱人间常情孰不贪悦况臣性实凡鄙宁忘顾私家本窭贫安能无欲所以深自刻慎勉修廉隅者盖由负戴厚恩尸窃大任既不克导扬风教致俗清淳又未能减息征徭济人穷困若无耻惧更啓贿门是忘忧国之诚仍速焚身之祸由是苟行特操杜絶交私诚知无补大猷所冀免贻深累陛下责臣以清谨太过斯谓皇明陛下虑事之不通有乖理道或恐贪惏之辈务逞无厌之求巧陈异端惑乱圣听稽诸事实则甚不然夫以胥吏末流苞苴微贶苟或违道臣犹知慙况乎公卿大臣之间方岳连帅之任岂资纳贿然後致诚若因财利交欢是以姑息为事既乖直道必有过求遂之则法度浸隳阻之则觖望弥甚为害如此国何赖焉高祖太宗着法垂制监临受贿盈尺有刑陛下每发德音敷宥下土大辟之属皆蒙涤除唯於犯赃往往不赦岂不以贪饕为弊残蠧最深至於士吏之微尚当严禁矧居风化之首反可通行凡上之所为以导下也上所不为以检下也上所不为而下或为之然後可以设峻防寘明辟若上为之而下亦为之固其理也又可禁乎今吏有受监临之贿者则以为罪不可容朝廷之制四方所监临也而宰司公受其贿是亦无耻而不恕者欤孔子曰大臣不可不敬也是人之表也迩臣不可不慎也是人之道也表倾则影曲道僻则行邪若大臣迩臣可以受财则庶长宷寮孰为不可朝廷取之於方镇方镇复取之於州州取之於县县取之於乡乡将安取哉是皆出於疲人之肝脑筋髓耳自大盗猾夏耗斁生人天下常屯百万之师坐受衣食农夫蚕妇冻而织馁而耕殚力忍死以供十倍之赋日日引颈望覩昇平之化惠恤之恩凡四十九年矣洊属多故有加无瘳持利权食厚禄者当忧隐忸怩悯愧黎庶而又交通私贿扇起贪风是令巳困之甿重遭过分之扰陛下尚以为鞭靴之类受亦无妨若使天下纳赂唯有二三宰臣四方诛求止於鞭靴细物行之不足以伤化絶之不足以利人则臣固巳微抑私心将顺睿旨矣若使国家致理必资馈遗通情辞之足以失天下之心受之足以济天下之务则臣固亦不避污行助我圣功矣臣所以未敢奉诏冒昧尘烦者审知此道不唯於无益必有甚损故也亦冀陛下详察其理普澄其源弘清浄无欲之风守慈俭不贪之宝是将感人心而天下服何有事情不通之患乎夫货贿上行则赏罚之柄失贪求下布则廉耻之道衰何者善恶不分功过无辩以货贿之多少为课绩之重轻守道阙供或时致怨招累求得当欲可以释罪贾荣忍行刻剥者见谓公忠巧饰玩好者获称才智此谓赏罚之柄失也上好利则下思聚敛上求贿则下肆侵蟊不怀愧心但逞私欲递相企効习以成风闾阎日残纪纲日坏不可以礼义劝不可以刑法惩此由廉耻之道衰也作法於凉其弊犹贪作法於贪其弊斯乱利於小者必害於大易於始者必悔於终贿道一开展转滋甚鞭靴不巳必及衣裘衣裘不巳必及币帛币帛不巳必及车舆车舆不巳必及金璧日见可欲何能自窒于心巳与交私固难中絶其意是以涓流不止谿壑成灾毫末既差丘山聚衅自昔国家败亡多矣何曾有以约失之者乎臣窃料郡府之不愿行贿於朝廷犹乡闾之不愿输货於郡府也但以行之者有利不行者有虞故为安身保位之谋不得不行耳夫岂乐而行之哉假如四方俱赂於朝廷朝廷受其三而却其一有所受有所却二端相反则遇却者或有意疑乎见拒而不通焉四方俱赂於朝廷朝廷俱辞而不受则咸知不受者乃朝廷之常理耳适所以服其心而诱其善复何嫌阻之有乎陛下若谓问遗可以通物情絜矩不足敦理化则自建中以来股肱耳目之间盖常有交利行私者矣乃其所也陛下何尤焉陛下嗣位之初躬行节俭郡国无来献朝廷无私求行李无黩货之人迩臣无受赂之事四方风动几致清平旋以刑峻赋繁兵连祸结理功中否至化未凝洎大憝殱夷皇运兴复征伐之役颇息於前时清约之风亦亏於往日此则虽革一弊亦丧一美焉曩兴师徒人困暴赋今罢征伐人困私求是乃残瘁之余永无苏息之望使万方黎献当陛下休明之代不登富夀不洽雍熙追怀前修寔用心热而议者反以纳赂通情之理以惑陛下斯不亦诬上行私之甚者乎夫天下公器也王纲大权也执大权者不任以小数守公器者不徇於私情任小数而御大权则忿戾之祸起徇私情以持公器则奸乱之衅生故春秋传曰在上位者洒濯其心以待之而後可以理人言私曲之不可以莅衆庶也又曰国家之败由官邪也官之失德宠赂彰也君人者将昭德塞违以临照百官百官於是乎戒惧而不敢易纪律言贿利之不可以化百官也又曰长国家者非无贿之难无令名之难诸侯之贿聚於公室则诸侯贰言贪欲之不可以怀诸侯也古之怀诸侯者盖有其道矣唯不务贿然後得之礼记云凡为天下有九经其一曰理乱持危朝聘以时厚往而薄来所以怀诸侯也是知怀抚之道贵德贱财於往也则厚其赠送之资於来也则薄其贽币之礼训人以尊让示人以不贪始於朝廷行於郡国廉节之风渐广侵渔之害不萌里闾获安郡国斯乂朝廷益尊所谓化自上流理由下济近者悦服而远者归怀是皆无贿之致也及夫王纲浸坏德化陵夷然後灭公议而徇私情盛诛求而崇馈献故礼记曰天子微诸侯僭於是相觌以货相赂以利而天下之礼乱矣是知伤风害礼莫甚於私暴物残人莫大於赂利於絶私去贿者莫先於君主务於爱人助理者莫切於辅臣然则君主辅臣之间固不可语及於私贿矣况又躬行乎臣以受恩特深志欲巨细裨补苟怀疑虑不敢因循亦赖遭逢圣明庶得竭尽愚直所以每事献替不以犯忤为虞意恳词繁伏用惭悚谨奏

宪宗元和元年校书郎元稹举才识兼茂明於体用对策曰臣方病近古之策不行而陛下幸及之是天下人人之福也微臣其敢忍意而不言乎且臣闻之古者以言赋纳岂虚美哉盖用之也是以益赞禹而班师说复王而作命斯皆用言之大略也洎汉文帝羞不若尧舜始以策求士乃天下郡国有贤良之贡入焉塞诏者晁错而已至武帝然後董仲舒出然而卒不能选用条对施之天下夫用其策不弃其人以其利於时也得其人而弃其策又何为乎若此则徒设试言之科而不得用言之实矣降及魏晋朝成而暮败之不暇又恶足言其策哉我唐列圣君临策天下之士者多矣异时莫不光扬其名声宠绥其爵禄然而曾不闻天下之人曰某日天子降某问得某士行某策济某功抑不知直言之诏屡下而直言之士不出耶亦不知直言之士屡出而直言之策不用耶今陛下肇临海内务切黎元求斥已之至言责着明之确论实命说代言之盛意也微臣何足以奉承之然臣所以上愚对皆以指病陈术为典要不以举凡体论而饰词事苟便人虽繁必献言苟诣理虽鄙必书固不足以副陛下恳恻之诚庶可尽微臣体用之目伏愿陛下以臣此策委之有司苟或可观施之天下使天下之人曰惜哉汉文虽以策求士迨我明天子然後能以策济人则臣始终之?毕矣如或言不适用策不便时则臣有瞽圣欺天之罪将寘於典刑陛下固不得而宥之矣亦臣之所甘心焉臣伏读圣策乃见陛下念礼乐之寖微恤黎人之重困责复盛济艰之术酌推恩寓令之宜斯皆当今之急病也微臣敢不别白而书之昔我高祖武皇帝拨去乱政我太宗文皇帝鞬櫜干戈被之以仁风润之以膏露戢天下之役而天下之人安省天下之刑而天下之人夀通天下之志而天下之气和总天下之贤而天下之衆理理故敬让之节着和故懽爱之教行是以革三王之所因兼六代之尽美称至德者举文皇以代尧舜岂异事哉有诚信以将之也明皇即位实号中兴方其任姚宋而右贤能也虽禹汤文武之俗不能过焉四十年间刑罚不试人用滋殖四海太和於是举升中告禅之仪则封泰山而秩嵩华念岁巡时迈之典则去咸镐而朝洛阳礼既毕行物亦随耗天宝之後徭戍渐兴气盛而微理固然也曩时之乳哺而有之者一朝为兵殱之兵兴巳来至今为梗兵兴则户减户减则地荒地荒则赋重赋重则人贫人贫则逋役逃征之罪多而榷管权宜之法用矣今陛下躬亲本务首问羣儒念礼乐之不兴虑升平之未复斯诚天下之人将絶复完之日也微臣何幸而对扬之微臣以为将欲兴礼乐必在富黎人将欲富黎人必在息兵革息兵之术臣请两言之夫古之所谓销兵革者非谓幅裂其旗章铄链其锋刃而已也盖诚信着於上则忠孝行於下富夀立於内则夷狄和於外夷狄和则边鄙之兵息富夀立则争夺之患销争夺之患销则和顺之心作和顺之心作则礼乐之道兴矣此先王修政戢兵兴礼乐富黎人之大略也陛下必欲责臣以详究之术臣又请指事以明之夫食力之不充虽神农教天下不能无馁殍之人矣是以古之不农而食之者四而已吏有断察之明则食之军有临敌之勇则食之工有便人之巧则食之商有通物之志则食之是四者率皆明者勇者巧者智者之事也百天下之人无一二焉苟不能於此者不农则不得食不绩则不得衣人之情迫食於中则作业兴於外是以游食者恒寡而务本者恒多岂强之哉彼易安而此难及也今之是事则不然吏理无考课之明卒伍废简稽之实百货极淫巧之工列肆尽并兼之贾加以依浮图者无去华絶俗之真而有抗役逃刑之宠假戎服者无超乘挽强之勇而有横击诟吏之骄是以十天下之人九为游食惷朴愚谨不能自迁者而後依於农此又非他彼逸而易安此劳而难处也是以游惰之户岁增而耕桑之赋愈重曩时之十室共输而犹不给者今且聚之於一夫矣虽有慈惠之长仁隐之吏尚不能存若憯断击搏之则将转移於沟壑矣今之课吏者以赋敛无逋负为上第以臣观之足陛下之赋者诚所以害陛下之人耳若此则农桑之用既如是游惰之衆又如此耕桑之赋重则恋本之心薄游惰之户衆则富庶之道乖此必然之理也今陛下诚能明考课之法减冗食之徒絶雕虫不急之工罢商贾并兼之业洁浮图之行峻简稽之书薄农桑之征兴耕战之术则游惰之户尽归而恋本之心固矣恋本之心固则富庶之教兴而贞观开元之盛复矣若此则既往之失由前将来之虞由後在陛下惩之戒之慎之久之而已至於主父偃乘七国并吞之後将分裂而矫推恩管夷吾当诸侯争夺之时先诈力而行寓令皆一时之权术也岂可谓明白四达若日月而悬於圣朝哉臣虽贱庸尚不敢陈王道於帝皇之日况权术乎此臣之所以甚羞也故不及而详究言之臣伏覩圣策又见陛下以为执契则羣下用情躬亲则庶官无党以汉元尚儒学而衰盛业谓光武课吏职而昧通方以臣思之皆不然也夫委之於下而用其情盖考绩之科废而清浊之流滥矣尚儒术而衰盛业章句之学兴经纬之文丧也课吏职而昧通方盖苛察之法行而会计之期速也臣请条列而言之夫神农之斵耒耜教辟耨所以垦良田而殖嘉谷也然而不能遏稂莠之滋焉其所以待之者芟夷之而已尧之辟朝廷择百揆而所以殖舜禹而种臯陶也然而不能遏共工驩兜之逆焉其所以辨之者放弃殛诛之而已神农不以稂莠滋而废耒耜之用故能存用器之方唐尧不以四罪进而夺舜禹之任故能终任贤之道若此则陛下之所顾如何耳岂可谓任之必不可哉至於考绩之科废章句之学兴经纬之道衰会计之期速皆当今之极弊也幸陛下及汉元之事臣请据数以终之今国家之所谓兴儒术者岂不以有通经文字之科乎其所谓通经者不过於覆射数字明义者才至於辨析章条是以中第者岁盈百数而通经之士蔑然以是为通经通经固若是乎哉至於工文自试者又不过於雕词镂句之才搜摘絶离之学苟或出於此者则公卿可坐至郎署可俯求崇树风声不由殿最连科者进速累捷者位高摈嘿因循者为清流行法莅官者为俗吏以是为儒术儒术又若是乎哉其所谓课吏职者岂不以朝廷有迁次进拔之用乎臣切观今之备朝选而不由文字者百无一二焉夫施衆网以加一禽尚不能得况张一目以罗万品而望其飞者走者大者小者尽出乎其间其可得乎哉以此察羣吏羣吏又可察乎哉苟或不可察又可任之而絶其私乎哉此所以陛下将执契而叹用情念垂衣而惧不理盖臣所谓课察之道不明也陛下诚能使礼部以两科求士凡自唐礼六典律令凡国家之制度之书者用至於九经历代史能专其一者悉得谓之学士以鐶贯大义与道合符者为上第口习文理者次之其诗赋判论以文自试者皆得谓之文士以经纬今古理中是非者为上第藻缋雅丽者次之凡自布衣达於末隶在朝者悉得以两科求仕礼部第其高下归之吏部而宠秩之若此则儒术之道兴而经纬之文盛矣吏部罢书判身言之选设三式以任人一曰校能之式每岁以朝右崇重者一人与吏部郎校天下羣吏之理最在第一至第三者校定日据其功状而登进之牧宰字人之官籍之为理者则上赏行焉若此则迁次之道明而迟速之分定矣二曰纪功之式每岁羣吏之理最在第四者籍而书之满岁吏部会集而授署之若此则殿最之道存而清浊之流异矣三曰任贤之式每岁内自仆射至於羣有司之正长外至于廉问节制者各举备朝选者一人外自牧守内至于百执事之立於朝者各举吏郡县者一人因其所举而授任之辨其考绩而赏罚之不举贤为不精不精与不察之罪同若此则保任之法行而贤不肖之位殊矣四曰叙常之式其有业不通於学才不应於文政不登於最行不加於人则限以停年课资之格而役任之若此则叙用之式恒而尺寸之才无所弃矣两科立则羣才遂四式行则庶官当陛下又执左契以御之握枢以正之委庶官如心目之运支体岂支体运而无効於心目乎察羣才如明镜之形美恶岂美恶形而逃隐於明监乎然後陛下辟四门使可言之路通明四目以天下之目视达四聦以天下之耳听不私其心以百姓心为心端拱岩廊高居深视以冕旒自蔽而秋毫必察以黈纩塞耳而芥动必闻则彼汉元章句之儒光武督责之术又恶足繁为陛下言之哉且臣闻之圣人在上人不夭札若臣者生未及壮戴陛下为君仁夀欢康未始有极何忽自苦隳肝胆而言天下之事乎诚以国家兵兴以来天下之人憯怛悲愁五十年矣自陛下陟位之後戴白之老莫不泣血而话开元之政臣恐此辈不及见陛下功成理定之化而先没恨於穷泉此臣之所以汲汲於私心也陛下能不怜察其意乎谨对

七年春延英奏对毕因问及国朝故事上甚悦宰臣李吉甫希意奏言陛下威德布洽华夷瞻戴时巳太平可事欢乐上大笑李绦奏曰昔太宗之理天下也房玄龄杜如晦辅相圣德魏徵王珪规谏阙失有温彦博戴胄以弥缝政事有李靖李积训整戎旅故夷狄畏服寰宇大安天下之人仰戴圣德犹孜孜而求理开导直言旰食宵衣不敢漏溢岂复当时务於自逸乎陛下视今日事何如汉文时上曰安敢望汉文哉且文帝是汉之明主恭俭节用身衣皁绨清净为理刑措不用戎狄面内致干戈偃戢贾谊上言犹以当时如措火积薪之下火未然而以为安其忧危如此今中夏河南北申奏有五十余州法令所不及德泽所未加兼西戎侵盗近以泾陇灵宁等州为界去京城远者不过千里近者数百里烽燧相接边界屡警此方是陛下燋心涸虑废寝忘飡之时岂可高枕而卧也加以顷年水旱廪藏尚虚陛下忧劳频轸圣念诚是延访智略之士拣拔贤良之臣精求济时之规光大中兴之业又安可事於欢乐而自纵哉伏惟陛下诫之上欣然曰诚如卿言朕所以一钱不敢妄费一日不敢懈怠者只为此也卿言正当朕意当与卿等图之上退朝顾谓左右中官曰适来吉甫奏言时巳太平劝我为乐李绦屡陈今古并言事宜是忧危之事吉甫谄佞悦我顔色李绦忠正骨鲠言必远大真宰相也中人皆贺

十三年丹王府谘议参军分司东都李勃上言至德以来天下思致治平讫今不称者人倦而不知变天以变通之运遗陛下陛下顺而革之则悠久宜乘平蔡之势以德羁服恒兖无不济则恩威畅矣昔舜禹以匹夫宅四海其烈如彼今以五圣营太平其难如此臣恐宰相羣臣藴晦术略啓沃有所未尽使陛下翘然思文武禹汤而不获也宜正六官叙九畴修王制月令崇孝弟敦九族广谏路黜选举复俊造定四民省抑佛老明刑行令治兵御戎?下宰相公卿大夫议博引海内名儒大开学馆与羣臣参讲据经稽古应时便俗者使切磋周详作制度合宣父继周之言

史馆修撰臣李翺言臣素陋幸得守职史官以纪録是非为事夫通前古治乱安危之大本者实史臣之大本也臣虽愚敢怀畏罪之心而不修其职窃见陛下即位以来招怀不廷之臣诛寇贼十余事刷五圣之愤耻为後代之根本自古中兴之盛孰有及者自臣得奉诏朝谒以来亲见圣德之所不可及亦巳多矣至如淄青生口夏侯澄等四十七人皆所宜诛斩者也陛下知逆贼所逼胁质其父母妻子而驱之使战其陷恶逆非其本心赦而不诛因诏田弘正随材任使其欲归妻子父母者纵而不禁臣窃闻夏侯澄等既得生归淄青贼兵闻之莫不怀陛下好生寛惠之德而遂无拒战官军之心矣刘悟所以能一夕而擒斩师道者以三军之心皆以苦师道而思陛下之德故能不费日而成大功也此圣德之所不可及者一也今岁关中夏麦甚盛陛下哀民之穷困特下明诏放夏税约十万石朝臣相顾皆有喜色百姓歌乐遍於草野此谓圣德之不可及者二也韩弘献女乐陛下不受却又赐之昔者鲁用孔子齐人恐惧遗之女乐季桓子受之君臣共观而三日不朝故孔子去鲁陛下超然独见遂以归之此圣德之所不可及者三也出李宗奭妻女於掖廷以庄宅却赐沈遵师圣明寛恕亿兆欣感者不可备纪若下诏出令一一皆类於此武德贞观不难及太平可反掌而致矣臣以为定祸乱者武功也能复制度兴太平者文德也非武功不能以定祸乱非文德不能以致太平今陛下既以武功平祸乱定海内能为其难者矣若革去弊事复高祖太宗之旧制用忠正而不疑屏邪佞而不近改税法不督钱而纳布帛絶进献以寛百姓税租之重则下不困厚边兵以息蕃戎侵掠之患则天下安数引见待制官问以时事以通壅蔽之路则下情达凡此六者政之根本太平之所兴陛下既已能行其难者矣又何惜不速其易为者乎以臣伏覩陛下上圣之姿也如不惑近习容悦之词选用骨鲠正直之臣与之修复故事而行之以兴太平可不劳而功成也若一日不以为事臣恐大功之後易生逸乐而羣臣进言者必曰天下既以太平矣陛下可以高枕而为宴乐矣若如此则高祖太宗之制度不可以复矣制度不复则太平未可以遽至矣臣窃惜陛下圣质当可兴之时而尚谦让未为也臣谨条疏兴复太平大略六事别白於後若行此六者五年不变臣必知百姓乐康蕃虏入侍天垂景星地涌澧泉凤凰鸣于山林麒麟游於苑囿此无他和气之所感也诗曰先人有言询于刍荛伏惟陛下明圣思博闻天下之事以助政理故臣敢忘其愞愚而尽忠焉无任感恩激切之至谨奉表以闻

其一曰用忠正臣闻国之所以兴者主能信任大臣臣能以忠正辅主故忠正者百行之宗也大臣忠正则小臣莫敢不为正矣小臣莫敢不为正则天下後进之士皆乐行忠正之道矣後进之士皆乐行忠正之道是王化之本太平之事也今之语者必曰知人邪正是尧舜之所难也焉得知忠正之人而用之邪臣以为察忠正之人盖有术焉能尽言忧国而不希恩容者此忠正之徒也夫忠正之人亦各自有党类邪臣嫉而谗之而且以为相朋党矣夫舜禹稷契之相称赞也不为朋顔闵之相往也不为党皆在於讲道德仁义而已邪人嫉而谗之且以为朋党用以惑时主听从古以来皆有之矣故萧望之周堪刘向谋退许史竟为邪臣所胜汉元帝不能辨而终任用邪臣汉室之衰始於元帝此不可不察也故听其言能数逆於耳者忠正之臣也虽任之杂以邪佞之臣则太平必不能成矣故孔子曰十室之邑必有忠信如丘者焉故忠信之人不难有也在陛下辨而用之各以其类进之而已臣故曰用忠正而不疑则功德成

其二曰屏奸佞臣闻孔子远佞人言不可以共为国也凡自古奸佞之人可辨也皆不知大体不怀远虑务於利巳贪富贵固荣宠而已矣必好甘言谄辞以希人主之欲主之所贵因而贤之主之所怒因而罪之主好利则献畜聚敛剥之计主好声色则开妖艳郑卫之路主好神仙则通烧炼变化之术望主之色希主之意顺主之言而奉承之人主悦其不违已因而亲之以至於事失怨生而不闻也若事失怨生而不闻其危也深矣自古奸邪之人未有不如此者也然则虽尧舜为君稷契为臣而杂之以奸邪之人则太平必不可兴而危事潜生矣所谓奸邪之臣者荣夷公费无极太宰嚭王子兰王凤张禹许敬宗杨再思李义甫李林甫卢杞裴延龄之比是也奸邪之臣信用大则亡国小则坏法度而乱生矣今之语者必曰知人邪正是尧舜之所难也焉得知其邪佞而去之耶臣以为察奸佞之人亦有术焉主之所欲皆顺不违又从而承奉先後之者此奸佞之人也不去之虽用稷契为相不能以致太平矣故人主之任奸佞则耳目壅蔽耳目壅蔽则过不闻而忠正不进矣臣故曰屏奸佞而不近则视听聦明

其三曰改税法臣以为自建中元年初定两税至今四十年矣当时绢一匹为钱四千米一斗为钱二百税户之输十千者为绢二匹半而足矣今税额如故而粟帛日贱钱益加重绢一匹价不过八百米一斗不过五十税户之输十千者为绢十有二匹然後可况又督其钱使之贱卖者耶假令官杂虚估以受之尚犹为绢八匹乃仅可满十千之数是为比建中之初为税加三倍矣虽明诏屡下哀恤元元不改其法终无所救然物极宜变正当斯时推本弊同钱重而督之於百姓之所生也钱者官司所铸粟帛者农之所出今乃使农人贱卖粟帛易钱入官是岂非颠倒而取其无者耶由是豪家大商皆多积钱以逐轻重故农人日困末业日增一年水旱百姓菜色家无满岁之食况有三年之畜乎百姓无三年之积而望太平之兴亦未可也今若诏天下不问远近一切令不督见钱皆纳布帛凡官司出纳以布帛为准幅广不得一尺九寸长不过四十尺比两税之初犹为重加一尺然百姓自重得轻必乐而易输不敢复望如建中之初矣行之三五年臣必知农人渐有畜积虽有一年水旱未有菜色父母夫妇能相保矣若税法如旧不速改更虽神农后稷复生教人耕织勤不失时亦不能跻於充足矣故臣曰改税法不督钱而纳布帛则百姓足

其四曰絶进献臣以为自建中以来税法不更百姓之困巳备於前篇矣今节度观察使之进献必曰军府羡余不取於百姓且供军及留州钱各有定额若非兵士阙数不填及减刻所给则钱帛非天之所雨也非如泉之可涌而生也不取於百姓将安取之哉故有作官店以居商贾者有酿酒而官沽者其它杂率巧设名号是皆夺百姓之利亏三代之法公托进献因得自成其私甚非太平之事也比年天下皆厚留度支钱蓄兵士者以中原之有寇贼也今吴元济李师道皆枭斩矣中原无虞而蓄兵如故以耗百姓臣以为非是也若选达吏事之臣三五人往诸道与其节度使团练使言每道要留兵数以备镇守责其兵士见在实数因使其逃亡不补自可以每年十销一矣告之以中原无事蕃夷可虞每道宜配兵若干人取其衣粮以赐边兵而召战士使边兵实则蕃夷不足虑也夫钱帛皆国家之钱帛也宜作明法以取之是也若使通达吏事之臣往使焉虽其将帅之不诚尽者亦不敢有所隐矣今受进献则节度使团练使皆多方刻下以为蓄聚其自为私者三分其所进献者一分也是岂非两税之外又加税焉百姓之所不乐其业而父子夫妇或有不能相养矣父子夫妇不能相养而望太平之兴虽妇人女子皆知其未可也臣故曰絶进献以寛百姓税租之重则下不困

其五曰厚边兵臣以为方今中原无事其虑者蕃戎与北虏而已议者以为边备尚虚皆可忧矣兵法有之曰不恃敌之不来恃此之不可胜今国家威武达于四夷其不敢犯边为寇虽巳明矣然蕃戎不可测也安识礼义而必其不为寇哉且去岁犯边足以明矣臣以为使缘边诸节度使特共召战士十万人每岁不过费钱一百万贯则边备实矣边上有召战士之声达於四夷四夷心服不敢为盗矣四夷不敢为盗边鄙之人得无兵战之苦则京师可高枕而视矣

其六曰数引见待制官问以时事【原本阙】

穆宗时尝问贞观开元治道最盛何致而然中书侍郎同中书门下平章事崔植曰太宗资上圣兴民间知百姓疾苦故厉精思治又以房玄龄杜如晦魏徵王珪为之佐君明臣忠圣贤相维治致升平固其宜也玄宗在天后时身践忧患既即位得姚崇宋璟此二人蚤夜孜孜纳君於道璟尝手写尚书无逸为图以献劝帝出入观省以自戒其後朽暗乃代以山水图稍怠于勤左右不复箴规奸臣日用事以致于败昔德宗尝问先臣佑甫开元天宝事先臣具道治乱所以然在童丱记其说今?陛下以无逸为元龟则天下幸甚

中书舍人柳公权与六学士对便殿帝称汉文帝恭俭因举袂曰此三澣矣学士皆贺独公权无言帝问之对曰人主当进贤退不肖纳谏诤明赏罚服澣濯之衣此小节耳非有益治道者异日与周墀同对论事不阿墀为惴恐公权益不夺帝徐曰卿有诤臣风可屈居谏议大夫乃自舍人下迁仍为学士知制诰

文宗太和二年刘蕡举贤良方正能直言极谏策曰朕闻古先哲王之治也玄默无为端拱司契陶甿心以居简凝日用於不宰厚下以立本推诚而建中繇是天人通隂阳和俗跻仁夀物无疵疠噫盛德之所臻夐乎不可及巳三代令王质文迭救百氏滋炽风流寖微自汉以降足言盖寡朕顾唯昧道祗荷丕构奉若谟训不敢怠荒任贤惕厉宵衣旰食讵追三五之遐轨庶绍祖宗之洪绪而心有未达行有未孚由中及外阙政斯广是以人不率化气或堙厄灾旱竟岁播植愆时国廪罕蓄乏九年之储吏道多端微三载之绩京师诸夏之本也将以观治而豪猾踰检太学明教之源也期於变风而生徒惰业列郡在乎颁条而干禁或未絶百工在乎按度而淫巧或未息俗恬风靡积讹成蠧其择官济治也听人以言则枝叶难辨御下以法则耻格不形其阜财发号也生之寡而食之衆烦於令而鲜於治思所以究此缪盭致之治平兹心浩然若涉渊水故前诏有司博延羣彦伫啓宿懵冀臻时雍子大夫皆识达古今志在康济造廷待问副朕虚怀必当箴治之阙辨政之疵明纲条之致紊稽庶富之所急何施革於前弊何泽惠於下土何修而古治可近何道而和气克充推之本源着於条对至若夷吾轻重之权孰辅於治严尤底定之策孰叶於时元凯之考课何先叔子之克平何务惟此龟监择乎中庸斯在洽闻朕将亲览进士刘蕡对曰臣诚不佞有正国致君之术无位而不得行有犯顔敢谏之心无路而不得达怀愤欝抑思有时而发常欲与庶人议于道商贾谤于市得通上听一悟主心虽被祆言之罪无所悔况逢陛下询求过阙咨访嘉谋制诏中外举直言极谏臣辱斯举专承大问敢不悉意以言至於上所忌时所禁权幸所讳恶有司所与夺臣愚不识伏惟陛下少加优容不使圣时有谠言受戮者天下之幸也谨昧死以对伏以圣策有思古先之治念玄默之化将欲通天地以济俗和隂阳以煦物见陛下虑道之深也臣以为哲王之治其则不远惟致之之道何如耳伏以圣策有祗荷丕构而不敢荒宁奉若谟训而罔有怠忽见陛下忧劳之至也若夫任贤惕厉宵衣旰食宜绌左右之纎佞进股肱之大臣若夫追踪三五绍复祖宗宜鉴前古之兴亡明当代之成败心有未达以下情蔽而不得上通行有未孚以上泽壅而不得下浃欲人之化在修已以先之欲气之和在遂性以导之救灾旱在致精神广播殖在视食力国廪罕畜本乎冗食尚繁吏道多端本乎选用失当豪猾踰检繇中外之法殊生徒惰业繇学校之官废列郡干禁繇授任非人百工淫巧繇制度不立伏以圣策有择官济治之心阜财发号之叹见陛下教化之本也且进人以行则枝叶安有难辨乎防下以礼则耻格安有不形乎念生寡而食衆可罢斥惰游念令烦而治鲜要察其行否博延羣彦?陛下必纳其言造廷待问则小臣安敢爱死伏以圣策有求贤箴阙之言审政辨疵之令见陛下咨访之勤也遂小臣斥奸豪之志则弊革于前守陛下念康济之心则惠敷于下邪正之道分而治古可近礼乐之方着而和气克充至若夷吾之法非皇王之权严尤所陈无最上之策元凯之所先不若唐尧考绩叔子之所务不若虞舜舞干且非大德之中庸上圣之龟监又何足为陛下道之哉或有以繋安危之机兆存亡之变者臣请披肝胆为陛下别白而重言之臣前所谓哲王之治其则不远者在陛下慎思之力行之始终不懈而已谨按春秋元者气之始也春者岁之元也春秋以元加於岁以春加於王明王者当奉若天道以谨其始也又举时以终岁举月以终时春秋虽无事必书首月以存时明王者当奉承天之道以谨其终也王者动作始终必法於天者以其运行不息也陛下能谨其始又能谨其终懋而修之勤而行之则执契以居简无为而不宰广立本之大业崇建中之盛德安有三代循环之弊百伪滋炽之渐乎臣故曰唯致之之道何如耳臣前所谓若夫任贤惕厉宵衣旰食宜绌左右之纎佞进股肱之大臣实以陛下忧劳之至也臣闻不宜忧而忧者国必衰宜忧而不忧者国必危陛下不以国家存亡社稷安危之策而降於清问臣未知陛下以布衣之臣不足与定大计耶或万机之勤有所未至也不然何宜忧而不忧乎臣以为陛下所先忧者宫闱将变社稷将危天下将倾四海将乱此四者国家巳然之兆故臣谓圣虑宜先及之夫帝业艰难而成之固不可容易而守之太祖肇其基高祖勤其绩太宗定其业玄宗继其明至於陛下二百余载其间圣明相因扰乱继作未有不用贤士近正人而能兴者或一日不念则颠覆大器宗庙之耻万古为恨臣谨按春秋人君之道在体元以居正昔董仲舒为汉武帝言之略矣有未尽者臣得为陛下备论之夫继故不书即位所以正其始也终必书所终之地所以正其终也故为君者所发必正言所履必正道所居必正位所近必正人春秋阍弑吴子余祭书其名讥疏远贤士昵刑人有不君之道伏惟陛下思祖宗开国之勤念春秋继故之诫明法度之端则发正言履正道杜篡弑之渐则居正位近正人远刀锯之残亲骨鲠之直辅相得以颛其任庶寮得以守其官柰何以?近五六人緫天下大政外专陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墙奸生帷幄臣恐曹节侯览复生於今日此宫闱将变也臣按春秋定公元年春王不言正月者春秋以为先君不得正其终则後君不得正其始故曰定无正也今忠贤无腹心之寄阍寺专废立之权陷先帝不得正其终致陛下不得正其始况太子未立郊祀未修将相之职不归名器之宜不定此社稷将危也臣谨按春秋王札子杀召伯毛伯春秋之义两不相杀不书此书者重其专王命也夫天之所授者在命君之所存者在令操其命而失之者是不君也侵其命而专之者是不臣也君不君臣不臣此天下所以将倾也臣按春秋晋赵鞅以晋阳之兵叛入于晋书其归者能逐君侧之恶以安其君故春秋善之今威柄陵夷藩臣跋扈有不达人臣大节而首乱者将以安君为名不究春秋之微称兵者以逐恶为义则典刑不繇天子征伐必自诸侯此海内之将乱也故樊哙排闼而雪涕袁盎当车而抗辞京房发愤以殒身窦武不顾而毕命此皆陛下明知之矣臣谨按春秋晋狐射姑杀阳处父书襄公杀之者以其君漏言也襄公不能固隂重之机处父所以及残贼之祸故春秋非之夫上漏其情则下不敢尽意上泄其事则下不敢尽言故传有造膝诡辞之文易有失身害成之戒今公卿大臣非不欲为陛下言之虑陛下不能用也忽而不用必泄其言臣下既言而不行必婴其祸适足钳直臣之口而重奸臣之威是以欲尽其言则有失身之惧欲尽其意则有害成之忧裴囬欝塞以须陛下感悟然後尽其啓沃陛下何不听朝之余时御便殿召当世贤相老臣访持变扶危之谋求定倾捄乱之术塞隂邪之路屏?狎之臣制侵陵迫胁之心复门户扫除之役戒其所宜戒忧其所宜忧既不得治其前当治其後不得正其始当正其终则可以?奉典谟克承丕构终任贤之效无宵旰之忧矣臣前所谓追踪三五绍复祖宗宜鉴前古之兴亡明当时之成败者臣闻尧禹之为君而天下大治者以能任九官四岳十二牧不失其举不贰其业不侵其职居官唯其能左右唯其贤元凯在下虽微而必举四凶在朝虽强而必诛考其安危明其取舍至秦二世汉元成咸?措国如唐虞致身如尧舜而终败亡者以其不见安危之机不知取舍之道不任大臣不辨奸人不亲忠良不远谗佞也伏惟陛下察唐虞所以兴而景行於前鉴秦汉之所以亡而戒惧於後陛下无谓庙堂无贤相庶官无贤士今纲纪未絶典刑犹在人谁不欲致身为王臣致时为升平陛下何忽而不用邪又有居官非其能左右非其贤恶如四凶诈如赵高奸如恭显陛下何惮而不去耶神器固有归天命固有分祖宗固有灵忠臣固有心陛下其念之哉昔秦之亡也失於强暴汉之亡也失於微弱强暴则奸臣畏死而害上微弱则强臣窃权而震主臣伏见敬宗不虞亡秦之祸不翦其萌伏惟陛下深轸亡汉之忧以杜其渐则祖宗之洪业可绍三五之遐轨可追矣臣前所谓陛下心有所未达以下情塞而不能上通行有所未孚以上泽壅而不得下浃且百姓有涂炭之苦陛下无由而知陛下有子惠之心百姓无由而信臣谨按春秋书梁亡不书取者梁自亡也以其思虑昏而耳目塞上出恶政人为寇盗皆不知其所以终自取其灭亡也臣闻国君之所以尊者重其社稷也社稷之所以重者存其百姓也苟百姓不存则虽社稷不得固其重社稷不重则人君不得保其尊故治天下者不可不知百姓之情夫百姓者陛下之赤子陛下宜令慈仁者视育之如保傅焉如乳哺焉如师之教导焉故人之於上也恭之如神明爱之如父母今或不然陛下亲近贵幸分曹建署补除卒吏召致宾客因其货贿假以声势大者统藩方小者为守牧居上无清惠之政而有饕餮之害居下无忠诚之节而有奸欺之罪故人之於上也畏之如豺狼恶之如雠敌今海内困穷处处流散饥者不得食寒者不得衣鳏寡孤独不得存老幼疾病不得养加以国权兵柄颛於左右贪臣聚敛以固宠奸吏因缘而弄法寃痛之声上达於九天下入於九泉鬼神为之怨怒隂阳为之愆错君门万重不得告诉士人无所归化百姓无所归命官乱人贫盗贼并起土崩之势忧在旦夕即不幸因之以病疠继之以凶荒陈胜吴广不独起於秦赤眉黄巾不独生於汉臣所以为陛下发愤扼腕痛心泣血也如此则百姓有涂炭之苦陛下何繇而知之乎陛下有子惠之心百姓安得而信之乎使陛下行有所未孚心有所未达固其然也臣闻汉元帝即位之初更制七十余事其心甚诚其称甚美然纪纲日紊国祚日衰奸宄日强黎元日困繇不能择贤明而任之失其操柄也自陛下即位忧勤兆庶屡降德音四海之内莫不抗首而长息自喜复生於死亡之中也伏惟陛下慎终如始以塞四方之望诚能揭国柄以归于相持兵柄以归于将去贪臣聚敛之政除奸吏因缘之害惟忠贤是近惟正直是用内宠便僻无所听焉选清慎之官择仁惠之长敏之以利煦之以和教之以孝慈导之以德义去耳目之塞通上下之情俾万国懽康兆庶苏息即心无不达而行无不孚矣臣前所谓欲人之化也在修已以先之臣闻德以修巳教以导人修之也则人不劝而自立导之也则人不教而率从君子欲政之必行也故以身先之欲人之从化也故以道御之今陛下先之以身而政未必行御之以道而人未从化岂立教之旨未尽其方邪夫立教之方在乎君以明制之臣以忠行之君以知人为明臣以正时为忠知人则任贤而去邪正时则固本而守法贤不任则重赏不足以劝善邪不去则严刑不足以禁非本不固则人流法不守则政散而欲教之必至化之必行不可得也陛下能斥奸邪而不私其左右举贤正而不遗其疏远则化浃朝廷矣爱人而敦本分职而奉法修其身以及其人始於中而成於外则化行天下矣臣前所谓欲气之和也在遂其性以导之者当纳人於仁夀也夫欲人之仁夀也在立制度修教化夫制度立则财用省财用省则赋敛轻赋敛轻则人富矣教化修则争竞息争竞息则刑罚清刑罚清则人安矣既富矣则仁义兴焉既安矣则夀考至焉仁义之心感於下和平之气应於上故灾害不作休祥洊臻四方底宁万物咸遂矣臣前所谓捄灾旱在乎致精诚者臣谨按春秋鲁僖公一年之中三书不雨者以其人君有恤人之志也文公三年之中一书不雨者以其人君无闵人之心也故僖致诚而旱不害物文无恤闵而变则成灾陛下有闵人之志则无成灾之变矣臣前所谓广播殖在乎视食力者臣谨按春秋君人者必时视人之所勤人勤於力则功筑罕人勤於财则贡赋少人勤於食则百事废今财食与力皆勤矣?陛下废百事之用以广三时之务则播殖不愆矣臣前所谓国廪罕蓄本乎冗食尚繁者臣谨按春秋臧孙辰告籴于齐春秋讥其无九年之蓄一年不登而百姓饥臣?斥游惰之人以笃耕殖省不急之费以赡黎元则廪蓄不乏矣臣前所谓吏道多端本乎选用失当者繇国家取人不尽其材任人不明其要故也今陛下之用人也求其声而不求其实故人之趋进也务其末而不务其本臣?核考课之实定迁叙之制则多端之吏息矣臣前所谓豪猾踰检繇中外之法殊者以其官禁不一也臣谨按春秋齐桓公盟诸侯而不日而葵丘之盟特以日者美其能宣明天子之禁率奉王官之法故春秋备而书之然则官者五帝三王之所建也法者高祖太宗之所制也法宜画一官宜正名今又分外官中官之员立南司北司之局或犯禁於南则亡命於北或正刑於外则破律於中法出多门人无所措由兵农势异而中外法殊也臣闻古者因井田以制军赋间农事以修武备提封约卒乘之数命将在公卿之列故兵农一致而文武同方以保乂邦家式遏乱略太宗置府兵台省军卫文武参掌闲岁则櫜弓力穑有事则释耒荷戈所以修复古制不废旧物今则不然夏官不知兵籍止於奉朝请六军不主武事止於养阶勲军容合中官之政戎律附内臣之职首一戴武弁疾文吏如仇雠足一蹈军门视农夫如草芥谋不足以剪除奸凶而诈足以抑扬威福勇不足以镇卫社稷而暴足以侵害闾里羁绁藩臣干陵宰辅隳裂王度汨乱朝经张武夫之威上以制君父假天子之命下以御英豪有藏奸观衅之心无伏节死难之谊岂先王经文纬武之旨邪臣?陛下贯文武之道均兵农之功正贵贱之名一中外之法还军卫之职修省署之官近崇贞观之风远复成周之制自邦畿以形下国始天子而达诸侯可以制猾奸之强无踰检之患矣臣前所谓生徒惰业繇学校之官废者盖国家贵其禄贱其能先其事後其行故庶官乏通经之学诸生无修业之心矣臣前所谓列郡干禁繇授任非人者臣以为刺史之任治乱之根本系焉朝廷之法制在焉权可以御豪强恩可以惠孤寡强可以御奸寇政可以移风俗其将校曾更战阵及功臣子弟请随宜酬赏苟无治人之术者不当任此官即絶干禁之患矣臣前所谓百工淫巧繇制度不立者臣请以官位禄秩制其器用车服禁以金银珠玉锦绣雕镂不蓄於私室则无荡心之巧矣臣前所谓辨枝叶者繇巧言以询行也臣前所谓形于耻格者繇道德而齐礼也臣前所谓念生寡而食衆可罢斥游惰者巳备於前矣臣前所谓令烦而治鲜要察其行否者臣闻号令者治国之具也君审而出之臣奉而行之或亏益止留罪在不赦今陛下令烦而治鲜得非扬之者有蔽欺乎臣前所谓博延羣彦?陛下必纳其言造廷待问则小臣其敢爱死者昔晁错为汉削诸侯非不知祸之将至忠臣之心壮夫之节苟利社稷死无悔焉臣非不知言发而祸应计行而身戮盖痛社稷之危哀生人之悔岂忍姑息时忌窃陛下一命之宠哉昔龙逢死而啓商比干死而啓周韩非死而啓汉陈蕃死而啓魏今臣之来也有司或不敢荐臣之言陛下又无以察臣之心退必戮於权臣之手臣幸得从四子游於地下固臣之?也所不知杀臣者臣死之後将孰为啓之哉至如人主之阙政教之疵前日之弊臣既言之矣若乃流下土之惠修近古之治而致和平者在陛下行之而已然上之所陈者实以臣亲承圣问敢不条对虽臣之愚以为未极教化之大端皇王之要道伏惟陛下事天地以教人恭奉宗庙以教人孝养高年以教人悌长字百姓以教人慈幼调元气以煦育扇太和以仁夀可以逍遥无为垂拱成化至若念陶钧之道在择宰相以任之使权造化之柄念保定之功在择将帅以任之使修阃外之寄念百度之未正在择庶官而任之使颛职业之守念百姓之怨痛在择良吏以任之使明惠养之术自然言足以为天下教动足以为天下法仁足以劝善义足以禁非又何必宵衣旰食劳神惕虑然後致治哉

李石为给事中累进户部侍郎以本官同中书门下平章事仍领度支它日紫宸殿宰相进及陛帝喟然而叹石进曰陛下之叹臣固未谕敢问所从帝曰朕叹治之难也且朕即位十年不能得治本故前岁有疾今兹震扰皆自取之夫托亿兆之上不能以美利及百姓焉得久无事乎石曰陛下罪巳当然然责治太早虽十年孜孜养德适成尔天下治不治要自今观之且人之气志虽贤圣犹有优劣故仲尼称三十而立四十而不惑陛下春秋少非起人间也而知人情伪今自视何如即位时帝曰有间矣石曰古之圣贤必观书以考察往行然後成治功陛下积十年盛德日新然尚所以疾戾震惊者天其固陛下之志乎诚务修将来之政视太宗致昇平之期犹不为晚帝曰行之得至乎石曰今四海夷一唯登拔才良使小大各任其职爱人节用国有余力下不加赋太平之术也于时大臣新族死岁苦寒外情不安帝曰人心未舒何也石曰刑杀太甚则致隂沴比郑注多募凤翔兵至今诛索不已臣恐缘以生变请下诏慰安之帝曰善又问柰何致太平之难郑覃曰欲天下治莫若恤人石即赞曰恤之得术尚何太平之难陛下节用度去冗食簿最不得措其奸则百司治百司治天下安矣帝戚然曰我思贞观开元时以视今日即气拂吾膺石曰治道本於上而下罔敢不率帝曰不然张元昌为左街副使而用金唾壶比坐事诛之吾闻禁中有金鸟锦袍二昔玄宗幸温泉与杨贵妃衣之今富人时时有之石曰毛玠以清德为魏尚书而人不敢鲜衣美食况天子独不可为法乎是时宰相吏卒因内变多死诏江西湖南索募直助召士力石建言宰相左右天子教化若徇正忘私宗庙神灵犹当佑之虽有盗无害也有如挟奸自欺植权党害正直虽加之防鬼得以诛无所事於召募请直以金吾为卫

历代名臣奏议卷二十八








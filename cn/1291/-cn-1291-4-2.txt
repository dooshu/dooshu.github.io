【采芝操】

〖《诗纪》云：一作紫芝歌。〗

〖
《乐府诗集》曰：
琴集曰：采芝操，四皓所作也。
古今乐录曰：南山四皓隐居，高祖聘之，四皓不甘，仰天叹而作歌。
案《汉书》曰：四皓皆八十馀，须眉皓白，故谓之四皓。即东园公、绮里季夏、黄公、甪里先生也。
崔鸿曰：四皓为秦博士，遭世暗昧，坑黜儒术，於是退而作此歌，亦谓之四皓歌。二说不同。未知孰是。

〇逯案。

琴集此操，与前篇实为一作，特删取稍异耳。
《诗纪》从《乐府诗集》，此在前，今改附於后。
〗


皓天嗟嗟，深谷逶迤。

树木莫莫，高山崔嵬。

严居穴处，以为幄茵。

晔晔紫芝，可以疗饥。

唐虞往矣，吾当安归。


〇

《乐府诗集》五十八引琴集。
广《文选》十四。
《诗纪》二。






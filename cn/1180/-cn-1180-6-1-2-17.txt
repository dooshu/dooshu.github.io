纂修事宜疏


昨该臣等题请，预定纂修实录官员。奉圣旨：“是。礼部知道。钦此。”

除钦遵具题外，臣等又惟事必专任，乃可以图成；工必立程，而后能责效。查得隆庆元年六月初一日，开馆纂修《世宗肃皇帝实录》，经今六年，尚未脱稿。虽屡廑先帝圣问，迄无成功。任总裁者，恐催督之致怨，一向因循；司纂修者，以人众而相捱，竟成废阁。臣等日食大官之馔，茫无一字之初，素飱旷职，实切兢惭。然揆厥所由，皆以未尝专任而责成之故也。盖编撰之事，必草创修饰，讨论润色，工夫接续不断，乃能成书。而其职任紧要，又在于副总裁官。顾掌部事，则有簿书综理之繁；直经帏，则见侍从讲读之责。精神不专，职守靡定，未免顾此失彼，倏作忽辍，是以岁月徒悠，而绩效鲜著也。今两朝并纂，二馆齐开，若不分定专任，严立限程，则因循推捱，其弊愈甚。

臣等看得吏部右侍郎兼翰林院侍读学士诸大绶，礼部左侍郎兼翰林院侍读学士王希烈，原系《世宗肃皇帝实录》副总裁官。今查各馆草稿，俱已纂完，但未经修饰。二臣虽任部堂，止是佐理，尚有余功。及左春坊、左谕德兼翰林院侍读申时行，右春坊、右谕德掌南京翰林院事、今行取王锡爵，职任宫坊，事务尤简，皆可以专心著作之事。合无责令诸大绶、王希烈专管纂修《世宗肃皇帝实录》，申行时、王锡爵专管纂修《穆宗庄皇帝实录》，每日俱在史馆供事。仍立为程限，每月各馆纂修官务要编成一年之事，送副总裁看详。月终，副总裁务要改完一年之事，送臣等删润。每年五月间，臣等即将纂完稿本进呈一次；十月间，又进呈一次。大约一月之终，可完一年之事；一季之中，可完三年之事。从此渐次累积，然后成功可期。其余副总裁等官陆树声等，或理部休暇，相与讨论；或侍讲优闲，令其补凑，不必责以程限，不致两妨。各馆纂修官务以职业为重，公家为急，不得别求差假，图遂私情。书成之日，分别叙录，但以效劳多寡为差，不复计其年月久近。如此，庶人有定守，事易考成。在各官可免汗青头白之讥，而臣等亦得以逭旷职素飱之咎矣。此虽纂修一事，而国家用人之理，综核名实之道，实寓于斯。伏惟圣明裁断，敕下臣等遵行。

再照皇祖历世四纪，事迹浩繁，编纂之工，卒难就绪。皇考临御六年，其功德之实，昭然如日中天，皆诸臣耳目之所睹记，无烦搜索，不假阙疑，但能依限加功，自可刻日竣事。合无不拘朝代次序，俟《穆宗庄皇帝实录》纂成之日，容臣等先次进呈；却令两馆各官，并力俱纂《世宗肃皇帝实录》，则两朝大典，可以次第告成矣。

（奉圣旨：这纂修事理，都依拟行。卿等还宜督率各官，上紧用心编纂，用成两朝大典，称朕光昭前烈之意。该衙门知道。）






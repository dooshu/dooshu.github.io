○授宋鼎尚书右丞郭虚已尚书户部侍郎制

门下：纪纲一台，爰资右辖；弥纶五教，必择亚卿。通议大夫尚书刑部侍郎借紫金鱼袋宋鼎，雅操贞规，为律人之器；朝议大夫守尚书工部侍郎上轻车都尉郭虚已，通才敏识，有成务之能。并文行相资，公忠自达，履周行而有裕，在历官而必闻。柯叶不移，芳声可久，宜允副於朝选，俾递迁於省闼。鼎可守尚书右丞，虚已可尚书户部侍郎，散官各如故。


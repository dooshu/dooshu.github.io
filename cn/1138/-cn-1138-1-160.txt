余家海上有林园山墅之乐自逢多故仅有存者十年之间未尝一日栖焉岁时遒尽眷我旧居作故山诗

其一


汩汩哀时序，悠悠思故山。
敝庐沧海曲，荒径翠微间。
幻梦惊藏鹿，狂歌欲放鹇。
年年芳草绿，惆怅未能还。

其二

小筑清溪上，茅斋万壑围。
葳蕤开木笔，睍睆弄金衣。
树色平临榻，泉声曲抱扉。
苍茫烟水外，閒杀钓鱼矶。

其三

涧水东西合，邻人上下居。
数竿穿径竹，一寸跳波鱼。
户外求羊履，床前郭橐书。
幸留牙齿健，薇蕨敢辞馀。

其四

步屧违人事，空山遣物华。
燕泥沾柳絮，莺语落松花。
采药春方晚，寻原日每斜。
兴来殊未懒，冒雨自锄瓜。

其五

暇日谁能数，秋来胜事多。
风飘万里雁，木落大沽河。
素月桐间引，银笙枣下歌。
沧洲无限意，回首愧渔蓑。

其六

别业旌旗口，峰峦纡画图。
白云千嶂合，红叶一村孤。
池鹤今谁主，林莺屡换雏。
纵令归计稳，须借老藤扶（旌旗，邑山名。）。


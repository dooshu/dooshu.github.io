李山人敏三首

【送金景茂之凤阳】

骢马紫丝缰，征人向凤阳。

天形入淮泗，树势引濠梁。

古亳元汤业，新丰本汉乡。

皇陵瞻王气，盘郁一苍苍。

【题流口吴逸人山居】

岩泉鸣翠微，流口旧渔矶。

市远修琴去，云深采药归。

窗扉树鸡栅，篱落晒牛衣。

世事无心理，长镵老蕨薇。

【春晓】

草阁临春浦，蓬扉惊曙鸦。

水明残夜月，云傍隔溪花。


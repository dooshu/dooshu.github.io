○送东海孙尉诗序

东川孙尉，文章动俗，俗符彩射人，官裁下士，宣大夫之三；德运偶上皇，作东南之一尉。庸才扰扰，流俗喧喧，谈远近为等差，叙中外为优劣。殊不知三元合朔，九州同轨。蓬瀛可访还疑上苑之中；日月不占，更似灵台之下。彼其之子，未为後时；凡我友朋，无劳疑别。徒以士之相见，人之相知，必欲轩盖逢迎，朝游夕处。亦常烟波阻绝，风流雨散。去矣孙侯，远离隔矣。但当晨看旅雁，君逢系帛之书；夕望牵牛，余候乘槎之客。未能免俗，何莫赋诗？缀集众篇，列之如左。


○令天下诸观仍转本际经诏

善利万物，莫先乎大道，孚佑兆庶，实赖於尊经。朕每念黎庶，无忘惠养，尝冀尽登富寿之域，永无冻馁之虞。所以去年，具有处分，令天下诸观，转《本际仙经》。逮至今秋，果闻有岁。自非大圣昭应，孰臻於此。宜令天下道士及女道士等，待至今岁转经讫，各於当观设斋庆赞，仍取来年正月一日至年终已来，依前转《本际经》，兼令讲说，其所设斋度庆，亦宜准此。庶使远近蒙福，知朕意焉。








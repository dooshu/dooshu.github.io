书喜

莫谓家贫厌旧醅，一尊聊对桂花开。



天菑已过无蝗孽，海舶初通有药材。



剩借凉风吹醉颊，况逢急雨洗浮埃。



入秋腰脚增强健，山麓从今日日来。



书喜

雨足郊原正得晴，地绵万里尽春耕。



阴阴阡陌桑麻暗，轧轧房栊机杼鸣。



亭鼓不闻知盗息，社钱易歛庆秋成。

天公不负书生眼，留向人间看太平。



书喜

堪笑龟堂老更顽，天教白发看青山。

家居禹庙兰亭路，诗在林逋魏野间。



略计未尝三日醒，细推犹得半生闲。



今年况展南湖面，朝借樵风暮可还。



书喜

欹斜古屋枕江干，恩赐残骸许挂冠。

杵臼有声聊足食，羊牛识路自归阑。

不求客恕陶潜醉，肯受人怜范叔寒？



儿辈渐还家暖热，预知灯火话团栾。



书喜

宠辱元知不足惊，退居兀兀饯余生。



冰鱼可钓羹材足，霜稻方登籴价平。



邻媪已安诸子养，园丁初葺数椽成。



乡闾喜事吾曹共，一醉宁辞洗破觥。



书喜

乞得身归镜水滨，此生真作葛天民。



眼明身健何妨老，饭白茶甘不觉贫。



瓮酒又篘三斗熟，园花时报一枝新。



挂冠更作黄冠计，多事常嫌贺季真。



书喜

水际柴荆键不开，野人相觅漫敲推。



寒鸦阵黑疑云过，老木声酣认雨来。



酒价日低常得醉，官租时办不劳催。



平生未省如今乐，却笑傍观误见哀。



书喜

今年端的是丰穰，十里家家喜欲狂。



俗美农夫知让畔，化行蚕妇不争桑。

酒坊饮客朝成市，佛庙村伶夜作场。



身是闲人新病愈，剩移霜菊待重阳。



书喜

十月东吴草未枯，村村耕牧可成图。



岁收俭薄虽中熟，民得蠲除已小苏。



家塾竞延师教子，里门罕见吏徵租。

老昏不记唐年事，试问元和有此无？



书喜

已向烟霞著脚深，世间万事不关心。



旧携鸦嘴供鉏药，新典鱼须用买琴。



井上引藤初满架，池南移竹渐成阴。

话行不必须今日，五百年间有赏音。



书喜

满川秋获重赬肩，拾穗儿童拥道边。



夜夜江村无吠犬，家家市步有新船。



夺攘不复忧山越，安乐浑疑是地仙。



惟有衰翁最知达，避胡犹记建炎年。




朱长文　次韵枢言龙图得请洞霄之作

世间如幻此生浮，宁典仙祠不典州。

决胜金城动烈茂，宣风玉垒治声优。

远移遁迹无嘶马，旧得调元问喘牛。

耆俊如公宜大用，行闻召节趣兰舟。

朱长文

朱长文　次韵枢言龙图得请洞霄之作

平生气节薄青云，不任机心只任真。

金为散多虚越橐，衣从洗净远京尘。

吟随猿鹤沧洲晚，醉赏莺花茂苑春。

仰止高贤同里闬，扫门羞未效前人。

朱长文


韩驹


驹字子苍，仁寿人，徙汝州（今河南临汝）。政和二年（1112）召试，赐进士，除秘书省正字，累迁至中书舍人。宣和六年（1124），坐为元祐曲学，对集英殿修撰、提举江州太平观。绍兴五年（1135），徽猷阁待制提举江州太平观卒。有陵阳集。

念奴娇

月

海天向晚，渐霞收馀绮，波澄微绿。木落山高真个是，一雨秋容新沐。唤起嫦娥，撩云拨雾，驾此一轮玉。桂华疏淡，广寒谁伴幽独。

不见弄玉吹箫，尊前空对此，清光堪掬。雾鬓风鬟何处问，云雨巫山六六。珠斗斓斒，银河清浅，影转西楼曲。此情谁会，倚风三弄横行。

失调名

西湖会词

孤舟晚飏湖光里。衰草斜阳无限意。

昭君怨

昨日樵村渔浦。今日琼川银渚。山色卷帘看。老峰峦。

锦帐美人贪睡。不觉天孙剪水。惊问是杨花。是芦花。








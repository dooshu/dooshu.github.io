奉旨迎母就养谢遣官郊劳疏


臣母诰封一品夫人赵氏，伏蒙钦差司礼监太监魏朝，伴护来京就养。到京，又蒙圣恩特命司礼监太监李佑，赐劳于郊外，随送至臣私寓。臣扶侍臣母，焚香望阙叩头安家讫。

伏念臣严亲见背，已遭风木之悲；母氏幸存，亦逼桑榆之景。每欲就帝都而侍养，庶几窃天禄以延龄。抱此缕情，惮于渎。讵意区区之悃，上轸宸衷；苍苍之高，俯从人愿。叠荷恩纶之存注，特廑敕使以将迎。赐劳郊关，送归里第。望慈容而动喜，既以纾瞻云陟屺之怀；奏甘膬以承欢，宁复忆馔鲤饮江之乐。候起居于八座，欣团聚于一家。昔李令伯之陈情，未登仕；在潘安仁之奉母，徒赋闲居。方之今日所遭，讵可同年而语。兹盖恭遇我皇上孝隆锡类，爱立因亲。推孝养两宫之心，为鞠育兆人之惠。故乌鸟获伸其私愿，蝼蚁亦赖以曲成。臣不自知宿世于国家有何缘分，今生一草芥冒此宠荣。仰而戴天，俯焉省己。方寸既定，何牵系之为忧；七尺虽微，矢捐糜而罔惜。臣诚无任激切感戴铭心图报之至。

（奉圣旨：卿母已至京，朕心甚悦。览奏谢，知道了。圣母即欲召卿母入见，今既称高年，远来劳顿，且从容就养。礼部知道。钦此。）






曾协　倪文举寺簿挽诗三首

盛德逾人远，高谈造理深。

保身元有道，应世了无心。

别日更寒暑，交情隔古今。

纸窗风雪夜，犹记掉头吟。

曾协

曾协　倪文举寺簿挽诗三首

学植春同富，词源海样宽。

细听朝士说，宜著侍臣冠。

泉壤归何遽，容台席未安。

苍昮如可问，不遣泪河乾。

曾协

曾协　倪文举寺簿挽诗三首

水国相从日，文场并进时。

驽材元有限，逸驾自难追。

方指青云路，俄闻薤露诗。

鹏程千万里，却付称家儿。

曾协


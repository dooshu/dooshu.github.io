康思立


康思立，本山阴诸部人也。少为骑将，从庄宗破梁夹城，战柏乡，累以功迁突骑指挥使。明宗即位，历应岚二州刺史、宿州团练使、昭武军节度使，徙镇保义，皆有善政。潞王从珂反于凤翔，愍帝遣王思同等讨之，思立有捧圣、羽林屯兵千五百人，乃以羽林千人属思同。思同至凤翔，军叛，降于从珂。思立闻之，欲尽诛羽林千人家属，未及，而从珂兵已至，思立乃以捧圣兵城守，从珂兵傅其城，呼曰：“西兵七万策新天子，尔五百人其能拒邪？徒陷陕人于死耳！”捧圣兵闻之，皆解甲，思立遂开门迎从珂。废帝即位，以思立初无降意，颇不悦之，徙安远，又徙安国，以年老罢为右神武统军。石敬瑭反太原，废帝以思立为北面行营马军都指挥使。废帝幸怀州，遣思立将从驾骑兵出团柏谷救张敬达，未至，而敬达死，杨光远降晋，思立疾，卒于道。晋高祖入立，赠太子少师。






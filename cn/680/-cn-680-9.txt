卷第九

嘉兴大藏经　石门文字禅

石门文字禅卷第九

宋江西筠溪石门寺沙门释德洪觉范着

门人觉慈编录

毗陵天宁法云堂校

排律

次韵曾候见寄

客食石门寺而今仅两年衰迟嗟我老邂逅识君贤圣域人称亚儒林秀誉先未揎攀桂手已许买山钱垄麦秋期近庭槐昼影圆方思归去日忽得寄来篇意合蒙推奖情亲出爱怜格幽凌雪劲词锦照人鲜把玩欣无猒行吟却怅然句追工部袂气拍翰林肩世已惊殊异名宜改半千永怀风露重绕遍旧池莲

王舍人路分生辰

贵出贤王裔宗连母后因秋容漱毛骨春色照簪绅报国忠诚着惊人句法新惯看青禁月屡梦玉关尘博古知无敌穷经亦绝伦后宵通七夕今日是生辰佳气凌湘浦非烟压楚闉绿醽浮白蚁绮席绕花轮寿缀诸天献词容野客陈不凋蟾窟桂难老海山春已作瞻双阙行看据要津功名先入手图画在麒麟

阎资钦提举生辰

节序春将半风光过上旬人间识英物地上见麒麟冻雨晴还暗非烟夜达晨欢声动湘楚和气满簪绅孝友疑无比恢疏亦绝伦一身浑是德终日不违仁梦已游青禁行当侍紫宸立朝知大体博古见全醇诗妙终联鼎文高类过秦公廉清似玉刚正凛如神幙下名流集堂中绮宴陈贯珠歌白雪浮蚁皱红鳞自幸承颜旧仍容造膝频何时渡弱水同看十洲春

陈奉议生辰

华国生贤俊江山孕秀灵鸭头淦水绿螺髻玉筒青敏捷收科第奇豪见典刑笑谈回暖律诗句挟风霆官偶求彭泽才宜在汉庭麒麟横逆气鸑鷟敛修翎民讼多闲日棠阴自满亭浪传书课奏须看鼎彝铭仲夏逢佳节非烟聚杳冥数蓂余一叶推道间千龄阡陌登丰后笙歌烂熳听绮筵环妙丽寿斝捧娉婷欢洽连更烛情高促画屏九衢花照夜万井月开扃风飐银河动天惊玉露零三台星密处旁有老人星

次韵曾伯容哭夏均父

青松傲霜雪事误亦迍邅或脱斧斤厄则遭藤蔓缠北渠材砢礧耸壑色芳鲜不作千楹栋终为万斛船那知过华屋长恸摇空鞭增击疑仙去超摇弃我先但余殷枕泪无复对床眠忆昨游湓浦曾同上紫烟春光随杖履笑响落云泉尚想登临处仍哦唱和篇暗惊生死隔默数十三年台宪登群彦秋风吹一鹯诛奸志未舍谋国疏空传醉驭毛车度谁推日毂旋岁时嗟易得力命古难全报施徒云尔功名信偶然清忠光竹帛英气敛山川哭子如临敌当勾失短鋋

五言律诗

湘上闲居

夜清暑雨过四壁草虫鸣一枕幽人梦半窗闲月明摧颓弘法志老大住山情忽忆陈尊宿编蒲度此生

西斋昼卧

余生已无累古寺寄闲房睡足无来客窗空又夕阳丛蕉高出屋病叶偶飘廊起探风檐立飞蚊闹晚凉

秋夕示超然

夜色已可掬林光翻欲流一钩窥隙月数叶搅眠秋清境扶归梦残缸替客愁搜诗时画席忽觉此生浮

早春

山中春尚浅风物丽烟光涧草殷勤绿岩花造次香浮根争附络细叶正商量好在幽兰径无人亦自芳

送僧还长沙

去袂不容挽子规真滑唇烟村相送处风物更撩人麦浪空翻日花房尚锁春遥知到湘浦芦橘恰尝新

次韵真觉大师瑞香花

浅色闹花堂清寒熏夜香应持燕尾剪破此麝脐囊有恨成春睡无人见洗妆故山烟雨里寂寞为谁芳

次韵谊叟悼性上人

井美泉先竭犀残角有通斯人难再得陈迹已成空麈尾梦应寄楞伽写未终平生说禅口不见怒号风

除夕和津汝楫

今夕亦常夕人偏故国思不堪槎冻耳听诵未归诗家室諠哗后深檐雨雪时炉香待清旦此意有谁知

启明轩次朗上人韵

澄滓动精色开轩万象分光无迴避处眼自覆藏君霞缕萦经轴烟丝减篆文个中无剩语题目是先闻

回光轩

暮色眩红碧登临聊倚栏日终犹返照坐稳可深观梦幻诸缘寂圆明一颗寒洞然无向背莫作转头看

次韵黄元明

静室依清几开书映隙光悟迷初不隔语默故难藏妙可忘情会深无以意量临机辨神骏正要略玄黄

寓钟山

生涯如倦鸟栖息此山中睡足谁呼觉烟消篆已空翻经欺眼力斜日借窗红卧听铜瓶泣青松万壑风

读中观论

平生智眼浊尘劫着心深长向环轮上空将始末寻十方真寂灭一念去来今妙观调琴指知谁解赏音

对雪尝水饼

雪粲罗敷喜报春呈舞腰旋风寒正密到地暖还消轻薄凌梅蕊蹁跹搅柳条幽欣尝水饼举箸一长谣

清明前一日闻杜宇示清道芬

篱外花如海闲轩小寝惊最先闻杜宇更觉近清明云怒必为两风和拗得晴阿芬甘劣我笑里恰诗成

闲门

杯饭终永日一裘支千秋余生已无累此外复何求懒出门常闭欣眠榻可休抛书方手倦啼鸟破深幽

四月十一日书壁

夜久茅斋静阶泉绕佩鸣行高人莫识道远自深明扫榻酬闲味依蒲任性情丛林终不负一衲傲平生

次韵云庵老人题妙用轩

开轩闲隐几万象竞趋陪风揭松声去云推山色来观身真作梦视世一浮埃日暮庭阴转幽禽接翅回

读瑜伽论

此生已无累一席可穷年细嚼宝公饭饱参弥勒禅懒修精进定爱作吉祥眠夜久山空寂唯闻绕砌泉

钟山有花如比丘状出秾叶间王文公名为罗汉花僧请赋诗

通力元无碍随缘自应真此生花上露故现叶间身知见幽香在伽梨翠色新一枝聊把玩未愧鹫峰人

寄题行林寺照堂

闻说行林寺杳然丛秀间堂清开水镜山好理烟鬟有雾窗呵暗无尘扉自关人牛今不见蓑苙两俱闲

与性之

物外不可必相看一笑休好山终入手堕甑懒回头知复何时见聊为此日留定难瞒道眼得丧两浮沤

僧求晓披晚清二轩诗二首

披衣汲南涧落叶在庭除独立无人见幽行偏自如嫩寒冰齿颊精色到衣裾却倚蒲轮坐横看贝叶书

旋螺堆空青重叠不容数夕阳穿贯之浓薄自呈露数点没烟鸿一声伐云斧殷床钟未消流萤自开户

春日溪行

侧布宝坊地白沙杨柳湾忆曾婴死祸不自意生还已觉无乡梦今真是故山溪花眠雾雨春在有无间

送僧归故庐

投名新入社卧病偶思归渡涧脱芒屦扶藤下翠微寒松犹带雨瘦骨不胜衣若见翁钻纸当施百丈机

焦山赠僧二首

白下门连寺清游入梦中骨惊谁啮指世事谩书空梵行芙蕖净天寒昼火红晓窗应破梦卧听鸟呼风

对床听夜雨佳约是当年放旷随缘去闲心不习禅倚蒲趺足坐拥衲盖头眠今识君归处斋余有涧泉

题反身轩

尽力觅不得归来题反身平生未解没宁解救滔人有累路岐远无求滋味亲养心唯寡欲妙物久如神

宿本觉寺

一宿路旁寺霜清梦亦寒忆曾游览处来觅旧题看病衲成新塔层楼隐败垣青山犹不老千叠似翔鸾

题芝轩

轩下亦何有灵芝骈秀生山川呈美瑞草木被光荣清甚紫檀露色深黄菊英武陵续遗事应着此轩名

次韵王安道节推过云盖

秀杰长沙幕高才自敏强同僚推俊逸黼坐畏刚方惯吐珠玑句宜便宴寝香秋来能过我听雨夜连床

题含容室

敛足脱双屦闲房倚瘦藤百川朝巨浸一室纳千灯至味宁分别常光绝减增刹尘彰帝网妙观现层层

人日雪二首

今年人日雪更在末山岩泻行想堆垛打窗时两三梦回清语默寒重压衣衫面壁孤风坐知谁继夜参

律管未回暖春先到晓岩与君清作对得月便成三秀色报虚幌幽欣宜衲衫相看超语默觌露不须参

次韵周运句见寄

顽钝世推鄙而君偏切磋借神观有漏骑气到无何昔共饮临汝今同家汨罗衡门似长吉轩盖几时过

重会云叟禅师

气味似前辈见之长眼明闲须研法味老不减诗情草圣因蛇斗禅枝解虎争一堂聊寄傲疏快饯余生

次忠子韵二首

湘云刺世眼独可着闲踪鸥迥千寻雨江寒一▆风旋钻新火后初脱夹衣重坐客经年别兰芽茁旧丛

新秧翻翠浪青子退红英获麦风光近络丝欢笑声亹胜幽梦破酝造小诗成好在归来燕营巢占画楹

和曾逢原待制观雪

魂清寒妥帖寺近汨罗江夜迥疑生月梦惊闻打窗地罏无宿火经阁有残缸起望兜绵界谁推堕陋邦

初过海自号甘露灭

本是甘露灭浪名无垢称欲知遭锁禁正坐忽规绳海上垂须佛军中有发僧生涯何所似崖略类腾腾

早登澄迈西四十里宿临皋亭补东坡遗

天下至穷处风烟触地愁村嚣闻捉拗岸汁忽西流鸟道通儋耳鲸波隔万州趁鸡行落月凄断在蛮讴

过凌水县

野径如遗索萦纡到县门犁人趁牛日蛋户聚鱼村篱落春潮退桑麻晓瘴昏题诗惊万里折意一消魂

杨文中将北渡何武翼出妓作会文中清狂不喜武人径饮三杯不揖坐客上马驰去索诗送行作此

兰丛聚贵客花轮环侍儿三杯吾径醉四座汝为谁但觉眩红碧了不闻歌吹翩然上马去海月解相随

渡海

万里来偿债三年堕瘴乡逃禅解羊负破律醉槟榔瘦尽声音在病残须鬓荒余生实天幸今日上归艎

夜坐分题得廊宇

一雨饯残暑瘴痾稣簟凉卧闻山果落起觉斛兰香幌内水萤入阶除露叶光知谁爱清境步屧响修廊

出狱李生来谒出百丈汾阳二像为示因而摹之作此时即欲还谷山

一钵寄城市皤然须鬓长风埃穷百丈翰墨老汾阳家在青松岸门连白鸟行知谁施舟尾载我下沅湘

次韵周倅大雪见寄二首

万瓦粲清晓披衣挂北窗春先归楚国谁独钓湘江瘴熟甘欺得诗严合受降更怜风絮比想见髻鬟双

白昼通红火萧萧惊打窗折绵寒未透兀梦睡先降那敢犯诗垒自然摧慢幢重看寄来句呵手剔残缸

次韵却子中学句出巡

安石性夷粹公今亦重迟追惟理发处领略办装时高节贯终始寸田齐坦巇功名恐未免才业系安危

次韵邓公阁睡起

归计宽为约山行短作程旅亭惊午梦布谷正催耕翰墨堪华国云泉负此生一篇叙闲适细味有余情

次韵衡山道中

岳色堕马首岚光忽满襟眼寒知意适句苦觉愁侵沃野献新绿残晴酿晚阴天涯惊去雁料理欲归心

赠邹颜徒

肉眼倒皮相高才多陆沉火知三日玉贫试一生心世路多追逐云山独见寻圣贤酌古力劝子手勤斟

投老庵读云庵旧题拜次其韵二首

但觉意清净不知山浅深年华暗凋落老境已侵寻三世楼钟旧一生香火心高风难补缀永愧壁间吟

道乡归路晚世迹陷泥深老死先通耗病衰今见寻规模高世意料理住山心月在孤峰顶冻猿时一吟

熏上人归云溪

闻道衡峰北寺当猿叫村夜楼千嶂月昼榻一溪云我惯蹈忧患君方蜕垢纷莫嫌林下石藓涴褶衣裙

题使台后圃八首

谛观室

优入圣贤域湛然观道真一身浑是德终日不违仁深静啼林鸟虚明见隙尘篆畦凝碧缕红烬白灰新

赏趣堂

胸次有丘壑笑谈无俗氛幽怀常自得佳趣与谁论曳履寻花圃扶筇卓藓痕地严宾谒少却坐看罏熏

会心堂

称意有余乐幽欢常会心小山供赋咏危榭每登临下视千峰月聊挥一弄琴尚嫌闲适少富贵苦相寻

阜安堂

礼义成风俗丰登民阜安此堂共僚属把酒听吹弹地富湖山美宵晴风月寒胜游无俗韵意适有余欢

戏彩堂

承颜忘势位喜惧两迟回堂上彩衣舞樽前笑靥开金镮应学探竹马欲相陪未必称纯孝高风独老莱

独秀堂

天质自奇峻千寻紫翠重谩烦君独秀不愿掩群峰与客共秋晚搜诗到暮钟夕阴寒欲滴倚槛见纤秾

清音楼

雾暗轩窗失风高帘幕低夜晴湘笛起楼迥岭猿啼凭槛人如玉搜诗气吐霓还惊一声雁翻影月平西

蒙斋

妙物杂而着深藏一默中诚为反身乐蒙亦圣人功客至风生麈吟余月挂空庄周称社栎神拙意无穷

次韵李方叔游衡山僧舍

道乡见城郭世路谩升沉寺胜增佳气壁间余醉吟僧残过客少山好为谁深宁识通泉尉独怀经济心

次韵谒子美祠堂

颠沛干戈际心常系洛阳爱君臣子分倾日露葵芳醉眼盖千古诗名动八荒坏祠湘水上烟树晚微茫

次韵达臣知县祈雪游岳麓寺分韵得游字

丛祠香火罢山寺偶同游炉拨红金涌窗空碧缕浮旋敷自叠布暖甚紫茸裘试作吉祥卧梦清如素秋

题梦清轩

小轩人不到修竹过墙生眼倦经长掩身闲梦亦清微风吹篆缕活火发茶铛遥想佳眠夕萧萧雨叶声

题一击轩

闲把松枝彗扫除门径尘惊闻一击竹顿见十方身烟翠连窗暗霜筠解箨新老禅构轩意应欲悟来人

次韵胥学士

笔下惯生春年高句法新还将吐凤语来寄牧牛人敏若盘珠妙深如社栎神长哦答清境璧月上重闉

题曾逢原醉经堂

酌古有深意开编中圣人百家笑糟粕六艺饮全醇兀若坠车适盎如浮盏春淳于吞一石同味不同尘

隐山照上人求诗

落发道林寺随师家隐山万缘都放舍一衲遂安闲璧月照宵定金风掩昼关平生无愧业尘世许谁攀

龙山亦名隐山余宣和五年十一月中浣日过焉有浙道人鸿公乞偈为作

迷路不知远但知寒日斜过溪逢菜叶西崦有人家斫额惊来客拄锄方种畬鸿禅效古者当效此生涯

游灵泉赠正悟大师

支径入山寺云林如见招小轩临绝壑危阁碍层霄瓶泣地罏暖屋晴岩雪消大师京国旧放意话州桥

七月初九夜坐西轩雨止月出不胜清绝

夜雨止还作小轩清有余暴寒吹客梦残响滴阶除明灭青灯在帘栊璧月孤故山归未得千里漫平芜

甲辰十一月十二日往湘阴马上和季长见寄小春二首

雨暗书云节梅偷破腊春里闾相馈饷风物近袁筠吴语知无伴楚衣聊试新忽惊身是客流落老湘滨

风埃九十里雾雨湿驰裘雁过回诗眼江寒聚晚愁魂清方怯雪句冷更含秋残岸连孤屿依稀似橘洲

题阅世轩

江水似人世倚栏归思多无穷流岁月可畏易风波此与老僧看不妨闲客过为君聊借榻清梦到无何

云庵生辰

探手取空劫瓜分破一尘洞然无空缺独立不鲜陈试问声前见何如顶后亲死生浪遮掩漏泄是今辰

次韵济之和刘元老偶成之句

世乱惊流落名高子可依元龙谢襁负叔冶冒重闱黄屋方回望青山敢问归三桥伏道几应叹眼中稀

赠成上人之云居

天上欧峰寺人间无事僧偶从白沙岸步入碧螺层服匿连空钵敷罗挂瘦藤遥知云起处一室掩香灯

四月二十五日智俱侍者生日戏作此授之

与佛同生月犹迟十八朝参禅唯自肯求法转相辽谷响千斤重虚空五采描布毛吹起处豁尔万缘消

谢大沩空印禅师惠茶

钟鼓五千指翔空楼殿开不知大沩水何尔小南台让子鈯斧信闲禅春露杯故应念岑寂先寄出山来

愈崇二子求偈归江南

人笑南台小难安十八僧日贫因日富宜减不宜增忽去两禅衲如分一室灯床宽齐顶礼睡快免相憎

曹教授夫人挽词

礼敬良天性求贤比孟光搢绅闻懿淑闾里发慈祥馔按今谁举山衣尚箧藏荣名增史牒有子类鸾皇

赠尼昧上人

不着包头绢能披坏墨衣愧无灌溪辩敢对末山机未肯题红叶终期老翠微余今倦行役投杖梦烟扉

兴阑

春晚忽凭槛满眸佳景来鸭头波荡漾螺髻色崔嵬苔嫩钱无数花残锦上堆一瓯双井酽何必酒盈杯

与海兄

春寒真料峭久客厌江城云重欲为雨风和尚未晴意随飞鸟去事逐乱埃轻毕竟闲居好烦君念此情

题灵鹫山

侧径入招提回峰据极西云虚笼殿阁地僻绝轮蹄啼鸟栖高木飞花泛碧溪谁当学龙济垂手接群迷

灯花偶书

岑寂一闲僧春宵清兴增竹窗催梦雨兰室对祥灯世事知虚幻人情剪爱憎短长都分定不恨百无能

怀友人

不见邻峰友还同楚越遥每劳孤枕梦时过小溪桥凭槛疏帘卷临风细雨飘何当奉一笑令我此情消

赋竹

龙孙盈槛秀天柱耸云奇阴锁安禅石根侵洗砚池珑璁伸粉节偃蹇郁蚪枝敢谓桃兼李羞邻雪后姿

早行

失枕惊先起人家半梦中闻鸡凭早晏占斗辨西东辔湿知行路衣单怯晓风秋阳弄光影忽吐半林红

贤上人觅偈

懒修枯骨观爱学文字禅江山助佳兴时有题叶篇相逢未暇语辄复一粲然岂须究所学觅偈亦自贤

黄檗佛智

道誉闻寰宇光华照锦江祇园居第一佛智果无双凤阙帝恩厚柏庭禅将降僧中真领袖传法瑞尧邦

题沩源

临机不堕照如水已知源从此常流出其声离语言算沙嗟意马捉月笑情猿若解提空印休登立雪轩

石门文字禅卷第九








◇谢西中郎谘议启

臣不能衔珠避颠，倾柯卫足，以兹疏幸，与物多忤。兼逢匿怨之友，遂居司隶之官，交构是非，用成萋斐。日月昭回，俯明枉直。狱书每御，辄鉴蒋济之冤；炙发见明，非关陈正之辩。遂漏斯密网，免彼严棘，得使还同士伍，比屋唐民，生死骨肉，岂侔其施。臣诚无识，孰不戴天。疏远亩陇，绝望高阙，而降其接引，优以旨喻，於臣微物，足为荣陨。况刚条落叶，忽沾云露，周行所置，复齿盛流。但雕朽污粪，徒成延奖；捕影系风，终无效答。（《梁书·刘孝绰传》）


○上封事疏

夫道贵适时，谋须应务。不可专遵前古，不可苟徇今时。必在合宜，方能致理。臣见贼盗律，凡盗窃资财多少，及放火烧场，据所烧物数，为钱数裁断。比来法司，尝行此律令。若情敦去杀，道在恤刑。欲令恶鸟移声，小人革弊，致风行草偃，须以猛济宽。臣窃见乡村人有杀牛赌钱嗜酒不事家产者，初则恣其凶顽，後则利於财物。若以严刑止绝，因兹蚁结蜂屯，便成群盗耳。臣以为但是窃盗，不计财物多少，及放火劫舍，并望且行极法。俟馀风稍殄，浇俗既移，然後用轻刑，未为晚也。臣又见诸州置捕贼巡务，比来以备警巡。近者却被为非人诈为巡司，劫盗闾里。既难辨认，为恶滋深。乞一切去除此务。凡盗贼出於百姓，其原出於屠牛赌博饮酒，不务营生。请下诸州府巡属，普令沙汰此色之人。严刑条法，则无盗矣。何必别置巡司！臣又见州县乡村有力户，於衙府投名服事。如有差役，配贫户。臣请州县节级立定人数，其馀令归田里，即不困贫民。

萧渊

渊，後唐清泰时人。


陆游　题庵壁

偶向城南卜草庐，二年浪迹寄樵渔。

大床独卧豪犹在，万众横行策竟疏。

清浊戏分春瓮酒，朱黄闲勘夜窗书。

衰颜安用频看镜，日日元知有不如。

陆游

陆游　题庵壁

万里东归白发翁，闭门不复与人通。

绿樽浮蚁狂犹在，黄纸栖鸦梦已空。

薄技徒劳真刻楮，浮生随处是飞蓬。

湖边吹笛非凡士，傥肯相从寂寞中？

陆游

陆游　题庵壁

万叠青山绕镜湖，数椽自爱野人居。

风来松度龙吟曲，雨过庭余鸟迹书。

小疾不妨寻酒去，丰年偶及挂冠初。

有金可散还多事，四壁萧然计未疏。

陆游

陆游　题庵壁

破屋飕飕雀鼠穿，迩来四壁愈萧然。

钱多孰谓可使鬼，人众何尝能胜天？

秃尾驴游云外寺，长须奴引竹间泉。

更余一事犹当勉，读易从今十绝编。

陆游

陆游　题庵壁

竹间仅有屋三楹，虽号吾庐实客亭。

已断雨声重点滴，欲残灯影更晶荧。

酒惟排闷难中圣，茶却名家可作经。

头眩减来还病蹇，何时彻底得康宁？

陆游

陆游　题庵壁

孤村寂寂潮生浦，小院昏昏雨送梅。

蔬食一箪宜面槁，畏涂九折自心灰。

古人骨朽有书在，今雨泥多无客来。

散发阳狂非寄傲，世间万事本悠哉！

陆游

陆游　题庵壁

侠气当年盖五陵，今成粥饭在家僧。

身存但倚贫非病，齿落方惭豁可憎。

踏月闲穿双草屩，听琴横按一枯藤。

年来万事都经遍，强笑看人独未曾。

陆游

陆游　题庵壁

身似蜗牛麤有庐，却缘无用得安居。

地炉封火欺寒雨，纸阁油窗见细书。

荞熟山僧分餺飥，船来溪友饷薪樗。

闭门莫笑衰颓甚，读易论诗亦未疏。

陆游

陆游　题庵壁

衰发萧疏雪满巾，君恩乞与自由身。

身并猿鹤为三友，家托烟波作四邻。

十日风号未成雪，一年梅发又催春。

渔舟底用勤相觅，本避浮名不避人。

陆游


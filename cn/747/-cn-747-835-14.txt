○代兵部崔相公谢追赠三代表

臣某言。伏奉某月某日制命，追赠牙齿亡曾祖某赠某官，亡祖某赠某官，亡父某赠某官。伏以恩深逝水，泽及重泉。哀极失图，感惟增惧。伏念先臣，实逢圣代，宠被乘轩之数，名传汗简之书。而隙驷难留，陇树斯拱。积感既深於霜露，叨荣复忝於陶甄，陛下重顾台臣，爰加赠典。阴阳未序，宁施报国之功。霈泽遽临，空激承家之志。仰惟追命，唯自省躬。臣某无任荷圣感恩哀荣欢惧屏营之至。


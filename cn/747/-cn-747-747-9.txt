○吴郡孝子张常洧庐墓记

人与天地同有，孝与父子偕生。道德失而称仁，哀慕结而灭性。於是先王立中，制三年通丧；人伦以达，然孝子之心。感逐时并，蹙随身尽。句容张常洧，哀亲之不返，将已以为殉。乡闾惧法，孝子违心。长号天高，侍宿坟侧。岁移六次，人无二行。柴骨杖起，蓬头毡垂。非礼教之所知，非名实之相与，诚至孝之所致而至于斯也。余执事之日，耆老赵某等共举之，怆然感怀，因自俯慰。申州上请，以表门闾。州司虑其矫情异众，饬哀求显，事留精详，时多永叹。国体不以殊行立法，故旌善以激俗，史馆编集传记，颁令搜扬。今年八月，观察使御史中丞王公录上尚书省，明诏未及，幽魂已庆。惟此孝子，行之实难。余替人乔公，体包仁和，志存感激，异斯事举，请余记之。

郑素卿

素卿，太和时人。


○赐元载自尽敕

任直去邪，悬於帝典，奖善惩恶，急於时政。和鼎之寄，匪易其人。中书侍郎同中书门下平章事元载，性颇奸回，迹非正直，宠待逾分，早践钧衡。亮弼之功，未能经邦成务；挟邪之志，常以罔上面欺。阴讬妖巫，夜行解祷，用图非望，庶逭典章。纳受赃私，留鬻官秩，凶妻忍害，暴子侵牟，曾不堤防，恣其凌虐。行僻辞矫，心狠貌恭，使沈抑之流，无因自达，赏罚差谬，罔不由兹。顷以君臣之间，重於去就，冀其迁善，掩而不言。曾无悔非，弥益凶戾，年序滋远，衅恶贯盈。将肃政於朝班，俾申明於宪网，宜赐自尽。朕涉道犹浅，知人不明，理绩未彰，遗阙斯众，致兹刑辟，悯愧良深。僶勉行之，务申沮劝，凡在中外，悉朕怀焉。


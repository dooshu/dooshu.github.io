106　尊德性與道問學　文公未嘗不取陸氏所長


朱文公答項平父書云：「子思以來，教人之法，惟以尊德性、道問學兩事爲用力之要。子静陸九淵之字。所説專是尊德性事，而某平日所論問學上多。所以爲彼學者，多持守可觀而看義理不細。全云：「蓋指吾鄉楊文元、袁正獻、舒文靖、沈端憲及端憲弟子季文一輩。」而某自覺於爲己爲人，多不得力。今當反身用力，去短集長，庶幾不墮一邊。」即此書觀之，文公未嘗不取陸氏之所長也。太極之書，豈好辨哉！

【元圻案】朱子答陸象山論無極書略曰：「老氏之言有無，以有無爲二。周子之言有無，以有無爲一。更請子細著眼，未可容易譏評也。無極而太極，如曰無爲之無，非謂别有一物也。非如皇極民極之有方可以形象，而但有此理之至極耳。」又云：「如有未然，則我日斯邁而月斯征，各遵所聞、各行所知亦可矣，無復可望其必同也。」






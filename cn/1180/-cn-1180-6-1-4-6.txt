附　郊礼新旧考


国初，建圜丘于钟山之阳，以冬至祀天；建方丘于钟山之阴，以夏至祀地。洪武二年，始奉仁祖皇帝西向配享。十年春，始定合祀之制。时以天、地坛大祀殿未成，暂于奉天殿行礼。至十二年正月，乃合祀于大祀殿，仍奉仁祖配享。命官分献日月、星辰、岳镇、海渎、山川诸神，凡一十四坛。三十二年，更奉太祖高皇帝配享。永乐十八年，北京天、地坛成，每岁仍合祀如仪。南京坛有事，则遣官祭告。洪熙元年，奉太祖高皇帝、太宗文皇帝同配享。

嘉靖九年初，建圜丘于大祀殿之南，每冬至祀天，以大明、夜明、星辰、云雨、风雷从祀；建方泽于安定门外，每岁夏至祀地，以五岳、五镇、四海、四渎、陵寝诸山从祀。俱止奉太祖一位配享，而罢太宗之配。其大祀殿，则以孟春上辛日行祈谷祭，奉太祖、太宗同配享。十年，又改以启蛰日行祈谷礼于圜丘，仍止奉太祖一位配享。十七年秋九月，诏举明堂大享礼于大内之玄极宝殿，奉睿宗献皇帝配享。玄极宝殿，即旧钦安殿也。是冬十一月，上皇天上帝尊号。十八年春，行祈谷礼于玄极宝殿，不奉配。二十四年，拆大祀殿，改建大享殿。命礼部岁用季秋，奉请卜吉，行大享殿礼。随又命仍暂行于玄殿宝殿。隆庆元年，诏罢祈谷、大享二祭。复玄极宝殿，仍名钦安殿。而天地则分祀，如世宗所更定云。

臣等谨按：国初天地分祀。至洪武十年，圣祖乃定为合祀之制，每岁以正月上辛日行礼于南郊大祀殿，列圣遵行百六十余年。至世宗皇帝始按《周礼》古文，复分建南北郊，俱坛而不屋。南郊以冬至、北郊以夏至行礼，而二至之外，复有孟春祈谷、季秋大享，岁凡四郊焉。隆庆改元，诏廷臣议郊祀之礼。时议者并请罢祈谷、大享，复合祀天地于南郊。先帝深惟三年无改之义，独以祈谷、大享在大内行礼不便，从礼官议罢之。而分祀姑仍其旧，盖亦有待云尔。

夫礼因时宜，本乎人情者也。高皇帝初制郊礼，分祀者十年矣，而竟定于合祀者，良以古今异宜，适时为顺。故举以岁首，人之始也；卜以春初，时之和也；岁惟一出，事之节也；为屋而祭，行之便也。百六十余年，列圣相承，莫之或易者，岂非以其至当允协，经久而可守乎？今以冬至极寒，而祼献于星露之下；夏至盛暑，而骏奔于炎歊之中，一岁之间，六飞再驾，以时以义，斯为戾矣。且成祖文皇帝，再造宇宙，功同开创，配享百余年，一朝而罢之，于人情亦有大不安者。故世宗虽分建圜、方之制，而中世以后，竟不亲行；虽肇举大享之礼，而岁时禋祀，止于内殿。是斯礼之在当时，已窒碍而难行矣，况后世乎？

臣等愚昧，窃以为宜遵高皇帝之定制，率循列圣之攸行，岁惟一举合祀之礼，而奉二祖并配。斯于时义允协，于人情为顺。顾郊禋重典，今且未敢轻议，谨稽新旧规制礼仪，而略述其概，以俟圣明从容裁断焉。






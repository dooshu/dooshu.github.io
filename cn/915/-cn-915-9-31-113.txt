◇答沈麟士书

独往之业，虽闻前载；高尘逸轨，罕或其时。未尝不拊衷兴怀，望古遐瞩。尊贤拔俗遥然，沈冥自远。幽贞之操，义高篆策。虽蒋诩不窥城市，郑真名动京师，何远之有。名山既乡内所丰，清川又坐卧可对。不出户庭，而与禽尚齐美哉！约少不自涯，早爱虫鸟，逐食推迁，未谐夙愿。冀幽期可托，克全素履。与尊贤弋约泉皋，以慰闲暮，则平生之心，於此遂矣。（《艺文类聚》三十七）


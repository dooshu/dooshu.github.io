○册桂阳郡王杨妃文

景云二年，岁次辛亥，十月庚寅，皇帝若曰：於戏！咨尔故桂阳王妻杨氏，诞承华绪，光袭懿风。性识柔明，言容婉嫕，观《诗》著范，蹈《礼》成规。往应高禖，作嫔英邸。谨环珮之节，珊有其章；励蘩藻之诚，恭而式序。遣使人某持节册命尔为桂阳郡王妃，尔其克保彝训，率由茂则，以正於家，无替厥命。往，钦哉！


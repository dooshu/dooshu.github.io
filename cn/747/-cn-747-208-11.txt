○对求贤策

问：选贤举能，秀造参用，今之所荐，诚为得人，未闻含声待扣，有不耕而获，十室忠信，理亦难诬。若遂践於清朝，仗何材济物？又二老归周，见称何德？八元佐舜，见述何功？滋泉以何术见？称莘邑以何辞作相？

对：昔者圣人之立极也。选众举能，列官分职，以通天地之德，以类亭毒之功，臣哉邻哉，时用远矣。主上重光缵曜，绍开中兴，拜轩於受命之初，希俊贤於御极之首。兹羲、轩之志，尧、禹之心，勤求道要，实所望清光哉！故邓林有必至之材，昆山亦无藏价之福，可不谓然乎？臣以妄庸，艺无兼采。谬从卑列，应此嘉荐，诚非铅朽，所能塞充。然天休震动，虚求秀逸，扬於王庭，亦亻黾亻免矣。顾当参明，试献嘉谋，竭讠叟闻，敷大体，言用身退，以酬万一，岂所谓不耕而获，邀名幸时而已哉？今见属有司，恭承下问，懋陈常务，自谓无奇。若得饰躬召见，对扬天休，下学上达，舒情竭愤则亦引谕阴阳，较明时政之要；咸激枉直，甄摭授受之宜：效其涓埃，以增海岳耳。若遂践清朝，济时成务，其道甚大，惟变所适。俾闻後命，则藏器而动，顾以更仆，亦何尽言？曲学鲰生，居今志古，若终为令德，功实佐时，披卷怀人，恨为异代，虽惭非博物，敢不扬言？则夫西伯善养，夷、齐以让国归老；帝舜举能，元、凯以通才受职。惟师尚父，韬钤适道之功；相时阿衡，鼎饪献为君之术。台纪绩，吴、邓懿其元勋：麟阁图功，卫、霍流其茂实。谨对。


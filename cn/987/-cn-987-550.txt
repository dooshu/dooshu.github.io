苏轼　泛舟城南，会者五人，分韵赋诗，得「人皆苦炎」字四首

城中楼阁似鱼鳞。不见清风起白苹。

试选苕溪最深处，仍呼我辈不羁人。

窥船野鹤何曾下，见烛飞虫空自驯。

遶郭荷花一千顷，谁知六月下塘春。

苏轼

苏轼　泛舟城南，会者五人，分韵赋诗，得「人皆苦炎」字四首

苦热诚知处处皆，何当危坐学心斋。

海螯要共诗人把，溪月行遭雾雨霾。

乡国飘零断书信，弟兄流落隔江淮。

便应筑室苕溪上，荷叶遮门水浸阶。

苏轼

苏轼　泛舟城南，会者五人，分韵赋诗，得「人皆苦炎」字四首

紫蟹鲈鱼贱如土，得钱相付何曾数。

碧筩时作象鼻弯，白酒微带荷心苦。

运肘风生看斫鱠，随刀雪落惊飞缕。

不将醉语作新诗，饱食应惭腹如鼓。

苏轼

苏轼　泛舟城南，会者五人，分韵赋诗，得「人皆苦炎」字四首

桥上游人夜未厌，共依水槛立风檐。

楼中煮酒初尝芡，月下新妆半出帘。

南郭清游继颜谢，北窗归卧等羲炎。

人间寒热无穷事，自笑疏顽不受痾。

苏轼


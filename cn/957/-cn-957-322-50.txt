王周　志峡船具诗　百丈

少尝侍先君，馀闲诵白氏。

始得入峡诗，深味作诗旨。

云有万仞山，云有千丈水。

自念坎壈时，忧多兢慎理。

山束峡如口，水漱石如齿。

孤舟行其中，薄冰犹坦履。

孱颜屹焉立，汹涌勃然起。

百丈为前牵，万险即平胝。

破之以筼箉，续之以麻枲。

厉之坚以节，引之直如矢。

杼轴连半空，长短随两涘。

铁锁枉驰名，锦缆谩称美。

长绳岂能系，朽索何足拟。

苟非総之为，胡可力行此。

王周


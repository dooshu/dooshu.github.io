○对乐请置判悬判

〈有州申百姓皆好操缦，都不识雅章，以不能易俗，请置判悬，供释菜宾社之用，使人观习。省以为非所宜言，不为闻欲科罪。诉云州将卤簿见著令文，且方古轩，县为降已，其置之何过？〉

明则有礼乐，幽则有鬼神。并系国移风，助天成物。我尧舜其德，清明在躬。咏《南风》之时，光宅天下；斩东莱之乐，政事惟醇。瞻彼有周，诚为率土，百姓乐业，群黎向方。而先彼艺能，後其节目。操兹杂弄，存彼安弦。承奖训於鹿鸣，冀成功於蚁垤。州司以事乖易俗，不识乐章。既惭师乙之言，有类文侯之问。爰申礼阁，欲置判悬。供释菜於宾社，庶黎以观习。且是请也，非所宜言。昔子路居蒲，文翁处蜀，自有无声之乐，岂闻操缦为辞？欲爰书，若何文过？轩悬卤簿，徒饰词於如簧；邮罚丽事，岂逃刑於听棘。

吴与

与，贞元时人。


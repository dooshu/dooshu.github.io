89　嵇康以非湯武死於非辜　嵇康未嘗事晉當列魏書


嵇康，魏人。司馬昭惡其「非湯、武」，而死於非辜，未嘗一日事晉也。晉史有傳，康之羞也。後有良史，宜列於魏書。

【何云】韓通附建隆，其類也。

【全云】韓通又是一例，今宋史以周三臣目之，則不以爲宋人也。嵇康則死于晉未篡之時，萬無入晉書之例。魏書已附康于七子傳，晉史複書。

【元圻案】晉書嵇康傳：「康，字叔夜，譙國銍人也。其先姓奚，會稽上虞人，以避怨徙焉。銍有嵇山，家於其側，因而命氏。」〇通鑑魏元帝紀景元三年：「山濤爲吏部郎，舉康自代。康與濤書，自説不堪流俗，而非薄湯、武。昭聞而惡之。康與東平吕安親善，安兄巽誣安不孝，康爲證其不然。鍾會譖康嘗欲助毌丘儉，昭遂殺安及康。」






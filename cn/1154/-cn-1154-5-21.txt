卷五十一　荆燕世家第二十一

荆王刘贾者，

【正义】：年表云都吴也。

诸刘，不知其何属

【集解】：汉书贾，高帝从父兄。【索隐】：按：注引汉书，云贾，高祖从父兄，则班固或别有所见也。

初起时。汉王元年，还定三秦，刘贾为将军，定塞地，

【索隐】：贾将兵定塞地，塞即桃林之塞。

从东击项籍。

汉四年，汉王之败成皋，北渡河，得张耳、韩信军，军脩武，深沟高垒，使刘贾将二万人，骑数百，渡白马津入楚地，

【正义】：括地志云：“黎阳，一名白马津，在滑州白马县北三十里。”按：贾从此津南过入楚地也。

烧其积聚，以破其业，无以给项王军食。已而楚兵击刘贾，贾辄壁不肯与战，而与彭越相保。

汉五年，汉王追项籍至固陵，

【集解】：徐广曰：“在阳夏。”【正义】：括地志云：“固陵，陵名。在陈州宛丘县西北四十二里。”

使刘贾南渡淮围寿春。

正义今寿州寿春县是也。

还至，使人间招楚大司马周殷。周殷反楚，佐刘贾举九江，迎武王黥布兵，皆会垓下，共击项籍。汉王因使刘贾将九江兵，与太尉卢绾西南击临江王共尉。

【索隐】：共敖之子。

共尉已死，以临江为南郡。

【正义】：今荆州也。

汉六年春，会诸侯於陈，

【正义】：今陈州也。

废楚王信，囚之，分其地为二国。当是时也，高祖子幼，昆弟少，又不贤，欲王同姓以镇天下，乃诏曰：“将军刘贾有功，及择子弟可以为王者。”群臣皆曰：“立刘贾为荆王，王淮东五十二城；

【索隐】：按：表云刘贾都吴。又汉书以东阳郡封贾。东阳即临淮，故云淮东也。【正义】：括地志云西北四十里，盖此县是也。

高祖弟交为楚王，王淮西三十六城。”

【正义】：淮以西徐、泗、濠等州也。

因立子肥为齐王。始王昆弟刘氏也。

高祖十一年秋，淮南王黥布反，东击荆。荆王贾与战，不胜，走富陵，

【索隐】：地理志县名，属临淮。【正义】：括地志云：“富陵故城在楚州盱眙县东北六十里。”

为布军所杀。高祖自击破布。十二年，立沛侯刘濞为吴王，王故荆地。

燕王刘泽者，诸刘远属也。

【集解】：汉书曰：“泽，高祖从祖昆弟。”【索隐】：按：注引汉书云高祖从祖昆弟。又楚汉春秋田子春说张卿云“刘泽，宗家也”。按言“宗家”，似疏远矣。然则班固言“从祖昆弟”，当别有所见矣。

高帝三年，泽为郎中。高帝十一年，泽以将军击陈豨，得王黄，为营陵侯。

【索隐】：地理志县名，在北海。【正义】：括地志云：“营陵故城在青州北海县南三十里。”

高后时，齐人田生

【集解】：晋灼曰：“楚汉春秋田子春。”

游乏资，以画干营陵侯泽。

【集解】：服虔曰：“以计画干之也。”文颖曰：“以工画得宠也。”【索隐】：画，一音“计画”之“画”，又音“图画”之“画”，两家义并通也。

泽大说之，用金二百斤为田生寿。田生已得金，即归齐。二年，泽使人谓田生曰：“弗与矣。”

【集解】：孟康曰：“与，党与。言不复与我为与也。”文颖曰：“不得与汝相知。”

田生如长安，不见泽，而假大宅，令其子求事吕后所幸大谒者张子卿。

【集解】：徐广曰：“名泽。”骃案：如淳曰阉人也。

居数月，田生子请张卿临，亲脩具。张卿许往。田生盛帷帐共具，譬如列侯。张卿惊。酒酣，乃屏人说张卿曰：“臣观诸侯王邸弟百馀，皆高祖一切功臣。

【索隐】：按：此一切犹一例，同时也，非如他一切训权时也。

今吕氏雅故本推毂高帝就天下，

【集解】：如淳曰：“吕公知高祖相贵，以女妻之，推毂使为长者。”瓚曰：“谓诸吕共推毂高祖征伐成帝业。雅，正意也。”【索隐】：按：雅训素也。谓吕氏素心奉推高祖取天下，若人推毂欲前进涂然也，此略同臣瓚之意也。推音昌谁反。

功至大，又亲戚太后之重。太后春秋长，诸吕弱，太后欲立吕产为王，王代。太后又重发之，

【集解】：文颖曰：“欲发之，恐大臣不听。”邓展曰：“重难发事。”

恐大臣不听。今卿最幸，大臣所敬，何不风大臣以闻太后，太后必喜。诸吕已王，万户侯亦卿之有。

【正义】：高后纪云封张卿为建陵侯。

太后心欲之，而卿为内臣，不急发，恐祸及身矣。”张卿大然之，乃风大臣语太后。太后朝，因问大臣。大臣请立吕产为吕王。太后赐张卿千斤金，张卿以其半与田生。田生弗受，因说之曰：“吕产王也，诸大臣未大服。今营陵侯泽，诸刘，为大将军，独此尚觖望。

索隐觖音决，又音企。

今卿言太后，列十馀县王之，彼得王，喜去，诸吕王益固矣。”张卿入言，太后然之。乃以营陵侯刘泽为琅邪王。琅邪王乃与田生之国。田生劝泽急行，毋留。出关，太后果使人追止之，已出，即还。

及太后崩，琅邪王泽乃曰：“帝少，诸吕用事，刘氏孤弱。”乃引兵与齐王合谋西，

【集解】：汉书音义曰：“泽至齐，为齐王所劫，不得去。乃说王，求诣京师，齐具车送之。不为本与齐合谋也。”索隐按：汉书齐王传云使祝午劫琅邪王至齐，因留琅邪王不得反国。泽乃说求入关，齐乃送之。与此文不同者，刘氏以为燕、齐两史各言其主立功之迹，太史公闻疑传疑，遂各记之，则所谓实录。

欲诛诸吕。至梁，闻汉遣灌将军屯荥阳，泽还兵备西界，遂跳驱至长安。

【集解】：汉书音义曰：“跳驱，驰至长安也。”【索隐】：跳，他彫反，脱独去也。又音条，谓疾去也。

代王亦从代至。诸将相与琅邪王共立代王为天子。天子乃徙泽为燕王，乃复以琅邪予齐，复故地。

【集解】：李奇曰：“本齐地，分以王泽，今复与齐也。”

泽王燕二年，薨，谥为敬王。传子嘉，为康王。

至孙定国，与父康王姬奸，生子男一人。夺弟妻为姬。与子女三人奸。定国有所欲诛杀臣肥如令郢人，

【集解】：如淳曰：“定国自欲有所杀馀臣，肥如令郢人以告之。”【索隐】：按：如淳意以肥如亦臣名，令郢人以告定国也。小颜以为定国欲有所诛杀馀臣，而肥如令郢人乃告定国也。然按地理志，肥如在辽西也。

郢人等告定国，定国使谒者以他法劾捕格杀郢人以灭口。至元朔元年，郢人昆弟复上书具言定国阴事，以此发觉。诏下公卿，皆议曰：“定国禽兽行，乱人伦，逆天，当诛。”上许之。定国自杀，国除为郡。

太史公曰：荆王王也，由汉初定，天下未集，故刘贾虽属疏，然以策为王，填江淮之间。刘泽之王，权激吕氏，

【索隐】：按：谓田子春欲王刘泽，先使张卿说封吕产，乃恐以大臣觖望，泽卒得王，故为权激诸吕也。

然刘泽卒南面称孤者三世。事发相重，

【集解】：晋灼曰：“泽以金与田生以事张卿，张卿言之吕后，而刘泽得王，故曰‘事发相重’。或曰事起於相重也。”索隐按：谓先发吕氏令重，我亦得其功，是事发相重也。

岂不为伟乎！

【索隐】：伟者盛也，盖盛其能激发也。

【索隐述赞】刘贾初从，首定三秦。既渡白马，遂围寿春。始迎黥布，绝间周殷。赏功胙士，与楚为邻。营陵始爵，勋由击陈。田生游说，受赐千斤。权激诸吕，事发荣身。徙封传嗣，亡於郢人。








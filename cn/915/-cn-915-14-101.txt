◎于仲文

仲文字次武，河南洛阳人，周太傅谨孙。为赵王属，迁安固太守。徵为御正下大夫，封延寿郡公，授仪同三司。宣帝时，为东郡太守。静帝初，授开府，进位大将军，领河南道行军总管。隋受禅，坐事下狱，免。历行军元帅、行军总管，总晋王府事。仁寿初，拜太子右卫率。炀帝即位，迁右翊卫大将军，进位光禄大夫。辽东之败，系狱，发病卒。


◇奏上顺帝庙号（建康元年九月）

孝顺皇帝弘秉圣哲，龙兴统业，稽乾则古，钦奉鸿烈。宽裕晏晏，宣恩以极，躬自匪薄，以崇玄默。遗诏贻约，顾念万国。衣无制新，玩好不饰。茔陵损狭，不起寝庙，遵履前制，敬敕慎终，有始有卒。《孝经》曰：爱敬尽于事亲　而德教加于百姓。《诗》曰：「敬慎威仪，惟民之则。」臣请上尊号曰敬宗庙，子世世献奉，藏主袷祭，进《武德》之舞，如祖宗故事。（《续汉·祭祀志下注补引东观书》，「有司奏言云云，「露布奏可」。）


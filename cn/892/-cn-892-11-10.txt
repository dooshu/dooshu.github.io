苏沈良方拾遗卷下


论风病


王斿元龙言：钱子飞治大风方，极验，常以施人。一日梦人云：“天使以此病人，君为天怒，若施不已，君当得此病，药不能救。”子飞惧，遂不施。仆以为天之所病，不可疗邪？则药不应复有效。药有效者，则是天不能病。当是病之祟畏是药，而假天以禁人尔。晋侯之病，为二竖子。李子豫赤丸，亦先见于梦。盖有或使之者。子飞不察，为鬼所胁。若予则不然。苟病者得愈，愿代受其苦。家有一方，以傅皮肤，能下腹中秽恶。在黄州试之，病良已。今当常以施人。以上鲍刻本卷二。





服茯苓赋　并引


予少而多病，夏则脾不胜食，秋则肺不胜寒。治肺则病脾，治脾则病肺。平居服药，殆不复能愈。年三十有二，官于宛丘(1)，或怜而授之以道士服气法，行之期年，疾良愈。盖自是始有意养生之说。晚读《抱朴子》书，言服气与草木之药，皆不能致长生。古神仙真人，皆服金丹，以为草木之性，埋之则腐，煮之则烂，烧之则焦，不能自生，而况能生人乎？予既汩没世俗，意金丹不可得也，则试求之草木之类，寒暑不能移，岁月不能败，惟松柏为然。古书言松脂流入地下为茯苓，茯苓千岁举则为琥珀，虽非金玉，而能自完也亦久矣。于是求之名山，屑而治之，去其脉络而取其精华，庶几可以固形养气、延年而却老者，因为之赋以道之：

春而荣，夏而茂，憔悴乎风霜之前，摧折乎冰雪之后。阅寒暑以同化，委粪壤而兼朽。兹固百草之微细，与众木之凡陋，虽或效骨骼于刀几，尽性命于杵臼，解急难于俄顷，破奇邪于邂逅，然皆受命浅狭。与时变迁，朝菌无日，蟪蛄无年，苟自救之不暇，矧他人之足延，乃欲撷根茎之微末，假臭味以登仙。是犹托疲牛于千里，驾鸣鸠于九天，则亦辛勤于涧谷之底，槁死于峰崖之颠，顾桑榆之窃叹，意神仙之不然者矣。若夫南涧之松，拔地千尺，皮厚犀兕，根坚铁石，须发不改；苍然独立，流膏脂于黄泉，乘阴阳而固结；像鸟兽之蹲伏，类龟蛇之闭蛰；外黝黑以鳞皴，中结白而纯密，上藿莽之不犯，下蝼蚁之莫贼，经历千岁化为琥珀。受雨露以弥坚，与日月而终毕。故能安魂魄而定心志，却五味与谷粒，追赤松于上古，以百岁为一息。颜如处子，绿发方目，神止气定，浮游自得。然后乘天地之正，御六气之辨，以游夫无穷，又何求而何食？以上鲍刻本卷四。





与翟东玉求地黄


马，火也，故将火而梦马。火就燥，燥而不已则穷，故膏油所以为无穷也。药之膏油者，莫如地黄，啖老马复为驹，乐天诗云：“与君啖老马，可使照地光。”今人不复能知此法。吾晚学道，血气衰耗如老马矣，欲多食生地黄而不可常致。近见人言循州兴宁令欧阳叔向，于县圃中多种此药，意欲作书干之而未敢。君与叔向故人，可为致此意否？此药以二、八月采者良。如许，以此时寄惠为幸，欲烹以为煎也。以上鲍刻本卷五。





问养生


余问养生于吴子，得二言焉：曰和，曰安。何谓和？曰：“子不见天地之为寒暑乎？寒暑之极，至为折胶流金，而物不以为病。其变者微也，寒暑之变，昼与日俱逝，夜与月并驰。俯仰之间，屡变而人不知者，微之至、和之极也。使此二极者相寻而狎至，则人之死久矣。”何谓安？曰：“吾尝自牢山浮海达于淮，遇大风焉。舟中之人，如附于桔槔而与之上下，如蹈车轮而行，反逆眩乱不可止。而吾饮食起居如他日，吾非有异术也，惟莫与之争而听其所为。顾凡病我者，举非物也。食中有蛆，人之见者必呕也，其不见而食者，未尝呕也。请察其所从生，论八珍者必咽，言粪秽者必唾，二者未尝与我接也，唾与咽何从生哉？果生于我乎，知其生于我也，则虽与之接而不变，安之至也。安则物之感我者轻，和则我之应物者顺。外轻内顺，而生理备矣。”吴子，古之静者也，其观于物也审矣，是以私识其言而时省观焉。





论修养寄子由


任性逍遥，随缘放旷，但尽凡心，别无胜解。以我观之，凡心尽处，胜解卓然。但此胜解，不属有无，不通言话。故祖师教人，到此便住。如眼翳尽，眼自有明，医师只有除翳药，何曾有求明药？明若可求，即还是翳，固不可翳中求明，即不可言翳外无明。夫世之昧者，便将颓然无知认作佛地，若此是佛，猫儿、狗儿得饱熟睡，腹摇鼻息，与土木同，当恁麽时，可谓无一毫思念。岂谓猫儿狗儿已入佛地？故凡学者，当观妄除爱，自粗及细，念念不忘，会作一日，得无所除。弟所教我者，是如此否？因见二偈警策，孔君不觉耸然，更以问之。书至此，墙外有悍妇与夫相殴骂，声飞灰火，如猪嘶狗嗥。因念他一点圆明，正在猪嘶狗嗥里面，譬若江河鉴物之性，长在飞砂走石之中，寻常静中推求，常患不见。今日闹里，提得些子如何？元丰六年。





养生说


已饥先食，未饱先止，散步逍遥，务令腹空。每腹空时，即便入定。不拘昼夜，坐卧自便。惟在摄身，使如木偶，常自念言：我今此身，若少动摇，如毛发许，便堕地狱，如商君法，如孙武令。事在必行，有死无犯。又用佛语及老君语，视鼻端，自数出入息，绵绵若存，用之不倦。数至数百，此心寂然，此身兀然，与虚空等，不烦禁制，自然不动。数至数千，或不能数，则有一法，其名曰“随”，与息俱出，复与俱入，随之不已，一息自住。不出不入，或觉此息从毛窍中，八万四千，云蒸雾散，无始已来，诸病自除，诸障自灭，自然明悟。譬如盲人，忽言有眼，此时何用，求人指路。是故老人言尽如此。





续养生论


郑子产曰：“火烈者，人望而畏之；水弱者，人狎而玩之。”翼奉论六情十二律，其论水火也，曰：“北方之情好也，好行贪狼；南方之情恶也，恶行廉正。廉正故为君子，贪狼故为小人。”予参二人之学而为之说曰：“火烈而水弱，烈生正，弱生邪；火为心，水为肾。”故五脏之性，心正而肾邪。肾无不邪者，虽上智之肾亦邪，然上智常不淫者，心之官正而肾听命也；心无不正者，虽下愚之心亦正，然下愚常淫者，心不官而肾为政也。知此则知铅汞龙虎之说矣。

何谓铅？凡气之谓铅，或趋或蹶，或呼或吸，或执或击；凡动物者皆铅，肺实出纳之，肺为金，为白虎，故曰铅，又曰虎。何为汞？凡水皆为汞，唾涕脓血，精汗便利；凡湿者皆汞也，肝实宿藏之，肝为木，为青龙，故曰汞，又曰龙。古之真人论内丹曰：“五行颠倒术，龙从火内出；五行不顺行，虎向水中生。”世未有知其说者也。方五行之顺行也，则龙出于水，虎出于火，皆死之道也。心不官而肾为政，声色外诱，淫邪内发，壬癸之英，下流为人，或为腐坏，是汞龙之出于水也。喜怒哀乐皆出于心者也：喜则撄拏随之，怒则殴击随之，哀则擗踊随之，乐则抃舞随之。心动于内，而气应于外，是铅虎之出于火者也。汞龙之出于水，铅虎之出于火，有能出于火、有能出于水而复返者乎？故曰皆死之道也。

真人教之以逆行，龙从火出，虎从水生也。其说若何？孔子曰：“思无邪。”凡有思皆邪也，而无思则土木也。孰能使有思而非邪、无思而非土木乎？盖必有无思之思焉。夫无思之思，端正壮栗，如临君师，未尝一念放逸，然卒无所思，如龟毛兔角，非作故无，本性无故，是谓之戒。戒生定，定则出入息自住，出入息住则心火不复炎。在《易》为“离”。离，丽也，必有所丽，未尝独立，而汞其妃也。既不炎上，则从其妃矣。水火合，则壬癸之英上流于脑而溢于元英。若鼻液而不咸，非肾出故也，此汞龙之自火出者也。长生之药，内丹之萌，无过此者矣。阴阳之始交，天一为水。凡人之始造形，皆水也，故五行一曰水；从暖气而后生，故二曰火；生而后有骨，故三曰木；骨生而日坚，凡物之坚壮者皆金气也，故四曰金；骨坚而后生肉焉，土为肉，故五曰土。人之在母也，母呼亦呼，母吸亦吸，口鼻皆闭而以脐达，故脐者生之根也。汞龙之出于火、流于脑、溢于元英，必归于根。心火不炎上，必从其妃，是火常在根也。故壬癸之英，得火而日坚，达于四肢，浃于肌肤而日壮。究其极，则金刚之体也。此铅虎之自水出者也。龙虎生而内丹成矣，故曰：顺行则为人，逆行则为道。道则未也，亦可为长生不死之术矣。





书《养生论》后


东坡居士桑榆之末景，忧患之余生，而后学道，虽为达者所笑，然犹贤乎已也。以嵇叔夜《养生论》颇中予病，故手写数本，其一以赠罗浮郑师。





养生偈


闲邪存诚，炼气养精。一存一明，一炼一清。清明乃极，丹元乃生，坎离乃交，梨枣乃成。中夜危坐，服此四药，一药一至，到极则处，几费千息。闲之廓然，存之卓然，养之郁然，炼之赫然。守之以一，成之以久，功在一日，何迟之有？《易》曰：“闲邪存其诚。”详味此字，知邪中有诚，无非邪者，闲亦邪也。至于无所闲，乃见其诚者。幻灭灭故，非幻不灭。





寄子由三法


吴子野云：“芡实盖温平耳，本不能大益人。”然俗谓水硫黄，何也？人之食芡也，必枚啮而细嚼之，未有多嘬而亟咽者也。舌颊唇齿，终日嗫嚅。而芡无五味，腴而不腻，足以致玉池之水。故食芡者，能使人华液流通，转相挹注，积其力，虽过乳石可也。以此知人能澹食而徐饱者，当有大益。吾在黄冈山中见牧羊者，必驱之瘠土，云：“草短而有味，羊得细嚼，则肥而无疾。”羊犹尔，况人乎？　食芡法

养生之方，以胎息为本。此固不刊之语，更无可议，但以气若不闭，任其出入，则渺绵滉漭，无卓然近效。待其兀然自住，恐终无此期。若闭而留之，不过三五十息奔突而出，虽有微暖养下丹田，益不偿于损，决非度世之术。近日深思，似有所得。盖因看孙真人《养生门》中《调气第五》篇，反覆寻究，恐是如此。其略曰：“和神气之道，当得密室，闭户，安床暖席。枕高二寸半，正身偃卧，瞑目闭气于胸膈间，以鸿毛著鼻上而不动。经三百息，耳无所闻，目无所见，心无所思。如此，则寒暑不能侵，蜂虿不能毒，寿三百六十岁。此邻于真人也。”此一段要诀，弟且静心细意，字字研究看。既云闭气于胸膈中，令鼻端鸿毛不动，则初机之人，安得持三百息之久哉？恐是元不闭鼻中气，只以意坚守此气于胸膈中，令出入息似动不动，氤氲缥缈，如香炉盖上烟、汤瓶嘴中气，自在出入，无呼吸之者，则鸿毛可以不动。若心不起念，虽过三百息可也，仍须一切依此本诀卧而为之，仍须真以鸿毛黏著鼻端，以意守气于胸中。遇欲吸时，不免微吸，及其呼时，全不得呼，但任其氤氲缥缈，微微自出尽。气平，则又微吸。如此出入元不断，而鸿毛自不动，动亦极微。觉其微动，则又加意制勒之，以不动为度。虽云制勒，然终不闭。至数百息，出者少，不出者多，则内守充盛，血脉通流，上下相灌输，而生理备矣。兄悟此玄意，甚以为奇。恐是夜夜烧香，神启其心，自悟自证。适值痔疾，及热甚，未能力行。亦时时小试，觉其理不谬，更俟疾平天凉，稍稍置力，续见效，当报。弟不可谓出意杜撰而轻之也。　胎息法。

《抱朴子》云，古人藏丹砂井中，而饮者犹获上寿。今但悬望大丹，丹既不可望，又欲学烧，而药物火候皆未必真，纵使烧成，又畏火毒而不敢服，何不趁此且服生丹砂。意谓煮过百日者，力亦不慢。草药是覆盆子，亦神仙所饵，百日熬炼，草石之气，亦相乳入。每日五更，以井华水服三丸。服竟，以意送至下丹田，心火温养，久之，意谓必有丝毫留者。积三百余服，恐必有刀圭留丹田。致一之道，初若眇昧，久乃有不可量者。兄老大别无见解，直欲以拙守而致神仙，此大可笑，亦可取也。　藏丹砂法。

吾虽了了见此理，而资躁褊，害之者众，事不便成。子由端静淳淑，使少加意，当先我得道。得道之日，必却度我。故书此纸，为异日符信，非虚语也。绍圣二年八月二十七日居士记。





上张安道养生诀


某近年颇留意养生，读书，延问方士多矣，其法百数，择其简易可行者，间或为之，辄有奇验。今此间放益究其妙，乃知神仙长生非虚语尔。其效初不甚觉，但积累百余日，功用不可量。比之服药，其力百倍。久欲献之左右，其妙处非言语文字所能形容。然亦可道其大略。若信而行之，必有大益。其诀具左：

每夜以子时后，三更三四点至五更以来皆可。披衣起，只床上拥被坐亦得。面东或南，盘足坐，扣齿三十六通，握固。以两拇指掐第三指，或以四指都握拇指，两手拄腰腹间。闭息，闭息最是道家要妙。先须闭目静虑，扫灭妄想，使心源湛然，诸念不起，自觉出入息调匀微细，即闭口并鼻，不令气出也。内视五脏：肺白、肝青、脾黄、心赤、肾黑，当更求《五脏图》《烟罗子》之类，常挂壁上，使心中熟识五脏六腑之形状。次想心为炎火，光明洞彻，入下丹田中。丹田在脐下。待腹满气极，则徐出气。不得令耳闻声。候出入息匀调，即以舌搅唇齿，内外漱炼津液，若有鼻涕，亦须漱炼，不嫌其咸，漱炼良久，自然甘美。此是真气，不可弃之。未得咽下。复作前法，闭息内观，纳心丹田，调息漱津，皆依前法。如此者三，津液满口，即低头咽下，以气送入丹田中。须用意精猛，令津与气谷谷然有声，径入丹田。又依前法为之。凡九闭息，三咽津而止。然后以左右手熟摩两脚心，止涌泉穴上彻顶门，气诀之妙。及脐下腰脊间，皆令热彻，徐徐摩之，微汗出，不妨。不可喘促。次以两手摩熨眼、面、耳、项，皆令极热。仍案捏鼻梁左右五七下，梳头百余梳，散发而卧，熟寝至明。

右其法至简易，惟在常久不废，即有深功。且试行一二十日，精神自已不同。觉脐下实热，腰脚轻快，面目有光，久久不已，去仙不远。但常常习闭息，使渐能持久。以脉候之，五至为一息。某近来闭得渐久，每一闭百二十至而开，盖已闭得二十余息也。又不可强闭多时，使气错乱，或奔突而出，反为害也。慎之慎之！又须常节晚食，令腹中宽虚，气得回转。昼日无事，亦时时闭目内观，漱炼津液咽之，摩熨耳目，以助真气。但清净专一，即易见功矣。神仙至术，有不可学者三：一急躁，二阴险，三贪欲。公雅量清德，无此三疾，窃谓可学。故献其区区，若笃信力行，他日相见，复陈其妙者焉。文书口诀，多枝词隐语，卒不见下手门路。今直指精要，可谓至言不烦，长生之根本也。幸深加宝秘，勿使浅妄者窥见，以泄至道也。以上鲍刻本卷六。





药歌　并引


嵇中散作《幽愤诗》，知不死矣。而卒章乃曰“采薇山阿，散发岩岫，永啸长吟，颐神养寿”者，悼此志之不遂也。司马景王既杀中散而悔，使悔于未杀之前，中散得免于死者。吾知其扫迹屏影于人间，如脱兔之投林也。采薇散发，岂所难哉？孙真人著《大风恶疾论》，《神仙传》有数人皆因恶疾而得仙道，何者？割弃尘累，怀颍阳之气，所以因祸而取福也。吾始得罪迁岭表，不自意逾年无后命，知不死矣。然旧苦痔疾，至是大作，呻呼几百日。地无医药，有亦不效。道士教吾去滋味、绝荤血，以清净胜之。痔有虫，馆于吾后。滋味、荤血既以自养，亦以养虫。自今日已往，旦暮食淡面四两，犹复念食，则以胡麻茯苓抄足之。饮食之外，不啖一面物。主人枯槁，则客自弃去。尚恐习性易流，故取中散、真人之言，对症为药，使人诵之曰：“东坡居士，汝忘逾年之忧、百日之苦乎？使汝不幸有中散之祸、伯牛之疾，虽愿采薇散发，岂可得哉？今食麦麻茯苓多矣。”居士则以歌答之云：“百事治兮，味无味之味；五味备兮，茯苓麻麦；有时而匮兮，有即食无即已者，与我无既兮！呜呼馆客，终不以是为愧兮！”以上鲍刻本卷八。





杂记


《独异志》：唐贞观中，张宝藏为金吾卫士，尝因下直归栎阳，路逢少年畋猎。割鲜野食，倚树叹曰：“张宝藏身年七十，未尝得一食酒肉如此者，可悲哉！”傍有僧指曰：“六十日内官登三品，何足叹也。”言讫不见。宝藏异之，即时还京师。时太宗苦于气痢，众医不效，即下诏问殿廷左右有能治此疾者，当重赏之。宝藏曾困其疾，即具疏“乳煎荜拨方”，上服之立瘥。宣下宰臣与五品官。魏徵难之，逾月不进拟。上疾复发，问左右曰：“吾前服‘乳煎荜拨’有功。”复命进一啜，又平。因思曰：“尝令与进方人五品官，不见除授，何也？”徵惧曰：“奉诏之后，未知文武二吏。”上怒曰：“治得宰相，不妨已授三品官。我天子也，岂不及汝也？”乃厉声曰：“与三品文官，授鸿胪寺卿。”时正六十日矣。其方每服用牛乳半斤、荜拨三钱匕，同煎减半，空心顿服。

马提刑记医先祖忠肃公，天圣中以工部尚书知濠州，家有媪，病漏盖十余年。一日老兵扫庭下，且言前数日过市，有医自远来，道疮漏可治，特顷刻之力耳。媪曰：“吾更医多矣，不信也。”其党有以白忠肃公者，即为召医视之，曰：“可治无疑。须活鳝一、竹针五七枚。”医乃掷鳝于地，鳝因屈盘就盘，以竹针贯之，覆疮，良久取视，有白虫数十如针著鳝。医即令置杯中，蠕动如线。复覆之，又得十余枚，如是五六。医者曰：“虫固未尽，然其余皆小虫。竟请以常用药傅之。”时家所有槟榔、黄连，为散傅之。医未始用药，明日可以干艾作汤，投白矾末二三钱洗疮，然后傅药。盖老人血气冷，必假艾力以佐阳，而艾性亦能杀虫也。如是者再，即生肌，不一月当愈。既而如其言。医曰：“疮一月不治则有虫，虫皆蠕动，气血亦随之。故疮漏不可遽合，则结痛，实虫所为。”又曰：“人每有疾，经月不痊，则必惫虚劳。妇人则补脾血，小儿则防惊疳。二病则并治瘴疠。”医无名于世，而治病有效，亦良医也。又其言有理，故并录之。【原案】此条后数行，似有脱误。





子瞻杂记


男子之生也覆，女子之生也仰，其死于水也亦然。男内阳而外阴，女子反之。故《易》曰：“坤至柔而动也刚。”《书》曰：“沉潜刚克。”古之达者盖知此也。秦医和曰：“天有六气，淫为六疾：阳淫热疾，阴淫寒疾，风淫末疾，雨淫腹疾，晦淫惑疾，明淫心疾。”夫女阳物而晦时，故淫则为内热蛊惑之疾。女为蛊惑，世知之者众。其为阳物而内热，虽良医未之言也。五劳七伤，皆热肝而蒸晦者，不为蛊则中风，皆热之所生也。医和之语，吾尝表而出之。读《左氏春秋》书此。

枲耳，并根、苗、叶、实，皆濯去沙土，悬阴干净扫地上，烧为灰，汤淋，取浓汁泥，连二灶炼之。俟灰汁秏，即旋取傍釜中已滚灰汁益之。经一日夜，不绝火，乃渐得霜。干磁瓶盛之，每服，早、晚、临睡，酒调一钱匕。补暖、去风、驻颜，不可备言。尤治皮肤风，令人肤革滑净。每洗面及浴，取少许如澡豆用，尤佳，无所忌。昌图之父从谏宜州文学，家居于邕。服此十余年，今八十七，红润轻健，盖专得此药力也。

杜甫诗有《除䕭草》一篇，今蜀中谓之毛琰，毛芒可畏，触之如蜂虿，然治风疼，择最先者，以此草点之，一身皆失去。叶背紫者入药。

仆有一相识，能治马背鬃。有富家翁买马直百余千，以有此病，故以四十千得之。已而置酒饮人，求为治之。酒未三行，而鬃以正。举座大笑。其方用烹猪汤一味，暖令热浴之，其鬃随手即正，不复回。良久，乃以少冷水洗之。此物能令马尾软细，及治焦秃。频以洗之，不月余，效极神良。秘之秘之。

马肺损，鼻中出脓，医所不疗，云肺药率用凉冷，须食上饮之。而肺痛畏草所制，不敢食草，若不食而饮凉药，是速其死也，故不医。有老卒教予以芦菔根煮糯米作粥，入少许阿胶，啖之，马乃敢食。食已，用常肺药入诃梨勒皮饮之，凉药为诃子所涩于肺上，必愈。用其言信然。以上鲍刻本卷十。



* * *



(1)　校者按：《苏沈良方拾遗》大多为苏轼之医药杂说，但此则“服茯苓赋”并非苏轼所作，而是其弟苏辙所作，因为苏轼没有在宛丘做官，只有苏辙在宛丘做过官。






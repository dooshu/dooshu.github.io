○谢赐衣甲及药物等表

臣某言：中使某至，伏奉敕书手诏，兼赐臣衣甲器械刀斧银器及药物等，并赐臣下军将者。赐因寄重，报觉身轻。蹈舞若惊，载欣载跃。中谢。臣力惭致果，迹忝理戎。六月之师，才申国讨；九天之诏，先布皇慈。将以忠勤，恤其暴露。侧身拜命，睹物知恩。念臣或抱羸疴，是加药物；矜臣必摧凶丑，载锡戎装。弓倍六钧，刀逾百炼。衣分元甲，战则保全；器有白金，食唯豪贵。宠连诸将，荣冠一时。汉主赐人，空闻宝剑；宋朝颁药，但理金疮。岂如兼备五兵，尽蠲万病。荣兹陋质。感戴奚殚。无任感恩捐躯之至。


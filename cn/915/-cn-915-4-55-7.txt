◇飞章虚诬李固（顺帝时）

臣闻君不稽古，无以承天；臣不述旧，无以奉君。昔尧殂之后，舜仰慕三年，坐则见尧于墙，食则睹尧于羹。斯所谓聿追来孝，不失臣子之节者。太尉李固，因公假私，依正行邪，离间近戚，自隆支党。至于表举荐达。例皆门徒；及所辟召，靡非先旧。或富室财赂，或子婿婚属，其列在官牒者，九四十九人。又广选贾竖，以补令史，募求好马，临窗呈试。出入逾侈，辎曜日。大行在殡，路人掩涕，固独胡粉饰貌，搔头弄姿，旋偃仰，从容冶步，曾无惨怛伤悴之心。山陵未成，违矫旧政，善则称己，过则归君，斥逐近臣，不得侍送，作威作福，莫固之甚臣闻台辅之位，实和阴阳，璇玑不平，寇贼奸轨，则责在太尉。固受任之后，东南跋扈，两州数郡，千里萧条，兆人伤损，大化陵迟，而诋疵先主，苟肆狂狷。存无廷争之忠，没有诽谤之说。夫子罪莫大于累父，臣恶莫深于毁君。固之过衅，事合诛辟。（《后汉·李固传》按：《吴传》云：「梁冀诬奏太尉李固，时马融在坐，为冀草章。」《马融传》云：「为梁冀草奏李固，又作大将军《西第颂》，以此颇为正直所羞。」）


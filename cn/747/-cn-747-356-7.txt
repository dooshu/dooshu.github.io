○笛声似龙吟赋（以声之相类有如此者为韵）

笛为乐兮人所吹嘘，龙为神兮天泉是居。何音声之酷似，而性质之本疏；想其形谓同婉若，聆其响稍异翕如。始其伐厚地，因材制器；四孔有加，五音俱备。无烦乎钧簧促柱，有用於娱心涤志。乍从容而寥亮，究律吕以精粹；伊满堂之咸惊，疑在田之忽至。凄清韵起，方将乐以忘忧；想象云生，实曰物从其类。庶可分於繁会，谅难测於同异。徒察其含嚼奔放，激浊扬清；如泉水之或跃，疑御日以飞声。象乎？鼍有逢逢之鼓，疑乎凤有ィィ之笙。虽学如不及，莫之与京。曷若高下自乎气，洪衰应乎手？曲引如变於霄，雾雨若集其前後；刘累听之而欲豢，叶公闻之而反走。非影响以因依，实混合於妙有。东南之美，厥状苍茛；不因乎度土合木，宁谢於玉质金相？调逸箫管之奏，音含宫招之祥。若降於天，如闻於野，穆公简子，徒得其游魂；《白雪》、《阳春》，奚称其和寡？考终乐以自然，信斯笛之美者。当{过}易持，龙吟似之；季长每悲於洛客，邻人能感於子期。入耳之初，喜攀鳞之有所；回眸之际，睹截竹而在兹。是知夫挥弦戛击以洋洋，转喉纡馀之靡靡。夫神物之相应者，无能及此。


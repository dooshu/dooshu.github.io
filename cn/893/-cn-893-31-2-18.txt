送李白之曹南序





独孤及


曩子之入秦也，上方览《子虚》之赋，喜相如同时，由是朝诣公车，夕挥宸翰。一旦幞被金马，蓬累而行，出入燕、宋，与白云為伍。然则适来，时行也，适去，时止也。彼碌碌者徒见三河之游倦，百镒之金尽，乃议子于得失亏成之间，曾不知才全者无亏成，志全者无得失，进与退于道德乎何有?是日也，出车桐门，将驾于曹，仙药满囊，道书盈箧，异乎庄舄之辞越，仲尼之去鲁矣。送子何所?平台之隅。短歌薄酒，击筑相和。大丈夫各乘风波，未始有极，哀乐且不足累上士之心，况小别乎!请偕赋诗，以见交态。






◇祀明堂议

祀明堂改服大裘，又以贵质，不应三献。礼云：「朝践用大樽，」郑玄云：「大樽瓦也，有虞氏瓦樽。」此皆是宗庙，犹以质素，况在明堂，理不容象樽也郊祀贵质，器用陶匏，宗庙贵文，诚宜雕俎。明堂之礼，于郊为文，比庙为质，请改器用纯漆，庶合文质之表。旧仪，鬯灌求神，初献清酒，次醴。终，礼毕，太祝取俎上祭肉，当御前以受俎，五帝天神，不可求之于地，二郊主祭，无受肉之礼，请停三献灌鬯，及授俎之法，止于一献清酒，旧用太牢。案郊用茧栗。《诗》云：「配文王于明堂，」有维牛维羊。良由周监二代，其义贵文。明堂方郊，未为极质，故特用三牲。今斟酌百王，义存通典，蔬果之荐，虽符周礼。而牲牢之用，宜遵夏殷，请自今明堂牲用特牛。（《通典》四十四。）


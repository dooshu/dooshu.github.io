◇议减省律令诏（河平中）

《甫刑》云，五刑之属三千，大辟之罚其属二百。今大辟之刑千有馀条，律令烦多，百有馀万言，奇请它比，日以益滋，自明习者不知所由，欲以晓谕众庶，不亦难乎？於以罗元元之民，夭绝亡辜，岂不哀哉！其与中二千石、二千石、博士及明习律令者议，减死刑及可蠲除约省者，令较然易知，条奏。《书》不云乎？「惟刑之恤哉。」其审核之，务准古法，朕将尽心览焉。（《汉书·刑法志》）


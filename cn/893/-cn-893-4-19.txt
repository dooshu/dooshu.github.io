采莲曲





《采莲曲》，起梁武帝父子，后人多拟之。



若耶溪旁采莲女，[一]笑隔荷花共人语。

日照新妆水底明，风飘香袂空中举。

岸上谁家游冶郎，[二]三三五五映垂杨。

紫骝嘶入落花去，[三]见此踟蹰空断肠。

[一]《太平寰宇记》：若耶溪，在越州会稽县东南二十八里。《一统志》：若耶溪，在绍兴府城南二十五里，西施采莲于此。



[二]古《孟珠曲》：“道逢游冶郎，恨不早相识。”



[三]郑玄《毛诗笺》：“赤身黑鬣曰骝。”《南史》：“帝赐羊侃河南国紫骝。”






前有樽酒行

虚堂雨过生凉颸，劝君一醉君勿辞。



去年不知今岁事，明年万事今得知？



旧时扶床同戏儿，还乡问讯令人悲。



冢丘累累在者谁？

纸钱雨湿抱树枝。

君去六十有几时？

更望七十何其痴！

求师学道亦已迟，谢客努力从鸱夷。



前有樽酒行

绿酒盎盎盈芳樽，清歌嫋嫋留行云。



美人千金织宝裙，水沈龙脑作燎焚。

问君胡为惨不乐？

四纪妖氛暗幽朔；诸人但欲口击贼，茫茫九原谁可作！



丈夫可为酒色死？

战场横尸胜床笫。

华堂乐饮自有时，少待擒胡献天子。




卷一

钦定四库全书

泰泉集卷一　　　　　　　明　黄佐　撰

赋

乾清宫赋

丕铄维明，帝眷鸿德，遹宁寰区，烈祖受之，宅离作都。秉粹精以灵承，握隆熹之昌符。文皇振业，依黔嬴而奠辰枢。缭瀛廓穹，肇此天居。粤乾清之秘宫，总元黄之喷薄。何富媪之蕴灵，竣定鼎而后获。洎龟谋之袭契，法太紫以营度。盖以疏明瀹聪，储神习体，轶烦慆而游冲漠者也。稽诸邃古，合宫总期。黄虞之始经营，而成周路寝之所仪。九筵五雉于皇拓之，既普而深，亦丽且弥。匪维宴娭，日监在兹湫漻。霄雿之中，于以敬陟降而崇缉，熙建休号，以诒燕谋。盖亦已百有馀期矣。越阏逢阉茂之岁，赤熛章怒，郁攸孔震，结构烽涌，氛祲彻旻，岂椓人之嫁雪，将茀旧而布新诏，司空而僝工，走群灵而驱八神，斸石则无闾不周之㟪，抡材则荆扬岷峨之阻，挽修繂则山善稠㟼，伐轮囷则雷阗邪许。驞駍駖磕，淫淫与与，挥汗为潴，熭日成暑。陶埴锻厉之属，莫不胪分。其曹伍于是乎，揆日晷验星文，陈圭臬，絜广轮，宗伯献模，林衡效勤，鼛声簸岳，锸徒彗云。獶人司塈，匠庆挥斤，约筑削屡，子来以趣役者，虎跃而霆奔。既乃考工，垓计以万雕，摩维精贲，轮饰奂炯。然阳化烁尔，阴泮夺真巧于大钧，虽鬼神其犹惮，故其为状也。丰融曼衍，揭嶪峥嵘，缦缦莫莫，樛流交婴。邈穹隆以闳壮，亘砰磷而靖冥，合赫以崴磈，倏嵻崀而𣽂停。岧峣羾于天汉，纷攒罗而混成。瑰殊俶傥，不可殚形，恍兮忽兮，撠胶葛腾。九闳接耀，魄之威神，斡璇玑而縡高明，羌跰跹以轕螛，魂悚悚其若惊尔。乃登泰阶之三重，遵轨涂之盘曲，钩陈纵横以匡卫阁道，駊而延属。仰而瞻之，若烛龙之蜿蟺，引扶光而昲。若木頫，而履之若巨鳌之赑，屃运九垓而苞百谷。团殿般般以离立，珠网熉黄以相烛。函絪缊之元气，文何有乎。黪黩彼层城与县圃。昔传闻而今骇瞩。其上则觚棱高标，金爵翘翘，琉璃鳞鳞，划霓摩霄，织乌顾兔，出没扶摇。屹华表以萦旬始，莅飒㨖乎斗杓，檐牙翔而阿霤奋绝，浮景而翻碧寥。其下则扣砌瑶础，右平左墄，承以峻基，广以夷石，盘以蛟螭，涂以朱碧，巩若昆崙，镇奠南极，崱屴嶒崚，硙硙即即。其中则县绵，房植耽耽，层覆梅梁，揭宇藻井，承漏欂栌檦枺，修棪曲校飞棁，浮柱支撑，环句题鄂，冲苁以霞张，桷梀媕婀。而霓纠傍，夭蟜以，閜邅沛艾以赴螑，上骪丽以互经，下芔歙而腾凑，玉绳倚抳于奥宧。瑶光爣朗于窔牖，转椳度阈，蠖略鸿溶网户，翠钱金铺，琐窗五采，争胜流烟走虹，璧门洞开，璀璨玲珑。流苏县珰，招摇从风，文镜曲琼，煜煜雍雍。晁采夜光之饰，与灏气而相通，詄荡荡以窙豁，忽眑眑而冥濛。深五城而张六幕，终纷员而莫穷，其外则辇路纚连，缭垣周回，复道遐阪，达于平台。元厉黄碝，间以玫瑰菀菀，葱茜垂杨，大櫰永巷迤逦，是为总街。乃顾二门，业业将将。日精月华，左右相望。郁仪望舒，驻辔而骧，重闑逾延，开阖阴阳，试举其名，则维百福与千祥。杳骋骛以䆗窱，隮重栏而攀天。梁东望文华，苍龙守闉上。宪摄提析木之津，启榣山之碧，镂蹠菞丘之宝。轮册府申，观图书、萃珍扈、阁閒馆，昱爚嶙峋。西望武英，金虎环陛象，彼觜觿衡石，积廥牙璋，葆旅猋动，雷厉蒿室，兰唐巀嶪。迢递掖垣之外，周庐宿卫于前，则华盖谨身通于奉天。实应太乙、文昌、太微三光之廷，帝车运衡合契，轩辕鹑光溥照，燡燡在焉。垂拱中宸恭默。如渊，于后则坤宁哕哕，含贞符矩位正元。枵星躔婺，女抗虹扶，栋凿翠开。篽四荣，云谲万棋，菱抒玉戺金缸。鹏鶱凤举，俪我宸极以为内。主若乃仁寿、清宁问安，承颜黔干，黄祗倬彼，元间彼昭德，兴泰长。春百花诸宇，则又储靡。曼而列幽閒，冲风飏乎䦳幕散，彧彧之。椒兰红绣，缋与机杼，俨河鼓之天孙，函荾荴以晞日。珩瑀戛乎珊珊，爰设六尚以掌九室，冠袍䩥靸，其仪有佖，彤琯炜煌，伊违斯弼，叙燕寝之条纪，恒授环而戒逸，铭槃鉴以昭警司，精微于密勿尔。乃暖殿弘敞，青轩彤墀，帐设甲乙，翠被绛椸，霍落帘栊，罨画罘罳，循除而架，有筄有簃。盝顶重橑，槎牙峛崺，方亭曲榭，兽钥隇，历夫钦安、仁智，乃瞰百子之池。游鯈瀺灂汎，淡涟漪。呜凫翔鹄，颉颃栖迟，植芭蕉与芙蓉，灵囿莽乎萋萋。监宫鹤立，以企幸睋。虬幄而瞷龙旗黄衣。有徒洒扫、供事、仪文、玺绶、以及枥驷监局之号，二十有四。银珰珥貂，时维阍寺。挈壶之设于彼，外闱莲灯，虬漏贮水，运机偶神，按候与天弗违，鹓沼鹊楼，黎旭熹微，鼓登柝应，鸡人呼旦。虫飞而会盈，燎煇而色辨，天子乃驾銮盖，铿鲸钟，清黄道出紫宫、端门，载启执法当中，左掖右掖，星拱云从，羽林森森，而就次。旄头髧若。其蒙茸自三能而逮郎，位莫不矢心于重。瞳明庭，景昃玉未，遑食庶采，既胪乃还宫而定息。犹纠虔乎天刑，夕惕厉乎衮职。守琬琰之彝章，铺鸿藻而立极诞。兹宫之成也。圣神聿兴，时维缀旒信。帝心之简在用，迓德而彰景，休皇舆发迹乎郢甸，鸣玉鸾之啾啾，歌斯干以考室，非鬼神而孰谋。轸民役之劳，疚仰先后之懿，猷盖奕奕，款款如也。于是帟幕宵县缇帷，宿设云构呀赫，登降诎折，龙超虎视，远瞪近察，披檖奇妙，规矩相叶，神移天运俞哉。匠哲夐牢，笼乎宇宙，挹三辰而可撷，山川琐尾而在。下，九野谾谾而昭晰，威灵旁魄而四塞，规万世而妥洪业，乃念宣庙图，揭豳风稼穑艰难，景触心融。乃念敬考调元习，静光祚思。贤永言显圣。是以服闲邪之炯，戒体慎独之徽言，追往初之遐，躅袭得一之自然，曰出王与游，衍恒对越乎。昊天昧爽，兢兢而练，要盖冥心乎。冯翼之先于是乎革秕。政尚仁厚，兴礼乐，韬甲胄，振幽滞，扬侧陋，咨九扈，礼三寿，乃郊上元。以昭在宥，声从海流。泽与霖究，覆露入于毫芒。犹闿怿而敷茂，庆霄掞而嘉谷，颖显肸蚃之纯祐。然犹嗛其休烈，憖谓小康，斥去奇邪以谨怠，荒郅大騩而问道，诵丹书而自强，揽日月以为明，摛云汉以辨章，前蜚廉以涣号，后屏翳使服箱，靡握誉而为绸旄，濛澒而骖昌光，驱丰隆与列缺，砰震曜乎鬼方，永合德乎泰清。纮六合而为纲谇，曰灏灏奥区，昶旷奲丽，庥神灵兮，睢睢盱盱，泛泛滇滇，逴广廷兮戴盆掩袂，睎天障日，纷万情兮维皇建极，维圣存诚𠟭天经兮，婥约脂韦，元湣乘隙洞檗萌兮，沕潏曼羡锡裔隤，祉仡颂声兮，时乘六龙，昭受休嘉亿斯龄兮。

泰泉集卷一








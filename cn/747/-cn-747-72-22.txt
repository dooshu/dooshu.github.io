○禁鞭背诏

朕比属暇日，周览国史，仗读太宗因阅明堂孔穴经，见五脏之系，咸附於背，乃下制，决罪人不得鞭背。且人之有生，系於脏腑，炙针失所，尚致夭伤，鞭扑苟施，能无枉横。况五刑之内，笞最为轻，岂可以至轻之刑，伤至重之命。朕躬承丕业，思奉贻谋，言念於兹，载怀恻隐。其天下州府应犯轻重罪人，除情关巨蠹，法所难原者，其他过误罪愆，及寻常公事违法，并宜准贞观四年十一月十七日制处分，不得鞭背。今年已后，每至夏至已后，立秋已前，犯罪人就州府常条之中，亦宜量与矜减，速为疏理，不得久令禁系。委御史台切加纠察，永为常式。


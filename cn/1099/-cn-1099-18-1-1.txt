○太祖皇帝御書贊

金文靖文皇時名臣其文可采者絕少特存贊頌數篇以見當時之盛云

皇上宴閒、出示　太祖皇帝所書、御製嘉禾詩一首、雲章爛然輝映日星。羣臣駭躍。爭先覩之。即日摹刻諸石刻成取石本裝潢成卷、越十有二日、御奉天門頒賜羣臣公卿、幼孜幸得與賜焉、臣竊惟　太祖高皇帝、龍飛淮右、提一旅以靖禍亂、混一六合、休養羣生、修禮樂以致太平、涵濡漸漬、垂四十年、百僚效職四夷承風、惟時嘉禾屢登、四郊之民、無凍餒之憂、廟堂之上、垂拱雍容、聖情悅豫、親御翰墨、著為歌詩、渢渢乎、洋洋乎、雄偉壯麗、渾然天成、至其字畫之超詣天機□發、森若飛動。雖龍跳虎臥。鳳翥鸞翔。不足以喻其妙。此誠天縱之能。聖學之餘也　皇上纘承丕緒、祗廸先猷、被閱手澤、如對　尊嚴、用勒堅珉、藏之秘府、以昭示萬億年。永永無極。顧臣菲薄而亦竊獲此賜、寵榮焜燿、稱頌難名謹當珍述、傳之子孫、視為至寶、乃稽首頓首、再拜而為贊


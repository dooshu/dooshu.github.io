续集卷二十六

<集部,别集类,明洪武至崇祯,东里集>

钦定四库全书

东里续集卷二十六　　　明　杨士奇　撰神道碑

户部尚书古公神道碑铭

宣德三年二月十八日户部尚书古公卒讣闻上遣进士康琰赐祭命有司给舟归其丧且营葬事既葬其子本奉礼部尚书蔚公所述事状走北京介少保夏公求书神道之碑余与古公同朝三十年知其有亷清之操诺而不辞公讳朴字文质号素轩古氏世家河南陈州讳义甫娶王生讳安道娶程公之大父母父母也以公贵公之大父父皆赠资善大夫户部尚书大母母皆赠夫人公洪武中举乡贡为太学生奉命清理郡县田赋图籍丁父丧归服阕隶五军断事理刑遂奏家贫愿仕得禄养母太祖皇帝嘉之除工部营缮主事授承事郎迎母就养京师居无几母没官给舟归葬服阕改兵部车驾司主事陞武选司员外郎授奉训大夫再陞郎中授奉议大夫遂陞兵部右侍郎授嘉议大夫太宗皇帝正大统转左侍郎授通议大夫赐文绮袭衣上巡守北京侍仁宗皇帝监国尝奉命权礼部兵部及詹事府洪熙中改通政使是岁陞户部尚书授资善大夫赐诰命追赠二代遂谒告归省墓赐钞袭衣公事亲孝非其义一毫不苟取居官临事蚤作夜思劳勤弗懈一志於公无敢干以私者谨守祖宗成宪不肯踰越或言事久於时小过不及者亦当损益就中终不为动永乐中建北京宫殿董伐木之役於江西有爱民之心竣事特被赐赉户部主事刘良素行不检满三载公考其绩下良叩上之左右人求公最考公曰贪侈之人幸未觉露不改行终当败最考不可得也良遂诬奏公他事既就逮系太宗皇帝烛其诬竟释公他日吏部奏授良诰命封赠其父母仁宗皇帝曰恺悌君子福禄攸降是尝诬奏大臣罪者其得为君子乎不与良卒以赃败衆服公之明公所治职务退未尝语其家人氷蘖之操确乎不移平素不事生产华靡雕琢之玩纎毫不畜公退清坐一室书册自娱尝病士奇往问之入其斋室几案间独有自警编一帙可以观其所存矣洪熙诰辞有端厚简静操行清洁之褒盖见知於上者深矣卒之日无铢累之积以遗子孙男三瑄璟皆先卒季本也女四贾莹孔彰陈谏李怡其婿也孙男若干铭曰

古有恒言曰公生明何道而公其惟廉清廉之为行士分内事曷世由之什靡一二士行弗贞理曷由兴嗟文质甫为廉有诚厥廉伊何氷壶玉映迨其属纩室类县磬纷彼贵仕夏屋渠渠嗟文质甫归兮焉居纷彼荣爵田亘阡陌嗟文质甫归兮焉食其履湜湜其心休休汚者之嫉清者之逑相彼贪人潢潦之溢崇朝而盈涸不待夕嗟文质甫皦乎不缁永扬休闻其在斯碑

故光禄大夫柱国少师工部尚书追封茌平伯諡荣襄吴公神道碑铭

公讳中字司正姓吴氏世家山东之武城业儒曾祖渊祖兴仕元为任丘令考成皆以公贵累赠荣禄大夫正治上卿少保工部尚书曾祖妣某祖妣某妣某皆赠夫人公洪武戊寅自国子生授营州後屯卫经历陞大宁都司经历太宗皇帝义旗初举师至大宁公以衆出迎公洁白丰伟应对明畅上一见拔於群衆中赐袭衣命守会州教士卒力田南兵攻城率衆却之移守蓟州扞御抚绥具有方略赐衣服器物以嘉奬之遂命署北平布政司理问陞本司经历给饟运赞城守并效劳绩陞大理寺丞是岁旱蝗公言此由刑滥所致皆臣等之过乞戒饬法司务寛平无几陞少卿以发奸慝陞都察院右都御史将营北京宫殿改工部尚书奉命取材於蜀还又命董饟运北京赐帛六百匹车驾北征公扈从兼督饟运既还丁外艰归起复仍命董宫殿营缮公言营缮吉事臣丧服未除非所当预改刑部尚书後以言事忤旨逮系仁宗皇帝嗣位复刑部尚书改工部尚书命兼詹事进兼太子少保宣宗皇帝嗣位尤见信任陞少保仍兼尚书赐宝带金织衣已而坐累解少保公事三圣皆见信任凡车驾行幸不以遐迩皆在扈从三陵之建皆公董役竣事皆有银币之赐皇上嗣位以公旧老复少保重建奉天华盖谨身三殿乾清坤宁二宫命公董之蚤莫劳勤致疾功成公虽在告嘉念厥劳陞少师赐白金文绮加绣麟衣无几疾竟不起正统壬戌六月丙辰云讣闻辍视朝一日遣礼部尚书胡濙赐祭追封茌平伯赐諡荣襄命有司治葬官其子贤世袭锦衣卫百户公为人和易闓爽勤於奉公其掌刑宪寛厚平恕恒躬视狱中命除秽恶疏桎梏时食饮戒饬吏卒以时抚恤迨迁冬官职务填委规措经画条理井井心之默识虽久不遗襟度有容虽忤不校或屈已伸谢爱护僚属恒掩其玼其佐在南京者尝赋造海艘材於江西浙江江西加数十倍时论讙譁公闻骇愕遽奏罢赋悉给於公属官有器能者率奬进之先事蓄材以应时需随用皆足未尝缺乏自正统来京师多大营建悉出公家有司不知百姓不闻此本皇上之仁亦公预赞画焉明於烛奸尝四鼔入朝道遇负钞数十万缗者公曰非寇而何命从者悉絷以奏诘之乃造钞匠盗宝钞提举司钞遂置於法邂逅有见必上闻不以出位为嫌历事四圣皆承厚遇所得赐赉时鲜与儗宣德中尝赐银章其文曰和敏详达盖以贶公之行云所得书诗图画尤多自念久病奏乞停禄不允家居事亲孝常迎就养京师备极崇奉亲没致御祭之荣永乐中命大臣之子入侍皇太孙公推於其弟虽贵待姻戚乡党相与欵洽如布素时賙穷恤匮不问识与不识与人处谦和怡愉大官中贵皆乐亲之属纩之日哀悼之衆无间疏戚享年七十有一葬良乡县某乡之原配刘氏封夫人子男七皆侧室某氏出也女三长嫁锦衣卫指挥李洪余在室孙男若干余与公同朝交四十年至是贤奉少保江陵杨公所志墓文求书墓道之碑遂益以余所知者序之而为之铭铭曰

奕奕吴公兴自成均发轫伊始感会风云共武之服从师于迈摅勤效谟夙夜靡懈乃进棘寺乃陟柏台隆隆宠光亨衢弘开正法以施秉公持平遇灾引咎帝嘉乃诚遂掌邦禁诘奸刑暴惟钦惟恤恭帝之诏再入冬官如古司空居民时利饬材考工鞠躬致诚历事四圣陟降左右式恒厥敬廷多其绩时伟其望岩岩师保六官之上曷不憗遗而遽长归七十高龄於古已稀夀富考终亦既宁只史氏有铭诒厥来嗣

显忠辅运推诚宣力武臣特进荣禄大夫右柱国太傅黔国公追封定远王諡忠敬沐公神道碑铭

正统四年三月十八日黔国公沐公薨於云南之楚雄讣闻上悼念辍视朝加隆恤典遣官赐祭者再追封定远王諡忠敬亲王亦再遣祭其子护丧归南京公卿文武群臣及所过方岳大臣皆祭以薨之岁十一月廿六日葬江宁县长宁北乡观音山先茔之次沐氏凤阳定远人其先所自具前翰林学士王景所着黔宁昭靖王神道之碑王之高祖考曾祖考祖考以昭靖贵皆追封黔宁王高祖妣曾祖妣祖妣妣耿皆追封黔宁王夫人昭靖四子伯讳春袭封西平侯殁諡惠襄仲即王叔昂右军都督同知季昕驸马都尉王讳晟字景茂自少气宇闳厚端慤凝重聪悟过人而博学远识恭慎寡言喜愠不形於色高皇帝重之既冠授後军都督府佥事夙夜祗勤陞授特进荣禄大夫左都督时惠襄继昭靖镇云南薨王嗣封西平侯仍奉命镇云南王承父兄之後秉诚殚虑益弘远图威服德怀恪励夙夜先是麓川不靖诸蛮逐宣慰使而分据其地王适至奏发兵平之复奏以其地置孟养木邦孟定三府镇沅威远二州干崖潞江湾甸大候者乐五长官司而岁徵其贡赋又於潞江之西置腾冲千户所以控制之夷遂帖息太宗皇帝临御之三年八百蛮酋侵边王遣将先率兵讨之躬率兵继其後蒙自县蛮闻王来遂遁进擒其酋诛之事闻赐玺书白金劳王四年安南叛命征夷将军率京师及湖广等都司兵讨罪命王佩征夷副将军印充左副将军率云南等都司兵分道进讨王率兵由蒙自经野蒲斩木通道以入先遣偏禆攻夺猛烈棚华关隘贼徒悉遁遂筑堡驻兵造舟分遣诸将出宣光江口夺澳沕寺沙舁舟夜出洮水阵师遂遣将引兵泝流攻贼之富良江自旦鏖战抵暮贼引却翼旦诸将咸欲奋击王曰受命吊伐所欲得凶渠数人耳纵杀非皇上好生之心乃止遂造浮梁渡师时征夷将军大兵亦至廼合攻寇之多邦城栅继捣其东西二都及盘滩困枚噜江仙侣等寇悉破之寇首黎季犁父子狼狈弃其衆独挈家属及左右心腹远遁於海王合征夷将军兵追至日南州奇罗海口擒俘无遗械送京师凡得郡四十八县百八十六户三百十二万五千九百获象马牛畜军资器仗安南平六年春班师入朝赐号显忠辅运推诚宣力武臣特进荣禄大夫右柱国封黔国公食禄二千石赐诰劵玉带金币命子孙世袭既大宴上亲制诗褒嘉又日赐宴於便殿还镇云南是冬安南余寇携贰命王佩征夷将军印总兵讨之王师压境寇遁入乂安海岛追至占城之境擒寇首陈季扩阮帅邓容等送京师诛之师还仍镇云南十七年富州蛮酋积逋赋不入朝廷命王发云南贵州兵讨之蛮据嶮以抗王遣兵断其後诸将请急攻王曰威服不若德服遂使人谕以祸福蛮即遣子诣京师谢罪悉偿所逋仁宗皇帝嗣位重王勳德老成诏兼太傅召至恩礼加厚遂命佩征南将军印还镇宣宗皇帝初嗣位遣使齎玺书及金币劳之皇上嗣位恩礼视宣德之初明年改元正统赐金币加厚是年冬四川会川棃溪蛮合底泊等蛮为乱奏遣弟都督昂讨平之二年冬马龙他郎甸蛮不靖复奏遣昂平之三年麓川思任发扰边侵掠腾冲南甸遣人谕之不下奏躬率兵讨之兵至潞江王勉诸将曰出兵尚谋不专恃勇且逼瘴月非用武之时今官军已集如贼能畏威悔过摅诚谢罪请命赦之斯亦可也遂复遣人谕之不下乃命弟昂及都督方政等率兵前进王尤戒其慎重时王整兵在後政等乘夜渡江破贼栅贼衆奔北官军乘势追至景空等寨斩首三千余级获象三十余政奋勇独进贼伏兵四发政力战死之时春已半王虑瘴发非官军利遂旋师将驻金齿会有旨命王还镇王至楚雄疾遂薨方疾革时顾弟昂曰吾父子兄弟受国家天地罔极之恩吾不能报矣吾弟勉之吾一家子子孙孙世坚忠诚保臣节无忝君亲又顾昂曰斯役也虽偏将失利固吾总帅之过此贼必不可贷汝勉之勉之言讫而逝归榇所过道路城郭无贵贱大小迓拜哀恸盖王在镇久惠爱之被於下者深也王忠孝之诚本乎天性无或弗尽与子弟言亦惓惓斯道友二弟甚厚教子孙动以礼法家政秩然位极人臣而礼贤重士虚已听纳寛裕有容未尝面及人过凡文武属吏有过者惟恐王知务自掩盖其因自悔徙行者亦多王明於韬略然以仁为主蛮夷有罪未尝辄加兵诛必谕导使改数谕弗悛乃奏发兵逮兵入境若夷能知惧悔罪亦曲贷之与之更新虽临战阵必戒麾下毋纵杀戮赏罚明信威爱并行至於完城池饬武备训将士理屯田通水利实仓庾恒谨成法若轻徭赋问疲瘵尤勤致意学舍弊陋具材僦工葺之不以烦下治公有暇手不释卷稽古明道动师昔贤盖从容具文武之才仁义之帅也配程氏先公谢世追封定远王夫人子男一俨袭封黔国公温雅谨重恪循家法女二长册为赵简王妃次适武定侯郭玹孙男一玘女一在室至是王之子以事状求余书神道之碑谨按状叙而铭之铭曰

天启皇明於淮之右配天与地笃生帝后二圣至仁作民父母心存万方包含徧覆矧孤在里靡攸怙恃二圣矜恻曰其予子鞠之诲之劳劬备周以长以成有伟才猷帝有恩言尔复尔氏懋乃树立华乃先祀呜呼昭靖盛德丰功皎日之诚持孝与忠呜呼忠敬缵乃烈考惟孝之轨惟忠之蹈发轫都府简在宸心夙夜弗遑秉其慎钦往绥滇人几五十年率考之行敷帝之恩俾食俾衣免其寒饥重学崇师导之尊卑平其政令时其作止人戴惠慈沦骨浃髓有或弗惠以谕以诲洊诲弗悛式刘以戒交人悖凶披猖为狂违天毒氓轶我边疆奉诏出师往行天讨桓桓疾驰雷驱电扫富良飞渡如履坦途两师穷追缚寇海隅解纵胁从宣布教条爰整师旅凯歌归朝饮至策勳上公锡爵嘉宠元臣龙章煇灼滇人之思瞻望斾旌帝不忘远申命南行祗事五朝鞠躬小心奉国忘家志如坚金寸棘未剪躬不宁处过自偏裨於躬引咎终於王事德善孔多显显华褒千岁弗磨沐世子孙奕奕象贤笃忠与考永光其传

奉天翊运推诚宣力武臣特进荣禄大夫柱国镇远侯追封夏国公諡武毅顾公神道碑铭

永乐十二年五月廿五日镇远侯顾公薨於贵州讣闻上震悼遣官赐祭追封夏国公赐諡武毅赙赠如制命有司治丧葬遂命其嫡孙兴祖袭爵兴祖奉柩归葬於扬州之某原顾氏其先居湘潭公之曾大考百四妣某氏大考千二妣朱氏始家江都考万一妣周氏公讳成字景韶天性仁厚自少能矜恤瘝孤负直气遇以横逆加人者必摧辱使畏服乃已其大考尝诧於衆曰是孙必兴吾门公姿貌魁伟涉知书通大义而膂力絶人善武事尤精骑搠射命中元末尝游燕都有强寇十数刼其舟同载者皆惊愕公独奋出闘寇皆披靡走既归张士诚起泰州僭王号公知其无能为乙未岁我太祖高皇帝渡大江明年公来归附至镇江偕骁勇士十一人转闘入城莫敢婴其锋者既敌益衆而援絶悉为城中人所絷十人者皆被杀公奋跃起絷絶蹴持刃者仆之脱走归语衆曰镇江城中皆庸夫可取也遂导衆攻其城克之授百户从攻常州宣州皆克之简充旅正还从克江隂从宁河王克通州陞千户攻双刀赵於枞阳攻安庆江州池州兴国诸山寨皆下之庚子败陈友谅兵於龙江公得其战舰及马特赐白金友谅退仍据安庆江州公随大将军悉复之并得其八阵营诸寨从克南昌援安丰败元兵进攻庐州从克武昌荆州衡州从开平王下襄阳还取泰州留守兴化从中山王破旧舘克湖州苏州洪武元年陞坚城卫指挥佥事二年领军克信阳唐光四年从临江侯取西蜀道遇敌公手杀敌百余人生擒二十余人进攻罗江生擒其伪元帅及其下二十余人悉送军门斩以狥入汉州伪官戴丞相向知院者盛兵迎战公挥衆奋进戴向皆狼狈还走追北至成都围其城竟降之蜀平调成都後卫总帅以公守之六年率兵赴重庆擒妖贼王元保及伪万户李邦祖等八年调贵州卫明年瓮傍等山寨蛮寇叛公率兵讨之斩首百余级俘获人马尤衆夷慑服叩首请岁纳租赋公从之其僻远山峒有负固未下者次第平之已而群夷叛服不常公连岁出兵平之前後俘戮不可胜计十四年从颍川侯征云南公率步骑兵为前锋首克普定留公守之且为後继公部分将士树栅以守明年公出兵克西堡於是诸蛮合数万攻围普定诸将皆欲出战公持不可曰贼衆我寡一出即为贼所窥必俟其攀栅乃出贼及栅公披甲上马出北门率战士奋进手杀贼骑之迎战者十数人贼衆引却诸将遂乘胜出东西门战败贼衆时南门之围未解公取所生擒者十八人斩之而纵其一人归曰吾以夜二鼓尽杀尔矣及期贼闻官军举铜角铳刨皆惶惧奔走围悉解获贼兵甲无筭时有中使在普定见公勇略絶群还奏特遣赐龙衣金带陞世袭指挥使凡普定所隶诸蛮公悉平之十七年平阿黑螺蛳等十余寨及降尾洒蛮酋马乃之衆西堡蛮携贰复平之廿一年总戎檄公讨平乖西扒古里谷劳金纲等寨遂擒关索岭首贼葛蓬及叛贼阿束皆诛之土官阿宗叛焚刼驿舍乘虚将攻公势张甚时官军精锐悉驻东川公率余衆及土兵深入贼地据关口屡败之贼既遁衆以暑瘴非士卒便欲退师公不听未几贼党杀阿宗降遂奏革普定府而黜其守之怀二心者建兵卫以属其民析其地为州三长官司六而公统理焉自是公悉意抚绥大布恩信诸夷向服廿五年夏入朝赐文币二十有副钞三千贯白金四百两日锡宴会同舘陞镇国将军贵州都指挥使司同知公至贵州首征康佐叛蛮破阿老诸寨峒廿七年平都匀丰宁西梁瓦材等寇斩首万四千余级俘生口三千八百有奇而抚其良善二十九年陞骠骑将军右军都督府佥事官其长子统普定卫指挥使是岁命公佩征南将军印总兵征水西叛寇生擒其首敬德斩之余寇悉降三十年五开蛮反公率兵捣臻剖六峒悉破之进剿天柱天堂春花金井蒲头大小坪等生苗及螃蠏米毫湾溪舟溪万潮等寇皆破之三十一年普定西堡及贵州光金谷劳龙里金石番羡唐诸夷复叛公次第亲行诛其叛首而抚其余衆既归明年高庙上宾又明年太宗文皇帝北平之师起藩国公受命往御至真定北平之帅絷公以献文皇识公先朝旧人解其絷与之语曰岂非皇考之灵以汝授我乎因语以不得己兴师之故言已泣下公亦泣遂遣人护送北京令辅仁宗皇帝居守时姚广孝奉命辅居守有腹心之寄姚素不习兵事与公议多不合会南兵围城仁皇於军旅调度恒从公言城中文武之臣竞进曰顾成南将其中叵测不可专任然公所言计皆合机用皆有效数命公出将兵固辞曰使臣侍左右日陪论议得效分寸足矣赐公甲胄刀劔弓矢皆不受南兵数围城卒以败去者多用公谋也洪武三十三年九月论公功赐号奉天翊运推诚宣力武臣特进荣禄大夫柱国後军都督府右都督封镇远侯食禄千五百石子孙世袭赐钞三千贯白金三百两彩币三十加副遂赐诰券是冬命公镇守贵州盖以公威信素行於彼云永乐元年春至贵蛮夷闻公至欢趋出拜叛者皆归境内靖宁公上书论大计谓国家宜早建储以正名分北边官军有功者爵赏既定宜制以礼法降勑褒答赐钞五千贯彩币八加副申赐钞万贯白金二百两彩币如前三年赐诰追封三代考皆镇远侯妣皆侯夫人永宁土官宣抚为其弟谋杀致其下乱公执其弟送京师罪之而从土俗奏以宣抚妻袭职其衆遂靖六年车驾将巡狩北京豫召公副储君监国既至上慰劳再四且谕所以召公之意公言皇太子孝友仁厚恭勤明达足任付托且左右文武之臣其知识深长皆非愚臣所及蛮夷虽今帖服小有竞争即持兵为乱愚臣非敢决意去留惟陛下命之上忖知公意嗟叹累日赐钞四万贯白金二百两彩币三十六有副命还贵州陛辞退辞文华殿曰殿下於事君父恤兵民素行有诚惟於小人当寘度外万事有天理不足计盖是时怀夺嫡志者不乐公在京师公烛知故先几引去也时土官奏欲为公建生祠从之公之赴召也播州贵州蛮作乱公归遣子勇率兵剿之悉平时思州台罗等蛮亦乱公遣人谕其酋普亮即服於是公病事闻遣医驰视又遣公之孙齎勅劳问赐钞三千贯公疾稍间亲率兵讨清水江叛寇平之台罗蛮复叛公亲剿之俘戮几尽既旋师公疾复作其下以闻复遣医驰视竟不起春秋八十有五公自少壮履行阵挺身战鬪奋勇无前虽身被十数创不稍引却必致俘馘见功效深於筹略料敌制变百不爽一於谋国事明大体不琐屑细故竭诚奉公至老死不倦诸葛公所云鞠躬尽瘁死而後已者公盖有焉朝廷既追封公并追封公三代考皆夏国公妣皆夏国夫人元配彭氏再追封夏国夫人继室穆氏李氏子男七长统先公卒洪熙中以其子贵追封镇远侯次铣次铨次锐次勇累官贵州都指挥佥事次亮次源铣亮亦先卒女六陕西都指挥同知黄庸普定卫指挥同知李杰永宁卫指挥佥事徐震普定卫指挥佥事李庸贵州前卫指挥佥事李宣贵州前卫指挥佥事王纶其壻也孙男九兴祖袭封镇远侯效用三朝克绳祖武凯再兴德旺兴能贵州卫指挥同知先卒琮琦玹曾孙男六玄孙男一至是兴祖具事状属士奇书公神道之石士奇永乐洪熙中官翰林日侍二圣实闻公事故不辞敬次第书之而系以铭曰

大明奉天肇迹淮土公奋从龙来归皇祖金戈铁马桓桓四征铲暴锄强畴之敢婴函夏既宁报功锡命崇爵丰禄往绥南境逖彼南境毒虺妖狐凭阻弗驯跳蹶啸呼公奉天威霆驱电扫夷薮窒穴屡征乃妥乃登督府乃卫禁垣居无几何遄北其辕天其佑公俾作圣辅惟圣知公曰时旧老明明二圣任公心腹蓄疑盈庭公任愈确公不人尤公处有道秉诚执恭谋猷屡告卒底厥功为报益隆金貂玉鞶亚於上公帝谓尔成予怀南徼汝往申抚公拜奉诏夷獠迓公父母归止焦者以濡仆者以起孰其悖凶敢干刑诛小者擒俘大者戮屠公身在外心存廷陛匦函有陈皆国大计当宁圣明嘉公忠言宠赉华褒诞降自天国有老成谓宜百岁曷不憖遗营星奄坠雄盖万夫智名勇功公福简简哀荣始终庆泽之贻绵绵来嗣笃念先祖祗於世世

李氏先茔之碑

永乐元年太宗皇帝既褒封奉天靖难功臣遂及城守之功文武之臣以次叙进前北平布政司右参议李友直陞北京刑部左侍郎历十有八年改工部左侍郎仁宗皇帝临御之明年赐勲资治尹授诰命赠其祖彦名考人义皆嘉议大夫资治尹工部左侍郎祖妣臧妣杜皆淑人既而追惟旧劳特陞友直北京刑部尚书申锡诰命加赠其祖及考皆资善大夫北京刑部尚书祖妣妣皆夫人友直?奉命书荐告毕出而言诸士奇曰友直德薄能少何足以膺承宠荣隆盛之如今也哉惟二圣大德如天有以施及之也亦惟先祖考妣务善施仁历久而积厚甘处晦默以遗诸其後也友直其敢忽忘所自哉将树石先考妣墓道载上之所以宠我暨先人之所以敷遗我者以永示李氏子孙愿为我书之按李氏保定清苑人累叶载德至彦名益裕於赀而乐施济汲汲恐不及盖春秋七十有二而卒配臧七十有五卒三子人德人义人厚人义承家世富饶然自用俭薄而好施肖其父其所及人益厚平居睦族乐宾笃子姓於善而已洪武辛已某月某日卒年六十有二葬其乡柳林社配杜於相夫教子理家咸适於宜某年某月某日卒年七十有五合葬於夫之墓二子友直友亨孙男四昉晖阳映女三铭曰

维木有本既深且固达於干枝厥崇孰御德善所施积累既多必有达马纷敷其华清苑之邑丰穰之乡奕奕李宗笃行垂庆文皇奉天义旅肇兴李有明智先几摅诚更嶮涉巇鞠躬惟一论报之隆丰禄崇秩历事二圣冠缨在廷弗竞弗柔渢渢声称惟圣念之亦既劳止有肇必先仁其祖祢云章龙文煌煌自天命服之褒宠光九原松柏桓桓丘坟峩峩燎黄荐告聚望歆嗟承君惟忠承亲惟孝视劝後来琢词墓道

东里续集卷二十六








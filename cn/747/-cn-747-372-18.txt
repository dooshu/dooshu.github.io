○考课论

昔周公使伯禽理鲁，三年而後报政。周公曰：“何迟？伯禽曰：“变其理、易其俗，难所以迟。”太公理於齐，三月而後报政。周公曰：“何疾？”曰：“因其俗、简其礼，易，所以速。”故孔子论之曰：“齐一变，至於鲁，鲁一变，至於道。”由是而言，劳不甚者理不极，功不积者泽不深。故尧舜三年而考，三考而黜陟，所以能尽其智术也。近古人情敦，未淳乎尧舜；礼正乐和，未愈於虞夏；官贤吏能，未称於殷周。或一年而考，或四考黜陟，或比年而巡狩，或岁时便迁，或旬月升擢令长。今日既上，明日部内有犯名义者，即坐之，不其速欤？

李岘

岘，吴王恪孙。以门荫入仕，累迁京兆尹。至德初封梁国公。乾元二年以中书侍郎同中书门下平章事，出为蜀州刺史。代宗即位，入为礼部尚书兼宗正卿，拜黄门侍郎同中书门下平章事。罢为太子詹事，寻迁吏部尚书，出为衢州刺史。永泰二年卒，年五十八。


王高


自“千枝蔓仙牒”句言，水调歌头其一所寿之人，当为赵姓者。自“散在苕溪霅水，讴歌颂儿童”句言，其所寿之人，当为知吴兴者。今考谈钥嘉泰吴兴志，北宋知吴兴者无赵氏，南宋氏赵者颇多。高盖南宋人。

水调歌头

千枝蔓仙牒，眉宇肖苍龙。就中天赋英杰，玉磬照金钟。满袖春风和气，散在苕溪霅水，讴歌闹儿童。好个庙堂样，貂弁马头公。

烛如椽，香似雾，宴蓬瀛。我家寿酒须信，不与世间同。昨夜欢传清禁，今日黄堂歌舞，千载一相逢。来岁五云里，宣劝折黄封。

又

今夕是何夕，南极见祥光。自天飘下佳气，五色覆黄堂。为借盐梅妙手，蹔对袴襦欢颂，森戟护凝香。馀事剩吟咏，金薤灿琳琅。

眷田园，松径旧，菊畦荒。欲乘风驭归去，策杖纵相羊。物外乾坤自在，壶里无尘日月，千岁傲羲皇。天意未应许，军国要平章。








149　邾文公知命楚昭知天道　裨竈梓慎非知天道　聖人以人占天


邾文公之知命，文十三年。楚昭王之知天道〔一〕，哀六年。惠王之知志，哀十八年。其所知有在於卜祝史巫之外者。裨竈言鄭之將火，或中或否，子産謂焉知天道。昭十八年。梓慎言魯之將水，昭子曰旱也，秋大旱，如昭子之言，昭二十四年。亦非知天者也。故聖人以人占天。何云：「揚子語。」

【元圻案】法言五百篇：「或問：『聖人占天乎？』曰：『占天地。』『若此，則史也何異？』曰：『史以天占人，聖人以人占天。』」〇吕氏春秋制樂篇：「宋景公時熒惑在心，子韋曰：『禍當於君。雖然，可移於相。』公曰：『相所與治國家者也，而移死焉不祥。』子韋曰：『可移於民。』公曰：『民死，寡人將誰爲君乎？寧獨死。』子韋曰：『可移於歲。』公曰：『歲害則民饑，民饑必死。爲人君而殺其民以自活也，其誰以我爲君乎？是寡人之命固盡已，子無復言矣。』子韋曰：『君有至德之言三，天必三賞君。』是夕熒惑果徙三舍。」與邾文公之知命相類。〇文選張衡思玄賦曰：「慎、竈顯以言天兮，占水火而妄訊。」

〔一〕「天」，元刊本、清嘉慶本作「大」。






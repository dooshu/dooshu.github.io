郭印　久雨

乾坤冷气积，无日不阴雨。

涔涔昼连宵，檐声暗砧杵。

田间愁老农，道上泣行旅。

首尾四周旬，泥深污后土。

有时暂止息，无奈云仍聚。

晴阳出复没，明灭见林莽。

万事姑置之，所伤在秋稌。

何岁无凶荒，中原尚豺虎。

军食竟不充，馈饷尤艰苦。

稽首望羲和，披阴照寰宇。

郭印

郭印　久雨

四旬常苦雨，秋令叹先行。

滴滴天垂泪，昏昏日翳睛。

敢言频屋漏，深恐害粢盛。

换甲明朝是，人人望快晴。

郭印


贞孝歌为吴庶常母夫人

昔我交延陵，倔强好诗格。
朅来同燕山，披襟露肝膈。
陇头早梅寒未花，石门才子思还家。
宫衣暂作莱衣舞，满堂动色千人誇。
谈迁彪固皆相继，雕龙世擅寻常事。
惟母圣善最劬劳，伉俪忠贞动天地。
忆昔先公官石渠，抗手请缨雄万夫。
虞渊忽悲白日坠，一身殉国无踟蹰。
母将雏凤方黄口，官舟闻难吞声久。
捐生举体付鼋鼍，强活回心事姑舅。
漂摇乱后可奈何，万事悲辛黄鹄歌。
杞梁有妻侃有母，昔也授书今鸣珂。
荏苒流光周甲子，怀冰茹蘖逾三纪。
绮筵此日酌金樽，鱼腹当年甘海水。
我今与令子，虎观偕翱翔。
愿将明月为母佩，虹霞为母裳。
挹鸳湖以为酒，把天目以为觞。
看我作歌歌洋洋，千春彤管垂光芒。



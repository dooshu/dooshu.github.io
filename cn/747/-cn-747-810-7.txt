○段章传

段章者，不知何许人。咸通十年，吾中第在京，章以自僦为驭者，亦无异於他佣也。夏归蒲，久之，力不足以给，乃谢去。广明庚子岁冬十二月，寇犯京，愚居崇义里九日。自里豪杨琼所转匿常平廪下，将出，群盗继至。有拥戈拒门者，熟视良久，乃就持吾手曰：“某段章也，系虏而来，未能自脱。然顾怀优养之仁，今乃相遇，天也。某所主张将军喜下士，且幸偕往通他，不且仆藉於沟震中矣。”愚誓不以辱，章惘然泣下，导至通衢，即别去。愚因此得自开远门宵遁，至咸阳桥，复榜者韩钧济之，乃抵县。赞曰：

时方治平，士君子足以相济。而祸乱之作，必厮役者乃能脱事患，古人所以安不易危耳。且章之服役，吾待以常佣耳，及滨于死，竟赖其义而获免，安知他日吾属报及其所奉，果致不愧于尔曹耶？乃志于篇，期以自警云。


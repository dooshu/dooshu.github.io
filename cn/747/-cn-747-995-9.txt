○唐故义兴周夫人墓志铭

夫人义兴人也，汉真将军勃之苗裔，晋辅国大将军处之孙，皇明通之女。姻不失媛，晋以匹秦，适为太原王府君静信之妻。昔五典克从，三台树位，汉朝之任太尉司空，此皆府君之远祖也。

夫人四德可则，九族从风，齐眉之敬无亏，如宾之仪有越，奉佐君子，何惮蒿藜。自丧移天，久历星岁，期百龄之有永，胡一极之备凶。天道者何？仁罔斯在。呜呼哀哉！药饵无救，遂终於延康之私第，时春秋六十有五。孤嗣号绝，犹子悲酸，以兹吉晨，赴杜城东郊之礼也。况丹旌霞掣，素幕云张，痛寒风之萧瑟，悲夜月之苍茫。岳也匪才，忝为叙述。词曰：

昔闻天道，仁罔不遂，彼苍如何？降祸斯至。呜呼哀哉！呜呼哀哉！黄泉已掩，白日宁开。痛孤嗣之号绝，伤行路之徘徊。


胡寅　冬至前月赴季父梅花之集与韩蒲向宪唐干诸人唱和十首

今年共叹物华迟，春信孤根独早知。

未到书云十五日，已看缀雪两三枝。

寒午宛是临风好，冷艳还於照水宜。

莫待江头千树暗，只今携酒正当时。

胡寅

胡寅　冬至前月赴季父梅花之集与韩蒲向宪唐干诸人唱和十首

天寒袖薄竹光侵，溪转桥横草阁深。

妃子定应来月窟，宁馨谁说是瑶林。

颜开玉色春光满，香动冰姿冷不禁。

漫道江南好诗句，只夸红蜡与黄金。

胡寅

胡寅　冬至前月赴季父梅花之集与韩蒲向宪唐干诸人唱和十首

南人惯识赏来迟，北客相逢胜旧知。

何必粉图争画样，更劳餳糁乱粘枝。

天饶绝品千花外，人换新妆一笑宜。

佳句定非横笛比，温存痚蕊半开时。

胡寅

胡寅　冬至前月赴季父梅花之集与韩蒲向宪唐干诸人唱和十首

不管霜威日夜侵，肯教飞蝶到深深。

六花漫尔呈三白，一萼居然映万林。

软玉香冰空自恼，芳心愁思遣谁禁。

市桥江路风流别，枉费千颦买笑金。

胡寅

胡寅　冬至前月赴季父梅花之集与韩蒲向宪唐干诸人唱和十首

追陪强韵思犹迟，寄语疏林恐未知。

酒半寻香攀近蕊，夜分然烛照高枝。

莫愁花浪翻天远，且看鲛鮹剪玉宜。

冠冕众芳归独步，固应桃李不同时。

胡寅

胡寅　冬至前月赴季父梅花之集与韩蒲向宪唐干诸人唱和十首

冰围风战雪交侵，方是春工属意深。

绿萼已开栽乐谷，一枝那得寄芗林。

依然照水如相媚，粲者巡檐也未禁。

香白檀心谁解赋，赖公戛玉更摐金。

胡寅

胡寅　冬至前月赴季父梅花之集与韩蒲向宪唐干诸人唱和十首

好花不恨好诗迟，国色须蒙国士知。

漫比玉容歌璧月，空将鹭羽斗琼枝。

旁无绰约天仙对，中有甘酸鼎味宜。

闻说北枝开亦遍，一尊相属定何时。

胡寅

胡寅　冬至前月赴季父梅花之集与韩蒲向宪唐干诸人唱和十首

爱花从使二毛侵，叹赏孤高与靓深。

调护腊前珠结蕊，荡摇年后玉成林。

莫教三弄飘飘落，剩把千篇得得禁。

姑射肌肤最温润，夜眠无用辟寒金。

胡寅

胡寅　冬至前月赴季父梅花之集与韩蒲向宪唐干诸人唱和十首

的皪凝怀开自尺，风亭微馥许君知。

直须藉草倾松叶，绝胜登楼唱竹枝。

韩寿香囊难取似，何郎粉面且随宜。

岂知万颗垂黄实，擢秀前村夜雪时。

胡寅

胡寅　冬至前月赴季父梅花之集与韩蒲向宪唐干诸人唱和十首

不辞开后苦寒侵，为与骚人托契深。

可但风光回岁律，更分华色掞儒林。

欲歌白雪词难和，试挽幽香力尚禁。

等是美名无玷染，腊梅何事色如金。

胡寅


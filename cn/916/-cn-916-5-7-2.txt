【采桑】

季春梅始落。女工（本集、乐府、《诗纪》作工女。）事蚕作。（本集云。一本有明镜分净桂。光颜毕苕萼二句。）采桑淇洧（乐储作澳。）间。还戏上宫阁。早蒲时结阴。晚篁（乐府、《诗纪》云。一作竹。）初解箨。蔼蔼雾满（集作洒。《诗纪》云。集作洒。）闺。融融景盈幕。乳燕逐草虫。巢蜂拾花萼。（本集作药。玉台、乐府同。）是节最暄（乐府作喧。）妍。佳服又新烁。绵（玉台作敛。乐府作钦。）叹对迥（玉台作回。乐府、《诗纪》同。）途。扬歌弄场藿。抽琴（乐府作琴抽。）试抒（玉台作伫。乐府作纡。）思。荐佩果成托。承君郢中美。服义久心诺。卫风古愉艳。郑俗旧浮薄。灵（玉台作虚。）愿悲渡湘。宓（玉台作空。）赋笑□（乐府云。一作景。）洛。盛明难重来。渊意为谁涸。君其且调弦。桂酒妾行酌。（○本集五。玉台新咏四。《乐府诗集》二十八。《诗纪》五十。）


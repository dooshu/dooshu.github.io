冬夕豹人大可孝威舟次枉集寓斋

飞篷无恒处，奇树有连枝。
蛮陬方荐警，江国成乖离。
岂无尺素书，拂郁长相思。
执手会京洛，颜鬓或已衰。
蹀躞车马间，怊怅私心违。
微雨静黄埃，虚室延清晖。
造次具尊酒，淹留遂忘疲。
纁币贲羁旧，策足及良时。
苦惭猿鸟性，岁晏多怀归。
寒月初照地，夜永华星稀。
贾傅奋鸿策，公孙终见讥。
黾勉爱圭璋，曲学非所期。



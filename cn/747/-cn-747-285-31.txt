○敕安西节度王斛斯书

敕王斛斯：得卿表，并大食东面将军呼逻散诃密表，具知。卿使张舒耀计会兵马回，此虽远蕃，亦是强国，观其意理，似存信义。若四月出兵是实卿彼已合知之，还须量意，与其相应，使知此者计会，不是空言。且突骑施负恩，为天所弃，诃密若能助国，破此寇雠，录其远劳，即合优赏。但未知事实，不可虚行，卿可观察蕃情，颇有定否，即须随事慰接，令彼知之。若舒耀等虚有报章，未得要领，岂徒不实？当有所惩。绝域行人，不容易也，今秋此贼形候何如？善须防之，勿使侵轶。时暑，卿及将士已下并平安好，遣书指不多及。


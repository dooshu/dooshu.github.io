○林天龄词

余於钟仲山家识林君锡三［天龄］，知其工为诗，时困诸生，方为仲山权记室。岁己未，始与余婿胡［鉴］同举乡试，次年同捷南宫，旋入词林，乞假归。知余辑补王氏词综，徒步见访，出其友刘芑川孝廉、黄肖岩茂才、黄笛楼上舍词，嘱为选录，尚未知其亦工倚声也。近於聚红榭唱和集中读其词，深愧相识十年，知之未尽，特录数阕以志欣瞩。盘香醉春风云：“宛转青烟吐。细向风前度。不消心字博山炉，炷。炷。炷。一点灰飞，半星红逗，悄无人处。谁掩寒灯去。漫放秋天曙。醒来微火隔熏笼。觑。觑。觑。漏短偏长，漏长渐短，宵分暗数。”藕丝百字令云：“莲房红落，倩并刀重把，寒冰轻翦。毕竟空灵心性好，馀绪牵来如线。弱不胜ソ，柔偏易折，有恨何人见。含情个里，绿波曾照深浅。闻道绮席佳人，晚凉细雪，恰映纤纤腕。怅望茜衫颜色故，密缕凭谁细浣。柳絮黏来，菱丝挂处，一样愁肠绾。缠绵无那，休论春梦长短。”半臂安公子云：“愁典春衣尽。春归还做春寒紧。耸断双肩，勤护惜、一番瘦损。偏是今年，天气无凭准。搜尽箧、半幅馀香蕴。累个人扶臂，熨贴几番未稳。宜称。何须问。怜卿怜我心心印。较短量长，恰好著、罗衫轻衬。不碍深宵，揎袖移灯近。放四围、微透春风信。只子京佳话，寒夜教人忍俊。”


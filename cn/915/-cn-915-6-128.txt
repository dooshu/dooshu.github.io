◎应詹

詹字思远，贞弟秀之子，初辟公府，迁太子舍人，赵王伦以为征东长史。伦诛坐免，成都王颖辟为椽，刘弘请为镇南长史，迁南平太守。王澄为荆州，假督南平、天门、武陵三郡军事。山简为镇南，假督五郡军事。元帝承制，以为建武将军，寻监巴东五郡军事，赐爵颍阳乡侯，迁益州刺史，寻拜後军将军，出补吴国内史，免。刘隗请为镇北军司，加散骑常侍，累迁光禄勋，明帝以为都督前锋军事、护军将军假节。王敦平，封观阳县侯，迁使持节、都督江州诸军事、平南将军、江州刺史。咸和六年卒，赠镇南大将军、仪同三司，谥曰烈。有集五卷。


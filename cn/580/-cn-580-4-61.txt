列传第六十一 纽璘〔也速答儿　囊家台　答失八都鲁　孛罗帖木儿〕　速哥〔探马赤　塔海帖木儿〕


纽璘，珊竹带氏。祖孛罗带，为太祖宿卫，从太宗平金。父大答儿，从宪宗征阿速、钦察等国有功，拜都元帅。率陕西、巩昌诸军伐宋，与总帅汪田哥立利州。宪宗八年，入重庆，获宋统制张实。是年卒。

纽璘勇力绝人，多谋略，常从父军中。六年，宪宗命将兵万人略地，自利州下白水，过大获山，出梁山，直抵夔门。七年，还钓鱼山，引军欲会都元帅阿答胡等于成都。宋制置使蒲择之遣刘整、段元鉴等，据遂宁江箭滩以断东路，纽璘军至不能渡，自旦至暮大战，斩首二千七百余级，长驱至成都。帝闻，赐金帛劳之。蒲择之命杨大渊等守剑门及灵泉山，自将四川兵取成都。会阿答胡卒，诸王阿不干与诸将脱林带等谋曰：“今宋兵日逼，闻元帅死，必悉众来攻，其锋不可当。我军去行在远，待上命建大帅御敌，恐无及，不若推纽璘为长，以号令诸将，出彼不意，敌可破也。”众然之，遂推纽璘为帅。纽璘率诸将大败宋军于灵泉山，围云顶山城，扼宋军归路，其主将遂以众降。城中食尽，亦降。成都、彭、汉、怀、绵等州悉平，威、茂诸番亦来附。纽璘奉金银、竹箭、银销刀，遣速哥入献，帝赐黄金五十两，即军中真拜都元帅。

冬，帝进军至大获山，纽璘率步骑号五万，战船二百艘，发成都，遣张威以五百人为前锋，水陆并进，缚桥资州江口，以济师。千户暗都剌率舟师，纽璘将步骑，旌旗辎重百里不绝。蒲择之遣兵分道要遮，遇辄败之。纽璘至涪，造浮桥，驻军桥南北，以御宋援兵。闻大军多疟疾，遣人进牛犬豕各万头。明年春，朝行在所，还讨思、播二州，获其将一人。宋将吕文焕攻涪浮桥，纽璘以士马不习水土，遂班师。文焕追袭其后，纽璘战却之。

中统元年，大将浑都海据六盘，叛附阿里不哥，纽璘奥鲁官欲以兵应之，中途为宣抚使廉希宪所获，释不问，纽璘始无贰志，事具《希宪传》。是年，入朝，赐虎符及黄金五十两、白金二千五百两、马二匹。纽璘遣梁载立招降黎、雅、碉门、岩州、偏林关诸蛮，得汉、番二万余户。未几，诏速哥分西川兵及陕西诸军属纽璘，镇秦、巩、河西之地。三年，宋将刘整以泸州降，吕文焕围之，纽璘以兵往援，文焕败走，遂徙泸州民于成都、潼川。四年，为刘整所谮，征至上都，验问无状，诏释之。还至昌平，卒。追封蜀国公，谥忠武。子也速答儿。

也速答儿至元十一年入见，世祖以属行枢密院火都赤，使习兵事。从围嘉定，率三千人至三龟、九顶山相形势，败宋安抚昝万寿兵，斩首五百级，以功赐虎符，授六翼达鲁花赤。昝万寿寻遣部将李立以嘉定、三龟、九顶、紫云诸城寨降。又从行枢密副使忽敦徇东川诸城，皆望风来附。会东川行枢密院合答围重庆，岁余不下，帝命行枢密院副使不花代将。不花将兵万余至城下，也速答儿率二十余骑与宋都统赵安搏战，也速答儿三入其军，敌众皆披靡，大兵继之，斩首五百余级，赵安开门降，制置使张珏遁。捷闻，帝赐玉带、钞五千贯，授西川蒙古军马六翼新附军招讨使，迁四川西道宣慰使，加都元帅。

十七年，罗氏鬼国亦奚不薛叛，诏四川会云南、湖广兵讨之。至会灵关，罗氏酋阿察遣其将阿麻、阿怀至宣慰司，自言无反意，也速答儿分兵径进，亦奚不薛酋遣其将阿候拒战。也速答儿先登，陷阵，挟阿候出，斩之，亦奚不薛及阿察俱遁。也速答儿定议班师，命部将守之，贼穷困，二十年，率所部五万余户降。以功拜西川等处行中书省右丞，加赐金帛、鞍辔。西南夷雄左、都掌蛮得兰右叛，也速答儿讨降之，改四川等处行枢密院副使。是年冬，乌蒙蛮又阴结都掌蛮以叛，诏也速答儿会云南行院拜答儿进讨。也速答儿擒乌蒙蛮酋，赐玉带、织金服，迁蒙古军都万户，复赐银鼠裘，进同知四川等处行枢密院事。

元贞元年，拜四川等处行中书省平章政事。武宗即位，迁云南，加左丞相，仍为平章政事。南征叛蛮，感瘴毒，还至成都卒。弟八剌袭为蒙古军万户。八剌三子，囊加台；次伯颜，四川行省左丞；次不花台，蒙古军都元帅。

囊加台，泰定初以四川行省平章政事，兼宣政院使，奉命征西番参卜郎，有功。天顺改元，不受大都朝命，本省平章宽彻有异议，杀之，自称镇西王，以左丞脱脱为平章政事，前云南廉访使杨静为左丞，烧绝栈道。教授杜岩肖闻文宗已立，劝其罢兵入朝，囊加台以为妄言惑众，杖一百七，禁锢之。是年十二月，御史台言囊加台罪不容逭，宜追夺制敕；中书省臣请降诏，许其自新。天历二年正月，近侍星吉班奉诏至四川，诏谕囊加台，不从，约镇西武靖王搠思班同拒命。陕西蒙古军都元帅不花台、囊加台弟也囊加台遣使招之，不花台斩其使。囊加台遣兵南攻，播州猫儿垭宣慰使万户杨燕里不花开关纳之，导四川兵进至乌江驿，川兵在乌江北岸者为八番元帅脱出所败。是时，囊加台自帅大军，出兴元，焚鸡武关大桥，并焚栈道，遂据鸡武，夺三叉、柴关等驿。以书招巩昌总帅汪延昌。分兵东至金州，据白土关，进逼襄阳。

朝命陕西、湖广两行省督军分讨之。仍命宣慰撒忒迷失将本部蒙古军，从镇西武靖王搠思班进讨。时播州杨燕里不花已归命，囊加台所遣守碉门安抚使布答思监等亦诣云南行省降，朝廷调河南、江浙、江西、山东兵，及左右翼蒙古侍卫军，立行枢密院，以山东都万户也速答儿知院事将之。也速答儿病不行，改命左丞跃里帖木儿同佥枢密，傅岩起代往。会湖广参政孛罗奉诏至四川，曲赦囊加台等罪，囊加台听命，蜀地始平，诸路兵皆罢。

囊加台入朝，是年九月，坐指斥乘舆，大不道，弃市，家产没官，并藉杨静等家。子答失八都鲁。

史臣曰：阿里不哥自立于和林，东西川诸将咸附之，独纽璘归心，世祖以冀戴之功，子孙世官其地。至囊加台，乘时徼利，僭号称王，与宋之吴曦无以异，非忠于泰定帝者也，或谓其知逆顺，过矣。

答失八都鲁，以世袭万户镇守罗罗宣慰司。行省举充船桥万户。征云南，擢大理宣慰司都元帅。至正十一年，特除四川行省参知政事，拨本部探马赤军三千，从平章咬住讨贼于荆襄。咬住兵既平江陵，答失八都鲁请自攻襄阳。十二年，进次荆门，招义丁二万。进至蛮河，贼坚守要害，答失八都鲁率奇兵由间道出其后，首尾夹攻，贼大败。追至襄阳城南，擒贼将三十人，腰斩之。自是贼不复出。

答失八都鲁相视形势，内列八翼，包络襄城；外置八营，分屯岘山、楚山，以截其援；自以中军四千据虎头山，以瞰城中。贼受围日久，夜半二人缒城叩营门，具告虚实，愿为内应。答失八都鲁与之定约，至期垂绳以引官军，先登者近千人。时贼船百余艘在城北，阴募善水者凿其底。天将明，城破，贼巷战不胜，走就船，船坏，皆溺死。遂平襄阳，加资善大夫，赐上尊及黄金束带，以其弟识里木为襄阳达鲁花赤，子孛罗帖木儿为云南行省理问。贼再犯荆门、安陆、沔阳，答失八都鲁皆破之。寻诏益兵五千，以乌撒乌蒙元帅成都不花听其调发。

十三年，克青山、荆门诸寨。九月，率兵略均、房，平谷城，拔武当山寨。十二月，进攻峡州，破木驴寨。迁四川行省右丞，赐金系腰带。十四年正月，复峡州。三月，迁四川行省平章政事，兼知行枢密院事，总荆襄诸军。五月，命玉枢虎儿吐华代答失八都鲁守中兴、荆门，移兵赴汝宁。十月，诏与太不花会军讨安丰。是月，复郑、钧、许三州。十二月，复河阴、巩县。

十五年，命答失八都鲁就管领太不花一应诸王藩将兵马，许便宜行事。六月，拜河南行省平章政事。进次许州长葛，与刘福通战，失利。九月，退屯中牟，贼复来劫营，掠其辎重，与其子孛罗帖木儿相失。刘哈剌不花来援，大破贼兵，获孛罗帖木儿归之。复进驻汴梁东南青冈。十二月，大败贼于太康，遂围亳州，伪宋主小明王遁。

十六年，加金紫光禄大夫。帝使知枢密院脱欢来督战。是时，贼势犹强，官军却，答失八都鲁坠马，孛罗帖木儿救之获免。十月，移驻陈留。十一月，克夹河刘福通寨。十二月，次高柴店，逼太康三十里。是夜，贼五百余骑来劫营，以有备亟遁，追之，壮士缘城入，斩首数万，擒伪将军张敏、孙韩等九入。太康平。遣孛罗帖木儿告捷京师，帝赐劳内殿，拜河南行省左丞相，仍兼知行枢密院事；识里木云南行省左丞；孛罗帖木儿四川行省左丞；将校赏爵有差。

十七年三月，朝京师，加开府仪同三司、太尉、四川行省左丞相。九月，复朝城、东明、长垣三县。十月，诏遣知院达理麻失理来援，分兵屯濮州，既而达理麻失理为刘福通所杀，诸军皆溃，答失八都鲁退驻石村。帝疑其玩寇，复遣使者督战。贼觇知之，诈为答失八都鲁通贼书遗诸道路，使者果得之以闻。答失八都鲁知其事，一夕忧愤卒。初，答失八都鲁入朝，帝谓左右曰：“答失八都鲁将死矣。”是年果卒。子孛罗帖木儿。

孛罗帖木儿，从父讨贼，屡立功。答失八都鲁卒，引兵退驻井陉。至正十八年正月，授河南行省平章政事，仍领其父元管诸军。三月，败刘福通于卫辉，进克濮州。六月，自武安邀截沙刘二等，败之。九月，统诸军攻曹州。十月，参政匡福统苗军自西门入，孛罗帖木儿自北门入，克复曹州，擒伪官武丞相、仇知院，获印信金牌等物。

十九年二月，移屯代州，收山东溃军。诏置大都督兵农司，专督屯种，以孛罗帖木儿领之，驻大同丰州、云内。与关先生战于管城，大败之。杨诚据蔚州，六月，诏孛罗帖木儿督兵讨之。俄召还。十一月，再命讨诚。二十年正月，追诚至飞狐县东关，诚弃军遁，降其溃卒。拜中书平章政事。进讨上都程思忠，次兴和，思忠奔溃。七月，败田丰将王士诚于台州。诏领一应达达、汉军，便宜行事。八月，命守石岭关以北，察罕帖木儿守石岭关以南。孛罗帖木儿不听命，遣兵自石岭关直趋冀宁，三日复退屯交城。十月，诏孛罗帖木儿守冀宁，守者不纳，察罕帖木儿来争，为孛罗帖木儿部将图鲁卜所败。

二十一年正月，命平章政事达实帖木儿、参政七十往谕解之，孛罗帖木儿罢兵，还镇。命于保定以东、河间以南屯田。二十二年三月，孛罗帖木儿遣裨将也速不花等，招兵五万，戍大同。拜太尉、中书平章政事，位居第二。八月，孛罗帖木儿据延安。十月，侵扩廓帖木儿守地，使其将参知政事朱希哲守宜川。二十三年十月，复南侵扩廓帖木儿守地，遂据真定。初，朝廷既黜御史大夫老的沙，安置东胜州，帝别遣宦官密谕孛罗帖木儿留军中，而皇太子累遣使索之，匿不遣。

二十四年正月，孛罗帖木儿阴使人杀其叔父左丞亦只儿不花，佯为不知者。三月辛卯，诏罢孛罗帖木儿兵权，四川安置。孛罗帖木儿杀使者拒命，遣部将会知枢密院事秃坚帖木儿犯阙，扬言索右丞相搠思监、资正院使朴不花二人。先是，朝廷立卫屯田，命中书右丞也先不花领之，与秃坚帖木儿分院之地相近，屡构嫌隙，也先不花乃谮秃坚帖木儿于朝廷，孛罗帖木儿与秃坚帖木儿友善，遣人白其诬。皇太子以其握兵跋扈，与秃坚帖木儿交通，又匿不轨之臣，与搠思监议，罢其兵权，不受命，则使扩廓帖木儿讨之。孛罗帖木儿知非帝意，遂举兵。四月壬寅，入居庸。癸卯，知枢密院事也速、詹事不兰奚逆战于皇后店，不兰奚力战，也速不援而退，不兰奚几为所获，遂大败。乙巳，秃坚帖木儿至清河。帝遣达达国师、宣政院使蛮子问故，对以必得搠思监、朴不花方罢兵。乃命屏搠思监于岭北，窜朴不花于甘肃。未几，执二人送于军中，皆为孛罗帖木儿所杀。庚戌，秃坚帖木儿陈兵自建德门入，见帝于延春阁，恸哭请罪，帝赐宴慰勉，诏赦其罪，仍以孛罗帖木儿为太保、中书平章政事，兼知枢密院事，守大同；以秃坚帖木儿为中书平章政事。辛亥，孛罗帖木儿还大同。

皇太子再征扩廓帖木儿兵卫京师。五月，诏扩廓帖木儿总诸道兵，分讨大同。扩廓帖木儿自其父在时，与孛罗帖木儿连年相仇杀，朝廷累命讲和，还兵各守分地。至是，扩廓帖木儿乃发兵分道攻大同，调麾下白锁住守护京师，兵不满万，以其部下青军杨同佥守居庸，扩廓帖木儿自将至太原，调督诸军。七月，孛罗帖木儿留兵守大同，自率诸将与秃坚帖木儿等复犯阙，京师震骇。丙戌，皇太子自将驻清河，丞相也速等屯昌平，也速军无斗志，青军杨同佥又为麾下所杀，皇太子还京师。丁亥，白锁住胁宫僚从皇太子出奔太原。戊子，孛罗帖木儿兵至，营健德门外，欲追袭皇太子，老的沙力止之。入见于宣文阁，泣拜诉冤，帝亦为之泣，乃赐宴。庚寅，就命孛罗帖木儿太保、中书左丞相，老的沙中书平章政事，秃坚帖木儿御史大夫，部将布列台省。八月壬寅，加开府仪同三司、上柱国、录军国重事、太保、中书右丞相，节制天下军马。数遣使请皇太子还朝。

二十五年三月，皇太子谋除内难，承制调遣岭北、甘肃、辽阳、陕西及扩廓帖木儿等军进讨。孛罗帖木儿怒，囚皇后奇氏于外四月，扩廓帖木儿部将关保入大同，孛罗帖木儿遣秃坚帖木儿围上都，调也速南御扩廓帖木儿。也速次永平，西连太原，东结辽阳，军声大振。孛罗帖木儿患之，使骁将姚伯颜不花攻也速，至通州，河溢，营虹桥以待。也速乘其不备，袭破之，擒姚伯颜不花。孛罗帖木儿大恐，自将出通州，三日大雨而还。

孛罗帖木儿先以疑忌杀其将保安，既又失姚伯颜不花，郁郁不乐，酗酒杀人，喜怒不测。又索帝所爱宫嫔，帝曰：“欺我至此耶！”威顺王子和尚受帝密旨，与待制徐士本结勇士上都马、金那海、伯颜达儿等阴图之。七月乙酉，秃坚帖木儿遣人来告上都之捷，平章政事失烈门谓孛罗帖木儿曰：“好消息，丞相宜入奏。”孛罗帖木儿推失烈门，失烈门强与同行。至延春阁侧，有李树枝絓其冠坠地，失烈门俯取之，孛罗帖木儿曰：“咄！今日莫有事。”伯达儿突出斫之，中其脑，上都马等竞前斫杀之。老的沙伤额趋出，拥孛罗帖木儿母妻及子天宝奴北遁，未几，与秃坚帖本儿俱伏诛。

史臣曰：孛罗帖木儿与察罕帖木儿争冀宁，曲在孛罗帖木儿，惠宗不察曲直，而调停其事，以求姑息。由是孛罗帖木儿益桀骜不可制，至于称兵犯阙，杀宰相，辱皇后。呜乎！履霜坚冰，由来者渐，是以君子慎之于早也。

速哥，蒙古氏。父忽鲁忽儿，国王木华黎麾下卒也。后隶塔海、帖哥，有口辩，令佩银符奏军中机务，往返未尝失期。太宗器之，赐名动哥居，诏：“动哥居奏事，朝至朝入奏，夕至夕入奏。”出金盘龙袍及宫女赐之。后卒于官。

速哥尤壮勇，宪宗命从都元帅帖哥火鲁赤等伐蜀。五年，万户刘七哥、阿剌鲁阿力与宋兵战于巴州，失利，陷敌中。速哥驰入其军，夺刘七哥归，赐白金、名马及紫罗圈甲。又从都元帅纽璘败宋将刘整，克云顶山。纽璘奉金银、竹箭、银销刀使速哥入献，速哥以革为舟，夜渡马湖江，至大获山行在所，奏道梗夫期，帝慰遣之。未几，复自涪州奏事，遇宋军于三曹山，速哥众仅百余，奋击败之。九年，宋兵攻涪州浮桥，部将火尼赤陷阵，速哥力战出之。又白事于宗王末哥，复败宋军于三曹山。还至石羊，与刘整遇，又败之。

世祖即位，赐白金、弓刀、鞍勒。至元三年，从行院帖赤战于九顶山。四年，行省也速答儿署为本军总管，从平泸州。五年，立德州，以速哥为达鲁花赤，擢陕西五路四川行省左右司员外郎。七年，从也速答儿败宋军于马湖江。用平章政事赛典赤荐，迁行尚书省员外郎。九年，建都蛮叛，也速答儿请率六千人往讨之，帝从其请。速哥将千人为先锋，破黎州水尾寨，攻连云关，克之。进至建都，战于东山，斩其酋布库。复与元帅八儿秃迎合剌军于不鲁斯河。十年，讨碉楼诸蛮，袭破连环城，还败宋军于七盘山，署新军万户。

十一年，赐虎符，真授管军万户，领成都高哇哥等六翼及京兆新军，教习水战。也速答儿进围嘉定，速哥率舟师会平康城，筑远怀等寨守之。十二年，败宋将昝万寿于麻平。既而行枢密院副使忽敦等军至，与也速答儿会于红崖，遣速哥守龙坝。城中大震，守将率舟师遁，速哥追击之，斩获甚众。遂与中使沈达罕徇泸、叙诸州，皆降之。进围重庆，速哥以所部兵屯白水、马湖江口。

十三年，帝遣脱暐、教化的谕宋臣使降，不听，乃分兵为五道，水陆并进攻之。诸军不利，惟速哥获战舰三百艘，俘其众百三十人。涪州守将遗书纳降，速哥率千人往察其情伪，至涪州受降而返。重庆守将张万来袭，速哥一昼夜凡十八战，斩首三百余级，万败走。未几，万复以精兵三千人至，又败之。十四年，行院署为镇守万户、嘉定总管府达鲁花赤。重庆守将赵安开门降，制置使张珏遁，速哥追击之，虏百余人及船二十余艘，以功授成都水军万户。寻改重庆夔府等路宣抚、招讨两司军民达鲁花赤。十六年，除四川南道宣慰使，依前成都水军万户，镇重庆、夔、施、黔、忠、万、云、涪、泸等州。

十九年，亦奚不薛叛，置顺元等路军民宣慰司，以速哥为宣慰使，经理诸蛮。二十四年，迁河东陕西等路万户府达鲁花赤，播州宣抚使杨赛因不花等赴阙请留之。降八番金竹百余寨，得户三万四千，悉以其地为郡县，置顺元路、金竹府、贵州以统之，东连九溪十八峒，南至交趾，西至云南，咸受节制。二十九年，入朝，加都元帅，改河东陕西等处万户府达鲁花赤。三十一年，佥书四川行枢密院事。元贞元年，行院罢，速哥家居数岁，卒。

子寿不赤，袭河东陕西等处万户府达鲁花赤。同时为纽璘、也速答儿部将者有探马赤、塔海帖木儿。

探马赤，秃立不歹氏。从诸王没赤征蜀，后以兵从塔海绀布、火鲁赤、纽璘诸帅。纽璘攻涪州，还至马湖江，宋兵连舰绝江不得进，探马赤率精兵二千击之，夺其舟以济。又于横江、嘉定、宣化三县造浮桥，以达成都，纽璘以为能，命将千人，从万户昔力答克略地碉门、黎、雅，昔力答克卒，行院帖赤以探马赤为万户，领其军。中统四年，授蒙古汉军万户。

至元九年，从行省也速答儿征建都，独以锐卒千五百人，与建都兵战于梅子岭，大败之，夜与速哥会，直捣其营，获其辎重以归。复益兵三千人，与左丞曲立吉思乘胜进攻，建都降。又从行院汪良臣、忽敦等攻嘉定、重庆、泸、叙诸州，以功兼重庆府达鲁花赤。十九年，卒。

子伯颜，袭蒙古军万户，戍甘州。

塔海帖木儿，答答里带氏。曾祖忒木勒哥，世袭职领太原以西八州，从都元帅塔海绀卜征蜀，殁于兴元。祖紥剌带嗣。紥剌带卒，父拜答儿尚幼，从祖紥里、答暐相继袭其职。紥里从都元帅大答儿征蜀，以所统军二百人破宋军于巴州，斩首三百级。答暐以西川行枢密院檄，领兵三千人救碉门，大败宋军，斩首三百余级，俘百余人以归。拜答儿既长，始以父官从行省也速带儿征建都，死军中。

塔海帖木儿袭父职，初从行院忽敦围嘉定，嘉定降。进围重庆，败守将张珏，塔海帖木儿力战陷阵，功最多。十五年，又以拔都鲁军二百人，破宋军于白水江，夺战船一，俘其众十三人，升宣武将军、管军总管。从也速答儿征亦奚不薛，又从征都掌蛮，皆为前锋，杀获甚众。九溪蛮、散猫、大盘蛮尚木的世用等叛，从行省曲立吉思帅师往讨，皆擒之，杀其酋长头狗等。也速答儿、药剌罕率兵万人，会云南兵讨乌蒙蛮，至闹灶，其酋长阿蒙率五百余众奔麻布，塔海帖木儿以四百人追至山箐中，大败之，擒阿蒙以归。二十六年，又从也速答儿西征，卒于军中。




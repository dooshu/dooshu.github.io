将游嵩岳留别都门诸同好

青屿、荔裳、顾庵、绎堂、西樵、周量、阮亭、康成、陶季、峨眉、蛟门、石林。

富贵非我怀，慨焉企高蹈。
京国偶羁栖，相怜为同调。
文酒连朝昏，履舄每颠倒。
欲别重拳拳，白头不忍掉。
秋风感客心，言归肆遐眺。
曳我旧芒鞋，薄游问嵩少。
名岳领中区，元气罗众妙。
商飙景物清，苍翠相照耀。
斋心蹑往迹，猿鹤或前导。
中峰有绝顶，凌云踏奔峭。
俯探二室幽，坐对三花笑。
要期接至人，灵境不虚到。
澄旷谐赏心，咏言托微好。
惟应忆故欢，回首一长啸。



请复四氏学科场恩例议

伏见科场条约四氏学诸生卷号另编耳字额中孔裔一名不言及三氏

本朝十有四年凡四科并止中孔裔一名其三氏有中者拆号悉置副榜三氏不能平以为前朝恩例优崇圣裔特设四氏学编耳字号从圣傍也顔复圣思述圣曾宗圣孟亚圣得以圣槩之也故历科孔顔递中未尝禁锢三氏今条约改圣裔为孔裔而三氏遂不得中式又仍编入耳字号是禁锢且不得与它氏等请查复孔顔并中之例不拘定孔氏或顔曾孟三氏另编一号额中一人以示优异或径削去三氏耳字号俾与齐民同进取言甚激切闰章上之监临御史缪公谓是不可不入告会是年丁酉秋中式耳字一卷拆号则顔光敏也主者愕然谓与额中孔裔例不合因取副榜第四名孔兴炌易之而置顔光敏为副御史缪公疏议更例如三氏所请中有一二未尽者闰章复为建议一曰孔裔中式一人之额当广也历朝崇重至圣自唐宋迄明高第叠迹具见阙里曲阜两志明末乡试孔氏无举者天启元年台臣李日宣始疏请四氏学另设耳字以便检閲於省额外加中一二人奉有不必拘定一人致滋多碍之旨是编耳字者所以防脱科未尝限定一人也世之大家巨族或编户崛起父子兄弟一科并登者甚衆今天下万世皆诵法孔氏其子孙登进例限以一人岂不得与大家巨族编户崛起者比并邪

国家崇重衍圣公及博士恩礼有加何独靳於乡荐应於耳字号额中孔裔一名以防脱科其有他卷中式者不为裁抑则孔氏无遗才矣一曰三氏阻抑之例宜破也四氏并称本无去取今曾氏孟氏中衰并寥寥数人顔氏诸生尚数十人使孔子司衡伯鱼与顔渊就试孔子必不以伯鱼先顔渊弃顔氏已中者以尊孔氏非尊孔子之道科目不废当暗中摸索於孔顔无辨俟他日三氏繁衍或别置一号每科中一人如孔氏例不为滥若限孔氏以一人屏三氏不录或不论孔顔曾孟例止中一人恐又或遗孔氏均非推崇圣裔广厉学宫至意伏惟垂采择焉谨议


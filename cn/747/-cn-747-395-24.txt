○登仙遗表

世禄暂荣，浮生难保，惟是登真脱屣，可以後天为期。昔范丞相泛舟五湖，是知其主不堪同乐也；张留侯去师赤松，是畏其生不可久存也。二子之志，与臣不同。臣运属休明，累叨荣爵，早悟沈之理，深知止足之规。栖心元关，偶得丹诀。黄金可作，信淮南之昔言；白石可延，察真经之妙用。既得之矣，馀复何求？是用挥手红尘，腾神碧海。扶桑在望，蓬岛非遥，遐瞻帝阍，不胜犬马恋轩之至。

沈谅

谅，开元二年贤良方正科擢第。


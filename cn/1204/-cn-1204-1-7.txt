◎唐词入歌曲

唐时意犹未失，竹枝、浪淘沙、抛球乐、杨柳枝，乃诗中绝句而定为歌曲。

故李白清平调皆绝句。元、白诸诗多为知音者协律。白居易守杭，元稹赠诗云："休遗玲珑唱我诗。我诗多是别群辞。"自注云："乐人高玲珑能歌余数十诗。"又，白居易自有诗云："席上争飞使君酒，歌中君唱舍人诗。"又，元稹见人歌韩舍人新律诗，戏赠云："轻新便妓唱，凝妙入僧禅。"沈亚之云：故人李贺善撰南北朝乐府，多怨郁凄艳之句，诚能盖古排今，使为词者莫能偶矣。唐史称李贺乐章数十篇，诸工皆合之管弦。又称李益诗每一篇成，乐工慕名者争以赂取之，被诸声歌，供奉天子。旧史亦称武元衡工五言诗，好事者传之，往往见於乐部。

开元中，王昌龄、高适、王之涣旗亭画壁，伶官招妓聚宴。以此知唐之伶妓以当时名士诗词入歌曲，皆常事也。［碧鸡漫志］


收登行


琅琊台上烽火明，官军已得登州城。
群公戮力时既久，天子神武断乃成。
波涛应责横海使，清荡可撤关门兵。
豺狼在野穴已塞，虽有牙角难纵横。
去年贼将方围莱，东海漠漠云气哀。
谋臣畏事议姑息，贼徒章奏多戏诙。
宫中圣人怒不测，黄纸夜半阊阖开。
懦将纷纷向西市，徵兵天下如风雷。
长围百里断樵汲，城头四望皆尘埃。
辽人苦战为贼守，土人被驱少身手。
帐前歌舞皆媌娥，女墙持兵到健妇。
漫言支粟可三年，天亡一夜成稂莠。
黄金虽多不可食，剔屠老稚充牛酒。
火龙飞攫睥睨穿，冲车百道何连绵。
□骑驰驱牟子国，逆徒宵遁杨楼船。
沧海不曾走侯景，田横入岛头已悬。
书生未解执长戟，飞章走檄能翩翩。
欲列丰碑序盛德，归功献捷惭中涓。





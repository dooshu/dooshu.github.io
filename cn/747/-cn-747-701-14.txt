○请赐泽潞四面节度使状

右，臣伏见後汉秦丰叛，光武令朱尽力攻之，至穷困，丰乃将其母子九人降，光武不舍其罪，至洛阳斩之，大司马吴汉劾奏违诏受降，失将帅之任。伏以兵未交锋，便能归顺，须存大信，犹可曲全。今刘稹告谕不悛，加兵自备，逆命之罪，天地不容。若至穷蹙归降，并不得受。臣等谨录汉朝故事如前，望付翰林录示元逵、彦佐、刘沔、茂元、宏敬及义逸、行周等，诏令准此处分。未审可否？


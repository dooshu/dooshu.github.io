●卷三百二十八　四裔考五

○南

杜氏《通典　边防总序》曰："南蛮，其在唐虞，与之要质，故曰要服。夏商之时，渐为边患。暨於周代，党众弥盛。故诗曰：'蠢尔荆蛮，大邦为雠。'至楚王时，蛮与罗子共败楚师，杀其将屈瑕（莫敖不设备，故败。缢於荒谷，群帅囚於冶父）。楚师复振，遂属於楚。及吴起相悼王，南并蛮越，遂有洞庭、苍梧之地（今长沙、衡阳等郡地）。秦昭王使将伐楚，略取蛮夷，置黔中郡（今武陵、澧阳及黔中五溪中诸郡地）。汉兴以後，时有寇盗，其西南诸夷，夜郎之属，悉平定置郡县（今夜郎、播州、犍为，即古夜郎地）。公孙述时，夜郎大姓为汉保境。後汉初，从番禺江奉贡。光武建武中，武陵蛮帅单程（今武陵、澧阳、黔中、宁夷、卢溪等郡，即汉武陵郡），大寇郡县。汉将刘尚战败，数岁方平。顺帝时，武陵太守增其租赋，蛮又举种反，杀乡吏。东晋时，沔中蛮因刘、石乱後，渐徙於陆浑以南，遍满山谷。宋、齐以後，荆、雍二州（今荆南江陵郡，雍州，襄阳郡），各置校尉以抚宁之。群蛮酋帅，互受南、北朝封爵。至後魏末，暴患滋甚，僭称侯王，屯据峡路，断绝行旅。周武帝遣陆腾大破之。其獠初因蜀李势乱，後自蜀汉山谷出，侵扰郡县。至梁时，州郡每岁伐獠以自利。及後周平梁、益（梁、汉川；益，蜀川），自尔遂同华人矣。以其黔中东谢、西谢自古不臣中国，唐贞观以後，置羁縻州领之。"

○盘瓠种

盘瓠种，昔帝喾时患犬戎入寇，乃访募天下，有能得犬戎之吴将军头者，妻以少女。时帝有畜狗，名曰盘瓠。遂衔其将军首而至，乃以女配之（杜氏《通典》曰："按范晔《後汉史　蛮夷传》皆怪诞不经。大抵诸家所序四夷，亦多此类，未详其本出，且因而商略之。晔云：'高辛氏募能得犬戎之将军头者，购黄金千镒，邑万家，妻以少女。'按黄金周以前为斤，秦以二十两为镒。三代以前分士，自秦汉分人。又周末始有将军之官。其吴姓，宜自周命氏，晔皆以高辛之代，何不详之甚。又《宋史》：晔被收，後於狱中与诸甥侄书，自序云：'六夷诸序论，笔势放纵，实天下之奇作。其中合者，往往不减《过秦篇》。尝共比方班氏，非但不愧之而已。'按班、贾序事，岂复语怪，而晔纰谬若此，又何不减不愧之有乎。"）。盘瓠得女，负走入南山（在国之南，即五溪之中山），止石穴中。生六男六女，因自相夫妻。织绩木皮，染以草实，好五色衣服，制裁皆有尾形。衣裳斑斓，语言侏离，其後滋蔓，号曰蛮夷。有邑君长，名渠帅曰"精夫"，相呼为姎徒（《说文》曰："姎，女人自称，姎我也。"乌朗反）。所居皆深山重阻，人迹罕至。长沙、黔中五溪蛮皆是也（一辰溪，二酉溪，三巫溪，四武溪，五沅溪）。秦昭王使白起伐楚，略取蛮夷，始置黔中郡。汉兴，改为武陵郡（今武陵、澧阳、黔中、宁夷、卢溪、卢阳、灵溪、潭阳郡地皆是也）。岁令大人输布一匹，小日二丈，是谓賨布（説文曰："賨，南蛮赋。"之冬反）。虽时为寇盗，而郡国讨平之。後汉光武建武二十三年十二月，武陵蛮精夫相单程等大寇郡县。遣武威将军刘尚发南郡（今江陵、巴东、夷陵）、长沙（今长沙、衡阳、巴陵郡）、武陵（今澧阳、武陵、黔中郡地）兵万馀人，乘船溯流，自沅水入武溪击之（沅水出〈牜羊〉牱故且兰东北，经灵溪、长沙、巴陵郡入洞庭通江也。武陵溪在今卢溪郡灵溪县）。尚轻敌深入，悉为所没。又遣伏波将军马援将兵至临沅（今武陵郡武陵县，即汉临沅县地），击破之。单程等饥困乞降，会援病卒，谒者宗均为置吏以司之，群蛮遂平。历章、和、安、顺四朝，累反叛，攻劫州郡，讨平之。永和初，武陵太守上书，以蛮夷卒服，可比汉人，增其租赋。议者皆以为可。尚书令虞诩独奏曰："自古圣王不臣异俗，非德不能及，威不能加，其兽心贪婪，难率以礼。是故羁縻而绥抚之，附则受而不逆，叛则弃而不追。先帝旧典，贡税多少，所由来久矣。今猥增之，必有怨叛。计其所得，不偿所费。"帝不从。其冬澧中、漊中蛮（漊水出今澧阳郡县。漊，音娄）果争布非旧约，遂杀乡吏，举种反。自後至桓、灵二帝，又累反叛，攻劫州郡，讨破之。蜀先主章武初，吴将李异屯巫、秭归（今巴东郡县），先主遣将军吴班攻破之。於是武陵、五溪蛮夷相率响应（今黔中道谓之五溪）。其後种落布在诸郡县，居武陵者为五溪蛮，而宜都、天门、巴东、建平、江北诸郡蛮所居，皆深山重阻，人迹罕至焉。自晋刘、石乱後，诸蛮无所忌惮，故其族渐得北迁，陆浑以南，满於山谷，宛、洛萧条，略为邱墟矣。魏道武泰常八年，蛮王梅安率渠帅数千朝京师，求留质子，以表忠款。诏拜官，褒慰之。延兴中，太阳蛮首桓诞（诞，元子，元诛，诞亡入蛮中，蛮推为主），拥河水以北，滍、叶以南八万馀落遣使内附。孝文嘉之，拜诞征南将军、东荆州刺史、襄阳王，後降为公。其後蛮首田益宗、雷婆思等俱率众内属。景明三年，鲁阳蛮伯燕，四年，东荆州蛮樊素等反，俱讨平之。永宁初，东京州表太守桓叔兴前後招慰太阳蛮归附者一万七百户，请置郡十六、县五十。诏从之。叔兴，诞子也。三年，梁遣兵讨江沔，破掠诸蛮，遣兵击走之。其後累遣将围广陵。楚城诸蛮，并为前驱。自汝水以南，蛮暴掠，连年攻讨，散而复合，其暴滋甚。又有冉氏、田氏、向氏者，陬落尤甚。馀则大者万家，小者千户，更相崇树，僭称王侯。屯据三峡，断遏水路，荆蜀行人，至有假道者。周文略定伊瀍，声教南被，诸蛮畏服。武成初，文州蛮及冉令贤、向五子等叛，讨平之。隋置辰州以处蛮唐置锦州、溪州、巫州、叙州，皆其地也。唐季，蛮酋分据其地，自署刺史。晋天福中，马希范袭父业，据有湖南。溪州刺史彭士愁等，以溪、锦、蒋州归马氏，立铜柱为界。宋建隆四年，慕容延钊平湖湘，知溪州彭允林、前溪刺史田洪贇等列状归顺，诏仍其官，父死则以其子继之。太平兴国二年，梅山洞蛮首领率众寇劫商人，诏遣使招谕，犹寇暴不止，乃发潭州兵击平之。八年，溪、锦、叙、巫四州蛮相率诣辰州，愿比内郡民输租税，诏不许。自後首领入贡不绝，每加赏赐存恤之。最大者曰彭氏彭氏。世有溪州，州有三，曰上、中、下，又有龙赐、天赐、忠顺、保静、感化、永顺州六，懿、安、远、新、给、富、来、宁、南、顺、高州十一，总二十州，皆置刺史。而以下溪州刺史兼都誓主，十九州皆隶焉，谓之誓下州。誓下州将承袭，都誓主率蛮酋合议，子孙若弟、侄、亲党人当立者，具州名移辰州州为保证，申钤辖司以闻，廼赐敕告、印符，受命者隔江北望拜谢。州有押案副使及校吏，听自补置。彭氏自允殊、文勇、儒猛相继为下溪州刺史。天禧中，儒猛叛亡，辰州发兵捕之，执其子仕汉等归京师，儒猛降，授仕汉殿直，处之西京，後辄遁归。天圣初，以状白辰州，自言父老兄亡，潜归本道，愿放还家属。诏徙其家京师，舍以官第。未几，儒猛言仕汉逃归，引群蛮为乱，遣别子仕端等杀之。朝廷嘉其忠，降诏奖谕。自咸平以来，始听二十州纳贡，岁有赐，蛮以为利，有罪则绝之。熙宁初，天子方用兵以威四夷，湖北提刑赵鼎言陕州洞酋刻剥无度，蛮众愿内附属，辰州布衣张翘亦上书言南、北江利害，遂以章惇察访湖北，经制蛮事。北江诸蛮隶辰州，在黔之西南，阻五溪，汉黔中地，为羁縻州三十六，而下溪州为大，彭氏世居之。南江诸蛮，自辰州达於长沙，各有溪峒，本唐郡县。五代失守，诸酋分据其地，曰叙、曰峡、曰中胜、曰元，则舒氏居之；曰蒋、曰锦、曰懿、曰晃，则田氏居之；曰富、曰鹤、曰保顺、曰天赐、曰古，则向氏居之。惇既经制，於是南江之舒氏、北江之彭氏、梅山之苏氏、诚州之杨氏相继纳土，创立城寨，使之比内地为王民，置沅、诚二州。元祐初，傅尧俞等言置二州以来，设官屯兵，费巨万计，公私骚然，荆湖两路为之空竭。乃废诚州为渠阳军，而沅州至今为郡。时朝廷方务休息，痛惩邀功生事者，广西张整、融州温嵩坐擅杀蛮人，皆寘之罪。诏谕湖南、北及广西路曰："国家疆理四海，务在柔远。顷荆湖、诸蛮近汉者无所统一，因其请吏，量置城邑以抚治之。边臣邀功献议，创融州道路，侵逼洞穴，致生疑惧。朝廷知其无用，旋即废罢；边吏失於抚遏，遂尔扇摇。其叛酋杨晟台等并免追讨，诸路所开道路、创置堡寨并废。"自後，五溪郡县弃而不问。崇宁以来，开边拓土之议复炽，於是安化上三州及思广洞蒙光明、乐安洞程大法、都丹团黄光明、靖州西道杨再立、辰州覃都管骂等各愿纳土输贡赋。又令广西招纳左、右江四百五十馀洞。宣和中，议者以为"招致熟蕃，接武请吏，竭金帛、缯絮以啗其欲，捐高爵、厚俸以侈其心。开辟荒芜，草创城邑，张皇事势，侥倖赏恩。入版图者存虚名，充府库者亡实利。不毛之地，既不可耕；狼子野心，顽又莫革。建筑之後，西南夷獠交寇，而溪洞之蛮亦复跳梁。士卒死於干戈，官吏没於王事，生民肝脑涂地，往往有之。以此知纳土之议，非徒亡益，而又害之所由生也。莫若俾帅臣、监司条具建筑以来财用出入之数，商较利病，可省者省，可并者并，减戍兵，省漕运，而夷狄可抚，边鄙可无患矣。"乃诏悉废所置州郡，复祖宗之旧云。崇宁初，改诚州为靖州。绍兴初，监察御史明橐言："溪洞归明官，应湖南边郡及二广皆有之。自崇观以来，员数浸多，当时务要优恤，添差州郡指使及酒税之类，本不取其才任，及诸州措置隘寨，阙人把拓，又令管押兵夫，而所管押者皆乡民也。其归明官，生长溪峒，初无爱民之意，亦不习朝廷法令，贪婪无厌，鞭笞摧辱，无所赴诉。愬议者欲令帅臣措置適宜，既不致归明官失所生怨，亦无使远民受害。"诏广南、荆湖路帅臣措置以闻。隆兴初，右正言尹穑言："湖南州县地界与溪峒蛮傜连接，以故省民与傜人交结往来，擅易田产，其间豪猾大姓规免税役，多以产寄傜人户下，内亏国赋，外滋边隙。省地与傜人相连，旧有界至者，宜诏湖南帅臣遣吏亲诣其处，明立封堠。自今不许省民将田产典卖与傜人，及私以产业寄隐。若已前卖入傜户，难以遽行改追，止令置籍。如傜人愿退还省地田产者，县以官钱代还之。仍委曲榜谕。"从之。嘉泰三年，湖南安抚赵亮励言："湖南九郡皆与溪峒相接，其地阔远，南接二广，北连湖右，其人狼子野心，不能长保其无事。或因饥馑，或因雠怨，或因劫掠，或至杀伤，州县稍失隄防，则不安巢穴，越界生事。为今日计，莫若先事选择土豪为傜人所信服者为总首，以任弹压之责，潜以驭之。凡细微争斗，止令总首弹压开谕劝解，自无浸淫之患。盖总首者语言嗜好，皆与之同，朝夕相接，婚姻相通，习知其利害，审察其情伪。而其力足以惠利之，每遇饥岁，则籴粟以赈其困乏，傜人莫不感悦而听从其言。若先借补名目，使得藉此以荣其身，而见重於乡曲，彼必自爱惜而尽忠於公家。如此则傜民之众可坐以制之。然亦须五年，弹压委有劳效，然後正补以所借之官。所捐者虚名，所得者实利，安边之策，莫急於此。"诏令本路诸司，相度条具。诸司言"赵亮励所言，谓以蛮傜治蛮傜，其策莫良。宜诏本路监司遵守。"从之。嘉定初，柳州黑风峒傜人罗世傅出掠省地，飞虎统制边宁战没，遂为江西湖南之扰。明年，知隆兴府赵希怿、知潭州史弥坚同共招降之。二年，李元砺、罗孟二又率众犯江西，攻破龙泉县，知隆兴府王居安擒获之。七年，臣僚言："夫熟户、山傜、峒丁有田不许擅鬻，顷亩多寡，山畬阔狭，各有界至，任其耕种，但以丁名系籍，每丁量纳课米三斗，悉无其他科配。熟户、山傜、峒丁乐其有田之可耕，生界有警，极力为卫。盖欲保守田业也。近年以来，生界傜、獠其没省地，而州县无以禁戢者，皆繇不能遵守良法，有以致之。夫溪峒之专条，山傜峒丁田地，不许与省民交易，盖虑其穷困，而无所顾藉，不为我用。今州郡谩不加恩，山傜、峒丁有田者悉听其与省民交易，但利牙契所得。而又省民得田，输税在版籍常赋之外，可以资郡帑泛用，而山傜、峒丁之米挂籍自如，催督严峻，多不聊生，往往奔入生界。溪峒受顾以赡口腹，或为乡导，或为徒伴，引惹生界，出没省地，駸駸不已，为害甚大。宜明敕湖广监司行下诸郡，凡属溪峒山傜、峒丁田业，不得擅与省民交易，犯者以违制论。仍归其田，庶山傜、峒丁有田可耕，不致妄生边衅，实绥靖远民之良策。"从之。

石湖范氏《桂海虞衡志》："傜本盘瓠之後。其地山溪高深，介於巴、蜀、湖、广间，绵亘数千里，椎髻跣足，衣斑斓布褐。名为傜而实不供征役，各自以远近为伍，以木叶覆屋，种禾、黍、粟、豆、山芋，杂以为粮。截竹筒而炊，暇则猎食山兽以续食。岭蹬险厄，负戴者悉著背上，绳系於额，偻而趋。俗喜雠杀，猜忍轻死。又能忍饥行斗，左腰长刀，右负大弩，手长鎗，上下山险若飞。儿始能行，烧铁石烙其跟蹠，使顽木不仁，故能履棘茨根枿而不伤。儿始生，秤之以铁如其重，渍之毒水，儿长大，煅其钢以制刀，终身用之。试刀必斩牛，仰刃牛项下，以肩负刀，一负即殊者，良刀也。弩名偏架弩，随跳跃中，以一足蹶张，背手傅矢，往往命中。鎗名掉鎗，长二丈馀，徒以护弩，不恃以取胜。战则一弩一鎗，相将而前。执鎗者前却不常以卫弩，执弩者口衔刀而手射人。敌或冒刃逼之，鎗无所施，弩人释弩，取口中刀奋击以救。度险，整其行列退去，必有伏弩，土军弓手辈与之角技艺，争地利，往往不能决胜也。岁首祭盘瓠，杂揉鱼肉酒饭於木槽，扣槽群号为礼。十月朔日，各以聚落祭都贝大王，男女各成列，连袂相携而舞，谓之'踏傜'。意相得，则男咿呜跃之女群，负所爱去，遂为夫妇，不由父母。其无配者，俟来岁再会。女二年无所向，父母或欲杀之，以其为人所弃云。乐有卢沙、铳鼓、胡卢笙、竹笛之属。其合乐时，众音竞哄，击竹筩以为节，团栾跳跃叫咏以相之。岁暮，群操乐入省地州县，扣人门乞钱米酒炙，如傩然。傜之属桂林者，兴安、灵川、临桂、义宁、古县诸邑，皆迫近山。傜最强者曰罗曼傜、麻园傜，其馀如黄沙甲、石岭屯、褒江、赠脚、黄村、赤水、蓝思、巾江、竦江、定花、冷石、白面、黄意、大利、小平、滩头、丹江、闪江等傜不可胜数。山谷间稻田无几，天少雨，稑种不收，无所得食，则四出犯省地，求斗升以免死。久乃玩狎，虽丰岁犹剽掠。沿边省民与傜犬牙者，风声气习，及筋力技艺略相当，或与通婚姻、结怨仇，往往为傜乡导而分卤获。傜既自识径路，遂数数侵轶边民，遂不能谁何。攻害田庐，剽榖粟牛畜，无岁无之。踉蹡篁竹，飘忽往来，州县觉知，则已趠入巢穴，官军不可入，但分屯路口。山多蹊，不可以遍防，加久成劳费。又傜人常以山货、沙板、滑石之属，窃与省民博盐米。山田易旱乾，若一切闭截，无所得食，且冒死突出，为毒滋烈。沿边省民，因与交关，或侵负之与缔仇怨，则又私出相雠杀。余既得其所以然，乾道九年夏，遣吏经理之，悉罢官军，专用边民，籍其可用者七千馀人，分为五十团，立之长副，阶级相制，毋得与傜通，为之器械、教习，使可捍小寇，不待报官。傜犯一团，诸团鸣鼓应之，次告谕近傜，亦视省民相团结，毋得犯法，则通其博易之路，不然绝之。彼见边民巳结，形格势禁，不可轻犯，幸得通博买，有盐米之利，皆驩然听命。最後择勇敢吏，将桑江归顺五十二傜头首深入生径，罗曼等洞尤狠戾，素不宾化者，亦以近傜利害，谕之悉从，乃为置博易场二，一在义宁，一在融州之荣溪。天子诞节，首领得赴属县与犒宴。诸傜大悦，伍籍遂定，保鄣隐然。万一远傜弗率，必须先破近傜，近傜欲动，亦须先胜边团，始能越至城郭，然亦难矣。既数月，诸傜团长袁台等数十人诣经略司谒谢，悉紫袍巾裹横梃，犒以银碗采絁盐酒，劳遣之。又各以誓状来，其略云：某等既充山职，今当钤束男侄，男行持棒，女行把麻，任从出入，不得生事者，上有太阳，下有地宿；其翻背者，生儿成驴，生女成猪，举家灭绝；不得翻面说好，背面说恶；不得偷寒送暖，上山同路，下水同船；男儿带刀同一边一点，一齐同杀盗贼，不用此款者，并依'山例'，'山例'者诛杀也。蛮语鄙陋，不欲没其实，略志於此。余承乏帅事二年，诸傜无一迹及省地，遂具以条约上闻。诏许，遵守行之。"

○廪君种

廪君种不知何代。初巴氏、樊氏、曋（音审）氏、相氏、郑氏五姓，皆出於武落锺离山（在今夷陵郡巴山县）。其上有赤黑二穴，巴氏之子生於赤穴，四姓之子皆生黑穴。未有君长，共立巴氏子务相，是为廪君。从夷水下至盐阳（按今夷陵郡巴山县清江水一名夷水，一名盐水，其源出清江县西都亭山）。廪君於是君乎夷城，四姓皆臣之。巴、梁间诸巴皆是也（即巴、汉之地。按范晔《後汉史》云："四姓之子，未有君长，俱事鬼神，乃共掷剑於石穴，约能中者，奉以为君。务相乃独中之。又令各乘土船，约能浮者，当以为君。馀姓悉沈，惟务相独浮。因共立之，是为廪君。乃乘土船，从夷水下盐阳。盐水有神女，谓廪君曰：'此地广大，鱼盐所出，愿留共居。'廪君不许。盐神暮辄来宿，诘朝即化为虫，与诸虫群飞，掩蔽日光，天地晦冥。积十馀日，廪君伺其便，因射杀之，天乃开明。廪君於是居於夷城，四姓皆臣之。廪君死，魂魄化为白虎。巴氏以虎饮人血，故以人祠焉。"是皆怪诞，以此不取）。战国时，秦惠王并巴中，以巴氏为蛮夷君长。其人岁出赋二千一十六钱，三岁一出义赋千八百钱。其人户出幏布八丈二尺，鸡羽三十鍭（《说文》曰："幏布，南军蛮夷布也。"幏，音公亚反。《毛诗》："四鍭既均。"《仪礼》："鍭矢一乘。"郑元曰："鍭，犹侯也，侯物而射之。"三十鍭，百二十也。鍭音侯）。汉兴，南郡太守靳强奏请一依秦时故事。至光武建武二十三年，南郡奏潳山蛮雷迁等始反叛（潳音屠），武威将军刘尚讨破之，徙其种人七千馀口置江夏界中，其後沔中蛮是也（汉之江夏郡，今竟陵、富水、安陆、齐安、汉阳、江夏、蕲春郡地是也）。和帝永元十三年，巫蛮许圣等（汉之巫县，今雲安郡巫山县也），以郡收税不均，反叛。发荆州诸郡兵（今江陵、夷陵、澧阳、武陵、长沙衡阳等郡地也）讨破之。复悉徙置江夏。灵帝光和三年，江夏蛮复反，寇患累年。庐江太守陆康讨破之（汉庐江，即今郡地）。汉末，张鲁居汉中，以鬼道教百姓，賨人敬信巫觋，多往奉之。值天下大乱，自巴西之宕渠迁於汉中杨车阪，抄掠行旅，百姓患之，号为车巴。魏武克汉中，李特之祖将五百馀家归之，拜为将军，迁於略阳，北土号之为巴氐。特父慕为东羌猎将。特少仕州县，见异当时，雄武沈毅有大度。元康中，氐齐万年反，关中扰乱，频岁大饥，百姓流移就食，相与入汉、川者数万。特随流人入蜀，聚巴西勇壮为寇盗，遂据梁、益。传其弟流、子雄，僭即帝位。传班、期、寿、势六世而亡。

○板楯蛮

板楯蛮，秦昭襄王时有一白虎，於蜀、巴、汉之境，伤害千馀人。昭王乃募有能杀虎者，赏邑万家。时有巴郡阆中夷（今阆中郡县）廖仲等射杀白虎。昭王以其夷人，不欲加封，乃刻石盟要，复夷人顷田不租，十妻不算（一户免其一顷田之租税，虽有十妻，不输口算之钱），伤人者论，杀人得以赕钱赎死（何承天《纂文》曰："赕，蛮大赕罪货也。"赕徒滥反）。盟曰："秦犯夷，输黄龙二双；夷犯秦，输清酒一锺。"夷人安之。至汉高帝为汉王，发夷人还三秦（今关中秦川地）。秦地既定，乃遣还巴中，复其渠帅罗、朴、督、鄂、度、夕、龚七姓，不输租赋，馀户乃岁入口钱四十。巴人呼赋为賨，謂之賨人焉。代号为板楯蛮夷。阆中有渝水，其人多居水左右。天性劲勇，初为汉前锋，数陷阵。俗喜歌舞，高帝命乐人习之，所谓《巴渝舞》也。遂代代服从。至後汉以後，郡守常率以征伐。灵帝光和三年，巴郡板楯蛮叛（今通川、潾山、南平、涪陵、南川、清化、雲安、始宁、巴川、南宾、南浦、阆中、南兖、安岳、盛山等郡地，则巴、川之地是也），寇掠三蜀及汉中诸郡（即汉川诸郡。今汉中安康洋川、局陵郡地皆是也）。灵帝乃问益州计吏，考以征伐方略。汉中计程苞对曰："板楯七姓，以射杀白虎立功，先代复为羌人。其人勇猛善战。昔安帝永初中，羌入汉川，郡县破坏，得板楯救之，羌死败殆尽，故号为神兵。至桓帝建和二年，羌复大入，实赖板楯连摧破之。前车骑将军冯绲南征武陵（绲古本反），亦倚板楯以成其功。近益州郡县乱（今汉川、蜀川郡县地），太守李显之亦以板楯讨而平之。忠功如此，本无恶心。但长吏乡亭更赋至重，仆役箠楚过於奴虏，阙庭悠远，不能自闻。含怨呼天，叩心穷谷。故邑落相聚，以致叛戾。非有谋主僭号，以图不轨。今但遣明能牧守，自然安集，不烦征伐也。"帝从其言，遣太守曹谦宣诏赦之，即皆降服。及汉末，天下乱，自巴西之宕渠（今符阳郡），迁於汉中杨车阪，抄掠行旅，号为杨车巴。魏武克汉中，李特之祖将五百家归魏武。又迁於略阳，北复号之为巴氐（略阳，今天水郡龙城县）。蜀後主刘禅建兴十一年，涪陵属国人夷反（今涪陵郡地），车骑将军邓芝往讨，皆破平之。其沔中蛮至晋时刘、石乱後，渐得北迁陆浑以南，满於山谷。宋时荆州置南蛮校尉（今江陵郡巴东、夷陵、雲安等郡地），雍州置宁蛮校尉以领之（今襄阳、南阳郡地）。如蛮人顺附者，一户输榖数斛，其馀无事。宋人赋役严苦，贫者不复堪命，多逃亡入蛮。蛮无傜役，强者又不供官税，结党连群，动有数百千人。州郡力弱，则起为盗贼，种类稍多，户口不可知也。文帝元嘉中，天门（今澧阳郡地）漊中令宋矫之徭赋过重，蛮不堪命。蛮田向求等为寇，破漊中，虏掠百姓。及刘道产善抚诸蛮，前後不附官者莫不顺服，皆引出平土，多缘沔为居。道产亡後，蛮又反叛。孝武帝出为雍州时，巴东（今巴东）建平（今巴郡）宜都（今夷陵郡）天门四郡蛮为寇，诸郡人户流散，百不存一。孝武即位後，大明中，酉阳夷（今弋阳郡）皆反叛，沈庆之率江，雍、荆河州诸军讨破之（江今浔阳、鄱阳、章郡、临川、庐陵等郡地，雍已具上，荆河今庐江、同安郡也）。明帝、顺帝时尤甚，虽遣攻讨，终不能禁，荆州为之虚弊。齐高帝时，武陵西溪蛮田思飘，武帝永明初，黔阳蛮田豆渠（武陵、黔阳皆今五溪中也）湘川蛮陈双、李答并寇掠州君，讨平之（湘川今长沙衡阳也）。其後雍、司州蛮（今司州义阳弋阳郡），与後魏通，助荒人桓天生侵害齐境。六年，除田驷路为试守北遂安左郡太守，田驴王为试守宜人左郡太守，田何代为试守新平左郡太守，皆郢州蛮帅（并汉沔间蛮也，其左郡亦兹地焉。郢州今江夏、汉阳郡地）。後魏孝文太和中，襄阳蛮酋雷婆思率户千馀内徙求居太和川，诏给廪食。後开南阳，全有沔北之地（今武当、南阳、溪东等郡）。蛮人安堵，不为寇贼。宣武帝景明初，太阳蛮酋田育邱等共二万八千户叛齐附魏，诏置四郡十八县。鲁阳蛮（今临汝郡鲁山县地）鲁北燕等聚众万馀，攻逼颖阳，诏遣左卫将军李崇讨平之，斩级数千，徙万馀家於河北诸州及六镇。寻叛南走（六镇今单于府马邑郡界也），所在追讨，比及於河，杀之皆尽。梁武帝遣兵沿沔破掠诸。蛮又遣蔡令孙等三将，步骑五千侵南荆之西南，沿汉上下（今襄阳、郡之上武当郡以东地），破略诸蛮。後魏遣蛮帅桓叔率蛮夏二万馀人击之，斩令孙等，俘虏二千馀人。其後因六镇、秦（今天水郡地）陇（今汧阳郡地）所在反叛。荆（今南阳、淮安郡地）郢（今汝南、义阳郡）蛮大扰动，断三鸦路（今南阳郡向城县北，至临汝郡），至於襄城（今临汝郡县）、汝水，处处钞劫，百姓多被其害。自後魏与宋、齐、梁之时，淮、汝、江、汉间诸蛮渠帅，互有所属，皆授封爵焉。及魏末，为暴滋甚，有冉氏、向氏、田氏者，陬落尤甚。大者万家，小者千户，更相崇树，僭称王侯。屯据三峡，断遏水路，荆蜀行人，至有假道者。西魏文帝大统十一年，沔汉诸蛮扰动，大将军杨忠击破之。其唐州蛮田鲁嘉示叛（唐州，今淮安郡），自号荆河州伯。遣王雄讨之。後周明帝时，蛮帅冉令贤、向五子王等反。攻陷白帝（今雲安郡）。武帝天和初，诏开府陆腾讨斩之，蛮众大溃，斩首万馀级。腾乃积其骸骨於水逻城侧为京观，後蛮蜑见者辄大号哭，自此狼戾之心辍矣。信州旧理白帝，腾更於蜀先主故城南，八阵之北，临江岸筑城，移置信州。又以巫县、信陵、秭归（今雲安、巴东二郡界），并是峡中要险，於是筑城置坊，以为襟带焉（按《後汉史》，其在黔中、五溪、长沙间，则为盘瓠之後。其在峡中，巴、梁间，则为廪君之後。种落繁盛，侵扰州郡，或移徙交杂，亦不可得详别焉）。

《通典》言："按《後汉史》，其在黔中、五溪、长沙间者，则为盘瓠之种；其在峡中、巴、梁间者，则为廪君之後。其後种落繁盛，侵扰州郡，或移徙交错，不可得而详别。"今按《通典》所叙板楯蛮，魏晋以後之事，《南史》谓之荆杨蛮，《北史》谓之蛮獠，而俱以为其源出自盘瓠，不言板楯。然六朝时，蛮渐徙而之北，则亦无由究其源流宗派矣，姑两存之。

○南平蛮

《南平蛮》，东距智州、南属渝州、西接南州、北治州。户四千馀。多瘴疠，山有毒草、沙虱、蝮蛇。人楼居，梯而上，名为"干栏"。妇人横布二幅，穿中贯其首，号曰"通裙"。美髪髻，垂於後。竹筒三寸，斜穿其耳。贵者饰以珠璫。俗女多男少，妇人任役。婚法，女先以货求男，贫者无以嫁，则卖为婢。男子左衽，露髪徒跣。其王姓朱氏，号剑荔王。唐贞观三年，遣使内款，以其地隶渝州。又有甯氏，世为南平渠帅，陈末，以其帅猛力为宁越太守。陈亡，自以为与陈叔宝同日而生，当代为天子，乃不入朝。隋兵阻瘴不能进。猛力死，子长真袭刺史。及讨林邑，长真出兵攻其後。又率部落从征辽东，炀帝授官遣还。又以其族人甯宣为合浦太守。隋乱，皆以其地附萧铣。武德初，以宁越、郁林之地降。自是交、爱诸州始通。长真死，子据袭刺史。其地西南接乌蛮、昆明、哥蛮、大小播州，部族数十居之。宋治平中，熟夷李光吉、梁秀等三族据其地，各有众数千家。间以威势诱胁汉户，有不从者屠之，没入土田。往往投充客户，谓之纳身，税赋皆里胥代偿。藏匿亡命，数以其徒伪为生獠劫边民，官军追捕，輙遯去習以為密赂黠民觇守令动静，稍筑城堡，缮器甲。远近患之。熙宁三年，转运使孙固、判官张诜使兵马使冯仪、叶简杜安行图之，以祸福开谕，因进兵，复宾化寨，平荡三族。以其地赋民，凡得租三万五百石，丝绵一万六千两。以宾化寨为隆化县，隶涪州。建荣懿、扶欢两寨。其外铜佛坝者，隶渝州南州县，地皆膏腴。自光吉等平，他部族据有之。朝廷因补其土人王才进充巡检，委之控扼。才进死，部族无所统，数出盗边。朝廷命熊本讨平之，建坝为南平军，以渝州南州、涪州隆化隶焉。元丰四年，有杨光震者，助官军破乞弟，杀其党阿讹。大观二年，木攀首领赵秦、播州夷族杨光荣各以地内属，诏建溱、播二州，後皆废。

○东谢

东谢渠帅姓谢氏，南蛮别种。在黔中之东，地方千里。其俗无文字，刻木为约。巢居。刀剑不离其身。冠熊皮，被猛兽革。酋长名元深，世袭。其一族不育女，自云高姓不可下嫁。唐贞观三年，元深入朝，冠乌熊皮冠，若今之旄头，以金络额，身披毛帔，韦皮行縢而著履。贞观中，开其地为应州，隶黔州都督府（今黔中郡所管羁縻州）。

○西赵

西赵蛮在东谢之南，并南蛮别种。其界东至夷子，西至昆明，南至西洱河。山洞深阻，莫知里数。南北十八日行，东西二十三日行。其风俗与东谢同。赵氏代为酋长。有万馀户。自古不臣中国。唐贞观三年，遣使入朝。二十一年，以其地置朝州，以首领赵唐为刺史。

○〈牜羊〉牱

〈牜羊〉牱渠帅姓谢氏。旧臣中国，代为本土牧守。隋末大乱，遂绝。唐贞观中，其酋遣使脩职贡。胜兵战士数万。於是列其地为〈牜羊〉州（唐黔中郡羁縻州）。昆明蛮一曰昆弥，以西洱河为境，即叶榆河也，距京师九千里。土歊湿，宜粳稻。人辫首，左衽，与突厥同。逐水草畜牧。夏处高山，冬入深谷。尚战死，恶病亡。胜兵数万。武德中，嶲州治中吉伟使南宁，因至其国，谕使朝贡。求内属，发兵戍守。自是岁与〈牜羊〉牱使皆来。龙朔三年，矩州刺史谢法成招慰北楼等七千户内附。总章三年，置禄州、汤望州。咸亨三年，昆明十四姓，率户二万内附，析其地为殷州、总州、敦州以安辑之。殷州居戎州西北，总州居西南，敦州居南。远不过五百馀里，近三百里。其後又置盘、麻等四十一州，皆以首领为刺史。昆明九百里，即〈牜羊〉牱国也。兵数出侵地数千里。元和八年，上表请尽归〈牜羊〉牱故地。开成元年，鬼主阿珮内属。会昌中，封其别帅为罗殿王，世袭爵，其後又封别帅为滇王，皆〈牜羊〉牱蛮也。东距辰州二千四百里，其南千五百里、即交州也。无城郭，土热多霖雨，稻粟再熟，无傜役，战乃屯聚，刻木为契。盗者倍三而偿，杀人者牛马三十。俗与东谢同，首领亦姓谢氏。

○充州

充州，〈牜羊〉牱别部，与〈牜羊〉牱邻境，胜兵二万（唐黔中郡羁縻州）。唐贞观中，朝贡，列其地为充州。开元中，〈牜羊〉牱酋长元齐死，孙嘉艺袭，官封其後。乃以赵氏为酋长。天宝中，其裔赵珍裔有战功。閤罗凤叛，宰相杨国忠授珍裔黔中都督，屡败南诏，护五溪十馀年。天下方乱，其部独宁，终工部尚书。贞元、元和以讫开成，朝贡不绝。

石湖范氏《桂海虞衡志》曰："南方曰蛮，亦曰西南蕃。今郡县之外，羁縻州洞，虽故皆蛮地，犹近省民，供税役，故不以蛮命之。过羁縻则谓之化外，真蛮矣。区落连亘湖广，接於西戎，种类殊诡，不可胜计。此等前世，盖尝内附，建黔南帅府於融州以统之。今融帅已罢，一切化外也。融在傜洞之南，蕃蛮之东，蕃蛮时出州县城郭，以蜜腊草香等贸易。每岁圣节，亦有出赴燕设者。其称大小张、大小王、龙石、腾谢等，谓之西南蕃，地与〈牜羊〉牱接。人椎髻跣足，或著木履，衣青花斑布。以射猎雠杀为事，持木牌、标枪、木弩、药箭相钞掠。而瓘州以西，又有罗坐，夜回，计利，流求，万寿，多岭，阿悮等蛮，谓之生蛮。酋酋自谓太保，大抵与山獠相似，但有首领耳。其人椎髻，以白纸系之。云：'尚与诸葛武侯制服也。'西南蕃俗，大抵介别。男夫甚刚，妻女甚洁，夫妇异居，妻所居深藏不见人，夫过其妻，挂剑於门而後入，或期於深山，不亵秽其居，谓否则鬼神祸之。此诸蛮皆未尝为害，故其事亦不能详知。又有汉蛮者，十年前，大理马至横山，此蛮亦附以来。衣服与中国略同，能通华言。自云本诸葛武侯戍兵，闻其种人绝少。"按《三国志》初无留戍事。《唐史》有西屠夷，乃马伏波兵留不去者，初止十户，隋末至三百户，皆姓马，号马留人。与林邑分唐境，疑汉蛮即此类。其南连邕州南江之外，稍有名称者，罗殿、自杞以国名；罗孔，特磨，白衣，九道等以道名。此皆成聚落，地皆近南诏。罗在融、宜之西，邕之西北。唐会昌中，封其帅为罗殿王，世袭爵，岁以马至横山互市。亦有移至邕，称守罗国王罗吕押马者；称西南谢蕃，知武州节度使、都大照会罗殿国文字。按《唐史》，东谢蛮居黔州西，谢氏世酋长，部落尊畏之。然则谢蕃盖罗殿之巨室，又知其地近〈牜羊〉牱、自杞，本小蛮，尤凶狡嗜利。其卖马於横山，少拂意，即拔刃向人，亦尝有所杀伤。邕管亦杀数蛮以相当，事乃巳。今其国王曰阿巳，生三岁而立。其臣阿谢柄国，善抚其众，诸蛮比多附之。至有精骑万计。阿巳年十七，阿谢乃归国政阿巳，犹举国以听之。诸蛮之至邕管卖马者，风声气习大抵略同。其人多深目长身，黑面白牙，以锦缠椎髻，短褐徒跣，戴笠荷毡珥，刷牙，金环约臂，背长刀，腰弩箭傘，腋下佩皮箧，胸至腰骈束麻索，以便乘马。取马於群，但持长绳，走前掷马首络之，一投必中。刀长三尺甚利，出自大理者尤奇。性好洁，数人共饭，一柈中植一匕，置杯水其傍，少长共匕而食。探匕於水，钞饭一哺许抟之，柈令圆净，始加之匕上，跃以入口，盖不欲污匕妨他人。每饭极少，饮酒亦止一杯，数咽始能尽，盖腰腹束於绳故也。食盐矾胡椒，不食彘肉。食已必刷齿，故常皓然。甚恶秽气，野次有秽，必坎而覆之。邕人每以此制其忿戾，投以秽器，辄跃马惊走。

○獠

獠盖蛮之别种，往代初出自梁、益之间，自汉中达於邛、笮，川谷之间，所在皆有（北自汉中西南及越嶲以来，皆有之。笮，才各反）。俗不辨姓氏，又无名字，所生男女，长幼次第呼之。其丈夫称阿暮、阿改。妇人阿夷、阿等之类，皆其语之次第称谓也。依树积木，以居其上，名曰干栏，干栏大小，随其家之口数。往往推一酋帅为主，亦不能远相统摄。父死则子继，若中国之党族也。獠王各有鼓角一双，使其子弟自吹击之。好杀害，多仇怨，不敢远行。性同禽兽，至於忿怒，父子不相避，惟手有兵刃者先杀之。若杀其父，走避於外，求得一狗，以谢其母，然後敢归，母得狗谢，不复嫌恨。若报怨相攻击，必杀而食之。递相劫掠，不避亲戚，卖如猪狗而已。亡失儿女，一哭便止。被卖者号哭不服，逃窜避之，乃将买人捕，逐若亡叛，获便缚之。但经被缚者，即服为贱隶，不敢更称良矣。惟执楯持矛，不识弓矢。用竹为簧，群聚鼓之，以为音节。为细布，色至鲜净。大狗一头，买一生口。性尤畏鬼，所杀之人美须髯者，必剥其面皮，笼之於竹，及燥，号之曰鬼，鼓舞祀之，以求福利。俗尚淫祀。至有卖其昆季妻孥尽者，乃自卖以供祭焉。铸铜为器，大口宽腹，名曰铜爨，既薄且轻，易於熟食。蜀本无獠，晋李势时，诸獠始出巴西、渠川、广汉、阳安、资中、犍为、梓橦（今蜀川之内），布在山谷，十馀万落，攻破郡县，为益州大患。自桓温破蜀之後，力不能制。又蜀人东流，山险之地多空，獠遂挟山傍谷，与人参居，参居者，颇输租赋；在深山者，乃为匪人。至梁武帝，梁、益二州（今汉川、蜀川郡县地），岁岁伐獠，以自裨润，公私颇藉为利。後魏宣武帝正始初，将夏侯道迁举汉中附魏，宣武帝遣尚书邢峦为梁、益二州刺史以镇之。其後以梁、益二州控摄嶮远，乃立巴州（在今清化郡），以统诸獠。後以巴酋帅严始欣为刺史。又立隆城镇，隆镇所绾獠二十万户，所谓北獠也，岁输租布。魏明帝孝昌初，据城叛，入梁、益，二州并遣将讨之，攻陷巴州，执始欣斩之。後梁州为梁氏所陷（今汉中郡），自此又属梁矣。後周武帝平梁（达奚武平之）益（尉迟迥平之），令所在抚慰，其与华人杂居者，亦颇从赋役。然天性暴乱，旋致扰动。每岁命随近州镇，出兵讨之，获其生口，以充贱隶，谓之压獠焉。复有商旅往来者，亦资以为货，公卿逮於人庶之家，有獠口者多矣。其种类滋蔓，保据岩壑，依林走险，若履平地。性又无知，殆同禽兽，诸夷之中，最难以道义招怀也。剑南诸獠，唐武德、贞观间数寇州县者不一。巴州山獠王为馨叛，梁州都督庞玉枭其首。又破馀党符阳、白石二县獠。其後眉州獠反，益州行台郭行方大破之。未几，又破洪、雅二州獠，俘男女五千口。是岁，益州獠亦反，都督窦轨请击之。太宗报曰："獠依山险，当拊以恩信，胁人以兵威，岂为人父母意邪。"贞观七年，东、西玉洞獠反，以右屯卫大将军张士贵为龚州道行军总管讨平之。十二年，巫州獠叛，夔州都督齐善行击破之，俘男女三千馀口。钧州獠叛，桂州都督张宝德讨平之。明州山獠又叛，交州都督李道彦击走之。是岁，巴、洋、集、壁四州山獠叛，攻巴州，遣右武候将军上官怀仁破之於壁州，虏男女万馀，明年，遂平。十四年，罗、窦诸獠叛，以广州都督党仁弘为窦州道行军总管击之，虏男女七千馀人。太宗再伐高丽，为船剑南，诸獠皆半役。雅、邛、眉三州獠不堪其扰，相率叛。诏发陇右、峡兵二万，以茂州都督张士贵为雅州道行军总管，与右卫将军梁建方平之。高宗初，琰州獠叛，梓州都督谢万岁、兖州刺史谢法兴、黔州都督李孟尝讨之。万岁、法兴入洞招慰遇害。显庆二年，罗、窦生獠酋领多胡桑率众内附。上元末，纳州獠叛，寇故茂、都掌二县，杀吏民，焚廨舍。诏黔州都督发兵击之。大历二年，桂州山獠叛，陷州，刺史李良遁去。贞元中，加州绥山县婆笼川生獠首领甫枳兄弟诱生蛮为乱，剽居人。西川节度使韦皋斩獠，招其首领勇于等出降。或请增栅东陵界以守，军不从，曰："无戎而城，害所生也。"獠亦自是不扰境。戎、泸间有葛獠，居依山谷林箐，逾数百里，俗喜叛，州县抚视不至，必合党数千人，持排而战。奉酋帅为王，号曰"婆能"，出入前後植旗。大中末，昌、泸二州刺史贡沓，以弱缯及羊疆獠市米麦，一斛得直不及半。群獠诉曰："当为贼取死耳。刺史召二吏，榜之曰："皆尔属为之，非吾过。"獠相视大笑，遂叛。立酋长始艾为王，逾梓橦，所过焚剽，刺史刘成师诱降其党，斩首领七十馀人，馀众遁至东川，节度使柳仲郢谕降之。始艾稽首谢罪，仲郢贳遣之。

石湖范氏《桂海虞衡志》曰："獠依山林而居，无酋长、版籍，蛮之荒忽无常者也。以射生食动为活，虫豸能蠕动者皆取食。无年甲姓名，一村中推有事力者曰'郎火'，馀但称'火'。岁首以土杯十二贮水，随辰位布列，郎火祷焉，乃集众往观。若寅有水而卯涸，则知正月雨，二月旱，自以不差。诸蕃岁卖马於官，道其境，必要取货及盐、牛，否则梗马路，官亦以盐、采和谢之。其稍稍渐有名称曰上下者，则入蛮类。旧传獠有飞头，凿齿，鼻饮，白衫，花面，赤裩之属二十一种，今右江西南一带甚多，殆百馀种。"唐房千里《异物志》言："獠妇生子即出，夫惫卧如乳妇，不谨则病，其妻乃无苦。"《唐志》言：飞头獠者，头欲飞，周项有痕如缕，妻子共守之。及夜如病，头忽亡，比旦还。又有乌武獠，地多瘴毒，中者不能饮药，故自凿齿。








祭成宝慈先生文

於乎余未能奉公之杖履接公之形音何一闻公之厌人间忽焉忉怛以伤心士固有闻声而慕义者无论识与不识哀斯人之陨落皆为之咨嗟叹息而不能禁夫以公之盛气吸虹霓驭蛟螭朝浴咸池夕越崑仑犹茫乎不知其弭节之期以公之劲节推山岳决河泗挥太阿之锋碎天门之鼓而浩乎不挠其独行之志猗与斯人掌帝之制秉国之钧乃式百僚乃康兆民谁使之仕虽早而不达气虽吐而不伸就重华以陈词觏虎豹之狺狺幽忧困踣几至杀身既已连年累岁遇赦遭乱而後得脱焉自放於穷山之厓大海之滨於乎侍御公愤世而疾俗谓日月不照乎下土悼桑田之变沧海知托身之无所士各有志虽上有尧舜不妨招巢由以为侣故其生也名可得闻人不可得见而其殁也远近士大夫为之抚膺陨涕而如雨於乎自古有死公死犹生惟忠与直炳为日星公之後裔兰茁其英尚其嗣公不坠典型


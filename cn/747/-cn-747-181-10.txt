○送李十五序

夫人生百龄，促膝是忘言之契；丈夫四海，交颐非赠别之资。然乃想山川之遽遥，送归将远；惜岁年之不待，行乐无时。於是辍征骖以少留，敞幽亭之多暇。山芳袭吹，坐疑兰室之中；水树含香，宛似枫江之上。加以御沟新溜，近入离弦。宾馆馀花，遥催别酒。既而荥波东注，灞岸南登。浮蚁倾而高宴终，乌落而离言促。虽相思有赠，终结想於华滋；而素赏无暌，盍申情於丽藻。人为四韵，各赋一篇。


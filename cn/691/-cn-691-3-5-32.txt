◎怀集命案

怀集县多山，居民培植树木，最易兴讼。有徐姓巨族中落，曾将山田卖邻村梁姓管理，梁姓种树十年余。将伐木出售，约值千金。徐姓见其弟兄皆文弱秀才，谓可鱼肉，屡次索诈，互控多年。一日，徐姓以命案报。时黄璧庵方任县事，即日趋验，见山坡下尸身侧卧，所有伤痕概系右手，其山上又无蹂躏形迹，心甚疑之。询之邻保，亦未有以斗殴供者，而远远闻有妇人哭声，又未到场。愈生疑窦，询悉，为死者之妻，该族内不令到场，恐其冲撞官府云云。随将原告带回集讯，一鞫而真情毕露，遂定案焉。缘徐姓索诈不遂，乃择族内一贫而丐者，给之食，并许其妻以养赡终身，哄之登山，族众拉其左手，共殴毙命。弃尸报官，以为图财之计。检验时，其妻始知被骗，欲出而呼冤，而为众所阻也。案经审实，办一主谋两凶手，正解省定罪，而沿途俱病毙矣。璧庵语人曰："此等案少不细心，良民必多受累，鲜不堕小人计中矣。天网恢恢，小人亦何尝能漏网哉？"


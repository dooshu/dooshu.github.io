口号赠杨征君





原注：此公时被征。

诗题有“口号”，始于梁简文帝《和卫尉新渝侯巡城口号》，庾肩吾、王筠俱有此作。至唐遂相袭用之，即是口占之义。萧本作《口号赠征君鸿》，而注云“见前《赠卢征君》题注”，盖以为即卢鸿矣，未详是否。注中“被征”一作“被召”。



陶令辞彭泽，梁鸿入会稽。[一]我寻《高士传》，[二]君与古人齐。云卧留丹壑，[三]天书降紫泥。[四]不知杨伯起，早晚向关西。[五]

[一]陶令事，已见九卷注。梁鸿事，见八卷注。



[二]《隋书》：《高士传》六卷，皇甫谧撰。又《高士传》二卷，虞盘佐撰。《册府元龟》：嵇康为中散大夫，撰《高士传》三卷。



[三]鲍照诗：“云卧恣天行。”又照诗：“妍容逐丹壑。”



[四]紫泥，用以封玺书者，见七卷注。



[五]《后汉书》：杨震，字伯起，弘农华阴人。少好学，受欧阳《尚书》于太常桓郁，明经博览，无不穷究。诸儒为之语曰：“关西孔子杨伯起。”






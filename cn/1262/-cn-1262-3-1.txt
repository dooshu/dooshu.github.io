宋濂攻苦：

《宋潜溪先生集》有《送东阳马生序》，云自幼嗜学，家贫无书，每假借藏书家，手自笔录。天大寒，研冰坚手，手指不能屈伸，弗之怠。录毕走送，不敢逾约。既冠，趋百里外，从乡先达执经问道。先达德隆望尊，门弟子填屋室，立侍左右，俛身倾耳。或遇其叱诧，色愈恭，不敢出一言。俟其欣悦，则又请。当其从师负箧，曳履深山巨谷中，穷冬烈风，雪深数尺，足肤皲裂不知也。至舍四支僵勍，媵人持汤沃灌，以衾拥覆，久乃和。寓逆旅主人，日再食，无滋味之享。同舍生皆被绮绣，戴朱缨宝饰之帽，腰白玉之环，左佩刀，右佩容臭，烨若神人。而己缊袍敝衣处其间，无怍色，云云。噫，先生攻苦如此！读一过，寸阴勤渠，凛凛在目。




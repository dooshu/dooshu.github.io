姜特立　虞丈以伤物遂再赋

省口须知亦省缘，食经尔雅不劳编。

山中且纵无肠子，海上长随踞壳仙。

凡物身中皆有佛，何人性里独无天。

反骚正得诗人意，读罢新章为怃然。

姜特立

姜特立　虞丈以伤物遂再赋

古来儒墨本同源，罪福区区不足编。

燕飨正须依孔圣，慈悲何秘异金仙。

静思有物参元化，府视含生共一天。

梁武汉明俱泥佛，得言失旨岂其然。

姜特立


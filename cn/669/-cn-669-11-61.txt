122　周公之孫多饗大利　厚齋挽袁鏞詩


「子，周公之孫也，多饗大利，猶思不義」，哀十五年。子贛之責公孫成也。劉歆亦少愧哉！

【全云】此爲趙孟傳輩殺袁鏞以降元而發。

【元圻案】全注三箋本入於上條之下，恐誤。今改入本條。〇厚齋挽袁進士鏞詩云：「天柱不可折，柱折勢莫撑。九鼎不可覆，鼎覆人莫扛。袁公烈丈夫，獨立東南方。欲以一己力，代國相頡頏。適遭宋祚移，恥爲不義戕。奮然抱志起，誓欲掃攙搶。拔劍突前麾，手回日月光。賊勢愈猖獗，山摧失忠良。嗚呼絶倫志，不得騁才長。妻孥悉從溺，枯骨誰爲襄？忠烈動天地，游魂爲國殤。山水倍堪悲，抱恨徹穹蒼。穹蒼幸一息，庶幾紀星霜。西風白楊路，哀猿號崇岡。解劍挂墓柏，泣下沾衣裳。惜哉時不利，抽毫述悲傷。」此詩載甬上耆舊詩第二卷。






○析微

△断非圣人事

尧去子，舜亦去子，周公去弟，後世人以为能断，此绝不知圣人事者。断之为义，疑而後定者也。圣人所行无疑，又安用断？圣人持天下以道，民不得知；圣人理天下以仁义，民不得知。害去其身，未仁也；害去其家，未仁也？害去其国，亦未仁也；害去其天下，亦未仁也；害去其後世，然後仁也。宜而行之谓之义，子不肖去子，弟不顺去弟，家国天下後世，皆蒙利去害矣。不去则反宜，然而为之，尧舜周公未尝疑，又安用断？故曰：“断，非圣人事。”

△让非贤人事

世以为能让其国，能让其天下者为贤，此绝不知贤人事者。能让其国，能让其天下，是不苟取者耳。汤故时非无臣也，然其卒佐汤，有升而之役，鸣条之战，竟何人哉，非伊尹不可也。武故时非无臣也，然其卒佐武，有牧野之誓，白旗之悬，果何人哉？非太公望不可也。苟伊尹之让汝鸠、仲虺，太公望之让太颠、闳夭，则商、周之命其集乎？故伊尹之丑夏复归，太公望之发扬蹈厉。当此时，虽百汝鸠、百仲虺，伊尹不让也；百太颠、百闳夭，太公望亦不让也。故曰：“让，非贤人事。”


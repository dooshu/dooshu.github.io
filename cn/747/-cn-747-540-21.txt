○谢敕书赐腊日口脂等表

臣某言：去年十二月，中使至，奉宣敕书手诏，兼赐臣口脂红雪各一合，十年历日一通。捧缄跪发，以喜以骇。臣某中谢。臣闻平分四时，尧有历象；聚蓄百药，周之宪章。至若雪散耀红紫之名，香膏蕴兰薰之气。合自金鼎，贮以雕奁。是宜宠锡大臣，荣加有德。用洒非常之泽，式彰不次之恩。而臣远守岭隅，贱同凡器，曾无薄技，上答殊私。陛下惠与露行，德如天覆，发於中禁，及此下藩。谕以纶之言，颁其启闭之节。脂膏一润，觉面目之有光；药石载攻，知肺腑之去疾。誓当延年圣代，戮力清朝。戴昊天而不胜，瞻魏阙而增恋。无任。


○上忠武李尚书状

不审跋涉道路，尊候何似？伏计不失调护。先皇以倦勤厌代，圣上以睿哲受图，系万国之往居，集兆人之悲庆。况二十五翁尚书望兼勋旧，地属亲贤，绩久著於藩垣，任合归於陶冶。今者果应急召，咸副佥谐，凡在有心，莫不延颈。窃料皇闱入谒，紫殿承恩。睹山邱之端容，眷鼎角之殊相，便当讲惟新之政，备爰立之仪。伏惟促动前驺，速光後命。发仲父新柴之井，运留侯前箸之筹。允赞昌图，亟登寿域，天下幸甚。某猥以庸薄，厚沐恩怜。荏苒光阴，缠绵词旨，难屯少裕，违奉淹时。家艰频臻，人理中绝，未经殒诉，莫获析迎。仰望清光，实动丹款，伏惟特赐恩照。


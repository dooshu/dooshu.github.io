○仲春裴胄先宅宴集联句赋诗序

先是先清明一日，右金吾仓曹薛华，陈嘉肴，酾清酤，会河东裴冀、荥阳郑裒、河南独孤及於署之公堂。引满举白，自午及子，促席於花阴，赋诗於月波。乐极不醉，夜艾而罢。後清明三日，二三子春服成，思欲修好寻盟，选胜卜昼，裴侯是以再有投辖之会。是会也，郑不至，吾兄惠然而来。堂有琴，庭有条，芳草数步，落花满席。中和子冠乌纱帽，相与箕踞け噱，傲睨相视，称觞乎其间。趣在酒中，判为酩酊之客；家本秦也，能无呜呜之声？其诗云：“上天垂光兮熙予以青春，今日何日兮共此良辰。与君觥浊酒而藉落英兮，如年华之相亲。蹇淹留以醉止，孰云含意而未申？”歌数阕，裴侧弁慢骂曰：“百年欢会，鲜於别离。”开口大笑，几日及此，日新无已，今又成昔。不纪而赋之，如春风何？其演为连珠，以志此会。


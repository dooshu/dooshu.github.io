孙母王太夫人七十序

仍云孙公之掌谏垣也余始为诸生容接甚懽不畜以後进因习其家世隂行善以逮都谏且获闻王夫人贤都谏公既捐宾客夫人称未亡人持门户余二十年乃益叹夫人之贤且能而追颂都谏之德不衰夫人今七十亲旧徵言为夀余以为孝事姑章睦娣姒逮下在他人称难能於夫人皆其余也当顺治已亥京口之变寇有至自海上者入踞我郡城要胁我父老时论汹汹谓都谏公清臣也将不利於其家或为夫人筴请重赂纳欵可更得志是时贤士大夫惑乱失措者甚衆夫人坚谢不听曰毋妄言族矣必欲蹈藉吾家有未亡人在已而寇败宵遁他被胁者坐重法而孙独无恙说者多夫人之保有孙族谓之夫人城可也都谏公介弟以细故为仇者所构巡按御史持之急夫人倾槖营救得免卒不修郄往时仇我者或且德我二子生长富贵太夫人董督之命从刘君缉生游十许年事大小无不谘禀非其友戒勿纳刘君者所谓沈博而严正者也由是二子矩矱醇谨为诸生有俊望长君玉京捧檄丞昌邑次君予立以文辞名尝自奋曰吾母春秋高必得阶尺寸为奉一觞挟策游京师遂举北闱先是太夫人饮啖小不健至是霍然为加餐甚矣予立之能悦亲也然非太夫人之教不及此始国初川蜀道梗郡苦岁赋黄连为民病都谏公家居为言巡抚中丞疏免三之二郡人德之其所以收恤宗族者蓄意未尽及太夫人为二子析产称述先公之指亟割腴壤四十亩为义田以赡族人近者龙溪庄屋坏垣中有瘗金见者争拾之家人留数铤以告或谓匿金多可穷治太夫人悉置不问昔李景让宅後墙陷得钱盈船母郑曰无劳而获身之菑也天必赐先君余庆则愿诸孤学问有成遽掩而筑之太夫人非其流辈哉然则太夫人引年强饭以迓无疆之休观二子之丕缵都谏也固不竢端策而卜也予姑叙其轶事以待彤管之采择


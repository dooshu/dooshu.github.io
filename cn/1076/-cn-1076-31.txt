卷三十一

钦定四库全书

历代名臣奏议卷三十一

明　杨士奇等　撰

治道

宋仁宗庆历五年张方平上论曰臣闻天下之事政无小大系在庙堂有图议而後有得失有得失而後有治乱有治乱而後有安危有安危而後有存亡善议政者不使有失善正失者不成於乱善救乱者不及於危善图危者不至於亡诚使庙堂之上协忠将救敷求俊哲列于庶位惟事事乃有其备戒慎出令无从匪彛善始虑终惟正之念又恶乎危之至哉是故人谋诚得不牵乎天时国法既修不推乎历数当其治法有猷庶邦嘉靖王道正直民用平康则收功在人推美乎政及乎危而弗扶颠而弗持典废於上民乱於下则归非於数贻咎於天是不亦近乎善则称人过则称天者乎古之君子善则称天过则称人禹稷之赞尧舜则引天之命汤武之诛辛癸则斥人之罪盖天降灾祥在德而吉凶不僭在人已则作孽何天之怨前世远矣略弗复论近取诸唐则天宝幽陵之叛兴元奉天之逼广明卭蜀之幸乾符豳岐之迁是皆衅起庙堂祸归邦国者矣夫庙堂之上有得失有治乱有安危存亡有爵有赏有显荣宠利有兵有刑有毁家覆族且主德成於弼直国体正於臣邻不有英叡之君聦明之德安能照奸而显忠不有仁义之臣忠亮之志安能协恭而底乂是故帝王之道莫大乎平心而御物辅相之德莫先乎图大而致主有平心之度故能通天下之志而不专偏听之惑有图大之虑故能以天下为心而不急树私之计盖人君偏听则啓谗慝之门人臣树私则开朋比之路俾夫奸谀进身之贼构於人主之侧游说规利之士谍于大臣之门君有蔽忌之心臣行倾夺之计如是国安得而治政安得而和是天下之大祸也故君以臣为体臣以君为心道充乎神宇则美畅乎四支患结乎肤革则忧及乎诸虑是以臣各献其忠则君受其效国先泰於上则家蒙其福由是言之故知偏听者召乱之本树私者理末之术使君行此道臣知此说天下其有不治者乎谨论方平又上疏曰臣闻今中外之议者莫不以羌戎之警兵赋之急为当世要务臣窃以为凡历代治乱安危之所起不在边儌之外盖尝在户牖之间尔故臣所献愚言先陈近事伏惟陛下少留神虑臣闻礼曰古之圣人欲明明德於天下者先治其国欲治其国者先齐其家欲齐其家者先修其身何谓先修其身昔商中宗严恭寅畏治民祗惧不敢荒宁文王卑服以念稼穑之艰难文王不敢酗于酒德乐于逸豫自朝至于日中昃不遑暇食用咸和万民彼圣人者不惟躬自菲薄兢兢治道亦惟声味逸欲非养真之益故务为勤俭退从淡素且示爱民之意其实有自爱之道焉恭惟陛下春秋鼎盛临御日长虽三灵保佑而国嗣未立臣?陛下上思宗庙社稷付授之重下念中外士民系瞩之心保爱圣躬配天悠久省诸无益之乐移为居安之虑神怡於穆清之外福及於照临之表此谓正身之道何谓先齐其家使夫宫闱有礼之谓也自景佑以来嫔御之列行非婉顺辄斥远之天下之人皆知陛下庙社之为重而不爱其所私盖患防未然悔生所忽斥远之事非宜数也不若节之以礼制之以义叙进良淑无昵微贱诗曰文王刑于寡妻以御于家邦易曰正家而天下定此所谓齐家之道何谓先治其国大臣百职之谓也伏以近岁边陲用师指踪受成实在二府凡所除拜宜使将帅心服物议称惬然後朝廷尊重成功可期如其不然则堂陛不崇中外失所瞻望矣成命遂事臣不复论至于才与不才固亦何逃圣鉴又自景佑之末纲维潜弛上下苟且人素姑息怙权相比爱憎相夺立朋党者有之漏泄机事隳挠朝政专己见者有之陛下知臣之明既照见其情状稍去其弊矣倘更振厉纪律审详邪正则宪章修举百度用正此所谓治国之道臣以庸昧擢从踈远今日乃始陟文陛望清光指事剖诚不识忌讳万分有补百死无悔

方平又上疏曰臣尝读前史率以臣下敢谏为美盖斥时之忌犯主之顔色人臣最难事臣不佞待罪谏曹涉赤墀历文陛以望清光者无虚月矣论事无指切无踈谬无不蒙收威容受窃自惟遭时之幸而龊龊浅致闇于大道不能激昂风义有所感发愧不任职为公朝羞夙宵以虑纾过责者略条三事以闻惟陛下留神省察伏以今日之事最切者在乎明赏罚辨欺诬通谋议审兹三者则内可以正轨度外可以遏寇虐致治之本致效为速何谓明赏罚臣闻善为国者必先正赏罚之分赏罚必行则人以生为辱以死为荣人不畏死举天下易於反掌况以讨贼乎及驾驭失所纪律不正则以侥幸为赏姑息为罚虽赏而士不知恩虽罚而下不畏威上习因循下怀頋虑则人将援其手而不前况使之赴患难乎自西边骚动事之三年矣贼昊虽骁猾一鬭将之材尔非有远图大志英雄之略其幸者资适逢时而已时久乂宁戎备不戒庙堂无受成之筭疆圉乏制胜之策自延州之围好水定川之败覆军杀将沮丧威灵皆由自驱师徒投之死地当总帅之重无待罪者朝廷专用姑息莫正其罚且自贼始叛授夏竦旄钺韩琦等副之统制四路并护诸将凡大举奇轮不返使封豕长蛇肆践食之暴边亭千里萧然一空赋输兴发天下被其劳交党株连公议不立至于不得已但解其緫帅以所居官内徙便郡而已又如并州比缘贼入麟府朝廷以方面之重难於谋帅遂以名使杨偕寄任方面而处事踈略陈请谬悠骇于人听夫麟府辅车相依而为河东之蔽无麟州则府州孤危国家备河东重戍正当在麟府使麟府不能制贼後则大河以东孰可守者故麟府之於并代犹手臂之扞头目也而其上议欲弃其地既知才之不足用也顾犹以近职领河北重藩如是而欲收功是北辕而适楚也及乎锋镝之下矢石之前奋命小臣论功行赏一资一级分毫析铢惟恐比例之过臣观历代英主良臣用赏罚之理盖威罚之行当自贵者始恩赏所被当由贱者先故罚一贵臣当其罪则天下惧赏一贱士当其勤则天下劝臣不敢烦引往事我朝祖宗之所以驾驭臣下操威恩之用其事耳目所接也往往能言之陛下万机暇时试广访逮必有得也凡夫赏罚人主之事非圣心自出臣下不敢任之以故侥幸姑息生於依违即欲杜侥幸之门革姑息之弊惟在陛下於议赏罚之际少垂主断尔罪罚所当加勿以贵要而隐忍恩赏所宜及勿以微贱而轻废拟议一立勿容奸谗巧言荧惑变乱即恩威明矣何谓辨欺诬方今之弊人以侥幸为心政以姑息为用正谓欺诬得行也夫欺诬得行则大臣惧方且营救於谗毁之间而不保又何暇旌别淑慝修明宪度者哉今俗大率宿贵之臣辄以身下後辈矫情饰貌习伪成风损美化败善俗朋比以彚下陵上替比者亦有以善诬结天心冀用事矣陛下竟不登于大用士大夫之有识者是以知陛下之渊衷大智无不通照其情状信奸慝之不可为也然其风犹未之尽革者盖左右旧臣犹有以疑毁废者舜曰朕嫉谗说殄行盖谗人在朝舜所不免孔子曰远佞人陛下既推谗佞而远之惟复起用以谗废者则天下无贤不肖举知浸润邪说之果不行且以安臣下之心使厉志竭精有心効报者无悼後害事有不令而从兹之谓己何谓通谋议国家承五代之弊有不能革者军国文武之事分领於中书枢密院唐代宗时兵兴军事繁多故於禁中专遣内臣典中外文奏谓之掌机密事梁氏始置使名五代时枢密院与中书或合或离入国朝遂分总天下之务对为二府由是军民异政文武殊用命令乖戾更为彼我夫天下之事何尝不以同而成异而败乎平日无事苟可因循有为之时斯害也巳昔之祖宗三圣威灵独运各延图议断主乎一陛下冲执谦德推委仰成柄用既分事必暌隔陛下诚能矫往弊稽旧典合二府一政事真大公之盛举也即若重前规难改作臣谓应枢密院事宜与中书合议使理道相通惟事事乃其有备有备无患故臣曰通谋议意在此也凡此三事今日切务恩威明则边臣奋欺诬辨则朝廷清谋议通则政事平而命令一皆治道之急者臣猥以孤微当得言之地所恨智不足以造微材不足以成务敢进一得冀禆万分

庆历八年制策曰朕承祖宗大业赖文武荩臣夙夜兢兢期底於治间者西陲御俻天下绎骚趣募冗兵急调军食虽常赋有增而经用不给累岁于兹公私匮乏加以承平浸久仕进多门人浮政滥员多阙少滋长奔竞糜费廪禄又牧守之职以惠绥吾民而罕闻奏最将帅之任以威服四夷而艰於称职岂制度未立不能变通於时耶岂简擢靡臻不能劝励於下耶西北多故变态难常献奇谲空言者多陈悠久实效者少预备不虞理当先物朕思济此急务罔知所从以卿硕望故兹访逮侧身旰食躬伫条画张方平为翰林学士对曰臣今日蒙召对资政殿赐手诏一道逮朝廷急务俾之条画以闻臣以庸昧谬居近列论思献纳乃侍从之职不能孜孜夙夜拾遗补阙圣心焦劳躬垂清问阔宥循默之罪开导浅陋之见敢不悉情极虑粗陈大体上冒衡石少补尘露臣子之分不胜至幸伏覩手诏云西陲御备天下绎骚趣募冗兵急调军食虽常赋有增而经用不给累岁于兹公私匮乏此足以见陛下社稷之长虑忧民之深意也当康定之末庆历之初朝廷议刺民兵增添军籍之时臣忝谏官屡上章疏极言其害至于今日事势果然臣昨在三司计会天下财用出入之籍及建隆巳来国家畜养兵数乞朝廷速加图议盖太祖朝取荆潭收蜀平广南备河东御西戎北敌畜兵不及十五万人太宗朝平河东备迁贼御北敌料兵阅马志在收取燕蓟然畜兵不过四十万人章圣朝备迁贼御契丹蒐募战士及契丹请和祥符巳後稍稍消汰常语宰臣曰今之兵与古不同古者三时务农一时教战民即兵矣今皆坐待衣食国家经费至广不可不慎於选练故住招募斥疲老以减冗食至于宝元几四十年天下可谓乂安矣向因夏戎阻命宰相非其人虑害不深事失几先遂致大扰始籍民兵俄然黥以补军籍陞诸州厢军以充其旅增虚名以受实弊至于陕西河北京东京西增置保捷一百八十五指挥武卫七十四指挥宣毅一百六十四指挥庆历三年因王伦张海等狂贼数十人更於江湖淮浙福建诸路又添宣毅一百二十四指挥凡内外增置禁军约四十二万余人通三朝旧兵且八九十万人其乡军义勇州郡厢军诸军小分半分剩员等不在此数军人日多农民日少顷来七年之间天下大困生民之膏泽竭尽国家之仓库空虚三边税赋支赡不足募客人入中粮草三司於在京给还钱帛加擡则例价率三倍以此度支大计日窘外则剗刷诸道之物中则侵用内帑之财厚赏聚敛之人贱立鬻官之令苟徇目前之急莫为经久之虑天下之事可忧者无大於此也凡此冗兵非惟困天下之财用方且成天下之祸阶若不早图後无及矣且景佑巳前兵不及四十万人三司岁计不闻有余今而八九十万人则何以得足此虽愚者亦可见矣若更加之以横费因之以饥馑国家安危之计臣愚窃甚寒心臣两曾具此事体敷奏而中书枢密院未闻有所改为即今便有改为犹须效在累年之後如救焚溺缓则益不及矣然兹事体实大非君臣同心而上下协济则事必难成伏望陛下先具将臣此言详问两府若别有长策丰财足食则非臣浅智之所及若量入以为出必无术以善於後则乞严令天下禁止招募军人令逐路转运使提点刑狱更出分按所部州郡拣选疲老便与放停岁须三两次更互廵历只依常程旋旋拣放无得宣露朝廷密旨若虽系禁军其间羸弱惮於教阅?退就厢军者亦听从便委枢密院点勘军籍其人数少者即令团并以省军员其马军无马者即与召募如?补填步人者稍与补充近上衣粮优处军分其有马者即与团并足成指挥令堪教习准备使用仍诏诸路经略部署司使体知朝廷深意有专愎自任无体国之心者亦在陛下断自圣心惩一足以警衆矣此其省兵之大略至于嘉谋密议权术几微则有宥密之司又非臣所得详知者也手诏云承平寖久仕进多门人浮政滥员多阙少滋长奔竞糜费廪禄此又以见陛下深思官滥欲清化源之大旨也臣不敢远言前代及祖宗朝事请即以景佑年未有边事之时较之即可知其浮且滥矣臣曾勾当三班院约计在院使臣景佑中四千余员今六千五百余员臣勘会学士院两省巳上官具员景佑中四十余员今六十余员臣任御史中丞将本台班簿点筭景佑中京朝不及二千员今二千八百员臣判流内铨取责在铨选人毕竟不知数目大约三员守一阙略计万余人十年之间所增官员之数如此若更五七年後其将柰何员数既多贤愚同滞才不才又难分别劝罚不立士鲜全行此则天下之所以日不理也今略数入仕之门礼部贡院所放进士明经外近例率以举数编排别试名恩泽人每榜不下三数百人文臣两制两省少卿监以上每岁奏廕子弟诸路转运使提点刑狱正郎及带职员外郎遇郊恩例得奏廕子弟武臣自诸司副使军职大校以上至于宫掖嫔御内臣近职每岁或遇郊恩奏廕皆有常例又文武官因职任或致仕遗奏及诸色特恩録用者又诸班殿侍三司军大将内外胥史牙校出职如此计会每岁入官之路徼幸攀援日生新例不可胜数糜费廪禄烦扰吏民经营阙次因缘请托各为身计衣食之所廹逼奔竞滋长势使之然澄源培本在陛下命令而已乞令中书枢密院各具逐年入仕名目及人数取其徼幸弊滥尤甚者逐色别立条约稍加裁损其属三司殿前司羣牧司等处酬奨条贯亦乞各委明敏练事近上官员重行详定臣闻先朝以前虽将相大臣之家子孙犹多白衣未仕者今自少卿监以上辄每岁任一人不亦过乎如此之类可谓徼幸弊滥尤甚者稍加裁损未为伤事也若只因循今日之例人浮政滥转恐甚矣手诏云牧守之职以惠绥吾民而罕闻奏最将帅之任以威服四夷而艰於称职岂制度未立不能变通於时耶岂简擢靡臻不能劝励於下耶此又以见陛下爱恤烝民不忘边患之意也臣请只以祖宗时事言之祖宗之时文武官不立磨勘年岁不为升迁资序有才用名实之人或从下位便见超擢无才用名实之人有守一官至十余年不改转者其任监当或知县通判知州有至数任不得迁者故当时人皆自勉非有劳效知不得进故在所职次率多修举以其用人无定格惟才是用自祥符之後天下治平朝廷之议益循广大故今自监当入知县知县入通判通判入知州皆以两任为限又令守官及三年者与考课改转後又不限在外在京在任不在任但累及三年即例得磨勘先朝行之人始知恩未见有弊及今岁年深久习以为常皆谓如此陞迁本分合得无贤不肖莫知所劝故牧守之职罕闻奏最此实制度不能变通於时者也陛下如欲变而通之合稍厘革此制其应磨勘叙迁者必有劳绩可褒或朝廷特勅择官保任者即与转迁如无劳绩又不因保任例更增展年考庶乎人稍知劝勉於自致其保任之法不当一例应须选择清望有才识之人即命举之如此则是委执政之臣举清望官委清望官举亲民官也有阙员随员数令举又足以见圣恩急才爱民之意此亦小变今弊矣至于将帅之任尤在驾驭得术仍宜久於其职李汉超自太祖时任济州防御使兼关南兵马都监至太宗朝擢授应州观察使仍守关南通十七年胡人畏服不敢窥边止得一改官而已太宗任郭进西山巡检二十年贺惟忠守易州十余年李谦溥守隰州十年姚丙斌守庆州十余年董遵诲守通远军十四年侯贇守灵州十余年真宗任杨延昭守高阳关亦九年假之事任阔略其细故不为间言轻有移易责其成效而已又不与高官常令其志有所未满不怠於为用也今则不然武臣指边郡谓之边任假之为发身之地历边任者曾无寸劳薄效不数年径至横行刺史防团廉察能饰厨传熟於人事者即以为才而又移换改易地形山川未及知军员士伍未及识吏民土俗未及谙巳复去矣将何以服四夷而得称职是由拣擢未得於理故下不知所以劝励者矣?陛下鉴祖宗之故事重爵赏以待功劳责久仕以劝能效亦驭将帅之一节也手诏云西北多故变态难常献奇谲空言者多陈悠久实效者少预备不虞理当先物此可以见陛下安不忘危思患预防之远虑也国家自祖宗以来不急於四方之功以爱民安人为上务而已昔太祖但以丰财练兵保边为事尝积帛内府谓左右曰北敌若敢似昔时犯边我以二十疋绢购一敌人首料其精兵不过十万我用绢二百万疋此敌尽矣壮哉圣人之谋兵法所谓先为不可胜以待敌之可胜者也臣前所陈国家畜养冗兵竭天下之力而且成祸胎矣今每岁天下赋税之外只东南和买紬绢自是三百万疋而衣赐诸用度犹不能给则公私安得不匮乏哉此乃不待敌人之患而我固巳先困矣备预不虞理岂如此臣?陛下试详臣前言减兵节用择吏选将重慎赏罚以明劝宠以春夏之月稍移边兵就食内州稍减边骑就牧内地边费省则国计足民力寛然後外谨信誓内完守备悠久实效无先於此奇谲空言又何足听此亦先物之理也伏惟陛下至仁盛德高明博大劳谦寅畏以求理要斯帝尧之询于衆大禹之不自矜先格王之懿蹟陛下裕然而有之臣愧於顽踈不达治道据诏问所及谨以近事上对其诏旨所不及者亦不敢僭易有陈也干冒天聦臣不任陨越待罪之至方平又对曰臣奉十七日御劄所有手诏该说不尽如卿更有所见令子细陈述具实封闻奏者天旨访逮承命惶栗学识浅陋愧不能副圣明求理勤切之心臣窃惟士大夫之遭时事主虽有长才远虑欲一自致而莫之得也今臣何者而遇陛下深怀抑畏虚心听采不有天下之乐而以天下为忧臣敢隐情悼害有所不尽者欤伏详前诏所问冗兵措置之宜国计盈虚之本仕进多门之滥牧守乏人之由将帅简擢之体西北预备之术此皆当今切时要务圣意虑之固巳深矣今被旨俾得更陈所见敢推愚心尝所念虑之事择取其尤急者以献焉今兹圣心因昨保州恩州之变得无常以河北为意者乎臣尝叹国家竭天下之力以养冗兵而且成祸阶然河北比天下又为甚何也河北自唐天宝安史叛乱之後继以五代後唐後周皆因魏以为业故河北兵素以骄悍自处又北接戎境朝廷亦尝姑息之承平虽久而骄气不除在於事体亦难处置欲选择军校以严整之耶则河北军员尽是本营选补不比在京及诸道可以转员移易也欲拣选上京别补军分耶则河北军尽是本营子弟姻娅蔓连根固乐土重迁不比在京及诸道可以选募转徙也欲陞迁军分以利动之耶则河北军衣粮素厚难以更行增给以此处置为难臣曾勘会河北厢禁军仅二十万人禁军五之四然尝体问其中疲老不任征役者甚多若朝廷密谕安抚部署司及转运提刑官员此後一切且住招填令依常例旋行拣放频作番次拣选少作人数放停使由之而不知无得漏露朝旨岁年之後稍稍团并据所阙指挥发自京禁兵就逐州驻劄夫自古巳来置兵之法汉则有南北军七校唐则两军十二卫必须离析其势使相持制然後平也河北兵自唐巳来骄悍跋扈但以土兵相党尔今若渐消土兵稍寘禁旅则主客之形可以相制若统之以能将抚之以能吏折其孽牙去其害羣者庶乎置器於安也今兹圣心因昨卫士震惊宫省得无以亲卫为意者乎臣按周官虎贲氏掌守王宫皆士也赵左师触龙托其子於太后?补黑衣之阙以卫王宫盖王官之卫兼用卿大夫之子弟也秦汉官仪郎中令掌宫殿掖门户三署郎皆执戟侍卫期门此郎无员多至千人後更名虎贲郎羽林次期门取六郡良家子弟充之又取从军死事者之子孙养羽林教五兵号曰羽林孤儿历代以来宿卫之士不惟选材武必取驯慤庄愿之人以其近尊者不可不慎也国初循周朝军制置诸班直备爪牙士属殿前司又置亲从官属皇城司掌啓闭扫除之役守卫扈从之严其宿卫之法殿外则相间设庐更为防制殿内则专用亲从最为亲兵也然募置之法则异於古皆墯游无根蔕莫容其身而後应募者矣前此变故卒生意外臣恐当有以惩创之臣职在词禁军旅之事未之预闻辄约古制粗陈其要惟陛下择焉若於诸班直中选其年劳久次者至於东西下班殿侍有门阀家业者及诸军中死事者之孤稍有材力胜兵者严立保委之法选取千人以充殿内之卫仍领属皇城司令枢密院殿前司立定选补格式岁月更代之法岁满则优遣之?留者令皇城司保任委是庄愿谨良则听留盖取之以年劳久次则人以为出身之地取之以门阀家业则有家族之顾取之以死者之孤则忠义之人知劝立年更代则人知劳逸得均迁补有式则人知自重若其功过之准教习之法居处之制颁给之例即请自朝廷裁议今兹圣心思冗兵之为患悯国用之不给得无念其所以致然者乎臣闻太祖皇帝训齐诸军法制甚严军人不得衣皂但许衣褐其制不得过膝岂有红紫之服?韭不得入营门岂知鱼肉之味每请月粮时营在城西者即於城东支营在城东者即於城西给不许雇车乘须令自负以劳役之尝问左右後唐庄宗何以致乱或对曰庄宗不能御下尝出猎军士至拢马首自言儿郎寂寞望接借太祖拊髀叹曰庄宗得天下大艰难所为乃如此我於三军亦不惜财敢犯我惟有劒耳故是时令行禁止军士亦以足用今则异矣臣尝入朝见诸军帅从卒一例新?罗衫红罗抱肚白绫袴丝鞋戴青纱帽长带绅鲜华烂然其服装少敝固己耻于衆也一青纱帽市估千钱至于衫袴盖一卒之服不啻万钱今之上四军请给比诸军为至厚然月受千钱正可买得一帽尔度所戴帽岁须二枚补染服装须要鲜洁则於诸事略称此也计其所受廪给不足一身之费若有妻子曾得不饥冻妻子既不免饥冻小人之情岂能不归怨于上此军情所以易动也至于常程特支例只对料钱勘请朝廷一次特支在京约用钱三十万贯及入军人之手何足为用是朝廷不胜其困军中殊未有济所以致此者由乎习为侈汰之弊也?陛下因清问之余试召军帅如此问之便可密令条陈以何术可以革今日之奢靡以何道可以复昔时之朴素如帅臣能自节约以身率下则军人庶乎可以存济矣今兹圣心以近日诸道州郡军民填造妖事往往起大狱得无欲以深刑峻法惩止之者乎臣窃惟陛下御极于今且三十年其甚盛德之事所以感格天地结洽人心之深者以其至仁慈厚好生恶杀急深故之罪寛纵出之罚哀矜庶狱惟刑之恤也近因贝贼挟妖为乱朝廷又追劾李谭之狱张存等例蒙重罚州郡承风觉发妖事所在成大狱至於诵经供佛符呪禁术尽遭捕系蔓延平民岂无奸人乘便填造疑似以干赏利或挟讐怨更相攀引搒掠之下何求不获今臣见判审刑院本院奏案七十余道内二十余道系是妖事虽近降朝旨严加止絶但恐今後官吏断狱指李谭为鉴戒无复更用平恕之心文致锻链虑成後悔臣闻赏罚犹风也人情犹草也草上之风必偃人情随赏罚而迁矣臣惜陛下三十年之甚盛德功亏於一篑宝元之後国家多故边邮绎骚人事纷纭灾异屡见中外属任之官鲜着事効推诸人事势可忧己圣心焦劳寅畏只厉日慎一日迄此乂宁独赖陛下至仁慈厚之德所以感格天地结洽人心之深者也柰何轻用刑狱以危天下招致沴气以速民怨者乎此月十六日立夏可以挺重囚出轻系?陛下先期临轩疏决在京罪人因遣使四出应州郡见禁妖事今依近降圣旨除情涉不顺者具案听裁外余并释免仍切勅逐路提点刑狱司觉察部下刑禁枉滥及有枝蔓良民务在清平不失有罪而已仍告谕官吏无得以张存之故因用深文从事上全圣德下安人情斯社稷之长虑也凡臣所陈实时要务然皆事之一节尔至於天下大势臣请为陛下言之臣观古今治乱之变不在其他只在上下之势离合而已上下之势合事无大不成上下之势离事无小不败比年以来朝廷颇引轻险之人布之言路违道干誉利口为贤天下承风靡然一变又外人议论展转缘饰沽激仿傚惟恐不及败坏雅俗遂成险薄内则言事官外则按察官多发人闺门暧昧年岁深远累经赦宥之事而又诸色小人下至吏胥僮奴观时得逞敢犯於上填造辞说朝廷便行济以爱憎何所不至故自将相而下至于卿大夫士惴惴危恐莫有泰然而自安者一动一为辄曰恐致人言也料此以至陛下宫省左右前後下逮闾巷庶人亦莫不然更相姑息专避嫌疑苟且因循求免谤咎何暇展布心体为国立事者哉臣窃详圣意岂欲人情风俗之如此欤但以其所由来者渐矣自上及下无不知此者但莫肯为陛下深切开陈之也理道之壅无大於此上下之势离阻若是则谁与陛下同心一德而深谋远虑者哉既无同心一德之人深谋远虑之士则天下之务何以致治?陛下深为留神务在通上下之情欲上下之情合在审於听受而已臣自参侍从陟降十年对法座闻德音多矣观陛下之寛仁矜恻如天之无不容也英叡明智如日之无不照也彼浮浅狙诈之人亦何有遁形於天日之下者然臣闻圣人作罚宥过无大刑故无小欺罔险谲是为真奸偶亏检防是为小疵若陛下察其真奸必正国典寛其小疵以全人用副有臣亿万自当一心随才大小孰不倾尽此所谓合上下之势诚君人之大体为国之大方也?陛下於此特加省纳焉臣识虑迂踈不达理要本末柬擢尽出圣恩浮沉着位愧无补报矧被咨访敢不尽愚上渎宸聦不任战汗惶栗之至谨对

庆历二年知谏院欧阳修论乞令百官议事劄子曰臣伏见祖宗时犹用汉唐之法凡有军国大事及大刑狱皆集百官参议盖圣人慎於临事不敢专任独见欲采天下公论择其所长以助不逮之意也方今朝廷议事之体与祖宗之意相背每有大事秘不使人知之惟小事可以自决者却送两制定议两制知非急务故忽略拖延动经年岁其中时有一两事体大者亦与小事一例忽之至於大者秘而不宣此尤不便当处事之始虽侍从之列皆不与闻巳行之後事须彰布纵有乖误却欲论列则追之不及况外廷百官踈远者虽欲有言陛下岂得而用哉所以兵兴数年西北二方累有事宜处置多谬者皆由大臣自无谋虑而杜塞衆见也臣今欲乞凡有军国大事度外廷须知而不可秘密者如北方去年有请合从与不合从西戎今岁求和当许与不当许凡如此事之类皆下百官廷议随其所见同异各令署状而陛下择其长者而行之不惟慎重大事广采衆见兼又於庶官寒贱踈远人中时因议论可见其高材敏识者国家得以用之若百官都无所长则自用庙堂之议至於小事并乞只令两府自定其钱谷合要见本末则召三司官吏至两府讨寻供析而使大臣自择至於礼法亦可召礼官法官询问如此则事之大小各得其体如允臣所请且乞将西戎请和一事先集百官廷议

修又上疏曰臣伏覩方今边患日亟公私内困盗贼并起蝗旱相仍陛下轸念生民深思祸患忧勤之意夙夜焦劳而中外臣寮未能为国家远虑谋建长策少济时事以寛圣怀近日以来风俗尤薄搢绅之列不务和同或徇私意以相倾或因小事而肆忿纷然毁誉传布道涂饰巳短以遂非各期必胜进偏辞而互说上惑圣聦当陛下思念远图之时致陛下自厌纷纭之议至於朝廷得失邦国安危熟视恬然各思缄默陛下仁慈睿圣务存大体未欲明行赏罚以戒浇浮伏望圣慈特降诏书戒励中外革兹时弊各使同心忧国舍小谋大然後陛下不以小事纷纭烦於听览则可以坐运宸筭以康时艰

四年修又上疏曰臣伏闻近出手诏条六事以赐两府大臣有以见陛下忧勤责任之意然而天下纪纲隳坏皆由上下因循一旦陛下奋然虽有责成之心而大臣尚习因循之弊不能力行改作以副圣怀自去年范仲淹韩琦等特被选擢陛下寻开天章阁召见而大臣逓互相推并不建明一事以救天下之弊洎至内出手诏范仲淹富弼等方始各条数事至今半年有余或寝而不行或行而不尽或虽行而未有明効今陛下又以六事责之臣恐两府大臣依前无以上副忧勤之意下救当今之急臣?陛下不因常例奏事之时特御便殿召两府大臣赐坐先戒以不得推避缄默後以当今大务问之须令有所陈述所问之急不过三四大事而已二敌交侵一也三路御备之术何者可以易行而速効二也百姓困匮国用不足何以使公私俱济三也若两府大臣於此三事能其一者便委其专管示以责成可也若其不然臣恐手诏屡出圣意虽劳而大臣相推终未济事陛下必欲速救时弊非专任而切责之不可也八年御史中丞鱼周询答诏条画时务上疏曰臣伏以陛下患西陲御备天下绎骚趣募冗兵急调军食虽常赋有增而经用不给臣以谓唐季及五代强臣专地中国所制疆域非广及祖宗有天下俘吴蜀楚晋北扞獯鬻西服羌戎所用甲兵所入租税比之于今其数尚寡然而摧坚震敌府库无空乏之弊县官无烦费之劳盖赏信罚必将选兵精之效也近元昊背恩西边宿师朝廷用空踈闒茸者为偏禆募游惰怯懦者备行伍故大举则大败小战辄小奔徒日费千金度支不给卖官鬻爵淆杂仕流以铁为钱隳坏圜法而又官立塩禁驱民齎辇荡析恒产怨咨盈路去秋水旱继作今春饥馑相属生灵重困於兹为剧今元昊幼子新立廼朝廷寛财用惜民力之时也速宜经制以纾匮乏?委安抚使与本路守边掌计臣寮同议裁减冗兵节抑浮费禁止横敛廪假贫民去武臣之庸懦及守宰之贪残仍冀特发宸断出内帑钱助关陕经费使通塩商之利改钱币之法宣布德泽与民休息然後劝勉农桑隐括税籍收遗利抑兼并则公有羡财私有余力矣陛下患承平寖久仕进多门人浮政滥员多阙少滋长奔竞糜费廪禄臣以谓国家於制举进士明经之外岁有任子流外之补负瑕衅服舆台者又置於班列历年既久纷然塞路周行之内太半非才求人之际鲜堪适用而亟更数易交错道涂员数有定诏除无限凡守一阙动踰再岁预闺籍服武弁者坐费水衡之给虚计岁考之期赴铨调守选格者居有困穷之叹多隳廉耻之行官冗之弊一至於此?陛下特诏进士先取策论诸科兼通经义中第释褐无令过多其文武班奏荐并流外出官者权停五七年自然名器无滥奔竞衰息矣陛下患牧守之职罕闻奏最臣闻汉宣帝勉励二千石有治效者增秩赐金或爵至关内侯公卿缺则以次用之故良吏为盛国家鉴诸侯专地之患一切用郡守治之而朝班寖冗序迁者衆廼有地处蕃宣秩为卿监而未历省府提转内重外轻何以求治改弦易辙正在此时?诏两府大臣选委两制台谏官参举如两任通判可充知州军依次除补若治状尤异即升省府提举转其常例入知州及敕举提刑并一切停罢则进擢得人牧守重矣陛下患将帅之任难於称职臣闻晏子荐司马穰苴曰文能附衆武能威敌是知将帅之材非备文武则不可为也我朝自二敌欵附久不用兵近岁有西北之警补授帅臣出於遽猝非自卒伍即恩泽侯无信义以结士心无庄严以正师律退则奔北进则被擒亏损威灵取侮夷狄命将之失未有若今之甚也谓宜择名臣选举深博有谋知兵练武之士不限资级试以边任临轩敦遣假以威权如祖宗起复边臣李汉超辈阃外之事俾得专之无以谤谗轻有迁徙使其足以取重则安有不称职之忧乎陛下患西北多故敌态难常献奇谲空言者多陈悠久实效者少备预不虞理当先物臣闻国家和约北戎爵命西夏偃甲止戈踰四十年而守边多任庸人不讲武备因循姑息唯冀升平羌戎野心窥见表里故景佑之末元昊猖狂庆历之初耶律悖慢覆军杀将以疲关陕之民厚币卑辞暂解幽蓟之敌皆用苟安之谋殊无经远之策此班固所谓不选武略之臣恃吾所以待寇而行货赂割剥百姓以奉寇讐者也?陛下特议於三路减兵马之驽冗者以纾经费以息科敛然後选将帅择偏裨使戢肃骄兵饬利戎器识山川形胜用兵法奇正河朔旷平可施军阵亦宜讲求其法虽二敌有变异时侵轶将有所恃庶几无患

周询又答诏条画时务疏曰臣巳奉诏条画时务而陛下复躬亲询逮盖以诸臣所对未究根本故求可行之策臣不敢为文辞辄布愚直切冀有所补焉所谓今之阙失者陛下聦睿高出前古然圣虑所未至臣下所难言者唯责任不专用人猜忌为大也自昔年二府大臣及台谏官有互为表里者圣聦觉悟巳行黜典遂以谓人皆朋比无复忠信今中外之臣每进对于前但敢攻过失即为公论若及忠良材能云可任用则虑圣意疑为朋党故忠邪未尽分善恶未尽闻也所谓责任不专者今执政大臣心知某事可行某法可罢但拱默自安不肯为朝廷当之致文武大政因循弛废此又阙失之大者臣?陛下听政之外选材识之臣独对便殿询诸臣能否曰某人疑可用某人不足用然後广访博采参验异同俟其得实则行进对或上承圣问而情有诈欺憎恶则屏之远方终身不齿何人更敢朋党又任用之际责其成效果敢当事者则优与进擢因循形迹者则黜居散地何人敢不尽其心乎诏又患文武奸回中外险诈者臣闻易曰拔茅连茹以其彚征吉言君子小人道同性合相羽翼而进也今朝廷根本陛下股肱者二府大臣也安危治乱系此数人在祖宗时用吕端李沆王旦马知节及陛下即位之初用张知白王曾鲁宗道辈持重处正深博有谋当时引荐擢任不闻有朋邪险诈者今陛下知二府或非其人不能奋然黜之使彚征之势来者未已自古天子择宰相宰相择百官欲矫率此风不先正大臣则所谓形未端而求影之直原未澄而欲流之清也诏患州县暴虐法令更张者祖宗积德陛下好生失出者不为深罪失入者终身负责宜长人之吏上体寛仁爱育黎庶而或有暴虐者盖公家急於赋敛以严集事贪吏因缘生奸以威动衆使之然也夫法令者治世之衔勒宜守而勿失若祖宗法令可以经久者不宜更易近枢密院改内省条令似与曩者负罪之人预为复进之地中外喧然以为不可况内省者左右之近密朝廷者四方之根本傥不能坚守法令则天下何以取信乎?遴选刺史县令谕以爱民之意则州县无暴虐之患矣裁抑权贵无使轻易条宪则法令无更张之失矣

知制诰曾公亮答诏条画时务面奉御劄曰朕承祖宗大业赖文武良臣夙夜兢兢期底於治间者西陲御备天下绎骚趣募冗兵急调军食虽常赋有增而经用不给累岁于兹公私匮乏加以承平寖久仕进多门人浮政滥员多阙少滋长奔竞糜费廪禄又牧守之职以惠绥吾民而罕闻奏最将帅之任以威服四夷而艰於称职岂制度未立不能变通於时邪岂简擢靡臻不能劝励於下邪西北多故虏态难常献奇谲空言者多陈悠久实效者少备豫不虞理当先物朕思济此急务罔知所从以卿硕望故兹访逮躬伫条画臣才识浅陋仰应圣问谨昧死条对上进

一伏覩诏书谓间者西陲御备天下绎骚趣募冗兵急调军食虽常赋有增而经用不给累岁于兹公私匮乏此实方今之先务也臣切谓国家经用不给者非有他焉由冗兵之所耗食也朝廷所以未能斥减者岂不为沿边三路尚须屯戍疆塞广袤用之尤且不足乎臣计今疆塞未多於建隆开宝之年是时外扞边陲内有河东西蜀江南岭南之戍而所蓄禁兵止十二万而已至乾德中两川江岭巳平则又减二万太宗尽有天下所添之兵才三十余万真宗初年亦止三十八万至乾兴中始及八十余万以此知兵少则训习齐一所向无敌兵多则冗杂难齐所施寡效其理甚明也今乃自庆历巳来既广招募又升厢军为禁军凡緫一百余万然而用之罕闻成功者非独将佐之不武由所用之卒不精尔不精之由无他在乎多而不得齐一也而况广费廪给竭天下之财力可不深虑乎臣以谓事巳久定非可旦暮措置须用数年图之可籍见兵之数专委信臣精加选择取力伉健轶群超等一夫可以敌二三者别为部伍俾如太宗及真宗初年三十八万之数改立名额练为精卒付於善将後有亡逸亦用此格招填使之扞边是用精良之少而代疲冗之多安得不足也而况二宗之制未远哉其余疲软老耄则散屯东南阙兵之郡就食贱谷有亡逸者更不招补数年之内十必减四十年之内必可消弭不唯减天下之蠧耗实亦得精兵以为用也方今二敌衰弱兵械休息朝廷不速图之则臣恐小有水旱粮饷微梗则陛下焦心旰食於上矣图之实宜早焉若舍此为计是皆迂论臣又切闻宣毅兵久为东南之弊料上封者言之多矣况南方小郡有举城无二三千户者乃置禁兵数百坐食膏血官不得人往往为患自昔祖宗之制东南诸州唯迭遣厢军屯驻至于藩镇则量加禁兵驻泊以为旁郡式遏行之甚久颇适事要止从庆历之初创置此兵今诸路转运供亿艰苦远郡官吏惮於统制臣以谓除京东西路外其余诸路悉可罢废拣入别军其老弱者令入本城役作唯一路藩镇许拣留千人依旧教阅以镇遏旁郡此又减费弭患之一端也臣仍?自今置废兴作须枢臣熟议毋得不问财赋而专有添创如庆历之失臣伏闻祖宗旧制三司每季供粮草文帐一本赴枢密院夫枢密不主财赋而使供帐者是欲置废兵马常使与刍粮照对也往岁枢臣不练事体称粮草本属中书密院供帐久为闲冗乞自今罢之则知枢密緫兵自来罕问粮草之有无如此谋国岂天下取安之计也今圣虑轸及中外大幸?陛下毕举而行之使太平可致也

一伏覩诏书谓承平寖久仕进多门人浮政滥员多阙少滋长奔竞糜费廪禄此诚方今之大患也臣不敢远引前代请以唐制明之正观中太宗平定天下创立法度是时文武定员唯六百四十三员天下不为不治法度不闻不立也至永徽神龙中方内巳宁朝纲巳备高宗不能遵太宗之业遂容滥官於员之外既置员外员外之上又置同正及武后乱政又增置员外官二千余员是时朝廷益多事纲纪益隳坏官之繁简盖利害明矣臣且闻景佑中审官三班流内铨吏员之数巳多於祥符景德之日今则比方景佑中又多一倍臣尝原之盖由宝元以来陕西用兵或献方略或陈武伎或因边臣荐引【自经略部管巳下每出并奏命有司胥吏诸班人擢授管部】或以微劳録用擢军班之材勇开进纳之恩限所以三班余曹官倍景佑之数也又如崇班巳上谓之内朝臣祖宗所置本无数年磨勘之制多因功绩乃与迁转止因朝廷宰相寡谋啓此侥幸诸司使额遂为殽杂也故官之冗基自京官按真宗朝铨司磨勘选人每甲止见一员一月不过三四甲亦无逐甲皆转是一月之内转是官者一二而已率皆考任巳多绩状可取始被此选近岁每间日见磨勘选人一员二年巳来改为数日一见每见五员尽得改转甫及三岁又升朝序故审官员阙渐见不足差拟此审官三班铨曹之蠧根也夫古之职官则今之差遣职任是也皆居有曹局局有员数固不可得而多也陛下若欲监累世之失大有改为臣请自二省官及横行诸使巳下并按旧典议定员数如御史台官是也於旧员之外量数加置以备出使员额之外一不许置有劳当擢者但容遇阙先补唯军功重任始得越此迁转立制既定虽有近侥幸踰亦无由进也陛下若重於改作但薄欲惩创则臣请自今应进纳人直除七品上佐官不令莅事废方略之举臣寮保荐弟侄者他日犯罪始同罪举官之例诸司禁补额外正名大臣不得奏任门客常从限边臣之荐引汰赏功之泛滥每岁经学之选素未精核不通义理止诵空文施於政事实非有益请用庆历四年张方平等重定贡举条约则滥进者少矣诸司人吏在他司【司农粮料兵部之类】本无异劳而例得迁资减选请一切罢之则选限有常矣如此则入流之路稍隘也至若铨司引见之式枢密三班磨勘之例祖宗旧制可以复行如此则朝行之内亦不数年员阙可以相当矣其或普加澄汰广欲去留夺其见官恐未可亟行於兹日也唯此末议庶几无损

一伏覩诏旨谓牧守之职以惠绥吾民而罕闻奏最臣伏思之由选之不精遇之不重劝之不至而使然也何以言之今审官差择知州无问贤拙但考深资至则授焉故弛慢者有之耄老者有之病废者有之奸赃者有之此选之不精者也又如朝廷重内轻外寖成风体遂使缙绅之流稀肯以州任为贵夫州郡古二千石之职也今虽自京府推官而往亦视为左迁凡台阁不胜其任则授郡以遣去故能臣干吏多在钱谷刑狱之任以仕不脱知州为耻此遇之不重者也及其居官为政苟有善状上不过提刑转运一发荐啓幸朝廷用之则止於付审官记姓名而已卒未闻政有善誉而朝廷一加迁拜此劝之不至者也古者天子择宰相宰相择群吏臣请自今审官择知州皆引诣中书询察然後拟奏昔两汉时郡守乃与九卿令仆迭相出入其政理尤异至有直拜三公者今?峻其等威如汉故事使杂流不得妄入则贤者乐居其职矣商书曰德懋懋官功懋懋赏虽尧舜三代群臣犹须官赏以劝立功德而况今人哉臣请别立典州考课之等委监司采察三考有善政者则陞其官资两任有善政者则陞其任使显无状者则罢黜之庶几可以副陛下忧民之意也

一伏覩诏旨将帅之任所以威服四夷而罕闻称职臣尝观太祖太宗之时征伐海内建威定乱成太平於十九年之中将帅得人固可知矣唯自咸平巳来真宗尝与陈尧叟马知节共论将帅之难得至于今日陛下复以将不称职为忧岂天下之人独生才哲於建隆兴国之间而咸平以来迨今五十余年絶然无一臣之能继乎是必不然也臣虑选之未得其要或用之不尽其才尔军志曰三试然後授事是欲先视其才实然後任之以事昔赵奢与子括论兵奢不能屈退而叹曰兵危事也括易言之用之必败李靖为将似不能言则知将之才能其难知也如此臣昨见陕西用人固未闻朝廷有试以实效者如赵珣因上图说便委万兵之任卒至於败臣所以虑选之未得其要者皆此类也其次虽得善将而任之不尽其才何哉恭以太祖太宗之朝军政巳讲庙堂之宰练知兵体故帅臣之进一言画一计利病用舍虽从中覆及其画奏报下无不适其事机将之有材可以竭尽矣咸平而後守文偃革大臣宰相罕历边务故帅臣进一言画一计尚如祖宗之时利病用舍悉从中覆及其画奏报下苟一事不适机要则将有不得尽其才虑者矣望其立功何可得哉故咸平迨今乏善将者其弊未必不由此也孙子曰不知三军之事而同三军之政者谓之军惑不其信哉方今二边不警朝廷得以讲备臣请自今择将未加迁擢必先试以行阵疆场之事所试有效至于三四始与显官厚禄以重其任然後委其命而勿制用其言而勿疑此孙子所谓将能而君不御者胜是也

一伏覩诏旨谓西北多故变态难常献奇谲空言者多陈悠久实效者少备豫不虞理当先物此盖陛下得安不忘危有备无患之深旨也臣伏思朝廷北有契丹西有拓跋二边讲备为日久矣今北边之势累年孱弱向欲报仇夏台犹不能举矧肯舍岁入之厚利而轻犯中国也虽豺豕之性难以保信料势利束之当不能动也况今大河之北重兵列戍巳有藩篱之固矣西夏新有巨衅君少国疑料其衆心犹惧大国之见絶岂遑自出为盗也四路见兵备之有余矣臣以谓朝廷方今之虑不在二边而在山东河北之地刀锯之惨人心尚危小有水旱奸凶必乘为寇宜常得要官才吏以分镇要州庶几可以消患於未萌者也

右臣祗奉圣问条对如右识虑暗浅尘冒天听

历代名臣奏议卷三十一








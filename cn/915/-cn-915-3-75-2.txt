◇柳赋

忘忧之馆，柔条之木。枝逶迟而含紫，叶萋萋而吐绿。出入风云，去来羽族。既上下而好音，亦黄衣而绛足。蜩螗厉响，蜘蛛吐丝。阶草漠漠，白日迟迟。於嗟细柳，流乱轻丝。君王渊穆其度，御群英而玩之。小臣瞽，与此陈词。於嗟乐兮，於是樽盈缥玉之酒，爵献金浆之醪。庶羞千族，盈满六庖。弱丝清管，与风霜而共凋。枪啾唧，萧条寂寥，隽人英髦，列襟聊袍。小臣莫效於鸿毛，空衔鳞而嗽醪，虽复河清海竭，终无增景於边撩。（《西京杂记》上，又略见《初学记》二十八。）


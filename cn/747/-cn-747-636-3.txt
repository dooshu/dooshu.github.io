○寄从弟正辞书

知尔京兆府取解，不得如其所怀，念勿在意。凡人之穷达所遇，亦各有时尔，何独至於贤丈夫而反无其时哉，此非吾徒之所忧也。其所忧者何？畏吾之道未能到於古之人尔。其心既自以为到，且无谬，则吾何往而不得所乐，何必与夫时俗之人，同得失忧喜，而动於心乎。借如用汝之所知，分为十焉，用其九学圣人之道，而知其心，使有馀以与时世进退俯仰，如可求也，则不啻富且贵也，如非吾力也，虽尽用其十，益劳其心尔，安能有所得乎？汝勿信人号文章为一艺。夫所谓一艺者，乃时世所好之文，或有盛名於近代者是也。其能到古人者，则仁义之辞也，恶得以一艺而名之哉？仲尼、孟子殁千馀年矣，吾不及见其人，吾能知其圣且贤者，以吾读其辞而得之者也。後来者不可期，安知其读吾辞也，而不知吾心之所存乎？亦未可诬也。夫性於仁义者，未见其无文也；有文而能到者，吾未见其不力於仁义也。由仁义而後文者性也，由文而後仁义者习也，犹诚明之必相依尔。贵与富，在乎外者也，吾不能知其有无也，非吾求而能至者也，吾何爱而屑屑於其间哉。仁义与文章，生乎内者也，吾知其有也，吾能求而充之者也，吾何惧而不为哉。汝虽性过於人，然而未能浩浩於其心，吾故书其所怀以张汝，且以乐言吾道云尔。


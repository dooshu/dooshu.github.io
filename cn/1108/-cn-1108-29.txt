卷二十九

钦定四库全书

柳河东集卷二十九

唐　柳宗元　撰

记山水十一首

游黄溪记【作之年月具於记汉书王莽传自谓黄虞之後姚妫陈田王氏凡五姓者皆黄虞苗裔其令天下尚此五姓名籍於秩宗以为宗室记所言黄神王姓盖取诸此】

北之晋西适东极吴南至楚越之交其间名山水而州者以百数永最善环永之治百里北至於浯溪【浯音吾水名】西至於湘之源南至於泷泉【泷闾江切水名】东至於黄溪东屯其间名山水而村者以百数黄溪最善黄溪距州治七十里由东屯南行六百步至黄神祠祠之上【或无神祠】两山墙立如丹碧之华叶骈植与山升降其缺者为崖峭岩窟水之中皆小石平布黄神之上掲水八十步【掲音憇一丘列切论语深则厉浅则掲注以衣涉水为厉掲掲衣也】至初潭最奇丽殆不可状其略若剖大瓮侧立千尺溪水积焉【积一作即】黛蓄膏渟来若白虹沉沉无声有鱼数百尾方来会石下【楚越之人数鱼以尾不以头】南去又行百步至第二潭石皆巍然临浚流若颏颔断齶【颏胡来切颐下也颔户感切庄子千金之珠必在九重之渊而骊龙颔下断鱼斤切齿根肉齶三各切】其下大石杂列可坐饮食有鸟赤首乌翼大如鹄方东向立自是南数里地皆一状树益壮石益瘦水鸣皆锵然【锵七羊切】又南一里至大冥之川山舒水缓有土田始黄神为人时居其地传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之後也故号其女曰黄皇室主黄与王声相近而又有本其所以传言者益验神既居是民咸安焉以为有道死乃俎豆之为立祠後稍徙近乎民今祠在山隂溪水上元和八年五月十六日既归为记以啓後之好游者

始得西山宴游记【自游黄溪至小石城山为记凡九皆永州山水之胜年月或记或不记然皆次第而作此作於元和四年记所载也】

自余为戮人【戮音戮】居是州恒惴栗其隙也则施施而行漫漫而游日与其徒上高山入深林穷回溪幽泉怪石无远不到到则披草而坐倾壶而醉醉则更相枕以卧卧而梦意有所极梦亦同趣觉而起起而归以为凡是州之山水有异态者皆我有也而未始知西山之怪特今年九月二十八日因坐法华西亭望西山始抵异之【抵一作指】遂命仆人过湘江缘染溪【染一作冉】斫榛莽焚茅茷穷山之高而止攀援而登箕踞而遨则凡数州之土壤皆在衽席之下其高下之势岈然洼然【岈火加切?岈山深之貌洼乌瓜切水也污也】若垤若穴尺寸千里攅蹙累积莫得遯隐萦青缭白外与天际四望如一然後知山之特出不与培塿为类【培薄囘切又薄口切方言冡或谓之培塿力狗切自关而东小冢谓之塿】悠悠乎与颢气俱【颢音浩】而莫得其涯洋洋乎与造物者游而不知其所穷引觞满酌颓然就醉不知日之入苍然暮色自远而至至无所见而犹不欲归心凝形释与万化冥合然後知吾向之未始游游於是乎始故为之文以志是岁元和四年也

钴鉧潭记【据潭西小丘记云得西山後八日又得钴鉧潭则此记在前记後作亦元和四年文云下二记当继此也】

钴鉧潭在西山西【钴音古鉧字诸韵皆无从母字唐韵作?下注云钴?也鉧疑是?莫浦切又莫朗切并注云钴?也钴?乃鼎具】其始盖冉水自南奔注抵小石屈折东流其颠委势峻荡击益暴啮其涯故旁广而中深毕至石乃止流沫成轮【沬莫贝切水名】然後徐行其清而平者且十亩余有树环焉有泉悬焉其下有居者以予之亟游也一旦欵门来告曰不胜官租私劵之委积既芟山而更居愿以潭上田贸财以缓祸【贸音茂】予乐而如其言则崇其台延其槛行其泉於高者而坠之潭有声潨然【潨在公切水会也】尤与中秋观月为宜於以见天之高气之迥孰使予乐居夷而忘故土者非兹潭也欤

钴鉧潭西小丘记

得西山後八日寻山口西北道二百步又得钴鉧潭西二十五步当湍而浚者为鱼梁梁之上有丘焉生竹树其石之突怒偃蹇负土而出争为奇状者殆不可数其嶔然相累而下者【嶔音钦】若牛马之饮於溪其冲然角列而上者若熊罴之登於山丘之小不能一亩可以笼而有之问其主曰唐氏之弃地货而不售问其价曰止四百余怜而售之李深源元克已时同游皆大喜出自意外即更取器用铲刈秽草【铲音产】伐去恶木烈火而焚之嘉木立美竹露奇石显由其中以望则山之高云之浮溪之流鸟兽之遨游举熙熙然回巧献技以効兹丘之下枕席而卧则清泠之状与目谋瀯瀯之声与耳谋【瀯音营水囘也】悠然而虚者与神谋渊然而静者与心谋不匝旬而得异地者二虽古好事之士或未能至焉噫以兹丘之胜致之沣镐鄠杜【沣音丰镐下老切鄠音户】则贵游之士【一无之士】争买者日增千金而愈不可得今弃是州也农夫渔父过而陋之贾四百连岁不能售而我与深源克已独喜得之是其果有遭乎书於石所以贺兹丘之遭也

至小丘西石潭记

从小丘西行百二十步隔篁竹闻水声如鸣佩环心乐之伐竹取道下见小潭水尤清冽金石以为底近岸卷石厎以出为坻为屿为堪为岩【嵁五男苦男五感三切】青树翠蔓蒙络揺缀参差披拂潭中鱼可百许头皆若空游无所依【一云披拂潭中俯视游鱼类若乘空】日光下澈【音彻】影布石上怡然不动俶尔远逝【俶昌六切】往来翕忽似与游者相乐潭西南而望斗折虵行明灭可见其岸势犬牙差互不可知其源坐潭上四面竹树环合寂寥无人凄神寒骨悄怆幽邃以其境过清不可久居乃记之而去同游者吴武陵龚古【龚一作袭】余弟宗玄欵而从者崔氏二小生曰恕已曰奉壹【崔氏二小生即简之子也】

袁家渇记【自袁家渴至石渠石涧小石城山四记皆同时作石渠记所谓惜其未始有传焉故累记其所属遗之其人者也石渠记云元和七年十月十九日云云则四记可以类推矣】

由冉溪西南水行十里山水之可取者五莫若钴鉧潭由溪口而西陆行可取者八九莫若西山由朝阳岩东南水行至芜江可取者三莫若袁家渇皆永中幽丽奇处也楚越之间方言谓水之支流者为渇音若衣褐之褐渴上与南馆高嶂合下与百家濑合【嶂音障濑音赖】其中重洲小溪澄潭浅渚间厠曲折平者深黑峻者沸白舟行若穷忽又无际有小山出水中山皆美石石上生青丛冬夏常蔚然其旁多岩洞其下多白砾【音历】其树多枫枿石楠楩槠樟柚【余救切】草则兰芷又有异卉类合欢而蔓生轇轕水石【轇音胶轕音葛】每风自四山而下振动大水掩苒衆草纷红骇緑蓊葧香气【蓊乌孔切葧音勃】冲涛旋濑退贮溪谷揺扬葳蕤与时推移其大都如此余无以穷其状永之人未尝游焉余得之不敢专也出而传於世其地世主袁氏故以名焉

石渠记

自渴西南行不能百步得石渠民桥其上有泉幽幽然其泉乍大乍细渠之广或咫尺或倍尺其长可十许步其流抵大石伏出其上踰石而往有石泓昌蒲被之青鲜环周又折西行旁陷岩石下北堕小潭潭幅员减百尺清深多鯈鱼【鯈徒尧切白鯈鱼也似鸡赤尾六足四目又直流切】又北曲行纡余睨若无穷然卒入於渴其侧皆诡石怪木奇卉美箭可列坐而庥焉风揺其巅韵动崖谷视之既静其听始远予从州牧得之揽去翳朽决疏土石既崇而焚既酾而盈【酾山宜切】惜其未始有传焉者故累记其所属遗之其人书之其阳俾後好事者求之得以易元和七年正月八日蠲渠至大石十月十九日踰石得石泓小潭渠之美於是始穷也

石涧记

石渠之事既穷上由桥西北下土山之隂民又桥焉其水之大倍石渠三之一石为厎达於两涯若牀若堂若陈筵席若限阃奥水平布其上流若织文响若操琴掲跣而往折竹箭扫陈叶排腐木可罗胡牀十八九居之交络之流触激之音皆在牀下翠羽之木龙鳞之石均?其上古之人其有乐乎此耶後之来者其能追余之践履耶得意之日【一无意字】与石渠同由渇而来者先石渠後石涧由百家瀬而来者先石涧後石渠涧之可穷者皆出石城村东南其间可乐者数焉其上深山幽林逾峭险道狭不可穷也

小石城山记

自西山道口径北踰黄茅岭而下有二道其一西出寻之无所得其一少北而东不过四十丈土断而川分有积石横当其垠其上为睥睨梁欐之形【欐力计切梁栋名】其旁出堡坞有若门焉窥之正黑投以小石洞然有水声其响之激越良久乃已环之可上望甚远无土壤而生嘉树美箭益奇而坚其疏数偃仰类智者所设施也噫吾疑造物者之有无久矣及是愈以为诚有又怪其不为之於中州而列是夷狄更千百年不得一售其伎是固劳而无用神者倘不宜如是则其果无乎或曰以慰夫贤而辱於此者或曰其气之灵不为伟人而独为是物故楚之南少人而多石是二者余未信之

柳州东亭记【公以元和十年正月自永州召至京师是年三月复出刺柳州故记云元和十二年十月某日记】

出州南谯门左行二十六步有弃地在道南南值江西际垂杨传置东曰东馆其内草木猥奥有崖谷倾亚缺圯【部鄙切】豕得以为囿蛇得以为薮人莫能居至是始命披刜蠲疏【刜扶弗切疏音踈】树以竹箭松柽桂桧栢杉【柽丑成切】易为堂亭【易以是切】峭为杠梁【杠音江说文林前横木一云旌旗竿】下上徊翔前出两翼凭空拒江江化为湖衆山横环嶛濶瀴湾【嶛音聊亦作崦瀴伊盈切湾乌还切】当邑居之剧而忘乎人间斯亦奇矣乃取馆之北宇右辟之以为夕室取传置之东宇左辟之以为朝室又北辟之以为隂室作屋於北牖下以为阳室作斯亭於中以为中室朝室以夕居之夕室以朝居之中室日中而居之隂室以违温风焉阳室以违凄风焉若无寒暑也则朝夕复其号既成作石於中室书以告後之人庶勿坏元和十二年九月某日柳宗元记柳州山水近治可游者记【记不书其年月然当与前记先後作公刺柳凡五年卒於元和十四年之十月云】

古之州治在浔水南山石间今徙在水北直平四十里南北东西皆水滙【户对胡对二切】北有双山夹道崭然【崭颠咸切高貌】曰背石山有支川东流入於浔水浔水因是北而东尽大壁下其壁曰龙壁其下多秀石可砚南絶水有山无麓广百寻高五丈下上若一曰甑山【甑子孕切】山之南皆大山多奇又南且西曰驾鹤山壮耸环立古州治负焉有泉在坎下恒盈而不流南有山正方而崇类屏者曰屏山其西曰四姥山【姥莫古切】皆独立不倚北沉浔水濑下又西曰仙奕之山山之西可上其上有穴穴有屏有室有宇其宇下有流石成形如肺肝如茹房【一作茄房】或积於下如人如禽如器物甚衆东西九十尺南北少半东登入xiao穴常有四尺则廓然甚大无窍正黑烛之高仅见其宇皆流石怪状由屏南室中入xiao穴倍常而上始黑已而大明为上室由上室而上有穴北出之乃临大野飞鸟皆视其背其始登者得石枰於上【枰蒲明切博局】黑肌而赤脉十有八道可奕故以云其山多柽多槠多篔簹之竹【篔音员簹音当竹名】多櫜吾其鸟多秭归【秭咨李切】石鱼之山全石无大草木山小而高其形如立鱼在多秭归西有穴类仙人奕入其穴东出其西北灵泉在东趾下有麓环之泉大类毂雷鸣西奔二十尺有洄在石涧因伏无所见多緑青之鱼多石鲫多鯈雷山两崖皆东西雷水出焉蓄崖中曰雷塘能出云气作雷雨变见有光祷用俎鱼豆?修形糈【糈音所又音胥诸韵皆从禾徒土切沛国呼稻为稌】隂酒?则应【公尝有雷塘祷雨文有云维神之居为坎为雷又云钦兹有灵爰以庙享是必有神以司其风雷而祷无不应矣】在立鱼南其间多美山无名而深峨山在野中无麓峨水出焉东流入於浔水

柳河东集卷二十九








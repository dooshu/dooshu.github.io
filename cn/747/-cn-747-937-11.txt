○五星醮词

伏以三光垂耀，五纬流辉，盈缩有常，古今无紊，循环列次，主宰群生，影响靡常，吉凶攸系。臣叨膺命秩，获履土疆，惠未洽於飞沈，境方躔於灾。兵锋凌暴，士庶流移，千里疮痍，一方残毒。念兹忧痛，实切肺肝。窃惟上圣好生，至真育物，敢凭兹煦，再罄醮祈。伏希太白扬威，助武功於原陆；岁星舒彩，播仁泽於郊圻。五辰顺轨以呈祥，万类承风而纳，野无悲怨，俗洽和平。誓竭丹襟，仰酬元贶。不任。


○伊尹有言

唐虞氏以传授得天下，而犹用和仲稷，以酝酿风俗。堙洪水，服四罪，然後垂衣裳而已，百姓饮食而已，亦时之未漓，非天独生唐虞之能理也。及商汤氏以鸣条誓，放桀於南巢。揖逊既异，浑朴亦坏。伊尹放太甲，立太甲，则臣下有权，始於是矣，而曰耻君之不及尧舜。呜呼！商汤氏之取，非唐虞氏之取也。商汤氏之时，非唐虞氏之时也。商汤氏之百姓，非唐虞氏之百姓也。商汤氏之臣，非唐虞氏之和仲稷也。伊尹不耻其身不及和仲稷，而耻君之不及尧舜，在致君之诚则极矣，而励已之事何如耳。惜哉！


【与集贤杜相公书〈庆历四年秋〉】

修皇恐顿首。三两日，不审尊体动止何似。某被催赴任，不得躬造门下，岂胜恋恋之诚！保州叛卒，必欲招之，而外不退兵，虽使忠臣孝子，不免疑惑。今又闻有筑城之请，虽知朝廷不以为是，而便宜之旨已下军前，万一他事尽如筑城之缪，遂不请而便宜从事，脱有败误，则一方之事系天下安危。伏惟聪明，何以裁处？

某才薄力劣，不足以备急缓之用，若止于调发输饷，此俗吏之所能为，故自请愿与田、李共议兵事，至今寝而不报。内窃自度，不报诚宜。然朝廷既已力排言事者，而托以用才于外，今反疑之而不任以事，何以解言者之惑哉？此某之不可谕也。秋暑尚繁，伏惟为国自重。


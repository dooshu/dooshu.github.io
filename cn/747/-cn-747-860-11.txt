○谏滥放囚徒疏

窃见颍州为天中节放见禁罪人，伏以祝万寿之延洪，但要斋心洁恳。临一州之生聚，当思共理分忧。且见禁罪人，或干格法，或因劫盗，或是争论，各有科条，须分曲直。若负罪者获免，即衔冤者莫伸。此时不有发明，诸处便成流例。直恐每逢庆节，擅放缧徒。岂止惠奸，深为长恶。望行止绝，免紊章程。

李浔

浔，周显德时人。


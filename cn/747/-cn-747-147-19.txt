○太原寝庙议

伏承诏旨，欲太原立高祖寝庙，博达卿士详悉以议闻。伏惟圣情感切，永怀缠慕，思广蒸尝，事深追远。但究观祭典，考验礼经，宗庙皆在京师，不欲下土别置。至若周之丰镐，并为迁都，乃是因事便营，非云一时别立。其郡国造庙。爰起汉初，率意而行，事不稽古，源流渐广，大违典制。是以贡禹韦元成匡衡等。招聚儒学，博询廷议，据礼陈奏，遂从废毁。自斯以後，弥历年代，辍而弗为，迄今永久。按《礼记》曰：“祭不欲渎，渎则不敬。”《书》云：“礼烦则乱，事神则难。”斯并睿哲之格言，皇王之通训。况复导扬素志，实昭懿则，俾遵俭约，无取丰殷。今若增立寝庙，别安主┙，有乖先旨，靡率旧章，垂裕後昆，理谓不可。诚以天衷不遗，至性罔极，固宜勉割深衷，俯从大礼。则刑于四海，式光万代。列采绅，佥曰惟允。谨议。


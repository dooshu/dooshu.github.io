卷二十


<集部,别集类,南宋建炎至德佑,石湖诗集

钦定四库全书

石湖诗集卷二十

宋　范成大　撰

淳熙五年四月二日直宿玉堂怀旧二絶句

桂海冰天老岁华直庐重上玉皇家当年曾识青青?惟有东墙一架花

雪山刁斗不停挝夜把军书敢顾家珍重玉堂今夜梦静闻宫漏隔宫花

初归石湖

晓雾朝暾绀碧烘横塘西岸越城东行人半出稻花上宿鹭孤明菱叶中信脚自能知旧路惊心时复认邻翁当时手种斜桥柳无限鸣蜩翠埽空

寄蜀州杨道人

老来万事緫萧然犹忆西州暑雪边为报岷峨山水道如今真个得归田

送同年万元亨知阶州

老我曾颁万里春怜君飞棹也浮秦当年千佛名经里又见西游第二人

路入南山旧汉畿油油清渭照牙旗古来百战功名地正是鸡鸣起舞时

十年关陇困科输圣德如天尽埽除临遣中和二千石好乘春日下寛书

次韵蜀客西归者来过石湖并寄成都旧僚

走徧尘埃倦鸟还故乡元在水云间黄粱饭里梦魂醒青篛笠前身世闲鸥鹭飞来俱玉立松篁岁晚各苍顔岷峨交旧如相问铁锁无扃任客攀

十一月大雾中自胥口渡太湖

白雾漫空白浪深舟如竹叶信浮沉科头晏起吾何敢自有山川印此心

灵佑观【即古神景宫也相传旧宫廊百间绕三大殿谓之百廊三殿今不复有堂前有垂?桧三本】

阳谷西门锁洞宫古苔斑驳桧蒙茸百廊三殿惟眢井万壑千岩有瘦筇

林屋洞【仙经一名左神幽虚洞天正洞闩左观中出观左门又有二门一名雨洞一名阳谷洞】

击水抟风浪雪翻烟销日出见仙村旧知浮玉北堂路今到幽墟三洞门石燕翾飞遮炬火金笼深阻护嵌根宝钟灵鼓何须叩庭柱宵晨已默存

包山寺【在毛公坛前别峯下慈受深老所作深老入山时手植二竹今遂成林山上松多非种植风吹松子自成谓之飞松】

仙坞逊半坐精庐迁古幢槁衲昔开山至今坐道场炽然说慈忍樿海薰戒香穉竹暗寒碧飞松盘老苍船鼓入宴坐红尘隔沧浪藤杖嬾归去共倚蒲团牀

毛公坛福地【西山最深处毛公刘根也身生緑毛故云有刘道人作小庵在隐泉之上】

松萝滳翠白昼隂七十二峯中最深緑毛仙翁已仙去惟有石坛留竹坞竹隂埽坛石槎牙汉时风雨生藓花山中笙鹤尚遗响湖外人烟惊岁华道人眸子照秋色邀我分山筑丹室驱丁役甲莫儿嬉渴饮隐泉饥饵术

上方寺【在销夏湾上】

檥棹古销夏搘筇新上方珠湾销员折冰镜沉空光枫缬醉晴日橘黄明蚤霜闲门松竹径随处有清凉

销夏湾【吴王避暑处平湖循山一湾云水胜絶】

蓼矶枫渚故离宫一曲清涟九里宫纵有暑光无着处青山环水水浮空

橘园

橘中有佳人招客果下游胡牀到何许坐我金碧洲沉沉剪彩山垂垂万星球奇采日中丽生香风外浮折赠黄团双珍逾桃李投拆开甘露囊快吸冰泉瓯热脑散五浊岂止沉疴瘳未知商山乐能如洞庭不

华山寺【在西山尽处多泉泓僧房数处有之有汤岐公胡茂老枢密孙仲益尚书诸公题诗】

五湖西岸孤絶处旃檀大士来同住性空真水徧清凉随缘出现无方所蒙泉新洁监泉明瀹茗羮藜甘似乳何须苦问莲开未桂子菖花了今古三翁彩笔照青霞从此他山都不数我今闲行作闲客暂借云窗解包具魂清骨冷不成眠彻晓跏趺听粥鼓脚力有余西坞尽明日湾头更鸣橹却上东山唤德云别峯应在银涛许

缥缈峯【西山最高峯】

满载清闲一棹孤长风相送入仙都莫愁怀抱无消豁缥缈峯头望太湖

镇下放船过东山二首

打头风急鼻雷鼾醉梦闲心铁石顽惟有爱山贪未厌西山才了又东山

老禅竿木各逢场诗客端来共苇航一任颠风聒高浪满船欢笑和诗忙

翠峯寺【在东山雪窦显老道场山半有悟道井庭下大罗汉木两株虬屈蟠壮甚奇古】

来从第九天橘社系归船借问翠峯路谁参雪窦禅应真庭下木说法井中泉公案新翻出诸方一任传

社山放船

社下钟声送客船凌波挝鼓转沧湾横烟袅处鸡豚社落日浓边橘柚山八表茫茫孤鸟去万生扰扰一舟闲湖心行路平如镜陆地风波却险艰

东山渡湖

渡船帆饱如张弓倏忽世界寒浺瀜堪舆无垠日夜泛浩浩元气蓬蓬风湖光日色不可辨但见水精火齐合集成虚空波臣川后敬爱客约束秘怪驱鱼龙大千緫作大圆镜光中飞度迷西东苍茫一身无四壁八方上下惟孤篷毛仙出迎笑相问何乃自苦荒寒中吾生盖头乏片瓦到处漂揺称寓公犹嫌尘土碍人眼兹游胜絶余难同九卿车马恍昨梦付与一笑随飞鸿

与游子明同过石湖

契阔相逢一笑欢当年森桂共骖鸾试谈旧事醒村酒仍趂新晴暖客鞍梅粉都皴啼宿雨柳黄不展噤春寒从今鼎鼎多幽事仍喜蛙声不在官

次韵同年杨廷秀使君寄题石湖

仪凰当瑞九韶成何事栖鸾滞碧城公退萧然真吏隐文名藉甚更诗声句从月脇天心得笔与冰瓯雪椀清书到石湖春亦到平堤梅影縠纹生

半世轻随出岫云如今归作卧云人小山有赋招游子大块无私佚老身禅版梦中千嶂晓鬓丝风里万花春新年杜瓮鵞黄满賸醉田头紫领巾

自阊门骑马入越城

日影穿云亦未浓夜来踈雨洗清空村前村後东风满略数桃花一万重

断桥隤岸数家村雨少晴多减涨?雪白鵞儿緑杨柳日高犹自掩柴门

姚夫人挽歌词

衿帨虞鳏後诗书孟母邻高怀琴意静晚福诏恩新自古悲风木于今咏涧苹松铭无溢美百世考坚珉北山草堂千岩观新成徐叔智运使吟古风相贺次韵谢之

北山松竹堪怡顔千岩观前多好山谁云都无卓锥地亦尚有此茅三间洞门无钥常不关小径百曲苍龙盘衆芳述人不知处片云与我俱忘还花前一杯重鼎吕明日戽田并灌圃种苖种豆从此忙昨夜惊雷送膏雨

赠举书记归云丘

一枕清风四十霜孤生无处话凄凉相看只有龎眉客还在云丘旧草堂

四股涧松雷斧碎十围岩桂烧痕枯不知堦下跳珠处旧竹春来有笋无

青山面目想依依水石风林入梦思白髪苍顔心故在只如当日看山时

题查山林氏庵

户庭清深宅翠微雪如佳壁唤题诗烟梢矗矗青围屋露叶鲜鲜緑满篱宿雨一春才泛鸭新芜几日已藏碑山僧见客如枯木疑是懒残南岳师

木渎道中风雨震雷大作

恶风奔云何壮哉溪水欲立山欲摧石岸迸裂缆边树胡牀动揺船底雷灵岩塔後雨脚挂胥口庙前浪花来篷漏衣沾不足惜酒瓶倾倒愁空罍

光福塘上

指点炊烟隔莽苍午餐应可寄前庄鸡声人语小家乐木叶草花深巷香春去已空衣尚絮雨来何晚稻初芒秪今农事村村急第一先陂贮水塘

与至先兄游诸园看牡丹三日行徧

桂杖无边处处过粉围红绕奈春何阊门昨日看不足今日娄门花更多

蜂蝶萧骚草露漫小家篱落闭荒寒欲知国色天香句须是倚阑烧烛看

次韵同年杨使君回自毘陵同泛石湖舟中见赠

客舫中流下人家夹岸看洛花堆锦煖吴藕镂冰寒莫厌清欢暂须知後会难小诗烦本事任秃彩毫端曲误不须顾客狂当好看日斜双奬急风驶夹衣寒賸说归田乐休歌行路难石湖三万顷何处觅忧端北渚乘风渡西山带雾看?单嫌翠薄杯浅怯金寒宿雨收全易春酲解却难且留行色住重肯过苏端顷乾道辛卯岁三月望夜与周子充内翰泛舟石湖松江之间夜艾归宿农圃距今淳熙己亥九年矣余先得归田复以是夕泛湖有怀昔游赋诗纪事

石湖花月浮春空忆共仙人同短篷三更半醉吹笛去櫂入湿银夭镜中鹤鸣唤归斗未没却步扶踈花底月不知行到碧桃边但见夭风吹积雪月圆月缺今几回依旧满湖金碧堆仙人还上玉堂宿合有片时清梦来一笑流光飞电抺嫦娥相对两愁絶桂枝应亦老无花蟾兔不须疑鹤发

嬾牀午坐

晴霄垂北窗卧我翠幄中不知几斧凿成此太虚空前云稍过尽後云来无穷鸟雀有底忙激弹过墙东不如双飞蝶欵欵弄微风我亦困思生抛书眼蒙茸

秋前三日大雨

暑残堪喜亦堪憎恰似沙场喋血兵纵有背城余烬在能禁几度泻檐声

秋前风雨顿凉

秋期如约不须催雨脚风声雨快哉但得暑光如寇退不辞老景似潮来酒杯触拨诗情动书卷招邀病眼开明日更凉吾已卜暮云浑作乱峰堆

立秋後二日泛舟越来溪三絶

西风初入小溪帆旋织波纹绉浅蓝行入閙荷无水面红莲沉醉白莲酣

一川新涨慰秋光挂起篷窻受晚凉杨柳无穷蝉不断好风将梦过横塘

饭後茶前困思生水寛风稳信篙撑不知浪打船头响听作凌波解佩声

采菱户

采菱辛苦似天刑刺手朱殷鬼质青休问扬荷涉江曲只堪聊诵楚词听

晓起闻雨

老来稍喜睡魔清兀坐枯株听五更萧索轮囷怜烛烬飞扬跋扈厌蚊声登高事了从教雨刈熟人忙却要晴莫道西成便无虑大须浓日?香秔

说虎轩夜坐

白云深处卧痴顽挂起东窻水月寛但得好诗生眼底何须宝刹现毫端一身莫作官身想万境都如梦境看蠏舍邻翁能日醉呼来分与一蒲团

偶书

太行巫峡费车舟休向沧溟认一沤日下冰山难把玩雨中土偶任漂流元无刻木牵丝技但合收绳卷索休惟有酒缸并饭甑却须秔秫十分收

睡觉

漏箭声中断角哀界窻犹有月徘徊心兵休为一蚊动句法却随孤鴈来漱罢玉池甘似醴梦余金鼓辩如雷夜长展转添许事推枕萧然一笑咍

阊门行送胡子远着作守汉川

前年送君朝明光今年送君还故乡锦官楼上一樽酒万里阊门折杨柳吴波沄沄蜀山苍人生行路如许长相逢相送鬓如雪人生能禁几离别房湖风月开春台石湖水云归去来西棹东帆君未了相逢还向阊门道

嘲蚊四十韵

暑魃方肆行羽孽亦厉习肖翘极么魔坱圠累辟翕湿生同粪蝎腐化类宵熠初来闹郭郛少进亘原隰嘤如蝇声薨聚若螽羽揖俄为殷雷哄遂作密霰集口衔钢针锋力洞衲衣袭啾声先计议着肉便嘘吸立豹犹未定卓锥已深入血随姑嘬升势甚辘轳汲沉酣尻益高饱满腹渐急晶晶紫蟹眼滴滴红饭粒拂掠倦体烦爬搔瘁肌澁捄东不虞西擒一已窜十新瘢蓓蕾涨宿晕斑斓浥竟夜眠转展连牀叹於悒云何人戚欣乃系汝张歙驱以葵扇风熏以艾烟湿檠长镇藏遮帐隙亟补葺火攻惮秽臭手拍嫌腥汁伏翼佐埽除网蛛助收拾薄暮汹交攻大明讧未戢牛革厚逾氊鲎介銛胜鈒遭汝若欲困嗟人何以给夏虫虽衆多罪状相百什蜂虿岂房栊虮蝨但禈褶羊羶蚁登俎骥逸蝱附?蠓惟舞醯瓮蟫止祟书袠蚤为鸺所撮蝇亦虎能执彼愆可贳死汝罪当献级凉飊倏然至丑类殆哉岌一吹觜吻破再鼓翅翎絷三千蹀颉利百万走寻邑快哉六合内蔑有一尘立虚空旣清凉家巷得宁辑鸡窻夜可诵蛩机晓犹织雨帘绣浪卷风烛泪珠泣客来添羽觞人静拂尘笈恍还神明观似啓坏户蛰消长谁使然智力讵能及

阊门戏调行客

日夜飞帆与跨鞍阊门川陆路漫漫人生自苦身余几天色无情岁又寒万事惟堪六如观一杯莫信四并难重阳虽过黄花少尚有迟开玉雪团

九月二十八日湖上检校篱落

村北村南打稻声荒园屐齿亦嬉晴菊边更觉朝阳好松下偏闻晚吹清一岁无非吾乐事千金不博此闲行周遭踏徧芙蓉岸足痹腰顽栩栩轻

晚步吴故城下

意行殊不计榛菅风?飘然胜羽翰挂杖前头双雉起浮图絶顶一鵰盘醉红匝地斜曛暖熨练涵空涨水寒却向东臯望烟火缺蟾先暎槲林丹

上沙田舍

更无云物起微隂壠亩人家各好音岁晚阳和归稻把夜来霜力到枫林儿童笑里丰年面乌鸟声中落日心酿秫炊秔都入手賸腰脚办登临

与现寿二长老游寿泉因话去年林屋之游题赠

何年锡杖劚清甘天遣深源寿此庵金靥万枝浮倒影为君题作菊花潭

松风放浪入云关二衲相从一士闲人与瘦筇俱老健去年今日在包山

渡太湖

囊风阁雨半晴隂惨淡谁知造化心委命浮沉惟一叶计身轻重亦千金红尘犹道不胜险白浪莫嗔如许深晚得芗山堪寄缆卧听鼍吼与龙吟

再渡胥口

古来此地快蓬心天绕明湖日照临一鴈云平时隐现两山波动对浮沉衰髯都共荻花老醉面不如枫叶深罾户钓徒来问讯去年盟在肯重寻

跨马过练墟喜晴

稻穗初乾怕雨时晚来蒸煖欲霏微西风若肯吹云尽不惜飘飘侧?归

晚归石湖

何须驷马衒乡关只作归农老圃看梦里曾腰綪结佩年来新着惰游冠和烟种竹聊医俗带月闻蛙不在官久矣此心恬不动如今并与此身安

北山堂开炉夜坐

困眠醒坐一龛多竹洞无关断客过贪向炉中煨榾柮懒从掌上看庵摩闲无杂念惟诗在老不甘心奈镜何八万四千安乐法元无秘密可伽陀

入城

十里清风一饷间片帆真欲解人顔林家庄近闻鵞鸭船到阊门尽未关【尽字俗用已久据理只合用尽字】

次韵蚤蚊

羽虫么魔塞区寰造化胡为弗疾顽长养污泥草木处纵横大地山河间夜声雷动人力屈秋喙花开天理还但愿江湖无白鸟何须金鼎铸神奸

冬至晚起枕上有怀晋陵杨使君

新衣儿女閙灯前梦里庄周正栩然骑马十年听晓鼓人生元有日高眠

多稼亭边有所思冬来捻却几行髭也应坐拥黄紬被断角孤鸿緫要诗

寒雨

何事冬来雨打窻夜声滴滴晓声淙若为化作漫天雪径上孤篷钓晚江

戏赠脚婆

日满东窻照被堆宿窻犹自煖如煨尺三汗脚君休笑曾踏鞾霜待漏来

除夜前二日夜雨

雪不成花夜雨来壠头一洗定无埃小童却怕溪桥滑明日先生合探梅

次韵章秀才北城新圃

方流桃花坞窈窕入壶天碧城当岩岫清湾如涧泉风月欲无价聊费四万钱雪後春事起红云蜂蝶边西城如西塞桃花古来多钓艇鳜鱼肥前身张志和烟霏几白鹭风雨一緑蓑清江韵新引清絶胜阳阿

梦中作

漠漠人间一气平虚无宫殿销飞琼碧云万里海光动何处书来金鹤鸣

北城梅为雪所厄

冻蘂粘枝瘦欲乾新年犹未有春看雪花祗欲欺红紫不道梅花也怕寒

雪後六言二首

雨声和深巷屐风力到短檠灯可惜滴残檐雪从教漂尽河冰

岁寒破屋万卷风急踈窻一灯高卧眼生醉缬远游须有坚冰

元夕大风雨二絶

东风无赖妒华年一夜凄寒到酒边放尽珠帘遮画炬莫教檐雨湿青烟

河倾海立夜翻盆不独妨灯更损春冻澁笙簧犹可耐滴皴梅颊势须嗔

春怀

柳颦梅笑各相恼诗债棋雠俱见寻莫道幽居无一事春来风物緫关心

自横塘桥过黄山

阵阵轻寒细马骄竹林茅店小帘招东风已緑南溪水更染溪南万柳条

次韵谢李叔玠追路送笋

堕地锦?茁解衣温玉姿来偿食竹债大胜伏雌炊少日羮藜子老来煨芋师盘餐登异味指动已先知

石湖诗集卷二十








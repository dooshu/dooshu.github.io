○修復運河故道疏

上允公此疏乃疏舊河築馬家堤道之出飛雲橋者使盡入秦溝又置閘建壩築堤導水使旱則資以濟漕泛則洩之昭陽湖運道盡通

言古之治河。惟欲避害。而今之治河。又欲資其利。故河流出境山以北。則閘河淤。出徐州以南。則二洪涸惟出自境山至徐州小浮橋四十餘里間。乃兩利而無害。自黃河橫流碭山郭貫樓。支河皆巳淤塞。改從華山分為南北二支。南出秦溝。正在境山以南五里許。此誠運河之利也惟北沛縣。西及飛雲橋送上魚臺。為患甚大。　聖慈不忍沛縣魚臺之民、橫罹水災、拳拳欲開故道臣等仰體　聖心、亦有勘議上源之請但考之地形。參之輿論。其不可者有五。自新集至兩河口。皆平原高阜。無尺寸故道可因即欲濬深。無異穿井。郭貫樓至龍溝一帶。頗有河形。又係新淤無可駐足譬諸取飴於罌。隨取隨滿其不可一也。黃河所經。鮮不為患。繇新集則商虞夏邑受之。繇郭貫樓。則蕭碭受之。今欲改復故道。則魚沛之禍。復移蕭碭。其不可二也。黃河西注華山。勢若建瓴。又無涯涘。欲從中鑿渠。挽水南向。必當築壩橫截。遏其東奔。於狂瀾巨浸之中。築數里之壩。為力甚難。其不可三也。役夫三十三萬。曠日持久。勞民於既疲之餘。徵功於難必之地。騷動三省。其不可四也。大役踵興。工費以數百萬計匱乏之後。措置無策。一有不繼。前功盡隳。其不可五也。臣以為上源之議可罷、惟開廣泰溝、使下流通行。修築南長堤以防奔潰。可以甦魚沛昏墊之民。


◇奕旨

大冠言博既终，或进而问之曰：「孔子称有博奕，今博行于世，而奕独绝。博义既弘，奕义不述，问之论家，师不能说，其声可问乎？」曰：「学不广博，无以应客。北方之人，谓棋为奕，弘而说之，举其大略，厥义深矣。局必方正，象地则也。道必正直，神明德也。棋有白黑，阴阳分也。骈罗列布，效天文也。四象既陈，行之在人，盖王政也。成败臧否，为仁由己，道之正也。夫博悬于投，不专在行，优者有不遇，劣者有侥幸相凌，气势力争，虽有雄雌，未足以为平也。至于奕则不然，高下相推，人有等级，若孔氏之门，回、赐相服；循名责实，谋以计策，若唐、虞之朝，考功黜陟。器用有常，施设无析，因敌为资，应时屈伸，续之不复，变化日新。或虚设豫置，以自护卫，盖象庖羲罔罟之制。堤防周起，障塞漏决，有似夏后治水之势。一孔有阙，坏颓不振，有似瓠子泛滥之败。一棋破洼，亡地复还，敌人恐惧。参分有二，释而不诛，周文之德，知者之虑也。既有过失，能量弱强，逡巡需行，保角休旁，却自补续，虽败不亡。缪公之智，中庸之方，上有天地之象，次有帝王之治，中有五霸之权，下有战国之事，览其得失，古今略备。及其晏也，至于发愤忘食，乐以忘忧，推而高之，仲尼概也。乐而不淫，哀而不伤，质之《诗》《书》，《关雎》类也。纰专知柔，阴阳代至，施之养性，彭祖气也。外若无为，默而识净，泊自守，以道意，隐居放言，远咎悔行，象虞仲，信可喜。感乎大冠论未备，故因问者喻其事。」（《艺文类聚》七十四，《御览》七百五十三，《古文苑》）


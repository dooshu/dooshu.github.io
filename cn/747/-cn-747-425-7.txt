○为卫慰许卿请留男表

臣某言：臣男某官某，顷年二十有二。因外人招诱，性乏天和，臣又拙训，遂交游非类，妄用钱物。臣恐滋蔓，累及家私。臣某年任宁州刺史，表请碛西效力，离乡别亲，庶其思过。臣遽遭流窜，比属艰难，遐荒万里，分为阻绝。近节度使差奏军事，会臣待罪替毂，重与相见。至京以来，臣窃窥察，诱其由衷，似辨君亲，近於观志，屡申恳到，愿留晨昏。夫物感人情，况兹天属，苟及於此，惕然关心。臣今齿发衰暮，唯生此子，傥其改行，家有所传，九原之下，可以塞责。臣昨询问碛西职掌，殊非要重，伏乞圣慈回鉴，许为父子如初。便留效节东军，与叔冀逐急征讨，尽其武用，或树功勋。王事不殊，残寇又切。臣得地近，时复知闻，纵其不贤，犹可备使，老臣之幸！至微至贱，轻默宸严，冒之求，战越无地。


◇龙韬



武王曰：「士高下岂有差乎？」太公曰：「人有九差。」武王曰：「愿闻之。」太公曰：「人才参差大小，犹斗不以盛石，满则弃矣。非其人而使之，安得不殆？多言多语，恶口恶舌，终日言恶，寝卧不绝，为众所憎，为人所疾，此可使要问闾里，察奸伺猾；权数好事，夜卧早起，虽遽（《御览》作剧）不悔，此妻子之将也；先语察事，实长希言（《御览》作「长宝希言」）赋物平均，此十人之将也；切切截截，不用谏言，数行刑戮，不避亲戚，此百人之将也；讼辨好胜，疾贼侵陵，斥人以刑，欲正一众，此千人之将也；外貌咋咋，言语切切，知人饥饱，习人剧易，此万人之将也；战战栗栗，日慎一日，近贤进谋，使人以节，言语不慢，忠心诚必，此十万之将也；温良实长，用心无两，见贤进之，行法不枉，此百万之将也；动动纷纷，邻国皆闻，出入居处，百姓所亲，诚信缓大，明於领世，能教成事，又能救败，上知天文，下知地理，四海之内，皆如妻子，此英雄之率，乃天下之主也。（《群书治要》三十一，《意林》一，《御览》二百七下三。案《意林》引此在「并将」前。）



夫杀一人而三军不闻，杀一人而万民不知，杀一人而千万人不恐，虽多杀之，其将不重；封一人而三军不悦，爵一人而万人不劝，赏一人而万人不欣，是为赏无功，贵无能也。若此则三军不为使，是失众之纪也。（《群书治要》三十一，《将威篇》末「是将威之所行也。」下多此一段。）



武王问太公曰：「凡用兵之极，天道地利人事，三者孰称？」太公曰：「天道难见，地利、人事易得。天道在上，地道在下，人事以饥饱劳逸文武也。故顺天道不必有吉，违之不必有害；失地之利，则士卒迷惑，人事不知，则不可以战矣。故战不必任天道，饥饱劳逸文武最急，地利为宝。」武王曰：「天道鬼神，顺之者存，逆之者亡，何以独不贵天道？」太公曰：「此圣人之所生也，欲以止後世，故作为谲书。而寄胜於天道，无益於兵胜，而众将所拘者九。」武王曰：「敢问九者柰何？」太公曰：「法令不行，而任侵诛；无德厚，而用日月数；不顺敌之强弱，幸於天道；无智虑而候氛气，少勇力而望天福；不知地形而归过敌人，怯弗敢击而待龟筮，士卒不募而法鬼神，设伏不巧，而任背向之道。凡天道鬼神，视之不见，听之不闻，索之不得，不可以治胜败，不能制死生，故明将不法也。（《群书治要》三十一。）



太公曰：「天下有粟，圣人食之；天下有民，圣人收之；天下有物，圣人裁之。利天下者取天下，安天下者有天下，爱天下者久天下，仁天下者化天下」（《群书治要》三十一，此二篇在「军势」後。）




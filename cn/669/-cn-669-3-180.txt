180　將欲敗之必姑輔之　天與不取反受其咎　老子言出於周書


任章引周書曰：「將欲敗之，必姑輔之；將欲取之，必姑與之。」【原注】戰國策。蕭何引周書曰：「天與不取，反受其咎。」見漢書本傳。此豈蘇秦所讀周書陰符者歟？閻按：「戰國策、太公陰符之謀。」老氏之言，范蠡、張良之謀，皆出於此。【原注】朱子曰：「老子爲柱下史，故見此書。」

【閻按】蘇秦傳引周書曰：「緜緜不絶，蔓蔓奈何？毫釐不伐，將用斧柯。前慮不定，後有大患，將奈之何！」其真出陰符可知。

【元圻案】道德經微明章：「將欲翕之，必固張之；將欲弱之，必固彊之；將欲廢之，必固興之；將欲奪之，必固與之。」〇史記越王勾踐世家：「吴王請成，勾踐欲許之。范蠡曰：『會稽之事，天以越賜吴，吴不取。今天以吴賜越，越其可逆天乎？且夫天與不取，反受其咎。「伐柯者其則不遠」，君亡會稽之厄乎？』」〇史記項羽本紀：「項王乃與漢約，中分天下，項王引兵解而東歸。漢欲西歸，張良、陳平説曰：『漢有天下大半，而諸侯皆附之。楚兵罷食盡，此天亡楚之時也，不如因其機而遂取之。今釋而弗擊，此所謂養虎自遺患也。』」






明隽：

濮州李尚宝先芳，选国朝燕、赵、秦、晋、齐、鲁、河、洛、淮扬藩献之诗，附以蜀，曰《明隽》。吴、越、荆楚不预焉。东阿于文定公序曰：「自二南以下，十五国风，皆江以北地也。降而春秋，吴越之歌吟乃出。降而战国，荆楚之骚赋始传。故江以南之声，则歌吟骚赋之流，而风之余也，非始音也。原音之始，以北先也。」按，李尚宝初善王元美，后元美从于鳞游，改向移好。故《明隽》之外，吴越荆楚有以也，然所选多靡艳舒曼。




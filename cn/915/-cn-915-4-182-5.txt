◇上疏谏济南王康

盖闻诸侯之义，以制节谨度为忠，然后能保其社稷，和其民人。昔管仲相齐，九合之功，而孔子讥其器小，以奢侈逼上，不知礼也。今大王以骨肉之亲，享蕃国之尊，当率先天下，以为化首，施张政令，明其典法，出入进止，宜有期度，舆马台隶，应为科品。今国家制度，王侯车马服章，事有其科，不可越也。而今奴婢厩马皆有千余，增无用之口，以自蚕食。宫婢闭隔，失其天性，感乱和气。又多起内第，触以巨万，而功犹未半。夫文繁者质荒，木胜者人亡，经传所载，皆非所以奉礼承上，传福无穷者也。且君国者，以道德仁义为营，岂饰宫室充实厩马为尊哉！楚作章华以凶，吴兴姑苏而灭，景公千驷，民无称焉，其效也。如大王数游诸第，出入无节，或涉晨夜，又非所以远防未然，临深履薄，垂示后嗣之法也。愿大王修恭俭，遵古制，以法自治，以礼率下，省奴婢之口，减乘马之数，斥私田之富，节游观之宴，以礼起居，则敞乃敢安心自保。药酒苦于口而利于病，至言逆于耳而便于行，惟大王深察愚言。（袁宏《后汉纪》十四，又见《后汉·济南王康传》）


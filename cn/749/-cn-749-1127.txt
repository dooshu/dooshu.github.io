董嗣杲


嗣杲字明德，号静传，杭人。景定间，榷茶富池。咸淳末，为武康令。宋亡后入道，改名思学，字无益，号老君山人。有百花诗集、西湖百咏。

湘月

莲幽竹邃，旧池亭几处，多爱君子。醉玉吹香还认取，忙里得闲标致。心逐云帆，情随烟笛，高会知谁继。宵筵会启，蓦然身外浮世。

因见杜牧疏狂，前绿梦里，谩蹙双眉翠。香满屏山春满几，炉拥麝焦禽睡。月落梅空，霜浓窗掩，两耳风声起。艳歌终散，输他鹤帐清寐。

齐天乐

玉山曾醉凉州梦，图芳勹夐无今古。露颗虬藤，风枝蠹叶，遗墨何人收取。当时赠与。记轻别西湖，笑离南浦。万里奚囊，岂知随处助吟苦。

归来情寄谩远，旧寻犹在望，荒亭荒圃。绀蕾攒冰，苍阴弄月，休说堆盘马乳。云梯尚阻。袖一幅秋烟，扫空尘土。静想山窗，半乘寒架雨。








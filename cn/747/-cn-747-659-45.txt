○除段检校兵部尚书右神策军大将军制

门下：为君之心，惟功劳是念，有国之典，以赏劝为先。其有辑睦师徒，保绥黎庶，尽勤王之节，建护塞之勋，则宜进以官常，委之军要，兼文武之秩，参内外之荣，斯所以彰念功而明懋赏也。四镇北庭行军兼泾原等州节度支度营田观察处等使光禄大夫检校工部尚书使持节泾州诸军事泾州刺史兼御史大夫上柱国雁门郡开国公段，早膺事任，累著公忠，名因义闻，位以勤致。自分戎阃，实控塞门，明举武经，大修边务，士卒有勇，保障无虞，虏不近边，农皆狎野。展执之勤礼，沥恋阙之深诚，方图尔劳，且遂其志。夫六官庀职，大司马列於前，二翼分师，大将军处其右，长夏官以率属，领环卫而拱宸，苟非信臣，安可兼委？嘉乃实效，副予虚求，将慎重其腹心，宜进登於喉舌。敬服休命，勉扬令图。可检校兵部尚书右神策军大将军知军事，散官、勋、封如故。主者施行。


祝英台近

春日客龟溪，游废园。

采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。　　昼闲度。因甚天也悭春，轻阴便成雨。绿暗长亭，归梦趁风絮。有情花影阑干，莺声门径，解留我、霎时凝伫。

此首游园之感，文字极疏隽，而沈痛异常。起记游园，次记园中所见。“自怜”三句，抒游园之感。三句三层：人老一层，时速一层，处境一层，打并一起，百端交集矣。换头，闲度长昼，无聊之甚。因当时遇雨，故有天不做美之叹。“绿暗”两句，言归期无定，絮轻梦轻，故曰“归梦趁风絮”，“趁”字幽梦缥缈。予谓此句与晏同叔之“炉香静逐游丝转”，皆可会词中消息。“有情”三句，收合“游”字，化无情为有情，语挚情浓。

祝英台近


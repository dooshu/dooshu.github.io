答蓟辽总督张崌崃


青酋既认二弟东犯，亦见畏顺。俟其回巢，罚处为当。然此酋与东虏合从，不独今岁为然，今虽罚惩，恐亦不能终禁。此后但责令探得东虏作贼的耗，即飞报我知，使我得预备，亦足以明彼心迹。即去秋土蛮入辽左，其中亦岂无贡市之夷。幸大同、山西于市场上侦得消息，密以告仆，即夙戒蓟、辽，整旅以待，故无大失。然亦未曾深究西虏也。番文奉返，诸惟鉴存。






【回颍州通判杨虞部书】

修启。兹者赴郡假涂，久留宾次，过承眷与，日接宴言。遽此暌违，实增感恋。但以尼车之始，视职方初，虽云陋邦，粗有人事，加以大暑，遂成病躯。旦夕之间，方思布款；急遽之至，先以惠音。且承别来，福履清胜。修以衰朽，得此退藏。如夙昔之所闻，皆少过于其实；惟寂寞之为乐，须渐久而益佳。余非悉谈，更冀多爱。


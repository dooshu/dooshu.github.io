○谢赐腊日口脂红雪紫雪历日等状

右，中使董文萼至，伏奉诏书慰问臣，并宣恩旨，赐臣前件物等者。臣伏以天书垂露，御历颁年，灵膏有琼液之容，仙散拟雪花之状。司天推步，定分至於四时；尚药煎和，辨君臣於百品。无不关於睿想，发自宸衷。下锡勋烈之臣，犹无过分；幸沾庸微之质，实所难胜。况乏润身之资，欣蒙苦口之利。谨当奉扬节候，下告於万人；宣播光辉，旁夸於九族。殊私未答，渥泽逾深，夙夜寝兴，无任感戴。


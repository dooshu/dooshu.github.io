杨万里　西府直舍盆池种莲二首

飞空天镜堕莓苔，玉井移莲旋旋栽。

坐看一花随手长，挨开半叶出头来。

稍添菱荇相萦带，便有龟鱼数往回。

剩欲遶池三两匝，数声排马苦相催。

杨万里

杨万里　西府直舍盆池种莲二首

西府寒泉汲十寻，深浇浅洒碧森森。

高花已照红妆镜，小菡新抽紫玉簪。

钿破尚余新雨恨，繖疏才作半池阴。

西湖瘦得盆来大，更伴诗人恐不禁。

杨万里


○周易参同契分章通真义叙

按《神仙传》：“真人魏伯阳者，会稽上虞人也。世袭簪裾，惟公不仕。修真潜默，养志虚无。博赡文词，通诸纬候。恬淡守素，唯道是从。每视轩裳，如糠比焉。不知师授谁氏，得古文《龙虎经》，尽获妙旨，乃约《周易》撰《参同契》三篇。又云未尽纤微，复作补塞遗脱一篇。继演丹经之元奥，所述多以寓言借事，隐显异文，密示青州徐从事，徐乃隐名而注之。至後汉孝桓帝时，公复传授与同郡淳于叔通，遂行于世。”

公撰《参同契》者，谓修丹与天地造化同途，故托易象而论之。莫不假借君臣，以彰内外。叙其离坎，直指汞铅。列以乾坤，奠量鼎器。明之父母，系以始终。合以夫妇，拘基佼媾。譬诸男女，显以滋生。析其阴阳，导之反复。示之晦朔，通以降胜。配以卦爻，形於变化。随之斗柄，取以周星。分为晨昏，昭诸刻漏。故以乾坤为鼎器，以阴阳为堤防。以水火为化机，以五行为辅助。以真铅为药祖，以元精为丹基。以离坎为夫妻，以天地为父母。互施八卦，驱役四时。分三百八十四爻循行火候，运五星二十八宿环列鼎中。乃得水虎潜形，寄庚辛而西转。火龙伏体，逐甲乙以东旋。《易》曰：“圣人有以见天下之赜，而拟诸其形容，象其物宜。”公因取象焉。非天下之至通，其孰能与於此哉？乃见銮开混沌，擘裂鸿蒙。径指天地之灵根，将为药祖。明视阴阳之圣母，用作丹基。泄一气变化之元，漏大冶生成之本。非天下之至达，其孰能与於此哉？其或定刻漏，分晷时，簇阴阳，走神鬼。蹙三千六百之正气，回七十二候之要津。运六十四卦之阴符，天关在掌。鼓二十四气之阳火，地轴由心。天地不能匿造化之机，阴阳不能藏亭育之本。致使神变无方，化生纯粹。非天下之至明，其孰能与於此哉？契云：“混沌金鼎，白黑相符。”龙马降精，牝牡袭气。如霜马齿，如玉犬牙。水银与姹女同名，朱汞共婴儿合体。明分药质，细露丹形。尽周已化之潜功，大显未萌之关兆。非天下之至神，其孰能与於此哉！其有假借爻象，寓此事端，不敢漏泄天机，未忍秘藏元理，是以铺舒不已，缕再三，欲罢不能，遂成篇轴。盖欲指陈要道，汲引将来，痛彼有生之身，竟作全阴之鬼。非天下之至仁，其孰能与於此哉！复有通德三光，游精八极。服金砂而化形质，饵火汞以炼精魂。故得体变纯阳，神生真宅。落三尸而超三界，朝上清而登上仙。非天下之至真，其孰能与於此哉！

晓所分真契为章义者，盖以假借为宗，上下无准。文泛而道正，事显而言微。後世议之，各取所见。或则分字而义，或则合句而笺。不无畎浍殊流，因有妍媸互起。末学寻究，难便洞明。既首尾之议论不同，在取舍而是非无的。今乃分章定句，所贵道理相黏，合义正文。乃冀药门附就，故以四篇，统分三卷，为九十章，以应阳九之数。名曰“分章通真义”，复以朱书正文，黑书旁义，而显然可览也。上卷分四十章，中卷分三十八章，下卷分十二章。内有歌鼎器一篇，谓其词理勾连，字句零碎，分章不得，故独存焉，以应水一之数，喻丹道阴阳之数备矣。复自依约真契，撰明镜图诀一篇，附於下卷之末，将以重启真契之户牖也。晓因师传授，岁久留心，不敢隐蔽元文，是用课成真义，庶希万一，贻及後人也。昌利化飞鹤山真一子彭晓叙。


◇与王匡书

自古以来，未有下土诸侯举兵向京师者。案《刘向传》曰：「掷鼠忌器。」器犹忌之，况卓今处宫阙之内，以天子为藩屏，幼主在宫，如何可讨？仆与太傅马公、太仆赵岐、少府阴修俱受诏命。关东诸郡，虽实嫉卓，犹以衔奉王命，不敢玷辱。而足下独囚仆于狱，欲以衅鼓，此悖暴无道之甚者也。仆与董卓有何亲戚，义岂同恶？而足下张狼虎之口，吐长蛇之毒，恚卓迁怒，何甚酷哉！死者，人之所难，然耻为狂夫所害。若亡者有灵，当诉足下于皇天。夫婚姻者，祸福之机，今日著矣。曩为一体，今为血仇，亡人子二人，则君之甥，身没之后，慎勿令临仆尸骸也。（《魏志·袁绍传》注引谢承《后汉书》，又见《后汉·袁绍传》，有刚节，「亡人子二人」作「亡人二女」。）


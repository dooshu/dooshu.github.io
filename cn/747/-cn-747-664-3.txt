○与师道诏

敕师道：省表具悉。卿业重相门，位崇戎阃，忠输於国，行著於家，久而益彰，嘉叹无已。所奏亡兄师古，请列於私庙昭穆者，此乃心推孝友，诚切恭敬，览表见情，深足嘉尚。但以祠庙所见，贵於礼成，师古虽则始营，至卿方行礼，即卿为庙主，固合其宜。况师古爵位尊崇，宏选自合庙，别立祠宇，使其主之，奉以蒸尝，亦非乏祀也。已令有司重议，如此颇谓得中，且叶《礼经》，卿宜知悉。


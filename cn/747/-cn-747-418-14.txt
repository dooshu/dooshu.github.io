○谢冬至赐羊酒等表

臣某言：中使某至，奉宣圣旨，以至节赐臣米面羊酒猪鹿杂味等。伏以非才旷官，微臣之愧耻，待宽责薄，圣造之矜容。贷罪则多，负恩已甚，进思无补，退复何颜？以周官之职，且乖于水旱；而汉臣之赐，空积于岁时。属北陆涸阴，南郊迎日，古今良节，朝野同休。天慈过深，荣赍逾厚，王人结驷，膳宰骈辎。特减内庖之珍，遍赐远方之异，光华里，充溢门闾。臣本布衣，列於贱品，千年遇圣，忽至层霄。万死酬恩，岂裨大化，素甘藜糗，既饱於梁肉；多乏浊醪，既醉于醇酎。荐沐非常之宠，不知所忝之由，少长对筵，悲欢相庆，何功而至此，何力以任之？捧戴若惊，惭惶交集，无任。


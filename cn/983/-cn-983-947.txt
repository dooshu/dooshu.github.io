宋祁　王沂公挽词三首

尽瘁辞当国，均劳得偃藩。

幄中留秘画，天下满危言。

日企还三事，宁图閟九原。

谁将河海泪，一洒问乾坤。

宋祁

宋祁　王沂公挽词三首

下阁成忧痬。飞邮走诏医。

遵鸿徒望渚，浴凤不归池。

宣室君朝罢，翘车客涕垂。

正应廊庙上，画一奉萧规。

宋祁

宋祁　王沂公挽词三首

翣路风号野，松阡水溢荥。

滕君今见日，傅魄上骑星。

诒训金籯满，图功籀史青，

空嗟令君坐，千古掩余馨。

宋祁


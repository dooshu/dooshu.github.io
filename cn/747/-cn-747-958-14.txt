○对钟官所铸判

〈庚为钟官，所铸不充岁计。工部按其罪。诉云：“铅锡未足。”〉

我皇开元首正，礼交乐举，智力者尽其谋能，聪明者竭其视听，不勤尔职，自贻伊咎。相彼凫氏，实乃鲸钟，理宜铸有方，必使功程无阙。钟之为用，其大矣哉！至若密勿九重，奏晷漏於铜史；铿钅訇万乐，应宫悬於玉阶。可以和人神，可以节寒暑。庚乃不率厥典，坐於纵堕。铅锡未足，胡不倡言；尸旷有归，虚为诡诉。且六师分掌，四方取则，既参详於甲令，亦简孚於庚罪。绩用莫展，诚自得之。寮佐斯替，固其宜矣！

郑太昊


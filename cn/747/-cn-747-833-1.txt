○授高爽果州刺史安友晟宁州刺史仍封武威县开国子加食邑制

敕。我思致理，不欲滞人。复於赋禄之间，常有失劳之虑。改张之道，且就便宜。劝善之章，必先允当。具官高爽，周知武经，盛著臣节。拳勇之力，驰骋有成。前以新平殄寇之勋，移北地颁条之政。而兹之牧守，且务辑绥。元帅请留，我所难夺。南充善部，皆曰可居。虽改乘辕，将闻叱驭。具官安友晟，兄友弟恭，共图富贵。披坚执锐，惟徇国家。当群凶效逆之秋，激受命忘身之气。比膺赏典，亦剖郡符。且未登车，实同解印。或致杜门之叹，是忘盟府之书。乃寄边城，仍加列爵。尔其各宣美化，如立前功。必使忠臣，兼摄循吏。可依前件。


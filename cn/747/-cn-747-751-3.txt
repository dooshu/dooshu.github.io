○投知已书

夫子曰：“不怨天，不尤人，下学而上达，知我者其天乎？”复曰：“知我者以春秋，罪我者亦以春秋。”此圣人操心不顾世人之是非也。柱厉叔事莒敖公，莒敖公不知，及莒敖公有难，柱厉叔死之。不知我则已反以死报之，盖怨不知之深也。豫让谓赵襄子曰：“智伯以国士待我，我以国士报之。”此乃烈士义夫，有才感其知，不顾其生也。行无坚明之异，才无尺寸之用，泛泛然求知於人，知则不能有所报，不知则怒，此乃众人之心也。圣贤义烈之士，既不可到，小生有异於众人者，审已切也。审已之行，审已之才，皆不出众人，亦不求知於人，已或有知之者，则藏缩退避，唯恐知之深，盖自度无可以为报效也。或有因缘他事，不得已求知於人者，苟不知，未尝退有怼言怨色，形於妻子之前，此乃比於众人，唯审已求知也。

太和二年，小生应进士举。当其时，先进之士以小生行可与进，业可与修，喧而誉之，争为知已者不啻二十人。小生迩来十年江湖间，时时以家事一抵京师，事已即返。尝所谓喧而誉之为知已者，多已显贵，未尝一到其门。何者？自十年来，行不益进，业不益修，中夜忖量，自愧於心，欲持何说复於知已之前，为进拜之资乎？默默藏缩，苟免寒饥为幸耳。

昨李巡官至，忽传阁下旨意，似知姓名，或欲异日必录在门下。阁下为世之伟人钜德，小生一获进谒，一陪宴享，则亦荣矣，况欲异日终置之於榻席之上，齿於数子之列乎？无攀缘丝发之因，出特达倜傥之知，小生自度，宜为何才可以塞阁下之求，宜为何道可以报阁下之德。是以自承命以来，审己愈切，抚心独惊，忽忽思之，而不自知其然也。若蒙待之以众人之地，求之以众人之才，责之以众人之报，亦庶几异日受约束指顾於簿书之间，知无不为，为不及私，亦或能提笔伸纸，作咏歌以发盛德，止此而已。其他望於古人，责不以及，非小生之所堪任。伏恐阁下听闻之过，求取之异，敢不特自发明，导说其衷，一开阁下视听。其他感激发愤，怀愧恩德，临纸汗发，不知所裁。某恐惧再拜。


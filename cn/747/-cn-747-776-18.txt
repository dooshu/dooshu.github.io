○为荥阳公与前浙东杨大夫启

近已遣押衙乔可方，赍少信币聘谒，计程已过衡湘。方将遐仰清风，不谓先沾膏雨。今月二十日，专使林押衙至，缄词重叠，赠贶丰厚，皆晋地之所生也，而秦不产一物焉。使乎方来，已承徵诏。下车投两，则致讴谣；高浪顺风，难窥飞止。荣闻休畅，何乐如之！某顷副宪纲，昧於官守，早乖审克，久乃发扬。旧吏常僚，微有诬引；小藩远地，难自辨明。若从文致之科，合用投荒之典。尚蒙恩宥，获颁诏条，省罪抚心，不任感惧。鄙人向学之後，操心有归。至於率履公涂，承迎亲友，虽多乖时态，或不愧座铭，又用高明，常所照信。至於机微之会，用舍之间，既有命有时，亦何思何虑，更将尚口，弥失处躬！以今月二十三日南去，家无甚累，官忝古侯，外以劝课蛮夷，内以训摩子弟，惟将悔过，以立後图。邓禹之止望功曹，赤也之愿为小相，古犹有是，余独何人！不因遭值圣明，阶缘叨窃，则修扬郡守，乃山东书生祷祠之所求也。负责虽惧，循涯则惊。多谢故人，慎加颐保，腾凌紫闼，步武青。时因南风，不至遐弃，厚幸。


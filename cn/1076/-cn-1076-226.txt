卷二百二十六

钦定四库全书

历代名臣奏议卷二百二十六

明　杨士奇等　撰

征伐

周穆王将征犬戎祭公谋父谏曰不可先王耀德不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿德肆于时夏允王保之先王之於民也茂正其德而厚其性阜其财求而利其器用明利害之乡以文修之使之务利而辟害怀德而畏威故能保世以滋大昔我先王世后稷以服事虞夏及夏之衰也弃稷不务先王不窟用失其官而自窜於戎狄之间不敢怠业时序其德遵修其绪修其训典朝夕恪勤守以敦笃奉以忠信奕世载德不忝前人至于文王武王昭前之光明而加之以慈和事神保民无不欣喜商王帝辛大恶于民庶民不忍欣戴武王以致戎于商牧是故先王非务武也勤恤民隐而除其害也夫先王之制邦内甸服邦外侯服侯卫宾服夷蛮要服戎翟荒服甸服者祭【韦昭曰供日祭】侯服者祀【韦昭曰供月祀】宾服者享【韦昭曰供时享】要服者贡【韦昭曰供岁贡】荒服者王【韦昭曰王王事天子也】日祭月祀时享岁贡终王先王之顺祀也有不祭则修意有不祀则修言有不享则修文有不贡则修名有不王则修德序成而有不至则修刑於是有刑不祭伐不祀征不享让不贡告不王於是有刑罚之辟有攻伐之兵有征讨之备有威让之命有文告之辞布令陈辞而有不至则增修於德无勤民於远是以近无不听远无不服今自大毕伯士之终也犬戎氏以其职来王天子曰予必以不享征之且观之兵无乃废先王之训而王几顿乎吾闻犬戎树敦【树立也言犬戎之性敦笃也】率旧德而守终纯固其有以御我矣王遂征之得四白狼四白鹿以归自是荒服者不至

鲁庄公十年齐师伐我公将战曹刿请见其乡人曰肉食者谋之又何间焉刿曰肉食者鄙未能远谋乃入见问何以战公曰衣食所安弗敢专也必以分人对曰小惠未徧民弗从也公 曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之

僖公二十一年邾人以须句故出师公卑邾不设备而御之臧文仲曰国无小不可易也无备虽衆不可恃也诗曰战战兢兢如临深渊如履薄冰又曰敬之敬之天维显思命不易哉先王之明德犹无不难也无不惧也况我小国乎君其无谓邾小蠭虿有毒而况国乎哀公十四年齐陈恒弑其君壬于舒州孔丘三日斋而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之衆加齐之半可克也公曰子告季孙孔子辞退而告人曰吾以从大夫之後也故不敢不言

潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待後之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也後之人或者将敬奉德义以事神人而申固其命若之何待之不讨有罪曰将待後後有辞而讨焉毋乃不可乎夫恃才与衆亡之道也商纣由之故灭天反时为灾地反物为妖民反德为乱乱则妖灾生故文反正为乏尽在狄矣晋侯从之

赵简子使尹铎为晋阳请曰以为茧丝乎抑为保障乎简子曰保障哉尹铎损其户数简子谓无恤曰晋国有难而无以尹铎为少无以晋阳为远必以为归及智宣子卒智襄子为政与韩康子魏桓子宴於蓝台智伯戏康子而侮段规智国闻之谏曰主不备难必至矣智伯曰难将由我我不为难谁敢兴之对曰不然夏书有之曰一人三失怨岂在明不见是图夫君子能勤小物故无大患今主一宴而耻人之君相又不备曰不敢兴难无乃不可乎蜹蚁蜂虿皆能害人况君相乎弗听智伯请地於韩康子康子欲弗与段规曰智伯好利而愎不与将伐我不如与之彼狃於得地必请於他人他人不与必向之以兵然则我得免於患而待事之变矣康子曰善乃与之智伯悦又求地於魏桓子桓子欲弗与任章问焉桓子曰无故任章曰无故索地诸大夫必惧吾与之地智伯必骄彼骄而轻敌此惧而相亲以相亲之兵待轻敌之人智氏之命必不长矣不如与之以骄智伯然後可以择交而图之柰何独以吾为智氏质乎桓子曰善亦与之智伯又求蔡臯狼之地於赵襄子襄子弗与智伯怒帅韩魏之甲以攻之襄子将出曰吾何走乎从者曰长子近且城完厚襄子曰民罢力以完之又毙死以守之其谁与我从者曰邯郸之仓廪实襄子曰浚民之膏泽以实之又因而杀之其谁与我其晋阳乎先主之所属也尹铎之所寛也民必和矣乃走晋阳三家围而灌之城不浸者三版沈竈产鼃民无叛意智伯行水魏桓子御韩康子骖乘智伯曰吾乃今知水可以亡人国也桓子肘康子康子履桓子之跗以汾水可以灌安邑绦水可以灌平阳也絺疵谓智伯韩魏必反矣智伯曰子何以知之对曰以人事知之夫从韩魏而攻赵赵亡难必及韩魏矣今约胜赵而三分其地城降有日而二子无喜志有忧色是非反而何明日智伯以其言告二子二子曰此谗人欲为赵氏游说使主疑二家而懈於攻赵也不然二家岂不利朝夕分赵氏之田而欲为此危难不可成之事乎二子出絺疵入曰主何以臣之言告二子也智伯曰子何以知之对曰臣见其视臣端而趋疾知臣得其情故也智伯不悛赵襄子使赵孟谈潜出见二子曰臣闻唇亡则齿寒赵亡则韩魏为之次矣二子乃隂与约为之期日而遣之襄子夜使人杀守堤之吏而决水灌智伯军智伯军乱韩魏翼而撃之襄子将卒犯其前大败其衆遂杀智伯灭智氏而分其地

惠文王时秦伐韩军於阏与王召廉颇而问曰可救不对曰道远险狭难救又召乐乘而问焉乐乘对如廉颇言又召问赵奢奢对曰其道远险狭譬之犹两鼠鬭於穴中将勇者胜王乃令赵奢将救之

孝成王时秦王齕攻上党拔之上党民走赵赵廉颇军长平以按据之齕还攻赵赵军数败楼昌请发重使为媾虞卿曰今制媾者在秦秦必欲破王之军矣虽往请将不听不如以重宝附楚魏则秦疑天下之合从媾乃可成也王不听使郑朱媾於秦虞卿曰天下之贺战胜者皆在秦矣郑朱贵人也秦必显重之以示天下天下见王之媾於秦必不救王秦知天下之不救王则媾不可成矣既而果然

时秦攻赵拔武安皮牢司马梗北定太原尽有上党地韩赵又割地以和赵孝成王之均割地也虞卿言曰秦之攻王也倦而归乎其力尚能进爱王而弗攻乎王曰秦不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦攻王王无救矣楼缓曰卿得其一不得其二秦赵构难而天下说今不割地求和以疑天下慰秦之心则天下将因秦之怒乘赵之弊而瓜分之矣虞卿曰危哉楼子之计是愈疑天下而何慰秦之心哉且臣言勿与者非固勿与而已秦索六城於王而王以六城赂齐则是王失之於齐取偿於秦也以此发声臣见秦之重赂至赵而反媾於王矣赵王曰善

魏文侯问李克曰吴之所以亡者何也李克对曰数战数胜文侯曰数战数胜国之福也其所以亡何也李克曰数战则民疲数胜则主骄以骄主治疲民此其所以亡也是故好战穷兵未有不亡者也

楚武王侵随使薳章求成焉军於瑕以待之随人使少师董成鬬伯比言於楚子曰吾不得志於汉东也我则使然我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也少师侈请羸师以张之熊率且比曰季梁在何益鬭伯比曰以为後图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大淫所谓道忠於民而信於神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而後致力於神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰洁粢丰盛谓其三时不害而民和年丰也奉酒醴以告曰嘉栗旨酒谓其上下皆有嘉德而无违心也所谓馨香无谗慝也故务其三时修其五教亲其九族以致其禋祀於是乎民和而神降之福故动则有成今民各有心而鬼神乏主君虽独丰其何福之有君姑修政而亲兄弟之国庶免於难随侯惧而修政楚不敢伐武王时屈瑕伐罗鬭伯比送之还谓其御曰莫敖必败举趾高心不固矣遂见楚子曰必济师楚子辞焉入告夫人邓曼邓曼曰大夫其非衆之谓其谓君抚小民以信训诸司以德而威莫敖以刑也莫敖狃於蒲骚之役将自用也必小罗君若不镇抚其不设备乎夫固谓君训衆而好镇抚之召诸司而劝之以令德见莫敖而告诸天之不假易也不然夫岂不知楚师之尽行也楚子使赖人追之不及莫敖使徇于师曰谏者有刑及鄢乱次以济遂无次且不设备及罗罗与卢戎两军之大败之

庄王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄谀多在君之庐者其君好乐而无礼其下危处以怨上上下离心兴师伐之其民必先反庄王从之果如其言矣

宋人围曹讨不服也子鱼言於宋襄公曰文王闻崇德乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君德无乃犹有所阙而以伐人若之何盍姑内省德乎无阙而後动宋襄公时楚人伐宋以救郑襄公将战大司马固谏曰天之弃商久矣君将兴之弗可赦也已弗听及楚人战于泓宋人既成列楚人未既济司马曰彼衆我寡及其未既济也请撃之公曰不可既济而未成列又以告公曰未可既陈而後撃之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼓之不亦可乎犹有惧焉且今之勍者皆吾敌也虽及胡耉获则取之何有於二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也

齐桓公五年伐鲁鲁将师败鲁庄公请献遂邑以平桓公许与鲁会柯而盟鲁将盟曹沫以匕首刼桓公於坛上曰反鲁之侵地桓公许之已而曹沬去匕首北面就臣位桓公後悔欲无与鲁地而杀曹沬管仲曰夫刼许之而倍信杀之愈一小快耳而弃信於诸侯失天下之援不可於是遂与曹沬三败所亡地於鲁诸侯闻之皆信齐而欲附焉

景公时将伐晋晏平仲曰君恃勇力以伐盟主若不济国之福也不德而有功忧必及君崔杼谏曰不可臣闻之小国间大国之败而毁焉必受其咎君其图之陈文子见崔武子曰将如君何武子曰吾言於君君弗听也以为盟主而利其难羣臣若急君於何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎

宣王欲伐魏淳于髠为齐王曰韩子卢者天下之疾犬也东郭?者海内之狡兎也韩子卢逐东郭?环山者三腾山者五兎极於前犬废於後犬兎俱罢各死其处田父见之无劳勌之苦而擅其功今齐魏久相持以顿其兵敝其衆臣恐强秦大楚承其後有田父之功齐王惧谢将休士

威王时魏使庞涓伐韩韩请救於齐威王召大臣而谋之成侯邹忌曰不如勿救田忌曰不救则韩且折而入於魏矣不如早救之孙膑曰夫韩魏之兵未弊而救之是吾代韩受魏之兵顾反听命於韩也且魏有破国之志韩见亡必东面而愬於齐吾因深结韩之亲而晚承魏之弊则可受重利而得尊名也王曰善乃隂许韩使而遣之

越王句践元年吴王阖庐闻允常死乃兴师伐越越王句践使死士挑战三行至吴陈呼而自刭吴师观之越因袭撃吴师吴师败於檇李射伤吴王阖庐阖庐且死告其子夫差曰必毋忘越三年句践闻吴王夫差日夜勒兵且以报越越欲先吴未发往伐之范蠡谏曰不可臣闻兵者凶器也战者逆德也争者事之末也隂谋逆德好用凶器试身於所末上帝禁之行者不利越王曰吾已决之矣遂兴师吴王闻之悉发精兵撃越败之夫椒【杜预曰夫椒在吴郡吴县太湖中椒山是也】

吴王阖闾使徐人执掩余使锺吾人执烛庸二公子奔楚楚子大封而定其徙子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至吾又强其雠以重怒之无乃不可乎吴周之胄裔也而弃在海滨不与姬通今而始大比于诸华光又甚文将自同於先王不知天将以为虐乎使剪丧吴国而封大异姓乎其抑□将卒以祚吴乎其终不远矣我盍姑亿吾鬼神而寜吾族姓以待其归将焉用自播扬焉王弗听吴子怒问於伍员曰初而言伐楚余知其可也而恐其使余往也又恶人之有余之功也今余将自有之矣代楚何如对曰楚执政衆而乖莫适任患若为三师以肄焉一师至彼必皆出彼出则归彼归则出楚必道敝亟肄以罢之多方以误之既罢而後以三军继之必大克之阖闾从之楚於是乎始病

吴以伍子胥孙武之谋西破强楚北威齐晋南伐越越王句践迎撃之败吴於姑苏伤阖庐指军却阖庐谓太子夫差曰尔忘勾践杀而父乎夫差对曰不敢是夕阖庐死夫差既立为王以伯嚭为太宰习战射三年伐越败之夫椒越王勾践乃以兵五千人栖於会稽山上使大夫种厚币遗吴太宰嚭以请和委国为臣妾吴王将许之伍子胥谏曰越王为人能辛苦今王不灭後必悔之吴王不听用太宰嚭计与越平其後五年吴王闻齐景公死而大臣争宠新君弱乃兴师北伐齐子胥谏曰不可勾践食不重味吊死问疾且能用人此人不死必为吴患今越腹心之疾齐犹疥癣耳而王不先越乃务伐齐不亦谬乎吴王不听伐齐大败齐师於艾陵遂与邹鲁之君会以归益踈子胥之言其後四年吴将复北伐齐越王勾践用子贡之谋乃率其衆以助吴而重宝以献遗太宰嚭太宰既数受越赂其爱信越殊甚日夜为言於吴王王信用嚭之计伍子胥谏曰夫越腹心之疾今信其游辞伪诈而贪齐譬犹石田无所用之盘庚曰古人有颠越不恭是商所以兴也愿王释齐而先越不然将悔之无及也已吴王不听使子胥於齐子胥谓其子曰吾谏王王不我用吾今见吴之灭矣女与吴俱亡无为也乃属其子於齐鲍氏而归报吴王太宰嚭既与子胥有隙因谗曰子胥为人刚暴少恩其怨望猜贼为祸也深恨前日王欲伐齐子胥以为不可王卒伐之而有大功子胥计谋不用乃反怨望今王又复伐齐子胥专愎强谏沮毁用事徼幸吴之败以自胜其计谋耳今王自行悉国中武力以伐齐而子胥谏不用因辍佯病不行王不可不备此起祸不难且臣使人微伺之其使齐也乃属其子於鲍氏夫人臣内不意外交诸侯自以先王谋臣今不用常怏怏愿王早图之吴王曰微子之言吾亦疑之乃使使赐子胥属镂之剑曰子以此死子胥曰嗟乎谗臣宰嚭为乱王顾反诛我我令若父覇又若立时诸子弟争立我以死争之於先王几不得立若既立欲分吴国与我我顾不敢当然若之何听谗臣杀长者乃告舍人曰必树吾墓上以梓令可以为器而抉吾眼着之吴东门以观越宼之灭吴也乃自刺杀吴王闻之大怒乃取子胥尸盛以鸱夷革浮之江中吴人怜之乃为立祠於江上因名曰胥山後十余年越袭吴吴王还与战不胜使大夫行成於越不许吴王将死曰吾以不用子胥之言至於此令死者无知则已死者有知吾何面目以见子胥也遂蒙絮覆面而自刎

吴王夫差败越于夫椒报擕李也遂入越越子以甲楯五千保于会稽使大夫种因吴太宰嚭以行成吴子将许之伍员曰不可臣闻之树德莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思於是妻之以二姚而邑诸纶有田一成有衆一旅能布其德而兆其谋以收夏衆抚其官职使女艾谍浇使季杼诱豷遂灭过戈复禹之绩祀夏配天不失旧物今吴不如过而越大於少康或将丰之不□难乎勾践能亲而务施施不失人亲不弃劳与我同壤而世为仇雠於是克而弗取将又存之违天而长寇雠後虽悔之不可食已姬之衰也日可俟也介在蛮夷而长寇雠以是求覇必不行矣弗听

夫差为邾故将伐鲁问於叔孙辄对曰鲁有名而无情伐之必得志焉退而告公山不狃公山不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎子张病之王问於子泄对曰鲁虽无与立必有与毙诸侯将救之未可以得志焉晋与齐楚辅之是四雠也夫鲁齐晋之唇唇亡齿寒君所知也不救何为吴伐我国人惧懿子谓景伯若之何对曰吴师来则与之战何患焉且召之而至又何求焉吴师战于夷获叔子与析朱鉏献于王王曰此同车必使能国未可望也吴人行成将盟景伯曰楚人围宋易子而食析骸而?犹无城下之盟我未及亏而有城下之盟是弃国也吴轻而远不能久将归矣请少待之弗从吴人盟而还

吴王欲伐荆告其左右曰敢有谏者死舍人有少孺子欲谏不敢则怀操弹於後园露沾其衣如是者三旦吴王曰子来何苦沾衣如此对曰园中有树其上有蝉蝉高居悲鸣饮露不知螳蜋在其後也螳蜋委身曲附取蝉而不知黄雀在其傍也黄雀延颈欲啄螳蜋而不知弹丸在其下也此三者皆务欲得其前利而不顾其後之有患也王曰善哉乃罢其兵

夫差将伐齐越子率其衆而朝焉王及列士皆有馈赂吴人皆喜唯伍子胥惧曰是豢吴也夫谏曰越在我心腹之疾也壤地同而有欲於我夫其柔服求济其欲也不如早从事焉得志於齐犹获石田也无所用之越不为沼吴其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听

秦惠王时巴蜀相攻俱告急於秦惠王欲伐蜀韩又来侵司马错请伐蜀张仪曰不如伐韩王曰请闻其说仪曰亲魏善楚下兵三川攻新城宜阳以临二周之郊?九鼎按图籍挟天子以令天下天下莫敢不听此王业也臣闻争名者於朝争利者於市今三川周室天下之朝市也而王不争焉顾争於戎翟去王业远矣错曰不然臣闻之欲富国者务广其地欲强兵者务富其民欲王者务博其德三资者备而王随之矣今王地小民贫故臣愿先从事於易夫蜀西僻之国而戎翟之长也有桀纣之乱以秦攻之譬如使豺狼逐羣羊得其地足以广国取其财足以富民缮兵不伤衆而彼已服焉拔一国而天下不以为暴利尽四海而天下不以为贪而又有禁暴止乱之名是我一举而名实附也今攻韩刼天子恶名也而攻天下之所不欲又未必利也不如伐蜀王从之

武王使甘茂约魏以伐韩宜阳茂至魏使人还谓王曰魏听臣矣然愿王勿伐王迎茂息壤而问其故对曰宜阳大县其实郡也今倍数险行千里攻之难鲁人有与曾参同姓名者杀人人告其母母织自若也及三人告之则其母投杼下机踰墙而走臣之贤不若曾参王之信臣不如其母疑臣者非特三人臣恐大王之投杼也魏文侯令乐羊攻中山三年拔之返而论功文侯示之谤书一箧乐羊再拜稽首曰此非臣之功君之力也今臣羇旅之臣也樗里子公孙奭挟韩而议之王必听之是王欺魏王而臣受公仲侈之怨也故臣愿王之勿伐也王曰寡人弗听也请予子盟乃盟于息壤

昭王时白起拔楚西陵或拔鄢郢夷陵烧先王之墓王徙东北保于陈城楚遂削弱为秦所轻於是白起又将兵来伐楚人有黄歇者游学博闻襄王以为辩故使於秦说昭王曰天下莫强於秦楚今闻大王欲伐楚此犹两虎相鬭而驽犬受其敝不如善楚臣请言其说曰物至而反冬夏是也致至而危累棊是也今大国之地半天下有二垂此从生民以来万乘之地未尝有也先帝文王武庄王王之身三世而不接地於齐以絶从亲之要今王使成桥守事於韩成桥以北入燕是王不用甲不伸威而出百里之地王可谓能矣王又举甲兵而攻魏杜大梁之门举河内拔燕酸枣虚桃人楚燕之兵云翔而不敢校王之功亦多矣王休甲息衆二年然後复之又取蒲衍首垣以临仁平兵小黄济阳婴城而魏氏服矣王又割濮磨之北属之燕断齐秦之要絶楚魏之脊天下五合六聚而不敢救也王之威□殚矣王若能持功守威省攻伐之心而肥仁义之诫使无复後患三王不足四五覇不足六也王若负人徒之衆恃甲兵之强一毁魏氏之威而欲以力臣天下之主臣恐有後患诗云靡不有初鲜克有终易曰狐濡其尾此言始之易终之难也何以知其然也智氏见伐赵之利而不知榆次之祸也吴见伐齐之便而不知干隧之败也此二国者非无大功也没利於前而易患於後也吴之信越也从而伐齐遂攻齐人於艾陵还为越王禽於三江之浦智氏信韩魏从而伐赵攻晋阳之城胜有日矣韩魏反之杀智伯瑶於凿台之上今王妬楚之不毁也而忘毁楚之强魏也臣为大王虑而不取诗云大武远宅不涉从此观之楚国援也邻国敌也诗云他人有心予忖度之跃跃毚兎遇犬获之今王中道而信韩魏之善王也此正吴信越也臣闻敌不可易时不可失臣恐韩魏之卑辞虑患而实欺大国也王既无重世之德於韩魏而有累世之怨焉夫韩魏父子兄弟接踵而死於秦者几世矣本国残社稷坏宗庙隳刳腹拆颐首身分离暴骨草泽头颅僵仆相望於境父子老弱系虏相随於路鬼神孤祥无所食百姓不聊生族类离散流亡为臣妾满海内矣韩魏之不亡秦社稷之忧也今王之攻楚不亦失乎且王攻楚之日则恶出兵王将藉路於仇雠之韩魏乎兵出之日而王忧其不反也是王以兵资於仇雠之韩魏必攻随阳右壤此皆广川大水山林谿谷不食之地王虽有之不为得地是王有毁楚之名无得地之实也且王攻楚之日四国必应悉起应王秦楚之兵构而不离魏氏将出兵而攻留方与銍胡陵砀萧相故宋必尽齐人南面泗北必举此皆平原四逹膏腴之地也而王使之独攻王破楚於以肥韩魏於中国而劲齐韩魏之强足以校於秦矣而齐南以泗为境东负海北倚河而无後患天下之国莫强於齐齐魏得地葆利而详事下吏一年之後为帝若未能於以禁王之为帝有余夫以王壤土之博人徒之衆兵革之强而注地於楚诎令韩魏归帝重於齐是王失计也臣为王虑莫若善楚秦楚合而为一以临韩韩必受首王襟以山东之险带以河曲之利韩必为关中之侯若是王以十万戍成郑梁氏寒心许鄢陵婴城上蔡召陵不往来也如此而魏亦关内侯矣王一善楚而关内二万乘之主注地於秦齐之右壤可拱手而取也是王之地一注任两海要絶天下也是燕赵无齐楚齐楚无燕赵也然後危动燕赵持齐楚此四国者不待痛而服矣

昭王攻赵苏子谓王曰臣闻明王之於其民也博论而技艺之是故官无之事而力不困於其言也多听而时用之是故事无败业而恶不章臣愿王察臣之所谒而効之於一时之用也臣闻怀重宝者不以夜行任大功者不以轻敌是以贤者任重而行恭智者功大而辞顺故民不恶其尊而世不妬其业臣闻之百倍之国者民不乐後也功业高世者人主不再行也力尽之民仁者不用也求得而反静圣王之制也功大而息民用兵之道也今用兵终身不休力尽不罢怒赵赵怒必於其己邑赵仅存哉然而四轮之国也今虽得邯郸非国之长利也意者地广而不耕民羸而不休又严之以刑罚则虽从而不止矣语曰战胜而国危者物不断也功大而权轻者地不入也故过任之事父不得於子无已之求君不得於臣故微之为着者强察乎息民之为用者覇明乎轻之为重者王秦王曰寡人案兵息民则天下必为从将以逆秦苏子曰臣有以知天下之不能为从以逆秦也臣以田单如耳为大过也岂独田单如耳为大过哉天下之主亦尽过矣夫虑收亡齐罢楚敝魏与不可知之赵欲以穷秦折韩臣以为至愚也夫齐威宣者世之贤王也德博而地广国富而民用将武而兵强宣王用之後破富韩威劲魏以南伐楚西攻秦秦为齐兵困於殽函之上十年攘地秦人远迹不服而齐为虚矣夫齐兵之所以破韩魏之所以仅存者何也是则伐楚攻秦而後受其殃也今富非有齐威宣之余也精兵非有富韩劲魏之库也而将非有田单司马之虑也收破齐罢楚敝魏不可知之赵欲以穷秦折韩臣以为至误臣以为从一不可成也客有难者今人有患於世夫刑名之家皆曰白马非马也已如白马实马乃使有白马之为也此臣之所患也昔者秦人下兵攻怀服其人三国从之赵奢鲍佞将楚有四人起而从之临怀而不救秦人去而不从不识三国之憎秦而爱怀耶亡其憎怀而爱秦耶夫攻而不救去而不从是以知三国之兵困而赵奢鲍佞之能也故裂地以败于齐田单将齐之良以兵横行於中十四年终身不敢设兵以攻秦折韩也而驰於封内不识从之一成恶存也於是秦王解兵不出于境诸侯休天下安二十九年不相攻昭王既息民缮兵复欲伐赵武安君曰不可王曰前年国虚民饥君不量百姓之力求益军粮以灭赵今寡人息民以养士蓄积粮实三军之俸有倍于前而曰不可其说何也武安君曰长平之事秦军大克赵军大破秦人欢喜赵人畏惧秦民之死者厚葬伤者厚养劳者相飨饮食餔馈以靡其财赵人之死者不得收伤者不得疗涕泣相哀戮力同忧耕田疾作以生其财今王发军虽倍其前臣料赵国守备亦以十倍矣赵自长平已来君臣忧惧早朝晏罢卑辞重币四面出嫁结亲燕魏连好齐楚积虑并心备秦为务其国内实其交外成当今之时赵未可伐也王曰寡人既以兴师矣乃使五校大夫王陵将而伐赵陵战失利亡五校王欲使武安君武安君称疾不行王乃使应侯往见武安君责之曰楚地方五千里持戟百万君前率数万之衆入楚拔鄢郢焚其庙东至竟陵楚人震恐东徙而不敢西向韩魏相率兴兵甚衆君所将之卒不能半之而与战之於伊阙大破二国之军流血漂卤斩首二十四万韩魏以故称东藩此君之功天下莫不闻今赵卒之死於长平者已十七八其国虚弱是以寡人大发军人数倍於赵国之衆愿使君将必欲灭之矣君常以寡撃衆取胜如神况以强撃弱以衆撃寡乎武安君曰是时楚王恃其国大不恤其政而羣臣相妬以功谀謟用事良臣斥踈百姓心离城池不修既无良臣又无守备故起所以得引兵深入多倍城邑发梁焚舟以专民志掠於郊野以足军食当此之时秦中士卒以军中为家将帅为父母不约而亲不谋而信一心同力死不旋踵楚人自战其地咸顾其家各有散心莫有鬬志是以能有功也伊阙之战韩孤顾魏不欲先用其衆魏恃韩之锐欲推以为锋二军争便之力不同是以臣得设疑兵以待韩阵专军并锐触魏之不意魏军既败韩军自溃乘胜逐北以是之故能立功皆计利形势自然之理何神之有哉今秦破赵军於长平不遂以时乘其振惧而灭之畏而释之使得耕稼以益蓄积养孤长幼以益其衆缮治兵甲以益其强增城浚池以益其固主折节以下其臣臣推体以下死士至於平原之属皆令妻妾补缝於行伍之间臣人一心上下同力犹勾践困於会稽之时也以今伐之赵必固守挑其军战必不肯出围其国都必不可克攻其列城必未可拔掠其郊野必无所得兵出无功诸侯生心外救必至臣见其害未覩其利又病未能行应侯惭而退以言於王王曰微白起吾不能灭赵乎复益发军更使王齕代王陵伐赵围邯郸八九月死伤者衆而弗下赵王出轻锐以宼其後秦数不利武安君曰不听臣计今果如何王闻之怒因见武安君强起之曰君虽病强为寡人卧而将之有功寡人之愿将加重於君如君不行寡人恨君武安君顿首曰臣知行虽无功得免於罪虽不行无罪不免於诛然惟愿大王览臣愚计释赵养民以诸侯之变抚其恐惧伐其憍慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心於赵以致臣罪此亦所谓胜一臣而为天下屈者也夫胜一臣之严焉孰若胜天下之威大邪臣闻明主爱其国忠臣爱其名破国不可复完死卒不可复生臣寜伏受重诛而死不忍为辱军之将愿大王察之王不答而去

范睢言於昭王曰大王之国北有高泉谷口南带泾渭右陇蜀左关阪战车千乘奋撃百万以秦卒之勇车骑之多以当诸侯譬若驰韩卢而逐狡兎也覇王之业可致今反闭而不敢窥兵於山东者是大王之计有所失也王曰愿闻失计睢曰大王越韩魏而攻强齐非计也少出师则不足以伤齐多之则害於秦臣意王之计欲少出师而悉韩魏之兵则不义矣今见与国之不可亲越人之国而攻可谓疏於计矣昔者齐人伐楚战胜破军杀将再辟千里肤寸之地无得者岂齐不欲地哉形弗能有也诸侯见齐之罢露君臣之不亲举兵而伐之王辱军破为天下笑所以然者以其伐楚而肥韩魏也此所谓藉贼兵而齎盗食者也王不如远交而近攻得寸则王之寸得尺亦王之尺也今舍此而远攻不亦缪乎且昔者中山之地方五百里赵独擅之功成名立利附则天下莫能害今韩魏中国之处而天下之枢也王若欲覇必亲中国而以为天下枢以威楚赵赵强则楚附楚强则赵附楚赵附则齐必惧惧必卑辞重币以事秦齐附而韩魏可虚也

齐孟尝君怨秦与韩魏攻之入函谷关秦昭王谓丞相楼缓公子他曰三国之兵深矣寡人欲割河东而媾对曰媾亦悔不媾亦悔王曰何也对曰王割河东而媾三国虽去王必曰惜矣三国且去吾特以三城从之此媾之悔也不媾三国入函谷咸阳必危王又曰惜矣吾爱三城而不媾此不媾之悔也王曰钧吾悔也寜亡三城而悔无危咸阳而悔也乃使公子他以三城媾於三国秦武安君病使王陵伐赵攻邯郸少利武安君病愈昭王欲使代之武安君曰邯郸实未易攻也且诸侯之救日至秦虽胜於长平然士卒死者过半国内空远絶河山而争人国都赵应其内诸侯攻其外破秦军必矣王又使应侯请之终辞不行

秦二世时陈胜起山东使者以闻二世召博士诸儒生问曰楚戍卒攻蕲入陈於公如何博士诸生三十余人前曰人臣无将将即反罪死无赦愿陛下急发兵撃之二世怒

汉高帝初欲以兵二万人撃秦嶢下军张良说曰秦兵尚强未可轻臣闻其将屠者子贾竖易动以利愿沛公且留壁使人先行为五万人具食益为张旗帜诸山上为疑兵令郦食其持重宝?秦将秦将果畔欲连和俱西袭咸阳沛公欲听之良曰此独其将欲叛耳恐士卒不从不从必危不如因其解撃之沛公乃引兵撃秦军大破之遂北至蓝田再战秦兵竟败

二年汉王至洛阳新城三老董公遮说王曰臣闻顺德者昌逆德者亡兵出无名事故不成故曰名其为贼敌乃可服项羽为无道放杀其主天下之贼也夫仁不以勇义不以力大王宜帅三军之衆为之素服以告之诸侯为此东伐四海之内莫不仰德此三王之举也汉王曰善非夫子无所闻

三年汉王出荥阳至成臯自成臯入关收兵欲复东辕生说汉王曰汉与楚相距荥阳数岁汉常困愿君王出武关项王必引兵南走王深壁令荥阳成臯间且得休息使韩信等得辑河北赵地连燕齐君王乃复走荥阳如此则楚所备者多力分汉得休息复与之战破之必矣汉王从其计

六年人有告楚王韩信反者帝以问诸将皆曰亟发兵坑竖子耳帝默然又问陈平平曰人言信反信知之乎上曰不知平曰陛下兵精孰与楚上曰不能过平曰诸将用兵有能过信者乎上曰莫及也平曰如此而举兵攻之是趣之战也窃为陛下危之上曰为之奈何平曰古者天子有廵狩会诸侯陛下第出伪游云梦会诸侯於陈陈楚之西界信闻天子以会出游其势必无事而郊迎谒谒而因擒之此特一力士之事耳帝以为然七年韩王信反帝自往撃之至晋阳闻信与匈奴欲共撃汉上大怒使人使匈奴匈奴匿其壮士肥牛马但见老弱及羸畜使者十辈来皆言匈奴可撃上使刘敬复往使匈奴还报曰两国相撃此宜夸矜见所长今臣往徒见羸瘠老弱此必欲见短伏奇兵以争利愚以为匈奴不可撃也是时汉兵已踰句注二十余万兵已业行上怒骂刘敬曰齐虏以口舌得官今廼妄言沮吾军械繋敬广武遂往至平城匈奴果出奇兵围高帝白登七日然後得解高帝至广武赦敬曰吾不用公言已困平城吾皆已斩前使十辈言可撃者矣廼封敬二千户为关内侯号为建信侯

十一年淮南王黥布反召诸将问之汝隂侯滕公言之上曰臣客故楚令尹薛公其人有筹策可问上乃见问薛公对曰布反不足怪也使布出於上计山东非汉之有也出於中计胜负之数未可知也出於下计陛下安枕而卧矣上曰何谓上计薛公对曰东取吴西取楚并齐取鲁传檄燕赵固守其所山东非汉之有也何谓中计东取吴西取楚并韩取魏?敖仓之粟塞成臯之险胜败之数未可知也何谓下计东取吴西取下蔡归重於越身归长沙陛下安枕而卧汉无事矣上曰是计将安出薛公曰出下计上曰胡为废上计而出下计薛公曰布故骊山之徒也致万乘之主此皆为身不顾後为百姓万世虑者也故曰出下计

文帝时匈奴强数寇边上发兵以御之太子家令晁错上言兵事曰臣闻汉兴以来北敌数入边地小入则小利大入则大利高后时再入陇西攻城屠邑敺略畜产其後复入陇西杀吏卒大宼盗窃闻战胜之威民气百倍败兵之卒没世不复自高后以来陇西三困於匈奴矣民气破伤无有胜意今兹陇西之吏赖社稷之神灵奉陛下之明诏和辑士卒底厉其节起破伤之民以当乘胜之匈奴用少撃衆杀一王败其衆而法曰大有利非陇西之民有勇怯廼将吏之制巧拙异也故兵法曰有必胜之将无必胜之民由此观之安边境立功名在於良将不可不择也臣又闻用兵临战合刃之急者三一曰得地形二曰卒服习三曰器用利兵法曰丈五之沟渐车之水山林积石径川丘阜草木所在此步兵之地也车骑二不当一上山丘陵曼衍相属平原广野此车骑之地步卒十不当一平陵相远川谷居间仰高临下此弓弩之地也短兵百不当一两阵相近平地浅草可前可後此长戟之地也剑楯三不当一萑苇竹萧草木蒙茏支叶茂接此矛鋋之地也长戟二不当一士不选练卒不服习起居不精动静不集趋利弗及避难不毕前撃後解与金鼓之音相失此不习勒卒之过也百不当十兵不完利与空手同甲不坚密与袒裼同弩不可以及远与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形强弱异势险易异备夫卑身以事强小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之衆易挠乱也劲弩长戟射疏及远【疏亦濶远也】则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬭剑戟相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之衆以诛数万之匈奴衆寡之计以一撃十之术也虽然兵凶器战危事也以大为小以强为弱在俛仰之间耳夫以人之死争胜跌而不振则悔之亡及也帝王之道出於万全今降胡义渠蛮夷之属来归?者其衆数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以衆此万全之术也传曰狂夫之言而明主择焉臣错愚陋昧死上狂言唯陛下财择

武帝建元三年闽越发兵围东瓯东瓯食尽困且降乃使人告急上问太尉田蚡对曰越人相攻撃固其常又数反覆不足以烦中国往救也自秦时弃弗属於是中大夫庄助诘蚡曰特患力弗能救德弗能覆诚能何故弃之且秦举咸阳而弃之何乃越也今小国以穷困来告急天子天子弗振当安所告愬又何以子万国乎上曰太尉未足与计吾初即位不欲出虎符发兵郡国乃遣庄助以节发兵会稽太守欲距不为发兵助乃斩一司马谕意指遂发兵浮海救东瓯未至闽越引兵而去东瓯请举国徙中国乃悉举衆来处江淮之间

六年闽越兴兵撃南越南越守天子约不敢擅发兵而上书以闻上多其义大为发兵遣两将军将兵诛闽越淮南王安上书谏曰陛下临天下布德施恩缓刑罚薄赋敛哀鳏寡恤孤独养耆老振匮乏盛德上隆和泽下洽近者亲附远者怀德天下摄然人安其生自以没身不见兵革今闻有司将以诛越臣安窃为陛下重之越方外之地?髪文身之民也不可以冠带法度理也自三代之盛胡越不与受正朔非强弗能服威弗能制也以为不居之地不牧之民不足以烦中国也故古者封内甸服封外侯服侯卫宾服蛮夷要服戎狄荒服远近势异也自汉初定已来七十二年吴越人相攻撃者不可胜数然天子未尝举兵而入其地也臣闻越非有城郭邑里也处谿谷之间篁竹之中习於水鬭便於用舟地深昧而多水险中国之人不知其势阻而入其地虽百不当其一得其地不可郡县也攻之不可暴取也以地图察其山川要塞相去不过寸数而间独数百千里阻险林丛弗能尽着视之若易行之甚难天下赖宗庙之灵方内大寜戴白之老不见兵革民得夫妇相守父子相保陛下之德也越人名为藩臣贡酎之奉不输大内一卒之用不给上事自相攻撃而陛下发兵救之是反以中国而劳蛮夷也且越人愚戆轻薄负约反覆其不用天子之法度非一日之积也一不奉诏举兵诛之臣恐後兵革无时得息也间者数年岁比不登民待卖爵赘子以接衣食赖陛下德泽振救之得无转死沟壑四年不登五年复蝗民生未复今发兵行数千里资衣粮入越地舆轿而隃领拕舟而入水行数百千里夹以深林丛竹水道上下撃石林中多蝮蛇猛兽夏月暑时呕泄霍乱之病相随属也曾未施兵接刃死伤者必衆矣前时南海王反陛下先臣使将军间忌将兵撃之以其军降处之上淦後复反会天暑多雨楼船卒水居撃櫂未战而疾死者过半亲老涕泣孤子謕号破家散业迎尸千里之外裹骸骨而归悲哀之气数年不息长老至今以为记曾未入其地而祸已至此矣臣闻军旅之後必有凶年言民各以其愁苦之气薄隂阳之和感天地之精而灾气为之生也陛下德配天地明象日月恩至禽兽泽及草木一人有饥寒不终其天年而死者为之凄怆於心今方内无狗吠之警而使陛下甲卒死亡暴露中原沾渍山谷边境之民为之早闭晏开鼂不及夕臣安窃为陛下重之不习南方地形者多以越为人衆兵强能难边城淮南全国之时多为边吏臣窃闻之与中国异限以高山人迹所絶车道不通天地所以隔外内也其入中国必下领水领之山峭峻漂石破舟不可以大船载食粮下也越人欲为变必先田余干界中积食廼入伐材治船边城守候诚谨越人有入伐材者辄收捕焚其积聚虽百越奈边城何且越人緜力薄材不能陆战又无车骑弓弩之用然而不可入者以保地险而中国之人不能其水土也臣闻越甲卒不下数千万所以入之五倍乃足挽车奉饟者不在其中南方暑湿近夏瘅热暴露水居蝮蛇蠚生疾疠多作兵未血刃而病死者什二三虽举越国而虏之不足以偿所亡臣闻道路言闽越王弟甲弑而杀之甲以诛死其民未有所属陛下若欲来内处之中国使重臣临存施德垂赏以招致之此必携幼扶老以归圣德若陛下无所用之则继其絶世存其亡国建其王侯以为畜越此必委质为藩臣世共贡赋陛下以方寸之印丈二之组镇抚方外不劳一卒不顿一戟而威德并行今以兵入其地此必震恐以有司为欲屠灭之也必雉兎逃入山林险阻背而去之则复相羣聚留而守之则历岁经年士卒罢倦食粮乏絶男子不得耕稼树种妇人不得纺绩织絍丁壮从军老弱转饷居者无食行者无粮民苦兵事亡逃者必衆随而诛之不可胜尽盗贼必起臣闻长老言秦之时尝使尉屠睢撃越又使监禄凿渠通道越人逃入深山林丛不可得攻留军屯守空地旷日持久士卒劳倦越乃出撃之秦兵大破乃发适戍以备之当此之时外内骚动百姓靡敝行者不还往者莫反皆不聊生亡逃相从羣为盗贼於是山东之难始兴此老子所谓师之所处荆棘生之者也兵者凶事一方有急四面皆从臣恐变故之生奸邪之作由此始也周易曰高宗伐鬼方三年而克之鬼方小蛮夷高宗殷之盛天子也以盛天子伐小蛮夷三年而後克言用兵不可不重也臣闻天子之兵有征无战言莫敢校也如使越人蒙死徼幸以逆执事之顔行厮舆之卒有一不备而归者虽得越王之首臣犹窃为大汉羞之陛下以四海为境九州为家八薮为囿江汉为池生民之属皆为臣妾人徒之衆足以奉千官之共租税之收足以给乘舆之御玩心神明秉执圣道负黼扆冯玉几南面而听断号令天下四海之内莫不向应陛下垂德惠以覆露之使元元之民安生乐业则泽被万世传之子孙施之无穷天下之安犹泰山而四维之也疏远之地何足以为一日之间而烦汗马之劳乎诗云王犹允塞徐方既来言王道甚大而远方怀之也臣闻之农夫劳而君子养焉愚者言而智者择焉臣安幸得为陛下守藩以身为鄣蔽人臣之任也边境有警爱身之死而不毕其愚非忠臣也臣安窃恐将吏之以十万之师为一使之任也

武帝时田蚡为丞相韩安国为御史大夫匈奴来请和亲上下其议大行王恢燕人数为边吏习边事议曰汉与匈奴和亲率不过数岁即背约不如勿许举兵撃之安国曰千里而战即兵不获利今匈奴负险阻地怀狡诈心迁徙靡常难得而制得其地不足为广有其衆不足为强自上古弗属汉数千里争利则人马罢虏以全制其敝势必危殆臣故以为不如和亲羣臣议多附安国於是上许和亲明年雁门马邑豪聂壹因大行王恢言匈奴初和亲亲信边可诱以利致之伏兵袭撃必破之道也上乃召问公卿曰朕饰子女以配单于币帛文锦赂之甚厚单于待命加嫚侵盗无已边境数惊朕甚闵之今欲举兵攻之何如大行恢对曰陛下虽未言臣固愿效之臣闻全代之时北有强邻之敌内连中国之兵然尚得养老长幼种树以时仓廪常实匈奴不轻侵也今以陛下之威海内为一天下同任又遣子弟乘边守塞转粟挽输以为之备然匈奴侵盗不已者无他以不恐之故耳臣窃以为撃之便御史大夫安国曰不然臣闻高皇帝尝围於平城匈奴至者投鞌高如城者数所平城之饥七日不食天下歌之及解围反位而无忿怒之心夫圣人以天下为度者也不以己私怒伤天下之功故乃遣刘敬奉金千斤以结和亲至今为五世利孝文皇帝又尝壹拥天下之精兵聚之广武常谿然终无尺寸之功而天下黔首无不忧者孝文寤於兵之不可宿故复合和亲之约此二圣之迹足以为效矣臣窃以为勿撃便恢曰不然臣闻五帝不相袭礼三王不相复乐非故相反也各因世宜也且高帝身被坚执锐蒙雾露沐霜雪行几十年所以不报平城之怨者非力不能所以休天下之心也今边境数惊士卒伤死中国槥车相望此仁人之所隐也臣故曰撃之便安国曰不然臣闻利不十者不易业功不百者不变常是以古之人君谋事必就祖发政占古语重作事也且自三代之盛四裔不与正朔服色非威不能制强弗能服也以为远方絶地不牧之民不足烦中国也且匈奴轻疾悍亟之兵也至如猋风去如收电畜牧为业弧弓射猎逐兽随草居处无常难得而制今使边郡久废耕织以支胡之常事其势不相权也臣故曰勿撃便恢曰不然臣闻凤鸟乘於风圣人因於时昔秦缪公都雍地方三百里知时宜之变攻取西戎辟地千里并国十四陇西北地是也及後蒙恬为秦侵敌辟数千里以河为境累石为城树榆为塞匈奴不敢饮马於河置?然後敢牧马夫匈奴独可以威服不可以仁畜也今以中国之盛万倍之资遣百分之一以攻匈奴譬犹以强弩射且溃之痈也必不留行矣若是则北发月氐可得而臣也臣故曰撃之便安国曰不然臣闻用兵者以饱待饥正治以待其乱定舍以待其劳故接兵覆衆伐国堕城常坐而役敌国此圣人之兵也且臣闻之冲风之衰不能起毛羽强弩之末力不能入鲁缟夫盛之有衰犹朝之必暮也今将卷甲轻举深入长敺难以为功从行则廹胁衡行则中絶疾则粮乏徐则後利不至千里人马乏食兵法曰遗人获也意者有他缪巧可以禽之则臣不知也不然则未见深入之利也臣故曰勿撃便恢曰不然夫草木遭霜者不可以风过清水明镜不可以形逃通方之士不可以文乱今臣言撃之者固非发而深入也将顺因单于之欲诱而致之边吾选?骑壮士隂伏而处以为之备审遮险阻以为其戒吾势已定或营其左或营其右或当其前或絶其後单于可禽百全必取上曰善乃从恢议

宣帝元康中匈奴遣兵撃汉屯田车师者不能下上与後将军赵充国等议欲因匈奴衰弱出兵撃其右地使不敢复扰西域魏相上书谏曰臣闻之救乱诛暴谓之义兵兵义者王敌加於已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之衆欲见威於敌者谓之骄兵兵骄者灭此五者非但人事乃天道也间者匈奴尝有善意所得汉民辄奉归之未有犯於边境虽争屯田车师不足致意中今闻诸将军欲兴兵入其地臣愚不知此兵何名者也今边郡困乏父子共犬羊之裘食草菜之实常恐不能自存难以动兵军旅之後必有凶年言民以其愁苦之气伤隂阳之和也出兵虽胜犹有後忧恐灾害之变因此以生今郡国守相多不实选风俗尤薄水旱不时案今年计子弟杀父兄妻杀夫者凡二百二十二人臣愚以谓此非小变也今左右不忧此【左右谓近臣在天子左右者】乃欲发兵报纎介之忿於远夷殆孔子所谓吾恐季孙之忧不在颛臾而在萧墙之内也愿陛下与平昌侯乐昌侯平恩侯及有识者详议乃可上从相言而止

五凤中匈奴大乱议者多曰匈奴为害日久可因其坏乱举兵灭之诏遣中朝大司马车骑将军韩增诸吏富平侯张延夀光禄勲杨恽太仆戴长乐问萧望之计策望之对曰春秋晋士匄帅师侵齐闻齐侯卒引师而还君子大其不伐丧以为恩足以服孝子谊足以动诸侯前单于慕化乡善称弟遣使请求和亲海内欣然四远莫不闻未终奉约不幸为贼臣所杀今而伐之是乘乱而幸灾也彼必奔走远遁不以义动兵恐劳而无功宜遣使者吊问辅其微弱救其灾患四远闻之咸贵中国之仁义如遂蒙恩得复其位必称臣服从此德之盛也上从其议

历代名臣奏议卷二百二十六








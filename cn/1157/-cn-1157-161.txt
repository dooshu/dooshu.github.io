●卷一百六十一　兵考十三

○军器

《周官》：鼓人掌教六鼓四金之音声，以节声乐，以和军旅，以正田役，以鼖鼓鼓军事（大鼓谓之鼖，长八尺）。凡军旅，夜鼓｛鼓蚤｝。（｛鼓蚤｝，夜戒守鼓也。《司马法》："曰昏鼓四通为大｛鼓蚤｝，夜半一通为晨戒，旦鸣五通为发昫"。昫，伏其反）。军动则鼓其众（动旦行）。

司常掌九旗之物名，各有属，以待国事。日月为常，交龙为旂，通帛为旃，杂帛为物，熊皮为旗，鸟隼为旟，龟蛇为旐，全羽为旞，析羽为旌（物名者，所画异物则异名也。属，谓徽识也，《大传》谓之徽号，今城门仆射所被及亭长著绛衣，皆其旧象。通帛为大赤，後周正色，无饰。杂帛者，以帛素饰，其侧白，殷之正色，全羽、析羽，皆五采，系之於旞旌之上，所谓注旄於干首也。凡九旌之帛，皆用绛）。及国之大阅，赞司马颁旗物，王建太常，诸侯建旂孤卿建旃，大夫士建物，师都建旗，州里建旟，县鄙建旐，道车载旞，斿车载旌（仲冬教大阅，司马主其礼。自王以下治民者，旗画成物之象。王画日月，象天明也。诸侯画交龙，一象其升朝，一象其下复也。孤卿不画，言奉王之政教而已。大夫士杂帛，言以先王正道佐职也。师都，六卿六遂大夫也。谓之师都，都，民所聚也。画熊虎者，乡遂出军赋，象其守猛莫敢犯也。州里、县鄙、乡遂之官，互约言之。鸟集象其勇捷也，龟蛇象其扑难辟害也。道车，象路也，王以朝夕燕出入。斿车，木路也，王以田以鄙。全羽、析羽，五色象其文德也。大阅，王乘戎路，建太常焉。玉路、金路不出）。皆画其象焉。官府各象其事，州里各象其名，家各象其号（事、名、号者，徽识所以题别众臣、树之於位，朝各就焉。《觐礼》曰："公、侯、伯、子、男，皆就其旂而立，此其类也。或谓之事，或谓之名，或谓之号，异外、内也。三者，旌旗之细也。"《士丧礼》曰："为铭各以其物。亡则以缁长半幅赭末，长终幅，广三寸，书名於末，此盖其制也。徽识之书，则云某某之事，某某之名，某某之号，今大阅礼，象而为之。兵凶事，若有死事者，亦当以相识也。"杜子春云："画当为书，"元谓画，画雲气也。异於在国军事之饰。疏云：上云旌旗之大者，此言旌旗之细者，官府在朝，是内，州里家在外，故云异外、内也。某某之事，如《天官》大宰之下，某甲之事；某某名，如某乡之下，某甲之名某某号，如某家之下某甲之号也，在朝及在军缀之於身，亦如此。今大阅礼象而为之，此在军之旌缀其身，大小象铭旌及在朝者为之也）。

司兵掌五兵、五盾，各辨其物与其等，以待军事（五盾，干橹之属。其名未尽闻也。等，谓功治上下。郑司农云："五兵者，戈、殳、戟、酋矛、夷矛。"疏曰："《祭统》：朱干、玉戚，以舞《大武》。"《秦诗》："蒙伐有苑"注云："伐，中干。"《左氏传》："建大车之轮以为橹。"而当一队，则有朱干、中干及橹，闻其三者，二者未闻。善为上等，治谓粗恶者为下等）。及授兵，从司马之法以颁之。及其受兵输，亦如之。及其用兵，亦如之（从司马之法令，师、旅、卒、两，人数所用多少也。兵输，谓师还，有司还兵也。用兵，谓出给卫守）。军事，建车之五兵，会同亦如之（车之五兵，郑司农所云是也。步卒之五兵，则无夷矛，而有弓矢）。

司戈盾掌戈盾之物而颁之（分与授用）。祭祀，授旅贲殳，故士戈盾，授舞者兵亦如之（亦颁之也。故士，王族故士也，与旅贲当事则卫王也。殳如杖，长寻有四尺）。军旅会同，授贰车戈盾，建乘车之戈盾，授旅贲及虎士戈盾（乘车，王所乘车也。军旅则革路，会同则金路），及舍，设藩盾，行则敛之（舍，止也。藩盾，盾可以藩卫者，如今扶苏欤）。

司弓矢掌六弓四弩八矢之法，辨其名物，而掌其守藏与其出入（法曲直长短之数）。中春献弓弩，中秋献矢箙（弓弩成於和，矢箙成於坚。箙，盛矢器也，以兽皮为之）。及其颁之，王弓、弧弓，以授射甲革椹质者；夹弓、庾弓以授射犴侯鸟兽者；唐弓、大弓以授学射者、使者、劳者（王、弧、夹、庾、唐、大六者，弓异体之名。往体寡、来体多曰王、弧；往体多、来体寡曰夹、庾；往来体若一曰唐、大。甲革，革甲也。《春秋传》曰："蹲甲而射之。"质，正也，树椹以为射正。射甲与椹，试弓习武也。犴侯五十步，及射鸟兽，皆近射也。近射用弱弓，则射大侯用王、弧，射参侯用唐、大矣。学射者弓用中，後习强弱则易也。使者、劳者弓，亦用中，远近可也。劳者勤劳王事，若晋文侯、文公受弓矢之赐者。椹，张林反。庾，或作庚），其矢箙皆从其弓（从弓数也。每弓一箙百矢）。凡弩，夹、庾利攻守，唐、大利车战、野战（攻城垒者与其自守者相迫近，弱弩发疾也，车战野战进退非强则不及。弩无王、弧，恒服弦，往体少者使矢不疾。疏曰："服弦：若弓用则服弦，不用则弛弦，惟弩则用与不用，一张之後竟不弛，故云常服弦也。若然常服弦，用弱者以其强，弓久不弛则就弦，弱则随体不就弦也，又王、弧往体少、使之常服弦，则使矢不疾，故不用也。"）。凡矢：枉矢、絜矢利火射，用诸守城车战，杀矢、鍭矢用诸近射田猎，矰矢、茀矢用诸弋射，恒矢、庳矢用诸散射（此八矢者，弓弩各有四焉。枉矢、杀矢、矰矢、恒矢、弓所用；絜矢、鍭矢、茀矢、庳矢，弩所用也。枉矢者，取名变星，飞行有光，今之飞矛是也，或谓之兵矢。絜矢象焉，二者皆可结火以射敌。守城、车战，前微重，後微轻，行疾也。杀矢，言中则死，鍭矢象焉，鍭之言侯也。二者皆可以司侯。射敌之近者及禽兽，前尤重，中深而不可远也。结缴谓矢之矰。矰，高也。茀矢象焉。茀之言，刜也。二者皆可以弋飞鸟。刜，罗之也。前微重，後微轻，行不低也。《诗》云："弋凫与雁。"恒矢，安居之矢也，庳矢象焉。二者皆可以散射也，谓礼射及习射也，前後订其行平也。凡矢之制：枉矢之属，五分二在前，三在後。杀矢之属，参分一在前，二在後。矰矢之属，七分三在前，四在後。桓矢之属，轩輖中所谓志也。郑司农云："庳矢读为人罢短之罢。"元谓庳读如痹病之痹，庳之言伦比。疏曰："枉矢之属，以变星取名飞行有光也。絜矢同五分者，以物称笴镞在前重而後轻，故二在前，三在後。其发远，利火射，亦曰兵矢。田矢同杀矢之属，中而必毙。鍭矢同。三分一在前，二在後，前尤重而发迟，利射近，矰矢之属，以弋高七分，三分在前，而四分在後，前虽重，後微轻、故发必高，利弋射。恒矢之属，以常服茀，矢庳矢同，四分適均，其发必平，散射用之矣"）。天子之弓，合九而成规，诸侯之弓，合七而成规，大夫合五而成规，士合三而成规。句者谓之弊弓（体往来之衰也。往体寡，来体多则合多；往体多，来体寡则合少而圜。弊，犹恶也。句者恶，其直者善矣。疏曰："此皆据角弓及张不被弦而合之。从合九、合七、合五、合三，降杀以雨，故言衰也。多合者，往体寡、来体多。据王、弧：合少而圜者、往体多，来体寡。据夹、庾、唐、大，在此二者中间，故不言。句之至极无过合三。合三之外，虽别言句者，还指合三者言耳）。凡师役、会同，颁弓弩，各以其物从授兵甲之仪（物，弓弩、矢箙之属）。田弋，克笼箙矢。共矰矢（笼，竹箙也。矰矢不在箙者，为其相绕乱，将用乃共之），凡亡矢者，敕用则更（更，偿也。用而弃之则不责偿）。

缮人掌王之用弓、弩、矢、箙、矰、弋、抉、拾（郑司农云："抉者，所以纵弦也，拾者，所以引弦也。《诗》云：'抉拾既次。'"元谓抉挟矢时所以持弦饰也，著右手巨指。《士丧礼》曰：抉用正王棘，若释棘，则天子用象骨与〈韋鬲〉扞著在臂里，以韦为之。疏曰："弓矢选大善者入，缮人以共王用。《大射礼》：大射正授弓，小臣授矢，天子礼缮人授受之。"），掌诏王射（告王当射之节），赞王弓矢之事（授之，受之）。凡乘车，克其笼箙，载其弓弩（充笼箙以盛矢），既射则敛之（敛，藏之也），无会计（士败多少，不计，以王所用也）。

槁人掌受财於职金，以赍其工（赍工者，给市财用之直。赍音咨，後同）。弓六物，为三等；弩四物，亦如之（三等者，上、中、下。人各有所宜，《弓人职》曰："弓长六尺六寸谓之上制，上士服之；弓长六尺三寸谓之中制，中士服之；弓长六尺谓之下制，下士服之。"弩及矢箙长短之制未问）。矢八物，皆三等；箙亦如之。春献素，秋献成（矢箙，春作秋成），书其等以飨工（郑司农云："书工功拙高下之等以制其飨食也。"元谓飨酒肴劳之也。上工作上等，其飨厚；下工作下等，其飨薄。劳，力报反）。乘其事，试其弓弩，以下上其食而诛赏（郑司农云："乘，计也，计其事之成功也，故书试为考。"元谓考之而善，则上其食尤善，又赏之。否者反此。试音考，出注下。上，时掌反，注同也）。乃入功於司弓矢及缮人（功，成）。凡赍财与其出入皆在槁人，以待会而考之，亡者阙之（皆在槁人者，所赍工之财及弓弩、矢箙出入，其簿书槀人藏之。阙，犹除也。弓弩、矢箙弃亡者除之，计今见在者）。

《考工记》：车有六等之数。车轸四尺，谓之一等；戈柲六尺有六寸，既建而迆，崇於轸四尺，谓之二等；人长八尺，崇於戈四尺，谓之三等；殳长寻有四尺，崇於人四尺，谓之四等；车戟常崇於殳四尺，谓之五等；酋矛常有四尺，崇於戟四尺，谓之六等（此兵车之制。注，见《车战门》）。

冶氏为杀矢，刃长寸，围寸；铤十之，重三垸（杀矢与戈戟异齐而同其工，似补脱误在此也。杀矢，用诸田猎之矢也。铤，读如"麦秀铤"之铤。郑司农云："铤，箭足入槀中者也。"垸，量名，读为丸。铤，徒顶反。垸音丸。齐，才细反。槀，古老反）。戈广二寸，内倍之，胡三之，援四之（戈，今句孑戟也。或谓之鸡鸣，或谓之拥颈。内，谓胡以内接柲者也，长四寸。胡六寸，援八寸。郑司农云："援，直仞物也。"胡，其子：句，古侯反。下，句兵同。柲音秘）。已倨则不入，已句则不决，长内则折前，短内则不疾（戈，句兵也，主於胡也。已倨，为胡微直而邪多也，以啄人则不入；已句，为胡曲多也，以啄人则创不决。胡之曲直，锋木必横，而取圜於磬折。前，谓援也。内长则援短，援短则曲於磬折。曲於磬折，则引之与胡并钩。内短则援长，援长则倨於磬折。倨於磬折，则引之不疾。邪，自嗟反。啄，丁角反。横，刘华孟反，又如字。折之设反）。是故倨句外博（博，广也。倨之外，胡之里也。句之外，胡之表也。广其本以除四病而便用也，俗谓之曼胡、似此。便，婢面反。曼，莫干反），重三锊（郑司农云："锊，量名也，读为刷。"元谓许叔重《说文解字》云，锊，锾也，今东莱称或以大半两为钧。十钧为环，环重六两大半两，锾、锊似同矣，则三锊为一斤四两。濩，色劣反，又音劣，或音环。锾，户关反，又於眷反。称，尺证反），戟广寸有半寸，内三之，胡四之，援五之，倨句中矩，与刺重三锊（戟，今三锋戟也。内长四寸半，胡长六寸，援长七寸半。三锊者，胡直中短，言正方也。郑司农云：刺，谓援也。元谓刺者，著柲直前，如蹲者也。戟胡，横贯之胡。中矩，则援之外句磬折。与，音余。疏云："戈，二刃刺兵也。"郑云："句兵者，言其句曲广二寸者，据胡宽狭；内倍之者，据胡下柄入处之长；胡三之据胡之长；援四之，据最上刺刃之长。"林云：'广者，戈之通身必径二寸也。内者，胡以下接柄者也，其长四寸。胡者，旁出之一锋也，其长六寸。援者，刃之向上者也，其长八寸。'凡戟而无刃。秦晋间谓之矛。汉时戈戟为一，故郑以戟解戈，以其胡之势曲似鸡鸣，故谓之鸡鸣，以其曲故谓之拥颈，此经论戈之所用主於胡，故言胡之四疾之事。已句，太直也，已倨，太曲也。皆论胡之势。已，皆为太。胡之下曰内。戈蹲处太长，则胡以上之援与胡句相病，如磬之折，则不可以刺也。前，即上也。胡之上亦曰前，故谓之折前言其前，磬折不可用也。内若太短，则胡以上之援必过长，过长则胡缩而援出多，下重上轻，则用之不快便。倨言胡之上，句言胡之下。倨与句皆有外广，上下近本处皆增之，使宽广自然合於磬折，而无上四疾矣。戟，铁身，广一寸半，内长四寸半，胡四之，则六十，援五之，则七寸半。"）。

桃氏为剑，腊广二寸有半寸（腊，谓两刃。腊，力阖反。《疏》："两面各有刃也。"），两从半之（郑司农云：谓两脊两面杀趋锷。疏云："剑面通广二寸半，其两从中分各一半也。从自脊中而分两边也。"）。以其腊广为之茎围，长倍之（郑司农云："茎，谓剑夹，人所握鐔以上也。"元谓茎在夹中者，茎长五寸）。中其茎，设其後（郑司农云："谓穿之也。元谓从中以却，稍大之也，後大则於把易制），参分其腊广，去一以为首，广而围之（首围，其径一寸，三分寸之二。疏云："茎，剑夹中人所把处，其围五寸，长一尺，以一尺茎之中分之，下一半稍大也。後者下一半也。首，剑把接刃处。其围得一寸，三分寸之二，首不圆，故曰广而围之。"）。身长五其茎长，重九锊，谓之上制，上士服之；身长四其茎长，重七锊，谓之中制，中士服之；身长三其茎长，五锊，谓之下制，下士服之（上制：长三尺，重三斤十二两；中制：长二尺五寸，重二斤十四两，三分两之二；下制：长二尺，重二斤一两，三分两之一，今匕首也。人各以其形貌大小带之。此士，谓国勇士之士，能用五兵者也。疏："身者去剑柄而言之也。茎长一尺，上制之剑长五尺，中制长四尺，下制长三尺，上、中、下士，以人材之短长言之，非命士也。随人之短长服，欲人与器相得也。"）。

函人为甲，犀甲七属，兕甲六属，合甲五属（属，读如灌注之注，谓上旅下旅札续之数也。革坚者札长。郑司农云："合甲，削革里肉，但取其表合以为甲。"属，之树反，及注同，合，如字，旧音閤，注同）。犀甲寿百年，兕甲寿二百年，合甲寿三百年（革坚者又支久）。凡为甲，必先为容（服者之形容也。郑司农云："容，谓象式"），然後制革（裁制札之广袤），权其上旅与其下旅，而重若一（郑司农云："上旅，谓要以上；下旅，谓要以。"下，要於遥反，下亦同）。以其长为之围（围，谓札要广厚）。凡甲，鍜不｛埶手｝则不坚，已敝则桡（郑司农云："鍜，鍜革也。挚，谓质也。鍜革大熟，则革敝无强，曲桡也。"元谓｛埶手｝之言，致也。锻，丁乱反。挚音至，大音太，刘：菟饿反。致，直置反，下同）。凡察革之道，视其钻空，欲其｛宛心｝也（郑司农云："｛宛心｝，小孔貌，｛宛心｝，读为'宛彼北林'之宛。"钻，作官反。空音孔，又如字，下同。｛宛心｝，於阮反，或云：司农云"郁"）；视其里欲其易也（无败薉也。易，以豉反，下同。薉音秽，本或作秽）视其朕，欲其直也（郑司农云："朕谓革制。"朕，直忍反）；櫜之欲其约也（郑司农云："谓卷置櫜中也。《春秋传》曰：'櫜甲而见见子南'櫜音羔。刘，古道反，卷，眷勉反，下文同）；举而视之，欲其丰也（丰，大）；衣之欲其无〈齒介〉也（郑司农云："〈齒介〉，谓如齿〈齒介〉。"衣，於既反。〈齒介〉，户界反）。视其钻空而｛宛心｝，则革坚也；视其里而易，则材更也；视其朕而直，则制善也；櫜之而约，则周也；举之而丰，则明也；衣之无〈齒介〉则变也（周，密致也。明，有光耀。郑司农云：更，善也。变，随人身便利。"更，音庚。便，婢面反。疏曰：属，如注，取注著之意。上旅之中及下旅之中，皆有札续。一叶为一札。七节、六节、五节其数也。革坚者札长，即下文五属之合。甲寿三百年者也。老学曰："革脆则札短而节多，七属是也。革坚则札长而节少，五属是也。寿之长短亦如之。疏：凡造衣甲，须称形大小长短而为之，故为人形容以制革也。上旅，腰以上为甲衣；下旅，腰以下为甲裳。据一札之上，先量上下之长。乃以长中围之一匝。如此，则长短广狭相称。挚，谓熟之至极。革恶则孔大，革善则孔小。人之齿〈齒介〉，前却不齐，札叶参差，与之相似，故以为喻。锻，炼皮不至於熟，则不坚韧也。太熟，则桡曲软弱也。钻孔者，钻穿而为孔，孔小，则坚而难坏也。易者，皮里治去得净洁也。朕，缝也。缝路皆直，则制作之善也。櫜，藏也。卷而藏之，约束易紧，则是制作密致而周也。举，举起也。丰，大也。卷时小，举起时大，札叶相续处皆分明可观也。衣之无齵齧不齐处，则於人便利也。变，便也。）

矢人为矢，鍭矢参分，茀矢三分：一在前，二在後（参订而平者，前有铁，重也。司弓矢职："茀当为杀。"郑司农云："一在前，谓箭槀中铁茎居三分杀一以前。"）。兵矢、田矢五分：二在前，三在後（铁差短小也。兵矢，谓枉矢、絜矢也，此二矢亦可以田。田矢，谓矰矢）。杀矢七分：三在前，四在後（铁又差短小也。司弓矢职："杀当为茀。"）。参分其长而杀其一（矢槀长三尺，杀其前一尺，令趣镞也。疏曰："三分其矢之前，以衡平之。一分在前，二分在後，则得其半。所以如此者，以镞在笴首，差重也。此欲镞头轻重得宜。或太重太轻，则於射时有节病也。以此推之，则镞箭之重，正得笴之重三分之一也。鍭矢、茀矢皆然。兵矢、田矢以五分均之，其镞铁比鍭矢、杀矢又少轻，杀矢比鍭铁又差短小，笴之入镞处必减削少许，所谓杀其一也。"），五分其长而羽其一（羽者六寸），以其笴厚，为之羽深（笴读为槀，谓矢幹，古文假借字，厚之数未闻）。水之，以辨其阴阳（辨，犹正也。阴沈而阳浮），夹其阴阳，以设其比，夹其比以设其羽（夹其阴阳者，弓矢比在槀两旁，弩矢比在槀上下，设羽於四角。郑司农云："此谓括也。"），参分其羽以设其刃（刃二寸），则虽有疾风，亦弗之能惮矣（郑司农云："谓风不能惊惮箭也。"疏曰："五分其长羽其一"，以下，论箭幹也。笴长三尺，设羽处六寸。笴为矢幹，其厚能几？况羽又设之四旁？若谓其深必如其厚，则无可容之处，亦言大略而已。竹有上下，上阳下阴。以水试之，浮者为上，沈者为下。比者，笴之两旁。阳左阴右，比在其左右。比必左上有一线稍高。羽有四夹，其比而置之四角也。比，括也。在槀之末，羽则设於四角，弓弩矢同。注：中分比之两旁上下者，以用时有横竖之别也。弓用时竖，则比见共两旁；弩用时横，则比见其上下，此就弦言之也。"）。刃长寸，围寸；铤十之，重三垸（刃长寸，脱二字。铤一尺。铤，直顶反）。前弱则俛，後弱则翔，中弱则纾。中强则扬，羽丰则迟，羽杀则趮（言幹羽之病，使矢行不正。俛，低也。翔，回顾也。纾，曲也。扬，飞也。丰，大也。趮，旁掉也）。是故夹而摇之，以视其丰杀之节也（今人以指夹矢儛卫是也）；桡之，以视其鸿杀之称也（桡，搦其幹。桡，乃孝反。称，尺证反。搦，女角反）。凡相笴，欲生而搏。同搏，欲重；同重，节欲疏；同疏，欲｛卤木｝（相，犹择也。生，谓无瑕蠹也。搏，谓圜也。郑司农云："欲｛卤木｝，欲其色如｛卤木｝也。"疏："注：刃长脱二字。知脱二字者，据上三分其羽以设其刃。若刃一寸，则羽三寸，矢一尺五寸，便太短，明知脱二字也。"老学曰："刃长寸之脱二字，即上文设其刃注云刃上二寸也。铤十之，注为一尺，即上文经云三分其长而杀其一，故为一尺也。"自俛至趮，既言羽与幹之病，故欲以两手指夹其羽而摇之，以知羽之病状：以手搦其幹，以知幹之病状。相笴，生则不用枯竹，搏则欲其圆。圆同，则择其重者用之；重同，则择其节之疏者用之；疏同，则择其坚栗者用之：此择笴之法也"）。

庐人为庐器，戈柲六尺有六寸，殳长寻有四尺，车戟常、酋矛常有四尺，夷矛三寻（柲，犹柄也。八尺曰寻，倍寻曰常。酋、夷，长短名。酋之言。遒也。酋近夷长也。庐，力吴反，下同。柲音秘。殳音殊。酋，在由反，或子由反。沈，悬有反）。凡兵无过三其身，过三其弗能用也，而无已，又以害人（人长八尺与寻齐。进退之度三寻，用兵力之极也。而无已，不徒止耳）。故攻国之兵欲短，守国之兵欲长。攻国之人众，行地远，食饮饥，且涉山林之阻，是故兵欲短；守国之人寡，食饮饱，行地不远，且不涉山林之阻，是故兵欲长（言罢羸宜短兵，壮健宜长兵。罢音皮，羸，劣皮反）。凡兵，句兵欲无弹，刺兵欲无蜎，是故句兵椑，刺兵搏（句兵，戈戟属。刺兵，矛属。故书弹，或作但，蜎或作绢。郑司农云："但读为弹丸之弹。弹，谓棹也。绢，读为悁邑之悁。悁，谓桡也。椑读为鼓鼙之鼙。"元谓蜎亦棹也，谓若井中虫蜎之蜎。齐人为柯斧柄为椑，则椑，隋圜也。搏，圜也）。〈擊，去“手”〉兵同强，举围欲细，细则校；刺兵同强，举围欲重，重欲傅人，傅人则密，是故侵之（改句言〈擊，去“手”〉，容殳无刃。同强，上下同也。举，谓手所操。郑司农云："校读为绞而婉之绞。重欲傅人，谓矛柄之大者在人手中者，侵之，能敌也。"元谓校，疾也。傅，近也。密，审也，正也。人手操细以击则疾，操重以刺则正。然则为矜，句兵坚者在後，刺兵坚者在前）。凡为殳，五分其长，以其一为之被而围之。参分其围，去一以为晋围。五分其晋围，去一以为首围。凡为酋矛，参分其长，二在前、一在後而围之。五分其围，去一以为晋围。参分其晋围，去一以为刺围（被，把中也。围之，圜之也，大小未闻。凡矜、八觚。郑司农云："晋，谓矛戟下铜罇也。刺，谓矛刃胸也。"元谓晋读如王搢大圭之搢。矜所捷也。首，殳上蹲也，为戈戟之矜。所围如殳。夷矛如酋矛）。凡试庐事，置而摇之，以视其蜎也；灸诸墙，以视其桡之均也，横而摇之，以视其劲也（置，犹树也。灸，犹柱也。以柱两墙之间，輓而内之，本末胜负可知也。正於墙，墙翣。柱，如主反，下同。翣，所立反，本又作翣，又作翣同）。六建既备，车不反覆，谓之国工（六建，五兵与人也。反覆，犹轩輖。覆，芳复反，注同。輖音周。疏曰：此经所云，柄之长短，皆通刃为尺数。八尺曰寻。殳长寻有四尺，一丈二尺也。倍寻曰常。车戟常，一丈六尺也，酋矛常有四尺，倍寻为一丈六尺，加四尺为二丈也。夷矛三寻，三八二丈四尺也。夷为长，开口引声：酋为短，合口促声，害人自累也。句兵，戈戟之属，太长则执之而战掉也。刺兵，矛之属。欲无蜎，蜎者，桡弱而易折也。搏，训圜。捭训隋圜，谓侧方而去楞也。击，以殳长丈二而无刃可以击打人。同强者，本末俱坚也。举者，手执处，其围欲细，细即小，而滑用之快疾也。刺兵，手执处欲稍重，重，则大於上下矣，必上下稍轻，用之附人，附人则可侵刺也。殳长丈二尺五分，取一得二尺四寸，为把处而圜之也。殳於手把处，其柄之下有铜罇，是为晋。三分被之，围去一取二，为铜罇之围以插地而立也。首围，谓上头。上头宜稍细也。刺围，刺刃之围，二前一後，言其长也。柄之大小则不可知。三分其下，罇之四寸而去其一，则刺围有二寸六分以上也。矜，即柄，凡矜皆八觚，即柄也。植而摇之，则知其蜎桡与否也，柱之墙，则知其强弱均与不均也。平执而摇之，知其劲与否也。六建，五兵与人建在车上）。

弓人为弓，取六材必以其时（取幹以冬，取角以秋，丝漆以夏，筋胶未闻。疏曰："仲冬斩阳木《月令》：'仲冬，伐木取竹箭。'注云：'坚成之极'，冬善於夏也。角，秋杀者厚，故用秋。夏时丝熟，夏漆犹良"）。六材既聚，巧者和之。（聚，犹具也。疏曰："聚。巧者，弓人之工也。和，则液角治筋之类。"）幹也者，以为远也；角也者，以为疾也；筋也者，以为深也；胶也者，以为和也；丝也者，以为固也；漆也者，以为受霜露也（六材之力，相得而足。疏曰："幹善则射可远；角善则去速。筋传束之则深固，非浅深之深；和者欲得其宜；固欲其不坏；受霜露则易坏，故漆必欲尽其善也。"）。凡取幹之道七：柘为上，檍次之，檿桑次之，橘次之，木瓜次之，荆次之，竹为下（郑司农云："檍读如亿。《尔雅》曰：'杻檍，又曰檿桑，山桑。'《国语》曰：'檿弧其服。'"疏曰："檍音益，今人不识此木）。凡相幹，欲赤黑而阳声，赤黑则乡心，阳声则远根（阳，犹清也。木之类近根者奴。疏曰：赤黑之色则不嫩，向心，不近皮也。阳声则清，近根则老，其声必不清；叩之而清，必不老也）。凡析幹，射远者用埶，射深者用直（郑司农云："埶，谓形势。假令木性自曲，则当反其曲以为弓，故曰审曲面势。"元谓曲势则宜薄，薄则力少；直则可厚，厚则力多。疏曰："析幹以下，说弓力多少之事。弓弱则宜射远，若夹庾之类，用势者弓弱也；弓直则宜射深，若王弧之类，用直者弓直也。"）。居幹之道，菑栗不迆，则弓不发（郑司农云："菑栗，谓以锯剖析幹。迆读为移。谓邪行绝理者，弓发之所从起。"元谓栗读为裂。疏云："居幹，谓居处解析弓幹之法，菑栗，皆谓以锯剖析弓幹之时不邪迆失理，则弓後不发伤也。菑，郑司农谓如菑畬之菑，菑，即耕也，取破之义。栗，郑谓如榛栗之栗，亦取破之义）。凡相角，秋閷者厚，春閷者薄，稚牛之角直而泽，老牛之角紾而昔（郑司农云："紾读为抮，徒展反。昔读为错，谓牛角觕理交错也。"閷，色黠反）。疢疾险中（牛有久病，则角里伤），瘠牛之角无泽（少润气），角欲青白而丰末（丰，大也）。夫角之本，蹙於〈｛止止｝刂〉而休於气，是故柔。柔故欲其埶也，白者，埶之徵也（蹙，近也。休，读为煦。郑司农云："欲其形之自曲，反以为弓。"元谓色白则埶。〈｛止止｝刂〉，万老反，本又作脑。疏云："凡相角：以秋对春，以老对稚。秋杀者角厚肉少，春杀者角薄肉多。稚牛角直而润泽，老牛角理粗错，然不润泽也。角欲青白而丰末者，此说角之势也，角之木近於〈｛止止｝刂〉，则得和煦之义於〈｛止止｝刂〉，是故柔，柔故欲其形之自曲，反是为埶也，然後以为弓）。夫角之中，恒当弓之畏。畏也者必桡，桡，故欲其坚也。青也者，坚之徵也（故书畏，或作威。杜子春云："威，谓弓渊。角之中央，与渊相当。"元谓畏读如隈，乌回反。疏曰："此说角之坚也。畏，为曲隈之义。角之中央其用於弓也，常在曲隈处隈处。张时必桡动也。若不坚则易折，故欲其色青。"）。夫角之末，远於〈｛止止｝刂〉而不休於气，是故脆。脆，故欲其柔也。丰末者，柔之徵也（末之大者，〈｛止止｝刂〉气及煦之。脆，七岁反）。角长二尺有五寸，三色不失理，谓之牛戴牛。（三色：本白、中青、末丰。郑司农云："牛戴牛，角直一牛。"疏云："末不丰则柔，柔则不脆。性生气所不及，则其角未尖小而脆矣。二尺五寸，大牛之角也。其三色不失常理，则此角之直又有一牛之用也，故曰牛戴牛。"）凡相胶：欲朱色而昔。昔也者，深瑕而泽，紾而搏廉。（搏，圜也。廉，瑕严利也。）鹿胶青白，马胶赤白，牛胶火赤，鼠胶黑，鱼胶饵，犀胶黄（皆谓煮用其皮，或用角。饵，色如饵），凡昵之类不能方（郑司农云："谓胶善戾。"昵，为〈黍日〉。〈黍日〉，黏也。疏曰："朱色，则惟牛胶火赤，自馀非纯赤，则牛胶为善。紾者，有紾理也。搏廉者，胶之性叚，叚皆搏圜也。廉、瑕二者俱是严利之状。诸胶惟鹿用皮，亦用角，自馀皆用皮，凡黏昵之物，皆不能比，此六胶，言他胶皆不可用也。比，方也"）。凡相筋：欲小简而长，大结而泽。小简而长，大结而泽，则其为兽必剽，以为弓，则岂异於其兽（剽，疾也。郑司农云："简读为〈扌間〉然登捭之〈扌間〉。"元谓读如简札之简，谓筋条也）？筋欲敝之敝（嚼之当熟），漆欲测（测，犹清也），丝欲沉（如在水中时色），得此六材之全，然後可以为良（全，无瑕病。良，善也。　疏云："小简者，竹简一片为一札，此筋条亦有简别也。此筋之兽剽疾，为弓亦剽疾，故云岂异於其兽。筋之椎竹嚼齧，欲得劳敝，故熟。测，从水，义取漆为良也。丝之乾燥时，还如在水涷之色为善。"）。凡为弓，冬析幹，而春液角，夏治筋，秋合三材（三材：胶、丝、漆。液，读为驿）。寒奠体（奠，读为定。至冬胶坚，内之檠中。定，往来体。檠，音景），冰析灂（大寒中，下於檠中复纳之。灂，子召反）。冬析幹则易（理滑致。易，以豉反），春液角则合（合，读为洽），夏治筋则不烦（烦，乱），秋合三材则合（合，坚密也）。寒奠体则张不流（流，犹移也），冰析灂则审环（审，犹定也），春被弦，则一年之事（期岁乃可用），析幹必伦（顺其理也），析角无邪（亦正之），斫目必荼（荼，读为舒。舒，徐也。目，幹节目），斫目不荼，则及其大脩也，筋代之受病（脩，犹久也）。夫目也者必强，强者在内而摩其筋。夫筋之所由幨，恒由此作（摩，犹隐也。幨，读为车幨之幨。元谓幨，绝起也，昌廉反。疏曰：上言弓之材，此言为弓之道。冬时坚凝，可取幹而分析之，破削以为用。春气融和，则渍液其角。夏气热则筋易柔，故以治之。幹、角、筋，须胶、漆、丝之三材乃合，则秋是作弓之时，故以合胶、漆、丝之三材也。冬寒胶坚而牢，故纳之檠中，定往来体。又以大寒冰盛之时析灂，而纳於檠中。灂，漆也。水寒凝之时，辨析其漆，虽其乾稍迟，而漆愈坚，则坚固也。体势既定，则张而用之，必不流动，犹谚云作走作审。环者，漆其四边，可以回环而审定也。自冬析幹，至寒定体、冰析灂之後，次年之春，方可被弦。则一弓之成，整整一年事也。如攻坚木，先其易者，後其节目，必徐之义也。筋在弓皆为角为力，必须筋相得。今弓幹有节目，角力不得其所，则幹不用力，故筋代角受病。凡幹有节目必坚强，削治不得其道，而以筋束之。在坚者在筋之内必摩动之，筋被摩动，则必绝起矣。幨音苫，犹车之幨帷，筋之绝起似之）。故角三液，而幹再液（重醳治之使相称）。厚其帤则木坚，薄其帤则需（需谓不充满。帤，读为檽，谓弓中裨）。是故厚其液而节其帤（厚，犹多也。节，犹適也），约之不皆约，疏数必侔（不皆约，缠之缴不相次也，皆约则弓帤。侔，犹均也），斫挚必中，胶之必均（挚之言致也。中，犹均也）；斫挚不中，胶之不均，则及其大脩也，角代之受病。夫怀胶於内而摩其角，夫角之所由挫，恒由此作（幹不均，则角蹴折也。疏曰："帤为弓中裨者，造弓之法。弓幹虽用整木，仍於幹上裨之，乃得调適也。其裨助者厚，则其幹木愈坚；其裨助者薄，则幹木易弱，视之亦不肥满也。约之，谓以丝胶横缠之，不次比为之。疏数必侔，约之多少，须稀疏必均也。斫幹厚薄必调均为之。施胶亦均，不得偏厚也。自此以下，说弓之隈里施胶之事。云摩其角，谓幹不均而有高下则摩其角。大脩甚久。若斫挚不得中，用胶不均节，则角常代一弓之材，而先受病也。胶在角内，若有厚薄，则角必为之摩动。角被摩动，则必挫折其角，蹴折常常因此而起也。"）。凡居角，长者以次需（当弓之隈也，长短各称其幹，短者居箫）。恒角而短，是谓逆桡，引之则纵，释之则不校（恒，读为縆，或作〈木恆〉，古邓反，〈木恆〉，竟也。竟其角而短於渊幹，引之，角纵不用力者，若欲反挠然。校，疾也，既不用力，放之又不疾。校，古卯反）。恒角而达，譬如终绁，非弓之利也（达，谓长於渊幹，若达於箫头。绁，弓〈韋必〉。角过渊接，则送矢太疾，若见绁於〈韋必〉矣。弓有〈韋必〉者，为发弦时备顿伤。《诗》云："竹〈韋必〉绲縢。"绁，息列反。疏曰："角长二尺二寸为善，则造弓之工，必以次需而用之。需，求也。长短各称其幹。若短者居箫。箫，谓两头，则长者自然在隈内。恒，竟也。竟角而短者，谓充满弓之两傍，而不及两端，则桡其弓，而势必逆。挽弓之人欲引此弓，则其角纵而不受力，弛放而去，则不能校疾也。竟其角而充满渊幹之两旁，又达过於箫头，是角太长也。角既过长，则引发之时，譬於此弓长在绁中放不去也。绁，弓〈韋必〉，藏弓之物也。"疏云："以竹为〈韋必〉，发弦时，裨於弓之背上，又绳横系之，使相著〈韋必〉，与弓为力，备顿伤也。"送矢太疾之说，《疏》无此义）。今夫茭解中有变焉，故校（郑司农云："茭，读为敫，谓弓檠也。校，读为绞。"元谓茭读为骹，户卯反。茭解，谓接中也。变，谓箫臂用力异。校，疾也）；於挺臂中有柎焉，故剽（挺，直也。柎，侧骨。剽，亦疾也。郑司农云："剽，读为漂。"拊，方辅反）。恒角而达，引如终绁，非弓之利（重明达角之不利，变譬为引，字之误。疏曰："今夫，记人别起义端也。茭解中，谓弓隈与弓箫角接之处。变者，异也，谓弓箫与臂用力之异也。引之则臂中用力，放矢则箫用力，其用力各异，则矢去疾为绞，挺为直，直臂中，谓弓把处。有柎，柎谓侧骨在弓把处两傍，与弓为力，以骨坚强，故剽疾也。下文重明达角之不利。绁，藏弓者，别作一片竹向上，札以助弓，只短在弓隈间，不满两头。林云：上言角短者只四句，下言角长，则紬绎发明，且重言之，谓茭解中之用力异。延中之有附，皆人用力处。若角长过於箫，则人用力，而弓为之引放之，如终年在弓绁之上为所牵制，而不可用，非弓之利也。故终绁非弓之利，凡再言之）。挢幹欲孰於火而无赢，挢角欲孰於火而无燂，引筋欲尽而无伤其力，鬻胶欲孰而水火相得。然则居旱亦不动，居湿亦不动（赢，过孰也。燂，炙烂也。不动者，谓弓也。桥，居兆反。燂，音潜。鬻，音章吕反）。苟有贱工，必因角幹之湿以为之柔。善者在外，动者在内。虽善於外，必动於内，虽善亦弗可以为良矣。（苟，愉也。湿，犹生也。愉，吐侯反。疏曰："挢幹以下，明料理幹、角、筋、胶四者得与不得所之事，不言漆丝者，用力少故不言也。挢，矫揉也。筋以束缚之，牵引必尽者，谓其紧也。又不可至於伤损，损则无力也。煮胶於水，不可过多；火不可过猛。幹、角、筋、胶用火尽善如此，则弓在燥湿，皆不可伤动也。因角幹之湿者，谓其用火未熟也。未熟则角幹外虽乾，而内犹湿，即矫揉而用之，以此为柔而易揉也。善在外者，谓皮乾也。动在内者，里未熟也。外虽乾而易损，动者在内，虽弓成亦若尽善，而用之必易败，故曰弗可以为良也。"）凡为弓，方其峻而高其柎，长其畏而薄其敝，宛之无已，应（宛，谓引之也。引之不休止，常应弦，言不罢需也。峻，谓肃也。敝，读为蔽，谓弓人所握持者。畏，乌回反。宛，於阮反。应读如应对之应）。下柎之弓，末应将兴（末，犹萧也。兴，犹动也，发也。弓柎卑，箫应弦，则柎将动。卑音婢）。为柎而发，必动於閷（閷，接，下色界反），弓而羽閷，末应将发（羽，读为扈。扈，缓也。接中动则缓，箫箫应弦则角幹将发。疏曰："峻者，弓之箫头也。柎者，手之中手把处也。箫头必方，手把处必高。畏者，弓之曲隈处也，必须稍长。敝与蔽同。手把处有物蔽之，不可太厚，故欲其薄。宛者，引而放之也。峻方柎高，隈长敝薄，则随引而应，其应无已，谓其愈射愈好也。其不便利者，弓之柎处若下而不高，则箫头每引而起。兴者，起也。弓隈未应，而箫头先应，则用之不便利也。弓之箫为柎不高而先发，则於弓之接处必有伤动。閷者，弓之接中也。弓之接中若有伤动，则必有缓弱之病。接中既缓弱，所以引之则萧头常先应而发也。末，箫头也。上言将兴，此言将发。发，亦兴也）。弓有六材焉，维幹强之，张如流水（无难易也）。维体防之，引之中参（体，谓内之於檠中。定其体，防，深浅所止。谓体者定。张之弦居一尺，引之又二尺）。维角常之，欲宛而无负弦，引之如环。释之无失体，如环（负弦，辟戾也。负弦则不如环，如环，亦谓无难易。郑司农云："常读如牚。"音，直庚反）。材美，工巧，为之时，谓之参均；角不胜幹，幹不胜筋，谓之参均。量其力有三均，均者三，谓之九和（有三，读为又参，量其力。又，参均者，谓若幹胜一石，加角而胜二石，被筋而胜三石，引之中三尺。假令弓力胜三石，引之中三尺。弛其弦，以绳缓擐之，每加物一石，则张一尺，故书胜或作称。郑司农云："当言称，谓之不参均。"元谓不胜无负也。胜音升）。九和之弓，角与幹权，筋三侔，胶三锊，丝三邸，漆三斞，上工以有馀，下工以不足（权，平也。侔，犹等也。角幹既平，筋而又与幹等也。锊，锾也。邸、斞，轻重未闻。锊音劣。斞，羊主反。锾音环。疏曰："六材惟以幹为强。幹外五材，当依幹而有，以幹为本，故指幹为强。幹得所，则以制五材，故强弱得所，而张如流水也。体，谓纳之檠中，而往来体定也。防，浅深所止者，王、弧，往体寡，来体多。弛之五寸，张之一尺五寸。夹庾，往体多，来体寡。弛之一尺五寸，张之五寸。唐、大往来体若一。弛之一尺，张之亦一尺也。此是防之深浅所止。云体定张之，弦居一尺，引之又二尺，此据唐大、中者而言。馀四者弛之张之虽多少不同，及其引之皆三尺，以其矢长三尺，须满故也。撑，正也。置角於隈中，既正，则引之，而弓体不辟戾，无负弦，而如环也。放矢後，无失体，得如环然。林云："前言引之如环者，张开时也。此言体如环者，既弛之後，弓之全体复如环也。"参均注："弓未成时，幹未有角，称之胜一石後，又按，角胜二石，後更被筋称之，即胜三石。引之中三尺者，初空幹後加角，後被筋。一石、二石、三石，引之皆三尺，也若不张之，别以一条绳系两箫，乃加物一石，张一尺，二石张二尺，三石张三尺，则与前三幹、角、筋，力各一石也。九和之弓，轻重相参，不可妄加减。镮与锊为一物，皆是六两太半两也。"林云："角、幹、筋三者，并材美工巧为之，得三时，各有三均，为九和。角与幹和，即角不胜幹之意，角、幹、筋、胶、丝、漆等物，工之巧者用之而有馀，拙者物具而不足也。"）。为天子之弓，合九而成规；为诸侯之弓，合七而成规；大夫之弓，合五而成规；士之弓，合三而成规（材长则句少也）。弓长六尺有六寸，谓之上制，上士服之；弓长六尺有三寸，谓之中制，中士服之；弓长六尺，谓之下制，下士服之（人各以其形貌大小服此弓。疏曰："此据角弓形不张而言。六弓为三等：王、弧往寡来多，当天子弓；唐、大往来若一，当诸侯弓；夹、庾往多来寡，当大夫弓。若士合三成规，则六弓之外，敝恶之弓也。通有四等：然大射与乡射，大夫、士同射，五十步侯又同用夹、庾，无事用合。三成规者，材良则句少，据王、弧及唐、大以上而言之也。以弓有长短三等，人亦有长短三等而，言取其弓与人称之事，长者为上士，次者为中士，短者为下士，非命士也。"）。凡为弓，各因其君之躬，志虑血气（又随其人之情性）。丰肉而短，宽缓以荼，若是者为之危弓，危弓为之安矢；骨直以立，忿埶以奔，若是者为之安弓。安弓为之危矢（言损赢济不足。危、奔，犹疾也。骨直，谓强毅。荼、读为舒，假借字。肉，如字。埶，音势）。其人安，其弓安，其矢安，则莫能以速中，且不深（速，疾也。三舒不能疾而中，言矢行短也，中又不能深。中，音丁仲反）。其人危，其弓危，其矢危，则莫能以愿中（愿，悫也。三疾不能悫而中，言矢行长也。长，谓过去。疏曰："此经以下说君之躬与志虑，弓之所宜者也。危弓则夹、庾，为弱者而言；安弓王、弧之类，为强者而言。危矢据恒矢，安矢据杀矢者也。丰肉、宽缓是不足，则危弓济之；危弓为赢，则以安矢损之。骨直、忿执是赢，则安弓损之。安弓是不足，则以危矢济之。以安危损益，即於射事为可。此三安而无损益固不可，三危无损益亦不可。矢行长谓去者，危弓、危矢谓夹、庾恒矢之属，皆射远，兼人且危躁，故矢行长过去也。上文据人形为弓，此据人性志虑，据在心血气，据言与举动。"林云："制弓而随人之身可也。今欲随其性之缓急而分之，此古人之事，其意未可晓，今无此法也。"）。往体多，而来体寡，谓之夹、庾之属，利射侯与弋（射远者用埶。夹庾之弓，合五而成规，侯非必远。顾执弓者材必薄，薄则弱，弱则矢不深中，侯不落。大夫士射侯，矢落不获。弋，缴射也。缴，诸若反）。往体寡，来体多，谓之王弓之属，利射革与质（射深者用直。此又直焉，於射坚宜也。王弓合九而成规，弧弓亦然。革，谓干盾。质，木椹。天子射侯，亦用此弓，《大射》曰：中离维纲，扬触梱复，君则释获，其馀则否。"椹，张林反）。往体来体若一，谓之唐弓之属，利射深（射深用直。唐弓合七而成规，大弓亦然。疏曰："射远者用埶，谓审曲面埶。夹、庚反张。多随曲势向外，弱则射远不能深，射近亦不能深，故射近侯用之但射侯不落而己弓材弱故也。按《大射》云：'中离维纲，扬触梱复，君则释获，众则否'，是以大夫士矢落不获，故不得用唐、大之等也。《司弓矢》云：'夹、庾以授射犴侯鸟兽者'，犴侯鸟兽，则射侯与弋也。彼注近射用弱弓。如此，则射大侯者用王、弧。射大侯，天子诸侯用之；射参侯者，用唐、大，大夫用之。射犴侯者，用夹、庾，士用之。射深者，用直，此即《司弓矢》王、弧之弓，以授射甲革椹质者。注云：天子射侯，亦用此弓，不言者举射革与质，有上文弱弓射近可参考，故不言可知也。中，谓中侯也。离维纲，离，犹过也，丽也。维，谓射侯与左右舌一幅。两相及角，亦以纲维持之，而系於柱。纲谓左右舌上畔下畔，以一大纲绳各系於其柱上以射侯。其纲皆出布一幅一寻，谓之为纲。扬触，谓中他物扬而触侯。梱复，谓矢至不著而还复之反也。如此五者，君则释获，馀则否。臣不得获，惟中乃可释获。射深用直，此即《司弓矢》唐、大之属以授学射者、使者、劳者。"林曰："往者，弛放时也；来者，开张时也。夹、庾，往体多者弛时直，来体寡者张时甚曲也。此弓必劲，故可射栖鹄之侯，而射鸟雀。往寡，弛时曲也；来多，张时弦长也。此弓性不劲，只可射革质而已。往来若一，则张弛之时，勾曲之体相似，不劲不缓。"老学曰："今按：注疏家以夹、庾为弱弓，林乃以为劲弓，不可晓。盖注疏解往来体不明，今详上疏语，注体多处为夹、庾反张，多随曲势向外，弱则射远不能深，如此，则反张谓往体也，多谓曲多也。今林氏乃谓往体多者，弛时直正与疏说相反，并与经文夹、庾之本说而反之。上注云，材良则句少，亦谓劲弓也。今林於王弓之属章内，以为此弓不劲，如此，则天子射王弓，而反得不材之弱弓也，可乎？当考。愚意：往谓向外，来谓向内。多寡恐是曲之多寡，凡弓向外曲多，则向内曲少，必不能满引及矢之长三尺为弱弓矣。是谓往体多、来体寡。其强者反是。未知然否。"）。大和无灂，其次，筋力皆有灂而深；其次，有灂而疏；其次，角无灂（大和，尤良者也。深，谓灂在中决，两边无也。角无灂，谓隈里）。合灂，若背手文（弓表里灂合处，若人合手，背文相应。郑司农云："如人手背文理也。"背，补内反）。角环灂，牛筋蕡灂糜筋斥蠖灂（蕡，枲实也。斥蠖，屈虫也　疏曰："九和之弓，六材俱善，其体適，故无灂，不用漆也。其次，筋角有灂而深者，筋在背，角在隈，皆有灂，但深在中央，两边无也。其次，有灂而疏者，以上参之，此谓两边亦有，但疏之不皆有也。其次，角无灂，谓隈里无灂，箫头及背有之。合灂，谓弓表里灂漆相合之处，若人合手，背上文理相应。角环灂，谓隈里灂文如环然。牛筋蕡灂者，谓弓背用牛筋之漆如麻子文，若用糜筋，其灂文一如斥蠖也）。和弓击摩（和，犹调也。击，拂也。将用弓，必先调之，拂之，摩之。《大射礼》曰："小射正授弓，大射正以袂顺左右隈，上再下一。"上，时掌反）覆之而角至，谓之句弓（句，於三体材敝恶，不用之弓也。覆，犹察也，谓用射而察之。至，犹善也。但角善则矢虽疾而不能远。覆，孚服反。句，九具反，或音钩）；覆之而幹至，谓之侯弓（射侯之弓也。幹又善，则矢疾而远）。覆之而筋至，谓之深弓（射深之弓也。筋又善，则矢既疾而远又深。疏曰："和弓，《大射》云：'大射正以袂顺左右隈'，谓以左手横埶之时，上隈向右，下隈向左，而上再下一，拂去尘乃授与君也。覆弓，谓弓有六材，角、幹、筋，用力多，特言之。若二者全善，则为尤良。若一善者为敝、二善者为次，今此先察一善者。至谓若幹幹筋不善，直角可以为句弓，此敝恶不用之弓，弓尤弱，虽疾不能射远也。察次弓者，非直角至兼幹善谓之射侯之弓，则上。夹、庾利近，射与弋言矢疾而远，对上句弓疾而不远以及侯者也筋至则三善者也。上文：唐、大射深，王、弧三善亦射深，举中以是上也。"）。

秦始皇二十六年，初并天下，收天下兵聚咸阳，销以为钟鐻、金人十二。

汉高帝时，萧何治未央宫，立武库，以藏兵器。

中尉属官有武库令丞，少府属官有若卢、考工室令丞（《百官表》注云："若卢，主藏兵器；考工主作器械。"）。武库精兵所聚，故以丞相子为令。

《地理志》：河南、南阳、济南、泰山、颍川、河内、蜀、广汉等郡，皆有工官。

徐氏曰："按汉时工官虽在外郡，而所作器械，实输京师，故武帝边兵不足，乃发武库工官兵以赡之也。"

八年，令贾人毋得操兵乘骑马。

文帝时，从晁错之说，募民徙塞下，以便为之高城深堑，且蔺石，布渠答（如淳曰："蔺石，城上雷石也。"苏林曰："渠答，铁蒺藜也。"）。

错言兵事曰："今匈奴地形技艺与中国异，上下山阪，出入溪涧，中国之马弗与也；险道倾仄，且驰且射，中国之骑弗与也；风雨罢劳，饥渴不困，中国之人弗与也：此匈奴之长技也。若夫平原易地，轻重突骑，则匈奴之众易挠乱也；劲弩长戟，射疏及远，则匈奴之弓弗能格也；坚甲利刃，长短相杂，游弩往来，什伍俱前，则匈奴之兵弗能当也；材官驺发，矢道同的，则匈奴之革笥木荐弗能支也；下马地斗，剑戟相接，去就相薄，则匈奴之足弗能给也；此中国之长技也。匈如之长技三，中国之长技五。陛下又兴数十万之众，以诛数万之匈奴，众寡之计，以一击十之术也。虽然，兵，凶器；战，危事也。以大为小，以强为弱，在俛仰之间耳。夫以人之死争胜，跌而不振，则悔之亡及也。帝王之道，出於万全。今降胡、义渠、蛮夷之属来归谊者，其众数千，饮食长技与匈奴同，可赐之坚甲絮衣，劲弓利矢，益以边郡之良骑。令明将能知其习俗和辑其心者，以陛下之明约将之。即有险阻，以此当之；平地通道，则以轻车材官制之。两军相为表里，各用其长技，衡加之以众，此万全之术也。"

武帝征伐，边兵不足，乃发武库工官兵以赡之。

丞相公孙弘奏言，禁民不得挟弓弩。侍中吾邱寿王言其不便，上从之。

弘奏言："民不得挟弓弩。十贼彍弩，百吏不敢前（张晏曰："彍音郭。"师古曰："引满曰彍。"），盗贼不辄伏辜，免脱者众，害寡而利多，此盗贼所以蕃也。禁民不得挟弓弩，则盗贼埶短兵，短兵接则众者胜。以众吏捕寡贼，其势必得。盗贼有害无利，则莫犯法，刑错之道也。臣愚以为禁民毋得挟弓弩便。"上下其议：寿王对曰："臣闻古者作五兵，非以相害，以禁暴讨邪也（师古曰："五兵，谓矛、戟、弓、剑、戈。"）。安居则以制猛兽而备非常，有事则以设守卫而施行陈。秦兼天下，废王道，立私议，灭《诗》、《书》而首法令（师古曰："以法令为首。"），去仁恩而任刑戮（师古曰："去，除也。"），堕名城，杀豪桀（师古曰："堕，毁也。音火规反。"），销甲兵，折锋刃。其後，民以耰鉏箠梃相挞击（师古曰："扰摩田之器也箠马檛梃大杖也。"耰音忧，箠之累反，梃音大鼎反），犯法滋众，盗贼不胜（师古曰："滋，益也。不胜，言不可胜也。"），至於赭衣塞路，群盗满山，卒以乱亡。故圣王务教化而省禁防，知其不足恃也。《礼》曰：'男子生，桑弧蓬矢以举之，明示有事也（师古曰："有四方扞御之事也。"），'孔子曰：'吾何埶？埶射乎？'大射之礼，自天子降及庶人，三代之道也。《诗》云：'大侯既抗，弓矢斯张，射夫既同，献尔发功（抗，举也。射夫，众射者也。同，同耦也。言既举大侯，又张弓矢，分耦而射，则献其发矢中的之功也）'，言贵中也。愚闻圣王合射以明教矣，未闻弓矢之为禁也。且所为禁者，为盗贼之以攻夺也。攻夺之罪死，然而不止者，大奸之於重诛固不避也。臣恐邪人挟之而吏不能止，良民以自备而抵法禁，是擅贼威而夺民救也。窃以为无益於禁奸，而废先王之典，使学者不得习行其礼，大不便。"书奏，上以难丞相弘。弘诎服焉。

昭帝始元五年，罢天下马弩关（注：汉法：弩十石以上不得出关）。

成帝阳朔三年，颍川铁官徒申屠圣等杀长吏，盗库兵。阳嘉三年，广汉男子郑躬等攻官寺，篡囚徒，盗库兵。

永始三年，山阳铁官徒苏令等反，盗库兵。

哀帝发武库兵，前後十辈，送董贤及乳母王阿舍。母将隆奏言："武库兵器，天下公用。国家武备，缮治造作，皆度大司农钱。汉家边吏职在拒寇，亦赐武库兵，皆任其事，然後蒙之。臣请收还武库。"

汉制：诸侯王不得私作兵器。江都王建闻淮南、衡山王阴谋，恐一日发，为所并，逐作兵器、铸将军、都尉印，遣人通越。胶东康王闻淮南王谋反，私作兵车、镞矢战守之备。燕王旦反，诈言受武帝诏，得领库兵，饬武备。

後汉：武库令主兵器，属埶金吾；考工令主作兵器弓弩刀铠之属，成则传金吾入武库。魏、晋一遵汉制。

武帝泰始五年，鲜卑树机能攻陷凉州，令司马督马隆往讨之。隆请自至武库选仗，武库令与忿争。御史中丞劾奏隆，隆曰："臣将毕命战场，武库令乃给以魏时朽仗，非陛下所以使臣之意也。"帝乃命惟隆所取。

夏主赫连勃勃以叱于阿利领将作大匠。阿利性巧而残忍，凡造兵器成呈之工人，必有死者。射甲不入则斩弓人，入则斩甲匠，凡杀工匠数千，由是器物皆精利。

唐府兵之法，人具弓一、矢三十、刀一，其介胄戎具，皆藏於库，所有征行则给之。番上宿卫者，给弓矢横刀而已。

太宗尝谓太子少师萧瑀曰："朕少好弓矢，得良弓十数，自谓无以加，近以示弓工，乃曰，'皆非良材'。朕问其故，工曰：'木心不正，则脉理皆斜，弓虽劲而发矢不直'，朕始悟向者辨之未精也。朕以弓矢定四方，识之犹未能尽，况天下之务，其能遍知乎！"

唐初，置军器监。贞观六年废，并入少府监。开元初，以军器使为监，领弩、甲二坊。其後又罢，隶少府监，加少监一员以统之。以後废并不常。

开元十一年，置北京军器库，二十六年废，依旧为甲坊。元宗天宝末，天子以中原太平，修文教，废武备，销锋镝，以弱天下豪杰。於是挟军器者有辟，畜图谶者有诛，习弓矢者有罪。不肖子弟为武官者，父兄摈之不齿。唯边州置重兵，中原乃苞其戈甲，示不复用，人至老不闻战声。六军诸卫之士皆市人白徒，富者贩缯采、食粱肉，壮者角抵、拔河、翘木、杠铁，日以心斗。及北方盗起，股栗不能授甲。

德宗贞元元年，诏枪甲之属，不畜私家。

宪宗元和元年，敕京城内无故於街衢中带戎仗及聚射者治罪。

六年，京兆尹王播奏："诸县、军、镇放牧人等不得带弓、箭、刀、剑器仗。"从之。

晋天福二年，敕禁诸道不得擅造器甲。

开运元年，命诸道州、府，点集乡兵，率以税户七家共出一卒，兵仗器械，共力营之。

宋太祖皇帝开宝三年，诏："京都士庶之家，不得私畜军器。军士素能自备技击之器者，寄掌於本军之司，俟出征，陈牒以请。品官准法听置御盗之用。"

八年，将平江南，颇以简稽军实为务，京师所造兵器，十日一进，谓之旬课。上亲阅之，制作精绝，尤为犀利。其国工之署有南北二作坊、弓弩院，诸州有作院，皆役工徒，限其常课。南、北作坊，岁造涂金脊铁甲、素甲、浑铜甲、墨漆皮甲、铁身皮副甲、锁〈礻詹〉兜鍪、金钱朱漆皮马具装、铁钢朱漆皮马具装、钱剑、大剑、手剑、金枪、根枪、檮本枪、掉刀〈釒屈〉、银花皮器械箭靫、弩箭箶簏、弓箭袋、皮立弩、桩床子弩，凡三万二千。弓弩院岁造角色弓、白桦弓、虎翼弩、马黄弩、床子弩、白皮器械、水獭皮器械、旗帜弩、桩铠弓、弩箭、弦镞等凡千六百五十馀万。诸州岁造黄桦黑漆弓弩、麻背弓、素皮器械、环子背枪、素木枪、黑漆木枪、朱红木枪、金漆竹枪，银装、铜装等剑、竹笴箭、木笴箭、皮甲、兜鍪、铁甲叶、箭镞等凡六百十馀万。又南、北作坊及诸州别造兵幕、甲袋、坊衫、钲鼓、炮砂、锅铡、行槽、锹、钁、鎌、斧等，谓之什物，以备军行之用。凡诸兵器置五库以贮之。尝令试床子弩於近郊外，矢及七百步。又令别造千步弩试之，矢及三里，戎具精劲，近古未有。

王氏《挥麈录》："承平时，扬州郡治之东庑，扃锁屋数间，上有建隆元年朱漆金书牌云：'非有缓急，不得辄开。'宣和元年，盗起浙西，诏以童贯提师讨之。道出淮南，见之，焚香再拜，启视之，乃弓弩各千，爱护甚至，俨然如新。贯命弦以试之，其力比之後来过倍，而制作精妙，不可跂及。士卒皆叹服。施之於用，以致成功，此盖太祖皇帝亲征李重进时所留者。仰知经武之略，明见於二百年之前，圣哉帝也。"

仁宗天圣四年，诏减诸路岁造兵器之半。又诏作坊造锥枪一万五千，给秦、渭、环、庆、延州、镇戎军。

康定元年，诏江南、淮南州、军，造纸甲三万，给陕西坊域弓手。又诏河东强壮习弩者听自置，户四等以下官给之。

庆历二年，赐河北义勇兵弓弩箭材各一百万。

四年，赐鄜延路总管风羽子弩箭三十万。

五年，诏诸路所储兵械悉报三司，三司岁具须知以闻，仍约为程式预颁之。

嘉祐八年，诏："士庶之家，所藏兵器，非法所许者，限一月送官。敢匿，听人告捕。"

神宗熙宁元年，命入内副都知张若水等料简弓弩而增修之，若水进所造神臂弓。

神臂弓，弩类也。始民李宏献之，以檿为身，檀为弰，以铁为橙子枪头，铜为马面牙发，麻绳札丝为弦。弓之身三尺有二寸，弦长二尺五寸，箭木羽长数寸。帝阅试之，射二百四十馀步，入榆木半笴。帝甚善之。於是神臂弓始用，而他弓矢弗能及。

二年，命河北州、军凡戎器分三等奏闻。其後诏诸路各遣官分州库藏甲兵器亦为三等如沿边三路，而川、陕不与。

六年，置军器监，总内外军器之政。置判一人、同判一人。属有丞、主簿，有管当公事。先时，军器领於三司，至是罢之，一总於监。凡产材州，置都作院。凡天下知军器监利害者听诣监陈述，於是吏民献器械法式者甚众。是岁，又置内弓箭南库，而军器监奏，遣使以利器颁诸路作院为式焉。

时帝颇欲利戎器，而患有司苟简。王雱探知帝意，奏疏曰："汉宣帝号中兴贤主，而史官所叙，独以为技巧工匠精於元、成之时。然则此虽有司之事，而上系朝廷之政。方今外御两边之患，内虞盗贼之变，而天下岁课弓弩、甲胄之类，入充武库之积以千万数，乃无一坚好精利实可以为武备者。臣尝观於诸州作院，至有兵匠之少而拘市人以备役，所作之器，但形质具而已矣。武库吏亦唯计其多寡之数藏之，未有责其实用者，故所积虽多，大抵敝恶耳。夫为政如此，而犹欲抗威决胜，外慑夷狄之强犷，内沮奸凶之窃发，臣愚未见其可也。臣私计其便，莫若更制法度，敛数州之作，而聚以为一处，若今钱监之比，每监择知工事之臣，使专於其职。且募天下之良工散为匠师，而朝廷内置工官以总制其事，察其精窳而赏罚之，则人人务胜，不加责而皆精矣。闻今武库太祖时所为弓尚有可弦如新者，而近世所造，往往不可用，有以见法禁之张弛异也。昔者垂为共工，而历代资其竹矢，然则所以为至治，此其一事也。"帝纳雱说。

时军器监制器下一，材用滋耗，於是诏下以常制选官驰往州县，根牛皮角筋，能令数羡，次第加奖。是岁，始造箭曰狼牙箭、鸭嘴箭、出尖四楞箭、一插刃凿子箭，凡四色推行之。

哲宗元祐元年，诏："三路既罢保甲团教，其器甲各送官官即收之，勿得以破损拘民整治。"又诏太仆少卿高遵惠，会工部及军器监内外作坊及诸州都作院工器之数，以要切军器立为岁课，务得中道，非要切，并权任勿造。於是数年之间，督责少弛，不复以戎器为事矣。

徽宗崇宁初，臣僚言，元祐以来，因循废弛，兵不犀利。诏复令诸路都作院创造修治，官吏考察，一如熙宁之时。又有都大提举内外制造军器所之名。

宣和时，岁岁督责军器，率用御笔处分，工造不巳，而较数常阙，缮修无虚岁，每称敝坏。大扺中外相应，一以虚文，上下相蒙，驯致靖康之祸。靖康汹汹、兵仗皆缺，诏书屡下，严立刑赏，而卒亦无补。勤王之兵，经过郡县，随身军器若马甲、神臂弓、箭枪牌之属，於市肆饭邸博易熟食，或名寄顿，其实弃遗逃役。

高宗建炎初，内库造作，累年兵械山积，而诸军各除戎器。

祖宗时，御前军器所役兵有万，全军匠三千七百人，东西作坊工匠五千人。绍兴初，役兵才千人。久之，增至千六百馀人，又於诸道增差二千九百馀人。二十六年，诏见役工匠宜减免，江、浙、福建诸州所发物料皆蠲之。有司奏，物料以三分为率，减一分；工匠以二千人、杂役以五百人为额。

建炎中，以大阉董悫提举军器，未逾年，罢之。绍兴五年，始隶工部，後复以中人典领。其调度程品，工部军器监有不得预闻者。三十年，工部侍郎言，非祖宗建官正名之意，请得隶属稽考之。诏依条检察。孝宗初，复以内省都知李绰为之。张震为御史，力论其不然，乃命复隶工部。

绍兴四年，提举军器所言："得旨，依御宝封样造甲。每季进呈讫，送纳枢密院。甲样系四等，甲叶计用一千八百二十五片，表里磨锃一般光细。内一等披膊叶五百四片，每片重二钱六分；一等甲身叶子三百三十二片，每片重四钱七分；一等腿裙鹘尾叶子六百七十九片，每片重四钱五分；一等头鍪帘叶子三百一十片，每片重二钱五分。并头鍪一，杯子、眉子共重二斤一两，及皮线结头事件重五斤一十二两五钱一分。每副共重四十九斤一十二两。今若须叶子每个依元定分两，如或重或轻，若皆不用，恐枉费铁炭工力，乞将上件新降样甲叶子分两轻重品撘穿举，每副成全共重四十五斤至五十斤，通融造作，庶几功料易为趁办。"诏："依，不得过五十斤。"

十九年，宰执言："春秋教使臣效用踏射克敌弓，乞依格推恩。"上曰："克敌效最为强劲，虽被重甲，亦须洞彻。若得万人习熟，何可当也。"

淳熙间，淮东总领朱佺言："镇江一军，系韩世忠部曲。世忠造克敌弓，以当虏骑之冲突，其发则可以洞重甲，最为利器。前後屡以此取胜，虏至今畏之。今久不经用，损失废弛，取会见管弩手八千八百四十二人，每人合用两张，内一张日逐上教，一张准备出战，共用一万七千六百八十四张，乞行下做造，凑及元额。"从之。

淳熙六年，建康府留守陈俊卿言："闻殿前司及诸路都统司自隆兴二年以後，诸军所管军匠逐时造甲，至今十五六年，想亦稍备。兼闻御前军器所有工匠三千五百人，若以百工造一甲，日可得三十五甲，岁可得万副。以十五年计之，今不啻十四五万甲矣。及建康行宫见桩管精甲数万副，又诸州新造甲至年终计之，亦可得二三万副。除三司及诸路都统司外，乞令有司实加检括，总计所造之数，若稍足用，宜候将来诸州造甲数足日，於常年合纳甲叶铁炭之类，间岁量与裁减，此亦宽民力之一事也。"








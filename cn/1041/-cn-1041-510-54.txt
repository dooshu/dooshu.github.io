廖行之　和武公望从人觅酒二首

野店醪香尚带烟，中山醖久漫经年。

公营恶草安吾分，太白高吟羡子先。

好办一尊常对月，谁能百斛更浮川。

正须浇我笑天口，富贵浮云且任缘。

廖行之

廖行之　和武公望从人觅酒二首

春愁满眼久驱除，懒问生涯念及孥。

但得论文留客醉，不妨问字到山居。

寒收冻面应浮蚁，暖入芳腴可泛酥。

便欲呼儿洗杯酌，陶然应许及波余。

廖行之


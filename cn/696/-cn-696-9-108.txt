秋胡行

布衣而叹息，我今亦何欢。
布衣而叹息，我今亦何欢。
朝共餔糜，草间求安。
见彼文俗吏，格格保残。
欲陈尺一书，天路艰难。
歌以言志，我今亦何欢（一解）。
日月久閒旷，智慧易以衰。
日月久閒旷，智慧易以衰。
意有大愿，徘徊何之。
起诵阴符，聊以忘悲。
纵横以奸当世，非我所师。
歌以言志，智慧易以衰（二解）。
命世不可见，我思者古人。
命世不可见，我思者古人。
生民所望，有莘之媵臣。
其次一匡天下，圣称其仁。
曷为箕山之上，独善厥身。
歌以言志，我思者古人（三解）。
时弊必更张，岂得常因依。
时弊必更张，岂得常因依。
积贤自辅，圣人之威。
大略御世，主上以垂衣。
刑措不用，四夷来归。
歌以言志，岂得常因依（四解）。





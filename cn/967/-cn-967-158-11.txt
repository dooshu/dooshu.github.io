李弥逊　蔡子应郎中挽诗二首

独秀声名楚水东，妙年腾达俊游中。

文昌寓直风云近，神武归来猿鹤同。

居士人非禅板寂，少微星暗宝函空。

知心不必悲生死，欲向何方觅是翁。

李弥逊

李弥逊　蔡子应郎中挽诗二首

三生曾结在家因，半世相从渐老身。

曲几团蒲分夜静，斜风细字寄情亲。

伯牛命矣元非病，桑户嗟来已反真。

我亦无心趁哀乐，每怀前事一伤神。

李弥逊


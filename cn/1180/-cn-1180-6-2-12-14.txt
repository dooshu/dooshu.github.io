答宪长徐中台


不榖比者抗疏乞归，群情惊惑，不知鄙意固有在也。夫不得决去于宅忧之时，而乃乞骸于即吉之后，此岂寻常大臣所为进退者耶？顾此意不敢以告人，而世亦无知我者。

兹承华翰，深获我心。但奖借过情，殊用为愧耳。老母诞辰，猥辱记忆。小儿冒窃高第，实出御笔亲题。不榖德薄享厚，日夕兢兢。又辱华笺赐贺，不胜感戢。






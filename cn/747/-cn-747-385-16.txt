○贺赦表

臣某言：伏奉今月某日制，大赦天下，恭承恩诏，宣布藩隅，负瑕累者，咸荷生成；被伤痍者，如蒙覆育。中贺。臣闻春以首时，盖本於阳德；泽以周物，取象於鸿私。伏惟皇帝陛下出震继明，体元立极，作解施会，顺时致和。问安礼备於三朝，班朔恩加於九有。犹念刑不可变，死不复生，泣辜兴慈，纳隍轸虑。与民更始，其命维新，御魑魅者复还，系桎梏者咸宥。丹檄（疑当作徼）无滞，黄沙已空，疏汉网而远无不宾，祝汤罗而下无犯顺。虽水旱系於常数，每恻忧勤；以征赋本於黎人，载加蠲贷。应天以实，推已以诚，畴庸懋能，自家刑国。或图旧以延赏，或锡类以崇先，日月遍烛於幽明，雨露不私於中外。旧章备举，坠典咸秩，崇儒术所以宏教化，旌孝义所以厚时风，悯耆耋而廪赐有差，废横敛而凶荒是御。皆历代哲王之茂典，今陛下修而行之，洋洋圣谟，旷所闻见。虽虞帝之孝，殷后之仁，垂拱而人无间然，而兵不复用，方於今日，未足比崇。臣幸属昌期，谬领藩服，官惟责实，未效涓埃之劳；赏及无功，亦洽（一作沾）涣汗之宠。拜恩窃忭，万倍恒情。


○鑄錢議 【 改鑄大錢】

嘗聞聖王之造錢幣也、物重而幣輕、於是乎作重錢以救其輕。物輕而幣重。於是乎作輕錢以救其重。所以一法令。阜貨財。杜奸偽也。伏見方今錢法閼格。公私困乏此古今之通患其患葢由於錢輕何者惜銅愛工則易于取贏。易於取贏。則姦人窺利以盜鑄。奸人窺利以盜鑄。則殽雜之錢多。殽雜之錢多。則幣益輕而物益重矣故曰患在于錢輕。輕而不知所以權之則財貨壅。民偽滋。非所以通懋遷之益。明泉布之義也。故為今計莫若鑄嘉靖大錢。此是不易之法以五銖為定制而布之上下其輪郭深廣倍舊錢。錢文不一最是弊事而以之市易則緍準一金焉是固聖王所以救輕之意也。或以為舊錢既廢。新錢尚寡。恐不能家給而戶足。况所鑄之錢。費奢而直廉。非所以為國之利也。竊以為不然。夫經國者以度宜為政。而不襲于故常。議事者以成務為經。而不顧小費。夫唐宋舊錢。及本朝通寶。皆輪郭深厚。其瘠薄者不過民間所盜鑄者耳。今京師雖用板錢。而大錢之流于天下者。尚不為少制新錢易處舊錢難必如此則新者有所接而舊者有所泄矣宜令民間舊錢與新頒輕重相若者貿易如故其不及者官徵入之而償其值即其所入者而改鑄焉其有私藏小錢殽襍錢者。以私鑄論。著之令甲。永為定式。夫費奢而直廉。則奸人無所射利。以啟其邪心。一利也。盜鑄既少。獄法自簡。二利也。易惡為美。足以富國而裕民。三利也。通財貨。惠商賈。四利也。公私皆得。商農並利。五利也。費于財而便于國。用雖侈而利則弘。何足病乎。故竊以為改鑄大錢便謹議。


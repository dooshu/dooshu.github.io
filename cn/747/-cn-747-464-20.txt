○赐安西管内黄姓纛官铁券文

维贞元二年岁次丙寅八月丁巳朔三日己未，皇帝若曰：咨尔四镇节度管内黄姓纛官骠骑大将军、行左金吾卫大将军员外置同正员兼试太常卿顿啜护波支，惟尔乃祖乃父，代服声教，勤劳王家，勋书于鼎彝，族列于藩籍。尔克绍先祖之烈，而重之以忠贞，嗣守职官，祗若朝化，率其种落，保我边陲，丹诚向化，万里如近。是用稽诸令典，锡以券书，若金之坚，永代无变子孙继袭，作我藩臣。尔其欲承，勿替休命。


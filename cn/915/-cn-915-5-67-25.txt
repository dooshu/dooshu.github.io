◇诸侯称薨议

诸侯曰薨，亦取陨坠之声也。《礼》「王者之后公及王之上公九命为二伯」者，侯、伯皆执圭，子、男及王之公皆执璧，其卒皆曰薨。今可使二王後公及诸国王执圭，大将军县亭侯有爵土者，车骑卫将军辟召掾属与三公俱执璧者，卒皆称薨。《礼》大夫曰卒」者，言陈力展志功成事卒，无遗恨也。今太中大夫秩千石，谏议中散大夫秩皆六百石，此正天子之大夫也。而使下与二百石同列称不禄，为大夫死贬从事，殆非先圣制礼之意也。士不禄者，言士业未卒，不终其禄也。（《通典》八十三）


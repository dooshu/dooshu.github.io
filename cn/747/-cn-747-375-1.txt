○进宝应长宁乐表

臣某言：臣闻理定制礼，功成作乐，古先哲王不易之典。伏惟宝应元圣文武皇帝陛下缵尧立极，继武承天，神授五兵，圣包七德。顷岁自王邸登将坛，祗奉庙谋，龚行天罚。卷舒龙豹，指麾而复洽阴阳；诛翦鲸鲵，顾盼而并收河朔。九鼎还重，三光益明，赵魏小康，周秦大定。伏见所部寄住客、前黎园供奉官、梁州充义府果毅刘日进新造《宝应》等凡十八曲，其调合雅，其声用宫，以歌尽言，以舞尽意。夫雅者三代之乐，贵之则郑卫不行；宫者五音之名，用之则角徵咸叙。兴亡理乱，实系於兹。昔王令言听《安公子》失宫声，知隋氏祸败非久；今臣见《宝应乐》用宫调，知皇家运祚无疆。故制造其词，发挥成曲，庶登乐府，上达天朝。谨附前梨园供奉官某进表以闻。


◇诫子歆书

告歆无忽，若未有异德，蒙恩甚厚，将何以报。（已上据《御览》补改。）董生有云：「吊者在门，贺者在闾。」言有忧则恐惧敬事，敬事则必有善功而福至也。又曰：「贺者在门，吊者在闾。」言受福则骄奢，骄奢则祸至，故吊随而来，齐顷公之始，藉霸者之余威，轻侮诸侯，亏跋蹇之容，故被鞍之祸，遁服而亡。所谓贺者在门，吊者在闾也，兵败师破，入皆吊之，恐惧自新，百姓爱之。诸侯皆归其所夺邑，所谓吊者在门，贺者在闾。（已下据《初学记》、《御览》补。）今若年少，得黄门侍郎，要显处也。新拜皆谢贵人叩头，谨战战栗栗，乃可必免。（《艺文类聚》二十、《初学记》十二，《御览》二百二十一引《刘向集》，又四百五十九、五百四十三。）

卷三十七

◎刘向（三）


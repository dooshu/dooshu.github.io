【谢传宣抚问札子〈治平四年三月壬申〉】

臣今日伏蒙圣慈差中使传宣抚问，以臣累表乞解政事之职，已除观文殿学士、刑部尚书、知亳州，仍问臣几日朝参者。臣近以迫切之诚，累形章表，上烦天听，合被罪诛。乃蒙睿恩，曲赐矜许，既特加美职，又超转官资，仍假善邦，俾从私便。臣孤危之迹，已荷保全，衰晚之年，犹贪荣宠，但以未受新命，无由入谢。又蒙圣造曲赐记录，丁宁慰谕，趣其入见。恩数优异，举族欢呼。伏缘自二十六日后，前后殿不坐。臣欲乞候御殿日参假，冀面天颜，别披血恳次。


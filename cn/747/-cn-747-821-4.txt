○齐司寇对

齐境多寇，司寇不理。景公召司寇让之，反诤公曰：“请理君朝廷之寇也。”公曰：“君废其职，反责我，欲辞其责也？”曰“不然。君不闻鼷鼠之牙乎？食人与百类，虽尽而不痛，俗谓之廿口鼠也。鲁国之牛，闻食其角矣，请以是讽焉。牛之寝，有蚊蚋挠其肤毛，必知鼓耳摇尾以挥之。及鼷鼠食之，即不知痛也。鼠之一牙，岂不甚於蚊蚋千乎？以其口甘，虽贯心彻骨而不知也，况其角乎？公诚职臣以司寇，请司朝廷之寇，然後司封疆之寇也。朝廷之寇，其鼷鼠乎？食君之角矣，又将贯骨与心也，是患大而君不知也。封疆之寇蚊蚋乎？但挠君之肤毛耳，君将鼓耳摇尾而挥之，是患小而不知大也。臣所以急其大而不知，漫其小而得知也。”景公不喻，竟坐司寇以不事。晏子曰：“司寇死，田氏为鼷鼠於齐矣。”


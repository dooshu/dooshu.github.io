○操練 【 練兵賞罰】

操練者、強兵之本也、但操練有時、賞罰有節、匪時則怨起、匪節則財費、起怨不可也、費財亦不可也、何為時。春入伍而夏散之。秋入伍而冬散之。因寒暑。節勞佚。時之謂也。遇該操之期。操三歇五又時中之時也。以時而操。雖不賞無怨也。此例也。相襲巳久。三軍率以為常者也。其間風雨破調。而一年之操能幾何哉。是故步伍不齊。技藝不精。而兵日益就弱矣。欲以常例以應今日之變。但恐緩不及事。故曰時可違也。或曰、違時以起怨。怨何以弭之。亦曰誘之以利耳。夫既誘之以利。則有限之財。恐不足以悅人人之心。亦曰有節故耳。何謂節。因之以時。別之以等。時有應否。等有上下。時遇該操。不賞亦可也。人列下等。不賞亦可也減時中之賞以賞不時之賞取下等之賞以賞上等之賞節之謂也。至於臨賞之時。酌量重輕。又節中之節也賞之有節。雖少人感也。何以感人。亦惟立法以別等耳。等何以別。其於應操之期。又遇該操之日。不過照常安營。使知金鼓旗號之節。務使前後應麾左右合式。步伍亂者有罰無賞。盖欲減春秋之費。以為夏冬之賞也。欲分等第於該操之日則軍眾而難遍。安得藝藝而較之。人人而閱之。必于三操之後。歇五之時。日較一藝。摠之非分練無以精技非合練先之以火器。或百步。或二百步。安立排把。中者賞之。不中者勿論。各因遠近多寡。其賞有差。次之以弓弩。或馬或步。立法如前。賞亦如之。次之以長鎗。次之以大刀。或馬或步。立法如前。賞亦如之。第四日。令各安逸。以備次日演習營陣。行之三月之內。則人力之強弱。技藝之生熟。將無不知兵者也。金鼓之鳴止。旗幟之分合。兵無不知將者也。其間別為等第。使之如何而攻。如何而守。進有所往。退有所據。然後可以言行伍矣。如是而兵不強者。未之有也。不然安於常例。恐非應變之謀。混於行賞。恐有不給之患。至於撫恤軍士。激勸人心。又在為將者何如耳。


答蓟镇巡抚陈我度言辞俸守制


唁贶再临，又辱别谕云云，敢不敬承雅意。但孤暂留在此，实守制以备顾问耳，与夺情起复者不同。故上不食公家之禄，下不通四方交遗，惟赤条条一身，光净净一心，以理国家之务，终顾命之托，而不敢有一毫自利之心。所谓或远或近，或去或不去，归洁其身而已。此孤之微志也。况昨承恩眷，特使廪人继粟，庖人继肉，数口之家，不啻足矣。若独辞上禄以沽名，又受私馈以自润，内欺其心，外欺其主，孤不敢也。

至于公比者之起，虽出孤意，然非敢市德于左右也。徙念蓟门重镇，抚台要职，辱与公为知己，故以仰托，冀有疏附后先之助耳。公第绥和将士，保固疆圉，即所以酬圣恩、答相知，外此，秋毫非所敢望也。再违宠命，恐公不达鄙意，而以孤为疏外于左右，故敢吐衷愫如此。语率无次，万望矜原。其节间所惠，亦俱附璧来使，统希查照。






○飞龙使君裔为皇太子降诞修斋词

臣闻惟道为大，运元功而生育乾坤；惟帝为尊，握洪枢而主张造化。广司万国，遐统群生，承景命於三清，定洪基於九土。由是瑶图积瑞，银汉腾华，载诞元良，恢宏大业。今属祥虹泛彩，宝电飞光，当重离启耀之期，是率土虔诚之节。敢披笈，恭诣仙坛，备灵宝之道场，俨长生之胜会。鲸钟凤磬，飘逸响於九天；鹤焰龙烟，达精诚於三境。伏冀皇图隆永，均雨露以无穷；圣寿高崇，与渤溟而比大。六宫内职，协赞宸居，万汇群方，昭宣睿德。皇太子龙文凤质，岳固松贞，超汉盈周，贤扶一统，大同均化，旁及黔黎，共宗有道之期，并洽无为之运。臣某不任祷祝虔祈归命之至。


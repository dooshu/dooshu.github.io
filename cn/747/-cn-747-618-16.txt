○祭权少监文

维年月日，中散大夫试太常少卿上柱国李直方，谨以清酌庶羞之奠，敬祭於故三丈相公之灵。天作雷雨，山川出云。帝思理平，英髦并生。爰自弱岁，植此休德。宏重不器，仁声渊塞。旋升外台，乃居察视。辅人成化，入为右史。文学溥博，德度谦冲。载领丝言，粉泽天工。词简理诣，灿然昭融。俾国家诏命，上逾十代。与周汉同风，爰登礼曹。实司选士，人罕其再。我三专美，雄文懿行。善价端士，禺邛周行。鳞集の至，朝推厥德。乃作天官，庶职惟允。九流序焉，帝念储皇。辍居调护，九法阙理。乃迁兵部，礼乐不纲。斯为奉常，神人以和。骞飞庙堂，鼎饪三载。万方咸赖，退为宗伯。硕望弥赫，惟梁思理。建节来萃，教化惠和。流庸洽至，忆昔攸往。火旗雷麾，今也来思。白马龙而，哀笳凝咽以增感，丹悠扬而独飞。呜呼哀哉！直方昔在南宫，擢迁纶阁，提携推荐，忘其菲薄。顾庸浅而难持，竟鸿飞而终却。今佳城行启，哀挽徐吟，跪灵筵而号恸，泪横堕而不禁。伏惟尚飨。








【李陵录别诗二十一首】

〖古《诗纪》依据广告编苏、李诗七首於汉诗卷二。而以古文苑李陵录别诗十首附在汉诗卷十。盖谓《文选》所载为苏、李自作。古文苑所载乃后人假托。丁福保全汉诗总汇《文选》、古文苑各诗。分别编之苏、李名下。盖以为皆少卿、子卿之辞也。逯案。《文选》、古文苑苏、李诗十七首以外。《书钞》及《文选》注尚引李诗残篇两首。古文苑之孔融杂诗二首。亦原属李陵。依此计之。苏、李诗今存者尚有二十一首也。然检宋颜延之庭诰云。逮李陵众作。总杂不类。元是假托。非尽陵制。又检隋志。只称梁有李陵集二卷。不言有苏武集。而宋、齐人凡称举摹拟古人诗者。亦只有李陵而无苏武。据此。流传晋、齐之李陵众作。至梁始析出苏诗。然仍附李陵集。昭明即据此选篇也。以出於李集。故《文选》苏武各诗他书尚有引作李陵诗者。要之。此二十一首诗。即出李陵众作也。又此二十一首种类虽杂。然无一切合李陵身世者。说明既非李陵所自作。亦非后人所拟咏。前贤如苏轼、顾炎武等皆疑之固是。然亦未能释此疑难也。钦立曩写汉诗《别录》一文。曾就此组诗之题旨内容用语修辞等。证明其为后汉末年文士之作。依据古今同姓名录。后汉亦有李陵其人。固不止西京之少卿也。以少卿最为知名。故后人以此组诗附之耳。今总以李陵录别诗为题。略依古《诗纪》。编之本卷之中。〗

良时不再至。离别在须臾。屏营（事文《类聚》误作云。）衢路侧。执手野踟蹰。仰视浮云驰。奄忽互（《类聚》作交。事文《类聚》、合璧事类同。）相逾。风波一失所。（各书引作路。）各在天一隅。（《御览》误作涯。）长当从此别。且复立（《类聚》作去。合璧事类同。）斯须。欲因晨风发。送子以贱驱。（○《文选》二十九作与苏武。《类聚》二十九、事文《类聚》别集二十五、合璧事类续集四十六并作赠苏武别。《初学记》十八作赠苏武。文章正宗二十九作与苏武。《诗纪》二作与苏武。又《御览》四百八十九作赠苏武。引逾、涯二韵。）

携手上河梁。（鸣沙类书残卷作河梁上。）游子暮何之。徘徊蹊（《类聚》、合璧事类作溪。）路侧。（《初学记》作临蹊路。《御览》作岐路间。）悢悢（各类书悢恨。六臣本《文选》注云。五臣作恨恨。）不能（《文选》作得。文章正宗同。）辞。（《类聚》作离。事文《类聚》、合璧事类同。）行人难久留。各（《御览》作客。）言（事文《类聚》作各。）长相思。安知非日月。弦望自有时。努（《御览》作弩。）力崇明德。皓首以为期。（○《文选》二十九作与苏武。《类聚》二十九、《初学记》十八、《御览》四百八十九、事文《类聚》别集二十五、合璧事类续集四十六并作赠苏武。文章正宗二十九作与苏武。《诗纪》二作与苏武。又鸣沙石室古籍丛残类书残卷作李陵诗。引之一韵。）

嘉会难再遇。（《文选》注作逢。）三载为千秋。临河濯长缨。念子（《类聚》、《初学记》作别。六臣本《文选》注云。五臣作别。）怅悠悠。（《初学记》作恨阻修。）远（《类聚》作望。）望悲风至。对酒不能酬。行人怀往路。何以尉（《类聚》误尉。）我愁。独有盈觞酒。与子结绸缪。（○《文选》二十九作与苏武。《类聚》二十九作赠苏武别。文章正宗二十九作与苏武。《诗纪》二作与苏武。又《文选》二十送应氏诗注引一句。《初学记》十八作赠苏武。引秋、修二韵。）

骨肉缘枝叶。结交亦相因。四海皆兄弟。谁为行路人。况我连枝树。与子同一身。昔为鸳与鸯。今为参与辰。（《御览》误作商。）昔者（《类聚》作在。《初学记》作时。）常相近。邈若胡与秦。惟念当乖离。（《类聚》作离别。）恩（六臣本《文选》作思。《类聚》同。）情日以（《类聚》作已。）新。鹿鸣思野草。可以喻嘉宾。我有一尊酒。欲以赠远人。愿子留斟酌。慰此（《类聚》作我。）平生亲。（○《文选》二十九作苏武诗。《类聚》二十九作苏武诗。《诗纪》二作苏武诗。又《初学记》十八作李陵赠苏武诗。引辰、秦二韵。又《御览》四百八十九作李陵赠苏武诗。引商一韵。）

结发为夫妻。（玉台作妇。）恩爱两不疑。欢娱在今夕。燕婉及良时。征夫怀往（玉台作远。）路。起视夜何其。参辰皆已没。去去从此辞。行（玉台作征。）役在战场。相见未有期。握手一长叹。（《类聚》作欢。误。）泪为生别（玉台作别生。）滋。努力爱春华。（六臣本《文选》作花。）莫忘欢乐时。生当复来归。（事文《类聚》作归来。合璧事类同。）死当长相思。（○《文选》二十九、玉台新咏一并作苏武诗。文章正宗二十九作苏武别诗。《诗纪》二作苏武诗。又《类聚》二十九、事文《类聚》别集二十五、合璧事类续集四十六俱作苏武别李陵诗。引其、辞、期、滋、时、思六韵。）

黄鹄（《初学记》作鹤。）一远别。千里顾徘徊。胡马失其群。思心常依依。何况双飞龙。羽翼临当乖。幸有弦歌曲。可以喻中怀。请为游子吟。冷冷（诗人玉屑作泛泛。）一何悲。丝竹厉清声。（六臣本《文选》注云。五臣作音。）慷慨有馀哀。长歌正激烈。中心怆以摧。欲展清商曲。念子不得（《文选》作能。《类聚》同。）归。俯仰内伤心。泪下不可挥。愿为双黄鹄。送子俱远飞。（○《文选》二十九、《类聚》二十九、《诗纪》二并作苏武诗。又《初学记》十八作苏武赠李陵诗。引徊、依二韵。《诗人玉屑》二作苏武诗。引怀、悲、哀、摧、归五韵。）

烛烛晨明月。馥馥我（《诗纪》云。补注曰：当作秋。）兰芳。芬（六臣本《文选》注云。五臣作芳。）馨良（《诗纪》云。一作长。）夜发。随见闻我堂。征夫怀远路。游子恋故乡。寒冬十二（《初学记》作一。）月。晨起践严（六臣本《文选》云。五臣凝。）霜。仰观江汉流。仰视浮云翔。良友远别离。（《文选》作离别。）各在天一言。山海隔（六臣本《文选》流注云。五臣作隔海。）中州。相去悠且长。嘉会难再（《文选》作两。）遇。欢我殊未央。愿君（《诗纪》云。一作言。）崇令德。随时爱景光。（○《文选》二十九作苏武诗。《诗纪》二作苏武诗。又《初学记》三作古诗。引霜一韵。）

有鸟西南飞。熠熠似苍鹰。朝发天北（《御览》作地。）隅。暮闻（《御览》作宿。）日南陵。欲寄一言去。（古文苑缺去字。《御览》作书。《广文选》作辞。《诗纪》云。一作辞。）托之笺彩缯。因风附轻翼。以遗心蕴蒸。鸟辞路悠长。羽翼不能胜。意欲从鸟逝。驽马不可乘。（○古文苑缺四。《广文选》十。《诗纪》十。又《御览》八百十四作李陵与苏武诗。引鹰、陵、缯三韵。）

烁烁三星列。拳拳月初生。寒凉应节至。蟠蟀夜悲鸣。晨风动乔木。枝叶日夜零。游子暮思归。（《类聚》作归思。）塞耳不能听。远望正萧条。百里无人声。豺狼鸣后园。虎豹步前（古文苑作客。）庭。远处天一隅。苦困独零（《文选》注作伶。《类聚》同。）丁。亲人随风散。历历（《类聚》作滴沥。）如流星。三萍（古文苑作苹。《广文选》同。案苹当为荆之讹字。）离不结。思心独屏营。愿得萱草枝。以解饥渴情。（○古文苑四。《广文选》十。《诗纪》十。又艺文《类聚》二十九作李陵赠苏武诗。引生、鸣、零、听、声、丁、星、情八韵。《文选》三十七陈情表注作李陵赠苏武诗。引丁一韵。）

寂寂君子坐。奕奕合众芳。温声何穆穆。因风动馨香。清言振东序。良时著西痒。乃令丝竹音。列席无（当作抚。）高唱。悲意何慷慨。清歌正激扬。长哀发华屋。四坐莫不伤。（○古文苑四。《广文选》十。《诗纪》十。）

晨风鸣北林。熠耀（《广文选》作熠熠。《诗纪》云。一作熠熠。）东南飞。愿言所相思。日暮不垂帷。明月照高楼。（《书钞》作户枢。《御览》同。）想见馀光辉。玄鸟夜过庭。仿佛能复飞。褰裳路踟蹰。彷徨不能归。浮云日千里。安知我心悲。思得琼树枝。以解长渴饥。（《文选》注或误饥渴。○古文苑四。《类聚》二十九作汉李陵赠苏武别。《广文选》十。《诗纪》十。又《书钞》百五十作李陵诗。引辉一韵。《文选》二十四为顾彦先赠妇注作李陵赠苏武。引渴一韵。《御览》百八十四作李陵诗。引辉一韵。）

陟彼南山隅。送子淇水阳。尔行西南游。我独东北翔。辕（《广文选》作猿。《诗纪》同。）马顾悲鸣。五步一彷（《广文选》作彷。《诗纪》同。）徨。双凫相背飞。相远日已长。远望云中路。想见来圭璋。万里遥相思。何益心独伤。随时爱景曜。（古文苑作耀。）愿言莫相忘。（○古文苑四。《类聚》二十九作李陵赠苏武别。《广文选》十。《诗纪》十。）

钟子歌南音。仲尼叹归与。戎马悲边鸣。游子恋故庐。阳鸟归飞云。蛟龙乐潜居。人生一世间。贵与愿同俱。身无四凶罪。何为天一隅。与其苦筋力。必欲荣薄躯。不如及清时。策名於天衢。（○同上）

凤皇鸣高冈。有翼不好飞。安知凤皇德。贵其来见稀。（○古文苑四作李陵录别诗。《类聚》九十作汉李陵诗。《诗纪》十。）

红尘蔽（《文选》注作塞。）天地。白日何冥冥。（○古文苑四李陵录别诗。《文选》五十五与大理书注引作李陵诗。）

许由不洗耳。后世有何徵。（○《文选》五十五陆机演连珠注引李陵诗。○此与上两句或是同篇残文。《诗纪》据升庵诗话列诗全篇。其辞曰：红尘蔽天地。白日何冥冥。微阴盛杀气。凄风从此兴。招摇西北指。天汉东南倾。嗟尔穹庐子。独行如履冰。短褐中无绪。带断续以绳。泻水置瓶中。焉辨淄与渑。巢父不洗耳。后世有何称。《诗纪》并注曰：升庵诗话云。见修文殿览御。逯案。此乃杨慎伪造。冯默庵已辨其妄。见《诗纪》匡谬。）

童童孤生柳。寄根河水泥。连翩游客子。干（《广文选》作于。《诗纪》同。）冬服凉衣。去家千里馀。一身常渴饥。寒夜立清庭。仰瞻天汉湄。寒风吹我骨。严霜切我肌。忧心常惨戚。晨风为我悲。瑶光游何速。行愿支何（《广文选》作芰荷。《诗纪》作支荷。并注云。一作去何。案支何当是夫何之讹。）迟。仰视云间星。所若割长帷。低头还自怜。（古文苑作怜。）盛年行（草堂诗笺作倏。）已衰。依依恋明世。怆怆（古文苑作怆忄良。）难久怀。（○古文苑四作苏武答诗。《广文选》十作苏武答别诗。《诗纪》十。又草堂诗笺十一独酌诗注作苏武答李陵。引衰一韵。）

双（《初学记》作二。《御览》、事文《类聚》、合璧事类并同。）凫俱北飞。一凫独南翔。子（《御览》或作我。）当（《御览》或作独。）留斯馆。（《御览》或作土。）我（《御览》或作子。）当（《御览》工作独。）归（《初学记》作还。）故乡。一别如秦胡。会见何讵（当作遽。）央。怆悢（《类聚》、《广文选》作恨。《诗纪》同。）切中怀。不觉泪沾裳。愿子长努力。言笑莫相忘。（○古文苑四作苏武别李陵。《类聚》二十九作汉苏武别李陵。事文《类聚》别集二十五。合璧事类续集四十六。《广文选》十。《诗纪》十。又《初学记》十八引翔、乡二韵。《白帖》二十九作李陵诗。引第一句。《御览》四百八十九及九百十九并作李陵赠苏武诗。引翔、乡二韵。）

清凉伊夜没。微风动单帱。（○《书钞》百三十二作李陵赠苏子卿诗。）

招摇西北驰。天汉东南流。（○《文选》三十拟明月皎夜光诗注作李陵诗。○逯案。上列四句可能出於一篇。杨慎改流为倾。杂凑伪诗。由此益显。）

严父潜长夜。慈母去中堂。（○《文选》二十一三良诗注咏史诗注、五十九齐故安陆昭王碑文注并引李陵诗。）

行行且自割。无令五内伤。（○《文选》二十七王明君词注、又四十二与钟大理书注并作李陵诗。○逯案。上列四句可能出於一篇。）

严严钟山首。赫赫炎天路。主明曜云门。远景灼寒素。昂昂累世士。结根在所固。吕望老匹夫。苟为因世故。管仲小囚臣。独能建功祚。人生有何常。但恐年岁暮。幸托（古文苑作记。注云。一作托。）不肖躯。且当猛虎步。安能苦一身。与世（古文苑缺此字。）同举厝。由不慎小节。庸夫笑我度。吕望尚不希。夷齐何足慕。（○古文苑四。《广文选》十五、《诗纪》三并作孔融杂诗。又《文选》三十四《七启》注、四十三孙楚为石仲容与孙皓书注、四十四为袁绍檄豫州注、五十八辨亡论注均作李陵诗。引步一韵。○逯案。古文苑乃唐人所藏残书。宋时由一编次为九卷。且讹缺已甚。不可完全据信。今此诗之句。李善数引皆作李陵。必有根据。今即依李注将此诗编李陵录别中。）

远送新（古文苑作亲。）行客。戚暮乃来归。入门望爱子。妻妾向人悲。闻子不可见。日已潜光辉。孤坟在西北。常念君来迟。褰裳上墟（《广文选》作虚。）丘。但见蒿与薇。白骨归黄泉。肌（《广文选》误作肥。）体（古文苑作骨。）乘尘飞。生时不（古文苑缺不字。）识父。死后（古文苑缺后字。）知我谁。孤魂游穷暮。飘遥安所依。人生图{司子}（古文苑作画。）息。尔死我念追。俯仰内伤心。不觉悟泪沾衣。人生自有命。但恨生日希。（○古文苑四、《广文选》十五、《诗纪》三并作孔融杂诗。○逯案。此伤子之诗。亦原属李集。文镜秘府引或曰云。五言之作。召南行露。已有滥觞。汉武帝时屡见全什。非本李少卿也。少卿以伤子为宗。文体未备。意悲辞切。若偶中音响。十九首之流也。据此。本篇与前诗一致。实俱出李集。原本古文苑此二诗与李陵录别诗等均在第四卷。李陵以后。即为孔融。以相毗近。故易有此窜乱耳。）


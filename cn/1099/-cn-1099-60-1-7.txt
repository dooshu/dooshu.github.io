○官牛足邊久計疏 【 耕種官田】

題為官牛足邊久計事、案照先該提督守備周賢奏稱聲息不絕、乞將口外獨石等處、先年領銀四千九百五十兩、買到見在官牛一千八百四十五隻、共六百五十二具。馬步每隊、量留一具、共牛三隻摘撥軟弱軍人養種、照例上納餘粮、買補馬牛、措置軍裝、賑濟貧軍等用、其餘俱給與缺牛原額屯軍、并復業舍餘領養等因、奏奉　英宗皇帝聖旨、該本部欽遵、查得前項官牛、係是本部議行、并總督邊儲右僉都御史李秉建議、節次奏准、行令彼處監收粮斛參政等官葉盛督運勘給整理去後、緣前項牛隻、給與各軍自種、均收餘粮入官、易買馬匹、措置軍裝等項本以優恤邊軍、且耕且守、今參將周賢、奏稱前因、未審有無、相應合行彼處總兵等官、會議前項牛具、如果獨石等城堡軍人領種上納餘粮聽候買補馬牛措置軍裝等項、於軍有益、仍照舊例施行、若是有妨各軍操守就便取勘原額缺牛屯軍、及復業舍餘從公給俵耕種等因、具題、奉　英宗皇帝聖旨、該總兵官都督楊能議得且耕且守。經國遠謀。不可輕廢。况且大同宣府。自經兵以來。人畜蕩盡。田廬荒蕪。幸而　朝廷大發帑金。特差京官于河南山東等處買牛給發。以為足邊之計。其數不敷。又發邊庫官銀充買。數年以來。邊儲稍積。人得聊生。夫何法立方行。便益良多。而立法之人。去尚未遠。何乃奏稱勞軍未便。要行改廢。今會議得未可遽弃。合照舊例施行等因在卷、臣今會議得、臣等于成化元年分、通查得、前項口外并宣府合属地方、先年原買前項官牛、共該五千餘隻。中間有例前例後倒死老弱變賣不曾買補。及官員役占倒死之數。俱各查勘得出。設法陸續買補。又將舊有餘粮添買牛隻。見在共分為一千八百餘具。嚴行參將等官。督令各該守備堡等官摘撥馬步隊無馬軟弱不堪出戰軍人。那兌給領耕種官田。今年雖有災傷。亦頗收成查得軍中騎操戰馬。自天順八年正月二十二日詔書例後。至今年九月十五日止。各哨征傷架砲倒死應該買補還官騎操官馬。共該二千六百餘匹。此係緊用征操。每匹或用銀七八兩。或十餘兩。纔可收買。常年各處俱于原領軍人名下杖併買補。中間貧苦邊軍。計窮力屈。朋合科歛。或不得已而典兒賣女。又不得已而除粮扣粮。究竟馬匹難完。十欠六七。軍士逼竄。十常二三。上下難為。公私俱困。今年因有前官田餘粮。設法銀兩。頭運差人于山西保定等處買馬。約一千匹之上。即今秋田粗細粮食。量除牛料子種等用。次運再行發買。雖有欠馬。計亦不多。文莊在鎮專以官田所收餘粮制買馬匹修築城堡確有成騐而官府不煩杖併之勞。貧軍不知朋合之苦。不動聲色。邊事可了。此皆官牛官田所致明効大騐然非　英宗皇帝日月至明。戶部當時參詳明白。宣府摠兵等官楊能栢玉徐敬等。力持公論。則良法美意。廢壞久矣。臣等切惟立法非難。守法為難。葢任官用人。更代不常。而流言異說。易于搖惑。伏乞　聖明、特敕該部計議、前項軍中官牛官田事宜。請敕宣府邊方守臣。著立定規。其見在官牛。務要時常禁革奸弊。用心查點孳牧。設法買補。不失原數。所收餘粮嚴切稽考買補官馬及買補事故官牛。置辦軍裝養濟貧難等用。不許役占侵欺。各官不得假公狥私。因而沮壞。則貧軍有賴。邊事克濟。而　先皇帝之良法美意。永永不隳


◇怀旧志序

吾自北守琅台，东探禹穴。观涛广陵，面金汤之设险；方舟宛委，眺玉笥之千霄。临水登山，命俦啸侣；中年承乏，摄牧神州。戚里英贤，南冠髦俊。荫真长之弱柳，观茂弘之舞鹤。清酒继进，甘果徐行。长安群公，为其延誉；扶风长者，刷其羽毛，。於是驻伏熊，回结驷，命邹湛，召王祥。余顾而言曰：斯乐难常，诚有之矣。日月不居，零露相半；素车白马，往矣不追。春华秋实，怀哉何已！独轸魂交，情深宿草。故备书爵里，陈怀旧焉。（《艺文类聚》三十四）


追悼李石台侍讲

其一

相违信宿怅离群，忽漫经年袂永分。
禁苑薄游曾并马，夜台谁许共论文。
魂伤灯市春宵语，愁黯江天日暮云。
阙下鹓班接坐处，几人款款复如君⑴。
⑴ 辛酉上元招予出游，忽把手曰：「恐此乐不再。」

其二

岂真吾道困龙蛇，匝岁贤人屡痛嗟（先是二月哭陈其年检讨。）。
藜阁校书劳永夜，星轺怀古吊长沙（典试楚中。）。
一官没后犹蒙谤，百折生前久破家。
圣主知臣臣不恨，莫教泉壤泪如麻。



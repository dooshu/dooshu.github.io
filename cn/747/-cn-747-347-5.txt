○惜馀春赋

天之何为令北斗而知春兮，回指於东方。水荡漾兮碧色，兰葳蕤兮红芳。试登高兮望远，极海之微茫。魂一去兮欲断，泪流颊兮成行。吟清风而咏沧浪，怀洞庭兮悲潇湘。何予心之缥缈兮，与春风而飘扬。飘扬兮思无限，念佳期兮莫展。平原萋兮绮色，爱芳草兮如翦。惜馀春之将阑，每为恨兮不浅。汉之曲兮江之潭，把瑶草兮思何堪？想游女於岘北，愁帝子於湘南。恨无极兮心氲氲，目眇眇兮忧纷纷。披卫情於淇水，结楚梦於阳。春每归兮花开，花已阑兮春改。叹长河之流速，送驰波於东海。春不留兮时已失，老衰飒兮情逾疾。恨不得挂长绳於青天，系此西飞之白日。若有人兮情相亲，去南越兮往西秦。见游丝之横路，网春晖以留人。沈吟兮哀歌，踯躅兮伤别。送行子之将远，看征鸿之稍灭。醉愁心於垂杨，随柔条以纠结。望夫君兮兴咨嗟，横涕泪兮怨春华。遥寄影於明月，送夫君於天涯。


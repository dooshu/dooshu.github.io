谢弟倚特赐进士第二等及第表

臣某言臣亲弟进士倚伏蒙圣慈特赐本科第二等及第者恩出公朝庆深寒族感激之至拚蹈无从臣某中谢伏念臣爰从幼岁即丧所天无负郭之田园以供糊口有既孤之弟妹俱未成人世家渐坠於衣缨旦暮将沦於沟壑臣是以激昂志节博涉艺文割爱游方出身事主自神宗之御极忝仙殿之雠书迹游君子之林月赋上农之禄爰归故里亲奉安舆尽挈孤遗寓居辇毂臣弟适当幼稚早失义方春诵夏弦再亲加於教导羮藜含糗固均给於有无殆踰既冠之年辄齿命乡之荐春官较艺幸预奏名日昊临轩躬承明试方惧吹竽之滥敢希中鹄之荣尊号皇帝陛下简在宸襟形於清问俯念司言之近列特推延赏之深仁擢自羣伦寘於科级仍载颁於睿旨更超践於等夷侧听德音感深骨髓传闻私室喜动庭闱顾同气之至亲荷自天之殊泽荣过始望事出非常内省微躯上衔厚施非土木之无识岂不知恩顾龟蛇之甚微犹能报德誓匪躬而自効庶毕命以为期臣无任云云


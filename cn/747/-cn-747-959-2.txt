○对弃农判

〈乙农家子弃业从戎，县令捕而科之。词云：“徵税繁重，馁在其中。苟图庇身，非弃本也。”〉

三农饬力，九谷是资，田祖报以斯箱，蒸民由其粒食。乙辍耕垅上，擐甲戎行，弃带经肆力之勤，务投笔徇身之计。遂使经行靡望，委台笠於中田；尺籍移名，闭蓬门於故里。父耕子播，亦足庇身；君义臣行，如何弃本？而乃昧洪范之先食，决逐嫖姚；黜素王之去兵，轻逃力穑。徒托词於冻馁，终难逭於刑宪。且县尹之职，乡户是司，观惠化於字人，定否臧於襁负。必也税符大桀，咏减易尧，坐琴堂以素餐，带墨绶而尸禄。自宜褫服，宁止免冠，待穷两造之词，聊举一隅之说。

薛


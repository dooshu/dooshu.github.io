◇赠周铁虎诏（永定元年十月）

天地之宝，所贵曰生，形魄之徒，所重唯命。至如捐生立节，效命酬恩，追远怀昔，信宜加等。散骑常侍严威将军、太子左卫率、潼州刺史、领信义太守沌阳县开国侯铁虎，器局沈厚，风力勇壮，北讨南征，竭忠尽力，摧锋江夏，致陷凶徒，神气弥雄，肆言无挠，岂直温序见害，方其理须，庞德临危，犹能目，忠贞如此，恻怆兼深。可赠侍中、护军将军、青冀二州刺史，加封一千户，并给鼓吹一部，侯如故。（《陈书·周铁虎传》）


卷二百八十一

钦定四库全书

历代名臣奏议卷二百八十一

明　杨士奇等　撰

諡号

汉哀帝时郎中令冷襃黄门郎段犹等奏言定陶共皇太后共皇后皆不宜复引定陶蕃国之名以冠大号车马衣服宜皆称皇之意置吏二千石以下各供厥职又宜为共皇立庙京师上复下其议有司皆以为宜如襃犹言师丹议独曰圣王制礼取法於天地故尊卑之礼明则人伦之序正人伦之序正则乾坤得其位而隂阳顺其节人主与万民俱蒙佑福尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊卑无二上之义也定陶共皇号諡已前定义不得复改礼父为士子为天子祭以天子其尸服以士子无爵父之义尊父母也为人後者为之子故为所後服斩衰三年而降其父母朞明尊本祖而重正统也孝成皇帝圣恩深远故为共王立後奉承祭祀令共皇长为一国太祖万世不毁恩义已备陛下既继体先帝持重大宗承宗庙天地社稷之祀义不得复奉定陶共皇祭入其庙今欲立庙於京师而使臣下祭之是无主也又亲尽当毁空去一国泰祖不堕之祀而就无主当毁不正之礼非所以尊厚共皇也

东汉冲帝时有司奏言孝顺皇帝弘秉圣哲龙兴统业稽乾则古钦奉鸿烈寛裕宴宴宣恩以极躬自菲薄以崇玄默遗诏贻约顾念万国衣无制新玩好不饰茔陵损狭不起寝庙遵履前制敬勅慎终有始有卒孝经曰爱敬尽於事亲而德教加於百姓诗云敬慎威仪惟民之则臣请上尊号曰敬宗庙天子世世献奉藏主祫祭进武德之舞如祖宗故事露布奏可

灵帝熹平四年小黄门赵佑议郎卑整上言春秋之义母以子贵隆汉盛典尊崇母氏凡在外戚莫不加宠今冲帝母虞大家质帝母陈夫人皆诞生圣皇而未有称号夫臣子虽贱尚有追赠之典况二母尚在不蒙崇显之次无以述遵先世垂示後世也帝感其言乃拜虞大家为宪陵贵人陈夫人为渤海孝王妃

蜀先主章武二年追諡皇思夫人迁葬於蜀未至而先主殂陨丞相诸葛亮上言皇思夫人履行修仁淑慎其身大行皇帝昔在上将嫔配作合载育圣躬大命不融大行皇帝存时笃义垂恩念皇思夫人神柩在远飘颻特遣使者奉迎会大行皇帝崩今皇思夫人神柩以到又梓宫在道园陵将成安厝有期臣辄与太常臣赖恭等议礼记曰立爱自亲始教民孝也立敬自长始教民顺也不忘其亲所由生也春秋之义母以子贵昔高皇帝追尊太上昭灵夫人为昭灵皇后孝和皇帝改葬其母梁贵人尊号曰恭怀皇后孝愍皇帝亦改葬其母王夫人尊号曰灵怀皇后今皇思夫人宜有尊号以慰寒泉之思辄与恭等案諡法宜曰昭烈皇后诗曰谷则异室死则同穴【礼云上古无合葬中古後因时方有】故昭烈皇后宜与大行皇帝合葬臣请太尉告宗庙布露天下具礼仪别奏制曰可

魏明帝即位诏曰尊严祖考所以崇孝表行也追本敬始所以笃教流化也是以成汤文武寔造商周诗书之义追尊稷契歌颂有娀姜嫄之事明盛德之源流受命所由兴也自我魏室之承天序既发迹於高皇大皇帝而功隆於武皇文皇帝至於高皇之父处士君潜修德让行动神明斯乃乾坤所福飨光灵所从来也而精神幽远号称罔记非所谓崇孝重本也其令公卿已下会议号諡东亭侯刘晔议曰圣帝孝孙之欲襃崇先祖诚无量已然亲踈之数远近之降盖有礼纪所以割断私情克成公法为万世式也周王所以上祖后稷自以其佐唐有功名在祀典故也至於汉氏之初追諡之义不过其父上比周室则大魏发迹自高皇始下论汉氏则追諡之礼不及其祖此诚往代之成法当今之明义也陛下孝思中发诚无已已然君举必书所以慎於礼制也以为追尊之义宜齐高皇而已尚书卫臻与晔议同事遂施行

明帝悼后崩议书铭旌或欲去姓而书魏或欲两书尚书令侍中司马孚以为经典正义皆不应书凡帝王皆因本国之名以为天下之号而与往代相别耳非为择美名以自光也天称皇天则帝称皇帝地称后土则后称皇后此乃所以同天地之大号流无二之尊名不待称国号以自表不俟称氏族以自彰是以春秋隐公三年经曰三月庚戌天王崩尊而称天不曰周王者所以殊乎列国之君也八月庚辰宋公和卒书国称名所以异乎天王也襄公十五年经曰刘夏逆王后于齐不云逆周王后姜氏者所以异乎列国之夫人也至乎列国则曰夫人姜氏至自齐又曰纪伯姬卒书国称姓此所以异乎天王后也由此考之尊称皇帝赫赫无二何待於魏乎尊称皇后彰以諡号何待於姓乎议者欲书魏者此以天皇之尊同於往古列国之君也或欲书姓者此以天皇之后同於往古之夫人也乖经典之大义异乎圣人之明制非所以垂训将来为万世不易之式者也遂从孚议

明帝时有司奏请追諡文昭甄皇后使司空王朗持节奏策以太牢告祠于陵又别立寝庙三公奏曰盖孝敬之道笃乎其亲乃四海所以承化天地所以明察是谓生则致其养殁则光其灵诵述以尽其美宣扬以显其名者也今陛下以圣懿之德绍承洪业至孝烝烝通於神明遭离殷忧每劳谦让先帝迁神山陵大礼既备正於先后未有显諡伏惟先后恭让着於幽微至行显於不言化流邦国德侔二南故能膺神灵嘉祥为大魏世妃虽夙年登遐万载之後永播融烈后妃之功莫得而尚也案諡法圣闻周达曰昭德明有功曰昭昭者光明之至盛久而不昧者也宜上尊諡曰文昭皇后

明帝青龙中散骑常侍王肃上疏曰昔唐禅虞虞禅夏皆终三年之丧然後践天子之尊是以帝号无亏君礼犹存今山阳公承顺天命允答民望进禅大魏退处宾位公之奉魏不敢不尽节魏之待公优崇而不臣既至其薨榇敛之制舆徒之饰皆同之於王者是故远近归仁以为盛美且汉总帝皇之号号曰皇帝有别称帝无别称皇则皇是其差轻者也故当高祖之时土无二王其父见在而使称皇明非二王之嫌也况今以赠终可使称皇以配其諡明帝不从

东晋哀帝即位欲尊崇章皇太妃尚书江虨议曰虞舜体仁孝之性尽事亲之礼贵为天王富有四海而瞽叟无立锥之地一级之爵蒸蒸之心昊天罔极宁当忍父卑贱不以徽号显之岂不以子无爵父之道理穷义屈靡所厝情者哉春秋经曰纪季姜归于京师传曰父母之於子虽为天王后犹曰吾季姜言子尊不加父母也或以为子尊不加父母则武王何以追王太王王季文王乎周之三王德配天地王迹之兴自此始也是以武王仰寻前绪遂奉天命追崇祖考明不以子尊加父母也按礼幼不诔长贱不诔贵幼贱犹不表彰长贵况敢锡之以荣命耶汉祖感家令之言而尊太公荀悦以为孝莫大於严父而以子贵加之父母家令之言过矣爰逮孝章不上贾贵人以尊号而厚其金宝币帛非子道之不至也盖圣典不可踰也当春秋时庶子承国其母得为夫人不审直子命母邪故当告於宗祧以先君之命命之邪窃见诏书当临轩拜授贵人为皇太妃今称皇帝册命命贵人斯则子爵母也贵人北面拜受斯则母臣子也天尊地卑名位定矣母贵子贱人伦序矣虽欲加崇贵人而实卑之虽显明国典而实废之且人主举动史必书之如当载之方策以示後世无乃不顺乎窃谓应告显宗之庙称贵人仁淑之至宜加殊礼以酬鞠育之惠奉先灵之命事不在己妃后虽是配君之名然自后以下有夫人九嫔无称妃焉桓公谓宜进太夫人非不允也如以夫人为少可言皇太夫人皇君也君太夫人於名顺矣

武帝太元中欲追崇庶祖母宣太后议者或谓宜配食中宗时臧焘为明教议曰阳秋之义母以子贵故仲子成风咸称夫人经云考仲子之宫若配食惠庙则宫无缘别筑前汉孝文孝昭太后并系子为号祭於寝园不配於高祖孝武之庙後汉和帝之母曰恭怀皇后安帝祖母曰恭愍皇后虽不系子为号亦祭於陵寝不配章安二帝此则二汉虽有太后皇后之异至於并不配食义同阳秋唯光武追废吕后故以薄后配高祖庙又卫后既废霍光追尊李夫人为皇后配孝武庙此非母以子贵之例直以高武二庙无配故耳夫汉立寝於陵自是晋制所异谓宜远准阳秋考宫之义近摹二汉不配之典尊号既正则罔极之情申别建寝庙则严祢之义显系子为称兼明母贵之所由一举而允三义固哲王之高致也

南齐武帝时步兵校尉王慈以朝堂讳榜非古旧制上表曰夫帝后之德绸缪天地君人之亮蝉聨日月至於名族不着昭自方篆号諡聿宣载伊篇籍所以魏臣据中以建议晋主依经以下诏朝堂榜志讳字悬露义非绵古事殷中世空失资敬之情徒乖严配之道若乃式功鼎臣赞庸元吏或以勲崇或由姓表故孔悝见铭谓标叔舅子孟应图称题霍氏况以处一之重列尊名以止仁无二之贵夤冲文而止敬昔东平即世孝章廵宫而洒泣新野云终和熹见似而流涕感循旧类尚或深心矧观徽迹能无恻隐今扃禁嶔邃动延车盖若使銮驾纡览四时临閲岂不重增圣虑用感宸衷愚谓空彪简第无益於匪躬直日朝堂宁亏于夕惕伏惟陛下保合万国齐圣羣生当删前基之弊轨啓皇齐之孝则诏付外详议

後魏孝明帝正光五年侍中甄琛卒太常议諡文穆吏部郎袁翻奏曰案礼諡者行之迹也号者功之表也车服者位之章也是以大行受大名细行受细名行生於已名生於人故阖棺然後定諡皆累其生时美恶所以为将来劝戒身虽死使名常存也凡薨亡者属所即言大鸿胪移本郡大中正条其行迹功过承中正移言公府下太常部博士评议为諡列上諡不应法者博士坐如选举不以实论若行状失实中正坐如博士自古帝王莫不殷勤重慎以为褒贬之实也今之行状皆出自其家任其臣子自言君父之行无复相是非之事臣子之欲光扬君父但苦迹之不高行之不美是以极辞肆意无复限量观其状也则周孔聨镳伊顔接袵论其諡也虽穷文尽武罔或加焉然今之博士与古不同唯知依其行状又先问其家人之意臣子所求便为议上都不复斟酌与夺商量是非致号諡之加与泛阶莫异专以极美为称无复贬降之名礼官之失一至於此案甄司徒行状至德与圣人齐踪鸿名共大贤比迹文穆之諡何足加焉但比来赠諡於例普重如甄琛之流无不复諡谓宜依諡法慈惠爱民曰孝宜諡曰孝穆公自今已後明勒太常司徒有行状如此言辞流宕无复节限者悉请裁量不聼为受必准人立諡不得甚加优越复仍踵前来之失者付法司科罪从之

庄帝追尊兄彭城王为孝宣皇帝尚书令拓跋彧面谏曰陛下中兴意欲宪章前古作而不法後世何观历寻书籍未有其事愿割友于之情使名器无爽帝不从及神主入庙复勅百官悉陪从一依乘舆之式彧上表以为爰自中古迄於下叶崇尚君亲褒明功懿乃有皇号终无帝名今若去帝直留皇名求之古义少有依凖唐太宗初即位谓侍臣曰准礼名终为讳之前古帝王亦不生讳其名故周文王名昌周诗云克昌厥後春秋时鲁庄公名同十六年经云齐侯宋公同盟于幽惟近代诸帝皆妄为节制特令生避其讳理非通允宜有改张因诏曰依礼二名义不偏讳尼甫达圣非无前指近世以来曲为节制两字兼避废阙已多率意而行有违经诰今宜依据礼典务从简约仰効先哲垂法将来其官号人名及公私文籍有世及民两字不连读并不须避

睿宗时改葬故太子重俊有诏加諡又诏雪李多祚等罪议赠官太府少卿兼通事舍人韦凑上言王者发号出令必法天道善善着恶恶明也赏罚所不加则考行立諡以褒贬之臣议其君子议其父曰灵曰厉者不敢以私乱公也臣伏见故太子与多祚等拥北军犯宸居破扉斩关兵指黄屋骑腾紫微和帝御玄武门亲谕?顺太子据鞍自若督衆不止逆党悔非回兵执贼多祚伏诛太子乃遁去明日帝见群臣涕数行下曰几不与公等相见其为危甚矣臣子之礼过位必趋蹙路马刍有诛昔汉成帝为太子行不敢絶驰道秦师免胄过周北门王孙满策其必败推此则太子称兵宫中为悖已甚以斩三思父子而嘉之乎则弄兵讨逆以安君父可也因欲自立则是为逆又奚可褒此时韦氏逆未明义未絶於太子母也子无废母之理非中宗命废之则又刼父废母且君或不君臣安可不臣父或不父子安可不子晋太子申生諡曰恭汉太子据諡曰戾今太子乃諡节闵臣所未谕愿与议諡者执於御前使臣言非耶甘鼎镬之诛申大义示天下臣言是耶咸蒙冰释不复异议如曰未然奈何使後世乱臣贼子资以为辞宜易諡以合经礼多祚等罪云免而不云雪帝瞿然引内合中劳曰诚如卿言业已尔奈何对曰太子实逆不可以褒请质行以諡时大臣亦重改唯罢多祚等赠官德宗即位礼仪使顔真卿请复七圣諡号状曰谨按礼记曰先王諡以尊名节以一惠故行出於己而名生於人使夫善者劝而恶者惧也虞夏之质殷周之文至矣而禹汤文武之君咸以一字为諡言文则不称武言武则不称文岂圣德所不优乎盖羣臣称其至者是以子不得议父臣不得议君天子崩则臣下制諡於南郊明受之於天也诸侯薨则太子赴告於天子明受之於君也至於周室卑大朴散諡始以两字为重人或以虚美为荣汉承战国余烈参而用之君臣易名事归至当少不以为贬多不以为褒虽衆美所归可一言而尽矣魏晋以降盖不足徵圣唐钦明宪章周汉爰初创业顺考古道高祖諡太武用汉制太宗諡曰文行周道也名正理顺垂之无穷上元中政在宫壼乱名改作始建神尧文武大圣之号盖非高宗之所获已玄宗之末奸臣窃柄析言而乱旧法轻议以改鸿名遂广累圣之諡有加至十一字者皇帝则悉有大圣之号皇后则皆有顺圣之名使言之者惑於今行之者异於古非旧制也其後劒门下罪已之诏叙高祖已下累圣悉用旧諡则玄宗悔既往之失亦以明矣宝应中二圣山陵有司议諡事不师古变而行权去古质而尚浮华舍旧名而广新諡谓一名不足以节惠廼十倍於古焉而累圣諡名悉以字多者为定是废高祖太宗之令岂曰爱君今制諡非古人皆知之有司因循其事而无敢言者假使当今守之而不改後人议之以为非所失岂不大哉何者臣子之於君父莫不欲广其美称先王制礼不敢过也故至敬无文至文尚质质之数极於一尧舜之美足以彰矣文之数极於二孝文孝景之德亦以明矣质则近古文则近今此高祖太宗所以更用其法後王所宜守之法也非天下之至圣其孰能定之此天皇所以兴圣主而正鸿名太宗所以待孝孙而修废典微臣所以守经义而崇圣朝陛下宜奉天心继先太宗之志使子孙蒙其法而万代守之此天下之能事也臣愚以为高祖已下累圣諡号悉宜取初諡为定谨案旧制宜上高祖为太武皇帝太宗为文皇帝高宗为天皇大帝中宗为孝和皇帝睿宗为真圣皇帝其二圣諡名字数太广有逾古制臣愚请择其美称而正之谨按諡法秉德不回曰孝照临四方曰明宜上玄宗为孝明皇帝又按諡法圣善周闻曰宣宜上肃宗为孝宣皇帝仍准汉魏及国朝故事於尚书省议定奏御夫文弊则救之以质至敬也名惑而反之於正至明也祖作之而孙述之至孝也三者备矣然後能立天下之大本正天下之大名建天下之大业能事毕矣伏惟陛下详择

翰林学士陆贽上奏曰右冀宁奉宣圣旨往年百官请上尊号曰圣神文武皇帝今缘经此宼难诸事并宜改变衆议欲得於朕旧号之中更加一两字卿宜商量事体稳便得否者伏以睿德神功参天配地巍巍荡荡无得而名臣子之心务崇美号虽或增累盈百犹恐称述未周陛下既越常情俯稽至理愚衷未谕安敢不言窃以尊号之兴本非古制行於安泰之日已累谦冲袭乎丧乱之时尤伤事体今者銮舆播越未复宫闱宗祏震惊尚愆禋祀中区多梗大憝犹存此乃人情向背之秋天意去就之际陛下诚宜深自惩励以收揽羣心痛自贬损以荅谢灵谴岂可近从末议重益美名既亏追咎之诚必累中兴之业以臣庸蔽未见其宜乞更详思不为凶孽所幸此臣之至愿也

贽又上奏曰右冀宁奉宣圣旨卿所商量加尊号事虽则理体甚切然时运必须小有改变亦不可执滞不信卿宜为朕更审思量应亦无妨者臣闻德合天者谓之皇德合地者谓之帝德合人者谓之王父天母地以养人理物各有其宜者谓之天子是皆至尊之殊号极美之大名虽欲变更无踰於此故伏羲神农黄帝尧舜自生人已来君德之最神圣者天下尊之美之亦已至矣而其指以为号者或曰皇或曰帝唯目一字且犹不兼禹汤继兴莫非大圣尚自菲薄降号为王嬴秦德衰於殷周而名窃於羲皥兼皇与帝始总称之流及後代昏僻之君乃有圣刘天元之号是知人主轻重不在名称崇其号无补於徽猷损其名不伤於德美然而损之有谦光稽古之善崇之获矜能纳谄之讥得失不侔居然可辨况今时遭屯否事属艰难尤宜惧思以自贬抑必也俯稽术数须有变更与其增美称而失人心不若黜旧号以只天戒天时人事理必相扶人既好谦天亦助顺陛下诚能断自宸鉴涣发德音降引咎名深自尅责惟谦与顺一举而二美从之外可以收物情内可以应玄运上可以高德於夐古下可以垂法於无穷兴废典矫旧失至明也损虚饰收美利大智也前圣之所以永保鸿名常为称首者达於兹义而已矣陛下何恡而不革反欲加冗号以受实患哉玄元道德经曰王侯自谓孤寡不谷以贱为本也周襄王遭乱出居于郑告於诸侯曰不谷不德鄙在郑地春秋礼之以其能降名也汉光武诏令上书者不得言圣史册称之以其能损己也臣顾以微贱获承访议伊尹耻其君不如尧舜臣亦耻之是以诚发於中不复防虑忌讳赦其愚而鉴其理惟明主行焉

宪宗时国子博士韩愈请上尊号表曰臣某言臣得所管国子太学广文四门及书算律等七馆学士沈周等二百人状称身虽微贱然皆以选择得备学生读六艺之文修先王之道粗有知识皆由上恩天子整齐乾坤出入神圣经营乎无为之业游息乎混元之宫不谋於庭不战於野坐收冀部旋定幽都析木天街星宿清润北岳医闾鬼神受职地弥天区界轶海外舜之十有二州周之七百余国章亥所步禹契所书四面辐辏各修贡职西戎之首北虏之渠沮威愧德失据狼狈收其种落逃遁远去来献羊马千里不絶功既如此德又如彼爰初嗣位首去奸孽随所顾指应时清宁哀天下之鳏寡释四海之郁结左右前後莫匪俊良小大之材咸尽其用无所诛诘一和以仁由是五谷岁登百瑞时见六府三事惟序惟歌昔者娲皇杀黑龙以济冀州尧诛九婴以定下土血兵刻力仅就厥功以方吾君一何远也尧之在位七十余载戒饬咨嗟以致平治孔子之圣自云三年有成今自嗣位以来岁有余矣臻此功德何其捷哉置邮传命未足以喻以非常之功袭寻常之号以冠古之美屈守文之名臣子之诚阙而不奏天号人称不满事实斯亦缙绅先生之过也谓臣官居师长不言谓何考其所陈中於义理天人合愿不谋而同非臣之愚所敢隐蔽辄冒死以闻伏乞天恩特允诚志令公卿大夫得竭思虑取正於经以定大号有司备礼择日以颁天下幸甚

宪宗崩淮南李夷简上言大行皇帝功高宜称祖穆宗下其议博士王彦威奏曰古者始封为太祖由太祖而降则又祖有功宗有德故夏人祖颛顼而宗禹商人祖契而宗汤周人祖文王而宗武王魏晋而下务欲推美自始祖外并建列祖之议叔世乱典不可以为训唐本周礼以景皇帝为太祖祖神尧而宗太宗自高宗後咸称宗以为成法不然太宗致升平玄宗清内难肃宗收复两都皆拨乱反正犹不称祖今当本三代之制黜魏晋乱法大行庙号宜称宗制可

穆宗时白居易上疏曰臣某等言今月二十四日臣等已陈表章请上尊号愚诚虽恳圣鉴未回蹐地局天不胜大愿臣等诚惶诚恐顿首顿首臣闻大道者无求於物物尊而不辞至公者非欲其名名生而不让不让故与天合德不辞故率土归心斯所谓应乎天而顺乎人者也伏惟皇帝陛下嗣兴一德统牧万方致时俗之和平纳生灵於富夀金革已偃销七十载之厉阶玉烛方调啓一千年之圣运天人合应书轨混同而鸿名未加盛典犹缺华夷失望史策无光此诚君上之谦然亦臣下之罪也今臣所以上稽天意下酌人情再黩皇明重陈丹慊臣谨按书曰思作睿睿作圣又曰乃圣乃神乃武乃文经曰明王以孝治天下凡此五者历观列辟虽甚盛德莫能兼之伏以陛下自即大位及此二年无巾车汗马之劳而坐平镇冀无亡弓遗镞之费而立定幽燕仁和一薰犷骜尽化可不谓睿文乎削平天下震耀八荒北敌求婚以禀命西戎乞盟而纳欵威灵四及奔走来宾可不谓神武乎陛下以万乘之尊四海之富供养长乐道光化成推而置之可塞天地可不谓孝德乎故臣等敢冒死稽首上尊号曰睿文神武孝德伏惟陛下略撝谦之小节弘祖宗之大猷惟十一圣在天岂忘继其志以亿兆人为子宁忍阻其心特回宸衷俯受徽号在玄功不为主宰於盛德有所形容焕乎大哉垂裕无极此实天下之幸甚非独臣之幸也臣等无任诚愿恳祷之至

宋太宗端拱二年翰林学士宋白上奏曰臣等奉宰臣传圣旨以近降御劄省去尊号今欲只称帝字令臣等商量者乍聆睿旨仰测天心见陛下谦尊之诚善下之意寅畏天命超越古先固无得而称也然则皇帝二字典策昭然数千百年沿袭不改盖如天之有地日之有月二仪成象两曜齐明不可斯须而去之也圣意以为非从上古起自嬴秦鄙其兼名欲归一字然肇于前汉爰至近朝唯此尊名不能去者何哉盖天下行之已久人臣呼之已熟方今万世一统四海为家士马精研蛮夷率服民物丰阜前代无双至於徽号之称增加即可唯此至尊之字减损实难况夫今古异宜质文互变一定之制千载不刋与其改作而谋新曷若因俗而仍旧臣等职尘内禁上事明庭凡在讨论未尝请免如此大事不敢轻言誓竭微躯各以死请泰山可转此志不移冒犯冕旒甘当鼎镬

直集贤院王皥上奏曰諡者行之表也善行有善諡恶行有恶諡盖闻諡知行以为劝戒六典太常博士掌王公以下拟諡皆迹其功德为之褒贬近者臣僚薨卒虽官该拟諡其家自知父子别无善政虑定諡之际斥其缪戾皆不请諡窃惟諡法自周公以来垂为不刋之典盖以彰善瘅恶激浊扬清使其身没之後是非较然用为劝惩今若任其迁避则为恶者肆志而不悛乞自今後不必候其请諡并令有司举行如此则隐慝无行之人有所沮劝若须行状申乞方行拟諡考诸方册别无明证惟卫公叔文子卒其子戌请諡臣谓春秋之时礼坏乐阙公叔之卒有司不能明举旧典故至将葬始请諡於君且周制太史掌小丧赐諡小史掌卿大夫之家赐諡请诔以此知有司之职自当举行明矣诏下有司详定如皥请焉

仁宗宝元元年右司谏供谏职韩琦上奏曰臣窃以陛下至德合天地至仁越尧舜虽徽号累百亦无得而称焉盖以三载一郊陛下报本之际臣子之心无以归美君上故恭荐盛名以达惓惓之意缘近年以来天地之变比比而发陛下亦尝虚怀以来谠言平刑以降罪戾今者圆丘展祀所宜责躬引咎仰荅天戒其所加尊号欲望不赐恩可如陛下已有圣意谦逊不从莫若直降御劄申谕宰庭具述宸衷使断来表若候章表五上方示推拒此乃从来俞允之例似未协宜此事动干典策望圣明熟虑之

庆历四年翰林学士王尧臣等上奏曰章献明肃盛烈丕功非一惠可举諡告於庙册藏於陵无容追减章惠拥佑帝躬并均顾复故景佑中膺保庆之册义专系子礼须别祠章穆升祔岁月已深奉慈三室先後已定若再议升降则情有重轻请如旧制中书门下覆议成宪在前文考之意配食一体二慈之宜奉承无私陛下之孝请如礼官及学士议案祥符诏系章圣特旨位叙先後乞圣制定数昭示无穷诏依所议

嘉佑四年知制诰刘敞上奏曰臣伏见宰臣率文武百官诣东上阁门拜表乞加上尊号今月十一日准批答不允此诚见陛下恭让持满恶盈好谦之意且陛下自宝元以来不复加徽号近二十余年矣冲逊之德上通於天下信於民此上天所以保佑圣躬受福无疆万民所以戴爱圣政日新一日者也今直不须稍增数字示人自满臣愿陛下固执雅意羣臣虽十上表坚让勿受足以益明积年冲逊之实必大得天人之佑且陛下尊号既已云体天法道钦文聪武圣神孝德尽善极美矣复加大仁不足增光而曰至治则有若自矜今百姓多困仓廪不实风俗未清贤不肖混淆狱讼繁多盗贼羣辈水旱继有四夷虽粗定然本以重赂厚利羁縻而服之非畏威慕义者也未可谓至治然则让而不居於圣德弥高矣今羣臣皆以加上徽号为请而臣独望陛下固辞徽号为愿其心则同欲尊君同欲爱君然望陛下裁之圣虑参之美志断而行之则有高世之名与道同符岂数字可尽哉

敞又上奏曰臣近上封事欲望陛下坚让尊号今已两奉批荅不允愿陛下遂执此意断在不疑且陛下不加尊号已二十年谦冲之德超絶前古简在上帝人臣归心夫已二十年行之一旦改之於义不可盖推善归美以尊君父者臣子之常节也让德恶盈以保天下者圣人之至道也臣谓陛下永执至道以当天心必有一谦四益之报增加数字未足发扬光辉实恐反累陛下二十年昭外之美又入今岁已来颇有灾异日食地震雨雹大雪飞蝗涌水伤害广远以理论之陛下寅畏天命正当深自挹损岂可於此时加上尊号昔伊尹戒商王曰有言逆於汝心必求诸道有言逊于汝志必求诸非道今臣此言逆於心者也而羣臣之请逊于志者也诚望陛下求诸道而已

敞又上奏曰臣两贡愚忠欲望陛下辞不受所加尊号似未蒙采纳臣岂敢沮衆人之意岂敢损主上之美实以谓崇陛下之称号不如明陛下之谦让徇臣子归美报上之心不如广君父克己畏天之道此事至重至大在陛下力能行之不当复询左右之臣今羣臣已上五表听之则顿失二十年谦逊之美不聼则合於严恭寅畏持盈克让之义亦令四方无以窥圣德之浅深臣虽狂暗窃重慎此举不敢不再三陈闻

仁宗时知礼院韩维上奏曰司徒侍中杜公刚重不倚明果而断秉事君之直节有保民之大德爰初服官以及谢政职无大小事无剧易必极其力不为苟然任提点刑狱屡决疑讼人以不寃治诠审官法明选公吏至谢赇不受开封号难治为尹者类以击断无壅为声至公居之又以其余力惠绥民人畿甸歌之在二府引义献纳有大臣风采私谒幸恩法所不可者一切裁罢闻人少善称道如不及至论国事有所曲直虽平生厚善不为毫发假借故其进而相也天子恨其用之晚退而老也士大夫恨其去之速公虽家居上尊礼焉比薨三迁其官爵至封国为公赐予劳问之使岁月不絶呜呼可谓善始令终者矣谨案諡法清白守正曰正文贤有成曰献迹公所以当大位享大名始终尊荣人无间言者亦其树立所从来远始诸父与公分财所得钜万悉推不受以予昆弟之贫者及富贵无声乐妾御之好居处被服如始仕惟其治身报国之不足是以为忧故其德业所就章章如此谥曰正献不亦宜哉

维又上奏曰赠太师兼侍中陈执中幸得以公卿子遭世承平因缘一时之言遂至贵显皇佑之末天子以後宫之丧问所以葬祭之礼执中位为上相不能总率羣司考正仪典以承答天问知治丧皇仪非嫔御之礼追册位於宫闱有嫌建庙用乐踰祖宗旧制执中白而行之曾不愧惮遂使圣朝大典着非礼之举此不忠之大者闺门之内礼分不明夫人正室踈薄自绌庶妾贱人悍逸不制丑声流布行路共知此又治家无足言者夫宰相所当秉道率礼以弼天子正身齐家以仪百官执中不务出此而方杜门深居谢絶宾客曰我无私也我不党也岂不陋哉谨案諡法宠禄光大曰荣不勤成名曰灵执中出入将相以一品就第可谓宠禄光大矣得位行政不为不逢死之日贤士大夫无述焉可谓不勤成名矣请合二法諡曰荣灵

维又上奏曰臣闻尊卑亲踈贤不肖之辨所以立人伦也礼者所以维持人伦使不斁败之具也朝廷之位庙寝之制车服之数金石俎豆之容皆有章也章不明则尊卑亲疎贤不肖纷乱而人伦斁矣故有天下者不可不先礼也窃见国家受命百年而郊庙之位尚有未正朝廷之仪尚有未尊祭祀婚葬车服之等尚多不备所以然者患在弃礼而任人情也夫礼所以撙节人情使一於正今任人情而废礼是以民俗无羞恶之风士大夫寡亷逊之节礼制虽繁而下不率法禁滋密而奸不胜盖有当先而後宜兴而废者矣伏惟宋至陛下比之於周成康之世也方当修起废坠兴造礼乐以成一家之制典章之有失者此臣所以不得默也臣闻温成之丧陛下疑所以处中夜令就宰相陈执中第问之明日遂发丧而下礼之大不可者有四夫皇仪殿者先帝先后之所尝治丧也虽宫禁给使之人知其不当处之而处之矣大不可一也皇后者上配宸极天下之母也位号至重岂容僭渎中宫在上而发册殿廷且以后礼送之大不可二也乐禁之内大祀用乐者备而不作大祀者非天地日月则宗庙社稷也而杀厌其礼大不可三也殿而不庙不备四时之享者奉孝惠皇后之礼也孝惠皇后者非太宗之正配也犹以为未足而立庙用乐遂与祖宗等大不可四也别庙四后章惠皇后不立忌日久矣缘此而立之事已施行赖陛下圣明采谏者之言而复止不然此又不可一也臣伏思温成皇后虽进册位号其实陛下之後宫也今以尊奉後宫而渎臣主之分杀天地之祀僭祖宗之礼窃计此非陛下本意何以言之臣伏见陛下谦俭寅畏谨於事神笃於奉先祠享常礼之外过自抑损以极孝恭不宜有此盖当时臣下莫为陛下正言者陈执中位居师长曾无一言之补夫为国谋事而至於渎臣主之分僭祖宗之礼可谓乖戾矣生既窃陛下之爵位以厌其欲若死又得美諡以成其志是执中终始获幸而独留非理之名使後世有以议陛下也臣不胜愤懑谨因其家请諡责其大节之失加以荣灵之諡言其宠禄则厚而令名不立也其义欲使天下知为臣当尽忠事君当以礼又使阿谀窃位之臣知生虽苟一时之荣而死不免万世之戮不然议虚名将朽之骨臣何独为此区区也且諡者周公所作万世之公法也臣之所言天下之公议也陛下宠待大臣亦以至矣而使有司得以万世之公法天下之公议贬之亦天下之至公也伏惟陛下幸听臣言以成天下至公之法岂不大哉臣备位礼官凡仪典之遗阙得以讨论又大臣之薨卒者得秉笔为议以美恶諡之皆臣之职也义有所在不忍缄默

维又上奏曰臣近与孙拚等议故太师侍中陈执中之諡论有异同遂具状申中书门下臣以谓朝廷且将复下有司使议执中所以得諡恭之状然後决其是非遽闻降勅考功以恭字为定臣伏思之不胜惶惑臣以荣灵諡执中者正谓责其废礼不恭失为臣之节而朝廷遂用恭法此臣不得不惑也臣闻孟子曰责难於君谓之恭谓以难行之道进於君而勉之也孔子曰恭近於礼远耻辱也盖礼之意非恭不立而恭不近礼适足以招耻辱也书曰官师相规工执艺事以谏其或不恭邦有常刑此言治古之世自公卿大夫以至百工各以其职谏有不如此谓之不恭也执中备位宰相遭遇明主以仁恕临下赋事行政惟大臣是咨惟古训是式前代人君之所难陛下皆易之此诚人人自竭尽之秋而执中内怀阿倚苟援不正之说僭渎大礼尚不能成明主之易可谓责难乎陛下中宫在上而妃嫔之没治丧发册近在殿中此虽宫省使令之人犹知其不可执中尚不能及使令之所知可谓近礼乎有司上孝惠祠殿之比不享不乐罢斥其议而遂僭祖宗之制执中表帅羣司纵不能远复治古各以职谏而首自乱礼此又常刑之所不赦也且恭之法曰不懈于位夫位以宅才才以治事苟事之不治虽修洁其衣冠庄严其色辞终日危坐无少懈之容何益哉执中犯不恭者三而顾以恭为諡如此则是諡法可废而官守无用也夫设法而至于可废命官而同於无用臣愚不识朝廷处此於义何当伏望陛下亟诏有司格勅未行复令礼官得尽諡恭之说然後并以臣议下尚书都省集百官参定臣论有少屈退伏妄言之诛诚无所恨

维又上奏曰臣近两上章论故太师侍中陈执中不当諡恭事至今未蒙朝廷俞允窃闻勅在考功有司以不应常法未即奉行故臣敢复进其愚说臣闻圣人治天下所以得人而用之其大法有五士之处也则教育之其将进也则辨论之其已仕也则校其功罪而升黜之既没也又作史以纪其善恶制諡以着其贤不肖所以教育奨劝耸惧者如此故士之为善也固其远恶也力在上者总其才而用之此天下之所以治也後世苟简教育辨论之法既荡然矣作史制諡止以备官而不责其实至於升黜则非有成可考或举或废各因其时在上者方患才之难得官之不修不知所以教育奨劝耸惧之法不立也臣请以执中一事明之夫执中学问之不讲义理之不达而遂至贵显此教育辨论已废之验也既位宰相首乱国典渎尊卑亲踈之义而优游夀宠以一品自终此升黜不行之効也今臣区区欲加公议於已然之後而同僚不以为得朝廷不以为善径黜其论不少加参考此又备官而不责其实也所未知者但史官耳若史官又废其守则是圣人之法都尽矣方今风俗颓靡百职隳惰谓宜力加振肃以消因循之弊而乃夺有司之职使不尽其法退至公之论使不极其理臣恐非朝廷之福也伏惟陛下观圣人制法之意鉴後世苟简之弊察当今之所宜急使有司不失其职公论得有所立非臣之幸实天下幸甚

知太常礼院司马光上奏曰臣等伏覩故赠太师中书令夏竦以旧在东宫特赐諡文正臣闻大戴礼曰諡者行之迹也行出於己名生於人所以劝善沮恶不可私也臣等叨预礼官諡有得失职有当言不敢隐嘿谨按令文诸諡王公及职事官三品以上皆录行状申省议定奏闻所以重名实示至公也陛下圣德涵容如天如地哀愍旧臣恩厚无已知竦平生不协衆望不欲委之有司槩以公议且将掩覆其短推见所长故定諡於中而後宣示于外臣等谓犹宜择中流之諡使与行实粗相应者取以赐之亦非羣臣所敢议也今乃諡以文正二者諡之至美无以复加虽以周公之才不可兼取况如竦者岂易克当所谓名与实爽諡与行违传之永久何以为法伏以陛下睿智聪明烛见微远如竦所为岂不素闻廼欲以恩泽之私强加美諡虽朝士大夫畏竦子孙居美仕不敢显言四万之人耳目炳然岂可揜蔽必曰夏竦之为如是而諡文正非以諡为公器也盖出於天子之恩耳此其讥评国家之失岂云细哉臣等所以夙夜区区不敢避诛戮之辜报雠之祸狂僭妄言正为此耳伏乞陛下留神幸察改赐一諡庶协中外之论以为万世之法

光又上奏曰臣等近以故赠太师中书令夏竦赐諡文正辄有奏陈乞赐改更至今未奉俞旨臣窃以凡为人臣受禄不必多受位不必高苟当官不言则刑戮之人也是以夙夜惶惧不敢默默伏惟陛下不以鄙贱而忽其言臣等切迹諡法本意所谓道德博闻曰文者非闻见杂博之谓也盖以所行所学不离於道德也靖共其位曰正者非柔懦苟媮之谓也盖诗云靖共尔位好是正直也今竦奢侈无度聚敛无厌内则不能制义於闺门外则不能立效於边鄙言不副行貌不应心语其道德则贪淫矣语其正直则回邪矣此皆天下所共闻非臣等所敢诬加也陛下乃以文正諡之臣等戆愚不达大体不知复以何諡待天下之正人良士哉且陛下所以念竦如此之厚者以竦尝为东宫之臣故也向者东宫之臣死而得諡者非一陛下未尝亲有所定至於竦独不然岂非知竦所为不合衆心邪陛下必以竦为正直无疑则何不委之有司付以公议然则陛下揜覆其短适所以彰之也陛下念竦不已则莫若厚抚其家至於諡者先王所以劝善沮恶非供恩泽之具也议者将以諡为虚名何害借人臣等请试言其害凡国家所以驭臣下者不过祸福荣辱而已为善者生享其福死受其荣为不善者生遇其祸死蒙其辱天下虽欲不治安何可得也如有不令之臣生则盗其禄位死则盗其荣名善者不知所劝恶者不知所惧臧否颠倒不可复振此其为害可胜道哉虞书曰兢兢业业一日二日万几孔安国传曰言当戒惧万事之微夫事之方微治之易絶及其既着谁得治之况天下之人皆知竦为大邪陛下虽諡之以正此不足以揜竦之恶而适足以伤国家之至公耳且諡法所以信於後人者为其善善恶恶无私也今以一臣之故而败之使忠良隽杰之士蒙美諡者後世皆疑之则諡法将安用哉臣等所以冒犯天顔区区不已与人父子为怨者诚惜国家劝沮大法不可因循亏废也伏惟陛下怜察少加采择特依前奏所陈改赐竦諡天下幸甚

历代名臣奏议卷二百八十一








卷一百二十七



卷之一百二十七

洪武十二年十一月甲午朔，上观汉武帝纪，顾谓翰林待制吴沈曰：“人君理财之道视国如家可也，一家之内父子不异赀，其父经营储积，未有不为子计者，父子而异赀，家必隳矣，君民犹父子也，若惟损民以益君，民衣食不给而君独富，岂有是理哉？”

封大都督府佥事仇成为安庆侯，蓝玉为永昌侯，谢成为永平侯，张龙为凤翔侯，吴复为安陆侯，金朝兴为宣德侯，曹兴为怀远侯，叶昇为靖宁侯，曹震为景川侯，张温为会宁侯，周武为雄武侯，王弼为定远侯，皆赐铁券。仇成文曰：“昔者，圣君定赏以报功，惟贤能受之。朕观古制，汉封为多，然侯之名则同，其食禄世守者各有等差，由其功有先后，业有巨微，所以食禄有等阶，资有序以辨重轻也。尔都督佥事仇成从朕渡江，遇敌奋勇，不以众寡，所向必克，彭蠡之战，尔功居多。今已年迈，朕思往日之劳，特封尔为开国辅运推诚宣力武臣、荣禄大夫、柱国、安庆侯，食禄二千石，子孙世袭指挥使。兹与尔誓，若谋逆不宥，其余死罪免二次，以报尔功。尔其益加恭慎，以保禄位，延于永久，岂不伟欤？”玉等皆以征西有功，券文前后与成同，其中曰：“去岁命将西征，以平羌戎，今岁获功以归，虽首恶未擒，其部落已经剪除，势孤力弱，将自殄灭，朕念尔劳，宜加封爵。”

以儒士吴玄为刑部员外郎，张经道为兵部员外郎，高炳为工部员外郎，耿禄为吏部员外郎。

乙未夜，有星大而赤色，起自天苑，西北行至外屏没。

丙申，罢广积木场。

丁酉，上与翰林待制吴沈论持身保业之道。上曰：“人当无所不谨，事虽微而必虑，行虽小而必防，不虑于微，终贻大患，不防于小，终亏大德，谨小行而无已者，则可以成大善，忽细事而不戒者，则必至成大恶，常人且然，况人君乎？”沈对曰：“圣虑及此，诚社稷永安之道。”上曰：“安生于危，危生于安，安而不虑，则能致危，危而克虑，则能致安，安危治乱在于能谨与否耳。”

己亥，以北平都指挥使郭英、浙江都指挥使王诚、陈桓、陕西都指挥使濮英、萧成、宁川卫指挥佥事高显、虎贲右卫指挥同知何德、府军卫指挥佥事张翼俱为大都督府佥事。

以金吾前卫指挥同知储杰、留守右卫指挥佥事尹通为浙江都指挥使。

上御奉天门视朝毕，顾谓翰林待制吴沈曰：“人主治天下，进贤、纳谏二者真切要事也。”沈对曰：“诚如圣谕，但求之于古能行者亦鲜，是以乱日常多，治日常少。”上曰：“使其真知，贤者能兴，其国何有不好？真知谏者在于忠己，何有不纳？惟其知之不真，是以于己难入，若诚能好贤，则不待招徕而贤者自至，诚能纳谏，则不待旌赏而谏者毕来。”沈对曰：“陛下此言，诚国家兴治之要。”

庚子，雷。

甲辰，降中书右参政殷哲为通政使司右通政。

丙午，敕江阴侯吴良曰：“朕昔初定江东，命卿守东鄙，高城深隍，沃野以辟，当是时，朕无东顾之忧，用兵荆楚，遂定其地，虽诸将效力于西，而卿能保守东藩，相为首尾，内奸无出，外奸无入，可谓智矣。天下已平，爵卿侯封，所以报功也。前以第七子榑封为齐王，与卿结姻，就命卿如齐肇造工宇。今逼新年，遣使赍酒醴劳卿，齐王尚幼，未有所知，亦能遣人行礼，卿可体朕父子之心而自爱重焉。”

给赐广西平寇将士凡四千九百四十余人，绮帛百七十九匹、钞八千一百余锭。

壬子，置鴈门守御千户所。

甲寅，燕府营造讫工，绘图以进。其制：社稷、山川二坛在王城南之右；王城四门，东曰体仁，西曰遵义，南曰端礼，北曰广智；门楼、廊庑二百七十二间，中曰承运殿，十一间，后为圆殿，次曰存心殿，各九间，承运殿之两庑为左、右二殿，自存心、承运周回两庑，至承运门为屋百三十八间；殿之后为前、中、后三宫，各九间，宫门两厢等室九十九间；王城之外周垣四门，其南曰灵星，余三门同王城门名；周垣之内堂库等室一百三十八间。凡为宫殿室屋八百一十一间。

济宁侯顾时卒。时字时举，临濠人，倜傥负志气，善战。从上渡江，屡立战功，由百夫长升元帅，寻授同知天策卫指挥使司事。洪武元年，从大将军徐达北定燕蓟，拜骠骑上将军、大都督府副使兼同知太子率府事。三年，进大都督府同知，赐号开国辅运推诚宣力武臣，阶荣禄大夫，勋柱国，封济宁侯，食禄一千五百石，授以铁券，子孙世袭。四年，命为征西左副将军，率师伐夏，由兴元，克阶、文、绵、汉四州，进围成都，降夏主明昇。五年，命副征虏左副将军曹国公李文忠北征，时与文忠分道入沙漠，迷失道，粮且尽，遇胡兵士卒，疲乏不能战，时奋厉，独率麾下数百人跃马大呼冲击，胡兵引去，掠其辎重、粮马而还，士卒复振。七年，从魏国公徐达镇北平。八年，召还京师，寻有旨，仍镇北平。至是卒，年四十六。讣闻，上痛悼之，辍朝三日。明年春二月，丧归自北平，遣官迎祭，敕葬钟山之阴，赠特进光禄大夫、左柱国，追封滕国公，谥襄靖。诰曰：“人臣有大功者，生则受爵，没则褒谥，所以彰其名于永久也。朕自开创以来，宣力效忠者众，尔济宁侯顾时与朕同里，昔从征讨，摧坚破敌，历著功勋。朕平滁阳，清江淮，奠安南土，已而平定中原，尔皆与有力焉，是命显膺爵禄，宠受侯封。今天下大定，命尔守御北平，尔能修其职守，辑和军民，靖安边境，正宜相与共乐太平，何其天不假年，遽然长往。朕念尔劳，特追封为开国辅运推诚宣力武臣、特进光禄大夫、左柱国、滕国公，谥襄靖，以慰尔于冥冥。於戏！生而著功当代，没而名书史册。人能若是，虽千万世不朽矣。”仍命其子敬袭爵。

丁巳，命播州宣慰使司同知罗琛世袭其职。

戊午。以太常司少卿乐礼为太常卿，赞礼郎阮畯为少卿。

以刑部员外郎吕宗艺为尚书。诰曰：“古者，秋官明五刑，以弼五教，以期于治也，必得通敏练达，持文平而用法当者方称。兹选尔宗艺，立心公平，用律详审，今命尔为刑部尚书，必期民协于中，以副朕意，钦哉！”宗艺，东平人，以故元中书省参政来归。洪武三年，授刑部郎中，坐事出为肇庆府高要县知县。四年，召还为刑部员外郎，改磨勘司令。六年，升福建行省参政。九年，以事降为刑部比部郎中，又降员外郎，至是升尚书。

庚申，以金吾前卫指挥同知汪信为指挥使。

都督佥事马云征大宁寇，平之，还京，赐绮、帛各五匹。其所领将士有功者：指挥而下赐绮、帛有差，军士钞三锭；随征无功者：指挥而下绮、帛视有功者半之，军士钞二锭。

清远县民房文广聚众作乱。

辛酉，升户部员外郎张琏为侍郎，通政使司右参议郑肃为通政使。

以通政使司右通政殷哲为中书省左丞，左参议李素为右丞。哲，胶州人，以乡贡进士擢翰林应奉、监察御史，升重庆府知府，拜中书省右参政，坐事降通政使司右通政，至是复升今官。

以兵部郎中赵本为尚书，吏部员外郎陆镇为侍郎。镇，嘉兴人，幼敏悟，尝从乡先生鲍恂受易。洪武十一年，由国子生擢给事中，转兵部主事，寻迁吏部员外郎，升今官。

以通政使司知事姜准为左通政，御史台都事祝进为右通政，金吾前卫指挥佥事陈用为府军卫指挥佥事。








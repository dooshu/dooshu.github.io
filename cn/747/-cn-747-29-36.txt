○遣使宣慰怀郑许滑卫等州诏

朕抚有天下，寅畏上元，思保太和，用康庶类。顷秋夏之际，水潦不时，怀、郑、许、滑、卫等州，皆遭泛溢。苗稼潦渍，屋宇倾摧。有切纳隍之忧，良深在予之责。宜令右监门卫将军知内侍省事黎敬仁速往宣慰，如有遭损之处，应须营助赈给。并委使与州县相知，量事处置。及所在堤堰不稳便乾，简行其利害奏闻。


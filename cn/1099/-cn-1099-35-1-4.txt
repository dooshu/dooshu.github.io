○撫安軍民疏 【 邊防】

題為撫安軍民事、奉敕爾等即曉諭撫安人民、各安生業、毋令驚惶、但不用心撫恤、致小民失所、或因而生事為非、俱重罪不宥、爾三司仍各委的當堂上官、作急前來鎮守、代州一帶沿邊地方、提督鴈門關官軍、守把關口、嚴謹、設備防慎、本司巳委左參議羅恪前、去會同提督守備外、切照山西地方極臨邊境、所屬官吏軍民人等、欽蒙　皇上洪福厚恩、不知兵者八十餘年矣、所以終歲勤動、僭運邊諸、供給軍餉、冀衞民生、豈期大同一旦失機、致賊長奸、逞兇殺虜、腹裏橫行、如入無人之境、遠勞　聖慮、率師親征、人心巳安、賊必遠遁、然恐此寇詭、詐百端、姦計萬狀、或詐降、或請和。或去而復來。或散而復合。或設伏我要衝。或邀截我歸路。或聲東而擊西。或佯北而突南。或攻城搜山。而刼虜我民財。或出哨安營。而窺伺我兵勢雖萬無此虞。亦不可不為先備也。如蒙准言、乞多擇智謀大將、挑選精銳騎兵、每一營用總兵一員、參將二員、騎兵或一萬、或二萬、不可過多。多則難擇。惟在三令五申之嚴。須用四首八尾之法。布列安營守衞行在。先發夜不收微行、以潛覷其動靜。次發遊奕先鋒、升高以觀其隱伏、量敵而進、慮勝而會、然後發兵四出、策兵繼從分彼之勢破彼之謀各自為正奇。夾擊其左右。或攻其無備。或出其不意。或勦其夜後。或擣其暮歸。或據險以乘之。或多方以誤之勿拘于一營勿局于一陣或設伏以邀截其歸路。或出奇以夾擊其奔衝。務要左右相援。首尾相應。切不可孤軍深入。亦不可追逼窮寇。慎防佯北之詐。謹備奔衝之突。凡敢勇當先殺賊有功者。則速陞賞。畏法迯遁。不行策應者。則速責罰。以勵我兵勢。以奮我兵威。使彼虜無所加。眾無所用。立見孤奔彘突、膽喪心摧、决勝于須臾、安邊于悠久、則宗社幸甚、天下幸甚、兵法有曰、兵貴拙速、不尚巧遲、速則乘機。遲則生變。又曰善守者。藏於九地之下、善攻者、動于九天之上、書之所載、理必不誣、欲求萬全。在茲一舉。惟　皇上裁之又照山西地方、即目人心未寧、雖有三司、事難專主、伏望　聖恩蹔遣大臣、或侍郎、或都御史一員、馳驛前來、便宜行事、撫安人心、計整邊務、候邊境寧息之日、依舊取回 【 正統十四年八月進時為左參政】


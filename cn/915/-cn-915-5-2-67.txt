◇禁复私雠诏

丧乱以来，兵革纵横，天下之人，多相残害者。昔田横杀郦商之兄，张步害伏湛之子，汉氏二祖下诏，使不得相雠。贾复、寇恂，私相怨憾，至怀手剑之忿，光武召而和之，卒共同舆而载。今兵戎始息，宇内初定，民之存者，非流亡之孤，则锋刃之余，当相亲爱，养老长幼。自今以后，宿有雠怨者，皆不得相雠，敢有复私雠者，皆族之。（《魏志·文帝纪》。《艺文类聚》三十三，《御览》四百八十二）


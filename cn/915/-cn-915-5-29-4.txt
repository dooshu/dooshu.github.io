◇荐关内侯季直表

臣繇言：臣自遭遇先帝，忝列腹心，爰自建安之初，王师破贼关东。时年荒谷贵，郡县残毁，三军馈饷，朝不及夕。先帝神略奇计，委任得人，深山穷谷，民所米豆，道路不绝，遂使强敌丧胆，我众作气。旬月之间，廓清蚁聚，当时实用故山阳太守关内侯季直之策，克期成事，不差豪发，先帝赏以封爵，授以剧郡。今直罢任，旅食许下，素为廉吏，衣食不充。臣愚欲望圣德录其旧勋，矜其老困，复彼一州，俾图报效。直力气尚壮，必能夙夜保养人民。臣受国家异恩，不敢雷同，见事不言，干犯宸严。臣繇诚性诚恐，顿首顿首，谨言。黄初二年八月日，司徒东武亭侯臣锺繇表。（《宝晋斋帖》）


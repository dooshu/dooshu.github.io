○銓部議禁浮費 【 禁浮費】

一先年嘗禁浮費、竟未見題參一人、葢為費出因公。與置諸私囊者有別。然不論公私。皆百姓之膏血也。且如一州一邑。設有條編規則。量財制用。原自有餘。每見州縣但有一事之來。即有額外之派。如朝覲到任之儀節。官舍之應付。既有支銷官銀。何為又更派于里甲。既有定數官馬。何為又借撥于富戶。土產假以奉上。花戶俱有攤錢。器具藉以營私。工作迄無寧歲。眷屬累重。夫役久稽于程途。輸送頻繁。筐篚相望于道路。和糴出息之銀。預先支用。而僅以罰穀報完。修築器械之費。那補他孔。而更歛民財集事。故今之廉吏僅比古之中人今之中人巳不免古之貪吏葢古人公私之費皆少今人公私之費皆多故也至于上官入京。屬官供應。代賃房屋。餽送長夫。米糧搬運。借民間之車騎。坐用驛遞之馬。若使上官自備為費幾何但令小民遠供則所費不少相應極力痛革、財盡民流之日、百費皆從減省、既當以此自處。亦當以此處人。一切餽遺、悉應杜絕、違者在京聽科道紏舉、部院參訪在外聽撫按于各官啟行之後、細查有無科歛等情、輕者報部院另處、重者露章參奏、雖素有賢名。定行斥降。決不姑息。自令其言不信也。


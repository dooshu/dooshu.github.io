吴大宗伯赓庵入阁

其一

朝闻锡命五云飞，江楚声名此日稀。
旧擅文章雄虎观，新参密勿入纶扉。
礼闱典重频专席，讲幄年深数赐衣。
已奏升平还借箸，匡勷端不负恩晖。

其二

彤墀拜舞领千官，吐握还传宾从欢。
伊吕嘉谟陈御坐，夔龙雅望拥朝端。
胜游海岳心期远，彦会壶觞礼数宽。
犹有旧时同籍客，拂尘倘肯一相看（同年八百人，公始入拜。）。



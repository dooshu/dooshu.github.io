○送贺秘监归会稽歌序

先生紫阳真人，（阙一字）耳河目，神气有异。年八十六，而道心益固，时人方之赤松子。去年寝疾累日，冥然如梦。长男曾子求於神鬼，长请於天，窃司命之籍，与鬼物相竞，而角抵焉，而告真人，乃泠然而归。于是表请辞官，乞以父子入道，俱还故乡，仍以山阴旧宅为观焉。皇帝嘉尚其事，寻而见许，择日度公与男田。时公卿大夫观者如堵，皆曰贤才也。正月王日，上令周公、邵公洎百僚饯别青门之内。元鹤摩於紫霄，吹笙击鼓，尽是仙乐，闻者莫不增叹，轻轩冕焉。余与真人相知，不以年，不以位，俱承太公之後，见赏王粲之词。悠悠此别，不觉流涕，辄赠古歌辞一首，庶为真人传用之尔。

韦纟舀

纟舀，叔夏之子。开元时历集贤修撰、光禄卿，迁太常卿。终太子少师。


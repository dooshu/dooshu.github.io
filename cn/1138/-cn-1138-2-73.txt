世祖章皇帝挽诗十章

其一


圣主龙飞北极天，白旄黄钺扫幽燕。
功同轩后陈师日，齿让神尧践祚年。
负扆图成朝万国，辟门诏下策群贤。
乌号忽报宫车晚，望断苍梧泪泫然。

其二

长安驰道接榆关，万里边亭斥堠间。
汤沐重开玄菟郡，旌旗旋指碧鸡山。
方闻凤辇回中禁，何意龙髯去不还。
臣在蓟门曾伏谒，翠华咫尺见天颜⑴。
⑴ 己亥十有一月，驾幸三屯，臣琬伏谒道左，蒙天语垂问者再。


其三


锡类由来遍八荒，君王至孝格穹苍。
南郊荐璧天重旦，长乐称觞夜未央。
亵御尚衣多浣濯，慈帏珍膳必亲尝。
升遐倍切杯棬恨，遗诏悲凉泪万行。

其四

千官缟素哭长楸，闻道园陵礼数优。
斑竹未倾湘女泪，碧梧先落汉宫愁。
依稀环佩帷中见，缥缈衣冠月出游。
此日桥山真万里，何人扈葬凤凰楼。

其五

戎衣一著奠皇舆，访道临雍草昧初。
玉简尽归天禄阁，牙签长启茂陵书。
蛟龙刻篆传荒徼，蛱蝶丹青赐婕妤。
珍重词臣蒙大赉，须知尺素抵璠玙。

其六

讲武时临五柞宫，泱泱洛水赋车攻。
蛮方道远输驯象，别馆春深出射熊。
羽猎归来誇上苑，横汾歌罢起秋风。
伤心弥望昆明外，辇路萧萧蔓草中。

其七

桓桓诸将尽熊罴，决策宁誇六出奇。
孙皓来归蒙爵土，卢循何敢抗王师。
珠崖铜柱车书远，瘴海楼船羽檄迟。
南顾殷忧频按剑，弥留犹复念疮痍。

其八

复辟当年入紫微，太阿独揽肃天威。
玄言渐欲穷三竺，大政何曾废万机。
丞相共推周勃戆，逐臣新放蔡邕归（时李吉津詹事自戍赦还。）。
自怜粪土馀生在，泪洒朝元旧赐衣（琬丙申滥竽卓异，钦赐蟒袍一袭。）。

其九

居庸东枕汉家陵，樵牧年来带剑登。
自洒宸章移象辂，亲封隧道问鱼灯。
祠官备物增新额，野老扶筇痛抚膺。
斑管千秋书盛事，那堪风雨泣金縢。

其十

銮舆遽辍紫宸朝，顾命殷勤简大僚。
亟册元良安社稷，更闻哀痛罢征徭。
万年江汉宗溟渤，五夜星辰望斗杓。
寄语群公须努力，时艰莫惜羽翛翛。


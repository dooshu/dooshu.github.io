○聚落新城記 【 大同聚落城】

易曰王公設險以守其國、又曰重門擊柝、以待暴客聖人立言垂訓之意、葢欲君人者、必高城深池、以固其封守、豫備警戒、以防其外患、不然廢弛怠荒、而患隨以生、防守亦難矣、大同古雲中郡。西北之重鎮。京師之藩籬也。而聚落去大同二舍許。居人叢集。密邇狄境。有驛傳而無城郭。往來虜寇充斥、少壯者奔伏草莽、鮮或能全、老稚女婦、死於鋒鏑、辱于驅逐者多矣、而驛吏騎卒。亦皆竄匿四馳因之聲援不通道路梗塞虜雖遁去。莫敢遽止?帚。產破而業荒。君子惜之。天順□辰秋、巡撫右副都御史大梁王公宇、請于朝、謀築斯城、既而公以憂去、雍代之、而鎮守太監王公春、摠兵官彰武伯楊公信、俱自延綏徒鎮于茲、廼相與謀曰、是果有益于邊計之大者。盍共成之。副摠兵都督同知曹公安、守備中貴阮公、阿山羅公、副摠督粮儲地官郎中羅君紳、巡按監察御史朱君鉉、亦皆力贊、遂上其事、得請而興工焉、余與羣公躬履其地、相厥地形、布立方位、依山而帶水、于是伐材鳩工、作城周六百丈高三丈一尺。作樓按卦位。以便瞭望。作門扁其東曰鎮安、西曰懷遠、而復環以深隍、注以流泉嚴整固密、屹然一形勝之區、經始于辛巳二月二十七日、落成于是歲八月十六日、既成、益兵卒以嚴戍守。積芻餉以備警急。于是戍卒更夫。比屋居止。芻牧種植。以便以安。卒然患生。亦足防守。道路無梗塞之虞。驛使得寢處之安。誠于邊計大益也。眾率謂雍宜有言以記其成、雍仰惟　聖天子在位、道隆化洽、超卓萬古、覆載之間、有生之眾、罔不革心傾向、惟是北虜、雖犬羊之性、亦率皆畏威懷德、稱臣奉貢、弗敢違超、茲復從臣下之請、以城斯城、真安不忘危之盛心、况太監公歷事累朝、屢長邊境、練達老成、才望素著、楊公乃頴國武襄公之猶子、將略家傳、勇而有謀、卓然為當時名將之稱首、而同事諸公、又皆同心協謀、拳拳焉以奉宣威德、弭除邊患為事、宜其克副　聖心、而成功之速也、昔周之聖王。命大將南仲城彼朔方。詩人咏之曰。赫赫南仲。獫狁于襄。葢美其命將得人。城守之功成。而夷狄之難除也。今斯城雖小實當大同之衝使大同羽翼壯而屏翰固。而鎮守摠兵諸公又皆得人若此。繼今以往吾知陰山瀚海之北。益皆革心向化、相引來止?帚、　聖天子永無西顧之憂必矣、惟諸公慎終知始、兵政益修、邊備益嚴、以無負萬里長城之托、是所望也、用記之以紀歲月、且為同志勸


○颁示孙伏伽谏书诏

秦以不闻其过而亡，典籍岂无先诫，臣仆谄谀，故弗之觉也。汉高祖反正，从谏如流。洎乎文景继业，宣元承绪，不由斯道，孰隆景祚？周隋之季，忠臣结舌，一言丧邦，良足深诫。永言於此，常深叹息。朕每惟寡薄，恭膺宝命，虽不能性与天道，庶思勉力，常冀弼谐，以匡不逮。而群公卿士，罕进直言。将申虚受之怀，物所未谕。万年县法曹孙伏伽，至诚慷慨，词义恳切，指陈得失，无所回避。非有不次之举，曷贻利行之益。伏伽既怀谅直，宜处宪司。可治书侍御史。仍颁示远近，知朕意焉。


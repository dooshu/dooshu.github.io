○論河道疏一 【 治河】

臣竊計治邳河閼阻之策有三、一開泇口。一就新衝。一復古道。然三者利害。恒相參焉。從馬家橋經利國監入泇口出邳州。則可以避徐溝河徐呂二洪之險。引薛河鴻溝之水溝溢水陸通行。諸驛逓分司。畧可併省。而徐邳東鄙之民。亦漸復業。其便者五。然而山水驟發。則須多張水門。廣開水櫃。利國監多伏石利國監在徐州北南直東省分界處也。須紆回避之。即河巳成。猶當勞費數年而後可久。其為不便者三。此開泇口之利害也從曲頭集抵莊官樓。河所衝刷。久自成渠。勞費不多。而道里更近。且河入睢寧必不南决。又無徐邳橫射之患。匙頭灣之險。而平野築堤。可免囓蝕。其便者五。然曲頭集截河大壩。費亦不貲。新堤難固。水至復决。又當廢睢寧一縣。併于邳州。其為不便者三。此就新衝之利害也復故道則二總漕粮得水可濟。漕舟九百餘艘可出。可以還百年運道。可振業徐州而存睢寧。便者四然而百數十里之淤。視房村工費尤鉅。置沙兩淮。勢亦崩塞。掃灣築堤。雖築不固。且河流所棄。多不能復。不便者四此復故道之利害也請以臣三策下工部定議。行河道漕司撫按諸臣。恊同舉事。以責成功。


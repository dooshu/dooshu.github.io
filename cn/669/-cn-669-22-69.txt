107　吕惠卿言神人不問天下　孔老同時而書不相及


吕吉甫吕惠卿字。曰：「聖人之所以駴天下，神人未嘗過而問焉。」此引外物篇之文。蓋孔氏與老氏同生於衰周，莊子與孟子，俱遊於梁惠，其書之言，未嘗相及，以此而已。

【何云】殊不足取。

【元圻案】書録解題：「莊子義十卷，參政清源吕惠卿吉甫撰。」〇郭象注：「神人，即聖人也。聖言其外，神言其内。」〇或問朱子：「孟子與莊子同時否？」曰：「莊子後得幾年，然亦不争多。」或云：「莊子都不説著孟子一句。」曰：「孟子平生只在齊、魯、滕、薛、大梁之間，不曾過大梁之南。莊子自是楚人，想見聲聞不相接。」






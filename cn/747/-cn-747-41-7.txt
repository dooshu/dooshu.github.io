○西岳太华山碑序

天有四序，星辰辨其分；地有五方，山岳镇其域。阴阳交畅，则品物形矣；精气相射，则神祗著矣。西岳太华山者，当少阴用事，万物生华，故曰华山。踞中土西偏，当七官正位，是称西岳。披图以察削成，而四方信焉；立表以算其高，五千仞明焉。石壁磔竖而雄竦，众山奔走而倾附。其气肃，其势威，其行配金，其辰直酉。前对华阳之国，后压华阴之郡，左抱桃林之塞，右产蓝田之玉。谅少昊在之下都，即蓐收之别馆也。

轩帝游焉，以会众神；虞舜柴焉，以觐群后。爰自夏氏，迄於隋室，朝延五姓，载历三千，祀典相因，旧章未改，坛场庙宇，何代不修，一祷三祠，无岁而缺。所以报生殖，事灵神，不有怠也；故亦祥休明，灾淫慝，未尝爽也。皇天眷祐，馨我烈祖，奄有万方，逮乎六叶。郊天地，望山川，精意必达，坠典咸甄，亦命州将，四时告虔，加视王秩，进号金天。若是何者？抑有由焉，予小子之生也。岁景戌，月仲秋，膺少昊之盛德，协太华之本命。故常寤寐灵岳，肸蚃神交。玉帛未陈，幽赞必先意而启；椒醑虽薄，景福杲应期而集。元感昭赛，可一二而道邪。记云：“下有方士真人，金鼎石室；上有明星玉女，仙草瑶池。”茅龙一去，毛女千祀，前代帝王，多有侥觊。朕学牺文之道，故非斯人之徒。忧在至道之不宏，不忧富贵之无永；患在苍生之不理，不患年寿之若流。以功施四海为长生，以业传百代为不死。焉羡置集灵之宫，虚望非福；立存仙之殿，劳思轻举者哉！於戏！维岳配天，上弼予志。予欲大康兆人，岳翼予欲。定礼乐谐神人，岳听予思。其维岳降神，生此多士，无俾申甫，专美於嵩。语酌古训，心通神境，善而不答，诚而不应，未之有也，岳其念哉。

十有一载，孟冬之月，步自京邑，幸於洛师，停銮庙下，清眺仙掌，云拂石床，霓裳可接，风过松岭，仙驾如闻。久勤报德之愿，未暇封崇之礼。迟回刻石，梗概铭山，万姓瞻予，言可复也。


○會議日本朝貢事宜疏 【 日本朝貢】

該禮科都給事中丁湛等題稱、該禮部題為進貢事、奉　聖旨這夷情譎詐、先年勘合、未經進繳應否置立再給、還備查舊例詳議來說、臣等切惟日本目近年宗設之亂、致擾一方、巳奉　欽依、不許通貢矣今次復遣使臣、卑詞效順、　皇上天度恢宏、不咎既往、特賜來廷、至其所請數事率非可從、勘合一事、必繳舊給新、交相受授。庶幾有所憑執。而不至為偽托者之所罔。今乃先年勘合、未經進繳、而遽欲重復頒給、萬一為其所罔、則將何以處之、臣等又聞之倭夷自漢魏以來、始通中國、至勝國時。許其互市。少有不愜。輒殺掠燒刼以去始為瀕海郡縣之害。我　聖祖以神武定天下、四夷咸賓、雖西北勁虜、亦皆欵塞惟是倭夷、時或犯我海道、又暗通姧臣、謀為不軌、以故□之、明載　祖訓、昭示久永、臣等窃謂自後倭夷再來修貢、仰承　祖訓、卻而不受、以示天朝不通無禮義之國等因、奉　聖旨、這本說的是、禮部便會議來說、臣等會議得春秋之法、夷狄叛則懲其不恪而威之以刑、來則嘉其慕義自通、故進之也、傳曰、見聖人之心、與天地相似犬、謹按　皇明祖訓所列諸夷國名、凡十有五、而日本與焉、而于其下註曰日本國雖朝貢、暗通姦臣、謀為不軌、故絕之、盖此國居海島之中。往往出沒為海邊州郡害其後山東淮浙閩廣沿海去處。設有備倭門。各設都指揮一員。統其属衛。摘撥官軍操習戰船。以為防禦。彼知吾有備不敢犯邊。時或數年。一來朝貢。　朝廷以其恭順之故而禮遇之。故自　成祖文皇帝元年。巳容其入貢。二年始賜國王誥命金印。永樂大統曆。及文綺古器書籍等項。恩賚甚厚。自是歷累朝。　列聖皆容其入貢。我　皇上嘉靖二年、因使臣宋素卿等逞兇構亂干犯天紀、奉有明旨、不許通貢者、一十七年、日是以後倭奴為中國患者累年故宜絕不宜通誠先事之要防也此我　皇上絕之之心即　太祖之心也春秋懲其不恪之義也昨歲據浙江鎮廵等官監察御史傅鳳翔等合詞奏稱該國遣使臣碩鼎等、航海遠來、卑詞納款、別無他故、乞照例起送、以通外夷納款之情、亦免邊海軍民警擾之患該禮部議擬、合無行令浙江各該衙門、再加譯審、果無別故、方許起送、惟復遵照前旨阻回等因、具題節奉欽依、准照例進貢、此我　皇上容之心。即成祖　列聖之心也春秋嘉其自通之義也。但夷性譎詐不常、既稱納款、卻又欲發還留在貨物、及罪犯宋素卿等、妄意乞求、罔知國法、巳經禮部題覆宋素卿等奉有　明旨監候處决、貨物係沒官之物、俱難再議、率未准從矣、而該科復論奏前因無非欲修明法制、以折其將來求請之意、至于請給勘合一節、亦經禮部題奉欽依、准令下次該貢之年、將弘治正德勘合進繳、方與改給嘉靖勘合、所以防其偽罔、似、難再議外、為照禮部主客一司、專職四夷進貢、但係　祖宗以來例該入貢之國、赴京有常期、夷使有常數、進獻有常物、宴賞有常格、一應事宜俱照常題請舉行、茲者日本之夷、仰遵　明旨既巳容其入貢、雖其所請三事、委涉非分、巳經禮部面詰其使以義裁之、彼帖然而畏服矣、茲復議絕之、似出無名、且王者之馭四夷、有不庭也則征之、今來貢也絕之、恐無以感興四夷嚮服之情、所據外夷進貢關係甚大、應否禁絕、臣等擅難輕議、但往後入貢事宜、要當預為之處、合無禮部查照大明會典、及嘉靖六年題准事例、移咨該國、務要遵制十年一貢、夷使不過百名、貢船不過三隻、勿得指貢、多帶兵器、別起事端、如貢不及期、人船過額、及文移詞語不順、使臣不恭、求討非禮等項、聽浙江廵按御史、徑自奏請阻回、不許起送、則法制允釐、恩威並著、既不拒其來王之誠、而亦遏其非禮之望矣、


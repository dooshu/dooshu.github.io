○汴河铭

夫垂後以德者，当时逸而後时美。垂後以功者，当时劳而後时利。若然者，守道之主，惟恐德不美後时逸於已民也。夸力之主，惟恐功不及当时劳於已民也。故天下事，不逸不足守，不劳不可去。致其利害，生於贤愚之主，自古然耶。则隋之疏淇汴凿太行，在隋之民不胜其害也，在唐之民不胜其利也。今自九河外，复有淇汴，北通涿郡之渔商，南运江都之转输，其为利也博哉。不劳一夫之荷畚，一卒之凿险，而先功巍巍，得非天假暴隋，成我大利哉！尚恐国家有淇汴太行之役，因献纤诫，是为《汴河铭》：

汴河氵尔々，循禹之轨。厥有暴隋，凿通淮泗。昼泣疲民，夜哭溺鬼。似赭流川，如松贯地。龙舟未故，江都已弑。陈迹空存，逝波不止。在隋则害，在唐则利。呜乎圣王，守旧而已。








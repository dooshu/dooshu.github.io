重修亳州洞霄宫碑铭【并序奉勑撰】

臣闻昔者大道之行异人间出洪惟柱史实畅真宗叙道德之二篇述慈俭之三宝玩志衆妙理洞於帝先垂训方来尊居於教父故尹喜望气爰识真人史迁编年首推黄老或谓之隐君子着书五千文或以为太史儋享夀二百岁立言垂于不朽乘化入于无间惟苦县厉乡即降神之地土风杂乎南楚郡境介於陈留盖尸而祝之?作庚桑之社思且爱矣陕郊存召伯之棠後人缅慕玄风周爰旧壤聿因灵迹肇建严祠历代封崇樵苏之禁弥肃昔贤赞述金石之刻具存又往者圣质诞祥元符冥合乘白鹿而下爰自九天感流星之精生于左腋指李树以为姓由聃耳而立名禀粹斗魁发祥井脉佥以为涂山祀夏式修啓母之祠后稷配天乃建姜嫄之庙恭惟圣母实育至人陵谷未移光灵如在又因遗址别啓殊庭目之为李母祠盖有年矣虽洁粢致享不领天子之祠官而间馆栖神具载职方之地志岁月寖远遗构仅存期运环周祥符显发施及唐室系自仙源乾封中以锡羡流光肇开鸿绪似续蕃衍袭庆本支且念太极之先冠二仪而首出盛德之後垂百世以弥昌追从长乐之名用显始基之迹繇是追封圣母为先天太后又以列真之宇神光烛于官坛集灵之虚紫气干乎霄极琳房绦阙窈窱重深孔盖翠旍裵回戾止盖方舆之福地乃虚皇之密都由是改命祠宇为洞霄宫香火无废於熏修栋宇益增于轮奂南望吾子飞观凌云左带灵溪清流漱石行人胥畏颇类仙台游者忘归更疑秦洞至乃玄贶昭格冥感彰闻或旭景朝跻非烟绚彩或柔条夕劲甘露垂滋或千仭凤翔覧德辉而下集或九井龙见乘云气以上腾往昔海县尘飞雈蒲蚁聚流矢集屋束藴乘墉即必黑气塞川愁霖贯序凶党不能肆毒阖境率以宁居当时降玺书以旌扬垂方策而标纪求诸故府盖图牒之未刊岿然灵光实神明之所庇皇朝接千岁之统按九州之图包举海隅并走羣望讲求祀典咸秩无文诞扬清浄之风式契玄元之旨深诏谯郡崇奉灵场缮究靡亏焚修弥洁崇文广武圣明仁孝皇帝之在宥天下也恭默思道斋栗事神绍祖宗之耿光集乾坤之景命端拱南面唯轸念于苍生间宴西清乃娯情于玄牝顺风之拜几慕于崆峒赤水之珍靡徵于诟敺民夀域日用而不知决事斋居天行而弥健乃至探求三五之载籍致恭上下之神祗黍稷牺牲悉用先王之礼坛场珪币无取方士之言正违治烦修弊起废陈信策告蔑闻秘祝之官备物荐尝奚馁若敖之鬼乃至山川作镇于地出云雨以嘉生卿士有益于人垂竹帛而悠久莫不咨询典故弥缝阙沥丰洁苾芬而致用聪明正直之是依用能陟降泰畤与三灵交欢端委明堂俾诸神受祀帝锡纯嘏百禄是膺洛出图书九畴式叙盛德大业光表格天固非名言之所能及也乃眷亳社时惟糓阳仁里未迁清都斯在曩以神虬跃于沮泽隂魄离于罕车雩禜偶愆水潦荐降云不待族雨及我私甫田或害于粢盛樊圃几勤于浸灌是宫也虽面势爽垲取规大壮在山楶藻梲予焉胜人非麦麴鞠穷何以御湿屋瓦斯漏梁木其摧本郡以闻当阳太息即日降明诏遣近臣案行故墟周视层构度费制用庀徒僝工之子于垣百堵皆作灵台经始不日而成云锸募农隙之民风斤得艺成之匠朱扉洞呀于广陌绀殿崛起于中天榱桷交持见隂虬之腾倚觚棱四注状名翬之翰飞绘素彰施模睟容而克肖吉蠲享献表明德之惟馨空歌洞章萧寥乎旦暮飊轮歘驾出入於虚无固以昭戬谷于圣神夸壮丽于方国契宸心於妙有跻氓俗于无何行将追七十二君告成功于日观享万八千岁比圣历于天皇玄同至真永锡难老如斯而已矣秋八月新宫成主者上言愿志能事大君有命允属下臣臣学古非优闻道素浅草寛大之诏无东里润色之才谈惚恍之宗增吾党狂简之媿踯躅燥吻谨为之铭其辞曰

至哉玄元权舆太极象帝之先昧者奚觌矫矫伯阳自天生德其道犹龙人靡能测厥初诞祥时惟厉乡领垂缟发室炤神光蹈十把五舌舑而长井泉涌脉星精耀芒集灵之址玄祠崛起桧亦手植树曾亲指圣母遗阡右环涡水福地旁连清都对峙瓜瓞其昌锡羡于唐宝册追谥云篆龙章金阙易号丹台绦房明灵如存祀典不忘帝临赤县乘正御辩致恭神祗大庇黎献德馨流闻沼毛登荐鬼有所归民亦不倦帝居紫宸味道全真格天在宥易俗还淳隂阳大顺关石和钧亮采时叙辉光日新乃眷东顾钦崇教父定之方中增修祠宇间馆相望飞軿攸驻日蒲星囬池平树古申命中人王言如纶鸠工底法即旧谋新三时之隙百日之勤怳若神化以栖灵真瞰鲜原兮靡迤面皇州兮密迩气蓊蔚兮上腾波奫沦兮东委唯列仙之殊庭干青霄兮特起竦金阁兮崔嵬荐兰蒸兮裵囬缄紫籙兮难见秘灵符兮不开伊九天之神母御琼轮兮下来祝圣人兮富夀延宝历兮京垓又何必迎年之馆兮通天之台


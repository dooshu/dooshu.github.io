○对采木判

〈终南山下，人每至冬中，於山北采木。县以斩伐非时禁断。人云：“山南险远，终不可行。”〉

节彼南山，森乎灌木，百工爰度，庶人斯采。厉禁攸施，妄抡材而必制；操斧以进，何斩伐之乖宜。斩阳盖取乎阴时，伐阴须在乎阳月，古训则尔，今令惟宜。若断彼良，剡乎服耜，考工有典，谅亦难违。傥荜路载驰，析薪负荷，蓝缕是阻，岩险何阶？随时之宜，盖取诸此。


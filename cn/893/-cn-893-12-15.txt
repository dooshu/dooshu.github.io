赠宣州灵源寺仲浚公





敬亭白云气，秀色连苍梧。[一]下映双溪水，[二]如天落镜湖。此中积龙象，[三]独许浚公殊。风韵逸江左，[四]文章动海隅。[五]观心同水月，解领得明珠。[六]今日逢支遁，[七]高谈出有无。[八]

[一]敬亭山、苍梧、白云，已见本卷注。



[二]《一统志》：双溪在宁国府城下，二水合流。



[三]释子中能负荷大法者，谓之龙象。《翻译名义·大论》云：那伽或名龙，或名象，是五千阿罗汉诸罗汉中最大力，以是故言如龙如象，水行中龙力最大，陆行中象力最大。《中阿舍经》：佛告邬陀夷，若沙门等，从人至天，不以身口意害我，说彼是龙象。



[四]胡三省《通鉴注》：江、郢、扬、南徐之地，为江左。豫、南兖、南豫之地为江右。《通雅》：金陵居长江下流，前朝有江南者，皆都之。据金陵而言，则江南居左。



[五]《尚书》：“海隅日出，罔不率俾。”



[六]水月，谓水中月影，非有非无，了不可执，慧者观心，亦复如是。解领，解悟也。明珠，喻菩提大道也。



[七]《晋书》：沙门支遁以清谈著名于时，风流胜贵，莫不崇敬，以为造微之功，足参诸正始。



[八]僧肇《维摩诘经注》：不可得而有，不可得而无者，其唯大乘行乎!欲言其有，无相无名；欲言其无，万德斯行。万德斯行，故虽无而有；无相无名，故虽有而无。然则言有不乖无，言无不乖有。或说有行，或说无行，有无虽殊，其致一也。






◎陶词

国初，朝廷遣陶使江南，以假书为名，实使觇之。李献以书抵韩熙载曰："五柳公骄甚，其善待之。"至，果如李所言。熙载谓所亲曰："陶奉使非端介者，其守可隳，当使诸君一笑。"因令誊六朝书，半年乃毕。熙载使歌姬秦弱兰衣敝衣为驿卒女，见之，遂犯慎独之戒，作长短句赠之。明日，中主宴，俨然不可犯，中主持觥，使弱兰出歌所赠之词侑觞，大惭而罢。词名风光好，云："好姻缘。恶姻缘。只得邮亭一夜眠。别神仙。 琵琶拨尽相思调。知音少。再把鸾胶续断弦。是何年。"［侍儿小名录］


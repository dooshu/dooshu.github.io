卷六十四



卷之六十四

洪武四年夏四月癸未朔，复召岳州府知府蒋思德为户部尚书，以侍仪使韩宽为户部侍郎，杨冀安为礼部侍郎。

置梧州府守御千户所。

甲申，享太庙。

诏大都督府同知荥阳侯郑遇春、佥都督庄龄往临濠开行大都督府。

以礼部侍郎秦文绎为户部尚书。

定七品以下官员资级：起居注、给事中，正七品；侍仪使，从七品；引进使，正八品；奉班、都知，正九品；通赞、通事舍人，从九品；各府仓大使，从八品；副使，从九品；龙江子务大使，从九品；都督、断事官、司狱、应天府狱丞，从九品；织染局大使，正九品；副使，从九品。

丙戌，赐儒士始授官者冠带衣服。

颍川侯傅友德攻蜀阶州，克之。先是，友德陛辞，上密语之曰：“蜀人闻吾兵西伐，必悉其精锐东守瞿塘，北阻金牛，以拒我师。彼必谓地险而吾兵难至，若出其不意，直捣阶文，门户既隳，则腹心自溃。兵贵神速，但患尔等不勇耳。”友德受命驰至陕西，集诸道兵，扬言出金牛，而潜使人觇知青州、果阳空虚，阶文虽有兵垒而守备单弱。于是引兵趋陈仓，选精兵五千为前锋，攀缘山谷，昼夜兼行，大军继之，直抵阶州。蜀守将平章丁世真率众来拒，友德击败之，生擒其将双刀王等十八人，世真遁去，遂克阶州。

戊子，制奉先殿帝后神主成。行奉安礼，祭用羊、豕。

以礼部员外郎程德为御史台治书侍御史。

中山侯汤和师克归州李逢春烽火山寨，分遣南雄侯赵庸、宣宁侯曹良臣帅兵取桑植容羙洞及会江夏侯周德兴合攻茅冈覃垕寨，庸至中途而还，独良臣会德兴攻诸山寨平之，和仍驻师归州。

己丑，申定王府官制：王相府左右相，正二品；文武傅，从二品；首领官、参军司参军，从五品；录事，正七品；承奉正，正六品；副，正七品；仪卫正，正六品；副，从七品；审理正，正六品；副，正七品；纪善，正七品。各署典祠正、典宝正、典仪正、典膳正、典服正、工正、医正，并正七品；典祠副、典宝副、典仪副、典服副、工副、医副，并从七品；牧正，正八品牧；副，从八品；引礼舍人，中书省注。

颍川侯傅友德兵至文州，距城三十里，蜀人断白龙江桥，以阻我师。友德督兵修桥以渡，至五里关，蜀平章丁世真等复集兵据险，都督同知汪兴祖跃马直前，中飞石死。友德怒，奋兵急攻破之，世真仅以数骑遁去，遂拔文州。兴祖，庐州巢县人，少为张德胜餋子，龙湾之战，德胜死之，上悯其忠，命兴祖嗣其职。下安庆，击江州，征蕲黄，平江西，大战彭蠡，兴祖皆有功，擢为参知政事。从征武昌、庐州，援寿州，升佥都督府事。克海陵、高邮、淮安，取湖州，围姑苏，亦预有劳绩，进同知都督府事。从大将军徐达下山东，收河南，定中原，西取大同，因守其地。未几，命兼晋王府武傅。人有告其罪者，上宥而弗问，俾征蜀以自效。至是战死，上闻而悼之。命省部议封赠，仍给禄，以赡其家，俟其子年长袭职。

庚寅，上以汤和、傅友德等出师伐蜀，已逾三月，未得捷报。复命永嘉侯朱亮祖为征虏右副将军，率兵往助之。上躬祀太岁、风云雷雨、岳镇、海渎、山川、城隍、旗纛诸神，告以用师之意。其文曰：“予起布衣，率众渡江，平姑孰，立建业，削群雄，定四方，于今十有七年。凡水陆征行，必昭告于神。予受命上穹，赖神阴佑，天下一统，惟西蜀戴寿者假幼主明昇，擅行威福，据一隅之地，自外声教，以其地则有彼疆、我界之殊，以其民则有朝奔暮窜之患。况西蜀本中国之所统，若容其据土僭窃，兵岂能偃，讨而归一，庶民可安。前遣征西将军中山侯汤和、征虏前将军傅友德等水陆进兵，于今数月，未见削平。今再命永嘉侯朱亮祖等率兵大会征进，故告神知。”

定仪鸾司为正五品，设大使一人，副使二人。

辛卯，上谓中书省臣曰：“或言刑名、钱谷之任，宜得长于吏材者掌之，然吏多狡狯，好舞文弄法，故悉用儒者。且自古以来，兴礼乐，定制度，光辅国家，成至治之羙，皆本于儒。儒者知古今，识道理，非区区文法吏可比也。然今所用之儒，多不能副朕委任之意，何也？岂选任之际，不得实材与？朕每遇事，无不究心，近调兵北征沙漠，西取川蜀，兵未出门，连夜不寝，身虽不往而心则往矣，惟恐委任非当，或规画未善，不能了事。卿等为朕股肱，于铨材授任，亦当夙夜究心，苟非其材，勿轻选任。”

壬辰，置京城金川、太平二门千户所。

上谕群臣曰：“凡事，勤则成，怠则废，思则通，昏则窒，故善持其志者，不为昏怠所乘，是以业日广，德日进。圣人初无异于常人，而常人不能如圣人者，以弗勤、弗思耳。思日孜孜，禹所以成大功；不遑暇食，文王所以开王业。后之人未勤庶政，先为优逸，若元之季世，上下宴安，骄奢淫纵，政事不理，民穷不恤，卒以失天下。可不戒哉！”

癸巳，颍川侯傅友德兵度青川、果阳白水江，会都督佥事王成亦领兵至，蜀人望风惊遁，友德遣人谕降之，俾各还本业，留巩昌卫指挥潘某守之，遂引兵趍隆州。

乙未，广德侯华高卒于广东。高，和州人，初与俞通海、廖永忠等聚舟师，保巢湖。及上驻兵和阳，高乃与永忠等以水寨舟师自黄墩来附，遂从渡江，克采石，取芜湖，攻溧水，定金陵，皆预有功。寻克镇江，使守其地。从征江阴，取淮东，克湖州，破姑苏，以功累官至湖广行中书省平章政事。天下已定，论功行赏，赐号开国辅运推诚宣力武臣，阶荣禄大夫，勋柱国，封广德侯，食禄六百石。然高为人性怯，尝命从征，或称病不行，或以不闲熟水战辞，或以无子为请，又颇以不廉闻。以故上以高为不诚，尝遣诸旧臣往治四方，唯高不遣。及循抚广东，高自请行，遂命之以往。至是，巡海南城池，还至琼州卒。讣闻，上念其来从之志，且悯其无子，以铁券纳之墓中，亲为文以祭之，追封巢国公，谥武庄。

置长淮卫于临濠，统领水军。

丁酉，弘文馆学士致仕罗复仁卒。复仁，江西吉水人，初从陈友谅于九江，为翰林编修官，甚见礼遇，然丑友谅所为，不乐为之用。岁壬寅，上兵至九江，复仁因拔身来归。上得之甚喜，命侍左右，亲任之。癸卯，从破友谅于鄱阳，赍蜡书招谕临江、袁州诸郡。甲辰，上即吴王位，除中书咨议。复仁性率直，每论事，指陈得失，无有隐避，由是待遇甚厚。是时大兵围武昌久不下，上以复仁友谅旧臣，令往招谕其子理使降。复仁至城下，号恸不已，理怪之，使召之入问故。复仁曰：“今不降，大兵且屠城，城中民何罪？愿蚤为之计，则家族可保也。”理由是遂降。复招谕江西，还为国子助教，以老赐小车出入，每宴见赐坐饮食。丙午春，奉使山西，招谕元将扩廓帖木儿，前使者多拘留，复仁议论慷慨，独得还。洪武元年，迁翰林编修。二年冬，赍诏谕安南毋侵占城疆域。既至，晓以大义，安南王悦服。暨还，遗以黄金、吉贝等物，复仁辞不可，归奏之。上多其廉让，适安南使者至，固令持以归其国，改翰林检阅。未几，拜弘文馆学士，屡召与论事。复仁常操土音以对，不为文饰。上以其质直，多见听纳，寻乞致仕，许之。陛辞，赐玉带、袭衣、名马、铁拄杖、坐墩、饮食之具，至是卒于家。

戊戌，太白昼见。

庚子，召陕西儒士赵晋、浙江儒士张羽至京。晋字孟阳，博学，善谈论古今，入见，所言深合上意。诏赐袭衣，授秦府说书，寻以年老致仕，加赐缗，遣还。敕曰：“卿学乎孔孟之道，抱济世之术，而元不能用，隐居乡里。及朕平一海内，旁求俊彦，卿乃诣阙，俾辅亲王，朝夕启沃，克尽厥职，而年老疾作，难以久劳。特命卿致仕，俾得安餋自遂，优游余年。”羽字来仪，应对不称旨，遣还。

赐乐舞生钱有差。

辛丑，五色云见。

以秀才丁仕梅为苏州府知府，童权为扬州府知府，俱赐冠带。

傅友德兵克隆州。

以皇太子将行婚礼，先期，告四庙，各用犊一。祝文曰：“深荷祖宗积德，福延后嗣。今长子标年已长成，谨择今月二十六日与开平忠武王常遇春长女常氏为婚，敢用祭告。”

上御午门，有二人由御道西偏南行，左右执之。上以律未有禁条，命释之，仍命省部臣定议。省部臣言：“西汉天子所行中道曰驰道，人臣不敢横度；东汉南宫御道三，天子从中道，百官从左右道；元崇天门外亦分三道，中为御道，左右则百官以下行之。请如汉、元之制为三道，其有輙度御桥从中道东西偏行者杖流之，卫士见而不举者，罪减三等。”上曰：“直驰中道者罪之，横度者勿论。”

癸卯，傅友德兵徇下江油、彰明二县，遂趋绵州。将至，友德乃遣精锐鼓行而前，别遣都督佥事蓝玉夜袭其垒，蜀守将向大亨军惊扰。达旦，友德麾兵乘之，俄大风起，诸将顺风纵击，蜀兵大败，遂克绵州。龙骧卫指挥史鉴战死，大亨走保汉州。

乙巳，置文州汉蕃千户所，以王均谅为副千户，赐文绮十匹及袭衣靴袜。先是，均谅为汉蕃千户，受夏主命，摄礼店元帅府同知。至是，来朝贡马，因授以职使，还戍其地。

丙午，命中书省徵天下儒士贡举下第者及山林隐逸，悉起赴京，其有业农而有志于仕、才堪任用者，俱官给廪传，遣之。

戊申，五色云见。

册开平忠武王常遇春女常氏为皇太子妃。初，礼部参酌唐、宋皇太子纳妃六礼，奏定礼仪。皇帝临轩，命使纳采、问名，既卜吉，复命使纳吉、纳徵、请期，遣官奏告太庙，遣使备册宝礼物至妃第，行册礼，皇太子将亲迎。皇帝临轩醮戒，皇太子至妃第亲迎，行合卺礼于东宫内殿。明日，妃朝见皇帝、皇后。又明日，诣皇帝、皇后合行盥馈礼，皇帝、皇后飨妃如宫中之仪。既盥馈，乃谒太庙，百官行贺礼于奉天殿，内外命妇行贺礼于中宫，锡宴。遂以所定仪进。上览之曰：“贽礼不用笲，但用金盘、翟车，用凤轿，鴈以玉为之。其礼宜定为一代之制，其亲近执绥御轮乃古礼，今但用轿则揭帘是矣。其合卺依古制用匏，妃朝见入宫中乘小车，以帷幙蔽之，谒庙则皇太子俱往，大礼成后三日，乃宴群臣、命妇，余如定仪。”至是皆遵行之。其冠服：皇太子冕服九章，妃九翚四凤，冠、翟衣九等。车辂：皇太子乘金辂，妃乘厌翟车，今用凤轿册宝，皆用金，制度与皇太子同。宝篆文曰“皇太子妃之宝”。册文真书，镌刻之曰：“昔君天下者，必重后嗣，为烝民主，皆选勋德之家贞良女子以媲之。朕子标年已长，以尔常氏，实朕功臣开平忠武王长女，相结为亲。今吉日在期，所宜先正其名，特以册宝，命尔为皇太子妃。尚其思尔父勋，敬慎内仪，相以正道，用永于家邦。”

太白昼见。

置岳州卫，以指挥佥事音亮领兵镇守。

己酉，五色云见。

辛亥，定太庙合祭功臣配享。先是，特享太庙，命以青布帏列功臣之位于庙庭中，俾预配享。既而以亲王与功臣分祀于两庑，遂罢帏设之次。及是，合祭，上谓中书省臣曰：“太庙之祭，以功臣配列于庑间，然合祭之时，朕意祖宗之神具在，使功臣故旧之殁者得少依神灵，以同享祀，则不独朝廷宗庙之盛典，亦以寓朕眷念功臣不忘之意也。其定合祭配享之位以闻。”于是礼官奏：“凡合祭之时，于太庙内为黄布幄，殿设两庑，中设祖考神位，亲王及功臣列于两庑，每行礼。既奠献祖考，则遣大臣各分献两庑。”制可。

靖州绥宁县人郑成名、苏子荣等结诸洞蛮为乱，州兵讨捕不克。上命江阴侯吴良率兵讨之。

以王廉为渑池县丞。渑池之境，旧有虎害，耕夫行旅甚苦之。廉至，为文告城隍之神，词甚激切，已而虎遂绝迹。廉，处州人，明经有治才，后累官至陕西布政使。

故元降将知院白文显聚众于华亭县作乱，平凉卫指挥秦虎以兵讨平之。

是月，诏立祠祀元御史大夫福寿。上谓中书省臣曰：“朕渡江以来，元之守臣如御史大夫福寿，仗义守职，保障其民，以身徇国，虽无甲兵外援，而能临难不避，可谓忠臣矣。宜立祠。”令有司岁时致祭。








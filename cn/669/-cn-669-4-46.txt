46　詩有三芑三杞三荼


詩「芑」有三：「薄言采芑」，小雅采芑毛傳。菜也；案：陸璣草木疏曰：「薄言采芑。芑菜似苦菜也。莖青白色，摘其葉有白汁出，脆可生食，亦可蒸爲茹。」「豐水有芑」，大雅文王有聲毛傳。草也；「維穈維芑」，大雅生民毛傳：「芑，白苗也。」白粱粟也。爾雅釋草：「芑，白苗。」注：「今之白粱粟。」正義：「大雅生民云：『維穈維芑。』」〇説文：「芑，白苗嘉穀。」禮記表記引「豐水有芑」，鄭氏注：「芑，枸檵也。」「杞」有三：「無折我樹杞」，鄭風將仲子毛傳：「杞，木名也。」正義曰：「四月傳云：『杞，枸檵。』此直云木名，則與彼别也。」柳屬也；陸璣草木疏云：「杞，柳屬也，生水傍。樹如柳，葉粗，白色，理微赤，故今人以爲車轂。」「南山有杞」、「在彼杞棘」，梓杞也；此二詩毛、鄭無説。「集於苞杞」、「言采其杞」、「隰有杞桋」，枸檵也。小雅四月毛傳文。〇嚴華谷詩緝：「詩有三『杞』，將仲子『無折我樹杞』，柳屬也；南山有臺『南山有杞』、湛露『在彼杞棘』，山木也；此詩『集於苞杞』、北山『言采其杞』、四月『隰有杞桋』，枸杞也。」「荼」有三：「誰謂荼苦」，苦菜也；毛傳文。陸璣草木疏：「誰謂荼苦。荼，苦菜，生山田及澤中，得霜甜脆而美。内則云『濡豚包苦用苦菜』是也。」「有女如荼」，茅秀也；鄭出其東門毛傳：「荼，英荼也。言女皆喪服。」箋云：「荼，茅秀，物之輕者，飛行無常。」釋文「秀」或作「莠」，音同。劉昌宗周禮音：「莠音酉。」正義曰：「釋草有荼苦菜，又有荼萎葉。邶風『誰謂荼苦』，即苦菜也。周頌『以薅荼蓼』，即萎葉也。鄭於地官『掌荼』注及『既夕』注，與此箋皆云『荼，茅秀』，然則此言『如荼』，乃言茅草秀出之穗，非彼二種荼草也。言荼英荼者，六月云『白斾央央』，是白貌。茅之秀者，其穗色白，言女皆喪服，色如荼然。吴語：『吴王夫差於黄池之會，陳兵以脅晉，萬人爲方陳，皆白常、白旗、素甲、白羽之矰，望之如荼。』韋昭云：『荼，茅秀。』亦以白色爲如荼，與此傳意同。」「以薅荼蓼」，陸草也。周頌正義曰：「王肅云：『荼，陸穢；蓼，水草。』然則所由田有原有隰，故並舉水陸穢草。」〇嚴氏詩緝曰：「邶風『誰謂荼苦』，唐采苓云『采苦采苦』，緜『堇荼如飴』，皆苦菜也。良耜『以薅荼蓼』之荼，萎葉也。鄭出其東門『有女如荼』，英荼也。鴟鴞『予所捋荼』，傳云『萑苕』，疏云『薍之秀穗』，亦英荼之類。」






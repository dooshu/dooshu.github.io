◇襄邑令傅浑颂

君禀二仪之醇粹，履元亨之贞和，比德金玉而坚白不磨，自处户庭而名称家邦，不出门庭而声播诸华矣。弱冠而应式叙，起家而君斯民。其为政也，同励秋霜，等惠春仁，刑不滥疏，赏不僭亲，仪天地之简易，则大道之清纯。是以其道易行，其教易遵也。凡我士民，襁老携幼，惴惴而怀君之恩而恋君之德，相与援衡轩而雨涕，若赤子于父母也。

明明君侯，临下有赫，克隆有光，惠我咫尺。于以具瞻，有观其宅。乃冰其清、乃玉其白。风抗其高，云垂其泽。宛荆未清，淮夷孔炽。春日萋萋，我车既备。光光我君，爰登有司。微微襄鲁，有垧斯记。君有遗爱，民有馀思。敢扬斯颂，垂之来志。（《艺文类聚》五十）


○饮至赋（以“破敌有功”为韵）

圣人推有功，择贤佐，武义举，湛恩播所谓君良臣忠，上唱下和。鬼方难制，敢称乱以荡摇；遐夷恃险，不恭命而朝贺。然後兴以戈矛，伐其怠惰，自彼曲而我直，必义勇而遥破。有若霸由一战，晋文伐国以定功；师兴七旬，有苗崩角而自挫。然後成大礼，广庶绩，乃公乃侯，左贤右戚。一人有庆，必偃武修文；四海无虞，乃销锋铸镝。宰夫供其牢醴，乐人陈其戛击。英英之士，爵劳先以伐谋，仡仡勇夫，宠命嘉其剿敌。惟我后贯三古之睿哲，继百王之绝纽，用伊吕则举无遗策，扶卫霍则功称不朽。每怀远以赏功，因劳军而献寿，坐朝饮至，同鲁史之策勋；在泮献馘，耻汉家之斩首，远方安而犹慎，多垒静而不有。及夫殊勋既答，王泽斯崇，劳还师以大杜，赐侯伯以彤弓。勇爵劝能，懦夫增气於无敌；拔卒为将，武臣誓心於有功。然後寰海远辟，天下大同，教化无外，昭明有融。睹班师之盛礼，莫不盛志而饬躬。


○故正议大夫守门下侍郎同中书门下平章事成纪县开国男赐紫金鱼袋赠太子太傅贞宪赵公神道碑铭（并序）

在汉孝宣，厉精理道，则有魏相通故事，丙吉知大体，百职修明，中兴有声，惟皇帝在位十四祀，得贤相成纪公赵氏。受天清淳，佐时缉熙，本洪范之正直，躬大雅之明哲。左辅右弼，调和鼎味，降祥而生，尽瘁而终，时贞元十三年，年六十一岁。上震悼不视朝三日，诏奉常具仪法，册赠太子太傅，又俾百执事为位，哭於其庭，吊祠礼赋，率有加等。二府之属，或铭其德於寿堂，或状其行於考功，有司稽实，谥曰贞宪。公之盛业，斯谓不朽。又举其始中终之略，识於神道。

公讳憬，字退翁，天水陇西人。其先成子之文，宣子之忠，文子之知人，左邱明太史公实书之。曾王父仁本，皇司列少常伯同东西台三品，以忠清励翼，多所发明，乾封总章之际，号为称职。王父赠赵州都督谊，历右司郎中乾封县令司仆少卿。烈考赠郑州刺史道先，仕至洪州录事参军。惟祖祢含章，故庆延追锡，崇构丕矩，复大於公。公保抱之岁，生知色养，羁贯之年，则无幼志。及夫被儒服，践法言，敬直而文，肃庄而温。端诚博物，错综古今，非大中至正，不接於心术。宝应中，元宗崩，肃宗幸梓宫，有司议方中复土之制。时西鄙日耸，岁饥人流，公以王者追孝，恤礼宜俭褐衣上疏，词指约明。君子曰：“此刘更生谏昌陵之言也。”息偃江介，名声籍甚。始佐州司，乃辟戎车，自试守江夏尉，三迁至监察御史。其後翘车继辙，贤侯虚左，大凡难理之府，皆待公为重。历殿中侍御史太子舍人，丁太夫人忧。柴毁孺慕，殆将死孝。感导善气，降为嘉生，有芝煌煌，秀於壤树之侧，公默而去之，人莫知者。既免丧，徵拜水部员外郎。未几，检校工部郎中副湘中七州军事。居一年，诏领留府，寻践方伯，以中执法锡金印紫绶，罢职家居。拜给事中执法，怀和北狄，有下嫁册命之礼，复兼宪丞，以副皇华。旋轸未至，迁尚书左丞，俊用彰，皆以贞胜。其初抚封，上狩於汉中，守臣之任，忧寄愈切，公恤隐布和，仁而爱人，舆师知训，善吏乐职。行之三年，教化明备，底贡有艺，赋政不烦。矩以杜奇邪，露章而无吐茹，飞语雷动，明诚山立。受代逾年，事实敷闻，故有左曹之命。讲贯旧章，惟直是视，刑或失入，议将必还。公望日盛，其勤靡盐，故有和戎之役。致赐谕旨，协宁殊邻，疆场之言，专对而不合；纪纲之仆，承事而不征。保就安利，北方感悦，故有在涂之拜。整南宫之纪律，起郎吏之功绪，风望素重，法制尢精，常岁终举吏可以长人者，或以其细故深诋，将以病公。公乃移书自讼，请下其考，有博大之度，无怨欲之私。一台承式，六辔在手，持刚体要，善否有章，故积公辅之望。贞元八年夏四月，拜中书侍郎平章事。明年五月，转门下侍郎，以厚德载物，以全才宣化，举直尽忠。敷纳详明。正百度之本，去一朝之便，事有统纪，心无面从。嘉猷谠言，镇定宏大。谦厚而不伐，持平而居易；辟邪塞违，贞厉而不校。陟恪始终，帝载用和。б夫！先正常伯历左肃机东台侍郎，充著休功，再参大政，公皆践之。是以似之，尝以为汉庭诸公，罕备其用；以石庆之醇谨，而不能关决；薛宣之方略，而失於烦碎；翟方进之通明，而固其位；公孙宏之节俭，而近於名。公备有其长，彼实多缺，唯丙魏所履，我无愧焉。向使天与之年，尽行其道，则公之所化，可胜既乎！故其登庸也，士之仁者相贺，而不仁者相吊；其全归也，士之仁者相吊，而不仁者相贺，斯可知已。至若睦中外之姻，而均其禄赐，严宗庙之祀，而不理第室；启手足之日，家无馀财；奉终即远，待恩礼而後备。难矣哉！嗣子宣亮、全亮、元亮、承亮等，伯季以门子为宏文生，叔仲始解巾受禄，皆禀德风，幼而孝谨。以十一月景午，时得吉卜，奉公之丧，窆於河南缑氏县景山之原，礼也。以德舆叨居宰士，尝辱深知。职奉赞书，备详盛烈，俾刻金石，闻於无穷。铭曰：

晋有成宣，代称忠勋。先正常伯，匪躬事君。缵复於公，为时献臣。德不逾闲，心不违仁。贞其所履，以翼天子。大猷是经，中立不倚。乃赋明命，宜跻遐纪。吾道方伸，修涂遽已。缑原苍苍，宰树成行。令名章章，乐石在旁。噫嘻太傅之风！永代不忘。


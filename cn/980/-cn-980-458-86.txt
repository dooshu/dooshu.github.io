释重顯　三宝赞其二　法宝

后得智生功德聚，大悲留演润禽鱼。

贯花虽自科千品，标月还归理一如。

过量劫应期广布，刹那心合未忘书。

四衢道内抛红焰，五欲波中绽白蕖。

排斥众魔登寿域，引携诸子上安车。

义天星象荧荧也，辞海波澜浩浩欤。

违背此恩难拯拔，遭逢末世岂踌躇。

闻来半偈须相学，惜去全身莫共居。

飞辩恨曾亏激问，颐幽欣且免长嘘。

生生顶奉辉心镜，廓照尘劳信有馀。

释重顯


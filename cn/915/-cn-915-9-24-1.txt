◇冬草赋

有闲居之蔓草，独幽隐而罗生，对离披之苦节，反蕤葳而有情。若夫火山灭焰，汤泉沸泻，日悠扬而少色，天阴霖而四下，於时直木先摧，曲蓬多陨，众芳摧而萎绝，百卉飒以徂尽。未若兹草，凌霜自保，挺秀色於冰涂，厉贞心於寒道。已矣哉！徒抚心其何益。但使万物之後凋，夫何独知於松柏。（《艺文类聚》八十一）


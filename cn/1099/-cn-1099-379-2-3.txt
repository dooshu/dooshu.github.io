○約束郡縣省刑罰疏 【 省刑省罰約束】

該浙江等十三司案呈司寇職掌邦禁郡縣分理刑名必須守令刑罰能省、然後郡縣冤民可無、　國初民淳刑省、郡縣尚樹戒石以儆官邪、自今淫刑濫罰、強半海內、可無約束、以救無辜等因到部、臣惟天下之治平、貪酷之吏害之也、吏治之貪酷、刑罰之過使之也故善圖治者、先省刑罰而巳、所據各司等呈、委于邦禁有裨、今□國之患在于死刑久□不断無以警元惡官刑輕而易施每以陷良善顧今天下刑罰最害民者不在大辟遠戍之重刑而在過撻過罰之輕施重則動必掣肘禍人也恒難輕則欲可從心禍人也恆易故鞭作官刑刑之輕者也。聽訟者誰不易之。然酷吏借此每以制人之命故或有過志忘倫而刑者。情流喜怒而刑者、時違天人而刑者。遇可矜疑而刑者一不省約而任法即令罪不至死之人。無故而就死地。此與決不待時何異焉天下之傷民生者。孰大于此金作贖刑罰之輕者也。聽訟者誰不易之然貪吏藉此每以利人之財故或有罪內罪外而罰者。錢糧里甲而罰者。公用上司而罰者。剋扣錢穀而罰者。一不省減而任情。即使犯非破家之人。忽令無立錐地此與沒產入官何異焉天下之傷民財者。孰大于此。如是而欲其民樂畎畝。野寧雞犬。難矣哉。昔仲尼論從政之屏惡、以不教而殺為虐、孟軻氏論禦人之諸侯、必教之不改而治茲欲遏貪酷接踵之風、俾盡海內而刑清政舉、約束之教、容可巳乎先臣兵濬嘗請禁于孝宗朝矣。彼其時條教未布。民到于今思之。臣叨掌邦禁、僣採諺言、稽律例之未有借人利己、察閭閻之共患、守令假以虐民者、各擬約束以立教範刑罰兩端、共一十六條、直陳民情、逐款後列、固不敢輕于律例。以防民而縱民。亦不敢重于律例。任禁暴以為暴。合無通行天下撫按、各令所轄郡縣、書置座側、俾海內冤民、曉然知　皇上覆載深仁、不欲吏之濫刑也如此、不欲吏之濫罰也如此、庶幾明命照臨、一顧諟間、其在官也接目警心、有所畏而斂迹、其在野也、家傳人誦有所恃而安枕、率天下之守令而革心革面、必此刑罰之約束為首務、夫撫按諸臣、專制一方、即身督守令、親省刑罰、為天子肩治平之任者也、刑罰約束。欲從省矣。貪酷者不察而入薦。何術懼天下之貪酷。刑罰約束惡不中矣。廉能者或棄而不錄。何術興天下之廉能。此猶吏治名實之辨。民隱休戚之端。朝廷嘉隆治迹。遠讓弘治。其机皆決于此。是在察吏之撫按。彰善癉惡。舉直刺枉。肯覈實耳。如此則條教迪之于先導天下羣吏。遏未然之刑罰。激勸督之于後。惧天下羣吏。遏已然之貪酷。即能任刑任罰。豈得暴彼民哉。皇上欲為生民立命脉、為海內隆治平、舍此適治之路似無由也、伏乞　皇上再加裁酌、如果蒭蕘可採恭候命下、容臣通行撫按諸臣、即將後開省刑罰諸約束狀、照依國初戒石事例、各書守令公署以示遵守、其撫按舉剌獎戒、務考刑罰、計寬嚴、有無破敗人產、有無殘害人命、有無貪酷形狀、而賢否之、以示激勸、仍先將各郡縣遵依緣繇咨部知會、郡縣不省刑罰者、聽撫按查考、撫按不覈實守令省刑罰者、聽部院查考、將見仁心仁政、沛然海宇、斯民永賴無疆矣、臣不勝懇切祈望之至、　計開省刑約束。一律例原無。宜省刑四條。勿用磨骨釘釘枷號、勿用數百斤三四人立枷、勿用帶根板水缸杖生樹棍、勿用腦箍竹簽嘴掌背花、二倫理當重。宜省刑四條。父子兄弟告者恕父兄刑、夫妻尊長告者恕夫與尊長刑、妻妾替夫誣告者省妻妾刑子弟替父兄誣告者省子弟刑三刑流防過省四條。先加撻者後莫加撻、人加撻者我莫加撻、巳刑下體莫刑上體、巳撻輸者莫撻贏家、四情偏防過省刑四條。勿偏聽原被告加刑、勿過疑証佐加刑、勿出我聰明加刑、勿怒人強項加刑五避天時省刑罰四條。旱荒宜省刑寒暑宜省刑、霜雪宜省刑、節令宜省刑、六體人情省刑四條。屍親宜省刑救尊長者宜省刑、訴冤枉者宜省刑、口訥宜省刑、七人可矜者省刑四條。老少者宜省刑、飢寒者宜省刑。病初愈者宜省刑、殘廢篤疾者宜省刑、八人可疑者省刑四條。官員宜省刑、生儒宜省刑、婦女宜省刑、賊情瞹眛宜省刑、省罰約束。一省罪內罰四條。罰罪之害昔惟苦于有司今更苦于命使盖依律科罪所出無多指賍懸派所取無限故也勿輕罪巳擬而又罰。勿重罪輕擬而加罰。勿改無力贖為有力贖、勿改輕罪贖為重罪贖、二省罪外罰四條。勿因事白罰富民。勿脅短明取罪民。勿罰紙穀收折價、勿受賄賂故出入罪、三省錢糧罰四條。勿取常例寬限勿取重收秤頭、勿染投櫃拆封、勿嗇多派大戶、四省里甲罰四條。勿明徵會銀暗用里甲、勿里甲輪支又派殷實、勿用銀多而累管支包補、勿用銀少而令行戶出物、五省指公費罰四條。勿指迎送科罰、勿指來朝科罰、勿指士夫科罰、勿指截糧科罰、六省指上司罰四條。勿指上司取無碍銀罰。勿指上司送長夫銀罰、勿指上司發獎勵銀罰、勿指上司送節壽禮罰、七省剋扣罰四條。勿剋扣船車官銀勿剋扣各役工銀勿剋扣各行稅銀、勿派取地方土宜、八省紙穀罰四條。勿剋上司官艮、食穀抵數、勿剋自理贖銀、餘穀作正、勿剋賬濟銀兩、發倉欺人、勿剋條理工銀、勸借肥巳。

皇明經世文編卷之三百七十九終








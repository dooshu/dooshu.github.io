○冰赋



激厉风而贞质，仰和景而融晖。清流离之光彻，邈云英之巍巍。尔乃连绵络幕，乍结乍无。翕然灵化，得渐已粗。缃白随川，方圆随渠。义刚有折，照壶则虚。托形超象，比朗玄珠。一宗理而常全，经百合而弥切。转若惊电，照若澄月。积如累空，泮若堕节。临坚投轻，应变缕裂。琼碎星流，清练流越。若乃上结薄映，下镜长泉。灵葩随流，含馨扬鲜。（《艺文类聚》九，《初学记》七。）




60　共伯見弑與武公篡弑辨


武公殺兄篡國。案：衞世家：「周宣王四十二年，釐侯卒，太子共伯餘立。共伯弟和有寵於釐侯，多予之賂。和以其賂賂士，以襲攻共伯於墓上，共伯入釐侯羨自殺。衞人因葬之釐侯旁，謚曰共伯，而立和爲衞侯，是爲武公。」吕成公曰：「武公在位五十五年，國語又稱『武公年九十有五，猶箴儆於國』。計其初即位，其齒蓋已四十餘矣。使果弑共伯而篡立，則共伯見弑之時，其齒又加長於武公，安得謂之蚤死乎？髦者，子事父母之飾，諸侯既小斂則脱之。史記謂釐侯已葬而共伯自殺，則是時共伯已脱髦矣，詩安得猶謂之『髧彼兩髦』乎？是共伯未嘗有見弑之事，武公未嘗有篡弑之惡也。」

【閻按】東萊此論，亦本之小司馬索隱，而援證至爲精詳，王魯齋猶作騎牆之見，何歟？

【何云】此論有功名教，然司馬索隱實發其端。

【集證】按索隱云：「季札美康叔、武公之德；又國語稱武公年九十五，猶箴誡於國；又詩著衞世子恭伯早卒，不云被殺。若武公殺兄而立，豈可以爲訓而形之於國史乎？蓋太史公採雜説而爲此記耳。」






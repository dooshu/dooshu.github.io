卷十三

钦定四库全书

怀麓堂集卷十三

明　李东阳　撰

诗藁十三

七言律诗

幽怀四首

雨深门巷半苍苔十日幽怀郁未开刚道官闲忙又错偶教身健病还来酒杯尚藉驱除力诗债慙非应答才犹有旧堂堪系马水边鸥鹭莫惊猜

坐看幽意满青苔雨径烟扉湿不开药裹半封尘未扫棋声欲定鸟还来为园每课山僮业弄笔先怜稚子才我瘦不缘诗思苦骚人相见勿频猜

墙根老树碧生苔门卷疎帘一半开岩影乍晴云欲散雷声忽动雨还来长堤隔水疑无路瘦马冲泥念不才朝往暮归缘底事秪须形影自相猜

懒携行杖踏莓苔寂寂残樽对雨开开口秪应心独语闭门休问客谁来幽居有道堪藏拙巧宦逢时亦自才试问白头冠盖地几人相见絶嫌猜

林屋养高【王编修济之乃翁以光化知县家居受封济之归省分题得此以所居洞庭山有林屋洞天之胜故云】

隐君新拜此系泥牋许住东南一洞天老去折腰羞作县醉中因酒得称仙门高剩有栽槐地年好多收卖橘钱为报五湖风月道秋来须载彩衣船

送黄汝修举人还太平【文选郎中世显之子】

京国趋庭见少年别来风度已凝然亦知梗槩非流俗未论簪缨有世传坐上好书消岁月江南归梦绕山川桃溪太守今前辈长在春风几杖前

题敷五菊屏

先生深卧菊花丛曲几围屏杳窕通本为红尘辞俗眼岂因多病怯秋风交情尽付炎凉外身计聊凭吏隐中相过不嫌憔悴质秪应风味与君同

用沈仲律提学韵奉邀一首

行囊又挂佛堂灯可是缘诗尚爱僧江上踏泥三日屡城南冲雪两人曾别来事与流年异病起吾慙饱饭能西望草堂三百步敝鞍羸马到须登

夜坐有怀仲律

草堂寒日下虚檐露白风清此夜兼坐榻有尘僧为扫客囊无计岁将淹诗成骨与山争瘦老去心将玉比亷还似鹤林萧散地未容巾屦学陶濳

再次灯字韵

布袍书卷拥寒灯兴味萧条颇似僧爱酒独从醒处得戒诗惟有病来曾幽栖借屋山人许再拜升堂稚子能好是五湖烟水地几时舟檝渺然登

用韵赠林蒙庵和仲律【时蒙庵以车驾郎中谢病将归漳州】

病来三月不窥檐老去心应吏隐兼万里江湖甘独往一官书簿苦相淹还寻陋巷贫中乐解使贪夫去後亷独立乾坤双道眼静看鱼鸟到飞濳

与仲律饮鸣治宅用原博韵

偶陪骢马游三日复到城南意惘然山色见如逢旧友菊花开不厌残年幽居地接东陵近爱客心知北海贤犹识旧堂曾下榻隔楼风雨赋诗眠

饮士常新居和席上联句韵

寂寞官曹似隐居清风时动一床书花应旋种栏将满客不频来席尚虚诗好忽惊传锦字酒狂真欲换金鱼多情愧有东邻卜已办城西欵段车

送程克勤谕德归省尚书

杨修家世本公卿庾信文章自老成馆阁尽推良史笔君王亲记讲官名金函玉扆丁宁诏去马归舟日夜程却倚三台看北斗鲤庭鸾掖正含情

戊戌冬至节初赴朝天宫习仪【翰林旧不习仪是岁有新旨学士而下俱令依常参官习仪】

朝天宫阙路逶迤帝遣儒臣下赤墀礼重叔孙绵蕝地恩同文德押班时五更清漏闻鸡早十里红尘恨马迟馆局幸多闲岁月敢言筋力是吾私

寄庄孔阳二首

买断溪南十顷烟还家无复梦朝天身如元亮归田日诗似东坡过岭年蓬岛谪来仙骨在钓台高处客星悬十年未洗江尘耳谁听清风石上弦

背郭诛茅草盖堂边江种柳树为墙舟中梦醒闻春雨楼上诗成坐夕阳南纪壮游余岁月北扉遗草旧封章清时例有逃名客见说严陵本姓庄

韩贯道黄门见示雪中游泥鳅寺诗和韵一首

宛转新诗出袖间宦情幽事总予关山迎旧路如相约雪到今年始放悭地僻不妨禅客梦岁丰先动野人顔空慙突兀东斋坐如听车声带月还

斋居和世赏编修韵

半夜开门雪满坡清吟无奈玉人何人间路与红尘隔天上春随翠辇过灵吹下时神语寂琼楼高处晓寒多笙箫本是虞廷乐不为秋风起棹歌

文明黄门携大庙东宫郊祀庆成诸作见过和韵一首

织翠华笺共到门袖中烟雾尚氤氲龙筵地与天顔近鹤驾班随辇路分礼重圜丘春载覩歌成清庙夜还闻凤池雨露虽同沐似隔蓬山一片云

次韵原博新庐有作

卜筑堂高迥出曹牖风牀雨睡能牢鸱夷不语聊相伴褦襶多情岂见挠迂叟乐应须水竹醉翁心不在山醪万间广厦君当见似说苍生属望劳

若虚馈匏瓜仍叠前韵奉谢

野意相看总不赊园匏虽大亦称瓜青丛摘罢烟仍湿翠笼擎来日半斜吟有旧题成左劵酌无清酒愧西家郎曹兴味清如此絶胜春风谏议茶

曰川馈无花果答丝瓜之赠叠前韵

翠笼珍果望还赊报我眞应愧木瓜采掇恐沾秋径湿传看不觉夜灯斜饱知实德非虚语脱尽浮华是大家异物清诗两奇絶渴心何必建溪茶

杨武选挽诗【杨名仕伟文敏公之孙谪台州通判卒于途其妻建安朱氏遣使乞诗】

十载长安梦未醒离堂风雨思冥冥书随洛下舟中犬身逐台南水上萍卫国精灵应寂寞郭家池馆半凋零寡妻稚子衘哀意谁作张圆死後铭

大雨次柳邦用韵二首

雨声吹送满城秋委地颓云湿欲流环堵不藏原宪病穷途误作阮生愁烧残官烛晨犹暗落尽庭花晩更幽此夜儿童如见月直应狂喘似吴牛

风伯何时许放悭雨师今日不辞顽虚疑九道乾坤合坐遣双笼日月闲满地瓜田惟足水几家茅屋尚依山官曹况切怀人意一夜清诗强破顔

士常得男叠前韵奉贺

庆协充闾事不赊嘉期先报及时瓜门深贺客车应满喜极题书字半斜周雅祝辞新故事李膺名姓旧通家东楼若许吟诗到联尽轩辕石鼎茶

馈瓜杨维二编修以桃见答叠前韵

手种丹桃岁月赊感君投我胜投瓜来疑度索山城远去恐天台石磴斜已托神仙栖寿域敢教儿辈恼邻家餐余便有通灵意不待卢仝七盌茶

馈瓜曾文甫编修以冬瓜见答叠前韵

晚花秋蔓野堂赊不道冬园别有瓜未遣堦苔封径合肯缘篱竹挂檐斜後时岂敢为君惜多子还应胜我家预报明年汤饼会嘉期须及雨前茶

若虚夜馈瓶枣叠前韵

异代神仙事不赊如瓶丹枣胜如瓜多情馈客诗兼远急脚携筐步半斜内苑不劳方朔射西邻还切少陵家白头正有分甘兴先向高堂一荐茶

汝贤馈西瓜及?榔叠前韵

汉使西还道路赊至今中国有灵瓜香浮碧水清先透片逐鸾刀巧更斜饱德未忘蒙正饐为园翻愧老樊家因君解取南闽俗更说?榔可代茶

九月八日与谢于乔诸公游朝天宫有作

细草苍苔石路重偶从西郭问仙踪亭如逋叟长留鹤径似陶濳但有松尘世百年能几见洞门今夜不须封谢家屐齿应无恙拟上蓬山第一峰

是日和王世赏韵

厌见秋城卷暮沙还回仙路出西华清怜竹笋宜供饭醉挿松枝且当花阁苑烟霞非昨梦兰亭山水似君家新诗未稳还催就纸背横书字尽斜

和冯佩之韵

百尺楼台四面同烟霞深锁洞门中虚牕地迥犹含日破?情多不受风万里碧云秋兴远一番凉雨夜愁空秪应今度来差早明日花开定满丛

和谢于乔韵

疲骖旧路不劳牵十载重游意惘然丹竈药成鸡已化石墙阴冷鹿犹眠仙踪下与尘埃隔野色西来岛屿连不似玄都易摇落秋来还有看花天

九日游慈恩寺叠前韵

偶从农父问田塍又向禅家话葛藤久宦北南俱是客频来宾主更谁僧行怜马上寻诗惯坐忆湖边见月曾到此蹔抛尘土累敢言清世独无能

九日和王世赏韵

石门惟许白云留我亦何心恋此游竹里行厨烟未午水边萧寺叶先秋行贪覔句忘吹?醉去登高不上楼诗景满前谁会得野僧多是远公流

九日和谢于乔韵

鹤翻风树晓犹狂颇似任翻卧竹房石底片云犹宿润竹间残雨尚余凉桔橰亭古荒秋草钟鼓楼高送夕阳犹有丹丘余兴在坐来今昨两相忘

和李若虚韵

芋区瓜圃地相联仄径多从断岸边邻曲望疑沽酒市儿时忆上打鱼船年华未改先惊暮风景重来不及前更说农家少生事一番秋水没湖田

和屠元勳韵

杖屦城南得得来寺门今日许重开溪流过雨苹生岸林影翻风竹映杯我醉不辞桑落酒僧高长住贝多台吟风赏月当年事莫作三生石上猜

题徐氏含晖堂

家住层峯叠浪中水光山色动帘栊红尘地少多逢石画栋云轻不受风陶径菊松今古在米船书画往来通濯缨谁和沧浪曲我亦无心谢此翁

再游慈恩寺留僧瑢画卷

软沙幽草接芳洲旧路重来问石头名似曲江题後到身如房琯梦中游山迎杰阁层层见水绕长桥曲曲流吾祖汝师俱寂寞相逢茶话坐消忧

韩都宪公雍挽诗

早骑骢马出乌台万里风云亦壮哉岭海威名天下重庙廊谋箕古人才宁知晩节终泉石岂料英?閟草莱京国少年思识面楚歌声断使人哀

诸生有作红叶诗者爱其末句戏为补之

碧树凋余老更红强将顔色慰飘蓬浓霜未着愁先醉返照初回望欲空唐苑情多何足问吴江句好更谁工晩来蚁穴无归路应恨萧萧匝地风

醉杨妃菊次韵亨父

谁采繁花席上题偶将名姓托唐妃日烘花萼醺时面雨换华清浴後衣隔坐似邀秦国语挥毫未放谪仙归欲从顔色窥生相已落诗家第二机

後园种菊经月忽见数花用亨父韵并呈城东赏菊诸君子

幽花种得偶相忘步转南檐却背堂但有芳心宁择地更无佳客亦宜觞登临忆负重阳雨采掇愁沾昨夜霜满袖余香试披拂晩来风力正悠扬

苏人织蒲为茵二片置牀倚间藉背及足甚宜冬寒凌季行以书见惠道经敷五太史辄为所留聊作小诗报季行并柬敷五

轻蒲一簇软如花巧织重铺意未华吟处迥宜孤背倚坐来温爱两趺加未沾南国佳人惠已落东泷野叟家幸有题封三十字殷懃留向手中夸

冬日对菊用陈玉汝韵

揺落霜空万木飞一枝无奈赏心微未成老圃应须学若在南山便合归人道秋香非昨夜天留晩色共斜晖陶翁可是忘机者犹自含情待白衣

与王世赏重游朝天宫是日病卧待诸公不至

石径苔深步屧空菊花开遍去年丛重游误落秋风後旧事都消夜雨中已觉地偏非世界却怜身病是樊笼诸公只隔瀛洲路未遣丹丘鹤梦通

和世赏韵

偶陪寒日坐空庭饭有胡麻药有苓霜菊多情留暮色风禽无语堕疎翎堦前藉草衣全湿石上题诗酒尽醒莫笑山公归太早秪缘多病想幽扃

杨应宁母安人受封诗

老去逢恩不自知半生勤俭鬓成丝家如夫子长存日身似郎君未贵时拜忆登堂晨贺早醉沾开阁夜归迟百年桑梓瞻依地一度生辰一献诗

送韩贯道湖广参议提督武当诸宫观

神仙官府意何如亲见分符上紫虚山拥帝宫三十六地屯兵卫五千余人言才大难为用我爱官闲好读书临别与君堪一博肯将青绂换绯鱼

谢邵地官汝学馈陶鼎次韵

感君携赠出南装别路相看似故乡诗客品题新定价野人抟埴旧传方茅柴火底春风软骨董羹中滋味长秋去冬来几寒暖且将麤粝送年光

汝学席上赋陶鼎叠前韵

山家形制朴无装伴我颓然入醉乡人境最宜林下一丈筵何羡食前方不辞地僻江湖远却爱官贫岁月长几见雪堂明夜火拟从东壁借余光

王仁辅见和雪後西华联句用韵答之

磴云梯雪迥分层玉殿琱阑次第登敢向内园夸壮丽似闻南客想炎蒸淡交情在贫应识白战才高老定能蛱蝶飞来谁解道当时独有吕翁曾

再次王仁辅雪後韵

雪堂高耸玉楼层驴背寒多不奈登夜饮略教杯有酒晨炊谁问甑无蒸长安病卧袁郎老野寺吟行贾岛能应恐出门无觅处沙头记取屐痕曾

再次仁辅韵

晓风残雪上堦层谢朓楼头客未登纸帐不知寒日出砚池初觉暖云蒸关心远道妻孥隔作伴空斋杖屦能斗酒绨袍吾欠此赠君空有笑言曾

分题得孔林送张廷芳廵按山东

孔林乔木蔽高空岱岳西来泗水通万古山川神陟降百王封秩礼尊崇诗书世岂坑焚後俯仰吾犹覆载中却羡东廵张侍御得先瞻拜仰遗风

徐用济秋官和雪诗次前韵并柬仁辅

雪风吹透褐衣层望尽高台不可登满地茶烟犹带湿几家藜火尚余蒸江湖意气山人老词赋风流汉署能尘土满胷消不得琼琚欲报两无曾

再次陶鼎韵答用济诸君

重炉高盖拥层装规制居然自一乡豪客休嫌下箸处仙家不用辟寒方味兼小市盘餐别坐共严城漏水长却有好诗如拱璧抟工何意敢争光

仁辅屡和雪韵而方石不至再用前韵督之【是时仁辅馆于方石官舍】

雪里幽怀百感层相逢聊复话年登帐中绿酒香应醉鑱底黄精湿未蒸王子扁舟无兴到谢家新句有人能诗坛定与屏风隔梦里高歌达未曾

李世贤侍讲一产二子用瓜祝韵贺之

同官同姓迹非赊异事还应协我瓜池凤水深相对浴海桃枝重不胜斜緜緜周雅诗人颂衮衮徐卿积善家留取秋菹荐春酒向来真爱一瓯茶【向馈瓜世贤答云谨当腌渍为菹以俟他日汤饼之会今不敢以荐茶也】

再和仁辅韵【是日雪将再作】

云拥高城雪意层苍天欲问恐难登山家未报来牟足海国还闻瘴疠蒸胜事园林谁合閙丰年歌颂我犹能王郎更趿何门履十二街头遍已曾

方石坚卧累日忽与仁辅联句见答始悟其为合从计赋此挑之

门掩高坡最上层【方石所居名高坡巷】径深泥滑苦难登歌残白雪无余调梦醒黄粱第几蒸季子合从元有计亚夫坚卧岂无能何当再接星堂战头上同云黑未曾

仁辅以诗见欵复用前韵并柬方石

雪里降城百二层素车今日愧君登力勍岂谓心能怯顔赭空惊汗欲蒸谋楚似闻王翦老御秦犹有谢安能无端又作冲寒战袖手惟应巧匠曾

雪再作再叠前韵聊用自咏

睡起空阶薄霰层高堂片雪已先登郑桥路隔新风景马馆寒空旧燠蒸【马融尝在史馆燠蒸如坐甑思隂山层氷】清物秪余陶鼎在晩交惟有竹君能孤吟寂寞无人和时问门前客到曾

次韵答时雍

谁是乖崖一字师须将得失寸心知君才絶我宁论倍世事於人大忌随是玉也须怀卞氏有金休把铸锺期十年道义相看地犹落残葩与剩枝

次韵答若虚

雪外楼高碧瓦层江南江北望中登寒愁夜垒军声乱暖忆春湖水气蒸酣饮纵教豪客醉冻吟输却腐儒能西堂杏酪清堪比独坐怀人此意曾

立春後一日席上次若虚韵

地近彤楼御气边苑花宫柳意先传三冬闰月留余日两度春风共一年庭浅恨无投辖井酒穷须办典衣钱瓦杯陶鼎能留客未愧烹肥与击鲜

再用韵促诸秋官和章

雪堂开卷坐分层自扫西阶待客登盟在岂应寒似水心烦长使热如蒸驱车路熟朝停惯刻烛才多夜坐能独有东邻老同姓为予谈笑解围曾

读杨尚宝叔简漷县怀蒙泉岳翁诗有感次韵

门户凋余秪弟兄忆公於此最伤情囊空始信生前计棺盖从他世上评古墓囘车谁腹痛遗文在箧我心惊【杨时语及家集】符台老友今头白几向荒村问县名

贺周原已得男再用瓜祝韵【原已匏庵外甥】

宜男嘉祝未云赊吉兆今符第几瓜西海又传桃实大东楼初记斗杓斜桓郎未必无佳客王氏从来有外家闻说贺筵多异品尚方新赐小团茶

题王允达中书所藏宋仲珩草书卷後

萝山令子华川裔前後清朝两舍人几世通家同骨肉数行遗墨在风尘典刑尚及吾非晩文献犹存子未贫江水旧多元佑鬼恐惊风浪出通津

徐用和御史墓山八韵

金山埋玉

金山四面拥佳城玉树埋时不复荣灵气百年还造化岩峦千古閟光精名同郭璞江心墓恨比何充地下情欲采生刍无处奠乱沙衰草正纵横

玉屏耀金

玉屏开日耀金精下见扶桑海色明彩翠揺空光不定丹青照眼画难成羊郎晚可移床对王子朝宜拄笏行犹有旧题诗在壁十年风雨绿苔生

冈凤翔云

冈头晴翠拂云开幻作丹山鸑鷟胎五色宛从天上降一灵真向薮中来盛时川岳皆为瑞奕代文章可比才应是思乡还感旧可能重上凤凰台

璧池浸月

古墓前头月一池璧纹浮动不成漪半空影落秋毫见午夜光生老蚌知犀火不劳温峤照锦袍谁赋谪仙诗旧游囘首伤心地乂是烟愁雨暝时

笔架明星

笔架山形奇且牢上与列宿如相遭光华照地夜初白苍翠挿空秋正高大年登楼手可摘杜甫上天诗更豪乡人翘首望山斗我亦念之心孔劳

冠峯湛露

危峯高耸似峩冠草树蒙茏露未乾袍笏尽消狂客拜风尘不受世人弹羽幢朝岳云中降鳌首当空海上看下有白头未死地石门空枕夜台寒

圭田秋获

台府官清只俸钱十年祭有大夫田人闲耒耜秋风里路遶桑麻夕照边见说承家须主祀况闻忧国愿丰年平泉花树真何物犹辱先人戒子篇

茅屋时思

报德难忘寸草私多愁长废蓼莪诗也知春雨秋霜意犹似晨兴夜寝时种得松楸成古墓采将苹藻荐新祠欲凭此恨东归海江水无情去不知

怀麓堂集卷十三








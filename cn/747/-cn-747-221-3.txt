○虚室赋

明月窗前，古树檐边，无北堂之樽酒，绝南邻之管弦。理涉虚趣，心阶静缘，室惟生白，人则思元，厌百虑之劳止，归一途之兀然。嗟乎！巧智首乱，礼乐增矫，名起异端，利成贪兆。役二见之交战，驱五神而杂扰，形何费而不衰？性何烦而不夭？每竭源而追末，必亡多而获少。玉帐琼宫，图奢务丰；朱门金穴，恃满矜隆。荣与辱而俱盛，事随忧而不穷，陷营为之桎梏，留健羡之池笼。心元是幻，法本皆空，莫不因无证实，假异生同。鱼何知而乐水？蛇何意而怜风？大哉默识！守此元通，顾瞻天下，积乡梦中。


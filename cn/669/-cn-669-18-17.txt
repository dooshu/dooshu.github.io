135　援神契以聖人爲巫史


宋符瑞志云：「孔子齋戒，向北辰而拜，告備于天曰：『孝經四卷，春秋、河、洛凡八十一卷，謹已備矣。』」【原注】見援神契。是以聖人爲巫史也。緯書謬妄，而沈約取之，無識甚矣。

【何云】宏詞人乃有此言。

【集證】太平御覽五百四十二引孝經援神契云：「孔子制作孝經，使七十二子向北辰磬折。曾子抱河、洛事北向，孔子簪縹筆，衣絳單衣，向北辰而拜云云。」

【元圻案】梁書沈約傳：「約，字休文，吴興武康人也。博通群籍，著宋書百卷。」






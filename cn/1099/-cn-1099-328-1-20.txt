○答宣府總督鄭範溪 【 虜情】

辱示虜情一一領悉、順義病既狼狽、豈能復起、上蠻素無遠畧、且與西部不睦、豈肯為之勤兵報怨、切盡之請、亦必不能成、虜勢窮蹙可見矣、順義一故。變態百出。顧我所以應之何如。此事當勞公經畫。然拓土開疆。安邊服遠。亦在於此。今宜事事設備。預為之圖以待其變。可也。鄧兵憲有才略習邊事、俟有缺即補、不別推也、鎮日堡開礦事、公所諭咸中、機宜、但利之所在。人爭趨之。且虜人不知所謂礦。皆板升之徒導之。板升之人雖得礦亦不知煎取之法。又內地之人導之。以中國法度之嚴。人猶以死犯禁。况邊徼之外。犬羊之類乎。如此推之。雖能暫戢于今日。亦難厲禁于將來。尚煩公之籌慮。人旋艸艸、番文三紙、仍附納備查、統惟鑒存、


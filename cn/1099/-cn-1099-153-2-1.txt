○看朱巷的確回奏 【 查勘朱巷】

十一月初十日准本部咨准禮部咨該副都御史王暐奏句容縣有龍爪樹朱家巷、係　聖祖所自出之地、久未顯揚、今宜照近日表章堯母墓詔書修理臣下墳事例、建園寢置守護之戶一節、合行南京禮部堂上官會同彼處撫按提學御史看驗、　欽依著訪求的確奏來、職隨於本月十一日離任至句容縣。會同各官親詣其地、先自本縣西門出行十一里、過二小山、地名通德鄉、有一土穴、樹根在內。原係櫟木、四枝屈曲向上、枝頭各有五指、鄉人異之、嗚為龍爪、今枯朽八年、穴西田一叚、各眾稱即朱巷故址、弓量丈尺、得地五畝、西距京八十里、見今民楊春為業、自巷基西行一百五丈、斜坡土脊一叚、株木一科、木下一穽、故老相傳　朱皇帝家墳、弓量丈尺、得地三畝、遍生荊棘、並無丘壠石碑、西比古廟一所。壁畫神像、并書句容朱安八字樣、石香鑪上、刻朱慶杜二十八戶置、凡七十六字、職等反覆看驗前地、總是一片荒坡、地勢欹斜、各眾雖稱某為巷、某為墳、略無遺跡可認、雖稱故老流傳、別無碑籍可徵、仰惟　皇上大孝冠百王、至仁普四海、古帝之母、異代之臣、坏土可辯、特頒　恤典、若句容此地、果如原奏、是乃　聖祖千百年積慶之原、　皇朝億萬載興王之基、禮意深長、事體重大。闕疑慎重儒者守正之論職等旬日之內、竭力訪求、止於前所開載、未見的確、豈敢信擬扶同、自陷於欺罔不忠、也哉、


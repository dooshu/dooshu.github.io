独山妇

枯杨巢野雀将雏苦不蕃勿为贫家妇被遣适它门夫婿已决絶乳下痴儿存入门见肬赘阿母中心烦悔不守故夫抱儿归九原小儿不解事索脯无朝昏中庭有苦李累累重隤垣开花自结实好恶那得论腹中复有儿妇病卧草间力难致医药负薪得肉还阿姥知釡肉故嗔背姥餐吾老乏藜藿新妇私饔餐妇惭矢皦日强起声暗吞持刀未割炙痴儿啼怒喧汝实衆所憎去去慎莫前啖之却牵衣挥刃儿不全儿自有阿父事理那可言里正白县吏县吏清且贤谓妇非故忍薄赎十二緍富家有牛卖贫家止鸡豚语妇汝作祟鬻汝充官钱生儿好还我慎勿复相煎妇答我免身理合奔黄泉我虽若蒲苇一辱无再迁四顾郁谁诉雉经挂桑园是月儿当产腹悲空烦寃阿夫在南邻媒妁方纠纒东家有樵子称贷相夤缘作计论钱帛杂用青绳穿夫归见妇死悲愤填心肝门前旧井在举身赴重渊四命争须臾老树号乌鸢爝火燔邓林蚁穴成长川里妪责细故尽室悲摧残传戒後世人骨肉应相怜


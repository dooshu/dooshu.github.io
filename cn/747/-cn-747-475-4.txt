○议汴州逐刘士宁事状

右。希颜奉宣圣旨：“适得李万荣奏：‘刘士宁因出游猎，三军将士遂闭城门不放入，发遣令赴朝廷’，万荣安抚军州，今已宁帖，卿等宜知悉者。”

伏以刘士宁昏荒暴慢，恶贯久盈，圣情爱人，久为含忍，亲离众叛，自取奔亡，不劳师徒，克靖方镇，恭承宣谕，欣贺实深。然梁宋之间，地当要害，镇压齐鲁，控引江淮，得其人则安则强，失其人则危则弱。今士宁见逐，虽是众情，万荣总军，且非朝旨，此亦安危强弱之机也，陛下审之慎之！或恐奏事之人，苟私所奉之将，妄陈体势，辄欲徼求。承前授任失宜，多为此辈所误，假使心无诈罔，其如识乏经通，与之筹量，鲜不挠败。今军州既定，足得安详，望且选一朝臣，驰往宣劳，更淹旬日，徐察事情。见情而後圆之，则冀免有差失，候至来日，续更面陈，谨先状以闻。谨奏。


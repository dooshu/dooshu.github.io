吴郡志卷第二十三


人物四

顾雍，字元叹，吴人。曾祖奉，颍川太守。蔡伯喈尝避怨于吴，雍从学琴书。伯喈叹异之，故与伯喈同名，而字元叹。从宦有治迹，累迁领尚书令，封侯。拜侯还寺，而家人不知。不饮酒，寡言语，举动时当，为孙权所敬惮。代孙邵为相，选用文武，各随能所任。心无适莫，访民间及政职所宜，辄密以闻。若见纳用，则归之于上。不用，终不宣泄。相十九年，卒。子裕，袭侯。【雍弟徽，雍族人悌。雍子邵、穆一名裕，邵子谭、承。】

＊

顾徽，字子叹，雍之弟。以才辩为孙权腹心，权欲揣曹操意，迁徽辅义都尉以往。操具问境内消息，徽应对婉顺。拜巴东太守，欲大用之，会卒。【《吴书》】

＊

顾悌，字子通，雍族人。以孝悌廉正，闻于乡党。孙权时为将军，言辞切直，朝廷惮之。悌父向，历四县令，年老致仕。每得父书，洒扫设几筵，舒书其上，拜跪读之。父终，饮浆不入口五日。以不见父丧，常画壁作棺柩象，设神座于下，对之哭泣。服未阕而卒。

＊

顾邵，字孝则。博览书传。好乐人伦。风声流闻，远近称之，与舅陆绩齐名。为郡守，举善以教，风化盛行。留心下士，虽役伍微贱，皆拔而友之，世称知人。【子谭、承。】

＊

顾穆，宜都太守。【子荣，仕晋。】

＊

顾谭，字子默，邵之子。弱冠，为太子四友，清识绝伦，独见推重。自谢景、羊徽之徒，悉在谭下。赤乌中，为左节度，每省簿书，未尝下筹，徒屈指心计，尽发疑谬。薛综为选曹尚书，固让谭。曰：“谭心精体密，贯道达微。才照人物，德允众望。”孙权待之甚隆，遂平尚书事。遭谗，徙交州。著《新言》二十篇。

＊

顾承，字子直，谭之弟。孙权召见之，赐丞相雍书曰：“贵孙子直，令闻休休。至与相见，过于所闻。为君嘉之。”拜吴郡西部都尉。出平山越，入为侍中。终奋威将军。

＊

顾禺，字孟著，雍诸孙，而荣兄子也。少有名望，为散骑侍郎。

＊

顾荣，字彦先，吴人，为南土著姓。祖雍，父穆。荣机神朗悟，弱冠仕吴。吴平，与陆机兄弟同入洛，时号三俊。陈敏反，南渡江，荣起兵攻敏。敏率万余人出，荣以羽扇麾之，皆溃。永嘉初，召拜侍中。祸难方作，轻舟而还。元帝镇江东，以为军司，谋画皆咨焉。朝野推敬之。卒官散骑常侍、安东军司、嘉兴伯。赠侍中、瞟骑将军、开府仪同三司。谧曰元。荣经德体道，谋猷洪远。忠正之节，在困弥厉。族弟众。

＊

顾众，字长始。父秘，交州刺史。众有文武才干，为鄱阳太守，（时）王敦作逆，以军期〔司〕召众，声色甚厉，众不为动容。陆玩曰：“所谓刚亦不吐，柔亦不茹，仲山甫何以加之？”苏峻反，众还吴，潜图义举。吴中人士，同时响应。与贼战，破之。以功封鄱阳县伯，迁仆射。卒谧曰靖。弟三子会，中军咨议参军，时称美士。族子和。

＊

顾和，字君孝，众族子。曾祖容，荆州刺史。祖相，临海太守。和总角便有清操，族叔荣曰：“此吾家骐膦，兴吾宗者。”王导谓和“圭璋特达，机警有锋。不徒东南之美，实为海内之俊。”累迁中丞仆射，多所献纳，不阿权臣。卒官仪同三司，谧曰穆。子淳，历黄门侍郎、左尉将军。曾孙琛，仕宋。

张允，吴人。轻财重士，名显州郡，为孙权东曹掾。子温，字惠恕。少修节操，容貌奇伟，顾雍以为当今无辈。孙权闻之曰：“如是，则张允不死矣。”召见，文辞占对，观者倾竦。权改容加礼，甚见信重。以辅义中郎将使蜀，蜀人甚贵其才。权嫌其声名太盛，会暨艳谐行，遂并幽之。骆统表理曰：“温弘雅之素，英秀之德，文章之采，论议之辨，卓躁冠群。烽晔曜世，人未有及之者也。若忍威烈，宥贤才以纯大业，固明朝之休光也。”权终不纳，温病卒。二弟只、白，亦有才名。与温俱废。

＊

张俨，字子节，吴人。弱冠知名，博闻多识，拜大鸿胪。宝鼎初，使于晋。磨厉锋锷，思不辱命。既至，晋贾充、裴秀、荀勉等欲傲以所不知，皆不能屈。羊祜、何祯并结缟带之好。道病卒。

＊

张训，字叔方。德量渊懿，清虚淡泊，善文辞。为海昏令，甚有惠化。

＊

张纯，字元基。少厉操行，学博才秀。拜郎中，为广德令，有治异绫，擢太子辅义都尉。又《文士传》曰：“纯少有清才，与同郡张俨、朱异俱童少，往见骠骑将军朱据。据闻三人才名，欲试之。曰：‘今三贤屈顾，老鄙相闻渴甚矣。其为吾各赋一物，然后乃坐。夫腰袅以迅骤为功，鹰隼以轻疾为妙，何必积思。’皆随目立成，据大欢悦。纯赋席曰：‘席以冬设，簟为夏施。揖逊而坐，君子攸宜。’俨赋犬曰：‘守则有威，出则有获。韩卢宋鹊，书名竹帛。’异赋弩曰：‘南岳之干，种山之铜。应机命中，获隼高墉。’”

＊

张祎，少有孝行。恭帝为琅邪王，以为郎中令。及帝践祚，刘裕以樟帝故吏，素所亲信。封药酒一罂，付樟使鸩王。樟既受命，而叹曰：“鸩君而求生，何面目视息世间哉？不如死。”乃自饮之卒。子畅，仕宋。

＊

张凭，字长宗，郡人。有志气，为乡闾所称。举孝廉，刘恢见之，清言弥日。遂言之于简文帝，召与语，叹曰：“张凭勃窜为理窟。”官至御史中丞。

＊

张澄，吴人，晋光禄大夫。当葬父，郭璞为占葬地。曰：“葬某处，年过百岁，位至三司，而子孙不蕃。某处，年减半，位止乡校，而子孙贵显。”澄乃葬其劣处，位果止光禄，年六十四。至曾孙裕遂昌，子彭祖。

＊

张彭祖，广州刺史。子敞、侍御史、度支尚书。亘〔桓〕玄篡位，以事忤玄。敞表献忠款，事玄为吴郡太守，二石为吴国内史。子裕，仕宋。敞子孙至宋、齐之后益昌，为吴大家。

＊

张翰，字季鹰，吴人。父俨，吴大鸿胪。翰有清才，善属文。而纵任不拘，时人号为江东步兵。贺循赴命入洛，经吴阊门，于船中弹琴。翰初不识，便同载去。齐王冏辟为大司马东曹掾。冏时执权，翰谓同郡顾荣曰：“天下纷纷，祸难未已：吾本山林间人，无望于时。子善以明智自防。”荣执其手曰：“吾亦与子采南山蕨，饮三江水耳。”翰因见秋风起，乃思吴中菰菜、莼羹、鲈鱼鲙。曰：“人生贵得适志，何能羁官数千里，以要名爵乎？”遂命驾归，著《首丘赋》。俄而冏败，人皆谓之见机。翰任心自适，不求当世。或谓曰：“卿纵适一时，独不为身后名耶？”答曰：“使我有身后名，不如即时一杯酒。”人贵其旷达。性至孝，遭母忧，哀毁过礼。年五十七卒。

沈珩，字仲山，郡人。少综经艺，长《春秋》内外传。有智谋，能专对。孙权使使魏，文帝引珩谈，语终日。随事响应，无所屈。还吴，以奉使有称，封永安乡侯。官至少府。【《吴书》。弟峻。】

＊

沈峻，字敬山。有名誉，而性俭吝。张温使蜀，与峻别。峻入内良久，出语温曰：“向择一端布，欲以送卿，而无粗者。”温嘉其无隐。又常经太湖岸上，使从者取盐水，已而恨多。敕令还减之，寻亦自愧。曰：“此吾天性也。”【《笑林》】

＊

朱据，字子范，吴人。有姿貌膂力，又能论难，才兼文武。孙权以为可继吕蒙、张温，使领兵屯。尚公主，拜左将军，封云阳侯。谦虚接士，轻财好施，禄赐虽丰，常不足用。遭二宫交恶，据拥护太子，义形于色，以死守之。遂左迁，终于新都郡丞。孙亮时，二子熊、损各复领兵。熊子宣，袭爵，尚公主，至骠骑将军。

＊

朱桓，字休穆，郡人。讨平山贼有功，迁濡须督。拒魏曹仁，众寡不敌。桓谓诸将曰：“胜负在将，不在众寡。诸君闻曹仁用兵行师，孰与桓邪？虽曹丕自来，尚不足忧。”部兵进击，仁败走。拜前将军，封侯。桓轻财贵义，性强识，与人一面，数十年不忘。部曲万口，妻子尽识之。爱养吏士，赡护六亲。俸禄产业，皆与共分。其没也，吏士男女，无不号慕。家无余财，官周其丧事。子异，朱异，字季文。以父任除郎，累迁至镇南将军。大破魏车，后假节为大都督。救寿春围，不解还军。为孙琳所枉害。

＊

卜静，字玄风。与顾邵、陆通、张训等齐名，终剡令。

＊

暨艳，字子休，郡人。张温引为选曹尚书。性狷厉，好为清议。是时郎曹混淆，多非其人：艳臧否区别，贤愚异贯。遂为浸润所谐。

＊

韦曜〔昭〕，字弘嗣，郡人。少好学，能属文。孙亮时，为太史令。孙皓时，迁中书仆射。皓欲为父和作纪，曜〔昭〕执以和不登帝位，宜名为传，由此渐怒。皓酒后以嘲弄公卿为欢，曜〔昭〕但言论经议。为不承诏，收曜〔昭〕付狱，徙其家零陵。

＊

徐原，字德渊。慷慨有才志，忠壮好直言。为吕岱所荐，为侍御史。岱有得失，原辄谏静。原死，岱哭之甚哀。曰：“德渊，岱之益友。今不幸，岱复于何旷过？”谈者美之。

＊

孙拯，郡人。为陆机司马，孟超直入机麾下夺囚，拯劝机杀之，不能用。及机为成都王颖所害，又收其弟云、龙〔耽〕及拯皆下狱。考掠拯，两踝骨见，终不变辞。吏民知拯义烈，谓曰：“二陆之枉，谁不知之，群可不爱身乎？”拯抑天叹曰：“陆君兄弟，世之奇才，吾众知爱。今既不能救其死，忍复从而诬之乎？”遂同被害。拯门人费慈、宰意，诣狱明拯冤。拯譬遣之曰：“吾义不负二陆，死自吾分。卿何焉尔？二人曰：“君既不负二陆，仆又安可负君？”亦被害。

＊

吾彦，字士则，吴人。有文武才干，身长八尺。手格猛兽，膂力绝群。陆抗奇其勇略，用为建平太守。时王浚将伐吴，造船于蜀。彦觉之，辄为铁琐〔锁〕横断江路。晋师攻之，不能克，乃退舍礼之。吴亡，始归晋，为交州刺史。二十余年，清身率下，威恩宣著，南州宁靖。入为大长秋。

＊

蔡洪，字叔开，郡人，有才名。时王政陵迟，官才失实，君子多退而穷处。洪作《孤奋论》，与王沉《释时论》同意，读者莫不叹息。仕为松滋令。

＊

朱诞，郡人。陈敏之乱，豪桀多见维絷。惟诞与顾循，不豫其事。吴震，郡人。学行清修，老而未调。华谭荐之，为著作佐郎。

＊

范平，郡人。其先铚侯馥，避王莽乱适吴，因家焉。平研览坟素，该通百氏。诏谧文贞先生。三子：奭、咸、泉、并以儒学至大官。泉子蔚，家世好学，关内侯。蔚子文，才亦知名。








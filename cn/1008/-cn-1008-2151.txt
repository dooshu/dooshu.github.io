赵蕃　赠尤检正四首

多书如邺侯，读书如张巡。

一代信不数，吾身见能亲。

门墙虽云旧，踪迹乃若新。

政以沅湘远，无由书疏频。

赵蕃

赵蕃　赠尤检正四首

往焉石灰桥，粲粲方秘书。

近者南浦亭，皇皇乃轺车。

遄归今几年，人望益以储。

俱期白兽省，共徯玉堂庐。

赵蕃

赵蕃　赠尤检正四首

榜舟浙江潮，僦屋长安雪。

寒涛幸少年，积冻还复结。

虽逃蛟鳄虞，未免薪刍绝。

噂{左口右沓}怅难登，嗫嚅羞妄悦。

赵蕃

赵蕃　赠尤检正四首

季秋过庐陵，客有示新录。

尤杨两诗翁，间以严州陆。

沣兰与沅茝，顿觉无芬馥。

何况破囊中，欲探还自忸。

赵蕃


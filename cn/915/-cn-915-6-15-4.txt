◇不听桓温还姑熟诏（十一月庚申）

夫乾坤体合，而化成万物；二人同心，则不言所利。古之哲王咸赖元辅，姬旦光于四表，而周道以隆；伊尹格于皇天，而殷化以洽。大司马明德应期，光大深远，上合天心，含章时发，用集大命，在子一人，功美博陆，道固万世。今进公丞相，其大司马本官皆如故，留公京都，以镇社稷。（《晋书·桓温传》）


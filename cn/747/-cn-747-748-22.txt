○李叔玫除太仆卿高证除均州刺史万汾除施州刺史等制

敕。壮武将军检校太子宾客前兼右金吾卫将军监察御史上柱国袭岐国公食邑三千户食实三百七十户赐紫金鱼袋李叔玫等。夫伊吕之为将也，每以救扶为心，故其苗裔，福随殷周。我西平王功存社稷，庆流後嗣，子孙多贤，裂土分茅。玫宏毅知书，洵美且武，儒士多誉，将才颇高。庆忌一门，尽有爪牙之用；金敞举族，皆著忠厚之名。置将军之符，列卿寺之任，曰文曰武，唯上所命，酋为才士，实曰宝臣。证之与汾，为吏岁久，文学绩效，皆有可观。清江武当，有人有赋，岂自薄小，宜遵诏条，无忝宠荣，以称朕意。可依前件。


◎叶大林

黄广文（文登）曰：瓯宁回龙叶大林，生平慷慨好施，时以周急拯危为乐。其妻翁氏尤仁厚，岁饥平粜，凡有良民籴升斗米者，必暗将来钱置米中，阴受其惠者无算。子六人，皆列黉序贡成均；孙二十七人，亦多游庠者。叶至八十余，无疾而卒。翁氏逾二年卒。柩停于堂，未几，居邻失火，延烧数十家，将及氏屋，里人感恩，急相与移柩，不能动，子孙惊惶莫措。里人呼曰："为善宜获福，今若遭此惨毒，天道其无知乎？"无何，风旋火熄。叶宅近邻周围俱为煨烬，而此屋以停氏柩独存。


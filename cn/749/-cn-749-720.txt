韩疁


疁字子耕，号萧闲。有萧闲词一卷，不传。赵万里有辑本。

高阳台

除夜

频听银签，重燃绛蜡，年华衮衮惊心。饯旧迎新，能消几刻光阴。老来可惯通宵饮，待不眠、还怕寒侵。掩清尊。多谢梅花，伴我微吟。

邻娃已试春妆了，更蜂腰簇翠，燕股横金。勾引东风，也知芳思难禁。朱颜那有年年好，逞艳游、赢取如今。恣登临。残雪楼台，迟日园林。

浪淘沙

莫上玉楼看。花雨斑斑。四垂罗幕护朝寒。燕子不知人去也，飞认阑干。

回首几关山。后会应难。相逢祗有梦魂间，可奈梦随春漏短，不到江南。

又

丰乐楼

裙色草初青。鸭绿波轻。试花霏雨湿春晴。三十六梯人不到，独唤瑶筝。

艇子忆逢迎。依旧多情。朱门只合锁娉婷。却逐彩鸾归去路，香陌春城。

长相思

郎恩深。妾思深。只为恩深便有今。回纹辜旧吟。

云沉沉。水沉沉。一点坚如百炼金。郎应知妾心。

又

杜娘家。谢娘家。楼压官桥柳半遮。帘波漾彩霞。

拾飞花。怨飞花。望断郎来日又斜。东风吹鬓鸦。

又

夜萧萧。梦萧萧。又趁杨花到谢桥。凤沉明月箫。

来迢迢。去迢迢。枉把吟笺寄寂寥。飞鸿不受招。








○代张侍郎起居表

臣某言：孟秋犹热，伏惟圣躬万福。臣以去月二十一日到薄安山，见蕃胡尚绮里徐等，同令盈珍等却回奏事，令臣取今月发赴衙帐者。伏惟圣德柔远，皇明烛幽，蕃情大欢，酋帅知感，虔奉朝旨，宾礼使臣，迎劳肃躬，馈饩丰洁，益知向化，弥表革心。臣恭备单车，不胜庆忭。严程方始，绝域未穷，白日在天，瞻仰如近，青蒲之地，伏奏犹赊，感恋彷徨，罔知攸措。无任犬马屏营之至，谨因中使第五忠宪附表起居以闻。


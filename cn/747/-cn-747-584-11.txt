○礻昔说

柳子为御史，主祀事。将礻昔，进有司以问礻昔之说，则曰：“合百神于南郊，以为岁报者也。先有事，必质于户部。户部之词曰旱于某，水于某，虫蝗于某，疠疫于某，则黜其方守之神，不及以祭。”余尝学《礼》盖思而得之，则曰：“顺成之方，其礻昔乃通。”若是，古矣。继而叹曰：神之貌乎，吾不可得而见也；祭之飨乎，吾不可得而知也。是其诞漫惝恍，冥冥焉不可执取者。夫圣人之为心也，必有道而已矣，非于神也，盖于人也。以其诞漫惝恍，冥冥焉不可执取，而犹诛削若此，况其貌言动之块然者乎？是设乎彼而戒乎此者也，其旨大矣。

或曰：“若子之言，则旱乎、水乎、虫蝗乎、疠疫乎，未有黜其吏者，而神黜焉，而曰‘盖于人’者，何也？”予曰：“若子之云，旱乎、水乎、虫蝗乎、疠疫乎，岂人之为耶？故其黜在神。暴乎、毛乎、沓贪乎、罢弱乎，非神为之也，故其罚在人。今夫在人之道，则吾不知也。不明斯之道，而存乎古之数，其名则存，其教之实则隐。以为非圣人之意，故叹而云也。”

曰：“然则致雨反风，蝗不为灾，虎负子而趋，是非人之为则何以？”予曰：“子欲知其以乎？所谓偶然者信矣。必若人之为，则十年九潦、八年七旱者，独钶如人哉？其黜之也，苟名乎教之道，虽去古之数可矣。反是，则诞漫之说胜，而实名之事丧，亦足悲乎！”


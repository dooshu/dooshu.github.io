○鹽法疏 【 兩浙塩法】

條議淮塩者多條議浙塩者少存之

照得蘇州府所屬太倉州崇明崑山常熟等縣南連松江府浙江海鹽一帶近海沿海居民專一興販私鹽太倉又當江海之交。尤易招集流亡。越境私販淮鹽侵占浙西行鹽地方。以致松江分司虗設、衙門日就倒塌但存荒基、私鹽既行、徒黨日眾、卒難解散、盜賊隨起、若先年施天泰、近日王班頭等、始則圖利販鹽、繼而結黨行刼、又至出海通番、往往爭利、互相讐殺、雖旋加勦除、禍根終在原其所自、實由聚眾販鹽失今不為之處、將來地方之患未巳、處之之法、惟在浙西鹽貨流通餘鹽皆有下落使鹽徒解散方為有益緣照各鹽塲俱有鹽課定額。除浙江嘉興分司外、松江分司鹽塲、俱係松江府所屬華亭上海二縣地方、華亭縣有浦東袁浦青村青浦共四塲、上海縣有天賜下砂并下砂二塲下砂三塲亦四塲、共計八塲內除青沛天賜二塲坍海外、實該六塲、大約每年額課、每一大引。與每小引。二引折一大引。各四百觔、共該五萬五千四百五十五引九十八觔零、每引折銀六錢每年解部課銀一萬五千一百四十六兩七錢二分七釐二毫七絲二忽五微、其轉解運司本色折銀一萬五千四百二十六兩一錢二分三釐七毫五絲、通共課銀三萬五百七十二兩八錢四分一釐一絲二忽五微、內該二縣水鄉竈丁無徵鹽課銀七千五百八十九兩二錢一刀四釐五毫六絲二忽九微七纖五沙、俱於二縣秋粮內包補、華亭縣包補四千三百二十九兩六錢三分六釐二毫四絲二忽九微七纖五沙。上海縣三千二百五十九兩五錢七分八釐三毫二絲。前項鹽課。俱係竈丁出辦。其自煎餘鹽。卻不許明白變易。前項無徵課銀。俱係二縣民戶包補。其竈丁餘鹽。亦不許轉倉用餘鹽既不許賣又不許買官司又不如先年給價收貯。若不私相轉販餘鹽將何下落。竈丁將何養活。切見凡議鹽法者、皆稱商鹽宜通。私鹽宜塞、多方設法、日新月盛、其實商鹽未嘗不塞、私鹽未嘗不通。然商鹽之塞。是官府自塞。私鹽之通。是官府自通。緣商鹽以引目為名。利在買求夾帶。及不繳退引。官司以盤掣為名。利在縱容夾帶。又不追退引。所以商鹽但求苟免捕獲。其實滲漏影射居多。故謂商鹽未嘗不塞。其官司廵捕私鹽。一向通同作弊。其實家至戶到。俱食私鹽。故謂私鹽未嘗不通。鹽法至此。豈惟商鹽不通。併商鹽亦俱變為私鹽。止多一方。專在處置餘鹽。且竈丁煎種辦課。即是民戶種田辦粮民戶辦粮餘米聽其變易生理惟竈丁辦課之外餘鹽郄作私鹽一切有禁。况鹽貨實出天地自然之利。竈丁不得自食其力。人情物理實有不堪。為今地方之計、莫若將松江分司六鹽塲查照原額鹽課銀兩。每塲各該若干。本塲竈戶每戶若干。又每丁若干。照依徵粮排甲??厺則。立為三限。修復松江分司衙門。行令浙江運司官一員前來住劄。及時聽令商人入塲收買。責令總催仳併各竈依限將課銀完納。限內天色晴乾雨濕逐日開記。另報運司查驗。量為遲速。此則不論浙塩可以通之各處課銀未完就於地頭嚴禁鹽貨出塲。中間若有先自辦納課銀。停鹽待價者。聽從其便。但遇課銀一完。隨即開報運司。并廵鹽衙門各塲餘鹽。聽令各竈丁自行發賣。或轉賣陸路肩挑背負。并水路三板小船各人販賣但不許挾持軍器。及越過行鹽地方大約每年限上半年辦課下半年開禁各竈丁既知餘鹽許令自賣。必肯早辦課銀。商人既知餘鹽許容平買。必不營求夾帶。其餘一應人等。亦知餘鹽不禁轉賣。必不冐法聚眾興販。前項越境淮鹽。無處發賣。不禁自止日前一應私販。俱可轉為商人。此法若無窒礙、亦可與嘉興分司一體舉行。其該縣水鄉竈丁。亦可因此招回復業。增辦課銀。漸補無徵之數。如或鹽流通。價直低賤仍聽竈丁免納折色。俱納本色上倉。作為存積亦可漸復召商開中以實邊儲之法或謂私鹽自來有禁。不知鹽法自來亦自不同。如洪武年間煎鹽工本。在官支給。隨其多少。俱屬官物。其後鹽課。立有定額。其外餘鹽。亦有本塲收貯。給與米麥之類。故時禁賣私鹽。一是原領在官工本。一是不肯送納本價。罪以私鹽情??厺猶有可據。此後煎鹽工本既不如先年出於在官竈丁餘鹽又不如先年官為收買惟獨禁賣私鹽之法。未見處置。但餘鹽决無委棄之理。鹽徒决有聚眾之勢。官司决難。去通縱之弊。地方决難免擾攘之患。立法之始、本以惠民足國、末流之弊、遂至爭民迤奪、誠為可慮、其餘鹽法事宜、不能備悉、特緣關係地方生靈、輒為處置、如蒙敕下該部詳議施行、則民生國計幸甚、


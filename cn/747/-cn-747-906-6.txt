○奉敕翻经进表

窃闻冕旒康俗，咸竞前修，述作穷神，必归睿後。皇帝造物，元猷远畅，掩王城於侯甸，光贝叶於羽陵，傍启译寮，降缉鸿序，腾照千古，流辉万叶。陛下纂承丕业，光敷远韵，神用日新，赏鉴无怠。元奘滥沐天造，肃承明诏。每抚庸躬，恒深悚息。去月日奉敕：所翻经论，在此无者宜先翻，旧有者在後翻。但《发智毗婆沙论》有二百卷，此土先唯有半，但有百馀卷，而文多舛杂。今更整顿翻之，去秋已来，已翻得七十馀卷，尚有百三十卷未翻。此论於学者甚要，望听翻了。馀经论有详略不同，及尢舛误者，亦望随翻，以副圣述。


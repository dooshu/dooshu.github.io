○附進京營議 【 京營更制】

臣頃請乞正廷臣會議條格、俾于輔臣所奏欲改京營制事宜、人各詳議、既欽承詔命、臣當自獻其愚、大抵今日之議、惟在于用輔臣之意、而不可泥其詞、葢輔臣之意、意在嚴訓練以強兵、是切中肯綮、若謂欲創更營制則今日營制、不惟不可更、而亦不必更、所謂不可更者、葢人國變法、乃變其法之不善、在昔君臣雖欲變祖宗不善之法。尤必乘事機可變之時。若法既未嘗不善。時又不可輕為。則必不為之以言今兵制、當我　高皇帝開天。合五府統隸之兵為一營。操練、有中軍、有左哨右哨左腋右腋、故名曰五軍營。外以圍子手幼官舍人殫忠效義千二凡四營附之、文皇帝繼極、以龍旗寶纛下三千小達子立營、故名曰三千營、外以隨侍營附之、又以神鎗及火器另立一營、故名曰神機營、外又以譚家馬附之、夫曰五軍、曰三千、曰神機、此所謂三大營也。景泰初因己巳之變遂於三大營中、選立十團營、成化中復增為十二團營、以為操練之兵、既未免權宜而非經、弘治中又于十二團營中、選立東西官廳兵、以為聽征之兵、亦未免失多而携寡、至我　先帝當庚戌歲虜騎長驅、大飭戎務、乃革十二團營、及東西官廳之名。盡歸五軍以光復我　高皇帝之舊制。因神機為神機。改三千為神樞。以式增我　文皇帝之宏規。總之為三營以盡其大分之為。一總督、一協理、二廵視、四副將、三十二營四百餘員千把總之間以盡其詳實。昭析太甚。固未嘗分數不明也。在　先帝力復祖制、百方慎重之心、會于羣臣、告于　祖廟、才耆定規畫、其詔旨昭如日星、有曰這事體非輕、必復　祖制、方可事權歸一、又曰朕復　祖制三營修武、當時諸臣合詞稱頌、有曰規模宏遠、修理精詳、上增　二祖修攘之耿光、下垂萬世治安之成憲、臣嘗莊誦對揚、以為我朝京軍三大營之制、是　高皇創立于始、　文皇增定于中、　先皇完成于終、凡三聖人作為、二百年遵守、誠　祖孫作述、先後相成、萬萬世　聖子神孫當欽承無替、此正我　皇上所謂分營練兵、係　祖宗舊制、外此固無所謂　祖宗分營、亦非所謂　祖宗舊制也、且　先帝所克復　祖宗成規、不獨臣與在廷諸臣以為善、即歲前九月　皇上敕諭營臣有曰、國家設立京營以養戰士、越我　皇考又更新戎政、申飭宏規、其制大備、今詔墨未乾、是　皇上之心、亦巳灼見其善矣、夫既灼見其善、而復強欲更之、此固臣愚之所未解、况今正當國家安定之時。絕無曩日事機之變。不能乘時修明　祖宗成憲以奏實功。乃無故徒取其成憲而紛更之。以大致駭異人心。尤屬未便。故臣以為不可更。所謂不必更者。葢　祖宗之法既不可以輕變而匡時之策。又不貴於循名。為今惟有于營政責實而巳。誠將領擇其才賢、營伍補其消耗、軍法勵其嚴威、而又賙給存恤、悉其情苦、取從前節奉欽依操練程法、通行而盡飭之、以日求成效、則今日營制。即　祖宗之營制。今日兵威。即　祖宗之兵威。此而不能。則今日之營制無益也。五軍之分練亦無益也豈惟無益。又將并其原有者而失之。葢舊以人統三千。顧更以人統二萬。是本欲明分數。而分數轉淆。統三千者。尚相維相制。統二萬者。顧人自為兵。是本欲分兵權。而兵權彌重。况　先帝定制一更、則平日垂涎兵柄者。皆得以肆為協同參預之謀。將流弊潰決。不可更制。重之號令多。統紀愈弛。占役多。營伍愈耗。誅求多。侵削愈恣。又重之制度一新而法不可輒行。人心未定而教不可卒施。胥將以可為之時日。而盡曠于無益之紛變。語曰國有固籍。兵有常經、變籍則亂、失經則弱、又曰利不百者不變俗、功不十者不易器、今即以功利言、不惟百利十功、且無功而失利焉、故臣又以為不必更也、夫由臣前說、則成憲之當遵、由臣後說、則無益之可惜、臣故以為不可更不必更如此、至謂大將原無專設、戎政不當有印、輔臣言此二事、獨誠為有稽、無以則當總督之設、銷戎政之印、三大營各專設總兵一員、副將一員、而五軍營再特加副將一員、為三大支、以司專領、又命文官大臣一員、特加本兵尚書級銜、以總提督、總督文臣、一如廵視事例、照官銜職掌、另請欽給關防、以便行事、其廵視科道官員、與關防敕諭、各仍照舊例存留、此既能守　二祖之法、又不失　先帝之意、抑庶乎其可行也、

皇明經世文編卷之三百六十五終








仓海君庚戌罗浮游草序


按：此文写于一九一〇年，据单行本《仓海君庚戌罗浮游草》转录。仓海君，丘逢甲的别名。一九一〇年中秋前后，丘偕友人自广州东游罗浮山，转泛惠州西湖揽胜，历时十日，得诗八十一首，汇为《罗浮游草》，丘作此序刊行。

今天子二年庚戌岁中秋前三日，自广州挈舟命侣，为罗浮之游，十日而归，浩然以为昔之游罗浮而言罗浮者，举未能知罗浮之全，见罗浮之真也。吾今乃知其全，见其真矣。后之游者，其所知所见，以吾今为果全果真耶？抑别有所知所见，以吾今为未全未真耶？吾举不敢臆言；而今之罗浮与吾，固自存也。罗浮不言，吾则以诗代言。即吾他日复游，以今之所知所见为全为真，抑知见复有所进，以今未为全未为真，吾亦不敢臆言；然诗之存，固即可存罗浮之今与存吾之今也。罗浮馀兴，泛于西湖，而斯游举以罗浮统之，言其大也。诗古今体皆有之，今为多；佞道者言，都其数为九九，合于丹旨，亦姑妄听之。内渡初，尝戏取《留侯传》之“仓海君”自署，人遂称之至今。然此固今仓海君也。今遂以署吾诗，别于他人之游而已。然纪年者何？曰：此其所游所作，亦特别为罗浮之今与吾之今而已。今日之今，与他日之今，相待相续而无尽，即九九相转相加，其数亦无尽，吾方将与之为无尽。以今言今，吾安能无以自别哉？重阳前七日，丘逢甲仲阏父自序于广州之越华书院。






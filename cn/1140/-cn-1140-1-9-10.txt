祭叔父文

康熙己未岁四月朔日不肖侄闰章谨治牲帛酒脯遥祭於叔父大人砥园府君之灵於乎不肖之不得侍永诀也我叔父十年前早料及之矣叔父捐馆以正月四日至三月二十三日始讣闻都下盖距属纩时已八十七日矣计此八十七日中宜在哭泣之位者皆与士大夫从容文酒讌游之日也於乎痛哉自违里閈半岁常间一二夕必梦叔父或梦见顔色不豫则惊惧转侧达旦比入春辄梦絶岂生而魂气相接殁则已邪冬春两寓书奉人葠充药饵其尚得见邪此去吾家二千余里其以春往者必後矣其果以药物不继使然邪叔父孝弟积於家庭义声流於族党三子二孙年垂八十於先人之事无不举叔父自眎当无憾而闰章之永痛者即累千百言弗能罄也闰章早孤羸疾数濒死叔父常手抱之驴背以就医行十余里泪犹沾面是时叔父有长子肩相比一脔之甘必後子而先侄侄女与已女同嫁奁相若也必择其善者畀侄女闰章或不任教督必哭而数之先君寝室之前由今思之自孩提以至今日皆叔父之推温让饱也自诸生以成进士皆叔父之口授指画也自服官以迄遂初皆叔父之咨嗟告戒提左挈右也於乎今遂已矣韩愈鞠於嫂氏为之期年持服度尚失其从父得以去官居忧古人礼以义起有隆无杀况如叔父恩勤尤罕伦比今

本朝典例既不得奔丧虽辇下亲交贵人枉唁接迹不敢设位受吊每一哀号肝肠摧絶昔先大人见背叔父毁瘠逾礼闰章时方九岁略能记忆叔父执兄之丧如丧父闰章之丧叔父不克尽犹子万一何以眎息人间世哉叔父闵不肖善病苦吟谓不胜吏事常望以归田昔在官时曾为构待归之阁作倚闾之诗及东归相见喜曰先人累世名德无中夀今吾年七十余汝亦五十得相守足矣不尔恐不及与我诀也闰章唯唯泣下故每出游必计日而返需次十年期不复仕盖未敢须臾忘叔父不谓垂老之年复乖夙志也伤哉自先大人与叔父同居历数十年如故会闰章解官将归叔父念食指既繁预为析产不欲以其名归闰章也窃念吾弟三人力薄请独任奉养不许于是四人者更番具饍平生故无私槖惟西江积俸二百金命家人储偫以备叔父身後不欲累诸弟十年以来禄入久絶租庸迫耗其存者遂无几闰章既出门儿子淳恪辈又不谙生产诸弟奉治命薄丧而渴葬其不能无憾于大事也审矣当去岁春夏闰章被徵辞不获免叔父促遄往临发流涕至失声盖已知为永别矣私心怦怦不能无少冀幸以为部檄限八月或九月召试十月可放还也事会久淹遂至于此然则向之所谓倚闾而待归者今不待矣三子中惟闰毓最少犹应童子试戒毋以例进它日即得阶尺寸邈无见期矣闰章辜恩负义生不能侍汤药殁不眎含饭无执绋之劳违负土之愿进退无所底空抱长恨即自殒灭无赎矣虽然闰章年迫迟暮发白齿落羁旅零丁行复何望盖衔痛於南北者终天而相从于九原者有日也於乎哀哉尚飨


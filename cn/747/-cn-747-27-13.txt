○捕蝗诏

今年蝗虫暴起，乃是孳生。所繇官司，不早除遏，任虫成长，闲食田苗，不恤人灾，自为身计。向若信其拘忌，不有指麾，则山东田苗，扫地俱尽。使人等至彼催督，其中犹有推讬，以此当委官员责实。若有勤劳用命，保护田苗，须有襃贬，以明得失。前后使人等审定功过，各具所繇州县长官等姓名闻。此虫若不尽除，今年还更生子，委使人分州县会计，勿使遗类。


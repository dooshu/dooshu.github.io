卷二十二

<集部,别集类,金至元,陵川集>

钦定四库全书

陵川集卷二十二

元　郝经　撰

赞

先天图赞【并引】

宓牺氏按图画卦以造书契而为民用初不以为易也历黄帝尧舜氏而王法大备画卦之说默而不传夏殷之世乃有连山归藏以为卜筮亦不知其为易也及纣囚文王於羑里始以宓牺氏之卦重而制名而谓之易武王有天下代殷为周於是谓之周易而河图之文画卦之理重卦之义变卦之由其所以然而莫非自然者则亦未之言也至仲尼氏赞易道於易有太极则言河图之本然於天地定位则言画卦之本然於帝出乎震则言变卦之本然於有天地然後有万物则言重卦之本然制作牺文之後超出牺文之前於是宓牺文王为後天仲尼为先天矣由仲尼氏以来学者求易於繇彖文象辞说之间不复探原穷本以造夫宓牺氏至康节先生因仲尼氏之言推本河图之文究竟宓牺之画错综文王之重以复八卦之序为圆方一图以明仲尼氏之所以先天者曰先天图不用辞说再造一易而居宓牺之前河图之上矣经潜心玩味踰二十年近以久在舍馆益得致志故为之说而意味无穷复拜手而为之赞曰

大易全体浑沦厥初天地万物本然一图匝密充周自为规模停稳妥帖极尽无余两两生生并为根株当为书契历数有在匹马只轮上天之载观象起本不假神怪太极两仪更相禅代因而为数倍而为卦奇则有耦理不独生一则有二鬼神以行影不离形响即应声不作不为自然而成无虑无营本真则诚死生两原穿彻一窍动端有几月窟腾曜变乃不测天门龙跳神定无方在物则妙君看元阳可以尽道乾兑离震巽坎艮坤天地列位日月辟门雷风噫气山川出云变动错蹂万物纠纷数为之位道为之君重以合两错综旋转意言象数由此以见卦交以背画交以变应违则恶理契则善本自震出孰使乾战自牺而文体用具完仲尼探赜扣其两端不复为图祗以文观梁折山摧丧其本原刻舟求剑听日击盘惟无名公创图弗说独造牺皇撑霆裂月鞭出龙马再为区别奇耦重复先天一诀颠倒羑里翻覆乾坤分隂分阳接续韦编自震右转由巽左旋一本乎中皆先乎天不假刓削自然而圆不离隂阳皆本两画坎伏于蒙离转为革隂阳之精互藏其宅复长剥消姤遇夬决隂阳相根盛衰以别分隂分阳用柔为刚倒乾为坤旋长为藏天地反覆不失其常八卦相错焕乎其章不假裁截自然而方自下而上不紊其序由左而右不失其故纵入横出纬错綦布神枢鬼纽消息散聚地中有天阖辟一户自奇合耦以方契圆再造一易自为二篇祗是河图更无一言道以象示神以方传退藏于密直在画前内圣外王杂而不越范围化几经界心法层层相呀宛宛互发一本万殊四面八达都无辙迹但见黑白造天人际复地天通浑沌破碎太虚玲珑却从有限推出无穷惟有数画才留几重天地万物尽在其中东堂西楼毁为一阁醉里跳丸笑傲安乐忽把地维挂向大角共山云沉洛阳花落吁嗟先生万古絶学

大禹泣囚图赞

地平天成万古一治人脱于鱼鼔舞圣世稷务播种契施礼义伯夷降典咎繇作士刑犹弗措岂禹之志号泣旻天反躬责巳虽得其情哀而弗喜彼伊辟王敢扰天纪血污皇极手刃赤子顾瞻兹图宁无愧耻

元遗山真赞

其才清以新其气夷以春其中和以仁其志忠以勤不啻蔡米与坡谷为邻歌谣慷慨喜气津津唾玉喷珠看花饮醇而乃爇香读易坐席凝尘假邪真邪呜呼复几千年更有兹人也邪

王良臣真赞

嶷如乔松矫如晴虹视其眉宇见其心胷秋隼欲击顿超绦笼每遇风飈顾瞻长空安得玉麈助其谈锋倒海倾江续地天通辟衆枉而归直彼伪辩则皆穷今乃扣之不应相视而笑而欲愚我以形气蔽我以盲聋邪快呼美酒握手相从外形骸与世累径一饮而千锺

说

文说送孟驾之

或者尝曰彼作文不工彼工於作文愚窃听而惑之盖文可顺而不可作也天地有真实正大之理变而顺有通明纯粹不巳之文是其所以为之非矫揉造凿而然也唯其变是以有文唯其顺是以不巳皆自然也故隂阳得以文乎天刚柔得以文乎地仁义得以文乎人羽毛鳞介苞叶根荄得以文乎物清浊高下得以文乎声升降舒缀得以文乎节丽缛华采得以文乎色礼乐射御书数得以文乎艺德刑殿最号律得以文乎政城聚都鄙庐井得以文乎居华虫藻火山龙黼黻得以文乎服易其无有利其兴革化而新之至至终终为神道之极致亦得其本然之理而已焉有作为之赘哉大庭氏而上文有理而无名大庭氏而下文有名而无书陶唐氏而下文有书而无法仲尼氏而下文有法而无作仲尼之门游夏以文学称未闻其执笔命题而作文也物感於我我应之以理而辞之耳岂校其辞之工拙哉是以六经之文经天地贯万世与博厚高明并而不朽也仲尼氏没本散而末分源远而流别文晦於理而文於辞作之者工於辞而悖於理故庄列以之文虚无仪秦以之文狙诈申韩以之文惨黩屈宋以之文怨怼卒致吕政焚书之厄西汉古学文学之分其弊则极于江左冗矫之谈浮屠之法玉树後庭之曲而苻秦元魏高齐而下血漂禹迹寄斯文於霆击之余风烬之外邈乎葬于九原也厥後有唐杜氏文乎诗而风雅复萌韩氏文乎儒而六经方爝又属以晩唐弊俗五季繁运而有宋氏兴欧苏周邵程张之徒始文乎理而复乎本犹不能比隆三五去杀胜残致颂声兴礼乐者百千祀之蔽不可一日而扩也幸其用力之勤俾斯文不遂灭而吾民不为狐虫非类尔由是而言天地万物之文未之或变而文人如是之穷作之者不工欤工矣然而如是者何易曰物相杂故曰文文不当故吉凶生焉文何尝不当作为者之过也不作不为万理皆备推而顺之文在其中矣故文作於人而穷於人人亦作於文而穷於文呜呼文穷人邪人穷文邪

养说

人皆可以为大也唯其忽之而自暴委之而自弃狭之而自小也是以固滞戕贼窘束流溺卒不能以之大夫人之性天之理也其气则一元之气也其形则五行二气萃其精而结之者也其心则官天地府万物一智周知泛应无量如是之大也有其大必养之以充其大不能养之何以充之故古之大圣大贤莫不有以养之者遵养时晦时纯熙矣此武王之所以养其武也公孙硕肤赤舄几几此周公之所以养其圣也三省其身犯而不校此顔曾之所以养其贤也至大至刚养而无害浩然塞於天地间此孟子之所以养其气也由此观之圣之所以为圣贤之所以为贤大之所以为大皆养之使然也嗟夫吾衆人者去古之大圣大贤也远矣古之大圣大贤皆知所以养之者吾衆人者乃不知所以养之卒为小人而不能大也卒为下愚而不能圣贤也昭昭矣尝观夫蹄涔之水至小也有鱼焉而至微也知所以养之潜溺沉滞会雨集而达於沟洫循就因仍自沟洫而达于川泽圉圉拘拘自川泽而达於江河轩昂踊跃自江河而达于海由寸而尺由尺而丈以至於为鲸为鲲拉扶桑翳阳谷激水三千里其大不知其几千里至於为神鳌负九地而横骛冠三山而却走如是之大也何者养之使然也苟不知其所以养倔强於蹄涔跳踉於泥沙忘其河海渊薮之大使薪翁笱妇动其食指而堕其机构虽遇子产之爱宁免烹乎岂惟鱼哉凡物皆然故孟子曰苟得其养无物不长苟失其养无物不消物之至微而贱者犹必得其养而後大也矧人之至贵至灵乎而可无养 也故必明义理以养其性寡嗜欲以养其心御奔荡以养其情致中和以养其气节饮食以养其体尽孝友以养其本执坚刚以养其节扩正大以养其度撤壅蔽以养其智别邪正以养其习慎细微以养其行欲其养也必先有容也欲其容也必先有勇也欲其有勇也必先有敬也盖敬则心不散而齐庄中正足以有执则勇可致也勇则私不犯而发强刚毅足以有为则容可能也容则物无不受而寛裕温柔足以有养矣如是则虽小而可以大虽愚而可以智虽凡夫而可以至于圣而昧者不知也乃轻佻以侮之不忍以倾之忿激以掷之撑裂分披以坏之淫佚以沈之天地付吾者大而吾自小可乎哉呜呼是特不养自小之而已矣犹无足深憾矣如蔽匿以养其奸文饰以养其过岩深以养其恶掩覆以养其机朴野以养其诈高抗以养其傲缔构以养其党纵肆以养其淫执锢以养其偏绞切以养其毒以是而养之小而丧身大而败国又大而乱天下不若不养之为愈也故养一也有可者有不可者可者养之不可者去之不可不慎也

让说

性纯乎义理无非善也而人之多欲役於血气遂至于不善盖血气胜则义理亡义理亡则嗜欲张嗜欲张则争夺起非簒弑鬭狠不能厌也性於是乎恶矣圣人有忧之乃尊卑之而制夫礼等杀之而明其分惧其欲胜而不能自克至於废礼乱分削绳墨而自肆也乃强勉而致夫让使谦抑逊退沮缩椎鲁以铄其刚鋭陵犯果猛之气卑以自牧枿去角牙虚而不有推而弗受彼轩轩堂堂蜚怒腾勇如飘风暴雨荡忽而至吾则逡廵而退拱揖而避之耳彼之血气肆而吾之义理存本然之分彰彰而着所获多矣至矣哉让之於人扶持成就者甚大而树立宏廓者甚远也故尧舜以天下让而天下为公矣夷齐以国让而天下友悌矣稷契以官让而朝廷和睦矣子臧守节而季札不受挺特於末流叔世觊觎僭乱之风少变矣由此观之天下国家犹且让矧其下乎惟此义不行嗜欲张而血气胜义理亡至有父子称兵推刃同气如鲁桓卫出楚商臣宋元凶劭者始而不让一至於是诚可畏也虽然是特不让簒弑夺攘而已矣是其迹不可揜人得以凶恶逆类而目之矣让者如彼而不让者如此昭昭然白黑分矣犹无足深憾也世有让非所让而反以取败者有以让而济其奸者紫之夺朱莠之乱苗贼德之甚者也燕哙欲以舜子之汉哀欲以禹董贤唐中宗欲以天下与韦玄贞皆致大乱几絶其祀是让非所让也新莽构伪以欺天下欲重已势而彰已善例加恩秩已则逊避当涂盗汉戕灭刘宗贼弑母后既取之矣而始命其子禅让司马懿欲倾魏溢曹爽之势而称疾不出王安石初入仕每迁一小官辄累表辞让至知制诰则不复辞官是皆以让而济其奸者也是皆非让也中义理而无私推其有而不居者让也近人情而不欺者让也非所有而不敢妄有固执而却之者让也故让也者礼之本义之方克巳之要求仁之术也非以为逆亦非以取败又非所以济奸君子不可不辨亦不可不慎又不可不力行

陵川集卷二十二








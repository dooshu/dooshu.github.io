应梦人参散

治伤寒体热头疼，及风壅痰嗽咯血。

白芷 干葛 青皮 桔梗（炒） 白术 人参（各三分） 甘草（炙，两半） 干姜（炮，一钱三字）上为末。每服二钱，水一盏，姜三片，枣二枚，煎七分，通口服。如伤寒，入豉数粒同煎，热服，大有效，不拘时。崇宁癸未，米芾为太常博士，始造待漏，冒寒得疾，痰嗽如胶，有血，更三医不退，一日谒太尉蔡元度，取人参散一帖并枣见授，继归，有客承议郎薛道至，留食。药熟，进一服，良久，痰嗽立止。而客怪曰：公气色顿快，何药也?为道其由。

求方蔡公，又送一帖。越三日，病全除，往见蔡公。公曰：此药僧伽也。元中，泗守刘士彦病八日不汗，女求僧伽甚确。夜梦告曰：翌日塔中取药。遂于大圣钵中取得此药，题印云：太平州杨家人参散，今太医局中亦卖，无甘草、干葛，兼无分两，疑非真方。

料简诸疫证治


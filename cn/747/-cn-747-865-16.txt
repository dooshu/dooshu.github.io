○请五日一录囚封事

臣闻从谏如流，人君之令范。极言无隐，臣子之常规。盖欲表大国之任人，致万邦之无事。前文备载，可举而行。伏以皇帝陛下德合上元，运膺下武。旰食宵衣而轸念，好生恶杀以推仁。几措典刑，固无冤枉。然以照临之内，州郡尤多。若不再具举明，伏恐渐成奸弊。臣窃见诸道刑狱，前朝曾降敕文，凡是禁系罪人，五日一度录问。但以年月稍远，渐致因循。或长吏事烦，不躬亲点检，或胥徒启幸，妄要追领证明。虑有涉於淫刑，即恐伤於和气。伏乞特降诏敕，自今後诸道，并委长吏五日一度，当面同共录问。所冀处法者无恨，衔冤者获伸。俾令四海九州，咸歌圣德。五风十雨，永致昌期。

王赞

赞，澶州观城人。少为小吏，累迁本州马步军都虞候。周世宗即位，补东头供奉官，累迁右骁卫将军三司副使。及征关南，以为客省使，领河北诸州计度使，还复为三司副使。入宋知扬州，溺死。


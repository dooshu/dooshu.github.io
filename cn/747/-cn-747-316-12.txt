○临湍县令厅壁记

邓为天下扃闼、两都南蔽，秦汉以来，多封将相姻戚，故其人益豪。疆内全邑，曰南阳，曰穰，曰临湍，盖古新城也。穰州府所理，吏不暇息；南阳领户既寡，奸侠所归。惟临湍境清，人间从仕者所乐。开元裂此乡三千户为菊潭县。天宝、至德之间，狂虏南侵，南阳为战地，地荒人散，千里无烟。犹以邮置之冲，往复王命，权置官吏，招集疲人，如寒资裘，如馁并食。圣朝临下有赫，哀抚兆人，诛元凶，清天下，诏方镇选良吏。平昌孟威字承颜，自左骁卫兵曹参军本道节度使表为为此县。始至，户不盈百。为政七月，尽室而归者千馀家。难矣哉！古之为政者先诸人；後诸身，先其人则人不劳，後其身则身自逸。承颜勤恤老幼而休息之，损有馀补不足而煦育之，人谕其心，则不劳而理矣。古之求士者观诸其家，知乃为政。承颜奉版舆，冒虏尘，北越巩洛，归家於汉上，又以清白之禄，为甘旨之资。臣子之道卓然，则其馀可知也。令长品秩章绶，人皆知之，故不书。今所书，议能也。宝应二年七月甲辰，左补阙李华记。


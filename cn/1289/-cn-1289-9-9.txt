三焦膀胱受病发少腹肿不得小便第九


〔一〕少腹肿痛，不得小便，邪在三焦约，取之足太阳大络，视其结络脉与厥阴小络结而血者，肿上及胃脘，取三里。

〔二〕三焦病者，腹胀气满，少腹尤坚，不得小便，窘急，溢则为水，留则为胀，候在足太阳之外大络，络在太阳、少阳之间，亦见于脉，取委阳。

膀胱病者，少腹偏肿而痛，以手按之则欲小便而不得，眉一本作肩 上热，若脉陷，及足小指外侧及胫踝后皆热者，取委中。

〔三〕病在少腹痛，不得大小便，病名曰疝，得寒则少腹胀，两股间冷，刺腰髁间，刺而多之，尽炅病已。

少腹满大，上走胃至心，索索然身时寒热，小便不利，取足厥阴。

〔四〕胞转不得溺，少腹满，关元主之。

小便难，水胀满，溺出少，胞转不得溺，曲骨主之。

少腹胀急，小便不利，厥气上头巅，漏谷主之。

溺难痛，白浊，卒疝，少腹肿，咳逆呕吐，卒阴跳，腰痛不可以俯仰，面仓黑，热，腹中釆满，身热厥痛，行间主之。

少腹中满，热闭不得溺，五里主之。

少腹中满一本作痛 ，小便不利，涌泉主之。

筋急，身热，少腹坚肿时满，小便难，尻股寒，髀枢痛，外引季胁，内控八 ，委中主之。

阴胞有寒，小便不利，扶承主之。






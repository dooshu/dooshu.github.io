相逢行

春戏光柔枝，艳阳万里馀。
深红乱人心，群蜂语衣裾。
忽逢娟韶子，自称天上居。
幽雨洒碧梢，澹澹明月初。
发辞清和妍，邀我以同车。
杂风送云骈，炯然开石闾。
珊瑚为列棘，靺鞨布广除。
水殿浮淫裔，海绡隔绮疏。
舞凤孕岩岫，驯虎衔灵书。
瑶草滋丛丛，耕父为我锄。
后房刻软玉，夜捣红蟾蜍。
上元敕青鸟，龙伯骑文鱼。
朱盘高矜持，天馔何纷挐。
促觞香烟雾，红颜淡容与。
众乐可君意，醉揽双成袪。
静素绝妒欢，通情不崎岖。
宝蛤县黼帐，清娱荡徐舒。
神人难久处，君当归其庐。
贵盛再可谋，此中能自如。





鳥翔陣法

鳥翔陣圖者，乃黃帝五行之火陣也。於卦則屬離宮，於五音屬徵，而為朱雀。於太公名為鳥雲陣，孫子為牡陣，吳起為銳陣，武侯則謂之鳥翔陣。其名鳥翔者，取其輕銳如鳥之飛翔也。法曰：舉朱旗，聞四鼓音，右部前曲出在後部前，左部前曲出在前部前，相去二十步，左右官各前進二十步為嘴。中部前曲左右隊前次之，校尉、司馬部後居地如法。後高前下，利鳥翔陣，鳥翔利潰也。


○贯七札赋（以“心平体正，彻彼坚刚”为韵）

善乎养由之为弓也，挟穿扬之技，推贯金之诚，左乌号兮右青茎。睨七属之甲，收百中之名。神驰手敏，体正心平。始则一以贯之，将叠双不息；终则迭於径也，俾合七而成。颖脱洞达，鳞差混并。旁穿而雀角非劲，深入而虻飞有声。观夫蹲蛟函，彀象弭。量步远迩，回眸徙倚。指锵锵之练，取中於兹；状累累之珠，其端若彼。蓦六以进，吾无间然；吞八之名，我异於是。是知弦木之用，贯革为先。出一札而锋自利，逾百步而犀兕无全。虚其中螳螂之卫徒设，稽其数混沌之窍齐穿。岂徒激曰羽，开月弦。俾晋侯之禽自失，汉将之石弥坚。且既启，美六材之定体；决拾将临，矜一发於巧心。是夸妙捷，岂惮重深。疑叠翮之摧颓，犹惊饮羽；类缝裳之襞积，尚谓纫针。夫弓以矢而劲，其彻得矢之正。故将笑函人之仁，掩矍相之盛。俾带甲之士，知皮之不存；在引弓之人，则心莫能竞。故称矢无虚发，艺得专场。考穷深之宜，我将用直；探破坚之理，尔则乘刚。方今寰海镜清，皇明朗彻。泽宫是选，狸首为节。望正鹄以进旅，奉弧矢之成烈。然後彻札之人，庶验其工拙。


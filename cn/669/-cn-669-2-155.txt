155　未濟三陽失位説　伊川未曾看雜書


未濟「三陽失位」，程子得之成都隱者。朱子謂：「火珠林已有，蓋伊川未曾看雜書。」

【元圻案】宋朱鑑輯文公易説曰：「伊川説『未濟男之窮也』爲『三陽失位』，以爲斯義也得之成都隱者。張欽夫説：伊川之在涪也，一日讀易，有刳桶人以此問伊川，伊川不能答。其人云：『三陽失位。』故伊川記之。不知此語火珠林已有，蓋伊川未曾看雜書，所以被他説動了。」〇朱子語類：「火珠林，猶是漢人遺法。」〇書録解題卜筮類：「火珠林一卷，無名氏。今賣卜擲錢占卦，盡用此書。」






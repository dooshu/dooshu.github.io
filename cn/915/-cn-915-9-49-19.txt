◇又重敦劝梁王令

朕闻疋夫好仁，义在磨踵，君子行道，达斯兼济，未有尽器穷神，蕴徽章乎天植，高奠中樽，睹倾而弗极。惟王德冠往初，功无与二，四时等契，两曜齐明，拟度天行，取则乾健，而运距艰季，道极百王，援义而起，一戎大定，罗山革草，罔不率从，用使商庭产艹悉，周阙树梓，倾宫既散，鹿台靡蓄，盛德大业，巍巍若此。日者事岐之号，爰发帝言，殊物备礼，率由寡昧，虽复云竿载路，清跸启行，昭德报功，未臻其极；而高揖天休，远存克让，俾予未亡，与惭日昃。今遣率兹百辟，人致诚请，庶有感睿心，霈然降志。（《艺文类聚》十四。）


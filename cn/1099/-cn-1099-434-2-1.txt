○上劉軍門書 【 叛賊】

查得巴鄉叛賊、內瓮改等四十七寨、素服安國亨所管朵火等拾捌寨、素服宋德懋所管、今官軍進剿、聚為六寨、以逆顏行、諸賊畏服大種。乃其天性。以夷攻夷。則中國良法。後不用兵而即平服者不用官軍之力也若責成安酋。以重兵臨巢。其餘官軍把截隘口。遙為聲勢。彼無所迯避。擒取首惡。餘黨自可安撫。若不得玀兵。竟令官兵獨進。彼此不應。情見事露。各賊窮窘力鬬。恐傷威重。伏望裁酌、又重賞之下必有勇夫、各兵擒斬首賊若干、陣前騐明。先行量賞。則得實惠。可以鼓舞其氣。若在事後。往往為土司將領乾沒。彼此利未即獲。安肯奮然用命。劉都閫亦頗任事、身為斥堠、但兵既不多。錢粮又少。難以責其用力。合再發銀兩、給與本官、庶得濟事、守備李顯文駐劄馬塲、初五日移進鉄蘆、離賊巢二十里、各兵止帶米二三升、往往累及各屯堡、恐非以飽待飢之法乞發牌令劉都司、先於新添龍里平越三處倉內、每處陸續借運白米、班師之日、查筭處補、大約此賊不能盡剿。惟除其首惡以明威令。若欲盡剿。則須調獨山平浪豐寧等處。恐又遠不及事爾、


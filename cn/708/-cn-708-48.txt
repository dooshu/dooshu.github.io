卷四十八 书部


书

书始（俱出《书断》）

古文者，黄帝史苍颉所造也。颉首有四目，通于神明，仰观奎星圜曲之势，俯察龟文鸟迹之象，博采众美，合而为字，是曰古文。

大篆者，周宣王太史史籀所作也。或同或异谓之篆。篆者，传也。传其物理，施之无穷，用以教授，谓之史书，凡九千字。籀文，亦史籀所作，与古文大篆小异，后人以名称书。甄酆定六书，一曰大篆，二曰奇字。奇字者，籀文也。

小篆者，秦丞相李斯所作也。增损大篆，异同籀文，谓之小篆，亦曰秦篆。始皇以和氏之璧，琢而为玺，令斯书其文。今泰山、峄山及秦望等碑，并其遗笔。

八分者，秦时人上谷王次仲所作也。始皇得次仲文，简略，赴急疾之用，甚喜。遣使召之，三征不至。始皇大怒，制槛车送之。于道化为大鸟飞去，落二翮于山，故山有大翮小翮之名。按《魏土记》，二山在沮阳城东北六十里。

隶书者，秦下邽人程邈所作也。邈字元岑，始为县吏，得罪，始皇幽系云阳狱中。覃思十年，增减大小篆，去其繁复，为三千字，秦之。始皇善之，用为御史。以奏事烦多，篆字难成，乃用其字，以为隶人佐书，故曰隶书。

章草，汉黄门令史史游所作也。章帝时，史游作《急就章》，解散隶体，粗书之。【眉批】章帝爱而用之，故名章草。

行书者，后汉颍川刘德升所造也。行书，即正书之小变，务从简易，相闻流行，【眉批】相闻谓书帖也。故谓之行书云。又云狎书。当时胡昭、钟繇，并师其法，而胡肥钟瘦，各有其美。

飞白者，后汉左中郎蔡邕所作，变楷制也。本是宫殿题署，势既劲，文字宜轻微不满，名为飞白。王僧虔云：“飞白，八分之轻者。”邕在鸿都门，见匠人施垩帚，遂创意焉。

【总评】按羊欣《笔法》云：伯喈入嵩山，学书于石室内，得一素书，八角垂芒，篆写李斯并史籀用笔势。伯喈得之，不食三时，乃大叫喜欢，若对数十人。伯喈因读诵三年，便妙达其旨。伯喈自书五经于太学，观者如市。古人一艺之微，苦心如此。今人略记故典一二事，便谓有经济学；甫能操弓发矢，便推边才，如何不实而损名也。邕有女，名琰，甚贤，亦工书。

草书者，后汉征士张伯英所造也。梁武帝《草书状》曰：“蔡邕云：昔秦之时，诸侯争长，羽檄相传，望烽走驿，以篆隶难，不能救急，遂作赴急之书，盖今之草书是也。”

【总评】按《书断》云：篆籀、八分、隶书、章草、飞白、行书、草书，通谓之八体，惟王右军兼工。

汲冢书（出《尚书故实》）

汲冢书，盖魏安釐王时，卫郡汲县耕人，于古冢中得之。竹简漆书，科斗文字，杂写经史，与今本校验，多有异同。耕人姓不。【夹批】不字呼作彪，其名曰淮。见《春秋后序》《文选》中注。

王融（出《法书要录》）

宋末，王融图古今杂体，有六十四书。少年仿效，家藏纸贵。而风鱼虫鸟，是七国时书，元长皆作隶字，故贻后来所诰。湘东王遣沮阳令韦仲，定为九十一种。次功曹谢善勋增其九法，合成百体。其中以八卦为书第一，以大小为两法，径丈一字，方寸千言。

萧何（出羊欣《笔阵图》）

前汉萧何善篆籀，为前殿成，覃思三月，以题其额。观者如流。何使秃笔书。

陈惊座（出王僧虔《名书录》）

后汉杜陵陈遵善篆隶，每书，一座皆惊，时人谓为陈惊座。

草贤 草圣（出《书断》及袁昂《书评》）

崔瑗，崔骃子，字子玉，安平人，官至济北相。文章盖世，善章草书。师于杜度，媚趣过之，点画精微，神变无碍，可谓冰寒于水也。王隐谓之草贤。

张芝，字伯英，高尚不仕。善草书，精劲绝伦。凡家之衣帛，皆先书而后练。临池学书，池水尽墨。每书云：“匆匆不暇草。”韦仲将谓为草圣。又云：“崔氏之肉，张氏之骨。”又颍川胡昭，字孔明，真行亦妙。羊欣云：“胡昭得张芝骨，索靖得其肉，韦诞得其筋。”季弟昶，字文舒，为黄门侍郎，亦善章草，书类伯英，时人谓之亚圣。今世人所云芝书，多是昶也。

八分书（出《书断》《书评》）

师宜官，南阳人。灵帝好书，征天下工书于鸿都门者数百人，八分称宜官为最，大则一字径丈，小则方寸千言。耿球碑是宜官书。甚自矜重，而性嗜酒。或时空至酒家，因书其壁以售之。观者云集，酒因大售。至饮足，则铲灭之。【眉批】今人能以书博酒否？能以书售酒否？具知上世犹重文墨。

梁鹄，字孟皇，安定人，少好书，受法于师宜官，以善八分书知名。亦在鸿都门下，迁选部郎，灵帝重之。魏武甚爱其书，常悬帐中；又以钉壁，以为胜宜官也。于时邯郸淳亦得次仲法。淳宜为小字，鹄宜为大字，不如鹄之用笔尽势也。

左伯，字子邑，东莱人，特工八分。名与毛弘等列，小异于邯郸淳，亦擅名汉末。又甚能作纸。汉兴，有纸代简。至和帝时，蔡伦工为之，而子邑尤得其妙。故萧子良答王僧虔书云：“子邑之纸，妍妙光辉。仲将之墨，一点如漆。伯英【眉批】仲将，韦诞字。伯英，张芝字。之笔，穷声尽思。妙物远矣，邈不可追。”

钟繇 钟会（出《笔阵图》，又《书断》《书评》）

魏钟繇，字元常。少随刘胜入抱犊山，学书三年，遂与魏太祖、邯郸淳、韦诞等议用笔。繇乃问蔡伯喈笔法于韦诞，诞惜不与，乃自捶胸呕血，太祖以五灵丹救之，得活。及诞死，繇令人盗掘其墓，遂得之，由是繇笔更妙。繇精思学书，卧画被穿过表，如厕终日忘归。每见万类，皆书象之。繇善三色书，最妙者八分，有魏受禅碑为最。

【总评】师旷薰目以精音，元常呕血以进笔，学未有不专而成者。

钟会，字士季，元常子。善书，有父风，稍备筋骨。会尝诈为荀勖书，就勖母钟夫人取宝剑。会兄弟以千万造宅，未移居。勖乃潜画元常形像。会兄弟入见，便大感恸，终身不入。勖书亦会之类也。

【总评】钟镇西绝能效人书，故改易邓艾上章事，莫有知者。

韦诞（出《书断》）

魏韦诞，字仲将，京兆人，官至侍中。伏膺于张伯英，兼邯郸淳之法。诸书并善，题署尤精。明帝凌云台初成，误先钉榜，未题署。以笼盛诞，辘轳长引上，使就榜题，去地二十五丈。诞危惧，戒子孙无为大字楷法。袁昂评云：“如龙拿虎据，剑拔弩张。”初，青龙中，洛阳许邺三都，宫观始就，诏令仲将大为题署，以为永制，给御笔墨，皆不任用。因奏“蔡邕自矜能书，兼斯、喜之法，非纨素不妄下笔。夫欲善其事，必利其器。若用张芝笔，左伯纸，及臣墨，兼此三者，又得臣手，然后可以逞。”子熊，字少季，俱善书。

【总评】按王僧虔《名书录》：曹喜，后汉扶风人，善篆隶，小异李斯，蔡邕采其篆法。

王羲之（出《笔阵图》《书断》《图书会粹》《法书要录》《国史异纂》《尚书故实》）

晋王羲之，字逸少，旷子也。七岁善书。十二，见前代《笔说》于其父枕中，窃而读之。父曰：“尔何来窃吾所秘？”羲之笑而不答。母曰：“尔看用笔法。”父见其小，恐不能，秘之，语羲之曰：“待尔成人，吾授也。”羲之拜请：“今而用之。使待成人，恐蔽儿之幼令也。”【眉批】那有此志气童子？父喜，遂与之。不期月，书便大进。卫夫人见，【眉批】按卫夫人，李矩妻，李充母，名铄，字茂猗。或以徐夫人一例，疑为男子，误矣！语太常王策曰：此儿必见用笔诀。近见其书，便有老成之智。”涕流曰：“此子必蔽吾名，”晋帝时，书《祭北郊文》，更祝板，工人削之，笔入木三分。三十三，书《兰亭序》。三十七，书《黄庭经》。书讫，空中有语：“卿书感我，而况人乎？吾是天台文星。【眉批】天禄校书而太乙降，黄庭成经而台星语，神明之重文墨如此！妻郗氏亦工书。有七子，献之最知名。玄之、凝之、徽之、操之并工草。

【总评】按《尚书故实》：羲之学书于叔父廙。廙字世将，渡江以来书画第一，明帝师其画，右军学其书。

羲之书以章草答庾亮，亮弟翼见之叹伏，因与羲之书云：“吾昔有伯英章草八纸，过江颠沛，遂乃亡失，常叹妙迹永绝。忽见足下答家兄书，焕若神明，顿还旧观。”羲之罢会稽，住蕺【眉批】蕺戒，侧入切。山下，旦见一老姥，把十许六角竹扇出市。王聊问：“此欲货耶，一枚几钱？”答云：“二十许。”右军取笔书扇，扇五字。姥大怅惋云：“举家朝餐，俱仰于此，云何书坏？”王答曰：“无所损。但道是王右军书字，请一百。”既入市，人竞市之。后数日，复以数扇来诣，请更书。王笑而不答。又羲之曾自书表与穆帝。帝乃令索纸色类，长短阔狭，与王表相似，使张翼写效，一毫不异，乃题后答之。羲之初不觉，后更相看，乃叹曰：

“小人乱真乃尔！”羲之性好鹅。山阴昙村有一道士，养好者十余。王清旦乘小船，故往看之，意大愿乐，乃告求市易。道士不与。百方譬说，不能得之。道士言：“性好道，久欲写河上公老子，缣素早办，而无人能书。府君若能自屈，书《道》《德》各两章，便合群以奉。”【眉批】道士不俗。羲之停半日，为写毕，笼鹅而归，大以为乐。又尝诣一门生家，设佳馔供给，意甚感之，欲以书相报。见有一新榧几，至滑净。王便书之，草正相半。门生送王归郡，比还家，其父已刮削都尽。儿还去看，惊懊累日。

晋穆帝永和九年暮春三月三日，尝游山阴，与太原孙统承公、孙绰兴公、广汉王彬之道生、陈郡谢安石、高平郄昙重熙、太原蕴叔仁、释支遁道林，并逸少子凝、徽、操之等四十一人，修祓禊之礼。挥毫制序，兴乐而书，用蚕茧纸、鼠须笔，遒媚劲健，绝代更无，凡二十八行，三百二十四字。字有重者，皆别体，就中之字最多。

王羲之《告誓文》，今所传即其稿本，不具年月日朔。其真本维永和十年三月癸卯九月辛亥，而书亦真。开元初，润州江宁县瓦棺寺修讲堂，匠人于鸱吻内竹筒中得之，与一沙门。至八年，县丞李延业求得，上岐王。王以献上，留内不出。或云其后却借岐王。十二年，王家失守，图书悉为灰烬，此书亦见焚矣。

【总评】韩愈讥右军俗书趂姿媚，以不论古文，不讲偏旁也。

荀舆（出《尚书故实》）

荀舆能书，尝写狸骨方，右军临之，至今谓之《狸骨帖》。

羲之《借船帖》，书之尤工者也。京师书侩孙盈者，名甚著。盈父曰仲容，亦鉴书画，精于品目，豪家所宝，多经其手，真伪无逃焉。公《借船帖》，是孙盈所蓄，人以厚价求之，不果。卢潞州公时其急切，减而赈之，久满百千，方得。

右军尝醉书数字，点画类龙爪，后遂有龙爪书，如科斗、玉筋、偃波之类。诸家共二十五般。

王献之（出《书断》《图书会粹》）

王献之，字子敬，亦善草隶。幼学于父，习于张芝。尔后改变制度，别创其法，率尔师心，冥合天矩。初，谢安请为长史，太元中，新起太极殿，安欲使子敬题榜，以为万代宝，而难言之，乃说韦仲将题灵云台之事。子敬知其旨，乃正色曰：“仲将，魏之大臣，宁有此事？使其有此，知魏德之不长。”安遂不之逼。子敬年五六岁时学书，右军从后潜掣其笔，不脱，乃叹曰：“此儿当有大名。”遂书《乐毅论》与之。

【总评】《乐毅论》，长安中，太平公主奏借出外榻写，因此遂失。

羲之为会稽，子敬出戏，见北馆新白土壁，白净可爱。子敬令取扫帚，沾泥汁中，书壁为方丈二字，晻暖斐亹，极有势好，日日观者成市。羲之亦叹其美。子敬好书，触遇造玄。有一好事年少，故作精白纸械，【眉批】械，疑半臂之属。着往诣子敬，便取械书之，草正诸体悉备，两袖及标略周。年少觉王左右有凌夺之色，掣械而走。左右果逐及于门外，斗争分裂，少年才得一袖而已。子敬为吴兴，羊欣父不疑为乌程令，欣时年十五六，书已有意，为子敬所知。往县入斋，欣着新白绢裙，昼眠，子敬乃书其裙幅及带。欣觉欢乐，遂宝之，后以上朝廷。

【总评】按《书断》：宋萧思话，兰陵人，学于羊欣，风流媚好，殆欲不减。袁昂评云：羊真孔草，萧行范篆，各一时之妙。陈永欣寺僧智永，右军之孙，草书入妙，同时丁觇善隶。时人云：丁真永草。

戴安道 康昕

晋戴安道隐居不仕。总角时，以鸡子汁溲白瓦屑，作郑玄碑，自书刻之。文既奇丽，书亦绝妙。又有康昕，亦善草隶。王子敬尝题方山亭壁数行，昕密改之，子敬后过不疑。昕，字君明，外国人，官临沂令。

王僧虔（出《谭薮》及《南史》）

琅琊王僧虔，博通经史，兼善草隶。太祖谓虔曰：“我书何如卿？”曰：“臣正书第一，草书第三。陛下草书第二，正书第三。臣无第二，陛下无第一。”上大笑曰：“卿善为词也。”又帝尝与僧虔赌书毕，帝曰：“谁为第一？”僧虔对曰：“臣书人臣中第一，陛下书帝中第一。”帝笑曰：“卿可谓善自谋矣。”

萧子云（出《尚书故实》《国史补》）

梁萧子云，字景乔。武帝谓曰：“蔡邕飞而不白，羲之白而不飞，飞白之间，在卿斟酌耳。”

武帝造寺，令萧子云飞白大书萧字。李约竭产，自江南买归东洛，建一小亭以玩，号曰“萧斋”。

【总评】或曰萧寺之名始此。要之萧梁造寺最多，不专以子云名也。若今人称萧斋，取其清净如僧寺耳。

僧智永 智果（出《尚书故实》《法书要录》及《书断》）

梁周兴嗣编次千字文，而有王右军者，人皆不晓。其始乃梁武教诸王书，令殷铁石于大王书中，榻一千字不重者。每字片纸，杂碎无序。武帝召兴嗣谓曰：“卿有才思，为我韵之。”兴嗣一夕编缀进上，鬓发皆白，而赏锡甚厚。右军孙智永禅师自临八百本，散与人外，江南诸寺各留一本。永公住吴兴永欣寺，尝于楼上学书，业成方下，积有秃笔头十瓮。又于阁上临书，所退笔头，置之于大竹簏。簏受一石余，而五簏皆满。人来觅书，并请题额者如市。所居户限为穿穴，乃用铁叶裹之，谓为铁门限。后取笔头瘗之，号为退笔冢，自制铭志。同寺僧智果，会稽人，工书铭石，甚为瘦健。隋炀帝甚爱之。

购兰亭序（出《法书要录》）

王羲之《兰亭序》，僧智永弟子辨才，尝于寝房伏梁上，凿为暗槛，以贮《兰亭》，保惜贵重于师在日。贞观中，太宗以听政之暇，锐志玩书，临羲之真草书帖，购募备尽，【眉批】太宗购得義之字，真行凡二百九十纸，装为七十卷；草书二十纸，装为八十卷。每听政之睱，时阅之。一说有大王真迹三千六百纸，率以一丈一尺为一轴。唯未得《兰亨》。寻讨此书，知在辨才之所，乃敕追师入内道场供养，思赉优洽。数日后，因言次，乃问及《兰亭》，方便善诱，无所不至。辨才确称往日侍奉先师，实常获见，自师没后，荐经丧乱，坠失不知所在。遂放归越中。后更推究，不离辨才之处，又敕追辨才入内，重问《兰亭》。如此者三度，竟靳固不出。上谓侍臣曰：“右军之书，朕所偏宝，就中之迹，莫如《兰亭》，求见此书，劳于寤寐。此僧耆年，又无所用，若得一智略之士，设谋取之必获。”尚书左仆射房玄龄曰：“臣闻监察御史萧翼者，梁元帝之曾孙，今贯魏州莘县，负才艺，多权谋，可充此使。”太宗遂召见。翼奏曰：“若作公使，义无得理。臣请私行诣彼，须得二王杂帖三数通。”太宗依给。翼遂改冠微服，至洛潭，随商人船，下至越州。又衣黄衫，极宽长潦倒，得山东书生之体。日暮入寺，巡廊以观壁画，过辨才院，止于门前。辨才遥见翼，乃问曰：“何处檀越？”翼就前礼拜云：“弟子是北方，将少许蚕种来卖，历寺纵观，幸遇禅师。”寒温既毕，语议便合。因延入房内，即共围棋抚琴，投壶握槊，谈说文史，意甚相得。乃曰：“白头如新，倾盖如旧，今后无形迹也。”便留夜宿，设缸面酒。【眉批】江东云缸面，犹河北称瓮头，谓初熟酒也。酣乐之后，探韵赋诗，彼此讽咏，恨相知之晚。通宵尽欢，明日乃去。辨才云：“檀越闲即更来。”翼乃载酒赴之，兴后作诗，如此者数四。诗酒为务，其俗混然。经旬朔，翼示师梁元帝自书《职贡图》，师嗟赏不已，因谈论翰墨。翼曰：“弟子先传二王楷书法。弟子自幼来耽玩，今亦数帖自随。”辨才欣然曰：“明日来，可把此看。”翼依期而往，出其书以示辨才。辨才熟详之曰：“是即是矣，然未佳善也。贫道有一真迹，颇是殊常。”翼问曰：“何帖？”才曰：“《兰亭》。”翼笑曰：“数经乱离，真迹岂在？必是响榻伪作耳。”辨才曰：“禅师在日保惜，临亡之时，亲付于吾。付受有绪，那得参差？可明日来看。”及翼到，师自于屋梁上槛内出之。翼见讫，故瑕指颣曰：“果是响榻书也。”纷竞不定。自示翼之后，更不复安于伏梁上，并萧翼二王诸帖，并借留置于几案之间。辨才时年八十余，每日于窗下临学数遍，其老而笃好也如此。自是翼往还既数，童弟等无复猜疑。后辨才出赴邑汜桥南严迁家斋。翼遂私来房前，谓童子曰：“翼遗却帛子在床上。”童子即为开门。翼遂于案上取得《兰亭》及御府二王书帖，便赴永安驿，告驿长曰：“我是御史，奉敕来此，今有墨敕，可报汝都督知。”都督齐善行闻之，驰来拜谒。萧翼因宣示敕旨，具告所由。善行走使人召辨才。辨才仍在严迁家，未还寺，遽见追呼，不知所以。又遣云：“侍御须见。”及师来见御史，乃是房中萧生也。萧翼报云：“奉敕遣来取《兰亭》，《兰亭》今已得矣，故唤师来别。”辨才闻语而便绝倒，良久始苏。翼便驰驿南发，至都奏御。太宗大悦，以玄龄举得其人，赏锦彩千段。擢拜翼为员外郎，加五品；赐银瓶一，金缕瓶一，玛瑙碗一，并实以珠，内厩良马两匹，兼宝装鞍辔，宅庄各一区。【眉批】《兰亭》可谓得价。太宗初怒老僧之秘吝，俄以其年耄，不忍加刑。数月后，仍赐物三千段，谷三千石，便敕越州支给。辨才不敢入己用，迺造三层宝塔。塔甚精丽，至今犹存。老僧因惊悸患重，不能强饭，唯歠粥，岁余乃卒。帝命供奉榻书人赵模、韩道政、冯承素、诸葛真等四人，各榻数本，以赐皇太子诸王近臣。贞观二十三年，圣躬不豫，幸玉华宫含风殿，临崩，谓高宗曰：“吾欲从汝求一物。汝诚孝也，岂能违吾心耶？汝意何如？”高宗哽咽流涕，引耳听受。太宗曰。“吾所欲得《兰亭》，可与我将去。”后用玉匣贮之，藏于昭陵，今赵模等所榻者，一本尚直钱数万。

王方庆（出《谭宾录》）

龙朔二年，高宗谓凤阁侍郎王方庆曰：“卿家合有书法。”方庆奏曰：“臣十代再从伯祖羲之，先有四十余纸，贞观十二年，先臣进讫。有一卷，臣近已进讫。臣十一代祖导、十代祖洽、九代祖询、八代祖昙首、七代祖僧绰、六代祖仲宝、五代祖骞、高相规、曾祖褒，并九代三从伯祖晋中书令献之已下二十八人书，共十卷，见在。”上御武成殿，召群臣取而观之，仍令凤阁舍人崔融作序，自为《宝章集》，以赐方庆，朝野荣之。

唐太宗（出《尚书故实》）

唐太宗贞观十四年，自真草书屏风，以示群臣。笔力遒劲，为一时之绝。尝谓朝臣曰：“吾临古人之书，殊不学其形势，惟在骨力，及得骨力，而形势自生耳。”尝召三品已上，赐宴于玄武门。帝操笔作飞白书，众臣乘酒，就太宗手中相竞。散骑常侍刘洎登御床引手，然后得之。其不得者，咸称洎登床，罪当死，请付法。太宗笑曰：“昔闻婕妤辞辇，今见常侍登床。”

欧阳询（出《书断》及《国史异纂》）

唐率更令欧阳询，字信本，八体尽能，笔力劲险。高丽爱其书，遣使请焉。神尧叹曰：“不意询之书名，远播夷狄。”率更尝出行，见古碑，索靖所书，驻马观之，良久而去。数步，复下马停立，疲则布毯坐观。因宿其旁，三日而后去。今开通元宝钱，武德四年铸，其文乃欧阳率更书也。子通，亦善书，瘦怯于父。

虞世南 褚遂良（出《书断》，又《国史异纂》）

虞世南，字伯施，会稽人也。仕隋为秘书郎，炀帝嫉其鲠直，一为七品十余年。仕唐至秘书监。行草本师智永，及其暮，加以遒逸。世南行七，书家称为虞七。

褚遂良，河南人。少则伏膺虞监，长则师祖右军。遂良尝问虞监曰：“某书何如永师？”曰：“吾闻彼一字直五万，官岂得若此？”曰：“何如欧阳询？”虞曰：“闻询不择纸笔，皆能如志，官岂得若此？”褚曰：“既然，某何更留意于此？”虞曰：“若使手和笔调，遇合作者，亦深可贵尚。”褚喜而退。

高正臣（出《书断》）

高正臣，广平人，官至卫尉卿。习右军之法，睿宗爱其书。张怀素先与高有旧，朝士就高乞书，或凭书之。高常为人书十五纸，张乃戏换其五纸，又令示高，再看不悟。客曰：“有人换公书。”高笑曰：“必张公也。”乃详观之，得其三纸。客曰：“犹有在。”高又观之，竟不能辨。高尝许人书一屏障，逾时未获。其人乃出使淮南，临别大怅惋。高曰：“正臣故人【眉批】故人指怀素。在申州，正与仆书一类，公可便往求之。”陆柬之尝为高书告身，高尝嫌之，不将入秩。后为鼠所伤，乃持示张公曰，“此鼠甚解正臣意。”风调不合，一至于此。

【总评】按《书断》：王少监绍宗，祖述子敬，钦羡柬之，则知柬之亦非恶札。

僧怀素（出《国史补》）

长沙僧怀素好草书，自言得草圣三昧。弃笔堆积，埋于山下，号曰“笔冢”。

郑广文（出《尚书故实》

郑虔任广文博士，学书而病无纸，知慈恩寺有柿叶数间屋，遂借僧房居止，日取红叶学书，岁久殆遍。后自写所制诗并画，同为一卷封进。玄宗御笔书其尾曰：“郑虔三绝。”

李阳冰（出《国史补》）

李阳冰善小篆。绛州有篆字，与古不同，颇为怪异。李阳冰见之，寝卧其下，数日不能去。验其书，是唐初，不载书者名姓。碑有“碧落”二字，时人谓之“碧落碑”。

【总评】舒元舆《玉筋篆志》论李斯、李阳冰之书，其词曰：“斯去千年，冰生唐时，冰复去矣，后来与谁？后千年有人，谁能待之？后千年无人，篆止于斯。鸣呼主人，为我宝之！”

张旭（出《国史补》，又《幽闲鼓吹》）

张旭草书得笔法，后传崔邈、颜真卿。旭言：“始吾闻公主与担夫争路，而得笔法之意；后见公孙氏舞剑器，而得其神。”饮醉辄草书，挥笔大叫，以头揾水墨中而书之，天下呼为张颠。醒后自视，以为神异，不可复得。后辈言笔札者，欧、虞、褚、薛，或有异论，至长史无间言。

旭释褐为苏州常熟尉。上后旬日，有老父过状，判去，不数日复至。乃怒而责曰：“敢以闲事屡扰公门？”老父曰：“某实非论事，但睹少公笔迹奇妙，贵为箧笥之珍耳。”【眉批】雅事。长史异之，因诘其何得爱书？答曰：“先父受书，兼有著述。”长史取视之，信天下工书者也。自是备得笔法之妙，冠于一时。

卢弘宣（出《卢氏杂说》）

李德裕作相日，人献书帖，德裕得之执玩，颇爱其书。卢弘宣时为度支郎中，有善书名。召至，出所获令观之。弘宣持帖，久之不对。德裕曰：“何如？”弘宣有恐悚状，曰：“是某顷年所临小王帖。”太尉弥重之。

陈元康（出《卢氏杂说》）【眉批】绝技附见。

北齐河阳陈元康，刀笔吏也，善暗书。尝雪夜，太祖命作军书，顷尔数十纸，笔不睱冻。时人为之语曰：“三崔两张，不如一陈元康。”三崔，暹、季舒、昂也；两张，德微、纂也。








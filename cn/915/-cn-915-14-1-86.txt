◇简励学徒诏（仁寿元年六月乙丑）

儒学之道，训教生人，识父子君臣之义，知尊卑长幼之序，升之於朝，任之以职，故能赞理时务，弘益风范。朕抚临天下，思弘德教，延集学徒，崇建庠序，开进仕之路，伫贤俊之人。而国学胄子，垂将千数，州县诸生，咸亦不少。徒有名录，空度岁时，未有德为代范，才任国用。良由设学之理，多而未精。今宜简省，明加奖励。（《隋书·文帝纪下》）


◇答湘东王书

伏承自辞皇邑，爰至荆台，未劳刺举，且ゼ高丽。近虽预观尺锦。（《艺文类聚》作「十锦」。）而不睹金玉。昔临淄词赋，悉与杨修，未殚宝笥，顾惭先哲。渚宫旧俗，朝衣多故，李固之荐二贤，徐珍之奏五郡，威怀之道，兼而有之，当欲使金石流功，耻用翰墨垂迹，虽乖知二，偶达圣心。爰自退居素里，却埽穷，比杨伦之不出，譬张挚之杜门。昔赵卿穷悉，肆言得失，汉臣郁志，广叙盛衰。彼此一时，拟其非匹。窃以文豹何辜，以文为罪。由此而谈，又何容易。故韬翰吮墨，多历寒暑，既阙子幼南山之歌，又微敬通渭水之赋，无以自同献笑，少酬褒诱。且才乖体物，不拟作於玄根，事殊宿诺，宁贻惧於朱亥。顾己反躬，载怀累息。但瞻言汉广，邈若天涯，区区一心，分宵九逝。殿下降情白屋，存问相寻，食椹怀音，矧伊人矣。（《梁书·刘孝绰传》，又略见《艺文类聚》五十八。）


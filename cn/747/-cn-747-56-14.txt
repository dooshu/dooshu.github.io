○授武元衡西川节度使制

地有西蜀，国之奥区。百濮群蛮，外匝於封域；双流重阻，内固於襟带。形胜所属，统绥惟艰，近者翦其凶魁，镇以勋力，实有威惠，至於和宁。而匪遑宁居，累布丹恳，激恋阙之深志，将执圭而展仪。谁其尸之，允在能者，乃听佥议，辍兹台臣。太中大夫守门下侍郎同中书门下平章事宏文馆大学士太微宫使兼户部事上柱国萧县开国伯赐紫金鱼袋武元衡器惟宏深，行本端敬，珪玉不琢，雷风有恒。夙彰嘉闻，亟历华贯。乃司邦宪，有遂物之诚；乃践地官，有阜财之绩。益振公望，克谐朕心，擢於鼎司，授以大柄。谋由外而不伐，慎由衷而自彰。展代工之勤，宏冒物之化，以道则直，以心则和。丙吉雅通於国体，山甫诚补於衮职。朝夕有恪，毗予一人，眷兹西南，忧寄方切。非宽大无以莅众，非慈惠无以厚生；非诚信无以抚蛮夷，非忠贤无以殿邦国。眷我心膂，膺兹重任。外分兵符，以副於重望；中佩相印，不离於具瞻。峻秩爰首於六官，崇阶更登於七命，且示加等，仍疏大封。勉承宠光，无替朕命。可银青光禄大夫检校吏部尚书兼门下侍郎同中书门下平章事成都尹充剑南西川节度使营田观察处置统近界诸蛮及西山八国云南安抚等使，进封临淮郡开国公，食邑二千户。


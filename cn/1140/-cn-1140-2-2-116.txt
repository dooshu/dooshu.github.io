过洪林值汤衣白邀宿

东峯余返景疲马嘶秋原黄花寒婉娈流水莫潺湲所亲值野老邀我归南村乔木秀墟里零露繁草根笑歌不觉远明月方在门苦陈去年乱穷巷无鸡豚园蔬杂筐果颠倒引匏尊夜深卧草阁闭户溪声喧白云入檐隙浩然清心魂

秋夕邀吉水宗人伟长宛溪泛月兼送其游浔阳【同大美阮怀耦长】

轻云归远岫凉月见江树棹歌可游娱心赏未迟暮亭亭谢公楼皎皎出城头潜鳞粲可数微露溥芳洲水流宵不歇客子行当发盆浦潮有无庐峯兴超越归涂近乡国羇绪怅离别言攀九叠屏傥忆双溪月


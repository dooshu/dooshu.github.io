○西山狐

范益者，精于脉药，仕元，至正间为大都医官，年七十矣。尝有老妪诣其门曰：「家有二女属病，欲请公往治之。」问其家所在，曰：「西山。」益惮途远，以老辞，曰：「必不得已，可携来就诊耳。」妪去良久，携女至，皆少艾。益诊之愕然，曰：「何以俱非人脉，必异类也。」因谓妪：「尔无隐，当实告我。」妪惶恐跪诉曰：「妾实非人，乃西山老狐也。知公神术，能生吾女，故来投恳。今已觉露，幸仁者怜而容之。」益曰：「济物吾心也，固不尔拒。然此禁城中帝王所在，万神诃护，尔丑类何得至此？」妪曰：「真天子自在濠州，城隍社令皆移守于彼，此间空虚，故吾辈不妨出入耳。」益异其言，授以药，妪及二女拜谢而去。是时高皇帝龙潜淮右云。益，吾乡刘原博先生之外祖也。刘之祖能道其事。


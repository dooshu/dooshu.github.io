◇请算轺书贾人缗钱

郡国颇被灾害，贫民无产业者，募徙广饶之地。陛下损膳省用，出禁钱以振元元宽贷赋，而民不齐出於南亩。商贾滋众，贫者蓄积无有，皆仰县官。异时算轺车贾人，缗钱皆有差，请算如故。诸贾人末作贳贷，买居邑，稽诸物。（《汉书》作「卖买居邑贮积诸物」）及商以取利者，虽无市籍，各以其物自占。率缗钱二千而一算。诸作有租及铸，率缗钱四千一算。非吏比者，三老北边骑士，轺车以一算，商贾人轺车二算，船五丈以上一算。匿不自占，占不悉，戍边一岁，没入缗钱。有能告者，以其半畀之。贾人有市籍者，及其家属，皆无得籍名田便农。敢犯令者，没入田僮。（《史记·平准书》：其明年，公卿言。又见《汉书·食货志》下。）


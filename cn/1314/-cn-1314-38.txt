第三十八回　王万谋并客人财



断云：



王客谋财遭决配，沈商不死报分明。



堪笑当时徒歹意，包公正直不容情。



话说黎州有一客人，名王万，因往成都府买卖，行到府城外四十里头潘家岭，天色已晚，遂宿于祝婆店里。因与汉州一客人沈明同店居住，王万遂问：「沈客何处人氏？要往那里经纪？」客人答道：「小可是汉州人，要去府中做些小买卖，何幸同行。」二人遂买杯酒，订约为兄弟，饮至更深夜尽，同床睡了一宵。次日，天渐晓，二人饭罢，整顿行李，辞店主而去。行至地名万松冈，并无人家，但见峻石岩崖，旁有古井深数十丈。王万因见沈客所带财物颇富，心欲谋之，遂与沈客道：「日色颇热难行，且泊担少歇一回。」沈客依其言。二人放下行李，同坐石上语话。良久，悄无人行，王万诈称腹疼，着沈客近前，为之抚摩。沈客不知他起谋心，只管尽心为之抚摩，被王万乘力一推，沈客倒跌落于井中去了。王万尽夺其所有财物而去。沈客在井中放声叫屈，无路可上，近者皆莫知之，饥饿一日余。



次日，有温江客数人，亦因泊担少歇其处，闻井内忽有人叫救命之声。诸客皆疑怪，遂各解笼索相连结，投下井中。良久，沈客见有索下，甚喜，遂自以索其腰。诸客忽见索动，急忙掣上，沈客方得出井。众客问其缘故，沈客具言，被同行客人谋陷情由，并告以连日不曾得食，饥馁困苦。众客听罢，甚哀怜之，兢以饭与之食。沈客拜谢无限。众客去后，沈思量财物尽为一空。无处投奔，遂去府衙陈诉。当下包拯任成都府之职。行至府前，忽遇见王万，正在府前买办，沈客走近前一把手扯住，喊叫道：「这贼还我财物。」



王万一见沈客，惊骇错愕，只道是「冤魂来取命！」走动不得，径被沈客扯入府衙陈诉。拯即将王万根勘。王万心虚情亏，不去抵讳，只得一一招认谋劫财物情由，拯取其物色，尽还沈客。将王万判断：谋财害命，本合处死，沈客已在，减一等，决配极恶州郡充军。



论云：王万起不良心，谋财害命，而自当其罪：沈客遇众人而得救其生，天理分明，岂可逃哉！




○对文可以经邦策

问：三雄鼎立，四海瓜分，魏氏独跨于中原，孙、刘割据于南土。五胜更袭，惟受命以当涂；四大居尊，咸仗义而称帝。二十八宿，指躔次於何方？三十六郡，列封疆於何所？醇化懿纲，非无宽猛之规；爱国治人，自有弛张之度。皇皇祖考，并建鸿名；眇眇子孙，俱闻失德。为功业之厚薄，而存亡之後先。至如献纳忠规，纵横武节，既自方於乐毅，或见比於张良。各有其人，详诸史传，所行事迹，咸试缕陈。

对：汉氏失德，魏图爰启；孙、刘建号，唇齿相依。咸能廓帝绪以定业，振皇纲而握纪。虽数有五胜，运锺当涂；而土无二王，终殊霸业。然则封疆画界，俯稽於地理；瞻星揆景，仰焕於天文。东井发曜於梁岷，傍分蜀汉；南斗连辉於吴会，远接荆衡。详魏土之分野，当毕昴之躔次，伊洛列三川之郡，曹公居四奥之中。毗陵在吴，华阳惟蜀，疆理所得，其在兹乎？至於开国基，行政令，垂统履顺，永传来叶，创业兴绪，克昌後昆，咸终数人，一何伦比。虽鸿名休德，将崇贻厥之谋；而继代守文，颇著聿之美。是以堂构始於祖考，功业由於厚薄；负荷因其子孙，存亡以之先後。至於忠规动俗，武节冠时，异代齐名，孔明自方於乐毅；死而可作，文若偶比於张良。怀独见之明，既一谋於匡济；行ウ合之策，终不谢於孙吴。谨备诸前，庶几万一。谨对。


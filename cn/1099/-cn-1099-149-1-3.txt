○答李獻忠論救荒事宜書 【 救荒】

某頓首、堯湯水旱、民無菜色、由備預有素、荒無事於救也、成周大司徒以荒政十二聚民其次矣、以後世苟且之政視之、亦邈乎不可及者、故曰救荒無善政。葢民之食。至於荒歉勢危迫矣。安得從容和平之意行之。伏承執事、以救荒事宜下詢、敬疏其古今所可通行者數條、用備採擇、惟教之、當夫荒歉之時。百姓乏食。自活不暇矣。而官司不省事者。遇災不行申達既災之後。猶照舊貫追徵稅糧。是巳病嬴之人。而服勞苦。安得不斃。昔人謂賑卹不如免科誠為確諭故流殍載塗。閭井蕭然。禍民深矣。停免賦稅。宜為先計。一也。荒年不足者。多係貧下之戶。豪族大家。必是蓄富。若勸諭之法不行。使官司米斛不多。雖有銀錢。無所糴買。亦將無以受實惠矣。勸民出粟以義利誘之則可若按法勒索則粟愈不出而貧富俱擾矣故立勸賞約束。如冠帶義民之類。令之輸穀助荒。以續官司不及。二也。穀少則價貴。商賈細民貪利。必輦賤處之穀以售於荒歉之鄉。若官司惡其貴而減其值。則商賈聞風不來。穀無由至。為害大矣。當出榜禁諭。寧許有增。不許有減。則諸處商穀。必為輻輳。價不待减而自平矣。三也。民既流聚他所。若無處置之法。則止棲無依。必至困極為盜。豊荒之民俱弊矣。富鄭公在青州。河朔之民流來日眾。公乃使之散入林落坊村釋寺。及公私室屋。各隨所宜居之。得公私粟二十餘萬斛。計以簿書。約以日期。出納之詳。一如官府。比麥熟遣歸。得活者數百萬口。此處置流民於豊稔之州四也。細民豊收之年。公私尚多逋欠。况此飢饉。焉能還償。可逐處出榜禁革。但係公私一切逋債。俱為停止。無得催逼。以致流亡。五也。賑濟之法。貴在貧者蒙惠。使主者不得其人。則吏胥作弊。戶籍無實。富者有盈父?丘之資。而貧者有赤手之嗟矣。故當選委才能之官。以主其事。使在籍皆貧下之人。而在官吏胥之徒。不得以肆其奸。則濟荒雖無善政。而亦稍為得法。六也。荒歲巳矣。及今田禾有望。亦可安集。但百姓既巳缺食。焉得種子。可於口食之外。再有牛犋穀種之給。使本鄉有所顧戀。不至盡為溝壑之瘠。七也。大抵救荒之策、先王三年九年、農有餘積、上也、平糴常平義倉社倉。預備之政、次也、移民就食、煮哺糜粥、下也、今所請教、雖非預備之善、亦隨事措處之法、救荒之論、不可不講者、但即今三月將屆、田野之外、菜芽木葉皆可採食、若銀米散賑得宜再有牛犋種子之給、未流者必不輕離鄉土、而巳流亡者、亦聞風而歸矣、其餘後時緩不及事者、不必講可也、


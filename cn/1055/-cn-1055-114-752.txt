【答郭刑部〈辅〉一通】

某启。方欲因儿子行奉状，递中忽辱书，可量欣慰。兼审春寒，动履清胜。承谕以嵩少之游，岂胜羡。此乐常为山人处士得之。衣冠仕宦，比其汲汲得如其志，不老则病矣，虽有登临之兴，勉强而为之，已不胜其劳也。若神完气锐，惟意所适，如公之乐者，百无一二人也。如某者，目固不能远望，足亦不任登高矣。可叹可叹。相见未涯，向暖，加爱。


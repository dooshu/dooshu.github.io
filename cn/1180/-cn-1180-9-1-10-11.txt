葛生

五章，章四句


首章讲：此妇人以夫久从征役而不归，故作此曰：夫妇之间，甚乐乎相保，而甚无乐乎相离。倘不幸而相离，则吾人将何以为情也哉？





葛生蒙草，蔹蔓于野。

蒙，被也。蔓，延也。彼葛生则蒙于楚，蔹生则蔓于野，是物固各有所依托矣。





予美亡此，谁与独处？

予美，妇人目其夫。亡此，不在家也。谁与，无与处也。独处，自处于家。况予之所美者，正予之所依托也。今乃久从征役，而独不在是焉。则谁与我处哉？惟暌然独处于此耳，不亦葛与蔹之不如乎！

二章讲同。





葛生蒙棘，蔹蔓于域。予美亡此，谁与独息？

域，坟塋之域。息，止息。

三章讲：





角枕粲兮，锦衾烂兮。

以言乎角枕，则灿然而华美矣。以言乎锦衾，则烂然其鲜明矣。





予美亡此，谁与独旦？

非不可与予之所美者，共此枕衾也。而今乃久从征役，而不在是焉，则谁与共旦哉？惟独处至旦而已。物迩而人远，我抚枕衾，宁不益增予之叹息也耶！

四章讲：夫独居而忧思，吾已不胜暌违之感矣。况冬夏之时，而尤有难于为情者乎！





夏之日，冬之夜。

盖我君子亡此，固靡日而不思矣。但四时之日，莫如夏日之永，则忧思之念，于是独至，殆有日不得夕焉。亦靡夜而不思矣。但四时之夜，莫如冬夜之永，则忧思之念，于是独甚，殆有夜不得旦焉。





百岁之后，归于其居。

居，是坟墓。然思之虽切，其如君子之归无期何？吾意其终不可得而见矣。使百岁之后，同归于其居焉。则虽不得见于生前，而犹得相从于死后也，此心亦庶几其少慰矣乎！

末章讲同。





冬之夜，夏之日，百岁之后，归于其室。

室，墓圹也。吁！居而相离，则思者人情之常也。思之深而无异心者，唐风之厚也。先王风化之远，于此可见矣。






久别离





胡震亨曰：江淹《拟古》始有《古别离》，后乃有《长别离》《生别离》等名。此《久别离》及《远别离》皆自为之名，其源则出于《古别离》也。



别来几春未还家，玉窗五见樱桃花。[一]况有锦字书，开缄使人嗟。至此肠断彼心绝，云鬟绿鬓罢梳结，[二]愁如回飙乱白雪。[三]去年寄书报阳台，今年寄书重相摧。东风兮东风，为我吹行云使西来。[四]待来竟不来，落花寂寂委青苔。

[一]《本草》：“樱桃树，不甚高，春初开白花，繁英如雪。”



[二]《说文》：“鬟，总发也，亦谓之髻。”



[三]谢灵运诗：“回飙流轻雪。”回飙，回旋之风也。



[四]阳台、行云，俱见二卷注。






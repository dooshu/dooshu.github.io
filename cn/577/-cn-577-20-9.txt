唐故万年县君京兆杜氏墓志


甫以世之录行迹示将来者多矣，大抵家人贿赂，词客阿谀，真伪百端，波澜一揆。夫载笔光茫于金石，作程通达于神明，立德不孤，扬名归实，可以发皇内则，标格女史，窃见于万年县君得之矣。其先系统于伊祁，分姓于唐杜。吾祖也，我知之。远自周室，迄于圣代。传之以仁义礼智信，列之以公侯伯子男。《春秋传》云：“穆叔谓之世禄。”其在兹乎？曾祖某，隋河内郡司功、获嘉县令。王父某，皇监察御史、洛州巩县令。前朝咸以士林取贵，宰邑成名。考某，修文馆学士、尚书膳部员外郎。天下之人，谓之才子。兄升，国史有传。缙绅之士，诔为孝童。故美玉多出于昆山，明珠必传于江海。盖县君受中和之气，成肃雍之德，其来尚矣。作配君子，实惟好仇。河东裴君，讳荣期，见任济王府录事参军。入在清通，同行领袖。素发相敬，朱绂有光。县君既早习于家风，以阴教为己任。执妇道而纯一，与礼法而始终，可得闻也。昔舅殁姑老，承顺颜色。侍历年之寝疾，力不暇于须臾。苟便于人，皆在于手。泪积而形骸夺气，忧深而巾栉生尘。尊卑之道然，固出自于天性。孝养哀送，名流称仰。允所谓能循法度，则可以承先祖，供给祭祀矣。维其矜庄门户，节制差服。功成则运，有若四时。物或犹乖，匪逾终日。黼画组就之事，割烹煎和之宜。规矩数及于亲姻，脱落颇盈于岁序。若其先人后己，上下敦睦。悬罄知归，揖让惟久。在嫂叔则有谢氏光小郎之才，于娣姒则有钟琰洽介妇之德。周给不碍于亲疏，泛爱无择于良贱。至于星霜伏腊，轩骑归宁，慈母每谓于飞来，幼童亦生乎感悦。加以诗书润业，导诱为心。遏悔吝于未萌，验是非于往事。内则致诸子于无过之地，外则使他人见贤而思齐。爰自十载已还，默契一乘之理。绝荤血于禅味，混出处于度门。喻筏之文字不遗，开卷而音义皆达。母仪用事，家相遵行矣。至于膳食滑甘之美，䪐结缝线之难。展转忽微，欲参谋而悬解；指麾补合，犹取则于垂成。其积行累功，不为薰修所住著，有如此者。灵山镇地，长吐烟云。德水连天，自浮星象。则其著心定惠，岂近于扬搉者哉？越天宝元年某月八日，终堂于东京仁风里，春秋若干，示诸生灭相。越六月二十九日，迁殡于河南县平乐乡之原，礼也。呜呼哀哉！琴瑟罢声，蘩晦色。骨肉号兮天地感，中外痛兮鬼神恻。有长子曰朝列；次朝英，北海郡寿光尉；次朝牧。女长适独孤氏，次阎氏。皆禀自胎教，成于妙年。厥初寝疾也，唯长子长女在侧。英牧或以游以宦，莫获同曾氏之元申。号而不哭，伤断邻里。悠哉少女，未始闻哀，又足酸鼻。呜呼！县君有语曰：“可以褐衣敛吾，起塔而葬。”裴公自以从大夫之后，成县君之荣。爱礼实深，遗意盖阙。但褐衣在敛，而幽隧爰封。其所廞饰，咸遵俭素。眷兹邑号，未降天书。各有司存，成之不日。呜呼哀哉！有兄子曰甫，制服于斯，纪德于斯，刻石于斯。或曰：岂孝童之犹子欤？奚孝义之勤若此？甫泣而对曰：“非敢当是也，亦为报也。”甫昔卧病于我诸姑，姑之子又病。间女巫至，曰：处楹之东南隅者吉。姑遂易子之地以安我，我是用存，而姑之子卒，后乃知之于走使。甫尝有说于人，客将出涕，感者久之，相与定谥曰义。君子以为鲁义姑者，遇暴客于郊，抱其所携，弃其所抱，以割私爱，县君有焉。是以举兹一隅，昭彼百行。铭而不韵，盖情至无文。其词曰：呜呼！有唐义姑京兆杜氏之墓。

鹤曰：甫昔卧病于我诸姑，意公之母早亡，而育于姑也。






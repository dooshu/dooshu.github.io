61　韓昶誤改金根車　韓愈孫皆擢第


韓文公子昶，雖有金根車之譏，注見前卷八〔一〕。而昶子綰、衮皆擢第，衮爲狀元，君子之澤遠矣。

【全云】足重亦不在科第。

【集證】瞿祐歸田詩話：「昶登長慶四年第。昶生綰、衮。綰，咸通四年進士；衮，七年進士。」

【元圻案】宋劉昌詩盧浦筆記六：「崔豹古今注：金根車，秦制也。秦併天下，閲三代之輿服，謂殷得瑞山車，一曰金根，故因作爲金根之車。漢因不改。晉輿服志載金根車，天子親耕所乘，置耒耜於軾上，乃知是車蓋耕車也。韓昶爲集賢校理，史記中有説金根車處，皆臆斷之曰：『豈其誤歟？必金銀車也。』悉改『根』爲『銀』。昶，文公子也。」〇康成禮記注：「大路，木路也。漢祭天，乘殷之路，今謂之桑根車。」〇禮志曰：「古曰桑根車，秦曰金根車。」〇唐王定保摭言十三：「韓衮，咸通七年趙騭下狀元及第。」又曰：「趙騭試被衮以象天賦，或爲中貴語之曰：『侍郎既試王者被衮以象天賦，更放韓衮狀元，得無意乎？』」〇韓昶自爲墓誌曰：「昌黎韓昶，字有之，生徐州之符離，小名曰符。有男五人：曰緯，前復州參軍；次曰綰，曰緄，曰綺，曰紞，舉進士。」〇緄，即衮也。

〔一〕按見本書卷八第八八「董彦遠除正字謝啓」條注。






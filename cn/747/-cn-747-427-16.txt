○春宵饯卢司马文归沣阳序

丈人承门户之资，擢衣冠之秀，司武湖上，休有令闻，移家沣阳，吾取道胜。盖内缘世故，从所择焉。况端公丈二十年闻，王事靡监，开物致理，洽闻朝廷。辟公府而载峨钱冠，镇方隅而宠授金钺。膺我重寄，每怀离别。岂不欲往，职是总戎，六丈念切在原，崎岖过岭，亦既至止。自冬徂春，二龙齐骧，黼黻交映，出恭入友，论者荣之。春二月，巾车戒仆，言首归路。凡我同志，犹惜别如此，而况端公是日这心手？观察判官郑公，初筵叙离，方继以夜，愿留侯骑，陪尽此欢。举白而众宾已酣，未而主人犹请。邵上负明圣，来佐藩隅，终沐荫庥，忝招座右。睹今夕之乐，想分歧之恨，岂登山临水，而曰送乎？


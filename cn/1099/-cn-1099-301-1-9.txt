○議處遠方有司以安地方并議　加恩賢能府官以彰激勸疏 【 僻遠郡縣】

臣惟廣東舊稱富饒之地、乃頻年以來、盜賊充斥、師旅繁興、民物凋殘、狼狽巳甚、以求其故。皆是有司不良所致、而有司之不良。其說有四。用人者以廣東為瘴海之鄉。劣視其地。有司由甲科者十之一二。而雜行者十之八九。銓除者十之四五。而遷謫者十之五六。彼其才既不堪。此是通弊而又自知其前路之短多甘心於自棄此其一也嶺南絕徼。僻在一隅。聲聞既不通於四方。動靜尤難達於　朝著。有司者苟可欺其撫按。即無復有誰何之者。此其一也。廣乃財貝所出之地。而又通番者眾。奇貨為多。本有可漁之利。易以艷人此其一也。貪風既成。其勢轉盛。間有一二自立者。撫按既薦之矣凡薦劾皆有額數故雖有不肖者以額外倖免而所劾者亦不過聊取一二。苟然塞責固不可以勝劾也。彼其見撫按亦莫我何。則益以為得計而無所忌憚。居者既長惡不悛來者亦淪胥以溺。是以貪風牢不可破。此其一也。以甘於自棄之人處僻遠之地豔可漁之利而共囿於無可忌憚之風此所以善政無聞。民之憔悴日甚。而皆驅之於盜賊也。若不亟處。敝將安極。查得往歲奉　旨多取進士、議者為當於此等一處用之。乃竟不肯選去。殊為可憾。合無今後廣東州縣正官。必以進士舉人相兼選除。雜流遷謫。姑不必用。果有治績。撫按從實奏薦行取推陞。如其奉職無狀。必須盡數參來處治。不得仍前聊取一二。苟且塞責。如尚苟且塞責。容臣等參奏治罪。庶人心知警而不敢公然縱肆也、然不肖者罰。固可以示懲若使賢者不賞。又何以示勸。臣等訪得潮州府知府侯必登、公廉有為、威惠並著、能使地方鮮盜、百姓得以耕稼為生、此等賢官他處猶少、而况於廣東乎、若使人皆如此、又何有地方不靖之憂、合無將本官先加以從三品服色俸級、令其照舊管事、待政成之日、另議超陞、其他尚有能靖地方者容臣等訪得續行題請　加恩、庶人心知勸而皆有以興起也、然臣又思遠方之困敝、不止廣東、而廣東特其甚者、如廣西雲貴皆稱絕徼、近年皆有兵革之事、民亦皆不堪命、議處有司亦當以廣東例行、葢天下雖大實則如人一身必是血脉流通頂踵皆至然後可以為人若使遠方功罪之實。為在　上者所明照而君上綜覈之意。為在遠者所周知。則誰敢不畏。敢不修職。萬里之外。如在目前。治理之機。可運掌上。聖人所以能使中國為一人用此道也伏望　聖明特賜施行、不勝幸甚、

奉　俞旨以近來遠方有司不得其人以致民不聊生盜賊滋蔓這所議甚得弭盜安民之要都准行


◇代陈司空答贞阳侯书

某顿首顿首，使人孔文端至。奉此月四日诲，兼翰累牍，俯加循览，以悲以慰。先皇圣德在躬，体道康哲，允恭克让，就日望云。玄雀衔书，皇天眷命，光宅区宇，司牧黎元。泽与风行，恩随雨散。朔南暨教，要荒贡篚，而运锺百六，时属陵夷，贼臣侯景，内大中国，掘翦公室，鞭挞寓县，三光掩曜，四海分崩。嗣后大孝发衷，志清国，载齐车以誓众，墨衰裳而鞠旅。遥授兵略，沿流电迈，不崇朝而戮封豕，才信宿而翦奔鲸。虽天未绝梁，伊帝之力。方欲克复梁雍，吞灭崤函，即都渚宫，将议进取。而穷昊不惠，频降愍凶，秦氏虎狼，肆其虐暴，主上幽辱，銮舆播迁，悲结万姓，痛深九服，社稷须主，天下难旷。晋安殿下，地惟密戚，亲实爱子，弱表徇齐，幼而岐嶷，群公卿士。岳牧藩镇，莫不顿首屈膝，请嗣宗祧，王太尉秉德居宗，实为元辅，仆以不敏，预参末将，今朝野宁晏，方镇协和，戮力华夷，同奖王室。庶竭股肱，荡刷仇，殿下夙标令誉，早播明德，亲则章兴，地惟蒋邢，昔因多故，托身大国，今蒙发敕，巳次寿春，载披来旨，实深倾注。但帝子承制，非为管主，冢宰匡翊，宁俟长君，虽则未学，颇闻前载，成王践阼，曾未壮年，昭帝君临，实惟童孺。若以家国多故，思济艰难，仰惟尊戚，莫不属望，分陕之寄，侧听高旨。如使不继亲地，便议崇极，上相居申，自当奉报。昔仲子舍孙，《檀弓》有作，赵求外主，穆赢以啼前事不忘，可为故实，蕃维未镇，敢用多陈。远降诲函，唯深哽佩，陈某顿。首顿首。（《文苑英华》六百七十七以为徐陵作，今改列阙名中。）


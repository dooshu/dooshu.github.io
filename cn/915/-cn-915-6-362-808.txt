○与释道安传



兴宁三年四月五日，凿齿稽首和南，承应真履正，明白内融，慈训兼照，道俗齐荫，宗虚者悟无常之旨，存有者达外身之权，清风藻于中夏，鸾响厉乎八冥，玄味远猷，何荣如之。弟子闻天不终朝而雨六合者，弥天之云也。弘渊源以润八极者，四大之流也。彼直无为，降而万物赖其泽，此本无心，行而高下蒙其润。况哀世降步，愍时而生，资始系于度物，明道存乎练俗，乘不疾之舆，以涉无远之道，命外身之驾，以应十方之求，而可得玉润于一山，冰结于一谷，望阆风而不回仪，措此世而不诲度者哉？且夫自大教东流，四百馀年矣，虽蕃王居士，时有奉者，而真丹宿训，先行上世，道运时迁，俗未佥悟，藻悦涛波，下士而已。唯肃祖明皇帝，实天降德，始钦斯道，手画如来之容，口味三昧之旨，戒行峻于岩隐，玄祖畅乎无生，大块既唱，万窍怒呼，贤哲君子，靡不归宗，日月虽远，光景弥晖，道业之隆，莫盛于今（《高僧传》作“咸无以匹”）。岂所谓月光道寂，将生真土，灵钵东迁，忽验于兹乎？又闻三千得道，俱见南阳，明学开士，陶演真言，上考圣达之诲，下测道行之验，深经普往，非斯而谁？怀道迈训，舍兹孰降？是以此方诸僧，咸有倾想，目欣金色之瑞，耳迟无上之箴，老幼等愿，道俗同怀，系咏之情，非常言也。若庆云东徂，摩尼回曜，一蹑七宝之座，暂现明哲之灯，雨甘露于丰草，植ヤ檀于江湄，则如来之教，复崇于今日，玄波溢漾，重荡于一代矣。不胜延豫，裁书致心，意之蕴积，曷云能畅。弟子襄阳习凿齿稽首和南。（《弘明集》十二，《高僧传》五。）




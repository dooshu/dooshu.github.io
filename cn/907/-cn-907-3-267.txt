▼真氏女

（余在史馆日，谈次有言姚文公承旨翰林时，尝饮玉堂，有侍妓闽语者，询之，乃真文忠公裔孙也。父为管库，负县官钱，鬻之以偿，遂流于娼家。公愍之，白于执政，落其籍，以嫁院吏黄逮。逮后至显官。同馆之士，闻之多赋诗者，余亦为作一首。）

妾恨非缇萦，上书动天子。

自鬻偿县官，幸得脱父死。

谁知故相家，失身居狭斜！

遂令园中柏，翻作道傍花。

当筵唱金缕，朔客惊闽语。

相问忽相怜，开笼放鹦鹉。

弃置舞衣裳，新理嫁时装。

良人身作吏，不是贩茶商。

花钗映罗扇，初与郎相见。

贵贱古难常，妾心那敢怨？

愿郎去作官，莫掌官钱谷。

生子但生男，家门免多辱。


○成氏诗集序

诗之旨远矣，诗之用大矣。先王所以通政教，察风俗，故有采诗之官，陈诗之职。物情上达，王泽下流。及斯道之不行也，犹足以吟咏性情，黼藻其身，非苟而已矣。若夫嘉言丽句，音韵在成，非徒积学所能，盖有神助者也。罗君章、谢康乐、江文通、邱希范，皆有影响发於梦寐。今上谷成君亦有之，不然者，何其朝舍鹰犬，夕味风雅，虽世儒积年之勤，曾不能及其门者耶？逮予之知，已盈数百篇矣。睹其诗如所闻，接其人知其诗。既赏其能，又贵其异。故为冠篇之作，以示好事者云。戊戌岁正月日序。


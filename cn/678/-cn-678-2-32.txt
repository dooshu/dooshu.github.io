僧賦蒸豚詩

王中令既平蜀，捕逐餘寇，與部隊相遠，饑甚，入一村寺中。主僧醉甚，箕踞。公怒，欲斬之，僧應對不懼，公奇而赦之，問求蔬食。僧曰：「有肉無蔬。」公益奇之。餽之以蒸豬頭，食之甚美，公喜，問：「僧止能飲酒食肉耶，為有他技也？」僧自言能為詩，公令賦食蒸豚，操筆立成，曰：「嘴長毛短淺含臕，久向山中食藥苗。蒸處已將蕉葉裹，熟時兼用杏漿澆。紅鮮雅稱金盤飣，軟熟真堪玉筯挑。若把羶根來比並，羶根只合吃藤條。」公大喜，與紫衣師號。東坡元祐初見公之玄孫訥，夜話及此，為記之。


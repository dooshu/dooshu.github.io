思陵痛

思陵在位十七载，四海分崩成瓦解。
去年失楚今失秦，大梁水决武昌焚。
虎豹九关谁与守，三军倒戈百姓走。
君王仗剑死煤山，母后宫中殉玉环。
桐棺一寸道旁置，故老行人多掩涕。
入庙应呼十四皇，儿家何罪致天亡？
新鬼号咷旧鬼哭，钟虡惨裂灯无光。
高勿哀，文勿怒，自古兴亡有天数，顺处得来顺处去。
君不见宋家遗骨瘗冬青，昌平郁郁松楸树⑴。
⑴ 明得天下于元顺帝，李自成僣号，亦曰顺。末归美本朝，得立言之体。○李西涯《咏史乐府》，王凤洲病其太涉议论，既又称为奇旨创造，名语叠出，而以规模古格者为西子之颦，邯郸之步，是初议之而终许之也。西堂《明史乐府》虽宗其体格，而音节古奥，别白是非，审断功罪，则又过之，诚天地间别开一种文字也。元本百章，今录十四章尤矫矫者。


◇答释法云书难范缜神灭论

辱告，惠示敕答臣下审神灭论。窃闻语曰，万物纷乱，则悬诸天象，立言淆舛，则折乎圣理。昭昭自古，事蔚在兹。伏寻睿训垂文，义深陶铸，称象匪臻，希微孰识，论幽至极，尽性穷神，愍斯六蔽，哀此四执，黜小言之乱道，拯经行於夷路，旨肆而隐，义宛而彰，博约载弘，广大悉备，一晋半偈，显兹悟拔，慧日心水，荡此尘迷，俾宗奥有归，教思攸在，异端自杜，诬善知息，凝系表於绳初，导禅流於苦海，岂伊含孕三藏，冠冕七籍而已哉。弟子幸邀至运，侧承格诱，沐泳欢击，奉以书绅，谢举和南。（《宏明集》十。）


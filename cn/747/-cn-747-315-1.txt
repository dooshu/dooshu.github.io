○与弟莒书

三兄报汝：吾疹疾一定，汝忧吾疾，令吾将息，一一用汝语，念汝知之。且作判官，事中丞叔父，小心戒慎，不离使司。昔田仁、任安，俱为大将军舍人，卧马厩中。无何，诏大将军出征匈奴，遣大夫赵禹选大将军官属。舍人衣服鲜明，二子冠带憔，赵禹独与二子言论於禁中，即日召见，皆拜二千石。汝有二子之实，未遇赵公之举，马厩高眠，古今一也。又仲尼尝为委吏，叹曰：“富贵如可求，虽执鞭之士，吾亦为之。”魏舒为郎官，时属沙汰，乃幞被而出，自言曰：“当自我始。”大才当大用，如时人不识，何为叹愤哉？先师曰：“不患无位，患所以立。”汝能自修，况事叔父？吾之休废，永无荣耀於伯仲之间，自非深仁高义、长才厚德，又焉肯惠於朽坏枯木哉？莒省吾书，当努力也！不次，三兄报。


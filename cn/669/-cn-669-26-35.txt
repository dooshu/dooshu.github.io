35　陸澄引史記注漢書　班之於馬時有遺失


陸澄注班史，多引史記，此缺一言，彼摘半句，案：「摘」當從史通作「增」。皆采摘成句，標爲異説。此史通補注篇云。今其書不傳。前輩謂班之於馬，時有遺失，如樊噲傳「彘肩」之不言「生」；田儋傳「有以起自布衣」而去「也夫」二字；垓下之戰，史載甚詳，而孟堅略不及。

【閻按】高祖本紀：「五年，高祖與項羽決勝垓下」至「大敗垓下」，此韓信用兵全副伎倆也。通鑑本漢，遂忘却史。

【何云】史記：「高祖與項羽決勝垓下。淮陰侯將三十萬自當之，孔將軍居左，費將軍居右，皇帝在後，絳侯、柴將軍在皇帝後。淮陰侯先合，不利，却。孔將軍、費將軍縱，楚兵不利，淮陰侯復乘之〔一〕，大敗垓下。」按：項王大敵，雖兵少食盡，致死於我，勝負未可知。先合不利者，驕之使惰也。却者，遷延徐退，誘之使疲也。縱則夾擊之，使不能前後相救，楚兵横斷，故不利也。然後因其弊而悉衆以乘之，項王雖勇，豈能支乎？絳侯、柴將軍之兵，則遊軍也，當楚人既動，必繞出其後矣。

【全云】縱是左右夾擊，使之應接不暇，非横斷也。絳、柴之軍最後，是備不虞，亦非乘間繞出者。

【元圻案】齊書陸澄傳：「澄，字彦淵，吴郡吴人也。少好學，博覽無所不知。」歷官散騎常侍、祕書監、領國子祭酒。〇隋書經籍志「正史類」：「漢書注一卷，齊金紫光禄大夫陸澄撰。」〇「前輩」以下云云，乃樓攻媿所作婁機班馬字類序文語。

〔一〕「侯」，原脱，據中華本史記卷八高祖本紀補。






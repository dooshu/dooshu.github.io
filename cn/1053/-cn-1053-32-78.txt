华岳　丹青阁

阁上阑干紫翠环，阁中身世异尘寰。

长虹吸月印秋水，孤鹜伴霞量晚山。

万里风烟屏帐裹，一时人物画图间。

凌烟须是男儿事，却恐功名未放閒。

华岳

华岳　丹青阁

未识丹青意，凭栏试解潮。

烟云朝起陆，汀渚暮生潮。

山卓数枝笔，天横一幅绡。

霞收红晕浅，溪褪绿痕消。

个裹风烟冷，于中景物饶。

飞黄凌翠阁，寒碧瞰红桥。

酒尽香凝瓮，诗成锦掣标。

朱衣扶客醉，翠袖殢人娇。

屏帐接千里，画图连九霄。

长风来水尾，斜日转山腰。

赤脚支筇稳，苍头控马骄。

老臣今已矣，儿女总金貂。

华岳


○贺册太子赦表

臣某言：伏奉今月九日制书，皇太子册礼云覃恩与万方同其惠泽者。国庆遐宣，天波曲被，怀生之类，咸共欣荣。中贺。臣闻德教所加，一人有庆；元良既立，万国以贞。伏惟皇帝陛下至化旁流，神功广运。以为义莫重於主鬯，礼无大於承祧。考古扬前星之光，顺人宏少海之泽。诞敷明诏，宣告庶方。雷初动於地中，风已行於天下。由是哀矜罪戾，甄奖功勋表顺孙孝子之门，秩名山大川之祀仁无不覆，惠无不均草木惟繇，鸟兽咸若。率土臣子，不胜庆。臣限守藩镇，不获陪位阙庭，踊跃称庆。无任屏营之至。


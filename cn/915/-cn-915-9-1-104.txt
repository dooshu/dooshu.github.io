◇耕籍诏（四年二月乙亥）

夫耕籍之义大矣哉，粢盛由之而兴，礼节因之以著，古者哲王，咸用此作，眷言八政，致兹千亩，公卿百辟，恪恭其仪，九推毕礼，馨香靡替。兼以风云叶律，气象光华，属览休辰，思加奖劝。可班下远近，广辟良畴，公私畎亩，务尽地利。若欲附农，而粮种有乏，亦加贷恤，每使优遍。孝悌力田，赐爵一级，预耕之司，克日劳酒。（《梁书·武帝纪》下）


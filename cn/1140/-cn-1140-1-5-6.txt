大洋洲英佑侯萧公庙碑

生而人殁而神者古有之生而能神三世递显出入风涛脱人于鲸鲵蛟蜃之窟顷刻神异不测者前未闻也盖自英佑侯萧公始其先河南人宋咸淳间兰芳公刺吉州卒葬于吉子伯轩公徙家淦之大洋洲尝从谢真人游晩岁能前知卒为水神子祥叔公增修其道益着神蹟元封伯轩显应真人祥叔显德舍人英佑侯者祥叔仲子也讳天任广颡修髯蚤通神术视水为平地尝瞑目端坐良久乃苏问之曰吾救某处覆舟矣掌握间往往得舟中物迹其处果有舟坏而获免者岁时乡人召饮或异地同时侯处处在坐淦人惊呼萧老官以为神老官者里谚之尊称也至今传其语於乎侯生处闾党乃神奇尔邪抑侯故偶然而传闻若是邪年八十有一絶粒坐十余日啖一白石而化遗令不棺不葬覆以巨桶藏于庙明永乐三年事也後十四年朝廷遣使西洋航海几覆闻萧侯救得免诏封英佑侯景泰三年讨武冈苖乱侯降言苖即来归遣裔孙萧鸣输庙中香钱缗二百饷军未几苖果就抚事闻加封灵通广济显应之号新大洋洲庙官以时祭其他疾疫水旱祷祠而应者不胜纪所在河干江浒皆祠之舟人依以为命而莫能详其世行万历间泰和郭尚书子章始具载为庙志初子章以参政赴官于浙过庙下夫人舟胶不可动夜梦侯曰夫人毋虑旦行矣为语郭尚书好自爱旦则水涨而舟发厥後郭累官至尚书许为刻石未果又七年示梦于其同邑甘生允蚪若以促尚书者郭?然曰吾几负神亟次述之若此於乎侯之功德着在军国生民赫矣又时见梦于人若相要约而响答神何求于人哉岂非所谓鬼神之德盛而不可度者与今世所号水神其肇迹江西者称萧晏二公故皆临江人晏公生于元讳戍仔封平浪侯别祠在清江镇故事官临江者始至谒晏去则祠萧于祭义不知所取而凡郡吏民有事于江淮河北四方之役者必先斋戒趋大洋洲卜吉以往康熙六年余以湖西道入觐将北且携家行秋冬之际鄱阳多北风惧愆觐期为祷于神乞风以济愿为庙铭及湖风果便佥以谓神力乃复为之碑其略萧世累德好道侯尤夙慧经史羣籍寓目淹通故三世神灵至侯而独盛云其铭曰

於烁萧侯循牧之裔厚本蕃枝挺英三世皇祖洎考肇灵叠异时莫我秩用尸厥昧莫险江河是守是司侯诞颖特帝啓其衷衽席江湖蜓蝘蛟龙分形出魄鬼力神功临化辟谷餐霞驭风乃御灾患乃扞国家海南苖服伊迩匪遐拯危助顺封锡洊加陈牲酾酒筳卜笙歌列俎肄肄鱼鼈鱨鲨诚罔不格匪人是私徵世考德尚书作碑昔我尼父不语怪神侯实赫濯功被人民我迹其槩巫言不陈笥山萧水亘此明禋


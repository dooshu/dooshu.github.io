·原跋二

盛世之音和以平，衰世之音哀以促；此言声音之道，与天运通也。维诗亦然。吾郡张玄箸先生，当天步艰难之世，从亡海岛，志在中兴。自丙戌至甲辰十九年间，飘泊于波涛飓浪之中、竭蹶于干戈颠沛之际，履危蹈险，辛苦万端；宜其音之哀且促矣。今观「奇零草」文辞和雅、气韵平舒，有从容瞻就之风，而无凄飒仓皇之态；有慷慨奋起之情，而无卑靡挫折之念。至若兴趣所臻，风流跌宕；冠裳所集，意象峥嵘。览厥体製，有直追嘉、隆盛时诸作者；何其音之不类也！噫！我知之矣。昔者典午凌夷，江左继祚，新亭之会，四座兴悲；而王茂弘独曰：『当共戮力王室、恢复中原，奈何作楚囚状耶』！玄箸之意，盖在于此。推其志，直以明室中兴，可操左券；故家亡不悔，身丧不顾。虽王谢偏安之业犹不屑言，讵肯以德祐诸君子自况耶！髮诸歌咏，固宜与盛世同符。而天下梦梦，力不从志；岂其始愿哉！夫人以诗传者，王维、储光羲非不名家，而本领未正，忠义之道疑矣；诗以人传者，渊明「饮酒」、皋羽「晞髮」，千载下读之，犹沁人心脾。是草亦作如是观。若王、李、锺、谭各标坛坫，特雕虫小技之伦耳；未可为忠义者道也。余之书此，将传诸不朽也。

岁在甲子中秋日，奠邑秦川题。

夏启芬曰：「奠邑」合为「郑」字，「秦川」合为「溱」字；即慈谿郑溱，所称为平子先生也。意国初藏是集者恐有忌讳，故隐拆其姓名耶？张美翊曰：郑寒村「父秦川府君行状」云：『先君丙戌以后，别号秦川』。


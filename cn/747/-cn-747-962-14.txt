○请加开元神武尊号表（先天二年十一月）

臣闻元化不宰，是有强名；圣德彰闻，必崇大号。伏惟陛下首出千古，体元独断，埽氛於轩宫，阐文明於宸极，皇纲绝而复正，神器危而重安，圣达神，功齐天地，若无尊号，臣下何称？《易》曰：“阴阳不测之谓神。”《传》曰：“保大定功之谓武。”陛下断大事於容易，见成形於未兆，故一蓍呈祥，千里传庆，斯所谓不测也。兴王业於多难，安生灵於反侧，故百神奉职，四夷纳贡，斯可谓定功也。故臣等敢上尊号曰“开元神武皇帝”伏惟从之。


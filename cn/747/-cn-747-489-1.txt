○与黜陟使柳谏议书

其月日，试秘书省校书郎权德舆上书阁下：德舆材术无闻，重以拙讷，虽星轺往复，皆获趋拜，竟未得粗承馀论，少尽下情。伏蒙以通世之旧，将献状受禄，咸戴循环，不知所措，或有所见，敢布愚衷。何者？今皇帝驭天下之初，将欲拔才俊，延幽滞，综名实，览观风俗。故分诏近臣，省问四方，将天之命，其旨不细。则阁下举一士，用一贤，必当穷验声实，精究终始，一旦以愚当荐士之目，诚众多所未喻也。凡以故旧之私，不能忘情，与夫推贤类能，其事则异。今者澄清省察，以得人为功，直道公议，天下属目，此时而失，则所失多矣。德舆伏膺儒行，三十未立，拊躬责已，知不如人，俟他时进修，与诸生齿，方冀当大君子眷念之至，申鄙夫报效之分。今右以赀用所迫，苟进一官，则佣书贩舂，亦足有给，必不敢以区区之身，上累名器，敢拒黔敖之食，徐受山涛之恩，下情所守，在此而已。是以竟未获拜谢者，以必所不敢当也。伏惟宴闲之馀，俯察愚朴，文章鄙略，不足以烦省览。用此陈露，惭畏伏深。不宣。德舆再拜。


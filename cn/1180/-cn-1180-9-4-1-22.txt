武

一章七句


一章讲：此周公颂武王之功，为《大武》之乐。若曰：圣人非以杀伐为威，而以止杀为武。能止杀则可以定王业，而即所以扩先绪也，今我武王之武何如哉？





於皇武王，无竞维烈。

皇，是大。无，如言莫。烈，功业。於皇哉，此武王也！创新造之王业，济四海于永清，其功烈之盛，可以光前裕后，天下莫得而竞之矣。





允文文王，克开厥后。

文，文德。开，创造。何以言之？盖信有文德之文王，修和有夏，辑和有宁，邦家大统，几于垂成，固有以克开后人之绪矣。





嗣武受之，胜殷遏刘，耆定武功。

嗣，继也。受之，受其绪。殷，即纣。遏，止也。刘，杀也。耆，致也。然殷虐未除，文德犹未洽于天下，使继之者非人，则先绪亦坠也。唯我武王嗣而受之，因其缔造之勋，而为吊伐之举，胜殷以止其杀，而救民水火之中。是以天下由此大定，而成其无竞之功也。用是观之，可见非武王之武，无以成文王之文，而胜功遏刘之功未建，亦无以集克开厥后之业。此其武功所以为大，而周公象之以作乐而告成功，宜哉！






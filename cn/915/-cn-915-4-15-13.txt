◇明帝庙乐议

昔者孝文庙乐曰《昭德》之舞，孝武庙乐曰《盛德》之舞，今皆袷食于高庙，《昭德》《盛德》之舞不进，与高庙同乐。今孝明皇帝主在世祖庙，当同乐，《盛德》之乐无所施，如自立庙当作舞乐者，不当与世祖庙《盛德》之舞同名，即不改作舞乐，当进《武德》之舞。臣愚戆鄙陋，庙堂之论，诚非所当闻、所宜言。陛下体纯德之妙，奋至谦之意，猥归美于载列之臣，故不敢隐蔽愚情，披露腹心。诚知愚鄙之言，不可以仰四门宾于之议。伏惟陛下以至德当成、康之隆，天下安刑措之时也。百姓盛歌元首之德，股肱贞良，庶事宁康。臣钦仰圣化，嘉羡盛德，危颠之备，非所宜称。（《续汉·祭祀志下》注引《东观书》）


121　聖賢訓導服在言行前　狐裘黄黄所以出言有章


孝經言卿大夫之孝曰：「非先王之法服不敢服，非先王之法言不敢道，非先王之德行不敢行。」孟子謂曹交曰：「服堯之服，誦堯之言，行堯之行。」聖賢之訓，皆以服在言行之前，蓋服之不衷，則言必不忠信，行必不篤敬。中庸修身，亦先以齋明盛服〔一〕。都人士之「狐裘黄黄」，所以「出言有章，行歸于周」也。

【元圻案】毛詩李黄集解二十九：李迃仲曰：「古之士有美行，其所衣之服則狐裘也，而狐裘之色黄黄然。論其容貌，則足以稱其裘之黄也。其容貌則不改，出言語則有文章，所行之行則有忠信，此下民所望而爲則傚也。夫『狐裘黄黄』，則是『非先王之法服不敢服』；『出言有章』，則是『非先王之法言不敢言』；『行歸于周』，則是『非先王之德行不敢行』。惟其如此，此民之所以取法也。」又曰：「古者衣冠不正，朋友之罪。則是衣服之不正，古人以爲甚恥。蓋所以壞其德者，不在大也。『席不正不坐』，則以席之不正而坐者，必其心之不正也。『割不正不食』，則以其割之不正而食者，亦以其心之不正也。今衣服之無常者，亦以德行之無常也。」

〔一〕「齋」，元刊本、清嘉慶本作「齊」。按古書「齋」字，多作「齊」。






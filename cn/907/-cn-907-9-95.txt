▼次韵西园公咏梅

如何天与出尘姿，不得芳名入楚辞。

春后春前曾独采，江南江北每相思。

微云淡月迷千树，流水空山见一枝。

拟折赠君供寂寞，东风无那欲残时。

§其二

雪中无伴只孤芳，倚竹元非翠袖妆。

马上忽逢临水驿，鹤边俄见向山房。

春愁寂寞天应老，夜色朦胧月亦香。

此地一尊聊自恋，扬州回首已凄凉。


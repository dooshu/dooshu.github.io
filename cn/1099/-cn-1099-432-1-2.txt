○泇河善後事宜疏 【 泇運事宜】

題為泇運三年、成效已覩、備陳善後事宜、乞敕該部覆議舉行以圖永利事、據中河分司郎中劉不息等呈泇河之役、鑿山掘石、其工最艱、流濬兩年、河流通利、遠避二洪洶溜之險、永厝漕舟袵席之安。凡在臣民、靡不懽忭、第事属創始、必須善後、酌為條欵、理合會呈、裁奪施行等因到臣、維時黃灌南陽、大挑孔棘、臣方疏請平治料理工程、而泇役告完、見通舟楫、所有善後事宜、待河回之日另議題請、今北徙之河、此治漕又治河也挽止?帚故道、南陽一帶。已無梗矣、新闢之泇。又行一運、視前兩年且全運矣。從前之成效可覩、此後之永賴可期、避險即夷。舍迂就邇。咽喉順利、國脉疏通四百萬石之粟。渡江而北。與貯之倉庾者無異、詎非社稷無彊之慶耶。謹會議照得國之大事、莫重於漕、命脉攸関、良非細故、二百餘年、自徐而下、大都以河為運。邇來遷徙不常。數失其利。非二洪告涸。則諸溜難前。內外臣工、蒿目腐心、莫不以無漕為慮、泇河之開三公之力也幸泇河一線、先該河臣舒應龍創開韓家莊以洩湖水。而路始通繼該河臣劉東星大開梁城侯先莊、以試行運、而路漸廣。比至三十二年、河臣李化龍上開李家巷。鑿郗山石。下開直河口。挑田家莊。殫力經營。行運過半。而路始闢。至三十三年二月內、該臣接管行事、見得改挑經始、運艘將臨、立限嚴催、多方鼓舞、暮春首夏、接踵告完、是年行運者八千二十三隻、比至去冬今春、臣雖躬督大挑、猶不時親詣泇渠、往來料理、建閘平溜、濬淺裁灣、日夜催趨、如期而竣、故今年粮艘。七千七百六十五隻。盡數渡泇。則泇之可賴。豈不昭昭在人耳目哉。然漕渠成矣。河官未設、閘座建矣、官夫未定、轉輸通矣、置郵未改、萑苻警矣、司捕未立、兼之閘禁未嚴、節宣失度、水利一洩、立覩膠舟、臣故不敢虧一簣之功、廣集眾思、謬畫善後六事、列欵具題、或云黃已治矣。運可行矣。焉用泇河為哉噫此未覩河患之言也。治黃者去南陽之害也用泇者避徐邳之險也非謂黃治而泇可不用亦非謂泇通而黃可不治也二者不相悖而實相成。則黃流既挽。安得不汲汲然從事於泇。以為運道久遠計耶。此後過淮粮船一入直河。別無險阻。臣等自當照數具題不必襲過洪之舊名也

計開

一畫地分管以便責成、據各司道議稱泇河自沛縣李家巷、經滕嶧地方、至黃林莊西邳州界止、應属夏鎮分司、及濟寧道、自黃林莊至直河口、俱邳州地方、應属中河分司、及淮徐道、各照所属會同管理、其沛地属徐沛河防同知、邳地属邳宿河防同知、無庸議已惟沛東不數里、即滕嶧之境、自劉昌莊至黃林莊量長一萬九千一百六十二丈、約百有十里、其中有歲修之工、須得府官料理、有出沒之盜、須得府官彈壓、有歲運之舟、須得府官催儹將止?帚之徐沛同知、則慮隔属之難行、將止?帚之運河同知、則虞遙制之難遍、合於萬家莊建驛處所、專設管河通判一員為便、又嶧縣原無管河縣佐、應增主簿一員、但該縣河道工程頗簡歲修自易、惟以縣丞帶之、亦足辦理等因到臣、該臣看得新創泇河。道里延長。省直司道自應畫地分管。摠攝於上兩分司。及淮徐道無論巳。惟以濟寧道而統轄滕嶧。遠隔三百里外。雖鞭之長。其及馬腹乎。查得兗東見管兩縣兵廵、且駐在沂州、距泇孔邇、合增管河二字於原領敕書之內、督率府佐縣正管理泇河、計莫便於此者、其分管府佐除邳沛地方、聽邳徐同知照界管理外、所有滕嶧河渠長逾百里既不可責之直隸府佐、又不可属之運河同知、添設通判一員、駐劄萬家莊、委為得策、第增一官即多一官之費而兖州府馬捕通判、其事甚簡、合無令其兼管泇務、專聽夏鎮分司、及兖東道統属為長、

一增設官夫以司閘務、據各司道議稱泇河建有韓莊臺莊頓莊石閘三座、及應增直河口鉅梁橋侯先莊萬家莊等閘應設閘官閘夫以司啟閉、及查直隸舊運河馬家橋留城黃家等閘自萬曆十八九年黃河倒灌鎮口。內水不得外洩。積匯成湖、各閘久廢。而閘官猶沿襲選補未革也、先該夏鎮分司議將黃家閘官夫移之韓莊留城閘官夫移之臺莊、馬家橋閘官夫移之頓莊、彼方曠役、此方乏人、不煩增費、而官夫各得其職業矣、不敷之數、再查廢閘移用、及就近兼管等因到臣、該臣看得泇河之內、建有韓莊臺莊頓莊石閘三座、節宣水利、則啟閉官夫、委不可少、合將已廢之閘如所謂黃家留城馬家橋遺下員役、即補前項新閘之缺、專司啟閑、以後吏部選除閘官、俱照新閘名色、不必仍襲舊號、其餘閘座候建完之日、再查廢閘官夫、一體移用、或於兩閘相近之處、酌議兼管、容臣移咨吏部照閘改正、以垂永久、在邳州境內者、附邳州僚属、在滕嶧境內者附滕嶧僚属斯閘座之啟閉有人、而水利之節宣無誤矣、

一添一驛逓以便應付、據各司道議稱泇河原稱二百六十里、今新挑支河避灣取直、實止二百四十里耳、宿遷至趙材約百二十里、與宿遷至邳州道里相等應令邳州分撥廠夫、即在趙村荅應、趙村至嶧縣之萬家莊、約九十餘里應令兖州府查照原議暫派錢粮委一職官於此荅應待一年之後。通計歲用錢粮若干。庶便酌量設驛。如使客果盡數趨泇避黃則另議裁徐州彭城驛為之幫貼可也萬家莊至夏鎮亦約九十餘里、即接沛縣之泗亭舊驛、無庸別議為也、等因到臣、該臣看得泇河告成。安瀾利涉。趨夷避險。舟楫通行。自去歲至今貢舫使舟。無不由此出入據議趙村為邳宿適中之地。宜設一驛、令邳州驛廠分撥人夫錢粮在彼應付、盖從水之途雖異。而過客之數不增。浥彼□□不煩別費又萬家莊係邳嶧適中之地、宜設一驛、先令兖州府措處錢粮、委官荅應今巳一年、用過錢粮、必有定數應於東省坐派三分之二、再裁彭城驛三分之一以佐之、聽吏部選除驛丞一員、添設驛吏一名、一切夫役廩粮、悉聽東省驛傳道議處、

一設立廵司以備干掫、據各司道議稱泇河濱湖傍山。人煙稀少。地方曠野。粮運經行盜患宜防。合於臺家莊設立廵撿一員、吏一名、編設弓兵四十名、就將原裁沙溝廵撿、改撥守備營弓兵二十名撤回、再於近泇州縣編增二十名、常川廵緝、仍於河隄上修築墩堡分佈防護、其官吏俸粮、與夫修建衙舍等項錢粮、聽該府查處等因到臣該臣看得泇河行運最稱重地且東南財賦捆載而北者。悉出其途。非復昔日荒凉景象。但長途曠野。村疃稀疏。距縣頗遙。捕官難顧。盜竊之警、委應預防、據議於嶧縣臺家莊添設廵撿一員、弓兵四十名、專在新河廵緝盜賊、防獲粮艘、應添弓兵、半撤舊裁沙溝廵司之役、半聽州縣酌量編發、俱属停妥、

一申嚴閘禁以節水利、據各司道議稱泇河展濶濬深、漕輓永利、官民船隻、往來櫛比、但直口為泇黃交會之處。即今黃歸故道。全河東下。直口之外。清黃交接。倒灌可虞。業於直口議建閘座。倘遇黃水暴發。即下板以遏濁流之入。而閘以內無灌淤之患黃水消落。則啟板以縱泉水之出。而閘以外有衝??倐之功。是此閘乃泇河門戶啟閉最宜嚴謹。次之王市閘居沂河之上游。繫全泇之命脉。每歲粮船由直口而入。全藉閉閘積水以浮舟。官民船隻。由沂河而進。卻擅啟板洩水以誤運。是此閘乃泇河權輿。啟閉亦應嚴謹。其他頓莊臺莊韓莊等閘啟閉之例、自有定規、但河渠新創。閘禁未嚴。每被勢要座船。擅啟閘板有將鎖鑰擊碎者、有將閘板帶去者、有將管閘官牌橫加嗔責者、不思漕河関係國計。乃以一人之私圖。而阻四百萬石之重務。可不可也。合無請照淮安鎮口閘座禁例嚴行申飭等因到臣、卷查萬曆七年、該前河臣潘季馴題稱每歲六月初甸、通濟閘外、暫築土壩、以遏橫流、其官民船隻、暫行盤壩、至九月初甸開壩用閘、仍將題准　明旨刊示各閘之上。如有勢豪人員、恃強阻撓、應拿問者、徑自拿問、應參奏者、徑自參奏、毋得阿狥假借等因、該工部覆奉　聖旨、又該前河臣潘季馴題稱鎮口等閘竝未奉有　明旨、人心不知警愓、乞要照例請旨刊刻遵守、再乞天語申飭鮮貢諸船、如遇黃水盛發、亦令暫候頃刻、工部覆奉　聖旨俱經遵行在卷、今據前因、該臣看得新闢泇河二百四十里。此二語明開泇之利以代徐邳黃河三百六十里之遙。計程既省。險溜又避。行運三年。業有明效。官民船隻。並涉此途。允為百世之利。內韓莊臺莊頓莊王市等閘。已經建造啟閉節宜。足禆粮運。其直口梁城萬莊等閘。見在修砌。均為轉漕而設。必須以時啟閉。方得利濟漕舟。第未奉　明旨、誠恐勢豪船隻玩視各閘、不遵禁例、如今春王市閘開放不時、粮船膠阻、倘直口之閘、尤而效之將來黃水盛漲。必至倒灌。其害更有甚於此者。據議比照淮安鎮口閘事例、請旨申飭刊示閘上。嚴加禁約、委不可巳、

一議加裁展以收全功、照得泇河草剏。行運三年。魚貫往來。已覩成緒第此河之通原因水衝舊跡。廣陿不等。高下不齊。有殘缺應築之隄。有灣曲應裁之岸。有淤淺應濬之沙。雖連歲開挑。而渠長工劇。未得深廣如式。且大泛口湍溜未平。猶須力挽而上。與夫鉅梁直河等處。舊議閘座未建。吳冲猫窩二處。新議閘座應增。皆未竟工程、目前急務、據各司道勘議、自郗山東起、至直河口止、各項工作、酌量緩急、分為二等、應先完者為一等、估該土二十四萬七千二百六十四方、每方四工、共九十八萬九千五十六工、每方銀一錢二分、該銀二萬九千六百七十一兩六錢八分、募夫一萬一千名、三箇月完工、應續完者為二等、估該土一十五萬九千三百方、每方四工、共六十三萬七千二百工、每方銀一錢二分、該銀一萬九千一百一十六兩、募夫七千一百名、三箇月完工、吳家冲猫兒窩應建二閘、估該工料銀四千四百兩有零、以上錢粮、分毫無措、萬不得已、分作兩歲鳩工、先將一等最急者趂今秋防事竣、檄行司道督令管河府佐州縣掌印佐貳等官、補築殘隄、裁削灣觜、展闢陿岸、疏濬淺沙、與夫新舊閘座、勢不可緩者、刻期建造、自十一月初築壩興工、限至次年正月盡。開壩放水。漕舟一至。務令鼓檝而前。其二等工程、候至來年運畢再舉、合用工價、移咨工部、將河工事例、盡數解發、以抵其費、不敷即再開二三年佐之、工完之日、覈實奏報伏候聖裁、

皇明經世文編卷四百三十二終








陈宓　赋梅堂闲吟

天公久不试铅华，尽把清香付此花。

白玉堂中春未动，等闲攀折野人家。

陈宓

陈宓　赋梅堂闲吟

只知风骨清于玉，敢把精神看作花。

一阵异香明月下，定知来自玉皇家。

陈宓

陈宓　赋梅堂闲吟

世间何物最鲜华，摇落林中第一花。

作计莫输蜂蝶后，深房浅萼便为家。

陈宓

陈宓　赋梅堂闲吟

谩自尘劳鬓欲华，故园空鏁未开花。

年年饱看春来去，输与西湖处士家。

陈宓

陈宓　赋梅堂闲吟

造物全将素作华，牡丹那得号真花。

古来骚客知多少，貌得精神有几家。

陈宓

陈宓　赋梅堂闲吟

穷冬天意似奢华，白璧明珠剩作花。

付与东风向何处，恩勤不为五侯家。

陈宓

陈宓　赋梅堂闲吟

浓霜轻雪妒清华，暖日烘时只见花。

天意似怜尘世界，故将茅舍换仙家。

陈宓

陈宓　赋梅堂闲吟

地宜冬暖早韶华，回首墙东李亦花。

毕竟晨妆自羞涩，岂堪位置寿阳家。

陈宓

陈宓　赋梅堂闲吟

金掌何人吸露华，争如瓦盏泛霜花。

移床来傍花边坐，底用云岚顶上家。

陈宓

陈宓　赋梅堂闲吟

老觉无情恋物华，玉尘那复惜飞花。

春风只在襟怀里，试问蓝溪吏隐家。

陈宓


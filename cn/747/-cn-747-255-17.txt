○初至益州上讫陈情表

臣某言：奉辞阙庭驰诣州府，以某月日上讫，臣某中谢。臣禀识愚妄，受恩忝越，十有四年中书省，三命承明庐，臣窃比方，倍逾於是。特编皇揆。不以人进，久於近密，众莫过臣，厚施如邱山，微功丝发。遂叨宰弼，莫允瞻望，心虑何补？血诚徒勤。陛下深慈矜愚，至德念旧，以臣颇习儒训，更超宗伯，臣益用惭负，匪遑底宁。岂悟西南重镇，巴蜀奥壤，爰杂县道，且联军戎，付臣兼之，才实不逮。审自能省，亟经闻彻，诚谓凭威可尽力，谕指期致命，臣敢辞事，谁云效忠？及当官而行，临事益惧者，竟乏边鄙之算，倘贻朝廷之辱。其於静人蠲役，惩吏抑强，惟国之政，庶臣能勉，流波出浦而呜咽，元燕辞巢而顾慕，况若臣者，最蒙圣渥。云山万里，霄汉独远，（阙二字）载惕，拜章失图。无任云云。


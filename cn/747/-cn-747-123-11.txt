○均禄敕

牧守之任，委遇非轻，分忧之务既同，制禄之数宜等。自前者富庶之郡，请给则优；或边远之州，俸料素薄。以至迁除之际，拟议亦难。既论资序之高卑，又患禄秩之升降。所宜分多益寡，均利同恩冀无党偏，以劝勋效。今重定则例：诸州防御使料钱二百贯，禄粟百石，食盐五石，马十匹草粟，元随三十人衣粮。团练使料钱一百五十贯，禄粟七十石，食盐五石，马十匹草粟，元随三十人衣粮。刺史料钱一百贯，禄粟五十石，食盐五石，马五匹草粟，元随二十人衣粮。仍取今年五月一日後到任者，依新定例支，其已前在任者，所请如故。


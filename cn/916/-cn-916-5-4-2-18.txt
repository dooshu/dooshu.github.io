【秋怀诗】

平生无志意。少小婴忧患。如保乘（宋本《类聚》作辛。《御览》作平生怀。）苦心。矧复值秋晏。皎皎天月明。奕奕河宿烂。萧瑟含风蝉。寥（《御览》作嘹。）泪（三谢诗作戾。）度云雁。寒商动清闺。孤灯暧幽幔。耿介繁虑积。展转长宵半。夷险难豫（六臣本《文选》作预。韵补同。）谋。倚伏昧前算。虽好相如达。不同（韵补作比。）长卿慢。颇悦郑生偃。无取白衣宦。未知古人心。且（韵补作但。）从性所玩。（韵补作玩。）宾至可命觞。朋来当染翰。高台骤登践。清浅（三谢诗作波。六臣本《文选》注云。五臣作波。）时陵乱。颓魄不再圆。倾羲无两旦。金石终销（《文选》作消。韵补同。）毁。丹青暂凋焕。各勉玄发欢。无贻白首叹。因歌遂成赋。聊用布亲串。（○《文选》二十三。文章正宗二十九。三谢诗。《诗纪》四十九。又《类聚》三作怀秋诗。引患、晏、烂、雁、幔、半、算、玩、翰、旦、焕、叹十二韵。《御览》二十五引晏、烂、雁、幔四韵。韵补四引算、慢二韵。宦、玩二韵。焕、串二韵。○逯案。此诗当为灵运所作。盖误入惠连集中。诗发端谓少小离忧患。指亲丧大故。据《宋书》。惠连父方明元嘉三年卒。年四十七。惠连元嘉十年卒。年三十七。则方明卒时。惠连年已三十。不得言少小离忧患。据《晋书》谢玄传、《宋书》谢灵运传。晋太元十三年。祖玄卒。灵运年四岁。灵运父奂又早玄卒。是灵运孩提丧父。与此少小离忧患相合也。又诗言夷险难预谋。倚伏昧前算。颇悦郑生偃。无取白衣宦。与灵运出处合。虽好要如达。不同长卿慢。与灵运性格合。而皆与惠连不侔。然《文选》归之惠连。诗品亦称惠连秋怀。讹乱已久。故仍编此。）


○答甘肅廵撫侯掖川 【 順義事情】

虜王乞番僧追貢事、巳属本兵議處、渠既係烏思藏一種。自難卻謝。但止可照西番闡化諸王例。若欲如北虜貢馬。則不可許也。順義前在宣大亦曾餽孤以馬匹弓矢、彼時止托督撫諸公以書謝之、量與回答、盖孤職在密邇。義不得與外夷相通。今承寄渠書。亦如宣大例。煩公為孤作一書答之。中間略說渠西行勞苦。既得見佛。宜遵守其訓學好戒殺。竭忠盡力。為朝廷謹守疆塲。享壽考太平之福不宜聽後生妄為。自生苦惱。所言番人追貢事。此種僧人久失　朝貢本當絕之。茲因渠之請。乞特為允許。但止可照西番例從陝西入貢。若欲如虜王諸部落貢馬等項則不可也。明春可即回巢住牧。自渠行後。西邊部落。俱兢兢奉法。惟青把都一種。稍覺參差。以是渠宜早回約束諸部。堅守約束以終前功。亦不辜區區數年懷柔撫綏之意也。渠每年賞賜?疋等物、內庫俱一一送與孤看過。然後發行。渠安得知之、書中亦可略及此意、外仍希處蟒衣二疋、紵絲二疋、茶百斤、米麪下程一分、以犒勞之、見渠書巳到也、有便、乞將寄去書稿并索渠收過禮物回文見教、餘匆匆不悉、


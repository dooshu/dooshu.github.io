卷十 十之二


《六月》，宣王北伐也。从此至《无羊》十四篇，是宣王之变小雅。《鹿鸣》废则和乐缺矣。乐音洛，篇末注同。缺，苦悦反。《四牡》废则君臣缺矣。《皇皇者华》废则忠信缺矣。《常棣》废则兄弟缺矣。《伐木》废则朋友缺矣。《天保》废则福禄缺矣。《采薇》废则征伐缺矣。《出车》废则功力缺矣。《杕杜》废则师众缺矣。《鱼丽》废则法度缺矣。《南陔》废则孝友缺矣。《白华》废则廉耻缺矣。《华黍》废则蓄积缺矣。蓄，敕六反。《由庚》废则阴阳失其道理矣。《南有嘉鱼》废则贤者不安，下不得其所矣。《崇丘》废则万物不遂矣。《南山有台》废则为国之基队矣。队，直类反。《由仪》废则万物失其道理矣。《蓼萧》废则恩泽乖矣。《湛露》废则万国离矣。《彤弓》废则诸夏衰矣。夏，户雅反。

《菁菁者莪》废则无礼仪矣。小雅尽废，则四夷交侵，中国微矣。《六月》言周室微而复兴，美宣王之北伐也。

[疏]“《六月》六章，章八句”尽“中国微矣”。○正义曰：此经六章，皆在北伐之事。序又广之，言宣王所以北伐者，由於前厉王小雅尽废，致令四夷交侵，以故汎叙所废之事焉。《鹿鸣》言“和乐且耽”，故废则和乐缺矣。以下废缺，其义易明，不复须释。《由庚》以下，不言缺者，叙者因文起义，明与上诗别主。见缺者为刚，君父之义；不言缺者为柔，臣子之义。以文、武道同，故俱言缺；周公、成王则臣子也，故变文焉。《由仪》言万物之生，各得其宜，故废则万物失其道理矣。此与《由庚》全同。《由庚》言阴阳，此言万物者，《由庚》言由阴阳得理，万物得其道；《由仪》则指其万物生得其宜，本之於阴阳，所以异也。此二十二篇，小雅之正经，王者行之，所以养中国而威四夷。今尽废，事不行，则王政衰坏，中国不守，四方夷狄来侵之，中夏之国微弱矣。言北狄所以来侵者，为废小雅故也。厉王废之而微弱，宣王能御之而复兴，故博而详之，而因明小雅不可不崇，以示法也。此篇“北伐”，下篇“南征”，蛮狄之侵则有之矣。其戎夷，则小雅无其事。厉王之末，天下大坏，明其四夷俱侵也。《江汉》命召公平淮夷，明是厉王之时，淮夷亦侵也。唯无戎侵之事，盖作者所以不言耳。假使无戎侵，亦得言四夷矣。定本此序注云：“言周室微而复兴，美宣王之北伐也。”案《集本》及诸本并无此注。首章传曰“日月为常”，《周礼》“王建太常”。二章传曰“出征以佐其为天子”，是自於己之辞。观此，则毛意此篇王自征也。卒章传曰“使文武之臣征伐，与孝友之臣处内”，言“与”，似共留不去之辞者。王肃云：“宣王亲伐玁狁，出镐京而还，使吉甫迫伐追逐，乃至於太原。”如肃意，宣王先归於京师，吉甫还时，王己处内，故言“与孝友之臣处内”也。肃以镐为镐京，未必是毛之意。其言宣王先归，或得传旨。不然，不得载常简阅，遣将独行也。则毛意上四章说王自亲行；下二章说王还之，后遣吉甫行也，故三章再言“薄伐”。上谓王伐之，下谓吉甫伐之也。郑以为，独遣吉甫，王不自行。王基即郑之徒也，云：“《六月》使吉甫，《采芑》命方叔，《江汉》命召公，唯《常武》宣王亲自征耳。”孔晁云：“王亲自征耳。”孔晁，王肃之徒也，言：“《六月》王亲行。《常武》王不亲行，故《常武》曰‘王命卿士，南仲太祖，太师皇父’，非王亲征也。”又曰：“‘王奋厥武’，‘王旅啴啴’，皆统於王师也。又‘王曰还归’，将士称王命而归耳，非亲征也。”案《出车》文王不亲，而经专美南仲。此篇亦专美吉甫，若将师之从王而行，则君统臣功，安得言不及王而专归美於下？若王自亲征，饮至大赏，则从军之士莫不在焉，何由吉甫一人独多受祉？故郑以此篇为王不亲行也。《常武》言王旅，容可统之於王。经云“赫赫业业，有严天子”，说天子之容，复何统乎？又遣将誓师，可称王意，经言“王曰还归”，事在既克之后，事平理自当还，在军将所专制，何当假称王命始还师也？以此知《常武》亲征，为得其实。孙毓亦以此篇王不自行。郑说为长。

六月栖栖，戎车既饬。四牡骙骙，载是常服。栖栖，简阅貌。饬，正也。日月为常。服，戎服也。笺云：记六月者，盛夏出兵，明其急也。戎车，革辂之等也，其等有五。戎车之常服，韦弁服也。○栖音西。饬音敕，依字从力。修饰之字从巾，不同也。今人“食”边作“”，以为修饰之字，借作敕音，非。骙，求龟反。阅音悦。玁狁孔炽，我是用急。炽，盛也。笺云：此序吉甫之意也。北狄来侵甚炽，故王以是急遣我。○炽，尺志反。

王于出征，以匡王国。笺云：于，曰。匡，正也。王曰：今女出征玁狁，以正王国之封畿。

[疏]“六月”至“王国”。毛以为，正当盛夏六月之时，王以北狄侵急，乃自征而御之，简选阅择，其中车马士众栖栖然，其所简练戎车既皆饬正矣。戎车所驾之四牡又骙々然强盛，王乃载是日月之常，建之於车，及兵戎之服，以此而伐玁狁也。王所以六月简阅出兵者，由玁狁之寇来侵甚炽，我王是用之故，须急行也。王於是出行征伐，以匡正王之国也。郑以为，吉甫受命，六月北征，即阅士众栖栖然。所简戎车既齐正矣，所乘四马皆强壮骙骙然，乃载是常从戎韦弁之服以出征也。吉甫意云：所以六月行者，以北狄来侵甚盛，我王是用遣我之急也。王曰：今女出征玁狁，以正王国之封畿，我故盛夏而行也。○传“栖栖”至“戎服”。○正义曰：以栖栖非六月之状，故为简阅貌也。“日月为常”，《春官·司常》文，谓之王旌画日月也。服，戎服也，即以韦弁服也。但分为二事，故与郑异。○笺“六月”至“服”。○正义曰：以征伐之诗多矣，未有显言月者。此独言之，故云“记六月者，盛夏出兵，明其急也”。《春官·巾车》“掌王之五路。革路以即戎”，故知“戎车，革路之等也”。《春官·车仆》“掌戎路之倅，广车之倅，阙车之倅，屏车之倅，轻车之倅”。注云：“此五者皆兵车，所设五戎也。戎路，王在军所乘。广车，横阵之车。阙车，所用补阙之车也。屏车，所用对敌自蔽隐之车也。轻车，所用驰敌致师之车也。”是其等有五也。吉甫用所乘兵车亦革路，在军所乘与王同，但不知备五戎以否。郑因事解之，不必备五也。言戎车之常服韦弁服者，以上言“戎车既饬”，即“载是常服”，是则戎车载之，故云“戎车之常服”也。言载之者，以戎服当战陈之时乃服之，在道未服之。《司服》云：“凡兵事韦弁服。”注云：“韦弁以韎韦为弁，又以为衣裳。”《春秋》晋郤至“衣韎韦之跗注”是也。《周礼志》云：“韦弁、皮弁服皆素裳白舄。”又《杂问志》云：“韎韦之不注”，“不”读如幅，注，属也。幅有属者，以浅赤韦为弁，又以为衣，而素裳白舄也。知浅赤者，以《诗》言“韎韐有奭”，以韎韐，茅蒐染之，而奭为赤貌。若不浅则绛，故知浅赤也。《聘礼》“君使卿韦弁，归饔饩”，注云：“韦弁，韎韐之弁。其服盖韎布以为衣而素裳。”不韎皮为衣者，以卿之归饔饩当用皮弁，以权事之宜，而用韦弁，故彼注云：“兵服也。而服之者，皮、韦同类也，取相近耳。”以皮弁白布衣，故彼韦弁衣用赤布也。以皮、韦同类，故《孝经》注曰：“田猎战伐，冠皮弁。”《援神契》云：“皮弁素积，军旅也。”皆以皮弁统韦言之。若分别言之，战伐用韦，不用皮也。此所载者，据将帅服耳。其馀军士之服，下章言“既成我服”是也。通皆韦皮，故《坊记》注云：“唯在军同服耳。”知者，僖五年《左传》曰：“均服振振，取虢之旂。”是同也。礼，在朝及齐祭，君臣有同服多矣。郑独言在军者，为仆右无也。以君各以时服，仆在恒朝服。至在军则同，故言唯耳，不谓通於他事。○笺“于曰”至“封畿”。○正义曰：郑以王不自亲征，吉甫述王之辞，故言“其曰”。毛氏於《诗》言“于”者，多为“於”为“往”，所以为王自征耳。言王国者，以“率土之滨，莫非王臣”，要服之内，是王国之封畿也。

比物四骊，闲之维则。物，毛物也。则，法也。言先教战然后用师。○比，毗志反。齐，同也。维此六月，既成我服。我服既成，于三十里。师行三十里。笺云：王既成我戎服，将遣之，戒之曰：“日行三十里，可以舍息。”

王于出征，以佐天子。出征以佐其为天子也。笺云：王曰：令女出征伐，以佐助我天子之事。御北狄也。

[疏]“比物”至“天子”。○毛以为，宣王之征，所简车马者，乃比同力之物，四骊之马。此四骊之马，先以闲习之，维有法则矣，所以今用之。维此六月之时，既成我军士之戎服。我军士戎服既成，於是师行日三十里耳。王於是出行，征伐玁狁，成己为天子之大功也。○郑唯以吉甫独行，“王于”为“曰”为异。馀同。○传“物毛”至“用师”。○正义曰：《夏官·校人》云：“凡大事：祭祀、朝觐、会同，毛马而颁之。凡军事，物马而颁之。注云：“毛马，齐其色。物马，齐其力。”是毛、物之文也。传以直言物则难解，故连言“毛物”，以晓人也。然则比物者，比同力之物。戎车齐力尚强，不取同色。而言四骊者，虽以齐力为主，亦不厌其同色也，故曰“驷騵彭彭”，又曰“乘其四骐”；田猎齐足而曰“四黄既驾”，是皆同色也。无同色者，乃取异毛耳。“骐骝是中，騧骊是骖”，是也。以言“闲之”，是以先闲习，故知先教战而后用师也。《书传》曰：“征伐必因蒐狩以闲之。闲之者何？贯之。贯之何？习之。”是也。○传“师行三十里”。○正义曰：此述宣王之征，是师行之事。美事明得礼，故诸军法皆以三十里为限。《汉书·律历志》计武王之行亦准此也。

四牡修广，其大有颙。修，长。广，大也。颙，大貌。○颙，玉容反。《说文》云：“大头也。”薄伐玁狁，以奏肤公。奏为肤大公功也。有严有翼，共武之服。严，威严也。翼，敬也。笺云：服，事也。言今师之群帅，有威严者，有恭敬者，而共典是兵事。言文武之人备。○严如字。共，郑如字，注下同；王、徐音恭。帅，所类反，下“将帅”同，后篇放此。

共武之服，以定王国。笺云：定，安也。

[疏]“四牡”至“王国”。○毛以为，王所将戎车，所驾之四牡，形容修长而又广大。其大之貌则有颙然。以此之强，薄伐玁狁之国，以为天子之大功也。非直车马之强，又有威严之将，恭敬之臣，而共典掌是兵武之事。其严者威敌厉众，敬者抚和上下。既有此文武之臣共掌兵事，以此而往，故当克胜而安定王国也。郑唯据吉甫为异。

玁狁匪茹，整居焦获。侵镐及方，至于泾阳。焦获，周地，接于玁狁者。笺云：匪，非。茹，度也。镐也、方也，皆北方地名。言玁狁之来侵，非其所当度为也，乃自整齐而处周之焦获，来侵至泾水之北。言其大恣也。○茹，如豫反，徐音如。获音护，《尔雅》十薮，周有焦护。镐，胡老反，王云：“京师。”度，徒洛反，下同。织文鸟章，白旆央央。鸟章，错革鸟为章也。白旆，继旐者也。央央，鲜明貌。笺云：织，徽织也。鸟章，鸟隼之文章，将帅以下衣皆著焉。○织音志，又尺志反，注同。白茷，本又作“旆”，蒲贝反，继旐曰茷。《左传》云“蒨茷”，是也。一曰“旆”与“茷”古今字殊。央音英，或於良反，下篇同。徽音辉。将，子亮反，下“大将”同，后篇“将帅”放此。著，知略反。

元戎十乘，以先启行。元，大也。夏后氏曰钩车先正也，殷曰寅车先疾也，周曰元戎先良也。笺云：钩，钩鞶，行曲直有正也。寅，进也。二者及元戎，皆可以先前启突敌陈之前行。其制之同异未闻。○乘，绳证反。行，户郎反，注“前行”同。夏，户雅反。钩，古侯反。股音古，今经、注作“鞶”，无“股”字。以先，苏荐反。陈，直觐反。

[疏]“玁狁”至“启行”。○毛以为，王师己行，数狄之罪，故陈其放恣。言玁狁之所侵者，非其意所当度，乃整齐而处我周之焦获之地，又侵镐及北方之地，至於泾水之北，侵及近地，恣为大甚，故以当合征之。而将帅以下皆有徽织之象，其文有鸟隼之章，以帛为行旆，央央然鲜明，皆有致死之备以行也。又有戎车十乘，以在军先，欲以启突敌陈之前行。由玁狁之恣而用伐之。郑唯据吉甫为异。○传“焦获”至“玁狁”。○正义曰：《释地》云：“周有焦获。”郭璞曰：“今扶风池阳县瓠中是也。其泽薮在瓠中，而薮外犹焦获，所以接于玁狁也。”孙炎曰：“周，岐周也。以焦获继岐周言之，则於镐京为西北矣。以北狄言之，故为北方耳。”○笺“匪非”至“大恣”。○正义曰：以北狄所侵，故知镐也、方也，皆北方地名也。整齐而处之者，言其居周之地无所畏惮也。镐、方虽在焦获之下，不必先焦获乃侵镐、方，据在北方，在焦获之东北。若在焦获之内，不得为长远也。水北曰阳，故言泾水之北。泾去京师为近，故言大恣。毛不解镐、方之文，而《出车》传曰：“朔方，近玁狁之国。”镐、方文连，则传意镐亦北方地也。王肃以为镐京，故王基，駮曰：据下章云“来归自镐，我行永久”，言吉甫自镐来归。犹《春秋》“公至自晋”、“公至自楚”，亦从晋、楚归来也。故刘向曰：“千里之镐，犹以为远。”镐去京师千里，长安、洛阳代为帝都，而济阴有长安乡，汉有洛阳县，此皆与京师同名者也。孙毓亦以笺义为长。○传“鸟章”至“旐者”。○正义曰：《释天》云：“错革鸟曰旟。”孙炎曰：“错，置也。革，急也。画急疾之鸟於縿也。”《郑志》答张逸亦云：“画急疾之鸟隼。”是也。故笺云：“鸟隼之文章。”正知隼者，以《司常》云“鸟隼为旟”。《释天》云“继旐曰旆”，故云“白茷，继旐者也”。茷与旆，古今字也，故定四年《左传》曰“蒨茷、旃旌”，亦旆也，以其继旐垂之，因以为状，故曰“胡不旆旆”。此旟而言旐者，散则通名。○笺“织徽”至“著焉”。○正义曰：言徽织者，以其在军为徽号之织。《史记》、《汉书》谓之旗帜。帜与织字虽异，音实同也。传云革鸟，为解不明，故云“鸟隼之文章，将帅以下衣皆著焉”。谓此“织文鸟章，白茷央央”也。以绛为縿，画为鸟隼，又绛为旒，书名於末，以为徽织。知者，《司常》：“掌九旗之物名，各有属。”注云：“物名者，所画异物则异名也。属谓徽织也，《大传》谓之徽号，今城门仆射所被，及亭长著绛衣，皆其旧象也。”又曰：“皆画其象焉。官府各象其事，州里各象其名，家各象其号。”注云：“事、名、号、织，所以显别众官，树之於位，朝者各就焉。”《觐礼》曰：“公、侯、伯、子、男皆就其旂而立。”此其类也。或谓之事，或谓之名，或谓之号，异外内也。三者，旌旗之细。《士丧礼》曰：“为铭，各以其物。亡则以缁，长半幅，赪末，长终幅，广三寸，书名於末。”此盖其制也。徽织之书则云：某某之事，某某之名，某某之号。今大阅礼象而为之兵，凶事。若有死事者，亦当以相别也。由此言之，则徽织者，其制亦如所建旌旗而画之，其象但小耳。故郑云：“旌旗之细，以皆著於衣，理不宜长。”以无长短之制，故引《士丧》长半幅以证之。《士丧》注云：“半幅一尺，终幅二尺。”除去<弓参>，直是铭长三尺也。故《士丧礼》“竹杠长三尺，置于宇西阶上”。郑云：“此盖其制。以死之铭旌，即生之徽织。”郑引《士丧礼》以证自王以下旌旒虽有等差，其徽织疑同长三尺。以同著於衣，不宜差降，则此徽织亦縿长一尺，画鸟隼，旂长二尺，书名於末。九旗之物皆用绛，则此亦绛也。言白旆者，谓绛帛，犹“通帛为旃”，亦是绛也。言各画其象者，以其徽虽短之令小，皆本之建旗，故《司常》云：“犬丧供铭旌。”注云：“王则太常也。”又引《士丧礼》“为铭各以其物”，是自王以下，徽织皆画其所当建也。此独言鸟章者，《周礼》“军行，百官建旟”。举百官者，所以统其馀也。言将帅以下者，《大司马》曰：“仲夏，教茇舍，辨号名之用，帅以门名。”注云：“号名者，徽织所以相别也。在国以表朝位，在军又象其制，而为之被之以备死事。帅谓军将至伍长。”是将帅以下，自伍长以上，不见士卒，其有无不明，盖亦各有之矣。《司常》云“官府各象其事”，谓百官以职从王者，象其所建旌旂画之，谓之为事。“州里各象其名”者，谓州长至比长，象其所建之旌旂，谓之为名。“家各象其号”者，谓卿大夫菜地之臣，象其所建之旌旂，谓之为号。此唯有三。案《大司马》：“仲夏，辨号名之用，帅以门名。县鄙各以其名，家以号名，卿以州名，野以邑名，百官各象其事。”虽有六，与《司常》事名号三者不殊，但《司马》细别言之耳。“帅以门名”者，帅谓六军之将，皆命卿，营所治国门，以在门所建之旌旂为徽织之。此帅从伍长以上，但以卿统名为事，则《司常》官府各象其事是也。“县鄙各以其名”者，谓六遂县正以下至邻长。“卿以州名”者，谓州长至比长。“野以邑名”者，谓六遂以外公邑大夫。此三者，即《司常》所云“州里各象其名”也。“家以号名”者，即《司常》云“家象其号”也。“百官各象其事”者，即《司常》云“官府各象其事”也。○传“夏后”至“先良”。○正义曰：“夏后氏曰钩车，殷曰寅车，周曰元戎”，《司马法》文也。先疾、先良，传因名以解之。○笺“钩钩鞶”至“未闻”。○正义曰：笺以毛因而增解，遂解其名以明义。《春官·巾车职》曰：“金路，钩，樊缨。”注云：“钩，娄颔之钩。樊，读如鞶带之鞶，谓今马大带。”是钩鞶之文也。定本“钩鞶”作“钩般”。此实在马驾乃设之，《巾车》以为车饰，故得车取名焉。郑兼言鞶者，并举其类以晓人，犹上传云“物，毛物也”。《周礼》革路无钩，此特设钩，故以名车也。此车备设钩鞶，其行曲直有正，故云“先正”也。或即郑云“曲直有正”，盖谓此车行，钩曲般旋，曲直有正，不必为马饰也。寅，进也。此车能进取远道，故云“先疾”也。其元戎者，传已训“元”为“大”，故郑不复解之。言大车之善者，故云“先良”也。无文论其形，故云同异未制闻。

戎车既安，如轾如轩。四牡既佶，既佶且闲。轾，挚。佶，正也。笺云：戎车之安，从后视之如挚，从前视之如轩，然后適调也。佶，壮健之貌。○轾，竹二反。佶，其乙反，又其吉反。挚音至。薄伐玁狁，至于大原。言逐出之而已。○大音泰。

文武吉甫，万邦为宪。吉甫，尹吉甫也。有文有武。宪，法也。笺云：吉甫，此时大将也。

[疏]“戎车”至“为宪”。○毛以为，王征玁狁，既出镐方，玁狁退，王身还反，而使吉甫逐之，故此章更叙车马之盛。言兵戎之车既安正矣，从后视之如轾，从前视之如轩，是適调矣。其所驾四牡之马既正大矣，且须复闲习。吉甫以此薄伐玁狁，敌不敢当，遂追奔逐北，至于大原之地。王师所以得胜者，以有文德武功之臣尹吉甫，其才略可为万国之法。受命逐狄，王委任焉，故北狄远去也。○郑以为，元来吉甫独行。以佶为壮健为异。馀同。○传“言逐出之而已”。○正义曰：不言与战。经云“至于大原”，是宣王德盛兵强，玁狁奔走，不敢与战，吉甫直逐出之而已。《采芑》、《出车》皆言“执讯获丑”，此无其事，明其不战也。庄三十年，齐人伐山戎。《公羊传》曰：“此盖战也。何以不言战？《春秋》敌者言战。桓公之与戎狄，驱之耳。”何休曰：“时齐桓公力但可驱逐之而已。”义与此同。

吉甫燕喜，既多受祉。祉，福也。笺云：吉甫既伐玁狁而归，天子以燕礼乐之，则欢喜矣，又多受赏赐也。“来归自镐，我行永久”。饮御诸友，炰鳖脍鲤。御，进也。笺云：御，侍也。王以吉甫远从镐地来，又日月长久，今饮之酒，使其诸友恩旧者侍之。又加其珍美之馔，所以极劝也。○饮，於鸠反，注同。鳖，卑灭反。脍，古外反。鲤音里。

侯谁在矣，张仲孝友。侯，维也。张仲，贤臣也。善父母为孝，善兄弟为印Ｑ使文武之臣征伐，与孝友之臣处内。笺云：张仲，吉甫之友，其性孝友。

[疏]“吉甫”至“孝友”。毛以为，吉甫逐出玁狁，远出中国，有功而归。王以燕礼乐之，则欢喜既多，受赏赐之福也。王所以燕赐之者，以其来归自镐，其处迥远，我吉甫之行，日月长久矣，故今王饮之酒，进其宿。在家诸同志之友与俱饮，以尽其欢。又加之以炰鳖脍鲤珍美之馔，燕赐厚矣。其所进诸友之中，维复谁在其中间矣？有张仲，其性孝友，在焉。言吉甫之贤，有此善友，因显所任得人。外则使文武之臣征伐，内则与孝友之臣处内，亦所以为美也。○郑唯吉甫元帅专征，又以御为侍，言饮酒则有侍者诸友旧恩之人，以此为异。馀同。○笺“御侍”至“劝之”。○正义曰：郑以诸友侍之，为尊崇之意，其义胜进，故易传也。言加珍美之馔者，以燕礼其牲狗，天子之燕不过有牢牲，鱼鳖非常膳，故云加之。○笺“张仲”至“孝友”。○正义曰：笺以“侯谁在矣”，是问吉甫诸友之辞，故知张仲，吉甫之友也。《尔雅》李巡注云：“张姓，仲字，其人孝，故称孝友。”

《六月》六章，章八句。

《采芑》，宣王南征也。芑音起，徐又求己反。

[疏]“《采芑》四章，章十二句”至“南征”。○正义曰：谓宣王命方叔南征蛮荆之国。上言伐，此云征，便辞耳，无义例也。言伐者，以彼有罪，伐而讨之，犹执斧以伐木。言征者，己伐而正其罪。故或并言征伐，其义一也。

薄言采芑，于彼新田，于此菑亩。兴也。芑，菜也。田一岁曰菑，二岁曰新田，三岁曰畬。宣王能新美天下之士，然后用之。笺云：兴者，新美之喻，和治其家，养育其身也。士，军士也。○菑，侧其反，郭云：“反草曰菑。”畬音馀。方叔涖止，其车三千，师干之试。方叔，卿士也，受命而为将也。涖，临。师，众。干，杆。试，用也。笺云：方叔临视此戎车三千乘，其士卒皆有佐师扞敌之用尔。《司马法》兵车一乘，甲士三人，步卒七十二人。宣王承乱，羡卒尽起。○莅，本又作“涖”，音利，又音类，沈力二反。扞，胡旦反。乘，绳证反，下一“乘”同。卒，子忽反，下皆同。羡，延面反，馀也，又徐荐反。方叔率止，乘其四骐，四骐翼翼。笺云：率者，率此戎车士卒而行也。翼翼，壮健貌。

路车有奭，簟茀鱼服，钩膺鞗革。奭，赤貌。钩膺，樊缨也。笺云：茀之言蔽也，车之蔽饰，象席文也。鱼服，矢服也。鞗革，辔首垂也。○奭，许力反。茀音弗。鞗音条。樊，步干反，马大带也。

[疏]“薄言”至“鞗革”。○正义言：人须芑为菜，我薄采此芑於何处乎？当於彼新田，於此菑亩之中。以新田、菑亩，谓已和耕其田，生长其芑必肥美可食，故於此采之也。以兴须人为军士，我薄取人於何处乎？当於彼蒙教、於此被育之家，以蒙教、被育，己和治其家，养育其身，士必勇武可用，故於彼取之也。既於新美被养处召得军士，而大将方叔临视之。其车众之多，中有三千乘矣。其士皆有佐师扞敌之用，是取之得人也。大将方叔率之以行，乃自乘其四骐之马。此四骐之马，翼翼然甚壮健矣。又此所驾路车，有奭然而赤。其车以方文竹簟之席为之蔽饰。其上所载，有鱼皮为矢服之器。其马娄颔有钩，在膺有樊缨之饰，又以鞗皮为辔首之革而垂之。方叔既率士众，乘是车马往征之。○传“采芑”至“用之”。○正义曰：陆机《疏》云：“采芑，似苦菜也，茎青白色，摘其叶，白汁出，肥可生食，亦可烝为茹。青州人谓之芑，西河、雁门芑尢美。胡人恋之，不出塞。”是也。“一岁曰菑，二岁曰新田，三岁曰畬”，《释地》文。菑者，灾也。畬，和柔之意。故孙炎曰：“菑，始灾杀其草木也。新田，新成柔田也。畬，和也，田舒缓也。”郭璞曰：“今江东呼初耕地反草为菑。”是也。《臣工》传及《易》注皆与此同。唯《坊记》注云：“二岁曰畬，三岁曰新田。”《坊记》引《易》之文，其注理不异，当是转写误也。田耕二岁，新成柔田。采必於新田者，新美其菜，然后采之，故以喻宣王新美天下之士，然后用之也。笺解菜之新田，耕其田土，所以得其新美者，正谓和治其家，救其饥乏，养育其身，不妄征役也。二岁曰新田，可言美。菑始一岁，亦言“於此菑亩”者，菑对未耕，亦为新也。且菑，杀草之名，虽二岁之后，耕而杀草，亦名为菑也。郑谓炽菑南亩为耕田，是柔田之耕，亦为菑也。于此菑亩文在新田之下，未必一岁之田也。○笺“宣王”至“尽起”。○正义曰：天子六军千乘，今三千乘，则十八军矣。所以然者，宣王承厉王之乱，荆蛮内侵，众少则不足以敌之，故羡卒尽起，而有此三千也。《地官·小司徒职》曰：“上地家七人，可任者家三人。中地家六人，可任者二家五人。下地家五人，可任者家二人。以其馀为羡，唯田与追寇竭作。”起军之法，家出一人，故乡为一军。唯田猎与追寇皆尽行耳。今以敌强，与追寇无异，故羡卒尽起。羡，馀也。以一人为正卒，其馀为羡卒也。若然，彼三等之家，通而率之，家有二人半耳。纵令尽起，唯二千五百乘。所以得有三千者，盖出六途以足之也。且言家二人、三人者，举其大率言耳。人有死生，数有改易，六乡之内不必常有千乘。况羡卒岂能正满二千五百也？当是於时出军之数有三千耳。或出於公邑，不必皆乡遂也。○传“奭赤”至“樊缨”。正义曰：“瞻彼洛矣”云“韎韐有奭”，彼茅蒐染为奭，故知赤貌也。言“钩膺，樊缨”者，以此言钩是金路，故引金路之事以说之。在膺之饰，唯有樊缨，故云“钩，樊缨也”。《巾车》注云：“钩，娄颔之钩也。”金路无钖有钩，亦以金为之，是钩用金，在颔之饰也。彼注又曰：“樊，读如鞶带之鞶，谓今马大带。缨，今马鞅。金路其樊及缨，以五采罽饰之而九成。”是带鞅在膺，故言膺以表之也。《巾车》：“金路，同姓以封也。”今方叔所乘者，或方叔为同姓也。又下云“方叔元老”，则方叔五官之长，是上公也。上公虽非同姓，或亦得乘金路矣。不乘革路者，以革路临战所乘，此时受命率车，未至战时，故不言戎车也。

薄言采芑，于彼新田，于此中乡。乡，所也。笺云：中乡，美地名。方叔莅止，其车三千，旂旐央央。笺云：交龙为旂。龟蛇为旐。此言军众将帅之车皆备。方叔率止，约軧错衡，八鸾瑲瑲。軧，长毂之軧也，朱而约之。错衡，文衡也。瑲瑲，声也。○軧，祁支反，《广雅》云：“毂篆。”错如字，沈七故反。瑲，本亦作“鎗”，七羊反，徐七羹反。服其命服，朱芾斯皇，有瑲葱珩。朱芾，黄朱芾也。皇，犹煌煌也。瑲，珩声也。葱，苍也。三命葱珩，言周室之强，车服之美也。言其强美，斯劣矣。笺云：命服者，命为将，受王命之服也。天子之服，韦弁服，朱衣裳也。○芾，本又作“茀”，或作“绂”，皆音弗，下篇“赤茀”同。创，本又作“瑲”，亦作“鎗”，同，皆七羊反。珩音衡。煌音皇，又音晃。“朱衣裳”，本或作“朱衣纁裳”。“纁”，衍也。

[疏]“方叔”至“葱珩”。○正义曰：言方叔为将，即率戎车，将率而行，乃乘金车，以朱缠约其毂之軧，错置文王於车之上。衡车行动，其四马八鸾之声瑲瑲然；其身则服其受王命之服，黄朱之芾於此煌煌然鲜美；又有瑲瑲然之声，所佩苍玉之珩。以此车服之美而往征伐也。○传“軧长”至“文衡”。○正义曰：《说文》云：“軧，长毂也。”则毂谓之軧。《考工记》说兵车，“乘车，其毂长於田车”，是为长毂也。言朱而约之，谓以朱色缠束车毂以为饰。《轮人》云：“容毂必直，陈篆必正。”注云：“容者，治毂为之形容也。篆，毂约也。”盖以皮缠之，而上加以朱漆也。知约以朱者，以上言钩膺是陈金路之事也。金路以金为饰，毂色宜与金同。且言路车有奭，奭是赤貌，故知约必用朱也。知错衡必为文衡者，错者，杂也，杂物在衡，是有文饰。其饰之物，注无云焉，不知何所用也。○传“朱芾”至“斯劣矣”。○正义曰：以言“斯皇”，故知黄朱也。《斯干》传曰：“天子纯朱，诸侯黄朱，皆朱芾。”据天子之服言之也。於诸侯之服，则谓之朱芾耳。《玉藻》云：“一命缊韨黝珩，再命赤韨黝珩，三命赤韨葱珩。”是据诸侯而言也。又彼文累一命至三命而止，而云“葱珩”，则三命以上皆葱珩也，故云“三命葱珩”，明至九命皆葱珩，非谓方叔唯三命也。此上三章，皆云其车三千，言周室之强。路车朱芾，言车服之美也。必言其强美者，斯劣弱矣。《老子》曰：“国家昏乱有忠臣，六亲不和有孝慈，明名生於不足。”诗人所以盛矜於强美者，斯为宣王承乱劣弱矣而言之也。○笺“命服”至“衣裳”。○正义曰：郑解服其命服之节，言此命服者，今方叔为受王命之服也。言受王命之时，王以此服命之故，方叔服之而受命也。知者，《春官·司服》云：“凡兵事韦弁。”注云：“韦弁以韎韦为弁，又以为衣裳。”是朱之浅者，故得以朱表之。《周礼志》云：“韦，韦弁素裳。”此连言朱裳者，以经云“朱芾”，芾从裳色，故知裳亦朱也。不用戎服素裳者，以其命将，非在军，不可纯如之也。亦变为美，故杂以祭服之饰焉。此本或云“天子之服，韦弁服，朱衣緟裳”者，误。定本亦无“纁”字。

鴥彼飞隼，其飞戾天，亦集爰止。戾，至也。笺云：隼，急疾之鸟也，飞乃至天，喻士卒劲勇，能深攻入敌也。爰，於也。亦集於其所止，喻士卒须命乃行也。○鴥，唯必反。方叔莅止，其车三千，师干之试。笺云：三称此者，重师也。方叔率止，钲人伐鼓，陈师鞠旅。伐，击也。钲以静之，鼓以动之。鞠，告也。笺云：钲也，鼓也，各有人焉。言钲人伐鼓，互言尔。二千五百人为师，五百人为旅。此言将战之日，陈列其师旅，誓告之也。陈师告旅，亦互言之。○钲音征，《说文》云：“铙也。”又云：“镯也。”鞠，居六反。将战，此如字，馀并子匠反。

显允方叔，伐鼓渊渊，振旅阗阗。渊渊，鼓声也。入曰振旅，复长幼也。笺云：“伐鼓渊渊”，谓战时进士众也。至战止将归，又振旅伐鼓阗阗然。振犹止也。旅，众也。《春秋传》曰：“出曰治兵，入曰振旅，其礼一也。”

[疏]“鴥彼”至“阗阗”。○正义曰：鴥然而疾者，彼飞隼之鸟也，其飞乃高至天。虽能高飞，亦集其所止之处，不妄飞。以兴彼勇武之众，其勇能深入於敌。虽则勇劲，亦禀於将帅之命，不妄动也。以此劲勇之征伐，故方叔临视之行，其车之众，有三千乘，皆有佐师扞敌之用。方叔既临视，乃率之以行也。未战之前，则陈阅军士，则有钲人击钲以静之，鼓人伐鼓以动之。至於临陈欲战，乃陈师陈旅，誓而告之，以赏罚使之，用命明信之。方叔既誓师众，当战之时，身自伐鼓，率众以作，其气渊渊然。为众用力，遂败蛮荆。及至战止将归，又敛陈振旅，伐鼓阗阗然。由将能如此，所以克胜也。○笺“隼，急疾之鸟”。○正义曰：“《释鸟》云：‘鹰隼丑，其飞也翚。’”舍人曰：“谓隼鹞之属。翚翚，其飞疾羽声也。”郭璞云：“鼓翅翚翚然疾，是急疾之鸟也。《说文》曰：‘隼，鸷鸟也。’”陆机《疏》云：“隼，鹞属也。齐人谓之击征，或谓之题肩，或谓之雀鹰，春化为布穀者是也。”定本“士卒劲勇”作“至勇”。○传“钲以”至“动之”。○正义曰：《周礼》有錞镯铙铎，无钲也。《说文》云：“钲，铙也，似铃，柄中上下通。”然则钲即铙也。《鼓人》云：“以金铙止鼓。”《大司马》云：“鸣铙且郤，闻钲而止。”是钲以静之。《大司马》又曰：“鼓人三鼓，车徒皆作，闻鼓而起。”是鼓以动之也。《说文》又曰：“镯，钲也，铙也。”则镯、铙相类，俱得以钲名之，故《鼓人》注云：“镯，钲也，形如小钟。”是镯亦名钲也。镯似小钟，铙似铃，是有大小之异耳，俱得名钲。但镯以节鼓，非静之义，故知钲以静之，指谓铙也。凡军进退，皆鼓动钲止，非临陈独然。依文在“陈师鞠旅”之上，是未战时事也。○笺“春秋”至“礼一”。正义曰：古者春教振旅，秋教治兵，以戎是大事，又三年一教。隐五年《左传》曰：“三年而治兵，入而振旅。”是也。征伐之时，出军至对陈用治兵礼，战止至还归用振旅法，名异而礼同也。以此出当用之，故以修治兵事为名；入则休息，故以整众为名。其治兵振旅之名，《周礼》、《左传》、《穀梁》、《尔雅》皆同。唯《公羊》以治兵为祠兵，其礼治兵则幼贱在前，振旅则尊老在前。《释天》云：“出为治兵，尚威武也。入为振旅，反尊卑也。”孙炎曰：“出则幼贱在前，贵勇力也。入则尊老在前，复常法也。”故此传云：“入曰振旅，复长幼。”是反为尊卑也。此引《春秋传》者，庄八年《公羊》文也。《公羊》为祠兵，此言“出曰治兵”者，诸文皆作治兵，明彼为误，故经改其文而引之。必引此文者，取其礼一也。以渊渊、阗阗俱是鼓声，渊渊谓战时众进，阗阗谓战止将归，而伐鼓之上不言治兵，振旅之下不言伐鼓，是二句自相互也。所以得互相发见，正由其礼一也，故引此传以证之。长幼出入先后不同，而云礼一者，谓击鼓动众坐作进退如一也。

蠢尔蛮荆，大邦为雠。蠢，动也。蛮荆，荆州之蛮也。笺云：大邦，列国之大也。○蠢，尺允反，《尔雅》“不逊也”。方叔元老，克壮其犹。元，大也。五官之长，出於诸侯，曰天子之老。壮，大。犹，道也。笺云：犹，谋也。谋，兵谋也。方叔率止，执讯获丑。笺云：方叔率其士众，执将可言问、所获敌人之众以还归也。○讯音信。戎车啴啴，啴啴焞焞，如霆如雷。啴啴，众也。焞焞，盛也。笺云：言戎车既众盛，其威又如雷霆。言虽久在外，无罢劳也。○啴，吐丹反，徐音也。焞，吐雷反，又他屯反，本又作“啍”，同。霆音廷，徐音挺，又音定。罢音皮。

显允方叔，征伐玁狁，蛮荆来威。笺云：方叔先与吉甫征伐玁狁，今特往伐蛮荆，皆使来服於宣王之威，美其功之多也。

[疏]“蠢尔”至“来威”。○正义曰：上章未言所伐之国，故於此本之。言我所伐者，乃蠢蠢尔不逊之蛮荆，不逊王命，侵伐邻国，动为寇害，与大邦为雠怨。列国之大，尚到雠怨，其傍小国，侵害多矣，故我方叔，天子之大老，能光大其军谋之道以讨之。既得克胜，方叔乃率其士众，执其可言问、所获敌人之众以还归也。方叔士众所乘戎车，啴啴然众，焞焞然盛，如霆之发，如雷之声可畏。言方叔善於用众，虽久不劳也。如此明信之方叔，其功大矣。昔日共吉甫己征玁狁之国，今又特往征伐蛮荆，皆使之来服於宣王之威，言其每有大功也。毛为“犹，道”，郑以为“犹，谋也”，军之道亦谋也。○传“蠢，动”。○正义曰：《释诂》文也。《释训》云：“蠢，不逊也。”郭璞曰：“蠢动为恶，不谦逊也。”○传“五官”至“之老”。○正义曰：《曲礼下》文也。引之者，以证其称老之意。然则是时方叔为五官之伯，故称。上传云“方叔，卿士”。元老者，兼官也，以军将皆命卿，故言卿士为元帅，故以上公兼之。

《采芑》四章，章十二句。






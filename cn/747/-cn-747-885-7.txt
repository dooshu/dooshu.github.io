○唐故客省使寿昌殿承宣金紫光禄大夫检校太保使持节筠州诸军事筠州刺史本州团练使汝南县开国男周公墓志铭

君讳廷构，字正材，洛阳人也。岐山至德，绵瓜瓞者万邦。洛宅旧都，守榆者百世。簪组相继，谱牒存焉。曾祖侃，太常博士。祖潜，深州乐寿县令。避乱南徙，因家广陵。考延禧，明经擢第。有吴之霸，受辟为淮南巡官，累官至户部郎中。与殷文公游贞公同掌文翰，无禄早世，故大位不跻。君即户部第四子也。幼而岐嶷，长而笃厚。躬行孝弟，馀力学文。以荫释褐补宏文馆校书，试吏为池州司户参军，改宣州宁国县尉。烈祖在藩，乃眷旧族。闻君修谨，复有吏能，因表为黄州长史，宠以朱绂，置之府朝。及受禅，迁通事舍人。鸿业肇兴，王泽遐布。赞导之任，实寄司聪。护戎修聘，观风按狱。受命而出，动罔不臧。历事两朝，任遇弥厚。赏赐既数，阶勋累迁，而通事之任如故，盖惜其能也。保大七年转将作少监，判四方馆事。浩穰之地，尹正为难。复以本官判江宁府事，其间监诸侯之典者十，通四方之命者三，摄州府之政者六，按枉挠之狱者四。或敷惠於新附之俗，或投身於危乱之地。本於忠而後动，忘其生而後存。元宗嘉之，以为客省使。今上嗣位，深惟旧劳，特加金紫光禄大夫台州刺史。常御寿昌殿视事，中外之人，咸得引见，又以君为寿昌殿承宣。出为忠义军监军泉南等州宣谕使，还迁筠州刺史本州团练使，仍充客省使。君以备尝艰危，复逼迟暮，恳辞繁剧，恩旨不从。丙寅岁十月二十二日，终於京师某里之官舍，春秋六十有六。诏废朝一日，赐谥曰某。明年正月日，葬於某所，礼也。夫人天水县君姜氏，辅佐之勤，率由妇礼，训诲诸子，备有义方。子大理评事崇俭、太常寺奉礼郎崇素及崇顺、崇信等，皆有儒谨，能不坠其先。铉家世通旧，尝接姻娅。淡成之分，终始不渝。何以置怀，是用刊德。其铭曰：

猗嗟周君，世济其名。展如之人，克嗣厥声。受任干蛊，临难忘身。居中处约，全和保真。与物皆化，万古同尘。松楸勿伐，兰菊惟新。刊石表墓，吁嗟善人。








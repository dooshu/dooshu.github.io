○唐故殿中侍御史赠考功郎中萧府君文章集录序

足志者言，足言者文。情动於中，而形於声，文之微也；粲於歌颂，畅於事业，文之著也。君子修其词，立其诚，生以比兴宏道，殁以述作垂裕，此之谓不朽。侍御讳立，南兰陵人也，御史中丞汝州刺史府君之仲子。奕世纯嘏，及公始大。襁褓克岐，十五而立。神静气和，才与道并，孝悌忠信，以为己任。行有馀力，故幼而学文。尝谓扬、马言大而迂，屈、宋词侈而怨，沿其流者，或文质交丧、雅郑相夺，盍为之中道乎？故夫子之文章，深其致，婉其旨，直而不野，丽而不艳。天宝元年，诏徵贤良方正，以备多士。公时年十七，射策甲科，盛名翕然，震喧京邑。论者知远大之迹，自此始也。既而荏苒宦途，遭遇世故，历佐戎幕，周旋江海。攸徂之邦，必闻其政，嘉谟成绩，藏在诸侯之策。既言中彝伦，亦动与吉会。由是自廷尉评拜监察御史，转殿中侍御史。观其逐爱利往，冥冥翰飞，方将乘惊风以骋骛，视青如咫尺。天道何善而无报？与其才而不与其寿，成其器而不成其志。命矣夫！斯才也，而有斯年也。公之元兄尚书库部员外郎兼侍御史曰某，与公俱以文学政事为台阁领袖。丹穴之双凤才举，棠棣之一花先落，天伦之恸，可胜既邪！以公瑰姿玮度，利器淑德，与东流皆逝，今则已矣。可以藏遗芳以示後嗣者，其惟夙昔丽藻、平生翰墨乎？於是茹痛开缄，扌攵血散帙，缉其遗札，得诗赋、赞论、表启、序颂、铭诔、志记凡若干篇，编为五卷，以为集录，庶几吊贾生者省鹏集之日，问相如者知禅草犹存云尔。


览图禁杖


唐史纪：太宗览《明堂针灸图》，“人五脏之系，咸附于背”。诏自今毋得笞囚背。

唐史上记：太宗一日看《明堂针灸书》，这书是医家针灸治病的方法。内有个图形，说人腹中，心、肝、脾、肺、肾五脏的系络，皆附贴于脊背。太宗观览此图，思想起来，打人脊背，则五脏震动，或致伤命。遂下诏，令天下问刑衙门，自今以后不许笞杖罪囚的脊背。盖五刑各有差等，而笞罪为轻，彼罪当处死者，固自有应得之条矣。而于轻罪者，复笞其背，使或至于死，诚为不可。

太宗天资仁恕，耳目所接，无一不念在生民，故一览医方，而不忍之心遂萌。此诏一出，民之免毙杖下者，不知其几矣。传称太宗以宽仁治天下，而于刑法尤谨，信哉！






秋思





春阳如昨日，碧树鸣黄鹂。[一]芜然蕙草暮，飒尔凉风吹。[二]天秋木叶下，[三]月冷莎鸡悲。[四]坐愁群芳歇，[五]白露凋华滋。[六]

[一]江淹诗：“碧树先秋落。”张华《禽经注》：仓庚，今谓之黄莺，黄鹂是也。野民曰黄栗留，语声转耳。其色黧黑而黄，故名黧黄。《诗》云“黄鸟”，以色呼也。北人呼为楚雀，云此鸟鸣时，蚕事方兴，蚕妇以为候。



[二]《岁华纪丽》：“秋风曰凉风。”



[三]《楚辞》：“洞庭波兮木叶下。”



[四]莎鸡，即今之纺绩娘，详见四卷注。



[五]《楚辞》：“苹衡藁而节离兮，芳以歇而不止。”诗人用“芳歇”字本此。



[六]《古诗》：“绿叶发华滋。”






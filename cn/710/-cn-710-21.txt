卷二十一 情妖类

○潘妪

三原县南有店，曰张大夫店。贞元末，彭城刘颇自渭北入城，止于店，见一媪年可六十许，衣黄绸大裘，乌帻，跨门而坐，与左卫官李士广语。问广何官，广具答之，媪曰：“此四卫耳，大好官！”广曰：“何以知之？”媪曰：“吾姓孟，年二十六嫁张詧为妻，詧为人多力善骑射，郭汾阳之总朔方，詧为汾阳所任，常在左右。詧死，汾阳伤之。吾貌酷类詧，遂伪衣丈夫衣冠，投名为詧弟请事。汾阳大喜，令替阙，如此又寡居十五年。自汾阳之薨，吾已年七十二，军中累奏兼御史大夫。忽思茕独，遂嫁此店潘老为妇。后诞二子，曰滔，曰渠。滔年五十有四，渠年五十二矣。”计此媪盖百馀岁人也。

武瞾妇而帝，老而淫，亦人妖也，已人情秽类矣。吁瞾之雄略，百倍男子，乃至求仅为妖而不可得！夫妖犹未秽也乎！

○焦土妇人

泉州僧本称，言其表兄为海贾，欲往。三佛齐法：“当南行二日而东，否则值焦土，船必麋碎。”此人行时，遇风迅，船驶既二日半，意其当转而东，即回舵，然已无及，遂落焦土，一舟尽溺。此人独得一木，浮水三日，漂至一岛畔，度其必死。舍水登岸，行数十步，得一小径，路甚光洁，若常有人行者。久之，有妇人至，举体无片缕，言语啁啾不可解。见外人甚喜，携手归石室中。至夜与共寝，天明举大石窒其外。妇人独出，至日晡将归，必赍异果至，味珍甚，皆世所无者。留稍久，始由自便。如是七八年，生三子。一月，纵步至海际，适有舟抵岸，亦泉人以风误至者，乃旧相识，急登之。妇人奔走，号呼恋恋，度不可回，即归取三子，对此人裂杀之。其岛甚大，然但此一妇人耳。一岛只此一妇人，世间果有独民国乎？留三子，用胡法可传种成部落，裂杀何为？

○海王三

山阳有海王三者，始其父贾于泉南。航巨浸，为风涛败舟，同载数十人已溺，王得一板自托，任其簸荡到一岛屿旁。遂涉岸，行山间。幽花异木，珍禽怪兽，多中土所未识。而风气和柔，不类丝矫所至，空旷更无居人。王憩于大木下，莫知所届。忽见一女子至，问曰：“汝是甚处人？如何到此？”王以“舟行遭溺”告。女曰：“然则随我去。”女容貌颇秀美，发长委地，不梳掠，语言可通晓，举体无丝缕，朴樕蔽形。王不能测其为人耶？为异物耶？默念：业堕他境，一身无归，亦将毕命豺虎，死可立待，不若姑就之。乃从而下山，抵一洞，深杳洁邃，晃耀常如正昼。盖其所处，但不设庖爨。女留与同居，朝夕饲以果实，戒使勿妄出。王虽无衣食可换，幸其地不甚觉寒暑。度岁馀，生一子。迨及周睟，女采果未还。王信步往水涯，适有客舟避风于岸屿，认其人，皆旧识也。急入洞，抱儿至，径登舟。女继来，度不可及，呼王姓名骂之，极口悲啼，扑地，气几绝。王从篷底举手谢之，亦为掩啼。此舟已张帆，乃得归楚。儿既长，楚人目为海王三。绍兴间犹存。

○汝州村人女

汝州傍县，有村人失女数岁，忽自归。言：初被物寐中牵去，倏至一处，及明，乃在古塔中。见美丈夫语曰:"我无人，分合得汝为妻，自有年暇，勿生疑惧。”且戒其不窥外也。日两返，下取食，有时炙饵而热。经年，女伺其去，窃窥之，见其腾空如飞，火发蓝肤灿灿，耳如驴焉。至地，乃复人矣！惊怖汗浃。其物返觉，曰：“尔固窥我，我实野叉，与尔有缘，终不害汝。”女素慧，谢曰：“既为君妻，岂有恶乎？君既灵异，何不居人间，使我时见父母。”其物言：“我辈罪业，或与人杂处，则疫疠作。今形迹已露，任尔踪观，不久送尔归也。”其塔去人居止甚近，女常下视，其物在空中不能化形，至地方与人混。或有白衣尘中者，其物敛手侧避，或见撮其头，唾其面者，行人悉皆不见。及归，女问之：“何见君街中有敬之者，有戏之者，何也？”物笑曰：“世有吃牛肉者，予得而欺之，或与忠直孝养，释道守戒律法缘者，吾误犯之，当为天戮。”又经年，忽悲泣语女：“缘法已尽，候风雷当送归。”授一青石，大如鸡卵。言：“至家，可磨此服之，能下毒气。”后一夕，风雷，其物遽持女曰：“可去矣。”如释氏言，屈伸臂顷，已至其家，堕之庭中。其母因磨石饮之，下物如青泥斗馀。出段成式《诺皋记》

○马化

蜀中西南，高山之上，有物与猴相类。长七尺，能作人行，善走，逐人。名曰猳国，亦名马化，或曰玃猨。伺道行妇女，有美者辄盗取将去，人不得知。若有行人经过其傍，皆以长绳相引，犹故不免。此物能别男女气臭，故取女，男不取也。若取得人女，则家为室；其无子者，终身不得还。十年之后，形皆类之，意亦迷惑，不复思归；若有子者，辄抱送还其家。产子皆如人形，有不养者，其母辄死。故惧怕之，无敢不养。及长，与人不异。皆以杨为姓。故今蜀中西南多诸杨，率皆是猳国马化之子孙也。出《搜神记》。

○猩猩

金陵商客富小二，泛海至大洋，遇暴风舟溺，富生漂荡抵岸。行数十步，满目皆山峦，全无居室。饥困之甚，忽值一林桃李，累累果食，采食之。俄有披发而人形者，接踵而至，遍身生毛，略以木叶自蔽。逢人皆喜挟以归，言语极啁啾，微可晓解。每日只啖生界。环岛百千穴，悉一种类。虽在岩谷，亦秩秩有伦，各为匹偶，不相杂揉。众共择一少艾女子以配富。旋生一男。富风闻诸船上者，人知为猩猩国。生儿全省父，俱微有长毫如毛。时虑富窜伏，才出，辄运巨石窒其窦；或倩他人守视。既诞此男，乃听其自如。凡三岁，因携男独纵步，望林杪高桅趋而下，得客舟，求附行。许之，即抱男以登。无来追者，遂得归。男既长大，父启茶肆于市，使之主持。赋性极驯。傍人目之为猩猩八郎。

○狸精

贵州市民李十六，开茶肆于观风桥下。淳熙八年春夜，已扃户，其仆崔三未寝，闻外人扣门。问：“为谁？”曰：“我也。”崔意为主人，急启关，乃一少年女子，容质甚美。骇曰：“娘子何自来？此是李家茶店耳，岂非错认乎？”曰：“我只是左侧孙家新妇，因取怒阿姑，被逐出，终夜无所归，愿寄一宵。”崔曰：“我佣受于人，安敢自擅？”女以死哀请，立不肯去。崔不得已，引至西傍一隅，授以席，使之寝。久之，起就崔榻，密语曰：“我不惯孤眠，汝有意否？”崔喜出望外，即留共宿，鸡鸣而去。继此时时一来。崔以人奴获好妇，惬适所愿，不复询究本末。一夕，女曰：“汝月得雇值，不过千钱，当不足给用。”袖出官券十千与之。其后屡致薄助，崔又益喜。兄崔二者，素习弋猎，常出游他州，忽诣弟处相问讯。寄寓旬馀，女杳不至。崔思恋笃切，始见梦寝。乃吐情实告兄。兄曰：“此地多鬼魅，虑害汝命，速为之图。”崔曰：“弟与之相从半年，且赖渠拯恤，义均伉俪，难诬以鬼也。”兄曰：“然则知我至则绝迹，何耶？”崔曰：“正以兄弟妨嫌，于礼不可。”兄曰：“彼每至，从何处出入？”曰：“入自外门，由楼梯而下。”兄是晚舍去，取猎具，卷网数枚，散布之。抵暮，伏于隐所。三更后，戛然有声，急篝火照视，得一斑狸，长三尺，死焉。兄曰：“是物盖惑吾弟者也。”剥其皮而烹其肉。崔惨惧凄泪，不能胜情。异日独处室中，觉异香馥，前女已立灯下，大骂曰：“我与汝恩义如此，又数济汝窘乏，何为轻信狂兄之言？幸我是时未离家，仅杀我一婢，坏衫子一领而已。”崔逊谢。女笑曰：“固知非汝所为，吾不恨汝。”遂驻留如初。至今犹在。

○白面狐狸

隆兴府樵舍镇富人周生，颇能捐赀财以歌酒自娱。绍兴四年六月，有老父经过，自言是王七公，挟一女曰千一姐，来展谒。女容色美丽，善琴棋，书大字，画梅竹。命之歌词，妙合音律。周悦其色艺，语老者云：“我自有妻室，能降意为侧室乎？”对曰：“女子年二十二岁，更无他眷属，如君家欲得备使令，老身之幸也！”周谢其听许，议酬以官券千缗。老父曰：“本不较此，但得吾女有所归，足矣！”呼牙侩立契，即留女而受券去，明日告别。女为妾逾五年，八月，有行客如道人状，过门言：“是家有怪气，吾当除之。”阍入以告，周遽出，遗以百钱，不受，与之酒，亦不饮。问曰：“君家有若干人口？无论老少男女，尽教来前，为相何人合贵。”周一门二十七口，悉至厅上。道人熟视此女，掐诀吹气，喝曰：“速降！”俄雷火从袖出，霹雳震响，烟气蔽面，顷之豁然。千一姐化为白面狐狸，已仆地而陨。道人不见矣。

○猿精

梁大同末，遣平南将军蔺钦南征，至桂林，破李师古；陈彻。别将欧阳纥略地至长乐，悉平诸洞，深入险阻。纥妻纤白甚美。其部人曰：“将军何为挈丽人经此地？有人善窃少女，而美者尤所难免，宜谨护之。”纥甚疑惧，夜勒兵环其庐，匿妇密室中，谨闭甚固，而以女奴十馀伺守之。是夕，阴雨晦黑。至五更，寂然无闻。守者怠而假寐，忽若有物惊寤者，即已失妻矣。门扃如故，莫知所出。出门，山险咫尺，迷闷不可寻。遂迨明，绝无其踪。纥大愤痛，誓不徒还。因辞疾，驻其军，日往四遐，即深凌险以索之。既逾月，忽于百里之外丛筱上得其妻绣履一只，虽雨浸濡，犹可辨识。纥尤凄悼，求之益坚。选壮士三十人，持兵负粮，岩栖野食。又旬馀，远所舍约二百里，南望一山葱秀，过山，至其下，有深溪环之。乃编木以渡。绝岩翠竹之间，时见红彩，闻笑语音。扪萝引缜而涉其上，则嘉树列植，间以名花。其下绿芜丰软如毯，清回杳然。殊境有东向石门，妇人数十，被服鲜泽，嬉游歌笑，出入其中，见人皆谩视迟立。至则问曰：“何因来此？”纥具以对。相视欢曰：“贤妻至此月馀矣，今病在床，宜遣视之。”入其门，以木为扉，中宽闳若堂者三四。壁设床，悉施锦荐。其妻卧石榻上，重茵累席，珍食盈前。纥就视之，回眸一睇，即疾挥手令去。诸妇人曰：“我等与公之妻，比来久者十年。此神物所居，力能杀人，虽百夫操兵，不能制也。幸其未返，宜速避之。但求美酒两斛，食犬十头。麻数十斤，当相与谋杀之。其来必以正午后，慎勿太早，”以十日为期，因促之去。

纥亦遽退，遂求醇醪与麻”犬，如期而往。妇人曰：“彼好酒，往往致醉，醉必聘力；俾我等以彩綀缚手足于床，一踊皆断；尝纫三幅，则力尽不解。今麻隐帛中，断之度不能矣。遍体皆如铁，唯脐下数寸，尝护蔽之，此必不能御兵刃。”指其旁一岩曰：“此其食廪，当隐于是。静而伺之，酒置花下，犬散林中。待吾计成，招之即出。”如其言，屏气以伺。

日晡，有物如匹练，自他山下透至若飞，径入洞中。少选，有美丈夫，长六尺馀，白衣曳杖，拥诸妇人而出。见犬惊视，腾身执之，披裂吮咀，食之至饱。妇人竞以玉杯进酒，谐笑甚欢。既饮数斗，则扶之而去。又闻嬉笑之音。良久，妇人出招之，乃持兵而入，见大白猿缚四足于床，头顾人蹙缩，求脱不得，目光如电。竞兵之，如中铁石。刺其脐下，即饮刃：血射如注，乃大叹诧曰：“此天杀我，岂尔之能！然尔妇已孕，勿杀其子，将逢圣帝，必大其宗。”言绝乃死。搜其藏，宝器丰积，珍羞盈品，罗列几枕。凡人世所珍，靡不充备。名香数斛，宝剑一双。妇人三十辈，皆绝色，久者至十年。云：“色衰必被提去，莫知所置。又摘采唯止其身，更无党类。且盥洗着帽，加白袷被，表罗衣，不知寒暑。遍身白毛，长数寸。所居常读木简，字若符篆，了不可识，已则置石磴下。晴昼或舞双剑，环身电飞，光圆若月。其饮食无常，喜啖果栗，尤嗜犬咀，而饮其血。日始逾午，即飘然而逝。半昼往返数千里，及晚必归，此其常也。所须无不立得。夜就诸床，嬲戏一夕皆周，未尝寐。然其状即猳玃类也，今岁木落之初。忽怆然曰：‘吾为山神所诉，将得死罪，亦求护之于众灵，庶几可免。’前此月生魄，石磴火焚其简书，怅然自失曰：‘吾已千岁而无子，今有子，死期至矣。’因顾诸女，泛澜者久之。且曰：‘此山峻绝；未尝有人至者。非天假之，何邪？’”纥取宝玉珍丽及诸妇人皆以归，犹有知其家者。纥妻周岁生一子，厥状肖焉。后纥为陈武帝所诛。素与江惣善；爱其聪寤绝人，常留养之，故免于难。及长，果文学善书，知名于时。

纥子欧阳诵面似猴，长孙无忌嘲之曰：“谁于麟阁上，画此一狝猴？”同时因戏作此传以实之。非实录也。

又，《大唐奇事》云：长安有贫僧买一小猿，会人言，堪驱使。虢国夫人欲之，问其由。僧曰：“本住西蜀，居山二十馀年。偶群猿过，遗此小猿，怜而养之。才半载，识人意，会人言语指顾，实不异一弟子。今至成都，资用乏绝，故鬻之。”夫人偿以彩帛，僧谢而去。此猿旦夕在妇人侧，甚怜爱之。他日，贵妃遗夫人芝草，小猿捧玩良久，倒地化为一小儿，状形端妍，可十四五。夫人怪而问之。小儿曰：“本姓袁，随父入蜀山采药，居林下三年。父尝以药苗啖我，忽一日，不觉变身为猿。父惧，弃我去，幸此僧收养，得至夫人宅中。口虽不能言，心中之事，略不遗忘。每至深夜，唯自泣下。今不期还复人身也。”夫人奇之，遂衣以锦衣，使侍从常秘密。二年，容貌转美。夫人恐人见夺，因不令出，安于别室，以一婢供饲药食，从所嗜也。一日，小儿与此婢皆化为猿。惧而射杀之，其小儿乃木人耳。

猿化小儿，与《潇湘记》所载马化女子事同。益州刺史张某者，有骏马，甚宝惜之，每令二人晓夕专饲。忽一日，化为一妇人，美丽奇绝，立于厩中。左右遽白，张亲至察视。妇人前拜言曰：“妾本家燕中，因癖好骏马，每睹之，必欢美其俊逸。如此数年，忽自醉倒，俄化为马，遂奔跃出门，随意南走，将十里，被人收取，入于君厩；今偶自追恨，泪下入地，地神上奏于帝，遂有命再还旧身：追思往事，如梦觉耳。”张大惊异，安存于家。经数载。妇人忽坚求还乡，张公尚未允，妇人号泣，仰天自扑，忽复化为马，奔突而出，不知所之。

○猴精

天台市吴医有女，年及笄，方择婿，忽于中庭见故嫂，恍惚间忘其死，与叙间阔。嫂曰：“当春光澹荡，莺花可人，景物如此，姑独无念乎？”女不答。又曰：“必待媒妁之言，不过得一书生，或一小吏，或富室，或豪子，如是极矣。有侯将军者，富贵名族，仕御马院，蒙天子眷宠，得大官，风态标度，魁梧异常，姑如有意，当为平章耳。”女曰：“惟父母命，我安得专？”嫂曰：“汝谓之可，即可，何待二亲。”言毕而没。

女自是精爽迷罔，顿如痴人，正昼昏睡，暮则华妆艳饰，伺夜若有所之。殆一年许，形质枯悴，其家莫测。巫师禳解，万端不效。忽语曰：“我将军明日当至，宜延接；不然，将降大祸。”父母不敢拒，强为设盛馔，呼倡乐，罗陈于堂。

至期，闻外传呼甚雄，已而高牙大纛，驺从戈戟，绛烛前列，后骑歌吹，轩盖陆续而来。十馀辈衣巾各殊，或被戎服，或绛绡而冠，或赭黄而帽，大抵皆美丈夫也。吴叟拜之，皆答拜。揖逊就席，觞行酬劝，谑浪尽欢。竟酒，与吴同载而出。继此时一来，吴氏不胜其扰。

郡人言：“此地有宁先生，道法通神。盍往告。”吴即日持牒往告。宁书符箓使置门首，妖见之曰：“吾非鬼，何畏此哉。”笑而出。宁闻之大怒，亟访吴，建坛置狱，皆见腾龙骤虎，神物乱杂，环绕其居。妖正在女室，颇窘惧，呼卒索马，欲趋小楼而上，既出复入者数四。明日，宁语吴氏曰：“但见物如飞鸟者，急击勿失。”吴伏壮仆，持梃候门。夜有黄雀入，急击之，应手化为莺；再击之，已如鹰；少选，大如车轮，见者怖走。宁敕神将擒扑，始仆地死，乃巨猴也，两翅如蝙蝠。凡三夕，获三物，其一首若熊。后画地为牢，命力士搜捕妖党，得狐狸，蛇虺，木石，鸟兽之属不可计，皆辇致铁臼内杵碎之。诘其嫂导诱之状，即引伏，以亲故不治。焚猴尸，扬灰江上，窜其魄于海陬，女遂如初。

○狐精

唐兖州李参军，拜职赴土。途次新郑逆旅，遇老人读汉书，李固与交言，便及姻事。老人问婚何家？李辞未婚。老人曰：“君，名家子，当选婚好。今闻陶贞益为彼州都督，若逼以女妻君，君何以辞之？陶李为婚，深骇物听。仆虽庸劣，窃为足下羞之。今去此数里，有萧公，是吏部璿之族，门第亦高。见有数女，容色殊丽。”李闻而悦之，因求老人绍介于萧氏。其人便去，久之方还。言：“萧公甚欢，谨以待客。”李与仆御偕行。既至，门馆清肃，甲第显焕。高槐修竹，蔓延连亘，初，二黄门惟持金椅床延坐，少时萧出，着紫罗衫，策鸠杖，雪髯神鉴，举动可观。李望敬之，再三陈谢。萧云：“老叟悬车之所，久绝人事，何期君子迂道见过。”延李入厅，寻荐珍膳，海陆交错，多有未名之物。食毕觞宴，老人乃云：“李参军向欲论亲，已蒙许诺。”萧便叙数十句，语深有土风。作书与县官，请卜人择日。须臾，卜人至，云：“卜吉正在此宵。”萧又作书与县官，借头花钗绢兼手力等。寻而皆至。其夕，亦有县官来作傧相，欢乐之事，与世不殊。至入青庐，妇人又殊美，李生愈悦。暨明，萧公乃言：“李郎赴土有期，不可久住。”便遣女子随去。宝钮犊车五乘，奴婢人马三十匹。其他服玩，不可胜数。见者谓是王妃公主之流，莫不称羡。李至任，积二年，奉使入洛。留妇任舍，婢等并妖媚蛊冶眩惑，丈夫往来者，多失志焉。

异日，参军王顒曳狗将猎，李氏群媚，见狗甚骇，多骋而入门。顒素疑其妖媚，尔日心动，径牵狗入其宅。合家拒堂门，不敢喘息，狗亦掣挛号吠。李氏妇门中大诟曰：“婢等为狗咋，今尚惶惧。王顒何事牵犬入人家？同官为僚，独不为李参军地乎？”顒意是狐，嗟叹。竞排窗放犬，咋杀群狐，唯妻死身是人，而其尾不变。顒往白贞益，贞益往取验，复见诸死狐，嗟叹久之。时天寒，乃埋一处。经十馀日，萧使君遂至。入门号哭，莫不惊骇。数日来，诸陶闻诉，言辞确实，容服高贵，陶甚敬待。因收王顒下狱。王固执是狐，取前犬令咋萧。时萧陶对食，犬至，萧引犬头膝上，以手抚之，然后与食，犬无搏噬之意。后数日，李生亦还，号哭累日，欻然发狂，啮王通身尽肿。萧谓李曰：“奴辈皆言死者悉是野狐，何其苦痛。当日即欲开瘗，恐李郎被眩惑，不见信，今宜开视，以明奸妄也。”命开视，悉是人形。李愈悲泣。贞益以顒罪重，锢身推勘。顒私自云：“已令持十万于东都，取咋狐犬，往来可十馀日。”贞益又以公钱累千益之。其犬既至，所由谒萧对事，陶于正厩立，待。萧入府，颜色沮丧，举动惶忧，有异于常。俄，犬自外入，萧作老狐，下阶走数步，为犬咋死。贞益使验死者，悉是野狐。顒遂免难。

人之相害，种种不一。狐虽异类，若不为人害，胜人类多矣；何与他人事：而顒必欲穷之。恐李参军未必德，而反以为怨也。

又，章使君者，名崟，第九，少落拓嗜酒。其从父妹婿曰郑六，不记其名。早习武艺，亦好酒色。贫无家，托身于妻族。与崟相得，游处不间。

天宝九年夏六月，崟与郑子偕行于长安陌上，将会饮于新昌里。至宣平之南，郑子辞有故，请间去。既至饮所，崟乘白马而东。郑子乘驴而南，入深平之北门，偶值三妇人行于道中。中有白衣者，容色殊丽。郑子见之惊悦。策其驴，忽先之，忽后之，将挑而未敢。白衣时时盼睇，意有所授。郑子戏之曰：“美艳若此，而徒行何也？”白衣笑曰：“有乘不解相假，不徒行何为？”郑子曰：“劣乘不足以代佳人之步，今辄以相奉，某当步从足矣。”相视大笑，同行者更相眩诱，稍已狎昵。郑子随之东，至乐游园，已昏黑矣。见一宅，土垣车门，室宇甚严。白衣将入，顾曰：“愿少踟蹰。”而入。女奴从者一人，留于门屏间，问其姓第。郑子既告，亦问之。对曰：“姓任氏，第二十。”少顷，延入。郑絷驴于门，置帽于鞍。始见妇人年三十馀，与之承迎，而任氏姊也。列烛置席，举酒数觞。任氏更妆而出，酣饮极欢，夜久而寝。其妍姿美质，歌笑态度，举措皆艳，殆非人世所有。将晓，任氏曰：“可去矣”某兄弟名系教坊，职属南衙。晨兴将出，不可淹留。”乃约后期而去。既行，及里门，门扃未发。门旁有胡人鬻饼之舍，方张灯炽炉；郑子憩其帘下，坐以候启。因问曰：“自此东有门者，谁氏之宅？”主人曰：“此隤墉弃地，无第宅也。”郑子曰：“适过之，曷以云无。”主人曰：“吁，我知之矣，此中有一狐，多诱男偶留宿，尝三日矣。今子亦遇乎？”郑子赧而隐曰：“无。”质明复视其所，见土垣车门如故。窥其中，皆蓁芜及废圃耳。既归见崟。崟责以失期；郑子不泄，以他事对。然想其艳冶，愿复一见之，心尝存之不忘。

经十馀日，郑子游入西市衣肆，瞥然见之，曩女奴从之。郑子遽呼，任氏侧身周旋于稠人中以避焉。郑子速呼前追，方背立以扇障其面，曰：“公知之，何相近焉。”郑子曰：“虽知之，何患。”对曰：“事可愧耻，难施面目。”郑子曰：“勤想如是，忍相弃乎？”对曰：“安敢弃也，惧公见恶耳。”郑子发誓，词旨益切。任氏乃回眸去扇，光彩艳丽如初。谓郑子曰：“人间如某之比者，非一，公之不识耳，无独怪也。凡某之流，为人恶忌者，无他，为其伤人耳。某则不然。若公未见恶，愿终奉巾栉。”郑子许之，与谋栖止。任氏曰：“从此而东，大树出于栋间者，门巷幽静，可税以居。前时自宣平之南，乘白马而东者，非君妻之昆弟乎？其家多什器，可以假用。”是时，崟伯叔皆从役于四方，三院什器，皆贮藏之。郑子如言，访其舍，而谋崟假什器。问其所用，郑子曰：“新获二丽人，已税得其舍，假具以备用。”崟笑曰：“观子之貌，必获诡陋，何丽之有。”崟乃悉假帷帐榻席之具，使家僮之慧黠者，随以觇之。俄而奔走返命，气吁汗洽。崟迎问之：“其容若何？”曰：“奇怪也，天下未尝见之矣。”崟姻族广茂，且夙从逸游，多识美丽。乃问曰：“孰若某美？”僮曰：“非其伦也。”崟遍择佳者四五人，皆曰：“非其伦。”是时，吴王之女，有弟六者，则崟之内妹，秾艳如神仙，中表素推第一。崟问曰：“孰与吴王家第六女美？”又曰：“非其伦也。”崟抚手大骇曰：“天下岂有斯人呼？”遽命汲水澡颈，巾首整衣而往。

既至，郑子适出。崟入门，见小僮拥篲方扫，有一女奴在其门，他无可见。征于小僮。小僮笑曰：“无之。”崟周视室内，见红裳出于户下，迫而察焉。见任氏戢身匿于扇间。崟引出，就明而观之，殆过于所传矣。崟爱之发狂，乃拥而凌之，不服；崟以力制之，方急，则曰：“服矣。请少回旋。”既释，则捍御如初。如是者数四。崟乃悉急持之。任氏竭力，汗若濡雨，自度不免，乃纵体不复拒抗，而神色惨变。崟问曰：“何色之不悦？”任氏长叹息曰：“郑六之可哀也。”崟曰：“何谓？”对曰：“郑生有六尺之躯，而不能庇一妇人，岂丈夫哉，且公少豪侈，多获佳丽，如某之比者众矣；而郑生，穷贱耳。所称惬者，唯某而已。忍以有馀之心，而夺人之不足乎？哀其穷馁，不能自立，衣公之衣，食公之食，故为公所系耳，若糠糗可给，不当至是。”崟豪俊有义烈，闻其言，遽置之。裣衽而谢曰：“不敢。”俄而，郑子至，与崟相视眙乐。

自是，凡任氏之薪粒牲饩，皆崟给焉。任氏时有经过出入，或车马舆步，不常见止。崟日与之游甚欢，每相狎昵，无所不至，唯不及乱而已。是以崟爱之重之，无所吝惜，一食一饮，未尝怠焉。任氏知其爱己，因以言谢曰：“愧公之见爱甚矣，顾以陋质，不足答厚恩，且不能负郑生，故不得遂公欢。某秦人也，生长秦城，家本伶伦，中表姻族，多为人宠胜，以是长安狎邪，悉与之适。或有殊丽，悦而不得者，为公致之可矣，愿持此以报德。”崟曰：“幸甚。”郦中有鬻衣之妇，曰张十五娘者，肌体凝洁。崟常悦之，因问任氏：“识之乎？”对曰：“是某表姊妹，致之易耳。”旬馀，果致之。数月，厌罢。任氏曰：“市人易致，不足以展效。或有幽绝之难谋者，试言之，愿得尽智力焉。”崟曰：“昨者寒食，与二三子游于千福寺，见刁将军缅，张乐于殿堂。有善吹笙者，年二八，双鬟垂耳，娇姿艳绝，当识之乎？”任氏曰：“此宠奴也，其母即妾之内姊，求之可也。”崟顿首席下，任氏许之。乃出入刁家月馀。崟促问其计，任氏愿得双缣以为赂，崟依给焉。后二日，任氏与崟方食。而缅使苍头控青骢以迓任氏。任氏闻召，笑谓崟曰：“谐矣。”初，任氏加宠奴以病，针饵莫减，其母与缅忧方甚，将征诸巫，任氏密赂巫者，指其所居，乃使言徙就为吉。及视疾，巫曰：“不利住家，宜出居东南某所，以取生气。”缅与其母详其地，则任氏之第在焉。缅请居，任氏谬辞以逼狭，勤请而后许。乃辇服玩，并其母皆送于任氏，至则疾愈。未数日，任氏密引崟通之，经月乃孕。其母惧，遽归以就缅，由是遂绝。

他日，任氏谓郑子曰：“公能致钱五六千乎？将为谋利。”郑子曰“可。”遂假求于人，获钱六千。任氏曰：“鬻马于市者，马之股有疵，可买而居之。”郑子如市，果见一人牵马求售焉。疵在左股。郑子买以归，其妻及弟皆嗤之，曰：“是羸物者，买将何为？”无何，任氏曰：“马鬻矣，当获三万。”郑子乃卖之，有酬二万。郑子不与，一市尽曰：“彼何苦而贵买？此何爱而不鬻？”郑子乘之以归，买者随至其门，累增其值，至二万五千。犹不与，曰：“非三万不鬻。”遂卖登三万。既而密伺买者。征其由，乃昭应县之御马，疵股者死三岁矣。斯吏不时除籍，言征其估之钱六万，设其以半买之，获尚多矣。若有马以备数，则三年刍束之估，皆吏得之，且所偿盖寡，是以买耳。

任氏又以衣服故蔽，乞衣于崟。崟将全彩与之，任氏不欲，曰：“愿得成制者。”崟召市人张大买之，使见任氏，问所欲。张大见之，惊谓崟曰：“此必天人贵戚，为郎所窃，且非人间所宜有者。愿速归之，无及于祸。”其容色之动人如此。竟买衣之成者，而不自纫缝也，不晓其意。

后岁馀，郑子武调授槐里府果毅尉。在金城县时，郑子方有妻室。虽昼游于外，而夜寝于内，多恨不得专其夕。将之官，邀与任氏俱去。任氏不欲往，曰：“旬月同行，不足以为欢。请计给粮饩，端居以迟归。”郑子恳请，任氏愈不可。郑子乃求崟资助，崟与更劝勉，且诘其故。任氏良久曰：“有巫者言某是岁不利西，故不欲耳。”郑子甚惑之，不思其他，与崟大笑曰：“明智若此，而为妖惑。何哉？”固之请。任氏曰：“倘巫者言可征，徒为公死，何益？”二子曰：“岂有斯理乎？”恳请如初。任氏不得已遂行。崟以马借之，也出。祖于临皋，挥袂别去。信宿，至马嵬，任氏乘马居其前，郑生乘驴居其后，女奴别乘，又在其后。是时，西门圉人教猎狗于洛川，已旬日矣。适值于道。苍犬出腾于草间，郑子见任氏欻然堕地，复本形而南驰，苍犬逐之，郑子随走叫呼不能止。里馀，为犬所获，郑子衔涕。出囊中钱赎以瘗之，削竹为记，回睹其马。啮草于路隅。衣服悉委于鞍上。履袜犹悬镫间。卷蝉脱然。唯节坠地。馀无所见，女奴亦逝矣，旬馀。郑子还城，崟见之。喜迎问曰：“任氏无恙乎？”郑子泫然对曰：“殁矣。”崟闻之亦恸。徐问疾故，答曰：“为犬所害。”崟曰：“犬虽猛。安能害人？”答曰：“非人。”崟骇曰：“非人何者？”郑子方述本末，崟惊讶叹息不能已。明日，命驾与郑子俱适马嵬。发瘗视之，长恸而归。追思往事，唯衣不自制，与人颇异焉。

语云：“古者兽面人心，今者人面兽心。”若任氏，可谓人面人心矣。美逾西子，节比共姜，古今人类中何可多得。苍犬无知，作此大杀风景事。思之欲恸，岂特韦，郑二君已哉。

又；东平尉李黁；初得官，自东京之任，夜投故店中。有卖胡饼者，其妻姓郑，色美，李目而悦之，因宿其舍。留连数日，乃以十五千转索此妇。既到东平，宠遇甚至。性婉约，多媚黠，女工之事，罔不心了，于音声特究其妙。在东平三岁，有子一人。

其后，李充租纲，入京，与郑同还至故城。大会乡里，饮宴累十馀日不获已。事理须去，行至郭门，忽言腹痛，下马便走，势疾如风。李与其仆数人，极骋追不能及也。便入故城，转入易水村，足力少息。李不能舍，复逐之。垂及，因入xiao穴。极声呼之，寂无所应。恋结凄怆，言发泪下。会日暮，将草塞穴口，还店止宿。

及明，又往呼之，无所见。乃以火熏，久之，村人为掘深数丈，见牝狐死穴中，衣服脱卸如蜕，脚上着锦袜。李叹息良久，方埋之。归店，取猎犬噬其子，子略不惊怕。便将入都，寄亲人家养之。输纲毕，复还东京。婚于萧氏，萧氏常呼李为“野狐婿”，李初无以答。一日晚，李与萧在房狎戏，复言其事，忽闻堂前有人声。李问：“阿谁夜来？”答曰：“君岂不识郑四娘耶？”李素所钟念者，闻其言，遽欣然跃起，问：“鬼乎？人乎？”答曰：“身即鬼也。人神道殊，贤夫人何至数相谩骂？且所生之子，远寄人家，其人皆言狐生，不给衣食。岂不念乎？宜早为抚育，九泉无恨。若夫人相侮，又小儿不收，必将为君之患。”言毕不见。萧遂不敢复说其事。唐天宝末，子年十馀无恙。

又，襄阳宜城刘三客，本富室知书。以庆元三年六月，往西蜀作商，所赍财货数千缗。抵阙下五里间，喜其山林气粹，疑为神仙洞府。虽身作贾客，而好尚清虚之意甚切。欲深入避时，置囊装于外，挟五仆偕往。约行十里，前望似有石碑，视之，但刻二十字，曰：“十口尚无声，莫下土非轻；反犬肩瓜走，那知米伴青。”其指意明白易晓。正惶惑间，逢樵夫执斧负薪讴歌而至，异而揖之。樵曰：“彼中非善地，不可久住。”刘曰：“何谓也？”樵曰：“曾读碑记乎？缘向来鬼魅纵横，虑伤人性命，遂立石示人，其暗包四字，合成‘古墓狐精’，君当了然，何不速返？”言毕不见，刘恍若迷蒙，犹不肯信。

又进步里许，与十七八岁女子遇，服布素之衣，颜容娴雅，诵一绝句，音声悲切。云：“昨宵虚过了，俄而是今朝。空有青春貌，谁能伴阿娇？”刘默念：此女必亡夫婿，在彼醮祭，怨词可伤。从而问故，至于再三，皆不答。刘曰：“料必良家女子，既能吟咏，想深通文墨。”随和一诗挑之云：“夜夜栖寒枕，朝朝拂冷衾。眼前风景好，谁肯话同心。”女郎即大笑曰：“上客高姓？”答以：“姓刘名辉，字子昭。”女曰：“是我个中人也。”遂邀转出，皆得大宅，梁栋宏伟，帘幙华洁。婢妾佳丽成行。置酒对饮，命引五仆于别舍，馔具亦腆盛。数酌之后，天色敛昏。女曰：“鸳衾久寂，凤枕长虚，今宵得侍刘郎，真为天幸，请缔一夕夫妇之好，可乎？”刘谢曰：“正所愿也。”于是携手入室，欢洽极意。酒醒，迟明，乃卧一墓上草丛内。仆跧伏石伴xiao穴中。方知正堕狐宗，幸性命不遭伤害耳。

又，周府后山狐精，与宫女小三儿通。弘治间，出嫁汴人居富乐，狐随之。谓三儿曰：“吾能前知，兼善医术，汝若供我，使汝多财。”三儿语其夫，夫即允之。扫一室中，挂红幔，幔内设坐。狐至不现形，但响唱呼三儿，三儿立幔外，诸问卜求医者跪于前，狐在内断其吉凶，无不应验。所获浸饶，时某参政之妻患血崩，医莫疗；参政不得已，使问之。狐曰：“候往东岳查其寿数。”去少选，复啸至，曰：“命未绝。”出药一丸云：“并水送下，夜半血当止。”果然，又服二丸全愈。参政乃来称谢以察之。狐空中与参政剧谈宋元事，至唐末五年，则朦胧矣。参政叹服，听民起神堂。正德初，镇守廖太监之弟鹏，召富乐索千金。富乐言所得财货，随手费尽。鹏怒，下之狱。狐自是不复至。

又，建昌新城县人姜五，居邑五里外。淳熙四年中秋夜，在书室玩月，遥闻妇人悲泣，穴窗窥之，素衣女挈衣包，正叩其户。姜问：“何人？”曰：“军城董二娘，随夫作商他处，不幸夫死，又无父母兄弟可依。今将还乡乞食，赶路不上，望寄留一宿。”姜纳之，使别榻而卧。明日，不肯去，愿充妾御，姜复从之。遂荏苒两月。方夜讴室中，又有女子至。云：“县市典库户，赵家婢进奴，为主公见私，被娘子箠打，信步逃窜，亦可少留。”其人容貌端秀，自言善弹琴弈棋，仍能画。姜甚喜。两女同处无间。董氏嗜鸡。进奴密告姜云：“彼乃野狐精，积久非便。他说丧夫，事尽伪也。”姜深以为疑，董妇已觉，愠曰：“五郎今日不喜，莫是听进奴妄谈否？我知渠是蛇妖，勿堕其计。”姜曰：“何以验其真相？”曰：“但买雄黄香白芷各一两，捣成末，用九榻草，神离草各一把，生大蜈蚣一条，共修治为饼，以半作丸与服，并焚于书院，渠必头痛，更将半药置鼻上，可立见矣。”家有大雄鸡报晓者，董欲烹之，进奴使姜绐称出外，潜于暗壁守视。果见董变狐身，攫鸡而食，即取刀刺杀。是夕进奴服药亦死，尸化蛇矣。

二妖相妒，两败俱伤。凡相妒未有不相伤者，岂独二妖哉。

○虎精

申屠澄者，贞元九年，自黄衣调补汉州什邠尉。之官，至贞符县东十里许，遇风雪大寒，马不能进。见路傍有茅舍，中有烟火甚温，乃往就之。有老父、妪及处女，环火而坐。女年方十四五，虽蓬发垢衣，而雪肤花脸，举止妍媚。父、妪见澄来，遽起曰：“客甚冲寒雪，请前就火。”澄欣谢之。坐良久，天色已暝，风雪不止。澄曰：“西去县尚远，请宿于此可乎？”父、妪曰：“但蓬室为陋耳，敢不承命。”澄随解鞍，施食秣马。其女方修华靓饰，自帷箔间复出，而闲丽之态，尤过向时。有顷，妪自外挈酒壶，至于火前暖饮，谓澄曰：“以君冒寒，且进一杯，以御凛冽。”澄曰：“坐上尚欠小娘子。”父，妪笑曰：“田舍家所育，岂可备宾主。”女即回眸斜视曰：“酒岂足贵，谓人不宜预饮也。”母即牵裙使坐于侧，澄欲举令，以观女意。执杯曰：“请征书语，属目前事。”乃曰：“厌厌夜饮，不醉无归。”女低鬟微笑曰：“天色如此，归亦何往哉。”俄巡至女，哂曰：“风雨如晦，鸡鸣不已。”澄愕然叹曰：“小娘子明慧若此，某幸未婚，敢请媒如何？”翁曰：“是虽寒且贱，亦常娇保之。顷有过客以金帛为问，某惜别未许。不期贵客又欲援拾，岂是分耶？愿以为记。”澄随修子婿礼。袪囊以遗之，妪悉无所受：“郎君不嫌寒贱，何事过费。”一日，又谓澄曰：“此孤远无邻，又乏妆奁之具。俟略备数事，人便可行矣。”又一日，从容为别。澄乃以所乘马载女而行。

既至官，俸禄甚薄，妻力攒成家，交结宾客。旬月之内，大获名誉。而夫妻情义益洽，至于厚亲族，抚甥侄，及僮仆厮养，无不欢心。后秩满将归，已生一男一女，亦甚明慧。澄尤加敬焉。常作赠内诗曰：

“一尉惭梅福，三年愧孟光。此情何所喻，川上有鸳鸯。”

其妻终日吟咏，似默有和者，然未尝出口。每谓澄曰：“为妇之道，不可不知书。倘更作诗，反似姬妾耳。”澄罢官，即罄室归秦。过和州，至嘉陵江畔临泉石，藉草憩息。其妻忽怅然谓澄曰：“前日见赠一篇，寻即有和。初不拟奉示，今遇此景物，不能终默。”乃吟曰：

“琴瑟情虽重，山林志自深。常忧时节变，辜负百年心。”

吟罢，潸然良久，若有慕焉。澄曰：“诗则丽矣，然山林非弱质所思。傥忆贤尊，今则至矣，何忽悲泣乎。”后二十馀日，过妻家，草舍依然，俱不复有人矣。澄与妻俱止其舍。妻思慕之深，尽日泣涕。忽于壁角故衣之下，见一虎皮，尘埃尽满。妻见之，忽大笑曰：“不知此物尚在耶？”披之，即化为虎，咆哮拿攫，突门而去。澄惊走避之。携二子寻其路，望林大哭。数日，竟不知所之。出《河东记》。

○马精

湖广承天府宝乡市镇有孀妇，姿容颇美，年才二十馀，独处一室，邻人罕睹其面。又每日傍午，趋入帏中卧。午后复起，才向暝，便闭门。室中不容婢女出入，人谓冰玉之操，不是过矣。如是者十五年，所生子亦渐长大，娶妻成立。其子以母独寝无伴，送一婢服役，坚拒再四，强致之室。是夜，有美少年从帷中出就其婢淫焉。阳道伟岸，婢不能当，卒为所强，顷之灭迹。婢奔告子妇。子妇大骇，然莫能迹也。未几，孀妇复产儿，宛然人形，而容貌则如马。其子固请杀之，少年遂见形来骂，问：“何故杀弟，惧长割而产耶？吾必讼之官。”其子亦无如何。事渐露，群从昆弟辈咸知之，合谋驱逐。会孀生辰，伪相庆贺，计伺其便。当日渐午，孀妇急入卧室，诸子侄尾其后。妇既下键，以石拒之。众破扉而入，即命设燕于房。妇遽蔽身于帏，子侄相次逼床而坐，帏中忽溅出马溺数斗，浸淫面目，沾污衣履，杯盘狼藉，臊臭异常。各各狼狈而散。或言马属午，故交接恒于日午及午夜。《狯园》云。

○猪精

黄严，祝氏子，未娶，尝邀紫姑，暇则焚香致请，有蓬瀛真人下降。妄请留宿，真人不拒。自是每夕必来，已半年矣。其母第见子形减神耗，扣之不已，始得其情。乃曰：“此必怪也，焉有仙而始终皂衣不能一更者乎？既与人处而反令人受损者乎？已经半载而不能一白昼相接者乎？子盍欲诣其居，以观其应乎否也。”子以告真人，真人许之。携手同行，穿荆棘半里许，乃其宅也。虽不华敞，而短垣周匝，护以曲阑。命僮置饮曰：“暮夜无品，只得豆羹浊醴耳。”及陈器具，不甚丰备。观其役使，仅小僮八九而已。子归，以白母。母使遍索无踪。或曰：“吾闻物久则妖，君畜牝猪已过十年，其豚现在八九，况皂其本色也。”母然之，议鬻诸屠肆。是夕，真人与子诀曰：“相从有几，冥缘遂绝。劝子自爱，无以我思。”言讫泣去。

○鼠狼

大业中，王度得宝镜，名曰紫珍，持之能辟百邪。度弟勣，弃官远游，求镜自随。至汴，汴主人张琦家有女子，每入夜，哀痛之声不堪。勣问其故，病来已经年岁。勣停一宿，及闻女子声，遂开镜照之。痛者曰：“戴冠郎被杀。”其病者床下，有大雄鸡，死矣，乃主家七八岁老鸡也。

丰城县尉赵丹，与勣有旧，勣因过之。丹言仓督李敬慎家，有三女同遭魅病，人莫能识疗。勣因请寓李家问之，李告曰：“三女同居堂内阁子，每日至晚，即靓妆炫服。黄昏后归阁，灭灯烛，听之，窃与人言笑声。迨晓昏睡，非唤不觉。日渐羸瘠，不能下咽。禁之不令妆梳，即欲自缢投井。无可奈何。”勣令引示阁子处。其阁东有窗，恐其门闭难启，昼日先刻断窗棂四条，却以物支柱之如旧。至日暮，李报勣曰：“妆梳入阁矣。”至一更，听其言笑。勣拔窗棂子，持镜照之，三女叫云：“杀我婿也。”初不见一物，悬镜至明，有一鼠狼，首尾长一尺三寸，身无毛齿。有一鼠，亦无毛齿，其肥大可重五斤。又有守宫，大如人手，身披鳞甲，焕烂五色，头上有两角，长可半寸，尾长五寸以上，尾头一寸色白，并于壁孔前死矣。从此疾愈。

○鼠精

徽州婺源民张四，以负担为业。其妻年少，在辈流中稍光泽。张受佣出千里外，一白衣客过其家，语言佻捷，视四傍无人，谑妻欲与私，袖出白金数两为路。妻悦而就之。荏苒颇久，张归，密闻之，诈语妻曰：“我又将往他州，旬日始回。”妻益喜，以为适我愿。逼暮，张潜返室，持短矛伏户侧。夜且二鼓，见白衣从窗槛越入，迎刺以矛，其人呦呦作声而去。视矛刃有血及细白毛数十茎。张念：“人安得有毛，此必怪也。”又复穷诘妻，妻始肯言所见。即具一牒，述首末如供状式，诣道士混元法师董中甫自诉。董依科作罩法，至张舍发符，鹄立以俟。少选，有大鹰盘空，可五六尺许，旋绕屋上。观者阗溢。俄飞落古沟中，径搏巨白鼠，衔掷于前。董命沸油烹之，怪乃绝。

○獭妖

宋永兴县吏钟道，得重病，初瘥，情欲倍常。先乐白鹤墟中女子，至是犹存想焉。忽见此女振衣而来，即与燕好。是后数至，道曰：“吾甚欲鸡舌香。”女曰：“何难。”乃掬香满手以授道。道邀女同含咀之，女曰：“我气素芳，不假此。”女子出户，狗忽见，随咋杀之，乃是老獭。口香即獭粪，顿觉臭秽。

又，隆庆戊辰，维扬宝应一女子，及笄，临河盥濯，有獭自水中出，注目窥女，邅回不已。女惧还家。是夜，秋月正朗，忽见美少年，潜入淫女。女昏复苏，如是经岁，其家始知之，禁不得。闻某方士善符咒，邀以禁治。果一少年至，伏阶下，索楮墨题云：

“有来终有去，情易复情难。勿断腹中子，明月秋江寒。”

又曰：“不与我女，当存我子，再不犯君矣。”忽化獭走出。已，女果生一獭，其家欲刃之。众曰：“彼妖也而信，我人也而妄乎？”遂弃獭人邗水，老獭适至，抱拥而去。

○鸳鸯白鸥

陶必行，江湖之逸士也。一日，放舟洞庭，泊于群山之下。是夜月色皎洁，必行豁然，吟一绝曰：

“一湖烟水绿于罗，蘋藻凉风起白波。是处扁舟归去晚，满蓬豪兴月明多。”

吟间，闻岸上笑语声，视之，乃二女子，容色绝美，衣裳甚腴，相与吟诗于沙渚。一锦衣者吟曰：

“采采珍禽世罕俦，天生匹偶对风流。丹心不改常同旧，翠羽相辉每共游。

齐瓦对眠金殿晚，点沙双蹲玉田秋。此生莫遣轻离别，交颈成双到白头。”

一素衣者吟曰：

“同盟三五共优游，镇日清闲得自由。片雪晴飞红蓼晚，玉衣寒映碧波秋。

相亲相近来还去，无束无拘没又浮。岁暮江湖谁是侣，忘机长伴钓渔舟。”

必行登岸趋之，二女亦不骇走。乃徐言曰：“先生邀游江湖，曾识妾二人否？”必行曰：“不识。”锦衣者曰：“妾杨氏，此素衣妹欧氏也。”必行曰：“然则何以夜行？”女曰：“妾辈生长于斯，就此玩月博笑耳。”必行挑曰：“子舟中无人，肯过访否？”女欣然从之。乃携手登舟，酌于篷下，极其欢谑。已而就寝，两情甚浓。必行喜而吟曰：

“倚翠偎红情最奇，巫山黯黯雨云迷。”

二女同声和曰：

“风流好似偷香蝶，才过东来又向西。”

天将曙，二女急起跃舟，涉波而去。必行但见一鸳鸯一白鸥也。

○乌怪

乌君山者，建安之名山也。在县西一百里，有道士徐仲山者，贫居苦节，年久弥励。尝山行，遇暴雨风雷，迷失道，忽于电光中见一舍宅，有类府州，因投避雨。至门，见一锦衣人，顾仲山，乃称北乡道士。徐仲山拜，其锦衣人称监门使者萧衡，亦拜。因叙风雨之故，深相延引。仲山问曰：“自有乡，无此府舍。”监门曰：“此神仙所处，仆即监门官也。”俄有一女郎，梳绾双鬟，衣绛赭裙，青文罗衫，左手执金柄尘尾，幢旄，传呼曰：“使者外与人交通而不报何也？”答云：“北乡道士徐仲山。”须臾，又传呼云：“仙官召徐仲山入。”向所见女郎引仲山自廊进，至堂南小庭，见一丈夫，年可五十馀，肤体须发尽白，戴纱搭脑冠，白罗银镂帔，而谓仲山曰：“知卿精修多年，超越凡俗。吾有小女颇娴道教，以其夙业，合与卿为妻。今当吉辰耳。”仲山逊谢。丈夫曰：“吾丧偶已七年。吾有九子，三男六女，为卿妻者，最小女也。”乃命后堂备吉礼。既而陈酒殽，与仲山对食讫，渐夜，闻环珮之声，异香芬郁，荧煌灯烛。引去别室。

礼毕。三日，仲山悦其所居，巡行屋室。西向一舍，见衣竿上悬皮羽，十四枚是翠碧皮，馀悉乌皮耳。乌皮之中有一枚是白乌皮。又至西南，有一厂舍，衣竿之上，见皮羽四十九枚皆鸺鹠。仲山私怪之。却至室中，其妻问曰：“子适游行有何所见，乃沈悴至此。”仲山未之应，其妻曰：“夫神仙轻举，皆假羽翼，不尔，何以倏忽而万里乎？”因问曰：“乌皮羽为谁？”曰：“此大人之衣也。”又问曰：“翠碧皮羽为谁？”曰：“此常使通引婢之衣也。”“又馀乌皮羽为谁？”曰：“新妇兄弟姊妹之衣也。”问：“鸺鹠皮羽为谁？”曰：“司更巡夜者衣，即监门萧衡之伦也。”语未毕，忽然举宅惊惧。问其故，妻谓之曰：“村人将猎，纵火烧山，须臾皆去，竟未与徐郎造得衣，今日之别，可谓邂逅矣。”乃悉取皮羽，随方飞去。即向所见舍屋，一无其处。因号其地为乌君山

○鸡精

苏州娄门陈元善，情度潇洒，尤好奉道，尝学请仙召将诸术。自称洞真，往来嘉定诸大家，尝寓谈氏。谈氏有一鸡，畜十八年矣。一日，元善与主人语，鸡自庭中飞至其前，舒翅伸颈，遂死于地。夜睡书房中，有女子款门笑而入，自称主人之女，慕君旷达，故来相就。元善视之，姿色妍丽，问其年，曰：“十八矣。”遂留与狎。自是晨往夜来。尝自言属鸡，随元善所至，女辄随之。每来，元善遂觉昏沉如梦，去则洒然。如是岁馀。元善亦疑之，访之谈氏，并无此女。乃述其事，主人曰。”必是祟也。彼且云年十八而属鸡，以今岁计之，生肖不合。独吾家所畜鸡自死者，其年恰十八，得无是乎。”乃用法水符咒以辟之。女来如故。密藏符于怀袖，女辄怒曰：“尔乃疑我？”手反复扑之，俟符坠地，则夺去。或教以《周易》置裹肚中，女扑之再三，终不坠，乃去。一夕与数友同宿，数友相戒无睡，以觇其来。忽闻元善梦中有声，视之，见有物凭床，如交合者。讯元善，则遗精矣。众乃大噪，逐之，见帐顶一黑团作鸡声飞去。元善乃结坛，召术士遣之。女来谢曰：“无逐我，我数日将往无锡托生矣。汝送我，不可至井亭，惧为井神所收，当送我野地耳。”如其言，以符水祭物送城外数里荒僻处。自是遂绝。

又，京师有民家女，为阴鬼所侵，夕昏朝爽，恒若酗燕。父母延医巫治之，经年不除。乃召朝天宫道士建醮，其女出礼神，道士问女：“见此鬼作何形？”女曰：“戴赤冠，衣白衣，而腰有赤带，足着褐皮靴。每来作叩齿声，日去如飞。问其家所在，但笑而不答。”女退。道士相与论究。俄而群鸡出于庭中，一白面雄者，腰毛赤色，昂昂独立，约重七八斤，盖其女之过关鸡也。道士想像其形，指之而笑曰：“夜与处女为欢者非汝也耶？”鸡正凝视，若嗔其言。众告主人曰：“心此物耳。”主人亦悟曰：“此鸡已十二年矣。因其每日上屋不食，至暮乃下，又不入埘，心窃怪焉。今其然乎。”遂呼僮烹之以祭。其夕，女见此怪浴血而至曰：“我已为汝父害。永不复欢好矣。”洒泪言别，女为惨然。明起神爽复旧。

○鹅怪

昔太原中，章安郡史悝，有驳雄鹅善鸣，悝女常养之，鹅非女不食。荀俭苦求得之，鹅辄不食，乃以还悝。又数日，晨起，失女及鹅。邻家闻鹅向西。追至一水，唯见女衣及鹅毛在水边。今名此水为鹅女溪。出《广古今五行记》。

○蟒精

乾道间，历阳芮不疑从父扫墓，路遇青衣小鬟持简邀之，顷引至一宅，金碧璀璨，赫然华屋也。内一美丽妇人出迎，分庭抗礼，若素识相欢。坐定谛观，容貌服饰，真神仙也。芮为之心动。少焉，张宴奏乐，丽人捧觥曰：“累劫同修，冥缘未合，今夕获奉，从容为寿。”宴罢，登榻，绣衾甲帐，目所未识，遂构衽席之好。未旦，芮求归，丽人曰：“郎何来之晚，何去之速？陋巷草舍，固不容车马，愿以十日为期。”芮曰：“大人刚严，不得不辞去耳。”丽人乃挥泪送之，曰：“来日当于修阁致谒。”至期，未二鼓，丽人先遣仆妾施床帐，具酒殽。俄拥一香车，丽人下与芮接，从此每夕辄至，商榷古今，咏嘲风月，虽文人才士，无有过者。但戒芮曰：“我非凡品，得侍巾栉，夙昔使然。若泄天机，必受大累。”。芮尪瘠，岁馀，父母扣之，不言也。母使人密窥之，而密谓之曰：“我知汝有奇遇，但虑所饮膳者，恐或幻化，食之疾矣。试掇一味示我。”芮即明达丽人。丽人令遗母蒸羊一楪。母尝之，非伪也。适值屈道人来，自称精于天心法。父备白其故。屈曰：“岛洞列仙为淫佚之行，吾能治之，况于他乎？”遂索线十丈，以针贯小符于杪，藏诸盒中。祝芮曰：“君甘妖惑，有死而已，如未甘死，俟彼去时，将此符粘于衣裾，任其带线而去。彼若正神，明无妨也，聊资一笑之适。”芮如之。明日，屈先生遍访野外，有一巨蟒死焉，尸横百尺，其符在鳞甲，可见也。芮始醒焉如醉。

○白蛇精

苏州府学前居民小奚，以栉发折枝为业。其妇姿容绝美，娶近两年，忽有一白皙少年，身著素练衣，甚鲜洁，每伺小奚出，辄至其妇寝室，往来诱狎，遗以酒食金缯无算。奚妇悦之，私相结好，备极绸缪。忽一日有戴胡帽髯奴款门，报王者至，少年急随之去。有顷，闻前呵声，奚妇闭户，窥于帘隙，见仪卫导引甚盛。其官人着金冠，衣朱衮，巨目虬须，貌颇狰狞，后骑从百馀人，皆介金附鞬，则少年与焉。妇大怖恐。明日，少年复来，妇问：“昨所过者何官？状貌真可畏也。”少年曰：“非阳世官也，是震泽龙王，昨夜过尊经阁中造水府册子，某亦以此淹留，与卿谐露水之欢耳。然勿语于外也。”妇曰：“苏城亦有人乎？”曰：“远近州县死数甚多，本城合死者，不满百人。记未真也。”忽小奚自外入，乃见此少年与妇同席饮酌，笑语喧然，大怒，屏气以伺。有顷，见其携手入帏，半身悉是蛇鳞，遂惊讶，拾砖击之，空过无碍，少年化为白气一道，其光如电，穿牖而出，迹亦遂绝。是时龙门凤池两旁人家，连夜望见尊经阁上灯光烛天。后数日，胥江飓风骤起，舟船覆溺，死及七八十人，半是送南仓桥褚氏殡而归者，其他处沉溺不计数。考其日，乃支干家所称龙会日也。因知少年为白蛇之精矣。里人陈粲亲说甚详。

○赤蛇精

马定宇，山东人，巡盐两浙。至衢州，宿察院中。天晓开帐，见踏床傍有一小红鞋，心疑之。意门子所遗而不可深求，袖之，潜投于厕，以灭其迹。抵暮，令门子卧堂中，自扃户就寝。天明起视，前鞋宛然在故处。公复投之厕。至夜不寝，秉烛静坐伺焉。将二鼓，闻床后窣窣然，似有人行声，荏苒至几前，拜伏于地，乃一丽人，容色绝代，上下皆衣红。公大惊，询其来意。对曰：“吾神女也，与君有宿缘，特来相就，前两遗鞋以试公耳，幸毋讶。”公初不纳，后见丰姿艳冶，宛转依人，不能定情，遂与共枕。鸡鸣别去，倏然无迹。迨夜阑人静，则又至。公巡历他府，女随往如初，人无知者，公亦信以为神。第觉体中昏倦，渐至猜疑，欲绝之不能也。及使事告竣，登舟返舍，女送至淮，泣谢曰：“妾不能复事左右矣，请俟他年再续旧好。”公亦伤感而别。至家，大病几危，意女为祟，幸而得痊，出补广东巡按。方渡淮，则女复至舟中，虽欢好有加，而意则愈疑。将抵广信，密致书龙虎山张真人，详述颠末，求为驱逐。张发缄，笑谓使曰：“乃此业畜耶，人遭之，鲜获全者。尔主有后福，幸无恙。然久必有害，当善遣之。并告尔主，后若宦游，毋更涉其境也。”乃朱书数符，令贴于床帐，佩于髻中，如教而行。怪觉而告公曰：“我非祸君者，胡一旦绝我？真薄情哉。”遂愤然而去。公按粤完，迂道而归，不敢由浙矣。真人后露其事，诘女何怪，云：“赤蛇精也，其服红者以此。”

○长蛇

乐平螺坑市纤纱卢匠，娶程山人女。屋后有林麓，薄晚出游，逢一士人，风流蕴藉，辄相戏狎，随至其家，逼与同寝。家人有觇见者，熟视之，乃为长蛇缴绕数匝，时吐舌于女唇吻中。卢大惊，拊几呼谕之。女笑曰：“尔何言之谬，此乃好士大夫，爱怜我，故相拥持，岂汝贱愚工匠之比，奈何反谤以为妖类。”卢出外，思其策。里中江巫言能治，即被发跣足，跳梁而前，鸣鼓吹角，以张其势。蛇睢睢自若。江命煎油大锅，通夕作诀愈力。女怒告曰：“无聒我恩人。”举衾覆之，蛇亦缩首衾下。江度其无能为，用绳串竹筒套其颈，使侣伴绯衣高冠十辈，分东西立，杂击铜铁器，五人拽女向东，五人拽蛇而西。如此者五，方得解女身之缠缚。遂与众砍碎蛇，投之油锅内。程氏救之无及，洒泪移时，欲与俱死。于是使吞符以正其心神，饵药以涤其肠胃，逾月始平。

○白鱼怪

吴少帝五凤元年四月，会稽馀姚县百姓王素，有室女，年十四，貌美，邻里少年求娶者颇众，父母惜而不嫁。尝一日，有少年姿貌玉洁，年二十馀，自称江郎，愿婚此女。父母爱其容质，遂许之。问其家族，云：“居会稽。”后数日，领三四妇人，或老或少者，及二少年俱至，因纳聘财，遂成婚媾。已而经年，其女有孕。至十二月，生下一物，如绢囊，大如升，在地不动。母甚怪异，以刀剖之，悉是鱼子。素因问江郎：“所生皆鱼子，不知何故？”江郎曰：“吾不幸，故产此异物。”其母心独疑江郎非人，因以告素。素密令家人，俟江郎解衣就寝，收其所着衣视之，皆有鳞甲之状。素见之大骇，命以巨石镇之。及晓，闻江郎求衣服不得，异常诟骂。寻闻有物偃踣，声震于外。家人急开户视之，见床下有白鱼，长六七尺，未死，在地拨剌。素砍断之，投江中。女后别嫁。

○鼍精

永初中，张春为武昌太守，时人有嫁女者，未及升车，女忽然作怪，出外殴击人，乃自云已不乐嫁俗人。巫云：“是邪魅。”将女至江际，遂击鼓，以术咒疗。春以为欺惑百姓，刻期须得妖魅。翼日，有一青蛇来到坐所，即以大钉钉其头。至日中，复见大龟从江来，伏于巫前。巫以朱书龟背，更遣入江。至暮，有大白鼍从江中出，乍沉乍浮，龟随后推逼。鼍自分死，冒来，先入幔，与女辞诀，女遂动心哭云失其姻好，于是渐瘥。或问巫曰：“魅者归于一物，今安得有三？”巫云：“蛇是传通，龟是媒人，鼍是其对。”所获三物，悉以示春。春始信灵验。皆杀之。出《异苑》。

○鳖精

舒信道中丞，宅在明州，负城濒湖。绕屋皆古木茂竹，萧森如山麓间，其中便座曰懒堂。背有大池，子弟群处讲习，外客不得至。方盛秋，新月出，舒呼灯读书，忽见女子揭帘入，素衣淡妆，举动妩媚，而微有悲涕容，缓步而前曰：“窃慕君子少年高志，欲冥行相奔，愿容驻片时，使奉款曲。”舒迷蒙恍恍，不疑为异物，即与语。扣其姓氏所居，曰：“妾本邱氏，父作商贾，死于湖南，但与继母居茆茨小屋，相去只一二里。母残忍猛暴，不能见存，又不使媒妁议姻，无故捶击，以刀相吓，急走逃命，势难复归。倘得蓄为婢子，固所大愿。”舒曰：“留汝甚善，奈事泄何？”女曰：“姑置此虑，续为之图。”俄一小青衣携酒肴来，即促膝共饮，三行，女敛袂曰：“奴虽小家女，颇能缀词。”辄作一阕，叙兹夕邂逅相遇之意。顾青衣举手代拍而歌曰：

“绿净湖光，浅寒先到芙蓉岛。谢池幽梦属才郎，几度生春草。尘世多情易老，更那堪，秋风袅袅。晓来羞对，香芷汀洲，枯荷池沼。　银锁横波，远山浅黛无心扫。湘江人去叹无依，此意从谁表，喜趁良宵月姣，况难逢，人间两好。莫辞人醉，醉入屏山，只愁天晓。”

盖寓声《烛影摇红》也，舒愈爱惑。女令青衣归，遂留共寝，宛然处子耳。将晓别去，间一夕复来，珍果异馔，亦时时致前，及怀缣帛之属，亲为舒造衣，工制敏妙。

相从月馀日，守宿僮仆，闻其与人言，谓必挟娼优淫昵，他日且累己，密以告老姨媪。辗转漏泄，家人悉知之，掩其不备，遣弟妹乘夜佯为问讯，排户直前，女奔忙斜窜，投室傍空轿中，秉烛索之，转入他轿，垂手于外，洁白如玉，度事急，穿竹跃赴池，杳然而没。舒怅然掩泣，谓无复再会期。众散门扃，女蓬首喘战，举体淋漓，足无履袜，奄至室中，言：“堕处得孤屿，且水不甚深，践泞而出，免葬鱼腹，亦云天幸。”舒益怜之，自为燃汤洗濯，夜分始就枕。自是情好甚密，而意绪常恍忽如痴，或对食不举箸。

家人验其妖怪，潜举状请符于小溪朱彦诚法师。朱读状大骇曰：“是鳞介之精耶，毒入肝脾里，病深矣，非符水可疗，当躬往治之。”朱未及门，女惨戚嗟喟，为惘惘可怜之色。舒问之，不对，久乃云：“朱法师明日坏我好事矣。”于是呜咽告去，力挽不肯留。

旦而朱至，舒父母再拜炷香，求救子命。朱曰：“请假僧寺一巨镬，煎油二十斤，吾当施法，摄其祟，令君阖族见之。”乃即池边焚符檄数道召将吏，弹诀噀水，叱曰：“速驱来。”俄顷，水面喷涌一物，露背突兀如蓑衣，浮游中央，回首四顾，乃大白鳖也，若为物所鐍致。跂曳至庭下，顿足呀口，犹若向人作乞命态。镬油正沸，自匍匐投其中，糜溃而死。观者骇惧流汗。舒子独号泣追惜曰：“烹我丽人。”朱戒其家，俟油冷，以斧破鳖，剖骨并肉，暴日中，须极干，入人参，茯苓，龙骨末成丸，托为补药，命病者晨夕饵之，勿令知，知则不肯服矣。如其言，药尽而病愈。后遇阴雨，于沮洳间，闻哭声云：“杀了我大姐，苦事，苦事。”盖尚遗种类云。

○虾怪

唐大定初，有士人随新罗使，风吹至一处，人皆长须，语与唐言通，号长须国。人物甚盛，栋宇衣冠，稍异中国。地曰扶桑洲。其署官品，有正长；戢波；日没；岛逻等号。士人历谒数处，其国皆敬之。忽一日，有车马数十，言：“大王召客。”行两日，方至一大城，甲士门焉。使者导士人入伏谒，殿宇高敞，仪卫如王者。乃拜士人为司风长，兼驸马。其主甚美，有须数十根。士人威势烜赫，富有珠玉，然每归，见其妻则不悦。其王于月满夜则大会。后遇会，士人见嫔姬悉有须，因赋诗曰：“花无叶不妍，女有须亦丑。”王大笑曰：“驸马竟未能忘情于小女颐颔间乎？”经十馀年，士人有一儿二女。

忽一日，其君臣忧戚，士人怪问之，王泣曰：“吾国有难，祸在旦夕，非驸马不能救。”士人惊曰：“苟难可弭，性命不敢辞也。”王乃令具舟，谓士人曰：“烦驸马一谒海龙王，但言东海第三汊第七岛长须国有难求救。我国绝微，须再三言之。”因涕泣执手而别。士人登舟，瞬息至岸。岸沙悉七宝，人皆衣冠长大。士人乃前，求谒龙王。龙宫状如佛寺所图天宫，光明迭荡，目不能视。龙王降阶迎士人，齐级升殿，访其来意，士人具说。龙王即命速勘。良久，一人自外曰：“境内并无此国。”士人复哀祈，具言长须国在东海第三汊第七岛。龙王复叱使者细寻勘，速报。经食顷，使者返曰：“此岛虾，合供大王此月食料，前日已追到。”龙王笑曰：“客固为虾所魅耳。吾虽为王，所食皆禀天符，不得妄食。今为客减食。”乃令引客视之，见铁镬数十如屋，满中是虾。有五六头色赤，大如臂，见客跳跃，似求救状。引者曰：“此虾王也。”士人不觉悲泣，龙王命放虾王一镬，令二使送客归中国。一夕至登州，顾二使，乃巨龙也。

○蜂异

桃源女子吴寸趾，夜恒梦与一书生合。问姓氏，曰：“仆瘦腰郎君也。”女意其为休文，昭略入梦耳。久之，若真焉。一日昼寝，书生忽见形入女帐，既合而去。出户渐小，化作蜂，飞入花丛中，女取养之。自后恒引蜂至女家甚众，其家竟以作蜜，富甲里中。寸趾以足小得名，天宝中事也。见《诚斋杂志》。

○蚱蜢

徐邈，晋武帝时为中书侍郎，在省直，左右人恒觉邈独在帐内，似与人共语。有旧门生一夕伺之，无所见。天将旦，始开窗户，瞥见一物，从屏风里飞出，直入前铁镬中，仍逐视之，无馀物，唯见镬中聚菖蒲根，下有大蚱蜢。虽疑此为魅，而古来未闻，但摘除其两翼。至夜，遂入邈梦云：“为君门生所困，往来道绝，相去虽近，有若山河。”邈得梦，甚凄惨。门生知其意，乃微发其端。邈初不即道，顷之曰：“我始来直，便见一青衣女子，作两髻，姿色甚美，聊试挑谑，即来就，已，不知其从何而至也。”兼告梦。门生因具以状白，亦不复追杀蚱蜢。

○蟾蜍

沈庆校书，言境中有一吏人家，女病邪，饮食无恒，或歌或哭，裸形奔驰，抓毁面目，遂召巫者治之。结坛场，鸣鼓吹。禁咒之次，有一乘航船者，偶驻泊门首，枕舷而卧。忽见阴沟中一蟾蜍，大如碗，朱眼毛足，随鼓声作舞。异之，将篙拨得，缚于篣板下。闻其女叫云：“何故缚我婿？”船者乃叩门诘其主云：“能疗此疾。”主深喜，问其所欲，云：“只希数千文，别无所求。”主曰：“某惟此女，偏爱之，前后医疗，已数百缗，如得愈，何惜数千文乎。愿倍酬之。”船者乃将此蟾以油熬之，女翌日愈。见唐陆勋《志怪录》。

○蚯蚓

文帝元嘉初，益州王双，忽不欲见明，常取水沃地，以菰蒋覆上眠息，饮食悉入其中。云：“恒有一女子著青裙白（须＋巾）来就其寝。”母听闻荐下有声历历，发视，见一青色白瘿蚯蚓，长二尺许。又云：“此女常以奁香见遗，甚清芬。”奁乃螺壳，香则菖蒲根。于时咸谓双暂同阜虫矣。

○柳妖

熙宁间，福人陶彖，以令至秀州。携子希侃游学。希侃美丰姿，尚诙谑。长吟独咏，慨然有周流山水之志，功名事不足挂齿也。

一日，道经会稽，泊舟山下。时微风栖林，淡月漾水，希侃不能成寝。起未数步，而山钟野笛，又飘然交送于耳。正欲拈韵赋诗，而香气已忽忽入息矣。凝盼间，一娉婷参前。陶生惊谓曰：“梦耶？祟耶？”妖曰：“羡君高怀，特伴幽独。”生问其居址远近，妖答曰：“门崖壁石，顾在咫尺。青山我主人，茭葑我比邻也。”生曰：“独居荒寂，得无至此一遣乎？”妖曰：“非也。送月迎风，何居之独？啼莺语燕，何荒之寂？日飘摇于烟水之乡，无所郁也，又何假于一遣乎？”陶因微笑，牵妖袖并坐月中。引身私之，妖亦不拒。因问生曰：“操帆徒涉，碌碌何之，使得久留，当坚永约。”生曰：“此衷愿耳，奈家尊赴宦，固难舍也。”妖怃然欷歔，曰：“君犹未知乎？青苗梗法，荆棘当途，政殆者有投林之想矣！君乃欲为风中之树耶？”生曰：“拙哉子言！将使我埋光邱壑乎？”妖曰：“徙木南门者，孰与种梅孤山之为逸？看花长安者，何如摘菊篱下之为高，孰谓邱壑非贤者事哉。”生曰：“是固然，但君子疾泯泯耳。”妖笑曰：“王庭三槐，窦家五桂，不可谓不可芬馥也，今未几而雨露凄凉，凋残相继。甚者将军之大树，斧斤及之矣，何赫赫足云。”生曰：“苟能遗芳，是亦可也，何必较身后之遇。”妖曰：“不然也，顾所处何如耳。茹芝四老子，采薇二饿夫，自身以后，其来不知几许时矣，而商山首阳之秀号，至今与霜松雪竹同清，未闻荣前而悴后者，何耶。”生又曰：“圣于清者，不足论矣。若中人以上，而身无一遇，如虚生何。”妖曰：“此又不可强也，试以吾辈言之，有步生莲花者，有妆飞梅萼者，宠爱何其殷也，有蒸梨见逐者，有啖枣求去者，疏斥何其甚也，谓是其色弗若欤，非然也。夫妇女且尔；而况丈夫乎。故天苟遇我，则庙栋堂梁。天不我遇，则涂樗泥栎。遇不遇，命也。君谓由人乎哉。不然，渭之钓叟，傅之筑佣，苟非商周拔茅而物色，则一竿一版，朽烂滨岩之下，老死无闻矣。故曰遇又不可强也。”生勃然曰：“信如子言，甘与庸庸者伍，何以自别欤。”妖曰：“岂有异哉？杏园一宴，桃李春宫，虽与臣草莽，友蓬蒿者不若。及其南柯梦后，衰草荒榛，寒烟暮雨，同一邱耳。孰分梧檟之与樲棘乎。”生曰：“世之急功名者何限，而子独以忤众者愿我，何也？”妖曰：“妾非愿君，欲悟君耳。正以此辈为可鄙也，垂涎富贵者，不啻望梅之渴。妄想功名者，孰无梦松之思。攘攘营营，争枝匝树，虽忙逐槐尘而不惜，祸甘桃实而莫知，彼将谓可根深蒂固也。岂知桑榆之景易穷，草头之露易涸；华茂未几，枯槁随至，方将宴笑堂中，而长夜之室，人已为我筑矣。悲思此景，愿将何属乎？”生曰：“人孰无死也，必欲高洁以逃之，不几于固耶？”妖曰：“死固难免，但当值此死耳。苟徒朝求井上之李，暮拔园中之葵，劳苦迎合，驱驰世途，忧愤迭兴，惊疑靡一，遑遑然无俄顷之舒眉坦腹；人而至此，纵庙柏成龙，雷阳感竹，终无益也。而况未必得此者乎。若夫托赤松以遨游，隐桔中以行乐，餐菊英，纫兰佩，逍遥于坞之北溪之南，与木石通情，猿鹤同梦；虽片月浮云，不足以喻其闲，飞花流水，莫能以状其适，天地至乐，斯人久享历焉，诚所谓时可当日。而日可当年者。亦将与恒人论岁月乎，以此评死。果孰值孰负耶？”生喜曰：“不期一话足开心胸，子殆非山家者流欤。何其典达也？”妖复低容促膝。曰：“章台霸桥，旧裔日微，汉禁隋堤，风光非昔。行行种种，无非攀愁送恨之情。故特侨寓以避此耳。”生叹曰：“然。才容兼妙，无怪乎不屑事人也。“妖又太息。曰：“张君一别，腰紧眉粗，眠卧舍情，春秋虚度。连理之乐，殆不可复望于今矣。”生曰：“然则有兄弟否？”妖曰：“紫荆伐后。萁豆相煎者多也。念木连枝者谁欤。”生曰：“既尔孤独。曷求一友乎。”妖曰：“金兰契绝，势利成风，负荆人遥，青松落色。当今之世，而欲所求乎友，非卖则挤矣。”生曰：“若然，则人可绝乎？吾恐不如是之甚也。”妖曰：“殆有甚焉。朝廷鲜胜任之良干，郡县乏敷惠之甘棠。赵家乔木，为庸材辈蠹蚀也数矣。颠仆之祸，行将切于本根，一木岂能支哉。”生曰：“子诚孰识世故者。然今兹之处，乐耶？忧耶？”妖曰：“方其凄风寒雨，杏褪桃残，山路箫条，愁云十里，苔荒藓败，情荡魂销，不可谓无忧也。及其芳洲晴暖，一簇翠烟，画舫玉骢，酒旗摇映。又或送夕阳，挂新月，暮蝉数咽，野鸟一鸣，万缕春光，心怡意适，殆不知造物之有尽也。夫谁曰不乐乎？”生笑曰：“乐则乐矣。第少一知心也，奈何？”妖亦笑曰：“安排青眼，窥人多矣，无如郎君。是以不辞李下私嫌，竟赴桑间密约，且惓惓为君道也。”生挽其手，曰：“咀嚼卿言，不觉俗心顿破，但不能置此身耳。”妖曰：“是不难。即当潜名涧壑，俯结松萝，寄迹云霞，永联丝木。襟披杨柳之风，步缓梧桐之月。山樵泉饮，快一尘于无惊。鹤伴鸥宾，洗星淄于不染。上纵莘野之孤犁，春田清霭。下续桐江之一线，秋水寒潭。拄杖穿花，一无留念。携壶借草，百不关情。惟梦绕乎松杉，据弄床头之笛。且心飞于兰桂，移弹石上之琴。诚可谓神仙中人，不特与竹林而较胜。风尘外物，直将与桃源而争芳者也。何必喘慕紫薇之台阁，肩挨黄棘之门墙，缰锁情怀，桎梏手足，以自取辱哉！”生见其言词流发，博洽多闻，意必仙种，感慕益切。复取舟中行褥，铺松阴之下，欲求再会。交接间，极尽情事。起与生别，鸡三唱矣，生因请其姓，妖答曰：

“不必牵衣问阿娇，幽情久已属长条。禹王山下无人处，几度临风夜舞腰。”

生溺于欲，竟不详其意而散。

明日，彖欲发泊，生意逗延不进。夜果复来，生乃匿之舟中，欲与之任。妖怫然不许，曰：“妾奉蒲姿于君者，实欲与君开绿野之堂，结白莲之社。采武安之药，种邵平之瓜，冷淡岩云湖水中也。顾可自蹈危机，为人振落，剪拂甚哉，妾所不愿也。”生情不能舍，哀哀恳乞。约以送至家尊，即当与俱此山。请之再四，乃从。

及抵秀年馀，希侃忽遘异疾，不可救疗。会元净法师过秀，令彖亟诣告之。师乃除地为坛，设观音像，取杨柳洒水咒之。结跏趺坐，引妖问曰：“汝居何地而来至此？”妖答曰：“会稽之东，汴山之阳，是我之宅，古木苍苍。”师曰：“噫，儿盖柳也。吾尝闻是儿返性矣，不道其复为幻也。”妖乃冁然笑曰：“陶君有缘，儿将教以不死之术，非祟也。”师不能窘，为宣楞严秘密神咒，令痛自悔恨，毋为物邪所转。于是号泣请去，复谓陶生曰：“久与子游，何忍遽舍，愿觞为别。”即相对引满，作诗泣曰：

“仲冬二七是良时，江上多缘与子期。今日临歧一杯酒，共君千里还相思。”

遂去，不复见。生疾亦寻愈。方知其妖柳也。故所论议，皆花木之事。然凿凿造理者也。因悟其言，改名希靖，不求仕进，归家享年寿云。

○桂妖

仁和狄明善，之海盐。舟至瞰浦六七里，天色已暝，野无人居。遥见前村灯明，疾趋赴，则一酒肆也。明善径入肆门，惟见一女甚美。问曰：“郎君为饮而来耶？”明善然之。女遂引明善至肆后小轩，匾曰：“天香毓秀”。女又问曰：“郎君何姓？”明善曰：“仆姓狄，名明善，杭之仁和人也。敢问芳卿尊姓？”女曰：“姓桂，名淑芳。严君早世，族属凋零。故侨居于此，以货酒为生耳。”遂设席与狄对酌，明善半醉，乃咏桂一律以挑之。诗曰：

“玉宇无尘风露凉，连云老翠吐新黄。种分蟾窟根因异，名自燕山秀出常。

缀树妆成金粟子，逼人清喷水沉香。今宵欲把高枝折，分付姮娥自主张。”

女闻而笑，曰：“君之诗，其御沟之红叶乎？”乃相与就寝，极其缱绻。越明日辞去，女泣曰：“君此去难期，倘因事至此处，不吝一见，妾之愿也。”明善亦欷歔而别。明年秋复往访之，第见丰草乔林，杳无酒肆，惟一老桂，夹道而花耳。

○白莲花

中和中，有士人苏昌远居苏州，属邑有小庄，去官道十里。吴中水乡，率多荷芰。忽一日，见一女郎，素衣红脸，容质艳丽，阅其色，恍若神仙中人。自是与之相狎，以庄为幽会之所。苏生惑之既甚，尝以玉环赠之，结系殷勤。或一日，见槛前白莲花开敷殊异，俯而玩之，见花房中有物，细视，乃所赠玉环也。因折之，其妖遂绝。

○菊异

和州之舍山别墅，四望寥廓，草木蕃盛，春花秋鸟，自度岁华，人亦罕到之者。洪熙间，有士人戴君恩者，适他所路迷，偶过其地，叠叠朱门，重重绮阁，烟云缥缈，望之若画图然。君恩为惊讶，谓不当有此华屋也。伫立久之，忽见门内出二美人。一衣黄，一衣素，笑迎于君恩前。曰：“郎君才人也，请垂一顾，可乎？”君恩悦其人，从之。于是美人前导，君恩后随。历重门，登崇阶，乃至中堂。叙礼延坐，罗以佳果，饮以醇醪，情意颇浓。而君恩时半酣，乃散步于中堂。见壁间桂黄白菊二幅，花蕊清丽，笔端秋色盈盈。君恩大悦，既顾谓美人曰：“壁间画菊甚工，不可不赠以句。当各吟短律如何？”于是，黄衣美人先吟黄菊曰：“芳容烨烨殿秋光，娇倚西风学道妆。一自义熙人采后，冷烟疏雨几重阳。”君恩吟曰：“平生霜露最能禁，彭泽陶潜旧赏音。蝴蝶不知秋已暮，尚穿篱落恋残金。”白衣美人吟白菊曰：“嫩寒篱落数株开，露粉吹香入酒杯。却笑陶家狂老子，良花错认白衣来。”君恩吟曰：“冷香庭院晓霜浓，粉蝶飞来不见踪。寂寞有谁知晚节，秋风江上玉芙蓉。”三人吟毕，抚掌大笑，彼此俱忘情矣。是夕，二美人共荐枕席。

翌日，君恩辞归，美人泣曰：“衾枕未温，安忍弃去？”君恩曰：“固不忍舍，其如家人之属目悬切何。去而复来，庶几可也。”于是黄衣美人出金掩鬓，白衣美人出银凤钗二股以赠别，佥曰：“愿郎睹物思人。”黄衣美人泣吟曰：“山自青青水自流，临期话别不胜愁。含阳门外千条柳，难系檀郎欲去舟。”白衣美人亦泣吟曰：“为道郎君赴远行，匆匆不尽别离情。眼前落叶红如许，总是愁人泪染成。”君恩欷歔，不及成韵慰答。三人各含泪而别。君恩归第，时切眷注。迨明年，复有故他往，道经别墅，君恩谓可再见美人。访之则不知所在。君恩惊以为神，急取掩鬓凤钗视之，皆菊之黄白瓣也。

○芭蕉

潘昌简，绍熙三年知鄂州蒲圻县，携婺士陈致明为馆客。邑小无民事，潘每出书院，与陈款饮。庭前芭蕉甚盛，常捧杯属客曰：“只令蕉小娘子佐尊。”如是一岁，陈遂有所感。一女子绿衣媚容，入与之狎，寝则同衾。涉历许百日，憔悴龙钟，了无人色。潘初不悟其然，以为抱病。招医疗拯，略不能成效。迨疾棘，问其所致，乃云：“蕉小娘子也。”潘即令芟除，已无及矣。

○火怪

进士杨祯，家于渭桥，以居处繁杂，颇妨肄业，乃诣昭应县，长借石瓮寺文殊院。居旬馀，有红裳既夕而至，容色殊丽，姿华动人，祯常悦者，皆所不及。徐步于帘外，歌曰：“凉风暮起骊山空，长生殿锁霜叶红。朝来试入华清宫，分明忆得开元中。”祯曰：“歌者谁耶？何清苦若是。”红裳又歌曰：“金殿不胜秋，月斜石楼冷。谁是相顾人，褰帷吊孤影。”祯拜迎于门。既即席，问祯之姓氏，祯具告。祯祖，父，母，叔，兄弟，中外亲族，曾游石瓮寺者，无不熟识。祯异之曰：“非鬼物乎？”对曰：“吾闻魂气升于天，形魄归于地，是无质矣，何鬼之有。”曰：“又非狐狸乎？”曰：“狐狸媚物，动为人祸，某世有功德于民，殆非其比。”祯曰：“可闻姓氏否？”对曰：“某燧人氏之苗裔也。始祖统丙丁，镇南方，复以德王神农陶唐氏，后又王于西汉，因食采于宋。远祖无忌，以威猛暴耗，人不可亲，遂为白泽氏所执。今樵童牧竖，得以知名。汉明帝时，佛法东流，摩腾，竺法兰二罗汉奏请某十四代祖，令显扬释教，遂封为长明公。魏武季年，灭佛法，诛道士，而长明公幽死。魏文嗣位，佛法重兴，复以长明世子袭之。至开元初，玄宗治骊山，起造华清宫，作朝元阁，立长生殿，以馀财因修此寺。群像既立，遂设东幢。帝与妃子自汤殿宴罢，微行佛庙，礼陁伽境。妃子谓帝曰：‘当于飞之秋，不当令东幢岿然无偶。’帝即命立西幢，遂封某为西明夫人，因设珊瑚帐，固予形貌，于是巽生不复强暴矣。”祯曰：“歌舞丝竹，四者孰妙？”曰：“非不能也，盖承先祖之明德，禀炎上之烈性，动即煨山岳而烬原野，静则烛幽暗而破昏蒙。然则抚朱弦，吹玉管，骋纤腰，矜皓齿，皆冶容之末事，是不为也。昨闻足下有幽隐之志，愿一款颜，非敢自献，而宵清月朗，喜觌良人，桑中之讥，亦不能耻。倘运与时会，少承周旋，必无累于盛德。”祯拜而纳之。自是晨去暮还，唯霾晦不复至，常遇风雨，祯欲止之。答曰：“公违晨夕之养，就岩壑而居，得非求理静业乎？奈何欲使采过之人，称君违亲而就偶，非但损公盛名，亦当速某之生命耳。”后半年，家僮归告祯乳母。母乃潜伏佛榻以观之，果自隙而出，入西幢，澄澄一灯耳。因扑灭之，后遂绝红裳者

○石妖

武林有诸子结社读书山中，墙侧有捣衣石一片，洁白润腻，人尝坐之。暑月乘凉，则士子皆裸裎其上为常，如是几岁。同舍中有张生者，失其名，为人颇荡，一夕，忽见青衣女子来就之偶，绸缪累日，时或仿佛见之。生初秘而不言，后稍泄于同舍，同舍咸以为妖。夜伺其至，衣飒飒有声。群拥入室共持抱之，取绳缚急，因用剑砍，欻然不见，所缚者张生衣角耳。明日，都无所迹，惟捣衣石之剑痕在焉。便共劅掘，其根入地已三四尺矣。击碎，取火焚之，血出如濡。

又，先年武林有少年结伴看春，至按察司前，久立稠众之中，其下偶停一空担，担中有一白石子，腻泽可爱，疑是压秤物也。少年不觉摩娑入袖，夜归，取纳床头。忽见一碧衣女子，映月而至，就之求合，扪其体如冰，固叩无语，少年惧是鬼物，急取火视之，忽不见矣。明夕复至，拒之如初。众咸谓此石为祟，乃移至他室，遂绝。后遇玉工出示，剖之，得白璧焉。质色非常，因获厚镪。出《狯园》。

尝见一书载：阳羡小吏吴龛，于溪中见五彩石，取纳床头，至夜化成女子，则妇人为石，石为妇人，无不有矣。

○泥孩

宋时临安风俗，嬉游湖上者竞买泥孩，莺哥等物，回家分送邻里，名曰湖上土宜。象院西一民家女，买得压被孩儿归，置于床屏彩桥之上，玩弄爱惜不厌。一日午睡，忽闻有人歌诗云：“绣被长年劳辗转，香帏还许暂相偎。”及觉，不见有人。是夜将半，复闻歌声。时月影朦胧，见一少年，渐近帐前。女子惊起，少年进而抚之曰：“毋恐，我所居，去此不远，慕子姿色，神魂到此，人无知者。”女亦爱其丰采，遂与合焉。因遗女金环。女密置箱箧中。明日启视之，乃土造者。女大惊，忽见压被孩儿左臂上金环不存，知此为怪，遂碎而投于江，其怪遂绝。出《夷坚续志》。

○石狮

金华县郭外三十里间，陈秀才有女，美容质，择婿欲嫁，而为妖祟所惑，不复知人。其家颇富赡，不惜金币，招迎师巫，以十数道士斋醮符法。凡可以禳治者，靡不至，经年弗痊。其邻张生，亦士人也，夜闻女歌呼笑语，密往窥之，门外一石狮子，高而且大，乃蹑其背而立。女忽怒，言曰：“元不干张秀才事，何为苦我？”张生愕然，知必此物为怪，将以明日告陈。而陈氏谓张有道术，清旦，邀致人视。张不言昨夕事，但诵乾元亨利贞，曰：“吾用圣人之经以临邪孽，如将汤沃残雪耳。”因语陈曰：“吾见君家石兽，形模狞恶，此妖所由兴也。宜亟去之。”陈即呼匠凿碎，辇而投诸水。女遂平安。

○石砧杵

黎阳儒生姓纪名纲，字廷肃，少负大志，稍长嗜学，因葺旧庐为书舍。前则疏渠引泉，清流见底；后则高峰入云，两岸石壁。五色交辉，青林翠竹，四时具备。晓雾将歇，猿鸟和鸣；夕日欲颓，沉鳞竞跃。纪生日读书其间。一日，至夜分，觉微寒，披衣独坐，忽有扣门声。启视之，乃见一美女子笑谓纲曰：“妾邻家女也，闻君高韵，乃尔唐突，意在请益耳。”纲见大悦，与之携手而入，并肩而坐。女曰：“愿献一诗。”纲曰：“善。”女诵诗曰：

“霜冷秋高白帝城，闺中力尽恨难平。西风庭院叮当响，晓夜楼台断续声。

捣碎乡心愁欲结，惊回客枕梦难成。惟虑不入笙歌耳，窗恼玉关无限情。”

纲称赞，将犯之。女始佯拒，已而从焉。女复吟曰：“君住竹棚口，妾家桃花津。来往不相识，青山应笑人。”纲因问女何里何氏，女曰：“妾姓石，名占娘，家住午向，树木为记，与君同里人。君果不弃，明当访之。”乃闻鸡唱，女遽起披衣，谓纲曰：“郎君珍重，明当重来，不待请矣。”纲执意留之，曰：“只此自匿，奚必去耶？”女怒曰：“家有父母，倘事败露，罪将安归？”纲不从，女力奔。纲以被裹而抱之，久之不动，及启视，则一砧杵也。

○牛骨等物

淮人刘还，不事系泗州狱。有王翁者，亦坐词牒至，周旋拔挈出狱，共诣酒家话别。忽有一人问翁姓名，即下拜。翁不识，其人曰：“家有一女，为魅所挠，祛之不动。昨忽云：只畏泗州王某耳。一路访公行止，特此恳告，勿惮百里之远，救女生全，当不靳千金之报。”翁曰：“我实无他伎俩，岂堪治怪？”其人请不已。翁曰：“向年自凤阳还泗，乘一驴，复挈一空驴行，见一道人襥被而步，惫且喘，吾问之，答云：‘乏钱。’吾以空驴借之。道人感荷，以一卷书授我。曰：‘依此而行，可断百怪，然勿受人酬谢世，受则不验。’吾慢置书于笥，亦未省视。尔家怪所畏见者，其即此耶。”乃归觅书，令其人先还，曰：“具瓮一口，方砖一块，血狗皮一张，炽炭以待，且宜戒言。”其人喜而去。

次日，翁乃赍符剑以往。入门，怪即言于室曰：“果请王法师来。吾当敛避。”方欲出而王翁已入，大叱曰：“死老魅何之？”怪躅蹐谓女曰：“何处可逃？”女指瓮曰：“此中可。”怪即跃入。翁以狗皮封之，而令主人以砖覆焉，外加重符，举置炽炭上。初极口骂翁，瓮热，乃哀乞曰：“法师舍我，我有妻妹可怜。”翁问：“尔何妖？”答曰：“丑氏。”翁曰：“何物？”曰：“牛骨也。”牛而曰丑者，讳之也。促令供状，乃曰：“供状人牛天锡，字邦本，系多年牛骨，在城隍庙后苑。某年庚申日，某人踢伤脚趾，以血拭邦本身上，因而变幻形成，不合扰害某家小姐云云。妻红砖儿，妹绣鞋儿，见在某处，得相见，死不复恨。”乃停火作法，召将搜捕，得两女子于屋栋上，别以瓮覆之，齐呼牛骨，相与叙泣。翁问二物：“何以作妖？何为与天锡连亲？”答曰：“某等一是赵千户家刺梅花下古砖，以庚申日，其小女采花伤手，滴血吾身，因而得气。一是王郎中妻绣鞋，庚申日沾月水，弃于小院，亦得变化，与牛郎本假合妻妹，实非一体。法师能恕我三人，当远迹市城，永不敢更近人世矣。”翁大笑，竟发火炙杀之。哀声震瓮，良久寂然。启其封，一有牛骨长尺许，女鞋，古砖皆焦灼云。

庚申日是水生之日。天一生水，水生万物。生生之数，在于庚申，沾人生气，遂能为怪。

○琴瑟琵琶

静江有阮文雄者，家积饶裕，恢恢廓，耽嗜山水。绍定己丑秋，庄舍当租课时，阮生乘机图游赏之乐。乃携一二苍头，掉小航，没水滨而轻棹。时则白I红蓼，败芰残荷。晴岚耸翠笼云，远树含青挂日。听鸣禽，观跃鲤，凡景属意会，罔不收赏。至七里湾，不觉已暝。四顾寂无人居。俄而，前有楼阁岿然，移舟近之。忽闻楼上哑然有声，窃视，乃三美人倚栏颦笑。生一见不能定情，遂于舟中朗声吟曰：

“愁倚溪楼望，还因见月明。月明如有约，偏照别离情。”

美人楼上亦酬吟曰：

“细草春来绿，闲花雨后红。思君不能见，惆怅画楼东。”

生愈添悒怏，惜不能效冯虚之御风也。已而，美人以红绒绳坠于舟中，生乃攀援而上。美人笑曰：“郎君将为梁上君子乎？”生笑曰：“逾墙已成，折齿唯命。”遂谐衾枕欢笑。周而复始，情觉倍浓。一美人曰：“今日之乐，可无诗乎？”佥谓诺诺。美人乃先吟曰：

“峄阳自古重南金，制作阴阳用意深。灵籁一天孤鹤唳，寒涛千顷老龙吟。

奏扬淳厚羲农俗，荡涤邪淫郑卫音。慨想子期归去后，无人能识伯牙心。”

一美人吟曰：

“云和一曲古今留，五十弦中逸思稠。流水清泠湘浦晚，悲风萧瑟洞庭秋。

惊闻瑞鹤冲霄舞，静听嘉鱼出涧游。曾记湘灵佳句在，数峰江上步高秋。”

末后一美人吟曰：

“龙首云头巧制成，螳螂为样抱轻清。玉纤忽缀一声响，银汉惊传万籁鸣。

似诉昭君来虏塞，如言都尉忆神京。征人归思颦闻处，暗恨幽愁郁郁生。”

未几天晓，美人急扶生起，曰：“郎君速行。毋令外人觉也。”生仓皇归舟，命仆整顿装束，思为久留计。忽回首一望，楼阁美人，杳无存矣。生大惊异。乃即其处访之，但见一古冢累然。傍有穴隙，为狐兔门户，见内有琴瑟琵琶。取归而货之，得重价。

○琴精

邓州人金生，名鹤云。美风调，乐琴书，为时辈所称许。宋嘉熙间，薄游秀州，馆一富家。其卧室贴近招提寺，夜闻隔墙有歌声。乍远乍近，或高或低。初虽疑之，自后无夜不闻，遂不为意。

一夕，月明风细，人静更深，不觉歌声起自窗外。窥之，则一女子约年十七八，风鬟露髻，绰约多姿。料是主家妾媵，夜出私奔。不敢启户，侧耳听其歌曰：

“音音音，你负心，你真负心，孤负我到如今。记得当时，低低唱，浅浅斟，一曲值千金。如今寂寞古墙阴，秋风荒草白云深，断桥流水何处寻。凄凄切切，冷冷清清，教奴怎禁。”

女子歌竟，敲户言曰：“闻君倜傥，故冒禁相亲。今闭户不纳，欲效鲁男子行耶。”鹤云闻言，不能自抑。遂启户，女子拥至榻前矣。鹤云曰：“如此良会，奈烛灭，竟不能为一款曲，如何？”女子曰：“期在岁月，何必今宵。况醉翁之意，不在酒乎。”乃解衣共寝，曲尽缱绻之乐。将晓，女子揽衣而起，鹤云嘱之再至。女子曰：“弗多言，管不教郎独宿。”遂悄然而去。

次夜，鹤云具酒肴以待，女子果来。相与并坐，酣畅，女子乃歌昨夕之词。鹤云曰：“对新人，不宜歌旧曲，逢乐地，讵可道忧情。”因赓前韵而歌之，曰：

“音音音，知有心，知伊有心，勾引我到如今。最堪斯夕，灯前耦，花下斟，一笑胜千金。俄然云雨弄春阴，玉山齐倒绛帷深，须知此乐更何寻；来经月白，去会风清，兴益难禁。”

女子闻歌，起而谢曰：“君之斯咏，可谓转旧为新，翻忧就乐也。”自是无夕不会。荏苒半载，罕有知者。

忽一夕，女子至而泣下。鹤云怪问。始则隐忍，既则大恸。鹤云慰之良久，乃收泪言曰：“妾本曹刺史之女，幸得仙术，优游洞天。但凡心未除，遭此降谪。感君夙契，久奉欢娱，讵料数尽今宵。君前程远大。金陵之会，夹山之从，殆有日耳。幸惟善保始终。”鹤云亦不胜凄怆。至四鼓，赠女子以金，别去。未几，大雨翻盆，霹雳一声，窗外古墙悉震倾矣。鹤云神魂飘荡，明日遂不复留此。

二年后，富家筑墙，于基下掘一石匣。获琴与金，竟莫晓其故。时闻鹤云宰金陵，念其好琴，使人携献。鹤云见琴，光彩夺目，知非凡材，欣然爱之，置于石床。远而望之，则前女子；就而抚之，则依然琴也。方悟女子为琴精，且惊且喜。适有峡州之游，鹤云得重疾。临死，乃命家人以琴送葬。琴精之言，胥验之矣。

又，刘过，字改之，襄阳人。虽为书生，而赀产赡足。得一妾，爱之甚。淳熙甲午，预秋荐，将赴省试。临期眷恋不忍行，在道赋《水仙子》一词，每夜饮旅舍，辄令随直小仆歌之。其词曰：

“别酒醺醺容易醉，回过头来三十里。马儿不住去如飞，行一会，牵一会，断送杀人山共水。　是则功名真可喜，不道恩情抛得未。梅村雪店酒旗斜，住底是，去底是，烦恼我来烦恼你。”

到建昌，游麻姑山。薄暮独酌，屡歌此词，思想之极至于堕泪。二更后，一美女忽来前，执拍板曰：“愿唱一曲劝酒。”即歌曰：

“别酒方斟心已醉，忍听阳关辞故里。扬鞭勒马奔皇都，时也会，运也会，稳跳龙门三级水。　天意令吾先送喜，耳畔佳音君醒未？蔡邕博识爨桐声，君背负，只此是，酒满金杯来劝你。”

盖赓和元韵。刘以龙门之句喜甚。即令再诵，书之于纸。与欢接，但不晓蔡邕背负之意。因留伴寝，始问为何人，曰：“我本麻姑上仙之妹。缘度王方平蔡经不切，谪居此山。久不得回玉京。恰闻君新制雅丽，勉趁韵自媒，从此愿备后乘。”刘犹以辞却之，然素深于情，长途远客，不能自制，遂与之偕东。而令乘小轿，相望于百步间。迨入都城，僦委巷密室同处。

果擢第，调金门教授以归。过临江，因游閤阜山。道士熊若水修谒，谓之曰：“欲有所言，得乎？”刘曰：“何不可者？”熊曰：“吾善符箓，窃疑随车娘子恐非人也，不审于何地得之？”刘具以告，曰：“是矣，是矣，俟兹夕与并枕时，吾于门外作法行持。教授紧抱同衾人，切勿令窜逸。”刘如所戒。唤仆乘烛排闼入，见拥一琴，顿悟昔日蔡邕之语。坚缚置于傍。及旦，亲自挈持，眠食不舍。及经麻姑，访诸道流，乃云：顷赵知军携古琴过此，宝惜甚至。因抟抚之际，误触堕砌下石上，损破不可治，乃埋之官厅西偏，斯其物也。遽发瘗视之，匣空矣。刘举琴置匣，命道众焚香诵经咒，泣而焚之。

《齐谐记》载：王彦伯尝至吴邮亭，维舟理琴。见一女子披帷而进，取琴调之，声甚哀。彦伯问何曲，答曰：“此曲所谓《楚光明》也。惟嵇叔夜能为此声，自此以外传者数十而已。”彦伯请受之。女曰：“此非艳俗所宜，惟岩栖谷隐，可自娱耳。”鼓琴且歌，歌毕，止于东榻，迟明辞去。疑彦伯所遇，亦琴精也。

○箸斛概

嘉定月浦镇人苏还，妻张氏，颇有姿容。一日乘船送其女甥之嫁，舟泊某港柳树下，一男子蓬首黑面，顾张而笑。问之旁人，不见也。及归，则见向男子至曰：“吾与汝当为夫妇。”时妇有孕不就，既产乃来，遂与交接。妇昏暝如寐，有顷而苏。自是无夕不至。夫登榻，则为束缚于地。其所衣不过一棍，而时时投之，仅掩其阴，殆类市井乞丐。白昼径出入其家，家人畏而不敢犯。夫甚爱其妻，百方祈祷，屡延术士镇治之，数年弗效。后一羽士召将王灵官至附箕，直入井中。捞得红漆箸一双，及斛概一事，碎之，灰以饮妇，遂愈。盖二物为祟也。

○苕帚精

洪武间，本觉寺有一少年僧，名湛然，房颇僻寂。一夕方暑，独坐庭中，见一美女，瘦腰长裙，行步便捷，丰姿绰约，而妆不多饰。僧欲进问，忽不见矣。明夜登厕，又过其前，湛然急走就之，则又隐矣。自是惶惑殊深，淫情交引，苦思不置。越两日，又徐步于侧，僧急牵其衣，女复佯为惭怯之态，再三恳之，方与入室。及叙坐，渐相调谑，竟成云雨。问其居址姓字，女曰：“妾乃寺邻之家，父母钟爱，嫁妾之晚，今有私于人，故数数潜出，不料经此又移情于汝。然当缄其事，则交可久。不然，彼此玷矣。”僧喜，唯唯从命。于是日去暮来，无夕不会。

僧体枯瘦，气息恹然，渐无生气，虽救治，百端罔效。一老僧谓曰：“察汝病脉，痨瘵兼攻，阴邪甚盛，必有所致，苟不明言，事无济矣。”湛然骇惧，勉述往事。众曰：“是矣。然此祟不除，则汝恙不愈。今若复来，汝伺其往而踪迹之，则治术可施也。”是夕女至，僧仍与合，将行欲起随送，女固止之。翌日告众。众曰：“明夜彼来，当待之如常，密以一物置其身，吾辈避于房外，俟临别时击门为约，吾辈协力追尾，必得所至，则祟可破矣。”湛然一一领记。

后二夕，湛然觉神思恍惚，方倚床独卧，女果推门复入。僧与私亵，益加款曲。鸡鸣时，女辞去，僧潜以一绒花插女鬓上，又戏击其门者三。众僧闻击声，俱起追察，但见一女，冉冉而去。众乃鸣铃诵咒，执锡持兵，相与赶逐，直至方丈后一小屋中，乃灭。此室传言三代祖定化之处，一年一开奉祭，馀时封闭而已。众僧知女隐迹，即踊跃破窗而入，一无所见，但西北佛厨后烁烁微光。急往烛之，则竖一敝帚耳。竹质润滑，枝束鲜莹，盖已数十年外物也。众方疑惑，而绒花在柄，因共信之。乃持至堂前，抽折一筦，则水流滴地。众僧骇异，明灯细视，筦中非水，实精也。湛然见之，悔惧不已。

○生王二

生王二，陇州人。其居在黑松林跑谷，世以畋猎射生为业，用是得名。因与众逐鹿，至深崖，迷失道。正彷徨次，遇女子度水来。年少貌美，而身无衣袽，视王而笑。王平生山行野宿，习见怪物。虽知为非人，殊无俱色。咄之曰：“汝鬼耶？怪耶？”女又笑而不答。良久，乃问王曰：“尔何人？”王始稍敬异，揖而言：“本山下猎徒，今日逐鹿失踪，致堕兹处。生死之分，只在顷刻，愿娘子哀之。”女曰：“随我来，当示尔归路。”遂从以行。登绝高袽岩之峰，涉回环过膝之水，途径荦确，足力不能给。女不穿履，步武如飞。到一洞，有大石室，境趣邃寂，如幽人居。不闻烟火气，寝室尤洁雅。王顾旁无他人，戏言挑之，欣然相就。夜则共榻，昼则采果实以啖之。居月馀，王念母之供养，以情泣告女曰：“我欲暂归，徐当复相寻。”女许诺，送出官道乃别。王感其意爱，他日再访焉。试与之语，邀同归。略不嫌拒，携手低家。王妻赵氏，已有三男女矣。此女又生两子。与赵共处甚雍睦，逢外客至，必惊讶敛避。或独步入山，经月不返，终不火食，王亦任其去留。后二十年犹存。

○王上舍

建康王上舍，以政和六年元夕，与友同出府治观灯。三友登山棚玩优戏，王独在棚下，不肯前，邀之弗听，盖意有所属。见一姬缓步，一女仆随之，衣不华，妆不艳，而淡静可喜。顾王微笑，整冠饰，若欲偷避。王逼而窥之，始撤幕首巾，回面而笑。王将与之语，为友所牵，莫能遂。于是偕入委巷，行人绝稀，姬复在焉，而友无所睹。王托如厕，抽身相蹑，情思飞扬，因就与姬语。姬曰：“我知君雅意，但从寡居一第，无男无女，只小妾同居，萧索之情，不言可知。君果有心，冀愿垂顾。”王曰：“吾方寸已乱，何暇迁延。”携手将与绸缪，四顾巷陌，灯烛车马，略无可驻之地。念市桥下甃石处。差可偷期，乃野合而别。道其所居某坊。明日往诣，姬出迎，奖其有信，留止通宵，买酒款适。王暂归学宫，无日不往。倘有故失期，则饮膳俱废。浸以癯瘠。向之三友，因诘其曩游，具以告。友曰：“此为妖异，不言而知。勿复沉迷，以存性命可矣。”王如醉而醒，强自抑遏。姬忽夜造其所，责之曰：“我不幸失身于子，奈何中道相弃？”王他词谢姬，留欢如初。王觉气体不支，思与之绝，乃从友寄寝，又梦其来。竟病风癃而卒。

○孤山女妖

万历壬寅，明州闻庄简公之孙某，弱冠，美风调，携其侄才十五岁，同诣杭州。路遇姚江秀才吕生，倾盖相契，遂同寓西湖孤山寺傍一古馆中。前即张氏梅花屿及水仙祠，有短垣隔之，宋人诗：“一盏寒泉荐秋菊”处也。时值秋夜，暧月朦胧，邻钟响断。两生颇工吟咏，徘徊于庭，忽闻垣西有妇人笑语声，俄而履迹渐近，灵香袭衣。启扉视之，遥见二女郎自树影中来。一著冠，年稍长。其二则绾肉髻，垂鬟如鸦，皆丽色也。褰帷而入，直抵寝所，就床坐，与闻、吕温凉，各择其偶，愿谐伉俪。著冠者笑曰：“汝两人已作鸳鸯配对，而我独无。”因指闻生之侄谓曰：“终不然留此黄口儿为我伴乎？我安用此，当往寻水月上人矣。”言讫，即先辞去。二女郎相顾笑曰：“阿姊意不美满而去，我辈且为乐也。”两生惊喜，陈设薄具，谈笑欢娱，灭烛解衣，双栖婉恋。四更后别去。问其居址姓氏，不答，但执手依依曰：“非久相期，慎勿泄于人也。”下阶数步，如雾濛花，行于残月中无影，心窃怪之。

既去，欻尔而灭。阴云四垂，西风飒至，月色既隐，景物惨人。不觉窗户轧然，两生股栗，方异其鬼妖也。然亦颇惬于心，精授魂与，宛转不寐。明日起视，但见树深云乱，水流花开，杳无行迹。邂逅水月上人，自灵芝寺掠湖而至。因言夜来梦见一丽人求偶，某不肯从，绝与两生所见年长者无异，语及大怪，共为欷歔。旬月之内，三人相继病卒。水月者，故楚中少年僧也，豫知亡期，嘱备后事。中秋夜，忽谓其同衣曰：“前生冤业至矣。”辞别亲友，自题神主而逝。

○曹世荣

扬州府学生曹世荣，嘉靖元年出行，得一纸裹于途。启之，有白金五钱。纸内书云：“不矜细行，终累大德。”又云：“拾得有祸。”世荣怀归，以汗巾裹置衣架上。抵暮，张烛坐，见一美人之室，笑呼：“曹君，可还我银。”世荣云：“无之。”美人乃固求，荣指示之。美人解巾微笑，一顾而去，曰：“书生，真是贪财。”翼夕复至，云：“与君有缘，猥相得从。”遂留宿，好合倍常。其妻在榻，懵腾不知觉，黎明告去。荏苒三旬，至昼相对，了不惧人。父母知而戒之，不能却，乃告其妻父应佐。

佐，太学生，有学行，责之曰：“子心邪，所以召邪。”作辨怪文悬于榻。是夕，美人读之，有惭色，曰：“此应公讥我耳。吾碎之。”亦不敢举手。良久云：“此书诮我，我不可留。”即去。明以告佐，佐命移贴房门，而美人不至。他日出郊，遇诸途，问：“娘子何久不相顾。”美人曰：“应公言大有理。我所畏见。”又曰：“某日来与子别，毋相忘。”至日，其父延佐同酌，命世荣立侍其旁。良久，世荣因视阶下而笑，佐叱之曰：“故态作耶。”有顷，举扇障面，与阶下切切私语不休。佐夺其扇焚之。世荣称小解，下阶。佐俟之，久不至，起挽之，问何为，曰：“美人适来告别，云因缘遽断，亦是天分，此行永不复见郎君矣。所惜者，水里来，火里去耳。”由此遂绝。世荣求诗文以谢妇翁。而水火之说，则不可晓云。世荣今尚无恙。

○戴察

临川郡南城县令戴察，初买宅于馆娃坊，暇日，与弟闲坐厅，忽闻妇人聚笑声，或近或远，察颇异之。笑声渐近，忽见妇人数十，散在厅前，须臾不见。如此累日，察不知所为。厅阶前有枯梨树，大合抱，意其为祟，因伐之。有石露如块，掘之转阔，势如（釒敖）形，乃火上沃醯，凿深五六尺，不透，忽见妇人绕坑抚掌大笑，有顷，共牵察入坑，投于石上。一家惊惧之际，妇人复还，大笑。察亦随出。察才出又失其弟，家人恸哭，察独不哭，曰：“他亦甚快活，何用哭也。”察至死，不肯言其情状。

○庞女

庞寅孙待制，一女有容色，适毗陵胡道修，甚雍睦。数年后，道修每夜即有一妇人来同寝。庞或闻其语言，数诘之，道修笑而不答。一夜胡先就枕，庞牵幔欲入，其人自帐中出，姿容妍丽，庞自顾己不若，然尔不惧。胡曰：“子见否，不必怒我，与尔同往访之。”庞恍惚与胡同至一处，如王侯第，帘幕华焕，廊庑间悬琉璃灯，光彩夺目。胡与庞方携手而行，至一堂，有一人自屏后来，乃向帐中所出之人也。胡舍庞走从之，相挽而去。已而对饮堂上。庞愤之，亟欲走归，顾门宇悉关锁，仓皇至一处，见有断垣，乃大呼，逾之而出，明日，胡曰：“昨宵尔胡不少留，乃怒而遁？”自是无可奈何。

时寅孙任发运使，乃具舟楫迎其女并婿至真州就医。召一道士，能使物治病。俾令伺胡咳声，即以钉钉其板。如其言钉之，胡大叫曰：“是甚道理？”亟来夺之。庞惧为所得，掷板于河中。时寅孙有馆客在后舟，见之，即以手招之，其板逐流至船边。馆客取之，拔去钉，胡大笑。道士怅惋而去。卒不可疗，乃复归毗陵，不复为怪也。

一日，胡谓庞曰：“来日有人携一女子来售，汝可为我得之，慎勿靳值。”明日，果有老媪携一村女来，丑陋可骇。胡见之喜曰：“是矣。”乃以数十金得之。胡自是嬖惑此婢，甚欢。盖怪附婢体而胡见之，乃向之人耳。庞竟离归。胡与婢生男女数人，亦无他怪。待制之犹子温孺言之。后问之胡氏，信然。

○郑彦荣婢

郑彦荣买得一婢，年十五六，容色不舒，常頩然，郑诘之，不对，但低头而已。忽尔火光满屋，砖瓦乱掷，床榻俱震。郑甚惧，犹未疑其婢。自后或食馔秽污，或财帛潜失，日见鼠人立，夜有物歌吟。召行道法者，书符厌劾，终不能胜。婢自云：“但可驱使，无有他事。”即日平静。问其所从，曰：“常有一男子夜来同处，性颇刚戾，如别有顾，即见嗔怒。”郑遂不敢留，乃贱售云。见唐陆勋《志怪录》。

○郭长生

元嘉中，太山巢氏先为湘县令，居晋陵。家婢采薪，忽有一人追之，如相问讯，遂共通情。随婢还家，仍住不复去。巢恐为祸，夜辄出婢，闻与婢讴歌言语，大小悉闻，不使人见，见者唯婢而已。恒得钱物酒食，日以充足。每与饮，吹笛而歌，歌云：

“闲夜寂已清，长笛亮且鸣。若欲知我者，姓郭字长生。”

出《幽明录》。

○孟氏

维扬孟贞者，大商也，多在外贸易财宝。其妻孟氏，先寿春之妓人也。美容质，能歌舞，薄知书，稍有词藻。春日独游家园，四望而吟曰：“可惜春时节，依前独自游。无端两行泪，长只对花流。”吟罢，泣下数行。忽有少年，容貌甚美，逾垣而入，笑曰：“何吟之苦耶？”孟氏大惊曰：“君谁家子？何得遂至于此。而复轻言也？”少年曰：“吾性落拓不拘，惟爱高饮大醉。适闻吟咏，不觉喜动于心，所以逾垣而至。苟能容我花下一接良谈，我亦可以强攀清调也。”孟氏曰：“欲吟诗耶？”少年曰：“浮生如寄，少年时犹繁花正妍，黄叶又继，枉惹人间之恨，愁绪千端，何如且偷顷刻之欢也。”孟氏曰：“妾有良人，去家数载，所恨当兹丽景，远在他乡，岂惟惋叹芳菲，固是伤嗟契阔，所以自吟拙句，略叙幽怀耳。不虞君之涉吾地，而见侮如此，宜速去，勿自取辱。”少年曰：“我向闻雅咏，今见丽容，苟蒙见纳，虽死且不惜，况责言何害乎？”孟氏命笺续赋诗曰：

“谁家少年儿，心中暗自欺。不道终不可，可即恐郎知。”

少年得诗，喜不自胜，乃答之曰：

“神女配张硕，文君遇长卿，逢时两相得，聊足慰多情。”

自是孟遂私之，挈归己舍。少年既妖艳，又善玄素，绸缪好会，乐可知也。逾年夫归，孟氏忧惧且泣。少年曰：“勿恐，吾固知其不久也。”言讫，腾身而去，阒无所见，不知其何怪也。

○常熟女

常熟一中人之女，已有家，适归宁父母，步行衢中，既而复归夫家。道遇一绿衣少年，尾之行甚久，稍渐近，窥其女，因肆目挑。女微睨之，亦心动。既而转比密，遂呼女相期为私。女诺之。少年言：“汝入门勿见舅姑与夫，可托暴疾遽入房，吾当随以入。”女又诺之，既入门，声言疾痛，径趋内寝，少年已蹑踵而入矣。随闭户，裸衣而交。交既，少年即去不见，女亦不省何从而出也。乃起妆束出房，犹诳瞒之，而外已窥其所为矣。扣之，始讳，既而少年屡到，女不能拒，亦不能复讳。家人审知为妖，无以却之。试令需索货物，无不应手而得。如此往还数岁，踪迹渐稀，女竟无他，今犹安好，年四十五矣。时弘治末所闻，见祝子《语怪录》。

情史氏曰：妖字从女从夭，故女之少好者，谓之妖娆。禽兽草木五行百物之怪，往往托少女以魅人。其托于男子者，十之一耳。呜呼！禽兽草木五行百物之妖，一托于人形，而人不能辨之。人不待托妖又将如何哉，武为媚狐。赵为祸水。郗为毒蟒。人之反常。又何尝不化而为禽兽草木五行百物怪也。








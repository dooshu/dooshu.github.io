○中宗孝和大圣皇帝加谥册文

维天宝八载，岁次己丑，闰六月癸亥朔四日景寅，孝侄嗣皇帝臣隆基，敢昭告於中宗孝和皇帝。伏惟睿圣日跻，文思天纵，重昌大业，光启中兴。允昭嗣夏之功，克荷缵尧之绪，武以靖乱，文以经邦。流恺悌之风，布宽和之政，故三灵叶赞，百姓与能，庶绩成康，彝伦有穆。顾以眇德，缵承丕绪，永惟孚佑，以致太和。顷者玉芝再产，上记阴骘，钦承景命，肃事鸿名。既刻元辰，荐彰嘉应，则有庆云散彩，瑞日重轮。恭惟降鉴，载深兢惕，谨上加尊谥曰中宗孝和大圣皇帝。伏惟俯鉴虔诚，昭升盛烈，祗奉典册，伏深感慰。


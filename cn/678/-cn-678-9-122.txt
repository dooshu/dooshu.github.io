昌州海棠獨香為佳郡

李丹大夫客都下，一年無差遣，乃受昌州。議者以去家遠，乃改受鄂倅。淵材聞之，吐飯大步往謁李，曰：「今日聞大夫欲受鄂倅，有之乎？」李曰：「然。」淵材悵然曰：「誰為大夫謀？昌，佳郡，奈何棄之。」李驚曰：「供給豐乎？」曰：「非也。」「民訟簡乎？」曰：「非也。」曰：「然則何以知其佳？」淵材曰：「天下海棠無香，昌州海棠獨香，非佳郡乎？」聞者傳以為笑。


○與王振宇總戎 【 修築邊城】

前承教製演火器諸法、當巳通行各道、打造火器、修舉有日矣、至于末論修邊一?、十實萬實他人為大將軍者。誰肯說到此處。他人為大將軍者。第曰我善為戰。我善為陣。殺賊而巳矣。及說到修邊防以資守備。便以為怯。而不屑出諸口。不知遼邊長二千餘里左灣右曲。東隔西斷。其勢最難應援。而虜之去來。倐忽風雨。雖有兵馬設防。經年奔馳而不得與虜一遇亦其地使之然也。僕嘗謂無邊以為戰戰不勝。無邊以為守。守不固。無邊以為欵。欵不久。與其搗于境外不若戰于境內。與其待虜入境而與戰。不若阻虜不得入而無待於戰。與其費錢撫賞。而使虜不入。不若費錢修邊。而使虜自然不得入。十利之說、詳具公移、及李峘老書中、其言似怯懦、而頗為實落、然不肯為他將軍道也、今之人皆謂遼土砂鬆難築。而來教則謂寧前土脉堅實。王總戎延綏人也延鎮砂磧尚且築邊遼鎮何獨難築真足以破世人悠悠之議。顧麾下初至。猶止見寧前一帶。若見正安以東。至三岔河。又??俞河見海遼瀋鐵開原一帶土脉。其决然以為當築又不知其何如者我輩在封疆。只要幹實落事。今年誇戰功者。屠毒官軍。驚恐　君父。竟成何事。戚大將軍鎮薊時。何曾與虜廝殺。只修了一道邊墻。而至今稱其功。趙後將軍馳至金城。何曾與羗廝殺。只屯了兩年田。而先零困服。此兩公者古今名將也真足為修邊屯田樣子。僕敢舉此此為麾下望。亦深服麾下前劄為實語。異日成就。可與兩公並驅後先也。


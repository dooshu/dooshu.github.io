○三爭店稅疏 【 福王收稅】

看得錦衣衛帶俸指揮謝文銓所奏崇文門外店稅即福王亦稔知其苛請除五欵、獨將各項客商雜貨俱入官店發賣不許附近私店擅行停宿以啟爭端此其意甚美、而其詞甚可味也、臣愚奉旨查行、敢不將順顧反覆思維、有必不可行者十焉、據所奏官店為間二百有餘、兠攬客貨、且停且發則所用攔截徵收稽廵盤驗非千百其人不可此千百人者不招而集不鼓而趨亦惟是垂涎此店自為鮮衣美食良田廣宅計耳。千百人待此饜心而為之商者不傾貲竭髓其將免乎。其不可者一、獻店原曰收租、今改徵稅矣、開店原議停宿、今兼發賣矣、欵例如此、施行謂何無論漸及五欵、更有不止五欵者矣其不可者二且就以雜貨論之、都城內外強半此雜貨也其停其賣必羅而積之一區積則壅壅則遲姦人揣緩急之机明挾權而橫索商人貪速售之利姑忍痛以乘時顧此商不遠千萬里而競錙銖所經水陸関隘不知幾犯虎狼幾割肌肉庶幾望見京師而復為此輩所把持所剝削也忍乎。其不可者三、輦轂居民別無耕鑿之利置店聚商聊用餬口。今不許附近私店擅行停貨是坐困也。一懸私店之禁漸開挾騙之門將來何地不為附近何事不為擅行恐市人束手無地可容不至驅而群聚為非不止也其不可者四天下熙熙皆為利來、誠如得不償失、害復隨之、誰肯以貲為嘗以身投穽惟有褁足走耳。　皇上試問今日之都市視十年以前貨物盈虛相去幾何價值相去幾何固知四方行旅不願出途者多矣寥寥此商尚將驅之竊恐今所空者私店不逾時而官店亦空即群小何利焉其不可者五且官店所停宿發賣之貨即宣課司所抽之貨也宣課司所徵之稅即所進大內所解太倉之稅也假令商賈不至。市肆日虛。則門稅必不得如常。而正供必不得如額、事有必至、咎將誰止?帚、勿謂臣今日不言也、其不可者六、然此猶以利言也、鳥窮則啄人窮則亂、目今商民洶惧、訛言繁興、萬一事在必行、變可立須、如萬曆二十八年四月內、棍徒劉大倫亦嘗建議及此、不數日而譁然騷動、旋即報免、夫以前日之所不能行。　皇上之所不能得。而顧以福王試之。柰何其能監謗而止亂乎。其不可者七、夫民邦之本也、京師天下之本也、今四方眷眷、不可謂無事矣、都門咫尺之地、密邇宸居、謂宜沃其生机、葆其和氣、庶幾重京師以重天下、而騷屑之、窘迫之、使掉臂思逞、為蕭墻憂、其不可者八、况福王享有祿俸、豈其患貧、區區店稅、雖商民所費不貲、而進奉福王者無幾、就如謝文銓所言、雜貨一車、徵銀八分、歲纔得五千緡耳、此五千緡者、得之不過毛羽之輕、而釀之則係泰山之重、無論堂堂王國、不宜與小民爭刀錐之利、即福王新出府第、　皇上正宜訓之以儉、聞之以仁、貽之以制節謹度之美名、柰何以群小之利媒、而令福王為怨府乎、其不可者九、此一店也、號召百千虎狼、窟穴其中、而擇人以食、致使市貨壅、行旅散、游手無賴、相聚作奸、而閭巷心非、輕語變亂、虧國家之正課。損賢王之美名、卒乃貽　皇上以一閧之憂、計孰有不便于此者、其不可者十也、伏乞　皇上深思遠覽、細察臣言、收回成命、此非獨愛商愛民、亦甚所以愛福王也、

皇明經世文編卷四百十一終








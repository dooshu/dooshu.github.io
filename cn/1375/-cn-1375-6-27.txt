游慧山寺记


慧山，古华山也。顾欢《吴地记》云：华山在吴城西北一百里。释宝唱《名僧传》云：沙门僧显，宋元徽中过江，住京师弥陀寺，后入吴，憩华山精舍。华山上有方池，池中生千叶莲花，服之羽化，老子《枕中记》所谓吴西神山是也。山东峰当周秦间大产铅锡，至汉兴，锡方殚，故创无锡县，属会稽。后汉有樵客山下得铭云：“有锡兵，天下争。无锡宁，天下清。有锡沴，天下弊。无锡乂，天下济。”自光武至孝顺之世，锡果竭。顺帝更为锡县，属吴郡。故东山谓之锡山，此则锡山之岑嵚也。南朝多以北方山川郡邑之名权创其地，又以此山为历山，以拟帝舜所耕者，其山有九陇，俗谓之“九陇山”，或云“九龙”者，言山陇之形，若苍虬缥螭之合沓然。“斗龙”者，相传云：隋大业末，山上有龙斗六十日，因名之。凡联峰沓嶂之中，有柯山、华陂、古洞阳观，秦始皇坞。柯山者，吴子仲雍五世孙柯相所治也。华陂者，齐孝子华宝所筑也。古洞阳观，下有洞穴，潜通包山。其观以梁天监年置，隋大业年废。秦始皇坞，村墅之异名。昔始皇东巡会稽，望气者以金陵、太湖之间有天子气，故掘而厌之。梁大同中，有青莲花育于此山，因以古华山精舍为慧山寺。

寺在无锡县西七里，宋司徒右长史湛茂之家此山下，故南平王铄有赠答之诗。江淹、刘孝标、周文信并游焉。寺前有曲水亭，一名憩亭，一名歇马亭，以备士庶投息之所。其水九曲，甃以文石罛甓，渊沦潺湲，濯漱移日。寺中有方池，一名千叶莲华池，一名纟卢塘，一名浣沼。岁集山姬野妇，缥纱涤缕，其渺皓之色，彼溪，镜湖不类也。池上有大同殿，以梁大同年置因名之。从大同殿直上，至望湖阁，东北九里有上湖，一名射贵湖，一名芙蓉湖。其湖南控长洲，东泊江阴，北淹晋陵，周围一万五千三百顷，苍苍渺渺，迫于轩户。阁西有黄公涧，昔楚考列王之时，封春早君王歇于吴之故墟，即此也。其祠宇享以醪酒，乐以鼓舞，禅流道伴，不胜滓噪，迁于山东南林墅之中。

夫江南山浅土薄，不自流水，而此山泉源，滂注崖谷，下溉田十余顷。此山又当太湖之西北隅，萦耸四十余里，唯中峰有丛篁灌木，余尽古石嵌崒而已。凡烟岚所集，发于萝薜，今石山横亘，浓翠可掬。昔周柱史伯阳谓之神山，岂虚言哉？伤其至灵，无当世之名；惜其至异，为讹俗所弃。无当世之名，以其栋宇不完也；为讹俗所弃，必其闻见不远也。且如吴西之虎丘、丹徒之鹤林、钱塘之天竺，以其台殿榭，崇崇业业，车舆荐至，是有喜名。不然，何以与引为俦列耶？叵以鹤林望江，天竺观海，虎丘平眺郡国以为雄，则曷若兹山绝顶，下瞰五湖，彼大雷、小雷、洞庭诸山以掌睨可矣。向若引修廊，开邃宇，飞檐眺槛，凌烟架日，则江淮之地，著名之寺，斯为最也。此山亦犹人之秉至行，负淳德，无冠裳钟鼎，昌昌晔晔，为迩俗不有，宜矣。夫德行者，源也；冠裳钟鼎，流也。苟无其源，流将安发？予敦其源，亦伺其流，希他日之营立，为后之洪注云。

题记：文章首先征典籍，引传说，诠释慧山的别名和古迹的由来，然后重点介绍了慧山寺，把望湖阁下瞰上湖，掌睨诸山的景色，写得气象恢宏。最后作者在比较中议论，在议论中抒情，为慧山寺至灵至而不被人知惋惜不平。他关于“德行为源”，“冠裳为流”，应该“敦源伺流”的议论，无论用以喻物喻人，都十分深壁，精当。

作者简介：陆羽（733-804）：唐复州竟陵（今湖北天门）人。字鸿渐，自称桑苧翁，又号东冈子、竟陵子。诏拜太子文学，徙太常寺太祝，不就。性诙谐，闭门著书。与女诗人李季兰、僧皎然交往。或独行野中，诵诗击木，恸哭而归。顾况有《送陆羽归慧山》诗，知其曾隐于此。






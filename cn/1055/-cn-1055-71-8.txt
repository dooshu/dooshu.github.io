【与王源叔问古碑字书〈宝元元年〉】

修顿首白源叔学士。秋凉，体候无恙。修以罪废，不从先生长者之游久矣。今春蒙恩得徙兹邑，然地僻而陋，罕有学者，幸而有之，亦不足与讲论。或事有凝滞，无所考正，则思见君子，北首瞻望而已。

县有古碑一片，在近郊数大冢之间，《图经》以为儒翟先生碑。其文云：“先生讳寿，字元考，南阳隆人也。”大略述其有道不仕，以学为业。然不著其姓氏，其题额乃云“?lt;>彡需>A7先生碑”。A7字疑非翟字，而莫有识者，许慎《说文》亦不载，外方无他书可考正。其文辞简质，皆棣书。书亦古朴，隐隐犹可读，乃云熹平三年立，去今盖八百五十六年矣。汉之金石之文存于今者盖寡，惜其将遂摩灭，而图记所载讹谬若斯，遂使汉道草莽之贤湮没而不见。源叔好古博学，知名今世，必识此字，或能究见其人本末事迹，悉以条示，幸甚幸甚。源叔居京师事多，不当以此烦听览。渐寒，千万保重。不宣。


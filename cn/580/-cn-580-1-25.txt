本纪第二十五 惠宗三


十一年春正月乙卯，有事于太庙。庚申，江浙行省左丞孛罗帖木儿以兵讨方国珍。是月，清宁殿灾。

二月，立湖南分元帅府于宝庆路。

三月庚戌，立山东分元帅府于登州。丙辰，廷试进士八十三人，赐朵列图、文允中等及第、出身有差。壬戌，征建宁处士彭炳为端本堂说书，不至。

夏四月壬午，贾鲁为工部尚书、总治河防使，发民夫十五万、兵二万，开河合于故道，凡二百八十余里。乙酉，有事于太庙。封河渎神为灵源神祐宏济王。改永顺安抚司为宣抚司。丁酉，孟州地震。辛丑，师壁安抚司蛮酋田驴什用、盘顺府蛮酋墨奴什用降。是月，罢沂州分元帅府。车驾幸上都。

五月己酉朔，日有食之。辛亥，颍州妖贼刘福通作乱，陷颍州。壬申，同知枢密院事秃赤以兵讨刘福通。

六月，刘福通陷朱皋及罗山、上蔡等县。孛罗帖木儿讨方国珍，兵败，为国珍所执。

秋七月丙辰，广西大水。是月，命大司农卿达识帖睦迩、江浙行省参知政事樊执敬招谕方国珍。

八月丁丑朔，中兴地震。戊寅，祭社稷。丙戌，萧县妖贼芝蔴李等作乱，陷徐州。是月，车驾至自上都。罗田妖贼徐寿辉等作乱。

九月壬子，御史大夫也先帖木儿知枢密院事，与卫王宽彻合兵讨河南妖贼。壬戌，废高丽王迷思监朵儿只，以前王弟伯颜帖木儿袭高丽国王。是月，刘福通陷汝宁府及光、息二州，徐寿辉陷黄州路。

冬十月己卯，有事于太庙。癸未，知枢密院院事老章以兵讨河南妖贼。辛卯，中书参知政事松寿分省济宁。

十一月丁巳，河功告成，召贾鲁入朝，授集贤大学士。是月，脱脱世袭答剌罕。徐寿辉僭号天完国皇帝，建元治平。

十二月丙戌，治书侍御史乌古孙良桢为中书参知政事。辛丑，也先帖木儿复上蔡县，获贼将韩咬儿，诛之。

十二年春正月戊申，竹山贼孟海马陷襄阳路，总管柴肃死之。己酉，有事于太庙。庚戌，宣政院使月鲁不花为中书平章政事。丙辰，徐寿辉遣其将丁普郎等陷汉阳。丁巳，陷兴国府。己未，徐寿辉将邹普胜陷武昌，威顺王宽彻不花、湖广行省平章政事和尚弃城走。刑部尚书阿鲁以兵讨山东妖贼。辛酉，徐寿辉将鲁法兴陷安陆府知府丑驴及其妻侯氏死之。丙寅，以河平，大赦天下。辛未，徐寿辉陷沔阳府，推官俞述祖死之。壬申，陷中兴路，山南道廉访使卜礼牙敦败绩，死之。是月，逯鲁曾为淮东添设元帅，讨徐州贼。四川行省平章政事月鲁帖木儿为总兵官，与右丞长吉讨兴元、金州贼。知枢密院事月赤察儿率兵马指挥使宝童讨徐州贼。

二月己亥朔，定远人郭子兴作乱，陷濠州。丁丑，集贤大学士贾鲁为中书添设左丞。江北河南道廉访使哈蓝朵儿只为荆湖北道宣慰使都元帅，守襄阳。癸未，命诸王秃坚镇扬州，西宁王牙安沙镇四川。乙酉，徐寿辉陷江州，总管李黼死之，遂陷南康路。丙戌，徐寿辉陷岳州，遂分兵陷归州。戊子，赦徐州贼。立安东、安丰分元帅府。辛丑，邓州贼王权陷澧州，指挥使俺都剌哈蛮等复之。褒赠死事者宣徽使帖木儿等二十七人。壬寅，御史大夫纳麟为江南行台御史大夫，仍兼太尉。命诸王孛兰奚与翰林学士承旨八剌守大名。是月，徐寿辉将欧普祥陷袁州。中书参知政事帖里帖木儿分省济宁。

三月丁未，徐寿辉将陶九陷瑞州。壬子，河南行省平章政事太不花复南阳府。癸丑，行纳粟补官法。辛酉，诸王阿儿麻以兵讨商州等处贼。巩卜班知行枢密院事。甲子，徐寿辉将项普略陷饶州，遂陷徽州、信州，饶州知州魏中立、信州总管于大本俱死之。丁卯，江南行台御史大夫帖木哥为甘肃行省平章政事。戊辰，诏依世祖旧制，用南人为中书省、枢密院、御史台官。江浙行省左丞相亦怜真班为江西行省左丞相，以兵讨饶、信诸州贼。是月，台州路达鲁花赤泰不花与方国珍战于黄岩之州港，死之。陇西地震百余日，改定西为安定州，会州为会宁州。徐寿辉寇南昌，平章政事道童等败之。

闰三月甲戌朔，钟离人朱元璋从郭子兴于濠州。壬午，大理宣慰使答失八都鲁为四川行省添设参知政事，与平章政事咬住讨山南湖广贼。乙酉，徐寿辉将陈普文陷吉安路，吉安人罗明远起兵复之。立淮南江北行中书省，治扬州。壬辰，大都留守兀忽失为江浙行省添设右丞，以兵讨饶、信贼。丁酉，湘广行省参知政事铁杰复岳州。戊戌，翰林学士承旨晃火儿不花、湖广行省平章政事失列门并为淮南江北行省平章政事，淮东元帅蛮子为右丞，燕南道廉访使秦从德为左丞，陕西行台侍御史答失秃、山北道廉访使赵琏为参知政事。庚子，枢密副使悟良哈台为中书添设参知政事。是月，四川行省平章政事咬住复忠、万、夔、云阳等州。方国珍不肯降，江浙行省左丞左答纳失里以兵讨之。也先帖木儿军溃于沙河，以中书平章政事蛮子代之，召也先帖木儿还，仍为御史大夫。陕西行台御史大夫朵尔直班、监察御史蒙古鲁海牙、范文等劾其丧师辱国，不报。左迁朵尔直班为湖广行省平章政事，蒙古鲁海牙等为各路添设佐贰官。

夏四月癸卯朔，日有食之。临川贼邓忠陷建昌路。己酉，有事于太庙。甲寅，御史大夫搠思监为中书平章政事。丙辰，宜黄贼涂佑、建宁贼应必达陷邵武路，总管吴按摊不花讨斩之。建宁贼复陷福宁州，知州王伯颜死之。辛酉，翰林学士承旨浑都海牙为中书平章政事。四川行省参知政事桑哥失理复渠州。辛未，荆门州知州聂炳复荆门州。是月，车驾幸上都。四川行省平章政事咬住复归州，与峡州总管赵余褫败贼将李太素等，遂复峡州。畏兀儿亦都护月鲁帖木儿、豫王阿剌忒纳失里等以兵讨襄、邓、南阳贼。

五月壬申朔，答失八都鲁复襄阳。戊寅，台州人陈子由等率民兵夹攻方国珍，命行台御史大夫纳麟给以宣敕。己卯，咬住复中兴路。庚辰，安置瀛国公子和尚赵完普于沙州，禁与人交通。癸未，建昌人戴良以民兵复建昌路。是月，答失八都鲁败贼于襄阳。

六月乙丑，遥授绍庆路宣慰使杨延礼不花湖广行省左丞。丙寅，周伯颜陷道州。

秋七月丁丑，有事于太庙。庚辰，项普略陷杭州路，参知政事樊执敬死之。济宁路总管董抟霄复杭州，遂复徽州。辛巳，通政院使答儿麻失理、枢密副使秃坚不花以兵讨徐州贼。己丑，周伯颜陷宝庆路。庚寅，右丞相脱脱请亲讨徐州贼，许之。辛卯，脱脱为行枢密院使。丁酉，杜秉彝为中书添设参知政事。湖南副元帅小云失海牙、总管兀颜思忠以兵复宝庆路。是月，徐寿辉将王善陷福安、福宁等县。

八月癸卯，方国珍寇台州，浙东元帅也忒迷失、福建元帅黑的儿败之。甲辰，同知枢密院事哈麻为中书添设右丞。己酉，知枢密院事咬咬、中书平章政事搠思监、也可札鲁忽赤福寿并从脱脱讨贼。壬子，札撒温孙为河南行省右丞，偰哲笃为淮南行省左丞。丙辰，秃思迷失为淮南行省平章政事。丁卯，诏脱脱以答剌罕、中书右丞相分省于外，节制各处军马，听便宜从事。是月，车驾至自上都。徐寿辉将俞君正复陷荆门州，知州聂炳死之；其别将党仲达复陷岳州。

九月乙亥，俞君正复陷中兴路，判官上都死之；咬住与俞君正战于楼台，败绩。癸未，中兴人范忠率民兵复中兴路。乙酉，脱脱至徐州。丁亥，命知行枢密院事阿剌吉从脱脱讨贼。辛卯，脱脱复徐州，李二伏诛，其党彭大、赵君用奔濠州。庚子，脱脱加太师，振旅还京师。

冬十月丁未，有事于太庙。甲寅，知枢密院事阿乞剌为太尉、淮南行省平章政事。乙丑，霍山崩。

十一月辛未，江浙行省平章政事庆童以兵讨常州贼。癸未，江浙行省左丞帖里帖木儿以兵讨方国珍。

十二月辛亥，诏以杭、湖、常、信、广德诸路皆克复，赦诖误者，蠲其夏税、秋粮，命有司抚恤之。辛酉，卜颜不花、阿儿灰复潭、岳等州。

是年，海运不通。立都水庸田司于汴梁路。

十三年春正月庚午朔，中书添设左丞哈麻为中书右丞，中书添设参知政事悟良哈台为添设右丞，乌古孙良桢为中书左丞。壬申，陕西行省平章政事卜答失里为总兵官。癸酉，有事于太庙。乙亥，中书右丞秃秃以兵讨商州贼。丙子，方国珍降。庚辰，杜秉彝为中书参知政事。庚寅，知枢密院事老章复襄阳及唐州。

二月丁未，祭先农。

三月己卯，命脱脱以太师开府。是月，命帖里木儿、左答纳失里同招谕方国珍。

夏四月庚子，甘肃行省平章政事锁南班为永昌路宣慰使，以兵讨叛蛮愚鲁罢等，仍给平章政事俸。乙巳，有事于太庙。是月，车驾幸上都。

五月辛未，江西行省左丞相亦怜真班、江浙行省左丞老老、元帅韩邦彦、哈迷同复饶州，蕲、黄贼皆奔溃。癸酉，太尉阿剌吉为岭北行省左丞相。封知行枢密院事伯家奴为武国公，同诸王孛罗帖木儿讨贼。壬午，中书右丞贾鲁卒于军中。乙未，泰州人张士诚作乱，陷泰州、兴化县，遂陷高邮，知府李齐死之。士诚僭号大周国、诚王，建元天祐。

六月丙申朔，置詹事院。丁酉，立皇子爱猷识理达腊为皇太子，告祀天地、宗庙。右丞相脱脱兼太子詹事。庚子，知枢密院事失剌拔都、平章政事答失八都鲁同复安陆府。甲辰，以立皇太子大赦。己酉，高昌王月鲁帖木儿卒于军中。辛亥，诸王完者都及张士诚战于泰州，死之；诸王八秃及刘福通战于亳州，死之。

秋七月丁卯，有事于太庙。壬申，湖广行省参知政事阿鲁辉复武昌及汉阳府。壬辰，诸王只儿哈忽卒于军中。

八月癸卯，诸王阔儿吉思、帖木儿来献马。辛亥，诸王只儿哈郎讨金山贼，卒于军中。是月，车驾至自上都。资政院使脱火赤复江州路。中书平章政事咬住左迁为淮西元帅。郭子兴将朱元璋陷滁州。

九月乙丑朔，日有食之。乙亥，广平王咬咬坐讨贼无功，削其王爵，降为河南行省平章政事。壬辰，南台御史大夫纳麟致仕，仍为太尉。

冬十月丁酉，有事于太庙。丁未，广西元帅甄崇福复道州，周伯颜伏诛。庚戌，授方国珍徽州路治中，国珍不受命。立水军都万户府于昆山州。是月，江浙行省平章政事卜颜帖木儿等讨徐寿辉于蕲水，大败之，寿辉遁，获其伪官四百余人。

十一月丁亥，江西行省右丞火你赤复富州、临江府，遂复瑞州。

十二月癸丑，西安王阿剌忒纳失进封豫王，封其弟答儿麻为西安王，镇崇吉儿之地。是月，陕西行省平章政事孛罗等复均、房诸州。彭大子早住僭称鲁淮王，赵君用僭称永义王。

是岁，自六月不雨至于八月。

十四年春正月辛未，有事于太庙。丙戌，宣政院使答儿麻监藏遥授陕西行省平章政事，整治西番。是月，答失八都鲁复峡州。

二月戊戌，祭社稷。己未，湖广行省平章政事苟儿为淮南行省平章政事，以兵讨张士诚。是月，吕思诚为湖广行省左丞。湖广行省右丞伯颜普化、江南行台御史中丞蛮子海牙等，会湖广行省平章政事也先帖木儿讨沿江贼。立镇江水军万户府，江浙行省右丞佛家闾领之。

三月癸亥朔，日有食之。己巳，廷试进士六十二人，赐薛朝晤、牛继志等及第、出身有差。甲戌，诸王速哥帖木儿以兵讨宿州贼。丙子，刘福通陷颍州。是月，答失八都鲁为四川行省平章政事，兼知行枢密院事，总荆、襄各路军马，从宜调遣。

夏四月癸巳朔，介休县地震水涌。是月，车驾幸上都。江西、湖广大饥。江浙行省参知政事阿儿温沙为行省右丞，浙东宣慰使恩宁普为行省参知政事，以兵讨方国珍。

五月甲子，安丰贼围庐州。是月，湖广行省参知政事阿儿灰为行省右丞，以兵援庐州。命荆王答儿麻失理镇河西，讨西番贼。郭子兴将朱元璋陷全椒县。

六月辛卯朔，张士诚寇扬州。丙申，达识帖睦迩败绩于扬州，诸军皆溃。诏佛家闾会达识帖睦迩复进兵。己酉，赵君用、彭早住陷盱眙县。庚戌，陷泗州。

秋七月壬申，刑部尚书阿鲁募兵于汝宁州讨泗州贼。

八月，车驾至自上都。江西行省左丞相亦怜真班卒。

九月庚申，湖广行省左丞吕思诚为中书左丞。辛酉，知枢密院事月赤察儿为平章政事。诏脱脱以太师、中书右丞相总制诸王、诸行省各翼军讨张士诚。甲子，封高丽国王脱脱不花为沈王。将作院使臧卜为中书参知政事。

冬十月甲午，有事于太庙。戊戌，答失八都鲁、太不花等会讨安丰贼。

十一月丙寅，敕中书省、枢密院、御史台凡奏事，先启皇太子。辛未，脱脱大败张士诚于高邮。乙酉，脱脱分兵复六合县。是月，答失八都鲁复郑、钧、许三州。

十二月丙申，中书平章政事定住为左丞相，宣政院使哈麻、永昌宣慰使锁南班为中书平章政事。御史大夫也先帖木儿罢，宣徽使汪家奴为御史大夫。丁酉，削太师、右丞相脱脱官爵，安置淮安路，其弟也先帖木儿安置宁夏路。河南行省平章政事太不花为行省左丞相，中书平章政事月阔察儿加太尉、集贤大学士，雪雪知枢密院事，同领诸路征进军马。戊戌，中政院使桑哥失里为中书添设右丞。庚子，冀国公秃鲁加太尉。己酉，绍兴路地震。是月，命威顺王宽彻不花仍镇湖广。甘肃行省右丞嵬的以兵讨西番贼。猺贼寇衡州，万户许脱因死之。京师大饥，有父子相食者。

十五年春正月戊午，宣徽使黑厮为中书平章政事，河南行省左丞许有壬为集贤大学士，辽阳行省左丞奇伯颜不花为行省平章政事。癸亥，有事于太庙。甲子，诸王秃坚帖木儿卒于军中。丁丑，徐寿辉将倪文俊复陷沔阳府，威顺王宽彻不花子报恩奴及倪文俊战于汉川，死之，宽彻不花奔陕西。是月，安置脱脱于亦集乃路。郭子兴陷和州。

闰月壬寅，调右卫军人屯田京畿，以本管万户督其勤惰。

二月己未，刘福通立韩林儿为皇帝，僭号宋，又称小明王，建元龙凤。戊辰，太傅、御史大夫汪家奴为中书右丞相，平章政事定住为左丞相。庚午，河南行省平章政事咬咬为辽阳行省左丞相。壬申，立淮东等处宣慰使司都元帅府。丙子，达识帖睦迩为中书平章政事。是月，以刑部尚书董铨等与江西行省平章政事火你赤专任征讨，先降曲赦，谕以祸福，如执迷不悛，克日进兵。

三月癸巳，徐寿辉陷襄阳路。甲午，汪家奴摄太尉，持节授皇太子玉册，锡冕服九旒，谒太庙。辛丑，改窜脱脱于云南镇西路，籍其家。是月，中书右丞相汪家奴罢。

夏四月乙丑，中书右丞臧卜、左丞乌古孙良桢分省彰德路。癸酉，中书左丞相定住为右丞相，平章政事哈麻为左丞相，太子詹事桑哥失里为中书平章政事，雪雪为御史大夫。丁丑，知枢密院事众家奴加太傅。是月，车驾幸上都。遣翰林待制乌马儿、集贤待制孙撝招谕张士诚，为士诚所杀。宁国路山崩。

五月壬辰，答失八都鲁复襄阳路。削河南行省左丞相太不花官爵，仍命从答失八都鲁征进。壬寅，蛮子海牙与朱元璋战于峪溪口，败绩。庚戌，倪文俊陷中兴路，都元帅朵儿只班死之。是月，命淮南行省平章政事咬住、淮东道廉访使王也先迭儿招谕张士诚。

六月癸酉，四川行省平章政事答失八都鲁为河南行省平章政事。乙亥，诸王倒吾卒于军中。己卯，陕西行省平章政事秃秃加号答剌罕。丁亥，遣将作院判官乌马儿等招谕朱元璋，章佩监丞普颜帖木儿等招谕倪文俊。是月，朱元璋陷太平路，总管靳义死之；其别将徐达陷溧水州。国王朵儿只卒于军中。

秋七月辛卯，有事于太庙。壬辰，朱元璋攻集庆路。壬寅，倪文俊复陷武昌、汉阳等路。

八月戊辰，中书平章政事达识帖睦迩为江浙行省左丞相，便宜行事。甲戌，大宗正府札鲁忽赤迭里迷失为甘肃行省平章政事。戊寅，云南蛮死可伐降，置平缅军民宣抚司。四川蛮酋向思胜降，改安定州为军民安抚司。是月，车驾至自上都。淮南行省左丞相太平统诸军讨淮南贼。蕲黄贼陷宣州，致仕礼部尚书汪泽民死之。

九月癸未，知岭北行枢密院事纽的该为中书平章政事。戊戌，朱元璋将郭天叙等攻集庆路，败死。己亥，倪文俊围岳州。是月，移脱脱于阿轻乞之地。

冬十月丁巳，立淮南行枢密院于扬州。甲子，命中书右丞斡栾、前中书左丞吕思诚议亲祀郊庙典礼。中书右丞拜住为平章政事。丙子，以郊祀，命皇太子告祀太庙。己卯，翰林学士承旨庆童为淮南行省平章政事。

十一月壬辰，有事于南郊，皇太子为亚献，摄太尉右丞相定住为终献。甲午，太不花为湖广行省左丞相，讨湖广贼，还所夺河南行省左丞相宣命。戊申，右丞相定住以太保致仕。庚戌，徐寿辉陷饶州路。辛亥，高丽王伯颜帖木儿赐号亲仁辅义宣忠奉国彰惠靖远功臣。河南贼陷怀庆路。是月，答失八都鲁败刘福通于夹河。

十二月丁巳，中书参知政事月伦失不花、陈敬伯分省彰德。己未，哈麻矫诏杀脱脱于阿轻乞之地。乙亥，下罪己诏，大赦。是月，答失八都鲁败刘福通于太康，遂围亳州，韩林儿奔安丰。立兴元路宣慰使司都元帅府于兴元路。中书平章政事拜住分省济宁。

十六年春正月壬午，改福建宣慰使司都元帅府为福建行中书省。戊子，有事于太庙。乙巳，辽阳行省左丞相咬咬为太子詹事，翰林学士承旨朵列帖木儿同知詹事院事。戊申，云南蛮酋阿芦来献方物。庚戌，左丞相哈麻有罪免。辛亥，御史大夫雪雪有罪免。复以定住为右丞相，搠思监为御史大夫。是月，倪文俊迎徐寿辉，建伪都于汉阳。

二月壬子朔，张士诚陷平江路。甲寅，右丞相定住仍兼太保，总裁中书一切机务。丙辰，安置哈麻于惠州，雪雪于肇州，寻皆杖杀之。甲戌，封蛮蛮为靖安王。丙子，蛮子海牙及朱元璋战于采石，败绩。己卯，遣集贤直学士杨俊民致祭曲阜孔庙。是月，张士诚据平江，遂陷松江、常州诸路。

三月壬午，徐寿辉寇襄阳。庚寅，朱元璋陷集庆路，行台御史大夫福寿、行省平章政事阿鲁灰、参知政事百家奴、治书侍御史贺方、达鲁花赤达尼达思俱死之。丙申，倪文俊陷常德路。丁酉，朱元璋将徐达等陷镇江路，平章政事定定、守将段武俱死之。立行枢密院于杭州，行省左丞相达识帖睦迩兼知行枢密院事，节制诸军，许以便宜从事。戊申，方国珍复降，授海道运粮万户。

夏四月辛亥，搠思监为中书左丞相。壬子，张士诚陷湖州。癸丑，朱元璋陷金坛县。丙辰，资政院使普化为御史大夫。庚申，河南行省左丞卜兰奚为湖广行省平章政事。丁卯，陕西行台御史大夫朵朵为陕西行省左丞相，大司农咬咬为辽阳行省左丞相，知枢密院事实理门分院济宁。是月，车驾幸上都。

五月丙申，倪文俊陷澧州路。

六月乙卯，朱元璋将邓愈等陷广德路。

秋七月己卯朔，朱元璋称吴国公，总江南行中书省事。遣中书省断事官撒迪罕谕高丽国王发兵讨贼。是月，张士诚遣其弟士德陷杭州，行省平章政事左答纳失里死之。未几，苗军元帅杨完者、万户普贤奴与士德战，大败之，遂复杭州。

八月丙辰，奉元路判官王渊以义兵复商州。庚午，倪文俊陷衡州路，都元帅甄崇福死之。甲戌，彗星见于张。是月，车驾至自上都。河决，山东大水。

九月庚辰，汝颍贼李武等陷潼关，参知政事述律杰死之。壬午，豫王阿剌忒纳失里、同知枢密院事定住以兵复潼关。丙申，潼关再陷，阿剌忒纳失里又克之。戊戌，贼陷陕州及虢州。太尉纳麟复为江南行台御史大夫，迁行台于绍兴路。是月，兵部尚书察罕帖木儿复陕、虢二州。

冬十月丁未朔，有星堕于大名路，化为石，如狗头。是月，中书左丞吕思诚罢为大司农卿。乙丑，赵君用陷淮安路，廉访使褚不花死之，镇南王孛罗不花被执，不屈，与其妻俱赴水死。是月，太尉也先帖木儿罢。

十一月，置分枢密院于沂州。刘福通略山东、河北，京师大震。

十二月庚申，达识帖睦迩大破刘福通于太康。是月，倪文俊陷岳州路，威顺王子歹帖木儿死之。湖广行省参知政事也先帖木儿、左江义兵万户王祖胜合兵复衡州。

十七年春正月丙子朔，日有食之。伯颜秃古思为大司徒。

二月癸丑，以河南诸军屡捷，赦天下。戊辰，知枢密院事脱欢复邳州。壬申，亳州贼毛贵陷胶州，知枢密院事脱欢死之。甲戌，倪文俊陷陕州。是月，李武、崔德陷商州，察罕帖木儿与李思齐援陕西，以察罕帖木儿为陕西行省左丞，李思齐为四川行省左丞。

三月乙亥，义兵万户赛甫丁、阿迷里丁据泉州叛。庚辰，毛贵陷莱州，山东宣慰副使释加纳死之。甲午，毛贵陷益都路，前海南海北道宣慰使王英死之。丁酉，毛贵陷滨州。戊戌，中书平章政事帖里帖木儿为御史大夫，悟良哈台、斡栾并为中书平章政事。是月，诏河南行省左丞相答失八都鲁至京师，加开府仪同三司、太尉，改四川行省右丞相。

夏四月乙卯，毛贵陷莒州。辛酉，咬咬为甘肃行省左丞相。丁卯，朱元璋将徐达陷宁国路，百户张文贵死之。是月，车驾幸上都。封江西行省平章政事火你赤为营国公。

五月戊寅，平章政事亦老温帖木儿复武安州等三十余城。壬午，池州路总管陶起祖叛降于朱元璋。丙申，搠思监为右丞相，太平为左丞相，诏天下，免今岁粮税之半。

六月甲辰朔，实理门为中书右丞，分省济宁。己未，帖里帖木儿、老的沙并为御史大夫。庚申，朱元璋将赵继祖陷江阴州。是月，刘福通分其兵为三道，关先生、破头潘、冯长舅、沙刘二、王士诚寇山西，白不信、大刀敖、李喜喜寇陕西，毛贵寇山东，声势大振。

秋七月庚辰，朱元璋将胡大海陷徽州路，建德路万户吴讷死之。戊子，李稷为御史中丞。丙申，胡大海陷休宁县，行省参知政事杨完者败绩。己丑，黄河义兵万户田丰叛，陷济宁路，义兵万户孟本周败之，遂复济宁。甲午，御史中丞完者帖木儿为中书右丞，河南道廉访使俺普为中书参知政事。是月，立四方献言详定使司。归德府知府林茂、万户时公权叛降于刘福通。

八月癸丑，刘福通陷大名路，遂陷卫辉路。乙丑，陕西行台御史中丞伯嘉讷为陕西行省平章政事，淮南行省参知政事余阙为淮南行省左丞，参知政事杨完者为右丞，方国珍为江浙行省参知政事。是月，车驾至自上都。知枢密院事纽的该以兵讨山东贼。朱元璋将缪大亨陷扬州路。张士诚降，以士诚为太尉，其弟士德为淮南行省平章政事。

九月癸酉，婺源州元帅汪同、祁门元帅马国奕俱叛降于胡大海。甲戌，江浙行省平章政事夏章亦叛降。丙子，老的沙为中书平章政事。戊戌，太不花复大名路。辛丑，诏中书右丞也先不花、御史中丞成遵宣抚彰德、大名等路。是月，纽的该加太尉，统诸军守东昌。徐寿辉将陈友谅杀倪文俊。

闰月丙午，右丞相搠思监、左丞相太平并加开府仪同三司。乙丑，关先生破头潘等陷潞州。丙寅，进寇冀宁，察罕帖木儿败之。

冬十月辛未朔，朱元璋将常遇春陷池州。戊寅，设分詹事院。是月，白不信、李喜喜等陷兴元，遂寇凤翔，察罕帖木儿、李思齐屡败之，贼入四川。知枢密院事答里麻失里与贼战于曹州，败绩，答里麻失里死之。静江路山崩，地陷。

十一月壬寅，察罕帖木儿败贼于壶关。戊午，河南行省平章政事答兰为中书平章政事。御史中丞李献为中书左丞，陕西行台中丞卜颜帖木儿、枢密副使哈剌那海、司农少卿崔敬、侍御史陈敬伯皆为参知政事。己巳，参知政事八都麻失里为中书右丞。

十二月丁酉，象山县山崩。庚子，四川行省右丞相答失八都鲁卒于军中。

是岁，倪文俊将明玉珍入四川。义兵万户余宝杀知枢密院事宝童叛降于毛贵。河南大饥。

十八年春正月丙午，陈友谅陷安庆，淮南行省右丞余阙及万户李宗可死之。乙卯，朱元璋将邓愈陷婺源州。甲子，不兰奚知枢密院事。丙寅，田丰陷东平路。丁卯，不兰奚及毛贵战于好石桥，败绩。是月，孛罗帖木儿为河南行省平章政事，统其父答失八都鲁原管军马。

二月己巳朔，中书右丞塔失帖木儿、左丞乌古孙良桢提调西山民寨，分守要害。毛贵陷沧州。癸酉，毛贵陷济南路，达鲁花赤爱的死之。河南行省右丞董抟霄与毛贵兵战于南皮之魏家庄，死之。辛巳，太不花为中书右丞相，讨山东贼。壬午，田丰复陷济宁路。甲申，陷辉州。丙戌，纽的该弃东昌走，复拜中书添设左丞相。丁亥，察罕帖木儿复泾州、平凉。戊子，田丰陷东昌路。辛卯，安童为中书参知政事。

三月己亥朔，右丞相搠思监加太保。庚子，毛贵陷般阳路。癸卯，王士诚陷晋宁路，总管杜赛因不花死之。甲辰，察罕帖木儿复晋宁路。己酉，孛罗帖木儿复濮州。庚戌，毛贵陷蓟州，征四方兵入卫京师。乙卯，毛贵寇漷州，枢密副使达国珍败绩于枣林，死之；同知枢密院事刘哈剌不花败毛贵于柳林，贵走济南。丙辰，朱元璋将邓愈陷建德路，参知政事不花等弃城走。丁巳，田丰陷益都路。

夏四月庚午，淮南行省右丞杨完者败绩于徽州。辛巳，杨完者攻建德路，复败。壬午，田丰陷广平路，诏元帅方脱脱复广平。癸未，颁军民事宜十一条。甲申，陈友谅陷龙兴路，遣其将康泰寇邵武路。庚寅，翰林学士承旨蛮子为岭北行省平章政事。甲午，陈友谅将王奉国陷瑞州路。是月，车驾幸上都。李思齐、张良弼杀同知宣慰司事拜帖木儿。

五月戊戌朔，察罕帖木儿复冀宁路。方国珍为江浙行省左丞，兼海道运粮万户。李思齐杀同佥枢密院事郭择善。庚子，察罕帖木儿为陕西行省右丞，兼行台侍御史、同知河南行枢密院事。壬寅，刘福通陷汴梁，迎伪主韩林儿都之。甲辰，太尉阿吉剌为甘肃行省左丞相。乙巳，察罕帖木儿部将关保败贼于高平。庚戌，陈友谅陷吉安路。乙卯，削太不花官爵，安置益州。知行枢密院事悟良哈台节制河北诸军，河南行省平章政事周全节制河南诸军。辛酉，陈友谅陷抚州路。

六月戊辰朔，日有食之。刘哈剌不花执太不花送京师，中道杀之。察罕帖木儿为陕西行省平章政事。庚辰，关先生、破头潘陷辽州，遂陷晋宁路及汾州，晋宁人乔彝王佐、汾州人国子助教张岩起俱不屈死。是月，江南行台御史大夫拜住哥杀绍兴路达鲁花赤迈里古思。

秋七月丁酉朔，周全以怀庆路叛降于刘福通。丁未，不兰奚复般阳路，未几复陷。丙寅，完不花、脱脱木儿为中书平章政事。是月，京师大水。

八月乙丑江浙同签枢密院事员成叛降于朱元璋。庚辰，陈友谅陷建昌路。辛巳，王士信以胜州叛降于毛贵。庚寅，老的沙为御史大夫。

九月丁酉朔，关先生等陷完州。壬寅，命中书参知政事普颜不花、治书侍御史李国凤经略江南。癸卯，福建行省平章政事庆童为江南行台御史大夫。壬戌，关先生等陷平定州。乙丑，陈友谅陷赣州，江南行省参知政事全普庵撒里及总管哈海赤死之。

冬十月辛未，胡大海陷兰溪州，执廉访使赵秉中。壬午，右丞相搠思监为御史燕赤不花所劾，诏收其印绶。乙酉，御史答里麻失里等复劾之，不报。壬辰，关先生等陷大同路。

十一月乙未，普化帖木儿为福建行省平章政事。癸卯，陈友谅陷汀州路。丁未，田丰陷顺德路。

十二月乙丑朔，日有食之。癸酉，关先生等陷上都，焚宫阙。壬午，朱元璋攻婺州，行省参知政事石抹宜孙以兵来援，败绩。甲申，同佥枢密院事宁安、安庆都事李相以婺州叛降于朱元璋，浙东廉访使杨惠、达鲁花赤僧住死之。




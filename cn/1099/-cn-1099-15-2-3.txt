○論勾補南北邊軍疏 【 勾補軍丁】

衞藉曠遠不能水土則多逃死此疏斟酌情法詳剴可行

為兵備事、切見今差監察路御史清軍、有以陝西山西山東河南北直隸之人起解南方極邊補伍者、有以兩廣四川貴州雲江西福建湖廣浙江南直隸之人、起解北方極邊補役者、彼此不服水土。南方之人死於寒凍。北方之人死於瘴癘。且其衞所去本鄉或萬里。或七八千里。路遠艱難。盤纏不得接濟。在途逃死者多。到衞省少。長解之人。往往被累。非但獲罪。亦有艱難死於溝壑而不知者。深為可憫。論甚切事况今西北二邊急於防守而西北壯勇之人乃發南方甚是未當查得永樂十年二月初五日、　太宗皇帝聖旨、北京人民有在各處充軍、今後事故來勾丁補役、不要發去、只就河間立一衞、或一所、都著就那裏當軍、原衞軍伍、別著人補、若在北京衞分當軍的不動、宣德二年三月初一日、　宣宗皇帝准兵部奏、令雲南四川兩廣福建湖廣該勾軍丁、除逃軍正身及巳解軍丁外、其餘留所在附近衞所、帶管食糧操備、本年十二月十五日、又准兵部奏、今後一體存留收操緣海地方的、也就留在那裏衛所操備、宣德三年四月二十一日、又准兵部奏、今江西貴州等布政司軍丁該解遼東甘肅等處、幷山西等布政司軍丁該解雲南兩廣等處、動經萬里、及七八千里者、皆照例留附近衞所、帶管收操當軍、又奉　聖旨、腹裏地方、該勾的軍離原衞二千里以裏的還發去、二千里以外的都留在附近衞所收操、此皆　祖宗成憲、盖洪武中有犯罪死者。　恩宥免死。不分南北。發極遠充軍。所以懲治有罪。此　太祖皇帝之仁也。其後有罪者已死。補役者皆犯罪之人　朝廷憫其遠道艱難。留於附近衞所操備。此　太宗皇帝　宣宗皇帝之仁。也陛下即位以來。以陝西該解腹裏山東河南大寧都司等處衞所軍丁、俱收發陝西靖虜衞、又以廣西缺軍、命發南方貴州雲南廣東廣西四處該勾遼東等處軍丁、悉發廣西都司屬衞收操、亦是仰體　祖宗之仁、近來該部執稱原舊隊伍難以改發。有司因循之弊不過如此此只是畏避文案繁勞。而不思兵備之無實。不念下人之艱苦。近日兵部雖因清軍御史之言、奏　請清出軍丁。暫發附近衛所帶管收操、緣南北俱有邊境。今俱少軍。若只於本處附近收用近邊衞分。緩急亦不得濟。臣等愚見。今所急缺邊軍者。欲乞除逃軍外。以山東山西河南陝西北直隸今後清出軍丁。各就所近。發甘肅寧夏延安大同宣府永平遼東等處補伍。雲南兩廣貴州四川湖廣江西福建浙江南京直隸今後清出軍丁。各就所近。發四川雲南貴州兩廣及邊海衛所補伍。皆就定其衞所發去。待補足其缺之後再有清出者卻於腹裏衛所補伍如此則兵備有實、下人不困、臣謹陳愚見、伏乞　特命公侯伯之老成者、及都督尚書侍郎都御史會議可否謹具奏聞、伏候恩旨、


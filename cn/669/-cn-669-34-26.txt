26　禹偁安世之表可立懦志　日遠天高葵藿之心未死　志存許國如萬折而必東　丹心未泯誓九死以不移　王禹偁筮取小畜名集


王元之禹偁到黄州謝上表：「風摧霜敗，芝蘭之性終香；日遠天高，葵藿之心未死。」劉元城安世元符末自貶所起帥鄆當過闕謝表云：「志存許國，如萬折而必東；忠以事君，雖三已而無愠。」公坐是遂不得入見。斯言可以立懦志。

【閻按】趙元鎮移吉陽軍表云：「白首何歸，悵餘生之無幾；丹心未泯，誓九死以不移。」尤以此言致不食卒，可悲也。

【元圻案】説苑雜言：「孔子曰：『夫水不清以入，鮮潔以出，似善化；至量必平，似正；盈不求概，似度；其萬折必東，似意。』」〇曹植表：「葵藿之傾葉，太陽雖不爲之回光，然向之者誠也。」〇宋費衮梁溪漫志謂元城此語，與陳了翁表進尊堯集序云「愚公老矣，益堅平險之心；精衞眇然，未捨填波之願」，皆氣節凜然，如嚴霜烈日。〇劉跂爲其父摯辯冤啓云：「晚歲離騷，魂竟招於異域；平生精爽，夢猶託於故人。」語亦悲壯。〇書録解題别集類：「小畜集三十卷，外集二十卷，知制誥濟陽王禹偁元之撰。自序曰：平生所爲文，類而聚之，得三十卷。將名其集，以易自筮，遇乾之小畜，象曰『君子以懿文德』，未能行其施，但可懿文而已。」






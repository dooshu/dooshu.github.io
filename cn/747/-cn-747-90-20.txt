○授乐仁规兵部尚书制

兵部司马之职，尚书法从之官，古不轻授，今难其人。盖戎务之出入，马政之弛张，莫不攸系，非有奋励之材，练达之智，不足以奉扬威武，毗替机密者矣。尔光禄大夫兵部尚书乐仁规，粤自蚤岁，有志事功，自北而南，在朕左右。及其给事内廷，论思献替之益，亦时有焉。夏官之选，唯尔之能，然以八座之官，朕非轻以畀人者也。尔尚一乃心力，以报朕所以见知之意。於戏！惟秉义守礼，则可以谨科条；惟趋事赴功，则可以行邦正。尚思自勉，服我训词。


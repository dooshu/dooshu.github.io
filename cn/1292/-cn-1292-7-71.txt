◇　使尚书召问黄霸

太尉官罢久矣。丞相兼之，所以偃武兴文也。如国家不虞，边境有事，左右之臣，皆将率也。夫宣明教化，通达幽隐，使狱亡冤刑，邑亡盗贼，君之职也。将相之官，朕之任焉。侍中乐陵侯高，帷幄近臣，朕之所自亲，君何越职而举之？尚书令受丞相对。

（《汉书·黄霸传》：乐陵侯史高以外属旧恩，侍中，贵重，霸荐高可太尉。天子使尚书召问霸。）




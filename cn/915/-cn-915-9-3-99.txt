◇谢敕赉苦行像并佛迹启

臣纲启，舍人顾《广》奉宣敕旨，以金铜苦行佛并佛迹供养具等，赉使供养。伏以六年道树，超出四魔，千辐足轮，德圆万善，故能闻见悟解，逢遇祛尘，天听恩隆，曲垂奖被。谨修饰阎宇，斋洁身心，翘仰慈光，伏待昭降，千唱四辩，尚不宣心，轻毫弱简，岂能陈谢，不任下情，谨启事谢闻，谨启。（《广弘明集》十六）


卷一百六十六

钦定四库全书

历代名臣奏议卷一百六十六

明　杨士奇等　撰

选举

宋神宗熙寜元年右正言孙觉上奏曰臣窃见朝廷设科以取天下之士而所谓进士明经者乃因隋唐五代之弊行之百有余年其法愈密得人愈踈其间虽有劳烈之臣建造功业谋谟卓荦有纪於世必皆其人不因循於流俗能自奋拔於昧漏浊淖之中类非科试之方有以得之也臣以谓天下之生才非於古今偏有薄厚在上所以驱之耳今诚有道德之隽经纶之彦不由科举则无以进仕於朝廷是使天下皆汨没於雕虫篆刻之技弃置於章句括帖之学也古者少而学之壮而行之今也学非所以从仕仕无用其素学天下人才日少而士常不足於用其不自於此欤祖宗之时其法数变矣然一时议者亦多率其私意以傅合当世之宜故其法虽更而其弊犹在也臣窃计来年之春当下诏选士以陛下聦明睿智将大有为於时而取士之法不蚤有所更定则不足以尽得天下之才不尽得天下之才则不足以新天下之化臣谨条取士之弊并所当改定者具列如後

一文章之於国家固已末矣诗赋又文章之末欤今乃拘以声势之逆顺音韵之上下配合缀缉甚於俳优之辞近岁以来朝廷务以经术材识收揽天下之士有司往往隂考论策以定去留不专决於诗赋学者亦多治经好古修身谨行至於诗赋之业类不精於往时矣臣谓人情之所共废者圣人不能强使之兴今上下厌弃人人知其无用朝廷因而去之使天下学者学其所可用仕者用其所尝学顾不美欤愿下羣臣讲求所当考试以代去诗赋之法

一学究诸科多不通经义而猥以记诵为工记诵不能则或务为节抄至断裂句读错谬文辞甚可闵笑仁宗患其如此始立明经科将以变学究诸科之习今西北诸州颇愿习为明经矣然变法之初为法太密类非中材可以勉强往者尝设说书一科亦多通经之士臣愿更赐参酌明经新法稍依说书之制其逐州解?并登第人数并减诸科额以处之如此则人数不增於旧而学究诸科习通经术矣

一国家所取天下之士专用进士明经数科然东南之进士西北之诸科则数略相埒至於被边州郡或更十数岁乃无一人见收取者虽由其业不精无以应有司之格然人情不能无望也取士之意务在得人而臣愿朝廷别设科格或以边臣保任若汉六郡良家专以取边州材武策略之士所得人数即以逐州充进士明经学究之额

一进士明经诸科旧各以三百人为额治平中更增五十员三岁一取士凡六百五十人亦不为少然不足以尽得天下之士何也所以取之之途狭耳士苟可用亦何必进士明经哉臣愿以治平新增五十人每遇下诏取士时许诸路转运使提点刑狱知州通判荐文行殊异经术政事或有兵谋材略之人若往时之遗逸并许两制侍从官不以内外各得推荐一人若二人类所荐之士别於试格足收五十人而止所举非其人若已仕而坐法者如律亦因以观臣下荐贤之能

一朝廷自庆历以来诏天下立学郡县往往有学舍官田房廊之利京师亦自析国子监之半以为太学太学诸生常数百人州学舍多亦或至百人学校之盛侔於汉唐矣然国家未有学校选士之法臣愿诏天下州郡守臣到任一年以上得举所学者才行尤异升之太学无其人则阙既至官为廪给更以日月详观而屡试之每岁判国子监至直讲共荐十人朝廷更以策试然後推恩所得人数即以充进士之额其公卿大夫之子弟及旧在生员即乞别定入学之法

右臣所请改定取士凡五条皆博采羣言以为有补天下而便於旧格其後三条稍用保任荐举法荐取材略文行之士以广朝廷捜择之路比之科塲泛然收举者利害不相侔矣然臣不敢具为科格伏望圣慈下两制杂学士待制以上台谏官三馆秘阁臣寮博加论议必有良法可以行之有论议不同者听为别状朝廷取其最优者施行之

翰林学士司马光上奏曰臣闻国之政治在於审官官之得人在於选士士之向道在於立教教之归正在於择术是知选士者治乱之枢机风俗之根原也窃见近岁公卿大夫务为高奇之论喜诵老庄之言流及科塲亦相习尚新进後生未知臧否口传耳剽翕然成风至有读易未识卦爻已谓十翼非孔子之言读礼未知篇数已谓周官为战国之书读诗未尽周南召南已谓毛郑为章句之学读春秋未知十二公已谓三传可束之高阁循守注疏者谓之腐儒穿凿臆说者谓之精义且性者子贡之所不及命者孔子之所罕言今之举人?口秉笔先论性命乃至流荡忘返遂入老庄纵虚无之谈骋荒唐之辞以此欺惑考官猎取名第禄利所在衆心所趣如水赴壑不可禁遏彼老庄弃仁义而絶礼学非尧舜而薄周孔死生不以为忧存亡不以为患乃匹夫独行之私言非国家教人之正术也魏之何晏晋之王衍相与祖述其道宅心事外选举者以此为贤仕宦者以此为荣遂使纪纲大坏裔夷并兴生民涂炭神州陆沈今若於选士之际用此为术臣惧向者仕宦之士皆何晏王衍之徒则政事安得不隳风俗安得不坏正始永嘉之弊将复见於今矣伏望朝廷特下诏书以此戒励内外公卿大夫仍指挥礼部贡院豫先晓示进士将来程试若有僻经妄说其言涉老庄者虽复文辞高妙亦行黜落庶几不至疑误後学败乱风俗

二年光又上论贡举状曰臣准御史台牒准勅节文天下学校贡举之法宜令两府两省待制以上御史台三司三馆臣僚各限一月具议状闻奏者臣闻诗云无竞维人四方其训之言欲强於天下者无如得人得人而任之以事则四方斯顺之矣臣窃惟取士之弊自古始以来未有若近世之甚者也何以言之三代以前其取士无不以德行为本而未尝专贵文辞也汉氏始制茂才孝亷等科皆命公卿大夫州郡举有经术德行策试以治道然後官之故其风俗敦尚名节降及末世虽政衰於上而俗清於下由取士之术素加奬厉故也魏晋以降贵通才而贱守节习尚浮华旧俗益败然所举秀孝犹以经术取之州郡皆置中正以品其才行一言一动之失或终身为累士犹兢兢不敢自放隋始置进士唐益以明经等科而秀孝遂絶止有进士明经二科皆自投牒求试不复使人察举矣进士初但试策及长安神龙之际加试诗赋於是进士专尚属辞不本经术而明经止於诵书不识义理至於德行则不复谁何自是以来儒雅之风日益颓坏为士者狂躁险薄无所不为积日既久不胜其弊於是又设誊录封弥之法盖朝廷苦其难制而有司急於自营也夫欲捜罗海内之贤俊而掩其姓名以考之虽有顔闵之德苟不能为赋诗论策则不免於遭摈弃为穷人虽有跖蹻之行苟善为赋诗论策则不害於取高第为美官臣故曰取士之弊自古始以来未有若近世之甚者非虚言也今幸遇陛下圣明心知贡举之极弊慨然?愤深诏羣臣使得博议利病更立新规是千载一时也议者或曰古人乡举里选今欲知士之德行宜委知州知县者采察其实保而荐之臣独以为不然古者分地建国自卿大夫士皆以其国人为之犹患处士之德行不可得而详也故又择其乡之贤者使为闾胥比长自幼及长朝夕察其所为然後士之德行美恶莫得而隐也今夫知州知县杂四海九州之人远者三岁而更近者数月而更或初到官即遇科塲遽责之知所部士人德行诚亦难矣又应开封府举者常不减数千人而开封府狱讼之繁知府者自旦至暮耳不暇听目不暇视又安有余裕可使之察数千人之德行乎议者又曰宜去封弥誊録委有司考其文辞参以行实而取之臣独以为不然夫士之德行知州县者尚不能知而有司居京师一旦集天下之士独以何术知之其术不过以衆人之毁誉决之孔子曰衆好之必察焉衆恶之必察焉夫衆之毁誉庸讵足以尽其实乎必如是行之臣见其爱憎互起毁誉交作请托公行贿赂上流谤讟并兴狱讼不息将纷然淆乱朝廷必厌苦之而复用封弥誊録矣夫封弥誊録固为此数者而设之也譬犹筑防以障洚水也今不絶其源而徒去其防则横流之患愈不可救矣臣虽至愚平生固尝竭其思虑欲以少救其弊今敢陈二策乞陛下俯加裁择臣闻上之所为下之所归也国家从来以诗赋论策取人不问德行故士之求仕进者日夜孜孜专以习诗赋论策为事唯恐不能胜人父教其子兄勉其弟不是过也今若更以德行取人则士之力於德行亦犹是也诚风化清浊之源历代讹谬而不悟必待圣朝然後正之者也夫德行修之於心藏之於身虽家人有所不知况於州县况於朝廷将何从知之故必待明哲公正之臣知而举之然後四海之士皆可得而官使也然举荐之法既行则干求属请诚所不能无也要在所举非其人者国家以严法绳之勿加恩贷则苟且狥私之人皆知惧矣且国家既以德行取士则彼贪猾轻躁之人依附权要枉道求进者皆为清议所贬见弃於时虽有举者必不多矣臣愚欲乞今後应系举人令升朝官以上岁举一人提点刑狱以上差遣者岁举二人谏议大夫或待制以上岁举二人不以所部非所部乡里除自已亲戚及曾犯真刑或私罪情理重曾经罚赎及不孝不友盗窃淫乱明有迹状者不得举外其余皆得举之仍於举状内明言臣今保举某州某科某人有学术节行乞赐召试若举状既上之後却有前後诸般违碍事?其举主并依律文贡举非其人分故失从公私罪定断受?而举者以枉法论其举状逐时送下礼部贡院置簿记録若应举人而不举者岁终委贡院勘会姓名闻奏乞严加惩罚朝廷每遇三年一开贡举委贡院截自诏下之日勘会选择举主最多者从上取之倍於每次科塲南省奏名人数具姓名闻奏乞下本贯?遣赴阙其本贯更不考试即具状申解送赴贡院仍出公凭给付逐人令赴贡院照会限十一月内取齐十二月内引见正月内委贡院内考试进士试经义三道子史策三道时务策三道更不试诗赋及论明经及九经等诸科试本经及论语孝经大义共四十道明经加试时务策三道其帖经墨义一切皆不试对策及大义但取义理优长不取文辞华巧唯所对经史乖辟时务踈濶者即行黜落其奏名人数并依科塲旧制至御试时进士明经各试时务策一道九经等诸科试本经大义十道所有名字高下并只以举主多者为上举主数同则以举状到省月日先後为次其举人所纳家状及授官後吏部所给告身并须开坐元初举主人数姓名若及第後犯私罪情理重及?重其举主并减一等坐之未及第者减三等皆不以去官及赦原如此则羣臣不敢挟私妄举士人皆崇尚经术重惜操履士风丕变矣朝廷若不能行此保举之法其次莫若修学校之法以取之臣伏见庆历以来天下诸州虽立学校大抵多取丁忧及停闲官员以为师长藉其供给以展私惠聚在任官员及市井豪民子弟十数人游戏其间坐耗粮食未尝讲习修谨之士多耻而不入间有二千石自谓能兴学者不过盛修室屋增置庄产广积粮储多聚生徒以采虚名师长之人自谓能立教者不过谨其出入节其游戏教以钞节经史剽窃时文以夜继昼习诗赋论策以取科名而已此岂先王立学之意耶於以修明圣道长育人材化民成俗固以踈矣臣欲乞自今天下州学只许置教授一人委本州长吏於本处命官中选择无过犯有节行能讲说为衆所服者举奏补充若本州无人则奏乞下铨司选差委铨司於见在铨选人内拣选进士明经诸科出身人历任无?私罪能讲说经书者奏补充逐州教授应举人初入学者并为外舍生唯赴听讲及公试外不得於学中宿食其教授每日讲书毕取在学诸生姓名书於籖上杂置筩中抽取三人问以听过书中疑义三条使对衆解说通者置簿记録粗者不问不通者有罚每月中两次公试各试所习举业委教授考定优劣等第具姓名出榜示讫亦置簿记録其有过犯者小过则罚钱中过则降等大过则斥出学亦置簿记録每遇春秋释奠毕委教授选择外舍生到学及半年以上自前释奠以来说书多通公试多在优等过犯情轻少即升入内舍为初等生始听於学中宿食又选择初等生升为中等生中等生升为高等生皆如外舍生之法其有二人以上比较难决者即特令说书及试所业以决之皆须具状申於州委知州通判更加审覆委得公当然後给牒补之如後来有过降等者其牒即毁抹其教授选择纠举升降等第若有不公委知州通判觉察取勘闻奏乞行冲替其开封府举人旧无府学并令寓教於国子监其国子监学人须实是品官子弟方得依条入学其教试选升之法并与外州同以直讲比教授判监同判监比知州通判凡国子监开封府及诸州军内舍高等生额并用本处解额之半其中等倍高等初等倍中等若人数未足则阙之不得滥额补人若遇诏下开贡举委本处判监同判监知州通判截自其日勘会高等生补及半年以上者具姓名结罪保明闻奏仍与给公凭许令免解直就省试其高等生占不尽解额方许本处其除举人取解其中等初等生於取解时仍别立号每七人中取一人奏名如此则举人亦稍向经术崇行义矣夫经术深浅非程试所能知行义美恶非朝夕所能察今使之处於学校经二三年累经选择升至高等又占解额妨衆人进取之路若其高等生经术则讲说常通文艺则屡入优等过犯则全然轻少行义则为衆所服比之糊名誊録考其一日所试赋诗论策偶有所长而取之者相去远矣况近年举人或一无行能横遇恩泽幸得免解者不可胜数今高等生行能如此裁免一解岂足惜哉此学校之法也若朝廷又不能如此只於旧条之中毛举数事微有更张则於取士之道并无所益徒更烦苛不若悉循旧贯之为愈也

光为枢密副使又上奏曰臣先曾起请应资?出身人初授差遣者更不试诗只委审官院流内铨试孝经论语大义共三道仍令主判臣僚更将所对义面加询问若义理精通者特保明闻奏优与差遣稍通者依常调不通者且令修学候一周年外再试必须试中方得出官若年四十以上听依旧制只写家状读律自後不蒙朝廷施行臣今复差知审官院窃见资?人初授差遣者令试诗一首实为无益不惟其间有墙面者假手於人徒长奸伪就使自作诗得如曹刘沈宋其於立身治民有何所用古者二帝三王皆立木学之官以教公卿大夫子弟其故何哉盖以其人将嗣守官业苟无德行道艺则必害及於民故也今者欲使公卿大夫子弟尽肄业於大学则其父兄不常在京师固难齐壹若但使之习业於家而考校於初授差遣之际业不习者不得出官则不烦劝督而人人自勉於学矣此乃事之易行者也向若使之尽通诗书礼乐则中材以下或有所不及今但使之习孝经论语傥能尽朞年之功则无不精熟矣此乃业之易习者也然孝经论语其文虽不多而立身治国之道尽在其中就使学者不能践履亦知天下有周公孔子仁义礼乐其为益也岂可与一首律诗为比哉臣窃以为此事用力不勤更张甚易而为益稍大别无所损伏望圣慈详察或有可取乞检臣前奏特赐施行

翰林学士吕公着上奏曰臣先准中书批状送两制议选知州以下条制内一项王珪等议未曾历知州人不得权入转运判官以上差遣臣愚以为未便窃以国家承平虽久於人材素养之法有所未备缓急求才犹恐难得若资格愈密则简拔愈难今知州以下从审官院差遣则严其条式可也转运判官以上自朝廷推擢则不当更增以资格昔荀况称贤与能不待次而举疲不能不待顷而废董仲舒亦称小才虽累日不离於小官贤才虽未久不害为辅佐且汉之部刺史今之监司如隽不疑乃自布衣拔为青州刺史当时号为称职方今豪俊之士多伏在下位若必待其已历知州然後使则或至白首而不见旌用臣愚以谓知州有治迹者固当升入监司自余果有才能为衆所推虽资历尚浅亦系自朝廷不次选择充转运判官权?遣省府推判官及权充知州差遣若试用无効自可退从常调如此则劝沮兼行贤愚无滞

公着又上奏曰臣谨按学记古之教者家有塾党有庠遂有序国有学王制命乡论秀士升之司徒曰选士司徒论选士之秀者而升之学曰俊士乐正崇四术立四教顺先王诗书礼乐以造士大乐正论造士之秀者以告於王而升诸司马曰进士司马辨论官材论进士之贤者以告於王而定其论论定然後官之周礼乡大夫三年则大比考其德行道艺而兴贤者能者乡老及乡大夫帅其吏与其衆寡以其礼礼宾之厥明乡老及乡大夫羣吏献贤能之书于王王再拜受之登于天府自尧舜三代以来其养士取人之法虽随时损益不同然教必本於学校进必由於乡里此六七圣人所不易也逮乎秦汉而下圣王之迹既息凡所谓礼乐教化之官皆以废絶至於设科取士则各出於一时之苟且国家承其极弊之後而因循未暇制作虽天下学校颇尝修建然取士之路不出於此而欲人之就学也不亦难乎其为科之法则专以进士经学大抵皆袭唐制而已夫上之取士者将以治事而长民而所以取之者乃不过试之以辞章记诵之学盖亦乖矣今诚不能革苟且之弊兴废絶之法而望贤才之加多风俗之渐变终亦不可得也故臣窃以谓贡举之弊不可不革而学校之制所宜渐复虽进士经学行之既久为有司者安於课试之格为士人者狃於进取之术可以渐去而未可以遽废莫若先建学校兼而行之学校所进者岁增则科举所取者岁减如此不十数年间士皆以学校进矣所谓学校之法者天子自立太学於京师取道德足以为天下师法者主之自开封府及天下州县皆立学取道德足以为人师者主之然学校教化所以一道德同风俗之原今若人自为教则师异说人异习故宜博选天下所谓有道德可以为人师先集於太学使讲议所以教育之法而朝廷以道揆其得失讲议既定然後取其得者置之要会州府使主其学其余州郡即委转运司与知州通判於本州及属县内选经术通明行谊素着者一人使主州学如本州无人即转运司於同路州县选差并令就见朝廷所置学官於本路会府而受朝廷教育之法或本州士人道德可以为人师而不仕者委本州与转运司彂遣赴阙当度其可否特与注官就差本处主学仍於太学受所以教育之法所谓贡举之法者应天下士人并须本县公吏等结罪保明乡贡素行方得入於州学州学每岁贡士量州府大小大郡贡二人其小郡士人絶少处二岁若三岁贡一人并知州通判与主学官於学生内选入学一年以上经明行修者贡于朝廷而升于太学者官为给食太学每岁於学生内选到住太学一年以上经明行修通世务可以治人者七十人进於朝廷其在上等者委中书门下量才官使其在次等者送流内铨依名次注官计一岁所贡者七十人三岁所贡者二百人则後次科场进士经学南省奏名之数内可各减一百人二岁之後就学者衆诸州所贡人数可以倍增而太学三岁可增置四百人则进士经学奏名内更各减一百人又行之三岁科举可尽罢而士之进者皆出於学校矣其到太学及一年以上经术行谊入下等及经虽稍通行有毁玷者并罢归本州一不与选愿归者亦听其自太学罢归非行有毁玷者并不碍後来选贡应天下知州通判及掌学官所贡士人上等者为最在任皆最者特与旌赏入下等为殿在任皆殿者当行重罚其本郡士人实有经行蔽而不举者委安抚转运使提点刑狱及御史台觉察以闻当行重罚又按舜典命夔典乐教胄子王制乐正崇四术立四教王太子王子羣后之太子卿大夫元士之适子皆造焉周礼大司乐掌成均之法以治建国之子弟焉古者四民各有业而不杂故士之子常为士盖於治事长民皆其世业则所学所行习见而易入是以王者之於教学莫不以国子为先务盖庶人非秀异絶伦不得为士士之子非教养有素亦不得在官臣以谓应已有官者并须入国子学取道德足以为人师者主国子监岁选学生十人或十五人闻于朝廷而升于太学如诸州贡士之法既至太学及一岁以上委太学官选经明行修通於世务可以治人者天下士衮同进于朝廷如到国子监一年以上不与选愿出官者即学官委保经义稍通行无毁玷年及格者闻于朝廷而关送审官院流内铨依无出身人例差注又今年科举之法既未可遽罢则须权作处置按进士之科始於隋而盛於唐初犹专策试至唐中宗乃加以诗赋後世遂不能易取人以言固未足见其实至於诗赋又不足以观言是以昔人以鸿都篇赋比之尚方技巧之作此有识者皆知其无用於世也臣以谓自後次科场进士可罢诗赋而代以经先试本经大义十道然後试以论策夫试於有司固未能得人之实材然此法既设则人稍宗经今建立学校将以经术教养则代赋以经亦变法之渐也又经学一科虽其来盖远然自唐以後始加填帖由是应此科者专务记诵此於章句音切尚不能辨然而举用之曰此可以治人不待有识者然後知其非也臣以谓自後次科场明经止用正文填帖更不以注而增试大义如此应明经者渐多而诸科之弊自消矣

公着又乞寛假长民官状曰臣伏见审官院流内铨以知县县令阙多凡选人被举充职官及转京官者例差知县已被差者不通举辟不许避免臣窃以为当国家有道之时付之以百里之地有民人社稷之重则士子所宜愿为今乃设一切之令强所不欲与坐殿负犯者亡异此殆郡县法网太密而劝别之道不明吏有尽心奉法治行明白者未闻有所襃异一罹微文则不能自免於谴斥加以近岁朝廷以更改法度郡县之吏或不能奉行故其常法之外峻其黜典经赦去官多不原免积累岁月坐此殿累者益衆臣愚以为长民之官朝廷宜少寛假非有?私显状及罢软尤不胜任者虽坐小法无轻替易仍诏诸路监司牧守其所属令长有奉公爱民治效尤异者每岁别荐三二人间或奬拔待以不次其次如职事修举有举主合转京官者特与依诸州教授例就任改官许令再任如此则勤亷者得以自保劳能者有所激劝中才足以强勉异効不至滞留御史中丞吕诲上奏曰臣窃以用人不考其素举类不责其实欲官清而事举不亦难乎且如三院御史阙员例以本台丞杂翰林学士连状荐举务在尽公其如类各不同议亦难合一有情弊害公尤甚臣欲乞朝廷委内外两省官岁举五人録其所长随而器使如风节可以充御史词学可以备馆职明敏可以剸繁剧循良可以为牧守武略可以任将领章上公车籍於二簿遇有员阙閲其所籍循名责实进拟数人御笔亲点一名用之敢以匪人充荐者委有司弹纠重行黜责如不称职正其保任之罪若此抡材有素一官阙则预择之择之详矣而又絶其私狥之路进擢之恩一出於上宜其有补公朝任官举能之术也

诲改谏议大夫知邓州上奏曰臣准学士院关报中书劄子奉圣旨举谏官二人者仰承诏命俯及外臣有以见宸衷虚竚乐闻过失中外均庆臣所以懽忻而不已也臣向以言事得罪虽居外补尚忝谏垣之任仍预举官之数辄有诚言上裨衮阙惟其僭越之罪敢避死亡之诛臣闻国朝故事谏官除授一出於圣选盖耳目机密之任不可繇他岐而进示至公於天下也御史乃付学士中丞保举比来任人不次政府甄择贤能除授或闻除选人李定御史定不持毋服为有司劾奏舍人封还词头例皆夺职乃付礼官议定之罪夫行不为人所信已不足取如或有罪礼法固无容焉然求忠臣必於孝子之门者以其孝於亲则忠可移於事君也以定充选其甄録之意可知矣既而公论不与遂以谏官御史并委两省官保任臣窃以台谏官所责甚重数年以来称职者甚衆大言入则大罪之小言入则小罪之去者相望於道路来者迟疑不愿就职以至谏院御史台阙官日久中丞不补者半年三院为之一空言路梗塞一至於此朝政或阙下情不通则有所蔽焉用事者岂徒然哉臣窃计自诏降以来在京近臣所举员数已多而未闻除授必候自外举官毕集然後抡选或见任远方此追还则旷日迟久言职几废徒有择官之名而非开言路之实也兹所以未见至公副陛下虚求之意焉书云朝夕纳诲以辅台德是不可一日而虚也唐太宗三日不闻谏官言必责辅臣其听纳忘倦寤寐思之书於简策後世为美陛下推广是心非夙夕渇於正论欤臣以谓求之之博不若用之之速既用之则信任而必坚与之图回於正道斯诚为治之术也如博求其人而信任不固言者既衆而黜之不已臣将恐来者难阻钳结自安忠臣义士遯逃岩穴公议消薄国家之大患也刳胎毁卵损伤至微其类犹或不至圣人所以为之深诫汉文帝受郎官之书其言是则用之非则置之乃除诽谤妖言之罪所以通治道而来谏者臣伏愿陛下恢广此度而行之则天下之福也仍乞於中外两禁臣寮已举官数内先择三五人充谏官余补御史阙员庶几言职不为虚设副天下观瞻宜有益於圣德也臣待罪谴谪之中不当有言然爱君之义与日积深身虽补外而心在王室因被旨举官辄以上陈?恳输忠亦区区自信之效矣伏冀高明特赐省纳臣所举谏官二员已具别状

四年殿中丞直史馆苏轼状奏准敕讲求学校贡举利害令臣等各具议状闻奏者右臣伏以得人之道在於知人知人之法在於责实使君相有知人之才朝廷有责实之政则胥史皂隶未尝无人而况於学校贡举乎虽因今之法臣以为有余使君相无知人之才朝廷无责实之政则公卿侍从尝患无人况学校贡举乎虽复古之制臣以为不足矣夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移顺其所欲行而治之则易为功强其所不欲而复之则难为力使三代圣人复生於今其选举养才亦必有道矣何必由学且天下固尝立学矣庆历之间以为太平可待至於今日惟有空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以食游士百里之内置官立师狱讼听于是军旅谋于是又当以时简不率教者屏之远方终身不齿则无乃徒为纷乱以患苦天下耶若乃无大变改而望有益于时则与庆历之际何异故臣以谓今之学校特可因循旧制使先王之旧物不废於吾世足矣至於贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得文武长才与今为孰多天下之士与今为孰办较此四者而短长之议决矣今议者所欲变改不过数端或曰乡举德行而略文章或曰专取策论而罢诗赋或欲举唐室故事兼采誉望而罢封弥或欲罢经生朴学不用贴墨而考大义此数者皆知其一不知其二者也臣请历言之夫欲兴德行在於君人者修身以格物审好恶以表俗孟子所谓君仁莫不仁君义莫不义君之所向天下趋焉若欲设科立名以取之则是教天下相率而为伪也上以孝取人则勇者割股怯者庐墓上以亷取人则敝车羸马恶衣菲食凡可以中上意无所不至矣德行之弊一至於此自乎文章而言之则策论为有用诗赋为无益自政事言之则诗赋策论均为无用矣虽知其无用然自祖宗以来莫之废者以为设科取士不过如此也岂独吾祖宗自古尧舜亦然书曰敷奏以言明试以功自古尧舜以来进人何尝不以言试人何尝不以功乎议者必欲以策论定贤愚能否臣请有以质之近世士大夫文章华靡者莫如杨亿使杨亿尚在则忠清鲠亮之士也岂得以华靡少之通经学古者莫如孙复石介使孙复石介尚在则迂濶矫诞之士也又可施之於政事之间乎自唐至今以诗赋为名臣者不可胜数何负於天下而必欲废之近世士人纂类经史缀缉时务谓之策括待问条目搜抉略尽临时剽窃窜易首尾以眩有司有司莫能辨也且其为文也无规矩准绳故学之易成无声病对偶故考之难精以易学之士付难考之吏其弊有甚於诗赋者矣唐之通牓故是弊法虽有以名取人厌伏衆论之美亦有贿赂公行权要请托之害一使恩去王室权归私门降及中叶结为朋党之论通牓取人又岂足尚哉诸科举人多出三路能文者既已变而为进士晓义者又皆去以为明经其余皆朴鲁不化者也至於人材则有定分施之有政能否自彰今进士日夜治经传子史贯穿驰骛可谓博矣至於临政曷尝用其一二顾视旧学已为虚器而欲使此等分别注疏粗识大义而望其才能增长亦已踈矣臣故曰此数者皆知其一而不知其二也特愿陛下留意其远者大者必欲登俊良黜庸回总览衆才经略世务则在陛下与二三大臣下至诸路职司与良二千石耳区区之法何预焉然臣窃有私忧过计者敢不以告昔王衍好老庄天下皆师之风俗陵夷以至南渡王缙好佛舍人事而修异教大历之政至今为笑故孔子罕言命则为知者少也子贡曰夫子之文章可得而闻也夫子之言性与天道不可得而闻也夫性命之说自子贡不得闻而今之学者耻不言性命此可信也哉今士大夫至以佛老为圣人鬻书於市者非庄老之书不售也读其文浩然无当而不可穷观其貌超然无着而不可挹此岂真能然哉盖中人之性安於放而乐於诞耳使天下之士能如庄周齐死生一毁誉轻富贵安贫贱则人主之名器爵禄所以砺世磨钝者废矣陛下亦安用之而况其实不能而窃取其言以欺世者哉臣愿陛下明勅有司试之以法言取之以实学博通经术者虽朴不废稍涉浮诞者虽工必黜则风俗稍厚学术近正庶几得忠实之士不至蹈衰季之风则天下幸甚

神宗时同知礼院刘攽上奏曰臣准御史台告报进诏书天下学校贡举之法博访臣等令得详议者臣愚以谓人主之举事与人臣之献议不同人臣之议者盛言古事以为高侈言已忠以为博迂远而不切事情漫汗而不济世务虽已自知其无益於治矣而犹为之何也其言之有理其持之有故其名之所存足以夸衆眩俗故敢为而不疑耳人主之举事则不然度时之所宜因俗之所安不以虚名而弃实效不慕远业而捐近功使令出而下必信事举而俗必定故与其出令不当而亟改之不若谋事於始而慎虑也今陛下患选举之法不明教育之方未善此必有以前古久远之事感动上听者不可不察也本朝承百王之末创起律令虽未及三代其随时因俗从宜应变增损不常亦自一朝之制而选举之法行之百有余岁累朝将相名卿及今之所谓贤材与共天下之论议者皆非以他涂进者也而诬以谓未尝得人臣窃以为过矣且臣论之今时选举之患不在创法之未善而在有司之弗良不患试言之非要而患听者之不察何以言之今国家求贤良异材之人则使公卿荐举求文学经术之士则使郡县推择此虽三代取士何以过此帝典之言曰敷纳以言孔子曰不知言无以知人也然则未知人莫如听言故国家试士以文词亦二帝敷纳之比也诚使有司兼仲山将明之才怀孟子知言之术精听慎择则贤不肖岂不较然由是观之取士之法本未尝失而有司之听或不能尽今以有司之不能尽而变法法虽亟变而不择人付之虽法如三代犹将终无益也议者或谓文词之为艺薄陋不足以待天下之士臣愚以谓今进士之初仕者不过得为吏部选人国家待门?恩泽者亦为选人流外小吏亦为选人选人如此之卑也而天下之士以文词应此选岂不固有余裕哉朝廷设置何等爵禄而更囏难其选乎且进士成名者国家亦何尝便以为才杰而任用之或以文章显或以法律用或以善政事称或以治财赋进皆待其来日成效而後有取则夫取士之始亦何用靳靳遴惜若不得已哉且朝廷更选举之法将以想望高材豪杰之士也今天下之士至於礼部者岁不下二千人朝廷岂能以玉帛之聘弓旌之招而遍得此乎必亦使之投牒自进耳士之投牒自进必非豪杰之士伊尹管仲之俦虽更其科试而取之徒小异其名目然其得士未有以异於前也更恐好利衒鬻之人崇虚名以乱真则取士之失又甚於往日矣议者又谓不如一用乡举里选者此又知其一未知其二也夫二汉之用乡举里选所以得人者其时郡县之吏自廷掾诸曹卒史驭吏亭长游儌皆贤士为之故其临财不苟则知其亷值事能断则知其智文武才略莫不毕効故其誉之有实举之不难自流品分别郡县吏卒弃絶为贱不齿於缙绅贤士不复从此役士之居乡里者何由察知苟凭虚名以进人後有不称将复相与蔽护其短而谓之材终亦不得真贤实亷矣是乡举里选又不可尽用也凡此数端皆臣所以深疑者也不知臣之愚陋至此耶抑亦千虑将有一得也然愚者之志专则难移故臣愿朝廷且毋庸轻变选举之法不如因旧法而慎选有司之为愈也虽然尚有一说今有人於此明辩足以判狱讼智略足以治财赋而文词不足以自发经艺不至于浃洽则将捐弃终身无仕进之望其材岂不可惜哉臣愿陛下为设从政科使公卿及监司举如此人以充选必有举者三人乃召而用之且毋以为真试之三年才任其事然後命之以官即不可使复还为民而坐其举者如此则天下之材士殆无遗逸矣臣闻教育之法所以治性也性修则智明智明则应物不惑不惑则盛德之士也自两汉以来学者未尝不以利禄为心夫可诱以利禄而勉强为善则德性离矣是故造士不及三代者由此也今陛下建学校为置明师而诲道之毋问其所学毋限其所能则贤材莫不养育矣若恶文章之弊而以经艺劝之学者之志不出於为禄利也则文章之士变而为经艺虽曰不同其离於德性也均矣天之生材有昏有明智明材大者非小智小识之所能掩也及其浅晦下材虽日挞之亦终不能以致高大士修之於家足以成材亦何待学官程课督趣之哉臣愚不足以知远略惟陛下裁幸

起居舍人同知谏院范纯仁论贡举疏曰臣近奉德音以朝廷不能均取四方之士虑有遗才令臣具合设科制及取人之法进呈臣智识浅昧不能画远大之策上副诏旨辄以所见粗陈一二窃以自祖宗以来取人唯进士科为盛凡举择公卿近侍多取进士出身之人故天下之士竞务此科而进然进士举业文赋唯闽蜀江浙之人所长至南省则与西北之人一处糊名通考故西北之人得进者少今若明行分别则必东南之人兴难进之叹而寄贯巧伪者益多不若用臣前来所上贡举之策先於天下郡县各立学校养士之法仍择明师以教之每科诏之下委州郡长吏及学官於进士明经中唯取土着之人先曾入州县学各及三百日已上才行优於衆人者许用解额中人数三分之一特为荐送至南省谓之特举之科南省只试策论经义仍各分路分考校逐路各与优立分数取人至御前亦依分数与放及第则诸路得人无不均一朝廷遂於贡举优立五路之法又乞诏政府今後举台省舘阁经筵职司并於明经进士或无出身人中数路参取但择才行优长不必限以科第如此则四方贤士可以俱进矣更望圣慈详酌施行

纯仁又论荐举疏曰臣闻唐虞之际俊乂在官成汤亦曰旁求俊彦诗称济济多士文王以宁孔子论政则曰赦小过举贤才是皆以举择人材为治道之先务也方今天下之广士民之衆不减古昔而庶官得人不及前代良以举用之道未能开广选任既由政府多以资任采择执政不过数人岂能遍知天下之士虽辗转询访只亦得之私言未如公举之审实也唐则天以僭窃之政务求多士以收人心广令臣寮举荐兼亦人得自举选任之道固为太冗然犹多得贤俊下无遗材故姚崇宋璟之徒相继而出开元之治实有赖焉况当陞下刻意劳心兴治补弊之际若不敷求贤才与之共政则何以致百揆时叙庶政惟熙者乎求才之术莫若特诏内外之臣各举所知其大两省已上於省府诸路职司人中举堪充职司知州等人及诸路监司台谏省府举堪充转运判官知州等人亦许举堪充清要之人每举三员并於举章之中终身保任一有不职与之同罪及前来应诏举到未曾进用及臣寮所举自代之人一处参较凡是庶官有阙便可选择进用如此则俊杰彚进官无旷职上可以辅成圣政下可以激劝多士

知谏院陈襄上奏曰臣伏见今岁科塲开封府就试进士三千二百七十余人合解三百十人为额国子监一千六百余人合解百人为额皆是十分之中未取其一英俊既多而剽辞挟书真伪淆杂若不精加考校去留之际不无差误孤寒得失所系不轻贡举条制虽令考试官通考缘三场卷子数目稍多自来承例分定方始考校得失其间好恶不同未必取舍皆是洎至考到合格人数便即类聚奏号更不将退落卷子令衆官一处衮同再考轻易漏略非惟不恤举人进取之艰难殊不体认朝廷取士之意臣今擘画欲乞今来考试官初考校时权令分定卷子除考到词理优长已合格者及辞理纰缪与犯不考式者已系黜落外将逐官退下中等卷子在去留之间者令衆官一处公共看详与近下合格卷子比校优劣然後升黜仍将三场卷子连粘通考所贵得士之实不至差缪所有考校虽无日限校量一月之内以诗赋策论通考每人一日考得一十五副至二十副已来如将退落下等卷子更令衆官参考须至更展日限方得了当今乞将就试举人卷子与考试官员数均定日以二十副为凖自引试初场通计人数与五七日限通考退落卷子以引试日为始计其日限如更日限未足未得奏名所贵考校精详不失辞业之士襄又上奏曰臣窃见外州军不系免解举人近日甚有经中书待漏院及拦截宰相投状陈乞免解未蒙指挥施行其间多是远方孤贫羸老之人徒步入京羇旅困穷深可怜悯访闻有经三四十年已前曾与乡荐潦倒场屋今来为见陛下龙飞初榜嘉佑二年已前府监一举进士尚许免解以此扶衰戴白奔走远来有觊望一例推恩之意若令白首空归古人所叹欲望陛下悯其衰暮之年无所成立因兹首牓特与推恩应进士经三十年诸科四十年已前曾与乡贡不以举数场第见在京师者许依府监免解人例与南省收试如不愿就试者并赐一本州文学助教之名不理选限使归田里沾朝廷一命之荣必知上戴圣仁死无遗恨抑以见陛下隆儒优老之意不为无劝也

元丰三年判三班院曾巩请令长贰自举属官奏曰臣伏以陛下本原周礼参之以有唐六典之书考诸当世之宜裁以圣虑更定官制以幸天下臣诚不自揆欲少助万一令无足取者亦足以致区区爱君之心窃观於书其在尧典称尧之德曰平章百姓百姓昭明则平其贤不肖功罪之分而章之以爵赏使百官莫不昭明者此人主之事也其在说命曰惟说式克钦承旁招俊乂列于庶位则承人主之志广引人材进诸朝廷者此宰相之事也其在冏命穆王命伯冏为周太仆正其戒之曰慎简乃僚无以巧言令色便辟侧媚其惟吉士则使得自简属僚以共成其任者此诸司长官之事也其上下之体相承如此所以周天下之务盖先王之成法也故陆贽相唐陈致理之具以谓百司之长至於副贰之官与夫两省供奉之职请委宰臣叙拟以闻其余台省属僚请委长官选择指陈材实终身保任其以举授之繇各载除书之内得贤则有进考增秩襃升之赏失实则有夺俸赎金黜免之罚非特搜扬下位而已亦以閲试大官其所取之士既责行能亦计资望此贽之大指也贽於经画之材近世未见其比其在相位所陈先务如此质之於古实应先王之法施之後世可以推行诚古今之通议也陛下隆至道开大明配天地立人极循名定位以董正治官千载以来盛德之事也创制之始新命之官任之以弥纶衆职所系尤重其所更革着於甲令或差若毫髪四方受其敝或误於须臾累岁不能救则於选用之体尤不可假非其人且台省长官仆射尚书左右丞侍郎御史中丞皆国之重任陛下所选择而授今尚书既领天下之事郎员外郎凡二十四司用吏几百员其余属佐尚不在数中若使本司长贰之官自郎以下员有未备皆举二人以闻以陛下之明其於羣臣材分无不周知取其所举择用其一其余书之於籍以为内外之官选用之备庶几为官得人足以上副陛下作则垂宪非常之大志且本朝着例御史中丞知杂至於省府之长固得自举其属而馆阁监司牧守之官亦尝屡诏近位皆得荐用所知名臣伟人往往由此而出则推而广之求於故事实有已试之效其所荐之士采用其一其余书之於籍以备选择犹旧阙御史一员听举二人其不中选者亦以次甄进则稽诸累朝亦故事也伏惟陛下本冏命太仆慎简乃僚之意采陆贽台省长官举吏恳恳之论推本朝已试之法使先王之迹自陛下追而践之如此则任衆之道隆进贤之路广踈远之士怀材者皆得彚征要近之臣奬善者皆得自达以陛下之临照谁敢不应之以公以陛下之考核谁敢不赴之以实既得其人授之以位然後陛下以公听并观分别淑慝以执中主要信行其赏罚如此则允厘百工庶绩咸熙可无为而致尧之平章百姓百姓昭明如是而已如臣之说为可采者其推行之法陆贽所陈惟陛下察其踈密详加损益

巩又请令州县特举士奏曰臣闻三代之道乡里有学士之秀者自乡升诸司徒自司徒升诸学大乐正论其秀者升诸司马司马论其贤者以告于王论定然後官之任官然後爵之位定然後禄之论定然後官之者郑康成云谓使试守任官然後爵之者盖试守而能任其官然後命之以位也其取士之详如此然此特於王畿之内论其乡之秀士耳故在周礼则称乡老献贤能之书于王也至於诸侯贡士则有一适再适三适之赏黜爵削地之罚而其法之详莫得而考此三代之事也汉兴采董生之议始令郡国举孝亷一人其後又以口为率口百二十万至不满十万自一岁至三?自六人至一人察举各有差至用丞相公孙弘太常孔臧议则又置太常博士弟子员郡国县官有好文学孝悌谨顺出入无悖者所闻令相长丞上属所二千石二千石谨察可者令诣太常受业如弟子一?皆课试通一艺以上补文学掌故缺其高第可为郎中者太常籍奏即有秀才异等辄以名闻又请以治礼掌故比二百石及百石吏选择为左右内史大行下郡太守卒史皆各二人边郡一人不足择掌故以补中二千石属文学掌故补郡属备员其郡国贡士太常试选之法详矣此汉之事也今陛下隆至德昭大道参天地本人伦兴学崇化以风天下唐虞用心何以加此然患今之学校非先王教养之法今之科举非先王选士之制圣意卓然自三代以後当涂之君未有能及此者也臣以谓三代学校劝教之具汉氏郡国太常察举之目揆今之宜理可参用今州郡京师有学同於三代而教养选举非先王之法者岂不以其遗素厉之实行课无用之空文非陛下隆世教育人材之本意欤诚今州县有好文学厉名节孝悌谨顺出入无悖者所闻令佐升诸州学州谨察其可者上太学以州大小为岁及人数之差太学一?谨察其可者上礼部礼部谨察其可者籍奏自州学至礼部皆取课试通一艺以上御试与否取自圣裁今既正三省诸寺之任其都事主事掌故之属旧品不卑宜清其选更用士人以应古义遂取礼部所选之士中第或高第者以次使试守满再岁或三岁选择以为州属及县令丞即有秀才异等皆以名闻不拘此制如此者谓之特举其课试不用糊名誊録之法使之通一艺以上者非独采用汉制而已周礼大司徒以乡三物教万民而宾兴之亦以礼乐射御书数也如臣之议为可取者其教养选用之意愿降明诏以谕之得人失士之效当信赏罚以厉之以陛下之所向孰敢不?於奉承以陛下之至明孰敢不公於考择行之以渐循之以久如是而俗化不美人材不盛官守不修政事不举者未之闻也其旧制科举以习者既久难一日废之请且如故事惟贡举踈数一以特举为准而入官试守选用之叙皆出特举之下至夫教化已洽风俗既成之後则一切罢之如圣意以谓可行其立法弥纶之详愿诏有司而定议焉神宗时知审官院苏颂上贡举议曰臣窃谓以今之科试取士比之往年至为详密往年专以词赋为考式而学古者或诎於声病今则诗赋策论通考不专於一场取舍往年虽通考三场而学经术者或困於无文今则有明经之举往年敦朴之士或不习科举无由自达今则有遗逸之荐是则诗赋所遗者取之於策论策论所失者选之於明经二者又不能尽则擢之於遗逸天下苟有怀才负艺之人靡不毕为朝廷收擢而任用之矣今明诏犹以为不足者臣窃谓其弊不在法制之失而在於措置之未尽耳夫措置之未尽其说有四一曰考试关防太密二曰士子不事所业三曰诈冒户贯取应四曰取人多少不均所谓考试关防太密封弥誊录是也夫封弥誊录本欲示至公於天下然而徒致疑於士大夫而未必尽至公之道又因而失士者亦有之何则国家取士行实为先今既封弥誊录考官但校文词何由知其行实故虽有?异之士所试小戾程式或致退落平时尝负玷累苟一日之长可取便预收采士之贤否而进退之间系乎幸与不幸往往是矣是岂朝廷之本意邪臣窃覩天圣四年仁宗皇帝诏书曰如闻举送之士操履罕修黜於有司则纷然起谤升于科选又多以败官由习尚於虚浮宜特行於敦戒自今诸州发解诸举人并须考访履行或有乖僻彰暴虽所试可取不得一例解送以此见朝廷之意先士行而後文艺也若封弥誊录则何由辨其贤否而得如诏书之敦戒乎为今之便则莫若去封弥誊录之法使有司得专参详考察一则主司知朝廷委任不疑益务尽心二则负实学者得以自明程文小疵不虞见弃三则浅陋之人固无侥幸之望至公之道无大於此议者或曰此法行之已久今多士竞进一旦改革必致諠讼何以弭之臣以为士子之行莫若乡曲最知其详傥或素履无闻因而黜落自厌羣议复何异乎多言邪若其行完学富之人偶不预荐既知朝廷所以取之之意则人人自重不敢轻发养其亷耻异日足为嘉士其所劝盖多矣若曰南省聚天下之士不下数千人主司无由一一知其贤否虽见姓名亦何益於公选臣以谓此法宜先施之州郡亦庶几存乡举里选之遗范也望自今并委知州通判职官常加察访本州行能之士记其姓名更相论辨遇诏下转运司为精择试官依常赴院鏁宿其举人试卷更不封弥誊录仍别差官点检收纳应有涂注乙处并印记讫逐旋发送试院不得稽留令试官依公考校文艺除杂犯不考式者先行黜落外其余悉定高下讫报州令知州通判职官同入试院共加审覆以素有声称着於乡里者为先然後定其去留依额解送试官及州官若有偏曲私狥令监司严加按察具奏其事重行黜降如此诠择必无幸进之人比至南省则是已经乡里察访设令依旧封弥誊录只考文艺亦不容无状之人得预奏名也其殿试考式系之朝廷非有司所当措议也所谓士子不事所业者举人不纳公卷是也旧制秋赋先纳公卷一副古律诗赋文论共五卷预荐者仍亲赴贡院投纳及於试卷头自写家状其知举官去试期一月前差入贡院先行考校内事业殊异者至日更精加试验如程试与公卷全异及书体与家状不同者并行驳放或假借他人文字辨认彰露亦便扶出永不得赴举是举人先纳公卷所以预见其学业趣向如何亦有助於选择也景佑已前学者平居必课试杂文古律诗赋以备秋卷颇有用心於着述者自庆历初罢去公卷举人唯习举业外以杂文古律赋诗为无用之言而不留心者多矣此岂所以激劝士之笃学业文之意邪臣欲望自今举人请应依前令投纳公卷一副不得假借他人文字并亲书试卷头家状一准旧制委知举考试官预先看详以备将来与试卷参验是非而升黜焉如此庶几人知向学不为苟且之事矣所谓诈冒户贯请应者今外郡举人赴开封府取应是也天下州郡举子既以本处人多解额少往往竞赴京师旋求户贯乡举之弊无甚於此虽朝廷加以峻文而终不能禁止者盖以开封府举人不多解额动以数百人适所以招徕之而使其冒法欲革其弊莫若预为之防於罢举之岁令本府下诸县察访见今土着实有多少举人候见得的实数目关送贡院比校外郡人数酌中解名处量其分数别立定额外方举人知其如此岂肯不远数千里冒峻文而求寄贯乎其府中减下人数却乞移与国子监添起名额既已革寄贯诈冒之弊又足广庠序乐育之风如此行之诚两有所便也或曰府中减下人国子监又复添额则人人竞赴庠序投状其於冒妄不亦均乎是不然也在开封府则有诈名冒贯之弊於国子监自是四方俊造进取之所事体固不相类容其趋进复何害邪所谓取士多少不均者进士与制科遗逸是也臣窃以往年放进士每榜不下四五百人自间年放牓亦常近二百人诸科大约依进士人数而制科入等者不过两三人明经不过三五人遗逸之荐复未有定制臣以谓举制科者博通古今贯穿经史顾其积学勤亦至矣明经者虽诵数或阙而大义多通遗逸之荐纵不能尽如诏书之所求要之皆乡里推许之人此数科比之进士诸科初学幸中者多取之亦未为谬滥也臣伏覩新制三岁科诏每牓以三百人为限是进士诸科之路已广而制举遗逸议论犹未及之况近制明经已许均减诸科之数虽取人未多是已有定制临时可以通融损彼而益此也臣愚欲望自今年科举进士每牓且以二百五十人为限留其余五十人以待制举及遗逸之类其制举策入优等者自依常例在下等者望量添人数比类赐以出身以酬其积学之勤其举遗逸仍望立为定制每放牓而後下诏诸路州郡及转运司共察访如士人中显有履行纯固经术文艺优赡为衆人推许者或场屋黜落或邱园高蹈咸许保荐每路限以五人并敦遣赴京师依例试以策论考定高下优者赐以科名与制举所增人共足所留进士五十人之数下等亦望量推恩渥或与免将来文解如此则取士之路益广而行艺之人无有弃遗奬育人材敦激偷窳上助风教不为无益也

判太常寺韩维议贡举状曰右臣伏奉勅命议考校贡举之法者臣谨按周礼大司徒之职以乡三物教万民而宾兴之曰六德曰六行曰六艺所以修身事君事父母接兄弟亲戚朋友乡党之道无不教也至于射御书数亦皆时所资用无非事而为之者故起而仕之则其所施设皆素业也今之士固未尝教也而又诱之以华靡无用之文程之以诵记不讲之言至于行能则澷然不省矣故及其仕也平居之所先务者今则无所施矣前日之所力习者今则不足用矣其所以时得贤俊之士而官之者幸也今欲讲图善法以变其习俗则当先去其无益者而使就其益者臣请以五事言之一罢诗赋更令於所习一大经中【令人通习某经】问大义十道但以文辞解释不必全记注疏取其言典雅得圣人之意者通?以上为合格一本设明经举其所取人数与诸科相通者亦欲渐诱经生使习义理之学而比来中选尚少盖进士患於不能记诵诸科患於不能解释今请少损贴墨之数以来进士所放诸科既少则其翘然者必须力学以趋此举又诸科试大义常在末场多是合格人数已定虽有大义不中程亦难复黜落【今试大义条中有不指义理而但引注疏备为通及六分为粗当更议】今请稍移大义在前黜其不通者则记诵者不得专进此皆所以儆厉诸科使渐就明经也一州府军监诸学每生徒百人以上【生徒数以秋赋就试人为准】特置教授官一员不及百人以职官若曹官兼领【教授官委两制三馆国子监官杂举籍其名遇其阙则授之】一每当解发自知州至凡当职官吏及虽非当职而仕者及虽不仕而以道艺处乡里者并应举人大会州之听事或学之讲堂令衆评行义尤异者以品目高下书为一状【无尤异者听勿举】俟程试定合格人数如所举人在得中者升其名於上列仍以名移南省试日稍加优异【优异法别当议】殿试亦如之一於常科之外别开数路如近岁敦遣之比其人材系自朝廷所欲得者临时命科凡此皆变旧法之尤无益者而稍加奬厉之道也若夫道德贵於朝廷则下知所慕矣教化明於太学则四方有所成矣惟在陛下与一二执政之臣力行而详处之则明诏所谓一道德而奬进人材斯无难矣

历代名臣奏议卷一百六十六








和田子纶水部移居元韵

载书何必三十车，牵船住岸亦为家。
才雄官冷耽坐啸，身随鹓鹭心麇麚。
避喧狭巷蹴茅屋，虚檐煖处安蜂衙。
药臼茶铛足位置，天然曲几容横斜。
犊鼻偏嗤南阮富，俸钱小买东篱花。
墙短远山见秋色，那无深柳可藏鸦。
滑稽暂尔金门隐，徉狂羞作渔阳挝。
几辈朋来竞高唱，不妨鼓瑟驱灵娲。



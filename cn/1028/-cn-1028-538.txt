方岳　山中用放翁韵

一盂之饭一盘蔬，底用横身犯毁誉。

与世无缘空落落，登山有道但徐徐。

体中不快惟读易，老去更贫常典书。

四海谁知今夜月，梅花飘雪缟吾庐。

方岳

方岳　山中用放翁韵

山畦夜雨入春蔬，此手犹存足自誉。

甚爱踏青人已至，未能浮白子姑徐。

有山拄颊宁须笏，无策资身不为书。

莫向夕阳多感慨，百年长短一蘧庐。

方岳


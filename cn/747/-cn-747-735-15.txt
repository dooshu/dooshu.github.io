○送杜忄惠序

初，亚之提笔西入关，留舍鲍溶於扬州。溶出诗吟，至夕过百篇，而窈窕之思杂发。亚之叹息曰：“後生亦有继之哉！”鲍溶言前在长安，常出入冢官杜氏家，群孙皆喜溶。是时忄惠方学何虞诗，于其音往往能自振激，後可得也。及亚之与生昆弟游，其相乐之爱，故与溶等。而溶言果然。十年春，生长上知生之志，谓生曰：“巴汉潇湘之水，皆沦流於东，合而为大江，猛注於江陵、扬州两地之间。其名山圜连，横秀之色，属江而起。前文者自马迁皆经游之。六代为诗之士，而得声名腾翔矣。”因命生去游，以广其思。三月生即路，亚之喜鲍之知言，又乐生受命之游，故终始以序。


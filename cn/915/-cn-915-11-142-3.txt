◇表弹李彪

臣闻范国匡人，光化升治，舆服典章，理无暂失。故晋文功建九合，犹见抑于请隧；季氏藉政三世，尚受讥于，固知名器之重，不可以妄假。先王既宪章于古，陛下又经纶于今，用能车服有叙，礼物无坠。案臣彪，昔于凡品，特以才拔，等望清华，司文东观，绸缪恩眷，绳直宪台，左加金，右珥蝉冕。（阙）东省。宜感恩厉节，忠以报德。而窃名忝职，身为违傲，矜势高亢，公行僭逸。坐舆禁省，冒取官材，辄驾乘黄，无所惮慑。肆志傲然，愚聋视听，此而可忍，谁不可怀！臣辄集尚书以下、令史以上并治书侍御史郦道元等于尚书都座，以彪所犯罪状告彪，讯其虚实，若或不知，须讯部下。彪答臣言：「事见在目，实如所劾，皆彪所知，何须复召部下。」臣今请以见事，免彪所居职，付廷尉治狱。（《魏书·李彪传》）


黄庭坚　次韵刘景文登郑王台见思五首

黄浊归大壑，涟漪遶重城。

西风一横笛，金气与高明。

归鸦度晚景，落雁带边声。

平生知章处，别离空复情。

黄庭坚

黄庭坚　次韵刘景文登郑王台见思五首

旧时刘子政，憔悴邺王城。

把笔已头白，见书犹眼明。

平原秋树色，沙麓暮钟声。

归雁南飞尽，无因寄此情。

黄庭坚

黄庭坚　次韵刘景文登郑王台见思五首

系匏两相忆，极目十余城。

积潦干斗极，山河皆夜明。

白璧按剑起，朱弦流水声。

乖逢四时尔，木石了无情。

黄庭坚

黄庭坚　次韵刘景文登郑王台见思五首

茗花浮曾坑，酒泛酌宜城。

路寻西九曲，人似汉三明。

千户非无相，五言空有声。

何时郭池晚，照影写闲情。

黄庭坚

黄庭坚　次韵刘景文登郑王台见思五首

公诗如美色，未嫁已倾城。

嫁作荡子妇，寒机泣到明。

绿琴蛛网徧，弦绝不成声。

想见鸱夷子，江湖万里情。

黄庭坚


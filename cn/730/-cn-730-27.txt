卷二十七 草语


竹

竹曰华草，言草者故当以竹为首。东粤多竹，多异竹。有碧玉间者，其茎黄，有青丝间之，名碧玉间黄金。有黄金间者，其茎翠碧，有黄丝间之，名黄金间碧玉。有桃丝竹，黄黑丝间之，如棕竹而纹微粗。有青皮竹，大寸许，高二丈余，皮冬夏长青，如初笋时去青作篾，与白藤同功。有黄皮竹，凡竹非青则绿，此独黄。古诗云："林中枝枝金琅玕，一丈二尺拂云端。"谓此。有人面竹，节小而中大，小处如人面，大处如腹，亦曰佛肚竹。有鹤膝竹。有马蹄竹，竹干如马蹄。有马鞭竹，节逆生而无枝。有牛角竹，本大末小。有象牙竹，色如白象牙。有石竹，大者径三寸，质实微空最坚，老者斧斤不能入，倭刀触之立断。有筋竹，茎直节平，不蛀，宜为矛。有竻竹，一名涩勒。勒，刺也。广人以刺为勒，故又曰勒竹。长芒密距，枝皆五出如鸡足，可蔽村砦。子瞻诗："涩勒暗蛮村"。一名{⺮思}{⺮旁}。新兴向无城，环种是竹，号竻城。其材可桁桷，篾可织，皮可剉物，土人制为琴样，以砺指甲，置于杂佩之中。用久微滑，以酸浆渍之，复涩如初。有蒲竹，性坚而直，亦可作屋材。有大头竹，叶如芦，径五六寸，长者三四丈，宜为枧通水，以作篾，风浪不惊，然须尽去青皮，否则坼裂。有单竹，节长二尺，有花穰、白穰之别。白穰篾脆可为纸，花穰柔而韧，篾与白藤同功，练以为麻，织之，是曰竹布。故曰：南方食竹而方竹。有篱竹，大者径寸，削之利如剑戟，小者镞羽为箭能及远，其叶箬亦曰白叶。叶生甚密，状如苇，可编篱落作罩及船篷。有水竹，水居者以为障蔽，作撑篙非此莫胜，故种者虽多，而价常倍于他竹。有长节竹，节长至丈许。有筀竹，叶细节疏，宜作蔤丝。有扶竹，枝干相扶而生。有苦竹，类茅而节高茎曲，宜编织，性寒宜作沥青，其根穿行山谷，延蔓成林，又名过山苦。予诗："笋爱穿山苦。"

罗浮有大竹，《六贴》云：罗浮第三峰有竹，大径七尺围，节长丈二，谓之龙公竹。尝有鸾凤栖宿。其东有溪曰罗阳。永泰中，暑雨溪涨，有竹叶若芭蕉叶大，随水流出。须臾一竹阔二尺余，长二丈，随之。盖龙公之竹也。按龙公一作笼葱，旧志：笼葱竹大可十围，世但闻其名，不识其物。水帘洞有道人庵，忽一人自称姓黄，来寄宿，及去，留青竹篾一条，长二丈余，无节。又《北户录》云：贞元中，有人至罗浮第十三岭，见巨竹百千万竿，竹围二十一尺，有三十九节，节长二丈，笋甚肤直。此必笼葱之竹也。罗浮故多异竹，千百其类，予尝自分水〈山奥〉至瑶池，二十余里，皆行竹林中。枝叶交加，以两手分披而过，欲寻笼葱，视多元有也。客云：昔湛文简人罗浮，舆竿将折，就道傍老父取篾缚云。至暮，舆人视篾，长二丈余，无节。又崇祯间，一老父买篾环于广州，一钱一环，环大八九寸，率无节无端，此皆异竹，必无意乃可遇之。其常可遇者，有{⺮函}{ ⺮堕}竹，大如脚指，坚厚修直。竹成时，笋皮未落，辄有细虫啮之， 其文赤白似绣画。又双髻峰下百十步刘仙坛侧有符竹，竹不甚大，高止数尺，叶上有文如蜗涎，如古篆籀，其行或复或单，或疏或密，叶叶不同，若今巫觋所书符者。一竹中有一叶二叶，或数十竹中无一叶，叶虽枯而文色不改。文多白，与叶色不同。山人谓之竹叶符，每以饷客。又有沙箸竹，长尺许，其心如骨，白而劲，可以为箸。采者须轻步从之，不尔，闻人行声辄缩入沙中不可取，名越王余算。此皆异竹也。大者笼葱，小者沙箸，盖罗浮最知名者。其美者有桃枝竹，大至四寸，疏节葱茎，上下如一。皮光滑而黄，藂而不薉，名真琅玕。《南越志》云：博罗东洲足簟竹。或有赞者曰：簟竹既大，薄且空中，节长一丈，其直如松。此言桃枝竹也，以为簟，曰桃笙。又有桃生，产青霞谷中，叶如椶，身如竹，密节而实中，犀纹瘦骨，高丈余，傜人以为弩弦。铁桥、石楼诸峰多慈竹，有斑点者，有黄如金者，有绿色密节者，不畏水旱，随处可植。亦有邛竹、方竹。有观音竹。小如箸，高二三尺，叶细离披如草然。大抵罗浮竹类甚众，东北数十里皆产竹，居人每以春夏采笋脯之，秋冬破削为篾，以售广、惠二州。

岭南奇草，大抵多蕉、竹类。叶多如芭蕉，干多如竹，若槟榔、桄榔，椰、蒲葵，皆木之竹也。木之竹以叶而失其木，竹之木以干而失其竹者也。罗浮有芭蕉竹，有槟榔竹，信宜之东山有木竹，皆以叶而名之为竹，故岭南竹类绝繁。

岭南笋不如江、浙，以其地火房少霜雪。火炎上，故笋味多苦。盖竹冬生之草。生于冬仲，得一阳初复之气，其时火足于地中。雷以火足而动，故竹以火足而萌。萌得火气之先，故味苦。其稍甜者惟油筒竹，笋名龙芽，及甜竹、筀竹、猫竹、筋竹、篱竹五种笋耳。凡竹有雌雄，第一节歧枝者雌，雌者多笋，是曰孕笋。有思摩竹，甚高大，笋生于节，笋成竹已及春。笋复生节，节之笋七，根之笋三，节节有笋，期年遂成大丛。然其笋绝不可食。

笋者，竹之初气，勃然始生，其性迅锐而行，益人气力，而其味以甘为贵。而山中采笋者，辄鬻其甜而自食其苦，谓甜者胀人，苦者可久食耐饥云。然笋最难克化，其味削，能瘦损人。惟韶阳冬笋，于雪中得一阳之先，未出土，其真气全。未经雷雨甲拆，其神全。此箨龙之至精者，食最宜人，惜山中野人未之知。外从化有马竹，笋大如盘，长至二尺。西宁有银竹，笋长三四尺，虽至梢与其母齐，箨犹不陨，剥之肥白而脆。增城有圣笋，阳山有春不老。崖州有藤竹，其性坚实耐久，长逾寻丈，笋亦美。

芭蕉

草之大者曰芭蕉，虽复扶疏若树林，而茎干虚软，苞裹重皮，皮之中无所谓肤也。即有微心，亦柔脆不坚，盖得草之质为多，故吾以属于草。其大者兼围，高二丈余，叶长丈，广尺至二三尺，中分如幅帛，有双解角。其叶必三，三开则三落，落不至地，但悬挂茎间，干之可以作书。陆佃云："蕉不落叶，一叶舒则一叶焦巴。"是也。花出于心，每一心辄抽一茎作花，闻雷而拆。拆者如倒垂菡萏，层层作卷瓣，瓣中无蕊，悉是瓣。渐大，则花出瓣中，每一花开，必三四月乃阖。一花阖成十余子，十花则成百余子。大小各为房，随花而长。长至五六寸许，先后相次，两两相抱，其子不俱生，花不俱落，终年花实相代谢，虽历岁寒不凋，此其为异也。子以香牙蕉为美，一名龙奶。奶，乳也。美若龙之乳，不可多得。然食之寒气沁心，颇有邪甜之目。其叶有朱砂斑点。植必以木夹之。否则结实时风必吹折，故一名折腰娘。曰牛乳蕉，曰鼓槌蕉，曰板蕉，皆大而味淡。鼓槌蕉有核，如梧子大而三棱。曰佛手蕉者，子长六七寸，小而皮薄味甜，是皆甘蕉之知名者。蕉之可爱在叶，盛夏时，高舒垂荫，风动则小扇大旗，荡漾翻空，清凉失暑，其色映空皆绿。其高五六尺者，叶长干小，萧疏如竹，曰水蕉。其花如莲，亦曰莲花蕉。一种瘦叶，花若蕙兰而色红，日拆一两瓣，其端有一点鲜绿，春开至秋尽犹芳，名兰蕉，亦名美人蕉。宜种水中，其最小可插瓶中者，曰胆瓶蕉。此三种皆花而不实，但可名芭蕉，不可言甘蕉。言甘蕉者，以其实，言芭蕉者，以其叶也，巴者焦也，其叶巴而不陨，焦而长悬，故合言之曰芭蕉也。粤故芭蕉之国，土人多种以为业。其根以蔬，实以餱粮饼饵，丝以布。其絺绤与荃葛同而柔韧逊之，名布蕉。布蕉多种山间，其土瘠石多则丝坚韧，土肥则多实而丝脆，不堪为布。谚曰："衣蕉宜瘠，食蕉宜肥。肥宜蕉子，瘠宜蕉丝。"子熟时，大小排比，或以十余二十余为一梳，彼此相饷。子瞻诗："西邻蕉向熟，时致一梳黄。"其形如梳，子长短者如梳齿，黄时生割之，置稻谷中，数日即熟，熟乃大香，可食。增城之西洲，人多种蕉，种至三四年，即尽伐以种白蔗。白蔗得种蕉地，益繁盛甜美。而白蔗种至二年，又复种蕉。蕉中间植香牙蕉与蜜桔、羊蓣等，皆得芳好。其蕉与蔗，相代而生，气味相入，故胜于他处所产。予家园蕉，每生一岁即结子，花将谢，摘去花端，使滴出精液，益大结子。结子已，此株即不复结，须伐去此株，使他株萌蘖者结子，将结子时，先出一短红叶为信，夜中爆蕾声甚响，然恒不使人见。蕾出为花，花谢乃成子，子经三四月而熟。婴儿乳少，辄熟蕉子饲之。又以浸酒，味甚美，而蕉心嫩白者以为菹。

朱蕉

朱蕉，叶芭蕉而干棕竹，亦名朱竹。以枝柔不甚直挺，故以为蕉。叶绀色，生于干上。干有节，自根至杪，一寸四五节或六七节，甚密，然多一干独出，无旁枝者。通体铁色微朱，以其难长，故又名铁树。吾家种之成林，客有见者，爱其叶，则以为朱蕉，而朱竹之名隐。爱其干，则以为朱竹，则朱蕉之名隐。爱其花，则以为铁树开花不易，而皆以为铁树，而朱蕉、朱竹之名并隐。嗟夫！一物也而三名，三名而不得其成，其亦善于自隐者欤！

蔗

蔗之珍者曰雪蔗，大径二寸，长丈，质甚脆，必持以木，否则摧折。《世说》云："扶南蔗，一丈三节，见日即消，风吹即折。"是也。其节疏而多汁，味特醇好，食之润泽人，不可多得。今常用者曰白蔗，食至十梃，膈热尽除。其紫者曰昆仓蔗，以夹折肱，骨可复接，一名药蔗。其小而燥者曰竹蔗，曰荻蔗，连冈接阜，一望丛若芦苇，然皮坚节促不可食，惟以榨糖。糖上利甚溥，粤人开糖房者多以致富，盖番禺、东莞、增城糖居十之四，阳春糖居十之六，而蔗田几与禾田等矣。凡蔗，以岁二月必斜其根种之，根斜而后蔗多蔗出，根旧者以土培壅，新者以水久浸之。俟出萌芽乃种，种至一月，粪以麻油之麸。已成干，则日夕揩拭其螆，剥其蔓荚，而蔗乃畅茂。蔗之名不一，一作〈甘干〉〈甘蔗〉庶，蔗之甘在干在蔗也，其首甜而坚实难食，尾淡不可食，故贵其干也。蔗正本少，蔗本多，故蔗又曰诸蔗。诸，众也，蔗出之谓也，蔗出者尤甘，故贵其蔗也。曰都蔗者，正出者也，曹子建有都蔗诗，张协有都蔗赋，知其都之美，而不知其诸子美也。增城白蔗尤美，冬至而榨，榨至清明而毕。其蔗无宿根，悉是当年，故美。榨时，上农一人一寮，中农五之，下农八之十之。以荔支木为两辘，辘辘相比若磨然，长大各三四尺，辘中余一空隙，投蔗其中，驾以三牛之牯，辘旋转则蔗汁洋溢。辘在盘上，汁流槽中，然后煮炼成饴。其浊而黑者曰黑片糖，清而黄者曰黄片糖。一清者曰赤沙糖，双清者曰白沙糖，次清而近黑者曰瀵尾。最白者以日曝之，细若粉雪，售于东西二洋，曰洋糖。次白者售于天下，其凝结成大块者，坚而莹，黄白相间，曰冰糖，亦曰糖霜。

兰

兰为香祖，兰无偶，乃第一香，以桠兰为上，桠者茎多歧出，其叶长至三尺，蕾尖花大且繁，多有一茎及桠开至五十余花者。色黄有紫点，香味甚厚，称隔山香。次则公孙偪，每一大茎，辅以二小茎，若公领孙，其花从上开下。次曰出架白，花高出叶上，甚洁白，从下开上。次则青兰，叶长二尺，小而直，其花青碧，以白干者为上。青干、紫干次之。次黄兰，叶长而稍大，花淡黄有小红纹。次草兰，以短叶白干者为上，其花肥，喜食霜雪，不资灌秽，有双花单花之别。外有风兰，花如水仙，黄色，从叶心抽出，作双朵，系置檐间，无水土自然繁茂。又有花如秋海棠，蕊则兰，花紫蕊黄，甚幽媚，名鹿角兰，叶细如鹿角海藻。有石兰，生于石上，与相类，叶长四五寸，小而柔韧，花色淡白。有小玉兰，花亦作淡白色，甚清香。有倒兰，花倒垂，紫色。有报喜兰，如蜡梅而色红紫，香味亦同，每茎作七八枝，县树间勿侵地气，遇有吉事则开。寤生者，以花根悬户上即生，亦曰催生兰。是皆以空为根，以露为命，乃风兰之族。有贺正兰，每当立春及元日开。有夜兰，寻之不见，夜乃闻香，罗浮多有之。凡兰生深林中，微风过之，其香蔼然达于外，故曰幽兰。林愈深则茎愈紫，香更有余，而夜兰开于夜，尤为幽绝，斯又兰之隐者也。有翡翠兰，六瓣三蕊，色如翡翠。有鹤顶兰、凤兰、龙兰，皆以花形似名，然不香。鹤顶兰花大，面青绿，背白，蕊红紫，卷成筒形，微似鹤顶，一茎直上，作二十余花，叶甚大。有朱兰，花小色丽，开只一朵，朵六出，叶如百合。有球兰，开至五十余朵，团圆如球。有竹叶兰，叶似竹似萱，花则兰也，深紫，丛生，有微香。有文殊兰，叶长四五尺，大二三寸而厚，花如玉簪如百合而长大，色白甚香，夏间始开，是皆兰之属。或谓兰与蕙难辨，凡生下湿，方茎赤花者为蕙，所谓薰也；凡多花者皆蕙，非真兰。真兰者，叶短而柔，一茎一花，色如玉瓣，中无黑脉紫纹，蕾未出土，香已喷人，幽谷中亦不可多得，是为真兰。然大抵春芳者为春兰，色深，秋芳者为秋兰，色浅。而桠兰四时有花，春秋尤盛，故为兰之伯长。旧说，谓楚人贼蕙而贵兰，故其室西养蕙而东养兰。南粤亦然。予有《种兰经》云：植以兰盎，培以兰泥。沃用豨毛之水，或兼白蚬之肥。半阴半阳，风日迟迟，温汤最善，人气尤宜。美人膏沐，灌之繁滋。于是芽抽不已，葩吐无时。发箭九节，开桠十枝。三岁一分，根忌盘结，瘠则少花，腴则多叶。凡兰生虱斑，谓之鹧鸪斑，以佳茗和茶子油洒叶，斑则自除。兰性畏寒，而荆棘气可以温之。燥则叶黄，湿则螆，置之橘柚树下少螆，龙眼树下多螆。

《离骚》香草，皆服御恒珍，而尤以兰为贵，言兰必兼言蕙。兰花少而香多，蕙花多而香少。兰，兄也，蕙，其弟也。兰又女类，故男子树之不芳。草木之性，惟兰宜女子树之。一名水香，以其多生水旁，故溱、洧士女，秉之以祓禊也。然此兰古谓都梁香，《本草》以为大泽兰，其花叶皆香，而燥湿不变，故可刈而为佩，凡香草皆然。今之所谓兰者，花虽香，叶乃无气，又其花质弱易萎，皆非可刈而佩者，斯乃蕙也，非兰也。沅沣所生，在春而黄，在秋而紫，秋紫之芬馥，胜于春黄。岭南之兰不然，其非三闾之所采也明甚。予诗："猗彼幽兰花，春黄而秋紫。颜色能随时，所以媚君子。"又云："花叶皆有香，乃可持为佩。幽幽君子心，非兰无所爱。"

种兰之泥，宜色黑，以日暴之。泥既干，则隔以尿，以火燔烧之，亦勿过熟，使生气多留。盖暴以取日之阳，烧以取火之暖，亦使泥一一成块而爽水也。泥不可满，水不可多，燥湿得宜，兰斯茂发。故疏之使其不逼，密之使其相亲，深之使其根固，浅之使其易芽。芽生于松不于实，花生于暖不于寒，故冬勿覆盖，春勿灌溉，夏勿晒而秋勿肥，依时以为珍护。而后兰乃畅盛也。兰者，花之君子，能知恩义，有喜则报，有哀则知，所手植之人死，必以衰麻一片挂之，否则立槁。

赛兰

赛兰，长二三尺，茎叶离披甚弱，盛以美盎，以竹圈数重护之。性喜阴润，亦勿过湿，及以烟火相近。花如珍珠，如金粟，一枝辄作数串，分布若鸡爪，一名鸡爪兰，亦曰碎兰。四时有花，色黄绿而香经久不散。白沙诗："南有赛兰香，名花人未识。光风散微馨，甘露洗新碧。一月薰蒸来，氤氲在肝膈。乃知方寸根，中禀天地塞。"一名暹兰，以来自暹罗斛，故名。

菊

岭南菊，冬乃盛发，子瞻在海南，以十一月之望，与客泛菊作重九。有云：岭南地暖，百卉造作无时，而菊独后开。考其理，菊性介烈，不与百卉并盛衰，须霜降乃发。而岭南尝以冬至微霜故也。大均谓：记称菊，穷也。华事至此而穷尽，故谓之菊。岭南华事，以菊始而不以菊终，华于正月，又华于十一二月。菊故名节华，又曰女节，至岭南则非节矣。盖岭南地最晚寒，故菊晚开，黄菊应寒者也。予诗："未敢违霜露，宜寒故晚开。"又曰："不是花难发，炎洲故晚寒。"

薏苡

薏苡，一曰{艹赣}米，亦曰薏珠子。交趾人呼为竿珠食以代米，或杂米中熟之。谚曰："食米得薏，薏一米二，从郎二米，侬只一薏。"又曰"郎是竿珠儿，侬是薏珠子。自怜同一珠，甘苦长相似。

仙茅

仙茅，产大庾岭，自岭之巅折而东，稍下为嫦娥嶂，相传葛稚川弃其余丹，生仙茅。叶似兰蕙，花六出，其根独茎而直，傍有短细根相附。八月采之，濯以嶂下流泉，色白如玉。以酒蒸晒，常服补益真气，土人多以饷客。罗浮仙茅，高仅一二寸，八月生黄花，根如指大，长寸许。外有白茅生山谷中，状如排草，以作浴汤，合诸香甚良。又有香茅，名辣草，皆瑶草之族

素馨

珠江南岸，有村曰庄头，周里许，悉种素馨，亦曰花田。妇女率以昧爽往摘，以天未明，见花而不见叶。其稍白者，则是其日当开者也。既摘，覆以湿布，毋使见日，其己开者则置之，花客涉江买以归，列于九门。一时穿灯者、作串与璎珞者数百人，城内外买者万家，富者以斗斛，贫者以升，其量花若量珠然。花宜夜，乘夜乃开，上人头髻乃开，见月而益光艳，得人气而益馥，竟夕氤氲，至晓萎，犹有余味，怀之辟暑，吸之清肺气。予诗："盛开宜酷暑，半吐在斜阳。绕髻人人艳，穿灯处处光。"花又宜作灯，雕玉镂冰，玲珑四照，游冶者以导车马。故杨用修云：粤中素馨灯，天下之至艳者。儿女以花蒸油取液，为面脂头泽，谓能长发润肌。或取蓓蕾，杂佳茗贮之，或带露置于瓶中，经一宿，以其水点茗，或作格悬系瓮口，离酒一指许，以纸封之。旬日而酒香彻，其为龙涎香饼香串者，治以素馨，则韵味愈远。隆冬花少曰雪花，摘经数日乃开，夏月花多，琼英狼藉，入夜满城如雪，触处皆香，信粤中之清丽物也。庄头人以种素馨为业，其神为南汉美人，故采摘必以妇女，而彼中妇女多不簪戴。有咏者云："花田女儿不爱花，萦丝结缕饷他家。贫者穿花富者戴，明珠十斛似泥沙。"可谓善言土俗也。语云："珠浦之人以珠为饭，花田之人以花作衣。"是也。素馨本名那悉，亦名那悉茗。《志》称："陆大夫得种西域，因说尉佗移至广南。"《南中行纪》云："南越百花无香，惟素馨香特酷烈。"则素馨之名，在贾时已著。广南多花木，贾未尝言，惟言罗浮山桃、杨梅，及茉莉、素馨耳。素馨因陆大夫而有，今花田当祀陆大夫，以素馨为荐。犹梅岭之上，以梅花荐梅将军鋗也。花田者，陆大夫之汤沐也。

东莞称素馨为河南花，以其生在珠江南岸之河南村也。儿女子以彩丝贯之，素馨与茉莉相间，以绕云髻，是曰花梳。以珠围髻，则曰珠掠。予诗："珠掠盘明月，花梳间海棠。"

广中七七之夕，多为素馨花艇，游泛海珠及西濠、香浦。秋冬作火清醮，则千门万户皆挂素馨灯，结为鸾龙诸形。或作流苏，宝带葳蕤，间以朱槿以供神。或当宴会酒酣耳热之际，侍人出素馨球以献客。客闻寒香，而沉醉以醒，若冰雪之沃乎肝肠也。以挂复斗帐中，虽盛夏能除炎热，枕簟为之生凉。谚曰："槟榔辟寒，素馨辟暑。"故粤人以二物为贵。献客者先以槟榔，次以素馨，素馨贵而茉莉贱，茉莉宜于女子，素馨宜于丈夫。

广州有花渡头，在五羊门南岸。广州花贩，每日分载素馨至城，从此上舟，故名花渡头。花谓素馨也。花田亦止以素馨名也。盛平时，花多而价贱，十钱可得素馨升许，家有十余口簪戴皆足。今也人尽髡耏，花无所著，亦渐以稀少矣。诸花户皆贫，芜其花田而弗种，即种亦不蕃滋，盖时为之也。南人喜以花为饰，无分男女，有云髻之美者，必有素馨之围。在汉时已有此俗，故陆贾有"采缕穿花"之语。

蒌

蒌以东安富霖所产为上，其根香，其叶尖而柔，味甘多汁，名曰获扶留。他产者色青味辣，名南抚留，殊不及。然番禺大塘、康乐、鹭冈、凤冈头诸村，及新兴、阳春，所产亦美，冬间以刍草覆之，稍沾霜雪立萎矣。凡食槟榔，必以蒌叶为佐，或霜雪盛，少蒌叶，亦必屑其根须。或以山蒌藤代之，而以蚌灰为使，否则槟榔味涩不滑甘，难发津液，即发亦不红。凡食槟榔，以汁红为尚，然汁不可吐，吐则无余甘。先忍蒌叶之辣，乃得槟榔之甘，槟榔之甘，生于蒌叶之辣。谚曰："槟榔浮留，可以忘忧。"言相须之切也。浮留者，扶留也，其藤缘墙而生，槟榔树若笋竹竿，至颠吐穟。二物为根不同，所生亦异，而能相成至味若此。俗聘妇，必以二物及山辣、椰子、天竺、桂皮、蒟子为庭实。蒟子，蒌之实也，状如桑椹，熟时色正青，以作酱，能和五味，见珍于尉佗、唐蒙。潮阳所产蒟尤美，辛而微甜，以火炙干其叶，或蜜藏之，可行远。粤又有榄酱。

楼与槟榔，有夫妇相须之象，故粤人以为聘果。寻常相赠，亦以代芍药。予诗："欢作槟门花，侬作扶留叶。欲得两成甘，花叶长相接。"又云："赠子槟榔花，杂以相思叶。二物合成甘，有如郎与妾。"相思树其叶可食，而蒌亦名相思叶云。

蒟即蒌也，湛若谓：蒟酱傜中家家用之，以荜茇为主，杂以香草，味虽佳，不足为异。荜茇者，哈蒌也。赵佗云：蒟酱道西北牂牁而至。吴都赋云：蒟酱流味于番禺之乡。以蒟酱出自牂牁，故云流味也。大均云：吾粤产蒟，而不知为酱。然今为滋味者，多以蒟叶调之，亦酱之义。予诗："越辣调扶霤，吴酸瀹露葵。"又云："蒿蒌瀹为齑，吴酸古所尚。"

西洋莲

西洋莲，蔓细如丝，朱色，缭绕篱间。花初开，如黄白莲十余出，久之，十余出者皆落，其蕊复变而为菊。瓣为莲而蕊为菊。以莲始而以菊终，故又名西洋菊。有时更从残萼吐花，累三四重，经月不谢。其花始则一大者变为一小者，继则一旧者变为一新者。一而二，二而三，三而四五，花花不穷，盖花之善变而不失其本者也。其种来自西洋，广人多杂以玉绣球、蔷薇、凌霄等花，环植庭除，开时诸色相间，谓之王然锦屏。

种海棠

秋海棠，无香。有客尝从禺峡归猿洞采得秋海棠，甚香，谓岭南诸花，其香者多生深谷，人所罕见，不独秋海棠为然。予谓南州炎德，阳多而气常泄，阳多故花厚于色，气泄故花薄于香。{宀逐}谷幽岩之间，阴积寒凝，日光稀照，故花而不泄而多香。故夫花薄于香者，阳气纯在色也。薄于色者，阳气纯在香也。端州羚羊峡有春海棠，花与秋海棠相似，亦香。而叶大有毛，叶面红绿色，有细白点如粟甚多，背红紫如古番锦，茎淡紫而长。西宁有野海棠，开在春夏之交，花稍大不香。又有金丝海棠，五出而大瓣，与须蕊皆黄，一名金丝桃。其花如桃而大，故名海棠，亦不香。是皆野花。大抵粤花之美者多在野花。

凤尾花

凤尾花，叶与穗皆若凤尾，叶长五六尺，木有花纹，节节相通可玩，植之辟火，以花置书帙中辟蠹。有咏者云："凤尾花香辟蠹鱼。"一名凤尾蕉，亦曰火蕉，烧铁钉之则茂，然其花必数十年，实亦如之。

凤仙花

凤仙，叶似桃叶而有锯齿，桠间作花，头翅尾足皆具，翘然如凤之形，一名金凤花，有红、白、紫、碧数色，妇女以花及茎叶包染指甲，亦称指甲草。有歌云："指甲花连指甲草，大家染得春纤好。"

露头花

露头花，多产番禺蓼涌，其叶如剑脊，边皆在芒刺。花抽叶中，与叶仿佛相似，色白而柔，花中有蕊，如珍珠粟形，常含清露涓滴，故名露花。以火燔其根，使成大头出土上，花乃茂盛，故又名露头花。夏月大开，以花置油上晒之，香落油中，芬馨隔岁不灭，以膏发，照读书，芳盈一室，广人甚珍之。予《荔支诗》有云："朱楼初日上窗纱，镜里妆成阴丽华。不用胭脂边地草，但调南国露头花。"其笺云："蓼涌上，花曰露头。花中有粉，傅面光流，采花曝日，香落兰油。持为膏沐，发美而柔。荔子一种，芳气同俦。亦名露花，珍果之尤。

水仙

水仙头，秋尽从吴门而至，以沙水种之，辄作六出花。隔岁则不再花，必岁岁买之，牡丹亦然。予诗："冬尽人人争买花，水仙头共牡丹芽。"

换锦

换锦者，脱红换锦，脱绿换锦也。叶似水仙，冬生至夏而落，独抽一茎二尺许，作十余花。花比鹿葱而大，或红或绿，叶落而花，故曰脱红脱绿。花落而叶，故曰换锦。花与叶两不相见，花以换其叶，叶以脱其花，故又曰脱衣换锦。红者叶小花短，绿者叶大花长，花多七瓣，与蕊各在一边，瓣有卷纹，蕊特长。

胡堞花

有胡蝶花者，状似胡蝶，微风至，摇荡若飞，一名金茎花。谣云："不戴金茎花，不得入仙家。"有胡蝶树，高三五尺，叶皱而有棱，蓓蕾丛生至二三十许，花皆四朵相对，须眼微具。一花谢一花复开，相续不断，新会白水为盛。又有胡蝶花，其叶类萱而扁，花六出，色黄，上有大红点，中抽一心，心外黄须三茎绕之，绝似胡蝶。又一种，叶如射干，而花六出如胡蝶，大径四寸，有三小瓣如兰，其蕊色紫，各紫胡蝶。又一种，如玉绣球，四围有胡蝶环之，一球或四胡蝶，或六或八，有偶无奇，色红白各随其花。又有如兰草者，叶茎开花状胡蝶，花卸则随风飘飏，直上为真胡蝶。又有丹青树者，其叶尝化胡蝶，有翠绀、缕金眼、丁香眼、黑花、绀脉不等，大者如蝙蝠，小者如榆叶。庄子谓："乌足之叶化胡蝶。"是也。又百合花亦尝化胡蝶，罗浮多有之。胡蝶为花为叶，花与叶复为胡蝶，变化之妙若此。予诗："胡蝶花所变，复为胡蝶花。与郎共一体，亦如云与霞。"又云："愿似胡蝶花，花开红烨烨。花落随风飞，复作双胡蝶。"

夜落金钱

夜落金钱，大如钱，六瓣，五蕊耸出，中一蕊特长如孔雀髻，蕊黄，花大降，日午始开，至子时而落，名子午花。古诗云："花犹如子午。"予诗："金钱花不久，花莫作金钱。"有白色者，名银钱。

雁来红

雁来红，以雁来时开。按梼素赋云：见禽华以麃色。注：禽华，菊也。一种名雁来红。秋深时茎叶俱红。麃，敷也。禽者雁也。花比素馨差小，五瓣鲜红，亦名红素馨，然无香，一名老来红。予诗："秋来花亦解还童，菊叶凝丹与尔同。衰白不愁青镜笑。玉颜吾定老来红。"一名老少年。吕氏云："其品有三，一红黄相间。一纯黄，由碧而变。一纯红，由紫而变。变皆以老。皆以秋，故谓老少年。"

蕹

广州西郊，为南汉芳华苑地，故名西园。土沃美宜蔬，多池塘之利，每池塘十区，种鱼三之，种菱、莲、茨菰三之，其四为蕹田。蕹无田，以蔑为之。随水上下，是曰浮田。予诗："上有浮田下有鱼，浮田片片似空虚。撑舟直上浮田去，为采仙人绿玉蔬。"浮田一名架田，亦曰{艹捭}。冬时去{艹捭}以种芹，而浮田不见矣。蕹叶如柳而短小，其茎中空，性冷味甘，以城南大忠祠所产者为上。芹生冬春之交，得木气先，长至四五尺，茎白而肥，以西园所产为上。谚曰："南蕹西芹，菜茹之珍。"

藤莱

藤菜，一名落葵，蔓叶柔滑可食，味微酸，宜以羹鱼，出惠州丰湖者尤美。子瞻诗："丰湖有藤菜，似可敌莼羹。"其子有液紫红，可作口脂。或有诗云："口红藤菜子，不用市胭脂。"或以子蒸过，去皮作粉，涂面鲜华。

莼

莼，出惠州西湖之莼浦，叶似凫葵，花黄白，子紫，以鰂鱼羹之能下气。予诗："羹鱼必紫莼。"

葱

葱，有木葱、丝葱，木葱经年不萎，丝葱冬收春种，气香不大辛，与琼州珍珠葱皆贵品。木葱一名胡葱。予诗："胡葱大叶穿沙早，越蕹长茎出水秋。"

茄

广州茄，有两年宿根者，名为茄树。咏者云："种茄成树子，岁岁矮瓜多。"茄一名矮瓜，产东莞者特圆，名荷包茄。

莲菱

广州郊西，自浮丘以至西场，自龙津桥以至蚬涌，周回廿余里，多是池塘，故其地名曰半塘。土甚肥腴多膏物，种莲者十家而九，莲叶旁复点红糯，夏卖莲花及藕，秋以莲叶为薪。其莲多红，以宜藕宜实也。花白者任人采之，红者则否，叶则否。采叶恐伤其藕，采红花恐伤其实也。予诗："采花莫采叶，采叶恐伤藕。"又云："莲白多生花，莲红多生子。采白莫采红，留红在叶底。"又云："水肥多并蒂，色映白成红。叶大偏宜藕，田田满浦东。"凡种藕之塘宜生水，种菱亦然。菱毕收，则种茨菰。菱去其三角四角者，以三角四角者败种，盖芰也。两角乃菱也。菱花随月，故镜背多作菱花。镜者，月之类也，月为金之水所生，镜，金也。其光如水，菱花依之，如在池塘之中也。又菱花背日，芡花向日，故菱寒而芡暖。予诗云："愿郎如芡暖，勿复似菱寒。"又云："菱花背日寒，芡花向日暖。同是水中根，为心有长短。"

瓜瓠

广瓜岁种二次，二月至四月者为黄瓜，二月至三月、七月至八月者为梢瓜，亦曰越瓜。三月至九月者为南瓜，亦曰番瓜。三四月蕃者为甜瓜，冬月亦结者为西瓜，为水瓜，为冬瓜。冬瓜以白皮者及小者其名节瓜为良。节瓜蔓地易生，一节一瓜，得水气最多，能解暑热。有金钗瓜，产罗浮，冬熟，味甜美。有番木瓜，产琼州，草本也，而形似木，高丈许，随其节，四季作瓜，一节数瓜，以酱制之，味脆隽。有瓠瓜，形长尺余，两头如一，与葫芦皆以腊月下种。以二三月结至五六月，故谚曰："瓜暑瓜寒。"盖终岁间无日不断瓜矣。有金瓜，小者如橘，小者如橘，大者如逻柚，色赭黄而香，亦曰香瓜。五六月熟，与荔枝争其芬馥，瓤中酿味甚甘，解渴生津，番禺人多于吉贝畦与西瓜杂种之。其地沙白而细者，其瓜尤者。

苦瓜

苦瓜，一名菩荙，一名君子菜。其味甚苦，然杂他物煮之，他物弗苦，自苦而不以苦人，有君子之德焉。又诸蓏性寒者多不克化，而苦瓜其性属火，以寒为体，以热为用，其皮其子皆益人，又有君子之功，故今北人亦嗜之。然大抵南交喜食苦，其地火房，大炎上，炎上作苦，故人多以苦味解暑。《内则》：调味夏多苦，《周礼注》："夏多苦者，南方火，味苦。属夏，夏时调和，食苦多于余味一分，故云夏多苦。粤人盖此意。故茶以苦艼点之，餚以苦瓜杂之。

姜

越姜为古所重。《记》称妹嬉嗜珍味，必有南海之姜。越之新兴多姜，田种者十三，山种者十七，其性亦异。语曰："在田姜多腴，在山姜多辣。"粤俗，凡妇娠，先以老醋煮姜，或以庶糖芝麻煮，以坛贮之。既产，则以姜醋荐饷亲戚，妇之外家，亦或以凄酒来助，名曰姜酒之会。故问人生子，辄曰姜酒香未。姜中多母姜则香多，子姜则否。白沙诗："隔舍风吹姜酒香。"

黄姜

番禺多种黄姜，以其末染诸香屑，为香线、香饼，是名黄香。又干龙眼必以黄姜末糁之乃不蠹，故果箱度岭必资之，又可使龙眼色黄为上果。

高良姜

高良姜，种自高凉，故名。不曰凉者，言为姜之良也。其根为姜，其子为红豆蔻。子入馔，未拆开者曰含胎，以盐腌入甜糟中，终冬如琥珀，味香辛可脍。其根不堪食，而药中多用之，人不以其子而掩其根，所重在根，故不曰红豆蔻，而曰高良姜也。蔻者何？扬雄《方言》云："凡物盛多谓之蔻。"是子形如红豆而丛生，故名红豆蔻。然其花亦以红豆蔻名，花发于春末，先抽一干，有大箨包之。箨解花见，一穗数十蕊，淡红鲜妍如桃杏，蕊重则下垂如蒲萄。每蕊心有两瓣相并，色兼红白。予诗云："心如红豆蔻，两瓣苦相连。"又云："与郎同一身，如彼豆蔻蕊。蕊心红复红，两瓣相依倚。"一名山姜花，刘禹锡诗："故人博罗尉，遗我山姜花。堆盘多不识，绮席乃增华。"外有白豆蔻、草豆蔻、肉豆蔻，皆就其子而名之，花与根皆不足重。有草姜者，即射干，其紫花者之根，研汁服之，通二便。以其花之美，亦曰花姜。

猴姜

猴姜，西宁多有之，蔓生石壁如藤，蔓即姜也，味甚辣，猴以为姜，故曰猴姜。一名树鸣，叶生蔓上，不作枝，采之为笠，甚轻。

三藾

三藾，根似姜而软脆，性热消食，宜兼槟榔嚼之，以当蒟子。或以调羹汤，微辣而香。聘妇者，以三藾雕镂花鸟胡蝶诸状，薄金傅之，佐槟榔、椰、肉桂、姜花等以实筐。三藾一名山柰，亦曰廉姜，可为齑。予诗："山辣作金齑，蛮姜为玉鼓。"山辣者，三藾也。蛮姜，高良姜也。以其子合细辛末，可辟口疾。

鲜草果

鲜草果，人多种以为香料，盖即杜若，非药中之草果也。其苗似缩砂，三月开花作穗，色白微红，五六月子结。其根胜于叶，味辛以温，能除瘴气，久服益精明目，令人不忘。《楚辞》云："山中人兮芳杜若。"其亦以服食耶！

香花菜

香花菜，丛生，茎、叶、花、子皆辛香，花绝小，紫色。妇人多以香茅并植之，以香手爪去垢秽。干之香气不减，持以相贻。广州竹枝歌云："香茅香菜家家有，妇女先教手爪香。"

缩砂蔤

缩砂蔤，阳春、新兴皆产之，而生阳江南河者大而有力，其种之所曰果山，以缩砂蔤为果山，犹专以素馨为花田也。曰缩砂者，言其壳。曰蔤者，言其仁。曰缩砂蔤者，言其鲜者。曰砂仁者，言其干者也。八月采之，以嫩者蜜渍为货，售于岭外最珍，其税颇重。

益智子

益智子，与缩砂蔤相似而形长，花实皆作长穗，分上中下三节，其实熟否，以候岁之丰歉。下节以候早禾，上节以候晚禾，大凶岁则皆不实。盖罕有三节并熟者，非能益人智也，使人验之以知岁丰歉则智也。又有知风草，可以占风，一节一风，无节则无风。

葳蕤

葳蕤，产罗浮铁桥诸峰，茎干强直似竹箭，节节有须。叶狭长，表白里青，其尖处有小黄点。三月开青花结实。根大如指许，长一二尺，补益之功逾黄精，方家称黄芝，亦曰青黏。以漆叶同为散，可以延寿。外有放杖竹者，似竹非毛，浸酒服之理腰脚，老人一月可放杖。出罗浮第十四岭，与黄精、葳蕤，皆竹之别种云。

椒

椒，苗蔓生，茎柔弱，叶长寸半。枝上结子相对，黑光如漆，谓之椒目。叶晨开暮合，合则卷其子于叶中，若闭目然。产广州者，争浅皱少不大辣，名曰土椒。以来自洋舶者，色深黑多皱名胡椒者为贵。胡椒产红毛国，亦蔓生，常时红毛鬼子乘大艨来，掳掠唐人以炒椒，椒气酷烈有毒，役至年余则毙。得唐人价值百金，辄埋下体地中，以防其逸。故广人以为大患。有荜澄茄者，与椒相类，椒向阳，荜澄茄向阴。广人多以白豆蔻杂之为干末，以治噎食。

芝

芝菌，处处皆生，生于刚处为菌，柔处为芝。芝生罗浮最多，有二十四种，其知名者，曰石芝、木芝、草芝、菌芝。葛稚川以为赤者如珊瑚，白者如截肪，黑者如泽漆，青者如翠羽，黄者如紫金，而光明洞彻皆如坚冰。见即禹步采之，阴干百日，色不变者为真芝。盖芝者，川岳之灵，其形千出，或如入，如龙，如亭盖。多有五采云覆其上，非有德之士不能见。山中见小人乘车马，长七八寸者，是为肉芝。肉芝最不易得，予尝入罗浮采之，有诗云："凤凰玎珰捣灵药，二十四种黄金芝。就中肉芝最神异，仙人持作长生师。"

薯

东粤多薯，其生山中，纤细而坚实者，曰白鸠薯。仙山药而小，亦曰土山药，最补益人。大小如鹅鸭卵，花绝香，身上有力者，曰力薯。形如猪肝，大者重数十斤，肤色微紫，曰猪肝薯，亦曰黎峒薯。其皮或红或白，大如儿臂而拳曲者，曰蕃薯。皆甜美可以饭客，称薯饭，为谷米之佐。凡广芋十有四种，号大米，诸薯亦然。番薯近自吕宋来，植最易，生叶可肥猪，根可酿酒，切为粒，蒸曝贮之，是曰薯粮。子瞻称海中人多寿百岁，由不食五谷而食甘薯。番薯味尤甘，惜子瞻未之见也，芋则苏过尝以作玉糁羹云。

芋

广芋之美者，首黄芋，次白芋，次红牙芋，皆小。惟南芋大，南芋色紫生沙甚可食，而白者尤良。凡以春种以夏收者曰早芋，以夏种以秋收者曰晚芋。与红薯并登如稻，故有大米之称。芋大者魁，小者奶。奶赘魁上下四旁，大小如乳，奶者乳也，魁亦曰〈母巴〉。俗以妇人多子为南芋〈母巴〉，犹以茨菰一乳十二子为慈姑也。又芋奶应月生子，称十二奶。芋奶宜为蔬羹，其性与茯苓皆属土，性重厚，故皆养脾，和鲫、鳢鱼食之，调中补虚。有银芋，苗茎莹白，与叶皆可生食。广芋多种，然苗茎必熟乃可食，银芋不然，故多以为齑。

地肾

罗浮多地肾，盖松之膏液，因郁蒸之气而成，或松花落地而成。一名松黄旦，松黄未落为松实，已落而英华未散为地肾，盖松气之盛所致也。其为状小若弹丸，大若鸡卵，红黄相错，一一晶莹。熟之味甘以香，庵僧尝以甜薯、百合、笼葱、竹胎、涌生葛乳，杂之为素馔。其生无根蒂，散布松下，土松石瀸润处辄有之，意《菌谱》所谓松蕈也。凡物出于松者，无不可爱，而地肾之生，无所附丽，气与松合而形与松离，则尤异。或曰：地肾亦茯苓之类，皆假松气而生。凡松上有菟丝，则下必有伏菟之根。无此菟根在下，则丝不得生乎上，然其实不属也。地肾者，伏菟根之类也。然茯苓虽附松根而伏于土中，茯者伏也，地肾散布地上，则松花之所变也，亦松实也。

茯苓

茯苓，得松之阳，合戊土以成形，故外类木而内类土，气味淡而性和平。以为末，入牛乳伴匀，饭上蒸之，随次服食，可与松脂同功。松脂者，阴金之精，男子之身，禀阳木之气，须得阴金之精以滋养，故服松脂者多寿。粤之松得太阳之气太甚，其精多在于脂，其神多在于茯苓。神宜伏，茯者伏也，神伏于土中而为苓，故曰茯苓。苓者灵也，神能伏则灵。人服之可以安神，故养生者贵之，而岭南所产尤重。外有土茯苓，则薯莨也。能解诸毒，多以售于番舶。有竹苓，生石城山谷中，竹之余气所结。生无苗，蔓在土中累累相边，以皮黑肉白者为良。服之杀三虫，除小儿百病。

木耳

阳春、茂名，多以木耳为货。其山深，故多朽木，而木火之精华未尽，得水气复蒸为耳，耳亦朽株之萌蘖也。《易》曰："困于株木。"株木，枯槁者也。菌生于枯槁，故曰菌，木耳亦然。木耳得一阴之气而生，若稊荑，则得一阳之气者也。木耳以桑、槐、榆、柳、榕树上生者良，柘木次之。生于桑者治痢，生木香者治泻，生于梅者治腹痛，枫木生者令人笑不止。

菌

从化多香菌，冬采者良。其木曰羊矢。畲人伐置山间，至冬雨雪滋冻，腐而生菌。无蛇虺之毒，谓之雪菌，色白而香，亦曰雪蕈。或以朽桑、樟、楠三者尺断，当腊时，于肥阴处埋之，为深畦如种菜法，春月以米泔水浇灌，不时菌出，日灌之三，即大如拳许，是谓家蕈。他蕈产于木之根土处，精华郁结。有白者，有淡黑者，其茎皆白，皆甘美不下蘑菰，性温补益阳。然湿气薰蒸，未免有毒，若夏间瘴雨所成与最大者，煮时投以姜片饭粒，其色不黑，乃可食。大抵冬春无毒，夏秋多毒，以有蛇虫从下而过，不若石耳生崖壁上，得雾露之气，可以明目益精也。

凡香蕈感阴湿之气而成，善发冷气，多和生姜食乃良。惟石耳味甘腴，性平无毒，多食饫人，能润肌童颜，在地耳、木耳之上。地耳味甘性寒，春夏生雨中，乘雨急采，见日则不可用，俗名地踏菰。其品在石耳之下，木耳之上。

落花生

落花生，草本蔓生，种者以沙压横枝，则蔓上开花，花吐成丝，然成丝而不能成荚。其荚乃别生根茎间，掘沙取之，壳长寸许皱纹，中有实三四，状蚕豆，味甘以清，微有参气，亦名落花参。凡草木之实，皆成于花，此独花自花而荚自荚，花不生荚，荚不蒂花，亦异甚。予有赞曰："爰有奇实，自沙中来。以花为媒，不以花为胎。花生于蔓，子结于荄。香如松子，一荚数枚。和中暖胃，乃豆之魁。

粤多藤族，故凡草之蔓皆以为藤。藤菜者言其蔓柔如藤，非藤之菜也。落花生其蔓亦白藤，花生藤上，一花落土生一子，故曰落花生，以土为胎，故有暖胃之益。

扁豆

扁豆，有红边、青、白三种。一曰蛾眉豆，象形也。其白者良，四月八日漏其子，则多荚不蠹。其蔓多隔岁者，谓之旧根。稚食其荚，老食其子，子老者入药，广中凡瓜棚豆架多不除，豆者扁豆也。

留求子

留求子，草本，广州多有之，状如栀子，有五六棱瓣而两端锐，半黄已熟，壳脆薄，中有白肉微甘。小儿患食积者，煨熟与之食，以当干果，食辄下虫而疾愈，一名使君子。语曰："欲得小儿安，多食使君子。∑

桃金娘

草花之以娘名者，有桃金娘。丛生野间，似梅而未微锐，似桃而色倍赪，中茎纯紫，丝缀深黄如金粟，名曰桃金娘。八九月实熟，青绀若朱乳状，味甘，可养血，花则行血。或谓产自桂林，今广州亦多有之。粤歌云："携手南山阳，采花香满筐。妾爱留求子，郎爱桃金娘。"

二兰菜

二兰菜，一曰马兰，其叶似兰而大，马者大也，故曰马兰。花似菊而紫，味辛，性微温，以作茹甚良，能养新血。一曰芥兰，叶如芥而绿，花黄花，比叶尤甘，叶有铅，不宜多食，以微蓝故，又名芥蓝。谚曰："多食马兰，少食芥蓝。"予诗："三花与二兰，朝夕上蔬盘。"三花者菜也，一曰黄花菜，即鹿葱，一曰白花菜。一曰红花菜。一曰红花菜。红者味甘，黄者甘而微苦，白者苦而辛，皆吾之藜藿也。鹿葱先食其苗，次食其花，可以和胃，可以忘忧，鹿之葱胜于人之葱也。

百合

百合，罗浮最盛，根如葫蒜而大，重叠二三十斤，相合如莲瓣，故合百合。色白，和肉煮之，或作粉，益人。五六月一本一花，花红白如文殊兰。种常倾侧名天香，中有檀心，色黄味甘，宜蜜蒸食之，山中之仙蔬也。

麻蓲

麻多旧根，一年凡四刈，五月刈者曰首苎，性柔，未刈者脆。其苗之稚者可芼，是曰麻蓲。广人多以醋炒食之。广州多青麻，高州多黄麻，青麻蓲最美。

葛花菜

葛花菜者，葛乳也，高州名种葛，雷州人市之为絺绤。秋霜时，有葛乳涌生地上，如芝如菌，色赤，味甘脆微苦，其性凉，乃葛之精华也，亦曰葛蕈。予高州诗有云："夫寒衣葛布，妇饥食葛乳。"

蕨

从化山中多蕨，以雷鸣出土，故蕨惟雷鸣乃可食。蕨，决也。乘怒气决然而生，故白蕨。其芽薇也，初生萌甚微，故曰薇。以其根为粉，曰蕨萁，以土茯苓杂之则性寒，多食病臃肿。或谓蕨以猿啼而生，凡有猿之所则多蕨，每猿一声，蕨生万茎。故食蕨能使人悲，而夷齐食薇三年，颜色不异。盖薇美而蕨恶，故昔人多采薇而少采蕨。予诗："食薇三载容颜好，谁道夷齐不是仙。"

藜

藜，白者叶心有粉如灰，名灰藋，亦曰盐菜，红心者曰胭脂菜，嫩时可食。茎老以作杖，谓之菜。予有圃曰菜圃，欲藜之老而为菜以仗，不欲菜之稚而为藜以食也。相传老菜子以菜为杖，故称老菜，吾兹且自称曰少菜。可乎？

薯莨

薯莨，产北江者良。其白者不中用，用必以红，红者多胶液，渔人以染罛罾，使苎麻爽劲，既利水又耐咸潮不易腐。而薯莨胶液本红，见水则黑，诸鱼属火而喜水，水之以黑，故与鱼性相得，染罛罾使黑，则诸鱼望之而聚云。

莓苔

高州道中，苔藓多如梅花，所谓莓也。予诗："上有梅花下有苔，苔花亦似落残梅。行人不识苔花好，只道梅花不是莓。"有槟榔苔者，生槟榔木上，如松身之艾蒳，单爇极臭。以合泥香，能成温黁之气，功用如甲香。一名苔香，有石蕊者，石上苔衣也。一名蒙茶，以水瀹之至十度，清香不减，味亦如之，多产罗浮山中。是三者，莓苔之异者也。

睡菜睡莲

睡菜，一名瞑菜，叶类茨菰，根如藕。采根为盐菹，食之使人好睡，与五味草食之不睡名却睡草相背。睡莲，布叶数重，叶如荇而大，花有五色，当夏昼开，夜缩入水底，昼复出也，与梦草昼入地夜即复出相背，广州多有之。谚曰："毋佩睡链，使人好眠。"

海菜

海菜，产琼之会同。岁三月，菜厂主人置酒，广集菜丁，使穿衣{艹蹀}入海采取。海有研石，广数里，桓亘海底，海菜其莓苔也。白者为琼枝，红者为草珊瑚，泡以沸汤，沃以姜、椒、酒、醋，味甚脆美。一名石花。以作海藻酒，治癭气，以作琥珀糖，去上焦浮热。大抵琼之利，槟榔、椰为上，海菜次之。海菜岁售万金，然巨姓兼并，利不及民。旧志云：琼人以槟榔为命，以薯芋为粮，以安石榴为酒，以琼枝为薪，贩者竟自取载。今不然矣，有纸菜，其薄如纸，乃咸水之皮所成，其色如青苔，则以日光而成。潮退时附沙潬上，土人浣白之为蔬。有紫菜，薄而叶大。有石发，蒙生海石上，春时采之，色碧绿。有海带，亦薄而长，或散条，或结绳缕，或如短马尾，黑绀色，与鹿角、龙须皆海之菜也。

菭树

南海有菭树，附石而生，有枝无叶，侧类石柏。气似菭，岁久坚凝，风日雨露不能浥损，色黝以苍。大者咫尺，小数寸，根干为决明、蛤蛎所因依，波涛所喷啮，沙石所轧蹙，〈山含〉岈窟窦，劲陗曲诘，大类绣湿古铁，亦谓之铁树。其红者，脂腻莹滑，曼衍柔脆，又若珊瑚然。以火揉之炙之，随其形状，为松、栝、梅、柳诸树，可供几案之玩。石柏，生阳江、电白海上，色洁白而质坚脆，扣之铿然，乃浮沫所积，海苔所化，入水不泛，火不焦，枝叶理致于侧柏亦无不肖。皆石树之珍者。

仙人掌

仙人掌，多依石壁而生，其叶劲而长，若龃龉状，其花形如凤。子生花下白凤栗，叶则曰凤尾，竻发苞外类芋渠，内攒瓣如球，各擎子珠于牚，一枝一牚，自下而上。子自青赤而黄，有重壳，外厚内薄，熟其仁食之，味兼芡栗，可以轻身延年。一名千岁子。黄文裕赋云："有仙人之瑶草，惟龙洞之嘉生。展青鸾之羽叶，攒威凤之球英。子珠擎乎翠牚，侔蒸栗以芬馨。谅抗时而耀质，遥作对乎男贞。"此草可以辟火，广人多植之堂侧，性宜沙土，恶肥腻。

慎火

慎火者，可以御火，广人多种屋上以防火。一名戒火，其形如火始然，又名火秧。扁者不枝不叶，圆者多枝叶，丛生成树，四棱有芒刺，皮中有白浆，能盲人。广人以作篱落，村墟间竻竹为围，火秧、露头花为界，在在皆然。谚曰："尔有垣墙，我有火秧。"又曰："露兜花，牛屎勒。"

诸异草

粤多异草，有曰万年松，非松也，苔成树而枝叶类松者也。高数寸，茎端布叶，叶上有毛，干之数岁不死。渍以泉水，二三日碧绿如故。以他水及秽手触之皆死，得天雨仍生，罗浮山中所产。一名卷柏，亦曰苔松。予有赞云："罗浮草木，变化不穷。或大或小，与天无终。小而可大，竹有笼葱。大而可小，松有苔松。苔松之生，枯而能荣。不资水土，柯叶长青。身虽数寸，亦作龙形。何须合抱，自有神灵。"有曰千岁竹，其叶类竹而无枝，长数寸或尺，干之不死。有曰朱草，状如小桑栽，长三四尺，枝叶皆丹，朔望生落如蓂荚，周而复始。有汁如血，以染绛成黼黻章，以金银投其汁，辄成圆泥成水，为金浆玉醴，饮之长生。有曰挂兰、挂竹，皆生于空中，雨露沾濡，久而弥秀。有曰长命草，多产潮阳。咏者云："潮阳女儿梳掠好，鬓边斜插长命草。"琼州有长生草，亦相类。有还魂草，一名地胆，叶如芥，花如地茶，以蛤试之，能起死回生，产阳江山中。有接骨草，丛生，高二三尺，叶大如柳而厚，茎有节，色绿而圆，花白，午开，自三月至九月不绝，折伤者裹之即愈。始兴玲珑岩有琉璃草，茎如芹，食可已风，与肇庆七星岩风药相类。风药丛生石隙，其叶圆厚，和酒嚼之，治风疾。一曰风草，亦曰风叶。谚曰："风病须风菜"。此皆不死之草也。其可为饵者，曰石菖蒲，以小者为贵。有一寸十二节者，以甲子日采，阴于至百日为末，每日服三四匕，能益智聪耳明目。罗浮东涧石上所产，质甚坚，气味清芬，他产则辛。有曰白菖蒲，溪荪也，根肥白，节疏，作菹食杀虫。有曰凉粉草，茎叶秀丽，香犹萑檀，以汁和米粉煮之止饥，名仙人冻，山人种之连亩，当暑售之。有曰香薷，生石上，叶似白苏，甚香柔，煎水及为饼，消暑散肿。一名石香葇，亦曰香茸。有石莼，似紫菜色青，味甘平。此皆草之可资服食者也。其可佩者，曰排草，状如白茅，对节生叶，叶两两相连，长五六寸，而干中穿，以细嫩者为贵。番禺人种之，动至数亩，以其叶售于海外诸番。诸番岁有疮痏，煎其叶为汤，浣之即愈。其根茎以合诸香为囊，能使众味久而不灭。予有赞云："有美芳草，其香在根。众香得之，长存其魂。穿心故灵，灵故返生。香之丹药，奇莫能名。"故一名留香草，亦曰养香。一种夏开，细粉紫花如莳萝，干之香，亦名排草。有曰千步草，香闻十里，然不可多得，或谓千步草即排草。广人种之成畦，长至千步，故十里闻香。有曰瑶草，生罗浮山顶，如白茅而小，茎圆而香。有曰金缕草，色赤如金，云麻姑金钿所化，罗浮麻姑峰有之。其可用者，曰龙刍，与莞、与苮、与龙修，皆以充席簟及坐团。白蕢者，种之流沙则成田，有方圆二种。曰咸草，多以束物为箔席。其无所可用者，曰白草，丛生三四寸许，茎叶与众草无异，每天雨，先一日变白，晴则如常。产仁化扶溪都。有曰知羞草，叶似豆瓣相向，人以口吹之，其叶自合，名知羞草。有曰鹤草，叶似鹤，嘴、翅、尾、足皆具，曲尘色，或鹤草，其叶如眉而短，亦曰蛾眉草。

毒草

毒草，有曰断肠草，一名苦吻，亦曰苦药，曰苦蔓公，然皆以为胡蔓。花如茶花，黄而小，又名大叶茶。叶按月数多寡，一叶入口，血溃百窍，肠断而死，其死之缓急，则视所下之水缓急，急水者湍激之水也。高、雷间人，有仇怨者辄茹之，或置食物中，以毙其亲。或自含口中，勒人财物。急则咽下，讼于官，以人头钱偿则不终讼。人头钱者，被诬之人，以钱抵命也。高、雷人号为妖草。近之，叶辄蠕动，捋取毒人，则招摇若喜舞状。盖以杀为性，所谓{山毐}也。陶贞白云："断肠草其花美好，名芙蓉花。"太白云："昔作芙蓉花，今为断肠草。"予诗云："萱草不曾消客恨，芙蓉偏解断人肠。"皆谓此。中其毒者，以路旁垂鞭草捣烂和糯米泔，或以卵中鸡子细研和清油，或以生羊血解之。相传羊食此草而肥，虎食之百日不饥，盖以其花润泽云。有曰虎耳草，多产阳春山谷，叶有六尖，尖各有一刺，屑之为末，遇贼盗，顺风扬之，著身则骨痛七日，不可忍，痛不敢言，言则加痛七日，有曰羊角揭者与相似。有曰白木香，蕊食之杀人。琼州有牛心茄子，一核者入口立死，两核者可以粪清解之。语云："欲速死，请二子"是也。又有黄金茄，状若槟榔，色黄，一种毒树无花，其子如牛奶，食之立死。以虾酱解之。阳江人轻生多食此。往有良有司，欲救其弊，凡讼自尽者，审无威逼，皆以服毒草之故，立使尸亲买棺自瘗，重治之。民有事陈诉，皆令纳断肠草百根，方与受理，积而烧之，期年绝种，讼遂止。此良法也。

藤

南藤有数百种，其可食者曰甘露藤。蔓如箸，花如指甲花，性甘以温，久服令人肥健。一名肥藤。有凉口藤，状若葛，叶如枸杞，去地丈余，绝之更生。中含清水，渴者断取饮之，甚美，沐发令长。一名断续藤，常飞越数树以相绕。予诗云"隔树女罗飞"，谓此。一名东风菜，先春而生，东风乃至，农夫以验土膏之动。东风一作菄风，又名绿耳，可为蔬。有白花藤，味如甘蔗，以美酒调服，能补衰老。有浮沉藤、兰子藤，子皆如梨，色赤如鸡冠，生食甜酢。有红藤，可代槟榔食。有小藤，产于东莞，微细如发，直起数丈无一节，常飞越数树，如百千游丝牵缀。红者名红龙须，紫者紫龙须，凡有五色。然生无根蒂，以秽物投之，即消释不知所去。土人以其液和细土石灰涂衅糖釜，其坚如铁，虽猛火不裂。其花及子，浸酒可补骨筋。有盒藤，其荚有白子数枚，壳扁，状如盒子，水浸数日，炒食之，味佳。有乳藤，蔓如悬钩倒挂，叶尖而长，断之有白汁如乳。妇人产后，以藤捣汁，和米作粥，食之乳湩自通。此皆食藤也。诸藤初生嫩条，为藿为笋，而以其大实曰冬荣子者，大如柚子，中有瓤瓣瓣相叠，白如猪脂，炙食皆甘美，身怀数日香不灭。秋末冬初间，采以相饷，矜为服食之珍云。其可为药者曰黄藤，熬其汁，则藤黄也。性最寒，以青鱼胆和之治眼疾。间有白者，叶如土茯苓，身小而长，外有箨，包以茎，浸水洗目，并除肿痛。有丁公藤，蔓生著地，高尽许，叶长二寸，面绿背微白。伤风者，以一二叶煮酒服之，汗下如雨，即愈。有皆治藤，蔓延墙壁野树间，长丈余，叶似泥藤，中暑者以根叶作粉食之，虚损者杂猪胃煮服。有买麻藤，其茎多水，渴者断而饮之，满腹已，余水尚淋漓半日，可解蛇毒，干之亦然。性柔易治，以制履，坚韧如麻，故名，言买藤得麻也。藤名而麻实，人争买取。又以他藤多而贱，听人自取，是藤适用颇贵，必须买之。而其子味微苦，可食，因曰买子也。有青藤，仔叶长三四寸，多芒刺，茎大如指而坚韧，人日用之，比北地之用柳条。花名假素馨，煎汤以洗疮疥甚良。有忍冬藤，名左纽，凡藤皆右纽，故牵之使左不能，而忍冬藤独左纽。有曲藤，琼州酒无曲糵，以此藤叶辛香，杂米粉为饼以酿，亦曰酒藤。有曰金藤，以为箸，遇毒则烟气迸出。此皆药之藤也。其为器物者曰白藤，子斑驳可为素珠，出文昌山中。曰五色藤。以红者为簟，曰桃笙，色如夭桃，甚莹滑。白者名琼枝，以红紫间之，为席，为盘，及屏风、盔、甲、马鞭之属，其用甚奢。其可以为屋桁桷者曰泥藤，可以驾牛。其大如筀竹者曰苦藤，稍小而性柔，可为牛绳、船缆。曰括藤，以磨砺器物，能发光腻。曰湿皮藤，其叶饶有芒刺。曰剉叶。可为香者曰鸡香藤，坚面酷烈，能辟水雾之气，山中多用之。大抵岭南藤类至多，货于天下，其织作藤器者十家而二。五羊、汾水之肆，衣食于藤，盖多于果布也。

人葠

粤无人葠，苏长公尝种于罗浮。有诗云："上党天下脊，辽东真井底。灵苗此孕育，肩股或具体。移根到罗浮，越水灌清泚。地殊风雨隔，臭味终祖祢。"公又种地黄、枸杞、甘菊、香薯，为罗浮五药之圃。予尝欲仿之。

同心兰

广中兰多种，有同心兰者，八瓣分张，双心联缀，比并头者更胜。万红友有词云："鱼魫凝烟，凤髾承露，怀春久因抱孪胎，吹香远早垂骈乳。半窗月睨，正玉立翠绡群聚。只杜兰苏蕙，携手双双私语。"

烛竹

烛竹，多产永安天子嶂，土人采以代烛。昔宋丞相天祥，屯军南岭，每生燃此竹，火光照人，今名丞相竹。其生于南岭者，叶有符纹，与他处颇异。他处产者，一名江南竹。

油草

油草，永安县水际多产之，每开花结米，可占有年。予诗曰："油草花开卜有年。"

蕨粉

蕨，永安最多，凡有二种，一食其牙者名龙头菜，一以其根为粉者名粉蕨。性寒，多食患黄肿。或谓粉蕨岁凶乃出，非也。岁凶，民乃取之，稔无事此，然农家当早晚稻未收，多以蕨粉为食。广州蕨以青者为美，红者次之，春间争以饷客，曰蓢芁薳，曰拳菜。

水蜡烛

水蜡烛，草本，生野塘间，秋杪结实，宛与蜡烛相似。有咏者云："风摇无弄影，煤具不燃烟。"

《广东新语》　清·屈大均








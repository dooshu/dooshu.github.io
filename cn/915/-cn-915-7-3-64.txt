◇下衡阳王义季诏（二十三年）

杜骥、申恬，仓卒之际，尚以弱甲琐卒，徼寇作援。彼为元统，士马桓桓；既不怀奋发，连被意旨，犹复逡巡。岂唯大乖应赴之宜，实孤百姓之望。且匈奴轻汉，将自此而始；贼初起逸，未知指趋，故且装束，兼存观察耳。少日势渐可见，便应大有经略，何合安然，遂不敢动？遣军政欲乘际会，拯危急，以申威援，本无驱驰平原方幅争锋理。又山路易凭，何以畏首尾回弱？若谓事理政如此者，进大镇，聚甲兵，徒为烦耳。（《宋书·衡阳王义季传》。）

卷四

◎文帝（三）


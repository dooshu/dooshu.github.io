○鲁议

周公居摄七年，致政而殁。成王康王，追思其德，命鲁侯代之，祀以天子礼乐，鲁君得乘大略建太常，外祭郊社，内祭尝，虞夏商周之服器，与官兼而用之，以广鲁於天下。郢窃谓自天子至於庶人，尊卑贵贱，待礼而别，丰者不可杀，杀者不可丰。成康过赐，非礼也。鲁君受赐，亦非礼也。何则？郢闻有其位而後行典礼，仲尼不臣门人，非君也；季札不嗣吴爵，非长也。周公不王而以礼乐王者，是以非礼诬周公也。设若诬周公以非礼，曾为昊天上帝，亦可以诬乎？奈何使鲁人郊？昔孔子愤叹於衰周，而欲求礼於鲁，及观其僭，乃言曰：“鲁之郊非礼也，周公其衰乎。”鲁用天子礼乐者，本以郊上帝，既非声名文物之当用可知矣，又恐来者以杞宋用王礼为疑，因言杞之郊也禹也，宋之郊也契也，是天子之事守也。杞守二王之後，得守先祖礼乐，鲁何守而用之耶？犹恐其未能，又言曰：“天子祭天地，诸侯祭社稷，祝嘏莫敢易其常古，是谓大嘏。”此乃申言名位不同，礼乐亦异数之定分也。夫子之言，昭昭如揭日月，而学者或以为事更圣人，未闻可否，难措辞於鲁议者，於谦默之道则可矣，於发挥之义，恐未尽也。《诗》曰：“尔之教矣，人胥效矣。”鲁侯用王礼，其臣亦用侯之礼，故季氏舞八佾，旅泰山，设公庙，歌雍彻。嗟乎！礼之不早辨也如此。古者父为天子诸侯，子为士，祭礼从子，不得从其父。邗晋应韩武王之穆，得用备物享武王乎？若享非礼之裒，是周公不得为圣人也。如其不享，是成康祗以王者礼乐，馁周公於鲁矣，安在其为成康乎？且周公之绩，孰与伊尹；成康之明，孰与太戊？崇异伊尹，不过号为保衡，至於沃丁太戊，亦不加以王礼。或谓周公叔父也，於伊尹而为亲，故尊而异之。夫太伯太王之长子，三以天下让於王季，王季得之，以传祚於文武。故孔子曰：“太伯其可谓至德也已矣。”及武王克纣，追王太王王季文王，而不追王太伯，岂武王忘太伯之德而不亲乎？盖以等威之礼，名分之别，为万代之准，不为一人之私也。夫人情无常，以礼为常，以礼从情，动则为悖。且如王者祖有功而宗有德，祖宗之庙，代代不毁，大凡继体之君，皆欲尊崇其父，至於德功未著，则不敢妄加庙称者，情非不欲，限礼而已矣。故礼之行於宗庙，父子不得遂其私，而况成康又得以天下之公器大典，独私於周公乎？周公有大勋於周，土田附庸以益之则可，鬯圭瓒以赐之则可，若天子礼乐，成康所恃以为尊也，胡可以假人？成康虽欲尊於周公，伯禽其忍受之，以出僭其君，入陷其父乎！若周公躬制礼乐，坟土未乾，而子孙弗克负荷，首乱王者之度，孔子称其衰，不亦宜乎。


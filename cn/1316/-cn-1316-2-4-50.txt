侯判兄告弟分产

合县孙祚，

「状告为乞恩均产事：身苦撑家二十年，毫无所私。幼弟孙祯，恃父钟爱，独据土田，私兜父手财物，弟肥兄瘠，苦乐失均。乞天亲提斧断。上告。」

孙祯诉曰：

「状诉为欺幼占产事：父患瞽疾，兄祚掌家二十年，抠私百余金。父病临危，凭尊分产，拨田十亩帮娶。岂兄贪妒，立心紊争，以阄书为故纸，视父命若弁髦。乞天怜恤，不遭欺辖。上诉。」

唐侯审云：

「同气兄弟，因财失义，构成鼠雀之讼，借令灼艾分痛，及感荆流涕者见之，必弹指矣。仰族长速为允释，毋使阋墙，取羞家谱。」


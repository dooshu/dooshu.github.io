○对登城而指专席而坐判

〈甲登城而指，乙告其惑众。甲云：“实无妖言。”又丁专席而坐，庚遂吊之。或以为失礼，庚不伏。〉

《礼经》爰备，丧纪攸设，君子行之以立身，贤者俯之以合道。理须“非礼勿动”，循不忒之威仪；临而必哀，吊有丧以匍匐。甲也未达，自贻登城之罪；庚也有仪，俄惊失礼之谤。彼则戾矣，此何误焉？且登而不言，既异仲宣之赋；吊而未爽，无违孔父之经。抚事劳於三思，片言申其一割。但指则为惑，何必有於妖言？吊其有丧，宁可科其失礼。向若登而不指，乙告即曰诬人；坐而不专，庚吊便为失礼。况理则无昧，事其可观，自邀惑众之科，未阙吊人之礼。甲之罪，斯为得欤？论庚之辜，颇多失矣。


○下书伐晋



吴人敢恃江山，僭称大号，轻率犬羊，屡窥王境。朕将巡狩省方，登会稽而朝诸侯，复禹绩而定九州。今王师所拟，必有征无战，伐国存君，义同一体，宜时进讨，以清宇内，便可戒严，速修戎备。悉发诸州公私马，人十丁遣一丁，门在灼然者，为崇文义从，其良家子，年二十已下，武艺骁勇，富室材雄者，皆拜羽林郎。（《御览》三百二十三引萧方等《三十国春秋》，又见《十六国春秋》三十八。）




纪七十 神宗万历二十一年癸已至二十三年乙未


纪七十起昭阳大荒落，尽旃蒙协洽，凡三年。
神宗显皇帝 万历二十一年
春，正月，癸亥，总兵官李如松攻倭于平壤，克之。
先是如松师次肃宁馆，倭渠行长以为封使将至、遣牙将来迎。进次平壤，行长犹未觉，伫风月楼以待。如松分布诸军，抵平壤城，诸将逡巡未人，形大露，倭悉登陴拒守。
如松令诸军围之，以倭素易朝鲜军，令副将祖承训诡为其装，潜伏西南，令游击吴惟忠攻迆北牡丹峰，而如松亲提大军直抵城下，攻其东南。倭炮矢如雨，官军稍却，如松斩先退者以徇，募死士援钩梯直上。
倭方轻南面朝鲜军，承训等乃卸装露甲，倭大惊，急分兵捍拒。如松已督副将杨元等军自小西门先登，如柏等亦从大西门人，火器并发，烟焰蔽空。惟忠中炮伤胸，犹奋呼督战。如松马毙于炮，易马跃堑而上，磨兵益进，遂克其城，获首功千二百有奇。倭退保风月楼，行长渡大同江遁。【考异】《明史稿》，克平壤在正月癸亥，《明史》书之甲戌。证之《明史·李如松传》，言“正月四日，行次肃宁馆，六日，次平壤，明旦，直抵城下，是夜克之”。故《大事记》、《纪事本末》诸书，皆云“正月四日次肃宁，六日抵平壤，八日克之”。盖
1969 明通鉴卷七十
《明史》三大征日月最详，故诸书及《明史》皆据原奏月日。推历，是月丙辰朔，《史稿》书之癸亥者是也，若甲戌乃复开城日分，传中以为十九日者，《本纪》不具，故牵连并记耳，且《本纪》倒书甲戌于辛未之前，恐仍是“癸亥”二字之误，今据《史稿》仍分书之。
辛未，土锡爵还朝。申时行、许国、王家屏相继去位，乃趣召锡爵、至是复人阁，遂为首辅。
甲戌，李如松复开城，得倭级百六十五；朝鲜所失之黄海、平安、京畿、江源四道，并复之。
辛巳，诏封皇长子及皇三子、皇五子为王。
锡爵至京师，召见，即密请建储以践大信。上遣内侍以手诏示锡爵，“欲待嫡子，令元子与二弟且并封为王”。锡爵惧失上指，立奉诏拟旨进。又外虑公论，因言：“汉明帝马后，唐明皇王后，宋真宗刘后，皆养诸妃子为子。请令皇后抚育元子，而生母不必崇位号以上压皇贵妃”，亦拟旨进。上竟下前谕，令有司具仪，子是举朝大哗。
光禄丞朱维京首上疏，谓：“陛下预计将来，坐格成命，是欲愚天下而实以天下为戏也。然陛下虽有并封之意，犹不遵行，必以手诏咨之锡爵。锡爵纵不能如李沆引烛之焚，亦当为李泌造膝之请；如其不然，王家屏之高踪自在，陛下优礼辅臣，必无韩瑷、来济之辱。奈何噤无一语，若胥吏之奉行，惟恐或后，彼杨素、李勋，千古罪人，其初心岂不知有公论？惟是患得患失之心胜，遂至不能自持耳。”
给事中王如坚疏言：“陛下虽怒群臣激聒，更定册立之期，然未尝遵寝其事。今已届期，忽传并封为王以待适嗣，臣谓陛下非真待也。古王者后宫无偏爱，故适后多后嗣；后世爱有所专，则天地之交不常泰。祖宗以来，中宫诞生者有几？国本早定，惟元子是属，或二三龄而立，或五六龄而立。即陛下春宫受册时，止六龄耳，宁有待嫡之议与潞王并封之诏耶？况宫闱之内，衽席之
1970
纪七十
间，左右近习之辈，见形生疑，未必不以他意窥陛下耳。”
疏人，上怒甚，命与维京皆戍极边，锡爵论救，始斥为民。
未几，维京同官涂杰、王学曾继之，亦斥为民。于是吏部员外郎顾宪成，礼部主事顾允成、张纳陛，郎中于孔兼，员外陈泰来、工部主事岳元声，吏科都给事中史孟麟，礼科给事中张贞观、国子助教薛敷教等，先后疏谏。宪成复贻书锡爵，反复辨论；孟麟作或问，别白尤力。一日，孟麟、孔兼又偕礼部尚书罗万化等诣锡爵邸力争，元声、允成等又偕六部同官李启美、曾凤仪、钟化民、项德桢等遮锡爵于朝，面折之。锡爵惧，乃偕赵志皋、张位，请追还前诏，上不从。锡爵请下廷议，不许；请面对，亦不报；因自劾求罢。上亦迫于公议，悔之。【考异】据《明史·王锡爵传》，但载与锡爵力争之史孟麟、岳元声等，其他但言廷臣谏者章日数上而已。稽之《列传》，并封诏下，首论者为朱维京，王如坚。而自顾宪成以下，皆据《明史》诸传，增入官阶姓名。
壬午，李如松进攻王京，败绩。
时如松谋攻咸镜道，而据咸镜之倭酋请正，闻开城失，遁还王京。王京为朝鲜都会，颇据天险，而官军连胜，有轻敌心。是日，再进师，朝鲜人以“贼弃王京遁”告，如松信之，将轻骑趋碧蹄馆。距王京三十里，猝遇倭，围之数重，如松几不免，官军丧失甚多。会天久雨，骑人稻畦中，不得逞。而倭背岳山，面汉水，联营城中，广树飞楼，箭炮不绝。官军乃退驻开城。
是月、召辛自修为工部尚书，以曾同亨致仕去也。
同亨以京营之噪，乞归不得。去年七月，九门工成，加太子少保，力求去。乃以十二月得请归。自修闻召，未任面卒。【考异】据《明史·七卿表》，自修正月任工部尚书，未几卒，温纯以四月代。据此，则自修以正月任，四月卒，而证之本传，则未任而卒。盖起自修于家，及四月以卒告，始起温纯代之。今据本传，
二月，辛卯，诏寝并封之命。
-
1971 明通鉴卷七十
时王锡爵颇干朝议，户部主事王就学，其门人也，偕同年生钱允元往视之，为流涕。会庶吉士李腾芳投锡爵书，与就学语相类。锡爵复力言之，乃得寝。
甲寅，发帑金二十万，敕劳东征将士。
是月既望，谍报倭以二十万人寇，李如松令诸军分布要害，而身自东西调度。闻倭将平秀嘉据龙山，积仓粟数十万，如松遣参将查大受募死士焚之，倭遂乏食。
夏，四月，壬寅，倭弃王京遁。
李如松既败衄，气大索，宋应昌亦欲暂休师。会倭以粮尽去王京，如松与应昌人城，将遣兵尾击之，而倭步步为营，官军不敢击。于是沈惟敬封贡之议复行。【考异】《明史·李如松传》倭以四月十八日弃王京遁”。是月乙酉朔，壬寅即四月十八日也。《明史》作“癸卯”、今从《史稿》日分。
是月，召南京吏部尚书温纯为工部尚书。五月，倭退据滏山。
时四川参将刘蜓，率兵五千赴援朝鲜，诏以副总兵从征。至则倭已弃王京遁，綎趋尚州乌岭。岭亘七十里，峭壁通一线。倭拒险，诸将查大受、祖承训等，间道逾槐山，出乌岭后。倭大惊，遂移驻滏山浦。蜓及承训等进屯大邱、忠州，以全罗水兵布滏山海口。朝鲜略定。
是月，大雨，河决单县黄堌口，一由徐州出小浮桥，一由旧河达镇口闸，于是邳城陷水中，高宝诸湖堤决口无算。
先是，给事中张贞观往勘河，议“开归徐达小河口，以救徐、邳之溢；导浊河人小浮桥故道，以纾镇口之患”。下总河会官集议，未定而水作。
六月，丁酉，诏天下每岁夏月录因，减释轻系，如两京例。刑部奏：“犯法愚民，何处不有，而冤民亦何处不有，请于巡按每岁审录外，再立澄清囹圈之法，师两京会审之规，为抚、按1972
纪七十
会疏之例。方春时和，每岁听两直隶、十三省各抚、按官，会行所属问刑衙门，各审部内轻重囚犯。按察司居省会，即审省会之囚，守巡道有分土，即审各道之囚，皆亲身巡行，不得调审州县，为诸囚累，不得委审守令。除情真罪当，照旧监候，其中有死罪矜疑，军徒杖笞，情可原宥者，许各详抚、按，抚，按会疏以请，疏期勿过夏月。罪轻径自发落，重罪听部覆。务使岁岁力行，处处清审，庶天下郡县无一不结之囚。”从之。
癸卯，沈惟敬归自滏山，同倭使小西飞来请款。寻复犯咸安、晋州，逼全罗，李如松急遣李平胡、查大受屯南原，祖承训、李宁屯咸阳，刘蜓屯陕川扼之。倭果分犯，诸将并有斩获。秋，七月，倭自滏山移西生浦，送王子归朝鲜。
癸丑，诏撤李如松大军还，止留刘蜓及游击吴惟忠兵，合七千六百人，分扼要口。而尚书石星一意主款，谓“留兵转饷非策”，乃命沈惟敬复人倭趣具谢表。于是并撤惟忠兵，止留蜓兵防守。
乙卯，彗星见东并。敕群臣修省。乙亥，彗逆行入紫微垣，犯华盖星。
大学士王锡爵密奏：“臣连夜仰观乾象，见彗星已入紫微垣。臣闻古帝王禳彗之法，或改张新政，或更用新入，一切以除秽布新为义。若彗人紫微垣，王者之宫，则其咎乃在君身，必非区区用人行政之间所能消弭。窃谓天子之象曰帝星，太子之象曰前星，臣以为方今禳彗之第一义，无过早行册立之典。”【考异】是月癸丑朔，乙卯初三日，乙亥二十三日，皆见《三编·目》中，据书之。
是月，吏部尚书孙钱罢。
初，张居正当国，吏部权渐轻，及宋洺、陆光祖相继为尚书，稍自振饬，至钱，守益坚。阁臣张位等欲夺其权，建议“大僚缺，九卿各举一人类奏，以听上裁”。钱争之不能得，自是吏部权又渐散之九卿矣。
1973 明通鉴卷七十
会大计京朝官，钱与考功郎中赵南星力杜请谒。员外郎吕允昌，钱甥也，首斥之；南星亦斥其姻给事中王三余，一时公论所不予者，贬斥殆尽，而大学士赵志皋弟预焉。王锡爵以首辅还朝、欲有所庇，比至而察疏已上，庇者皆在黜中，由是阁臣皆憾。
会言官论劾员外郎虞淳熙、郎中杨于廷、主事袁黄，钱议留淳熙、于廷。给事中刘道隆遂劾“南星专权植党”，贬南星三秩，能亦夺俸，遂连疏乞休去。左都御史李世达以己同掌察，上疏为南星讼，不听。
于是佥都御史王汝训，右通政魏允贞，大理少卿曾乾亨，郎中于孔兼，员外郎陈泰来，主事顾允成、张纳陛、贾岩，助教薛敷教等交章论救，而陈泰来言尤切。
其略曰：“臣尝四更京察，其在丁丑，张居正以夺情故，用御史朱琏谋，借星变计吏，箝制众口；署部事方逢时，考功郎中刘世亨，依违其间、如蔡文范、习孔教辈，并挂察籍，不为众所服。辛巳、居正威福已成，王国光唯诺惟谨，考功郎中孙惟清与吏科秦燿，谋尽锢建言诸臣吴中行等，今辅臣赵志皋、张位，抚臣赵世卿，亦挂名南、北京察，公论冤之。丁亥，御史王国力折给事中杨廷相、同官马允登之邪议，而尚书杨巍素性模棱，考功郎徐一槚，立调停之画，泾渭失辩，亦为时议所讥。
独今春之役，旁咨博采，核实称情，邪谄尽屏，贪墨必汰。乃至钱割渭阳之情，南星忍秦、晋之好，公正无逾此者。元辅锡爵，兼程赴召，人或疑其欲干计典；今其亲故皆不能庇，欲甘心南星久矣，故道隆章上，而专权结党之旨旋下。夫以吏部议留一二庶僚为结党，则两都大僚被拾遗者二十有二人，而阁臣议留者六，詹事刘虞夔以锡爵门生而留，独可谓之非党耶！
且部权归阁，自高拱兼摄以来，已非一日。尚书自张瀚、严清而外、选郎自孙镳、陈有年而外，莫不奔走承命，其流及于杨1974
纪七十
巍，至刘希孟、谢廷寀而扫地尽矣。尚书宋洺稍欲振之，卒为故辅申时行崎龁以死。尚书陆光祖，文选郎王教，考功郎邹观光，矢志澄清，辅臣王家屏，虚怀以听，铨叙渐清。乃时行身虽还里，机伏垣墙，授意内珰张诚、田义及言路私人，教、观光遂不久斥逐。今祖其故智，借拾遗以激圣怒，是内珰与阁臣表里箝勒部臣，而陛下未之察也。”
疏人，上怒，谪孔兼、泰来等。世达又抗疏论救，上怒，尽斥南星、淳熙、于廷、黄为民。
钱乃上疏请赐骸骨，不允，遂杜门称疾。疏累上，犹温旨慰留，且敕侍郎蔡国珍暂署选事以需钱。钱坚卧三月，疏至十上，乃许乘传归。归后三年卒。赠太子太保，谥清简。
钱之掌考察也，文选郎中孟化鲤佐之。时内阁权重，每铨除必先白，化鲤独否，中官请托复不应，以故多不悦。都给事中张栋，先以建言削籍，化鲤奏起之，忤旨，夺堂官俸，谪化鲤及员外郎项复宏、主事姜仲轼杂职。阁臣疏救，命以原品调外。顷之，言官复交章救，上益怒，夺言官俸，斥化鲤等为民。
既归，筑书院川上，与学者讲习不辍，四方从游者恒数百人。久之卒。
八月，丙戌，以灾异，敕戒内外诸臣修举实政。甲午，太白昼见。
甲辰，以江北水灾，截漕振之。
是月，以南京吏部尚书陈有年为吏部尚书。
初，有年为南右都御史，与南吏部尚书温纯共典京察。未几，召纯人为工部尚书，以有年代之，至是以孙钱谢事，遂改北部。有年既任，日止宿公署中，见宾则于待漏所。引用僚属，极一时选。
九月，工部尚书温纯以父老乞养归，以工部侍郎衷贞吉升任代之。
1975 明通鉴卷七十
朝鲜王李昖以三都既复，疆域再造，上表谢恩。
然是时倭犹据釜山，而石星一意主款。兵部主事曾伟芳言：“关白大众已还，行长留待，知我兵未撤，不敢以一矢加遗。欲归报关白，卷土重来，则风不利，正苦冬寒。故款亦去，不款亦去。沈惟敬前于倭营讲购，咸安、晋州随陷，而欲恃款冀来年不攻，则速之款者正速之来耳。故款亦来，不款亦来。宜令朝鲜自为守，吊死问孤，练兵积粟，以图自强。”上以为然，因敕谕昖如伟芳言。【考异】李昖谢恩，盖沈惟敬趣之也。《明史·朝鲜传》书于是年之九月，今从之.
是秋，吏部左侍郎赵用贤罢。
先是用贤以争三王并封，语侵王锡爵，为所衔。会改吏部，与顾宪成辨论人才，群情附之，锡爵不便也。
初，用贤有女，许御史吴之彦子镇，及用贤以劾张居正夺情得罪，之彦惧及己，乃深结居正，得巡抚福建。过里门，不为用贤礼，且坐镇于其弟下，曰“婢子也”，以激用贤。用贤遂反其币，绝之。
至是用贤女已嫁，之彦时以佥事论罢，使其子镇讦“用贤论财逐婿，蔑法弃伦”，用贤疏辨，乞休。诏礼官平议，尚书罗万化以之彦其门生，引嫌力辞。锡爵乃上议曰：“用贤轻绝，之彦缓发，均失也。今赵女已嫁，难问初盟，吴男未婚，无容反坐。欲折其衷，宜听用贤引疾而曲贷之彦。”诏从之。用贤遂免归。
户部郎中杨应宿、郑材，复力诋用贤，请“据律行法”。都御史李世达，侍郎李祯，疏直用贤，斥两人谗谄，遂为所攻。御史吴宏济，郎中谭一召，主事孙继有、安希范辈，皆坐论救褫职，而世达亦寻罢。
冬，十月，丙申，停刑。
庚子，振湖广水灾，并免税粮。是月，左都御史李世达致仕。1976
纪七十
先是世达以讼赵南星忤旨，及是又以赵用贤绝婚，力白其无罪，为杨应宿、郑材所诋，遂连章乞休去。时以考察一狱，诸贤贬斥，朝署一空。
行人无锡高攀龙上疏曰：“近见朝宁之上，善类摈斥一空。大臣则孙钱、李世达、赵用贤去矣，小臣则赵南星、陈泰来、顾允成、薛敷教、张纳陛.于孔兼、贾岩斥矣。迩者李祯、曾乾亨复不安其位而乞去矣，选郎孟化鲤义以推用言官张栋空署而逐矣。夫天地生才甚难，国家需才甚亟，废斥如此，后将焉继？致使正人扼腕，曲士弹冠，世道人心，何可胜慨！
且今陛下朝讲久辍，廷臣不获望见颜色，天言传布，虽曰圣裁，隐伏之中，莫测所以。故中外群言，不曰＇辅臣欲除不附己＇，则曰“近侍不利用正人＇。陛下深居九重，亦曾有以诸臣贤否陈于左右，而陛下于诸臣亦尝一思其得罪之故乎？果以为皆由圣怒，则诸臣自孟化鲤而外，未闻忤旨，何以皆罢斥？即使批鳞逆耳如董基等，陛下已尝收录，何独于诸臣不然？臣恐陛下有祛邪之果断而左右反借以行媚嫉之私，陛下有容言之盛心而臣工反遗以拒谏诤之诮，传之四海，垂诸史册，为圣德累不小。
辅臣王锡爵等，迹其自待，若愈于张居正、申时行；察其用心，何以异于五十步笑百步！即如诸臣罢斥，果以为当然，则是非邪正，恒人能辨，何忍坐视至尊之过举！得毋内泄其私愤，而利于斥逐之尽乎？”
末力诋“郑材、杨应宿谗谄宜黜”。应宿亦疏讦攀龙，语极妄诞。疏并下部、院议，“请薄罚两臣，稍示惩创”，上不许，镌应宿二秩，谪攀龙揭阳添注典史。御史吴宏济等论救，并获谴。
十一月，己巳，召见王锡爵于暖阁。
是日，皇太后生辰，上御门受贺毕，乃召锡爵劳之曰：“卿扶母来京，诚忠孝两全。”锡爵叩头对曰：“臣今日正恐忠孝两亏。”因力请早定国本。上曰：“中宫有出，奈何？”对曰：“此说在十年前犹
1977 明通鉴卷七十
可，今元子已十三，尚何待？况自古至今，岂有子弟十三岁犹不读书者！”上颇感悟。锡爵因复言：“外廷以固宠阴谋归之皇贵妃，恐郑氏举族不得安。惟陛下深省。”上心益动。未几，遂有出阁之命。
而上令广市珠玉珍宝，供出阁仪物，计直三十余万，户部尚书杨俊民以故事争，给事中王德完等又力谏，上遂手诏谕锡爵，欲易期。锡爵婉请，议始定。
是月，河南、浙江水旱灾，蠲振有差。
改刑部尚书孙丕扬为左都御史，以吏部侍郎赵焕为刑部尚书。
十二月，是年十一月有闰，丙辰，命蓟辽总督顾养谦兼理朝鲜事、召宋应昌、李如松还。
先是养谦力主撤兵，因复申封贡之请。下九卿科道会议。
时御史杨绍程奏：“臣考之太祖时，屡却倭贡，虑至深远。永乐间或一朝贡，渐不如约，自是稔窥内地，频人寇掠。至嘉靖晚年，而东土受祸更烈，岂非封贡为厉阶耶！今关白谬为恭谨，奉表请封之后，我能闭关拒绝乎？中国之衅必自此始矣。且关白弑主篡国，正天讨之所必加，彼国之人，方欲食其肉而寝处其皮，特劫于威而未敢动耳。我中国以礼义统御百蛮，而顾令此篡逆之辈亵天朝之名号耶？宜急止封议，敕朝鲜练兵以守之，我兵撤还境上以待之，可计日而败也。”
是时，廷臣礼部郎中何乔远，科道赵完璧、王德完、逯中立、徐观澜、顾龙、陈维芝、唐一鹏等，交章止封，而蓟辽都御史韩取善，亦疏“倭情未定，请罢封贡”，不从。
庚午，振山东饥。
高攀龙之被谪也，南京刑部郎中谭一召、主事孙继有复上疏论救，并劾王锡爵。
一召疏曰：“辅臣锡爵，再辅政以来，斥逐言者无虚月。攀1978
纪七十
龙、宏济之黜，一何甚也！自赵南星秉公考察，锡爵含怒积愤，故南星一挂弹章而斥，于孔兼、薛敷教、张纳陛等以申救而斥，孟化鲤等以推张栋而斥，李世达、孙钱又相继罢去矣。怒心横生，触事辄发，又安知是非公论耶！”
继有疏曰：“吴宏济救攀龙，则黜黄纪贤；吴文梓救宏济，则罚郑材；倾陷善类而黜罚不加，何其舛也！今所指为攀龙罪者，以攀龙谓＇陛下不亲一事，批答尽出辅臣＇，然疏内初无此语，何以服攀龙心？然此犹小者耳。本兵经略，安危所系，乃以匪人石星、宋应昌任之，岂不误国家大计哉！”
与一召疏并上，上怒曰：“近罪攀龙，出朕独断，小臣无状，诋诬阁臣。朋奸党恶，不可不罪。其除一召名，谪继有极边杂职。”
未几，南京吏部主事安希范复上疏曰：“近年以来，正直之臣，不安于位，赵南星、孟化鲤为选郎，秉公持正，乃次第屏■；赵用贤节概震天下，止以吴镇竖子一疏而归，使应宿、材得窥意指，交章攻击。至如孙钱之清修公正，李世达之练达刚明，李祯之孤介廉方，并朝廷仪表；镜、世达先后去国，祯亦坚怀去志。天下共惜诸臣不用，而疑阁臣媚嫉，不使竞其用也。高攀龙一疏，正直和平，此陛下忠臣，亦辅臣诤友。至如应宿辨疏，涂而丧心，无复人理。明旨下部科勘议，未尝不是攀龙，非应宿；及奉处分之诏，则应宿仅从薄谪，攀龙反窜炎荒。辅臣误国不忠，无甚于此，乃动辄自文，诿之宸断，坐视君父过举，弼违补衮之谓何！苟俟降斥之后，阳为申救以愚天下耳目，而天下早已知其肺腑矣。吴宏济辨别君子小人，较若苍素，乃与攀龙相继得罪。臣之所惜，不为二臣，正恐君子皆退，小人皆进，谁为受其祸者！乞陛下立斥应宿、材，为小人媚灶之戒；复攀龙、宏济官，以奖忠良。并严谕阁臣王锡爵，无挟私植党，仇视正人，则相业光而圣德亦光矣。”
6L61 明通鉴卷七十
疏人，上怒，斥为民。给事中叶继美，疏救一召、继有及希范，上益怒，并除继有名，遣官逮希范、一召，夺继美俸一年。锡爵力救，得免逮。诸人遂废于家。【考异】一召等论救，在吴宏济之后，而证之锡爵论救疏，谓“当岁除燕喜之时，发此异常迅急之怒”。是此三人疏人并在十二月，今系之是月之末。
是岁，河南叶县矿徒二千余人，掠文、马二峒。
时上以宁夏、朝鲜用兵，谓“开矿则贼亦可化为兵，且在外可救饥，在内可备用”。然持之未发也。【考异】此据《大事记》，为二十四年矿使四出张本。
二十二年
春，正月，己亥、诏曰：“昨岁各省灾伤，山东、河南及徐、淮为尤甚。朕虽居深宫之中，念切疴瘝，不遑寝处。曾经屡旨蠲振，不知有司曾否奉行，小民有无沾惠？值此公私交绌之时，不知各该地方，除内帑、漕粮或留或发之外，别有急救便宜措置方略否？其各处矿徒劫盗，啸聚成群，又不知果已安插归农，防御有备否？目今四方吏治，全不讲求荒政，牧养小民，惟以搏击风力为名声，交际趋承为职业。费用侈于公庭，追呼遍于闾里；嚚讼者不能禁止，流亡者不能招徕。遇有盗贼，则互相隐匿，或故意徇纵，以求免地方失事之咎。而各抚、按官亦止知请振请蠲，不能汰一苛吏，革一弊法。如此上下相蒙，酿成盗贼之患，朕甚忧之。自今当以安民弭盗为有司之黜陟，如有仍前欺隐及玩视诏令者，其重治不宥。”
二月，癸丑，皇长子出阁讲学。时已十三岁矣。
上手谕辅臣，令议出阁讲学礼仪。免御门庆贺。用辅臣侍班，词臣六人侍讲读，俱如东宫仪。大学士王锡爵言：“皇长子出阁，辅臣每日一人侍班，此虽隆庆年新例，但今天颜尚不得时亲，而于皇长子进见频数，似涉嫌疑，请自初讲二日以后，间十
1980
纪七十 日轮侍。”从之。
锡爵又请上“时御讲筵，俾皇长子日随严父之后，圣范益亲，启沃自效矣”。不报。
甲子，遣使振河南饥。
先是河南大雨，五谷不升，给事中杨东明绘饥民图以进，巡按御史陈登云进饥民所食雁粪，上见之侧然，传谕阁臣。
至是从部议，蠲本年田租。并发银八万两，令光禄寺丞钟化民兼河南道御史，前往振济。其山东、江北灾伤重处，分振停征有差。【考异】进雁粪事，见《明史·五行志》、又详《陈登云传》，今据增。
是月，吏部郎中顾宪成削籍。
初，并封命下，宪成以与王锡爵辩论，议遂寝。孙钱、赵南星主考察，宪成实左右之；既，自员外迁郎中，所推举率与执政牴牾。至是王锡爵将谢政，会推阁臣，宪成举王家屏，而家屏以争国本去，上意雅不欲用。又推及吏部尚书孙钱，左都御史孙丕扬，皆非故事，严旨谯让，遂削籍。
宪成既废，家居，里故有东林书院，为宋杨时讲道处，宪成与弟允成倡修之，偕同志高攀龙、钱一本、薛敷教、史孟麟、于孔兼诸人，讲学其中，海内闻风景附。完成尝言：“官辇毂志不在君父，官封疆志不在民生，居水边林下志不在世道，君子无取。”故其讲习之余，往往讽议时政，裁量人物，朝士慕之，亦遥相应和。由是东林名大著。其后孙丕扬、邹元标、赵南星等相继讲学，自负气节，与政府相抗。是为东林党议之始。
给事中卢明诹，疏救宪成，贬秩。
兵科给事中逯中立上言：“宪成往以直言获谴，陛下起而用之，司铨未久，复遭摈斥。士绅咨嗟，成谓宪成以直被黜，陛下有不容直之名，何以劝任事之心乎？夫铨臣迩来相继屏去，司官之空署削籍者，至再至三。恐今而后，非如王国光、杨巍也者，
1981 明通鉴卷七十
不能一日为冢宰；非如徐一槚、谢廷寀、刘希孟也者，不能一日为选郎，臧否混淆，举错倒置，人才消长之机，理道废兴之渐，正在于此。臣冒味尘渎，非为铨司惜一郎官；为国家惜人才，惜政体也。”
疏人，奉严旨切责，贬陕西按察司知事。三月，癸卯，诏修国史。
礼部尚书掌詹事府陈于陛，故大学士以勤子也，少从父习国家故实，及为史官，益究经世学。以前代皆修国史，疏言：“宋真宗祥符间，王旦等撰进太祖、太宗两朝正史，仁宗天圣间，吕夷简等增入真宗朝，名《三朝国史》，此则本朝君臣自修正史之明证也。我朝史籍，止有列圣实录，正史阙焉未讲。伏睹朝野所撰次可备采择者，无虑数百种，若不及时网罗，岁月既久，卷帙散轶，欲成信史，将不可得。惟陛下立下明诏，设局编纂，以成万世不朽盛事。”从之，乃敕大学士王锡爵、张位及于陛等为总裁官，尚书罗万化、侍郎盛讷等副之。
夏、四月，已酉朔，日有食之。
五月，辛卯，以礼部尚书掌詹事府陈于陛、南京吏部尚书沈一贯并兼东阁大学士，预机务，以首辅王锡爵将谢政也。
庚子，王锡爵致仕。
锡爵以阿并封被物议，既而赵南星斥，赵用贤放归，论救者咸遭谴谪，众指锡爵为之，虽连章自明，且申救，入卒莫能谅也。锡爵累疏引疾乞休，上不欲其去，为出内帑钱，建醮祈愈，锡爵力辞，疏人，乃允之。命改吏部尚书，进建极殿大学士，赐道里费，乘传，遣行人护归。
六月，已酉，大雷雨，西华门楼火灾。敕群臣修省。秋，七月，壬辰，雷击祈谷坛东天门左吻。
丙申，河套部长布色图即卜失菟，见前。寇延绥。
先是延绥巡抚李春光言：“套部纳款已久，自明安被戮事见十1982
纪七十
九年。而寇恨深，西夏党逆而贡市绝，事见十年。延镇连年多事。今东西各部皆乞款，而布色图挟私叵测。边长兵寡，宜察敌情，审时势，彼入犯则血战，偶有小失，应宽吏议。”上命传饬各边谨备之。
至是寇入延绥，不克。分兵犯固原，游击史见战死，总兵麻贵御之.留内地阅月。
是月，吏部尚书陈有年罢。
初，上以王锡爵将去，命廷推阁臣，有年适在告。侍郎赵参鲁及文选郎顾宪成，因奉诏“无拘资格”，遂列故吏部尚书孙铫等六人及故辅臣王家屏上。而上以“旧制，吏部尚书、左都御史不入廷推，自昔年陆光祖欲自为内阁地，乃倡为不拘资格之议”，于是宪成被谪，有年与参鲁等论救，皆不纳。赵志皋、张位亦佯为言，而二人者故不由廷推，因谓“辅臣当出特简，廷推由陆光祖交通言路为之，不可为法。”上喜，降旨再谯责，而论救宪成之员外郎黄缙等坐贬谪。
有年乃抗疏言：“阁臣廷推，其来旧矣。曩杨巍秉铨，臣署文选，廷推阁臣六人，今元辅锡爵，即是年所推也。臣邑前有两阁臣，弘治时谢迁，嘉靖时吕本，并由廷推，官止四品，而耿裕、闻渊，则以吏部尚书居首。是廷推与推及吏部，皆非自今创也。至＇不拘资格＇，自出圣谕，臣等敢不仰承！”因固乞骸骨。
上得疏，以其词直，温旨慰答。有年自是累疏称疾乞罢，上犹慰留，赉食物羊酒。有年遂杜门不出，数月中疏十四上，乃予告乘传归。归装书一篋、衣一笥而已。家居越四年卒，赠太子太傅，谥恭介。
八月，癸亥，布色图深人固原，转掠至下马关，总兵麻贵督副将萧如兰等连战，败之，斩首二百三十有奇，获畜产万五千。上为告庙宣捷，进贵都督同知，予世荫。【考异】《明史》系下马关之捷于七月犯延绥之下，《史稿》则但书“犯固原”，系之八月癸亥。证之鞑
1983 明通鉴卷七十
靼及麻贵传，犯延绥在前，犯固原在后，所谓“留内地阅月”者，盖以七月人寇，八月始退。今仍据《史稿》月日书之。
是月，改左都御史孙丕扬为吏部尚书，改工部尚书衷贞吉为左都御史，以工部侍郎沈节甫署本部尚书。
丕扬长吏部、挺劲不挠，百僚无敢干以私者。独患中贵请谒，乃创为掣签法，大选急选，悉听其人自掣，请寄无所容。一时选人盛称无私，然铨政自此一大变矣。【考异】《三编·质实》：“大选急选之法，凡听选及考定升降者，归于双月，谓之＇大选”；凡改授，改降、厂忧、候补归于单月、谓之“急选＇。签以竹为之，传为常熟顾大韶作。”
九月，已丑，朝鲜国王李昖请许倭封贡。
初，昖进方物谢恩，礼部郎中向乔远奏：“昖使金晬等涕泣言：倭寇猖獗，朝鲜束手受刃者六万余人，乞特敕亟止封贡。＇”时廷臣交章皆以罢封贡、议战守为言，而顾养谦已定讲贡议，“请封关白为日本王”，上犹未决。
至是，昖亦以许贡保国为请，上乃切责群臣，追怒前主议挠封贡者，以御史郭实倡首，斥为民。并敕石星尽录异议者名，将大谴责，内阁赵志皋等力解，乃已。
是月，礼部尚书罗万化罢。
初，吏部缺尚书，王锡爵欲用万化，顾宪成不可，乃用陈有年。后廷推阁臣，万化复不预，锡爵等皆恚，万化乃获推，寻亦报罢。至是万化以锡爵去，遂致仕。
冬，十月，已未，以南京兵部右侍郎邢玠总督川贵军务，讨杨应龙。
初，应龙从征倭，已启行，而封贡议定，遂报罢。会巡抚都御史王继光至，严提应龙勘结，应龙抗不复出。继光驰至重庆，与总兵刘承嗣、参将郭成等分道进剿。军至娄山关，屯白石口，应龙阳令其党穆炤等约降，而统苗兵据关冲杀。都司王之翰军1984
纪七十
覆，杀伤大半。未几，继光论罢，御史薛继茂旋主抚，而应龙遣其党携金入京行间、至是执告变之把目何恩诣綦江县，遂反。事闻，乃以玠总两省军务，兵部郎中张国玺、主事刘一相充军前赞画，讨之。
丁卯，诏倭使小西飞入朝。集多官面议三事：一勒倭尽归巢；一既封不与贡；一誓无犯朝鲜。倭俱听命，以闻。上复谕之于左阙，语加周复，封议遂定。
庚午，泰宁部绰哈即炒花，见前。犯辽东。
初，绰哈以其兄博斯呼之怨，与博斯呼子巴图鲁即把兔儿，见前.数结土默特，东、西相倚扰边。至是总兵官董一元，遣部将孙守廉驰右屯御西部，而自将大军匿镇武外，为空营以待。敌骑深人，官军奋击破之，逐北七十余里，巴图鲁中矢走，西部亦解去。一元复以岁晏，敌不设备，率健卒踏水渡河，疾驰四百里抵寇巢，斩二百余级，获牛马甲仗无算。巴图鲁旋死。诸部悉远遁。
十一月，癸巳，皇太后生辰，受贺毕，复召见阁臣于暖阁。二十三年
春，正月，癸卯，遣都督佥事李宗城、指挥杨方亨充正、副使，封倭酋平秀吉为日本王，令偕沈惟敬往。
是月，郑世子载堉，奏请“宗室子弟，皆得儒服就试。中式者毋论中外职，视才器使”，从之。礼臣议“奉国中尉以下人试，辅国中尉以上爵尊，不得与”。其后尚书李廷机言：“封爵，科目，原自两途。彼既愿从科目入仕，应照士子出身资格铨除，何拘原爵。”诏亦从之，惟不得除京朝官。【考异】事见《明史·诸王传》，特书“二十三年正月”，《三编》亦据增，今从之。
总督邢玠至蜀，察永宁、酉阳等土司，皆杨应龙姻媾，而黄平、白泥诸司，久为仇雠，计先剪其枝党。以檄晓譬应龙，谓：
1985 明通鉴卷七十
“来者当待以不死，不则国家悬万金购尔头。若早为计，吾不尔欺也。”
当是时，七姓惟恐应龙出得贳罪；而四方亡命窜匿其间，又幸应龙反，因以为利；院道文移，辄从中阻。【考异】见《明史·土司传》，《大事记》、《纪事本末》俱书于是年正月，《三编》统书于二十五年月中，亦分年月书之，最为详析，今月日皆据之。
三月，乙未，赐朱之蕃等进上及第、出身有差。
夏，四月，杨应龙得檄不至，请遣使就勘。邢玠乃调成都知府王士琦代史记勋守重庆，令奉檄诣綦江趣应龙听勘。
士琦属綦江令前往宣谕，应龙使弟兆龙治邮传储粮郊迎，叩头致脯资饩牵如礼，曰：“应龙久缚渠魁待罪，然不敢自来。使君幸枉车骑临贶，敬布腹心。”綦江令具白于士琦。时应龙在松坎，士琦乃率单骑往。
五月，丁酉，京师地震。敕群臣修省。
是月，王士琦至松坎，应龙果面缚道旁，泣请死罪，膝行而前，叩头流血请治公馆，执罪人及罚金。士琦因为之请，邢玠乃遣赞画张国玺，刘一相及道府诣之。应龙囚服郊迎，缚献黄元、阿羔、阿苗等十二人，案验，遂抵应龙斩，论赎、输四万金助采木，仍革职。子朝栋，以土舍受事，次子可栋，羁府追赎，黄元等枭斩重庆市。
是时倭氛未靖，兵部欲缓应龙，专事东方，上亦以应龙有积劳，许之。加玠右都御史，还朝，以士琦为川东兵备使弹治之。然应龙益怙终不悛。
以萧大亨为刑部尚书，代赵焕也。
焕以四月致仕去，以南京户部尚书李戴为工部尚书，戴未几以忧去。
秋，九月，戊寅，青海部长永什卜旧作永邵卜。寇甘肃。
永什卜者，顺义王谙达从子也，部众强盛、先尝授都督同1986
纪七十
知，再进龙虎将军。自以贡市在宣化，守臣遇己厚，不可逞，乃随谙达西迎活佛，留据青海，岁为边患。尝诱杀副将李魁，边将不能报，遂有轻中国心。至是以重九日，度将士必燕饮，拥劲骑直入南州。属番侦告，总督三边李汶，檄西宁参将达云、游击白泽设兵要害，令番入绕出口外，潜扼其背，而云自提精卒二千夹击，大败之。云手馘其帅一人，即前杀李魁之巴图尔哈者也。斩首六百八十余级，其走峡外者又为番人所歼，获驼马戎器无算，为西陲战功第一。
云既胜，度寇必复至，厚集以待。逾月，寇果结浩尔齐诸部，先围番寨以诱官军，番不能支；合于寇，寇遂入犯西宁。西宁军坚，不可破，寇始遁，追奔数十里而还。云乃招集番人初与寇合者七十余户，皆复其业。寻进云总兵官，镇甘肃。【考异】李汶，《明史·鞑靼传》，“汶”作“旻”。《三编》前后皆作“李汶”，并见二十六年是冬下。
乙酉，诏以建文朝事附国史太祖本纪末，复其年号。
先是礼科给事中杨天民、四川道御史牛应元言：“建文年号，不宜革除。见值纂修国史，当更正洪武三十二年至三十五年年号，以复建文元、二、三、四四年之旧”。礼部议从之，故有是命。
是月，淮水溢，浸泗州祖陵。
总河杨一魁请“分杀黄流以纵淮，别疏海口以导黄。盖以淮壅由于河身日高，河高由于海口不深。若上流既分，则下流日减，清河之口，淮无黄遏，则泗之积水自消，而祖陵永保无虞”。议者以“江北比岁灾祲，民力不堪大役，欲先泄淮而徐议分黄”。工部谓“导淮分黄，势实相须，不容偏废。宜将导淮分黄、疏浚海口等处工程，命河臣逐一举行。其一应工费，酌议动支，事完分别劝惩”。报可。
是秋，御史赵文炳，劾考功郎蒋时馨考察受贿状。
1987 明通鉴卷七十
先是吏部尚书孙丕扬掌外察，时馨佐之，黜浙江参政丁此吕。而此吕故与右都御史沈思孝善，时馨疑文炳之劾，思孝嗾之，遂讦思孝先庇此吕，后求吏部不得，以此二事憾己，遂结江东之、刘应秋等、令李三才属文炳。上恶时馨，坐罢官。于是丕扬与思孝各疏辨，求去。思孝谓“此吕建言有功，不宜被察”；丕扬谓“此吕受赃有状，岂得以建言轻恕”！因上此吕访单。访单者，吏部当察时，咨公论以定贤否者也。上慰留丕扬，逮此吕，诘让思孝，自是丕扬、思孝遂有隙。然时馨、此吕皆非端人，二人盖亦各有所左右云。【考异】是年考察，当在春间，而文炳之劾时馨在后。《明史》诸人传中，但书二十三年事。惟《通纪》系文炳劾时馨于八月，今据之，统系之于是年之秋。
冬，十一月，辛未，湖广灾。
巡按御史徐兆魁以救灾四事上请：“一议改折；一议缓征；一议蠲免；一议振济。”户部议，“缓征徒贻小民他日之累，不若勘被灾之轻重，分别蠲振”，诏如部议。【考异】《三编》系之十月，据《实录》告饥之月日也。《本纪》据下诏月日，今从之。
十二月，辛丑，大学士赵志皋等极论章奏留中之弊，请尽付诸曹议行，不报。
是冬，兵部考选军政，上谓“中有副千户者，不宜擅署四品职”，责部臣徇私，兵科不纠发，降武选郎韩范、都给事中吴文梓杂职，镌员外郎曾伟芳、主事江中信、程僖、陈楚产、给事中刘仕瞻三秩，调极边。以御史区大伦、俞价、强思、给事中张同德言事常忤旨，亦镌三秩。而五城御史夏之臣、朱凤翔、涂乔迁、时偕行、杨述中籍中官客用家，不称旨，并谪边远典史。又以客用赀财匿崇信伯费甲金家，刑部拷讯无实，谪郎中徐维濂于外。一时严旨频下，且不得千户主名，举朝震骇。时东厂太监张诚失上意，诚家奴锦衣副千户霍文炳，当迁指挥佥事、部臣先已奏请，而上欲寻端罪言官，遂用是为罪。旋移怒两京科、道，以
1988
纪七十
为缄默，命掌印者尽镌三秩。于是给事中耿随龙、邹廷彦、黎道昭、孙羽侯、黄运泰、毛一公，御史李宗延，顾际明、袁可立、綦才、吴礼嘉、王有功、李固本，南京给事中伍文焕、费必兴、卢大中，御史柳佐、聂应科、李文熙等十九人俱调外，留者并停俸一年。又令吏部列上职名，再罢御史冯从吾、薛继茂、王慎德、姚三让四人。大学士赵志皋、陈于陛、沈一贯及九卿各疏争，尚书石星请罢职以宽诸臣，皆不纳。【考异】据《明史》马经纶，孙丕扬传，特书于是年之冬。而尽削三十余人籍，《明史稿》系之明年正月丁丑，盖诸人或镌秩，或调外，轻者夺俸而已。自陈于陛抗疏申救，乃尽降诸人杂职，悉调边方，又自孙丕扬再疏乞宥，乃尽削籍为民。今悉据《马经纶传》而分书之。




◇曹公掾属往往加杖何夔畜毒药哲死无辱

夫君使臣以礼，臣事君以忠，是以上下休嘉，道光化洽。公府掾属，古之造士也，必擢时隽，搜扬英逸，得其人则论道之任隆，非其才则覆饣束之患至。苟有疵衅，刑黜可也。加其捶扑之罚，肃以小惩之戒，岂「导之以德、齐之以礼」之谓与？然士之出处，宜度德投趾；可不之节，必审于所蹈。故高尚之徒，抗心于青云之表，岂王侯之所能臣，名器之所羁绁哉？自非此族，委身世途，否泰荣辱，制之由时。故箕子安于孥戮，柳下夷于三黜，萧何、周勃亦在缧绁，夫岂不辱，君命故也。夔知时制，而甘其宠，挟药要群，以避微耻。《诗》云：「唯此褊心。」何夔其有焉！放之，可也；宥之，非也。（《魏志·何夔传》注）


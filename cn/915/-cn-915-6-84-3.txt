◇上疏乞骸骨

臣曾祖父魏司空昶白笺于文皇帝曰：「昔与南阳宗世林共为东宫官属。世林少得好名，州里瞻敬。乃其年老，汲汲自励，恐见废弃，时人咸共笑之。若天假其寿，致仕之年，不为此公婆娑之事。」情旨慷慨，深所鄙薄。虽是笺书，乃实训诫。臣忝端右，而以疾患礼敬废替，犹谓可有差理。日复一日，而年衰疾痼，永无复瞻华幄之期。乞奉先诫，归老丘园。（《晋书·王述传》）


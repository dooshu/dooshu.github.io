○加田宏正侍中制

古之所谓有功诸侯，出征不庭，入觐王室，既展述职之义，必加锡命之恩。彤弓所以表其威，元衮所以荣其服，然后勋烈照焯，宠章荣崇，临於一方，示彼四国。风雅所载，不茯美欤！我思忠臣，是有兹命。魏博等州节度观察处置等使光禄大夫检校司徒同中书门下平章事兼魏州大都督府长史上柱国沂国公食邑三千户田宏正，受天地之正性，明君臣之大节，才贯文武，识探古今。熙百志以立身，坚一心而奉主，积诚自久，遇事乃彰。晓於群情，率以大顺，遂提六郡之地，首革两河之风。及负海阻兵，徵师问罪，又能长驱义旅，直抵虏城。一鼓而凶徒褫魄，再战而元恶传首，永清氛沴，功实卓然。自秉珪来朝，鸣玉入侍，察其器度，询以谟猷，每闻匡国之术，弥见致君之道，而恳陈恋阙，不愿守藩。朕以将相之权，中外一体，苟意有攸往，则诚难遽从。况彼邦之人，皆愿其至，师徒久便其训令，黎庶咸思其惠和。镇方之安，倚赖攸切，是用命尔，式遄其归。且兼八舍之营，俾仍五教之重，又实其井赋，益以土田。襃赏之典，劝忠斯在，往莅乃服，厥惟懋哉。可检校司徒兼侍中依前魏州大都督府长史充魏博等州节度观察处置等使，仍赐食实封三百户。


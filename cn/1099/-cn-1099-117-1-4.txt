○為達賊出沒計處用兵機宜事 【 用兵機宜】

此達賊即亦卜刺阿尔禿一枝也

照得前項達賊、自正德三四年間、被小王子人馬讐殺殘敗、遁往河西莊浪凉州速罕禿斬石峽明水湖扒沙一帶潛藏住牧時出剽掠、阻截道路、敵傷官軍臣起廢西征復總制陜西軍務之時、建議欲調集大兵、痛加誅剿、彼時規置巳定、惟候成命、不意旋即奉敕取回、兵部題奉欽依、行令甘肅鎮廵官整理、緣茲事重大、豈甘肅一鎮所能了辦、因循養患、十有餘年、賊既那營竊伏西海逼脅、曲先阿端各種番夷、烏合為巢、歲復一歲、醜類漸繁、乃敢寇我洮河、深入松潘地界、自是虎踞青海。蠶食屬番。遂釀成甘肅陜西腹心肘腋之患。去年冬間、被回賊驚散。一半越往官路之北。被各鎮官軍相遇斬殺數多。其大營仍在西海刺刺山江零口住牧。雖未見侵犯。而禍胎實深。除督令各該守臣哨探尋襲計處方略另行具奏外、其在北者多不過一二千。俱係精兵。十可當百。因無老小。棲止不定。自今春以來。多則五六百騎。少則二三百騎。或在莊浪五方寺尖山蘆溝。或在凉州松山蘆塘等處。聲東擊西。或出或入。河西衛所官軍防禦三種寇賊。無所不備。無所不寡。經年累月。不得解甲。若不先其所急。早為祛除。緣前賊切近腹裏恐其尋搶月。久。野無所掠。水橋結凍之後將有窺伺蘭州靖虜之謀。彼處軍馬數少。不能支持。乘虗而入。則會寧安定狄道金縣地方。難保不遭虜掠。臣愚欲趁今與西海賊寇離析之時。量調陜西延綏精銳兵馬五六千名、與莊浪凉州副總兵遊擊等官、會合尋襲。痛加誅剿。以除門庭之害則西海達賊聞之亦將褫云?鬼破膽有不戰而走之勢區區回賊又不足憂也但今河套虜情未定。沿邊腹裏。俱未敢掣兵。又莊浪一帶。倉塲糧草。處處空虗。方為逐旋經理。須待套賊無警。糧草有積。方可舉事。然兵貴神速、機難預定、必待臨期奏請、非惟緩不及期、且恐事機先泄、乞敕兵部計議、倘此言可采、乞早行臣密會各該守臣、不拘何月日。相機取便行事。俟大兵既集。詢謀僉同。因而撲剿西海之賊至期計處定奪。務在計出萬全。若無可乘之機。或軍馬錢糧未備。照常戰守。不敢輕舉妄動。以貽後艱。


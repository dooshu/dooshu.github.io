○袁侍御席饯永昌独孤少府序

春其暮兮，劳志士之幽叹；友其行矣，结吾徒之远悲：岂不以时物岁华，好事者赏而不足；名流才子，相欢者怀而不见？河南独孤册，风仪松竹，词赋云泉，清议多南史之才，选署半北部之慰。袁侍御风霜利器，金石宏材，执宪称柱下之雄，礼士采域中之俊。尔选辰开宴，考地疏筵，落花覆沼悬藤扫砌。竹林以清气娱宾，兰畹以芳心爱客。环坐三尺，起君子之风；祖道百壶，酌贤人之酒。去留交轸，舞咏相喧，管召鱼乐，杯薰莺醉。此时奚怨？盛集无何；是日增悲，韶芳亦尽。啼乌送晚，遥栖御史之林；班马嘶归，近送舍人之驿。夫登高动咏，赠远形言，岂鄙怀之庶几？群公之事业。盍请离唱，用贵洛阳之纸焉？人采一言，各题四韵。


○人瑞

汝宁秀才燕生者，妻一乳三男。吾乡陆锺人杰知光州时，尝以公事适府城，过其家，生呼三男出拜，皆韶秀而形状、衣饰畧无少差。其髻一向左，一向右，一在顶中。生云：「其年皆十二矣，以貌类难别，故剃发为髻以识耳。」他日，生率三子来州谒见，云：「闻此地有一胎三女者，与吾儿同年，欲求为配。」人杰奇之，召见其人，为议而聘焉。


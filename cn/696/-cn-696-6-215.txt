寄郢中郑澹石座师


我思郑夫子，远在汉江边。
素衣娟娟吹白云，郢歌激楚兰台前。
自此以南更千里，洞庭落木摇苍烟。
二妃虚无寒翠钿，灵均祀鬼弹红弦。
至今秋深风雨外，有人夜抱芙蓉眠。
我今在何许，缥缈群帝乡。
开瑶阙，启玉堂。
飘华盖，翳凤凰。
王母粲然回一笑，云霞满殿皆芬芳。
手持谪藉示上帝，欲追岁星归大荒。
女娲已往倾西北，借汝五色成文章。
上天亦荡荡，下天亦茫茫。
何来一仙伯，发短而心长。
自云帝弄臣，口吹云雾移阴阳，靊霳屏翳尝相将。
人生江海足娱乐，何必定游日月旁。
郑夫子，无迫蹙。
楚酉山，吴林屋，其中有书伫深谷。
纪事都在人皇前，唐虞以还皆碌碌。
不知理乱心无忧，日披一卷教麋鹿。
此事若成莫问天，扼腕燕市何足贤，荆歌高筑徒茫然。





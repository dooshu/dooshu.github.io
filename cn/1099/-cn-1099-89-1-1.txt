○為應制陳言疏 【 刑政】

茲者天道亢旱、人民失業特降敕諭文武羣臣、共加修省、且令條奏軍民利病時政得失以聞、臣伏讀　聖諭、有以知　皇上敬天恤民之心、修德勤政之實直欲究循而行之、非徒姑應故事而巳、臣備員法曹謹以刑政一二有當舉革者、膚見條陳、伏惟　聖明採擇、

計開

一乞恩例以清刑獄。照得在京法司見監問囚犯、每遇天道暄熱、　皇上憫念罹獄之苦、特降綸音、笞罪無干証者釋放、徒流以下減等發落、例該枷號者具奏都免枷號、死罪情可矜疑者、多至宥死充軍、恩至渥也、然而南京係　祖宗根本之地、彼處法司監問囚犯、常滿千數、臣嘗謬司審錄、頗知一二每遇暄熱或不蒙此恩例、再照天下司府州縣衞所監問囚犯、先年奏准、五年一次、差官審錄、以為常例、弘治四年例該差官、止于南北直隸奏差刑部郎中二員其餘浙江等處十三布政司、行令巡撫巡按等官審錄、緣各官巡治地方、事務繁冗偏州僻縣、豈能一一遍歷、有司憚于申請、往往預先捶楚至死。以為巳便者。不能無之。以故矜疑重犯。奏請處置者。十常二三耳。陰陽失和亦未必不由此。伏望　聖明一視同仁、凡遇暄熱。兩京法司見監囚犯、俱乞恩例一體溥施、仍乞敕刑部查照先年差官審錄事例、照舊選差明慎官員。分投審錄。惟復將災傷去處。不必差官。行移巡撫巡按等官審錄。其各官務要上體　聖心。下全民命期無冤滯。徒流以下、就更減等發落。死罪情可矜疑并應合辯理者、一一具由星馳奏聞區處。如此庶幾刑獄以清。而　天意可回矣、

一參情法。以公比附。葢律之所載有限。人之所犯無窮。故罪無正律、則以上下刑而比附其罪。即呂刑所謂上下比罪者也。近年以來、在外問刑衙門、多有不究情實、比附過當、寧失出無失入此祥刑之本也出入之失全在擬議比附間耳誠如　聖諭中所謂議擬比附、不合律條、姑以一二言之、且如姦義子妻、先年比依姦緦麻以上親之妻、止該杖一百、徒三年、以其終與親子有間也、今則往往比依姦子之婦處斬、則與姦親子妻無異、若姦義子妻可斬。則姦親子妻者、更將何法以治之。此其不合律條之大者也。又如官吏給由律稱若公私過名、隱漏不報者、以所隱之罪坐之。止坐其罪、不該罷職役不敘。以其無他規避故也。若有增減月日、更易地方、改換出身蔽匿過名者、並杖一百、罷職役不敘。以其有所規避故也。今則有犯隱漏不報者、亦或坐以蔽匿過名、有誤犯增減年月者、亦或比依增減月日俱罷職役不敘。此其不合律條之小者也。殊不知情有故誤。法有輕重。苟不究其律章之全意。而偶因一事。彷彿一句而摘用之。而比擬之所謂毫釐之差、千里之謬者矣。乞敕刑部通行兩京內外問刑衙門。今後遇有人犯罪無正律、應該比附者、務要斟酌情罪相當。必使罪合律條。方纔奏請定奪。至于比擬死罪之際、尤不可不慎、而摘引律文。亦要詳究律意所在。不可妄自摘擬比附。庶幾刑不枉濫。而和氣可召矣。

律之所以宜人全以例也例宜少不宜多有必不得巳者以例附之例多則弊生而設律之本失矣一慎立法。以革繁例。葢律乃萬世之程、例乃一時之變、以例附律、如運炭運灰、做工等項、此例之不可無者也。然情重法輕。則又不可無充軍枷號等例、以附律之不及。近年以來、言例者多有一事、而二三其例者。輕重之間、各有一例、事體不一。人難遵守。故有枷號而不充軍者、有充軍而不枷號者、有枷號而又充軍者、有枷號無月日、而充軍無地方者、有行于京、而不行于外者、如三五成羣、白晝搶奪人財物、包、攬錢粮、坑陷納戶、打攪倉塲、畧誘子女、邊軍逃回、不首假印批廻、為從私宰耕牛、開塲賭博偽造銀知情行用寄藏盜賍接買頭畜、縱容賣姦、開印子舖等項名色其例至為繁瑣、中間亦有不論其情之輕重、犯之次數、賍之多少、而概施之者。或枷號三箇月、或發遣極邊衞分充軍、甚非　聖明欽恤之意、且人之所犯、莫重于死、而枷號充軍次之。葢隣于死者也。豈可不分別而差等之乎。乞敕刑部會同都察院備查見行事例除常例外其前項充軍枷號等例、務須斟酌其首從之輕重。所犯之數次。得賍之多少。議處停當、何者當存存之。何者當革、革之。何者未備增損之。何者例該不分親属。何者例該親属殊科。必使情法相當、允協于中、明白開款、具奏定奪、通行問刑衙門遵守、其餘繁瑣難行者、並宜革去、

一遵律令。以止深刻。文武官吏、除受賍枉法滿貫充軍、并不枉法求索等項為民外、如聽許財物、律稱凡官吏聽許財物、雖未接受、事若枉者、准枉法論、事不枉者、准不枉法論、謂之准者、但准其罪。不在除名剌字之例。今在外問刑衙門、遇有此等人犯、都擬以行止有虧、發遣為民、是與巳行接受者無異。雖以禁貪。律果如是乎、又如監臨官因公毆人致死、律該杖一百、徒三年、追埋葬銀十兩、初無罷職之條。今則往往擬照酷刑事例為民。又軍職有犯、亦照民職酷刑革職、是皆不究律意。而以苛刻為能也。又如武職犯該枉法監守盜。常人盜至斬絞罪名者、例該立功等項滿日帶俸差操、至於不滿貫、并求索等項、滿貫至減等杖一百、徒三年者、方纔革去管事、帶俸差操、其餘俱各照舊管事、其犯該姦所部妻女、宿娼挾妓飲酒、例該為民、調衛帶俸差操外、其犯指姦、一切勿論、係先年尚書王槩擬奏事例、經久可行、今則受賍、又有不滿貫而帶俸差操之例、犯該指姦、而又有送兵部收查發落者、兩京間斷、往往不一、乞敕刑部通行兩京內外問刑衙門、今後遇有前項、聽許因公毆人至死囚犯、務要依律擬斷不許引用行止有虧、酷刑等項名色發落、武職犯該前項罪名者、俱照王槩奏行事例其間果有情重法輕。法重情輕者當原其情而量减之若情重法輕者不必又以情增罪也要行比照重例者。臨時明白。擬奏定奪。至於充軍降級等項、具有見行條例、中間果有不常者、亦聽法司查擬奏聞、裁處、

一平紙價。以便囚犯。照得兩法司日逐問理囚犯、不分官吏軍民人等、除死罪窃盜逃軍等項不納外、其餘不論罪之輕重、與夫供明俱納紙一分、以待各衙門支用、先年奏准事例、定有常價、官紙一分、該銀三錢五分、告紙一分、該銀一錢八分、民紙一分、該銀一錢五分、奈何有等射利之徒、通同店家、欺凌囚犯、百般強攬、承送吏典、巧立直櫃、看騐名色、多方索取、遂至官紙一分、使銀八九錢、告紙民紙一分、不下五六錢、官府止得常數、囚犯被其掯勒、致使貧囚買納不前、或發該兵馬司監追或送該管衙門拘辦、因而淹禁致死者、亦或有之。事情雖小。為害非細。乞敕法司、凡遇問過囚犯、追納紙劄、照依前項定價事例、收受囚人、銀錢在庫封貯、按季委官查盤、見數轉發順天府、行拘舖戶兩平收買紙劄、送回各該衙門支用、其犯該供明者。合無免其納紙。如此則奸弊可除。而囚犯便益矣、

一起老成以備委任。窃見致仕刑曹尚書何喬新、學識優長、刑名練達、廉慎有為可属大事、致仕南京國子監祭酒謝鐸、立心高古、問學淵深、氣節行義、可勵風俗、乞敕吏部博詢眾論、如果二人才幹行實可取。不宜在閑、即便召起、隨宜任用、必能裨益國家、

一廣恩澤。以濟災傷。窃見浙江山東河南三省所属地方、直隸蘇松常鎮四府、順天真定保定河間順德大名廣平等府、水旱相仍、人民飢饉、疲憊巳極、科徭不巳、蕩析流離、在在有之、誠恐盜賊因而蜂起。所関甚大。宜行巡撫等官、加意撫恤、設法隄防、伏望　聖慈憫念災傷、特降敕各該巡撫等官、務要念此人民流離顛沛之際、作急用意撫安、所有夏秋稅粮塩鈔等件、合行寬免分數、內外衙門、物料夫役、一應不急之務、合暫停止。裏河馬快船隻、禁索人夫、各處歲辦、進造物件、奏行減罷、所在軍士月粮、宜以時關給。倍加存恤。操練軍馬、慎守城池、凡救荒賑濟、安民方略、宜亟便宜區處、以和人心。保地方為務。葢事貴見于未然。不可不有以撫恤而預防之也。

一禁奢靡。以厚風俗。葢財者民之命、生齒日繁、則財用日耗、以日耗之財、而供日繁之眾、財安得不竭、財既竭矣、民必貧困、又何暇于治禮義而欲不為奸盜者幾希、今兩京風俗豪富之家、往往競為奢侈、侈則名貧奢則逼僣不能禁其奢侈當以法正其僣耳服餙器用、僣踰禮制浮靡浪費、罔有紀極、凡遇婚喪等項必極觀美、修齋設醮、街連巷接、甚非美事、先年累有禁例、日久玩視、恬不知惧、然京師四方之本也京師如此。四方可知。故以蘇湖一帶地方言之、巨室大族、爭相効尤、有嫁一女、舉一喪、而田產為之蕩盡者、推之其餘、無不過侈、風俗靡靡、大為可慮、乞敕都察院申明舊例、備榜禁約、仍行南京都察院并各處巡按御史一帶禁革、兩京者聽巡視官挍五城兵馬司緝訪、在外者聽巡按御史司府官員究治、敢有服舍踰式、器用違禁、及婚喪等項不依制度、越禮犯分、務極奢侈者、問發如律、照例發落、庶幾人知警懼、財用可節、而風俗以厚矣、

一嚴啟閉。以蓄水利。窃見沽頭上中下三閘、隸沛縣地方、最水勢易涸之處、名曰金溝淺、先年曾設主事管理、人頗稱便、既而革去、今往來豪勢之人、因無管攝、啟閉不時、商民船隻、動候月餘、不得經行、阻塞河路、莫此為甚、姦弊百端、不可枚舉、雖有管河郎中、又在別處住坐、禁令不聞、人無忌憚、况此地舊有公廨、不須修葺、乞敕工部、行移管河郎中、常時在彼住坐遇有粮運盛行之時、往來閘河一帶、嚴立啟閉之法禁革姦弊、庶軍民兩便而河道通利矣、

一專委任。以督海塘。葢海塘為浙西之患、其來尚矣、跡其所由。非惟委任之不得人。抑亦督理之無其法。以故隨修隨壞、木石等料、每歲浩費數萬、皆民膏血、而多被包攬之徒、預領官價、通同管理官員、百般侵盜、為害不可勝言、是修一海塘。而生二三海塘也。今歲運石、明歲運石、人無休息。今年修理、明年修理、迄無成功。安得有如尚書周忱者、而為之經理乎、雖有水利僉事、而地方廣濶、不能專理、乞敕工部從長計議、念地方工力艱苦、海濤洶害不測、轉行浙江布按二司、分巡分守官員、公同查驗、見收木石等料、若干、未收若干、計其修理、大槩應該存積若干、如其物料、巳敷、不必再行派擾。以甦民困。若是有名無實。務要追究物料下落。以備在官之數。坐委廉幹官員、遇有損壞、即時修理。務為經久之謀勿事目前之計。備造舊管、收除實在文冊存照、更替之日、執此查盤、以杜侵盜之弊、年終造冊繳部、以憑稽考勸懲、如此則官肯効能、財不妄費而地方永賴矣、


37　舜令重黎舉夔爲樂正


吕氏春秋察傳篇云：「舜欲以樂傳教於天下，乃令重、黎舉夔於草莽之中而進之，舜以爲樂正。」【原注】吕刑「乃命重、黎」，即羲、和也。楚語「堯育重、黎之後」，重、黎舉夔見於此。

【方樸山云】先儒謂重、黎即羲、和，又謂羲、和即四岳，則吕氏春秋所云重、黎舉夔，即四岳舉夔耳。

【元圻案】堯典正義曰：「異世重、黎，號同人别。顓頊命重司天，黎司地，羲氏掌天，和氏掌地，其實重、黎、羲、和通掌之也。」又孔傳曰：「四岳即上羲、和之四子。」






○重修抚州公署记

当州昔为临川，郡城在此城之北，古堞犹存。宝应中，太守王公圆以不便於民，卜迁於此。然所立郡宅，未叶地形。昃倚城西，低临水际。颇更年代，莫议迁移。洎乾符初，寰海沸腾，兵寇焚，略无遗堵，靡认馀基。中和乙巳岁，全讽奉诏分符，拜官本郡。伤凌夷之累政，叹榛棘以经时。且召伯临人，憩息只依於棠树，而谢公为郡，馀闲尚筑於经台。得不革故从新，去彼取此？既获其形胜，又叶此夷隆。凡廨署之中，而公厅在首。此际虽当建立，犹是权宜。每视事之时，或延宾之际，常因自击，但蓄心期。未办增修，二十年矣。今则聚力於三农之隙，求材於千仞之林。获楠梓而皆良，招郢匠而毕集。是用拓开基址，高建栋梁。恢张而雅称参衙，壮观而无馀法则。盘胜概而咸归万象，镇严城而更益三威。立事立言，必垂名於不朽。乃积乃业，冀贻美於将来。岂为耳目之娱，而勤土木之事者哉！


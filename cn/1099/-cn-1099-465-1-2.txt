○為西事孔棘敬陳一二方畧疏

窃惟寧夏一鎮、即古朔方之地、背倚賀蘭、黃河環繞在昔赫連勃勃拓拔魏、皆建都于此、唐宋之季、胡裔李繼遷趙元昊據以抗衡中國、今三邊皆為國家所有、而寧夏居中、適當襟喉之地、固一大都會、所以扼夷夏之衝也、邇者叛丁之變、不旬日間、哱賊父子勾連外虜、攻掠城堡、則惟其久蓄窃擄之謀、特以剋減為端耳、今事將兩月、天兵四集、魏學曾既巳身親督戰、又加以葉夢熊朱正色之戮力、李昫李如松之奮勇、梅國禎之請纓、沈思孝之犄角、謂宜賊黨寒心、天威震疊、滅此而後朝食、然而京觀未築、螳臂尚逞、外示卑弱、以求赦緩師中藏叵測、以勾虜伺隙、此其情形巳見、正謂虜馬尚弱。未肯長驅諸軍渡河。銳氣正盛稍得延緩旬月之間。倐爾巳屆秋防之候。著力免之六枝牽連入犯。勢不得不掣兵以逆堵。諸鎮調合之精銳。各有信地。勢不可以久聚而不歸。軍興繁冗。轉餉艱難。不免內虞費而外虞劫。督撫將領事權相壓。不免功相分而罪相諉。當斯時也、苟在我有一搖動。彼且乘瑕蹈釁。以利啗虜。而以虜恐喝中國。遂將行敬塘獻地之謀。逞元昊自立之志。臣愚料哱賊奸兇計必出此。而圍城中既劫于叛逆之鋒。又激于屠城之旨。未必無華人為之畫策效死者今日之方畧。固無他巧謬。語云兵貴神速。又曰師久則老。惟　陛下亟敕當事諸臣。恊心并力巳在軍中者霆擊摧鋒未到軍前者星馳赴敵。□通官之有口饒智者、陰入虜中。諭以利害。不至為賊聲援。令我得以一意攻賊。別為部署附近偏裨。統率士卒。守諸要害。如花馬池興武營等處以遮虜騎勿令游擾。葢此時虜中草枯馬瘦。不便馳突。而又貪漢物。未測大軍虛實。未必不暫聽約束。于此而决斷則可以討叛成功。于此而逗遛則或至蔓延生變。為今日之計惟有疾擊以下而巳。難者或謂大同之變劉源清主攻而卒以赦定。不知李富王子寶不過鎮卒。其勾虜止求脫死。今寧夏事以劉許為名。哱賊父子其垂涎南面。非一日矣。此非咫尺之書所能諭也。獨聞鎮城甲士不少。雉堞甚固。必大赦脅從其中或有嚮應者。即不然不至死心從賊。至于攻城之法。誘敵為先制敵之方。兵不厭詐。或陽為敗北以牽其出。如韓信之背水拔趙幟也。當時有百戶姚欽等謀內應事泄被殺則知賊有可間也或設為反間以去其傑。如种世衡之計殺野利天都也如是則賊與虜急未得合首惡與餘黨急當有變旦暮可以成功。不然題覆動經旬月。彼此互相推諉。為虺不摧。為蛇奈何。時卜先兔犯花馬池賴麻董□將戰卻故賊失其援坐待虜騎交馳。首尾失措。國法莫伸。國體大損。九塞生心。三陲震杌。寧可不為寒心哉。若夫城破之日預宜下令戒其妄殺。除首惡數人家族外。士卒有入民居者立斬無赦。而大變之後尤宜加意拊循。既推威望大臣一填鎮之。其大帥以下亦各就中推擇更置。仍各選家丁之善戰者補其缺伍。文武吏士悉令久任。仍特請內帑一大賑之。起其瘡痍。收其流散。庶幾叛虜誅則欵虜亦攝一鎮安則各鎮俱安。仁義並行。安攘互用。國家幸甚、天下幸甚、


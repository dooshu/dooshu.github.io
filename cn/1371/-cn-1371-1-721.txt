道室试笔

浮云万事不到眼，千岁人间心尚孩。



屏风叠下看花落，扇子峡中闻雪来。



道室试笔

兜罗绵云常满谷，勃落叶衣无四时。



中原百战血涂野，此老醉眠初不知。



道室试笔

事来得失若山重，放下始知前日狂。



一枝藜杖一壼酒，何处人间无醉乡？



道室试笔

吾家学道今四世，世佩施真三住铭。



一窗萝月照孤咏，万壑松风吹半醒。



道室试笔

死来尚恋游金谷，病废犹难放柳枝。

等是胸中不浩浩，乐天莫笑季伦痴。



道室试笔

明明行路有神仙，世土求仙却不然。



贪冒苦多廉让少，恐君未得尽天年。




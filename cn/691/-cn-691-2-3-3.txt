◎张氏子

浙有张氏子，年少解音律，素行佻达。每值清明中元，妇女野祭夜哭时，辄窥伺窃听。乐此不疲，意盖希邪缘凑合也。后于七月望夜，乘月信步入曲巷，闻有哭声达户外，凄惋绵挚，知为新孀。倾听良久，魂荡神怡，因其地去家近，亟返携所吹箫至，则哭犹未已。乃当门负墙而立，鼓唇按指，觉乌乌声入孔相应。方快适间，忽若有从背后批其颊者，所吹箫堕地如裂，遽负痛抱首归。气续如缕，向其妻述先后所遇，曰："吾平日以此为乐，岂知今乃遘大苦耶？"视所批处，由红肿而紫烂，不日竟以此殒。其妻每临哭，必先觇户外，见其无人乃发声，惟恐有人窃听似其夫者。顾不能守本，终丧而醮矣。


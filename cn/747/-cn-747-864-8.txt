○进大周刑统奏

侍御史知杂事张等九人奉诏编集刑书，悉有条贯。兵部尚书张昭等一十人参详旨要，更加损益。臣质臣溥据文评议，备见精审。其所编集者，用律为主，辞旨之有难解者，释以疏意。义理之有易了者，略其疏文。式令之有附近者次之。格敕之有废置者又次之。事有不便於今，该说未尽者，别立新条於本条之下。其有文理深古，虑人疑惑者，别以朱字训释。至於朝廷之禁令，州县之常科，各以类分，悉令编附。所冀发函展卷，纲目无遗。究本讨源，刑政咸在。其所编集，勒成一部，别有目录，凡二十一卷。刑名之要，尽统於兹。目之为《大周刑统》。欲请颁行天下，与疏律令式通行。其刑法统类开成格编敕等，采掇既尽，不在法司行使之限。自来有宣命指挥公事，及三司临时条法，州县见今施行，不在编集之数。应该京百司公事，逐司各有见行条件，望令本司删集，送中书门下，详议闻奏。


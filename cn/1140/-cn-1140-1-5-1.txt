禹庙碑记

岁己亥春兖州寜阳县北三十里新葺禹庙成主之者工部屯田员外郎刘君元琬以书来请纪月日闰章谨记之曰嗟乎余读禹贡叹明德之远也禹治水行天下舟车橇檋东西朔南胼胝十三载三过门不入以告成功民澹其灾其膏泽之系人心若江河之行地中苟视息饮食践土而居者固宜家尸祝户烝尝也况川泽之险漕渠之要害奔流湍悍啮石决堤丘陵不能塞其溃万夫无所施其勇神实尸之俾享厥利有不食于斯土者哉寜阳旧有禹庙下临汶河其地为堽城坝元至正初筑以遏汶水使南流入洸以注漕渠通贡赋然其水冲激浩汗不可遏土堰随决明成化间易石堰久之复坏伤稼漂庐舍漕渠以涸万历中年又新之堰得不废小有溃泄修筑以时不重为民害工部之从事河泉者岁尝数视焉而禹庙去其岸半里河使者春秋只祀恃神以亡恐丁酉六月闰章校士自齐之鲁河大涨没堰一小艇坏漏受数人二人鼓枻二人掬舟之水而出之仅得济从骑不能待解鞍乱流失人一骑一食顷出于渊若掖之者余方坐庙中其人叩头庙门泣曰神活我其信然哉庙故伟丽庭栢夭矫作龙形皆数百年物也经乱庙且毁风号雨剥神不安处问其氓盍葺诸曰岁不登也民力殚也余建议官为出力不以役民告之总河尚书杨公杨公是俞以属屯田员外郎刘君徧告庶僚是襄是图役十有四月费六百缗材坚以良垣周以固宇高以逹丹雘之属洁以华岁适告稔水安于漕民康于室乡之人刑牲酹酒颂神之德而闰章系以诗诗曰

帝锡玄圭九州是奠括海涵山厥称禹甸汶泗之间鱼龙所宫湍悍隳突畚锸无功乃肃神祀隂扞灾患汶洸安流漕渠输灌丧乱既兴俎豆不饬帝罔怨恫哀我民力暑雨暴涨蒸徒孔危既没而出匪神之私神实在天骖龙驾螭神之来斯髣髴灵旗伐材作庙祀事具举役亡民病神获寜宇民之祀神有桂有椒伐鼓坎坎其乐陶陶神之报享黍稷千亿填浍塞渠鱼鼈蕃殖钜野不溢鱼山不平通艘利涉民靡震惊爰琢贞珉以刻斯文千秋百世谷我蒸民


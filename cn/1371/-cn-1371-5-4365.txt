雨中作

风声如翻涛，雨点如撒菽。

皇天念此老，一为洗烦促。

呼童取短檠，聊展旧书读。



凄然对孤影，感叹衰鬓秃。

兀如老病马，关河久在目；伏枥虽已疲，连云思苜蓿。



雨中作

湖曲雨凄凄，茆檐触额低。

衡门元少客，穷巷况多泥。



解渴黄梁粥，尝新白苣齑。



吾生真自足，不恨老鉏犁。



雨中作

山雨时时急，溪流日日添。



湿苔缘暗壁，腐瓦落颓檐。



老至那容却，狂来未易砭。

泥深村路绝，烟树出青帘。

雨中作

方惊岁更端，不觉秋已孟。

虽云暑毒俟，无奈风雨横。

荷空湖面阔，叶脱树枝劲。



百卉亦已衰，非复昔华盛。



游子老忘归，一榻卧衰病。



欲谈无客来，向壁弄麈柄。



雨中作

础润云生五月中，山城细雨晚空蒙。

读书虽恨此身老，把酒尚思吾辈同。



积润画图昏素壁，渍香衣帻覆熏笼。



新晴不用占钟鼓，卧听林梢淅淅风。



雨中作

社瓮醅香燕子归，阴风吹雨暗郊扉。



疏沟园叟方携锸，采药蛮童已湿衣。



山雉尾垂冲霭去，水鸡翅重蹋波飞。



凭阑一笑君知否，肺渴秋来势渐微。



雨中作

雨声可爱秋方见，睡味无穷老始知。



半醉拥衾支倦枕，谁能三复放翁诗？



雨中作

空蒙初喜洒檐楹，忽听空阶点滴声。



高枕便知宜夕睡，丰年不叹负春耕。



多情幽草沿墙绿，无赖群蛙绕舍鸣。

屈指清秋两旬近，却愁徂岁又峥嵘。



雨中作

雨声一滴不肯住，客梦欲成还自惊。



白水陂边破茅屋，乱书堆里老儒生。



出行岂复有流辈，未死尚能躬钓耕。



十日无鱼亦何叹，新菰幸可配吴粳。



雨中作

野外偏于看雨宜，映空渡水细如丝。



川云借润支琴石，涧水分流洗药池。



未肯高眠成老态，却缘危坐得新诗。



悠然更助邻丁喜，渐近收荞下麦时。

雨中作

三日雨频作，昏昏饶睡眠。



泥深散酒市，风恶恼灯天。



茅屋松明照，茶铛雪水煎。

山家自成趣，抚枕寄悠然。



雨中作

淅淅连江雨，愔愔一室幽。



茶甘留齿颊，香润上衣裘。



泥滓将雏鸭，林樊唤妇鸠。



短章虽漫兴，聊足散吾愁。



雨中作

短鬓白如丝，梅花似旧时。



掩屏愁入梦，隐几雨催诗。



病为阴天剧，春缘闰岁迟。



非关畏车马，衰甚实难支。




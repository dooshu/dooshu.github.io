卷八

钦定四库全书

翰林记卷八　　　　　　　明　黄佐　撰

备顾问

侍从文学之臣朝夕论思日月献纳自汉已然至唐始设翰林以言语文字备顾问因有天子私人与内相之目而待制次对有非他职所望者宋元因之至我朝眷注尤隆重国初儒臣虽布衣皆得备顾问盖明目逹聪稽古右文治体当如是也及置本院凡上御奉天华盖谨身文华武英诸殿文渊阁东阁东西黄阁文楼武楼奉天左顺右顺中左中右思善等门并出入禁籞无有不从者又定为入直奏事之制入直即唐之待制也奏事即唐之次对也观诸太祖太宗仁宗宣宗实録所载可见矣所谓顾问大率咨询理道商?政务评隲经史而使之援据古今以对宣宗尝谓侍臣曰君臣一体犹元首之有股肱故於儒臣每燕见必从容咨访使尽其意此所以上下交而德业成也正统以後入直奏事之制既废凡有宣召得承顾问咸歆?以为荣云尝观祖宗时本院官得备顾问者不可悉记惟洪武中太祖尝祀方丘患心不宁以问学士宋濓对曰孟轲有言养心莫善於寡欲审能行之心清而身泰矣上深然之夫以逆耳之言发格心之学濓真以道事君者也然濓每有所陈对絶不以语人署温树二字於居室之壁有问及内事者指以示之褆身之慎几事之密若濓者诚可为备顾问之法永乐时内阁七人惟杨荣金幼孜黄淮杨士奇当顾问时从容详慎不激不随亦濓之亚也

责尽言

圣祖立国不设谏官使人人皆得以尽言而尤责备於近侍洪武二十九年十一月以修撰张信为侍读编修戴德彛为侍讲谕之曰官翰林者虽以论思为职然既列近侍旦夕在朕左右凡国家政治得失生民利病当知无不言昔唐陆贽崔羣李绦之徒在翰林皆能正言谠论补益当时显闻後世尔等当以古人自期毋负朕擢用之意水乐三年四月太宗御奉天门视朝罢召六科给事中谕曰朕日临百官可否庶务或有失中者尔等宜直言无隐又顾翰林学士解缙等曰敢为之臣易求敢言之臣难得敢为者强於已敢言者强於君所以王魏之风世不多见若使进言者无所畏听言者无所忤天下何患不治朕与尔等皆勉之又尝谓诸近臣曰早来在宫中偶忘一事问左右皆不能记忆盖沉思久而後得之朕以一人之智处万机之繁岂能一一记忆不忘一一处置不误拾遗补过近侍之职自今事之丛脞者尔等但悉记之以备顾问所行有未合理亦当直谏朕自起兵以来未尝违忤直谏尔等慎勿有所顾避由此言之近侍得备顾问者何可不尽言也

将顺

洪武中太祖欲省刑思所以优礼臣工学士詹同承顾问顿首贺曰陛下之言及此天下之庆也因言古者刑不上大夫上深然之又尝当春月欲行刑以为疑问於左司直郎汪仲鲁仲鲁顿首涕泣曰此天地之仁也请即免行刑上允所奏景帝之葬也左右请以汪妃殉上不忍以问大学士徐有贞李贤贤言景泰初汪后即不得志况二女皆幼可悯臣愚以为宜厚遇之上怃然以为是上思建庶人幽大内六十年欲赦之左右多以为不可召问贤曰陛下此一念太祖在天之灵实临之尧舜存心不过如此上意遂决遣中官卫送居之凤阳所出入自便上厌左右招权纳贿与贤言之贤谓人君之权不可下移惟自揽取则彼之势自消上曰然无此相碍何事不顺吾五更三点起拜祖宗毕即出视朝循此旧规不敢有误退朝至文华或有政事访问大臣商确复省决章奏左右乃曰此等章奏何必一一亲览亦不可送与阁下看奸邪不忠如此贤曰自古贤君修德勤政莫不皆然愿陛下持此不衰坚如金石可以为尧舜之君矣上一日又曰内官蒋冕虽尝効劳其实谗乱小人朕初复位即於太后前言曰皇后无子当换朕即斥之及立东宫日复曰其母如何朕曰当为皇贵妃乃止以此远絶之贤曰谗说殄行自古帝王所深恶者絶之最是贤之善於将顺此类也故当时奏对无不当上心者成化十一年十一月诏复郕戾王位号初下羣臣议又遣太监怀恩等至内阁问大学士商辂万安等辂力陈所以当复之故言甚剀切左右皆泣辂亦泣上闻为之感动疏入即允其请辂举手加额曰皇上此举尧舜之盛德也遂上景皇帝尊諡云

调护

太宗时巡狩日多汉庶人高煦窥伺储贰上不能无疑永乐九年三月翰林诸臣奏事右顺门退特召杨士奇还上问曰汝辅监国久东宫所行果如何对曰孝敬上曰试言其事对曰於事宗庙甚虔凡笾豆之类皆亲阅视一日当时享偶头风作医言当汗殿下曰汗即不敢莅祭左右有言可遣人代者殿下曰上以命我我又遣人乎及期遂亲莅祭祭毕还未至宫遍体汗不药而愈每尚膳进御用物诣行在皆一一阅过然後缄识遣行不辄信任下人自车驾北征恒切怀忧不遑寜居日中昃始食及勅使至始释然寛慰上曰闻辅臣中独尔能持直道不见忤否对曰臣性戅殿下恒见容纳殿下天资甚高非衆人所能及或有过未尝不知知之未尝不悔而速改且殿下最用心处在以爱人为本将来宗庙社稷之寄允不负陛下付托上甚喜命尚膳赐酒馔十四年上在北京闻高煦有异及还以问士奇曰汝与蹇义在此汉府事皆当悉知昨问义不肯言汝盍言之如朕未知汝辈虑有离间之罪朕既知矣汝何虑对曰汉王始受册封国云南不肯行改青州又坚不行今朝廷将徙都惟欲留守南京天下皆疑其心惟陛下善处之乃诏削其两护卫处之乐安州曰此去北京甚迩即其作祸可朝发而夕擒也宣德元年高煦果反车驾亲征罪人既得师还六部遣尚书陈山迎驾山见上言宜乘胜移师向彰德袭执赵王则朝廷永安矣上召杨荣蹇义夏原吉杨士奇谋之有以为言者上令士奇草勅士奇执不从遂还京一日问士奇曰言者论赵王日益多奈何士奇请遣驸马广平侯袁容賫玺书往开谕之上从其请王喜即献护卫且上奏表谢而言者顿息自是上待赵王日益亲厚而薄陈山踰数月召士奇至南宫齎谕之曰吾待赵叔不失亲亲之礼尔有力焉自今毋以见忤为嫌遂赐白金宝楮文绮若士奇者可谓善调护朝廷骨肉之间者矣惟景泰中易储一事当国者有腼顔焉而大学士陈循辈犹自以为功何也

论荐

洪武中学士宋濓侍圣祖尝问及廷臣臧否濓惟举荐名士称其善者不置问否者为谁对曰善者与臣为友故知之否者纵有臣不知也自是每用人多命本院官举而用之宣德三年六月朝退命光禄赐近臣食毕召杨荣杨士奇谓曰祖宗时朝臣无贪者年来贪浊之风满朝因问其甚者荣以都御史刘观对士奇曰风宪所以警肃百寮宪长如此则不肖御史皆效之不肖御史差出四方则不肖有司皆效之上抚掌叹曰除恶务本又问廷臣中今谁可使掌宪二人久未对上曰未必都无一人士奇对曰通政使顾佐亷公有威曾任御史及按察司皆有风采荣曰佐亦尝为京兆尹能防禁下吏政清弊革上喜曰顾佐乃能如此命赐茶而退数日擢佐右都御史而治观罪及士奇寝疾英宗遣内侍询人才举检讨李绍等五人以对皆至大用天顺中李贤在内阁奬进亷介之士首举耿九畴为都御史轩輗为刑部尚书年富为户部尚书九畴为权臣所排輗不得志去贤屡言於上还之礼部缺侍郎有求近习荐陞者上问贤贤曰不知其人臣所知者学士李绍可任此因言士风不振多夤缘求进如用绍请於黼座召吏部面命之庶几士类知警上从之命下之日倾朝戄然初石亨以文臣总军务於边使武臣不得逞因请罢之居无何边徼骚然上悟其非命贤举可任巡抚者贤以都御史李秉芮钊白圭王宇陈翌荐一时号得人後松潘寇发荐都督许贵果往平靖之成化中编修陈音抗疏言言路日塞异端日炽宜召还致仕吏部尚书李秉修撰罗伦编修张元祯评事章懋给事中王徽新会举人陈献章置之台谏革去法王佛子真人位号禁止创建寺观则正人用言路开妖妄息矣不报景泰末学士商辂荐司直郎林聪先任刑科给事中学优识长操持端洁存心公正遇事敢言见今吏科都给事中久病不出宜以聪兼之俸禄无增品秩仍旧事体无损而政务有益诏复前职後聪忤宰执欲加重辟辂力辨之乃得降京职历宪宗朝聪遂大拜南京礼部右侍郎姚夔考满至京辂又特本荐留後夔洊历礼吏二部尚书亦辂汲引之故也大臣固当以人事君而能不自以为功乃见其功苟以此揽权贾利独何心哉

申捄

洪武初朝臣有上疏万余言者太祖厌其迂衍欲罪之有阿意者指疏曰此不敬此诋谤罪当诛上怒未解学士宋濓对曰彼应诏上疏其心为朝廷耳乌可深罪乎上乃览疏中有足采者召阿意者骂曰吾怒时若等不能谏乃激吾诛之何异以膏沃火向非濓之言几不误罪言者耶洪熙初大理少卿弋谦数言事有言其卖直沽名者大学士杨士奇对曰主圣则臣直惟陛下容之不然进言者将惧矣仁庙虽不罪谦然免其朝参令专坐司视事自是一月余言事者少仁宗谕士奇曰自弋谦免朝言者不至岂果无事可言遂令士奇就榻前书勅引过命谦如旧朝参令百官言事毋以谦为戒景泰五年十月给事中有忤执政者执政欲害之乃讽御史劾其私而罗织其罪大学士高谷请从轻典卒得左迁七年顺天府乡试太常卿兼侍读刘俨为考官时大学士陈循之子英王文之子伦入试不中二人交章奏俨去取不公欲寘於法乞诏翰林六科十三道覆考谷时以病不出闻之即强起预考毕入言曰大臣子与寒士并进已不可况又不安於命欲杀考官可乎由是俨得释而诏以英伦为特赐举人谷由此与二人者不合屡求退天顺中彭时在内阁上方倚任李贤日与贤面议贤退乃谘商於时有不可者时每执不肯初或相忤久之乃相协後锦衣卫指挥使门达用事忌贤隂中伤之上怒曰贤且得罪行当专用彭时中贵以语时时戄然曰李公何遽至此因为力辨其诬语闻得释一日钦天监汤序言变异由奸臣未尽之故上以问修撰岳正正曰奸臣未有闻於朝着者若求之人人自危耳序术疏浅不足信事遂寝弘治中武冈知州刘逊为岷府所奏讦被逮至京师科道奏乞寛贷上怒俱下之诏狱大学士刘健等言逊诚情轻谴重言官为国尽忠而槩以为罪後有大利害大阙失谁肯言者上乃释之正德二年尚宝卿崔璿御史姚祥张彧主事张伟给事中安奎各因事被系时刘瑾用事欲俱令枷号大学士李东阳等奏各官所坐有本法枷号重典不宜滥施俱得寛释三年六月二十六日早朝有文书一卷投於御路录瑾过恶上命瑾等诘问无肯承者遂执朝官三百六十余人送诏狱东阳暨王鏊奏此事必一人隂谋所为同朝诸臣仓卒拜起岂能知之一人之外盖皆无罪之人也乃尽得释其後瑾益凶横罗织之使四出动辄籍没朝臣家产骈首死於狱间因东阳言或释一二焉

诤得失

凡被顾问诤及得失必关於国家大体而後言之不宜毛举细事永乐五年冬广东布政徐奇朝京师载岭南藤簟诸物将以遗廷臣或得其单以进上阅视无杨士奇名乃独召之问故将以私交罪之士奇曰奇自都给事中受命赴广时衆皆作诗文赠之故有此馈臣不预者以当时病未有所作不然亦不免今衆名虽具然受否未可知且物微意当无他上意解即付中官单目令毁之一无所问二十年闰十二月甲子诏复西征方以士马粮饷为艰有以建文间江西垜集民兵与馈运夫十余万可徵用为言上以其奏示学士杨荣荣对曰此兵夫昔有诏令复业今复徵之是失信也上曰卿言是也遂寝其奏洪熙元年四月有旨故东宫官邹济徐善述王汝玉皆赠官赐諡令官建祠於墓四时赐祭士奇进曰礼贵得中朝廷惟宗庙以四时享虽社稷孔子亦止皆春秋二祀济等虽有劳祀之乃与宗庙等可乎上曰吾过矣遽召礼部改春秋祭其他审法正度议礼考文士奇多据理争之皆此类也景泰元年八月太上皇帝车驾自北狩还方议奉迎礼衆涉疑未定千户龚遂荣寓书於大学士高谷言奉迎当从厚谷即袖其书以进且曰武夫尚如此况儒臣乎已而朝廷以遂荣非分下锦衣狱会车驾至百官郊迎谷复上章以伸前议闻者韪之而遂荣亦释後太上居南宫指挥卢忠妄言南内事景帝欲穷治之学士商辂请止罪忠一人以全大体上从之天顺初锦衣卫官校逻得一僧自言当大贵衆惑之至妻以女以觊非分狱具当坐反及太监牛玉援近例请官逻者内阁修撰岳正言事纵得实不过合妖言律治其从十数人逻者准应捕律而已时忠国公石亨与太监曹吉祥怙宠擅权有投匿名书指斥朝政者独不及亨缉捕甚急举朝惶骇亨劝上出榜募能捕告者赏以三品职上令内阁撰榜格岳正与吕原见上曰为政自有体式盗贼责兵部奸宄责法司岂有天子自出榜购募之理且尧建进善之旌舜立诽谤之木秦始皇护短杜谏乃下诽谤妖言之令由此过失不闻卒至国亡陛下新复宝祚正当以尧舜为法以秦为戒纵欲穷治其事缓则人情怠忽事自觉露急则人情危惧愈求韬晦不如勿究吉祥从旁请究甚力上徐谓曰正言是也成化初太监刘永成死言其有军功宜追封为伯大学士彭时力争之或曰自古有封侯王者时曰此盛世事耶祖宗成宪具在谁敢违之事遂寝十二年七月上建玉皇阁於宫北别创礼仪乐章将有事焉学士商辂论毁之十三年四月太监汪直创西厰立威拟至尊内外官卧不帖席辂与同寅疏其擅自抄没三品以上京官擒械边将换易近侍等十罪以闻上即命革罢而辂亦致仕去

斥奸佞

永乐中上与学士解缙论羣臣御笔书蹇义等十人名命各疏於下十人皆上所信任亦多与缙善而具以实对於义曰其资厚重而中无定见於夏原吉曰有德有量不远小人於刘儁曰虽有才干不知顾义於郑赐曰可为君子颇短於才於李至刚曰诞而附势虽才不端於黄福曰秉心易直确有执守於陈瑛曰刻於用法好恶颇端於宋礼曰戅直而苛人怨不恤於陈洽曰疏通警敏亦不失正於方宾曰簿书之才驵侩之心既奏上以授仁宗曰李至刚朕洞烛之矣余徐验之问尹昌隆王汝玉对曰昌隆君子而量不弘汝玉文翰不易得所惜者有市心耳後十余年仁宗出其所奏示杨士奇曰人率谓缙狂士缙非狂士向所论皆定见也宣宗为皇太孙时宫寮左庶子陈山邪佞得宠同列戴纶林长懋以直谏为山所谗害上即位始知之宣德四年十月一日朝罢杨士奇侍上於左顺门遥望见山上曰汝试言山为人对曰君父有问不敢不尽诚以对山虽侍从陛下久然其人寡学多欲而昧於大体非君子也上曰然赵王事几为所误朕以此甚薄之近闻渠於诸司日有干求不厌当不令溷内阁也盖上初临御以山及张瑛东宫旧臣俱陞内阁视事二人行相类至是浸闻於上数日後有旨调瑛南京礼部山专教内?俱罢内阁之任朝士皆颂上明决山自此不复得近扆前矣天顺初内阁修撰岳正间为上极言曹石势太盛虑有变宜早为节制上曰汝可以朕意告之正径造亨讽令稍自敛戢二人怨之正遂被斥窜及二人诛上召李贤谓曰向者岳正固言之他日又思正曰岳正倒好只是大胆因召还焉武宗时逆瑾用事凶焰张甚大学士刘健等率诸大臣伏上前请诛之内有隂为瑾地者事遂沮而健与迁辈皆引去於此见君子胜小人之难也当其事者必先事豫而後可虽然天实为之将奈何哉

计事

永乐初太宗一日晩出右顺门召内阁诸臣独杨荣一人在出江西三司奏章示之言吉安乡民之啸聚者已悉复业朝廷初有闻即遣行人许子谟齎勅抚谕子谟行将一月又遣都督韩观率兵继之如抚谕不下即加兵及是奏至上曰非观至不下宜降勅褒观荣读讫奏曰计发奏之日观尚在中道未足褒也从之後询之果然荣自是益见重边人阿噜台既纳欵欲收女直吐蕃诸部听其约束请朝廷刻制词於金定集诸部长磨酒饮之以盟上以问翰林诸臣黄淮对曰边人心地质实使各自为心则力易制若并为一则力大难制矣此举实其秘奸谋也上顾左右曰黄淮如立高冈无远不见尔等如立平地所见惟目前耳天顺初石亨从子彪镇大同遣使献捷内阁询其状其人盛陈战伐且称斩首无算皆枭於林木不能悉致岳正取地图指示曰某地至某地四面皆沙漠枭於何所其人惊伏成化四年平凉土人穆苏反官军连失利遣都御史项忠往抚捕之大学士彭时商辂料其必成功而朝议汹汹咸欲再遣将出师时等执不可或以危言动之时等不为动未几献俘至上喜甚各赐俘奴一人

筹边

洪武十七年侍讲李翀论武事重在任将上曰任将固重必任之专信之笃而後成功齐用穰苴魏用乐羊可谓专且笃矣故皆有功若唐用鱼朝恩吐突承璀为监军使将掣肘故败事也永乐以来边事长劳庙算经略永乐五年谕德杨荣奉命往甘肃同总兵议边务察视守备还奏称旨七年春荣扈从北京甘肃总兵何福奏托克托布哈等率部来归命荣往同福处置还奏上悦遂奉命持节往额齐诺之地封福为宁远侯十年冬甘肃守帅西宁侯宋琥奏叛寇娄达衮迯居齐勤蒙古卫将为边患时丰城侯李彬镇陕西遂勅彬率师剿之且命荣往与彬计度十二月还奏饷道险阻今沍寒人疲马瘠不可行且小丑不足以烦王师遂勅彬旋师无几叛者复归二十一年秋荣复扈从西征驻万全一切军务悉付荣掌之宁阳侯陈懋奏番主额森图噶来归命荣往议定降归奏称旨二十二年复从北征中道军饷不继上闻之命荣与金幼孜总计其数遂如所言遣使谕之释其不臣之罪下令班师宣德二年十月交址黎利遣人进前安南陈王三世嫡孙高表乞立为陈氏後其辞恳恻上密以示英国公张辅辅请发兵讨之辅退乃召尚书蹇义夏原吉谓曰何以处之二人对曰举以与之无名徒示弱耳二人退召杨荣杨士奇出表示之且谕以三人所对曰今日与尔两人决之荣曰永乐中费数万人命得此至今劳者未息困者未苏发兵之说必不可从不若因其请而与之可旋祸为福上顾问士奇云何对曰荣言当从求立陈氏後者太宗皇帝之初心求之不得乃郡县其地十数年来兵民困於交址之役极矣此皆祖宗之赤子行祖宗之初心以保祖宗之赤子此正陛下之盛德何谓无名且汉弃珠厓前史为荣何谓示弱臣侍仁宗皇帝久圣心数追憾此事臣愿陛下今日明决上曰汝两人言正合吾意皇考言吾亦闻之屡矣今吾三人可谓同心同德遂令尚膳赐酒馔明旦罢朝出高表示文武羣臣皆曰从之便遂赦交址命羣臣举奉使者佥举安衆上闻已定明日蹇义欲易以伏伯安莫敢异之士奇私谓夏原吉曰此无藉小人用之必辱朝廷公当榻前力主张盖时上多主夏言已而有旨召衆皆入蹇义遂奏用伏上顾问夏夏对曰不可用蹇曰伏善言语非衆所及士奇曰伏有秽行而无学识遣之必辱国遂不用英宗北狩郕王即大位有倡议南迁者中外汹汹大学士陈循高谷侍讲商辂等上言圣驾一移大势去矣乃出榜晓谕人心稍安无何寇大举进迫京城衆论战守不一循等皆言兵败之余只宜固守且彼乘胜远来势必难久宜伏兵归路击之时京师戒严内阁诸臣运谋设策迄昏乃出至忘寝食外谕诸将奬其忠义之心日令操练军马整饬器械以备战守遣官分投安辑畿内降人以防不虞严督边关固守要害然敌攻益急总兵官石亨折弓矢厉声曰宰臣不出计策我莫能支矣循与辂乃上疏发勅宣府辽东令总兵官杨洪曹义各选劲骑刻期以进与京军夹击又为张榜各营有能擒获也先者加大爵厚赏复写作喜宁与司礼太监兴安云约诱也先入寇宜乘其孤军合兵剿杀盖喜宁非汉种为内侍至太监与敌通谋者也勅与书为也先逻卒所获未几宣府辽东兵至我军大振敌闻夕遁去京师遂定时闻江浙两广云贵皆盗发羽书络绎内阁筹画之功居多天顺中两广用兵编修丘濬条用兵事宜内阁具本缴进行之弘治十七年六月北敌小王子遣使求贡甚急大同守臣以闻已许二十人入贡既而不来或报寇有异谋内阁具揭帖乞会同司礼监及兵部尚书照成化年例於左顺门详审上朝退召刘健李东阳至煖阁上曰各边关粮草须与刘大夏说用心整理大夏者兵部尚书也健奏曰京营官军亦须整点听征上曰然东阳曰令总兵官管事固可领兵则未知如何健曰须用曾经战阵者上曰未必要用经战阵但要有谋略耳东阳对曰圣谕甚当有谋略与经战阵者须兼用乃可耳但京军有名无实初设团营时有十二万今消耗过半前年选听征一万便不能及数矣古人云足食足兵今食不足兵不足臣等每思及此寝食不安上曰军士须管军官抚恤不可剥削东阳对曰诚如圣谕但近年官军做工太多既累身力又陪钱使用外卫轮班皆过期不至正为此耳上曰宣德以前军士皆不做工内官监自有匠人云云此句听不能悉东阳叩头对曰皇上明见朝廷养军本以拱卫京畿不为工役今後工程望乞减省不令军士受累养其鋭气庶缓急有济上曰然又曰京营军士都着刘大夏用心整理先生辈亦传得旨可以朕意语之健等对曰诺上又曰先生辈是腹心大臣有事须说如昨日所进揭帖不说时朕不得知东阳曰臣等有所闻见固不敢不尽心陈说惟望皇上断而行之耳上又曰然遂叩头出於左顺门会审走回男子一人云在敌中闻有议者欲抢黄里黄里谓京城也又三人云诺延卫头目额尔奇木领三百人往北敌通和小王子与一小女寄养似有引诱入寇之迹各具揭帖以闻二十四日健与东阳廷议进御敌事宜又计处差官整理边关粮草缺乏七月初四日复召至煖阁上袖出大同镇巡官奏言北敌势重近又掘墩杀军上曰边军皆我赤子被彼杀者苦何可言朕当与作主京军已选听征二万须再选一万整理齐备定委领军名目即日启行健等对曰皇上重念赤子一言诚宗社之福京军亦须整点但未宜轻动迁曰边事固急京师尤重居重驭轻亦须内顾家当上犹未释东阳曰近日北敌与诺延交通潮河川甚为可虑健因备言大同险远本镇尚可支持潮河川去京师不过一日最为切近诚宜先虑上曰今亦未便出军但须预备停当待报乃行免致临期失措皆对曰圣虑甚当退拟通选京军三万令兵部推委领军官临期酌量地方事势具奏定夺不可轻出大意与内阁同师乃不出已而沿边将帅杀获次第捷报而敌谋亦沮尝观守成之世武事大率不振而国势亦随以弱其故何也委大柄於私门以官军为私役虽欲张皇其将能乎诵圣祖之彛训体孝皇之远忧筹边者不可不早为之所也

建言

自本院儒臣既远黼座所谓近侍之职一切玩愒从事於是朝廷以传旨为顾问而疏奏以批答为都俞虽或因事建言少输忠荩特取罪尔考之永乐二十年三殿灾金幼孜杨荣等陈便宜十数事皆见施行而他官建言如萧仪辈多获罪死侍读李时勉自刑曹入院即慨然疏论天下事被系两岁不死洪熙初复抗言极谏被廷扑不死改交址道御史又三上章下诏狱不死盖未始有申捄之者修撰罗汝敬亦言时政十五事降云南道御史萧时中言致灾八事侍讲谢琏上治安十五事皆不见用正统八年四月雷震奉天殿鸱吻诏求直言时宦官王振专恣侍讲刘球上疏谓权不可下移振怒欲嫁祸无由适修撰董璘自求为太常卿下锦衣卫狱而球所言有谓太常卿必得儒者卫使马顺迎合振意诬球与璘朋奸亦下狱竟死焉学士刘定之因京师大水上十事土木之变复上十事皆不行景泰初上皇将至自北朝廷惟具报礼不及迎复满朝不敢言惟检讨邢让奏言前次勅书不具迎复上皇之意闻者壮之然让坐是不通显时方春久旱两京灾异迭见南京学士周叙建言大臣之罪固不可辞台谏之臣缄默无补各处镇守中官病民尤重皆致灾之由也有旨内官不动会叙考满至京师命留本院办事叙辞不允吏部具奏南京翰林院缺官视事乃命叙往编修周洪谟始授官即上疏条陈十二事继是历官两京以至为学士凡有所见即封章具闻前後无虑数十宣德正统以馆阁之臣章奏之多未有踰之者而或訾其多言宪宗初即位编修张元祯上疏劝行三年丧又上疏言治道大本大原曰讲学曰定治曰用人曰厚风化行此四者则庶政毕举未几与时宰议不合乞归家居者二十余年修撰罗伦编修章懋黄孔昭检讨庄昶相继言事皆远贬及复用则皆官南京慈懿皇太后之丧修撰罗璟上疏言宜合葬裕陵又与诸学士合章以请其後亦左迁南京员外郎嗟乎圣祖不设言官以广聪明而惟以尽言责诸近侍近侍莫如翰林之见重者其意盖可暏矣因袭之弊汲引申救罔攸赖焉则谁肯逆龙鳞以犯天祸者近世议者以翰林建言为出位然则圣祖之诒训非耶

出使言事

宣宗初元大学士金幼孜奉命持节册封安化真宁二王妃历河南北关东西之境所过兵民休戚既还具言於上景泰五年南京灾上念祖宗陵寝所在大学士高谷往祭事竣録被灾者千余家悉发廪赈之归奏称旨弘治十七年闰四月阙里因重建孔庙落成遣大学士李东阳祭告五月事竣还朝以所经过天灾民瘼上奏诏查议行之

致仕言事

正统中李时勉自学士为祭酒致仕家居己巳之变手疏选将练兵奬忠节正名分三事上之时年七十有六矣忠臣虽在畎?其不忘君如此

庶吉士言事

洪武二十一年四月上谓庶吉士解缙曰朕今命尔义则君臣恩犹父子当知无不言缙於是上封事万言皆人所讳者上嘉奬之景泰初西北用兵庶吉士刘清上封事多见采録清由是知名累擢兵部侍郎成化二十三年十月庶吉士邹智因灾异上疏略曰星变见於朝廷盖阳不能制隂之象也宜进君子而退小人其原当先於内阁少师万安恃权怙宠殊无厌足少师刘吉附下罔上漫无可否太子少保尹直挟诈怀奸恬无亷耻世之所谓小人也南京兵部尚书致仕王恕素志忠直可任大事兵部尚书致仕王竑秉节刚劲可寝大奸右都御史彭韶学识纯正可决大疑世之所谓君子也然君子之所以不进小人之所以不退者岂无自哉大抵宦官有以隂主之也自古君子小人进退之机未尝不决於此曹之盛衰也愿陛下凡待宦官一以太祖为法凡任内阁一以太宗为法则君子可进小人可退而天下之治成矣疏上不省权臣中伤之谪石城千户所吏目而死

伏阙

伏阙泣谏自唐宋以来有之成化四年六月慈懿皇太后钱氏崩宪庙嫡母也诏大臣议葬所衆相视莫敢先发大学士彭时谓同朝曰梓宫当合葬裕陵主当祔庙此一定礼无可议即与礼部尚书姚夔定议且疏引汉文帝合葬吕后宋仁宗合葬刘后故事乞念纲常之大体先帝之心必求其至当此莫大典礼万一有违在廷百辟将有言之宗室亲王将有言之天下之大万世亦将有言之岂能保其终无据理改而从正者乎上犹重违母后之意未允时率羣臣伏文华殿以请号哭不起上闻之使中官宣谕使衆官退翰林中有呵中官使还者衆官皆曰死不敢奉诏且不得命不敢退时与学士商辂刘定之进曰人心如此实天理所在望朝廷俯从羣臣下情於是中官入奏上感动母后亦悟即传旨谕羣臣曰卿等昨者会议大行慈懿皇大后合祔陵庙固朕素志但圣母疑事有相妨未即俞允朕心终不自安再三据礼所幸圣慈开喻特赐允诺卿等其如前议施行勿有所疑故谕衆闻命咸呼万岁而退盖此事非上曲全孝道何以至此真盛德主也正德中伏阙请诛逆瑾及跪门号泣谏止南巡皆不见听盖此乃先朝典故上或未知之尔虽然上下之情相亲相信如宣德以前则衮职之阙自当潜消而默补亦何至是哉

进谏旌赏

大学士杨士奇辈在仁宣二朝言听谏行每被旌赏初永乐中御史李祥舒仲成奉勅理木植岁课之弊王汝玉预焉汝玉上监国时所爱者令旨命祥等削其名勿奏二人力言不可万一太宗有闻得罪反重既迕意遂已犯者後皆苟免上嗣位尚书蹇义因奏仲成他事上曰是尝为御史查得南京木植税课乎对曰然曰李祥安在曰丁母忧去时仲成已陞湖广宪副即命都察院捕治仲成士奇闻之进疏曰向来小人得罪者多陛下即位以来皆已宥之今又追理前事即诏书不信汉景帝为太子时召卫绾称病不赴即位进用绾前史韪之上览之喜即有旨罢治仲成而降勅奬谕士奇且赐米及钞币又面谕之曰卿尽心如此朕复何忧宣德六年七月时上好微行一夕漏下二十刻以四骑出过士奇家时报者言范太监来士奇仓皇出迎上巳入门立月中士奇俯伏悚惧言陛下奈何以宗庙社稷之身而自轻扰尘埃昏暗谁识至尊万一或有识者变起仓卒何以备之上笑曰思见卿一言故来耳遂屏左右语竟顾谓士奇曰此居且敝当为汝葺理士奇叩头恳辞曰陛下宫殿未建臣必不敢当且车驾今夕俯临外间明日必有知者万万自此慎出事变不测当虑也驾还宫明旦遣太监范弘密问士奇车驾幸临曷不谢曰至尊夜出愚臣迨今中心惴栗未已岂敢言谢又数日遣弘问士奇曰今天下平靖上时一微行何足虑尧不微行乎士奇对曰陛下尊居九重恩泽岂能遍洽幽隐万一有寃夫怨卒窥伺窃发诚不可无虑後旬余锦衣卫获至二盗盖盗尝杀人官捕之急私结约候车驾之玉泉寺挟弓矢伏道边林莽中作乱时有捕盗校尉亦变服如盗入盗羣真盗不疑以其谋告之遂为所获上既诛二盗叹曰士奇言不虚即日遣范太监赐白金文绮士奇明旦入谢上谕以盗谋且曰爱朕莫如汝自今如汝言不复微行他如杨溥密疏获赏之类不可枚举自是以来蹇谔之风渐少而言之亦未必不干怒也惟弘治五年四月大学士丘濬奏疏万余言大槩谓上改元之初岁在戊申与太祖洪武初元同符今天灾迭见宜厘革庶政尽复太祖之旧以应天意因儗为二十二条历指奇衺之辈上览奏甚悦批答以为切中时弊行之自此圣心向用恒加赏赉然濬时年已耄矣其後上日英明颇远近习而信听内阁亦濬有以啓之也武宗时逆瑾柄国虽大臣言出祸从大学士刘健等极言时弊以为即位之初诏书一下天下延颈想望太平而朝令夕改讫无宁日百官庶府仿效成风非惟废格不行抑且变易殆尽建言者以为多言干事者以为生事累章执奏则谓之奏扰查革旧弊则谓之纷更忧在於民生国计则若罔闻知事涉於近幸贵戚则牢不可破以一二人之私恩坏百年之定制而不顾以一二人之邪说违满朝之公论而不恤臣等叨居重地徒拥虚衔或旨从中出略不预闻或有所拟议径行改易?又奏言政令十失言甚剀切瑾怒遂皆谢去已而宸游欲徧海内进谏有杖死者呜呼回视仁宣之世若越宇宙而邈不可及也旌赏直言以成至治天意其将有待於今日乎

翰林记卷八








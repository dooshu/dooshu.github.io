谢召见疏


臣于本月十五日，趋召到京，十六日，仰承恩谕，赐见于文华殿西室。该臣以前者蒙恩准假葬父，事竣，臣母老未能同行。又蒙圣恩特留司礼监太监魏朝，候秋凉伴行。臣一门存殁，仰戴天恩，不胜感切，叩头称谢。

伏承天语：“先生此行，忠孝两全了。”臣因奏：“臣一念乌鸟私情，若非圣慈曲体，何由得遂？感恩图报之忱，言不能宣，惟有刻之肺腑而已。”蒙谕云：“暑天长路，先生远来辛苦。”臣叩头谢，因请违限之罪。蒙谕云：“朕见先生来，甚喜。两宫圣母亦喜。”臣奏：“臣违远阙庭，倏忽三月，然犬马之心，未尝一日不在皇上左右。不图今日重睹天颜，又闻圣母慈躬万福，臣不胜庆忭。”蒙谕云：“先生忠爱，朕知道了。”

又问云：“先生沿途见稼穑何如？”臣因备述往来经过畿辅、河南地方，今春二麦全收，秋禾茂盛，实丰登之庆。又问：“黎民安否？”臣奏：“各处抚按有司官来见，臣必仰诵皇上奉天保民至意，谆谆告戒，令其加意爱养百姓。凡事务实，勿事虚文。臣见各官，兢兢奉法，委与先年不同。以是黎民感德，皆安生乐业，实有太平之象。”

又问：“今边事何如？”臣因奏：“昨在途中，见山西及陕西三边督抚总兵官，具有密报，说虏酋俺答西行，为挨落达子所败，损伤甚多，俺答仅以身免。此事虽未知虚实，然以臣策之，虏酋真有取败之道。夫夷狄相攻，中国之利。此皆皇上威德远播，故边境乂安，四夷宾服。”因叩头称贺。蒙谕云：“此先生辅佐之功。”臣又奏：“虏酋若果丧败，胡运从此当日衰矣。但在我不可幸其败而轻之。盖圣王之制夷狄，惟论顺逆，不论强弱。若其顺也，彼势虽弱，亦必抚之以恩；若其逆也，彼势虽强，亦必震之以武。今后乃望皇上扩并包之量，广覆育之仁，戒谕边臣，益加恩义。彼既败于西，将依中国以为固，又恐乘其敝而图之。若我抚之，不改初意，则彼之感德益深，永为藩篱，不敢背叛。此数十年之利也。”仰见天颜喜甚，再三首肯云：“先生说的是。”

又蒙谕：“先生沿途辛苦，今日见后，且在家休息十日了进阁。”臣草芥微躯，仰荷圣慈垂念，叩头称谢。随又蒙恩赐银一百两，纻丝六表里，新钞三千贯，羊二只，酒二瓶，茶饭一卓，烧割一分。臣谨叩头称谢。又蒙遣司礼监太监张宏，引至慈庆、慈宁，朝谒两宫圣母，谢恩而出。

窃念臣往摅恳悃，仰冒恩私，得暂解于繁机，幸克襄乎大事。远荷圣情之悬注，特廑敕使之敦催。爰望阙以遵途，遂脂牵而戒两。顾星驰夙驾，虽启处之不遑，奈水远山长，恨奋飞之莫逮。致稽程限，已逾旬朝。自知不免于严诃，敢望获从乎宽政。乃蒙我皇上洪慈宥假，优眷骈蕃。盘珍特出于尚方，迎劳更烦乎中贵。禁扉宵启，促文席以清言；天语春温，霁宸严而俯慰。忧民艰而轸边事，曲赐咨询；修内治而计外攘，谬承鉴奖。礼隆昼日，侈三接以为荣；泽溥云天，拟百朋而非重。戴恩罔极，图报奚由。惟誓捐狗马之余生，庶少答乾坤之大造。臣诚不胜踊跃欣庆激切感戴之至。

（奉圣旨：朕昨见卿，喜甚。又闻岁丰民安，边境宁谧，益用欣慰。览奏谢，知道了。该部知道。钦此。）






唐故德仪赠淑妃皇甫氏神道碑


后妃之制古矣，而轩辕氏、帝喾氏次妃之迹，最有可称，存乎旧史。然则其义隐，其文略。《周礼》王者内职大备而阴教宣，诗人《关雎》风化之始。乐得淑女，盖所以教本古训，发皇妇道。居具燕寝之仪，动有环佩之节。进贤才以辅佐君子，不淫色以取媚闺房。虽彤管之地，功过必纪；而金屋之宠，流宕一揆。稽女史之华实，嗣嫔则之清高。亦时有其人，伟夫精选。淑妃讳字一作某，姓皇甫氏。其先安定人也。惟卨封商，於赫有光。伊玄祖树德，于今不忘。必宋之子，莫之与比。伊清风继代，惠此余美。夫其系绪蕃衍，绂冕所兴。列为公侯。古有皇父充石〔一〕，则其宗可知也。夫其体元消息，经术之美，刊正帝图，中有玄晏先生，则其家可知矣。嗟乎！我有奕叶，承权舆矣；我有徽猷，展肃雍矣。积群玉之气，自对白虹之天；生五色之毛，不离丹凤之穴。曾祖烜，皇朝宋州刺史。祖粹，皇朝越州刺史，都督诸军事。父日休，皇朝左监门卫副率。妃则副率府君之元女也。粤在襁褓，体如冰雪。气象受于天和，诗礼传乎胎教。故列我开元神武之嫔御者，岂易其容止法度哉！今上昔在春宫之日，诏诘良家女，择视可否，充备淑哲。太妃以内秉纯一，外资沉静。明珠在蚌，水月鲜白。美玉处石，崖岸津润。结襦而金印相辉，同辇而翠旗交影。由是恩加婉顺，品列德仪。虽掖庭三千，爵秩十四，掩六宫以取俊，超群女以见贤。岂渥泽之不流，曾是不敢以露才扬己，卑以自牧而已。夫如是言，足以厚人伦，化风俗，弥缝坤载之失，夹辅元亨之求。呜呼！彼苍也常与善，何有初也不久好，奈何！况妃亦既遘疾，怗如虑往。上以之服事最旧，佳人难得，送药必经于御手，见寝始回于天步。月氏使者，空说返魂之香；汉帝夫人，终痛归来之像。以开元二十三年岁次乙亥，十月癸未朔，薨于东京某宫院，春秋四十有二。呜呼哀哉！望景向夕，澄华微阴。风惊碧树，雾重青岑。天子悼履綦之芜绝，惜脂粉之凝冷。下麟凤之银床，到梧桐之金井。呜呼哀哉！厥初权殡于崇政里之公宅，后诏以某月二十七日己酉，卜葬于河南县龙门之西北原，礼也。制曰：故德仪皇甫氏，赞道中壸，肃事后庭。孰云疾疢，奄见凋落。永言懿范，用怆于怀。宜登四妃之列，式旌六行之美，可册赠淑妃。丧事所须，并宜官供。河南尹李适之，充使监护。非夫清门华冑，积行累功，序于王者之有始有卒，介于嫔御之不僭不滥，是何存荣殁哀，视有遇之多也。有子曰鄂王〔二〕，讳瑶，兼太子太保，使持节幽州大都督事，有故在疚而卒。岂无乐国，今也则亡。匪降自天，云何吁矣！有女曰临晋公主〔三〕，出降代国长公主子荥阳潜曜。官曰光禄卿，爵曰驸马都尉。昔王俭以公主恩，尚帝女为荣，何晏兼关内侯，是亦晋朝归美。公主礼承于训，孝自于心。霜露之感，形于颜色。享祀之数，缺于洒扫。尝戚然谓左右曰：“自我之西，岁阳载纪。彼都之外，道里遐绝。圣慈有蓬莱之深，异县有松槚之阻。思欲轻举，安得黄鹄？未议巡豫，徒瞻白云。望阙塞之风烟，寻常涕泗；怀伊川之陵谷，恐惧迁移。”于是下教邑司，爰度碑版。甫忝郑庄之宾客，游窦主之园林。以白头之嵇、阮，岂独步于崔、蔡？而野老何知，斯文见托。公子泛爱，壮心未已。不论官阀，游、夏入文学之科；兼叙哀伤，颜、谢有后妃之诔。铭曰：

积气之清，积阴之灵。汉曲回月，高堂丽星。惊涛汹汹，过雨冥冥。洗涤苍翠，诞生娉婷。其一

婉彼柔惠，迥然开爽。绸缪之故，昔在明两。恩渥未渝，康哉大往。展如之媛，孰与争长。其二

珩佩是加，翚褕克备。先德后色，累功居位。壸仪孔修，宫教咸遂。王于奖饰，礼亦尊异。其三

小苑春深，离宫夜逼。花间度月，同辇未归。池畔临风，焚香不息。呜呼变化，惠好终极。其四

冯相视祲，太史书氛。藏舟晦色，逝水寒文。翠幄成彩，金炉罢熏。燕赵一马，潇湘片云。其五

恍惚余迹，苍茫具美。王子国除，匪他之耻。公主愁思，永怀于彼。日居月诸，丘陇荆杞。其六

岩岩禹凿，弥弥伊川。列树拱矣，丰碑缺然。爰谋述作，歘就雕镌。金石照地，蛟龙下天。其七

少室东立，缭垣西走。佛寺在前，宫桥在后。维山有麓，与碑不朽。维水有源，与词永久。其八

〔一〕皇父充石：《左传》：宋武公之世，鄋瞒伐宋，司徒皇父帅师御之，耏班御皇父充石。杜预注：皇父，戴公子。充石，皇父名。

〔二〕鄂王：《旧书》：鄂王瑶母皇甫德仪，光王琚母刘才人。皆玄宗在临淄邸，以容色见顾，出子朗秀，而母加爱焉。及惠妃承恩，鄂王之母，亦渐疏薄。太子瑛与鄂光王等，谓母氏失职，尝有怨望。

〔三〕临晋公主：《新书·公主传》：代国长公主，睿宗女，名华，字华婉，刘皇后所生，下嫁郑万钧。临晋公主，玄宗女，皇甫淑妃所生，下嫁郑潜曜，卒大历时。《孝友传》：开元中，代国长公主寝疾，潜曜侍左右，累三月不靧面，尚临晋公主，历太仆光禄卿。

鹤曰：碑云：“自我之西，岁阳载纪。”按《尔雅》自甲至癸，为岁之阳。妃以开元二十三年乙亥薨，至天宝四载乙酉，为岁阳载纪矣。碑当立于是年也。《东观余论》：董君新序，称甫为《淑妃碑》在开元二十三年，最少作也。余按，是年甫才二十四岁，碑末云云。若其葬年所作，岂得称“白头嵇阮”与“野老何知”哉？又其铭曰：“日居月诸，丘陇荆杞，列树拱矣，丰碑缺然。”则其立碑，盖在葬后六年，非皇甫葬时作也。董君不考立碑年，但据其葬年，故误耳。






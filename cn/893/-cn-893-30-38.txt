普照寺





天台国清寺，[一]天下为四绝。[二]今到普照游，到来复何别?柟木白云飞，[三]高僧顶残雪。门外一条溪，几回流岁月!

[一]《一统志》：国清寺，在浙江台州府天台县北十里，隋炀帝为智禅师建。



[二]晏殊《类要》云，齐州灵岩、荆州玉泉、润州栖霞、台州国清，世称四绝。《咸淳临安志》：净明寺，在富阳县北五里，旧名普照。天福五年重建，治平二年改今额。寺枕高山，名曰舒壁，山坳有龙潭，涧水横流，上有桥亭。李翰林白诗“天台国清寺，天下为四绝”云云。



[三]《本草十遗》：柟木高大，叶如桑，出南方山中。



右一篇见《咸淳临安志》。

苏东坡曰：“予旧在富阳见国清院太白诗，绝凡近。”即此篇也。《渔隐丛话》：新安水西寺，寺依山背，下瞰长溪，太白题诗断句云：“槛外一条溪，几回流碎月。”今集中无之。琦按：渔隐所引即此篇末二句也，盖未睹全篇，故讹以为题水西寺断句耶?






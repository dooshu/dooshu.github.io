释文珦　送僧

空山草木秋，相送古原头。

倦客难为别，寒蛩替说愁。

旧房深翠壁，归路隔沧洲。

后夜多明月，相思为上楼。

释文珦

释文珦　送僧

寒虫感秋气，非为游子吟。

游子寂寞闻，自然动归心。

归到南岩秋欲晚，山栗正肥山稼满。

山中独坐看云时，还忆湖边旧吟伴。

释文珦

释文珦　送僧

云作达人性，东西无定居。

重逢在京阙，忽忆归园庐。

水宿傍江市，山行见樵车。

后期难重寻，握手空踌躇。

释文珦


宝谟纪赞


臣闻《书》言：“圣有谟训，明征定保。”又曰：“丕显哉，文王谟。”自昔圣帝明王，其丰功骏德，既己措之躬行，施之当世矣。犹以泽历久而易尽，言无文而不远，于是乎敷之彝训，以为定保之征；记之简编，以发经纬之蕴。是以百世之下，虽去圣已远，而诵其诗，读其书，则模范存焉。斯圣人不朽之业，所以垂教思于无穷者也。

我献皇帝，圣质天成，睿思神授。昔居西馆，已著英声。及封国以来，二十余年之间，绝嗜寡好，孶孶典学，国政有暇，独以觚翰自适。是以述作之精，卓然冠古。篇章繁富，亡虑数十万言。

臣尝伏而读之，其裁制之恢弘，文词之粹微，固无容喙矣！乃其属意纂言，皆根极理要；阐发性命，则研精极深；敷鬯古今，则出经入史；杂物撰德，则显微毕具；立法申鉴，则美慝备彰。识深而旨远，义奥而理玄。盖典谟训诰，经世之文；天球弘璧，希代之宝也。昔者淮南《鸿烈》之著，河间《考工》之篇，徒以摛掞藻丽，夸诩诵闻。非有圣哲之极论，道德之奥旨。然且树声艺苑，迄于今传焉。矧圣谟丕显，流辉宇宙，盖将为悬诸日月不刊之典，岂徒镇耀楚域，为法当代而已哉！

臣谨分类裒辑，并录献皇后之女训附载于后。用彰我二圣贻燕之泽于无穷焉。若夫圣德渊涵，精微之蕴，则所谓性与天道，不可得而闻也。

赞曰：昔周人称文王之文，“光于四方，显于西土”。太姒嗣音，佐文德以成《周南》之化，则《葛覃》、《卷耳》之诗作焉。夫古之帝者，述德敷言，托之琬琰，垂范百世，若典谟训诰，章章具矣。乃若后理阴教，以听天下之内治，而能发为文词，与王者并则，由周而来，盖希睹之也。

天佑我明，圣神继作。我太祖、成祖，暨孝慈、仁孝，扶玄黄于始泮，缀象纬以垂光，御藻宸章，壸范内训，藏之天府者，彪炳焕烂，莫可殚述矣。而我献皇帝，以天挺睿哲之资，缉熙圣学，觐列祖之耿光。献皇后俪德配天，修文翊治，嗣徽音于二后，用能佑启圣主，以隆文明之盛治，比于有周，不啻过之矣。岂非乾坤光岳之气萃灵于昭代，出河呈洛之祯焕发于今日哉！

夫云汉为章，下土同仰。隋和炫彩，世所共珍。今二圣之瑰章玮制，播在寰区。惟兹臣庶，家传人诵久矣。而臣独以系之旧邦者，溯《周南》之首化，见文教之所由兴也。






黄公度　和宋永兄围棋青字韵因成五绝

翻劫解围心有兵，谋生政要眼双青。

已收鹅阵乌巢幕，未放鹰扬鸥满汀。

黄公度

黄公度　和宋永兄围棋青字韵因成五绝

块然木石本无情，底事纷纷如许争。

天遣人间作仇敌，只缘黑白太分明。

黄公度

黄公度　和宋永兄围棋青字韵因成五绝

一胜一负乃常事，七纵七擒真妙机。

九械难窥墨翟守，六奇终破白登围。

黄公度

黄公度　和宋永兄围棋青字韵因成五绝

哲匠观旁嘿若暗，衔枚勇士用功深。

管中窥豹谁家子，技痒时时不自禁。

黄公度

黄公度　和宋永兄围棋青字韵因成五绝

千里归来两鬓丝，清风永日对枯棋。

红尘万事不到眼，此乐勿容儿辈知。

黄公度


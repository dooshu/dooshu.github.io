○隶书解

世人多以隶书始於秦时程邈者，非也。隶书之兴，兴於周代。何以知之？按《左传》，史赵绛县人年曰，亥有二首六身，是其物也。士文伯曰：然则二万六千六百有六旬也。盖以“亥”字之形，似布之状。按古文亥作“亢”，全无其状。虽春秋之时，文字体别，而言亥字有二首六身，则是今之亥字。下其首之二画，竖置身傍亥作豕，此则二万六千六百之数。据此亥文，则春秋之时有隶书矣。又郦善长《水经注》云，临淄人有发古冢者，得铜棺，棺外隐起为文，言齐太公六代孙胡公之棺也。惟三字古文，馀同今书。此胡公又在春秋之前，即隶书兴於周代明矣。当时未全行，犹与古文相参。自秦程邈已来，乃废古文，全行隶体。故程邈等擅其名，非创造也。


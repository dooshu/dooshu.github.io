108　迷民讎民頑民皆忠商


商之澤深矣，周既翦商，歷三紀而民思商不衰。考之周書，梓材謂之「迷民」，召誥謂之「讎民」，不敢有忿疾之心焉，蓋皆商之忠臣義士也。至畢命始謂之「頑民」，何云：「讎民，釋文字或作『酬』，如孔傳乃與『百君子』文義相屬，以爲指頑民，恐非。」〇元圻案：「召誥經文『予小臣敢以王之讎民百君子』，傳曰：『我小臣，謙辭。敢以王之匹民百君子，治民者非一人，言民在下，自上匹之。』正義曰：『讎，訓爲匹。百者，舉其成數。言治民者非一人，嫌匹爲齊等，故云民在下，自上匹之。』」然猶曰：「邦之安危，惟兹殷士。」兢兢不敢忽也。孔子删詩，存邶、鄘於風，繫商於頌。吁，商之澤深矣！

【何云】詩、書之義，又自不同。

【全云】厓山未平時，元人以告變之章，大捕四明遺老，以爲欲迎二王，深寧所以唏嘘而言此。

【元圻案】東萊書説曰：「頑民，人之所忿疾也。周公以王命誥，首呼之曰『爾殷多士』，撫摩勞來之意見於言表，略無忿疾之氣，亦可見聖人之心矣。」






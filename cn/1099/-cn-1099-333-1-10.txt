○柱國表序 【 勳臣柱國】

柱國。古勳官也。戰國之世。楚以處高勳有上柱國柱國以待相及令尹之選。而其後絕不聞。索魏之初。以太尉拓拔嵩位望尊重。故特置柱國大將軍崇寵之。至爾朱榮亦因而遂進號為天柱。西京之魏。太師宇文泰而下八人。皆用高勳拜柱國。盖所以表閥閱。敘門蔭也。宇文周之世為柱國者。日益夥。而亦漸輕。故復設上柱國冠之。然品止正二。而柱國為從二。煬帝之末。復置光祿大夫左右金紫光祿為一二品階罷上柱國柱國不用。唐初復置。然遂為三四品勳。而自是以上。則止稱大夫。大夫而上曰特進。曰開府儀同三司而階勳不甚別矣元始復以上柱國為正一品勛。加中書丞相。而它官之至一品者。雖加至三公而不可得。　明興因之以授左右丞相李善長徐達及中書平章軍國重事常遇春。後更定官制正一品曰初授特進榮祿大夫。加授特進光祿大夫再加或贈曰特進光祿大夫。上柱國。從一品曰初授榮祿大夫。加授光祿大夫。再加曰光祿大夫柱國。而亡所謂左右柱國者。然洪武三年。諸功臣國公獨李善長徐達得為左柱國。其鄭曹宋衞四公。皆為右柱國。左柱國貼以光祿。右柱國僅曰榮祿。而列侯皆以榮祿冠柱國。當是時。伯爵僅二品勛。亦僅為護軍而至。永樂初大封功臣。伯爵至正一品而諸伯自茹忠誠瑺以下皆得為柱國。然其授亦自諸功臣而止。所謂加授之令甲為虛設而蹇義以少師滿九載亦稱榮祿而巳。正統四年。大學士楊士奇楊榮。俱以少師加柱國。而文臣之有柱國始矣然亦內閣而巳。成化之二十年。吏部尚書尹旻以太子太傅滿考加而尚書之有柱國始矣。然亦吏部巳耳。弘治九年。兵部尚書馬文升以太子太保滿考加。而諸部之有柱國始矣弘治十八年。　天子即位推恩內閣。而少師劉健以官重毋可加。因特加特進左柱國。而文臣之階勳與上公等矣嘉靖十八年。少師夏言。以冊　上帝號加上柱國其後　上復以加少師嚴嵩。辭不敢當。謂人臣無上。盖欲以形言之僭恣。　上果大悅。其後復以加少師徐階階不敢當。萬曆中。加太傅張居正。居正亦不敢當。居正卒。遂以為贈。而言者不審。謂其實為之也至形之論劾。且謂無將之罪言官亦須稽古而不知上柱國在唐世不為重官而二品勛所謂正治上卿者故自若也文臣一品不時滿。柱國亦不易得。故備志之。


○儹運糧儲疏

一速船料、以免誤運、據湖廣江西等總運糧把總劉節等呈稱、漕例十二月駕船赴水次領兌、則造船必先於九月給料、十一月造完方不誤兌、近年軍民料價、多不依時派徵、延至次年二三月、或四五月、始得給領打造、又湏五十餘日乃完、是未裝運之時。而過淮到京之限巳違。甚至有六七月、尚不給領者、往年糧多折色。船有减存。遲造一二。尚可支持。今年全運本色。儘數用船。豈容停緩。負累旗軍。或揭借債負。或鬻兒變產賠造。甚至弃糧迯避。湏幫官員無計可處。或將糧米加派別船帶運。或那借官銀收買民船兌裝。苦不勝言。呈乞議處等因據此、臣等切惟漕運必資於造船。而造船必先於辦料。故官軍三民七。軍衛有司出辦之例。近來各掌印徵料官員。多不以運務為重。任意因循。不惟拖欠、或遂侵那。致誤造船。遂稽起運。而住俸問罪降級。獨歸運官。彼無干預。夫患不切巳。是以視如秦越而漫不加意也。誤運之端、實由於此、合無通行各該廵撫都御史、無廵撫處者、行廵按御史、嚴督各該司府州縣衛所、各將年例軍民料價、預為派徵、務在上年九月以裏給發、若徵收未完聽將在庫別項官銀借給、候徵完補還、如有違慢、十二月終不完給者、將府州縣衛所收料官住俸、正月終不完給者、府州縣衛所各掌印官住俸。收料官仍革去冠帶。首領官吏提解漕運衙門問罪。延至四月終不完給者、都布二司、并府州縣衛所各掌印、并催料收料官、一體參奏提問府州縣衛所官降級、文職起送吏部別用、軍職發回原衛帶俸差操。中間若有侵那等項情弊、從重究問。比照遲糧事例。載在議單永為遵守。庶法例嚴明而料價早完、船造及期而糧運不誤矣。

一均法以濟造船、查得各總淺船南京中都江北山東遮洋衛所造於淮安清江廠、湖廣浙江江南江西各造於各該處所、及查議單內一款、淮安清江廠管廠指揮千百戶等官有犯、比照運糧事例、聽漕運衙門提問、若犯該充軍為民降調罪名、問完奏請發落、此惟以淮安清江一廠官員載在徑自提問之例、其湖廣浙江江南江西各造船指揮千百戶等官。未經議及、切緣造于淮者。漕司朝夕得以覺察。且有提問之例。故各官有所警畏而不敢慢。至于湖廣浙江江南江西各處者。既從其便。又無提問之例。是以委官無所鈐束。全不畏憚。往往作弊誤事、如今歲鎮江衛委官指揮張儒、千戶李希賢、侵費料價、躭誤造船、稽遲糧運、足為明鑒、且各處雖去淮稍遠、而造船皆漕運之急務、事當畫一、今淮安清江廠官員有犯、既許其徑自提問、而他處管廠官員違法、湏待參提、不獨事體有偏、抑且人心玩愒、合無將湖浙江西江南等五總、但係考定、或委管造船官員、自指揮以下、有犯照依江北清江廠事例、徑自提問、補入議單、庶漕規振舉、人心畏服、而造船不誤矣、

一均行糧以濟儹運、據遮洋運糧把總江川呈據所屬定邊等衛運糧千百戶于江等呈、備旗軍王釗等告稱先年本衛并神武中、及通州左右四衛、天津等三衛、德州并德州左二衛官軍、專兌山東德州水次糧米、運赴京通二倉上納、號曰北直隸總。設把總一員管理。自德州水次至張家灣。水程不過七百五十餘里。又係一水之地。每軍関支行糧二石。頗彀食用。後於嘉靖三年、議將北直隸定邊等九衛、欲用此摠為海運之地故改名遮洋也改併遮洋總、每年駕船前往小灘鎮領兌、河南山東二省糧米復自小灘鎮運赴薊州倉上納、往返水程約有三千三百餘里。道路窵遠。難於轉輸。完限巳蒙改擬行糧尚未加添、切思本總舊運長淮泗州等衛、每軍行糧二石八斗、釗等水程、比伊不甚相懸、行糧乃少八斗、及思山東總下臨清等衛官軍、運納京通、俱支行糧二石四斗、釗等水程、較彼加倍、行糧反少四斗、實為不均、告乞轉達議處等因、據此、臣等竊惟行糧有多寡。葢以地里有遠近。立法之初。參酌適宜。固不容改但今各衛改入遮洋。往返程途。比昔增遠。故完糧期限。先巳具題更改。所支行糧似應添給。合無將定邊等衛官軍行糧、比照臨清等衛事例、関支二石四斗、改載議單、通行遵守、庶官軍足食、事體均平、

一添設閘座以益糧運、據湖廣蘄州等衛運糧指揮李緒等、呈稱天津相距通州、河道約有二百餘里、內多淤淺難行、糧船到彼。挨過一淺。動經旬日。或百夫併力牽挽不停。或四散雇剝。紛然爭競。近年覓船尤難。不得巳闌借回空淺船剝運。動經一月。甚至四十餘日。始得抵灣。以致糧納躭遲、船回阻凍、議者應於漷縣河西務楊村地方。各建閘座。若遇水小。則隨宜啟閉。免盤剝之勞費。若值水大。則開月河而行。所費工料。動支太倉。扣省由閘銀兩。庶一勞永逸糧運甚幸。臣乞議處等因、據此臣等議得前項河道。水勢消長無期。沙淤淺阻不一。每因盤剝。遂致躭延。為害實深若設置閘座。蓄水行舟。為利甚大。但地勢水勢。猶湏詳勘。切見通惠河開復之初。亦或有難之者。及其功成事濟。浮議始息。乞敕該部會議、合無擇委習知水利官員、親詣彼處督同管河等官、逐一踏勘、如果事體相應、公論允合、就便估計工料、修建閘座、亦利運之一端也

皇明經世文編卷之一百六十九終








次韵和系郡斋书事之什【系今名化】

竹使贪为郡金门懒上书征途沿木合【缙云有木合岭若蜀道之栈阁也】官舍类楼居【郡斋杳在山顶平地甚狭四面多构亭榭以翼之】密叶藏啼鸟澄潭跃戏鱼波光摇岛屿霁色露阎闾圃蕙光风拂山苗淑气嘘开樽空爱客函丈孰宗予清唳频思鹤长鸣几厌驴【王武子雅好驴鸣予素所不喜】顔贫一瓢足嵇懒尺题踈薄宦无劳说长謡任所如神明定来舍庄室正虚虚


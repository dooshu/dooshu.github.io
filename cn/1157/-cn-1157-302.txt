●卷三百二　物异考八

○山崩　地陷　地移　地长　川竭

《春秋》釐公十四年"秋八月辛卯，沙麓崩。"《榖梁传》曰：林属於山曰麓（师古曰："属，联也，音之欲反），沙其名也。"刘向以为臣下背叛，散落不事上之象也。先是，齐桓行伯道，会诸侯（师古曰："伯读曰霸。其下亦同。"），事周室。管仲既死，桓德日衰，天戒若曰，伯道将废，诸侯散落，政逮大夫，陪臣执命，臣下不事上矣。桓公不寤，天子蔽晦（师古曰："被，掩蔽而暗也。"）。及齐桓死，天下散而从楚。王札子杀二大夫。（师古曰："二大夫，召伯、毛伯也。"）晋败天子之师（师古曰："谓败之於贸戎也。己解於上也。"），莫能征讨，从是陵迟。《公羊》以为沙麓，河上邑也。董仲舒说略同。一曰，河，大川象；齐，大国；桓德衰，伯道将移於晋文，故河为徙也。《左氏》以为沙麓，晋地；沙，山名也；地震而麓崩，不书震，举重者也。伯阳甫所谓"国必依山川，山崩川竭，亡之徵也；不过十年，数之纪也。"至二十四年，晋怀公杀於高梁（师古曰："怀公谓子圉，惠公之子也。文公入国而使杀之。高梁，晋地。"）。京房《易传》曰："小人剥庐（师古曰：《剥卦》上九爻之辞。"），厥妖山崩，兹谓阴乘阳，弱胜强。"成公五年"夏，梁山崩。"《榖梁传》曰廱河三日不流（师古曰："廱读曰壅。"），晋君帅群臣而哭之，廼流（师古曰："从伯宗用辇者之言。"）。刘向以为山阳，君也，水阴，民也。天戒若曰，君道崩坏，下乱，百姓将失其所矣。哭然後流，丧亡象也。梁山在晋地，自晋始而及天下也。後晋暴三卿，厉公以杀。董仲舒说略同。刘歆以为梁山，晋望也；崩，弛崩也。古者三代命祀，祭不越望，吉凶祸福，不是过也。国主山川，山崩川竭，亡之徵也，美恶周必复。是岁，岁在鹑火，至十七年复在鹑火，栾书、中行偃弑厉公而立悼公。

威烈王十三年，晋河岸崩，壅龙门至於底柱。

汉高后二年正月，武都山崩，杀七百六十人，地震至八月廼止。　文帝二年四月，齐、楚地山二十九所同日俱大发水，溃出。刘向以为近水沴土也。天戒若曰，勿盛齐、楚之君，今失制度，将为乱。後十六年，帝庶兄齐悼惠王之孙文王则薨，无子，帝分齐地，立悼惠王庶子六人皆为王（师古曰："谓齐孝王将闾、济北王志、菑川王贤、胶东王雄渠、胶西王卬、济南王辟光。"）。贾谊、晁错谏，以为违古制，恐为乱。至景帝三年，齐、楚七国起兵百馀万，汉皆破之。春秋四国同日灾（师古曰："宋、卫、陈、郑。"），汉七国同日众山溃，咸被其害，不畏天威之明效也。　成帝河平三年二月丙戌，犍为柏江山崩，捐江山崩，皆廱江水（师古曰："廱读曰壅。次下亦同。"），江水逆流坏城，杀十三人，地震积二十一日，百二十四动。　元延三年正月丙寅，蜀郡岷山崩，廱江，水逆流，三日廼通。刘向以为周时岐山崩，三川竭，而幽王亡。岐山者，周所兴也。汉家本起於蜀汉，今所起之地山崩川竭，星孛又及摄提、大角，从参至辰（如淳曰："孛星尾长及摄提、大角，始发於参至辰也。"），殆必亡矣。其後三世亡嗣，王莽篡位。

王莽天凤三年，长平馆西岸崩，廱泾水不流，毁而北行。

後汉和帝永元元年七月，会稽南山崩。会稽，南方大名山也。京房《易传》曰："山崩，阴乘阳，弱胜强也。"刘向以为山阳，君也；水阴，民也；君道崩坏，百姓失所也。刘歆以为崩犹弛也。是时窦太后摄政，兄窦宪专权。　七年七月，赵国易阳地裂。京房《易传》曰："地裂者，臣下分离，不肯相从也。"是时南单于众乖离，汉军追讨。　十二年夏四月戊辰，南郡秭归山高四百丈，崩填谿，杀百馀人。明年冬，至蛮夷反，遣使募荆州吏民万馀人击之。　元兴元年五月癸酉，右扶风雍地裂。是後西羌大寇凉州。　殇帝延平元年五月壬辰，河东恒山崩。是时邓太后专政。秋八月，殇帝崩。　安帝永初元年六月丁巳，河东杨地陷，东西百四十步，南北百二十步，深三丈五尺。　六年六月壬辰，豫章员谿原山崩，各六十三所。　元初元年三月己卯，日南地坼，长百八十二里。其後三年正月，苍梧、郁林、合浦盗贼群起，劫略吏民。　二年六月，河南雒阳新城地裂。延光二年七月，丹阳山崩四十七所。　三年六月庚午，巴郡阆中山崩。　四年十月丙午，蜀郡越隽山崩，杀四百馀人。丙午，天子会日也。是时阎太后摄政。其十一月，中黄门孙程等杀江京，立顺帝，诛阎后兄弟，明年，阎后崩。　顺帝阳嘉二年六月丁丑，雒阳宣德亭地坼，长八十五丈，近郊地。时李固对策，以为"阴类专恣，将有分离之象，所以附郊城者，是上帝示象以诫陛下也"。是时宋娥及中常侍各用权分争，後中常侍张逵、豫政与大将军商争权，为商作飞语，欲陷之。桓帝建和三年四月，郡国六地裂，水涌出，井溢，坏寺屋，杀人。时梁太后摄政，兄冀枉杀李固、杜乔。　三年，郡国五山崩。　和平元年七月，广汉梓橦山崩。　永兴二年六月，东海朐山崩。冬十二月，泰山、琅邪盗贼群起。　永寿二年七月，河东地裂。时梁皇后兄冀秉政，桓帝欲自由，内患之。　延熹元年七月乙巳，左冯翊雲阳地裂。　三年五月戊，申汉中山崩。是时上宠恣中常侍单超等。　四年六月庚子，泰山、博尤来山判解。　八年六月丙辰，缑氏地裂。永康元年五月丙午，雒阳高平永寿亭、上党泫（工元反）氏地各裂。是时朝臣患中常侍王甫等专恣。冬，桓帝崩。明年，窦氏等欲诛常侍、黄门，不果，更为所诛。　灵帝建宁四年五月，河东地裂十二处，裂各长十里百七十步，广者三十馀步，深不见底。

魏元帝咸熙二年二月，太行山崩。此魏亡之徵也。其冬，晋有天下。

吴孙权赤乌十三年八月，丹阳、句容及故鄣、宁国诸山崩，鸿水溢。刘歆以为："国主山川，山崩川竭，亡之徵也。"吴虽称帝，其实列国，灾发丹阳，天意见之。後二年而权薨，又二十六年而吴亡。

晋武帝泰始三年三月戊午，太石山崩。　四年七月，泰山崩坠三里。京房《易传》曰："自上下者为崩，厥应泰山之石颠而下，圣人受命，人君虏。"及帝晏驾，而禄去王室，惠皇懦弱，怀、愍二帝俱辱虏庭，沦胥於北，元帝中兴於南，此其应也。　太康五年庚午，宣帝庙地陷。　六年十月，南安新兴山崩，涌水出。　七年二月，朱提（殊匙二音）之大泸山崩，震坏郡舍，阴平之仇池崖陨。　八年七月，大雨，殿前地陷，方五尺，深数丈，中有破船。　惠帝元康四年，蜀郡山崩，杀人。五月壬子，寿春山崩，洪水出，城坏，地陷方三十丈，杀人。六月，寿春大雷，山崩地坼，人家陷死，上庸郡亦如之。八月，居庸地裂，广三十六丈，长八十四丈，水出，大饥。上庸四处山崩。地坠广三十丈，长一百三十丈，水出杀人。皆贾后乱朝之应也。　太安元年四月，西墉崩。　怀帝永嘉元年三月，洛阳东北步广里地陷。　二年八月乙亥，鄄城无故自坏七十馀丈，司马越恶之，迁於濮阳。此见沴之异也。越卒以陵上受祸。　三年七月戊辰，当阳地裂三所，广三丈，长三百馀步。京房《易传》曰："地坼裂者，臣下分离，不肯相从也。"其後司马越、苟晞交恶，四方牧伯莫不离散，王室遂亡。　三年十月，宜都夷道山崩。　四年四月，湘东酃黑石山崩。　元帝太兴元年二月，庐陵、豫章、武昌、西阳地震，山崩。　二年五月，祁山地震，山崩，杀人。　三年，南平郡山崩，出雄黄数千斤。时王敦陵傲，帝优容之，示含养祸萌也。　四年八月，常山崩，水出，滹沱（上火乎反，下音陀）盈池，大木倾拔。　成帝咸和四年十月，柴桑庐山西北崖崩。十二月，刘允为郭默所杀。　穆帝永和七年九月，峻平、崇阳二陵崩。　十二年十一月，遣散骑常侍车灌修峻平陵，开埏道，崩压，杀数十人。　升平五年二月，南掖门马足陷地，得钟一，有文四字。　哀帝隆和元年四月丁丑，浩亹（上古合反，下音门）山崩，张天锡亡徵也。　安帝义熙八年三月壬寅，山阴地陷，方四丈，有声如雷。　十年五月戊寅，西明门地穿，涌水出，毁门扇及限。陷此水沴土也。　十一年五月，霍山崩，出铜钟六枚。　十三年七月，汉中城固县水涯有声若雷，既而岸崩，出铜钟十有二枚。　惠帝元康九年六月夜，暴雷雨，贾谧斋屋柱陷入地，压谧床帐。此木沴土，土失其性，不能载也。明年，谧诛焉。　光熙元年五月，范阳国地燃，可以爨。此火沴土也。是时，礼乐征伐自诸侯出。

梁武帝普通二年，始平郡石鼓村地自开成井，方六丈六尺，深三十二丈。

後魏孝静帝武定二年十一月，西河地陷，有火出。京房《易传》占曰："地自陷，其君亡。"祖暅曰："火，阳精也。地，阴主也。地燃，越阴之道，行阳之政，臣下专恣，终以自害。"时齐神武作宰，侯景专擅河南。神武崩，景作乱。

後周武帝建德二年，凉州地震裂出泉。

隋高祖仁寿三年，梁州就谷山崩。《洪范五行传》曰："崩散落，背叛不事上之类也。"梁州为汉地。明年，汉主谅反。

炀帝大业七年，砥柱山崩，壅河，逆流数十里。时帝兴辽东之役，四海怨叛，卒以灭亡。

唐太宗贞观八年七月，陇右山摧。山者高峻，自上而陨之象也。　武后垂拱二年九月己巳，雍州新丰县露台乡大风雨，震电，有山涌出，高一十丈，有池周三百亩，池中有龙凤之形，禾麦之异，武后以为休应，名曰"庆山"。荆州人俞文俊上言："天气不和而寒暑隔，人气不和而赘疣生，地气不和而堆阜出。今陛下以女主居阳位，反易刚柔，故地气隔塞，山变为灾。陛下以为'庆山'，臣以为非庆也。宜侧身修德以答天谴，不然，恐灾祸至。"后怒，流於岭南。　永昌中，华州赤水南岸大山，昼日忽风昏，有声隐隐如雷，顷之渐移东数百步，壅赤水，压张村民三十馀家，高二百馀丈，水深三十丈，坡上草木宛然。《金縢》曰："山徙者人君不用道，禄去公室，赏罚不由君，佞人执政，政在女主，不出五年，有走王。"　元宗开元十七年四月乙亥，大风震电，蓝田山摧裂百馀步，畿内山也。国主山川，山摧川竭，亡之证也。占曰："人君德消政易则然。"　天宝十一载六月，虢州閺乡黄河中女娲墓因大雨晦冥，失所在，至肃宗乾元二年六月乙未，濒河人闻有风雷，晓见其墓涌出，下有巨石，上有双柳，各长丈馀，时号风陵堆。占曰："冢墓自移，天下破。"代宗大历六年四月戊寅，蓝田西原地陷。九年十一月戊戌，同州夏阳有山徙於河上，声如雷。　十三年，郴州黄芩山摧，压死者数百人。　德宗建中二年，霍山裂。魏州魏县西四十里，地数亩忽长崇数尺。　宪宗元和八年五月丁丑，大隗山摧。　十五年七月丁未，苑中土山摧，压死二十人。　僖宗光启三年四月，维州山崩，累日不止，尘坌亘天，壅江水逆流。占曰："国破。"

後唐明宗长兴三年七月，夔州奏，赤甲山崩。

宋太宗雍熙三年，阶州福清县青龙峡山圯，壅白江，水逆流高十丈许，坏民田数百里。　晁化三年五月，雅州名山县大风雨，登辽山圯，壅江水逆流入民田，坏稼。

真宗咸平元年七月庚午，宁化军汾水涨，坏北水门，山石摧圯，军士有压死者。　二年七月庚寅，陕州灵宝县暴雨崖圯，压居民死者二十二户。　三年三月辛丑夜，秦州大泽县三阳寨大雨崖摧，压死者六十二人。　四年正月，秦州成纪县山摧，压死六十馀人。　景德四年七月，秦州成纪县崖圯，杀居民。天禧五年五月，襄州凤林镇道侧涌起，高三尺许，长三丈，阔八尺。知州夏竦以闻。　神宗熙宁元年，潭州益阳县雷震，山裂出米。　二年十月庚戌，南郊，东壝门内地陷，有天宝十二载古墓。　五年九月丙寅，华州少华山前阜头峰越八盘岭及谷，摧陷於石子坡。东西五里，南北十里，溃散坟裂，涌起堆阜，各高数丈，长若隄岸。至陷居民六社，凡数百户，林木、庐舍亦无存者。并山之民言："数年以来，峰上常有声，是夜初昏，略无风雨，山上忽雾起，有声渐大，地遂震动，不及食顷而山摧。"　元丰八年二月甲戌，宾州岭方县地陷。　哲宗元祐元年十二月，华州郑县界小敷谷山颓，伤居民。　徽宗宣和七年七月己亥，熙河路地震，有裂数十丈者，兰州尤甚，陷数百家，仓库俱没。　高宗绍兴十二年十一月，陕西不雨，五榖焦枯，泾、渭、灞、滻皆竭。伯阳甫曰："国必依山川，山摧川竭，亡之证也。"时秦民以饿离散，壮者为北人所买，郡邑遂空。刘向以为阳失在阴者，谓火气来煎枯水，故川竭。山川连体，下竭上必摧。占曰："君德消，政易则然。"京房《易传》曰："君臣相背，厥异名水绝。"　光宗绍熙四年秋，南岳祝融峰有山自摧。剑门关山摧。　五年十二月，临安府南高峰有山自摧。　宁宗庆元二年六月辛未，台州黄岩县大雨水，有山自徙五十里馀，声如雷，草木、冢墓皆如初，而故址为渊潭。时临海县清潭山亦自移。《唐志》载《金縢》曰："山徙者君不用道，禄去公室，赏罚不由君，佞人执政也。"此韩侂胄擅朝之应。嘉泰二年七月丁未，闽建安县山摧，民庐之压者六十馀家。　嘉定六年六月丙子，浙淳安县长乐乡山摧水涌。近水沴土也。京房《易传》曰："小人剥庐，厥妖山摧。"刘向以为"山阳，君也，水阴，民也。君道坏，下乱，百姓将失其所"。又曰："臣下叛，散落不事上之象也。"　八年五月，行都久不雨，百川皆竭，淮甸亦如之。

○地生异物

魏公孙渊时，襄平北市生肉，长围各数尺，有头目口喙，无手足（详见《赤祥门》）。

晋惠帝元康五年，吕县有流血百馀步（详见《赤祥门》）。　怀帝永嘉元年，洛阳地陷，有苍白鹅出（详见《羽虫之异》）。　元帝太兴二年，庐江灊县何旭家忽闻地中有犬子声，掘之得一母犬与二子，一雄一雌（详见《犬祸门》）。又孙无终家地坼得狗（同上并见《犬祸门》）。　成帝咸康初，地生毛。　孝武帝太元二年，地生毛。　十四年，京都地生毛。　十七年，地生毛。　安帝隆安四年，地生毛，或白或黑。　元兴三年五月，江陵地生毛。　义熙三年、十年，地并生毛。

齐高帝建元元年，荆州天井湖出绵，人乃与常绵不异。

梁武帝大同二年，地生白毛，长二尺（详见《白祥门》）。

北齐武成河清元年九月，沧州及长城下地多生毛，或白或黑，长四五寸。

唐武后垂拱元年九月，淮南地生毛，或白或苍，长者尺馀，遍居人床下，扬州尤甚，大如马鬣，焚之臭如燎毛。占曰："兵起，民不安。"　三年，魏州地出铁如船数十丈。武威郡石化为面，贫乏者取以给食。　元宗天宝十三载，汝州叶县南有土块斗，中有血出，数日不止。　德宗建中四年四月，京师地生毛，或黄或白，有长尺馀者。　贞元四年四月，淮南及河南地生毛。　文宗太和二年六月，苏州地生毛。　四年，石生面，贫者食之。

宋神宗熙宁元年，潭州益阳县雷震山裂，出米可十万斛，炊之成饭，而腥不可食，至京师，信米也，但色黑如炭。

八年，杭州盐官县自三月地产物如珠，可食。（详见《榖异门》）。

元丰三年，青州临朐、益郡石化为面，民取食之。

○黄眚黄祥

汉昭帝元凤元年九月，燕有黄鼠衔其尾舞王宫端门中（见《鼠妖门》）。成帝建始元年四月辛丑夜，西北有火光。壬寅晨，大风从西北起，雲气赤黄，四塞天下，终日夜著地者黄土尘也。是岁，帝元舅大司马大将军王凤始用事，又封凤母弟崇、庶弟谭等五人皆为列侯。哀帝即位，封外属丁氏、傅氏、周氏、郑氏凡六人为列侯。杨宣对曰："五侯封日，天气赤黄，丁、傅复然。此殆爵土过制，伤乱土气之祥也。"京房《易传》曰："《易》称'观其生'，言大臣之义，当观贤人，知其性行，推而贡之，否则为闻善不与，兹谓不知，厥异黄，厥咎聋，厥灾不嗣。黄者，日上黄光不散如火然，有黄浊气四塞天下。蔽贤绝道，故灾异至绝世也。"

王莽天凤元年六月，黄雾四塞。

後汉昭烈章武二年，东伐，二月，自秭归进屯夷陵。六月，秭归有黄气见，长十馀里，广数十丈。後逾旬，为陆逊所破，近黄祥也。

晋惠帝元康四年正月，大雾。帝时昏眊，政非己出，故有大雾之妖。　元帝太兴四年八月，黄雾四塞，埃氛蔽天。　永昌元年十月，京师大雾，黑气贯天，日无光。明帝太宁元年正月癸巳，黄雾四塞。二月，又黄雾四塞。是时王敦擅权，谋逆愈甚。　穆帝永和七年三月，凉州大风拔木，黄雾下尘。是时，张重华纳谮，出谢艾为酒泉太守，而所任非其人，至九年死，嗣子见杀，是其应也。京房《易传》曰："闻善不与，兹谓不知，厥异黄，厥咎聋，厥灾不嗣。黄者，有黄浊气四塞天下。蔽贤绝道，故灾至绝世也。"　孝武太元八年二月癸未，黄雾四塞。是时，道子专政，亲近佞人，朝纲方替。　安帝元兴元年十月庚申朔，黄雾昏浊不雨。是时桓元谋逆之应。　义熙五年十一月，大雾。十年十一月，又大雾。是时，帝室衰微，臣下权盛，兵及土地，略非君有，此其应也。

宋文帝元嘉二十九年十二月戊辰，黄雾四塞。次年春，元凶劭弑逆。

齐武帝永明六年十一月丙戌，土气竟天，如烟，入人眼鼻，三日乃止。　八年六月丙申，大雷雨，有黄光竟天，照地状如金。

梁武帝大同元年，天雨土。　二年，天雨灰，其色黄，近黄祥也。京房《易飞候》曰："闻善不与，兹谓不知，厥异黄，厥咎聋，厥灾不嗣。蔽贤绝道之咎也。"时帝自以为聪明博达，恶人胜己。又笃信佛法，捨身为奴，绝道蔽贤之罚也。

简文帝大宝元年正月，天雨黄沙。　三年，梦丸土而吞之。帝寻为侯景所废，以土囊压之而毙，诸子遇害，不嗣之应也。

陈後主时，梦黄衣人围城。後主恶之，绕城橘树，尽伐去之。隋高祖受禅後，上下通服黄衣。未几隋师攻围之应也。

後周静帝大象二年，天雨细黄土，移时乃息。与大同元年同占。时宣帝昏狂滋甚，其年崩，静帝立，禅於隋。

隋文帝开皇二年，京师雨土。时帝惩周室诸侯微弱至亡，乃分封诸子，并为行台，专制方面。失土之故，有土气之祥，後诸王各谋为逆乱。京房《易飞候》曰："天雨土，百姓劳苦而无功。"时营都邑，起仁寿宫，颓山堙谷，死者大半。

唐太宗贞观七年三月丁卯，雨土。　二十年闰三月已酉，有黄雲阔一丈，东西际天。黄为土功。　高宗永徽三年三月辛巳，雨土。　中宗景龙元年六月庚午，陕州雨土。十二月丁丑，雨土。　元宗天宝十三载二月丁丑，雨黄土。　代宗大历七年十二月丙寅，雨土。　德宗贞元二年四月甲戌，雨土。　八年二月庚子，雨土。　文宗太和八年十月甲子，土雾昼昏，至於十一月癸丑。　开成元年七月乙亥，雨土。　懿宗咸通十四年三月癸巳，雨黄土。　僖宗中和二年五月辛酉，大风，雨土。　昭宗天复三年二月，雨土，天地昏霾。　天祐元年闰四月甲辰，大风，雨土。

宋太宗淳化三年正月乙卯，京师雨土。占曰："小人叛。"自後李顺盗据益州。英宗治平元年三月辛酉、十二月乙巳，雨土。　二年三月壬戌，雨土。十二月己亥，雨黄土。　神宗熙宁五年十二月癸未、七年三月戊午，并雨黄土。　八年五月丁丑，雨黄土兼细毛。　元丰二年十一月丁亥、五年二月乙巳、六年四月辛未，雨土。　哲宗元祐七年正月戊午，天雨尘土。王民劳苦。　徽宗宣和元年三月庚午，雨土着衣。主不肖者食禄。　高宗绍兴元年十二月庚辰夜，有黄白气。　十一年，冯康国言，三月庚申，泾州雨黄沙。语在《金传》及《夜妖》。十八年十一月壬辰，上御丽正门，肆赦，天有雲赤黄。近黄祥也。太史附秦桧旨奏以为瑞。　孝宗乾道四年三月己丑，雨土若尘。　晁熙四年二月戊戌、五年二月甲申，四月丁丑，六年十一月乙丑，十一年正月辛卯、甲寅，十三年正月壬寅，皆雨土。　十五年九月庚子，南方有赤黄气。　光宗绍熙四年十月甲寅，五年四月癸卯，皆雨土。十月乙未，天有赤黄色。占曰："是为天变。"色先赤後黄，近黄赤祥也。十一月辛亥，雨土。








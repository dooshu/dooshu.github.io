◇复孔子祭秩诏（永泰元年三月）

仲尼明圣在躬，允光上哲，弘厥雅道，大训生民，师范百王，轨仪千载，立人斯仰，忠孝攸出，玄功潜被，至德弥阐。虽反袂遐旷，而祧荐靡阙，时祭旧品，秩比诸侯。顷岁以来，祀典陵替，俎豆寂寥，牲奠莫举，岂所以克昭盛烈，永隆风教者哉！可式循旧典，详复祭秩，使牢饩备礼，钦飨兼申。（《南齐书·明帝纪》）


纪三十 宪宗成化元年乙酉至三年丁亥


纪三十起旃蒙作量，尽强困大渊献，凡三年。
宪宗继天凝道诚明仁敬崇文肃武宏德圣孝纯皇帝成化元年
春，正月，乙卯，享太庙，已未，大祀天地于南郊。
甲子，两广守臣以“叛猺不靖，流剩广东，又越湖广、江右，日益蔓延，请发兵讨之”。兵部尚书王竑亦言：“贼非大创不止。韩雍才气无双，平贼非雍莫可。”于是以都督赵辅充总兵官，为征夷将军，太监卢永、陈瑄监其军，雍以佥都御史赞理军务。时雍方奉敕代叶盛巡抚广东，遂有是命。【考异】韩雍巡抚广东事，见《叶盛传》，而本传则但言赞理军务而已。又，《王竑传》言“举雍为总督”，证之《雍传》，乃在平大藤峡贼后，召赵辅等还，迁雍左副都御史，提督两广军务，是雍总督两广乃在明年，此时改授金都，正与巡抚之加有同，意雍以去年奉敕代叶盛巡抚广东，未行而有是命，非《传》中脱误也。今分书之。
戊辰，西域诸国及哈密来贡。
礼部尚书姚夔等言：“哈密贡马二百匹，而使人乃二百六十人。以中国有限之财，供外蕃无益之费，非策也。”乃下廷臣议，“定岁一人贡，不得过二百人”，制可。【考异】事具《明史·哈密传》中，《明书》系之正月戊辰，今据之。
835 明通鉴卷三十
是月，开纳粟例，以备两广军饷，命户部侍郎薛远督两广饷事。
二月，戊子，祭太社太稷。
甲午，上亲祀先农，耕精田。赐百官耆老宴。宴毕还宫。保喇诱三卫九万骑入辽河，武安侯郑弘击却之。弘，亨之孙也。
是月，雪少保于谦狱。
先是御史赵敔上言：“谦等为石亨辈诬陷，榜示天下，不一二年，亨辈亦皆败露。陈循等已邀恩宥，无俟臣言。独思正统十四年寇犯京城，赖谦一入保守，其功甚巨。伏乞收回前榜，死者赠恤，生者录用。”上曰：“朕在东宫时，即闻谦冤。谦有社稷之功而受无辜之惨.其敕有司急如敔言施行！”于是谦子冕、婿朱骥及前大学士王文子宗彝，并释戍放归。【考异】《明书》、《通纪》、《宪章录》，并系释陈循，江渊、俞士悦等于是年正月，证之《明史·陈循传》，“循因石亨之败，自贬所上书，诏释为民。”是循在英宗时已先释之，故敔奏中亦言“循等已邀恩宥，无俟臣言”，其江渊、俞士悦之等，亦当同时并释也。《三编》据《实录》系之二月，又《质实》中亦辨之，今从《三编》。
广西猺贼流劫广东，遂寇新会。
初，广东佥事毛吉，分巡惠、潮二府，有程乡贼杨辉，已抚复叛，攻陷江西安远，剽掠闽、广间，进袭程乡。吉乘其未至，募壮士合官军得七百人，直抵贼巢，生禽辉，破诸峒，凡俘斩千四百人。
捷闻，上方嗣位，玺书嘉劳，移巡高、雷、廉三府。
时民遭贼躏，数百里无入烟。吉不胜愤，以平贼为己任，按部雷州，海康知县王骐以击贼死，吉进兵破之。是时新会告急，吉檄指挥阁华署县事，而今同知陶鲁合军万人至大磴破贼。乘胜追至云岫山，去贼营十余里，时已乙夜，吉召诸将分三哨，黎明进兵。会阴晦，众失期。及进，贼弃营走山上，吉命潘百户者据836
纪三十
其营，众竞取财物。贼自山驰下，杀百户，华亦马蹶遇害，诸军遂溃。吉勒马大呼杀贼，军吏劝且避其锋，吉叱曰：“众多杀伤，我独生，可乎！”言未已，贼持刀趋吉。吉且骂且战，手刃数贼，力竭，遂被害。是日，雷雨大作，山谷震动。又八日，始得其尸，貌如生。
事闻，赠按察使，录其子科人国子监，寻登进士。
方吉出军时，赍千金为犒费，以付驿丞余文司出入，已用十之三.会吉死，文悯其家贫，以所余金授吉仆归治丧。忽是夜，仆妇凭之作吉语，顾左右曰：“请夏宪长来。”举家大惊，走告按察使夏壎。壎至，起揖曰：“吉受国恩，不幸死于贼。今余文以所遗官银付吉家，虽无文簿可考，令吉负垢地下矣。愿亟还官，毋污我！”言毕仆地，顷之始苏，卒归其金于官。吉死时年四十，后赐谥忠襄。【考异】毛吉死难事，见《明史》本传。《传》言“成化元年二月”，此与天顺三年叶祯死难事绝相似，故《传》特著其年月。诸书不载，今据增。
有彗星见。逾月，又见西北，长三丈余，三阅月而没。
襄阳地震，天雨黑黍。【考异】二月彗见事，具《明史·天文志》。《宪章录》书是年“正月已酉朔，有流星光烛地，自左摄提东南行，至天市西垣。”孙氏《二申野录》，则云“有星孛于天市垣”，与《天文志》所载同一事而月分异耳，《三编》系之二月，盖据《实录》也，今从之。
三月，庚戌，四川山都掌蛮作乱。
山都掌者，永宁宣抚司所辖地也。正统间，屡岁出没，杀掠良民。景泰元年招之，复叛；天顺六年抚之，又反。至是大坝等寨之贼，分劫江安、合江等县。兵部以闻，诏“总兵官李安会永宁宣抚司相机剿抚，毋酿边患”。时侍读周洪谟上讨贼方略六事，诏付所司行之。
丁已，上幸太学，释奠于先师孔子。始加牲用乐，停祭酒官以下宴。
837 明通鉴卷三十
是月，荆、襄盗起。
荆、襄之上游曰郧阳，古麋、庸二国地也。元至正间，流贼聚此作乱，终元世莫能制。洪武初，邓愈以兵剿除，空其地，禁流民不得人。然地界秦、豫、楚之间，又多旷土，山谷阨塞，林箐蒙密，中有草木，可采掘以食。正统二年，岁饥，民徙人，不可禁，聚众既多，罔禀约束，其中巧黠者稍稍相雄长。天顺间，汉中守臣以闻，英宗以小民饥寒所迫，不欲用兵，命御史抚辑，谪戍数人；余阳听抚，而大奸潜伏不出，寻复纵，势益滋蔓。有锦衣千户杨英者，奉使河南，策其必反、上疏言：“流逋之众，宜遣良更镇抚，渐图所以散遣之。”词甚谆切，不报。三省长吏又多诿非己境，因循不治。
至是有刘通者，少负膂力，县治前有石狮，重千斤，通手举之，因号“刘千斤”，纠其党石龙、刘长子及苗龙、苗虎等，聚众数万为乱，署将军、元帅等号，伪称汉王，建元德胜，寇襄、邓间。指挥陈升等二十四人，皆先后拒之，不克，死焉。
时三原王恕为河南布政使，诏擢右副都御史抚治之。【考异】《明史·本纪》系讨荆，裹贼于是年十二月，盖据命将出师之月日也。《三编》据《实录》系之三月，益始乱奏报之月也。证之王恕本传，恕以副都御史抚治在前，命赞朱永等军务在后，今分书之。
晋吏部尚书王翱太子太保。
时翱年逾八十，屡疏乞休，辄慰留。至是诏“雨雪免朝参”。以旱灾，免陕西、延安等府税粮凡八万七千一百石有奇。夏，四月，甲申，河南钧州地震有声，凡二十三日止。
是月，以都给事中张宁为汀州知府，修撰岳正为兴化知府，大学土李贤出之也。
先是尚书王竑荐宁堪任佥都御史，正堪任兵部侍郎，贤皆不悦。至是廷推兵部侍郎，清理贴黄，以正与宁名并上，诏责其会举多私。乃托以历练，票旨出二人于外，士论为之不平.
838
纪三十
五月，戊申，诏修比于庙，命有司春秋致祭。戊午，荧惑守南斗。
辛酉，大雨雹。壬戌，上避正殿，减膳，敕群臣修省。是月，四川贼平。
先是何洪等既败，绵竹典史萧让率乡兵击赵铎，破之。官兵继进，其党稍散去。铎势孤，帅余贼走彰明，千户田仪等设伏梓潼，参将周贵分兵直捣贼巢。贼大败，夜奔石子岭。仪侦知之，追及，手刃铎，铎堕马，斩之，传首成都。【考异】四川贼平，《三编》系之五月，据《明史·何洪传》，书云“成化元年正月也”。按《三编》据《实录》，此条系《辑览》所遗，补入是年之五月，必不误。疑《明史》“五”字误作“正”字.
六月，庚子，革太平侯张瑾，兴济伯杨宗爵。
二人俱以夺门功封，石亨既败，诸以夺门冒功者皆革夺，唯瑾、宗袭封如故。至是有指挥同知董源等援例乞复，遂并革瑾、宗，以瑾为锦衣指挥使，宗指挥同知。【考异】《明史·本纪》不载。《三编》、《辑览》系之六月，证之《明史·功臣表》为六月庚子，今据之.
是月，佥都御史韩雍大会诸将子南京。
时朝议用兵两广，编修邱濬上书李贤，言“贼在广东者宜驱，在广西者宜困”，贤善之，上于朝，诏录其书示诸将。诸将多主其说，欲分兵两广，雍不可，曰：“贼已蔓延数千里，而所至与之战，是自敝也。宜全师直捣大藤峡，贼之巢穴所在。腹心既隳，控制四面，如常山之蛇，动无不应，可迎刃解耳。舍此不图而分兵四出，贼益奔突，郡邑益残，所谓救火而嘘之也。”诸将皆曰：“善！”赵辅亦知雍才足办贼，军谋一听之，雍遂帅诸将倍道趋全州.
秋，七月，己酉，免天下军卫屯粮十之三。甲子，振两畿、湖广、浙江、河南饥。
839 

明通鉴卷三十
时给事中袁芳等上言：“比来救荒无术，老弱转死，丁壮流移。南阳、荆、襄流民十余万，两京、浙、豫，或水或旱，禾麦无秋。乞敕官司振济。”于是命抚治河南王恕及浙、豫抚、按各振其属。【考异】振两畿等省，《明史·本纪》系之七月。《三编》系之八月，盖因遣沈义、吴琛等牵连并记也。今据《本纪》分书之。纪中不书湖广，今据《三编》增。
甲戌，玛拉噶犯榆林，巡抚陕西项忠会诸军合御之。
八月，丁丑，复遣工部侍郎沈义往保定，佥都御史吴琛往淮扬。时廷议请缓征盐钞逋赋，从之。义、琛奉使无所陈，惟条上纳粟事例，既而皆以不恤民瘼斥罢。
辛巳，瘗暴骸。
庚寅，玛拉噶寇延绥，总兵官房能败之。癸卯，修《玉牒》成。
是月，改右都御史李宾为南京兵部尚书。九月，兵部尚书王竑致仕。
张宁、岳正之出外也，上以廷推不实，罢会举例，竑闻之，愤然曰：“吾尚可居此耶！”即引疾求退。上方向用竑，优诏慰留，日遗医视疾。竑请益力，至是始许之。竑既去，中外荐章百十上，并报寝。
是秋，韩雍会诸军趋桂林，斩失机指挥李英等四人以徇，军威大振。乃按地图，与诸将议曰：“贼以修仁、荔浦为羽翼，宜先收二县以孤贼势。”乃督兵十六万，分五道，先破修仁之贼。穷追至力山，禽千二百余人，斩首七千三百级，荔浦亦定。乃议趋浔州。【考异】据《纪事本末》、《宪章录》，皆书大军抵浔于十月，证之《雍传》，则先平修仁，荔浦其次第也。其事当在八九月间，今系之是秋下。
冬，十月，鞑靼玛拉噶等复大入延绥，诏大同总兵官杨信、宁夏总兵官李杲、陕西巡抚项忠等合击之。官兵力战，乃引去。【考异】玛拉噶寇延绥，《三编》系之是年十月，诸书皆在七月，证之《鞑840
纪三十
靼传》，云“是秋散掠延绥，冬复大人”，今据分书之。
是月，以王复为兵部尚书。
十——月，韩雍、赵辅等帅官兵、土军长驱至大藤峡口。
先是雍至浔州，延问父老，皆曰：“峡天险，不可攻，宜以计困之。”雍曰：“峡延袤六百余里，安能使困？兵分则力弱，师老则财匮，贼何时得平？吾计决矣。”比至峡口，有儒生、里老数十人，伏道左请为乡导，雍见，即大声曰：“贼敢绐我！”叱左右缚斩之。左右皆愕。既缚而袂中利刃出，推问果贼也，悉支解之。贼闻、大惊曰：“韩公天神也！”
雍寻督诸军水陆并进，分遣总兵官欧信帅五哨兵自象州、武宣攻其北，自帅八哨兵，与赵辅、都指挥白全等自桂平、平南攻其南，复分二哨兵遣参将孙震等从水路人，又分兵扼诸隘口。贼魁侯大狗等凶惧，移其累重于桂州横石塘，而立栅南山，多置滚木、垒石、镖枪、药弩以拒大军。
十二月，乙亥朔，韩雍、赵辅大破猺贼于大藤峡。
是时贼死拒，分守要隘。雍等帅水陆诸军齐进，拥团牌登山，殊死战，连破石门、林峒、沙田，右营诸巢，焚其室庐积聚，贼皆奔溃。官军伐木开道，直捣横石塘及九层楼诸山寨.贼复树栅数重，凭高以拒。我军诱贼发矢石，度且尽，雍躬督诸军缘木攀藤上，别遣壮士从间道先登，据山顶举炮。贼不能支，遂大败。先后破贼三百二十四砦，生禽大狗及其党七百八十人，斩首三千二百余级，坠溺死者不可胜计。
先是峡中有大藤如虹，横亘两崖间，昼沉夜见，贼以为神。及是雍用斧断之，改名断藤峡，勒石纪功而还。
捷闻，赐敕嘉劳。寻召赵辅还，进雍右副都御史，提督两广军务。【考异】韩雍平大藤峡贼，据《明史·本纪》在十二月，证之《雍传》，则以十月至浔州，十二月朔破峡贼，中间尚隔一月。考《纪事本末》言：“雍军以十一月抵浔州，长驱至峡口，十二月朔破之。”又据《明史·土
841 明通鉴卷三十
司传》赵辅等平大藤峡贼奏中，言“十一月，师次浔州，期以十二月朔日水陆并进”云云、则是破贼在十二月之朔，若其部署进兵则十一月事也。是年十二月朔为乙亥，他本有作“十一月朔”者，传写之误耳.
初，王恕奉抚治河南之命。会丁母忧，诏奔丧两月，即起视事.恕辞，不许，始莅任，县榜晓谕，而未受征讨之命。
贼狃为故常，横掠如故，恕闻于朝曰：“民可抚，而奸民好乱者，非慑以兵威，贼未易平也。”廷议皆以为然。癸卯，命抚宁伯朱永为靖虏将军，充总兵官，太监唐慎监军，工部尚书白圭提督军务，会恕及湖南总兵官李震合兵讨之。【考异】《明书》及《明史纪事本末》皆书命朱永、白圭等讨荆襄贼于五月，与《明史》所记是年之十二月，相差半年，若谓牵连并记，则荆，襄之盗，据《三编》起于三
月，《纪事本末》起于四月，而命将出师，则有纪载日月可凭，非奏报先后
迟速之比也。证之《明史·王恕传》，“当盗初起时，欲以王恕抚治河南，剿抚兼施。而恕是时丁母忧，诏奔丧后起复，恕辞，不许。”是恕莅抚治任当在秋间，追抚治不效，始请出师，故恕奏中有“民可抚，而奸民好乱，宜慑以兵威”之语，据此、则是年十二月命将，出自王恕之请明矣。今据《明史·本纪》及《恕传》。
是冬，无雪。 二年
春，正月，戊申，更定团营制。
先是上即位，复立团营，逾年改元，复罢之。至是御史魏瀚等上言：“备边之策，莫要于训练营兵以为缓急之用。今京师军士不下三十余万，或占役于私家，或借工于公府，或买闲而输月钱，或随从而备使令，其操练者不过老弱充伍。且马多赢瘠，器非犀利。以之折冲御侮，安能挫锐摧锋？”又言：“选练一事，尤系于兵部之得人。今尚书王复，质实有余，应变不足，处此多事之秋，未见其济。”上曰：“王复升任未久，难责近效。前于三营内选842
纪三十
拨精锐官军十二万，分为十二营团练，情弊多端，益滋废弛。今还归三营，分一等、次等训练。仍差给事中、御史不时巡察。”寻由兵部会同京营提督选得一等军十四万有奇。上以数多，仍令分十二营团练，名其军日“选锋”。不任者仍归本营，区其名曰“老家”以供役。于是团营复立，而其法又稍变云。【考异】《明史·本纪》，“天顺八年，宪宗嗣位。其年三月，复立团营。”又“成化二年正月，罢团营.三年四月，复立团营。”据此，则团营以天顺八年复，成化二年罢，三年又复也。《三编》天顺八年三月《复立团营》目中，则云“明年正月复罢去，又明年复立”。据此，则团营之罢在元年，复在二年，与《明史·本纪》不合.证之《宪章录》、《典汇》诸书，皆言“二年复立团营”。考之《明史·兵志》，“二年罢十二营，统归三营团练。”故诸书或以为罢，或以为复.三年之复，则帝见人数太多，仍分十二营操练，其实复仍在二年也。今参《明史·兵志》汇书之，仍据《三编》年月。
乙卯，大祀南郊。
辛酉，奉英宗神主祔太庙。
壬戌，皇长子生，万贵妃出也。上大喜，遣中使祀诸山川。己巳，命九卿举堪任布、按二司者。自是仍复三品荐举例。二月，癸未，命礼部侍郎邹子巡视畿内饥民，振之。
己丑，虏犯保德。
三月，甲辰，赐罗伦等进士及第、出身有差。伦吉安之永丰人，【考异】江西明时有两永丰，一广信辖，一吉安辖。故《明史·伦传》书其里贯，加“吉安”二字，今从之，为诸生，即有志圣贤学。尝曰：“举业非能坏人，人自坏之耳。”知府张瑄悯其贫，周之粟，谢不受。居亲丧，逾大祥始食盐酪。至是廷试，对策万余言，直斥时弊，名震都下。
已酉，大学士李贤父卒，诏起复，三辞，不许。令奔丧，遣中官护行营葬。
辛亥，册封万氏为贵妃。
843 明通鉴卷三十
乙卯，朱永等大破荆、襄贼刘通于南漳。
先是湖广总兵官李震，方平苗贼归，闻刘千斤之乱，乘胜进讨，屡败之。追及于梅溪贼巢，官军失利，都指挥以下死者三十八人，有诏切责。白圭等大军至，震自南漳进兵合击，败之。会永疾留镇，侦贼巢穴在襄阳房县、豆沙河等处，万山之中，列为七屯。白圭奏闻，议分兵四路蹙之。上曰：“兵不可遥制。”敕圭等相机进剿。
是月，诏李震讨靖州苗。
先是湖广五开诸卫，与贵州之黎平等府接壤，上乃复命震兼镇贵州，获贼首苗虫虾。至是武冈、沅、靖、铜鼓、五开苗复蜂起，巡抚王俭不能讨，复以命震。【考异】《明史·本纪》书李震破靖州苗于三年，据其平苗之年月也。《三编》书于是年三月；据震讨贼之年月也。证之《震传》，震兼镇贵州及获苗虫虾皆在元年，今汇书之。
巡抚延绥都御史卢祥等上言：“营堡兵少，而延安、庆阳府州县边民多骁勇，习见北虏，敢与战斗。若选作士兵，练习调用，必能奋力各护其家，有不待驱使者。”上命兵部覆奏，部臣奏请敕御史往，会官点选。
于是延安之绥德州、葭州，庆阳之宁州、环县皆选民丁之壮者编成什伍，号曰“土兵”；其籍为兵者，量免户租。时得丁壮五千余名，委官训练听调。诏如法行之。
闰月，癸西，振南畿饥。
时江淮大旱，人相食，诏发淮、徐仓米四十万石振之。又，副都御史林聪，请贷苏、松漕粮及支运余粮，悉以备振，皆从之。
乙未，朱永、白圭大破荆、襄贼刘通等。
时贼据险拒我，圭等督诸军分道进击，遂逼其巢。通奔寿阳，谋走陕西，圭遣兵扼其饷道。通乃退保大市，与苗龙合，官军又破之雁坪，斩通子聪及苗虎等。
844
纪三十
贼退保后岩山，据险下木石如雨。诸军四面仰攻，圭往来督战，土皆蚁附而登，贼不能支，遂大败。生禽通及其众三千五百余人，获贼属子女万一千六百余人。械通至京师，磔之。其党石龙、刘长子遁去，逸入四川。【考异】禽刘千斤，《明史·本纪》系之闰三月，《纪事本末》及《典汇》均系之五月。又，《明史》作“闰三月乙未”，《明史稿》作“闰月癸巳”，今月日皆据《明史》。惟《三编》元年三月日中，记白圭禽刘通等于明年之夏，疑所据各不同耳。
夏，四月，倭寇浙东。
擢掌新会县事广州府同知陶鲁为广东按察司佥事。
鲁从韩雍征大藤峡，雍在军严重，独于鲁虚已下之，用其策辄有功。至是两广贼平，雍请擢用之，专治新会、阳江、阳春、泷水、新兴诸县兵。【考异】陶鲁擢佥事，见《明史》本传，在成化二年。《宪章录》系之四月，今从之。
五月，癸酉，修撰罗伦劾大学士李贤。
时伦登第甫逾二月，会贤奉诏还朝，伦诣贤，沮其起复，不省。乃上疏曰：“臣闻朝廷援杨溥故事，起复大学士李贤。臣窃谓贤大臣，起复大事，纲常风化系焉，不可不慎。曩陛下制策有曰：“朕夙夜拳拳，欲正大纲，举万目，使人伦明于上，风俗厚于下。窃以明人伦，厚风俗，莫先于孝。在礼，子有父母之丧，君三年不呼其门。子夏问：三年之丧，金革无避，礼与？＇孔子曰：鲁公伯禽有为为之也。今以三年之丧，从其利者，吾弗知也。陛下于贤，以为金革之事起复之与？则未之有也。以大臣起复之与？则礼所未闻也。
夫人君当举先王之礼教其臣，入臣当守先王之礼事其君。昔宋仁宗尝起复富弼矣，弼辞曰：不敢遵故事以遂前代之非，但当据礼经以行今日之是。＇仁宗卒从其请。孝宗尝起复刘珙矣，珙辞曰：＇身在草土之中，国无门庭之寇，难冒金革之名，私窃利禄之实。孝宗不抑其情。此二君者未尝以故事强其臣，二臣者未尝以
845 明通鉴卷三十
故事徇其君，故史册书之为盛事，士大夫传之为美谈。此无他，君能教臣以孝，自臣孝可移于君也。自是而后，无复礼义，王黼、史嵩之、陈宜中、贾似道之徒，皆援故事起复。然天下坏乱，社稷倾危，流祸当时，遗讥后代。无它，君不教臣以孝，臣无孝可移于君也。
陛下必欲贤身任天下之事，则贤身不可留，口实可言。宜降明诏，俾如刘珙得以言事，使贤于天下之事，知必言，言必尽，陛下于贤之言，闻必行，行必力，贤虽不起复，犹起复也。苟知之而不能尽言，言之而不能力行，贤虽起复，无益也。
且陛下毋谓庙堂无贤臣，庶官无贤士。君、盂也；臣，水也。水之方圆，孟实主之；臣之直佞，君实召之。陛下诚于退朝之暇，亲直谅博洽之臣，讲圣学君德之要，询政事得失，察民生利病，访人才贤否，考古今盛衰，舍独信之偏见，纳逆耳之苦言，则众贤群策毕萃于朝，又何待违先王之礼经，损大臣之名节，然后天下可治哉！
臣伏见比年以来，朝廷以夺情为常典，缙绅以起复为美名，食稻衣锦之徒，接踵庙堂，不知此人于天下之重何关耶？且妇于舅姑，丧亦三年；孙于祖父母，服则齐衰。夺情于夫，初无预其妻；夺情于父，初无干其子。今或舍馆如故，妻孥不还，乃号于天下曰：“本欲终丧，朝命不许。”虽三尺童子，臣知其不信也。为人父者所以望其子之报，岂意至于此哉！为人子者所以报其亲之心，岂忍出于此哉！枉己者不能直人，忘亲者不能忠君，陛下何取于若人而起复之也？今大臣起复，群臣不以为非，且从而赞之；群臣起复，大臣不以为非，且从而成之。上下成俗，混然同流，率天下之人为无父之归，臣不忍圣明之朝，致纲常之坏，风俗之弊，一至此极也。
愿陛下断自圣衷，许贤归家持服；其它已起复者仍令奔丧；未起复者悉许终制。脱有金革之变，亦从墨衰之权，使任军事于846
纪三十
外，尽心丧于内。将朝廷端则天下一，大臣法则群臣效，人伦由是明，风俗由是厚矣。”
疏人，谪福建市舶司副提举。御史陈选疏救，不报。
御史杨琅复奏言：“天下之士气，与国家之元气相流通，士气之壮弱，即元气之消长系焉。陛下即位以来，颁布明诏，开广言路，以振作鼓舞天下之士气。未几而王徽等以进言远斥，士气为之一沮；至是罗伦又以论事补外，士气为之再沮。夫士气之在国家，鼓舞振作，尚恐其不振，况从而沮抑之？将谀佞成风，聪明日壅，甚非朝廷之福也。乞追回王徽、罗伦等，复其旧职，以作士气。”
奏人，有旨切责。
尚书王翱以文彦博救唐介事讽贤，贤曰：“潞公市恩，归怨朝廷，吾何可效之！”卒不听。【考异】据《明史·本纪》，贤丁父忧在三月，起复被劾在五月。证之《罗伦传》，言“伦廷试授修撰，逾二月，大学士李贤奔丧毕，奉诏还朝，伦诣贤沮之，不听、乃上疏”云云。是年三月有闰，则所谓逾二月者，正五月也。又《宰辅表》，李贤三月丁忧，五月起复，与《本纪》月分合.《明史稿》书伦劾贤于三月，盖因贤丁优连记之、弇州以为九月，非也。贤之丁忧，去伦登第仅五日，《明史》分书，今从之.援文彦博救唐介事讽贤，《明史》、《三编》以为王翱，《宪章录》、《皇朝通纪》皆作尹直，今从正史。
已卯，禁侵损古帝王、忠臣、烈士、名贤陵墓，犯者论罪。是月，召白圭还。时朱永疾愈，命帅兵搜剿余贼。
六月，甲辰，赵辅班师还。
时韩雍留镇两广，散遣诸军以省馈饷。而遗孽侯郑昂等复乘虚攻陷浔州及洛容、北流二县。雍被劾引罪，上以其功大，勿问。
乙巳，免今年天下屯粮十之三。
壬子，玛拉噶寇延绥，诏彰武伯杨信为平虏将军，充总兵
847 明通鉴卷三十
官、太监斐当监督军务，会陕西巡抚项忠御之。
信时镇守大同。兵部尚书王复等议，以“大举搜套，必主将得人。杨信旧镇延绥，稔知地利，宜召还京，面受成算。其陕西、延绥、宁夏、甘凉、大同、宣府镇巡诸官，亦宜令整饬兵备，候期调发。”于是信复以议事召还。
是月，巡按湖广御史王瀛奏：“贼首石和尚，即刘千斤之党石龙者，集众千余，焚劫四川巫山、大昌等县，杀夔州通判王祯，奉节县典史及百户二人俱遇害。”兵部王复等请敕白圭督京营、山东宫军分往剿捕，仍敕四川守臣驰赴夔州，调兵策应。
秋，七月，辛已，封弟见治为忻王，见沛徽王。戊戌，玛拉噶犯固原。
是月，学士彭时乞归省，许之。
八月，丁已，玛拉噶犯宁夏，都指挥焦政战没。
时杨信未至，而项忠御寇于延绥，兵部劾忠，诏特宥之。丁卯，复故少保于谦子冕官。
冕以荫授副千户，谦冤既雪，诏复冕官，自陈不愿武职，改兵部员外郎。
复遣行人往祭谦墓，制词有云：“当国家之多难，保社稷以无虞。惟公道之独持，为权奸所并嫉。在先帝已知其枉，而朕心实怜其忠。”一时朝野传诵之。
是月，遣兵部尚书王复整饬延绥边备，左都御史李秉整饬大同边备。
复至陕西，自延绥抵甘肃，相度形势，上言：“延绥东起黄河岸，西至定边营，接宁夏花马池，萦纡二千余里，险隘俱在内地。而境外乃无屏障，止凭墩堡以守。一旦有事，军反居内，民顾居外，官军未行而民遭掠已尽矣。又西南抵庆阳，相去五百余里，烽火不接，寇至民犹不知。其迤北墩堠，率皆旷远，非御边长策。请移府谷、响水等十九堡置近边要地，而自安边营接庆848
纪三十
阳，自定边营接环州，每二十里筑墩台一，计凡三十有四，随形势为沟墙。庶声息相闻，易于守御。”诏兵部议行之。
秉至大同.首劾镇守中官李良、总兵官武安侯郑弘失律罪，军政肃然。
冬，十月，丁未，朱永、白圭等诱执石和尚。
时石和尚、刘长子聚众巫山，圭遣参将喜信、鲍政、都指挥白玉合兵围之。贼饷绝，乞降。圭遣指挥张英往诱之，刘长子遂缚石和尚送喜信营，受之。长子诣信营乞食，信饷之，俾居近营。已，并诱执刘千斤妻连氏及其伪职常通、王靖、张石英等六百余人。事闻，诏搜捕，余贼悉平。
诸将忌张英功，谮于永，谓英多获贼贿，以事捶杀之。遂班师。【考异】禽石龙月日，见《明史·本纪》。证之白圭，朱永等传，大略相同。而《宪章录》及《纪事本末》较详，纪事并及朱永杀张英事，《三编·质实》亦引之。又《明史·朱永传》言：“永进讨石龙、冯喜，皆捷。”冯喜诸书皆不见，《宪章录》以为即刘长子也，俟考。
十一月，庚辰，以平大藤峡贼功，封赵辅为武靖伯。
时浔州报至，言官交劾辅等。而广西巡按御史端弘，谓“贼流毒方甚，而辅妄报贼尽，冒封爵，不罪辅无以示戒”。辅乃自陈战伐，委其罪于守将欧信，上皆弗问。
甲午，皇子薨。万贵妃自此不复娠，而擅宠如故。
是月，磔石龙、刘长子等七十三人于市，斩其家属五十二人。
十二月，甲寅，李贤卒。
阁臣得君，自三杨后，无如贤者。贤亦自以受知人主，所言无不尽。及是卒，上震悼，赠太师，谥文达。
贤立朝三十余年，一时翕然称贤相。然其自郎署受知景帝，洊擢卿贰，而著书诋帝荒淫，多过其实。其抑叶盛，挤岳正，不救罗伦，尤为世所短云。
849 明通鉴卷三十
薛应旂曰：文达之卒，陈文志其墓，谓其“量宏而福厚、大臣遭遇之隆，无与比者”。夫福诚厚矣，遭遇隆矣，但其忌张宁、岳正、王徽、王渊，俾终身弃置，而夺情恋位，不能释憾于罗伦，吾未见其量之宏也。王鍪言：“国朝三杨后，得君最久，无如李贤者，亦能展布才猷。然在当时亦以贿闻。”夫为相而以贿闻，此攘窃之流也，比来盖接踵矣，虽少有才猷，皆矫伪以自文耳、安足论哉！
丙辰，太常寺少卿兼翰林院侍读学士刘定之，入阁预机务。时以李贤之卒，故有是命。定之谦恭质直，以文学结人主之知。尝有中旨命制《元宵灯诗》，中使却立以俟。定之据案伸纸、立成七言绝句百首，上嘉赏之。
是月，镇守开原太监韦朗，坐失律当逮治。时内侍谄事万贵妃，日进美珠珍宝，遂争假采办名，先后出监大镇。至是朗坐罪，其同官镇守太监李良上言：“昔武侯失律街亭，韩琦丧师西夏，兵家之常，未尝以一眚遂弃。请宥朗戴罪立功。”兵部覆奏，谓：“朗私役军人，贻误大事，岂得援诸葛、韩琦以为比！宜勿许。”然内批仍赦不问。
是冬，工部尚书白圭丁优，诏葬后起复。
玛拉噶复犯延绥，参将汤允绩战死。杨信等无功，搜套师亦竟不出。【考异】汤允绩战死，诸书或系之三年，或系之是年之七月。证之《明史·鞑靼传》，言“是年夏，大入延绥，冬、复入延绥，允绩战死”。是玛拉噶一夏一冬两犯延绥，今据之。
广西再乱，诸贼所在蜂起，思恩、浔、宾、柳城，悉被扰掠，流劫至广东钦、化二州。韩雍四路剿捕，分遣金事陶鲁、广东高州知府孔镛，大破剧贼廖婆保于钦、化二州。玺书嘉劳。【考异】《明史·本纪》，十二月书云：“是月断藤贼复起。”证之韩雍、赵辅等传，广西遗孽，在辅班师之后，故诸书多系之七八月间。若《本纪》所记十二月，疑韩雍奏平之月日也。又证之《陶鲁传》，言“是年冬破钦，化二850
纪三十
州之贼”，而证之《韩雍传》中，亦云“两广之贼应时殄灭”，其在赵辅进封之前后可知。今据之，统系于是年之冬。
是岁，刑部员外郎彭韶，疏论“佥都御史辽东巡抚张岐检邪，请召王竑、叶盛、李秉”。忤旨，下诏狱。给事中毛弘上书论救，不听。卒输赎，后迁郎中。
三年
春，正月，壬申，抚宁伯朱永以平贼功，进爵为侯。加白圭太子少保。
己卯，大祀南郊。
丙申，命朱永充总兵官，会杨信讨玛拉噶，副都御史王越参赞军务。
是时鞑靼诸部内争，保喇弑蒙古勒克青吉思，玛拉噶又杀保喇，更立他汗。而居河套之阿勒楚尔者，复与玛拉噶仇，因自杀所立汗、逐阿勒楚尔而遣使入贡。寻渡河入大同，诏永等往御之.会玛拉噶再乞通贡，而别部长颇罗鼐旧作孛鲁乃亦遣入来贡，上许之，敕永等驻军塞上。
二月，丁酉朔，日有食之。丁巳，李震大破靖州苗，平之。
震平苗虫虾后，湖广诸苗复起，密迩贵州，两省告警。震以贵州终难遥制，请专镇湖广，许之。乃还兵由铜鼓、天柱分四道进，直抵清水江，因苗为导，深入贼境。两月间破巢八百，焚庐舍万三千，斩获三千三百，面广西猺贼劫桂阳者，亦击斩三千八百有奇。
当是时，震威名著西南，苗、獠闻风畏慑，时呼为“金牌李”。
是月，召彭时还。 御经筵。
851 明通鉴卷三十
故事：经筵讲毕辞退，上必口宣赐酒馔，阁臣讲官承旨叩谢出。及是刘定之请“照例宣赐，毋烦玉音”，自是君臣之间无一词相接，人咸以定之巽顺为过云。
三月，戊辰，召商辂为兵部侍郎兼学士，复入阁。辂自罢斥后，英宗以己所取士，欲用之，终以忌者而止。至是召至京师，命以故官入阁。辂疏辞，上曰：“先帝已知卿枉，其勿辞！”首陈勤学、纳谏、储将、防边、省冗官、设社仓、崇先圣号、广造士法，凡八事，上嘉纳之。
其言纳谏也，请“召复元年以后建言被斥者”。于是罗伦及言事被谪汉阳知府孔公恂等皆召还，复其官。时给事中毛弘请“断自践阼后，召还给事中王徽等”，不许。伦亦改官南京，居二年，引疾归，遂不复出，屏迹金牛山，筑室著书其中，四方从学者甚众。又十四年卒，嘉靖初、以御史唐龙请，追赠左春坊谕德，谥文毅，学者称“一峰先生”。
己巳，玛拉噶复犯大同。
辛已，复开浙江、福建、四川、云南银场，以内臣领之。是月，召李秉还。
户部尚书马昂及副都御史林聪，清理京营文案，阁臣陈文谓“必得内臣共事，始可铲除宿弊”，因荐太监怀恩，从之。恩原姓戴，相传以为前兵部侍郎戴纶之族弟也。
逾月，进聪右都御史。
夏，四月，四川自去年六月至于是月，地凡三百七十五震。壬寅，敕所在官吏修省，遣使祭其山川。
乙巳，录因。
是月，改王复为工部尚书。
复自延绥还，言者谓治兵非其所长，乃起复白圭为兵部尚书，督十二团营。
刑科给事中毛弘偕六科诸臣上言：“比塞上多事，正陛下宵衣852
纪十
旰食时。乃闻退朝之暇，颇事逸游，炮声数闻于外，非禁地所宜有.况灾变频仍，两畿水旱，川、广兵革之余，公私交困。愿省游戏宴饮之娱，停金豆、银豆之费，日御经筵，讲求正学。庶几上解天怒，下慰人心。”御史展毓等亦以为言，上皆嘉纳之而不能用。
五月，壬申，宣府、大同地震有声，威远、朔州亦震。敕镇、巡官警备。
是月，荆门州训导高瑶抗疏陈十事。其一言：“正统己已之变，先帝北狩，陛下方在东宫，宗社危如一发。使非郕王继统，国有长君，则祸乱何由平，乘舆何由返？六七年间，海宇宁谧，元元乐业，厥功不细。迨先帝复辟，贪天功者遂加厚诬，使不得正其终，节惠济祀，未称典礼。望特敕礼官集议，追加庙号，尽亲亲之恩。”章下廷议，久不决。
时给事、御史多以建言获谴，言路大阻。惟瑶以卑官建危言，卒无罪。【考异】高瑶请加景帝庙号，《宪章录》、《明书》皆系之是年之五月，证之《明史·瑶传》，特书“成化三年五月”，今据之.
复命都御史李秉督师辽东。【考异】秉以三月召还，五月督师辽东，皆见《明史·七卿表》。
六月，戊申，雷震南京午门。诏群臣修省。【考异】《明史》书雷震于六月戊申，《三编》亦系之六月，皆据《实录》也。《明史稿》作“七月乙酉”，盖下诏修省及停采办之月日，牵连并记耳。今从《明史》、《三编。》
时言官劾罢户部尚书张睿、南京侍郎俞纲等。于是陈文、彭时、商辂、刘定之、姚夔并乞免，上皆慰留之。
辛酉，诏襄城伯李瑾为征夷将军，充总兵官，讨山都掌蛮，太监刘恒监军，晋兵部侍郎程信为尚书，提督军务。
初，四川戎县蛮数叛，上敕总兵官进剿，屡破贼寨，移兵珙县，进至戎县，贵州兵亦至，抵金鹅池，遂合攻大坝，斩获甚
853 明通鉴卷三十
多，以捷闻。而蛮性叛服不常，军还复出寇，至是陷合江等九县，所过屠城，赤地千里，廷议大发兵讨之。信言：“山势险恶，必得土兵为之乡导。请敕诸土司集兵听调，仍守境勿纵贼逃。”从之。
秋，七月，乙酉，停河南采办。
是月，吏部尚书、太子太保王翱以病免。
翔致仕，未出都，越三月卒，赠太保，谥忠肃。翱清心寡欲，方严质直，典铨十余年，门无私谒。有所论荐，不使人知，尝曰：“吏部岂快恩怨地耶！”自奉俭素，历仕五十三年，第宅服食不改于旧。与李贤同得上眷，而方执过之。惟性不喜南士，所引用多北人，时颇以此少之。
八月，巡按江西御史赵敔上言：“江西赋繁官少，催征不力，通负遂多，请增设司府佐贰官，俾专督理。”报可。于是增布政使参政一，南昌、吉安、抚、袁、临江、饶、瑞七府同知各一。
是月，《英宗睿皇帝实录》成。阁臣陈文，彭时，刘定之皆加官，余总裁、纂修官升赏有差。
九月，辛未，振湖广、江西饥。
是秋，叶盛自宣府召还，迁礼部右侍郎，偕给事毛弘按事南京。还，改吏部，以王越巡抚宣府。
虏陷开城，知县于达教死之。徙开城县于固原。
冬，十月，南京司礼监内官家人阮权盗南京太宗神御珠冠、金盆等物，事觉，伏诛。
十一月，乙亥，封周寿为庆云伯。寿，周太后弟也。
十二月，庚子，礼部以追崇景泰庙号，不敢擅议，请上裁决。时高瑶疏报：“闻左庶子黎淳追论景泰废立事，且以昌邑、更始为比，谓不宜复。”上曰：“此已往事，朕不介意。淳为此奏，欲献谄希恩耳。”议遂寝，然上终感瑶言。
辛丑，杖翰林院编修章懋、黄仲昭、检讨庄昶。854
纪三十
时以明年上元张灯，命词臣撰诗词进奉。懋、仲昭、昶同疏进谏，略曰：“陛下命撰《鳌山烟火诗》，词臣等窃谓非陛下本怀，或以两宫圣母在上，欲备孝养，奉欢心耳。然大孝在乎养志，未可徒陈耳目之娱以为养也。今川东未靖，辽左多虞，江西、湖广，赤地数千里，此正陛下宵肝焦劳，两宫圣母同忧天下之日。至翰林官以论思为职，宣宗皇帝御制《翰林箴》曰：启沃之言，惟义与仁。尧、舜之道，邹、鲁以陈。＇张灯岂尧、舜之道，诗词岂仁义之言！帝王谨小慎微，必矜细行者，正以欲不可纵，渐不可长也。乞停止烟火，移此视听，明目达聪，省此资财、振饥恤困，则灾祲可消，太平日致矣。”
上以元夕张灯，祖宗故事，责懋等妄言，杖之阙下，谪懋、仲昭知县，昶通判。时以与罗伦言事被黜相先后，人称为“翰林四谏”云。
是月，以李秉为吏部尚书。
乘自辽东召还，仍掌都察院事。及是王翱卒，廷推代者，上特擢秉任之。
秉锐意澄仕路，监生需次八千余人，请分别考核，黜庸劣者数百人。【考异】秉擢吏部事，见本传。证之《七卿表》，以十一月召还，十二月任吏部尚书，今据之。
是岁，扬州盐寇起，守兵失利，诏南京佥都御史高明讨之.
明造巨舰，名曰“筹亭”，往来江上督战，并江置逻堡候望，贼踪迹无所匿，遂平之。
内官鬻私盐者，据法没人官，盐政大治。因条上利病十余事，多议行。
广西贼首黄公汉等猖獗于思恩、浔州，按察金事陶鲁偕参将夏鉴等连败之。未几，贼陷石康，执知县罗绅，鲁复偕鉴追击之六菊山，败之。






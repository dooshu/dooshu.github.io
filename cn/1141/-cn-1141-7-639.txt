得贻上扬州书却寄（时自白下至吴门，并有游记。）

渔洋山人海鹤姿，一卷冰雪忘朝饥。
我怀君日君思我，千里同时各有诗。
楚江十月梅花早，折寄踌躇嗟远道。
素书珍重来章门，美人托赠皆香草。
男儿作吏绝可怜，登临啸咏谁能兼。
吴会山川好无数，一时将去何不廉。
长风吹箨岁已晚，爱君止愿加餐饭。
报书却付庐山云，送到邗关勿辞远。



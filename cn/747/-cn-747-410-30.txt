○授李忠臣右仆射制

敕：文昌所以法成象，端右所以长庶寮，泰汉则内掌武事，魏晋或外绥戎政。今之垣翰重任，勤劳有功，历践六卿，始终一德，必访群议，然後当盛选。淮西节度观察处置等使开府仪同三司检校工部尚书兼安州蔡州刺史御史大夫上柱国西平郡王李忠臣，忠厚纯茂，信而可亲，宽肃静深，通而必正，备五才之用，有百胜之全。往者寇孽乱常，关洛多故，爰奋其旅，以先启行。大城名都，所麾必克，元凶巨猾，传首相望。定齐休士，有建威之得隽；破赵会食，亦淮阴之用奇。汉东汝南，专制千里，总三军之号令，兼八使之澄清。约已抚人，守公遵职，训师以礼，载宁于戎；庇赋从薄，继入於王府。四封不耸，一纪于兹，况忠卫之勋，邦家是赖，陕郊巡幸，忧国存诚。能释位以勤王，亦见危而致命，疾风逾劲，何日忘之？申伯于蕃，目当裒劝，韩侯入觐，宜有宠光，式是南宫，俾崇礼秩。可检校尚书右仆射知省事，馀并如故。


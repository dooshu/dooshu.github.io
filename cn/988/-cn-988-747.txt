苏辙　九日阴雨不止病中把酒示诸子三首

旱久翻成雾雨灾，老人腹疾强衔杯。

官醅菉豆适初熟，篱菊黄花终未开。

儿女共怜佳节过，鸡豚恐有故人来。

衰年此会真余几，薄酒无多不用推。

苏辙

苏辙　九日阴雨不止病中把酒示诸子三首

九日不能饮，呦呦觉胃寒。

妻孥劝把盏，萸菊正堆盘。

懒极久成病，年高终鲜欢。

道人嫌服药，心息自相安。

苏辙

苏辙　九日阴雨不止病中把酒示诸子三首

庭菊兼黄白，村醪杂圣贤。

微吟还自喜，不饮信徒然。

陶亮贫非病，孟嘉醒亦颠。

相看莫相夭，与尔各当年。

苏辙


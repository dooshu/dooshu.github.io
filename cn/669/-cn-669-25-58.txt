86　屠岸賈滅趙氏事難信　程嬰杵臼匿武事無據


屠岸賈誅趙氏，殺趙朔、趙同、趙括。又云公孫杵臼取他兒代武死，程嬰匿武於山中，居十五年。左傳成八年正義曰：「欒書將下軍，則於時朔已死矣，不得與同、括俱死也。晉君明，諸臣强，無容有屠岸賈輒厠其間，如此專恣。」吕成公曰：「史記失於傳聞之差。是時晉室正盛，而云『索莊姬子於宫中』，晉宫中自有紀綱，不容如此。案：朱子説同。趙朔已亡，而云『與同、括同時死』。」以二者考之，見其誤。

【閻按】事之徵信，史不若傳，傳不若經。成公八年，大書晉殺其大夫趙同、趙括，不聞有趙朔，蓋朔已前死矣。朔死而武生，於是年已七歲，從母畜公宫，無遺腹之説。雖收其田，以韓厥言輒反之。冠而見卿大夫，皆歷歷訓戒，無庸有爲客匿孤之事。趙世家似得之傳聞。

【何云】程嬰、公孫杵臼之事，最爲無據，疑戰國時任俠好奇者爲之，非其實也。馮定遠云：「太史公去春秋時不遠，晉國亦必有史，是固可信。」吾謂不盡然。自始皇焚書，列國典籍皆已蕩然，史公雖去春秋不遠，然傳聞之誤，亦必已多。如王文恪明憲宗已後人，其紀宣宗爲惠宗之子，略無足據者。事之有無，當斷之以理，不在歷年之遠近也。

【全云】洪景盧亦嘗辨之。

【元圻案】容齋隨筆十：「春秋於魯成公八年書晉殺趙同、趙括，於十年書晉景公卒，相去二年。而史記乃有屠岸賈欲滅趙氏，程嬰、公孫杵臼共匿趙孤，十五年景公復立趙氏之説。以年世考之，則自同、括死後，景公又卒，厲公立八年而弑，悼公立又五年矣。其乖妄如是。程嬰、杵臼之事，乃戰國俠士刺客所爲，春秋時風俗無此也。」〇史通申左篇云：「當晉景行霸，公室方强，而云韓氏攻趙〔一〕，有程嬰、杵臼之事。」東萊之説本此。

〔一〕「韓氏」，當是「屠岸賈」之誤，清浦起龍史通通釋已改爲「屠岸」。






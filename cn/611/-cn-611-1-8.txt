戊子　至正八年

十一月，黄巖方谷珍作亂。谷珍修七尺，走及奔馬，父伯奇，柔謹，生谷珍谷瑛，並豪勇，里佃事田主甚卑，毋敢揖，心愧之。伯奇沒，竟醉田主醢之，致訟，格殺巡檢，叛入海，旬日得數千人，守臣朵兒只班討之，引而東，追之福州五虎門，勢蹙，將焚舟遁。而元兵忽自驚擾，因執朵兒只班，迫其招撫，元主從之，授定海尉。雖受命，終不自安。（谷珍避廟諱，更名眞，見宋濂神道碑，止名珍）


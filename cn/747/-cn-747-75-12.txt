○南郊赦文

门下：王者祗见宗庙，情极於孝思；肃事郊丘，义崇於严配。诸侯骏奔以助祭，百灵肸蚃而降祥，感达神明，斯为茂范。朕以冲昧，获嗣丕图，奉累圣之耿光，承上天之眷命，以简易宏宣政本，以勤俭调顺化源，宵旰励心，思臻至道，兢业寅畏，於今四年。属兴伐叛之师，未暇燔柴之礼，赖祖宗保佑，上帝监临，氛慝澄清，弓戈橐戢。今因南至，有事圆丘，荐诚敬於二仪，申感慕於九庙，群祀来享，至诚必通。既陈信以告虔，宜覃恩而广泽，可大赦天下。

自太和三年十一月十八日昧爽已前，大辟罪已下，罪无轻重，已发觉未发觉，已结正未结正，见系囚徒常赦所不原者，咸赦除之。惟犯恶逆已上及故杀人，官典犯正入已赃，不在免限。左降官量移近处，已经量移者更与量移。如复资者，五品已上中书门下速与处分，六品已下即任依常调选。丁忧去任，服阕日亦与量移。如有亲故在上都，任於所司陈状，便与处分，不必更待本州府申请。别敕因责授降资正员官，未经改转者，量与进改。亡官失爵，放归不具者，量加收叙。纵元敕云终身不齿者，亦量与收叙。流人未到所在及已到者并放还，惟降死从流者，并与移近地。如已收叙者，量才录用。并僧尼道士移隶者，亦与改还。得罪人已亡殁，家口未许归者，一切放归，如有情愿留者亦任。诸色得罪人中，如先敕云纵逢恩赦不在免限者，并加别敕安置者，亦并委中书门下量事状轻重，节级处分。左降官及流人先有官者，如已亡殁，各还本官。流贬人及诸色得罪人，所在身亡，任其亲故收以归葬，仍仰州县量给棺榇，优当发遣。诸色人中有痕累禁锢及逃匿者，一切并与洗涤。常参官及诸州刺史，有先因停替，及以病解免，并终制未授官者，委中书门下量才进拟，勿令稽迟。选才命士，所贵任贤，黩货鬻官，深为贬法，纵思宽宥，亦虑惠奸。其有伪官出身人近已从流者，与移近处。未处分者，减等处分；未发觉者，卖官买官人，并仰赦书到后一月内，於所在纳官告陈首，得免其罪；如不陈首者，已后事觉，不在免罪限。

封畿之内，供亿常殷。既渥恩施，宜加霑给。其京兆府明年夏青苗钱，宜放一半。财货之司，奸屈皆有，切资政理，以遏幸门。应度支盐铁户部三司所管诸色官吏所由人户等，欠负太和元年已前诸色钱物斛斗等，各委本州尽理勘实，如是贸易招状，入已隐欺，即准条处分。如缘收贮年深，盘覆欠折，水火漂爇，事实有凭，如此之类，除检责家产及摊徵元保外，如实无可纳，空挂簿书，连年囚禁者，宜各具色目闻奏。河南诸镇，仍岁兵荒，百姓困穷，宜有蠲免。其郓、曹、濮、淄、青、衮、海及沧德管内齐州明年夏税钱，每贯放二百文，其税子每亩十分放二分。诸道方镇，自兵兴以来，或缘进奉助军，或缘本道徵发，务求济办，多是权宜。今寇贼既平，中外无事，宜申典法，以救伤残。天下除二税外，不得辄有科配，其擅加杂榷率，一切宜停。仍令御史台及出使郎官御史，并所在巡院，严加访察。自沧景用兵，所在逐急，须借诸州常平义仓斛斗，权充军粮，宜令度支勘计，速遣收籴，填数闻奏。边防至重，悉宜有素，器械仓廪，尤须精实。比岁有司，屡以营屯奏报，约计诸镇储蓄，合支数年，尚恐主吏欺罔，未加约束。宜委度支与本道节度及营田使子细勘会，自营田已来，所贮粮见在仓者多少？支得几年军粮，具实闻奏。又缘边诸镇，兵额虚实，器械色目，亦仰闻奏。如涉虚谬，本判官必惩责。有欠阙当议添置，务令摭实，无挂空文。

纂组文采，贵货劳人，奇技淫巧，荡心丧志，将欲导其俭朴，必在抑其华饰，率化天下，先自朕躬。应缘乘舆服御宫禁供须，一事已上，当从俭约。自今已后，四方并不得辄以新样难得非常之物为献，其机杼织作，有纤丽尤甚，若花丝布缭绫之类，及幅尺广狭不中常度者，并宜禁断。仍仰天下州府，敕到后一月日内，所有此色机杼，一切焚弃讫闻奏。并委观察判官严加检察，犯者以故违敕论。

县令政切亲人，纠曹职当举辖，命於选部，非不择才。比者令常参官得各举县令，所举不当，虽有明文，法既因循，遂开侥滥。自今后，宜令诸州刺史及本道观察使，各举管内堪任县令录事参军者，仍须资考相近，并据阙申奏。所举官如才职不称，刺史书下考。如至赃犯（阙）刺史停见任，观察使据事轻重，临时处分。如政事修举，课第殊尤，亦当明赏，以劝能者。立法之意，使人不移，苟私用之有名，在公费而何害？天下州府两税占留钱，每年支用，各有定额。其回残羡馀，准前后赦文，许充诸色公用。长庆四年二月三日制亦具言，缘无分明条件，可使执守，刺史每被举按，即以坐赃论，须为立程，俾无甚弊。其州府应合公用羡馀物，并因循旧例，与格令不同者，并令尚书省御史台明立条件，散下州府，使知所守，永可遵行。

缁黄之众，蚕食生人，规避王徭，凋耗物力。应诸州府度僧尼道士，及创造寺观，累有禁令，尚或因循。自今已后，非别敕处分，妄有奏请者，委宪司弹奏，量加罚责。其百姓中，有苟避徭役，冒为僧道，所在长吏，量为科禁。

古者理戎，皆举成法，将卒有制，简阅有时，所以籍无虚名，军无冗食，至於符守，各奉诏条。诸道先发支郡将士，如闻衣粮解补，犹系使司，详其事理，颇非简便。宜委本使差官检元辖名额及赐粮等第文案，与剌史勘会。除续准诏敕抽停外，据所合给钱米，并以当州合送使钱米，依虚实糙熟，分数折计，割入留州钱米数。勘会讫，州使各具分数闻奏，应缘解补支给，并委本州，其使司更不缘得收管。诸道诸州所置将吏，如非原额，周事之外，更随闲剧，务从简省。方镇刺史在京，除官所须，收补随从人数，有司即为节限，他时替罢，仍令随使停解。其方镇交代之时，及知留后官，不得辄有补置，如违，委巡院官具事目申台司录奏。其违犯官，重加科贬，所补人并本职停解。刺史职在分忧，得以专达，事有违法，观察使宁不纠绳。如闻远地多未遵守，州司常务，巨细取裁，至使官吏移摄，将士解补，占留支用，刑狱断结，动须禀奉，不得自专。虽有政能，无所施设。选置长吏，将何责成？宜委御史台及出使郎官御史严加察访，观察奏听进止，本判官不能匡正，及刺史不守朝章，并量加贬降。若所管州郡，控接蕃夷，军戎之闲，事资节制，须得使司共为条理，即不在此限。

邦畿之内，物役殷繁，事苟不均，人何以济？如闻近年以来，京城坊市及畿甸百姓等，多属诸军诸使诸司，占补之时，都无旨敕，差科之际，顿异编氓，或一丁有名，则一户合免，往年制敕，无复遵行，宜委本军本使及京兆府切加提举，准元和二年八月京兆府所奏敕及长庆元年制度节文处分。自先朝以来，累有赦令，防奸除弊，条目甚详。至如闭籴禁钱，横徵暴赋，两税物估之虚实，四方进献之丰省，再三处分，非不丁宁，出令不行，名实自爽。从元和二年已后所有敕令，宜委中书门下及内外百司按事施行，勿踵前弊，仍令御史台严加纠察。诸色出身，三卫最滥，假冒官荫，妄用优劳，补既过多，简亦失实。既参选叙，命此理人，积岁幸门，诚宜杜塞。其三卫三二年且不得补，待简先补人数尽无，如更要补，委有司条疏，严为限制，每所补注，挟名替阙，如便可停废，亦诣实奏闻。

《礼》著从人，《诗》称下嫁，义当选尚，俾各有行。其六宅十宅诸王女县主，宜令每年於选人中，择其情愿者配尚。授官之日，量加优赏，罢秩之后，仍减两选。其初婚者，更有赐与，使备行礼。如非士类，不在选限。其该载未尽处，委中书门下别条疏闻奏。量能授用，允属於群材，举善推贤，是先乎公族。经学可以宏教本，高尚可以观时风，宗子中有才行著明，文学优异者，委宗正寺具名闻荐，比类加奖。诸色人中，有精究经术，洞该今古，求志不期闻达，委所在长吏具以名闻。国家与吐蕃，甥舅之好，彼此无虞。自今已后，边上不得受纳投降人，并擒获生口。缔构兴运，翼赞昌期，勋镂鼎彝，名光简册，载怀夙烈，何日忘之？武德已来配享功臣及将相，名迹尤著，节义显闻，而子孙陵替，官阀废坠，未经甄录者，委中书门下搜访允嗣，特加优异。故尚父汾阳王、赠太师晟、赠太尉秀实，子孙中未经甄奖者，每家与一人正员官。

磐石之亲，义资敦叙，秾华之庆，道备肃雍。文武庶僚，中外执事，或敬恭厥位，或祗奉严禋，爰考旧章，用申庆泽。亚献循王遹、终献恭王通等各赐物一百匹，夹侍正衣进圭捧圭各赐物五十匹，亚献终献正衣各赐物四十匹。大长公主长公主嗣王郡主县主各赐物有差。内外文武见任及致仕官，三品已上赐爵一级，四品已下加一阶，合入三品五品欠考未合叙者，待考足日听叙。素王设教，崇儒配於斯文；虞宾在庭，想遗风於先烈。微言不坠，令德攸彰。文宣王之后及二王三恪各与一子官，其祠庙委所在量加修饰。礼重睦亲，化先合族，慈训克承於椒掖，宠光宜首於观津。太皇太后皇太后二等已上亲，皇后三等已上亲，委中书门下各择有才行者量与改官，无官者各与出身。皇五等已上亲，三品已上赐爵一级，五品已上加一阶，六品已下及前资常选散官，简选日优与处分；未有出身陪位者，每家放一人出身。应陪位皇五等已上亲，及太皇太后皇太后三等已上亲，三品已上赐爵一级，四品已上加一阶。诸亲四等五等并诸色陪位官，五品已上加一阶，六品已下及白身人并赐勋两转，其前资及有出身者各减一选。

推恩之令，所以申孝爱，褒赠之典，所以极哀华，爰加宠章，用举徽数。常参官及诸道州府长官父母见存有官封者，并量与五品致仕官及阶并邑号，如已有者，量与进改。如官已至五品已上者，即与五品阶。父母亡殁未经追赠者，量与赠官及邑号。辅弼之臣，钧衡是属，既当大庆，爰锡殊恩。中书门下及节度使带平章事者，宜特加一阶。如本阶已至正三品已上者，与一子正员八品官。祖父母先亡殁，各与追赠。已追赠者，更与改赠。节度使与一子正员九品官。东都留守度支盐铁使观察处置都团练都防御经略招讨使，及神策金吾六军将军上军统军威远镇国军等使皇城留守，各与一子出身。父母先亡殁未经追赠者，各与追赠。礼仪使大礼使京兆尹，各与一子正员九品官。

大祀有严，殷荐尤重，凡在厥职，宜特加恩。应郊庙升殿行事官，普恩之外，宜更加一阶。如合入三品者，量减三考，入五品者，量减两考，仍待考足日听叙。其合选人与减一选。礼奉郊禋，任亲殿省，忠劳既竭，甄录宜优。内行事官，三品已上更赐爵一级，四品已下更加一阶，内侍省及内坊官，四品已上各赐勋五转，五品已下各赐勋三转，应从驾至郊庙者，普恩之外，三品已上赐爵一级，四品已下各加一阶，白身赐勋两转。陈列威容，肃清警卫，载加宠锡，用示恩私。神策六军威远营左右金吾及皇城将士，应缘大礼仪仗宿卫御楼立仗等，普恩之外，三品已上赐爵一级，四品已下加一阶，仍依旧例，赐物有差。其神策将士应在京畿诸县者，亦各有赐物。应缘大礼职掌行事官，并修撰仪注及留守副留守仓库卿等，普恩之外，三品已上赐爵一级，四品已下各加一阶。要荒地远，职贡方来，既睹郊礼之盛仪，须覃庆赐之殊泽。鸿胪礼宾院应在城内蕃客等，各有赐物，诸道知上都进奏院在城各赐勋三转。应缘大礼四方进奏疏及贺官各赐勋三转。艺术所资，优假宜及，况因大赉，当给新恩。翰林待诏供奉并诸色直见任及前资并员外试官，三品已上赐爵一级，四品已下各加一阶，无官者赐勋两转。

爰执豆笾，克恭荐飨，或赞引叶於义矩，或祗饰奉其事功，心卑干勤，理当褒奖。郊庙行事斋郎减二年劳，室长掌座礼生赞者，减一年劳，无劳可减者便放出身。崇元馆行事学生及斋郎礼生，番考已满，所司缘大礼却追入行事，各减一选，国子监学生陪位者赐勋一转，中书门下仪制官各加一阶，应缘祗供作官直司长上诸州行纲考典两县耆寿诸色番役当上在城并量留十月番者，各赐勋两转，飞龙闲厩宫苑典引掌扇内园总监栽接少府将作内作中尚武德军器内外弓箭库等诸司诸使下白身人及无品直司定额长上杂匠巧儿黄衣长上监门直长杂仗三卫七色引驾细引执扇角手弩手纩骑武士天文观生历生漏生典鼓典钟工人乐人主衣主膳主酪典食胡食手宰手掌闲幕士御士医工兽医门仆药僮御书手楷书手典书流外行署等各赐勋两转。

夫务仁寿莫若敬耆老，厚风俗莫若劝名节。天下百姓妇人年九十已上，各赐米五石，绢两匹，绵一屯，羊酒有差，版授下州刺史郡君。八十已上，各赐米三石，绢两匹，版授上佐县君。孝子顺孙，义夫节妇，旌表门闾，终身勿事。先已旌表者，量加优恤，并委令长赍米帛就家宣赐讫，具名申本道，一时闻奏。

极天而峻，既多镇定之功；赴海不穷，且有朝宗之义。五岳、四渎，宜令本州刺史备礼致祭。大报之德，咸秩当行，常祀虽定於岁时，遍祭因宜乎柴燎，载慕前王之令德，复想古人之义风，名山大川，自古圣帝明王忠臣烈士，各令所在以礼致祭，亡命山泽，挟藏军器，百日不首，复罪如初。赦书有所不该者，所司具作条例闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。


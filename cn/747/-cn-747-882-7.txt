○和送邓王二十六弟牧宣城诗序

夫政成调鼎，寄重于蕃。盖欲圣主之恩，均於远迩。贤人之业，浃於中外。故所以命丞相邓王从镒，佩相印，被公衮，拥双旌，统千骑，扬帆江宁之浦，弭节敬亭之区。若乃割友悌之怀，辍股肱之侍，所以示天下之至公也。夙驾已严，前驺将引。既辞复召，重赐饯筵。所以极大君之恩也。敦睦之义，於斯有光。申诏侍臣，述叙赋诗云尔。


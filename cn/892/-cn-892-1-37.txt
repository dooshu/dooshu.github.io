诗集卷三十七　古今体诗五十一首


东府雨中别子由


庭下梧桐树，三年三见汝。前年适汝阴，见汝鸣秋雨。去年秋雨时，我自广陵归。今年中山去，白首归无期。客去莫叹息，主人亦是客。对床定悠悠，夜雨空萧瑟。起折梧桐枝，赠汝千里行。归来知健否，莫忘此时情。





谢运使仲適座上送王敏仲北使


冲风振河朔，飞雾失太行。相逢不相识，下马须眉黄。洗眼忽惊笑，见此玉节郎。喜有贤主人，共惜残烛光。聚散一梦中，人北雁南翔。吾生如寄耳，送老天一方。幸子遇明主，陈经入西厢。归期不可缓，倚相宜在旁。





书丹元子所示李太白真


天人几何同一沤，谪仙非谪乃其游。麾斥八极隘九州，化为两鸟鸣相酬。一鸣一止三千秋，开元有道为少留。縻之不可矧肯求，西望太白横峨岷。眼高四海空无人，大儿汾阳中令君，小儿天台坐忘身，平生不识高将军。手污吾足乃敢瞋，作诗一笑君应闻。





次韵曾仲锡承议食蜜渍生荔支


代北寒虀韭萍，奇苞零落似晨星。逢盐久已成枯腊，得蜜犹疑是薄刑。欲就左慈求拄杖，便随李白跨沧溟。攀条与立新名字，儿女称呼恐不经。自注：俗有十八娘荔枝。





大行太皇太后高氏挽词二首


其一


至矣吾三后，功高汉已还。复推元祐冠，盖得永昭全。自注：臣尝于经筵论奏仁宗皇帝谥曰明孝，若明而不仁则民畏而不爱，仁而不明则民爱而不畏。今大行太皇太后亦兼此二德，故天下思慕，庶几于仁宗也。有作犹非圣，无私乃是天。侍臣谈道要，家法信家传。自注：宰相以下尝于经筵论奏祖宗以来家法十余事，书于记注。





其二


却狄安诸夏，先王社稷臣。固应祠百世，何止活千人。定策天知我，忘家帝念亲。万方何以报，得疾为勤民。





再次韵曾仲锡荔支


柳花著水万浮萍，荔实周天两岁星。自注：柳至易成飞絮，落水中，经宿即为浮萍。荔支至难长，二十四五年乃实。本自玉肌非鹄浴，至今丹壳似猩刑。侍郎赋咏穷三峡，妃子烟尘动四溟。莫遣诗人说功过，且随香草附《骚经》。





次韵滕大夫三首


雪浪石


太行西来万马屯，势与岱岳争雄尊。飞狐上党天下脊，半掩落日先黄昏。削成山东二百郡，气压代北三家村。千峰右卷矗牙帐，崩崖凿断开土门。朅来城下作飞石，一炮惊落天骄魂。承平百年烽燧冷，此物僵卧枯榆根。画师争摹雪浪势，天工不见雷斧痕。离堆四面绕江水，坐无蜀士谁与论。老翁儿戏作飞雨，把酒坐看珠跳盆。此身自幻孰非梦，故国山水聊心存。





同前


我顷三章乞越州，欲寻万壑看交流。且凭造物开山骨，已见天吴出浪头。自注：石中有似海兽形状。履道凿池虽可致，玉川卷地若为收。洛阳泉石今谁主，莫学痴人李与牛。





沉香石


壁立孤峰倚砚长，共疑沉水得顽苍。欲随楚客纫兰佩，谁信吴儿是木肠。山下曾逢化松石，玉中还有辟邪香。早知百和俱灰烬，未信人言弱胜刚。





石芝


予尝梦食石芝，作诗记之。今乃真得石芝于海上，子由和前诗见寄。予顷在京师，有凿井得如小儿手以献者，臂指皆具，肤理若生。予闻之隐者，此肉芝也。与子由烹而食之，追记其事，复次前韵。

土中一掌婴儿新，爪指良是肌骨匀。见之怖走谁敢食，天赐我尔不及宾。旌扬远游同一许，长史玉斧皆门户。我家韦布三百年，只有阴功不知数。跪陈八簋加六瑚，化人视之真块苏。肉芝烹熟石芝老，笑唾熊掌雕胡。老蚕作茧何时脱，梦想至人空激烈。古来大药不可求，真契当如磁石铁。





鹤叹


园中有鹤驯可呼，我欲呼之立坐隅。鹤有难色侧睨予，岂欲臆对如乎。我生如寄良畸孤，三尺长胫阁瘦驱。俯啄少许便有余，何至以身为子娱。驱之上堂立斯须，投以饼饵视若无。戛然长鸣乃下趋，难进易退我不如。





送曾仲锡通判如京师


边城岁暮多风雪，强压春醪与君别。玉帐夜谈霜月苦，铁骑晓出冰河裂。断蓬飞叶卷黄沙，只有千林䰒鬆花。应为王孙朝上国，珠幢玉节与排衙。左援公孝右孟博，我居其间啸且诺。仆夫为我催归来，要与北海春水争先回。





和钱穆父送别并求顿递酒


联镳接武两长身，鹓鹭行中笑语亲。九子羡君门户壮，八州怜我往来频。伫闻东府开宾阁，便乞西湖洗塞尘。更向青齐觅消息，要知从事是何人。





刘丑厮诗


刘生望都民，病羸寄空窑。有子曰丑厮，十二行操瓢。墦间得余粒，雪中拾堕樵。饥饱共生死，水火同焚漂。病翁恃一褐，度此积雪宵。哀哉二暴客，掣去如饥鸮。翁既死于寒，客亦易此龆。崎岖走亭长，不惮雪径遥。我仇祝与苑，物色同遮邀。行路为出涕，二客竟就枭。诉我庭，慷慨惊吾僚。曰此可名寄，追配郴之荛。恨我非柳子，击节为尔谣。官赐二万钱，无家可归娇。为媾他日妇，婉然初垂髫。洗沐作小史，裹头束其腰。笔砚耕学苑，弓矢战天骄。壮大随尔好，忠孝福可徼。相国有折胁，封侯或吹箫。人事岂易料，勿轻此僬侥。





题毛女真


雾鬓风鬟木叶衣，山川良是昔人非。只应闲过商颜老，独自吹箫月下归。





寄馏合刷瓶与子由


老人心事日摧颓，宿火通红手自焙。小甑短瓶良具足，稚儿娇女共燔煨。寄君东阁闲烝栗，知我空堂坐画灰。约束家童好收拾，故山梨枣待归来。





次韵子由清汶老龙珠丹


天公不解防痴龙，玉函宝方出龙宫。雷霆下索无处避，逃入先生衣袂中。先生不作金椎袖，玩世徜徉隐屠酒。夜光明月空自投，一锻何劳纬萧手。黄门寡好心易足，荆棘不生梨枣熟。玄珠白璧两无求，无胫金丹来入腹。区区分别笑乐天，那知空门不是仙。





次韵子由书清汶老所传《秦湘二女图》


春风消冰失瑶玉，我本无身安有触。羊生得妇如得风，握手一笑未为辱。先生室中无天游，佩环何处鸣风瓯。随魔未必皆魔女，但与分灯遣归去。胡为写真传世人，更要维摩一转语。丹元茅茨只三间，太极老人时往还。检点凡心早除拂，方平神鞭常使物。





紫团参寄王定国


谽谺土门口，突兀太行顶。岂惟团紫云，实自俯倒景。刚风被草木，真气入苕颖。旧闻人衔芝，生此羊肠岭。纤攕虎豹鬣，蹙缩龙蛇瘿。蚕头试小嚼，龟息变方骋。矧予明真子，已造浮玉境。清宵月挂户，半夜珠落井。灰心宁复然，汗喘已久静。东坡犹故目，北药致遗秉。欲持三桠根，往侑九转鼎。为予置齿颊，岂不贤酒茗？





次韵刘焘抚勾蜜渍荔支


时新满座闻名字，别久何人记色香。叶似杨梅蒸雾雨，花如卢橘傲风霜。每怜莼菜下盐豉，肯与葡萄压酒浆。回首惊尘卷飞雪，诗情真合与君尝。





立春日小集戏李端叔


白发已十载，青春无一堪。不惊新岁换，聊与故人谈。牛健民声喜，鸦娇雪意酣。霏微不到地，和暖要宜蚕。岁月斜川似，风流曲水惭。行吟老燕代，坐睡梦江潭。丞掾颇哀援，歌呼谁怕参。衰怀久灰槁，习气尚馋贪。白啖本河朔，红消真剑南。辛盘得青韭，腊酒是黄甘。归卧灯残帐，醒闻叶打庵。须烦李居士，重说后三三。





次韵曾仲锡元日见寄


萧索东风两鬓华，年年幡胜剪宫花。愁闻塞曲吹芦管，喜见春盘得蓼芽。吾国旧供云泽米，自注：定武斋酒用苏州米。君家新致雪坑茶。自注：近得曾坑茶。燕南异事真堪纪，三寸黄甘擘永嘉。





子由生日，以檀香观音像及新合印香银篆盘为寿一首


旃檀婆律海外芬，西山老脐柏所薰。香螺脱黡来相群，能结缥缈风中云。一灯如萤起微焚，何时度尽缪篆纹。缭绕无穷合复分，绵绵浮空散氤氲，东坡持是寿卯君。君少与我师皇坟，旁资老聃释迦文，共厄中年点蝇蚊。晚遇斯须何足云，君方论道承华勋，我亦旗鼓严中军。国恩未报敢不勤，但愿不为世所醺，尔来白发不可耘。问君何时返乡枌，收拾散亡理放纷。此心实与香俱焄，闻思大士应已闻。





次韵李端叔送保倅翟安常赴阙，兼寄子由


中山保塞两穷边，卧治雍容已百年。顾我迂愚分竹使，与君谈笑用蒲鞭。松荒三径思元亮，草合平池忆惠连。白发归心凭说与，古来谁似两疏贤。





中山松醪寄雄州守王引进


郁郁苍髯千岁姿，肯来杯酒作儿嬉。流芳不待龟巢叶，自注：唐人以荷叶为酒杯，谓之碧筒酒。扫白聊烦鹤踏枝。醉里便成攲雪舞，醒时与作啸风辞。马军走送非无意，玉帐人闲合有诗。





次韵李端叔谢送牛戬《鸳鸯竹石图》


闻君谈西戎，废食忘早晚。王师本不陈，贼垒何足刬。守边在得士，此语要而简。知君论将口，似予识画眼。笑指尘壁间，此是老牛戬。平生师卫玠，非意尝理遣。诉君定何人，未用市朝显。置之勿复道，世俗固多舛。归去亦何须，单车度殽渑。如虫得羽化，已脱安用茧。家书空万轴，凉暴困舒卷。念当扫长物，闭息默自暖。此画聊付君，幽处得小展。新诗勿纵笔，群吠惊邑犬。时来未可知，妙斫待轮扁。





次韵聪上人见寄


前身本同社，宿业独临边。一悟镜空老，始知圆泽贤。归心忘犊佩，生术寄羊鞭。不似欧阳子，空留六一泉。





次韵王雄州还朝留别


老李威名八十年，壁间精悍见遗颜。自闻出守风流似，稍觉承平气象还。但遣诗人歌《杕杜》，不妨侍女唱《阳关》。内朝接武知何日，白发羞归供奉班。





三月二十日多叶杏盛开


零露泫月蕊，温风散晴葩。春工了不睡，连夜开此花。芳心谁剪刻，天质自清华。恼客香有无，弄妆影横斜。中山古战国，杀气浮高牙。丛台余袨服，易水雄悲笳。自从此花开，玉肌洗尘沙。坐令游侠窟，化作温柔家。我老念江海，不饮空咨嗟。刘郎归何日，红桃烁残霞。明年花开时，举酒望三巴。自注：盖欲请梓州而归也。





三月二十日开园三首


其一


雪髯霜鬓语伧狞，淡荡园林取次行。要识将军不凡意，从来只啜小人羹。自注：是日散父老酒食。





其二


西园牡籥夜沉沉，尚有游人卧柳阴。鹤睡觉时风露下，落花飞絮满衣襟。





其三


郁郁苍髯真道友，丝丝红萼是乡人。自注：苍髯，松也。红萼，海棠也。何时翠竹江村路，送我柴门月色新。





次韵王雄州送侍其泾州


威声又数中兴年，二虏行当一矢联。闻道名城得真将，故应惊羽落空弦。追锋归去雄三卫，授钺重来定十连。别酒回头便陈迹，号呶端合发初筵。





初贬英州过杞赠马梦得


万古仇池穴，归心负雪堂。殷勤竹里梦，犹自数山王。





临城道中作


予初赴中山，连日风埃，未尝了了见太行也。今将适岭表，颇以是为恨。过临城、内丘，天气忽清彻，西望太行，草木可数，冈峦北走，崖谷秀杰，忽悟叹曰：“吾南迁其速返乎！退之衡山之祥也。”书以付迈，使志之。

逐客何人著眼看，太行千里送征鞍。未应愚谷能留柳，何独衡山解识韩。





过汤阴市得豌豆大麦粥示三儿子


朔野方赤地，河堧但黄尘。秋霖暗豆荚，夏旱臞麦人。逆旅唱晨粥，行庖得时珍。青斑照匕箸，脆响鸣牙龈。玉食谢故吏，风餐便逐臣。漂零竟何适，浩荡寄此身。争劝加餐食，实无负吏民。何当万里客，归及三年新。





被命南迁途中寄定武同僚


人事千头及万头，得时何喜失时忧。只知紫绶三公贵，不觉黄粱一梦游。适见恩纶临定武，忽遭分职赴英州。南行若到江干侧，休宿浔阳旧酒楼。





子由新修汝州龙兴寺吴画壁


丹青久衰工不艺，人物尤难到今世。每摹市井作公卿，画手悬知是徒隶。吴生已与不传死，那复典刑留近岁。人间几处变西方，尽作波涛翻海势。细观手面分转侧，妙算毫厘得天契。始知真放本精微，不比狂花生客慧。似闻遗墨留汝海，古壁蜗涎可垂涕。力捐金帛扶栋宇，错落浮云卷新霁。使君坐啸清梦余，几叠衣纹数衿袂。他年吊古知有人，姓名聊记东坡弟。





过高邮寄孙君孚


过淮风气清，一洗尘埃容。水木渐幽茂，菰蒲杂游龙。可怜夜合花，青枝散红茸。美人游不归，一笑谁当供。故园在何处，已偃手种松。我行忽失路，归梦山千重。闻君有负郭，二顷收横纵。卷野毕秋获，殷床闻夜舂。乐哉何所忧，社酒粥面。宦游岂不好，毋令到千钟。





仆所至未尝出游，过长芦，闻复禅师病甚，不可不一问。既见，则有间矣。明日阻风，复留，见之。作三绝句呈闻复，并请转呈参寥子，各赋数首


其一


亦知壶子不死，敢问老聃所游。瑟瑟寒松露骨，耽耽老虎垂头。





其二


莫言西蜀万里，且到南华一游。扶病江边送客，杖挐浦口回头。





其三


老去此生一诀，兴来明日重游。卧闻三老白事，半夜南风打头。





六月七日，泊金陵，阻风，得钟山泉公书，寄诗为谢


今日江头天色恶，炮车云起风欲作。独望钟山唤宝公，林间白塔如孤鹤。宝公骨冷唤不闻，却有老泉来唤人。电眸虎齿霹雳舌，为余吹散千峰云。南行万里亦何事，一酌曹溪知水味。他年若画蒋山图，为作泉公唤居士。





赠清凉寺和长老


代北初辞没马尘，江南来见卧云人。问禅不契前三语，施佛空留六丈身。老去山林徒梦想，雨余钟鼓更清新。会须一洗黄茆瘴，未用深藏白㲲巾。





予前后守、倅余杭凡五年，秋夏之间，蒸热不可过。独中和堂东南颊，下瞰海门，洞视万里，三伏常萧然也。绍圣元年六月，舟行赴岭外，热甚，忽忆此处，而作是诗


忠孝王家千柱宫，东坡作吏五年中。中和堂上东南颊，独有人间万里风。





慈湖夹阻风五首


其一


捍索桅竿立啸空，篙师酣寝浪花中。故应菅蒯知心腹，弱缆能争万里风。





其二


此生归路转茫然，无数青山水拍天。犹有小船来卖饼，喜闻墟落在山前。





其三


我行都是退之诗，真有人家水半扉。千顷桑麻在船底，空余石发挂鱼衣。





其四


日轮亭午汗珠融，谁识南讹长养功。暴雨过云聊一快，未妨明月却当空。





其五


卧看落月横千丈，起唤清风得半帆。且并水村攲侧过，人间何处不巉岩。






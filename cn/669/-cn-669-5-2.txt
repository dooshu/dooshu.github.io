2　周官經稱周禮之始　周官周禮之别


漢志謂之周官經，閻案：「河間獻王傳亦曰周官。」序録云：「劉歆始建立周官經，以爲周禮。」意者周禮之名昉此乎？然後漢書云：「鄭衆傳周官經，後馬融作周官傳，授鄭玄，玄作周官注。」案：此儒林董鈞傳文。猶未以周禮名也。隋志自馬融注已下，始曰周官禮。【原注】隋志：「三禮目録一卷，鄭玄撰。」今見于釋文。

【閻案】鄭康成序云：「世祖以來，通人達士，鄭氏父子、衞宏、賈逵、馬季長皆作周禮解詁。」周禮之名已見於此。賈公彦曰：「以設位言之，謂之周官；以制作言之，謂之周禮。」

【程易田云】案康成注，開章第一條天官冢宰「惟王建國」下，即云「周公居攝而作六典之職，謂之周禮」，冬官鄭目録云：「古周禮六篇畢矣。古周禮六篇者，天子所專秉以治天下，諸侯不得用焉。」康成序又云：「世祖以來，通人達士皆作周禮解詁。」然則王氏謂未以周禮名者，言其時但稱周官經、周官傳、周官注，尚未以周禮名其書也，今六篇第目曰「天官」、「地官」云云，但稱「官」者是也。

【集證曰】後漢盧植傳：「植上書曰：『臣前以周禮諸經，發起秕繆，爲之解詁。』」鄭康成傳：「所著有答林孝存周禮難。」荀悦云：「劉歆以周官六篇爲周禮，王莽時奏以爲經，置博士。」

【元圻案】漢書藝文志：「周官經六篇，王莽時劉歆置博士。」師古曰：「即今之周官禮也。」〇隋書經籍志：「周官禮十二卷，馬融注。」又自鄭康成以下十三家，皆曰周官禮。〇鄭康成序云：「大中大夫鄭少贛名興，及子大司農仲師名衆、故議郎衞次仲、侍中賈景伯、南郡太守馬季長皆作周官解詁。」〇葉夢得春秋攷二：「周官太宰以六典佐王治邦國，此先王待五服諸侯之法也，其爲之必有其目矣。須句之滅，成風猶能爲僖公言『崇明祀，保小寡，爲周禮』，而襄王避子頽之難，出居于鄭，卜偃勸晉文公以爲『周禮未改』，吾然後知周公之典，其所以爲天下者大焉。今之周禮，蓋周官，非周禮，惜乎先王之六典不得而見矣。」蓋因其始但名周官經而爲此説。






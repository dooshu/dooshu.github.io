○故试大理评事裴君墓志

裴氏之昭，曰赠户部尚书讳某。穆曰起居郎讳某。生均州刺史讳某。均州与其弟大理更为刑部郎，用文史名于朝，善杜礼书。长子曰某，射进士策不中，去过汴，韩司徒宏迎取为从事，以闻，拜太子通事舍人，进大理评事。当伐蔡及郓州，尝为军首，赞佐有劳。既事，将侍太夫人于京师，道发疽，元和十四年月日，终于河南敦厚里。年若干，字曰某。弟某，以其丧归葬于某县某里，未果。娶，有男子二人，女一人。男之长曰某，通两经，始杖且庐。铭曰：

世守不迁，秀于士乡。不利有司，爰客于梁。梁委其躬，乃相戎政。宫臣理属，仍受国命。南蔡北曹，五载首兵。柔刚辅理，平视太平。马牛既宁，告养于京。栈车草草，我来周道。载饥载劳，神夺其孝。形经于洛，魂其焉如。庶终尔诚，阴侍里闾。膳饮不违，有弟之恭。既安且盈，厥志斯从。铭之故人，以慰尔衷。


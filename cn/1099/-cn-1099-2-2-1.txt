○觀心亭記 【 觀心亭】

昊天純祐九有民。起手高卓全以所覆田?大我　大明皇帝。執符御曆。撥亂世而反之正。化行仁流。臻于泰寧。然猶孜孜夙夜敬厥德。奉若天道赫如上帝鑒臨。乃洪武十年冬十月丙午朔、復敕工曹造觀心之亭于宮城上。設甓為墉。塗以赭泥。中寘輔坐。前闢彤戶。越七日壬子落城。　上親幸焉。召臣濂語之曰、人心虗靈、乘氣機出入、操而存之為難、朕罔敢自暇自逸、譬魚之在井、雖未免乎跳躑、終不能度越範闈、况有事于天地廟社、尤用祗愓、致齋之日、必端居亭中、返視卻聽、上契冲漠、體道凝神、誠一弗二、庶幾將事之際、對越在天、洋洋乎臨其上、卿為朕記之、傳示來裔、咸知朕志俾弗懈虔、臣拜手稽首而颺言曰、書有之。惟天無親。克敬為親。民罔常懷。懷于有仁。鬼神無常享。享于克誠。曰誠曰敬曰仁。皆中心所具。非由外鑠我也。此心若存。則動靜合道。建中保極之源。清而弗擾。庶績咸熙。否則天飛淵淪。凜乎若朽索之馭六馬。唯欲之從而罔克攸濟。治忽之幾。其始甚微。不可不慎也。欽惟　皇帝陛下、法天啟運。乹乹終日。不遑暇食敘大業簡盡十有五年大統斯集政平人和。休祥屢應。斯皆觀心之明驗。古先哲王相傳心法。所謂精一執中之訓亦不過此。　聖子神孫。必來取法。當有不言而喻者矣。雖然靡不有初。鮮克有終。臣願陛下存神內居。常如亭中時。則心與天為一。祥刑敷政。壹出自天。衍億萬年無彊之休。亦永無彊之聞。不亦顯哉。臣不佞。既承　詔旨、輒稽古書而為之記、別有觀神亭。與斯亭東西對峙。其制同。其義亦無異云。


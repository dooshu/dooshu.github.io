○越国夫人为都统宗侃令公还愿谢恩醮词

伏闻至道元通，随机赴感，冥丹心於下土，动元鉴於上清，响答无私，影从靡隔。妾夫王宗侃男承肇等，去年以统戎伐叛，助国勤王，俯迫孤城，遽淹旬月，烽烟警急，音问寂寥。瞻褒沔以魂驰，望山川而目断，忧危徒切，祈叩无门。遂虔诣道宫，乞申章奏，严陈法席，降请天兵，感通，真灵保。俄开坚壁，大破凶狂，成扫荡之功，副圣明之奖。骨肉团聚，师旅凯还，克平实自於睿谋，护助亦兼於道力。辄因良日，昭答玄休，重申章醮之仪，式罄谢陈之礼。精心备信，拜手然香，仰真驾於三十六宫，祈大仪於八十一好。庶祥辉旦，低临坛单之前；巨贶滂洋，永锡邦家之吉。圣图遐永，举族蕃昌，誓勤严奉之诚，克副灵真之煦。不任荷圣谢恩虔切之至。


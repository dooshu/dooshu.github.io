与王鉴川言虏王贡市


前后奉翰教，情款备至，不胜感念。

虏王表贡，该部已题请封进。今岁所贡，鞍辔弓矢视旧精美，亦足以验其诚悃无他也。昆妇愚悍，似无来期。永邵卜虽为所牵，终贪嗜关市财物，可招而致。然皆无足为轻重。第常以大义责之，时出小利诱之，毋令东合土蛮为蓟镇害，足矣。

辱示《抚赏册》，据三镇二岁之中，所费不过万余，而所省已百余万；若所全活边氓老稚，又不啻数十百万矣。唐代宗亲叩首于叶护马前，为百姓请命，父老观者，皆为流涕，曰：“广平王真华夷主也。”今所与虏者，国家不啻若九牛一毛，而所获兹如此，若公与仆所为国谋者，忠乎否耶？而呶呶者犹以为言，是其识反出长安父老下矣。

幸主上虽在冲年，已具大有为之度。近又日御便殿讲读，因而商确政事，从容造膝，动息必咨；仆亦得以罄竭忠悃，知无不言，言无不信。拟于表贡后，当以边事虏情细细陈奏，且以明公任事之忠，塞呶呶之口。俟山陵毕后，乃得暇耳。公幸自信自坚，勿以浮言为介。令甥凤盘人去，草草附此。






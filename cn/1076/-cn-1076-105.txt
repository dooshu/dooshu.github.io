卷一百五

钦定四库全书

历代名臣奏议卷一百五

明　杨士奇等　撰

仁民

周文王作灵台及为池沼掘地得死人之骨吏以闻於文王文王曰更葬之吏曰此无主矣文王曰有天下者天下之主也有一国者一国之主也寡人固其主又安求主遂令吏以衣冠更葬之天下闻之皆曰文王贤矣泽及朽骨又况於人乎或得宝以危国文王得朽骨以喻其意而天下归心焉

文王问於吕望曰为天下若何对曰王国富民覇国富士仅存之国富大夫亡道之国富仓府是谓上溢而下漏文王曰善对曰宿善不祥是日也发其仓府以振鳏寡孤独

武王问於太公曰治国之道若何太公对曰治国之道爱民而已曰爱民若何曰利之而勿害成之勿败生之勿杀与之勿夺乐之勿苦喜之勿怒此治国之道使民之义也爱之而已矣民失其所务则害之也农失其时则败之也有罪者重其罚则杀之也重赋敛者则夺之也多徭役以罢民力则苦之也劳而扰之则怒之也故善为国者遇民如父母之爱子兄之爱弟闻其饥寒为之哀见其劳苦为之悲

武王克殷召太公而问曰将柰其士衆何太公对曰臣闻爱其人者兼屋上之乌憎其人者恶其余胥咸刘厥敌使靡有余何如王曰不可太公出邵公入王曰为之柰何邵公对曰有罪者杀之无罪者活之何如王曰不可邵公出周公入王曰为之柰何周公曰使各居其宅田其田无变旧新唯仁是亲百姓有过在予一人武王曰广大乎平天下矣凡所以贵士君子者以其仁而有德也

鲁哀公问政於孔子对曰政有使民富且夀哀公曰何谓也孔子曰薄赋敛则民富无事则远罪远罪则民夀公曰若是则寡人贫矣孔子曰诗云恺悌君子民之父母未见其子富而父母贫者也

齐桓公之平陵见家人有年老而自养者公问其故对曰吾有子九人家贫无以妻之吾使佣而未返也桓公取外御者五人妻之管仲入见曰公之施惠不亦小矣公曰何也对曰公待所见而施惠焉则齐国之有妻者少矣公曰若何筦仲曰令国丈夫二十而室女子十五而嫁

公问管仲曰王者何贵曰贵天桓公仰而视天管仲曰所谓天者非谓苍苍莽莽之天也君人者以百姓为天百姓与之则安辅之则强非之则危背之则亡诗云人而无良相怨一方民怨其上不遂亡者未之有也景公覩婴儿有乞於途者公曰是无归夫晏子对曰君存何为无归使养之可立而以闻

公游於夀宫覩长年负薪而有饥色公悲之喟然叹曰令吏养之晏子曰臣闻之乐贤而哀不肖守国之本也今君爱老而恩无不逮治国之本也公笑有喜色晏子曰圣王见贤以乐贤见不肖以哀不肖今请求老弱之不养鳏寡之不室者论而供秩焉景公曰诺於是老弱有养鳏寡有室

公尝赏赐及後宫文绣被台榭菽粟食鳬鴈出而见殣谓晏子曰此何为死晏子对曰此馁而死公曰嘻寡人之无德也何甚矣晏子对曰君之德着而彰何为无德也景公曰何谓也对曰君之德及後宫与台榭君之玩物衣以文绣君之鳬鴈食以菽粟君之营内自乐延及後宫之族何为其无悳也顾臣愿有请於君由君之意自乐之心推而与百姓同之则何殣之有君不推此而苟营内好私使财货偏有所聚菽粟布帛腐於囷府惠不遍加于百姓公心不周乎国则桀纣之所亡也夫士民之所以叛由偏之也君如察臣婴之言推君之盛德公布之於天下则汤武可为也一殣何足恤哉

邾文公卜徙於绎史曰利於民不利於君君曰苟利於民寡人之利也天生烝民而树之君以利之也民既利矣孤必与焉侍者曰命可长也君胡不为君曰命在牧民死之短长时也民苟利矣吉孰大焉遂徙於绎楚人有献鱼楚王者曰今日渔获食之不尽卖之不售弃之又惜故来献也左右曰鄙哉辞也楚王曰子不知渔者仁人也盖闻囷仓粟有余者国有饿民【一本作下民多饥】後宫多幽女者下民多旷夫余衍之蓄聚於府库者境内多贫困之民皆失君人之道故厨庖有肥鱼廐有肥马民有饿色是以亡国之君藏於府库寡人闻之久矣未能行也渔者知之其以此谕寡人也且今行之於是乃遣使恤鳏寡而存孤独出仓粟发币帛而振之汉高祖十二年相国萧何为民请曰长安地狭上林中多空地弃愿令民得入田毋收槀为禽兽食上大怒曰相国多受贾人财物乃为请吾苑乃下相国廷尉械系之数日王卫尉侍前问曰相国何大罪陛下系之暴也上曰吾闻李斯相秦皇帝有善归主有恶自与今相国多受贾竖金而为民请吾苑以自媚於民故系治之王卫尉曰夫职事苟有便於民而请之真宰相事陛下奈何乃疑相国受贾人钱乎且陛下距楚数岁陈豨黥布反陛下自将而往当是时相国守关中揺足则关以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也高帝不怿是日使使持节赦出相国

武帝拜卜式为中郎式初不愿为郎上曰吾有羊在上林中欲令子牧之式既为郎布衣草蹻而牧羊岁余羊肥息上过其羊所善之式曰非独羊也治民亦犹是矣以时起居恶者辄去毋令败羣上奇其言欲试使治民拜缑氏令缑氏便之

魏文帝时御史大夫王朗上疏曰兵起以来三十余年四海荡覆万国殄瘁赖先王芟除寇贼扶育孤弱遂令华夏复有纲纪鸠集兆民於兹魏土使封鄙之内鸡鸣狗吠达於四境蒸庶欣欣喜遇昇平今远方之寇未宾兵戎之役未息诚令复除足以怀远人良宰足以宣德泽阡陌咸修四民殷炽必复过於曩时而富於平日矣易称勑法书着祥刑一人有庆兆民赖之慎法狱之谓也昔曹相国以狱市为寄路温舒疾治狱之吏夫治狱者得其情则无寃死之囚丁壮者得尽地力则无饥馑之民穷老者得仰食仓廪则无馁饿之殍嫁娶以时则男女无怨旷之恨胎养必全则孕者无自伤之哀新生必复则孩者无不育之累壮而後役则幼者无离家之思二毛不戎则老者无顿伏之患医药以疗其疾寛繇以乐其业威罚以抑其强恩仁以济其弱振贷以赡其乏十年之後既笄者必盈巷二十年之後胜兵者必满野矣

明帝时杀禁地鹿者身死财产没官有能觉告者厚加赏赐廷尉高柔上疏曰圣王之御世莫不以广农为务俭用为资夫农广则谷积用俭则财畜畜财积谷而有忧患之虞者未之有也古者一夫不耕或为之饥一妇不织或为之寒中间已来百姓供给衆役亲田者既减加顷复有猎禁羣鹿犯暴残食生苖处处为害所伤不赀民虽障防力不能御至如荥阳左右周数百里岁略不收元元之命实可矜伤方今天下生财者甚少而麋鹿之损者甚多卒有兵戎之役凶年之灾将无以待之惟陛下览先圣之所念愍稼穑之艰难寛放民间使得捕鹿遂除其禁则衆庶永济莫不悦豫矣

柔又上疏曰臣深思陛下所以不早取此鹿者诚欲使极蕃息然後大取以为军国之用然臣窃以为今鹿但有日耗终无从得也何以知之今禁地广轮且千余里臣下计无虑其中有虎大小六百头狼有五百头狐万头使大虎一头三日食一鹿一虎一岁百二十鹿是为六百头虎一岁食七万二千头鹿也使十狼日共食一鹿是为五百头狼一岁共食万八千头鹿鹿子始生未能善走使十狐一日共食一子比至健走一月之间是为万狐一月共食鹿子三万头也大凡一岁所食十二万头其鵰鹗所害臣置不计以此推之终无从得多不如早取之为便也

吴大帝时徵役繁数重以疫疠民户损耗行骑都尉骆统上疏曰臣闻君国者以据疆土为强富制威福为尊贵曜德义为荣显永世胤为丰祚然财须民生强赖民力威恃民势福由民殖悳俟民茂义以民行六者既备然後应天受祚保族宜邦书曰衆非后无能胥以宁后非衆无以辟四方推是言之则民以君安君以民济不易之道也今强敌未殄海内未乂三军有无已之役江境有不释之备徵赋调数由来积纪加以殃疫死丧之灾郡县荒虚田畴芜旷听闻属城民户浸寡又多残老少有丁夫闻此之日心若焚燎思寻所由小民无知既有安土重迁之性且又前後出为兵者生则困苦无有温饱死则委弃骸骨不反是以尤用恋本畏远同之於死每有徵发羸谨居家重累者先见输送小有财货倾居行赂不顾穷尽轻剽者则迸入险阻党就羣恶百姓虚竭嗷然愁扰愁扰则不营业不营业则致穷困致穷困则不乐生故口腹急则奸心动而携叛多也又闻民间非居处小能自供生产儿子多不起养屯田贫兵亦多弃子天则生之而父母杀之既惧干逆和气感动隂阳且惟陛下开基建国乃无穷之业也强邻大敌非造次所灭疆场常守非朞月之戍而兵民减耗後生不育非所以历远年致成功也夫国之有民犹水之有舟停则以安扰则以危愚而不可欺弱而不可胜是以圣王重焉祸福由之故与民消息观时制政方今长吏亲民之职惟以办具为能取过目前之急少复以恩惠为治副称陛下天覆之仁勤恤之德者官民政俗日以雕弊渐以陵迟势不可久夫治疾及其未笃除患贵其未深愿陛下少以万机余闲留神思省补复荒虚深图远计育残余之民阜人财之用参曜三光等崇天地臣统之大愿足以死而不朽矣帝感统言深加意焉

嘉禾六年谢渊谢宏等各陈便宜欲兴利改作以事下上大将军右都护陆逊逊议曰国以民为本强由民力财由民出夫民殷国弱民瘠国强者未之有也故为国者得民则治夫之则乱若不受利而令尽用立効亦为难也是以诗叹宜民宜人受禄于天乞垂圣恩宁济百姓数年之间国用少丰然後更图

乌程侯皓徙武昌扬土百姓泝流供给以为患苦又政事多谬黎元穷匮左丞相陆凯上疏曰臣闻有道之君以乐乐民无道之君以乐乐身乐民者其乐弥长乐身者其乐不久而亡夫民者国之根也诚宜重其食爱其民民安则君安民乐则君乐自顷年以来君威伤於桀纣君明暗於奸雄君惠闭於羣孽无灾而民命尽无为而国财空辜无罪赏无功使君有谬误之愆天为作妖而诸公卿媚上以求爱困民以求饶导君於不义败政於淫俗臣窃为痛心今隣国交好四边无事当务息役养士实其廪库以待天时而更倾动天心搔扰万姓使民不安大小呼嗟此非保国养民之术也臣闻吉凶在天犹影之在形响之在声也形动则影动形止则影止此分数乃有所系非在口之所进退也昔秦所以亡天下者但坐赏轻而罚重政刑错乱民力尽於奢侈目眩於美色志浊於财宝邪臣在位贤哲隐藏百姓失业天下苦之是以遂有覆巢破卵之忧汉所强者躬行诚信听谏纳贤惠及负薪躬请岩穴广采博察以成其谋此往事之明证也近者汉之衰末三家鼎立曹失纲纪晋有其政又益州危险兵多精强闭门固守可保万世而刘氏与夺乖错赏罚失所君恣意於奢侈民力竭於不急是以为晋所伐君臣见虏此目前之明验也臣闇於大理文不及义智慧浅劣无复冀望窃为陛下惜天下耳

东晋孝武帝时豫章太守范甯上疏曰臣闻道尚虚简政贵平静坦公亮於幽显流子爱於百姓然後可以经夷嶮而不忧乘休否而常夷先王所以致太平如此而已今四境晏如烽燧不举而仓庾虚耗帑藏空匮古者使人岁不过三日今之劳扰殆无三日休停至有残形翦髪以要复除生儿不复举养鳏寡不敢妻娶岂不怨结人鬼感伤和气臣恐社稷之忧积薪不足以为喻臣久欲粗啓所怀日复一日今当永离左右不欲令心有余恨请出臣所啓事付外详择

安帝时刘毅以丧师乞解任降为後将军寻转卫将军开府仪同三司江州都督毅上表曰臣闻天以盈虚为运政以损益为道时否而政不革人凋而事不损则无以救急病於己危拯涂炭於将絶自顷戎车屡骇干戈溢境所统江州以一隅之地当逆顺之冲自桓玄以来驱蹙残败至乃男不被养女无匹对迯亡去就不避幽深自非财殚力竭无以至此若不曲心矜理有所厘改则靡遗之叹奄焉必及夫设官分职军国殊用牧养以息务为大武略以济事为先兼而领之盖出於权事因藉既久遂似常体江州在腹心之内凭接扬豫藩屏所倚实为重复昔胡寇纵逸朔马临江抗御之宜盖权尔耳今江左区区户不盈数十万地不踰数千里而统旅鳞次未获减息大而言之足为国耻况乃地在无虞而犹置军府文武将佐资费非要岂所谓经国大情扬汤去火者哉自州郡边江百姓辽落如邮亭险阂畏阻风波转输往复恒有淹废又非所谓因其所利以济其弊者也愚谓宜解军府移镇豫章处十郡之中厉简惠之政比及数年可有生气且属县凋散示有所存而役调送迎不得止息亦谓应随宜并合以简衆费刺史庾悦自临莅以来甚有恤隐之诚且纲维不革自非纲目所理寻阳接蛮宜示有遏防可即州府千兵以助郡戍後魏太武帝时南州大水百姓阻饥尚书令钜鹿公刘洁奏曰臣闻天地至公故万物咸育帝王无私而黎民戴赖伏惟陛下以神武之姿绍重光之绪恢隆大业育济羣生威之所振无思不服泽之所洽无远不怀太平之治於是而在自顷边寇内侵戎车屡驾天资圣明所在克殄方难既平皆蒙酬锡勲高者受爵功卑者获赏宠赐优崇有过古义而郡国之民虽不征讨服勤农桑以供军国实经世之大本府库之所资自山以东偏遇水害频年不收就食它所臣闻率土之滨莫非王臣应加哀矜以鸿覆育今南摧强寇西败丑虏四海晏如人神协畅若与兆民共享其福则惠感和气苍生悦乐矣世祖从之於是复天下一岁租赋

宣武帝时侍中源怀表奏曰景明以来北蕃连年灾旱高原陆野不任营殖唯有水田少可菑亩然主将参僚专擅腴美瘠土荒畴以给百姓因此困弊日月滋甚诸镇水田请依地令分给细民先贫後富若分付不平令一人怨讼者镇将已下连署之官各夺一时之禄四人已上夺禄一周北镇边蕃事异诸夏往日置官全不差别沃野一镇自将已下八百余人黎庶怨嗟佥曰烦猥边隅事尠实少畿服请主帅吏佐五分减二诏从之隋高祖以山东民多流冗遣使按检又欲徙民北实边塞皇太子勇上书谏曰窃以导俗当渐非可顿革恋土怀旧民之本情波迸流离盖不获已有齐之末主闇时昏周平东夏继以威虐民不堪命致有迯亡非厌家乡愿为羁旅加以去年三方逆乱赖陛下仁圣区宇肃清锋刃虽屏疮痍未复若假以数岁沐浴皇风迯窜之徒自然归本虽北夷猖獗尝犯边烽今城镇峻峙所在严固何待迁配以致劳扰臣以庸虚谬当储贰寸诚管见辄以尘闻上览而嘉之

唐太宗即位初民部尚书裴矩奏民遭突厥暴践者户请给绢一匹上曰朕以诚信御下不无虚有存恤之名而无其实户有大小岂得雷同给赐乎於是计口为率贞观中上谓侍臣曰凡事皆须务本国以人为本人以衣食为本凡营衣食以不失时为本夫不失时者唯在人君简静乃可致耳若兵戈屡动土木不息而欲不夺农时其可得也王珪曰昔秦皇汉武外则穷极兵戈内则崇侈宫室人力既竭祻难遂兴彼岂不欲安人乎失所以安人之道也亡隋之辙殷鉴不远陛下亲承其弊知所以易之然在初则易终之实难伏愿慎终如始方尽其美太宗曰公言是也夫安人宁国唯在於君君无为则人乐君多欲则人苦朕所以抑情损欲尅已自励耳帝又尝谓黄门侍郎王珪曰隋开皇十四年大旱人多饥乏是时仓库盈溢竟不许赈给乃令百姓逐粮隋文不怜百姓而惜仓库比至末年计天下储积得供五六十年炀帝恃此富饶所以奢华无道遂致亡灭炀帝失国盖亦由其父凡理国者务积於人不在盈其仓库古人云百姓不足君孰与足但使仓库可备凶年何须储蓄後嗣若贤能自保其天下如其不肖多积仓库徒益其奢侈危亡之本也

太宗曰隋炀帝求觅无已内则淫荡於声色外则剿人以黩武遂至灭亡朕覩此但以清静抚之今百姓自言安乐岂知朕之力也魏徵对曰尧舜击壤而歌亦云帝力何有於我哉只将此事以为太平百姓亦不知由主上安之也太宗曰朕今安养百姓岂求其知但论理乱在时君耳徵对曰此事非知之难终行之难

太宗曰隋时百姓假有财物岂能自保自我有天下以来存心抚养无所科差人人皆得营产业守其资财即我所赐向使我徵求无已虽数赏赐亦不如不得魏徵对曰尧舜在上百姓亦云耕田而食凿井而饮含哺鼓腹而云帝有何力於其间哉今陛下如此含养百姓可谓日用而不知矣又奏曰昔晋文公出畋逐兽砀入大泽迷不知所出其中有渔者文公谓曰我若君也道安从出我且厚赐汝渔者曰臣愿有献文公曰出泽而受之於是送出泽文公命曰子之所欲教寡人者何也愿受之渔者曰鸿鹄保大海之中厌而数移徙之小泽则必有缯丸之忧鼋鼍保渊厌而出之浅渚则必有网罗钓射之忧今君逐兽砀入至此何行之大远也文公曰善谓从者记渔者名渔者曰君何以名为君其尊天事地敬社稷固四国慈爱万人薄赋敛轻租税者臣亦与焉君不尊天事地不敬社稷不固四国外失礼於诸侯内逆人心一国流亡渔者虽有厚赐不得保也遂辞不受太宗曰卿言是也

太宗曰今人与古人同邪魏徵对曰人多以古人淳朴今人浇薄以臣量之势亦相似太宗曰今之人固不及古古之君臣为化唯以百姓心为心近代帝王唯损百姓以适其欲朕今与公等虽不及古然须以百姓为心不得有损於物而自奉也

太宗问拓设使人曰拓设兵马今有几许对曰见有四千余兵旧有四万余人太宗曰为君之道必须先存百姓若损百姓以奉其身如割胫以自啖腹饱而身毙又曰身安天下安必须先正其身未有表正而影曲上理而下乱者朕每思伤其身者不缘外物皆由嗜欲以成其祻若耽嗜滋味玩悦声色所欲既多所须亦大既妨政事又扰生人且复出一非理之言万姓为之解体怨讟既作离叛亦兴朕每思此不敢放逸魏徵对曰古者圣哲之王亦近取诸身远体诸物昔楚聘詹何曰未闻身理而国乱者陛下所明实古之大义

高宗永徽中来济兼太子宾客进爵为侯帝尝从容问驭下所宜济曰昔齐桓公出游见老人命之食曰请遗天下食遗之衣曰请遗天下衣公曰吾府库有限安得而给老人曰春不夺农时即有食夏不夺蚕工即有衣由是言之省繇役驭下之宜也

高宗时造蓬莱上阳合璧等宫复征讨四夷京师养廐马万匹帑廥寖虚知左史张文瓘谏曰王者养民逸则富以康劳则怨以叛秦汉广事四夷造宫室至二世土崩武帝末年户口减半夫制治於未乱保邦於未危人罔常怀怀于有仁臣愿抚之无使劳而生怨隋监未远不可不察帝善其言赐缯锦百段为减廐马数千武后时诏市河南河北牛羊荆益奴婢置监登莱以广军资监察御史张廷珪上书曰今河南牛疫十不一在诏虽和市甚於抑夺并市则价难准简择则吏求贿是牛再疫农重伤也高原耕地夺为牧所两州无复丁田牛羊践暴举境何赖荆益奴婢多国家户口奸豪掠买一入於官永无免期南北异宜至必生疾此有损无益也抑闻之君所恃在民民所恃在食食所资在耕耕所资在牛牛废则耕废耕废则食去食去则民亡民亡则何恃为君羊非军国切要假令蕃滋不可射利后乃止武后将建大像於白司马坂成均祭酒平章事李峤谏造像虽俾浮屠输钱然非州县承办不能济是名虽不税而实税之臣计天下编户贫弱者衆有卖舍帖田供王役者今造像钱积十七万缗若颁之穷人家给千钱则纾十七万户饥寒之苦德无穷矣

中宗景龙二年中书舍人李乂谏曰江南乡人采捕为业鱼鼈之利黎元所资江湖生育无限府库供支易殚与其拯物岂若忧人且鬻生之徒惟利斯视钱刀日至网罟年滋施之一朝营之百倍未若回救赎之钱物减贫无之徭赋活国爱人其福胜彼

代宗大历元年冬十月上生日诸道节度使献金帛器服珍玩骏马为夀共直缗钱二十四万常衮上言节度使非能男耕女织必取之於人敛怨求媚不可长也请却之上不听

德宗贞元十二年京兆尹李实言於上曰今岁京兆虽旱而禾苗甚美由是租税皆不免人穷至坏屋卖瓦木麦苗以输官优人成辅端为謡嘲之实奏辅端诽谤朝政杖杀之监察御史韩愈言京畿百姓穷困今年税物徵未得者请俟来年遂坐贬阳山令

宪宗时宣徽五坊小使方秋阅鹰狗所过挠官司厚得饷谢乃去下邽令裴寰才吏也不为礼因构寰出丑言送诏狱当大不恭宰相武元衡婉辞诤帝怒未置裴度见延英言寰无辜帝恚曰寰诚无罪杖小使小使无罪且杖寰度曰责若此固宜第寰为令惜陛下百姓安可罪帝色霁乃释寰

时浙西擒李錡伏法准旧例籍其家财产业送上都翰林学士裴洎李绦等上言曰李錡凶狡叛戾僭侈诛求刻剥六州之人积成不道之告陛下哀悯无告为之吊伐变愁怨之气为?生之和歌舞圣时负戴恩德其李錡家所积钱帛皆敛於人或有酷?寃滥之徒毙其身取其货或有枉法徵剥之吏加其罪纳其财前後事状布闻远迩圣恩本以叛乱诛讨苏息一方今辇运钱帛播闻四海非所以戒遏乱略惠绥困穷也伏望天慈下痛哀之诏降雨露之泽将逆人财物并以赐本道代浙西百姓今年租赋则万姓欣戴四海歌咏上览状嘉叹久而从之

时擢李渤为库部员外郎会皇甫鏄辅政务剥下佐用度而渤奉诏吊郄士美丧在道上言渭南长源乡户四百今才四十閺乡户三千而今千它州县大抵类此推其敝始於摊迯人之赋假令十室之迯则均责未迯者若抵石于井非极泉不止诚由聚敛之臣割下媚上愿下诏一赐禁止计不三年人必归于农夫农国之本本立而太平可议矣又言道路茀不治驿马多死宪宗得奏咨骇即诏出飞龙马数百给畿驿

武宗会昌中李德裕上奏曰恤贫寛疾着於周典无告常饩存於王制国家立悲田养病置使专知开元五年宰臣宋璟苏頲奏所称悲田乃关释教此是僧尼职掌不合定使专知请令京兆按此分付其家玄宗不许至二十二年十月断京城乞儿悉令病坊收管官以本钱收利以给之今缘诸道僧尼尽以还俗悲田坊无人主领必恐贫病无告转致困穷臣等商量缘悲田出於释教并望更为养病坊其两京及诸州各於録事耆夀中拣一人有名行谨信为乡闾所称者专令勾当其两京望给寺田十顷大州镇望给田七顷其它诸州望委观察使量贫病多少给田五顷三二顷以充粥飰如州镇有羡余官钱量与置本收利?为稳便若可如此方圆不在更给田之限各委长吏处置讫闻奏

後唐明宗尝问中书侍郎冯道曰天下虽丰百姓济否道曰谷贵饿农谷贱伤农因诵文士聂夷中田家诗其言近而易晓明宗顾左右録其诗常以自诵

宋太宗太平兴国三年温仲舒拜工部郎中枢密直学士知三班院秋彗星见召对别殿仲舒以为国家平太原以来燕代之交戍守年深杀伤剽掠彼此迭见大河以北农桑废业户口减耗凋弊之余极力奉边丁壮备徭老弱供赋遗庐坏堵不亡即死邪人媚上犹云乐输加以兵卒践更行者辛苦居者怨旷愿推恩宥以绥民庶太宗嘉纳之

太宗尝灯夕设宴宰相吕蒙正侍上语之曰五代之际生灵凋丧周太祖自邻南归士庶皆罹剽掠下则火光上则彗孛观者恐惧当时谓无复太平之日矣朕躬览庶政万事粗理每念上天之贶致此繁盛乃知理乱在人蒙正避席曰乘舆所在士庶走集故繁盛如此臣尝见都城外不数里饥寒而死者甚衆不必尽然愿陛下视近以及远苍生之幸也上变色不言蒙正侃然复位同列多其直谅

至道一年太常博士直史馆陈靖上言先王之欲厚生民莫先於积谷而务农盐铁榷酤斯为末矣按天下土田除江淮湖湘两浙陇蜀河东诸路地里夐远虽加劝督未遽获利今京畿周环二十三州幅员数千里地之垦者十才二三税之入者又十无五六复有匿里舍而称迯亡弃耕农而事游惰赋额岁减国用不充诏书累下许民复业蠲其租调寛以岁时然乡县扰之每一户归业则刺报所由朝耕尺寸之田暮入差徭之籍追胥责问继踵而来虽蒙蠲其常租实无补於捐瘠况民之流徙始由贫困或避私债或迯公税亦既亡遯则乡里检其资财至於室庐什器桑枣材木咸计其直或乡官用以输税或债主取以偿逋生计荡然还无所诣以兹浮荡絶意归耕如授以闲旷之田广募游惰诱之耕垦未计赋租许令别置版图便宜从事酌民力丰寡农亩肥硗均配督课令其不倦其迯民归业丁口授田烦碎之事并取大司农裁决耕桑之外令益树杂木蔬果孳畜羊犬鷄豚给授桑土僭拟井田营造室居使立保伍养生送死之具庆吊问遗之资并立条制候至三五年间生计成立即计户定征量田输税若民力不足官借籴钱或以市餱粮或以营耕具凡此给受委於司农比及秋成乃令偿直依时价折纳以其成数关白户部帝览之喜令靖条奏以闻

真宗时知处州杨亿上奏曰臣获领郡符合求民瘼苟自图於缄默是上负於忧勤傥有救於疮痍亦无辞於鼎镬臣窃见龙泉县松瞿小梅松源三处酒坊一年共趂办额钱壹阡玖贯捌伯壹拾玖文足并是勾当人自备麴米本柄醖造沽卖收趂上件净利钱数纳官自来州司枷项差勒人员军将须管甘认勾当并皆破货家业及身命偿官并均摊干系人填纳臣自到任所深访其由盖是往年王师讨伐江南龙泉乃其境上钱俶多调发卒士防遏边陲此时榷酤甚获其利县民张延熙贪婪无识遂入状添起虚额买襆勾当自江南平定钱俶进纳土疆书轨既同幅员无外所遣丁卒皆已罢归遂致酤卖不行课利亏失元买襆户并尽底破卖家产填纳不足只有身命偿官州司又不敢陷失旧额须至差勒平民以至籍入家财通纳身命蠧伤和气流患生人百姓亦尝诣阙披陈诏下三司相度虽行刺问寻便供申所司唯聚敛是图陆沈无报疮痍益甚寃痛弥深又况龙泉县连接七闽弥亘千里山川险絶闾舍稀踈所是三处酒坊并皆越在草莽数间小屋仅庇风霜虽有榷酤之名全无醖醸之具盖是勾当之人相承败阙兴创不成须至破卖田园遭离刑辟见今勾当人并系徵欠司枷项徵督每三数日一度就科盖省司之益峻课程官吏之惧於书罚纵加决责何以徵填挤沟壑而可期扣阊阖而无路臣备见此事深究其由自以受两朝之圣知忝百城之忧寄有所闻见岂敢缄藏虽获罪以犹言庶期死而得请伏望皇帝陛下念远民之涂炭采微臣之刍荛更询相府之訏谟勿令计司之关决傥谓狂瞽之有实所侵功利以非多旧额之中减其大半人乃受赐天实听卑苟事下於有司必谨守於旧制王泽既壅民病愈滋虽龚黄临之亦不能为理臣伏见陛下践阼之始尽放天下逋欠寰海之内歌舞太平虽甚盛德无以加此又自守郡之後夤奉诏书莫不以优恤为先未尝以课利为急百姓既足长府自然有余一人向隅满堂为之不乐臣忝预谏列获佩郡章早受特达之知敢辞进越之罪祈天俟命伏切愚衷干犯宸严无任战汗兢惶激切之至

仁宗景佑四年苏舜钦上疏曰臣闻矜孤养老邦家之大政恤贫寛疾册书之格言窃见前代皆置悲田养病坊唐至长安中命使专领亦选名德僧徒兼掌其事县官出钱收利籍而用之开元中丞相宋璟上言乞罢中旨不从会昌沙汰僧尼李德裕以悲田出於释氏遂易名而增修国家富有四海生齿实繁山泽之间举无遗利赋税之外复有远仓或水旱为灾则流亡相属遇慈惠之吏必率敛而饲养逢苟且之政必枕藉而死亡本非墯慵多值歉乏又京城之内丐乞者多饥寒所侵往往残废或自折支体困入埿涂号呼里闾呻吟道路聚为祲厉甚伤化风陛下仁被草木惠及昆虫惟此天穷未沾王泽臣欲乞依有唐故事创置悲田养病坊州郡并以曹官领之仍於高年择信行可称者三两人与僧官同切管句三京给田十顷望镇州七顷诸州军等第给田以充粥食有羡余官钱置本收利以备医药十岁已下八十已上仰州县察访无家可归者亦令看养如此则大益仁化无亏国风颂声喧传上资圣筭和气浃洽可召丰年

参知政事范仲淹上奏曰臣闻淳化中太宗皇帝以边户饥荒多卖人口入蕃颇悯恻之特遣使以物货收赎各还父母此人君之盛德也近年缘边汉户被西戎虏不少今既通人使乞出圣意以内帑物帛委边臣渐次收赎陷蕃汉户人口各还其家使父母子孙再得完聚则不惟边上生民恩沦骨髓必也至德动天降佑王室书之史策光于後代乞不降出

庆历二年右正言欧阳修论乞止絶河北伐民桑柘劄子曰臣风闻河北京东诸州军见修防城器具民间配率甚多澶州濮州地少林木即今澶州之民为无木植送纳尽伐桑柘纳官臣谓农桑是生民衣食之源租调系国家用度之急不惟絶其根本使民无以为生至於供出赋租将来何以取足臣伏思兵兴以来天下公私匮乏者殆非敌人为患全由官吏坏之其诛剥疲民为国敛怨盖由郡县之吏不得其人故臣前後累乞澄汰天下官吏者盖备见其弊如此也今澶州之民骤罹此苦岂非长吏非才处事乖缪所致兼闻澶州民桑已伐及三四十万株窃虑它郡尽皆效此伏乞早赐指挥禁絶其合用材木仍乞下转运司令相度渐次那容准备其澶州人户经伐桑者乞差官检覆量多少与权免将来丝绵紬绢之税窃以军国所须出自民力必欲外御契丹之患常须优养河朔之民若使道路怨嗟人心离叛则内外之患何以枝梧伏望圣慈特赐留意

皇佑二年知谏院包拯上奏曰臣伏覩明堂赦书应今日以前天下欠负官物并於干系保人名下催纳元非侵欺盗用或虽是侵盗见今本家并干系保人内委无抵当者并令属及转运司保明闻奏其累经官吏保明三司未与除放者限赦到一月内令本处先具自来保明度数申本路转运司疾速保明缴连闻奏当议并与除放此诚陛下忧恤元元如是之至也然臣历观前後赦文凡有恩贷无不周悉而有司往往废格不即遵行臣窃闻真宗咸平年中亲御便殿放三司所引诸色违欠凡四千一百六人计物八万三千数盖先帝以恩诏每宥逋责有司必究问本末或缧系追逮益为烦扰故命以籍引对而面释之大哉先帝忧民轸物之心唯恐不及伏望陛下特降指挥委三司将应系诸色逋欠人各具因依一一类聚备録申奏并令引见详酌除放如此则恩出於上弊絶於下矣

拯又上奏曰臣伏闻先帝时冬十二月雷震司天监奏主国家发惠布泽未及黎庶上召辅臣谓之曰此上天所以警朕也且河北关西戍兵未息民人劳止又三司转运使率扰之事名类实繁大者宜即减省小者悉蠲除之将来改元赦书卿等宜尽采民弊着为条目务泽及黎庶也大哉先帝爱民之心如是之至以陛下求治之心亦先帝之心也臣窃闻见陕西用兵之後朝廷急於馈运多所经画丁夫征赋有常数矣若踰之则尽为无名之率其它酒税钱谷之类亦有定额矣而贪於宠利者唯务聚敛掊克於下前後务以相胜前者增几十万以图厚赐後者则又增几十万以图优赏日甚一日何穷之有而民力困且竭矣所以疮痍天下于今未息用是观之其实岂为国乎若果为国岂不以爱民为念哉礼曰与其有聚敛之臣宁有盗臣则先王顾生民何如哉今虽用度微窘而诸州旱涝相继亦当寛养黎庶固其大本大本不固则国家从何而安哉况朝廷比下诏令未尝不以寛民恤物为先而有司往往不即遵行是陛下有忧民之心而民无繇知使王泽壅於上民情欎於下此皆向者有司之失恐非所以流布恺悌慰安元元之深旨也臣欲乞应自西事以来一切权宜之事因循未厘革者将来明堂赦书尽采余弊着之条目悉与改正为定制若民间夏秋二税除依例输外不得非横支移折变茶盐酒税课利一切依旧额趂办勿许擅用有增减诸色欠负自来每遇恩贷不以存亡必根究本末但务追摄罕得除放乞令今後於理合该蠲免者更不缧系逮捕重为烦扰并令疾速检会除放若有司稽违必严行黜责如此则上可以遵先帝之意下可以救当世之患俾四方之人知陛下旷荡之泽实及於下则海内幸甚

拯又论历代并本朝户口疏曰臣近者获登云陛亲奉德音询及本朝并唐编户多少之数臣虽粗陈梗槩不足以上对清问退而徧考诸史尽见历代本末窃以三代虽盛其户口记籍莫得其详国史所起惟两汉最备谨按前汉元始二年人户千二百二十三万三千及後汉光武兵革渐息之後户四百二十七万六百三十永夀三年增至一千六十七万九百六十此两汉极盛之数也三国鼎峙干戈日寻版籍岁减当时才百四十余万耳晋自武帝平吴之後编户二百四十五万九千八百自後南北幅裂户无常数少者不盈百万多者不过三倍隋文帝平一天下至大业二年户八百九十万七千五百三十六及乎唐之初年人户不满三百万至高宗永徽元年渐增至三百八十万明皇天宝十三载已前最为全盛只及九百六万九千一百五十四自安史构乱之後屠戮生灵几尽乾元已後仅满一百至二百万耳至武宗会昌年中其间相距百余岁才增至四百九十五万五千一百五十一降及五代战伐相蹂日益耗散是时四分窃据之地逐处户口各有数十万太祖皇帝建隆之初有户九十六万七千三百五十三自後取劒南平岭表下江左辟湖湘所得户口方逾百万至开宝九年渐加至三百九万五百四户太宗皇帝至道二年已增至四百五十一万四千二百五十七真宗皇帝天禧五年又增至八百六十七万七千六百七十七陛下御宇已来与民休息至天圣七年凡计编户一千一十六万二千六百八十九至庆历二年增至一千三十万七千六百四十八户八年又增至一千九十六万四千四百三十四臣以谓前代户口之目三代已降跨唐越汉未有若今之盛者也臣闻蚩蚩生聚蕃息衰耗一出於时政之所陶化是故明主知其然也则必薄赋敛寛力役救荒馑三者不失然後幼有所养老有所终无夭阏之伤无庸调之苦此乃陛下日慎一日以致其盛若遂与之休养则可封之俗不异二帝之世矣拯权三司使又请罢天下科率疏曰臣伏见自西寇已来急於馈运常赋之外调发相继天下民力殆已竭矣且先朝当契丹未请盟之时宿兵两路干戈日寻讵闻有今之骚动乎盖郡县长吏鲜得其人或遇非次配率竞效苛刻贪官猾吏缘以为奸乘衅诛求不知纪极转运提刑又不能察其臧否各徇顔情而已且民者国之本也财用所出安危所系当务安之为急安之在精择郡守县令及渐絶无名之率尔若乃横敛不已人怀危虑或因岁之饥馑以吏之残酷相应而起涂炭海内此乃心腹之患况已萌之兆可不深虑乎臣欲乞今後应系军须所用之物并令三司预先计度於出产州军置塲收买或非次急切须至配率者亦乞勘会各於出产路分专委逐处长吏於形势物力户内等第均配仍委知州通判亲自监纳兼令转运提刑专切提举体量稍有违越并乞重行朝典所贵重困之民渐获苏息仁宗御迩英阁读正税养民篇览历代户口登耗之数顾谓侍臣曰今天下民籍几何知审官院梅询对曰先帝所作盖述前代帝王恭俭有节则户口充羡赋敛无艺则版籍衰减炳然在目作监後王自五代之季生齿凋耗太祖受命而太宗真宗休养百姓天下户口之数盖倍於前矣因诏三司及编修院检阅以闻

历代名臣奏议卷一百五








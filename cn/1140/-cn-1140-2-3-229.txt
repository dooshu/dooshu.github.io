中秋夕坐光明顶看月歌【同洪美周江允氷许雪怀是夕允氷吹铁笛】

人间何处无中秋谁向仙岩絶顶游白头牖下苦局促浮云转眼空烦忧君不见黄山天海光明顶横絶千峯冠万岭芒鞵踏破层巅云石鼓人归日未暝夕阳散映青山红珊瑚万树琉璃中絶壁寒光出沧海赤霄皎月随长风云门仙老影重重九龙旖旎羣追从坐指莲花见花瓣遥窥玉女临虬松此时大笑皆拍手香溪客到贻美酒割吾炙倾一斗客吹笛吾击缶昨日风雨今日晴天上良宵真不偶银汉疎星明玉盘山蔬野果资清欢眼底高擎出仙掌劝我把盏为加餐独怜五老堕云雾【黄山亦有仙掌五老诸峯】相思不得同盘桓夜未阑露将漙白鹤唳兮回青鸾翠云裘敝天风寒於乎万古此山此明月何人不媿峯头客

赠檗庵和尚【楚人熊氏名开元以进士官给谏崇祯中坐建言指斥辅臣谪戍】

入山得黄岳九州碌碌少名山眼前幸无弱水隔怪底人难一日闲笑我寻山亦已晩得逢禅老开欢顔把君书一卷啓口非人间蒲团久坐三峰月杖藜重过九龙湾龎眉?拂时不语鉢中但见云飞还青原药公思黄海一日西归不能待【先是青原药地师有黄山之约】安能把臂同此游虎溪大笑三人在勿言往事徒伤神裴休今作比丘身看君出世好男子旧是先朝骨鲠臣

黄山怪松歌【效古人纯用仄转体松有把门卧龙破石蒲团接引绕龙之目】

山中老松多诡絶风伯手揉云绾结青枝如组踵屈铁根似引?长百折高可寻丈短尺许寄生以石不以土餐风饮雾无凡姿倒身拂地翩跹舞天门以上两翁立一迎一送相拱揖向人两手俨开张笑语有时风习习盘石团团翠盖擎僧趺细雨衣不湿巉崎一线岩前坐倏駴苍龙眠欲堕腾身逾峡复斜空片石搘撑成负荷又过云梯各呼吒破石松生莲萼下怒如利剑刺山顶迸出青霞穿石罅平天矼畔蒲团好围坐数人懽絶倒软铺熨贴贻阿谁应待维摩及天老山樵野火烧半枝雨渍云滋未枯槁峰寻始信【峯名】眩眉睫断崖恰赖孤柯接似伸猿臂来引手位置欹危通步屧左瞰一峯等卓锡突出倒垂翻削壁纠髯奋角肆盘旋烟霭冥蒙纒霹?徐看知是绕龙松或称帝松莫与敌【帝松字见山志】趾无梯磴絶攀缘胆裂猱愁搏击其余万树难名状石窦山腰迷背向曾见轩皇炼药年瘦筋緑髪今亡恙离奇睥睨人间世盆盎移栽空好事徂徕山麓尽凡材天台桥畔羞比类我今作歌非癖异笑遣胸中盘礴意厩多肉马怪真龙时俗徒夸梁栋贵


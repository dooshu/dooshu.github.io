◇谢滕王集序启

某启：伏览制垂赐集序。紫微悬映，如传阙里之书；青岛遥飞，似送层城之璧。若夫甘泉宫里，玉树一丛，玄武阙前，明珠六寸，不得譬此光芒，方斯照烛。有节有度，即是能平八风；愈昌愈高，殆欲去天三尺。

殿下雄才盖代，逸气横云，济北颜渊，关西孔子。譬其毫翰，则风雨争飞；论其文采，则鱼龙百变。蒲桃绕馆，新开碣石之宫；修竹夹池，始作睢阳之苑。琉璃泛酒，鹦鹉承杯。凤穴歌声，鸾林舞曲。况复行云逐雨，回雪随风。胡阳之尉，既成为喜之因；舂陵之侯，便是销忧之地。

某本乏材用，无多述作。加以建邺阳九，劣免儒硎；江陵百六，几从土陇。至如残编落简，并入尘埃；赤轴青箱，多从灰烬。比年疴恙弥留，光阴视息，桑榆已逼，蒲柳方衰，不无秋气之悲，实有途穷之恨。是以精采瞀乱，颇同宋玉；言辞蹇吃，更甚杨雄。一吟一咏，其可知矣。好事者不求，知音者不用。非有班超之志，遂以弃笔，未见陆机之文，久同烧砚。至于凋零之后，残缺所余，又已杂用补袍，随时覆酱。圣慈怜愍，遂垂存录。始知揄扬过差，君子失辞，比拟从横，小人迷惑。荆玉抵鹊，正恐轻用重宝，龙渊削玉，岂不徒劳神虑。匠石回顾，巧材变于雕梁；孙阳一言，奔是成于骏马。故知假人延誉，重于连城，借人羽毛，荣于尺玉。溟池九万里，无逾此泽之深；华山五千仞，终愧斯恩之重。

即日金门细管，未动春灰；石壁轻雷，尚藏冬蛰。伏愿圣躬，与时纳豫。南阳宝雉，幸足观瞻；郦县菊泉，差能延寿。伏迟至邺可期，从梁有日。同杞子之盟会，必欲瞻仰风尘；共薛侯而来朝，谨当逢迎冠盖。鱼肠尺素，雁足数行，书此谢辞，终知不尽。谨启。（《文苑英华》六百五十六）


○郊禋慶成詩序 【 郊禋慶成】

聖祖每歲一郊祀此亦前王所不能及

皇帝自登大寶主百神。即有事于　昊天上帝。以　仁祖淳皇帝配神作主。于今五載。弗懈益恭。粵洪武壬子冬十一月辛酉日長至、復遘其時、前期丙辰　上御奉天殿集臣工于庭。告以誓命。戊午出宿齋宮。有司汜掃反土鄉為田燭。各戒具修。罔敢弗肅。及期行事。百辟卿士、後先駿奔、牲牷肥腯、圭幣溫緻。器用質雅。酒齊苾芬。樂舞具舉。升煙上聞。　皇心內外。質文兩盡。　上帝居歆。福祿攸降。既竣事。禮部尚書陶凱、工部尚書黃肅、工部侍郎牛諒、　晉府參軍熊鼎磨勘司令吳雲、兵部郎中劉崧、工部主事周子諒、秘書監丞陶誼、　晉府錄事張孟兼、　吳府錄事吳從善、咸謂　皇帝升中于天。文氣蒼老國之大典幸際熙明。與於執豆籩之列。不可無篇什以紀慶成。昭示萬世。遂以唐詩星臨萬戶動、月傍九霄多為韻、各賦詩一章而屬濂序之、濂聞郊祀之禮、始於有虞氏、至周大備、秦漢以來、寖涉不經、且感於六天六帝之說。莫之適從。君國子民者亦罕能躬嚴祀事。往往遣大臣攝之。肆惟　皇上。壹據禮經。而洗千古之陋每歲親升泰壇昭事上帝。恪恭寅畏。有赫其臨。陰歛陽舒。降甘風雨。覃及寰宇。物無疵厲。行見鳳凰降而龜龍假矣。聲歌之發。茲非其時乎。引二詩通千論禮矣昔者周人之頌所謂昊天有成命者。郊祀天地也。思文者后稷配天也二詩辭氣奧密卒未易曉然非卜商之序揭其宏綱後世何自而明之?公之、優柔而雅馴、整肅而泰豫、足以美盛德形容、而告於神明、善言詩者、謂其有得周人之微旨、所可愧者濂非卜商之識、僣序作者之意、君子其謂斯何、雖然一代之成憲後王之所取法者。其大槩亦頗著見於間云。是歲十辭二月甲戌朔金華宋濂謹序、


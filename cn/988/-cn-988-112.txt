苏辙　次前韵

心空烦恼不须除，白尽年来罢镊须。

随俗治生终落落，苦心忧世漫区区。

居连里巷知安否，食仰田园问有无。

我已闭门还往绝，待乘明月过君庐。

苏辙

苏辙　次前韵

龙鸾仅比闽团酽，盐酪应嫌北俗粗。

采愧吴僧身似腊，点须越女手如酥。

舌根遗味轻浮齿，腋下清风稍袭肤。

七碗未容留客试，瓶中数问有余无。

苏辙

苏辙　次前韵

闭门何所事，毛发日青青。

齿折登山屐，尘生贳酒瓶。

调心开贝叶，救病读难经。

定起无人见，寒灯一点星。

苏辙


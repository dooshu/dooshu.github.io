○赠赵憬太子太傅诏

翼宣王猷，德礼终始。萧何赞清静之化，柳庄为社稷之臣，永念忠劳，厚其赠襚。举兹命数，以寄哀怀。故门下侍郎同平章事赵憬，体仁宏义，循法守正。有絜矩之操，有致君之诚。素履彰其贞固，黄中发於事业。文含大雅，望重周行，畅绝域之恩信，整天台之纲辖。启迪理本，勤劳国均，奉上见宣孟之忠，居室闻晏婴之俭。訏谟左掖，尽瘁五年，尝纳诲以沃心，每匪躬以经远。感疾未逾於信宿，歼良俄即於杳冥。震悼之深，当宁流叹。礼有旌饰，峻其宠章，追崇保傅，永慰窀穸。可赠太子太傅，所司备礼册命。赐布绢五百端匹，米粟四百石，令鸿胪卿王权充册吊使。


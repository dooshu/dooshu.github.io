○幸河东推恩诏

朕君临宇内，子育黎元，岂以黄屋为尊，实以苍生为念，何尝不日旰忘食，未明求衣。虽身在九重，而情存六合，恐至道犹郁，大化未孚。昨因展义河东，祈谷脽上，肆觐群后，亲问高年，举滞赈穷，旌善黜恶，缉其坠典，酌于古训。今省方告至，禋祀云毕，思乂庶官，务崇简易。河南河北，去岁水损，人或窃盗，吏或侵抑。不防害马，何以安人？或令御史，分道案行，量加赈给。诸州府马，阙数稍多，既合官填，复须私备，贫兵力致，实以为难。宜令所司，即勘会阙数，与闲厩使计会，取监牧马充。其行过处，缘顿及营幕，损百姓青苗，并令本州勘，以正仓酬直。怀泽两州，已免地税，潞州太原府，亦有给复。其汾晋蒲绛同华京兆河南供顿户，并宜免今年地税。郑卫雒相宜沁滋隰等州佐助夫役，虽日不多，终是往还辛苦，各免户内今年差科。缘顿所筑宫墙内，今并空闲，任本主耕种。缘路州县，有表荐官僚，及上书献颂者，中书门下审覆奏闻，量加进赏。发都简试，及诸色召募行从人，远将巡省，须收才用，并令所司，即作条例处分。内外官职田，恐侵百姓，先令官收，虑其禄薄家贫，所以别给地子。去岁缘有水旱，遂令总停。如闻卑官，颇难支济，量事优恤，使得自资，宜准元敕，给其地子。朱紫贵品，皆豫考劳。人臣事君，忠无二节，至如泛阶溥及，义取平均，岂独清官，偏得减考。自今已后，如泛阶应入五品，以十六考为定，入三品，以三十考为定。其有名贤宿德，及异迹殊状，虽不逢泛阶，或因选改之次，年考与节限同者，咸以名闻，仍为永例。今之刺史，古之诸侯，会玉汾脽，豫陪祀礼，宜令中书门下，商量奏闻。方今万类发生，春事方起，所司宜敬敷五教，敦劝三农，议缓刑狱，禁伤胎卵，罢妨农不急之务，减额外不要之官，各委长官，量事处分。宣示远近，副朕意焉。


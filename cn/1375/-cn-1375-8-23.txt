游沂山记


季夏癸巳日黎明，出蒙阴城。雾大涨，山弥谷盈，已犹不收。突见两虹涧走，弘治戊申季夏，榆社山中暨此两见。北涉沂水，宿于县。

甲午，缘北冈行。遥望沂山，盘礴岌山献，特崭群峰。始知名东泰山者，有由然也。且载于周礼职方氏，为青州镇，在三代时已名，故自汉武礼官祠以下，至于今列诸祀典。未刻，过穆陵关。关在大岘山上，传云桓公曰赐我先君履，南至于穆陵，即此。又为刘宋武帝伐南燕所度之地，峣樯嵬堞，耸带壮峙。遵关而北十里，参政宁君惟臣来迓捍帛。折而西至东镇庙，宿于斋房。

乙未，习祀仪，洁蠲斋沐。

丙申，昧爽临事毕，遂明。见山上霞光彩映，泛泛炜炜，颇为奇玩，稍顷，又顿阴，霏孁鍳口，雨乃急下。期以饭后往观百丈岩，又忽杲然出日。向庙西山行十五里，皆涉涧蹑砾，肩棘踵莽而入。时闻鸟声清弄于林间，意为奇羽逸翮，而荟蔽不可睹。至于岩下，岩削立百丈，广数十丈，瀑布泉自中而下，蜿蜒垂动，宛如玉龙；湍奔流迅，輷輷作响；又若飞雨倒空，沫沫四下。并泉石常沾苔润萝，下汇为澄潭，幅员十余丈。中有大石，色皆青葱可爱。坐岩下，命从者汲泉烹阳羡茶以饮，甘馨清美，畅达肺腑。又择岩石可大书者二所，在泉之面，高二丈许；泉之北，高丈许。乃伐木为梯，余登而书，惟臣在下视之，为余凛凛。南书“瀑布泉”，北书“百丈岩”。潭之石二，为书“飞虹”、“流电”。篆毕，惟臣持酒觞余于潭上，坐石仰对飞泉，意象觉在世表。因叹古今遨游之土，但知庐山开元之有瀑布泉耳，而此泉亦为瀑布，且出自东镇，乃泯尔无闻。殆地僻林奥，人迹罕臻，故奇玮之士，偶无所遇欤？抑造化秘惜，不欲翕露，待时而显欤？然则天下之物，体同而显晦异者，岂独兹泉哉！山出三泉：一为沭水，出山后，流经沂水县，东北达于莒，入沂州；一为汶水，出东麓，东南流入安丘；一为瀰水，出西麓，一名巨洋水，国语谓之具水，袁宏谓之巨昧，王韶以为巨篾，东北流至益都、寿光，入于海，即此瀑布泉也。

题记：本文以述山之故实开头，以朔泉之源流结尾，叙述要而不烦。沂山天气阴晴变化的倏忽，瀑布泉“湍奔流迅”的气势，“輷輷”的声响和蜿蜒如玉龙、倒空如飞雨的形状，在作者的笔下精彩纷呈。他或汲泉煮茗而饮，或架梯摩崖而书，逸兴不浅。与庐山的开先瀑布相比，作者对瀑布泉的泯没无闻颇为不平。

作者简介：乔宇，生卒年不详。字希太，乐平（今山西昔阳县）人。成化（1465-1487）进士，武宗时官南京兵部尚书。宸濠反，宇戒备森严，反军不敢东进，论功加少保。世宗初为吏部尚书，颇有政绩。后因事被罢职。






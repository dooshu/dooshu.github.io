【与杜大夫二通】

△一〈庆历八年〉

某再拜。久不闻问。经夏涉秋，荣侍外体履多福。近为澶、魏河决，淮南例令劝诱人户进纳梢草。淮人既贫，而道远期促，绝无应命者。朝旨劝诱，使人传宣，又令差定，莫知所从。南京亦必须有指挥，不知本府如何擘画？见劝到人户多少，如何诱之，孰是差定？某才薄能劣，受恩厚甚，闻朝廷以河事为急，正当竭力补报。然若于事无益，而为国敛怨于淮人，则重为可罪也。为远方不知事体，急走此奉咨，或有劝诱之术，愿乞余矩，稍济其急。忙中不子细。秋凉，保重。

△二〈皇四年〉

某启。闲居之人，久不奉问。得递中书，承荣侍多福。又知有悼婴之戚，斯事无可奈何，惟当自宽，上慰慈颜也。临政之始，劳虑想多。前曾托姚教授奉问《实录》，盖自居忧，日苦闲坐，无由度景。又近日有一闲人，颇能装裁，谅彼视事开决，却少暇时，以此欲于闲中销日也。不讶不讶。及闻近有悲戚，则犹不可以闲事干聒，深悔前言之容易也，悚惕悚惕。方欲奉疏，偶姚教授介来，聊述此。冬深，保重。


李洪　涂中杂兴

畏日炎炎火伞张，扁舟挂席泛沧浪。

飞流溅沫倾三峡，过崄方知有底忙。

李洪

李洪　涂中杂兴

草间蟋蟀动秋吟，偏感羁栖旅念深。

功业岂关双鬓事，年来白处已通心。

李洪

李洪　涂中杂兴

很石惊涛枕席喧，长江蛟鳄屡垂涎。

早知行路难如此，何似修涂稳著鞭。

李洪

李洪　涂中杂兴

荔子如丹橄榄青，红蕉叶落古榕清。

温汤浴罢晚风快，老酒倾盆醉月明。

李洪

李洪　涂中杂兴

山颠怪石如蹲兽，波底危矶似化羊。

却忆鉴湖明月里，绿荷红芰暑风凉。

李洪


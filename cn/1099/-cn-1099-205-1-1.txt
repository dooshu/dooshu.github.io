○請明職掌以便遵行事 【 撫臣事權】

臣欽奉敕命、一則曰凡應與巡按御史計議者、須同議處而行、一則曰敕內該載不盡者、悉聽爾從宜處置奏來定奪、切照各省俱有撫臣、事體巳定、無容講求、惟浙江福建素無撫臣、止是巡按御史專制、茲遇聖明首建此官、不以臣為不可任而任之、臣首膺簡命亦不敢以重大且艱而逃避焉、祖制不設巡撫以三司分其事非摠之于巡按御史也葢亦沿習之久三司已輕故曰巡按御史專制耳體統事權、自今日始將分御史之責任矣、其能平氣協力者鮮矣、此勢也、亦情也、臣今日所處、將貪昧隱忍、委曲茍容、則辱陛下之命、無用臣為、將振作一二、舍舊圖新、則不便者得以相間、不平者得以相攻、臣葢無容足之地、後來繼今者益難乎其為力矣、臣謹昧死條陳、乞敕都察院看詳集浙江等道公議上請明斷永垂典則。此疏出而兩省廵方巳反目矣臣動止皆有法守、所司亦易奉行、彼此相維、且相安于無事矣

一伏覩　敕命、臣在杭州省城住劄、居常嚴率所属官員、督理槩省錢粮、操練兵馬、修理城池、撫安軍民禁革奸弊、是五者乃撫臣常職也、但今日之錢粮不清、兵馬不練、城郭不完、軍民不安、皆以奸弊之不除也、姦弊之不除、非病于因循、則奪于勢利、間有興革、一得之愚、與御史同住一城、臣必不敢自用然或出巡相遠。機會當乘。亦有不及計議者。臣則專之、仍行所司申呈照驗、若窒碍難行、意見不合、御史當正言導臣、使自酌損、請勿徑施文移以妨大體、葢因循所貽、勢利所在、而臣以身任之、臣亦危矣、使臣巳見諸行、而御史驟聽偏辭、徑行中制、則臣何以一朝居也

一伏覩　敕命、遇有用兵、各該三司掌印守巡兵備等官、才堪委用者、聽爾隨宜調委、文職五品以下、武職四品以下、如不用命、應拿問者、徑自拿問、應參究者參究、事關軍機重大者、許以軍法從事、葢提督軍務、與巡撫不同、軍機貴密、大事宜斷、道旁作舍、徒成掣肘、且一時利鈍。古人不能逆覩。他日利害。御史亦不能共分。顧事機緩急。或好謀寡謀。任事不任事耳。今既付臣以軍務、許臣以關軍機重大者以軍法從事、此数者皆軍机之寔也則甲兵錢穀操練、調度墩臺堡塞廢置增損衙門官員更移去取貨物貿遷有無化居。皆軍務也。警報之遲速。防守之勤惰。刻期之先後。臨陣之勇怯。禁示之從違。皆軍機也。梟首以至决杖。皆軍法也。乞照兩廣并南贑等處軍門事體不必御史干預

一伏覩　敕命、福建漳泉等處海寇出沒、地方有事、爾須往來督視、設法剪除葢謂之設法。則使貪使詐。以功贖罪。先擒後縱。陽與陰奪。或拔其本根。或離其黨援。或舍其既往。制其將來。皆法也。大抵治海中之寇不難而難於治窩引接濟之寇。公後卒被此難其言若照燭也治窩引接濟之寇不難。而難于治豪俠把持之寇。聞此地事未舉而謗先行。効未見而肘先掣。葢山海淵數。視為表裏。衣冠劍戟。相為主賓。利于此必不利于彼。善于始必不善于終。此海道歷年養亂。所以至于此極也。至于守備人員、雖未盡賢、亦未必盡皆不肖、但奉公法、必見怒于私黨。犯私怒、必難逃于公案。故總督備倭官黎秀等、有誣詞謗書之慮、把總指揮王麟等有言出禍隨之恐、且各寨查盤點閘、本以防姦、然委官始則吹毛求罪以獻功能、終至假?作威以行胷臆、此風巳久、日益甚焉、把總等官。一聞委官到寨。神氣皆喪。披甲跪拜不暇。委官不過推官知縣。安然受之不疑。少有失禮、則煆煉羅織之獄巳呈、充軍降級之禍立至、把總如此、尚望其任事任怨折衝禦侮耶、隨俗則有利而無害、犯法亦害遠而利近。葢所謂衣冠劍戟、上下可投、故山海淵藪、盤結不解、此各寨歷年養亂、所以至于此極也、今沿海地方責成于臣、今日不言、將來亦疑懼顧忌之不暇矣、亦乞照前事體、不必御史干預、若預臣事。則罪譴所在。當與臣分。是亦無用臣為也。使臣專提其綱。海道副使分理其目。臣住杭州、副使住漳州、皆不時往來巡視、御史從而監察之、有見有聞、即付海道、羣疑滿腹、姑觀其後、謗書盈篋、姑俟其成、查盤點閘、姑勿委官、吹毛之風息、則顧忌之心輕。各寨不職。責在海道。海道不職。責在臣身。如是而海防不舉。海寇不靖。臣甘伏欺罔之誅也。浙江海道亦然。


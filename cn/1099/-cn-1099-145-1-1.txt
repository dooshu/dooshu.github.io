○遵祖訓以端政本疏 【 親裁决】

臣嘗伏讀　聖祖之訓、有曰凡廣耳目不偏聽去壅防奸肅皇初政之年此疏為第一義所以防壅蔽而通下情也、又曰朝堂决政、眾論稱善、即與施行、大哉　王言、此誠子孫萬世　帝王所當遵守者也、頃承　先朝內外奸人交通盤據、蒙蔽王聰、窃弄威柄、朝政廢弛、言路靡通、將一應奏章或先沉匿不與轉聞、或捏改旨意、肆為欺罔、以致予奪非宜、刑賞失當及至言官論列、又多留中不出者、假以朝廷震怒、動遭譴謫、箝制人口、不敢復言、是以下情不能上通、真偽無從辨詰、紊亂政本、養成禍機、壞　祖宗之法、莫大于此、重以奇珍淫巧、百計誘惑、使　先皇帝既不得日親萬機、又莫與儒臣接見、經筵輟講、積有餘年、浹月臨朝、恒以昏暮、君臣隔絕、形跡疏違、由是威福大權、盡墮奸人之手、內閣莫獲參預、六科徒事論駁、御史無能糾察、該部不敢執奏、紀綱大壞、奸黨橫行、蓄患邊方、流毒海內、上干天變、下失人心、十六年中大難繼作、貽憂社稷、壅蔽之禍、茲亦深矣、如昔年劉瑾捏寫旨意既巳伏誅而近日錢寧家又復搜出題奏本四十餘件。江彬阻抑邊情本一百三十六件。司禮監藏不報本又數百件。似此欺蔽。可為寒心。尚賴皇天眷祐。　宗廟有靈。社稷不致顛危。乃真幸耳。茲者伏遇　陛下聰明天錫、仁孝夙聞、起自親藩、光陟　帝位、四方萬國、延頸拭目、瞻望太平、今　龍飛御極之初。正勵精圖治之始。且國家安危之機。俗化汙隆之候。天下治亂之分。君子小人進退消長之際。于此焉决。昨者伏覩明詔痛革　先朝弊政。洞察小人奸狀。中外臣民。不勝懽慶。以為我　朝百六十年以來。未有如此詔令。　陛下撥亂之功可謂盛矣。????伐以加矣。但臣以為本源之地不治。則末流尚有可憂。伏願　陛下奉天法祖總攬乾綱。明目達聰。大開言路、臣請自今伊始。每日視朝之餘。即御文華殿聽政。凡中外大小臣工所上章疏。凝神注思。逐一俯賜觀覽。不時召入內閣大臣。以備顧問。從容講論。斟酌裁决。凡事大論議矛盾者。則敕下廷臣集議。不宜謀及褻近。徑從內批。如　先朝之為者。即有寢罷。亦宜明示外廷可否。以彰　陛下至公無我之度。臣又窃伏思念內閣機密重地　祖宗設官立法。必極周詳。擬旨進奏。宜必各有掌。綸音渙號。亦必有所紀載。前項壅蔽。似若無可容者。何乃公然隱匿。而無所稽憑。肆行矯詐。而無復忌畏。則是關防之術尚若濶疏。進擬之權。容有侵越。而小人乘機。因得以窃弄之矣。然臣考之司禮監職掌著之　祖訓。內閣創置。列于大明會典。臣愚欲乞　陛下仰遵　聖祖大訓。載稽我　太宗文皇帝故事。敕令內闊專一擬旨。司禮監專一進奏。仍令內閣置立印信文簿一扇。或鈐以御寶。將逐日　聖旨裁决過事件明白開載。五日一次類進揭帖。與六科旨意題本對問。雖　陛下聖意自所予奪。亦必經由內閣。議而後行。事有可行。許令執奏。不宜復有傳奉之制。更乞敕令御前紀事給事中二員朝罷赴左順門會同司禮監官收接一應章奏。紀其數目。送吏部附簿。以備查照。如此則大公至正。明白洞達壅蔽矯詐沉匿之奸。舉無所容。而朝廷之政將無一不出于正矣。臣忝官諫諍。遭際　聖明一念朴忠粗先有見如此。伏望　陛下修舉　祖宗久大之業。釐正累朝因襲之弊光復令典。永示弘規追究前日壅蔽章奏。明此欺罔。一應奸邪之人。明降敕旨。處之重典。以示大戒。此實端本澄源。法　祖立政之第一義也。伏惟　聖明留神。天下幸甚、臣干冒天威無任隕越之至


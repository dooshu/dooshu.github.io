列传第一百四十六 外国一


△高丽

高丽，自后唐明宗长兴元年王建始代高氏，明宗封建为高丽国王，世次俱见前史。自建传至，三百余年未易姓。太祖十一年，即位之三年也，契丹人鹅儿乞奴等叛。蒙古引兵数万渡鸭绿江侵宁朔。是时金宣抚使蒲鲜万奴据辽东，僭称天王，国号大真。金人再牒高丽，乞粜以济军储。高丽不应。鹅儿乞奴等进寇安、义、龟三州，据江东城，移书高丽，自称大辽西京。兵拒战，互有胜负。十二年，金人再牒曰：“叛贼万奴，本与契丹同心，若并兵侵入贵国，其患不小，请彼此夹攻之。”既而万奴果以兵陷大夫营。

十三年，太祖遣哈真及札剌亦儿台率兵一万，与万奴所遣完颜子渊兵二万合攻契丹。十四年春，遣大将赵冲、金汝砺率兵会哈真等围江东城。契丹开门出降。哈真遣蒲里岱完等十人赍太祖手诏来议和。遣侍御史朴时允迎之。蒲里岱完至馆外，迟留不入，请国王出迎。译者再三敦譬，始就馆。明日引见，蒲里岱完上殿，出怀中书，执手授之。变色，左右皆遑遽。及还，赠金银器、绸布、水獭皮有差。是年，哈真遣属官十一人，万奴亦遣使九人，至高丽督岁币。十六年，斡赤斤大王遣著古与等十三人来颁诏书于高丽，与万奴使同至。著古与等索獭皮万领、绸三千匹、绵一万斤，他物称是。乃下殿各出怀中物投于地，皆前年所贡粗细布也。又出元帅札剌亦儿台书，亦索獭皮、绸、棉诸物。未几，斡赤斤又遣者别将命至。欲拒之，其群臣曰：“彼众我寡，不可侮也。”不悦。十九年，万奴牒高丽曰：“成吉思老师绝域，不知存亡；斡赤斤贪暴不仁，请绝其使命。”不从。斡赤斤遣札古也来等十人，又遣著古与等十一人至，俱征岁币。二十一年，著古与等返至鸭绿江，为盗所杀。札剌亦儿台疑所为，遂绝好。

太宗三年，札剌亦儿台来讨杀使者之罪，围咸新镇，克铁州，屠之，进围西京。高丽兵拒战，败之，遣使犒师。札剌亦儿台乃自称权皇帝，责之曰：“汝国能守则守，能战则战，能投降则降，宜速决。”自十月至十二月，大兵攻西京，不下，议和。遣其淮安公侹以金银器及獭皮遗札剌亦儿台，又遗唐古迪巨及札剌亦儿台之子银、纻、鞍马。札剌亦儿台遣使以太宗玺书来，索金、银、衣服、马二万匹、男女各千人。乃以黄金七十斤、白金一千三百斤、襦衣一千领、马一百七十匹及獭皮等物遗之。又以金银等物赠其妻子及麾下诸将，奉表称臣。四年，复遣通事池义深等致书于札剌亦儿台。四月，遣上将军赵叔昌、侍御史薛慎如奉表来朝，献土物。札剌亦儿台执义深等送于行在。是年，权臣崔瑀胁迁都江华岛。瑀遣宦者尹复昌至北边诸城逐蒙古所置达鲁花赤，复昌为宣州达鲁花赤所射杀。闵曦与崔滋温谋杀西京达鲁花赤。城民叛，执崔滋温等来降。是年，札剌亦儿台攻处仁城，有一僧避兵城内，射杀之。

五年，太宗以高丽五罪布告远近，曰：“注憬契丹贼、杀札剌亦儿台之后，未尝遣使赴阙，罪一也。命使赍训言省谕，辄敢射回，罪二也。尔等谋杀著古与，乃称万奴部众杀之，罪三也。命汝入朝，尔敢抗拒，窜于海岛，罪四也。汝等民户不拘执见数，辄敢妄奏，罪五也。”是年，西京人毕贤甫、洪福源等杀宣谕使郑毅、朴禄金，以西京叛。崔瑀遣其家兵与闵曦讨之，获贤甫，腰斩于市。福源来奔，擒其父大纯及弟百寿，迁遗民于海岛，西京遂为邱墟。八年，大兵渡义州江，克黄州，掠介、定、慈诸州。十年，大兵至东京，遣其将军金宝鼎、御史宋彦琦来乞和，且上表自辩。十一年，太宗遣甫可阿叱等二十人，又遣甫加波等一百三十七人赍玺书谕入朝。明年，又遣多可等十七人赍玺书谕之。乃以族子永宁公綧为己子，率大臣子十人入质为秃鲁花。乃马真皇后称制二年，再遣使来献方物。

定宗二年，元帅阿母侃以兵入盐州。宪宗二年，遣多可阿士等三十七人来。宪宗密敕使人曰：“汝至国，王出迎于陆，虽百姓未出，亦可恕。不然，当俟汝归发兵讨之。”及多可等至，遣其宗子新安公佺出迎，请使者入梯浦馆，乃出见。多可等怒不成礼而还。帝乃使阿母侃、洪福源等分道伐高丽。元帅也窟大王遣人传诏于，以六事责之。复书于也窟曰：“小邦臣服上国以来，一心无二，竭力供职，庶蒙庇荫，不意天兵奄临敝邑，举国竞惕，罔知其由，惟大王哀怜之也。”窟谓使者崔东植曰：“皇帝虑国王托病不朝，欲辨其真伪耳。”复遣其大将军高悦致书于也窟。也窟留悦及崔东植，遣其副归。召其文武四品以上议却兵之策，皆曰：“宜请太子使于蒙古。”三月，传位于太子倎，倎尊为上王，遣其子暠及大臣金文衡入朝。留暠为秃鲁花。也窟与书，欲置达鲁花赤及毁江东城。使者胡花亦索金银獭皮。答也窟书曰：“前者仆射金宝鼎还，大王谕以若能出迎使者，即当回军。窃惟出迎使者近无其例，况值天寒风劲，以老病之躯，岂能涉海？然大王之教，不敢违也，祗率臣僚出迎使者。意谓大王不违旧约，即日班师。今承明教，有留兵一万，置达鲁花赤之语。若果如此，安得保无后患？请寝此事，以惠东民。又小邦俗不露居，兼防海贼卤掠，是以未即堕毁城垣，后当如令。”十二月，遣安庆公湻入朝。明年，湻至营中，设宴犒师。阿母侃等南还也，窟又遣多可等来谕，以陆侍中、崔沅等不出，未为真降。征赵邦彦等议其事。是年大军所过，俘男女二十余万，死者不可胜计，郡县皆为煨烬焉。六年，闻大军将攻诸岛，遣李广等率舟师御之。大军战不利。永宁公綧等遣使来言：“若国王迎使者、太子入朝，兵可罢。”曰：“倘得退兵，何惜一子！”已而群臣请遣太子讲和，又不听。自是使命往返，至八年四月，始遣太子倎奉表入朝，以李世材、金宝鼎等四十人从之。倎至虎川，大雨，从者请留。倎不许，遂至东京。东京人曰：“大军明日将赴江华，幸早至一日也。”倎见松吉大王。松吉曰：“王京犹在江华，安能罢兵！”倎曰：“大王尝言太子入朝则罢兵，故今日我来，兵如不罢，百姓畏惧逃窜，后虽敦谕，谁复听大王之言者。”松吉等然之，遣使来言堕城之事，于是堕江都外城。使者督役急，百姓不堪其苦。俄又堕内城，使者始返。

是年六月，卒。在位凡四十六年，谥曰安孝王。既卒，其大臣金仁俊以倎入朝，乃戎服率甲士奉大孙谌入宫权监国事，遣朴天植来告哀。七月，大兵入青松、安岳、丰海诸州。宪宗赐谌诏曰：“每年尔以出岛为言，依尔所奏，居于陆地，已降宣谕讫。尔自违原奏，屡发狂词，将不恤生灵之命，今崔令公已行杀讫。尔未降时，凡归附之高丽人令尔管领，或不令管领，临时朕自裁焉。”崔令公者，崔谊也，擅政权。是年柳璥、金仁俊等诛谊，复政于，故诏书及之。初，朴希实等入贡，觐宪宗于行在。帝曰：“尔国王每食言，尔等何为来耶？”希实具陈意，仍奏请罢西京、义州屯兵。帝曰：“尔等既诚心归附，何惮兵驻尔境内？且西京尝为我兵驻处，第勿令侵扰耳。太子之行，不出尔国，可与俱还，如入吾境，其单骑来朝。”

是年，宪宗崩。明年，世祖自鄂班师。倎赴宪宗行在，道过潼关，官吏迎于华清宫。请浴温泉，倎谢曰：“此唐玄宗所浴者，虽异代人臣，安敢亵乎？”至六盘山，闻宪宗崩，遂南谒世祖于襄阳。世祖惊喜曰：“高丽万里之国，自唐太宗亲征不能服之，今其世子自来归我，此天意也。”命倎从车驾至开平府。及闻卒，乃命达鲁花赤东里带等护送倎返高丽。江淮宣抚使赵良弼言于世祖曰：“高丽虽名小国，依山阻海，国家用兵二十余年，尚未臣附。及太子来朝，适先帝西征，留滞者二年矣，供张疏薄，无以怀辑其心，一旦得归，将不复至，宜厚其馆谷，待以亲藩之礼。今闻其父已死，诚能立倎为王，送之还国，必感恩戴德，愿修臣职。是不劳一兵而得一国也。”陕西宣抚使廉希宪亦言之。世祖然之，即日命改馆，礼遇有加。未几，使荆节等二十五人赍玺书赐高丽曰：“我太祖皇帝肇基大业，圣圣相承，先降后诛，未尝嗜杀。凡列邦诸侯，分茅锡土，传之子孙，孰非向之仇敌，观乎此则祖宗之法不待言而彰彰矣。今普天之下，未臣服者惟尔国与宋耳。宋所恃者长江，而长江之险已失，鼎鱼幕燕，亡在旦夕尔。初以世子奉币纳款，束身归朝，含哀请命，良可矜悯，故遣尔归国，完复旧疆，用是戒饬边将，敛兵待命。迨逾半载，乃知尔国内乱渝盟，边将复请戒严，此何故也？以谓果内乱耶？权臣何不自立而立世孙？以谓传闻之误耶？世子何不之国而盘桓于境上？岂以世子之归愆期，而左右自相猜疑私忧过计而然耶？今申命边阃，断自予心，惟事推诚，一切勿问，宜施旷荡之恩，以新遐迩之化。自尚书金仁俊以次中外枝党官吏军民，令旨到日，已前或有首谋内乱，旅拒王师，已降附而旋返，因仇雠而擅杀，罪无轻重，咸赦除之。世子其趣装归国，解仇释憾，布德施惠，出彼沧浪，宅之平壤。凡可援济，罔惮勤劳，大号一出，予不食言。于戏！世子其王矣，往钦哉，恭承丕训，永为东藩，以扬我休命。”时世祖尚未即位，闻倎至西京，留八九日，疑有变故，故肆赦以安反侧云。

四月，倎即位。世祖复遣奇朵台以玺书赐之。倎流其刑部侍郎李凝于远岛。初，凝从倎至大都，谓永宁公綧曰：“公若欲为王，谁曰不可。”倎衔之，故及于罪。倎为世子时，有美誉，及嗣位，聚宫女于水房，恣为淫泆。其御史大夫金仁俊乃移置水房于外。是年，倎改名禃。中统三年，遣其判秘书省事朴伦等来贡方物。四年，遣其礼宾卿朱英、郎将郑卿甫来献獭皮等物。又遣其大司成韩就来贺正旦，兼谢赐羊。明年就还，帝以历日及西锦赐之。至元元年，禃入朝。九月，至大都。世祖赐禃骆驼千头。十二月，禃还。

至元三年，帝遣黑的、殷弘赍玺书赐禃曰：“尔国人赵彝来告日本与尔国为近邻，汉唐而下亦时通中国，故今遣黑的等往日本，欲与通和。卿其导使者以达彼疆，勿以风涛险远为词，勿以未尝通好为解。恐彼不顺命，有阻去使，卿其勉之。”禃乃命宋君斐等偕黑的、殷弘至日本。四年，黑的等至巨济松边浦，畏风涛而返。禃又命君斐从黑的入朝奏其事。世祖复使黑的等来，禃遣舍人潘阜赍玺书及高丽国书如日本。日本不答。五年，世祖使也孙脱孟甲等来谕禃，以大军伐宋，量助兵力船舰。禃奏调发万人，其战船则委沿海官吏营造。是年，黑的、殷弘又赍玺书赐禃。遣其知门下省事申思佺等偕黑的、殷弘如日本。黑的等至对马岛，执日本二人以归。

十年，权臣林衍率三别抄等诣安庆公淐第，奉淐为王，逼迁禃于别宫。衍遣舍人郭汝弼进禃逊位表，淐尊禃为太王。世祖疑之，遣斡脱儿不花、李谔与世子书。状官金应文偕来，察其事之真伪。诏有敢将国王世子并其亲属加害者杀无赦。是年，兵马使营记官崔坦等以诛林衍为名，聚众人椴岛，杀分司御史沈元涛等以叛。未几，又杀西京留守及龙、灵、铁、宣、慈五州官，西北诸城皆没于贼。坦诡言于使者脱朵儿曰：“高丽卷土将入海岛，吾故杀诸城长吏，欲入告于上国。”于是执义州副使金孝巨等二十二人来降。十一月，世祖诏谕高丽臣民曰：“顷以王禃称疾，擅令王淐权总国事，遣使者询问。今使者还言，林衍称此事俱传臣之所为，臣位在七人之下，有何权力能行此事？朕不信其言。王可与淐及林衍同诣阙下，面陈实情，朕听其是非，自有区处。且闻禃无恙，禃之存亡亦未可保，必待赴阙，朕方信之。已遣头辇哥国王率兵压境，如逾期不至，即当进兵。”衍惧，会百官废淐，复立禃为王。禃入朝，过西京，崔坦等献酒食。禃不受。

十一年春，林衍疽发背死。洪文系、宋松礼等诛其子惟茂。禃还，仍都王京。其宫嫔亦自江华至。头辇哥国王遣朵剌歹以兵二千至江华。禃请勿入。朵剌歹不从，纵兵大掠。时宫室未备，禃与其群臣皆列幕以居。六月，将军裴仲孙叛，率三别抄等立承化侯温为王。三别抄入据珍岛。金方庆与蒙古元帅阿海以兵讨之。阿海懦不敢战，方庆为贼所围，将军杨东茂援之，围始解。世祖召阿海还，免其官。明年，以忻都、史枢代之。裴仲孙使告忻都有密议，请暂临珍岛，忻都曰：“我不受帝命，何敢入？”奏言：“叛臣裴仲孙负固不服，乞与忽林赤、王国昌分道讨之。”帝从之。四月，忻都、洪茶邱与金方庆大败贼于珍岛，斩王温，贼党金通精走耽罗。

十三年，世子谌入朝，及归，辫发胡服，国人皆叹息泣下。世祖问讨耽罗之策于洪茶邱。奏言：“金通精之党多在王京，招之不从，用兵未晚。”从之。茶邱遣通精之侄金赞等谕之。通精不肯降。禃以帝许世子谌婚，遣带方侯澂、谏议大夫郭汝弼入谢。忻都与金方庆至耽罗，贼败溃，留兵戍其地而还。五月，世子谌尚帝女忽都揭里迷失公主。六月，禃卒，在位十五年，年五十六，谥曰顺孝王，后赠谥忠敬。时谌方入觐，其群臣遥立为王。

八月，谌还。十月，使金方庆等从元帅忽敦征日本，败日本兵于一岐岛，以兵少引还。忽都揭里迷失公主至，谌与公主同辇入城，父老相庆，以为复见太平。达鲁花赤来诘曰：“称宣旨，称朕，称赦，何僭也？”谌使金方庆对曰：“非敢僭，但循祖宗之旧耳。”于是改宣旨曰王旨，朕曰孤，赦曰宥，奏曰：“呈十五年帝遣忽剌歹召谌及公主入朝，有投匿名书诬告贞和宫主，诅咒公主。”又言：“齐安公淑、金方庆等四十二人将谋不轨。”于是囚贞和宫主及淑、方庆等。柳璥泣涕力谏，公主感悟，皆释之。

十六年，韦得儒等又诬告金方庆谋叛。谌与忻都、洪茶邱鞫之，方庆不服。流方庆于大青岛。谌与公主入朝，次香河，帝遣皇子脱欢、皇后遣皇女忙哥歹及阿伊哥赤大王妃来迎于三十里之地。又设大穹庐于开平府东门外待之。七月甲申，谌上谒奏曰：“日本岛夷，恃险不庭，敢抗王师。臣自念无以报德，愿造船积谷声罪致讨。”帝曰：“王归与宰相熟计，遣人奏之。”又奏曰：“陛下降以公主，抚以圣恩，小邦之民方有聊生之望。然茶邱在焉，臣之为国，不亦难乎？如茶邱者，只宜理会军事，至于国家之政，皆欲擅断，非臣所知也。上国如欲置军于小邦，宁以达达，汉儿如茶邱之军，惟乞召还。”帝曰：“此易事耳。”既而曰：“惟尧舜禹汤能行帝王之道，其后君弱臣强，衣食皆仰于臣。昔有一君食羊，其臣与之则食，不与则不食。宋度宗在此，幼儿之父也。贾似道擅权，使度宗出其爱妾，不得已从之。安有君而畏臣，去其宠妾者乎？王之父亦不免于林衍之废立，朕闻王亦信宰相之言，如此而能治国，则固善如其不能，可勿愧乎？”对曰：“茶邱之妄言也。”谌又奏曰：“今奸人以金方庆为谋叛告于忻都，忻都引兵入王京执而讯之，无他，惟东征将士有不纳兵器于官者，臣咎其疏慢，流于海岛。然此乃有憾于方庆者所谗也。后有若此者，臣请罪之。”帝曰：“然。”又谓众大臣曰：“可速召茶邱还。”谌又告平章政事哈伯，王京达鲁花赤秩满，请以郎哥歹代之。哈伯奏闻帝曰：“何用达鲁花赤？郎哥歹么祇小人也，亦不胜任。”帝赐谌海青一、驸马金印、鞍马。谌辞归。九月至王京。是行也，凡其国不便事一切奏而除之，国人感泣。十二月谌复求朝，帝赐以亡宋宝器凤瓶、玉笛等九十事，又赐谌及从臣彩币。十六年二月，谌还，帝赐马一百五十匹，命郎哥歹送之。

十七年，遣校尉郑之演来贡环刀三百七十八口。夏，又遣中郎将简有之来贡方物。平章政事阿合马求美女，殿直张仁冏请以其女行，于是除仁冏中郎将。阿合马以张氏非高丽名族，不受。八月，谌入朝上都。先是谌使朴义奏曰：“东征之事，臣请入朝禀旨。”帝许之。至是，谌以七事奏：“一以高丽兵戍耽罗者补东征之军。二减高丽汉军，使阇里迭木儿益发蒙古军以进。三勿加洪茶邱职任，待其成功赏之未晚。四小国军官皆赐牌面。五以滨海之汉人充梢工水手。六遣按察使廉问百姓疾苦。七臣躬至合浦阅边军。”帝优诏答之。九月，谌还，以将军赵仁璠女归阿合马。既而金方庆与日本人战，斩首三百级。再战，茶邱败绩。范文虎亦以战舰三千五百艘来会，值大风败没。自是屡诏谌备军粮造战舰，以图再举，耗费不赀，国人始怨矣。

二十五年，谌闻乃颜叛，遣将军柳庇来请举兵讨之。谌亲率前军出，次开城，谌潜然泣下，左右皆掩泣。及乃颜平，公主遣使来，请与谌俱入朝。二十六年，帝以乃颜余党复叛，命高丽以兵戍东沈。诏以谌为征东行省左丞相。时右丞塔出遣使请发兵五千及军粮赴建州。建州距高丽三千余里，饷道不通，谌召群臣议，皆曰：“从之则力不堪，违之则恐负前奏之意。宜声言发兵助战，以缓运粮。”乃使吴仁永等来贡方物，并奏其事。二十七年，帝以海都犯边，亲讨之，遣阿旦不花来征兵。十一月，谌及公主、世子入朝。是年，哈丹以余众奔高丽。阇里帖木儿来戍双城。谌与公主、世子至自上都，帝诏曰：“讨贼军至高丽，则道里回远，宜自咸平出南京海阳，截贼归路。”谌遣大将军柳庇来乞师，且奏避贼江华。哈丹陷和、登二州，脯人肉为粮。明年，哈丹逾铁岭入交州道，攻陷扬根城。帝命诸王乃蛮台将兵一万讨之。谕使者吴仁永曰：“尔国唐太宗亲征，尚不克，今此小寇何畏之甚耶？”仁永奏曰：“古今强弱不同耳。”哈丹略地至王京，大将薛阇干击败之。又战，哈丹复大败，与其子老的溃围遁去。薛阇干军令严肃，士卒用命，所过秋毫不犯，闻贼逼王京，并日而行，出贼不意，故连战皆捷。

三十年，谌及公主来朝。至大都，帝疾笃，不能召见，宠赉之厚，诸王驸马无与伦比。是年改名昛。三十一年春正月，帝崩，昛与公主以羊十马一祭于殡殿。国制非蒙古人不能入殡殿，惟高丽得与焉。成宗即位，以昛年高，诏出入乘小车至殿门。元贞二年，昛与公主再来朝。

大德元年，公主卒，昛有宠妾曰无比，世子謜疑公主之死由无比，乃杀之，又杀阉人陶成器等数十人。謜尚宝塔实怜公主，晋王甘麻剌之女也。昛上表请传位于謜。二年正月，成宗授謜开府仪同三司、征东行中书省、左丞相、驸马、上柱国、高丽国王，加封昛逸寿王，以示优崇。是时昛践位二十四年矣。謜嬖妾赵妃有宠，宝塔实怜公主妒之。公主乳媪与左右潜谋，以公主失爱，使阔阔不花、阔阔歹与大将军金精、吴挺圭等诉于皇太后。帝遣孛鲁兀等召謜及公主入朝。八月，昛饯謜于金郊，酒酣，孛鲁兀传帝命，取国王印授昛。于是昛复为国王。謜留京师宿卫凡十年。帝诏昛曰：“闻謜莅政以来，处决失宜，众心疑惧，盖以年未及壮，经历尚少，故未能副朕亲任之意。卿宜依前统理国政，使謜入侍阙庭，明习于事。”孛鲁兀来十日，国人不知有此诏也。

三年，帝以阔里吉思为征东行省平章政事，耶律希逸为左丞。时使者哈敬还，奏昛不能服其众，朝廷宜遣官佐之，故帝有是命。阔里吉思不能和辑国人，又多受贿赂。五年，复罢之。昛表请改嫁宝塔实怜公主。使者至京都，不敢进表而返。七年，昛闻朝廷欲复謜王位，乃表请入朝。又欲以公主改嫁瑞兴侯玙，帝不许。遣刑部尚书塔察儿、翰林直学士王约来。约谓昛曰：“天地间至亲者父子，至重者君臣。彼小人但知自利，肯为王国家地耶？”昛感泣谢曰：“臣老耄，听信佥邪，是以至此。愿改过，且请謜复位。”乃执宋璘、吴祈等囚于行省。塔察儿、王约询于众，流吴演等十余人于海岛，释宋璘。八年，帝复遣参知政事忽怜、翰林直学士林元来。明年，忽怜疾笃，有进药者，忽怜曰：“汝国奸臣执命，父子相仇，故帝遣我来监汝国，若我饮药死，其得无后言乎！”竟不饮而卒。十年，昛来朝，王惟绍、宋邦英、宋璘等谮謜，又言于皇后及左丞相阿忽台平章政事八都马辛，欲使謜削发为僧，以瑞兴侯玙继尚宝塔实怜公主。崔有渰等诣中书省论维绍奸恶，省臣执维绍囚之。高世全等劝昛还国，昛不可，曰：“我闻謜遣人于路，要我沉于河。我虽老，独不畏死乎！”既而朝廷趋昛，乃服药，致痢，自夏至秋不起。十一年，謜奉皇太子命，迁昛于庆寿寺。自是国政复禀命于謜。五月，昛归国，明年卒。昛在位三十五年，年七十三，赐谥忠烈。謜又名璋，蒙古名曰益智礼普化。齐国大长公主子也。

至大元年，謜来朝，留大都二年。崔有渰等上笺请謜归。时武宗及皇太子待謜甚宠，謜不纳，既而欲传于世子，为从臣所沮乃止。三年，謜信左右之谗，杀其世子鉴及鉴从官金重义。仁宗即位，复诏謜还国。不欲行，请俟至秋冬，帝允之。皇庆二年，謜以子焘入见，请传位于焘。帝策焘为高丽国王。謜又以其侄暠为世子。謜前封沈王，故以暠为沈王世子焉。謜构万卷堂于燕邸，招致姚燧、赵孟朓、虞集等与之游，以典籍自娱。右丞相秃鲁罢，帝欲以謜为相，謜固辞。焘，謜之第二子，蒙古名阿剌讷忒失里。焘既嗣位，尊謜为上王，奉謜及公主归。延祐元年，謜复入朝。明年，謜奏请传沈王位于世子暠，自称太尉王。焘入朝，谒帝于上都，尚营王女亦怜真八剌公主。先是魏王阿木哥流于大青岛，其庭砖光彩班烂，有人白焘曰：“魏王庭中砖皆成牡丹诸花卉状。”謜甚喜，命图之，事闻于帝，遣吏部尚书卜颜必阇赤买驴来责问，并慰藉魏王。延祐六年，謜降香于江南，行至金山，英宗趣召謜返，命甲士拥之以行，从臣皆奔窜。謜至大都，命中书省护送还本国。謜仍迟留不即行。十月，下謜于刑部狱，既而祝其发，置之石佛寺。十二月，流謜于吐蕃撒思吉之地。高丽群臣上书于中书省讼謜之冤。是年，诏焘入朝，以焘不奉行帝敕，遣翰林待制沙的等讯之。

至治三年，帝命量移謜于朵思麻之地。是年，泰定帝即位，大赦天下，召謜还。泰定元年，敕焘还国，复赐国王印。以金元祥、赵延焘等贰于沈王，并杖流海岛。是年十二月，謜卒于大都。謜在位五年，年五十一，赐谥忠宣。时沈王暠之党柳清臣、吴潜诣中书省诬焘盲聋喑哑，不亲政事。且云上王奏仁宗皇帝以焘为高丽王，以暠为世子，已有定命，至英宗时，焘与伯颜、秃古思令金怡止王夺暠世子印，又夺暠田宅。帝遣买驴质问，焘辞疾不出迎。买驴意焘实聋哑，径入王宫，宣诏诘问。焘对曰：“世祖皇帝赐我先王高丽王、世子印。武宗皇帝又授以沈王爵，未几袭封高丽王。洪重喜来曰：‘一身不宜兼绾两王印。’奏于帝，命我为高丽王。延祐三年，我入朝，先王授我世子印，谓曰世祖皇帝赐此印，曰待允子长传与之。今党暠者言先王听金怡言以印与我，然仁宗宾天二年先王窜吐蕃时，予在国，何暇与伯颜、秃古思谋？且印为延祐三年所授，而言英宗时所与，谬妄如此，但愿吾父子相夷耳！先王以世祖外甥，又有累朝佐命之功，重喜尚曰‘一身不可兼两王’，况暠有何功德，既为沈王，又索高丽世子印耶？先王田宅已与暠者，曾有帝命，孰敢违异？但懿州所置廨典库店铺、江南田土，先王所与者，文契俱在。营城、宣城两埽里，世祖为高丽王朝见往来供给置之，子不得传之于父，而他人有之，岂其礼也！”买驴见焘礼容严肃，言辞有叙，乃曰：“帝所以命臣来者，察王疾也，以今所见，向者之言皆诬。”于是褵等皆惶愧，时使人络绎，焘皆不接见。其人擅作威福，多纳贿赂，买驴疾其所为，并趋之速返。

天历二年，焘遣定安君琮贺文宗复位，又遣金之镜请传位于世子祯。明年，帝册祯为高丽王，遣七十坚来取国玺授之。祯，焘之长子也，蒙古名普塔失里，尚诸王焦八女德宁公主。是年五月，帝遣祯之国，至顺三年，辽阳行省来索朱帖木儿、赵高伊二人。先是二人诬谮祯于帝曰：“辽阳与高丽谋奉妥欢帖木儿太子叛。”已而来奔。未几，盗杀二人于市。二月，帝遣理问郎中蒋伯祥等来，祯郊迎。伯祥传帝命曰：“已命上王复位。”焘及左右皆失色。伯祥收国玺封于库。焘遂入朝。初，祯以世子来朝，丞相燕帖木儿悦之，视如己子。伯颜恶燕帖木儿专权，不礼祯。惠宗即位，燕帖木儿卒，伯颜待祯益薄。祯与唐其势等淫湎。伯颜益恶之，目为泼皮，奏言：“王祯无行检，不宜宿卫。”帝从之。元统三年，焘以梦改名为葽。后至元五年，焘卒，在位二十五年，年四十六，赐谥忠肃。焘遗命传位于祯。伯颜寝其事不奏，且言：“王焘本非好人，且有疾，宜死久矣。泼皮虽嫡长，亦不必复为王。惟暠可。”明年，伯颜贬死，脱脱奏复祯王位。是年祯始还高丽。

至正三年，李芳、曹益清等上书中书省，极言祯荒淫无道，请立行省以安百姓。冬十月，帝遣资政院使高龙普、大监朴帖木儿不花赐祯龙衣御酒。十一月，又遣乃住等八人来。又以颁赦遣大卿朵赤、郎中别失哥六人来。祯欲托疾不迎，龙普曰：“帝尝谓王不敬，若不出迎，帝疑滋甚。”祯乃率百官朝服郊迎，听宣诏于征东省。朵赤、乃住等蹴祯缚之。祯急呼，高院使龙普叱之。使者皆拔刃，百官奔避。朵赤掖祯载一马驰去。至京师，诏以槛车流祯于揭阳县。谕祯曰：“尔剥民已甚，虽以尔血饲天下之狗，犹不蔽辜。然朕不嗜杀，是用流尔揭阳，尔无我怨。”四年正月，祯行至岳阳县卒，或云遇鸩焉。祯死，高丽人无悯之者。祯在位六年，年三十六，后赐谥忠惠。长子昕，蒙古名八思麻朵儿只，母为德宁公主。昕性聪慧，高龙普抱之见帝，帝问曰：“汝学父乎？抑学母乎？”对曰：“愿学母。”帝称其好善恶恶，遂命袭王位，时年八岁。五月，遣李麻、秦瑾册昕为高丽国王。至正八年卒，在位四年，年十二，赐谥忠穆。昕卒，德宁公主命德成府院君奇辙、政丞王煦摄行征东省事。王煦等遣李齐贤来表请以祯母弟祺、祯庶子眂皆可为国王。请简一人以嗣。

九年，诏以元子眂嗣高丽国王。十一年，帝又以江陵大君祺为国王，遣断事官完者不花来封仓库宫室，取国玺以归。眂逊于江华，未几遇鸩而卒，在位三年，年十四，后赐谥忠定。祺，蒙古名伯颜帖木儿，尚鲁国公主。既嗣位，命李齐贤摄政丞，权征东行省事。齐贤综核名实，进贤黜佞，声誉翕然。十二年，日本兵船至，王京大震。先是日本屡犯高丽境，至是乃大举入寇，境内骚然。

十三年，册立皇太子，赦天下，遣太府监山童等来颁诏。太子，奇皇后所出也，奇氏高丽人，本微贱，至是帝追封皇后，父荣安王，母李氏为荣安王夫人，皇后兄子奇辙授为大司徒，富贵震一时。辙尤骄横，祺不能堪。十六年，有密告辙潜通双城叛民谋逆，祺杀之，夷其族。适帝使直省舍人送大司徒宣命印章于辙，西北面兵马副使辛询遇诸涂，夺其宣命印章，杀傔从，使者逃归。事闻，遣断事官撒迪罕、奉御朵歹宣诏询问情伪，祺斩其西北兵马使以谢，并附奏奇辙之罪状。自是使命通好无间。

十九年冬，红巾贼渡鸭绿江，陷义州，又陷静州、麟州及西京。二十年，祺卜迁都避之，不吉，仍营白岳宫阙为新京，移居之。二十一年，红巾贼潘诚、沙刘、关先生等率众十余万渡鸭绿江。祺走福州，遂陷王京。至次年，安祐、崔莹等合兵二十万围王京，贼大败，斩沙刘、关先生，余党渡鸭绿江而去，贼遂平。二十三年，皇太子欲为奇皇后复仇，乃立德兴君塔思帖木儿为国王，奇三宝奴为太子，发辽阳行省兵送之。先遣李家奴赍诏来。祺闻其事，陈兵卫以迎之，以百官耆老上中书省书付李家奴。其书曰：“世祖皇帝嘉我忠敬王先天下朝觐之功，厘降帝女于忠烈王，且许以不革国俗，以至于今。塔思帖木儿乃忠宣王出宫人嫁白文举所产者也。奸臣崔濡诬告朝廷，夺我王位，至烦天兵，其如世为甥舅之义何！伏望敷奏天聪，执塔思帖木儿、崔濡等归之小邦，以快国人之愤。”二十四年，崔濡、塔思帖木儿以大兵一万围义州，为崔莹等所败，一军皆没。十月，遣翰林学士承旨奇田龙诏王复位，送崔濡于高丽，祺杀之。二十五年，公主卒，祺更名颛。

二十八年，明兵至，帝与皇后奔上都，遣利用监卿蛮子罕来，命颛分遣诸将以图恢复。颛使李成瑞至上都贺朔。二十九年，遣使进颛右丞相。是年五月，颛奉表于明太祖，以停至正纪元告于国中，自是遂与元绝。




○渐治论

臣闻天地之道起於渐。夫以天之高，畜雷霆之威，雨露之惠，覆於万物，必从渐而生。以地之厚，负江海之慈，淮济之润，载於万物，亦从渐而长。况人者，无天之功，乏地之力，劳方寸之心，岂可急速而治天下也？惟我後膺图履运，握镜临人。蕴勤俭之风，秉宏厚之德。内无耽玩，外绝奢华。信任股肱，委仗将帅。自有仰成之化，固多定乱之功。今者所以尚挠圣怀，亲劳御札者何？直以库藏稍虚，士卒微惰，使天威之莫震，令王化之未敷。此则非臣下之无谋，岂君上之有过。盖承伪廷之困弊，遇数岁之乱离。今国家宜静以图功，不可躁而取失。或欲急徵暴敛，则百姓愈逃。或以峻法严刑，则三军益叛。莫若制治於未乱，求安於未危者也。凡止乱危者，应上元则以好生恶杀为心，接诸侯则以含垢匿瑕为念。夫如是，即水旱无繇而兴，干戈何门而动也？考诸政教，则礼乐咸在，刑赏具存。任四辅提其纲，遣百司举其目。必见梯航常贡，士马日精。所谓强其干而弱其枝，深其根而固其蒂。於是天地有清和之气，星辰无谪见之灾。可以薄赋恤万民，足以虚怀驭群後。或思正名於中夏，问罪於殊方。人皆同心，兵必戮力。寰区既定，帝道自隆。跻元首为睿圣之君，列四辅作贤明之相。主则社稷无患，臣则子孙永安。此则显渐之功，见治之验矣。

张铸

铸，字司化，河南洛阳人。梁贞明三年举进士，历殿中侍御史。仕後唐，累迁考功郎中。晋开运二年改秘书监，转右庶子，分司西京。周广顺初入为左谏议大夫给事中，显德三年授检校礼部尚书。入宋，建隆四年卒。


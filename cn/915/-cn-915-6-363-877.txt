○首楞严三昧经注序



“首楞严三昧”者，晋曰勇猛伏定意也，谓十住之人，志当而功显，不为而务成。盖勇猛伏之名，生于希尚者耳。虽功高天下，岂系其名哉？直以忘业宗而称立遗称，故名遗训三千敷典诰，群生瞻之而弗及，钻之而莫喻，自非奇致超玄梵，可以应乎？圣录所谓勇猛者，诚哉难阶也。定意者，谓迹绝仁智，有无兼忘，虽复寂以应感，惠泽者仓生何尝不通，惠以仁智，照以玄宗，所以寂者，未可得而分也。故其篇云：“悉遍诸国，亦无所分。”于法身不坏也。谓虽从感若流，身充宇宙，岂有为之者哉？谓化者以不化为宗，作者以不作为主，其自忘焉，像可分哉！若至理之可分，斯非至极也。可分则有亏，斯成则有散，所谓为法身者，绝成亏，遗合散，灵鉴与玄风齐踪，员神与太阳俱畅。其明不分，万类殊观，法身全济，非亦宜乎？故曰不分无所坏也。“首楞严”者，冲风冠乎知丧，洪绪在于忘言，微旨尽于七住，外迹显乎三权，洞重玄之极奥，耀八特之化筌，插高木之玄标，建十准以伺能，习妙旨以调习。既习释而知玄，遗慈故慈洽，弃照而照弘也。故有陶化育物，绍以经纶，自非领略玄宗，深达奇趣，岂云究之哉？沙门支道林者，道心冥乎上世，神悟发于天然，俊朗明彻，玄映色空，启于往数，位叙三乘。余时复畴谘，豫闻其一，敢以不敏，系于句末，想望来贤，助删定焉。（《释藏迹》七。）




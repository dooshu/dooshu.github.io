○君臣箴

夫惟德惠人，惟辟奉天，从谏则圣，共理惟贤。皇立有极，骏命不易，总万机以成务，齐六合之殊致。一心不能独鉴，一目不能周视，敷求哲人，式序在位。於戏！君之任臣，必求一德；臣之事君，咸思正直。何启沃之所宜，自古今而未得？且以谠言者逆耳，谗谀者伺侧，故下情未通，而上听已惑，俾夫忠贤，败于凶慝。譬彼轻舟，烝徒楫之；亦有和羹，宰夫膳之。孰云理国，不自得师，覆车之轨，予基惩而。高以下升，和由甘受，惟君无良，亦臣之咎。闻诸辛毗，牵裾魏后，则其禽息，竭忠碎首，勉思献替，以平可否。勿谓无伤，自微而彰，勿谓何害，积小成大，事有隐而必见，令既出而焉悔。鼓钟在宫，声闻於外，浩然涉水，朕未有艾，将负扆以虚心，期尽忠而纳诲。在昔稷契，实匡舜禹；近兹魏徵，佑我文祖。君臣协德，混一区宇。肆予寡昧，获缵丕绪，臣哉邻哉，尔翼尔辅。

高秋始肃，我武维扬，辍此禁卫，殿於大邦。恋阙方甚，嘉言乃昌，是规是谏，金玉其相。辞高理要，入德知方，总彼千虑，备於八章。宣父有言，起予者商。殷有盘铭，周有欹器，或诫以辞，或警以事。披图演义，发於尔志，与金镜而高悬，将座右而同置。人皆有初，鲜慎厥终，汝其夙夜，期保朕躬。无曰尔身在外，而尔诚不通，一言之应，千里攸同。导彼遐俗，达予四聪，华夷仰德，时乃之功。既往既来，怀贤忡忡，唱予和汝，式示深衷。


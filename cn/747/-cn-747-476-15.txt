○上选举议

选举之法三科：曰德也，才也，劳也。然安行徐言，非德也；丽藻方翰，非才也；累资积考，非劳也。今乃以此求天下之士，固未尽矣。臣谓五品以上及群司长官，宜令宰臣进叙，吏部兵部得参议焉。其六品以下或僚佐之属，许州府辟用，其或选用非公，则吏部兵部察而举之，加以谴黜，则众才咸得，而官无不治矣。今择才於吏部，而试职於州郡。若才职不称，责於刺史，则曰：“命官出於吏曹，不敢废也。”责於侍郎，则曰：“量书判资考而授之，不保其往也。”责於令史，则曰：“按由历出入而补入，不知其他也。”若牧守自用，则换一刺史则革矣。况今诸道诸使，自判官副将以下，皆使自择，纵有情故，十犹七全。则辟吏之法，已试於今，但未及於州县耳。


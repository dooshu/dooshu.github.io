观严水子画人物引（严水子、陆山子，并陈章侯高弟。）

山阴高士陈章侯，开辟画苑无虎头。
左手把杯右执笔，十指酒气生十洲。
尤工人物作殊态，雕镂琐屑穷纤芥。
诡形奇状人尽惊，素壁中宵走光怪。
兴阑箕踞时扪虱，尺幅千金不可得。
晚传二子早升堂，吮墨含毫同侍侧。
山子过从忆鉴湖，淋漓染翰多欢娱。
五年以后水子至，笔势不与章侯殊。
冥搜惨澹追清妙，欹侧江皋连海峤。
芙蓉薜荔杂连蜷，帝子婵媛山鬼笑。
名高薄俗复何益，能事伤心争促迫。
乞画如山乏酒钱，仰视高天岸赤帻。
春阴积雪风泠泠，满眼干戈愁客星。
冰开鼓柁且归去，万壑千岩无数青。



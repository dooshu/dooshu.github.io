○请开采铜铁奏

当使应管诸州府坑冶，伏准建中元年九月七日敕：山泽之利，今归於管，坑冶所出，并委盐铁使勾当者。今衮郓淄青曹濮等三道并齐州界，已收管开冶，及访闻本道私自占采坑冶等。臣伏以山川产物，泉货济时，苟有利宜，不忘经度。衮海等道，铜铁甚多，或开采未成，州府私占。物无自效，须俟变兴，国有常征，宜归董属。前件坑冶，昨使简量，审见滋饶，已令开发。其三道观察使，相承收采，将备军须，久以为利，恐违常典。伏请勒还当使，准例税纳。又以兴功动作，法贵均劳，坑冶州府，人难并役。其应采炼人户，伏请准元敕免杂差遣，冀其便安。伏乞天恩允臣所请，臣即於当使差清强官与衮海等道勘会，已开者便令交领，未开者别具条疏。


◎雷殛不孝

大湖于某，年六十有二岁，以种田为业，家仅二子，长子年二十有八，次子年二十有四，贫甚，皆未授室。于某适病痢甚笃，长子孝甚，日侍汤药不稍离。次子性游荡，漠不关心。延医立方，嘱须煎好后承露一宿，次晨饮之立效。长子日侍父侧，并无刻暇，因将药煎成，露于院中，嘱弟守视。弟与邻妇有私，是日邻妇之夫外出，潜就宿焉。不料药为蛇虺遗毒，次早其父服药即中毒死。其父之死虽非子杀，然当父病危笃之时，尚作为淫恶之事，以致药有虫毒，父以毒亡，则不孝孰大于是哉？后父丧尚未出殡，而次子已为雷殛死矣。


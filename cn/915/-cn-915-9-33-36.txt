◇齐王让禅表

陛下远规唐虞永揖之典，近谟汉魏高树之礼，既览（《艺文类聚》作鉴。）金水昏明之数，又协云电隆替之徵，激风太上，扇采至公，闻命惊爽，心灵殒越。臣闻天地草昧，而树之君，所以平对二仪，显临万国，膺符受历，总明司幽，轩辕陟祚，首出庶物，颛顼登庸，作为民纪，虽五德迭兴，十代继运，非贤非睿，莫预斯位。若乃与能之交，禅锡之会，岂伊虚薄，所可遵拟。昔傅岩佐商，秩终上公，溪翼周，名极列伯；臣才非半古，功愧逮圣，狱讼不往，讵歌宁归，河乏马图之宝，天无乘龙之锡，元首股肱，誓不可异，而旷乘之轨，忽臻於兹，惭慨忧灼，罔识其际。伏愿陛下遗舜禹之心，俾臣守巢由之节，则道耀日月，泽浸飞泳，声振开辟，仁动今古，四三王而六五帝，不亦休哉。（《本集》，《艺文类聚》十四。）


○又严善思绞刑奏议

臣闻刑人於市，爵人於朝，必佥谋攸同，始行之无惑。谨按诸司所议严善思，十才一入，抵罪惟轻。夫帝阍九重，途远千里，故借天下之耳以听，听无不聪；借天下之目以视，视无不浃。今群言上奏，采择宜审，若弃多就少，臣实惧焉。舆诵一乖，下情不达，虽欲从众，其可及乎？凡百京司，逢时之泰，列官分职，有贤有亲。亲则列藩诸王，陛下爱子；贤则胙茅开国，陛下名臣。见无礼於君，宁肯雷同不异？今措词多出，法合从轻。

彭景直

景直，瀛州河人。中宗朝为太常博士，历礼部郎中。


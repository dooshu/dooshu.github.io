卷四十二 王之仁、张鹏翼列传

王之仁

张鹏翼

▼王之仁，北直隶人。弘光监国，之仁以备倭将军，出镇定海。

乙酉，南都陷，北兵至浙，督抚张秉贞发令箭促之仁归款；之仁至省，以旧总兵印上，而留其「备倭」者。之仁剃发降，陈洪范力保以原官复任。至宁波，余姚孙职方嘉绩、熊给事汝霖于闰六月初八日起义，推毂之仁为大将军，出守钱塘江。鲁王自台州至，封之仁为武宁侯，派守西兴渡。自乙酉七月至丙戌二月，各营株守江上，日以剧戏豪饮，般乐怠傲；之仁望之心碎，乃上疏鲁监国，言“事起日，人人有直取黄龙之志。乃一败后，遽欲以钱塘为鸿沟，天下事何忍言！臣今日计，惟有前死一尺，愿以所隶沈船一战。今日欲死，犹战而死；他日即死，恐不能战也！”三月初一日，清兵驱船开堰入江；张国维命之仁统水师，从江心袭战。是日东南风大起，之仁扬帆奋击之；清兵覆数舟，带甲兵死江中者亡算。以功，晋兴国公。五月二十七日，清贝勒屯兵北岸，以江涸可试马，用大砲击南营，碎方兵中厨锅灶；方国安曰：“此天夺吾食也！”更念隆武曾以手敕相招，入闽必不用；即不支，便道可退入滇、黔。二十七夜，遂拔走；至绍，陈兵劫监国南行。二十八日，江上诸军闻报，俱溃，郑遵谦入海。二十九日，惟之仁一军尚在，将由江入海。国维与之仁议，抽兵五千分守各营；之仁泣曰：“坏天下事者非他人，方国安也！清兵数十万屯北岸，倏然而渡，孤军何以迎敌？之仁有船可入海，公无舡，可自为计！”国维乃振旅追扈监国。之仁还宁波，载其妻妾并两子妇、幼女、诸孙，尽沈于蛟门下；捧所封敕印，北面再拜，投之海。独至松江，峨冠登陆；百姓骇愕，聚观之。口称：“大明兴国公到南京请死！”至南京，门者以告洪承畴；令以单身入。之仁蟒玉进见承畴，大骂曰：“洪承畴！若官至八座，受国深恩；假作阵亡，反面事仇！先帝赠若官，立庙祠若、祭若，廕若子；若背义亡恩，操戈入室，平夷我陵寝、焚燬我宗庙！若通天之罪，过李陵、卫律远矣！”承畴犹婉容下阶劝慰之，饩之公馆、餽以袍帽，之仁闭目不视；承畴犹不忍杀。会丹阳起义，有传之仁为内应者；遂弃市。之仁衣冠植立受刑；从者十余人，送之仁至市，洒泪而去。之仁临刑，作诗数首，宁波士子刻传之。

▼张鹏翼，浙江诸暨人；其先山西籍也。崇祯中，以副将分镇山海关。

甲申国变，间道走金陵；属东平伯刘泽清协，屯淮上。乙酉，扬州陷，泽清欲以其众浮海入浙，适风坏巨舰百余，遂降清；而鹏翼与李士琏、胡学海、张国柱等诸队共入海，依巡抚田仰于崇明。及崇明陷，并走浙东；田仰以为功，拜内阁，鹏翼驻守宁。

丙戌二月，诏封永丰伯，调御衢州；部众律严，江东独称「有制之兵」。常过宿城市，身露立竟夜，兵不得入民居取一草。有两弟，少弟继熊尤英健，能平地奋起丈余，貌伟杰，拙讷；与人一揖，若不能为恭：军中呼为「三张飞」。时鹏翼与其两弟奉命初至龙游，有千人告益阳王擅制诸不法；鹏翼曰：“请得闻监国。”王辄闭关不纳，鹏翼欲善谕之；亲至城下，则矢石交加。鹏翼不得已，挥士进，百姓开城迎。益阳兵走，追至西门，流矢中王，王卒。因疏状，有旨不问：遂至衢州。时淳安与开化俱陷，清兵逼常山；鹏翼乃令继熊往守常山，营南门外高阜。侦者数辈不返，继熊曰：“此必敌最近，为所掳！”夜提数百，促赴之。五鼓未饭，空腹与千人搏战。自卯至午数十合，杀清兵过当；气靡，渐退城下。常山百姓登陴，望见继熊面紫赤，口流涎，知其饿极；犹袒甲奋大刀砍，纵横如无人。俄砍空刀甚力，脱手堕地；复出佩刀，连击杀七人。日晡，清兵后队益至；战小阻，乃退入常山。清兵逐之至关，疑有惫，不入。继熊愤其败绩，引佩刀自刎北寺中；气绝，犹僵立不仆。清兵慑继熊威灵，弃淳安不守，久不迹常山一步。

六月，清兵入绍兴，寻攻破金华；八月晦，及衢。鹏翼与通城王盛澂及徐职方为死守计，王督三门，鹏翼亦督三门。遣杨参将登台，与清将语曰：“我兵不可以力下也！果天意属清，清全有闽、粤，吾以城降。”贝勒不许。鹏翼诫王曰：“吾五鼓出城当冲，君裹甲饭饱断后，幸一捷！此呼吸事耳，无他策。”而通城标将有内叛暗驰约开门入清兵者，请以衢降人裹其装级，入叛将营中伺动静；则是夜子刻先鹏翼起，辄缚徐职方而纵降人往邀清兵，清兵乃大至。鹏翼知内变，疾呼起。须臾门开，清兵竞入；鹏翼顾众散，徐叱曰：“毋犯吾家！请以冠服往。”诫其子识吾亵衣，出永和楼。清兵叱不许乘马，鹏翼怒斩其马，步整摄诣贝勒。贝勒温语欲降之，鹏翼骂，触贝勒；乃令钉手足于门，刳其肠。凶闻至，其妻亦自缢；而通城盛澂引决，徐战方亦于是日遇害。

石匮书曰：王武宁首先剃发、张永丰手殪亲王，江上诸军皆疑其跋扈。而孰知其忠诚慷慨，誓死靡他；且能肉视虎狼、冰顾汤镬，明目张胆，用请一死：真可与日月争光！则彼奄奄自死牖下者，犹是妇人女子之态，二将军所掀髯而窃笑之者矣！












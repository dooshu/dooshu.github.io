○嚴責成以完勦賊大計疏 【 勦寇機宜】

臣照得饒平大埔程鄉等處賊巢、奉　旨會勦、事在必舉、其間事宜、恐各道議處未盡、不以各道為重而以參戎為重陸公亦能用人今參將俞大猷到任、久為名將、老于用兵、必能周知、共議得大兵進勦、以知地形為先、必每縣各取畫圖貼說一張。仍各選嚮導多者二十人。少者十人。務能知賊巢險易。道里遠近。共有幾巢。每巢徒黨幾何人。又良民村分幾處每處幾何人。俱能一一講明。差有恒產識事監生或生員。或省祭二人。管領前來。以備參互辯審。然後酌量周圍。進兵該分幾大哨。每大哨合用兩司官一員為監督。用參將或都司一員為統督。各該用兵幾何又酌量每大哨該分幾小哨。每小哨合用守備或指揮或千百戶一員為哨官。各該用兵幾何。何處要害應該把截。合用官兵幾何。大約三省共用兵十萬。調取何項漢兵或土兵充用。然後總計其合用錢糧。如兵初調到犒賞幾何。進山犒賞幾何。出山犒賞幾何每月該行糧米幾何、魚鹽銀幾何。約三月餘該共幾何。賞功銀該幾何。先期運在何處收貯。鉏斧鑿鎖之類該幾何。火藥幾何。大小銃幾何。各項錢糧。約每省該銀十萬兩。如何措辦。行調漢土之兵。酌量地里遠近。剋定日期。一面題知、將大小哨圖貼說、并前項嚮導、發與大小哨官一齊進攻、真如泰山壓卵之形、大火燎原之盛、豈不糜爛焦枯哉、嘗見兩廣及湖貴地方大征其略如此。即如苗黎之山。可謂險矣。徒可謂眾矣。兵進之時。有據山為巢。以自固者。亦終破滅。未有聚眾與官兵接戰。及流突遠出者所謂攻其必救使其牽制不暇相拒葢官兵抵巢各賊之心在于保護妻子父母迯生不暇自無固志惟兵後不善處則數十年生聚又有一亂乃其山勢使然也天下事不一勞者不永逸。若姑息玩視、遷延歲月。其所費不止一勞。而終又不免乎費矣。臣惟盜賊之生。其故有二。饒埔等縣。僻居山谷。憲臣巡歷。罕至其地。為有司者無意恤民。惟圖盈橐。百姓苦其誅求。無計。自全。起而為盜。提戈四出。殺人如艸。莫敢誰何。此盜賊之所由生一也。倡亂之後。飽慾而歸。鄉人羡慕。以為生計。莫利于此。故雖良民亦樂從。此盜賊之所由盛二也。盜賊之難勦。其故亦有二。軍門者　朝廷所倚以除盜安民。其責重矣。先時都御史王守仁凡有事一方。即請分委督兵親勦。自是而後。地方承平。人心玩視。雖所屬密邇者。不過遣人問賀。呈逓憲綱一冊。即以為能事巳畢。而編立保甲。團練鄉兵探知賊巢險夷。議處兵糧等務公文檄之不行遣人促之不至如人之病。元氣巳絕。四肢百骸。無從統攝。臣不意事權敗壞一至如此。此盜賊之難勦一也。道府各官。資望巳深。計日遷轉盜賊始發。不加撲滅。苟云招撫。撫之不聽。則榮之冠帶。許其立功。夫為盜既有利矣而吾又榮之。人豈不樂從盜即所謂立功者不過妄殺良民以塞責豈肯自戕其黨以孤其唇齒之勢哉盜賊不盛于此。必盛于彼。在漳南者以為廣寇在嶺東者以為閩寇。互相推避。延緩歲月。以異遷轉苟以遺之後人而巳。此盜賊之難勦二也。臣愚竊謂內政脩則遠人服議除盜而不先清吏治。甚非正本澄源之法也。臣請敕下吏部都察院、凡惠潮貪吏、廉得其實者、必重其罪、毋令苟全以為將來之戒、則有司皆知恤民、而盜賊無自生矣難勦之機、在上不在下、則今日責成無他法也、守巡兵備等官、有事于茲者、即資望巳深。敘應遷轉但加以俸衘。不得別補府縣正官雖遇遷轉。亦待夾勦事畢。方許離任或計功超擢。以償其歲月之勞。庶幾人有固志。臣之號令易行而蠢茲醜類。不足滅矣


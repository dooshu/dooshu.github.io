○左司郎中陈继善可工部侍郎制

敕：国有六职，百工与其一焉。我朝已来，其选尤重。矧自尚书郎而擢拜者，不其鲜欤？某官陈某，以干蛊之才，克构之美，亟更庶尹，遂历省垣。委之以繁杂之务而事益明，兼之以榷之司而利不匮。宏羊心计，亦莫加焉。属朕出震嗣图，施令布庆。二卿之任，颇难其人。今以继善为之，尔其可以称职。噫！大僚之体，存乎简易。兴利之要，在乎廉平。无渝乃诚，以挠吾法。可。


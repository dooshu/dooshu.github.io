○夷性無常疏 【 處置降夷】

該臣于六月初二日題為投降真夷事奉聖旨夷性無常投降豈足盡憑據報稱精壯男婦又云略似人形即此尚自矛盾何况察其隱情丘禾嘉既欲以夷攻夷又云寧剿毋撫亦未確有定見雖安插邊口與收入內地不同然往時受賞属夷潛作奴導堪為前鑒這本內事情該部還與樞輔詳酌具奏不得易視輕信、致有疏虞欽此仰見聖明防患之周計在事諸臣凜凜欽遵臣即往南可無慮矣苐滾吉侄兒鎖合兒等帶老弱一百四十五名口來降以為誅之恐絕後來之望逐之又虞歸奴莫若收一夷實少一夷之患且不煩一矢不須功賞更覺勝于剿殺而又僅安邊外徐窺其隱此恊臣張弘謨之議也以夷致夷即寓以夷攻夷之法明使其作我外藩陰用之通我耳目再假便宜使臣等另出手眼有一番作用得二虜情形以圖制勝此臣之議也弘謨議正臣故因之臣議奇雖弘謨恐不能用臣窃謂既欲為朝廷肩此大事。何得不慨然以身任利害所以有前疏終又恐有隔膜未信者故于疏末亦復為寧勦毋撫以破群疑非敢不確也語曰大匠誨人能與人規矩不能使人巧此中變化生心儘有不能誨人處緣彼時臣未移商冏後得報即手書黃副將降夷無臣恐難用以後便巳之而不收之意决矣續至六月十九日接弘謨稟為哨探夷情事、內稱有劉國元帶同前投真夷阿角克等哨近老河瞭見夷人住牧隨藏馬林內角等直赴夷營、初時各夷甚驚據山吶喊角宣諭天朝大恩、各夷望南叩首皆願來投今有夷官束伴旦兒帶領卜打什力哈素等部下好人七名、夷部好人即與中囯通事相合者先來討信、該本職看得各夷俛首伏降實出朝廷威福所致、即本職備極苦心總不過為封疆起見不意前收之夷明旨見疑部咨閣部查議胡敢再收自取多事、但念各夷既來不便驅阻應否撫恤合請明示等因到臣本日又據寧前道呈前事該臣批以夷致夷即是以夷攻夷著數本院籌之熟矣非本院不能為即付托恐未必如意今本院既陞無貽此不了之公案、一切請命閣部應行應止遵閣部行盖此等邊情関係重大前人議而欲後人任文臣議而欲武臣任甚如今日撫臣議而上之欲貽為樞輔任非惟見各不同徒煩議論止恐剿撫無據推托互乘何如一刀兩斷除鎖合兒等巳安插邊外。以後一意剿殺一名不收之為得也臣因此窃有慨焉封疆上事求可而功求成平心相質者能有幾人記臣在開平用降用叛得灤永真情事事夙為之備卒能以三千殘卒收克復之功而讒臣者已無不至丘□與樞輔有異同此疏極言當收降夷而又恐身去之後收夷者□貽將來之罪案其言可感可嘆是時臣孤立惟知辦巳事不顧人誹粗能把定若身先去而以用降用叛之局貽後人一不當臣之死亦巳久矣


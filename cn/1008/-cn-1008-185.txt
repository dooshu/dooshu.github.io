赵蕃　呈张太平三首

游日甘泉旧，如公孰与先。

内虽资献纳，外乃藉蕃宣。

今日江淮地，宁惟牧守权。

功名端未晚，勉力继青毡。

赵蕃

赵蕃　呈张太平三首

贵者多骄士，古然宁迩来。

惟公独超俗，片善靡遗才。

誉已满台阁，勤方散草莱。

深知桃李径，不为看花栽。

赵蕃

赵蕃　呈张太平三首

门墙十五载，每见辱加亲。

老至名不立，道乖家转贫。

世谁能我及，志欲向公申。

剩欲搜诗献，青山恐笑人。

赵蕃


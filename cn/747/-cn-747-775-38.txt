○与白秀才状

杜秀才翱至，奉传旨意，以远追先德，思耀来昆，欲俾虚芜，用备刊勒。承命揣己，悲惶莫任。伏思太和之初，便获通刺，升堂辱顾，前席交谈。陈蔡及门，功称文学；江黄预会，寻列《春秋》。虽迹有合离，时多迁易，而永怀高唱，尝托馀晖，遂积分阴，俄逾一纪。今弟克承堂构，允绍家声。将欲署道表阡，继志述事，必在博求雄笔鸿生，岂谓爱忘，忽兹谋及！悚怍且久，辛酸不胜，欲遂固辞，虑乖莫逆。表严平於蜀郡，谁不愿为；叙郭泰於介休，亦惟无愧。庶磨铅钝，聊慰招扃，伏纸向风，悲愤交积。


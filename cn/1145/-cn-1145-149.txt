论乐

熊蛰父居楚，有见闻必言，不待王之问也。及其之宋，宋王虽问之，弗言。或曰：“宋王之待先生不薄于楚王，而先生或言焉，或不言焉，无乃异乎？”熊蛰父曰：“子亦尝学乐乎？鼓钟县矣，和之以琴瑟，间之以笙磬，合止棁敔，然后八音谐而箫韶成矣。今有陈筝筑笛缶，间以铙钹，和以羯鼓，虽有鸣球磬筦，其可以杂奏乎？是故雷不鸣于启蛰，而鸣于日至，则夭道变；鸡不鸣于向晨，而鸣于宵中，则人听惑。”


○祭王郎中文

维年月日，朝议郎行秘书省秘书郎直门下徐铉，谨以庶羞之奠，昭告於故郎中丈人之灵：惟公立身行己之规，理职奉公之节，闻於士友，著在官司。今以衔悲，岂容繁述，伏思顷岁，独奉深知。获承子妻之道，追序通家之旧。邕和二族，出入十年。情不间於初终，义实敦於骨肉。去岁天恩举善，右掖登贤。幸以王事仅同，省垣不隔。陪侍靡违於旦夕，兴居常在於见闻。虽无光益之期，且慰因依之望。岂谓悲欢迭代，光景须臾。才周旬岁之间，奄构终天之痛。追攀靡及，哀慕何穷。呜呼哀哉！昨闻讣之初，方当卧病。不得亲临易箦，躬奉遗言。徒掩泪於漳滨，但痛心於夜壑。呜呼哀哉！家存馀庆，念属帝心。有後之期，自符公议。不孤之任，岂在他人。呜呼哀哉！故国方遥，良时未卜。王畿寓殡，远日将临。雾昏而丹悠扬，日落而む帷萧索。凉风助惨，行路同悲。瞻望灵筵，酸辛无地。敬陈薄奠，少道深怀。仿佛明灵，一赐临降。尚飨！


君陈


君陈，是臣名。周公既没，成王命君陈代周公治殷顽民。史臣录其策命之词，以“君陈”名篇。





王若曰：“君陈！惟尔令德孝恭。惟孝，友于兄弟，克施有政。命汝尹兹东郊，敬哉！

令，是善。尹，是治。东郊，指洛邑下都说，下都在王城之东，故谓之东郊。

成王策命君陈，呼其名而告之说：“惟尔有令善之德，事亲以孝，能尽为子的道理；事长以恭，能尽卑幼的道理。惟能孝于亲，友于兄弟，有这等令德，以修身教家，必能忠君爱民；施诸政事，使教化大行，风俗淳美，则东郊之任，舍汝其谁。故我今命尔尹治东郊下都之民。尔当敬谨从事，推孝恭之令德，为经国之善政，不可少有懈怠，以负委托也。”





“昔周公师保万民，民怀其德。往慎乃司，兹率厥常。懋昭周公之训，惟民其乂。

师，是教训。保，是安养。率，是循。懋，是勉。乂，是治。

成王又说：“昔周公治下都之民，有师之尊，所以教戒训饬者无不备；有保之亲，所以抚恤爱养者无不周。是以万民都怀想思慕他的恩德，至于今日，久而不忘。我今命尔前去，所司者，即周公之职；所临者，即周公之民。只当慎守尔的职事，小心敬畏，务率循旧日所行之常法，不可别立条贯，轻易更改。盖周公之训，布于当时者，万民方思慕不忘。尔若能勉力遵奉，益阐扬而光大之，则下都之民，自将翕然听顺，安静贴服，与周公之时无异矣。若少有纷更，民且疑骇而不安矣。可不慎哉！”





“我闻曰：‘至治馨香，感于神明。黍稷非馨，明德惟馨。’尔尚式时周公之猷训，惟日孜孜，无敢逸豫。

馨香，是和气薰蒸发越的意思。猷训，是关系道理的言语。

成王又说：“我闻周公有言：‘凡治化隆盛，到那至极的去处，自然和气薰蒸，馨香发越，虽神明亦将感格而无间。然这馨香不是祭祀的黍稷，乃是人有明德，蕴于身心而至精至粹，施诸政事而尽善尽美。然后馨香发闻，可以感格神明耳。若明德不足以致治，黍稷虽是馨香，神岂享之乎？’周公此言，其发明道理，至为精微，真修德治民者所当法也。尔尚用此周公发明道理之训，终日孜孜，务要身体力行，不可有一毫逸豫怠惰。庶几己德可明，至治可期，虽神明犹将感格，而况殷民有不从化者哉？”





“凡人未见圣，若不克见；既见圣，亦不克由圣。尔其戒哉！尔惟风，下民惟草。

由，是行。

成王又说：“凡今之人，不曾见圣人时节，心里切切向慕，如不能勾见的一般，此乃好德之良心也；及至亲见了圣人，却又志气昏惰，安于旧习，不能依着圣人所行。盖常人之情，大抵如此。尔君陈与周公同朝，已尝亲见圣人矣。如今继周公之后，抚周公之民，若未能法之以治民，则与常人不克由圣者何异？其尚以此为戒哉！盖尔君陈居民之上，其鼓舞倡率，譬如风一般；尔所治的下民，其观望听从，譬如草一般。风行则草偃，上行则下效，此必然之理也。若尔能式周公之训，以端风化之源，则民亦将听尔之训，不异于草从风矣。尔君陈可不勉乎！”





“国厥政，莫或不艰。有废有兴，出入自尔师虞；庶言同则绎。

艰，是艰难慎重的意思。出入，是反覆。师，是众。虞，是度。绎，是绎思虑。

成王又说：“尔君陈尹兹东郊，凡图谋政事，无大无小，都要兢兢业业，以艰难之心处之。不要看做容易，轻率苟且，以致差失。尔今继周公之后，政之大体，固不可易，而时异势殊，容有法久弊生所当厘革的，有便民利俗所当兴举的，亦不容不因时而为之处。但不可偏执己见，率尔兴废。须要出入反覆，与众人商度可否，以求至当。若众论皆同，又要自家绎而深思之，灼见其利弊之宜，然后见之施行可也。夫外参于国人，而不专执乎己见；内审于独断，而不轻徇乎众言。斯可谓其难其慎，而政之兴革，当无有不善者矣。”





“尔有嘉谋嘉猷，则入告尔后于内，尔乃顺之于外，曰：‘斯谋斯猷，惟我后之德。’呜呼！臣人咸若，时惟良显哉！”

嘉，是美。言切于事的叫做谋，言合于道的叫做猷。顺，是将顺。

成王嘉奖君陈说：“尔平日凡有好言语切于事的，及有好言语合于道的，即便入告尔君于内，一一敷陈，无有隐匿，乃又不自以为能，将顺于外说道：‘凡此嘉谋嘉猷，有利于国，有益于民，都是我君之盛德，主持裁断于上，非臣下所能预也。’夫既陈己之善，而献纳于内，乃又以善归君，而宣布于外，此乃忠顺之极至，臣道之纯美者也。”于是又叹息说：“若使为人臣的，都似汝这等忠顺，是为奉公修职的良臣，而其名誉亦岂不光显于后世哉！”夫君陈有善，不自以为己功，而归之于君；成王受善，亦不自以为己出，而归之君陈，盖亦庶几乎唐虞都俞之休风矣。其致治太平宜哉！





王曰：“君陈！尔惟弘周公丕训，无依势作威，无倚法以削。宽而有制，从容以和。

弘，是阐扬的意思。丕训，是大训。削，是刻削。制，是节制。

成王又呼君陈而告之说：“昔周公师保万民，垂之大训者，固后人所当遵。然事以时迁，政由俗革，又不可拘泥陈迹，至于狭隘而不弘也。尔必斟酌变通，阐扬开拓周公所遗之大训，使益光显敷布于万民，乃能继周公以成治耳。今尔所居的势位，是下民所瞻仰，却不可恃势作威以陵暴在下之人；尔所用的法制，是下民所奉行，却不可倚着公法而恣行刻削之政。惟在审治体，识时宜，务以平定安辑斯民可也。盖殷民当迁徙之余，服周公之训，顽梗之习虽变，而向化之心未坚。若更加严厉，则非今时所宜；若过于宽和，又非为治之体。尔今御众虽从宽厚，然不可一味从宽，把法度都废坠了。须要有个品节限制，以维特于宽厚之中，然后宽而不失于纵。近民虽尚和平，然不可骤然便和，使人情都懈弛了。须要驯扰服习，渐次成和平之化，然后和而不至于流。宽和得中，则政善民安，而能弘周公之丕训矣。”

按：周公告成王治洛，则曰：“明作有功，惇大成裕。”是严中有宽。成王告君陈，则曰：“宽而有制，纵容以和。”是宽中有严。可见刚柔相济，仁义并行，乃万世治天下之大法也。论治者宜究心焉。





“殷民在辟，予曰辟，尔惟勿辟；予曰宥，尔惟勿宥，惟厥中。

辟，是刑辟。宥，是赦宥。中，是轻重得中。

成王告君陈说：“下都之殷民，有犯了刑法，未经决断的。我虽说要加刑，尔未可便从我意而加刑；我虽说要赦宥，尔亦未可便随我意而赦宥。盖一人之喜怒无常情，五刑之轻重有定法。若曲从人君一时的喜怒，必有不当刑而刑，不当宥而宥者。须是详明法意，权其轻重，务合于中。可刑则刑之，使无辜者不至滥及；可宥则宥之，使有罪者不得幸免，乃为用法之平也。”上节是戒君陈不可徇一己之私，这是戒君陈不可徇人君之私。上下皆能以公道为主，殷民岂有不心服者乎？





“有弗若于汝政，弗化于汝训，辟以止辟，乃辟。

弗若，是不顺。

成王又说：“若殷民之中，有习于强梗，不肯顺于汝之政令的；有安于昏昧，不能化于汝之教训的。这等人，不免加之以刑。然须是刑当其罪，刑一人而可以为千万人之戒，使后来的再不敢犯罪，然后从而刑之。不如是，则未可遽加以刑矣。”此节言罪之可矜者，不轻于用辟，以见辟惟其中，而非枉滥也。





“狃于奸宄，败常乱俗，三细不宥。

狃，是习惯。奸，是在内为恶的。宄，是在外为恶的。细，是小。

成王又说：“若是习惯奸宄之事，敢于为恶，不知悛改的，与那毁败纲常，坏乱风俗的，这三样人，所犯虽是小罪，也不可赦宥他。盖国家之纪纲风化，关系甚重，当痛惩之，以绝为恶之源也。”此节言罪之难恕者，不轻于赦宥，以见宥惟其中，而非宽纵也。





“尔无忿疾于顽，无求备于一夫。

忿，是忿怒。疾，是疾恶。顽，是愚顽。

成王告君陈说：“尔所治之民，有好愚顽不听训化的，不要忿怒疾恶，便以为难教而弃之。须是优游不迫，渐次把礼义开导他，则无不可化之人矣。人各有能有不能，不要求全责备于一人。须是取其所长，舍其所短，因才而器使之，则无不可用之人矣。”盖待物贵洪，以开进善之机；取人贵恕，以广用才之路，为治之要道也。





“必有忍，其乃有济。有容，德乃大。

成王又说：“轻躁之人，不足以图事。须是从容坚忍，事不轻发，然后举动详审，而于事有济也。浅狭之人，不足以蓄众。须是度量宽洪，恢乎有容，然后其德广大，如天覆地载，而无所不包也。”盖大臣任大责重，不惟其才识卓异，尤必德量过人者，而后足以堪之。故成王之勉励君陈如此。





“简厥修，亦简其或不修。进厥良，以率其或不良。

简，是简择分别。修，是职业修举的人。良，是行义良善的人。

成王又说：“殷民虽渐染纣之污俗，然已薰陶于周公之化。其中善恶不等，须有个劝率化导之方。如职业有修与不修的，尔当简别那能修职业的，也简别那不能修职业的，务要分析明白，不使他混为一途，则修者益自奋，而不修者知所愧耻，人人都劝于立功矣。如行义有良与不良，尔当进用那良善的，以倡率那不良善的，则良者得效用，而不良者有所激劢，人人都勉于兴行矣。”





“惟民生厚，因物有迁。违上所命，从厥攸好。尔克敬典在德，时乃罔不变，允升于大猷。惟予一人膺受多福，其尔之休，终有辞于永世。”

迁，是改变。典，是五常。在德，是实有是德。升，是进。大猷，是大道。休，是美。辞，是称誉之辞。

成王命君陈篇终，又勉励之说：“民受天地之中以生，其本然之性，原自淳厚，只为外物引诱，遂改变做浇薄了。然厚者既可变而为薄，则薄者岂不可挽而为厚乎？但民之常情，不从上人的命令，而从其所喜好。如所令反其所好，则虽严刑峻罚，必不能驱之使从矣。盖转移之机，在上不在下；导民之道，以身不以言。尔君陈若能敬其君臣、父子、兄弟、夫妇、朋友之常道，而实有是德于身，则自家能谨其所好矣。将见百姓每都感发兴起，莫不改其浇薄归于淳厚。由是化行俗美，于变时雍，信能升于大道之世，而无复梗化之民也已。世治民安，则予一人得以垂拱于上，膺受多福；其在于尔，也大有休美，而名誉光显，终将传诵于来世矣。尔可不勉图之哉！”

按：此篇之言，甚切于治道。君陈所以成和中之治，历三纪而世变风移，皆本于此。其篇中“敬典在德”一言，尤为纲要。盖以教化为先务，以修德为本原，自古帝王修身致治，用此道也。先儒谓《君陈》一命，乃成王真得实造之学。君天下者，宜留意于斯。






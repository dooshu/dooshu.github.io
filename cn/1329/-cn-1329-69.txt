玉臂金莲


明季，湖广汉阳诸府奢靡成风，宴客必以鹅掌为胾，非此则不敬，且不足以示豪奢也。其炙法：庖人煅地极红，驱鹅履其上，须臾掌肿，厚逾倍；复饮鹅以醯酱。乃断其足以进，目为上品。未几，张献忠陷襄阳，捉男子断其手，女子断其足，分积如阜，号积手处曰“玉臂峰”，积足处曰“金莲峰”。人以为食鹅掌之报也。后人为之咏曰：

楚人鹅掌宴嘉宾，惨报须臾便及身：玉臂金莲两峰峙，只今说着尚惊人。

相传为王梦楼作。






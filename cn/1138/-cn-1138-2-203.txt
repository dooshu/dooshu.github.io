初春寓吴简姜如农给谏

其一


久向江天理钓纶，杖藜相见转相亲。
如君岂屑吴门卒，许我来为洛社人。
乡曲旧曾陪宴尾，烟波今已属閒身。
饱闻邓尉梅花发，蜡屐追随莫厌频。

其二

剪韭重将竹马论，惊心硕果两翁存。
殊方春色催衰鬓，是处人情胜故园。
泽国同寻麋鹿伴，池塘堪痛鹡鸰原。
他年儿辈称胶漆，吴下朱陈又一村。


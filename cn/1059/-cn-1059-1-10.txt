○兖州岳庙

兖州府岳庙素着灵迹。弘治中，吾苏龚元之知府事，尝于中夜闻有鞭扑声，以问左右，左右有知者，具言庙之神异，元之弗信也。凌晨往谒庙，无所覩，召言者责之。其人言：「但须至诚，乃得进见。」明日斋沐更衣，以夜往，祭祷良久，门启而入。见五人冕服如王者出迎，延坐宾位。元之辞让，王者曰：「公阳官，予阴官也，于职事无统摄，请坐。」已而进茶，元之未敢饮，神曰：「此斋筵中茶也，饮之无害。」元之请曰：「闻有十王，彼五位安在？」曰：「已赴斋矣。」求观狱，辞曰：「狱禁严，不得入，有一事当以奉观耳。」命舁一僧至，炽炭炙其背，曰：「是此地某寺僧也，平日募缘所得，皆供酒食费，不修殿宇，故受罚如此。」问曰：「犹有解乎？」曰：「今改过则可免也。」遂辞出。既归，使人密访，其僧正患背疽且死。告以所见，僧悔惧，倾赀修建，病即愈。


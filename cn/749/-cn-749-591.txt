欧阳光祖


光祖字庆嗣，崇安人。九岁能文，从刘子翚、朱熹学。乾道八年（1172）登第。后为江西转运判官致仕。

满江红

寿吴漕正月十五

恰则元宵，灿万灯、星球如昼。春乍暖、化工未放，十分花柳。和气并随灯夕至，一时钟作人间秀。问烟霄、直上舌含香，文摛绣。

命世杰，调元手。荆楚地，淹留欠。看日边追诏，印垂金斗。翠竹苍松身逾健，蛾儿雪竹论人如旧。愿湘江、卷入玉壶中，为公寿。

瑞鹤仙

寿虞守三月初十

得毛韩经学。振祖风，挺挺凌烟勋业。文章世为甲。果妙龄秀髮，荐膺衡鹗。名登雁塔。访梅仙，种河阳桃李，从兹两绾铜符，多少吏民欢洽。

庆惬。归来整顿，松竹笑傲，武夷溪壑。韶光恰匝。清明过了旬浃。喜当初度日。称觞春酒，一饮红生双颊。愿儿孙，世袭簪缨，代常不乏。








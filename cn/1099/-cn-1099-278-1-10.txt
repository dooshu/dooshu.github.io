○與高中玄閣老論召募客兵 【 募兵之害】

憶往年客長安雇一執爨者其人老病不適用不數日辭去詢其所之則應中州某總戎募文往討賊矣募兵不足倚仗若此

近見邸報、兵部題曹濮添設參將一員募兵三千名不審所謂竊議此兵、不可輕設也、夫既謂地方多故、則添設此兵。是更多其故者也。曹濮地方。四省接界。盜賊容易出沒責成四處兵備各操練民兵無事各自防守有警互相應援不許自分彼此致賊得以出沒則地方自可安如召募客兵忠義者不可必得多無賴人應募。平日不敢嘯聚者。今召集使之聚矣。平日不敢顯持兵者。今公然許之持矣。以官兵而行其欲逞之志。更何如處之乎。且募兵三千。歲費十萬。又何從出也。古人謂藉寇兵而齎盜糧。此之謂矣。詩稱民之多辟。無自立辟。然則民之思亂。無自階亂可也。前年青州鑛徒。有陳良謨者。願以其徒三十。自備兵糧。赴邊報効。某公深許之。加以名號。許其召集。一時但有知者無不危懼。幸賴撫按察其隱慝。亟為罷散。不然山東亂久矣。今為首者雖斃。其眾固在也。若一召募。則此輩忻然而往。可慮之甚也。且南京之變。以召募也。山西之變。以召募也。覆轍未遠。如何又蹈之乎。嘗謂召募之舉。永當痛絕。不意又有此舉也。聞之驚駭。敢為申一言。是不惟為國遠慮。亦鄉土之切念也。我公秉政、尤當與諸公熟計、期得萬全、乘便附聞幸留意焉


西湖叹

山围碧水堤桥好西湖一曲天下少波光云气变隂晴玉笛银筝接昏暁三春桃柳乱如烟十里芙蕖绕画船游女争过玛瑙寺少年遗却珊瑚鞭南渡繁华长若此一朝歌舞归流水兰舟渐少葑田多饮马千羣夕阳里岳王古庙飞青磷处士孤山愁杀人呼鹰走狗无遗鹤陵树园花尽作薪黄尘日日昏林麓野老哀吟愁踯躅夜来急雨洗两峯可怜依旧湖光緑


候大兵攻城并胜负候贼占第九十七

假令角日，大风折木，从申子亥卯上来，大寒过度。以日中夜半，其风益怒，比连三日至七日，此兵且乘攻城邑必下，主人宜出城邑避之。所以然者，夜半日中，子午也。纯宫，土也。角木克土，春夏克土之时，攻城必陷也。此日宜为客，不宜为主人，土畏于木，主人必弱败，近期九日，中期二十七日，远期七十日。

假令诸商羽之日，大风折木，从商上来，此兵且来围城邑。日中夜半，其风益怒，此攻城不能下，客必败。所以然者，商金羽水，母子为强，水畏于土，势不能行，土必制水。日中夜半，城中强，可以外固守，客军自丧。

公正之日，风从公正上来，止宽大上，为长吏胜贼。

阴贼之日，时加公正，风从阴贼上来，止奸邪，为贼胜吏败也。

候水中贼，常以壬子、壬戌、壬申、壬辰之日，有风从子上来，三日已上，日光不明，此水中大贼，欲攻王侯国。其风大寒，兵夜而至，亦不出七日，中二十一日，远三十五日，王侯之国备之。风止有温雨，和解；不雨，谋不解，当设计以待之。

诸羽日，大风冥雾，夜半从申子上来，当雨不雨，阴冥寒迅急，水中大贼攻绝关梁不通，不出五日，远五十日。

若壬戌、癸亥、乙卯、壬辰、甲申、丁未，凡此日之有风从辰申子亥上来，有兵水中相杀，不出五日，远五十日。风止大雨，不发。又常以壬申、壬子、壬辰、壬戌之日，有风寒，入人肌肤，惨惨不解，王风至，贼发疾，囚死风至，贼发为迟。

夫大水将至杀人，连风冥晦，四日五日，万人皆悲伤，此且有暴水杀人。


卷五

后唐天成元年七月，御史台奏：“伏准故事，每月百官入阁，百司排仪仗，金吾勘契。入后，百官待制次对。入阁举论本司公事，左右起居分记言动，以付史馆编录，此大朝经久之道也。近奉敕旨，百官除常朝外，依宰臣每五日一度入内起居，拜讫便退，纵有公事要言，亦宜卷行。因此废待制次对之官。今后伏乞每月朔望两度，出御文明殿，排入阁之仪。诸司依前转对，奏论本司公事，兼乞因宰臣五日一度延英之际，百官要奏事者，临门状到，便许引入。如或以山陵日近，朔望不坐，即取次日，亦合旧规。候过山陵，却复前制。”敕：“其五日一度起居之际，班行内要奏事者便出班奏对。”自后又奏请五日入内起居之际，令百官次第转对。从之。

三年十月，尚书吏部员外郎赵熙奏：“百官待制，每读奏于殿廷，虑泄机事，请许封章上闻。”从之。其年十二月十日，中书门下奏：“朝官每遇待制，不计度数，具三代名讳奏闻。伏以臣子之道，资忠孝以为先；祖考之名，形翰墨而非异。初升朝者不可有缺，久在谍者何必更然。日日赴朝，不处疏远之地；时时待制，忍烦嚬蹙而书。况屡凟于天聪，且无益于时政，宜更往例，别示明规。今后自外任除授朝官者，仰具三代名讳，一度闻奏，仍付所司。其久在班者，每遇待制，不令更通三代名讳。”从之。

长兴二年八月敕：“今后宰臣文武百官，每五日内殿起居仍旧，其轮次转对宜停。若有所见，许非时上表。其朔望入阁待制候对，一依旧规。”

晋天福七年三月敕：“今后百官，每五日一度内殿起居日，轮差两员官具所见，实封以闻。”

汉乾祐三年八月，给事中陶谷奏：“乞停内殿五日转对，朝臣中或有所见，许非时诣阙门拜章论奏。”从之。

周显德四年五月诏：“今后每遇入阁，其待制官、候对官及文武臣寮，非时所上章疏，并须直书其事，不得隐情但云某人有武，某人能理人。某处所官吏因循，某州县刑狱冤滥，某事利于国而未举，某事害于民而未除，经营四方者术策何施，禆赞万几者阙遗何补，何人谠正之士，何人诈伪之端，当竭言之，朕自详览。其待制、候对官，今后于文班内轮次充，不在祇取刑法官。”

后唐同光二年三月，唐州奏：“淮渎广润王庙前有两树，东西相去七尺五寸，其树各出地七尺五寸，两树相向连理。”画图以进。其年九月，莱州奏：“即墨县人李梦征室内柱上生芝草两本。”画图以进。上宴乐于嘉庆殿，诸道贡物称贺。

三年三月，修东京月陂堤，至立德坊南古岸，得玉玺一纽，文曰“皇帝行宝”〈都部署朱守殷表上之。命中书门下宣示百官。宰相豆卢革等验其篆文曰“皇帝行宝”。方围八寸，厚二寸，背纽玄龙，光莹精妙，莫知湮坠之由。自秦、汉以来，天子之玺有六，文曰“皇帝之玺”、“皇帝信玺”、“皇帝行玺”、“天子之玺”、“天子信玺”、“天子行玺”。至唐玄宗时，改名国玺。汉末董卓迁献帝于长安，袁术将孙坚攻卓，收洛阳，营于城南，见甄宫井有五色气，命掘之，得汉传国宝，文曰“受命于天，既寿永昌”。方围四寸，纽交五龙，一角小缺。议者意张让护幼帝出奔，掌玺者投之甄井故也。今之所得，即六玺之一也。守殷又于积善坊得古文钱四百五十六文，文曰“得一元宝”，背曰“顺天元宝”。〉

天成二年五月，怀州进白鹊。至六月，兖州进三足乌。

四年七月，遂州进嘉禾，一茎九穗，百官称贺。敕付史馆编录。

长兴三年十月，莱州奏：“即墨县人王及家，生芝草一本三枝，分两岐或三岐，上渐相向成片而圆，色紫，叶茎一色，其表白，高尺馀。”上命出宫中旧进芝草四本，色茎皆同。

晋天福八年三月，有白乌栖于作坊厢树。

开运二年十一月，邓州奏，穰县和平坊竹合欢，图进之。至三年六月，登州文登县地内磅出金铜佛像四，瓷佛像十。

汉乾祐二年六月，颍州进白鹿。至三年五月，太原进白乌、白兔。

周显德元年，河阳奏，氾水县民家生紫芝数茎，以进。至三年，颍州进白兔。〈翰林学士、尚书兵部侍郎、知制诰陶谷进紫芝白兔颂。〉

周广顺元年正月五日制书节文：“帝王之道，德化为先，崇饰虚名，朕所不取。苟致理之未洽，虽多瑞以奚为。今后诸道所有祥瑞，不得辄有奏献。”

晋天福二年十一月，中书门下奏：“准杂令，车驾巡幸，所在州县官入见，在驾所祇承者，赐赠并同京官。”从之。

周广顺二年五月，车驾亲征兖州。御札宣示沿路侧近节度、防御、团练使、刺史，不得离本州府来赴朝觐，其随驾一行供顿，并取系省钱物准备，差使臣勾当，仍预告报一路州县，并不得别有排比。其随从臣寮、外内诸司，官中已有供给，州县亦不得别有破费祇供。其要载动用什物车乘，亦已指挥备办。如阙少之时，候见宣命即供应，祇不得预前排比。如衷私有人小小取索，并不得应副。或军部及诸色人，于路途店肆买些须食物，先还价钱。两京留司百官，祇于递中附表起居。时热，不用差官至行在沿路所指挥事件。车驾回日，亦依此施行。

周显德五年九月，赐宰臣、枢密使、翰林学士、中书舍人宴于玉津园，张教坊乐。〈先是，上以前代有赐百官观稼之事，复以是岁秋成，念内臣之劳倦，故有是命。〉

后唐同光四年四月十九日，明宗敕旨：“应中外臣僚及三京、诸道州府，如是谢贺并节序，并可据有无，量力进奉，不得因兹掊敛，伤耗生灵。至于奇巧珍玩、飞放搏噬之物，并不得转将进奉。”

天成二年三月五日，门下侍郎兼工部尚书、平章事、判三司任圜奏：“三京留守，诸道节度、观察，诸道州防御使、刺史，每年应圣节及正、至等节贡奉，或恩命改转，或讨伐胜捷，各进献马。伏见本朝旧事，虽以献马为名，多将绫绢金银折充马价。盖跋涉之际，护养稍难，因此群方俱为定制。自今后，伏乞除蕃部进驼马外，诸州所进马，许依天复三年以前事例，随其土产折进价値，冀贡输之稍易，又诚敬之获申。兼欲于诸处拣孳生马畜，准旧制分置监牧，仍委三司使别具制置奏闻。”

清泰二年正月，中书门下奏：“每遇圣诞节辰，凡刑狱公事奏覆，候次月施行。今后伏请重系者即候次月，轻系者节前奏覆决遣。”从之。

晋天福四年九月敕：“每年寒食、七夕、重阳及十月暖帐，内外臣僚进献，并宜停止。”

六年正月敕：“今后冬至、寒食、端午、天和节及诸色谢贺，无属州钱处不得进奉。”

周广顺三年七月敕：“内外文武臣僚，遇永寿节辰，皆于寺观起置道场，便为斋供。访闻皆是醵金，所宜减损，以足公私。今后中书门下与文武百官等共设一斋，枢密使与内诸司使、副等共设一斋，侍卫亲军马步军都指挥使已下共设一斋。其馀前任官员及诸司职掌，并不得更开置道场及设斋。

后唐天成四年二月，定州行营招讨使王晏球来献逆贼王都首级并俘馘。上御咸安楼，立仗，百官就列，尚书兵部宣露布于楼前。宣讫，尚书刑部侍郎张文宝奏曰：“逆贼王都首级请付所司。”大理卿萧希甫受之以出，献于郊社。其王都男并蕃将秃馁等，命磔于开封桥。百官称贺。

晋天福七年正月，镇州行营招讨使杜重威奏曰：“二日收复镇州，传逆人安重荣首级来献。”上御乾明楼。仗卫如仪、宣露布讫。大理卿受俘馘，付市徇之，百官称贺。命漆其首，传于契丹。其年九月，襄州行营都部署高行周等执逆贼安从进男宏受、判官王鼎、李光图等四十四人来献。上御乾明门受俘。宣露布讫，百官称贺，命徇于市。

汉乾祐二年七月，西南行营都部署露布，献河中府所获逆贼李守正首级并俘馘等。上御明德门楼受俘，群臣称贺。

三年正月，凤翔节度使赵晖奏，请供奉官张铢押逆贼王景崇首级同恶周㻮至阙下献俘。命徇于六街，磔于两市。

梁开平元年四月，改正衙殿为崇元殿，东殿为玄德殿，内殿为金祥殿，万岁堂为万岁殿。〈门如殿名。〉大内正门为元化门，皇城南门为建国门，滴漏门为启运门，下马门为升龙门，玄德殿前门为崇明门，正殿东门为金乌门，西门为玉兔门，正衙东门为崇礼门，东偏门为银台门，晏堂门为德阳门，天王门为宾天门，皇城东门为寛仁门，浚仪门为厚载门，皇城西门为神兽门，望京门为金凤门。

三年十一月，以乾文院为文思院，行从殿为兴安殿，球场为兴安球场，弓箭库殿为宣威殿。

晋天福二年八月，改玄德殿为广政殿，门为广政门。四年，改明德殿为滋德殿。〈以宫城南门同名，故改之。〉

周广顺元年六月敕：“以薰风等门为京城门，明德等门为皇城门，启运等门为宫城门，升龙等门为宫门，崇元等门为殿门。”

梁开平二年正月，改正观殿为文明殿，含元殿为朝元殿。

三年十月，改左、右章善门，为左、右银台门，其左、右银台门为左、右兴善门。

后唐同光二年正月，改朝元殿为含元殿，崇勲殿改为中兴殿。应顺门为永曜门，太平门为万春门，通政门为广政门，凤鸣门为韶和门，万春门为中兴门。解愠殿为端明殿。其年九月，以内园新殿为长春殿。

晋天福六年八月，改皇城南门应天门为乾明门，北门为玄德门，西门为千秋门，东门为万春门。

七年三月，改宣明门为来凤门。武德殿为视政殿，文思殿为崇德殿，画堂为天清殿，寝殿为干福殿。〈门如殿名。〉

晋天福二年五月，御史台奏：“汴州在梁室朱氏称制之年，有京都之号。及唐庄宗平定河南，复废为宣武军。至明宗行幸之时，掌事者因缘修葺衙城，遂挂梁室时宫殿门牌额，当时识者咸窃非之。一昨车驾省方，暂居梁苑，臣观衙城内斋阁牌额，一如明宗行幸之时，无都号而有殿名，恐非典据。臣等窃惟秦、汉以来，寰海之内，銮舆所至，多立宫名。近代隋室于扬州立江都宫，太原立汾阳宫，岐州立仁寿宫；唐朝于太原立晋阳宫，同州立长春宫，岐州立九成宫。宫中殿阁，皆题署牌额，以类皇居。请准故事，于汴州衙城门权挂一宫门牌额，则其馀斋阁，并可取便为名。”敕：“行阙宜以太寜宫为名。”

三年十月敕：“汴州升为东京，其太宁宫门楼宜以显德为名。”

梁开平元年五月，中书门下奏：“请废同州长春宫使。”从之。

后唐同光元年十一月，复置长春宫使额。

晋天福四年四月敕：“其同州长春宫使额宜停，沿宫职务委州司制置。”

晋天福四年五月，废为灵泉观。

梁开平元年五月，以水北宅为大昌宫。

后唐天成元年六月，中书门下奏：“请以洛京潜龙旧宅为至德宫，北京旧宅为积庆宫。”从之。

晋天福二年十一月，中书门下奏：“请以洛京潜龙旧宅为广德宫，北京旧宅为兴义宫，北京旧庄为庆昌宫。”〈仍改乡为龙飞乡，里为神光里。〉

梁开平元年八月敕：“诸道所有军事申奏，令直至右银台门，委客省使画时引进。寻常公事依前四方馆收接。”乾化元年五月敕：“左、右银台门朝参诸司使、军使已下，不得带从人出入。亲王许一二人执条床、手简馀悉止，阑入者抵律。阍守不禁，与所犯同。”

后唐天成三年十月二十一日，中书奏：

冬至日，文武百僚诣东上阁门拜表称贺仪注：前一日，所司于阁门外量地之宜，设中书令捧表位、礼部郎中押表按位及文武常参官位，如常仪。其日，文武百僚依时刻俱诣阁门外列班如式。次通事舍人赞引中书门下入就位，立定。典仪曰“再拜”，应在位官俱再拜讫。礼官通事舍人引中书令诣捧表位。礼部郎中取表，授中书令跪受，复置于案。〈其案，礼部令史二人对舁。〉前导至位。中书令搢笏捧表跪授，阁门使跪捧表侧立，候中书令退，归本班立定。典仪曰“再拜”，应在位官俱再拜舞蹈，三称万岁，又再拜讫。阁门使捧表以进。次阁门使宣答，出诣中书门下班前，曰“有敕”。典仪曰“再拜”，应在位官俱再拜。宣曰：“履长之庆，与卿等同之。”宣讫，典仪曰“再拜”，在位官俱再拜舞蹈，三称万岁，又再拜讫。相次退如常式。

右太常礼院状，准礼例修撰如前。案开元八年中书奏：“冬至一阳生，万物潜动，所以自古圣帝明王，皆此日朝万国，观云物，礼之大者，莫逾是时。其日视圜丘，皆令摄官行事。质明既毕，日出视朝，有国已来，更无改易。若亲拜南郊，受朝须改。”因敕：“自今以后，冬至受朝，永为常式。”至永泰二年十一月诏：“冬至，令有司祭南郊，于含元殿受朝贺。”至建中二年敕：“宜以冬至日受朝贺。”贞元四年，中书侍郎李泌奏：“冬至受朝贺，请准元日中书令读诸方表。”敕旨：“宜依。”准六典，殿中侍御史，凡冬至、元正大朝贺升殿者。伏以天运四时，节分二至，阴盛则臣道炽，阳盛则君德兴。且一家之尊，祭先祖毕，受子孙之贺，岂万国之主祀圜丘，止臣下之朝？宜按旧章，以光令节。冬至日望准本朝前后明敕处分。奉敕：“宜依。”又七年四月二十八日敕：“昔者圣贤仰观法象，因天地交会之次，为父子相亲之仪，沿袭成风，古今不易。王者制事，在于因人，酌其情而用中，顺其俗以为礼。咸觌之礼，既行父子之间；资事之情，岂隔君臣之际。自今后每年五月一日御宣政殿，与文武百寮相见。京官九品以上，外官因奏在京者，并听就列。宜令所司量定仪注，颁示天下，仍编礼式，永著常规者。”

伏以本朝旧典，近代不行，方当开泰之朝，难旷会同之礼，宜兴坠典，以耀明廷。五月一日，应在京九品以上官，及诸道进奉使，并准贞元七年敕，就位起居。自此每年永为常式者。

奉敕：“宜依。”

清泰元年四月，中书门下奏：“皇帝以五月朔御明堂受朝，三日夏至祀皇地衹。前二日奏告献祖室，不作，比正至。是日有祀事，则次日受朝。今祀在五鼓前，质明行礼毕，御殿在始旦后。请比例行之。”敕：“日出御殿，与祀事无妨，宜依常例施行。”

二年十二月，太常礼院奏：“来年正月元日，合御明堂受朝贺。其日上辛，祀昊天上帝于南郊。依礼，大祀不坐。”敕：“祀事在质明前，仪仗在日出后，事不相干，宜依常年受朝。”

晋天福四年十二月，太常礼院申：“奉敕，约开元礼重定正旦朝会。”按开元礼，三品已上升殿，群官在下，请法近礼，依内宴列坐。据开元礼，称贺后皇帝戴通天冠，服绛纱袍；百官朝服侍坐，解剑履于乐府之西北。今京邑新造，殿庭隘狭，请皇帝冠乌纱巾，服赭黄袍；百寮具公服。俟朝堂宏敞，即举携仪。二舞鼓吹熊罴之乐，工师乐器等事，因久废不可猝备，请且设九部乐，用教坊伶人。”诏曰：“三品之官，尚书方得升殿，馀依所奏。”

梁开平二年三月，以唐宗子鸿胪卿李嵸封莱国公，为二王后。四月，中书门下奏：“莱国公李嵸合于西都选地，建立三庙，以备四仲祠祭。每祭仍令度支供给祭料。”从之。其年十二月，礼仪使奏：“谨按唐朝以魏元氏子孙封韩国公，为三恪；以周宇文氏子孙封介国公、隋杨氏子孙封酅国公，为二王后。今国家受禅，封唐李氏宗子李嵸为莱国公。今请以介国公为三恪，酅国公、莱国公为二王后。”从之。

晋天福二年正月敕：“周以杞、宋封夏、殷之后为二王后，兼封舜之后为三恪。唐以周、隋之后封公为二王；后又封魏之后为三恪。宜于唐朝宗属中取一人封公世袭，兼隋之酅国公为二王后，以后周介国公备三恪。其主祀及赴大朝会，委所司具典礼申奏。其唐朝宗属中旧在朝及诸道为官者，各据资历，考限満日，从品秩序迁；已有出身，任令参选。”

四年九月敕：“周受龙图，立夏、殷之祀；唐膺凤历，开酅、介之封。乃眷前朝，载稽旧典，宜开土宇，俾奉宗祧。宜以郇国三千户封唐许王李从益为郇国公，奉唐之祀，服色旌旗，宜依旧制，以西京至德宫为庙，牲币器祭服悉从官给。”

梁开平元年十月，中书门下奏：“请每月初入阁，望日延英听政，永为常式。”从之。

后唐天成元年五月三日敕：“今后宰臣文武百官，除常朝外，每五日一度入内起居。其中书非时有急切公事请开延英，不在此限。”

晋天福二年十一月，中书门下奏：

准唐贞元二年九月五日敕，文官充翰林学士及皇太子诸王侍读，武官充禁军职事，并不常朝参；其在三馆等诸职事官，并朝参讫各归所务者。自累朝已来，文武在内庭充职，兼判三司，或带职额及六军判官等，例不赴常朝，先无正敕。准近敕，文武职事官未升朝者，按旧制并赴朔望朝参；其翰林学士侍读、三馆诸职事官，望准元敕处分。其诸在内庭诸司使等，每受正官之时，来赴正衙谢后，不赴常朝，大朝会不离禁廷位次。三司职官免常朝，唯赴大朝会。其京师未升朝官，祇赴朔望朝参；带诸司职掌者，不准此例。文官除端明殿翰林学士、枢密院学士、中书省知制诰外，有兼官兼职者，仍各发遣本司公事。

从之。其月，中书门下奏：

应供奉官、常参官朔望朝参。按六典，凡京百司有常参官，谓五品已上职事官、八品已上供奉官、员外郎、监察御史、太常博士。诸司长官谓三品已上。若敕唤诸司长官及赐物者，太子宾客、尚书左右丞、诸司侍郎、中书门下五品已上官、御史中丞，并同长官例。若别赐物，中书门下正三品准二品，四品准三品，五品准四品，同中书门下平章事并同中书门下正三品官。按会要，侍中旧是正三品，大历二年改为正二品，中书令同。今中书门下平章事，望同中书门下正二品。按六典礼部，凡京百司文武职事，九品已上每朔望朝参，五品已上及供奉官、员外郎、监察御史、太常博士每日朝参。

从之。

司天进时刻牌，阁门进班齐牌，皇帝自内着袍衫，穿靴，乘辇，至常朝殿门驻辇，受枢密使已下起居讫。引驾至正朝殿。皇帝坐定，卷帘，殿上添香，喝“控鹤官拜”，次鸡叫官，次阁门勘契，次阁门承旨唤仗，次阁门使引金吾将军南班拜讫，分引至位对揖。次细仗相次入，次执文武班簿至位对揖。次宰臣南班拜讫，分引至位对揖。次金吾将军奏“平安”，次文武百官入，通事舍人揖殿，靸靴入沙墀，两拜立定。次引宰臣及两省官、金吾将军合班立定。阁门使喝“拜”，搢笏舞蹈，三拜，奏“圣躬万福”。又引宰臣班首一人至近前跪奏，又两拜，舞蹈，三拜，引至位对揖。通事舍人引宰臣至东西踏道下立。次文武百官出，次两省官南班揖殿出，次翰林学士南班揖殿出，次执文武班簿南班揖殿出，次金吾将军南班揖殿出，次细仗出，次引宰臣香案前奏事讫。宣徽使喝“好去”南班揖殿出。次阁门使引待制官到位两拜，引近前奏事讫，却归位磬折。宣徽使宣“所奏知”，又两拜，舞蹈，三拜，舍人喝“好去”，南班揖殿出。次刑法官奏事准上，次监察御史南班揖殿出，次起居郎南班揖殿出，次阁门承旨放仗，次阁门使奏“衙内无事”，次喝“控鹤官门外祇候”，次下帘。皇帝上辇归内。








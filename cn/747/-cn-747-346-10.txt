○首夏于越亭奉饯韦卿使君公赴婺州序

今年春王正月，皇帝居紫宸正殿，择东南诸侯，以我公为少光禄。自姑苏行春於东阳，爱人也。顷公之在吴，值枪构戾，南犯斗牛，波动沧海，尘飞金陵。公夷险一心，忠勇增气，四面皆敌，姑苏独静。卧甲霜天，洗兵寒水，竟使浙西士庶，不见烟尘，公之力也。朝廷闻而多之，以为姑苏之人已理，东阳之人未化，是拜也宜哉！卿月既明，仁风载清，出入数藩，从容九棘。在虞秦而皆智，岂滕薛而异名？颂声洋洋，实此行矣！于越便道，金华前山，梅花过时，槐色犹在，白芳草，尽入诗兴。公实秉文律，将为词雄。逶迤退公，知《八咏》之有继作矣。


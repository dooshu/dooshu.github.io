○洪州建昌县丞崔公墓志铭（并序）

君讳遴，字某，博陵安平人也。六代祖北齐右仆射昂，以文学正直，周历诸曹，礼乐刑政，所损益者十七八，生隋水部司门二郎中洽。有风仪器尚，以世其家，司门生皇掖县令昙首，掖县生武邑令绍，武邑生白水尉顼，顼生汾西令赠定州刺史升之。自掖县四世，含备不耀，君即定州府君之长子，故相国右庶子安平公，其介弟也。恬淡愿悫，不迁於时，仁於乡党，友於兄弟。大历中，御史大夫赞皇李公之宣风於吴也，闻其贤，起家表荐为常州武进县尉。迹徇知已，主不近名，俯视官曹，非其好也。建中初，嗣曹王分阃案部於九江之西，又以名闻，转洪州建昌县丞。君喟然曰：“庄生於陵子，吾之师也，恶用是哉。”终不屑就。先是筑室於毗陵，疏清流，荫碧藓，树艺偃仰，有终焉之志。贞元十年正月日，寝疾终於其家，享年六十三。夫人范阳卢氏，华宗淑行，动循礼法。其孤景伯等，年未及冠，皆专经趣善，藐然衔恤，护奉青车。以明年十月某日，归於河南东原之旧茔，先远故缓也。季弟著作郎述，贞谅逊悌，称於士林，抱终鲜之痛，主归全之礼，以德舆详其素履，俾为墓铭。铭曰：

公绰之道，澹无欲兮。结身用晦，言可复兮。视履考祥，宜戬谷兮。乃如之人，胡不淑兮。周原旧封，森拱木兮。於以宁神，识陵谷兮。


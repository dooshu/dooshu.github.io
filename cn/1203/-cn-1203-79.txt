卷七十九

钦定四库全书

御选历代诗余卷七十九目録【一百二字】

瑞鹤仙【又一体】

周邦彦

赵长卿【二首】

张元干

康与之【二首】

曾觌

杨无咎

侯寘【二首】

辛弃疾【二首】

袁去华

赵彦端

王千秋

杨炎

陆淞

高观国

史达祖【二首】

李昴英

陆叡

张榘

方千里

吴文英【五首】

毛幵

蒋捷【四首】

陈允平【二首】

欧良

张炎

刘澜

葛长庚

庆春宫

周邦彦

吴文英

陈允平

张枢

张炎【二首】

前调【又一体】

周密

王沂孙

刘澜

王易简

拜星月慢【又一体】

陈允平

南浦

鲁逸仲

前调【又一体】

喻综

西平乐

柳永

朱雍

御选历代诗余卷七十九目録

钦定四库全书

御选历代诗余卷七十九【一百二字】

司经局洗马掌局事兼翰林院修撰加二级【臣】王奕清奉旨校刋

瑞鹤仙

【又一体双调一百二字一名一捻红】

瑞鹤仙　　　　　　　　　　　周邦彦

悄郊原带郭行路永客去车尘漠漠斜阳映山落敛余红犹恋孤城栏角淩波步弱过短亭何用素约有流莺劝我重解绣鞍缓引春酌　不记归时早着上马谁扶醒眠朱阁惊飈动幙扶残醉遶红药叹西园巳是花深无地东风何事又恶任流光过却犹喜洞天自乐

前调【残秋有感】　　　　　　　　　　赵长卿

败荷擎沼面红叶舞林梢光隂何速碧天净如水金风透帘幙露清蝉伏追思往事念当年悲伤宋玉渐危楼向晚魂销空倚徧阑干曲　凝目一霎微雨塞鸿声断

酒病相续无情赏处金井梧东篱菊渐兰桡归去银蟾满夜水村烟渡怎宿负伊家万愁千恨甚时是足

前调　　　　　　　　　　　　赵长卿

西风苹未起动院落清秋新凉如水纤歌遏云际正美人飜曲阳春轻丽兰衣玉佩拥南斗光中一醉有邦人万口同声赞叹我公恺悌　百里年丰谷稔事简刑清颂声盈耳鹏程九万摩空展垂天翅定丹书飞下彤墀归去秘略家传小试看封留亘古功名未容退避

前调　　　　　　　　　　　　张元干

喜西园放钥对燕寝香润棠隂寒薄东风夜来恶禁烟时天气莺啼花落新晴共约怕韶光容易过却把铜壶暖泛金杯祓禊嬉游行乐　弦索笙簧声里还记兰房正垂罗幙初眠柳弱梅如豆玉如琢向凤凰池上鸳鸯影里他年何啻紫橐看流芳继踵韦平盛传巩洛

前调【上元应制】　　　　　　　　　　康与之

瑞烟浮禁苑正绦阙春回新正方半冰轮桂华满溢花衢歌市芙蓉开徧龙楼两观见银烛星球有烂卷珠帘尽日笙歌盛集宝钗金钏　堪羡绮罗丛里兰麝香中正宜游翫风柔夜暖笑声喧花影乱闹蛾儿满路成团打块簇着冠儿鬬转喜皇都旧日风光太平再见

前调【别恨】　　　　　　　　　　康与之

薄寒罗袖怯教小玉添香被翻宫缬兰釭半明灭听几声归雁一帘微月情波恨叶索新词犹自怨别梦回时雪暖酥凝掠鬓宝鸳钗折　凄切纹牕描绣旧谱寻棋变成虚设同心对结重来是甚时节怅姑苏台上征帆何许隐隐遥山万叠袖红绡独立无言偷弹泪血

前调　　　　　　　　　　　　曾　觌

陡寒生翠幕冻云垂缤纷飞雪初落萦风度池阁嫋余妍时趁舞腰纤弱江天漠漠认残梅吹散画角正貂裘乍怯黄昏院宇入檐飘箔　依约银河迢逓种玉羣仙共骖鸾鹤东君未觉先春绽万花萼向尊前巳喜丰年呈瑞人间何事?乐拥笙歌绣阁低帷纵欢细酌

前调　　　　　　　　　　　　杨无咎

听梅花再弄残酒醒无寐寒衾愁拥凄凉谁与共漫赢得别恨离怀千种拂墙树动更晓来云隂雨重对伤心好景回首旧游恍然如梦　欢纵西湖曾返画舫争驰绣鞍双控归来夜中要银烛衔金凤到而今谁拣花枝同戴谁酌酒杯笑捧但逢花对酒空祗自歌自送

前调【送张丞罢官归柯山】　　　　　　　　侯　寘

楚山无际碧湛一溪晴緑四郊寒色霜华弄初日有玉明瑶草金铺平碛天涯倦翼更何堪临岐送客念飞蓬断梗无踪把酒後期难觅　愁寂梅花顦顇茅舍萧疎倍添凄恻维舟岸侧留君饮醉休惜想柯山春晚还家应对菊老松坚旧宅叹宦游索寞情怀甚时去得

前调【咏含笑花】　　　　　　　　　　侯　寘

春风无检束故倡条冶叶恣情丹緑任莺喧燕宿似东邻北里都无贞淑高情恨蹙叹何时重见桂菊又谁知天上黄姑扫尽晚春余俗　幽独铅华不御翡翠帷深郁金裙簌长眉了目嫣然态倚修竹纵青门瓜美江陵橘老怎比无穷剩馥?难禁扇厎横枝恼人睡足

前调【赋梅】　　　　　　　　　　辛弃疾

雁霜寒透幙正护月云轻嫩氷犹薄溪匳照梳掠想含香弄粉艳妆难学玉肌瘦弱更重重龙绡衬着倚东风一笑嫣然转盼万花羞落　寂寞家山何在雪後园林水边楼阁瑶池旧约邻翁更仗谁托粉蝶儿只是寻桃觅柳开徧南枝未觉但伤心冷落黄昏数声画角

前调【南涧双溪楼】　　　　　　　　　辛弃疾

片帆何太急望一点须臾去天咫尺舟人好看客似三峡风涛嵯峨劒戟溪南溪北正遐想幽人泉石看渔樵指点危楼却羡舞筵歌席　叹息山林钟鼎意倦情迁本无欣戚转头陈迹飞鸟外晚烟碧问谁怜旧日南楼老子最爱月明吹笛到而今扑面黄尘欲归未得

前调　　　　　　　　　　　　袁去华

郊原初过雨见败叶零乱风定犹舞斜阳挂深树映浓愁浅黛遥山眉妩来时旧路尚岩花娇黄半吐到而今惟有溪边流水见人如故　无语邮亭深静下马还寻旧曾题处无聊倦旅伤离恨最愁苦纵收香藏镜他年重到人面桃花在否念沉沈小阁幽牕有时梦去

前调【饯台山沈公雅】　　　　　　　　　赵彦端

记河梁折柳问画堂乐事燕鸿难偶十年漫回首但亭亭紫盖差差南斗传闻小有种桃花亲烦素手怪归来道骨仙风缥缈迥然非旧　清昼江南如画紫菊冬前翠橙霜後扁舟渡口佳客至奉名酒唤青鸾起舞云牎月槛一曲山明水秀笑相看玉海别来浅如故否

前调【九日】　　　　　　　　　　王千秋

征鸿翻塞影怅悲秋人老浑无佳兴鸣蛩问酒病更堆积愁肠摧残诗鬓起寻芳径菊羞人依丛半隐又岂知虚度重阳浪阔渺无归信　无定登高人远戏马台前怨歌谁听香肩醉凭镇常是笑独醒到如今何在西风凝竚冠也无人为正看他门对挿茱萸恨长怨永

前调【元夕为王使君赋】　　　　　　　　杨　炎

风光开旧眼正梅雪初消柳丝新染楼台竞装点照金荷十里珠帘齐卷湘弦楚管动香风旌旗影转望云间一点台星飞下洞天清晚　争看袖红围座舞翠回春笑歌生?欢声正远嬉游意未容嬾恐丝纶趋召清都仙伯归去朝天夜半倩那人挽取鳌头醉扶玉腕

前调　　　　　　　　　　　　陆　淞

脸霞红印枕睡起来冠儿还是不整屏间麝煤冷但眉山压翠泪珠弹粉堂深昼永燕交飞风帘露井怅无人与说相思近日带围宽尽　重省残灯朱幌淡月踈牎那时风景阳台路近云雨梦便无准待归来先指花梢敎看却把心期细问问因循过了青春怎生意稳

前调【筇杖】　　　　　　　　　　高观国

一枝苍玉冷爱露节霜根从他孤劲提携远尘境自清癯骨力岁寒心性登临助兴甚偏与芒鞵相称笑葛洪陂外腾飞渺渺水闲烟迥　寻胜拨开林影卓破苔痕缓支幽径分云度岭待随处问梅信任香挑村醑寒抛夜月识尽江山好景扣禅关抝折归来万缘自静

前调　　　　　　　　　　　　史达祖

杏烟娇湿鬓过杜若汀洲楚衣香润回头翠楼近指鸳鸯沙上暗藏春恨归鞭隐隐便不念芳盟未稳自箫声吹落云东再数故园花信　谁问听歌牕罅倚月阑边旧家轻俊芳心一寸相思後总灰尽奈春风多事吹花揺柳也把幽情唤醒对南溪桃萼翻红又成痩损

前调【红梅】　　　　　　　　　　史达祖

馆娃春睡起为助妆酒暖脸霞轻腻氷霜一生里厌重来冷淡粉顋重洗臙脂暗试便无限芳穠气味向黄昏竹外寒深醉里为谁偷倚　娇媚春风模様霜月心肠痩来肌体孤香细细吹梦到杏花底被高楼横管一声惊断却对南枝洒泪漫相思桃叶桃根旧家姊妹

前调【甲辰元夕】　　　　　　　　　　李?英

玉城春不夜暎月璧寒流烛蕖光射鳌山海云驾拥遨头箫鼓锦旗红亚东风近也趁乐岁良辰多暇想阳和早徧南州暖得柳娇桃冶　堪画纱笼夹道露重花珠尘吹兰麝歌朋舞社玉梅转闹蛾耍且茧占先探芋郎戏巧又卜紫姑灯下听歌声犹自未归钿车宝马

前调　　　　　　　　　　　　陆　叡

湿云黏鴈影望征路愁迷离绪难整千金买光景但疎钟催晓乱鸦啼暝花悰暗省许多情相逢梦境便行云都不归来也合寄将音信　孤迥盟鸾心在跨鹤程高後期无准情丝待翦翻惹得旧时恨怕天教何处参差双燕还染残朱剩粉对菱花与说相思看谁痩损

前调　　　　　　　　　　　　张　榘

碧油推上客有神机沈密参运帷幄威声际沙漠庆云飞川泳和熏三白霄渊夐隔甚探梅也来相约更谁怜久客泥深穿履栖栖东郭　农麦年来管好禾黍离离讵忘关洛风高水涸多少事待韬略看鵞池夜渡黎明飞捷儿辈惛惛未觉便冲寒铁骑横驱泛埽六合

前调【次周美成韵】　　　　　　　　　方千里

看青山遶郭更暮草萋萋踈烟漠漠无风自花落欲黄昏谁向官楼吹角刚肠顿弱恨别来辜负厚约想香闺念旧还忆去年共举杯酌　寂寞光隂虚度未说离愁泪痕先阁珠帘翠幙除相见是奇药况中年巳後凭高临远情怀终是易恶早归休月地云阶賸追笑乐

前调　　　　　　　　　　　　吴文英

夜寒吴馆窄渐酒阑烛暗犹分香泽轻扬展鸟翮送高鸿飞过长安南陌渔矶旧迹有陈蕃虚牀挂壁掩庭扉蛛网黏花细草静揺春碧　还忆洛阳年少风露秋檠岁华如昔长吟堕帻暮潮送富春客算玉堂不染梅花清梦宫漏声中夜直正逋仙清痩黄昏几时觅得

前调【夀方蕙岩寺簿】　　　　　　　　　吴文英

辘轳秋又转记旋草新词江头凭雁乘槎上银汉想车尘才踏东华红?何时赐见漏声凉移宫夜半问蓴鲈今几西风未觉岁华迟晚　一片丹心白髪滴露研朱雅陪清讌班回柳院蒲团底小禅观望罘罳明月初圆此夕应共婵娟茂苑愿年年玉兎长生耸秋井干

前调【夀云麓】　　　　　　　　　　吴文英

记年时秋半看画堂凝香璇奎初焕天边岁华转向九重春近仙桃传宴银罂翠管宝香飞蓬莱小苑感玉皇恩重千秋翠麓峻齐云汉　须看鸿飞高处野阔天宽弋人空羡梅清水暖苕溪畔几吟倦算金门听漏玉墀班早赢得风霜满面总不如绿野身安镜中未晚

前调　　　　　　　　　　　　吴文英

泪荷抛碎璧正漏云筛雨斜捎牕隙林声怨秋色对小山不迭寸眉愁碧凉欺岸帻暮砧催银屏翦尺最无聊燕去堂空旧幙暗尘罗额　行客西园有分断柳凄花似曾相识西风破屐林下路水边石念寒蛩残梦归鸿心事那听江楼夜笛看雪飞苹厎芦梢未如鬓白

前调　　　　　　　　　　　　吴文英

乱云生古峤记旧游惟怕秋光不早人生断肠草叹如今揺落暗惊怀抱惟临晚眺吹台高霜歌缥缈想西风此处留情肯着故山衰帽　闻道茰香西市酒熟东邻浣花人老金鞭騕褭廹吟赋倩年少想重来新雁伤心湖上销灭红深翠窈小楼寒睡起无聊半帘晚照

前调　　　　　　　　　　　　毛　幵

柳风清昼溽山樱晚一树高红争熟轻纱睡初足悄无人攲枕虚檐鸣玉南园秉烛叹流光容易过目送春归去有无数弄禽满径新竹　闲记追欢寻胜杏栋西厢粉墙南曲别长会促成何计奈幽独纵湘弦难寄鳞香终在屏山蝶梦断续对沿堦细草凄凄为谁自緑

前调【乡城见月】　　　　　　　　　　蒋　捷

绀烟迷雁迹渐碎鼓零钟街喧初息风檠背寒壁放氷蜍飞到丝丝帘隙琼魂暗泣念鄊关霜芜似织漫将身化鹤归来忘却旧游端的　欢极蓬壶蕖浸花院棃溶醉连春夕柯云罢奕樱桃在梦难觅劝清光乍可幽牕相伴休照红楼夜笛怕人间换谱伊凉素娥未识

前调【买妾名雪香】　　　　　　　　　蒋　捷

素肌元是雪向雪里带香更添奇絶梅花太孤洁问棃花何似风标难说长洲漾楫料鸳边娇蓉乍折对珠笼自翦凉衣爱把淡罗轻叠　清澈螺心翠靥龙吻琼涎总成虚设微微醉缬牕灯晕弄明灭算银台高处芳菲仙佩步徧纤云万叶觉来时人在红帱半廊界月

前调【红叶】　　　　　　　　　　蒋　捷

缟霜飞霁雪渐翠减凉痕腥浮寒血山川梦凄切短吟筇犹倚莺边新樾花魂未歇似追昔芳销艳灭挽西风再入柔柯误染绀云成缬　休说深题锦翰浅泛琼漪暗春曾泄情条万结依然是未愁絶?怜他南苑空堦堆徧人隔仙蓬怨别锁芙蓉小殿秋深碎蛩诉月

前调【夀东轩立冬前一日】　　　　　　　　蒋　捷

玉霜生穗也渺洲云翠痕雁绳低也层帘四垂也锦堂寒早近开炉时也香风逓也是东篱花深处也料此花伴我仙翁未肯放秋归也　嬉也缯波稳舫镜月危楼釂琼也笼鹦睡也红妆旋舞衣也待纱灯客散纱牕月上便是严凝序也换青氊小帐围春又还醉也

前调　　　　　　　　　　　　陈允平

故庐元负郭爱树色参差湖光渺漠楼危万山落俯阑干十二嚲檐飞角花娇柳弱映轻黄浅黛依约与沙鸥共结新盟伴我醉眠醒酌　萧索云根石上瀹茗松泉注书芸阁莺窥燕幙檐外竹圃中药念耕烟钓雪巳成活计一任风波自恶但无心万事由天梦中更乐

前调　　　　　　　　　　　　陈允平

燕归帘半卷正漏约琼签笙调玉琯蛾眉画来浅甚春衫嬾试夜灯慵翦香温梦暖诉芳心芭蕉未展渺双波望极江空二十四桥凭遍　葱蒨银屏彩凤雾帐金蝉旧家坊院烟花弄晚芳草恨断魂远对东风无语緑隂深处时见飞红数片算多情尚有黄鹂向人睍睆

前调【和李梅南】　　　　　　　　　　欧　良

赏残陶径菊正嫋嫋愁予风凄露肃何人抱幽独更檐马锵金廊鱼响木此情谁属向厎处骋怀游目小牕前频览菱花一笑鬓丝犹緑　萧索故国云迷佳人日暮轻颦倚竹短钗敲玉筭几夜恁孤宿问旅情如许怎生排遣应费酒尊诗轴最无端谁隔西楼正调弦促

前调【代去姬写怀】　　　　　　　　　张　炎

楚云分断雨问那回因甚琴心先许匆匆话离绪正花房蜂闹着春无处残歌剩舞尚隐约当时院宇黯销凝铜雀深深忍把小乔轻误　休赋玉尊别後老叶沈沟暗珠还浦欢游再数能几日采芳去最无端做了霎时妖梦不道风流甚苦把余情付与秋蛩夜长自语

前调【海棠】　　　　　　　　　　刘　澜

向阳看未足更露立阑干日高人独江空佩鸣玉问烟鬟霞脸为谁膏沐情闲景淑嫁东风无媒自卜凤台高贪伴吹笙惊下九天霜鹄　红蹙花开不到杜老溪庄已公茅屋山城水国欢易断梦难续记年时马上人酣花醉乐奏开元旧曲夜归来驾锦漫天绦纱万烛

前调【秋归】　　　　　　　　　　葛长庚

残蟾明晚照政一番霜讯四山秋老孤村带清晓有鸣鞭归骑乱林啼鸟青帘缥缈嬾行时持杯自笑甚年来破帽雕裘惯得淡烟芳草　多少客愁羁思雨泊风餐水边云杪西牕正好疎竹外粉墙小念归期相近梦魂无奈不为轻罗寒峭怕无人料理黄花等闲过了庆春宫

【双调一百二字或名庆宫春】

庆春宫【悲秋】　　　　　　　　　周邦彦

云接平岗山围寒野路回渐转孤城衰柳啼鸦惊风驱雁动人一片秋声倦途休驾澹烟里微茫见星尘埃顦顇生怕黄昏离思牵萦　华堂旧日逢迎花艳参差香雾飘零弦管当头偏怜娇凤夜深簧暖笙清眼波传意恨密约匆匆未成许多烦恼只为当时一晌留情

前调　　　　　　　　　　　　吴文英

残叶翻浓余香栖苦障风怨动秋声云影揺寒波尘销腻翠房人去深扃昼成凄黯雁飞过垂杨转青阑干横暮酥印痕香玉腕谁凭　菱花乍失娉婷别岸围红千艳倾城重洗清杯同追深夜豆花寒落愁灯近欢成梦断云隔巫山几层偷相怜处熏尽金篝消痩云英

前调【次周美成韵】　　　　　　　　　陈允平

孤鹜披霞归鞍衔日晚香菊自寒城虚馆灯闲征衫尘涴夜深何处砧声乱蛩催怨月明里依稀数星云山迢递犹误归期方寸偏萦　秋风燕送鸿迎?怜堤柳白露先零倦倚楼高恨随天远桂风和梦俱清故人千里记翦烛西牕赋成相如顦顇宋玉凄凉酒恨花情

前调　　　　　　　　　　　　张　枢

斜日明霞残红分雨软风浅掠苹波声冷瑶笙情疎宝扇酒醒无奈秋何彩云轻散漫敲缺铜壶浩歌眉痕留怨依约远峰学敛双蛾　银牀露洗凉柯屏掩香消忍埽裀罗楚驿梅边吴江枫畔庾郎从此愁多草蛩喧砌料催织回文凤梭相思遥夜帘卷翠楼月冷星河

前调【都下寒食】　　　　　　　　　　张　炎

波荡兰觞邻分杏酪昼辉冉冉烘晴罥索飞仙戏船移景薄游也自忺人短桥虚市聼隔柳谁家卖饧月题争系油壁相连笑语逢迎　池亭小队秦筝就地围香临水前裙冶态飘云醉妆扶玉未应闲了芳情旅怀无限忍不住低低问春棃花落尽一点新愁曾到西泠

前调【金粟洞天】　　　　　　　　　　张　炎

蟾窟研霜蜂房点蜡一枝曾伴凉宵清气初生丹心未拆浓艳到此都消避风归去贮金屋妆成汉娇粟肌微润和雾吹香直与秋高　小山旧隐重招记得相逢古道迢遥被酒长歌插花短舞谁在水国吹箫余音何处看万里星河动揺广庭人散月淡天心鹤下银桥

前调【又一体送赵元父】　　　　　　　　周　密

重叠云衣微茫鸿影短篷稳载吴雪霜叶敲寒风灯揺晕棹歌人语呜咽拥衾呼酒正百里氷河乍合千山换色一镜无尘玉龙吹裂　夜深醉踏长虹表里空明古今清絶高堂在否登临休赋忍见旧时明月翠销香冷怕空负年芳轻别孤山春草一树梅花待君同折

前调【水仙】　　　　　　　　　　王沂孙

明玉擎金纤罗飘带为君起舞回雪柔影参差幽芳零乱翠围腰瘦一捻岁华相误记前度湘皋怨别哀弦重听都是凄凉未须弹彻　国香到此谁怜烟冷沙昏顿成愁絶花恼难禁酒销欲尽门外氷澌初结试招仙魄怕今夜瑶簪冻折携盘独出空想咸阳故宫落月

前调　　　　　　　　　　　　刘　澜

春翦緑波日明金渚镜光尽浸寒碧喜溢双蛾迎风一笑两情依旧脉脉那时同醉锦袍湿乌纱攲侧英游何在满目青山飞下孤白　片帆谁上天门我亦明朝是天门客平生高兴青莲一叶从此飘然八极矶头緑树见白马书生破敌百年前事欲问东风酒醒长笛

前调　　　　　　　　　　　　王易简

庭草春迟汀苹香老数声佩悄苍玉年晚江空天寒日暮壮怀聊寄幽独倦游多感更西北高楼送目佳人不见慷慨悲歌夕阳乔木　紫霞洞窅云深嫋嫋余音凤箫谁续桃花赋在竹枝词远此恨年年相触翠鬋芳字漫重省当时顾曲因君凝竚依约吴山半痕蛾緑拜星月慢

【又一体双调一百二字】

拜星月慢　　　　　　　　　　陈允平

漏阁闲签琴牕倦谱露湿宵萤欲暗雁咽凉声寂寞芙蓉院画檐外树色惊霜渐改淡碧云踈星烂旧约桐隂问何时重见　倚银屏更忆秋娘面想淩波共立河桥畔重念酒汚罗襦渐金篝香散翦孤灯伴宿西风馆黄花梦对发凄凉叹但怅望一水家山被红尘隔断南浦

【楚辞送美人兮南浦後人伤离惜别者辄用之词取以名双调一百二字】

南浦　　　　　　　　　　　　鲁逸仲

风悲画角听单于三弄落谯门投宿駸駸征骑飞雪满孤村酒市渐阑灯火正敲牕乱叶舞纷纷送数声惊雁乍离烟水嘹唳度寒云　好在半胧淡月到如今无处不销魂故国梅花归梦愁损緑罗裙为问暗香闲艳也相思万点付啼痕算翠屏应是两眉余恨倚黄昏

前调【又一体滕王阁怀古】　　　　　　　　喻　综

天高气爽看平楚落叶动秋声南国惊霜征雁带影下寒城漠漠轻舟过雨湿帆飞远几点微星更萧条鸦集陌头衰柳残照万峰青　瑟瑟江澄染练忆从前何事不凝情日月销磨今古不见旧旗旌青雀黄龙何在也堦除惟有树长生叹去来月上阑干空际水波明西平乐

【双调一百二字】

西平乐　　　　　　　　　　　柳　永

尽日凭高寓目脉脉春情緖佳景清明渐近时节轻寒乍暖天气才晴又雨烟光澹荡装点平芜远树暗凝竚台榭好莺燕语正是和风丽日几许繁红嫩緑雅称嬉游去奈阻隔寻芳伴侣秦楼凤吹楚台云约空怅望在何处寂寞韶光暗度可堪向晚村落声声杜宇

前调【梅次周美成韵】　　　　　　　　　朱　雍

夜色娟娟皎月梅玉共春绪不使铅华点缀超出精神淡泞休妒残英如雨清香眷恋只恐他风满树散难竚江亭暮鸣佩语正值匆匆乍别天远瑶池缟縠好趁

飞琼去忍孤负瑶台伴侣琼肌痩尽庾岭零落空怅望动情处画角哀声暗度参横向晓吹入深沈院宇

御选历代诗余卷七十九








卷334_31【年少行四首】  令狐楚

少小边州惯放狂，骣骑蕃马射黄羊。

如今年老无筋力，犹倚营门数雁行。

家本清河住五城，须凭弓箭得功名。

等闲飞鞚秋原上，独向寒云试射声。

弓背霞明剑照霜，秋风走马出咸阳。

未收天子河湟地，不拟回头望故乡。

霜满中庭月满楼，金樽玉柱对清秋。

当年称意须行乐，不到天明不肯休。


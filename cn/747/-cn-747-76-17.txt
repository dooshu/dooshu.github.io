○厘革请留中不出状诏

近因李延龄告李芳回大逆，其状请留中不出。朕亲览之际，已得其情，及令鞫问，果辨欺诈。比者朝官论人过失，亦请留中。且嫉恶除奸，人臣明义，知其隐慝，足得显陈，深务盖藏，必因嫌恨。事不由於直道，情乃近於谗邪，危人者得骋私怀，罹谤者何从自辨？无裨政理，适长冤诬。昔汉宣帝时章文，必有敢告之字乃下（阙）前王令典，实可遵行。宜起今后，应有朝官及上封事人进章表论人罪恶，并须证验明白。状中仍言请付御史台按问，不得更云请留中不出。如军国要机事关密切者，不在此例。推勘后如得事实，必奖奉公，苟涉加诬，当令反坐。如此，则人知畏法，事免构虚。各示中外，令知朕意。


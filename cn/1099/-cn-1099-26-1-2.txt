○御書記 【 仁宗御書】

仁宗皇帝御書五十一字、臣直之所寶也、永樂七年太宗皇帝廵幸北京、　仁宗為皇太子監國、今少師吏部尚書臣蹇義、少傅兵部尚書兼華葢殿大學士臣楊士奇、少保戶部尚書兼武英殿大學士臣黃淮、前兵部尚書臣金忠、皆兼領宮臣職輔導、臣直為翰林修撰、亦忝侍近、凡朝廷機密重務。軍書表奏之達行在者。必使預執筆焉。臣直庸瑣朴愚、奉書唯謹、　仁宗皇帝以為可用、不之棄、湛恩厚澤、往往及之、此御書之所由來也、其編修王直四字、是年端午賜扇之所題、謂為編修者葢誤也。七月臣直以目疾不能朝、　上聞命製藥、使臣士奇持以賜、其賜王直等九字。葢　上所封題者也。時先臣伯貞知瓊州府、年六十八矣、臣直以為老、言於　上、上俾致事而歸、其王直告父年老以下二十二字。葢批示吏部者。八年冬太宗皇帝車駕還京師、臣直仍領舊聀、有司以先王致事、年不應律、亦變易不行、皇太子令格行當時葢能守法□此然　仁宗皇帝恩德之在臣父子者、豈敢忘哉、越二年癸巳、臣直扈從　太宗皇帝來北京、又三年丙申、先臣亦以內艱起復詣行在、改知肇慶府、未行以疾卒、臣直奉柩南還、過京師、見　上於文華殿、語當時事、及先臣之故、　上憐之、命光祿寺給在途飲食之用、既辭、又命內臣持白金以賜、其白金一斤以下十六字。亦　上所封題者也。於乎以臣之愚、得親侍者僅二年、而　上寵賁之如此、嘗竊論之、天之覆物、其雨露之潤澤、日月之照臨不間於大小貴賤、無不被其榮者、　仁宗皇帝聖德如天、此臣之所以蒙幸也、自是而後、臣直連丁內艱、前後去　朝廷者六七年、及其再來、適當龍飛之際、於是蒙恩陞學士、擢庶子、方致身策鈍以?報而鼎湖之駕舉矣、臣直所以長號痛憶而不能巳也、於是以常所受　宸翰裝類成卷、寶而藏之、以寄其遐恩、昔蘇軾為王舉正記宋仁宗飛白書、有云寶烏號之弓者、不若藏此筆、今臣直亦云、葢　上之精神恩澤所寓也嗚呼攀髯不可及矣、瞻雲漢之昭回、仰聖神之如在、臣直其何以自盡哉、唯當勉修臣職以不辱大賜、庶幾少報萬一云耳、卷既完、謹書其所以受賜之故、庶覽者有考焉、


郑驸马宅宴洞中

郑驸马宅宴洞中〔一〕


主家阴洞细烟雾，留客夏簟清一作青琅玕〔二〕。春酒杯浓琥珀薄，冰浆椀碧玛瑙寒。误疑茅堂一作屋过江麓一云江底，已入风磴霾云端。自是秦楼压郑谷〔三〕，时闻杂佩声珊珊。

〔一〕郑驸马：《唐书》：明皇临晋公主下嫁郑潜曜。潜曜有孝行，广文博士郑虔之侄也。公尝作公主母皇甫淑妃《神道碑》云：甫忝郑庄之宾客，游窦主之园林。 洞中：《长安志》：莲花洞在神禾原，即郑驸马之居。所谓“主家阴洞”者也。张礼《游城南记》：直樊川之上，倚神禾原，有洞曰莲花。旧为村人郑氏之业，远祖潜曜，尚明皇之女。

〔二〕青琅玕：《本草》：青琅玕一名青珠。陶隐居云：《蜀都赋》所称“青珠黄环”也。唐本注云：琅玕乃有数种色，以青者入药为胜。

〔三〕郑谷：《雍录》：谷口，在云阳县西四十里。






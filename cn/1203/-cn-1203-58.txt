卷五十八

<集部，词曲类，词选之属，御选历代诗余

钦定四库全书

御选历代诗余卷五十八目録【九十五字】

水调歌头【上】

苏舜钦

苏轼【三首】

葛胜仲

周紫芝

蔡伸

叶梦得【五首】

赵师侠

赵长卿

李纲

曾觌

侯寘

辛弃疾【十三首】

张孝祥【四首】

韩元吉

朱熹【二首】

崔与之

刘克庄【二首】

王千秋

王炎

方岳【五首】

冯取洽

王以宁

吴文英

覃怀高

蔡松年

王庭筠

赵秉文

段克已【二首】

雷渊

元好问【三首】

赵孟頫

罗庆

唐桂芳

李孝光

前调【又一体】

苏轼

贺铸

毛滂【二首】

葛胜仲

葛郯【三首】

吕渭老

赵师侠

赵长卿

李纲【四首】

御选历代诗余卷五十八目録

钦定四库全书

御选历代诗余卷五十八【九十五字】

司经局洗马掌局事兼翰林院修撰加二级【臣】王奕清奉旨校刋

水调歌头【上】

【水调隋唐时曲名水调歌者一曲之名如称河传曰水调河传蜀王衍泛舟阆中亦自制水调银汉曲是也歌头又曲之始音如六州歌头氐州第一之类姜夔填此词名为花犯念奴吴文英名为江南好皆此调也一名凯歌双调九十五字】

水调歌头【沧浪亭】　　　　　　　　苏舜钦

潇洒太湖岸淡泞洞庭山鱼龙隐处烟雾深锁渺弥间方念陶朱张翰忽有扁舟急桨撇浪载鲈还落日暴风雨归路遶汀湾　丈夫志当景盛耻踈闲壮年何事憔悴华发改朱颜拟借寒潭垂钓又恐相猜鸥鸟不肯傍青纶刺棹穿芦荻无语看波澜

前调【和别子由】　　　　　　　　　　苏　轼

安石在东海从事鬓惊秋中年亲友难别丝竹缓离愁

一旦功成名遂凖拟东还海道扶病入西州雅志因轩冕遗恨寄沧洲　岁云暮须早计要褐裘故乡归去千里佳处辄迟留我醉歌时君和醉倒君须扶我惟酒可忘忧一任刘玄德相对卧高楼

前调【遗章质夫家善琵琶者】　　　　　　　苏　轼

昵昵儿女语灯火夜微明恩冤尔汝来去弹指泪和声忽变轩昂勇士一鼓填然作气千里不留行回首暮云远飞絮搅青冥　衆禽里真彩凤独不鸣跻攀寸步千险一落百寻轻烦子指间风雨置我肠中冰炭起坐不能平推手从归去无泪与君倾

前调【子由徐州中秋作】　　　　　　　　苏　轼

离别一何久七度过中秋去年东武今夕明月不胜愁岂忆彭城山下同泛清河古汴船上载凉州鼓吹助清赏鸿鴈起汀洲　坐中客翠羽帔紫绮裘素娥无赖西去曾不为人留今夜清尊对客明夜孤帆水驿依旧照离忧但恐同王粲相对永登楼

前调【泛舟】　　　　　　　　　　葛胜仲

夜泛南溪月光影冷涵空棹飞穿碎金电翻动水精宫横管何妨三弄重醑仍须一斗知费几青铜坐久桂花落襟?觉香浓　庾公阁子猷舫兴应同从来好景良夜我辈最情锺但恐仙娥以後嫌我尘容俗状清境不相容击汰同情赏赖有紫溪翁

前调【登白鹭亭】　　　　　　　　　　周紫芝

岁晩念行役江阔渺风烟六朝文物何在回首更凄然倚尽危楼杰观暗想琼枝璧月罗韤步承莲桃叶山前鹭无语下寒滩　潮寂寞浸孤垒涨平川莫愁艇子何处烟树杳无边王谢堂前双燕空绕乌衣门巷斜日草连天只有台城月千古照婵娟

前调　　　　　　　　　　　　蔡　伸

相逢非草草分袂太匆匆征裘泪痕浥徧眸子怯酸风天际孤帆难驻柳外香軿望断云雨各西东回首重城远楼观暮烟中　黯销魂思陈事已成空东郊胜赏归路骑马踏残红月下一尊芳酒凭槛清歌几曲别後少人同为问桃花面一笑为谁容

前调【湖光亭落成】　　　　　　　　　叶梦得

修眉埽遥碧清镜走回流堤外柳烟深浅碧瓦起朱楼分付平云千里包卷骚人遗思春色入帘鈎桃李尽无语波影动兰舟　念谢公平生志在沧洲登临漫怀风景佳处每难酬却叹从来贤士如我与公多矣名迹竟谁留惟有尊前醉何必问消忧

前调【中秋】　　　　　　　　　　叶梦得

河汉下平野香雾卷西风倚空千嶂横起银阙正当中常恨年年此夜醉倒歌呼谁和何事与君同莫恨岁华晩容易感梧桐　揽清影君试与问天公遥知玉斧初斵重到广寒宫付与孤光千里不遣微云点缀为我洗长空老去狂犹在应未笑衰翁

前调【九月望日与客习射西园】　　　　　　　叶梦得

霜降碧天静秋事促西风寒声隐地初听中夜入梧桐起瞰高城回望寥落关河千里一醉与君同叠鼓閙清晓飞骑引雕弓　岁将晩客争笑问衰翁平生豪气安在走马为谁雄何似当筵虎士挥手弦声响处双鴈落遥空老矣真堪媿回首望云中

前调【濠州观鱼台作】　　　　　　　　　叶梦得

渺渺楚天阔秋水去无穷两涯不辨牛马轻浪舞回风犹倚高楼一笑圉圉游鱼来往还戏此波中危槛对千里落日照晴空　子非我安知我意真同鹏飞鵾化何有沧海漫冲融堪笑磻溪遗老白首直鈎溪畔岁晩忽衰翁功业竟安在徒自兆非熊

前调　　　　　　　　　　　　叶梦得

江海渺千里飘荡叹流年等闲疋马相过乘兴却翛然十载悲欢如梦抚掌惊呼相语往事尽飞烟此会真难偶此醉且留连　酒方半谁轻便动离弦我歌未阕公去明日复山川空有高城危槛缥缈当筵清唱余响落尊前细雨黄花後飞鴈点遥天

前调【烟雨观】　　　　　　　　　　赵师侠

江流清浅外山色有无中平田坡岸回曲一目望难穷波面轻鸥容与沙际野航横渡不信画图工路入神仙宅翠锁梵王宫　俯晴郊增胜?气横空云林城市层列知有几重重更上危亭高处徙倚阑干虚敞象纬逼璇穹要尽无边景烟雨看空蒙

前调【元日客宁都】　　　　　　　　　赵长卿

离愁晩如织托酒与消磨奈何酒薄愁重越醉越愁多忍对碧天好夜皓月流光无际光影转庭柯有恨空垂泪无语但悲歌　因凝想从别後促双蛾春来底事辜负紫袖与红鞾速整雕鞍归去着意浅斟低唱细看小婆娑万蕊千花里一任玉顔酡

前调　　　　　　　　　　　　李　纲

物我本虚幻世事若俳谐功名富贵当得须是个般才幸有山林云水造物端如有意分付与吾侪寄语旧猿鹤不用苦相猜　醉中适一杯尽复一杯坐间有客超诣言笑可忘怀况是清风明月如会幽人高意千里自飞来共笑陶彭泽空对菊花开

前调【和南劒薛倅】　　　　　　　　　曾　觌

长乐富山水杖屦足追游故人千里西望双劒黯回眸多谢扁舟乘兴慰我天涯羇思何必羡封侯暮雨疎帘卷爽气飒如秋　送征鸿浮大白倚危楼参横月落耿耿河汉近人流堪叹人生离合後日征鞍西去别语却从头老矣江边路清兴漫悠悠

前调【上饶送程伯禹尚书】　　　　　　　　侯　寘

凉吹送溪雨落日散汀鸥暮天空阔无际层巘緑蛾浮上印初辞藩寄拂袖欣还故里归骑及中秋倚杖饱山阁回首翠微楼　一区宅千里客旧从游甘棠空有余?谁解挽公留翰墨文章独步富贵功名余事当代仰风流暂蜡登山屐终作济川舟

前调　　　　　　　　　　　　辛弃疾

我饮不须劝正怕酒尊空别离亦复何恨此别恨匆匆头上貂蝉贵客花外麒麟高塜人世竟谁雄一笑出门去千里落花风　孙刘辈能使我不为公余发种种如是此事付渠侬但得平生湖海除了醉吟风月此外百无功毫发皆帝力更乞监湖东

前调【盟鸥】　　　　　　　　　　辛弃疾

带湖吾甚爱千丈翠匳开先生杖履无事一日走千回凡我同盟鸥鹭今日既盟之後来往莫相猜白鹤在何处尝试与偕来　破青萍排翠藻立苍苔窥鱼笑汝痴计不解举吾杯废沼荒丘畴昔明月清风此夜人世几欢哀东岸緑隂少杨柳便须栽

前调【谢汤朝美司谏】　　　　　　　　　辛弃疾

白日射金阙虎豹九关开见君谏疏频上谈笑挽天回千古忠肝义胆万里蛮烟瘴雨往事莫惊猜政恐不免耳消息日边来　笑吾庐门掩草径封苔未应两手无用要把蟹螯杯说劒论诗余事醉舞狂歌欲倒老子颇堪哀白发宁有种一一醒时栽

前调【和王政之吴江观雪】　　　　　　　　辛弃疾

造物故豪纵千里玉鸾飞等闲更把万斛琼粉盖玻瓈好卷垂虹千丈只放冰壶一色云海路应迷老子旧游处回首梦耶非　谪仙人鸥鸟伴两忘机掀髯把酒一笑诗在片帆西寄语烟波旧侣闻道蓴鲈正美休裂芰荷衣上界足官府汗漫与君期

前调【九日游云洞】　　　　　　　　　辛弃疾

今日复何日黄菊为谁开渊明漫爱重九胷次正崔嵬酒亦关人何事政自不能不尔谁遣白衣来醉把西风扇随处障尘埃　为公饮须一日三百杯此心高处东望云气见蓬莱翳凤骖鸾公去落佩倒冠吾事抱病且登台归路踏明月人影共徘徊

前调【题张晋英玉峰楼】　　　　　　　　辛弃疾

木末翠楼出诗眼巧安排天公一夜削出四面玉崔嵬畴昔此山安在应为先生见晩万马一时来白鸟飞不尽却带夕阳回　劝君饮左手蟹右手杯人间万事变灭今古几池台君看庄生达者犹对山林皋壤哀乐未忘怀我老尚能赋风月试追陪

前调　　　　　　　　　　　　辛弃疾

四坐且勿语听我醉中吟池塘春草未歇高树变鸣禽鸿鴈初飞江上蟋蟀还来牀下时序百年心谁要卿料理山水有清音　欢多少歌长短酒浅深而今巳不如昔後定不如今闲处直须行乐良夜更教秉烛高会惜分隂白发短如许黄菊倩谁簪

前调【赋傅岩叟悠然阁】　　　　　　　　辛弃疾

岁岁有黄菊千载一东篱悠然政须两字长笑退之诗自古此山元有何事当时才见此意有谁知君起更斟酒我醉不须辞　回首处云正出鸟倦飞重来楼上一句端的与君期都把轩牎写徧更使儿童诵得归去来兮辞万卷有时用植杖且耘耔

前调【三山被召陈端仁饮饯】　　　　　　　辛弃疾

长恨复长恨裁作短歌行何人为我楚舞听我楚狂声余既滋兰九畹又树蕙之百畮秋菊更餐英门外沧浪水可以濯吾缨　一杯酒问何似身後名人间万事毫发常重泰山轻悲莫悲生离别乐莫乐新相识儿女古今情富贵非吾事归与白鸥盟

前调　　　　　　　　　　　　辛弃疾

折尽武昌柳挂席上潇湘二年鱼鸟江上笑我往来忙富贵何时休问离别中年堪恨憔悴鬓成霜丝竹陶写耳急羽且飞觞　序兰亭歌赤壁绣衣香使君千骑鼓吹风采汉侯王莫把离歌频唱可惜南楼佳处风月巳凄凉在家贫亦好此语试平章

前调【送信守王桂发】　　　　　　　　　辛弃疾

酒罢且勿起重挽使君须一身都是和气别去意何如我辈情锺休问父老田头说伊泪落独怜渠秋水见毛发千尺定无鱼　望青阙左黄阁右紫枢东风桃李陌上下马拜除书屈指吾生余几多病妨人痛饮此事正愁余江湖有归鴈能寄草堂无

前调【送郑厚卿赴衡州】　　　　　　　　辛弃疾

寒食不少住千骑拥春衫衡阳石鼓城下记我旧停骖襟以潇湘桂岭带以洞庭青草紫盖屹西南文字起骚雅刀劒化新蚕　看使君於此事定不凡奋髯抵几堂上尊俎自高谈莫信君门万里但使民歌五袴归诏凤凰衔君去我谁饮明月影成三

前调【舟次扬州】　　　　　　　　　　辛弃疾

落日暗尘起边马猎清秋汉家组练十万列舰耸层楼谁道投鞭飞渡忆昔鸣镝血汚风雨佛狸愁季子正年少匹马黑貂裘　今老矣搔白首过扬州倦游欲去江上手种橘千头二客东南名胜万卷诗书事业尝试与君谋莫射南山虎直觅富民侯

前调【隐静寺观雨】　　　　　　　　　张孝祥

青嶂度云气幽壑舞回风江神助我雄观唤起碧霄龙电掣金蛇千丈雷震灵鼍万叠汹汹欲崩空尽泻银潢水散入宝莲宫　坐中客凌积翠看犇洪人间应失匕筯惟我独从容浄洗从来尘垢润及无边枯槁造物不言功天宇忽开霁日在五云东

前调【汪德邵无尽藏楼】　　　　　　　　张孝祥

淮楚襟带地云梦泽南州沧江翠壁佳处突兀起红楼凭仗使君胸次为问仙翁何在长啸俯清秋试遣吹箫看骑鹤恐来游　欲乘风凌万顷泛扁舟山高月小霜降凛凛不能留一吊周郎羽扇尚想曹公横槊兴废两悠悠此意无尽藏分付水东流

前调【桂林中秋】　　　　　　　　　　张孝祥

今夕复何夕此地过中秋赏心亭上唤客追忆去年游千里江山如画万井笙歌不夜狭路看鳌头玉界涌银阙珠箔卷琼鈎　驭风去忽吹到岭南州去年明月依旧还照我登楼楼下水明沙浄楼外参横斗转搔首思悠悠老子兴不浅聊复少淹留

前调【过潇湘寺】　　　　　　　　　　张孝祥

濯足夜滩急曦发北风凉吴山楚泽行尽只欠到潇湘买得扁舟归去此事天公付我六月下沧浪蝉蜕尘埃外蝶梦水云乡　制荷衣纫兰佩把萍房湘妃起舞一笑抚瑟奏清商唤起九歌忠愤拂拭三闾文字还与日争光莫遣儿辈觉此乐未渠央

前调【九日次辛稼轩韵】　　　　　　　　韩元吉

今日俄重九莫负菊花开试寻高处携手蹑屐上崔嵬放目苍崖万仞云护晓霜成阵知我与君来古寺倚修竹飞槛絶尘埃　笑谈间风满座酒盈杯仙人跨海休问随处是蓬莱落日平园西望鼓角秋声悲壮戏马但荒台细把茱茰看一醉且徘徊

前韵【次袁机仲韵】　　　　　　　　　朱　熹

长记与君别丹凤九重城归来故里愁思怅望渺难平今夕不知何夕得共寒潭烟艇一笑俯空明有酒径须醉无事莫关情　寻梅去疎竹外一枝横与君吟风弄月端不负平生何处车尘不到有个江天如许争肯换浮名只恐买山隐却要链丹成

前调　　　　　　　　　　　　朱　熹

江水浸云影鸿鴈欲南飞携壶结客何处空翠渺烟霏尘世难逢一笑况有紫茰黄菊堪插满头归风景今朝是身世昔人非　酬佳节须酩酊莫相违人生如寄何事辛苦怨斜晖无尽今来古往多少春花秋月那更有危机与问牛山客何必泪沾衣

前调　　　　　　　　　　　　崔与之

万里云间戍立马劒门关乱山极目无际直北是长安莫苦当年涂炭渐靖远疆锋镝天道久应还手写留屯奏炯炯寸心丹　对青灯搔白发漏声残老来勲业未就妨却一身闲梅岭緑隂青子蒲涧清泉白石怪我旧盟寒烽火平安夜归梦到家山

前调【游蒲涧追和崔菊坡韵】　　　　　　　刘克庄

敕使竟空返公不出梅关当年玉座记忆侧席问平安羽扇尉佗城上野服仙游阁下辽鹤几时还赖有蜀耆旧健笔与书丹　青油士珠履客各雕残四方蹙蹙靡骋独此尚寛闲丞相祠堂何处太傅石碑堕泪木老瀑泉寒往者不可作置酒且登山

前调【和菊坡韵】　　　　　　　　　　刘克庄

落日几呼渡佳夕每留关有时来照清浅鬓雪似潘安一曲亲蒙君赐两岸更无人迹惟见鹭飞还隙地欠栽接蕉荔杂黄丹　柳全疎松尚幼怕摧残旁人笑我痴计管钥费防闲翁意在乎林壑客亦知夫水月满腹贮清寒赋咏差有媿赤壁与滁山

前调【九日】　　　　　　　　　　王千秋

壮日遇重九跃马恣欢游如今何事多感霜鬓不禁秋目断五陵台路无复登高千骑鼓吹簇轻裘霜露下南国淮汉遶神州　钓松鲈斟郢酒听吴讴壮心铄尽今夕重见紫茱羞月落笳鸣沙碛烽静人耕榆塞此志恐悠悠拟欲堕清泪生怕菊花愁

前调【夜泛湘江】　　　　　　　　　　王　炎

江月冷如水江水碧於空晩来一霎过雨为我洗秋容悄悄四山人静凛凛三更露下天阔叫孤鸿唤醒篷牎梦身在水晶宫　揖湘妃招月姊御清风素琴韵远不觉醉眼杏花红禹穴骑鲸仙去东海钓鳌人远此意与谁同倚柁一长啸幽壑舞鱼龙

前调【九日醉中】　　　　　　　　　　方　岳

左手紫螯蟹右手緑螺杯古今多少遗恨俯仰已尘埃不共青山一笑不与黄花一醉怀抱向谁开举酒属吾子此兴正崔嵬　夜何其秋老矣盍归来试问先生归否茅屋欲生苔穷则箪瓢陋巷达则鼎彛清庙吾意两悠哉寄语雪溪外鸥鹭莫惊猜

前调【平山堂用东坡韵】　　　　　　　　方　岳

秋雨一何碧山色倚晴空江南江北愁思分付酒螺红芦叶篷舟千里菰菜蓴羮一梦无语寄归鸿醉眼渺河洛遗恨夕阳中　苹洲外山欲暝敛眉峰人间俯仰陈迹叹息两仙翁不见当时杨柳只是从前烟雨磨灭几英雄天地一孤啸匹马又西风

前调【九日多景楼】　　　　　　　　　方　岳

醉我一壶玉了此十分秋江涛还似当日击楫渡中流问讯重阳烟雨俯仰人间今古此意渺沧洲天地几今夕举白与君浮　旧黄花新白发笑重游满船明月犹在何日大刀头谁跨扬州鹤去已怨故山猿老借箸欲前筹莫倚阑干北天际是神州

前调【寿赵文昌】　　　　　　　　　　方　岳

剡曲一篷月乘兴到人间蓬莱山在何处鹤骨不禁寒胸有云门禹穴笔有禊亭晋帖风露洗脾肝秋入紫宸殿磨玉写琅玕　问何如趋琐闼系狨鞍江涛今已如此可奈寸心丹我宋与天无极公等如春难老王气自龙蟠勲业付浯石留与世人看

前调【别庐山题龙湖阁】　　　　　　　　方　岳

宇宙一杯酒暝色倚重湖青山杳杳何处烟水渺愁予别岸风涛喷薄半夜鱼龙悲啸能撼我诗无李白醉不醒唤起问何如　是耶非天莽苍雪模糊苍颜白发如此空复笑今吾寄语鹭朋鸥侣好在风餐水宿底处不烟芜吾亦从此逝从我者谁欤

前调【社後三日邀登北山】　　　　　　　　冯取洽

雪霁春已半露重午方暄一筇拄上高絶便觉眼前寛指点数家楼阁捡校一川花柳緑水接青烟峦岫竞围遶风日更清妍　閙媒蜂纷使蝶菜花繁少年正尔行乐谁复顾华颠自有此丘此坂那得游人箫鼓暖响出中天归步不妨晩恰则月初弦

前调【裴公亭怀古】　　　　　　　　　王以宁

岁岁橘洲上老叶舞愁红西山光翠依旧影落酒杯中人在子亭高处下望长沙城郭猎猎酒帘风远水湛寒碧独钓緑蓑翁　怀往事追昨梦转头空孙郎前日豪健颐指五都雄起拥奇才劒客十万银戈赤帻歌鼓壮军容何似裴相国谈道老圭峰

前调【赋方泉望湖楼】　　　　　　　　　吴文英

屋下半流水屋上几青山赏心千里明镜入座玉光寒云起南峰未雨云歛北峰初霁健笔写青天俯瞰古城堞不碍小阑干　绣鞍马輭红路乍回班层梯影转亭午信手展缃编残照游船收尽新月画帘才卷人在翠壶间天际笛声起尘世夜漫漫

前调【游武夷】　　　　　　　　　　覃怀高

翠蕤插云表初意隔仙凡临风据案一见邂逅似开颜几欲挐舟九曲便拟扪参絶顶直下俯尘寰聊此税吾驾赢得片时闲　问仙人缘底事去不还长风浩浩何许清梦杳难攀只有苍烟古木好在清湍白石依旧画图间回首武夷路杳霭没云鬟

前调　　　　　　　　　　　　蔡松年

云间贵公子玉骨秀横秋十年流落冰雪香霭紫貂裘灯火春城咫尺晓梦梅花消息蠒纸写银鈎老矣黄尘眼如对白苹洲　世间物惟有酒可忘忧萧闲一段归计佳处着君侯翠竹江村月上但要纶巾鹤氅来往亦风流醉墨蔷薇露洒徧酒家楼

前调　　　　　　　　　　　　王庭筠

秋风秃林叶却与鬓生华十年长短亭里落日冷边笳飞鴈白云千里况是登山临水无赖客思家独鹤归何晩已复满林鸦　望蓬山云海阔浩无涯安期玉舄何处袖有枣如瓜一笑那知许事且看尊前故态耳热眼生花肝肺出芒角漱墨作枯槎

前调　　　　　　　　　　　　赵秉文

四明有狂客呼我谪仙人俗缘千劫不尽回首落红尘我欲骑鲸归去只恐神仙官府嫌我醉时嗔笑拍羣仙手几度梦中身　倚长松聊拂石坐看云忽然黑霓落手醉舞紫毫春寄语沧浪流水曾识闲闲居士好为濯冠巾却返天台去华发散麒麟

前调　　　　　　　　　　　　段克巳

清秋好天气禾黍巳登场羣心思答神贶吉日复辰良神既来兮庭宇飒飒西风吹雨仙仗俨长廊巫觋传神语出户舞伥伥　刲肥羜沥桂酒奠椒浆一年好处须记此乐最难忘风外渊渊箫鼓醉饱满城黎庶顚倒卧康庄夜久羣动息风散一帘香

前调　　　　　　　　　　　　段克已

双龙隐扶辇千骑纵翺翔云旌翠蕤摩荡遥指白云乡风驭飘飘高举云驾攀留无处烟雾杳茫茫小立西风外似听佩锵锵　暮天长秋水阔远山苍归途正踏明月醉语说丰穰但愿明年田野更比今年多稼神贶讵能忘君可多酾酒吾复有新章

前调【元好问李献能游玉华谷少姨祠於壁间得汉末田畴诗】　雷　渊

云山有宫阙浩荡玉华秋何年鸑鷟同侣清梦入真游细看诗中元鼎似道区区东井冠带事崑丘坏壁涴风雨醉墨失蛟虯　问诗仙缘底事媿幽州知音定在何许此语为谁留世外青天明月世上红尘白日我亦厌嚣湫一笑拂衣去崧顶坐垂鈎

前调　　　　　　　　　　　　元好问

山家酿初熟取醉不论钱清溪留饮三日鱼鸟亦欣然见说玉华诗老袖有忘忧萱草牛背稳於船铁笛久埋没雅曲竟谁传　坐苍苔敧乱石耿无眠长松夜半悲啸笙鹤下遥天天上金堂玉室地下石城琼壁别有一山川把酒问明月今夕是何年

前调　　　　　　　　　　　　元好问

滩声荡高壁秋气静云林回头洛阳城阙尘土一何深前日神光牛背今日春风马耳因见古人心一笑青山底未受二毛侵　问龙门何所似似山隂平生梦想佳处留眼更登临我有一卮芳酒唤取山花山鸟伴我醉时吟何必丝与竹山水有清音

前调　　　　　　　　　　　　元好问

空蒙玉华晩潇洒古淙秋嵩高大有佳处元在玉溪头翠壁丹霞千丈古木寒藤两岸村落带林丘今日好风色可以放吾舟　百年来算惟有此翁游山川邂逅佳客猿鸟亦相留父老鸡豚乡社儿女篮舆竹几来往亦风流万事已华发吾道付沧洲

前调【和张大经盆荷】　　　　　　　　　赵孟頫

江湖渺何许归兴浩无边忽闻数声水调念我意悠然莫笑盆池咫尺移得风烟万顷来傍小牎前稀疎淡红翠特地向人妍　华峰头花十丈藕如船那知此中佳趣别是一壶天倒挽翠筩酾酒醉卧碧云深处云影自田田梦中呼一叶散发看书眠

前调　　　　　　　　　　　　罗　庆

雨晴山泼翠波浄水拖蓝闲来共陪杖屦邂逅已成三齿齿清泉白石步步碧桃翠竹是处辄幽探行到钓台下怪树?空潭　踏芳洲寻别馆履巉岩壶天日月长在云气满东南沽得一尊浊酒唤取山花谿鸟听我醉中谈异日再过此端为解征骖

前调　　　　　　　　　　　　唐桂芳

武夷最佳处晴气碧於蓝远瞻崖壑溪曲六六与三三莫问尘生沧海休叹鹤归华表好景且容探铁笛破龙睡黑雨满深潭　笑神仙留蜕骨閲空岩几人蹭蹬不遇太史滞周南最好擅塲老子笔底文章如许何必事清谈暂憩桃花下白马税飞骖

前调　　　　　　　　　　　　李孝光

东湖浸南麓北荡带西山其中大有佳处元不减商颜上有鴈峰千叠下有龙滩百曲别是一人寰昨夜雨新过流水到花间　一张琴一壶酒伴渠闲诗成真宰应妒万象入嘲讪北海尊罍依旧东里杖藜无恙未放鬓毛斑吾亦秣吾马不怕路盘盘

前调【又一体快哉亭】　　　　　　　　　苏　轼

落日绣帘卷亭下水连空知君为我新作牎户湿青红长记平山堂上敧枕江南烟雨杳杳没孤鸿认得醉翁语山色有无中　一千顷都镜浄倒碧峰忽然浪起掀舞一叶白头翁堪笑兰台公子未解庄生天籁刚道有雌雄一点浩然气千里快哉风

前调　　　　　　　　　　　　贺　铸

南国本潇洒六代寖豪奢台城游冶襞牋能赋属宫娃云观登临清夏璧月留连长夜吟醉送年华回首飞鸳瓦却羡井中蛙　访乌衣成白社不容车旧时王谢堂前双燕过谁家楼外河横斗挂淮上潮平霜下樯影落寒沙商女篷牎罅犹唱後庭花

前调【拟饶州法曹椽作】　　　　　　　　毛　滂

金马空故事方朔谩多端三千牍在玉殿何日赐清闲难恋长安钟漏谁借青云咳唾拂袖且东还笑杀长缨使复转去秦关　吾道在虽不遇面何惭雒阳年少高论难与绦侯谈富贵暂饶先手曦尽草头秋露掩鼻出东山且饱鲸鱼脍风月过江南

前调【衢州双石堂呈孙守】　　　　　　　　毛　滂

谢安涵雅量叔夜赋刚肠清宵假寐应笑长孺卧淮阳尽彻东平屏障不废南楼谈咏宴寝自凝香庭下一坏土须避赤帷裳　双石健含古色照新堂百年乔木隂下僵立两蛟苍目送千山爽气帘卷一城风月杖屦合徜徉他日峨眉秀相隔望明光

前调　　　　　　　　　　　　葛胜仲

下濑惊船驶挥麈恐尊空谁吹尺八寥亮嚼徵更含宫坐爱金波潋灩影落蒲萄涨緑夜漏尽移铜回棹携红袖一水带香浓　座中客驰隽辨语无同青鞵黄帽此乐谁肯换千锺岩壑从来无主风月故应长在赏不待先容羽化寻烟客家有左仙翁

前调【送唯斋回舟松江】　　　　　　　　葛　郯

年来惯行役楚尾又吴头餐霞吸露何事佳处辄迟留云听渔舟夜唱花落牧童横笛占尽五湖秋据牀兴不浅人在庾公楼　绣帘卷曲阑暝翠鬟愁森罗万象与渠诗里一时收天设四时风月地会三州山水邀我伴浮鸥明朝起归梦一枕过苹洲

前调【回舟乌戍值雨复晴】　　　　　　　　葛　郯

帆腹饱天际树发渺云头翠光千顷为谁来去为谁留疑是吴宫西子淡埽修眉一抹妆罢玉匳秋中流送行客却立望层楼　风色变堤草乱浪花愁跳珠翻沫轰雷掣电几时收应是阳侯薄相催我胸中锦绣清唱和盟鸥残霞似相贷一缕媚汀洲

前调　　　　　　　　　　　　葛　郯

青铜昏水面乌帽裹山头风涛如此天公作意巧相留常记垂虹晩渡卧看菰蒲烟雨屈指十三秋恍若华胥梦无语下西楼　翠翻空寒入座不禁愁五弦弹尽隐隐天末暮虹收欲伴溪翁钓艇欸乃一声江上寒碧点轻鸥无人阻归兴直欲迈长洲

前调　　　　　　　　　　　　吕渭老

诗人翻水尽寂寞五侯烟醉魂何在应骑箕尾列青天记得平生谈笑夹岸手栽杨柳同泛夜深船溪水还依旧深浅半青竿　小神仙殷七七许闲闲黄粱未熟经游都在梦魂间我厌嚣尘浊味几欲凌云羽化鸡犬不留残俗事丹砂冷且抱一枝安

前调【春野亭送别】　　　　　　　　　赵师侠

江亭送行客肠断木兰舟水高风快满目烟树织成愁咿轧数声柔橹拍塞一怀离恨指顾隔汀洲独立苍茫外欲去强迟留　海山长云水阔思难收小亭深院歌笑不忍记同游惟有当时明月千里有情还共後会尚悠悠此恨无重数和泪付东流

前调【中秋】　　　　　　　　　　赵长卿

今夕知何夕秋色正平分姮娥此际底事越様好精神已是天高气肃那更清风洒洒万里没纎云把酒临风饮酒面起红鳞　歌一曲舞一曲捧金尊从他妄想老免顦顇正纷纷我为桂花?醉明日扶头不起颠倒白纶巾天欲知人意夜雨莫倾盆

前调【同德久诸季小饮】　　　　　　　　李　纲

律吕自相召韶濩不难谐致君泽物古来何世不须才幸可山林高卧袖手何妨闲处醇酒醉朋侪千里故人驾不怕物情猜　秋夜永更秉烛且衔杯五年离索谁谓谈笑豁幽怀况我早衰多病屏迹云山深处俗客不曾来此日埽花径蓬户为君开

前调　　　　　　　　　　　　李　纲

如意始身退此事古难谐中年醉饮多病闲去正当才长爱兰亭公子弋钓溪山娱适甘旨及朋侪衰疾卧江海鸥鸟莫惊猜　酒初熟招我友共一杯碧天云卷高挂明月照人怀我醉欲眠君去醉醒君如有意依旧抱琴来尚有一壶酒当复为君开

前调　　　　　　　　　　　　李　纲

花径不曾埽蓬户为君开元戎小队清晓佳客与同来我为新来多痩且恁浇花艺药随分葺池台多谢故人意迂访白云隈　暮春月修禊事会兰斋一觞一咏何媿当日畅幽怀况是茂林修竹映带清流激湍山色碧崔嵬勿复叹陈迹且为醉金杯

前调【和李似之横山对月】　　　　　　　　李　纲

秋杪暑方退清若玉壶冰高楼对月天上宫殿不曾扃散下凄然风露影照江山如昼浑觉俗缘轻弋者欲何慕鸿羽正冥冥　世间法惟此事最堪凭太虚心量聊假棃枣制颓龄但使心安身健静看草根泉际吟蚓与飞萤一坐小千刼无念契无生

御选历代诗余卷五十八








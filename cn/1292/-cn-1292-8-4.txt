◇　遣使循行天下诏（初元元年四月）

朕承先帝之圣绪，获奉宗庙，战战兢兢。间者地数动而未静，惧於天地之戒，不知所繇。方田作时，朕忧蒸庶之失业，临遣光禄大夫褒等十二人循行天下，存问耆老鳏寡孤独困乏失职之民，延登贤俊，招显侧陋，因览风俗之化。相守二千石诚能正躬劳力，宣明教化，以亲万姓，则六合之内和亲，庶几乎无忧矣。《书》不云乎？「股肱良哉！庶事康哉！」布告天下，使明知朕意。

（《汉书·元纪》）




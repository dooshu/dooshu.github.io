龙敏


龙敏，字欲讷，幽州永清人也。少仕州，摄参军。刘守光乱，敏避之沧州，遂客于梁，久不调。敏素善冯道，道为唐庄宗从事，乃潜往依之。监军张承业谓道曰：“闻子有客，可与俱来。”道以敏见承业，承业辟敏监军巡官，使掌奏记。庄宗即位，召拜司门员外郎。敏父咸式，年七十余，而其祖父年九十余，皆在邺，敏乃求为兴唐尹，事祖、父以孝闻。丁母忧，去职。赵在礼反，逼敏起视事。明宗即位，在礼镇沧州，敏乃复得居丧。服除，累拜兵部侍郎。冯赟留守北京，辟敏副留守。赟入为枢密使，敏拜吏部侍郎。是时，晋高祖起太原，乞兵契丹。唐废帝在怀州，赵德钧父子有异志，张敬达屯于晋安，势甚危急。废帝问计从臣，敏曰：“晋所恃者契丹也。东丹王失国之君，今在京师，若以兵送东丹自幽州而入西楼，契丹且有内顾之忧，何暇助晋？晋失契丹，大事去矣。”又谓李懿曰：“敏，燕人也，能知德钧。德钧为将，守城婴堑，笃励健儿而已。使其当大敌，奋不顾身，非其能也。况有异志乎？今闻驾前之马，犹有五千，愿得壮者千匹，健兵千人，与勇将郎万金，自平遥沿山冒虏中而趋官砦，且战且行，得其半达，则事济矣！”懿为言之废帝，废帝莫能用。然人皆壮其大言。历晋为太常卿，使于吴越。是时，使吴越者，见吴越王皆下拜，敏独揖之。还，迁工部侍郎。乾祐元年，疡发于首卒，赠右仆射。





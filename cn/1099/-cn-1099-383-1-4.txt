○議興伊洛水田 【 伊落水田】

河南本有水利。可以興水田。古之人盖嘗為之矣。如太陽三渠。去府城南十里而近。分洛水以溉田者。宣利渠去永寧縣南三里而近。又有新興萬箱等渠。皆亦分洛水以溉田者。伊陽渠去嵩縣東十里而近。永寧渠去嵩縣南六里而近。又有鳴皋順陽濟民等渠。皆分伊水以溉田者。而盧氏縣之東澗水。則嘗析而為渠。流入于城中以灌蔬圃者也可以灌蔬圃。則亦可以灌田。興水田之利矣。至于伊洛瀍澗。載在經史流經府城外。夏秋間每泛溢而東者。寧不可以隄障之車戽而耕種為水田乎。予嘗舉其說以告東濲孫公、公言不可、北人每如此盖其人習于種旱穀、憚于胼手胝足之勞、而又不諳埂塍之制、不慣于栽插耘耔之方術也聞永寧嵩縣亦已有水田。其民頗稱饒裕。予方欲募召能作水田之人於我蘇松。及永寧嵩縣之已有成效者。以分教乎凡伊洛三川之民、興秔稻、之利于此一方、而惜乎不久即遷官去八閩矣、洛民每苦粮重疏欲與汝南道丈地均粮、格不行、予嘗為之請輕折、而方伯公靳不許、每嘆之、倘水田之利成、每畝可收穀三四鍾、其每畝所上粮一斗、比之我蘇松、猶為輕則爾、即不盡水田也、以水田與不水田相參錯為輕重。數年以後。歲稍多收。民間或有稍致饒裕。如永寧嵩縣也。粮則稍重、於輸將不為難、亦何至強聒于人前、仰人鼻息而不蒙一許可也歟、予請輕折而不得、欲興水田以利其民、而以轉官去、不獲遂予心、又以其大夫士亦安於故常而不樂為此也。每每又歎之。且去且著為議以告後來者、


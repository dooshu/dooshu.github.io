○册高丽国王夫人柳氏文

为人之妻，能从夫以贵者，是谓宜其家矣。封邑之制，彝典所垂，俾增伉俪之光，以称国名之爵。大义军使特进检校太保使持节元菟州都督上柱国高丽国王妻河东柳氏，内言必正，同奖固多，赞虎幄之嘉谋，保鱼轩之异数，辅臣忠节，谅属柔明，爰降殊荣，载逾常等，勉思勤王之志，是谓报国之规。可封河东郡夫人。


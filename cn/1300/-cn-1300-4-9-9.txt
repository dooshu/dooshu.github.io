姓源韵谱

姓氏之书，大抵多谬误。如唐《贞观氏族志》，今已亡其本。《元和姓纂》，诞妄最多。国朝所修《姓源韵谱》，尤为可笑。姑以洪氏一项考之，云：“五代时有洪昌、洪杲，皆为参知政事。”予按二人乃五代南汉僭主刘䶮（yǎn）之子，及晟嗣位，用为知政事，其兄弟本连“弘”字，以本朝国讳，故《五代史》追改之，元非姓洪氏也。此与洪庆善序丹阳弘氏云：“有弘宪者，元和四年尝跋《辋川图》。”不知弘宪乃李吉甫之字耳。其误正同，《三笔》已载此说。


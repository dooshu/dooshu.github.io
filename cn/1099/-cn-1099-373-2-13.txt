○復張崌崍 【 杭城兵變】

前以浙兵不靖、特煩臺駕南行、不意復與民變相值、杭中士民在都者咸言、若臺下入城遲一日、即闔郡糜爛不可救矣、居崍本集乃不見處置浙兵事何也將其文稿有散佚耶諸狂狡乘兵變之後。瞷官府莫如巳何。掉臂橫行。百千為黨。真有燎原不可嚮邇之勢。臺下單車疾馳。不挾寸兵一士。沉機默運。霆擊電舉。煜轟莫測。豺狼鯨鯢。駢首就戮。使滔天撼地之兇。頃刻澌滅。何其神也。僕誠願為執鞭、拜下風而末由、巳往者營兵負不赦之罪。而挾莫制之勢。危疑反側。勝之既未能。即欲結之亦未信也。今臺下用以立功則彼既得自贖之路而在我可施有因之恩所以調停功罪。分別臧否。銷前釁而圖後效者。反藉是而獲長便矣。臺下應變雄略真與古名賢無異良仰良仰、至于疏中所陳江南有司刻削太甚。諸役悉怨。民不聊生。此乃海內同然。僕久所疚心者。希臺下渙然改易絃轍。與浙人更始。天下有式範焉、此社稷福也、


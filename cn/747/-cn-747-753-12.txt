○同州澄城县户工仓尉厅壁记

县之所重，其举秀贡贤也。今之自外诸侯之儒者，旷不能升一人，况尉乎？次乃户税而已。《史记·河渠书》曰：“自徵引洛水至商颜下，凿井深者四十馀丈。”即此地也。徵者俗讹为澄耳，其地西北山环之，县境笼其趾，沙石相礴，岁雨如注，他皆淫滟不测，徵之土适润，苗则大获。天或旬而不雨，民则蒿然四望失矣。是以年多薄稔，复绝丝麻蔬果之饶，固无豪族富室，大抵民户高下相差埒。然岁入官赋，未尝期表鞭一人。因徵其来由，耆老咸曰：“西四十里即畿郊也，至如禁司东西军禽坊龙厩彩工梓匠善声巧手之徒，第番上下户，互来进取，挟公为首，缘以一括十。民之晨炊夜舂，岁时不敢尝，悉以仰奉，父伏子走，尚不能当其意，往往击辱而去。长吏固不敢援复，况其养秩安禄者耶？加以御女官多盘冗其间，递相占附，比急热如手足，自丞相、御史，咸不能与之角逐，县令固无有为也。非豪吏真工联纽相姻戚者，率解去，是以县赋益逋。徵民幸脱此苦者，盖以西有通涧巨壑，义牙交吞，小山峭径，驰鞍马、张机者，不便于此，是以绝迹不到。兼之土田枯卤，树植不茂，无秀润气象，咸恶之而不家焉。民所以安活输赋者殆由此。傥使徵亦中其苦，则墟矣，尚安敢比之於他邑乎？”

嗟乎，国家设法禁，百官持而行之，有尺寸害民者，率有尺寸之刑。今此咸堕地不起，反使民以山之涧壑自为防限，可不悲哉！使民恃险而不恃法，则划土者宜乎墙山堑河而自守矣。燕赵之盗，复何可多怪乎？书其西壁，俟得言者览焉。


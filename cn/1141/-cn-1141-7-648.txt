送张虎别大参

余分守湖西，张为分巡，时以裁并回籍。

皎皎双白鹤，双栖自相匹。
一朝羽翼分，悲鸣声唧唧。
唧唧终当别，离肠无断绝。
诵子诗如锦，重我心如结。
蓼虫习苦人谓甘，君去艰辛向谁说。
湖西三郡皆疮痍，山连楚粤多崄巇。
尔我犄角犹难治，君去愁将一木支。
载书归兴何萧爽，山川到处延清赏。
累月曾眠西子湖，三峰旧踏仙人掌。
爱君意气轻华簪，爱君流水操素琴。
十年在匣今一鼓，殷勤珍重怜知音。
相思江上树，江云忽已暮。
惆怅春光好，却共美人去。
白鹭洲前青雀舟，萧滩望断倚高楼。
相期斗酒难相值，心逐长江千里流。



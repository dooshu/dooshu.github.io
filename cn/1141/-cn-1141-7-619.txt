弹子岭歌（新喻县北，距城百里。）

渝川捕民如捕贼，鸟惊兽駴各南北。
有时怒臂聚群力，遣骑飞符呼不得。
仰天峰外蒙山高，中有仄径缘秋毫。
夹路荆榛虎豹嗥，负嵎走险容尔曹。
巉岩更有弹子岭，居人半入青天影。
隔山十里越邻境，百年风俗成顽梗。
吾闻此乡山水奇，重岩邃壑多幽姿。
如何输税独无期，忍使催科困有司。
及此不戢后难治，破巢歼灭中心悲。
尔不见黄木江，前年杀人如薙草，区区弹子何足道⑴。
⑴ 黄木江，新喻县地。先是二年，以民顽用兵。



第二十七出　感格坟成

(贴亡唱)【念奴娇】楚天过雨，正波澄木落，秋容光净。谁驾玉轮来海底，碾破琉璃千顷。环珮风清，笙歌露冷，人在清虚境。
(净丑合唱)真珠帘卷，小楼无限佳兴。
(白)【临江仙】玉作人间秋万顷，银葩点破琉璃。
(贴)瑶台风露冷仙衣，天香飘下处，此景有谁知？
(净丑)未审明年明夜月。此时此景何如？
(贴)珠帘高卷醉琼卮，
(合)正是莫辞终夕看，动是隔年期。
(贴)老姥姥，惜春，今夜中秋，月色澄霁，你与我请相公出来，玩赏则个。
(丑)请请，夫人请相公玩月。
(生房内应)我睡了，不来。
(净)你可知道不请得相公出来，你甚么脸儿了，相公见了好？我去请。
(介)
(生上唱)【生查子】逢人曾寄书，书去神亦去。今夜好清光，可惜人千里。
(贴白)相公，今夜中秋，月色可爱。我请你玩赏一番，你没事，推阻做什么？
(生)月有甚好处？
(贴)怎地不好！你看：【酹江月】玉楼绛气，卷霞绡云浪寒光澄澈。丹桂飘香清思爽，人在瑶台银阙。
(生)影透空帏，光窥罗帐，露冷蛩声切。关山今夜，照人几处离别。
(净)须信离合悲欢，还如玉兔，有阴晴圆缺。便做人生长宴会，几见冰轮皎洁？
(丑)此夜明多，隔生期远，莫放金樽歇。
(合)但愿人长久，年年同赏明月。
(贴唱)【本序】长空万里，见蝉娟可爱，全无一点纤凝。十二栏杆，光满处，凉浸珠箔银屏。偏称，身在瑶台，笑斟玉斝，人生几见此佳景？
(合)惟愿取，年年此夜，人月双清。
(生唱)【前腔换头】孤影，南枝乍冷，见乌鹊缥缈惊飞，栖止不定。万点苍山，何处是，修竹吾庐三径？追省，丹桂留扳，嫦娥相爱，故人千里谩同情。
(合前)
(贴唱)【前腔换头】光莹，我欲吹断天箫，骖鸾归去，不知风露冷瑶京？环珮湿，似月下归来飞琼。那更，香鬓云鬟，清辉玉臂。广寒仙子也堪并。
(合前)
(生唱)【前腔换头】愁听，吹笛关山，敲砧门巷，月中都是断肠声。人去远，几见明月亏盈。惟应，边塞征人，深闺思妇，怪他偏向别离明。
(合前)
(净丑合唱)【古轮台】峭寒生，鸳瓮瓦冷玉壶冰，阑干露湿人犹凭，贪看玉镜。况万里清冥，皓彩十分端正。三五良宵，此时独胜。
(丑)把清光都付与酒杯倾，从教酩酊，拚夜深沉醉还醒。酒阑绮席，漏催银箭，香消金鼎。斗转与参横，银河耿，辘轳声已断金井。
(净唱)【前腔换头】闲评，月有圆缺与阴晴，人世有离合悲欢，从来不定。深院闲庭，处处清光相映。也有得意人人，两情畅咏；也有独守长门伴孤冷，君恩不幸。
(丑)有广寒仙子娉婷，孤眠长夜，如何捱得，更阑寂静？此事果无凭，但愿人长永，小楼看月共同登。
(合)【余文】声哀诉促织鸣，
(贴)俺这里欢娱未听。
(生)却笑他几处寒衣织未成。
(贴白)今宵明月最团圆。
(生)几处凄凉几处喧。
(合)但愿人生得长久，年年千里共婵娟。
(并下)





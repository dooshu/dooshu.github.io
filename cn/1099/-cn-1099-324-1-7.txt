○請稽查章奏隨事考成以修寔政疏 【 稽查章奏】

臣等竊聞堯之命舜曰詢事考言乃言底可績。皋陶之論治曰率作興事欽哉屢省乃成。葢天下之事。不難于立法。而難于法之必行。不難于聽言。而難于言之必效。若詢事而不考其終。興事而不加屢省。上無綜覈之明。人懷苟且之念。雖使堯舜為君。禹皋為佐。恐亦難以底績而有成也。臣等竊見近年以來、章奏繁多、各衙門題覆、殆無虛日、然敷奏雖勤。而寔效葢尠。言官議建一法。朝廷曰可置郵而傳之四方。則言官之責巳矣。不必其法之果便否也。部臣議釐一弊。朝廷曰可置郵而傳之四方。則部臣之責巳矣。不必其獘之果釐否也。某罪當提問矣。或礙于請託之私。槩從延緩。某事當議處矣。或牽于可否之說。難于報聞。徵發期會。動經歲月。催督稽驗。取具空文。雖屢奉明旨。不曰著寔舉行。必曰該科記著。顧上之督之者雖諄諄。而下之聽之者恒藐藐。鄙諺曰姑口頑而婦耳頑、今之從政者、殆類于此。欲望底績而有成。豈不難哉。臣居正當先帝時、曾上便宜六事、內重詔令一欵、亦嘗亹亹言之、隨該吏部題覆、欲各衙門皆立勘合文簿、事下各撫按官、皆明立程限、責令完報、然亦未聞有如期令而以寔應者、甚者寢格如初、茲遇　皇上躬不世出之資、勵精圖治、百執事亦皆兢兢務修其職業、無敢以玩愒弛廢者、葢庶幾乎率作興事矣、獨所謂考言屢省者。尚未加之意焉。竊恐致理之道有未盡也、查得大明會典內一欵、凡六科每日收到各衙門題奉本狀、奉　聖旨者、各具奏目送司禮監交致、又置文簿陸續編號、開具本狀、俱送監交收又一欵凡各衙門題奏過本狀、俱附寫文簿後、五日各衙門具發落日期、赴科註銷、過期稽緩者參奏、又一欵凡在外司府衙門、每年將完銷過兩京六科行移勘合填寫底簿、送各科收貯、以備查考、欽此、及查見行事例、在六科則上下半年、仍具奏目繳本、在部院、則上下半月、仍具手本赴科註銷、以是知稽查章奏、自是　祖宗成憲、第歲久因循、視為故事耳、請自今伊始、申明舊章、凡六部都察院遇各章奏、或題奉明旨、或覆奉欽依、轉行各該衙門、俱先酌量道里遠近、事情緩急、立定程期、置立文簿存照、每月初註銷、除通行章奏、不必查考者、照常開具手本外、其有轉行覆勘提問議處催督查覈等項、另造文冊二本、各註緊關略節、及原立程限、一本送科註銷、一本送內閣查考、該科照冊內前件逐一附簿候查、下月陸續完銷、通行註簿、每于上下半年繳本、類查簿內事件、有無違限未銷、如有停閣稽遲、即開列具題、候　旨下各衙門詰問、責令對狀、次年春夏季終繳本、仍通查上年未完、如有規避重情、指寔參奏、秋冬二季、亦照此行、又明年仍復挨查、必俟完銷乃巳、若各該撫按官奏行事理、有稽遲延閣者、該部舉之、若部院註銷文冊、有容隱欺蔽者、科臣舉之、六科繳本具奏、有容隱欺蔽者、臣等舉之、如此月有考、歲有稽、不惟使聲必中寔、事可責成、今之程限稽查未嘗不嚴而仍至廢隔者其事未能知其必可行而姑為之說也江陵之能行綜核者其本在此而參驗綜覈之法嚴即建言立法者亦將慮其終之罔效而不敢不慎其始矣致理之要。莫踰于此。伏惟聖明裁斷施行、臣等不勝大願、


115　左氏雜取諸侯史策


「宋人取長葛」，隱六年。經以爲冬，傳以爲秋。劉原父謂：「左氏雜取諸侯史策，有用夏正者，有用周正者。」

【元圻案】原父説見春秋權衡。〇朱子跋李少膺脞説：「石林葉氏考左傳所記祭足取麥，穀、鄧來朝三事，以爲經、傳所記，有例差兩月者，是經用周正，而傳取國史，直自用夏正者，失於更改也。」〇日知録四：「隱公三年，夏四月，鄭祭足帥師取温之麥。秋，又取成周之禾。若以爲周正，則麥禾皆未熟。四年秋，諸侯之師敗鄭徒兵，取其禾而還。亦在九月之上，是夏正六月，禾亦未熟。注云：『取者，盡芟踐之。』終是可疑。按傳中雜取三正，多有錯誤。左氏雖發其例於隱之元年曰『春王周正月』，而間有失於改定者。文多事繁，固著書之君子所不能免也。」






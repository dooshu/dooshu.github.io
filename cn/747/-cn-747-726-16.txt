○授卢懿吏部郎中制

敕。河南少尹卢懿，总天下之缺员，必先阅於吏曹郎，然後达於铨官。自非神机颖利，识用周密，则不得备於斯选也。以尔词锋绚练，门绪清华。儒席许其温恭，士林推其端厚。自分曹洛，贰尹三川，澹於趋进之途，郁彼静专之操。晦迹而嚣浮自远，长鸣而风雨不渝。是用徵还首曹，荣以题柱。必能佐持衡之重任，联藻鉴之清辉。勉服官常，无孤所举。可依前件。


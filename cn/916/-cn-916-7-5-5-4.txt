【赠何录事□之诗十章】

历历斗维。王畿所止。滔滔□汉。天步之纪。金耀圆图。玉澈方汜。□灵擢秀。载笃君子。

於穆君子。左角佩Δ。从群竹骑。取俊游儿。昂昂千里。宛宛长离。同规同矩。异雄守雌。早弃幼志。夙耽强学。唯道是修。何土不乐。将英竹箭。聊游稽岳。容止可观。进退可度。

有德有行。如□如璋。乐山乐水。令问令望。辞家观国。为龙为光。唯兄唯弟。元方季方。

汉北张生。洛阳贾子。秩宗是佐。淑问不已。佥曰允谐。肃恭帝祉。於斯为盛。齐称得士。

中槐如宿。上阁如云。握兰正典。执笔司文。方瑜等润。比桂争芬。能照时宰。绩著人君。

帝子南牧。孔殷是抚。白水悠悠。青原庑庑。贲之束帛。不日来取。如马如枚。长裾上府。

咨余下走。中田获菽。乃裹糇粮。遂去乡塾。既曰觏止。朝游夕宿。如佩萱兰。久知芬馥。

共化之选。古谓惟良。能柔下邑。必惠上邦。大君有命。朱衤暴绣裳。方同汲子。重卧淮阳。

嘉命显承。方驾兰汜。如彼飞鸿。抟风千里。极目宁皋。劳心无已。苏歌有慰。逖听倾耳。（○文馆词林百五十八作南齐虞羲。）


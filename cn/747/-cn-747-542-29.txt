○为太原李说尚书进白兔状

右，臣得岚州刺史赵挺六月二十九日状称，岚州合河县太平乡大庆村收获前件白兔，差行官李希林送到者。臣谨按《瑞应图》曰：“白兔寿千年，满五百则色白。”又曰：“王者恩加耆老，则白兔见。”臣伏以白惟正色，兔实仁兽，来皆有为，出必以时。伏惟陛下圣寿无疆，神功不宰，是故太yin精魄，降以为瑞。皓质玉立，素毛霜垂，清明不让於殷狼，皎洁可齐於周鹿。况村为大庆，乡号太平，无为而成，不索而获。协元符之一气，彰皇德於千龄。虽标中瑞之科，实应太庙之曲（一作典）。臣忝守藩（一作方）镇，睹兹休祥，无任跃欢庆之至。


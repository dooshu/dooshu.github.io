请罢织造内臣对


工部覆礼科左给事中顾九思、工科都给事中王道成等疏：请罢苏、松及应天织造，取回原差内臣。上遣文书官传谕云：“御用袍服紧急，织造且未可罢。若如部议取回内臣，改属抚按有司，则织造不精，谁任其责？且见有钱粮，不必加派。先生每拟票来。”

臣与同官二臣，持工部疏入见上于便殿。奏云：“近日苏、松等处，水灾重大。据抚按官奏报及臣等所闻，百姓困苦流离，朝不谋夕，有群聚劫夺者。地方钱粮，委难措处。且自前年星变时，亲奉明旨：停止织造，着孙隆回京。至今尚未完报，是诏令不信而德泽不宣也。臣等谓宜从该部所请，以彰皇上敬天恤民至意。民惟邦本，愿少加圣心。”

上曰：“朕未尝不爱惜百姓，但彼处织造，不久当完，远不过来春尔。”

臣对言：“皇上德意，臣民无不欣仰。即孙隆在彼，亦能仰体圣心，安静行事。但地方多一事，则有一事之扰；宽一分，则受一分之赐。今彼中织完，十未四五，物料钱粮，尚有未尽征完者，灾地疲民，不堪催督。愿皇上且取回孙隆，其应天被灾稍轻，许坤仍旧可也。

上乃许之曰：“近降去花样，皆御前发出银两，并不加派扰民。此一件还着织完回京，其余则皆停罢可也。”

臣等顿首曰：“幸甚！”盖是时宫中，自大婚以来，应受赐者皆籍记以待，又当供奉慈宁，岁币益不足，尽仰东南织造。上心亦难之。乃从中发银五千两畀孙隆，约用尽更请，一不以烦百姓，外廷莫得知也，故上指此为言。

因以部疏授臣云：“先生将去票来。”又顾臣等云：“君臣一体，今有司通不奉行，百姓安得受惠物？”

臣对言：“诚如圣谕，臣等今日亦无非推广皇上德意而已。愿皇上重惜民生，保固邦本，则百万生灵，仰戴至仁，实社稷灵长之庆。”因叩头出。

（次日奉圣旨：苏、松地方，灾伤重大。孙隆着查近降花样，御前发去银两，应织袍服。上紧凑织，完日即便回京。其以前织完的，照数解进。未完的，都着停止物料等项，准作岁造段匹支用。抚按官还查数明白具奏。许坤且着照旧。）






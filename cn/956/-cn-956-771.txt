方回　秋日古兰花十首

绿叶梢头紫粟攒，离骚经里古秋兰。

时人误唤孩儿菊，惟有诗翁解细看。

方回

方回　秋日古兰花十首

可待清秋菊共芳，春苗夏叶已先春。

握兰故事人谁识，夙世庞眉汉署郎。

方回

方回　秋日古兰花十首

远闻香淡近闻浓，紫穗丝丝吐雪茸。

不识幽人殢姝子，儿曹方醉木芙蓉。

方回

方回　秋日古兰花十首

玉露金风喜乍凉，紫茎绿叶荐秋芳。

今年最好中秋月，更着秋兰月下香。

方回

方回　秋日古兰花十首

大似斯文不遇时，无人采佩世无知。

援琴与鼓猗兰操，五百年间一退之。

方回

方回　秋日古兰花十首

椒浆桂酒蕙蒸肴，学子人能诵楚骚。

惟有籍兰无识者，老夫对尔首频搔。

方回

方回　秋日古兰花十首

纫兰为佩楚忠臣，直道从来不屈身。

为报拖金鸣玉者，如君多是折腰人。

方回

方回　秋日古兰花十首

雪丝忪细紫团栾，今代无人识古兰。

本草图经川续断，今人误作古兰看。

方回

方回　秋日古兰花十首

一干一花山谷语，今兰不是古时兰。

重阳菊料千丝紫，隆准曾孙却解看。

方回

方回　秋日古兰花十首

楚词兰有晦翁注，模写真容本陆玑。

不待花开着囊贮，紫茎绿叶可熏衣。

方回


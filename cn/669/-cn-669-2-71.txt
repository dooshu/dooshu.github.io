71　泰拔茅與漸進正證史


惟進賢可以正君，故公仲進牛畜、欣、越，而歌者之田止；孔明進攸之、禕、允，而宫府之體一。惟正己可以格君，故管仲有三歸，不能諫六嬖之惑；魏相因許伯，不能遏弘、石之惡。泰曰「拔茅」，漸曰「進以正」。

【何云】滿朝皆霍氏之私人，欲不因許伯得乎？中書置自武帝，不可以病弱翁也。此等盲論，只可任致堂輩不討論者爲之耳。

【全云】欲發霍氏弑君之罪，故因許伯，此不甚爲弱翁病，是也。謂中書置自武帝，則先朝敝政，獨不可更革乎？弱翁固是賢相，然不能防弘、石之惡，究屬美中之瑕。

【元圻案】史記趙世家：「趙烈侯好音，謂相國公仲連曰：『鄭歌者槍、石二人，吾賜之田萬畝。』公仲曰：『諾。』不與。番吾君自代來，謂公仲曰：『公仲相趙四年，亦有進士乎？』公仲曰：『未也。』番吾君曰：『牛畜、荀欣、徐越皆可。』公仲乃進三人。牛畜侍烈侯以仁義，約以王道，烈侯逌然。明日，荀欣侍以選練舉賢，任官使能。明日，徐越侍以節財儉用，察度功德。所與無不允，君説。烈侯謂公仲曰：『歌者之田且止。』」〇三國志諸葛亮傳：「建興五年，率諸軍北駐漢中。臨發，上疏曰：『宫中府中，俱爲一體，陟罰臧否，不宜異同。侍中郭攸之、費禕、董允等，此皆良實，志慮忠純，是以先帝簡拔以遺陛下。愚以爲宫中之事，事無大小，悉以咨之，然後施行。』」〇史記管晏列傳正義曰：「三歸，三姓女也。婦人謂嫁曰歸。」〇僖公十七年左傳：「齊侯好内，多内寵，内嬖如夫人者六人。」〇漢書魏相傳：「霍光薨，上思其功德，以其子禹爲右將軍，兄子樂平侯山復領尚書事，相因平恩侯許伯奏封事。又故事，諸上書者皆爲二封，署其一曰副，領尚書者先發副封，所言不善，屏去不奏。相復因許伯白，去副封以防壅蔽。」〇許伯，名廣漢。外戚傳：「孝宣許皇后，元帝母也。父廣漢，少時爲昌邑王郎，從武帝上甘泉，誤取它郎鞍以被其馬，發覺，吏劾從行而盜，當死，有詔募下蠶室，後爲宦者丞。」弘恭、石顯，宣帝時宦官，注見前十一頁〔一〕。〇宋薛士龍都堂審察劄子曰：「公仲連，賢相也，不以正義咈君之心。番吾君，善謀也，乃以賢賢易君之慮。公仲用人如己，烈侯改過不吝，賢矣哉！」〇袁絜齋管仲器小論曰：「管仲經營霸業，八年而後成，蓋亦勤矣。然功業甫定，而其心侈然，娶三姓女，官事不攝，臺門反坫，用國君禮。己爲奢淫若是，又安能止其君之縱欲乎？」

〔一〕按見本書本卷第四二「魏相以易相漢」條注。






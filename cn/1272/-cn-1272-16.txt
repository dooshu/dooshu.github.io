第十六出　吴忠看主

【三台令】〔小生上〕夜来背负兄归。寃我偷了环儿。心下自伤悲。好敎我泪珠暗垂。

哥哥听信两乔人。发怒将咱赶出门。使我一身无倚靠。担寒忍饿度朝昏。心似刺。泪偷零。谁人怜念我孤贫。暗思凡事皆由命。只恨乔人不恨兄。孙荣夜来街上求乞。不想撞见哥哥倒在雪裏。好意背他回去。酒醒转来。倒说我偷了他玉环宝钞。被他打骂一顿。赶将出来。有这等屈事。正是有好心无好报。〔苦介〕哥哥听谗说。义断亲情绝。自与结交飮。三人共赏雪。

【七贤过关】三人共赏雪。吃得醺醺醉。撇我哥哥跌倒在深雪裏。他两个撇了你自先回。却不道赛过关张有义气。冷淸淸冻死你做街头鬼。又还是孙荣背负你归。孙员外。你临危不见了赛关张。方信道打虎还须亲兄弟。

【前腔】我若不见你时。被廵夜军拿住。不是我背负你归来怎能勾在家中睡。刬地怨我每偷了玉环儿。不问情由打骂起。沈𠶧𠶧背负你回家裏只落得一顿拳踢赶出外去。是谁不是。你赶我出门亲的做非亲。我送你回家。好意反成恶意。

罢罢。只是在小不敢言上。孙荣今日却起得晚些。不免把窑门拴上。将过一本书来看。消遣情怀。多少是好。〔看书介〕

【驻云飞】读尽文章。多少艰辛泪万行。书。为你把亲撇样。书。为你多磨障。嗏。身向破窑藏。好恓惶。冷落饥寒。苦楚难名状。一夜思量一夜长。

〔末上〕成人不自在。自在不成人。吴忠曾闻古人言。儿不嫌母丑。犬不怨主贫。我员外不知为何把小官人赶将出去。我听得没处安身。却在城南破瓦窑中权歇。今日得些工夫。瞒过了大员外。不免走去探望则个。我有私钱十贯在此。送与小官人做盘缠。却是不好。呀。不觉已到破窑了。开门开门。〔小生〕是谁。〔末〕是吴忠在此。〔小生〕吴忠。你不仁不义。无始无终。你来这里做甚么。〔末〕念吴忠没得工夫来看小官人。休怪。〔小生哭介〕岂不闻犬有湿草之义。马有垂缰之恩。犬马尙然如此。你为人岂无报效乎。正是世情看冷暖。人面逐高低。一似潘郞倒骑驴。永不见你畜生面。〔末〕念吴忠身受工雇。专听使令。宅上事务多端。奴婢竭力支吾。不能干办。虽心念官人。奈我身不由己。望官人鉴察其情。

【古皂罗袍】〔小生〕恨奴胎直恁乖。自我来窑内。全不想故人安在。想我在家中。不曾歹觑你来。好难道重义轻财。许多时撇得我全然不睬。嗏。自我离了家苦杀我。他时后将我做甚人看待。

【前腔】〔末〕宅上事如麻。都要去解。那得工夫前来。出于我无奈。非不用心。非不挂怀。望东人凡百事可怜担带。

〔小生〕旣如此。待我开门。放你进来。〔开门见末介末跪介〕

【前腔】〔小生〕见吴忠来珠泪满腮。想我当日间豪迈。今日悄似一个乞丐。穿着一领破衣裳。拖一双破鞋。何日得苦尽甘来。我在破窑中。冷冷地谁揪倸。嗏。伤怀。我哥哥忒毒害。闪得我不𡰛不𡯗。

【前腔】〔末〕见官人珠泪满腮。骨瘦如柴。后全没些光彩。有十贯现钱。舍的自己财。将不出来。端的是少些休怪。〔小生不受介〕

【福淸歌】见着你每珠泪暗倾。思往日敎人懊恨。〔末〕见官人。没精神。遣吴忠珠泪流。似刀剜碎心。〔合〕受饥寒煞害得壁盖篱倾。

【前腔】〔末〕听说事因。贤达院君常劝戒官人不听。〔小生〕守淸贫。且安分。去谒高门求口食。路上哀吿人。〔合前〕

【香柳娘】〔小生〕把家私占了。把家私占了。因甚不争竞。只因要我家法正。我宁可受苦。我宁可受苦。不敢怨家兄。敎人自愁闷。〔合〕在破窑中冷落。在破窑中冷落。举目谁人是亲。闷怀无尽。

【前腔】〔末〕吿官人放心。吿官人放心。且休愁闷。人若孝悌天心顺。但朝夕院君。但朝夕院君。劝戒我东人。不久自回心。〔合前〕

感你不忘旧日恩。这般苦事与谁论。

归家不必高声哭。只恐人闻也断魂。




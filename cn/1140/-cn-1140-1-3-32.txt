义田记

新旧置田二百亩岁取其谷周族之急者又简塾师授子弟业以为常是为双溪施氏义田闰章谨记之曰施氏之有义田自先大父中明公始也其志肇於曾祖思嘿公而大父继之先府君又继之以迄於今凡四世而後有成中明公之叔祖处士公曰畔松有田百三十亩息钱於人者券千余金而无子且死属中明公後盖兄之冢孙也又独传义不可立诸父强许之以处士公待以瞑也中明公泣固辞且谓以一人後之不若羣族子弟後之也请收债以襄其事而公其田为义田更置义塾以养以教岁时祀事可弗絶是时中明公故诸生屡空处士公之丧未举者四女未嫁者三度费七八百金衆谓非鬻田不相当而中明公计不反顾於是义田之约遂定居无何诸女齗齗相构争丧葬装遣费益多而债不可收或请质於官有窭者一人跽丏免遽焚其券遂人人坚负无一钱而经纪百费转出之称贷子母相寻遂踰其产数矣不数年中明公捐馆先府君弱且在疚诸女家讼分其田索负者益急田又肥硗半不胜租庸族父老佥谓田为累而债日增盍鬻以完负稍别置腴田渐可复也府君泣不能禁而义仓义塾手自创置经画有序族冻饥者藉以举火先府君又早世时闰章甫九岁家叔父惸惸相倚洊遭不造盖义田之负尽而家无留产矣初郡守金公励数延中明公讲学闻义田之役亟止之曰不度力而好义将为後累然使吾祖父不相继殁事当必举不幸而金公之言中也顺治丙戌闰章举於郷仅复其腴田七十亩比成进士积累以日月与叔父同节衣食十余年乃易?以腴而数增其七十教养周恤之制悉如中明公约田以金计者千二百余两度所出不足赡吾族然家祚中衰世困诸生吾禄入有限故经营以数世仅完先祖父之志其成之难若此虽然非成之难守之为难义田之约世掌以冢嗣它不得与今吾子皆穉弱不任而族之稍才者辄不永年惧後人之难为继也故记之书曰率乃祖考之攸行後之贤者勉乎哉先人名讳具别传中田在自家圩者七十亩在长汀百一十亩并刻之石【瑮按自记云丁未人日阻风市汊肩舆赴南浦寒甚偶思属草流泪者再四於乎先府君所为者独难虽屡牍不能尽也】


二怪物


二怪物者，北里以之为混名，而加于左红玉、杨韵兰者也。观红玉、韵兰之所为，则诚怪矣，谥为“怪物”，谁曰不宜？

左红玉本粤产，初居老旗昌。老旗昌者，旗昌洋行之旧址，及迁去，粤妓即税其地以为巢，故相率称为老旗昌云。红玉居老旗昌时久，郁郁不得志，乃改隶苏籍。隶苏籍后，不久即适金氏，不安于室，下堂去，理旧业。旋适浙江许氏，已生子矣，既而又下堂，不知辗转于何所。至是复来上海，重张艳帜。其子年已十六七，恒至其处，红玉每为备膳，抚摩怜惜，俨然母子也。此一怪也。

红玉旋为人所窘，祝发为尼，其下场可谓惨矣。然自重到上海以来，亦曾得邀一意外之荣宠，为姊妹行所乐道者，则遇某军门一事是也。上海之有书场，实始于也是楼。集管弦之属，邀请歌姬歌于台上，客环台坐听焉。有点戏者，度一曲，酬以一金；不点戏，则茶资以外无他费。一时少年子弟咸趋之。获利既厚，遂有仿之者，不旋踵，书场四辟矣。北益泰，烟窟也，涎书场之利，亦辟其前楼以为之，邀顾阿南、金文兰辈竞唱，左红玉亦与焉。会前任越南提督军门某过上海，作北里游。某粤人，每格于方言，殊不自慊。时吴莼香已退为房老，静兰、小香未著，某故不及物色之。于北益泰得红玉，大悦，点戏一百出。此为从来点戏所无者，红玉独遇之，故姊妹行以为荣而乐道之也。某旋以宠红玉故，凡歌于北益泰者，皆人点一出，自拟其佳号曰“满堂红”。故姊妹行以为借其余荣，尤乐道之云。

杨韵兰，非长三也，实西棋盘街富贵堂之幺二妓，貌仅中人。颇能京剧，人多呼之为杨月楼。如是者无足为怪也。庸讵知其具一特别之怪像，非人耳目所能及，意想所能得者，则杨韵兰为两形人是也：自朔及望为女身，自既望及晦为男身。同院之娼，无不被其毒者。后鸨知而逐之，遂流落不知所终。是又一怪也。






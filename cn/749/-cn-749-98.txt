王安礼


安礼字和甫，临川人，王安石之弟。生景祐元年（1034）。嘉祐六年（1062）进士。以荐为著作佐郎、崇文院校书。历直舍人院、同修起居注，进知制造、翰林学士。元丰六年（1083），守尚书左丞。七年（1084），以端明殿学士知江宁府。元祐中，加资政殿学士，历知扬、青、蔡州。绍圣二年（1095）卒，年六十二。

万年欢

雅出群芳。占春前信息，腊后风光。野岸邮亭，繁似万点轻霜。清浅溪流倒影，更黯淡、月色笼香。浑疑是、姑射冰姿，寿阳粉面初妆。

多情对景易感，况淮天庾岭，迢递相望。愁听龙吟凄绝，画角悲凉。念昔因谁醉赏，向此际、空恼危肠。终须待结实，恁时佳味堪尝。

潇湘忆故人慢

薰风微动，方樱桃弄色，萱草成窠。翠帏敞轻罗。试冰簟初展，几尺湘波。疏帘广厦，寄潇洒、一枕南柯。引多少、梦中归绪，洞庭雨棹烟蓑。

惊回处，闲昼永，但时时，燕雏莺友相过。正绿影婆娑。况庭有幽花，池有新荷。青梅煮酒，幸随分、赢得高歌。功名事、到头终在，岁华忍负清和。

点绛唇

春睡腾腾，觉来鸳被堆香暖。起来慵懒。触目情何限。

深院日斜，人静花阴转。柔肠断。凭高不见。芳草连天远。








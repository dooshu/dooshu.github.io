洪咨夔　续梦

造化有真机，寒暑不停轴。

秋风促络纬，春雨鸣播谷。

一气臂屈伸，万事手翻覆。

得牛或贻灾，失马讵非福。

七侯梁冀诛，三妹国忠族。

鼎贵正酣豢，旁窥已鱼肉。

自古圣贤徒，不耻贫贱辱。

忠信以为宝，岂弟而干禄。

但信命行藏，不计得迟速。

泰极必有否，剥烂乃为复。

一理无间断，九卦要精熟。

梦起独忘言，窗前数丛菊。

洪咨夔

洪咨夔　续梦

琉璃庭釦水晶栏，宝树婆娑玉斧闲。

只恐姮娥嫌冷落，却随飞月下人间。

洪咨夔


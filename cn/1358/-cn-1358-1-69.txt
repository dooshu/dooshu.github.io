陆秀夫殉国

宋卫王即位海上，秀夫为首相。时播越海滨，庶事疏略，每朝会，秀夫独俨然正立如治朝，虽流离中，犹日书《大学》章句以劝讲。及厓山兵溃，秀夫行驱其妻子入海，即负帝同溺。或画为图者，石田林景熙赋诗云：“紫宸黄阁共楼船，海气昏昏日月偏。平地已无行在所，丹心犹数中兴年。生藏鱼腹不见水，死抱龙髯直上天。板荡纯臣如此，流芳千古更无前。”词严义正，足以发明其心事云。


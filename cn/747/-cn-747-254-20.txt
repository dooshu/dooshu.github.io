○禁断女乐敕

敕：朕闻乐者起於心，心者动於物，物不正则不可为乐，乐不和则不能理人。况天生黎蒸，区别男女，外则导之以礼，中则由之以乐，苟或不臧，孰云致礼？自有隋靡，庶政弊，徵声遍於郑卫，色矜於燕赵。广场角抵，长袖从风，聚而观之，浸以为俗：此所以戎王夺志，夫子遂行也。朕方大变浇讹，用清淄蠹，眷兹女乐，事切骄淫，伤风害政，莫斯为甚，既违令式，尤宜禁断。自今以后不得更然，仍令御史金吾，严加捉搦。如有犯者，先罪长官，务令杜绝，以称朕意。


奉柬龚宗伯

其一

两龚合并总前身，官领诸曹献纳频。
潘陆文辞原独步，应刘宾客拥千人。
未营别墅思归隐，尽典春衣不计贫。
侧席恩深眷耆旧，肯容江汉早垂纶。

其二

忆别同衔雪夜樽，飞书万里数相存。
论交道广心情苦，恋主忧深涕泪繁。
帷幄旧资孙武法，顾厨争说李膺门。
谁知留滞孤吟客，消渴逢秋梦故园。



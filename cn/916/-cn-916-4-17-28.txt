【拟挽歌辞三首】

有生必有死。早终非命促。昨暮同为人。今旦在（曾本云。一作作。）鬼录。魂气（曾本、苏写本云。一作魄。）散何之。枯形寄空木。娇儿索父啼。（《御览》作号。）良友抚（乐府作拊。）我哭。得失不复知。是非安能觉。千秋万岁後。谁知荣与辱。但恨在世时。饮酒不得足。（曾本、苏写本云。一作常不足。《乐府诗集》作恒不足。○本集。《乐府诗集》二十七。《诗纪》三十五。又《御览》五百五十二引促、录、木、哭四韵。）

在昔无酒饮。今但（焦本作旦。注。宋本旦。一作但。一作旦。乐府云。一作但恨。）湛空觞。春醪生浮蚁。何时更（曾本、苏写本云。一作复。）能尝。肴案盈（乐府云。一作列。）我前。亲旧（乐府作戚。注。一作旧。）哭我傍。欲语口无音。欲视眼无光。昔在高堂寝。今宿荒草乡。（乐府此下有荒草无人眠。极视正茫茫。曾本、苏写本云。一本有荒草无人眠。极视江茫茫。《诗纪》同。曾本、苏写本又云。极又作直。）一朝（《诗纪》云。一作相送。）出门去。（曾本云。一作易。）归来（乐府作家。注。一作来。）夜（各本作良。乐府同。）未央。（○本集。光府诗集二十七。《诗纪》三十五。）

荒草何茫茫。白杨亦萧萧。严霜九月中。送我出（曾本云。一作来。）远郊。四面无人居。高坟正□焦□。马为仰天鸣。（乐府作鸟为动哀鸣。注。一作马为仰天鸣。）风为（《诗纪》云。一作声。《御览》作日。）自萧条。（曾本云。一曰鸟为动哀鸣。林为结风飚。苏写本、焦本同。）幽室一已闭。千年不复朝。千年不复朝。贤达无（《诗纪》作将。注。一作无。）奈何。向来相送人。各自（《文选》作已。曾本、苏写本云。一作已。乐府作以。注。一作已。《初学记》作亦。《御览》同。）还（《文选》作归。《御览》同。）共家。亲戚或馀悲。他人亦已歌。死去何所道。托体同山阿。（○本集。《文选》二十八。《初学记》十四。《乐府诗集》二十七。《御览》五百五十二。《诗纪》三十五。）


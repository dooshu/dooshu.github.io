◎虞寄

寄，字次安，荔弟。梁中大通初，举秀才，对策高第，除宣城王国左常侍。大同中，引疾归。岳阳王为会稽太守，以为行参军，迁记室参军。领郡五官掾，转中记室。太清中，除镇南湘东王谘议参军。加贞威将军，台城陷，遁还乡里，依张彪，寻奔陈宝应。承圣初，除和戎将军、中书侍郎，宝应不遣。及陈天嘉中，宝应平，入为衡阳王掌书记，除国子博士，引疾归。宣帝即位，除东中郎、建安王谘议，加戎昭将军，又加太中大夫，太建十一年卒，年七十。


料水第四十一

顿军之地，水流而清澈者，食之上也；水流而黄浊有沙者，食之次也；流之黑者，食之下也（水黄黑，以胶投之，可以得清）。设或水停而不流者，勿食；水流而上源在敌者，勿食。水流而中有黑脉不定毒流者，勿食，食者死。水多粪草者，勿食，食者病。水上有人、狗、彘之尸者，勿食。如无水可食，当于其侧穿井以汲。吏士营必以水，暂憩必以水。若将有所涉也，水流而或盈或减者，勿涉，必有壅囊之机；水止而为陂为沮洳限于路者，勿涉，必有泽淖之陷。水在敌要地而无甲兵防之者，未可即涉。先令轻兵搜验山谷崎岸，虑有伏焉。欲夺敌之力者，先夺其水。得之上流者，美莫大焉。


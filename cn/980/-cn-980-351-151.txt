释行海　送人之姑苏

片帆归去百花洲，今日因君忆旧游。

泽国风烟多好景，洞庭林壑最宜秋。

垂虹未霁难收景，顽石如今不点头。

记得一番吟最苦，翻然惆怅为吴钩。

释行海

释行海　送人之姑苏

枫落吴江归兴浓，不知何日定相逢。

山中独对三生石，城外谁听半夜钟。

金井露凉鸣蟋蟀，石池霜早歇芙蓉。

新诗别后须相寄，只在云深第一峰。

释行海


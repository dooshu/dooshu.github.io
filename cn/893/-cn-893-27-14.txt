江夏送倩公归汉东序





汉东，随州也，本春秋时随子之国，其地在汉水之东。《左传》“汉东之国随为大”是也。后世以其地置州，谓之随州。隋时改称汉东郡，盖依此立名。唐自天宝以前名随州，天宝初改汉东郡，乾元初复为随州。



谢安四十，卧白云于东山；桓公累征，为苍生而一起。[一]常与支公游赏，贵而不移。大人君子，神冥契合，正可乃尔。仆与倩公一面，不忝古人。言归汉东，使我心痗。[二]夫汉东之国，圣人所出。[三]神农之后，季良为大贤。[四]尔来寂寂，无一物可纪。有唐中兴，始生紫阳先生。[五]先生六十而隐化，若继迹而起者，惟倩公焉。蓄壮志而未就，期老成于他日。且能倾产重诺，好贤攻文。即惠休上人与江、鲍往复，[六]各一时也。仆平生述作，罄其草而授之。[七]思亲遂行，流涕惜别。今圣朝已舍季布，[八]当征贾生。[九]开颜洗目，一见白日，冀相视而笑于新松之山耶?作小诗绝句，以写别意。

[一]《世说注》：《续晋阳秋》曰：谢安悠游山水，以敷文析理自娱。桓温在西藩，钦其盛名，讽朝廷请为司马。以世道未夷，志存匡济。年四十，起家应务。《晋书》：谢安寓居会稽，与王羲之及高阳许询、桑门支遁游处。出则渔弋山水，入则言咏属文，无处世意。东山、苍生，已见七卷注。



[二]《诗·国风》：“愿言思伯，使我心痗。”《毛传》曰：“痗，病也。”



[三]《元和郡县志》：厉山，亦名烈山，在随州随县北百里。《礼记》曰：厉山氏，炎帝也。起于厉山，故曰厉山氏。《太平寰宇记》：《荆州记》云：随地有厉乡，村有厉山，下有一穴，是神农所生穴也。穴口方一步，容数人立。今穴口石上有神农庙在。《方舆胜览》：《荆州记》：随州厉山有石穴，云是神农所生，遂即此地为神农社，常年祀之。



[四]季良，随之贤大夫，谏随君无追楚师，事载《左传》桓公六年。



[五]紫阳先生胡公，见三十卷《紫阳先生碑铭》。



[六]惠休上人，见十二卷注。



[七]《广韵》：“罄，尽也。”



[八]季布事，见十一卷注。



[九]征贾生，见二十五卷注。



辞曰：彼美汉东国，川藏明月辉。[一]宁知丧乱后，更有一珠归。

[一]《新序》：珠产江汉，玉产昆山。《荆州记》：荆蕴玉润其区，汉含珠而清其域。



按缪本诗中重录此文，而“寂寂”作“寂寞”，“辞曰”作“李白辞”，“彼美”作“路入”，凡六字不同，盖未及删正也。






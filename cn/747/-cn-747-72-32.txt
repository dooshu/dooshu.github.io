○赏诛郑注功臣军士诏

朕以寡德，祗荷睿图，於兹十年，夙夜惟寅，尝恐至诚不达，景化未敷。屈己以安四方，推信以待百辟，岂有患生毗倚，变起奸凶，亦以失於任人，致此氛沴。然朕为人父母，子育生灵，忧万姓之靡宁，惧一物之失所。况至理之代，先德而后刑，以上下欢康，中外清晏，虑有连累，即伤太和，宜赏不逾时，式彰褒劝。其今月二十一日排难宣力功成谋议，及能应机枭斩郑注者，节级各加官赏，其次立功及军队将士合在赏级者，即有差等处分，其将校等合与改转，委本军条疏具名闻奏。谋逆之人，已断腰领，子戮家破，俾当极诛。元恶李训、王涯家族，除已处置外，妻女奴婢并入官，资货产业，天下所在，切加简责，据数闻奏。其馀亲党，除同居知情外，不同谋计者，一切不问。诸色官吏所繇，其受逆长指合欲出力同恶者，并已两军推问，寻捕处斩讫。尚虑因缘雠隙，妄告平人。自今已后，纵同官司微涉诖误者，一切不问。潜藏疑惧者，许三日内各归本司，不得辄相恐动。韩约首为诈恶，逆罪滔天，虽罗捕未获，终天网不漏。宜委御史台京兆府两金吾速催促所繇，齐出搜索，获日闻奏。如辄有人隐藏不告者，罪及一门；如知处隐藏，密来告说者，必当厚有赏赐。於戏！朕求理之心，惟才是与，听言信行，不虑包藏，岂谓邪人，负我如此。其中诱陷，必有胁从，须挂刑名，载深冤叹。其中节目，疏理未尽，须更商量者，委中书门下续即条奏。宣示远迩，咸使闻知。


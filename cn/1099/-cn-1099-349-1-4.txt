○選編車營馬兵 【 車營馬兵】

夫壁壘之間。馬兵雖恃車為固。而緩急之際。車兵必倚馬為鋒。凡遇過險及卒然伏起。須先以驍將領精徤膽勇馬兵五百餘名。出前列陣。以遏遊伏之賊。以便車兵扎營。而後更將兵馬通融挑選五百四十以充中部三司。每司旗下量選次等一隊以充火器。其左右二部。亦須精徤列隊。俱為臨時出奇之用。若全勝則車營必不分其功。或偶退卻。兵賊混淆。兩馬追逐之時。敗兵入城尚為敵乘何况車營决難投營開車。致使兵賊相亂。所關不小應併行定議。以免臨時有悞。


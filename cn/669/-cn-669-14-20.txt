45　一言之興邦喪邦證史


草廬一言而定三分之業，一言之興邦也；夕陽亭一言而召五胡之禍，一言之喪邦也。

【全云】董公一言遂興漢，李勣一言幾亡唐。

【元圻案】三國志蜀諸葛亮傳：「先主詣亮，凡三往乃見。亮曰：『今操已擁百萬之衆，挾天子以令諸侯，此誠不可與争鋒。孫權據有江東，已歷三世，國險而民附，賢能爲之用，此可與爲援而不可圖也。荆州北據漢、沔，利盡南海，東連吴會，西通巴、蜀，此用武之國，而其主不能守，此殆天所以資將軍，將軍豈有意乎？益州險塞，沃野千里，天府之土，高祖因之以成帝業。劉璋闇弱，民殷國富而不知存恤，智能之士思得明君。將軍既帝室之胄，信義著於四海，總攬英雄，思賢如渴，若跨有荆、益，外結好孫權，内修政理，天下有變，則命上將將荆州之軍以向宛、洛，將軍身率益州之衆以出秦川，百姓孰敢不簞食壺漿以迎將軍者乎？誠如是，則霸業可成，漢室可興矣。』」〇晉書賈充傳：「侍中任愷進説，請充鎮關中。充既出外，自以爲失職，深銜任愷，計無所從。將之鎮，百僚餞于夕陽亭，荀勖私焉。充以憂告，勖曰：『是行也，辭之實難，獨有結婚太子，不頓駕而自留矣。』」〇邵子西晉吟：「禍在夕陽亭一語。」






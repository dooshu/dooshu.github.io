○請易江西稅使潘相揭 【 請易稅使】

竊惟江西稅監潘相初到任時、稍似安靜、不知今年何故遽爾改節、致令一省軍民、及宗室生儒、幾釀大變、身犯眾怒、不知自省、而更為酷烈、欲以威服之、如水益深、如火益熱、則江西貧瘠之民、不能無反側之慮矣、相之諸舛、姑未備論、只主張開廣信封山一事、真為失計、奸民往往建議開山不知開山實無所得此山無甚大木。即有一二亦雜木耳。萬山深處懸崖難出。若使可採。彼界在江西福建浙江之間。人烟甚眾當爭相販鬻久矣豈得留到於今宣德正統間、葉宗留鄧茂七等賊巢穴于此。僣王聚黨。殺官害民。大費征討。歷十餘年而僅得招安。未嘗以戰勝也。是以奉有嚴旨封禁。妄開者重治。今若再開。則三省之患。不知所終。利未得于分毫。而害有過於丘山。甚可慮也。潘相身自往勘。履危蹈險。亦明知其不可開。而為參隨奏民等所挾。不敢轉聞。知其不可為而復為之。其愚可知矣。相又奏稅監勘合馬牌、不許驛傳有司掛號、此又擅改祖宗成法、大不可之事、國家政務。無一不相制相轄。辯折允當雖　御前駕帖。亦赴科掛號。豈獨相之差遣不許各衙門預聞何奸不可為。而何亂不可生。所宜亟行禁止者也。相又請添解送磁器船隻、每府各造一隻、每隻當費萬金、江西十三府當費十三萬夫磁器歲解未聞缺供。何獨今日而議造船。不貲之費。又將何出。不惟不可。抑亦不必。即使用船一隻。所載亦巳無算。何用此多船為也。　皇上聖明可以洞燭其故矣、至于泰和石膏。其利益微。而其害益大。江西習俗。尤重風水。此山乃一省龍脉所係。豈忍傷之。彼中士民。必不相安。以上四事、臣等深為地方危、深為　朝廷危亦深為潘相危也宣德間葉鄧之亂。起于廣信封山。正德間宸濠之亂。起于南昌省城。當時縉紳士民。亦靡然從之為亂。今相既攖宗室之怒。又開賊巢之釁。叢怨太多。釀禍不小。竊恐湖廣覆轍。又在茲矣。臣等訪得潘相乃一愚魯之人、初到任時、亦知虗心、與各官和衷行事、時日漸久、匪人日多、唆哄播弄、以至此極、邇來司道等官、畏其橫噬、槩不相接而廵撫夏良心、杜門不出、一意請告、遠近地方、益以洶洶、既無文武官員協恭行事、實恐旦晚之間、又以變聞、再驚　聖心、再傷國體伏望　皇上乾剛獨斷、取回潘相、而以其所領諸務、交付附近稅監、使之兼管、庶幾　聖慮康寧、而臣等亦得少寬危悚也、


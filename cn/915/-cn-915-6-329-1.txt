◇上晋王疏

臣闻取天下者，常以无事。及其有事，不足以取天下。故古之王者，必应天顺时，义全而後取，让成而後得，是以享世长久，重光万载也。今议者以殿下化流江汉，泽被六州，功济苍生，欲推崇尊号。臣谓今梓宫未反，旧京未清，义夫泣血，士女震动；宜深明周公之道，先雪社稷大耻，尽忠言嘉谟之助，以时济弘仁之功，崇谦谦之美，推後己之诚；然後揖让以谢天下！谁敢不应，谁敢不从！（《晋书·周嵩传》，又罗愿《新安志》九。）


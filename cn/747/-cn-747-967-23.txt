○请以罚公主封物宣付史馆奏（会昌三年中书门下）

伏闻定安大长公主，二月二十五日以回纥背叛恩德，侵轶边陲，於光顺门内脱去簪珥，变服请罪。陛下释其愆负，方敢对见。又以宣城公主等违敕不到，各罚封物。伏以礼法之行，始此中壶，王化盛事，人伦美谈。《周易》云：“正家而天下定矣。”臣等忝在枢近，不任贺踊跃之至。伏望宣付史馆纪述，为百代典制。


○驾幸太学赋（以“人安国泰，大播儒风”为韵）

皇帝念儒林之繁会，当天地之交泰，降万乘以爰来，使八方而咸赖。视其鼓箧之地，文在其中；礼於释菜之庭，化行乎外。睿想难逾，精搜典谟，属车连延，辗御陌而後入；翠华容裔，向文囿以前驱。台观惟新，墙垣尽饰，宗伯礼贤以蒇事，司成执经而奉职。端冕旒而彩仗初立，始驻六龙；发声教而翠华未旋，以行万国。整衣裳之楚楚，习威仪之翼翼，入门而冠剑陆离，布位而貂蝉逼侧。若乃展先师之礼，示後进之人，张国容以贵道，阐文教以尊神。升夫子之堂，所谓以德行；行周公之礼，岂可不躬亲？不然者，何以自谦於至圣，而亲飨於陪臣哉？

是以讲学斯陈，德音远播，念月将而日就，各呈材而切磋。龙颜不远，顾探索之惟勤；天步下临，曷斯须之敢惰？布星攒，周回可观。彼儒风之习习，资睿思以安安。颐指於学海儒林，自因泽及；目击乎雄词丽藻，谁谓才难？恩下育而冬暖，命遐宣而昼寒。济时以勤学为先，居上以易俗称大，俾惰游者咸思於经籍，好勇者亦高其冠带。既而宣化毕，盛礼终，缴素志，播皇风，转龙於祥烟之表，返銮辂於瑞气之中。盛矣哉！载笔之史，不纪乎教化之宫。








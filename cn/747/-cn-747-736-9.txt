○寿州团练副使厅壁记

战国南北书，更言故世诸豪，争据於寿春。或兵至百万，有不能得者，岂地势为要津乎！自建中以来，淮夷窟叛於蔡。天子之诏，或讨或赦，由是寿春备为东塞矣。为之守者，皆佩将军印，募府符书之设，拟於方镇。而有副使之官焉。元和中，韦公武以殿中侍御史为之。九年秋，蔡州叛，寿春守令狐通引兵屯霍丘，副使得孱卒百馀人留郡中。冬，蔡兵大入马塘，寇邓家城，杀其将卒五千馀人，尽虏民男女，焚坏邑室而去。郡中惊骇，民人多流其家而东。副使因言寿春，其地堑水四络。南有淠，西遮淮颍，东有淝，下以北注，激而回为西流，环郛而入於淮。此天与险於是也。假如愚民能弃其业西流，即为蓬徙鹿走耳，安与国是为利耶？乃出家奴与民户一丁，俱为水工，决安丰已南陂池，会其流於城傍野中，浸注如泽。以故居民流心稍稍复定。时马塘邓家城既陷，霍邶方畏寇乘其虚，复飞语为谣以惑其俗曰：“狐死首丘。”井闾多传言之。耆老曰：“果守不能保是矣。”守闻之益恐，遂弃其城亡归。是日霍丘焚。行未及郡，会日暮，使吏驰告副使以归伏，令得夜开壁。吏至，壁卒捍关不得入，呼骂其卒。副使立城上曰：“某得命於诏，城书受即昼复之。今守独入而卒露，无为也。如驱与俱来，宁不知盗居其闲，得夜则祸成矣。或幸止於邮。”平明辟关，介士陈兵夹道，验其号以入，卒无敢越伍而趋。居有顷，守谪去，诏以李将军代。将军西出强兵临万胜城，复以副使掌留事。明年，陟其能，得加侍御史。是岁亚之东观战至寿春，得副使之迹，题之於署下，以记行事之时云。


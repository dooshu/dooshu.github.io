○祭霍山敕

三代之初，皆有神降，监其德也，天实启之。恭惟王业之初，师及霍邑，坚城未下，大将阻兵，连雨积旬，粮储不给。有白衣老父忽诣军门，称霍山之神谒大唐皇帝，云东南取路，八日雨止，助帝破敌，尽如其言。岩岩霍山，九州之镇。兴云致雨，功已洽於生人；亲道辅德，力更宣於王室。朕缵承大宝，膺受鸿休，肸蚃之间，诚明可接。永言幽赞，兹谓有孚，惟天命神，据我斯意。宜令礼仪使判官司封员外郎薛颀即往霍山致祭，正词以荐，称朕意焉。


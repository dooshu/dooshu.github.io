○朱憲副平賊圖記 【 平秦蜀叛寇】

弘治庚戌夏六月、撫治鄖陽、都察院右副都御史浮梁戴公珊、上言、　皇明撫世、普天率土、陶然太和、?天炎海、雕題左袵、往古聲教所不及之區、皆梯航納琛貢蠢斯逆賊野王剛者、嘯聚不逞、初起蜀之夔州新寧、往來東鄉大寧大昌諸邑、肆行刼掠、守土者莫能禁、遂入湖廣竹山竹谿、近又擾我漢中金州平利西鄉諸郡縣、　皇上弘天地之量、不即加誅、彼昏不知、稔惡益甚、請　勑四川湖廣陜西三省守臣調兵討之、　帝曰兪、無養患、無助變、無延及平民、于是大司馬承旨議設方畧、移檄三省廵撫憲臣、調兵率属、刻期進討、維時陜西按察副使高安朱公漢、職在撫民兼分廵漢中、乃承戴公檄、躬督陝西官兵、洎民兵萬餘人、分道竝進、賊聞風奔潰、乃約會川湖官兵、深入賊巢麻柳埧、所向克捷、勢如破竹、賊莫能支、是歲十一月元惡授首、餘黨悉平、疏聞、　上降勑獎勵、給賞賚有差、朱公獲拜白金文綺之賜、漢中之民、相顧而言曰、始聞寇至、吾儕子女、幾無生聚之望、寇平亂息、伊誰之功、嗟我朱公、維我父母、其為吏與士者、亦相聚言曰、賊至不早撲滅、民將動搖、豈惟吏之尤、亦士之憂、今居民安堵、吏奉其職、士安其業、惟茲懋績寔戴我公乃属善繪者、貌其平賊之狀、繪為圖、予得觀焉替宋真宗時。張詠知益州。四郊多壘。詠得賊不誅。悉令歸農、業。仁宗至和中。蜀人傳言有寇至。野無居人。京師震驚。張方平被簡為蜀帥。至則歸屯軍。撤守備。蜀竟無事。公之平寇。不免殺伐。若異是者。盖益州之賊。初苦于侵苛。假息其鄉。無他志。至和禦變于未然。所謂有亂之萌。無亂之形者。故得以安之而無患。若野王剛者、自成化乙巳遘亂五六年有奇。蔓延數千里。攻我城邑。戕傷我兵民。其鴟張跋扈。非文告所可招。而彌天之惡。不可以恩結。不可以赦原。其勢不得不加兵。顧兵凶器、戰危事、將非其人、兵雖強不能必勝、玩旹愒日糜穀費財、借曰勝之、所損已不貲矣、若公以文臣統師旅、不請益兵、不重費轉輸、笑談尊俎、安如平旹、坐運籌筴、指麾諸將、月三匝而成功、視二張所為。雖有用兵不用兵之殊。其止亂安民。功則一也。圖之以詔後世、豈徒繫人之思、朝廷遏亂之武、勵臣之仁、諸大夫宣力之忠、并于是可見、而謂文儒不諳軍旅、其過言哉、漢中固秦地倡亂者蜀人古稱蜀人多變習使然也。後之治蜀者。變之未形當如二張不得已前引二張雅意在此而至于用兵。必若公所為。蒼生其不重困巳乎。予雅知公、又嘉漢中之人之義、遂為之記、


○會議大同等處事宜 【 會議邊事宜】

廵撫大同甘肅等處都御史殷謙等所奏事宜、一太原等府州縣、歲運邊方粮草、因山路險遠。止是輕賫銀貨買納。如薄收價貴。則積蓄者高價以罔利。如有收價賤。則　納者侵欺肥巳。宜令有司遇價賤。則督令全買。貴則使納至六七分。其餘收銀。給與官軍。准作俸粮。一山西新設威遠衛、與大同右衛相隣、右衛三面幾四百里、威遠四面僅六里。難以種牧、宜令分廵官會同守備等官查量、以隣近大同右玉林二衛餘地內西南各撥二十里。東北各撥一十五里。給威遠衛軍種牧。一陝西甘肅一帶官倉、近被官攢斗級侵盜粮料、多至一萬三千餘石、少者二千有奇、盖因監收官不相交代。致生姦弊。况甘肅見有虜報、正積蓄備禦之時、其監收官宜二年一代、不許先期而還受代者亦不得託故延緩。一甘肅當豪之家、多賂摠兵副參等官、占奪水利。妨民灌溉。宜令分廵官兼管其事、犯者治以重罪、一陝西甘州左等衛甘泉等驛逓、并河西一帶、地連哈密等處、四外使人、絡繹不絕、宜令臨鞏平鳳四府人犯死罪并徒流罪者、俱發充驛遞夫、自備馬驢牛車、相兼服役、仍給口粮三斗、限滿放歸、


全祖望跋

映碧先生三垣笔记最为和平，可以想见其宅心仁恕。当时多气节之士，虽于清议有功，然亦多激成小人之祸，使皆如映碧先生者，党祸可消矣。其中力为弘光洗雪，言其娈童季女之诬，于主立潞藩诸臣，皆绝不计及。又言其仁慈胜而决断少，当时遗臣中不没其故君者有几人欤？于龚鼎孳直书其垣中之过，不少贬，更人所不尽知也。其中记甲申死难诸臣有李国桢，记乙酉死难诸臣有张捷、杨维垣，则失考也。至郑鄤一案，当主洲先生之说，而笔记所言太过耳。 【(摘自鲒埼亭集)】








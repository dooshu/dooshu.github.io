六枳关

盘洲种枳六本，以为藩篱之限。立小门，名曰六枳关。每为人问其所出，倦于酬应。今取冯衍《显志赋》中语书于此。衍云：“揵六枳而为篱。”按《东观汉记》作八积。《逸周书·小开》篇云：“呜呼！汝何敬非时，何择非德？德枳维大人，大人枳维公，公枳维卿，卿枳维大夫，大夫枳维士。登登皇皇，维在国枳，国枳维都，都枳维邑，邑枳维家，家枳维欲无疆。”言上下相维，递为藩蔽也。其数有八，与《东观记》同。予详考之，乃九枳也。宋景文公《贺宰相启》：“式维公积。”盖用此云。


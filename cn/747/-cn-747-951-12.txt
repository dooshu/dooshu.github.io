○舞中成八卦赋（以“中和所制，盛德斯陈”为韵）

乐之容，舞为则，导於情，崇於德。制其衣而五方咸备，颂其序而八卦不忒。然後体利贞而疾徐有度，法行健而循环不穷，数盈而刚柔匪杂，缀短而明德将融。初配六以回旋，状马行於此；及变三而成列，如龙化其中。信乾坤之简易，应金石之变通。於是步日而前，因风而举，乘飘而婆娑杂沓，映照烛而长短合序。既顺之而不却，亦明之而有所。则离巽之不差，岂进退之无旅？则有应水之理，象木之规，叠若奔溜，散如繁丝。五色相宣，谓神龟初负；八音咸奏，知灵凤来仪。震也坎也，何斯违斯？既以悦随，企其遵令。象山而乍结乍凝，依泽而若游若泳。状巍巍之德，仰之弥高；节荡荡之音，於斯为盛。是知艮、兑之为美，故必随而不竞。

是故圣人穷乐之变，制舞惟新，效知来而藏往，故有要而有伦。非干戚之前设，若钧天之所陈。至若卿云共临，瑞日同霁，乍离乍合，若翔若滞。随方辨色，非前代之旧章；应节成文，实我唐之新制。是知舞以适道无颇，乐以审政同和。观象取则，异乎侧弁峨峨。则斯舞也，实百代之不讹。

张彦震


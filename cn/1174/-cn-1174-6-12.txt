石景山

山而石其骨者，皆有峰岩壁穴也。每踱山有声，应杖及履，琅然而弦，其下峰壁也。翁然而钟，其下岩洞也。即事涤凿，实罕人功，无有全乎人事者也。积土曰岳，潴水曰海，穿顽石曰洞天，迩身而远思，为寄焉而已。出阜成门而西二十五里，曰石景山。山故石耳，无景也。土人伐石，岁给都人，石田是耕，不避坚厚，久久，岩若、洞若焉。万历中，董常侍建元君庙，栖羽士，而石景山以著。山最上，金阁寺。寺最远眺望，望苍黄一道，如带南缀者，浑河也。浑河，古桑干水，从保安旧城，过沿河口，过石港口，达卢沟。浑河，如云浊河也。卢沟，如云黑沟也。浊且黑，一水也。水雷殷而云涌，亦曰小黄河。河迅岸危，石不得趾，而桥之以板。行板者，委身空中，无傍籍，踏踏闪闪，无详步，而目下见水，水势慑目。桥则蜿蜒，强者欲趋，苦前，恇者欲蹲，苦后。万历戊子九月十六日，驾还自寿宫，驻跸功德寺。明日，幸石景山，观浑河。上先登板桥，诸臣翼而趋。中流顾问辅臣：水从何来？申时行对曰：从大漠，经居庸，下天津，则朝宗于海矣。上曰：观此水，则黄河可知。因敕河臣，亟修堤岸，毋妨漕计。诸臣顿首谢。

长洲申时行从驾幸浑河召问黄河水势因敕河臣堤防爰命赋诗以纪○寿宫福地开嵯峨，高秋风日回熙和。万壑千峰时望幸，九游七萃纷来过。羽骑初旋大峪岭，銮舆载指桑干河。桑干之水何湍激，触石萦崖迸沙碛。浊涨沮洳九百里，惊涛喷薄三千尺。下濑骤如风雨声，回波忽变烟霞色。天子临观欲受图，青旌翠盖争先驱。牛马两崖望河伯，鱼龙千队朝天吴。重瞳一顾三太息，何物汹涌如斯夫，吾观此水仅衣带，犹然衍溢为民害。况复黄河天上来，百折狂澜趋渤澥。异时平陆翻洪波，泛滥不止如人何。美玉长茭愁不属，金钱岁费何其多。忆昔尧时忧洚水，胼胝赖有崇伯子。龙门载辟伊阙宁，至今微禹其鱼矣。乃知经理须得人，畴能视溺真繇已。微臣稽首颂吾皇，儆予咨尔符陶唐。欲笑秦王称德水，还轻汉武筑宣房。噫嘻真主一言雷霆疾，群吏百神胥受职。坐令陆海俱安澜，还见蒿莱成黍稷。川输岳贡亿万年，休气荣光常四塞。

歙县许国从驾幸浑河召问黄河水势敕河臣预修堤防爰命赋诗以纪○万岁新宫秋色里，郁葱佳气天颜喜。回跸遥临石景山，前驱忽阻桑干水。桑干之水出云中，一川碎石舞雄风。惊沙环扑乱白日，浊浪鼎沸排苍空。是时翠华发新宫，西来五骑文武从。恭承宣诏非敢后，驽马不及随飞龙。峰回岸转见黄幄，已陟崔巍旋大麓。草莱相与望清尘，驱驰无乃劳华毂。天子曰咨元辅来，君臣鱼水同徘徊。乘风蹑虹奉天语，俯睇波涛何壮哉。一衣带水有如此，何况黄河天上来，万里奔流赴沧海，三门九曲依然在。自非蚁穴慎无虞，安得平成功永赖。汉家宣房瓠子歌，壁马空沉奈若何。往日水衡官数易，比岁金钱费转多。嗟嗟神禹不常有，怀襄谁是济川手。临流拊髀三叹息，想见皇情只求旧。皇情一日遍九州，欢乐未极增烦忧。省方总为询民瘼，不似横汾空佚游。

太仓王锡爵从驾幸浑河召问黄河水势敕河臣预修堤防爰命赋诗以纪○三秋碧宇澄如练，九扈功成稼初荐。玉辇时巡万寿山，还因省敛过西甸。清跸遥传羽骑驰，钩陈营卫肃威仪。葆盖龙含珠日耀，銮游凤旐彩云移。山灵先后分迎驾，万岁呼声起山下。岂是宸游玩物华，周咨总为绥函夏。既登层巘眺神皋，旋临远壑观洪涛。洪涛直接桑干派，奔腾澎湃流滔滔。滔滔未极怀襄势，警予方忆唐尧世。况复黄河万里来，昆仑浩淼源无际。河伯年年赛邺巫，波臣岁岁骄天吴。蛟螭骋嬉鱼沸郁，壁马空沉竟何益。中土元元昏垫多，淇园竹尽烦供役。皇心翼翼念人民，思得分忧拯溺人。游豫不忘经济计，琅琅天语谕臣邻。玄圭将待禹功奏，玄夷应有禹图授。断鳌炼石补天工，伫见九河道循旧。德意飙飞遍海埏，胼胝谁不喜争先。水宪修明时蓄泄，桃花春涨成甘泉。奉诏赓歌歌帝躅，卷阿遗响今犹续。溯泽堪诒丰水谟，扬波无羡河汾曲。

江夏郭正域圣驾幸浑河召辅臣问黄河水势敕河臣堤防恭纪○飘飘华盖簇鸣鸾，帝里波涛见渺漫。为忆黄河连贝阙，却乘白马向桑干。桑干水自晋阳来，日夜奔腾绕凤台。神瀵涌花澌喷玉，天河落地响成雷。似有九龙从下起，还如八水自西回。万乘千行连绮陌，六飞尘净秋空碧。何须周帝驾鼋梁，不事秦皇鞭海石。星辰影动流波浑，旌旗摇曳冯夷翻。歘见赤鲤骖河伯，似引杨侯朝至尊。皇心拯溺真无已，浑河何似黄河水。匆匆玉趾蹈卢沟，望望金堤塞瓠子。龙门决处又何如，凤辇行看应倍此。敕谕宣房负土臣，频将白璧礼玄津。为问绩灰能塞岸，能无沉马更劳人。万里流沙真澒洞，波臣愿效河清颂。蟠连鳌足永无虞，锁掣支祈常不动。喜看禹甸佐唐虞，欣诵尧言再警予。此际君臣鱼戏藻，行看河雒马呈图。

盱眙李言恭圣驾幸浑河召问水势敕河臣修筑堤岸恭纪○胜地宸游御六龙，羽林千队转高峰。列峰震荡波上下，群鳌负戴云深重。居庸之南桑干水，派发昆仑伏地底。百泉涌出浑源城，直下天津疾于矢。千山夹流折复通，疏凿惟凭造化功。飞空浊浪倾三峡，跨岸长桥亘两虹。长桥高起山之麓，谁遣六丁移地轴。轰轰白日走雷霆，一泻明珠十万斛。龙旌长傍翠云裘，处处离宫结蜃楼。何幸君臣同缓步，温然召语向中流。翠华行处天颜喜，因问黄河势若此。负薪沉马下淇园，深陋汉廷歌瓠子。支祁遁迹蛟龙伏，河伯效职阳侯逐。亲入银河蹑斗牛，君平莫作寻常卜。

长溪米助国渡浑河○浑河啮沙岸，沙助浑为虐。泥坌难前流，势极令后跃。河古曰桑干，厥源从大漠。远矣足风尘，勇矣无盘躩。自入中国来，则受山束缚。疾趋敢云怒，就行[衍]不得却。夺所就者壤，归淤其缓弱。共缓日以淤，蓄威伺邻壑。守土若画疆，上流无远凿。况乃传舍如，势极始叹愕。无人消息之，浑河与归恶。








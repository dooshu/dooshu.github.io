○海文

万岁通天二年月日，清边军海运度支大使虞部郎中王元，敢以牲酒驰献海王之神，神之听之：我国家昭列象胥，惠养戎貊，百蛮率职，万方攸同。鲜卑猖狂，忘道悖乱，人弃不保，王师用征。故有渡辽诸军，横海之将，天子命我，赢粮景从。今旌甲屯，楼船雾集，且欲浮碣石，凌方壶，袭朔裔，即幽都。而涨海无倪，涛洄，胡山远岛，鸿洞天波。惟尔有神，肃恭令典，导蠲首，骑鲸鱼，呵风伯，遏天吴，使苍兕不惊，皇师允济，攘慝剿虐，安人定灾，苍苍群生，非神何赖？无昏汨乱流，以作神羞，急急如律令。


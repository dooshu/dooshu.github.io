○对学歌元宴判

〈得景学歌元宴，多肉好之音。人告非时。〉

圆首方足，戴天履地，禀阴阳生杀之气，有喜怒哀乐之心。舞所以节宣礼容，歌所以吟咏情性。故端木发问，岂尽师乙之节；薛谈学讴，未穷秦青之技。才有用舍，命有通塞。沧浪水清，不行南楚；白石山烂，遂感东齐。穷者或歌，道固难废。惟景所学，应有攸归。微妙之音，虽闻是习；贞俗之礼，亦复悬殊。悼彼元宴之辰，宜畅清都之奏。紫芝仙客，揭雅曲於重元；丹洞羽人，吹真声於倒景。聆彼肉好，奇殊骨间！既非庆韶夏之作，又匪白雪阳春之调。暌彼嘉会，乖兹正声；人告非时，雅符通典。

李处仁


第十五出　妻妾叹夫

【梁州令】〔旦同贴上旦〕默默思量怨我夫。赶兄弟无辜。〔贴〕弃亲结义两无徒。忠言谏。生嗔怒。反不足。

〔旦〕迎春。富贵不然亲兄弟。贫寒亲的不相亲。〔贴〕院君。熟油伴苦菜。由人心裏爱。不知员外如何只是结义的好。〔旦〕你看夜来小叔背了员外回来。刬地落得一顿打骂。他身上这般蓝褛。如何是好。〔贴〕便是。

【雁过声】〔旦〕昨宵际晚时。见小叔背负员外回归。穿一领百衲破衣。睚睚瘦得不中觑。铁心肠见了珠泪垂。〔贴〕一饭未曾举筯。员外酒醒喝起。便道他偷了环儿。更不分说几句。便拳踢乱打逐出去。破窑内受苦伊怎知。

【前腔】〔旦〕小叔知礼攻书。又怎肯怀着恶意。信他人搬喋是非。把亲生兄弟逐出去。每日劝戒不听取。〔贴〕同胞共乳。手足之义。割舍把他轻弃。将家私恃长不分取。小官人晓诗书。知礼义。尽让兄不肯说。他又何曾说是说非。〔合〕论得来谁是谁不是。何日劝得心意回。

【尾声】鎭日裏飮酒杯。等待得他不醉归。再把忠言相劝取。

终朝殢酒醉醺醺。不是亲人强作亲。

待得醒时还劝取。不须强聒醉中人。




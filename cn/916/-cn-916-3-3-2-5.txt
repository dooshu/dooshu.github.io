【赠送从弟诗三首】

〖第三首《初学记》作凤凰诗。殊谬。〗

泛泛东流水。磷磷水中石。苹藻生其涯。华叶纷扰溺。（李善本《文选》作华纷何扰溺。六臣本注云。善作华纷何扰溺。）采之荐宗庙。可以羞嘉客。岂无园中葵。懿此出深泽。（○《文选》二十三。《诗纪》十六。）

亭亭（文镜秘府作青青。）山（文镜秘府作陵。）上松。瑟瑟谷中风。风声一何盛。松枝一何劲。冰（《类聚》作风。）霜正惨凄。（李善本《文选》作怆。）终岁常（《类聚》作恒。文章正宗作长。）端正。岂不罹（《文选》作罗。《类聚》同。）凝寒。松柏有本性。（○《文选》二十三。《类聚》八十八。文章正宗二十九。《诗纪》十六。又文镜秘储论南卷引风、劲二韵。）

凤皇集南岳。徘徊孤竹根。于心有（《初学记》作存。万花谷同。）不厌。奋翅凌（《初学记》作腾。万花谷同。）紫氛。岂不常勤（《初学记》作辛。万花谷同。）苦。羞与黄雀（《初学记》作雀同。万花谷同。）群。何时当来仪。将（《初学记》作要。万花谷同。）须圣明君。（○《文选》二十三。《初学记》三十。文章正宗二十九。锦绣万花谷后集四十。《诗纪》十六。又《类聚》九十引根、氛、群三韵。）


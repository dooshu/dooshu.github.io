○减放洛京魏府夏税敕

朕自临御寰瀛，躬亲庶政，静惟师古，动欲便民。虽物力方虚，每牵经费；而田畴微损，亦欲矜蠲。朕见洛京内麦苗，今春稍似旱损，寻睹魏府奏报，境内亦有微伤，须聊示於优饶，冀克谐於通济。比欲差官就检，又恐生事扰人，其洛京魏府管内，所有旱损夏苗县分，特於五分中减放一分苗子，其馀四分，仍许将诸色斛依仓式例与折纳。所期渥泽，以及众多，报告人户，各令悉知。


61　漢武帝置五經博士


武帝建元五年，置五經博士。元朔五年，爲博士置弟子。

【元圻案】此漢書武帝紀文。





諸家言太學


晉灼曰：「西京無太學。」漢藝文志「曲臺后倉九篇」下注。公孫弘曰：「請因舊官而興焉。其肄習之地，則太常也。傳授之師，則五經博士也。」漢書儒林傳。三輔黄圖五：「漢太學，在長安西北七里。」關中記：「在安門之東〔一〕，杜門之西。」集證云：「宋敏求長安志引。」何武歌太學下，王咸舉幡太學下，則有太學矣。或曰：晉灼以漢初言，黄圖記武帝時。

【閻按】漢書武帝紀：「贊曰：興太學。」

【全云】觀韓延壽傳，則其時郡邑已有學宫，不獨文翁所倡設也，但不能皆備耳。

【元圻案】唐書藝文志「乙部地理類」：「潘岳關中記一卷。」〇漢書王褒傳：「益州刺史王襄使褒作中和、樂職、宣布詩，選好事者令依鹿鳴之聲習而歌之。時氾鄉侯何武爲僮子，選在歌中。久之，武等學長安，歌太學下，轉而上聞。」〇鮑宣傳：「宣下廷尉獄，博士弟子王咸舉幡太學下，曰：『欲救鮑司隸者會此下。』諸生會者千人。」〇吴仁傑兩漢刊誤補遺五：「曲臺后倉九篇。晉灼曰：『西京無太學。』仁傑曰：太學興于元朔三年。按儒林傳詔太常議，予博士弟子，太常請『因舊官而興焉，爲博士官置弟子員』是也。先是董仲舒對策，『願興太學，以養天下之士』。史謂立學校之官，自仲舒發之。故武紀以是列之贊語，宣帝以是載于議尊號詔文，是太學興于武帝時明甚。賈誼曰：『學者，所學之官也。』韓延壽『修治學官』，注謂『庠序之舍』。文翁『修起學官』，招『學官弟子』，注謂『學之官舍』。然則儒林傳所云興舊官及博士官，非太學而何？下文『郡國縣官有好文學者，與計偕』，故文翁傳云：『武帝時，令天下郡國皆立學校官。』烏有天下皆立學，而天子之都乃反無太學之理？紀于元朔五年書『丞相公孫弘請爲博士置弟子員』，按太常議本文爲『博士』下有『官』字，紀脱之耳。通鑑知其誤，故武紀書曰『博士官』，蓋取儒林文足之也。且史載何武等習歌詩太學下，博士弟子王咸舉幡太學下，孰謂西京無太學也哉！王尊事師郡文學官，此郡文學之官舍如博士官也。師古曰：『郡有文學官，而尊事之以爲師。』豈忘前注耶？『官』當讀作『館』。易『官有渝』，九家作『官』，蜀作『館』，古官、館通。」〇何武爲揚州刺史，行部必先即學官見諸生，試其誦讀，問以得失。注：「學官，學舍也。」

〔一〕「安門」，原作「長安」，據元刊本、清嘉慶本改。






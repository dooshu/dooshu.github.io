◇上忠臣传表

资父事君，实曰严敬；求忠出孝，义兼臣子。是以冬温夏清，尽事亲之节；进思将美，怀出奉之义。羲、轩改物，殷、周受命；三能十乱，九棘、五臣。靡不夙夜在公，忠为令德。若使缙云得姓之子，姬昌鲁卫之臣。是知理合君亲，孝忠一体；性与率由，因心（《初学记》作「恩义」）致极。臣连华霄汉，凭晖日月，三握再吐，夙奉紫庭之慈，春《诗》秋《礼》，早蒙丹之训。宣帝裒德，麟阁画充国之形；显宗念功，云台图仲华之象。（《艺文类聚》二十，《初学记》十七。）


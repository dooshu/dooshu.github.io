○神龟负图出河赋（以“作瑞前王，始启文教”为韵）

茫茫积流，祚圣有作。动上天之密命，假灵龟以潜跃。盖欲以庆遥源，敷景铄。写物象之精秘，化人文之朴略。岂不以河之德兮灵长，龟之寿兮会昌。载徵符先呈於古帝，称大宝後遗於宁王。故将出也，感天地，动阴阳。浮九折之澄碧，散五色之荣光。然後蹈箭流而泳花浪，露元甲而明绣裳。初若沉圆璧而未没，稍似泛孤凫而欲翔。既而降芳莲，蹈清。五老游而共睹，列圣过而每喜。出朝日如耀其宝图。伏灵坛状陈其镂簋。布爻象之纠纷，蕴天地之终始。负谋谟之画，将化洪荒；当授受之时，岂思绿水。非臆对之可述，谅钩深而有致。所以出河宗，作天瑞。冯夷倚浪以相送，神鱼鼓舞而旋避。於戏！冥数然，自我而传。外骨明贲，中心善泉。将後天而思永，岂为贽而居前。至如鱼托素以达情，凤衔诏而展礼。未若祥开八卦，兆动四体。阐文教宁木铎之足俦，赞贞明与日月而同启。洎乎形貌既著，品物类分。荣万化之茫昧，合一气之。谶用光於夏叶，繇每焕於羲文。此乃天理用彰，神道设教。故跃波而委质，殊以文而饰貌。触纶诚怪於文鳐，隐雾徒嗟乎元豹。此悠久也，可是则而是效。


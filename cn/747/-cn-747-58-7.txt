○授崔群中书侍郎平章事制

门下：成万方之化，通天下之志，缉熙帝载，昭畅元猷，在於股肱之臣，共凝理本，旁求时彦，以叙彝伦。朝散大夫守尚书户部侍郎上护军赐紫金鱼袋崔群。粹密由道，端庄保和，本清明之上才，体博厚之重德。学贯通儒之业，词含大雅之风，居敬有恒，循性能断。自承我密命，职参内庭，高文焕发於纶言，敏识详达於国典。伏奏无挠，直躬不回，勤劳八年，始终一致。春闱取士，必后其浮华；地官理财，能制其轻重。俭以约己，忠惟事君，才适而用深，望积而实著。风猷已洽於人听，倚属方注於朕心，乃膺审象之诚，以副具瞻之望。况奸凶叛逆，尚驾戎车，未明求衣，思戢干橹，尔宜酌古今之要，举刑政之中，艰厥位以代天工，陈具谟以明皇极。敬兹重命，往践台阶，可守中书侍郎同中书门下平章事，散官勋赐如故。


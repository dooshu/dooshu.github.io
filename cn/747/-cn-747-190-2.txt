○浮沤赋

在霖霪之可玩，惟浮沤而已矣。况曲涧兮增波，复坳塘兮涨水，ニ滴沥兮行注，阶潺而浪起。寸步百川，咫尺千里。於是乍明乍灭，时行时止。排雨足而分规，擘波心而对峙。轻盈徘徊，容与庭隈。状若初莲出浦，映清波而未开；又似繁星落曙，耿斜汉而将回。合散消息，安有常则？倏来忽往，不可为象。雨密稠生，风牵乱上。

若乃空采褰，浩汗浮天；流平旧沼，派溢新泉；分容对出，吐映均鲜。触流萍而欲散，碍浮芥而还连。光凌虚而半动，影倒水而分圆。始参差而别趣，终宛转以同沿。历乱踟蹰，漂沸萦纡。细而察之。若美人临镜开宝靥；大而望也，若冯夷剖蚌列明珠。逐风波而澹荡，乃变化而须臾。迹均显晦，妙合虚无。同至人之体道，亦随时而不拘。夫其得坻则止，乘风则逝。处上下而无穷，任推移而不系。似君子之从容，常卷舒而不滞。

故其在阳则隐，在阴则出。泄泄悠悠，匪徐匪疾。因自然以见体，托行潦以凝质。类达人之修身，故不欺於暗室。荡薄畎浍，鼓舞洲渚。其生兮若浮，其居兮若旅。消雨霁，寂无处所。惟斯物之靡依，独含情而应机。暂假有而示洁，终沦空而匿辉。苟无心以自累，夫何适而有违？


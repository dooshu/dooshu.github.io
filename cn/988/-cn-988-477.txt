苏辙　奉使契丹二十八首其十七伤足

少年谬闻道，直往寡所疑。

不知避碍险，造次逢颠危。

中岁饱忧患，进退每自持。

长存鄙夫计，未免达士嗤。

前日使胡罢，昼夜心南驰。

中涂冰塞川，滉漾无津涯。

仆夫执辔前，我亦忘止之。

马眩足不禁，拉然卧中坻。

异域非所息，据鞍几不支。

昔尝诵楞严，闻有乞食师。

行乞遭毒刺，痛刻侵肝脾。

念觉虽觉痛，无痛痛觉知。

念极良有见，遂与凡夫辞。

我今亦悟此，先佛岂见欺。

但尔不即证，欲往常迟迟。

咄哉後来心，当与初心期。

苏辙


○议於太原立高祖寝庙诏

昔周监二代，崇文武之典礼；汉绍三王，尊高光之功烈。斯固有国之彝训，不刊之令范。高祖大武皇帝聪明神武，叡圣徇齐，应天顺民，拨乱反正。德侔造化，道济区夏，靖率土之沸腾，拯黔首之涂炭。一戎大定，四海宅心，制治定之礼，作功成之乐。天地交泰，品物咸宁，声教遐洎，休徵杂沓。蛮夷戎狄之长。辐凑藁街；麟凤龟龙之祥，光映图史。然犹日慎一日，推而弗居，迈邃古之鸿名，逾前王之至治。朕以寡昧，丕承景业，缅惟永往，攀慕终天。思宏尊亲之治，庶展罔极之志。窃惟太原之地，肇基王迹，事均丰沛，义等宛谯。理宜别建寝庙，以彰圣德，详观汉典，抑有成规。但先皇遗旨，务存俭约，虔奉训诫，无忘启处。宜令礼官与公卿等详议以闻。


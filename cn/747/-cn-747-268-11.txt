○请勤政事疏

臣闻昔汉制，反支日亦通奏事；又光武在军，躬自览疏，明帝抚运。夜必读书，岂以四序炎寒，有妨正理？况陛下绍登大位，初启中兴，六合之内，莫不延首倾听。威恩未著，忠信未孚，勤劳者未达，沉滞者未举，逋逃者未还，浮伪者未息。兼之郡国凋弊，仓廪空虚，讼狱犹繁，浇淳尚杂。外逼凶寇，调发未宁；内切饥寒，衣食不足。人思陛下，企望太平久矣！陛下固宜兢兢业业，居安虑危，绝嗜欲之源，崇清净之化。宵衣旰食，以答苍生之望；简贤任能，以救苍生之弊。使天下翕然，变风变俗，奈何以其微热，遂阙一日万机之事？六合之内，不可家到户说，必谓陛下安其宫室，重以宴，忽於黎庶，怠於听政。复何以达尧心於天下？复何以垂令范於後代？臣愚窃为陛下有所叹惜。

宋务光

务光字子昂，一名烈，汾州西河人。第进士，调洛阳尉，迁右卫骑曹参军，以监察御史巡察河南道。考最，进殿中侍御史，迁右台。卒年四十二。


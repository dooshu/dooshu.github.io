○祭率府孙录事文

维年月日朔，某等谨以云云：古人叹息者，恨有志不遂，如吾子良图，方兴青自致。何天道之微昧，而仁德之攸孤？忽中年而颠沛，从夭运而长徂。惟君仁孝自天，忠义由已，诚不谢於昔人，实有高於烈士。然而人知信而必果。有不识於中庸，君不惭於贞纯，洗心於名理。元常既没，墨妙不传，君之逸翰，旷代同仙。岂图此妙未极，中道而息，怀众宝而未摅，永幽泉而掩魄。呜呼哀哉！平生知己，畴昔周旋，我之数子，君之百年。相视而笑，宛然昨日。交臂而悲今焉已失。人代如此，天道固然，所恨君者，枉夭当年。嗣子孤藐，贫窭联翩，无父何恃？有母焉。呜呼孙子！山涛尚在，嵇绍不孤，君其知我，无恨泉途。呜呼哀哉！尚飨。








○公除後请习乐表

臣伏见太常奏，公除後请习乐以供郊庙享祀，奉敕不允。臣与众官详审，以为乐音气化，所以感天地，动鬼神，调五行，均四序。故哲王垂制，被之乐章，六变而神降飨，九成而祖考来格。今陛下以服未一周，久停六律。稽象德於太庙，寝祈福於近郊，何以昭永历於上元，助成功於先圣？考之典礼，恐或未安。臣以汉魏丧礼以日易月者，盖为三年不为礼礼必坏，三年不为乐乐必崩是也。以乐因阳来，礼由阴作，乐崩则阳伏，礼废则阴愆。风雨或违，粢盛遂阙，丰洁之祠有谬兆庶於是不安。所以变谅ウ之旧仪，遵适时之新礼，斯实存至公於天下，割巨痛於私情，祈社稷之永安，庶宗庙之长享：孝道之大，何以加之！使汉魏之礼未然，则当自我作古，况其得礼之变，讵可越而不从？伏请依太常所请，许其教习。








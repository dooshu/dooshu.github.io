翁溪园


翁溪园，贾似道时人。

水龙吟

代寿制师贾参政

镇淮楼下旌旗，晶明辉映云山阁。宸旒倚重，折冲千里，无逾秋壑。缓带轻裘，纶巾羽扇，从容筹略。使毡裘胆破，丁宁边吏，无生事，空沙漠。

二十四桥风月，称断楼、卷尽帘箔。绂麟华旦，饱吟玉蕊，款簪金药。驿骑朝驰，宝鞍赍赐，御筵宣押。更赐环促召，中书入令，作汾阳郭。

水调歌头

寿常州刘守

丹鹤结青士，玄鹿待苍官。寿仙堂下，应伴凫舄戏莱斑。麟记当年绣绂，燕剪今朝彩胜，淑气逐椒盘，孕毓阳和粹，独占一春先。

平淮了，勋业盛，傲东山。中原犹待经略，趣诏凤池还。更数尧阶五荚，又上华封三祝，千载圣须贤。即拜玉枝赐，长冠紫宸班。

沁园春

代寿宗室

记得花筵，巧夕星河，初度女牛。更四双蓂荚，十分桂魄，中元佳致，妆点初秋。蔼蔼非烟，濛濛如雾，锦水郁葱佳气浮。人人道，是王孙帝胄，今日生朝。

银潢万叶源流。见一点长庚辉绛霄。似东平为善，河间献雅，风流酝藉，西汉诸刘。恰遇称觞，蓬壶歌缓，满酌蒲萄双玉舟。椿松等算，年年醉傲，花马金裘。

洞仙歌

代寿李尉儒人

几番梅雨，蒲风过、端阳后。细数月轮，犹待双蓂秀。戏彩华堂宴，设帨朱门右。酌金荷，争献寿。蟠桃新熟，阿母齐长久。

一门奋建，攀桂客、无双手。好事来春在，杏苑联蓝绶。应继琼林董，却胜燕山窦。夸盛事、真罕有。金花封诰，管取重重受。

踏莎行

寿人母八十三

蓂荚飞双，桂分缺二。金风已肃深秋意。萱庭戏彩恰称觞，蕊宫仙子天台裔。

鹤髮童颜，龟龄福备。孩儿书额添三字。常将机训付儿孙，取青行拥潘舆待。








○授蔡京岭南西道节度使制

门下：天赋全才，所以登将坛而卫王室；国有令典，所以举能吏而惩慢官。其有术业优长，理行彰著，则宜锡殊常之命，行不次之恩，乃崇德报功之旨也。朝散大夫权知太仆卿充荆襄巴南宣慰安抚使上柱国赐紫金鱼袋蔡京，学富缣缃，文含组绣，识略甚远，智能出群。本於孤贞，济以勤恪。骅骝躞蹀，向天路以无疑；雕鹗腾凌，入云程而不返。早以丰艺，陟於高科，周旋宦途，振举官业。簪白笔而获闻峻节，拥朱轮而克播清风，班资既崇，闻望弥重。去岁藩臣失守，蛮寇犯边，就令遐长，莫穷根本。用乐奇事，申予至怀，目前而情伪皆分，言下而安危可决。运深谋而御敌，宁远裔以成勋，适及回车，召於便殿。敷陈之际，备得机宜，浣吾忧勤，赖尔忠荩。遂以月卿之秩，俾酬星使之劳，爰藉变通，更资宣抚。载图嘉绩，用洽优恩。朕惟滨海而南，邕为重地，城临瓯骆，俗本剽轻。居常则委经略之权，有事则付节制之任。是用改其旧号，建以新军，一时之荣，千古无对。尔其颁惠养以驭众，示宽严以训兵，济活乡闾，保安谿洞。貂冠近侍之首，乌府亚相之尊，当此宠位，宜何如哉！於戏！特举徽章，直谓殊渥，苟或失职，吾何望焉？勉於奉公，勿以为喜。可检校左散骑常侍兼邕州刺史御史大夫充岭南西道节度观察处置等使，散官勋封如故。


◇分租与诸将掾属令

令：赵奢、窦婴之为将也，受赐千金，一朝散之，故能济成大功，永世流声，吾读其文，未尝不慕其为人也。与诸将士大夫共从戎事。幸赖贤人不爱其谋，群士不遗其力，是以夷险平乱，而吾得窃大赏，户邑三万。追思窦婴散金之义，今分所受租与诸将掾属及故戍于陈、蔡者，庶以畴答众劳，不擅大惠也。宜差死事之孤，以租谷及之，若年殷用足，租奉毕入，将大与众人悉共飨之。（《魏志·武帝纪》注引《魏书》，又《文馆词林》六百九十五）


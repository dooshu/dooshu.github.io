○四分比邱戒本序

夫戒者，是定慧之宏基，圣贤之妙趾，穷八正之道，尽七觉之源。然既树五制之良规，传须获实；扬六和之清训，觉者知诠。窃寻流行，总有四本，据其理虽复同，会其文则有异。致使宏扬失於宗叙，修奉乖於行仪，亏鹿野之微言，紊龙城之要旨。故今详检律本，参验戒心，依於正文，录之如左。庶使顺菩提之妙道，成实相之嘉谋，作六趣之舟航，为三乘之轨躅者也。


○天册巡官何文济为东院生日斋词

臣闻天地分灵，君臣定位，必资辅赞，用致平，犹风虎以相须，若龙而感契。由是吹尘入梦，谕鼎养贤。审像求形，商王思阿衡之美；辟门吁俊，虞庭齐轩後之风。莫不辉灼帝图，光昭史笔，以康亿兆，以福寰区。今属岁纪壬辰，日乘庚午，朔居天候，月合水衡。凝南斗之祯休，集东陵之瑞彩，景风入律，星火开祥，诞昴降嵩，允当令序。叨备青襟之列，辄祈元圣之恩，虔诣华坛，愿崇鸿福。兰夜烛，檀穗朝飞，仰陈三奏之仪，必达九天之鉴。伏冀青函紫笔，延生题东极之书；绛简朱编，得道署南昌之籍。寿同山峻，禄并海深，乐镜增澄，莱衣显德。雁序继三台之美，鲤庭超七叶之雄，陶冶九围，匡扶玄圣，政归一统，俗洽大同，普覃夷夏之方，永镇雍熙之化。臣某受恩隆异，省已虚孱，惟叩灵真，曾明感激。不任沥恳虔心归命之至。谨词。


○与常侍御书

近承书阁，兼示新书。清主涤灵，回视易听，静以究微婉，有义可激；悦以观殊姿，外容奚施？徒见风相驰，金玉交映。曾不旋踵，泽人之思，一至於此，甚大惠也。直翰林之所可法，岂不才而独宝耶？寻呈康子，初云未见，缮写将送，适遇有来。遍示幕中，无不嘉叹。缘家累诣府求医，重阳之前，当复北县，旬日之後，便赴上都。良觌无因，此惟叹叙。珍重珍重！人使不断绝也，转凭司录驰白不一。于邵顿首。


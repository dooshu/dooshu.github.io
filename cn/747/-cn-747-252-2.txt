○授李延昌左金吾卫大将军制

黄门：兵戈之容，是凭於师律；舆马之饰，允属於徼巡：自匪周才，孰当兹任？卫尉卿兼检校左金吾卫大将军上柱国李延昌，倜傥为用，坚刚立诚。学优典坟，言综韬略。贾勇闻义，则轻於九死；好谋尽忠，则隐如一敌。自膺刺奸之宠，雅叶弹违之务，正名不拜，何以光於执金？教战或忘，何以励其投石？宜践迹於中尉，俾畴能於亚夫。可右云麾将军守左金吾卫大将军，勋封如故，仍充朔方後军大总管。


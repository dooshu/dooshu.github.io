○密論四事 【 放官人止織造罷鎮守卻祥瑞】

臣巳會六部九卿議擬民便事理、於本月二十四日具題外、但中間頗有事属忌諱、多官每噤不肯明言者、臣察知之、即不究竟其說、謹列為四事密奏、伏乞皇上採擇、特勑內閣示以此四事。文襄此言詳于不密之戒必非外臣所能言。特令傳示施行。務見出自　聖衷。則上下交應。而天人協和。晷刻可致矣謹具奏聞、

計開

一放宮人、臣聞漢人有言、宋姬愁思、而宋國火、魯妾不得意、而魯寢災、陰陽否隔、嘉氣不興、其驗有如此者、今　皇上齊聖清明。聲色不邇。而後宮女御。方諸古制。猶為太盛願擇賢者　勑留數十人。餘悉出之使各有歸。則內外無怨曠。而天地之和應矣。

一止織造、臣聞堯舜繪衣綉裳、以治天下、故三辰旂旗以昭其明、火龍黼黻以昭其文、所以嚴等威、象有德、往者　皇上臨御之初、章服未備、遣官織造、固以致辨名物、共用事、祖述堯舜而已、一時大臣矯抗自便顧欲中止。其不知禮亦甚矣。今乘輿服御。略巳盡制。斯役罷止。諒惟厥時。伏願特　命輔臣、凖古者大?損服之典、不待工部復題科道之言。而先行之。則出于常情萬萬矣

一罷鎮守、張文忠于此事亦不為昌言所以鎮守卒罷而內外無間君臣各有其美文襄密奏有以也臣聞唐虞三代之制、四海九州、建牧置監而巳。今天下各省撫按之外。遣內臣鎮守。事權渙散。政出多門。剝民為害。不可勝計。雖其間時有安靜賢者而附勢聚歛亦繁有徒終不若無之為愈。伏望　皇上斷然復　太祖舊制。除百數十年弊習。罷還鎮守。不更差遣。使天下泰元咸得樂業。則雖有大災。民無離上之心。實為慶幸。

世庙末年頗崇飾祥瑞此言巳先見端矣一卻祥瑞臣聞和氣致祥、乖氣致異今休異並臻、臣固以為祥應　聖德、而咎在臣等矣　皇上謙恭自居、乃不以祥瑞為喜、顧以災異為憂、臣謂此即春秋書異不書祥之盛意也願更推明　德旨。布詔天下。自今雖有嘉符景貺。勿得上獻。惟一切災祲。許直言以聞。則讒謟面諛之人不至。而譏評諷寓之詞無自而生矣


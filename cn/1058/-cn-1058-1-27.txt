九華扇賦（并序）


昔吾先君常侍，得幸漢桓帝。帝賜方竹扇，不方不圓，其中結成文，名曰九華。故為此賦。其辭曰：

有神區之名竹，生不周之高岑。

對綠水之素波，背玄澗之重深。

體虛暢以立幹，播翠葉以成秋。

形五離而九折，蔑釐解而縷分。

效虬龍之蜿蟬，法虹蜺之氤氳。

攄微妙以歷時，絢九層之華文。

爾乃浸以芷若，拂以江蘺，

搖以五香，濯以蘭池。

因形致好，不常厥儀。

方不應矩，圓不中規。

隨皓腕以徐轉，發惠風之寒微。

時氣清以方厲，紛飄動兮綺紈。






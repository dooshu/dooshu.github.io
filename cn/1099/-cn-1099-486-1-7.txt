○直陳黔省情形機宜疏 【 進勦机宜】

臣一介庸愚、荷　皇上重任、屢奉　旨責成條畫、敢不矢庸竭駑、期效萬一、自歷黔境、乃知萬山皆苗。獨上下六衛。一線通道。迤西畢烏赤永四衛。久被酋隔。計省城歸業者、尚不滿五百家。敗址殘阡、蕭條滿目、祗有營哨各兵、畧為裝點、該先任按臣傅宗龍以洎前督臣張鶴鳴、皆逐衛設兵。出據屯堡。迄今滇路流通。米不騰貴。實有攸賴。近日龍塲六廣乾溝徉狼劄佐等處、築城數座。漸進逼賊。大剿矢?見模。似亦粗立。但此戰局也。城多則守廣。勢分則力微。酋隔河立哨。日夜眈眈。譬則騎虎。安能復下。曩所恃者。安其爵欲得官而效順。今被逆彥逐入東川箐洞矣。海子峒民兵。居酋腹心。頗有牽制。今巳淪陷矣。入秋水涸。酋必四出大犯。此定勢也、臣惟八年以來。局面屢換。或專言剿。而殺其獻功之人。益致狂逞。或專言撫。而未張撻伐之威。酋亦不附。今日之策。在於以守為戰。以戰寓撫專講致人之法。嚴為先事之防。將必求於摧鋒。兵必期於用命。老於兵事之言爵秩太易。則精神全在競賞提哨太多。則臨陣反相推諉業巳申明備為訂定。若墨陣紙兵謬居參贊之職。白衣遊食。爭誇軒葢之榮。此皆軍中大蠹臣先從此輩破情斥絕。隨遍歷各隘。觀其營壘。移平就險改近據衝。日取各將士較其膂力多寡。試其銃弩槍刀。三試而不中程者即行汰革李贊皇取澤潞禁報小功專取大賊非獨制方鎮用兵當如是也何况因零級以激他變哉其地方最為害者在於零星小功緣各將坐耗廩餼。無可搪塞。有虗報賊級。而殺順苗以送驗者。有一將巳經撫定而一將乘隙掩殺者。有本來。投順。而詭稱設伏縛獻。駢首就戮者夫環黔皆苗安能盡殺御以威信總是良民况六衛腴土儘多。全賴此輩耕墾。惟是殺不當罪。事每失信。遂致勾夷生釁。叛服不常。臣三令而五申之。逆則必剿。毋縱惡以養奸。順則共撫、毋此收而彼殺。肘腋之間。安靜妥帖。然後一意圖賊。募耕墾以資粒食。懸賞格以廣招徠。戮訛匿以定煩囂。省差遣以絕需索。清郵遞以節虗費。把兵精勇者。悉收之降將有才者參用之。任忠實之土司。選屢勝之弩手。用一將。必求當一將之才。養一兵必期得一兵之力。日夜孜孜。不敢迨遑。按臣蘇琰、與臣同心、持火攻祕方、親於公署督造、試有奇効、一切指揮、風行雷厲、司臣朱芹等、道臣張允登等、皆拮据劻勷。不遺餘力。倘粮餉獲敷。三方畢會。臣自當親率將士。直搗長驅。若其勢有可乘。機難明布。用奇迭出。惟力是視。固不敢孟浪以蹈前車。亦不敢優游而稽　天討。蠢爾小酋、伎倆有限、安位一騃豎子、夷漢相猜、各目爭政、正夷運告終之日、仰仗　皇上威靈、一二年間、或可滅此妖氛、以少靖疆圉矣、


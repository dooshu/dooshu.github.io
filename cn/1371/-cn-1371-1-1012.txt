对酒作

齿落不废嚼，足跛尚能履。



书生之所遭，侥幸有如此。



自知穷事业，元不直杯水。



徒行若车安，蔬食如肉美。

或时得斗酒，亦复招邻里。



不肯歌鸟乌，行矣呼起起！

对酒作

凭阁风吹帽，穿林雨热巾。



相呼十日饮，不负百年身。



陌上金羁马，坟前石琢麟。



於吾竟何有？

笑杀武陵人。



对酒作

羡门安期何在哉？

河流上泝昆仑开。



白云不与隐居老，孤鹤自下辽天来。



春江风物正闲美，绿浦潮平柁初起。



暮吹长笛发巴陵，晓挂高帆渡湘水。



世间万变更故新，会当太息摩铜人。



脱裘取酒藉芳草，与子共醉壶中春。



对酒作

饮酒豪如卷白波，遣愁难似塞黄河。

多闻只解为身累，後死空令见事多。



未试神仙餐玉法，且赓壮士入关歌。



此心不道无人识，雪鬓萧萧奈老何！




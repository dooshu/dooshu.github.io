103　吕氏釋期之喪達乎大夫


「期之喪，達乎大夫」，吕與叔全云：「藍田吕大臨，汲公之弟，横渠弟子。」之説詳矣。朱文公答潘子善書謂「古人貴貴之義」。然亦是周公制禮以後方如此。故檀弓又云：「古者不降，上下各以其親。」

【元圻案】禮記集説一百二十九：「藍田吕氏曰：『「期之喪，達乎大夫」者，期之喪有二：有正統之期，爲祖父母是也；有旁親之期，爲世父母、叔父母、衆子昆弟、昆弟之子是也。正統之期，雖天子諸侯莫敢降；旁親之期，天子諸侯絶服而大夫降。所謂尊不同，故或絶或降也。大夫雖降，猶服大功，不如天子諸侯之絶服，故曰「期之喪，達乎大夫」也。如旁親之期，亦爲大夫，則大夫亦不降，所謂「尊同則服其親之服」也。諸侯雖絶服旁親，尊同亦不降，所謂不臣者猶服，如始封之君不臣諸父昆弟，封君之子不臣諸父而臣昆弟是也。』」






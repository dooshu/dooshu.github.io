寄赠舒章


明月下瑶京，照我吴江水。
与君新结交，光辉耀乡里。
结交俱少年，颜色芙蓉鲜。
子若云中龙，夭矫清汉前。
予如天际鹤，徘徊思九仙。
挥手笑卿相，脱口必豪贤。
春风芳草绿，携手出平川。
连倾白玉卮，倒执珊瑚鞭。
醉题鹦鹉赋，绢素飞轻烟。
吴姬白团扇，蜀客红锦笺。
黄云合秋塞，日色澹无边。
饮马陇头水，呼鹰原上田。
手挽两角弓，目欲空燕然。
并坐高堂上，自拨鹍鸡弦。
浩荡亦何有，别离两分手。
前年子上书，待诏金门久。
去年予就官，亦自甘升斗。
送我姑胥台，忆汝飞狐口。
归来秋已深，草草陈杯酒。
扬舲指越郡，三夕梦我友。
书达种山阳，知汝发钱塘。
去谒三天子，笑傲白云乡。
玉女指丹井，解衣泻温汤。
岁星天上落，戏弄轩辕旁。
予行（一作穷）山阴道，揽秀凌沧茫。
晨兴事案牍，薄暮携壶觞。
小隐镜湖曲，将裹云门粮。
窈窕香炉峰，枕席日相望。
君下富阳江，夹岸几垂杨。
定过西陵渡，同采若耶芳。
人生重俦匹，难遇复难忘。
莫以门前路，便同参与商。





食子


大西洋北，有岛曰埃士兰者，译言冰地。殆地居极交冰带中，故以得名。向为丹麦殖民地。某年，丹后临幸，岛中人民咸欢迎之。大牧师某者，以齿德尊，后优礼之，得侍左右，辄携以同游。凡岛中足邀一盼者，牧师亦莫不指导以观，相处既稔，后遂亦知其娶有室家，而非出家和尚也。因一日偶询曰：“有子女几何矣？”顾牧师本岛中土著，虽略解丹国语言，实未畅晓，即率尔对曰：“有二百矣。”盖丹国“子女”一语，其音与埃士兰之“绵羊”句相近，因而误解也。后闻之大奇曰：“如许之多，何能养育乎？”对曰：“是亦易易，夏则刍牧山中，冬则宰而食之耳。”

趼人氏曰：近日有人创言，吾国人不能结团体之故，在于各处方言之不通。诚然哉！吾于吾国方言，惟不通闽语，又足迹未当至闽也。故与闽人相对，则彼此茫然。强相与语，误会者不知凡几也。读此篇而益信。虽然，彼特国外之一殖民地耳，吾自统一之国，奈之何其不思所以齐一之也哉？






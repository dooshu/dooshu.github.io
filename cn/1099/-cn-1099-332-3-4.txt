○安南志 【 安南】

安南古交州地、至宋黎氏始自國焉、易李陳者二姓而我明　高皇帝既平元、使學士張以寧等持璽書諭降之。自是職貢無闕。後王陳日焜為其臣黎季犛所弒、季犛改國曰大虞、稱太上皇、使其子胡大?叵為國主、詐稱陳氏絕無後、而大?叵其甥也、請權國事、　文皇帝許之、俄而陳氏之孫天平者、間道繇老檛傳至京、愬其實、詔切責、胡大?叵懼、上表請天平還國、封天平安南國王。胡大?叵為順化郡公。使都督呂毅黃中大理卿薛嵓以兵五千護之、國、伏兵起、殺天平及薛嵓。授表於境。事聞、　上大怒、而會占城訴其吞併狀有指、乃拜成國公朱能為征夷將軍、西平侯沐晟為左副將軍、新城侯張輔為右副將軍、大發兵討之、成國公新城侯二十五將軍、將兩京荊湖閩浙廣東西軍從廣西思明府進。西平侯十餘將軍將巴蜀建昌雲貴軍從雲南臨安府進。及境、成國公薨、詔新成侯輔行大將軍事、兵躪坡壘隘留二關而入、底富良江、西平侯亦破猛烈關、突宣光江口、出洮水、度富良江、與大軍會于三帶州。賊悉眾立柵屯守、師夜度大破之焚柵烟燄漲天、乘勝攻下西都、燒其宮室、前後斬首三萬七千級、又破賊艘於木丸江、斬首萬餘級、又大破賊於鹹水關、江水為赤、遂窮追季犛父子於奇羅海口、悉獲之、安南平。得戶三百一十二萬。象馬牛羊舟糧器械無筭。捷聞、詔求陳王後巳絕。乃即其地立交阯布政司都指揮司按察司。為府十七。州四十七。縣一百五十七。衛十一。守禦千戶所三。論功進封侯輔為英國公侯晟黔國公、餘爵賞有差、下季犛等獄、繫弗誅、亡何、餘孽簡定作亂。偽稱日南王。既復僭號大越。改元興慶。黔國公討之不利、大臣死焉、英國公輔復為大將、率兵討破擒之、并其黨陳希葛等磔於京、踰年而陳季擴復叛。季擴即簡定從子也稱陳氏後以惑眾、其勢重於定、輔復率眾往討、轉戰連歲始獲之自輔之下交南。凡三獲偽王。威震西南夷中。遂留填其地。而尚書黃福掌布按二司事。有威惠。眾脅息莫敢動。若委輔如沐氏之於滇則交南可至今存也尋召輔歸、福亦以久得代、而中貴人馬騏者、貪而煩苛失眾心、黎利遂乘之反。初捕之不勝。以為土廵撿、不奉命復討之。不勝、所攻沒郡邑十數、特詔赦之為升華知府。利攻剽自如、命成山侯王通佩將印、發二廣兵四萬并鎮兵討之。凡十餘戰、勝負略相當、利益盛遂前逼交州、通告急、詔安遠侯柳升以精兵七萬往犄角平賊、升勇而輕、自以千騎為前鋒、敗利兵遂前追之、伏發橋壞、升中創死、大軍聞之、逆自潰。成山侯懼不敢出、乃與利約和。以交阯棄之引兵還。利於是送還安遠侯將印文武官吏四百十七人兵萬三千一百七十名馬千二百匹進代身金銀香象布帛謝罪且乞封。而　宣宗用大學士士奇榮策。遣禮部左侍郎李琦工部右侍郎羅汝敬等持璽書赦利。且推求陳氏後立之。利詭陳氏巳絕、凡再??山王?返、始遣禮部右侍郎章敞右通政徐琦冊為權署安南國事。利遣使入謝解歲金五萬兩。然巳改元順天。帝其國中矣宣德癸丑利死子麟立、一名龍、僣號紹平、偽謚利為太祖高皇帝、遣使告哀、以代身金人來、冊權署國事。正德丙辰復遣偽國公阮叔惠來求封、許之遣兵部左侍郎李郁左通政蔡亨持節冊為安南國王。賜駞紐金印。以方物入謝、麟復改號大寶、久之死子濬嗣、一名基隆僣號太和謚俱同天朝偽謚麟為太宗文皇帝、請冊朝貢不絕。天順巳卯、為庶兄琮所弒自立、僭號天典、明年頭目黎壽域等、起兵殺琮而立濬弟灝、一名思誠、僣號光順、請冊、成化初、與鎮安土官守岑宗紹相攻為岑氏所敗、占城王茶全攻其化州、灝自率兵救之、占城退走、乘勝逐北抵其都、破虜王茶全以歸、弘治丁巳灝死子暉嗣、一名鏳、僭號景統、偽謚灝為聖宗淳皇帝、請冊。甲子、暉死、子敬嗣、僣號泰貞、未踰年而死、遺命立其弟誼、僣號端慶、偽謚敬為肅宗欽皇帝、請冊。誼立四年、死於弒、其頭目黎廣度黎坰鄭江等、表誼寵信母黨阮种阮伯勝等、恣行兇暴、民不堪命、阮种阮伯勝等圖竊國柄、正德四年十一月二十六日、阮种等遷誼別宅、逼令自盡、欲立阮伯勝本月二十八日、臣等與國人共聲其黨與盡伏誅、臣等竊見故國王黎灝弟子故臣黎玿之第三子黎賙、堪任國事乞賜襲封王爵、詔許之賙一名瀅、僭號洪順追謚誼為厲愍王、初灝生二子、長即暉、次子玿、一名鑌、偽封錦江王暉生敬誼、玿生灦賙、誼被害時、玿與灦俱先死、故國人立賙、而灦之子偽沱陽王譓、及弟廣、以兄子不得立、灦妻鄭綏女、譓妻鄭倠鏟女、是時鄭宗強、且握兵柄於其國、立賙非其意也。賙既立偽尊父玿為德宗建皇帝、然多行不義疑忌同姓大臣、國人惡之、正德丙子春、鄭惟鏟鄭綏與其黨陳真弒賙、諒山都將陳暠、自稱陳氏後、與其子弁以諒山之甲逼交州、攻殺鄭惟鏟自立、偽號天應、為陳真所攻、退走諒山、鄭綏等共立譓、一名椅、僭號光紹偽尊灦為哲宗明皇帝、謚賙曰靈隱王、追謚誼為威帝、遣陳真攻陳暠于諒山、暠病死、其大臣阮弘裕等討弒賙之罪、攻鄭氏、鄭綏及其子惟代惟俊奔清華、惟鏟子惟僚等奔高平、是時國兵柄未有所屬。莫登庸陰懷不軌、諷羣臣推巳典兵。諸軍道俱聽節制。既得志漸除譓左右、易所親信防守之、而退居其國之海陽府、黎譓潛起兵攻登庸、反為所敗、出奔清華、依鄭綏登庸乃偽立廣、僭號統元、追謚賙為襄翼帝、時嘉靖元年也、至六年、又酖廣并其母殺之而自立、偽謚???思?曰恭皇帝、是時譓尚據清華乂安順化廣南四道。其舊臣不服登庸者。分據險阻為之聲援。登庸立其子莫方瀛居守偽都、自稱為太上皇、率兵以拒譓、奪清華據之、黎譓敗走乂安、又追至乂安、黎譓敗走葵州、又追至葵州、黎譓走入哀牢國、哀牢即老撾也、以嘉靖九年九月憤悒死、子寧甫七歲、故臣黎峒鄭江黎余??鄭惟山??等共立之、居於清化府之水州漆馬江、與老撾隔界、有兵馬三千、及本州兵五千登庸屢遣兵攻之、而老撾時為援、不能克、登庸者、荊門人、世業漁、以武舉為陳暠參督、後自拔歸黎譓累戰功、封武川伯鎮海陽、以重賂賂譓左右、得入柄軍政、加太傅封仁國公、遂至篡奪、偽國號曰大越、改元明德、三年、令其子方瀛襲偽位、僭號大正云、而鄭惟憭者、以黎寧命來請兵、　上欲討之、與武定侯郭勛議不合、內閣輔臣夏言等承　上旨、乃下兵部議、以咸寧侯仇鸞為大將、尚書毛伯溫為監督、與兩廣總督侍郎蔡經等合廣東西雲南漢土兵分二道入討、進止咸取伯溫、咸寧弗與也、時參政翁萬達、多算善兵、能採伺情偽、伯溫經咸仗之、乃聚兵使以聲恫喝登庸。而誘使歸順。登庸於是為降表請罪。獻諸州侵地。及代身金人以自贖。伯溫等為壇。兩軍相距。而使三司以禮服升壇。登庸脫帽徙跣伏壇下。萬達稱詔赦之。具其事上聞。詔改安南國為都統司。從二品銀印。以登庸為都統使。班師、伯溫等加秩有差、然登庸狡。知中國厭兵。一謝外貢使不復至。而帝其國自如也。久之、登庸與子方瀛相繼死、孫福海嗣位、又死、子幼方六歲、大臣阮敬等專權、國復亂矣。


○嘉靖改元建言第一劄 【 聖學聖政】

世廟既聖德天縱又精深于絕學故文敏與永嘉諸公皆用此為獻替

臣聞古帝王以道問學修政事為先務、臣所謂學、非口耳無益之謂也、臣所言學、只居處恭一語盡之、夫居處恭、孔子所以告樊遲者、聖人一言、貫徹上下、繇入小學而教之、則收放心養德性、所以立天下大本者、雖初學可能也、充其極、則修巳以敬以安百姓、篤恭天下平、聖人功化之極、只此三字而巳矣、居處恭之目何如、曰非禮勿視也、非禮勿聽也、非禮勿言也非禮勿動也、四者居處恭之目也、聖賢實學、淺深高下、一以貫之者也、世儒不寔用力、以居處恭為粗淺不屑言、以四勿為精深不敢言、求所謂主敬之說、求所謂格致之說、求所謂戒懼之說、惟費口耳、全無實力、臣不敢以凟　聖聽、惟願　陛下內省自察、于對臨百官之時、居處固如此其恭矣、于深宮屋漏之時、居處亦如此其恭否乎、臣所謂恭、非終日端坐之謂也、或行或立、或起而應事、或倦而宴息、恒存此心、不放肆怠惰云爾、故夫一日之間、豈無非禮之色、非禮之物、足供玩好者之奪目乎、覺其非禮、勿視之矣、左右近習、豈無非禮之言、非禮之聲、奸佞淫僻者之凟耳乎、覺其非禮、勿聽之矣、或喜或怒、或愛或惡、或慾之動于情、而發于言也、其有非禮之失乎、覺其非禮、勿言之矣、或喜或怒、或愛或惡、或慾之動于情、而見于事、作于事而施于政也、其有非禮之失乎、覺其非禮、勿動之矣、此居處恭之功夫條目也、恒存此心而不失。則不言敬而敬在其中矣。不言戒懼而戒懼在其中矣。聰明睿智。皆繇此出。以此臨御近習。對臨百官。事天享帝。篤恭天下平之要也。臣所謂修政事、非疲勞無益之謂也、只精任大臣一言盡之、今夫天下之政。具有舊例。舉循舊例。具有故牘此數言盡詳要之宜故夫區處一事緊切裁决不過數語而翻查覆據動輒百千萬言　陛下一日萬幾。將遍閱之。雖夜繼日。猶見不足。將取夫要者閱之。則叢瑣紛沓。左右蒙蔽。得遂其奸。故夫天下廵按御史兩京六科十三道舉天下之職官臧否。政事得失。天下利弊。條款上陳。　陛下命九卿查據舊例斟酌時宜。詳列覆奏。　陛下將獨斷之乎則天下之政竭天下之智謀之。猶未盡善。况望獨斷之盡善乎。是故不免付之內閣今之內閣。惟擬定浮帖進上　陛下。然後委之左右。斟酌填註。繇是有事涉左右者。因得旁訴倖免。有乘機欺罔者。妄言事體不便。或曰格例不合。或曰人情不堪甚則曰外臣朋党護短循私。故內閣原議。時有改易。　旨意發下。動駭人心。不塞眾望繼有以為言。則曰屢有旨了。此于　陛下視之極類獨斷。然不知喉舌寄于近習。樞機轉于左右。貽患流毒。極不可言。臣願自今章疏。　陛下于每日午刻。或御文華殿。或御左順門。召內閣大臣二員。六部尚書侍郎六員。六科給事中六員。講讀學士二員侍立。內閣大臣將次日應發章奏。條擬旨意面對　陛下斟酌填註。面付司禮監次早發行其有論列　聖德紏劾權奸更革大事。別為擢出。取裁　聖覽。執簡御煩。居靜制動。　陛下可垂拱仰成。不勞智力。而天下治矣。大臣有奸回不忠。面肆欺罔。給事中面紏其過。有古今異宜稱量輕重講讀官得備顧問。有舉措失宜。政體乖謬。天下得駁正其失。　陛下亦得虗心守正以聽天下。而無諱過護短之私。大臣亦得取人為善而無循私妬賢之罪內臣亦得安靖美名。而無招權壞事之謗。　陛下每日。只不憚數刻之勞。天下自被無涯之賜矣。較之遍閱章奏。煩瑣叢雜。以啟蒙蔽之奸者。勞佚萬萬不侔也。此垂衣裳而天下治之要也為學也。為治也其要有如此者。然為學之中、葢未嘗不寓為治之理、在　陛下深思實體之而巳爾、如　陛下恒存四勿之心、以臨百官、裁萬務、暇以讀書史、究古今治亂之故、則善惡之機、愈明瑩而不可掩、即所謂格物致知也善惡明而好惡决、好惡决而主宰定主宰定而四體喻、即所謂意誠心正而身修也家齊國治而天下平、舉而措之、一貫之道也、為學為治、體用同源、功效相因又如此、伏願陛下深思寔體之、以馴究夫不言而化、無為而成之盛天下幸甚、


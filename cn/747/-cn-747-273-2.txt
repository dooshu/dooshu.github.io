○为安国相王让东宫第三表

臣某言：前累表自陈，披历肝胆，恳诚所守，期在不移，而天听邈然，未垂矜纳，屏营，罔措心颜。臣窃观帝王支庶，进以宠私，虽假恩灵，必诒（一作招）祸咎。亲如梁孝，尚非正议所容；才同季札，犹为长乱之本。况臣朽懦，将何忝窃？且承先建极，当可推恩，作范惟亲，宜崇以正。伏愿陛下雄略潜明，皇威诞发，熏逐狐鼠，枭翦鲸鲵，上慰祖宗之心，下保元元之命。大位既定，丕业重光，再造四海之基，方流万代之福。至於守器，允属元良，非圣贤无以厌天下之心，非典礼无以为後嗣之法。臣地非冢嫡，才实昏庸，一旦冒大伦，乱越皇统，近为身患，远成国耻，将何以措身阙庭？将何以归骨山陵？是用专固不回，继之以死，特希慈造，俯垂圣谅。臣某中谢。

臣迹非饰让，言实由衷，区区之心，敢不披罄？素所蓄积，尘黩上闻。嗟臣不天，夙遭险衅，哀茕孤藐，百罹是攻。嗣圣之後，天步艰难，逼迫崎岖，措身无地。既冒储贰，又尘尊极，正名罚罪，合当万死，忝曰臣子，岂所宴安？殒首灭身，无以塞责。臣某中谢。臣当此际之心，岂贪生而忧死？诚以身居不容之地，命尽危疑辰，上适可以增国羞，下未足以明臣节。是用冒罪假息，忍死苟全，尚祈宗庙之灵，庶睹反正之运，使臣得退保先朝所命，归死藩邸之下，则虽灰灭，良无遗恨，所守，神明知之。既而天启圣期，兴运伊始，明两出震，九二在田。臣克遂诚祈，获返旧国，私愿虽果，而皇猷未泰。每以衅萌城社，将倾宗稷，常虑奄忽，祸出非常，夙夜忧惶，罔知攸济。幸属陛下光启休烈，克复中兴，长信高居，供养有地，明堂正位，忻戴知安，舞讴歌，称庆未已。不意陛下复将置之非据，迫以夺宗，前忧未忘，後惧仍及，臣之肤剥，胡宁斯甚！今天地交泰，朝野欢娱，独在微臣，殷忧昭代，念及同气，愿垂怜察。


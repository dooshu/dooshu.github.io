27　唐武德初定均田


唐武德七年，初定均田。丁、中之民，給田一頃。篤疾減十之六，寡妻妾減七。皆以什之二爲世業，八爲口分。

【元圻案】此通鑑唐高祖紀文。唐書食貨志曰：「唐制：度田以步，其闊一步，其長二百四十步爲畝，百畝爲頃。凡民始生爲黄，四歲爲小，十六爲中，二十一爲丁，六十爲老。授田之制，丁及男年十八以上者，人一頃，其八十畝爲口分，二十畝爲永業。老及篤疾廢疾者，人四十畝，寡妻妾三十畝，當户者增二十畝，皆以二十畝爲永業，其餘爲口分。」





唐初定均田有給田之制　唐制受田倍於周　賈敦頤舉没占田賦貧民


范氏曰：「唐初定均田，有給田之制，蓋由有在官之田也。其後給田之制不復見，蓋官田益少矣。」林氏【原注】勳〔一〕。曰：「周制步百爲畝，百畝僅得唐之四十餘畝。唐之口分，人八十畝，幾倍於古。蓋貞觀之盛，户不及三百萬，永徽唯增十五萬。若周則王畿千里，已有三百萬家之田，列國不與焉。是以唐制受田倍於周，而地亦足以容之。狹鄉雖裁其半，猶可以當成周之制。然按一時户口而不爲異日計，則後守法難矣。」【原注】既無振貧之術，乃許之賣田，後魏以來弊法也，是以啓兼并之漸。〇案：小注亦林勳語。永徽中，洛多豪右，占田踰制，賈敦頤舉没三千餘頃賦貧民。

【元圻案】唐書食貨志曰：「貞觀初，户不及三百萬。四年，米斗四五錢，外户不閉者數月，人行數千里不齎糧，號稱太平。高宗承之，海内艾安。長孫無忌等輔政，天下未見失德。即位之歲，增户十五萬。」又循吏傳：「賈敦頤，曹州冤句人。貞觀中，數歷州刺史。永徽中遷洛州。」「洛多豪右」以下，皆本傳文。

〔一〕「原注」，漏標，依文例補。






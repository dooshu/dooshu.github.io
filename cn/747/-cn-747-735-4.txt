○与李给事荐士书

月日，新及第进士沈亚之再拜稽首给事阁下。亚之幼学，见其往记，说曾参、闵子骞之孝，至於跬步不忘。虽幼，亦能蹴然内慕。自是常思其人，有能於曾参、闵子骞之行者，即往传其名於亲戚朋友卿大夫间，使其声不灭。昔者五年，亚之以进士入贡至京师，与其等清河张宗颜比居。尝与往来言，始爱其大无游词。至春，宗颜去还家。久闻其亲丧。又明年，亚之东归至洛。闻人称宗颜之孝曰：“宗颜贫无以事丧，乃与其兄东下至汴，出操契书，奴装自卖。闻者皆恸感流涕。然盈月不得售。汴帅闻之，持百缣使吊劳归之。尽发其先故羁柩，归葬於所。”是岁亚之至彭城，日话其事。彭城人曰：“此吾里之孝子也。八九岁时丧私亲，贫不能奉饭含，乃系木为车，与其兄自挽而送。吾里谣之曰拖车郎。”是今曾、闵之行难，而闾里尽熟。亚之窃痛贤公卿未得称其如此。伏思阁下於异行尤能锐乐，故亚之敢以宗颜之事为请。伏惟访察之，幸不默默已也。


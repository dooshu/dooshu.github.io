○与裴侍郎启

滔伏念荐孟明则子桑所能，免叔向匪祁奚莫议。推言及是，沥恳为宜。上渎清隆，敢希容听。伏惟侍郎中丞顷持文柄，大阐至公。垂为圣代之准绳，悬作贡闱之日月。滔为後无私之两榜，遂乖必字於十年。伏蒙侍郎中丞曲赐悯伤，直加赏录。连岁荐论琐质，倾极重言。而以弱植难培，么弦易断。且惊负累，空费生成。既而不罪龙锺，愈隆恩遇。昨者面容跪履，亲俾窥天。仍加琢玉之品题，更启如金之然诺。便於此日，上翥重霄。今则已除主文，只祈阴德。延颈於沟隍之底，瞻恩於邱岳之隆。虽龟龙不瑞於匹夫，而犬马合由於本主。沾巾堕睫，沥胆披肝。不在他们，誓於死节。下情无任攀托依投恳悃之至。


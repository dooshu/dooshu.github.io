○披沙拣金赋（以“求宝之道，同乎选才”为韵）

物有感者，其沙之同流。韬至精之未吐，俟明鉴以来求。披溃沲，历汀洲。期往而有觌，必而是谋。若不克见，何远不讨。大无间於洪流，细宁忽於潢潦？必因目击，信夫川则效珍；不假镜临，所谓地不藏宝。於戏！未分美恶，必在妍媸。当有期於慎简，幸无见於忽遗。经营乎永昌之日，徘徊乎丽水之湄。初若决浮，摇星光之的的；又似剖群蚌，贯珠彩之累累。充一镒而有待，贯三品而方期。出轻涟而沉潜自照，别丽景而光炅生姿。洎乎沙之汰之，既坚既好。断之则同心斯得，用之则从革是宝。必资作砺，自同选众以求仁；曾是满ぷ，未若勤学而知道。伊昔识真者寡，罕遇良工。遗我於一撮之内，混我於众流之中。纯固空知夫自守，精英不得而外融。与沙碛而杂居，则如云积；处矿璞而自异，讵可雷同？宝既有矣，况於人乎？夫辨之掌握，尚辱在泥涂。则将排碧沙，涉清浅。虽有怀於拣金，庶不遗於片善。今则藻鉴既朗，庸将自媒。兴公雅符於通论，士衡犹患於多才。不然者，则怀宝而退矣，曷为体物而来哉。


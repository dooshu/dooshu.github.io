【盘中诗】

〖玉台新咏考异曰：按沧浪诗话盘中诗为一体。注曰：玉台集有此诗。苏伯玉妻作。写之盘中。屈曲成文也。据此则此诗出处以玉台新咏为最古。当时旧本亦必明署苏伯玉妻之名。故沧浪云尔。宋刻于题上误佚其名。因而目录失载。冯氏校本遂改题傅玄之诗。殊为疏乖。又此诗列傅玄、张载之间。其为晋人无疑。《诗纪》、诗乘并列之汉诗。亦未详所据。○逯案。上说甚是。今列诗於此。〗

山树高。鸟鸣悲。泉水深。鲤鱼肥。空仓雀。（《诗纪》作鹊。）常苦饥。吏人妇。会夫希。出门望。见白衣。谓当是。而更非。还入门。中心悲。北上堂。西入阶。急机绞。杼声催。长叹息。当语谁。君有行。妾念之。出有日。还无期。结中（《诗纪》作巾。注云。一作中。）带。长相思。君忘妾。天（《诗纪》作末。）知之。妾忘君。罪当治。妾有行。宜知之。黄者金。白者玉。高者山。下者谷。姓为苏。字伯玉。作人才多智谋足。家居长安身在蜀。何惜（《书钞》作醉借。）马蹄归不数。羊肉（《书钞》无肉字。）千斤酒百斛。令君马肥麦（《书钞》作肉。）与粟。今时人。智（《诗纪》作知。）不（《诗纪》作四。）足。与其书。不能读。当从中央周四角。（○玉台新咏九。《诗纪》四。又《书钞》百四十五作古诗。引斛、粟、数三韵。）


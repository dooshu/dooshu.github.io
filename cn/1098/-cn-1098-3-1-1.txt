○忆昨行寄吴中诸故人

忆昨结交豪侠客。意气相倾无促戚。十年离乱如不知。日费黄金出游剧。狐裘蒙茸欺北风。霹雳应手鸣雕弓。桓王墓下沙草白。彷佛地似辽城东。马行雪中四蹄热。流影欲追飞隼灭。归来笑学曹景宗。生击黄獐饮其血皋桥泰娘双翠蛾唤来尊前为我歌白日欲没奈愁何回潭水绿春始波此中夜游乐更多。月出东山白云里。照见船中笛声起。惊鸥飞过片片轻。有似梅花落江水。夫差城南天下稀。狂游累日忘却归。座中争起劝我酒。但道饮此无相违。自从飘零各江海。故旧如今几人在。荒烟落日野鸟啼。寂寞青山颜亦攺。须知少年乐事偏。当饮岂得言无钱。

【舒章曰神似太白遂为本朝七言古之前茅】

【辕文曰太白佳处在回荡转折如不经意而景物俱在天际使人百思此作具得三昧】

【卧子曰跌宕淋漓】



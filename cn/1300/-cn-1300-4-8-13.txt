华元入楚师

《左传》，楚庄王围宋，宋华元夜入楚师，登子反之床，起之曰：“寡君使元以病告。”子反惧，与之盟，而退三十里。杜注曰：“兵法，因其乡人而用之，必先知其守将左右谒者、门者之姓名，因而利道之。华元盖用此术，得以自通。”予按前三年晋、楚邲之战，随武子称楚之善曰：“军行，右辕，左追蓐，前茅虑无，中权后劲，军政不戒而备。”大抵言其备豫之固。今使敌人能入上将之幕而登其床，则刺客奸人，何施不得？虽至于王所可也，岂所谓军制乎？疑不然也。《公羊传》云：“楚使子反乘堙而窥宋城，宋华元亦乘堙而出见之。”其说比《左氏》为有理。


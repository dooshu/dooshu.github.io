张公翼真先生传赞【代】

翼真先生讳嗣达行荣五原名文邦世有隐德敦行谊与同邑施允升章仲辅友善同受业於九龙陈先生慨然有曾孟聨镳之志补诸生芥眎帖括日与同人讲学切劘力排静悟之说归本躬行当其掀髯雄辩洮洮数千言四坐莫能难也家故饶给人告之急则应李实夫酷贫辄赠三十金为之娶其它赈贷钱谷恤人婚丧困厄者殆不可胜数卒坐是家落以事游京师客死不知所终说者以为天之报施善人独左云公生万历庚辰五月十五日戌时娶南门冯氏生万历甲申五月廿七日申时生男子四人浃圣洽圣沐圣涤圣今惟沐圣存女子三人长适邑庠生孔川吴子望次适郡庠生冯毓祯三适建平县廪生袁高赞曰嗟惟先生其仪孔伟佩实吐华周程是轨既昌厥辩缝掖声施闻善若渴树德惟滋人食其丰已受其啬庶显後来用昭令则


○閱視海防事 【 沒官海船】

自序公移固吏事然非今日所謂吏事也乃或視為不屑一切委之吏書此政事所以日紊上下所以多事也

據福建按察司巡視海道副使柯喬呈嘉靖二十七年、十月二十二等日、陸續據烽火浯嶼等寨、并漳州等府各造報原額及承買拏獲沒官船數到道、卷查本年正月十七日辰時奉本院案驗、備仰本道、即查知縣謝明德封收在官海船若干隻、某船長廣高深丈尺若干、某船裝載貨物違禁、或係盜賍、即便報數連船入官、人犯問報、某船裝載食米、不係盜賍接濟等賍、亦不係假借鄉官名目、既係違式雙桅以上。自難枉法輕縱。但事于人眾。法禁久弛。亦難一槩施行。姑免問罪。量其船隻高下估價官買。給與官銀。分給急缺戰哨官船寨澚巡司編號公用。先其起數回報、其福州等處、原編民間賣穀船隻、一面行查奉何事例、一面行各寨澳巡司、定以三百石為率、長不過四丈、濶不過一丈二尺深不過六尺者。許其自便。惟不許假借鄉官名目。亦不許官與編號。如丈尺過此式者。俱限文到半月內報官一體免罪。估價官買充戰哨公用。俱要編立字號。大書深刻桅下橫木。以防那換。以備點騐等因。依奉備行各府轉行寨澳巡司各遵照奉行、續據漳州府呈報玄鍾徐渡仙塘等澳船隻數目到道、議將各澳船隻量給官銀、盡與承買編號在官、聽其自行領駕看守、平時則分班防守、有警則俱聽調用等因、具由于五月二十五日呈詳外、七月十九日未時、又奉本院批、據漳州府呈買玄鍾等澳船戶吳加盛林國備吳國忠許仁柯孔恩任居道韓厚明陳子愛林良材莊宗顯等大船十隻緣由、奉批仰福建巡海道查明行令依擬動支給領、其餘駕脫十五隻於常江周應晨吳大器名下追問賣放情弊招詳、本院節行分撥各寨船數未據開報、近孫敖又以無船為辭、漳州又以船多為慮、併議回繳依奉備行該府查驗、前船堅固可用、即支官銀承買、刻號分撥領駕、原脫各船、查照追問賣放情弊、招詳節次拏獲、分撥過船隻屢催查編字號丈量尺寸、又查原奉批發南日山水寨開報冊內後山等澳船戶陳貴憲等大船、行令興化府估價承買、俱未回報、又據泉州府造繳所属晉江等縣石菌等澳、各船戶王復洪尚實黃初黃新五洪長遜陳仲賢洪宗王端嗣等大船、亦照前議承買編號在官、責令自行領駕、有警聽用、具由于七月十六日呈詳外、八月初九日酉時、又奉本院案騐、據本道前議漳州玄鍾等澳船隻緣由、備仰本道查照節行事理、即將修理過官船、并沒入過私船、不拘大小。盡數查明要見編過某字幾號若干。某字幾號丈尺若干。分給某寨若干。某澳若干。某巡司若干。某處過多。某處尚少。逐一開報以塞推調影射之口。以備調遣策應之用。各寨各澳各巡司。如果足數。應否可令浙寨估買。有餘方如所擬。分班約束。中間若有不遵約束。如今假商旅之名。見在浙海上下嘯聚。作何區畫。惟燒燬之說絕不可形諸紙筆徒開奸人騙局而已作急查議回報施行。依奉因查數目不對、又經通行各属查報去後、本月三十日辰時、又奉本院批、據本道前呈泉州石茵等澚船隻緣由、奉批本院案定船式、亦集眾議而後行、行後復申明尖平底裁縫尺之說、今必欲本院更改失信、則勢豪之謗遂行、而軍門一切禁約皆廢矣、一日未去、且守此信一日節行巳明、茲不再凟、若欲隨方逐圓、以避執拗之譏、明者知其不可、具由回繳、又于本年九月初二日辰時、奉本院批據南日山水寨把摠指揮唐濟澄呈為戰船損壞事、奉批漳州府縱船數多、各寨往往乏船如此、仰巡海道查照節行事理、逐一開報繳呈、依奉通行興泉二府將各澳大船、用裁縫尺丈量、濶一丈二尺以上、俱與估價承買入官、給發充用、戰船損壞、查照原估作速修理去後、俱未回報、今據漳州府開報查得原買分發過吳加盛等船十隻又玄鍾船戶洪君相等陸續駕到船一十五隻、係指揮張文昊千戶常江等統領前去福寧捕獲夷賊解報、今俱估價編號呈詳見在承買、又續查出陳榮一隻、及銅山把摠侯熙原獲陸鰲澳丈量估價未買林三仔船一十五隻、見今都司盧鏜各調用通判陸體仁查過海滄等澳船戶嚴伯等船九隻、知縣林松查過月港張仕船一隻、未經估價、又發過鎮海衞并海門等巡司各衙門沒官船堪駕九隻、及稱千戶常江等見在攻捕夷船、候事寧之日問報又據住劄安邊館通判翁燦開報沒官船見堪駕一十七隻、缺少槓椇見充火船十隻、堪修二隻、泉州府開報船見修發陳坑高浦二巡司料羅澳共三隻、銅山水寨把摠侯熙開報船見堪駕十隻、玄鍾澳守備指揮張文昊開報船見堪駕五隻、見修三隻、浯嶼水寨把摠李希賢開報船見駕一十五隻見修九隻、南日山水寨把摠指揮唐濟澄開報船見駕四隻、見修七隻、小埕水寨把摠指揮郭杰開報船見駕六隻、續發一隻見堪修二隻、烽火門水寨把摠指揮張棟開報船見駕十隻、巳修完給發未到三隻、見修四隻、儘其修完、亦足駕捕類報間、十月二十五日酉時、又奉本院批據漳州府呈詳分撥過前買吳加盛等十船充哨、并估過續到船戶洪君相羅勿卿黃敦才許正潘情陳惟孝六船銀兩數目緣由、奉批仰巡海道查照先案事理、一併問報、夷船久泊、奸人接濟無忌、此或不禁海船之騐也、及今整頓、尚可補塞繳申奉此查得玄鍾澳原駕船戶吳宗繼林邦任蔡汝學楊朝才楊積成曾惟新李繼祖柯孔俊鄭適齊等船九隻、俱已駕到丈量估價明白、內除楊積成陳惟孝二隻、損壞不堪駕用退還、其洪君相吳繼宗等船一十三隻、俱行令該府照估給銀承買、分撥缺船寨澳巡司充哨、漳州海滄烏嶼等澳未到船戶嚴伯等、泉州石茵等澳船戶王復等、興化後山等澳船戶陳貴憲等、各違式船隻、嚴催估價、與都司盧鏜見調陸鰲澳林三仔等船候夷船寧日、各承買另報外、為照原設各寨、皆有原額戰船、歷歲漸久、朽壞殆盡、其間雖有修者造者、大抵亦紙冊之虛名耳、而其弊豈一二十年之故哉、近該本職接管、幸遇本院撫臨在上、各處拿獲沒官船隻、因而修改發哨、數亦頗多、今據各属回報、除損甚不堪拆卸不開外、安邊館實有船一十七隻、浯嶼一十五隻、銅山一十隻、玄鍾澳五隻、南日山四隻、小埕澳六隻、烽火門一十隻、加以修理未完者、日逐完報、則其足用亦明矣、而把摠等官、一遇稍警、輒以無船為辭、不知其船何在乎、抑縱與之極大之船。而能駕捕衝敵否乎、故寨澳之軍不可用。而必募鄉兵者。以其孱弱也。寨澳之船亦不可用。而必募民船者。以其多有損也。新造新買之船。何至于壞。然旬月之間。非其蓬舵之破則必繩楫之缺。一有不具。不可出洋。而况人與船又非其所素操者乎。故雖有官船。不若民船之完也。雖造船買船。不若民船之可久也。卷查嘉靖二十三年、嘗議打造戰船矣、銅山玄鍾發銀一千二百餘兩、至今銀船皆無下落、浯嶼用銀九百兩、造快船二隻、哨船三隻、未一二年而船已壞、南日亦用銀八百餘兩造大官船二隻、快船三隻、而槓椇亦不堪用、夫費非不多也、侵欺者未能造完、造完者輒又損壞、是其可見者乎、昨因修完沒官船、與買玄鍾船十隻、發之於寨、寨不肯領、發之巡司、巡司亦不肯領、備問其故、葢添大船一隻。必得四五十人看守。船身槓椇雖全。必得時加灰艌撿拾。然在官之物。孰肯視為巳物而愛護之乎。且又有蟲蠹之食。有燒洗之功。有盜賣抵換如戴道張性聰者。欲其速壞而假充礁風破。如孫敖者。且夫有寨則有軍。有軍則有船。寨得十船。可以充哨矣。稍有贏餘。海濱僻遠。官府不到。其弊必至于此是又其可見者乎。然而本院深思邊計、加惠地方、見謝明德呈報封鎖在澳船七十隻、通行該府估價、夫不責其違禁。而令其估買。不以入官。而與之價值。是其所憂者何深。而所惠者何漙也。本職當即行府逐一估買、徐思可查者、玄鍾等澳一百餘船也、然各澳之船。豈止一百餘隻而巳乎。估買者二十三船也。而其當買者豈止于二十三隻而巳乎。夫官府之價三四十兩。民間之造必費八九十兩。見在者買。不在者置。故買之為行法。置之則幸脫。既盡其數而買之。似為無用。買一而置十。或又為不均。故職推廣本院之意。以為通買前船二十三隻、約該用銀數百兩、今以數百兩之銀、通前在澳違式之船、大者五六兩、中者三四兩、皆盡買而編之號、興泉福清、亦皆如此、各令輪班在官聽用。人得雇募工食。船得雇募船價。彼亦樂聽無詞。故今春調往浙江者。福清大船也。都指揮盧鏜調往溫州者。陸鰲大船也。張文昊調往福寧州成功者。即今續到估買玄鍾洪君相等船也夫軍不可用故取之鄉用官船不如用民船之堅完用官兵駕使不如用土民駕使之便利此亦一策也但其意欲與軍民爭執不肯絕断海禁故軍門駁其議夫官船不可用故取之民船無事一班聽用二三班許附近生理。二班聽用、一三班許附近生理。遇有警急。各班俱在聽用。在船驍勇之人。即我之兵。各人堅緻之船。即我之船。官費銀數百兩。可以盡繫澳港之船。而有所稽考。各船得銀數兩。可以盡報於官而不敢妄自非為。况自挾其違禁之罪。而知在官者以是寬處之。亦將自樂于聯束。而勇于赴公之不暇。又無撥人看守之勞。無灰艌撿拾之費。無虫蠹燒洗之憂。無盜賣抵換之患。而又無假稱衝礁風破之虞。其不聽丈量編號船隻。嚴行府縣拏獲沒官。人犯究治。夫盡數承買之間。而示寓兵於農之意。先經具由呈請巳蒙本院駁批到道、隨即遵依通行各府、一體估買未報、惟據漳州府估買二十三隻、今蒙批仰查照前案事理、一併開報、夫以本院之憂地方者、如此其深、其督誨本道者、如此其至、自夷船初入海門、節次嚴行各属、外船一隻。不許其進。內船一隻。不許其出。而敢姑息容隱聽其來而不之禁哉、而職復言此者、亦以備采擇云爾、不敢自以為是也、又蒙案開各寨澳巡司、如果足數、應否可令浙寨估買、夫戰船利于衝突、民船利于行使、其為用不同、見在之船、外若可觀、而中實不堪、其為用要亦易壞、在閩如此、度之在浙亦如此也、查得廣東東筦有烏尾船者、其打造以鉄梨木、其板厚七寸、其長十丈、其橫濶三丈有奇、其硬如鉄、觸之無不碎、衝之無不破、遠可支六七十年、近亦可耐五十年、是佛郎機所望而畏焉者也、如蒙本院查處、差官移咨廣東軍門、轉行東筦縣、將民間烏尾大船、加價收買、或費七八百兩、可得一隻、如福建浯嶼得二隻、銅山烽火各一隻、浙江亦量買二三隻、就雇驍勇兵夫撐駕、無事之時、許附近一二日內程途生理、在船什物、先以官給、後責令自備自修、繫名水寨、不時查考、如此庶幾木堅可以經久、廣大可以壯威、衝擊可以必勝、又此船海上所無。可以免意外之患。閩浙之所當買。未有切於此者。亦以備采擇云耳、亦不敢以為是也、合就呈詳施行等因到院、批本院前言巳盡、該道復申是說、葢懼本院之不悟耳、海船橫肆極矣、本院之意。買船如買馬骨。欲使潛消默奪。此盛彼衰。其事難。其費博。該道之意帶牛佩犢。伏至險于大順。取之左右逢其原。其事易其費約。非不悟也。夫保甲之法。不行於土著之民。輪班之法。欲行于航海之眾。本院在南贑時巳有此論矣。所病者該道相持經歲。故所在尼而不行、至今尚稱未報、且各寨藉口無船、查船之數、今日始得尚多欺隱、該道亦稱數目不對、入官編號者該道也、按察各寨者該道也在官者今日乃問其船何在在民者安能使之大順、使之逢原、侵欺影射者未能御之以法、不聽丈量編號者、安能嚴行府縣拿獲究治、但以百數聽調為詞不以千數嘯聚為對。但知近寨聽調之便。不知遠寨應變之難。但知聽調者之為功。不知幸脫者之為罪。但知羅俊之得策、不知漏巵之非計、此本院所以終於不悟耳如本院初意、凡違禁者皆入官。入官者皆編號。則聽調者自有收羅區處之術。嘯聚者幸脫者自有公私順逆之分。操之既嚴。利之乃惠。泰阿之柄在我、虎豹之威在山、原與該道之意不背馳、特先後著之間耳、向使同心力行經歲、軍衞有司、誰敢不報、誰敢藉口、海防亦畧有緒矣乎、本院初命、乃永為定規、今命乃事寧回奏、在該道度之而巳、可與言而不與之言、失人。富文忠□有追思范六丈之時、本院亦未敢執以為是也、具由回繳


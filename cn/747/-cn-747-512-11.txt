○柳州刺史谢上表

臣某言：伏奉诏书，授任柳州刺史，以今月二十五日至所部上讫。臣某诚惶诚恐，顿首顿首。臣前岁以疾停官，去年蒙恩除替，便欲裂裳裹足，趋赴京师，以旧疾所婴，弥年未愈。逮及今夏，始就归途。襄州节度使于ν，与臣早岁同官，见臣当暑在道，恳留就馆，寻假职名，意欲厚臣，非臣本愿。伏惟陛下光被之德，道已洽於区中；忧济之勤，心每遍於天下。常以万邦共理，必藉於循良；一物不遗，尚延於愚藐。假臣宠渥，重领方州。驽骀复效於驰驱，枯朽更同於华秀。臣某诚欢诚喜，顿首顿首。臣闻潢污易竭，徒有朝宗之愿；犬马无识，犹知恋主之诚。揣分则然，惟天所鉴。况臣昔因左官，一纪於外。子牟驰心於魏阙，汲黯注意於汉庭。岂伊非夫，独无斯恋。去就者荣辱之主，朝廷者仕进之源。臣子之宜，忠贞所志。臣虽心同犬马，而分比潢污。幸蹑康衢，意悲往蹇。臣之此诚，口不能谕，意欲自达，文非尽言。此臣所以自咎自伤，恨乖志愿。犹冀苦心励节，上奉诏条；惠寡安贫，下除人瘼。恭宣皇化，少答鸿私。不胜感戴欢欣之极。谨遣衙前军事虞候王国清奉表陈谢以闻。


77　隨弗兼與證史


里克之中立，鄧析之兩可，終於邪而已。故隨之六二曰：「弗兼與也。」

【全云】宋建中靖國之説所以致亂。

【元圻案】程傳曰：「人之所隨，得正則遠邪，從非則失是，无兩從之理。『二』苟係『初』，則失『五』矣，弗能兼與也。所以戒人從正，當專一也。」〇晉語：「優施曰：『君既許驪姬殺太子而立奚齊，謀既成矣。』里克曰：『吾秉君以殺太子，吾不忍。通復故交，吾不敢。中立其免乎？』」〇列子力命篇：「鄧析操兩可之説，設無窮之辭，當子産執政，作竹刑。鄭國用之，數難子産之治。子産屈之。子産執而戮之，俄而誅之。」






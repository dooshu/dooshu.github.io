○刘总外祖故瀛州刺史卢龙军兵马使张懿赠工部尚书制

敕：故某官张懿：德善者将启後人，忠孝者克扬前烈，有美必复，其然乎！而懿仗忠履义，体仁养勇，学究韬略，艺穷骑射，负幽燕之劲气，虽振其名，有将相之长才，不得其位。命屈当代，庆流後昆。有外孝孙，为吾贤帅，以忠许国，以顺克家。扬名显亲，自义率祖，推恩外族，归美前修，俾追八座之荣，以辍九原之叹。可依前件。


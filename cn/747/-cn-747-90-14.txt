○贬朱朴郴州司户制

羲州司马中外置同正员朱朴，本在寒微，偶升科第，复尘簪组，且列胶庠。不为自审之谋，但务夤缘之计，实因奸幸，潜致显荣。亦谓术可弭兵，学能理国，叨半岁容身之贵，无一朝辅政之功。惟辱中台，颇兴群论，斥於散外，未绝他肠。越法制以有图，信愆尤之自作，封章所指，窜逐尚轻，掾彼方州，亦云宽曲，非我好黜，惟尔深思。可郴州司户参军。


○三良冢赋（有序）

鲁文六年，秦伯任好卒，以子车氏之三子奄息、仲行、钅咸虎为殉。皆秦之良也，国人哀之，为之赋《黄鸟》。君子曰：“秦穆之不为盟主也，宜哉。先王违世，犹贻之法，而况夺之善人乎！是以知秦之不复东征也。”秋，季月，吾西游、渭，出于岐、雍之间，于古道傍得三良冢，心甚哀之，涕泗者久之而去。辞曰：

昨宿岐城，晓涉渭东。霜凌雪结，飞沙乱蓬。中野踌躇，届此古墟。野人曰：即车氏之冢。方驱驾班如，久而咤曰：吾尝读旧史矣。古者秦氏，大于穆公。出师则宁东夏，用贤则霸西戌。大邦服其礼，小邦畏其雄。谋已集，战亦武。不能勤王，不为盟主者何居？以灭天之良，丧人之特。百夫仰系，一朝而踣，可哀也哉！宛其三子，遭时。主已即世，身皆靡全。指冥茫而为期，抚昭世而坐捐。方惴惴以临穴，且哀哀而号天。（阙）从有言于寒原，莽荡千里，回眺无垠。上刺衰德，下伤幽魂。挂骚垅树，脱剑山门。掇野芳以为荐，汲行潦而充樽。矧今情之犹悲，谅古恨之潜吞。死而不作，吾谁与言。代事浩氵羔，人寿尔夭。言念君子，中心悄悄。哀生人之长恸，赴永夕之莫晓。归去来兮不可留，且悲吟于《黄鸟》。


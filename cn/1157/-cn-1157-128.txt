●卷一百二十八　乐考一

○历代乐制

伏羲乐名《扶来》，亦曰《立本》。

神农乐名《扶持》，亦曰《下谋》，（见《帝系谱》及《孝经纬》。又按：《隋乐志》云："伏羲有网罟之咏，伊耆有苇｛艹月｝之音，葛天八阕，神农五弦，事与功偕，其来尚矣。"）。黄帝作《咸池》（尧增修而用之。咸，皆也。池，施也。言德之无不施也。又云：池，言其包容浸润。《周礼》曰《大咸》）。

《庄子》："北门成问於黄帝曰：'帝张《咸池》之乐於洞庭之野，吾始闻之惧，复闻之怠，卒闻之而惑，荡荡默默，乃不自得（不自得，坐忘之谓也。北门成，人姓名也）。'帝曰：'女殆其然哉！吾奏之以人，徵之以天，行之以礼义，建之以太情（夫至乐者，非音声之谓也，必先顺乎天，律乎人，得於心，而適於性，然後发之以声，奏之以曲耳。故《咸池》之乐，必待黄帝之化而後成焉。徵之，如字，古本多作微。大音泰）。四时迭起，万物循生。一盛一衰，文武伦经；一清一浊，阴阳调和，流充其声（自然律吕，以满天地之间，但当顺而不夺，则至乐全）。蛰虫始作，吾惊之以雷霆（因其自作而用其所以动）。其卒无尾，其始无首（运转无极）。一死一生，一偾一起，所常无穷（以变化为常，则所常者无穷也。偾，方问反。司马云：败也），而一不可待，汝故惧也（初闻无穷之变，不能待之以一，故瞿然悚听）。吾又奏之以阴阳之和，烛之以日月之明（所谓用天之道）。其声能短能长，能柔能刚，变化齐一，不主故常（齐一於变化，故不主故常），在谷满谷，在阬满阬（至乐之道，无不用也。阬，苦更反。《尔雅》云："虚也。"）。涂却守神（塞其兑也。却，去逆反，与隙义同。兑，徒外反），以物为量（大制不割。量，音亮）。其声挥绰（所谓阐诣），其名高明（名当其实，则高明也）。是故鬼神守其幽（不离其所。离，力智反），日月星辰行其纪（不失其度）。吾止之物有穷（常在极上注也），流之於无止（随变而往也）。子欲虑之而不能知也，望之而不能见也，逐之而不能及也（故暗然恣使化去）。倘若立於四虚之道（弘敞无偏之谓。倘，敕党反，一音敞），倚於槁梧而吟（无所复为也。倚，於绮反。槁，梧老反），且知穷乎所欲见，力屈乎所欲逐，吾既不及已（矣言物之知力各有所齐限。知音智。齐，才细反），形充空虚，乃至委蛇，故怠（夫形充空虚，无身也。无身故能委蛇。委蛇任性，而悚惧之情怠也）。吾又奏之以无怠之声（意既怠矣，乃复无怠，此其至也），调之以自然之命（命之所有者，非为也，皆自然耳），故若混逐丛生（混然无系，随丛而生。丛，才公反），林乐而无形（至乐者適而已。適在体中，故无所形。乐音洛，亦如字），布挥而不泄（自布耳。挥音辉，《广雅》云："振也。"），幽昏而无声（所谓至乐），动於无方（夫动者岂有方而後动哉），居於窈冥（所谓宁极。窈，鸟了反），或谓之死，或谓之生，或谓之实，或谓之荣，行流散徙，不主常声（随物变也）。世疑之，稽於圣人（明圣人应非世唱也。稽，古兮反）。圣人者，达於情而遂於命也（故有情有命者莫不资焉）。天机不张，而五官皆备，此之为天乐（忘乐而乐足，非张而後备），无言而心说（心说在適不在言也）。故有焱氏为之颂曰，听之不闻其声，视之不见其形，充满天地，苞裹六极。汝欲听之，而无接焉，而故惑也（比之无乐之乐，乐之至也。焱，必遥反，本亦作猋。苞，音包，本或作包）。乐也者，始於惧，惧故祟（瞿然竦听，故其祟耳，未大和也。祟，蚩遂反）；吾次之以怠，怠故遁（迹稍减也）；卒之於惑，惑故愚；愚故道，道可载而与之俱也（以无知而愚，愚乃至也）。'"

少皥作《大渊》（见《帝王世纪》）。

颛顼作《六茎》（茎，根也。谓泽及下也）。

帝喾作《六英》（英，谓华茂也）。

唐尧作《大章》（章，明也，言尧德章明也）。

虞舜作《大韶》（韶，继也，言舜能继尧之德。《周礼》曰《大磬》）。帝曰："夔！命汝典乐，教胄子（胄，长也。谓元子以下，至卿大夫子弟，以歌诗舞之蹈之，教长国子中、和、祇、庸、孝、友。王云：胄子，国子也）。直而温，宽而栗（正直而温和，宽弘而庄栗），刚而无虐，简而无傲（刚失之虐，简失之傲，教之以防其失）。诗言志，歌永言，声依永，律和声（声，五声。律，六律六吕，十二月之音气，言当依声律以和乐），八音克谐，无相夺伦（伦，理也。八音能谐，理不错夺），神人以和。"夔曰："戛击鸣球，搏拊琴瑟以咏，祖考来格（此舜庙堂之乐，民悦其化，神歆其祀，礼备乐和，故以祖考来至明之。戛击以下注，见乐器门）。虞宾在位，群后德让。下管鼗鼓，合止祝敔（堂下乐也。上下合止乐，各有柷敔。鸣球、弦、钟、籲，各自互见）。笙镛以间，鸟兽跄跄（跄跄，舞貌。鸟兽化德，相率而舞）。箫韶九成，凤凰来仪。"（《韶》，舜乐名，言箫，见细器之备。仪，有容仪，备乐九奏，而致凤凰，则馀鸟兽不待九而率舞。）夔曰："於！予击石拊石，百兽率舞（石，磬，声之清者，举清者和，则其馀皆从矣。乐感百兽率舞，则神人和可知）。庶尹允谐（尹，正也。众正，官之长。信皆和谐，言神人治）。"

子谓《韶》尽美矣，又尽善也（美者，音容之盛，善者，美之实也）。子在齐闻《韶》，三月不知肉味，曰："不图为乐之至於斯也（《史记》"三月"上有"学之"二字。不知肉味，盖心一于是，而不及其他也。曰，不意舜之作乐，至於如此之美，则有以见其情文之备，而不觉其叹息之深也，盖非圣人不足以及此耳）！"

夏禹作《大夏》（夏，大也。言禹能大尧舜之德，禹命登扶氏为《承夏之乐》！有锺、鼓、磬、铎、鼗。钟，所以记有德；鼓，所以谋有道，磬，所以待有忧；鼗，所以察有说。理天下以五声，为铭於簨虡）。

商汤作《大濩》（汤以宽理人而除邪恶，其德能使天下得其所，言尽护救於人也）。《那》："猗与那与，置我鼗鼓（猗，叹辞。那，多也。鼗鼓，乐之所成也。殷人置鼓。笺云：置读曰植，植鼗鼓者为楹，贯而树之，美汤受命伐桀，定天下，而作《虡》乐，故叹之。多其改夏之制，乃始植我殷家之乐鼗与鼓也。鼗虽不植，贯而摇之，亦植之类）。奏鼓简简，衎我烈祖。汤孙奏假，绥我思成（衎，乐也。烈祖汤，有功烈之祖也。假，大也。笺云："奏鼓，奏堂下之乐也。假，升。绥，安也。以金奏堂下诸县，其声和大，简简然，以乐我功烈之祖成汤。汤孙太甲又奏升堂之乐弦歌之，乃安我心，所思而成之，谓神明来格也）。鼗鼓渊渊，嘒嘒管声。既和且平，依我磬声（嘒嘒，和也。平，正平也。依，倚也。磬，声之清者也，以象万物之成。周尚臭，殷尚声。笺云：磬，玉磬也。堂下诸县与诸管声皆和平不相夺伦，又与玉磬之声相依，亦谓和平也。玉磬尊，故异言之）。於赫汤孙，穆穆厥声。庸鼓有斁，万舞有奕（言盛矣汤为人子孙也。大钟曰庸。斁斁然，盛奕，奕奕然，闲也。笺云：穆穆，美也。於，盛矣。汤孙，呼太甲也。此乐之美其声，钟鼓则斁斁然有次序，其於舞又闲习也）。"纣弃先祖之乐，乃作淫声，书曰："作奇伎淫巧，以悦妇人（言纣废至尊之敬，营卑亵之事，过制伎巧，以资耳目之娱）。"周武王作《大武》（武，以武功定天下也）。

子谓《武》尽美矣，未尽善也（美，善。解见上。帝绍尧致治，武王伐纣救民，其功一也，故其乐皆尽美。然舜之德，性之也，又以揖逊有天下；武王之德，反之也，又以征诛得天下：故其实有不同者）。

宾牟贾侍坐於孔子，孔子与之言，及乐，曰："夫《武》之备戒之已久，何也？"对曰："病不得其众也（武，谓周舞也。备戒，击鼓警众。病，犹忧也。以不得众心为忧，忧其难也。疏曰：孔子之问凡五，宾牟贾所答亦五，但三答是，二答非。今此答是也，言武王伐纣之时，忧病不得士众之心，故先鸣鼓以戒士众，久乃出战。今《武》乐故令舞者久而不即出，象武王忧不得众心也）。""咏叹之，淫液之，何也？"对曰："恐不逮事也（咏叹、淫液，歌迟之也。逮，及。事，戎事也）。"发扬蹈厉之已蚤，何也？"对曰："及时事也（时至，武事当施也）。""《武》坐致右宪左何也？"对曰："非武坐也（言武之事无坐也。致，谓膝至地也。宪，读为轩，声之误也）。""声淫及《商》，何也？"对曰："非《武》音也（言《武》歌在正其军，不贪商也。时人或说其义为贪商）。"子曰："若非《武》音，则何音也？"对曰："有司失其传也。若非有司失其传，则武王之志荒矣（有司，典乐者也。传，犹说也。荒，老耄也。言典乐者失其说，而时人妄说也）。"子曰："唯，丘也闻诸苌弘，亦若吾子之言也（苌弘，周大夫。疏曰："恐不逮事者，言欲舞之前，有此咏叹淫液之歌者，象武王伐纣，恐诸侯不至，不逮其战事，故歌声吟咏而歆羡。此答是也。初舞之时，手足发扬蹈地而猛厉。舞初则然，故云已蚤。及时事也，言武王及时伐纣战事也，故发扬象战。此答非也。知非者，下云发扬蹈厉是太公之志，故知此答非也。致，至也。轩，起也。问《武》人何忽有时而跪，以右膝至地，而左足仰之何故也？对曰：非《武》坐也，言致右轩左，非是。《武》人之坐，言以舞法无坐也。此答亦非。知非者，以下云《武》乱皆坐，周、召之治，是《武》法有坐也。非《武》音也者，谓非是《武》乐之音，言武王应天顺人，不得已而伐之，何容有贪商之声？故言非《武》音，此答是。"）。"宾牟贾起，免席而请曰："夫《武》之备戒之已久，则既闻命矣，敢问迟之迟而又久，何也（迟之迟，谓久立於缀。疏曰："贺氏云：备戒已久，是迟久立於缀，亦是迟而久已。"）？"子曰："居！吾语汝。夫乐者，象成者也。总干而山立，武王之事也；发扬蹈厉，太公之志也；《武》乱皆坐，周、召之治也（成，谓已成之事。总干，持盾也。山立，犹正立也。象武王持盾正立待诸侯也。发扬蹈厉，所以象威武时也。《武》舞，象战斗也。乱，谓失行列也。失行列，则皆坐。象周公、召公以文止武也）。且夫《武》，始而北出，再成而灭商，三成而南，四成而南国是疆，五成而分陕，周公左，召公右；六成复缀，以崇夫子（成，犹奏也。每奏《武》曲，一终为一成。始奏，象观兵孟津时也；再奏，象克殷时也；三奏，象克殷有馀力而反也；四奏，象南方荆蛮之国侵畔者服也；五奏，象周公、召公分职而治也；六奏，象兵还振旅也。复缀，反位止也。崇，充也。凡六奏以充《武》乐也。《　正义》曰：成，谓曲之终成。每一曲终成，而更奏，故云。成，犹奏也。云复缀反位止也者，谓最在南第一位，初舞之时，从此位入，北至六成，还反此位。郑注以充《武》乐者：充，谓克备，言六奏其曲则舞乐克备者也）。天子夹振之而驷伐，盛威於中国也（夹振之者，王与大将夹舞者，振铎以为节也。驷，当为四，声之误也。《武》舞，战象也。每奏四伐，一击一刺为一伐。《牧誓》曰："今日之事，不愆於四伐五伐，乃止齐焉。"）。分夹而进，事蚤济也（分，犹部曲也。事，犹为也。济，成也。舞者各有部曲之列，又夹振之者，象用兵务於早成也）。久立於缀，以待诸侯之至也（象武王伐纣待诸侯也）。且女独未闻牧野之语乎（欲语以作《武》乐之意）？武王克殷，及商，未及下车，而封黄帝之後於蓟，封帝尧之後於祝，封帝舜之後於陈。下车，而封夏后氏之後於杞，投殷之後於宋，封王子比干之墓，释箕子之囚，使之行商容而复其位。庶民弛政，庶士倍禄。济河而西，马散之华山之阳而弗复乘，牛散之桃林之野而弗复服，车甲衅而藏之府库而弗复用，倒载干戈，包之以虎皮，将帅之士，使为诸侯，名之曰"建櫜"，然後天下知武王之不复用兵也。散军而郊射，左射《貍首》，右射《驺虞》，而贯革之射息也。裨冕搢笏，而虎贲之士说剑也。祀乎明堂，而民知孝；朝觐，然後诸侯知所以臣；耕籍，然後诸侯知所以敬。五者，天下之大教也。食三老五更於太学，天子袒而割牲，执酱而馈，执爵而酳，冕而总干，所以教诸侯之弟也。若此，则周道四达，礼乐交通，则夫《武》之迟久，不亦宜乎（言《武》迟久，为重礼乐）。

成王时，周公作《勺》（勺，言勺先祖之道。勺读曰酌。勺，取也）。又有《房中之乐》，以歌后妃之德。大司乐以乐德教国子（公卿大夫之子弟），中、和、祇、庸、孝、友（中，犹忠，和，刚柔適也。祇，敬也。庸，有常也）；以乐语教国子，兴、道、讽、诵、言、语（兴，者以善物喻善事。道，读作导，言舌以训今也。倍文日讽，以声节之曰诵，发端曰言，答述曰语）；以乐舞教国子，舞《雲门》、《大卷》、《大咸》、《大韶》、《大夏》、《大濩》、《大武》（此周所存六代之乐，黄帝曰《雲门》，《大卷》，黄帝能成名万物，以明民共财，言其德如雲之所出，人得以有族类也。卷音其爰反）；以六律、六吕、五声、八音、六舞，大合乐，以致鬼神祗，以和邦国，以谐万民，以安宾客，以说远人，以作动物（六律，合阳声者。六吕，合阴声者。此十二者，以铜为管，转而相生，黄锺为首，律长九寸，各因而三之，上生者三分益一分，下生者三分去一分焉。《国语》："曰律所以立均出度也。"占者神瞽考中声而量之以制。度律均锺，言以中声定律，以律立锺之均也。大合乐者，谓遍作六代之乐也。以冬日至作之，致天神、人鬼；以夏日至作之，致地祗，物魅，动物羽臝之属。《虞书》云："夔曰：戛击鸣球，抟拊琴瑟以咏，祖考来格。虞宾在位，群后德让，下管鼗鼓，合止柷敔。笙镛以间，鸟兽跄跄。箫《韶》九成，凤凰来仪。"夔又曰："於！予击石拊石，百兽率舞，庶尹允谐。"此其於宗庙九奏而应之）。乃分乐而序之，以祭，以飨，以祀（分，谓各用一代之乐）。乃奏黄锺，歌大吕，舞《雲门》，以祀天神（以黄锺之锺，大吕之声，为之均也。黄锺，阳声之首，大吕为之合，奏之以祀天神，尊之也。天神，五帝及日月星辰。王者又各以夏正月，祀其所受命之於南郊郊尊之。《孝经说》曰："王者祭天於南郊就阳位是也。"）；乃奏太蔟，歌应锺，舞《咸池》，以祭地祇（太蔟，阳声第二者，应锺为之合。《咸池》，《大咸》。地祇所祭於北郊，谓神州之神及社稷）；乃奏姑洗，歌南吕，舞《大韶》，以祀四望（姑洗，阳声第三者，南吕为之合。四望、五岳、四镇、四渎。此言祀者司中司命。风师雨师，或亦用此乐）；乃奏蕤宾，歌函锺，舞《大夏》，以祭山川（蕤宾，阳声第四者，函锺为之合。函锺，亦名林锺。函，户南反）；乃奏夷则，歌小吕，舞《大濩》，以享先妣（夷则，阳声第五，小吕为之合。小吕，一名中吕。先妣，姜源也。姜履大人迹，感神灵而生后稷，是周之先母。周立庙自后稷为始祖，而姜嫄无所配，是以特立庙而祭之谓之閟宫），乃奏无射，歌夹锺，舞《大武》，以享先祖（无射，阳声之下者，夹锺为之合。夹锺，一名圜锺。先祖，谓先公先王也）。凡六乐者，文之以五声，播之以八音（六者言其均，皆待五声八音乃成也。播之，言被也）。凡六乐者，一变而致羽物及川泽之祇，再变而致臝物及山林之祇，三变而致鳞物及邱陵之祇，四变而致毛物及坟衍之祇，五变而致介物及土祇，六变而致象物及天神（变，犹更也。乐成，则更奏也。此谓大蜡索鬼神而致百物，六奏乐而礼毕。东方之祭，则用大蔟、姑洗；南方之祭，则用蕤宾；西方之祭，则用夷则、无射；北方之祭，则用黄锺为均焉。每奏有所感，致和以来之。凡物动敏疾者，地祇，高下之甚者易致。羽物，既飞又走。川泽，有孔窍者。蛤蟹走则迟。坟衍，孔窍则小矣，是其所以舒疾之分。土祇，原隰及平地之神也。象物，有象在天，《礼运》所谓四灵者，麟、凤、龟、龙是也。天地之神，四灵之知，非德至和则不能至）。凡乐，圜锺为宫，黄锺为角，太蔟为徵，姑洗为羽。雷鼓雷鼗，孤竹之管，雲和之琴瑟，《雲门》之舞，冬日至，於地上之圜丘奏之。若乐六变，则天神皆降，可得而礼矣。凡乐，函锺为宫，太蔟为角，姑洗为徵，南吕为羽，灵鼓、灵鼗，孙竹之管，空桑之琴瑟，《咸池》之舞，夏日至，於泽中之方丘奏之。若乐八变，则地祇皆出，可得而礼矣。凡乐，黄锺为宫，大吕为角，太蔟为徵，应锺为羽，路鼓路鼗，阴竹之管，龙门之琴瑟，《九德》之歌，《九磬》之舞，於宗庙之中奏之。若乐九变，则人鬼可得而礼矣（此三者，皆褅大祭也。天神，则主北辰；地祇，则王昆仑；人鬼，则主后稷。先奏是乐以致其神，礼之以玉而祼焉，乃後合乐而祭之。《大传》曰："王者必褅其祖之所自出。"《祭法》曰："周人褅喾而郊稷。"谓此祭天圜丘，以喾配之。圜锺，夹锺也。夹锺生於房、心之气。房，心为大辰，天帝之明堂。函锺，林锺也，林锺生於未之气。未，坤之位。或曰，天社在东井、舆鬼之外。天社，地神也。黄锺生於虚、危之气，虚、危为宗庙。以此三者为宫，用声类求之。天宫：夹锺，阳声，其相生从阳数，其阳无射。无射上生中吕，中吕与地宫同位，不用也。中吕上生黄锺，黄锺下生林锺，林锺地宫，又不用。林锺上生太蔟，太蔟下生南吕，南吕与无射同位，又不用。南吕上生姑洗。地宫：林锺，林锺上生太蔟，太蔟下生南吕，南吕上生姑洗。人宫：黄锺，黄锺下生林锺，林锺地宫，又辟之。林锺上生太蔟，太蔟下生南吕南，吕与天宫之阳同位，又辟之。南吕上生姑洗，姑洗南吕之合，又辟之。姑洗下生应锺，应锺上生蕤宾，蕤寡地宫，林锺之阳也，又辟之。蕤宾上生大吕，凡五声，宫之所生。浊者为角，清者为徵、羽，此乐无商者，祭尚柔，商，坚刚也。郑司农云：雷鼓、雷鼗，皆谓大面有革可击者也。雲和，地名也。灵鼓、灵鼗四面，路鼓、路鼗二面。九德之歌，《春秋传》所谓水、火、金、木、土、榖，谓之六府。正德、利用、厚生，谓之三事。六府三事，谓之九功。九功之德，皆可歌也，谓之九歌也。康成谓雷鼓、雷鼗，八面，灵鼓、灵鼗六面。路鼓、路鼗四面。孤竹，竹特生者。孙竹，竹枝根之末生者。阴竹，生於山北者，雲和，空桑，龙门，皆山名。九馨，读当为大韶，字之误也）。凡乐事，大祭祀，宿县，遂以声展之（叩听其声，具陈次之，以知完不）。王出入，则令奏《王夏》；尸出入，则令奏《肆夏》；牲出入，则令奏《昭夏》。帅国子而舞。大飨不入牲，其他皆如祭祀。大射，王出入，令奏《王夏》，及射，令奏《驺虞》。诏诸侯，以弓矢舞。王大食，三宥，皆令奏钟鼓。王师大献，则令奏恺乐。凡日月食，四镇、五岳崩，大傀异灾，诸侯薨，令去乐。大札，大凶，大灾，大臣死，凡国之大忧，令弛县。凡建国，禁其淫声，过声，凶声，慢声。大丧，莅廞乐器；及葬，藏乐器，亦如之。

子曰："吾自卫反鲁，然後乐正，《雅》、《颂》各得其所（鲁哀公十一年冬，孔子自卫反鲁，是时周礼在鲁，然诗乐亦颇残阙失次。孔子周流四方，参互考订，以知其说。晚知道终不行，故归而正之）。"

子语鲁太师乐，曰："乐其可知也，始作，翕如也；纵之，纯如也，皦如也，绎如也，以成（语，告也。大师，乐官名。时音乐废缺，故孔子教之。翕，合也。纵，放也。纯，和也。皦，明也。绎，相续不绝也。成乐之一终也。谢氏曰：五音六律不具，不足以为乐。翕如，言其合也。五音合矣，清浊高下，如五味相济而後和，故曰纯如合而和。矣欲其无相夺伦，故曰皦如。然岂宫自宫而商自商乎？不相反而相连如贯珠可也，故曰绎如也，以成）。"子曰："师挚之始，《关雎》之乱，洋洋乎盈耳哉（师挚，鲁乐师名挚也。乱，乐之卒章也。《史记》曰："《关雎》之乱，以为风始。"洋洋，美盛意。孔子自卫反鲁而正乐，適师挚在官之初，故乐之美盛如此也）。"

太师挚適齐（太师，鲁乐官之长。挚，其名也），亚饭干適楚，三饭缭適蔡，四饭缺適秦（亚饭以下，以乐侑食之官。《白虎通》曰："王者平旦食，昼食，脯食，莫食，凡四食。诸侯三饭，大夫再饭。"故鲁之乐官，自亚饭以下，盖三饭也。干、缭、缺，皆名也），鼓方叔入於河（鼓，击鼓者。方叔，名。河，河内），播鼗武入於汉，少师阳、击磬襄入於海（少师，乐官之佐。阳、襄二人名。襄，即孔子所从学琴者。海，海岛也。此记贤人之隐遁，以附前章）。

张子曰："周衰乐废，夫子自卫反鲁，一尝治之，其後伶人贱工识乐之正。及鲁益衰，三桓僭妄，自太师以下，皆散之四方，逾河蹈海以避乱。圣人俄顷之助，功化如此。'如有用我，期月而可'，岂虚语哉！"

郑卫之音，乱世之音也，比於慢矣（比，犹同也）。桑间、濮上之音，亡国之音也，其政散，其民流，诬上行私而不可止也。（濮水之上，地有桑间者，亡国之音，於此水出也。昔殷纣使师延作靡靡之乐，已而自沈於濮水。後灵公将之晋，舍濮水之上，夜半闻鼓琴之声，问左右，皆对曰："不闻。"乃召师涓听而写之。至晋，见平公。公享之，灵公曰："今者闻新声，请奏之。"即命师涓坐师旷之旁，援琴鼓之。未终，师旷止之曰："此亡国之声，昔师廷所作也，与纣为靡靡之乐。武王伐纣，师延东走，自投濮水之中，故闻此声，必於濮水之上闻之也。"）

右周室既衰，雅乐渐废，淫声迭起，夫子欲起而正之，而不得其位以行其志。然当时虽以优伶贱工犹有所守，而不轻为流俗所移，如师旷止濮上之音，挚、干而下至逾河蹈海以避世者，必以不能谐世俗之乐故也。

魏文侯问於子夏曰："吾端冕而听古乐则唯恐卧，听郑卫之音则不知倦。敢问古乐之如彼，何也？新乐之如此，何也（魏文侯，晋大夫毕万之後，僭诸侯者也。端，元衣也。古乐，先王之正乐也）？"子夏对曰："今夫古乐，进旅退旅，和正以广。弦、匏、笙、簧，会守拊鼓。始奏以文，复乱以武。治乱以相，讯疾以雅。君子於是语，於是道古。修身及家，平均天下。此古乐之发也（旅，犹俱也。俱进俱退，言其齐一也。和正以广，无奸声也。会，犹合也，皆也，言众待击鼓乃作。《周礼》、《太师职》曰："大祭祀，师瞽登歌，合奏击拊、下管、播乐器，合奏鼓〈申東〉。"文，谓鼓也。武，谓金也。相，即拊也，亦以节乐。拊者以韦为表，装之以糠。糠一名相，因以名焉。今齐人或谓糠为相。雅，亦乐器名也，状如漆筩，中有椎。夫音扶，下同。广，如字，旧，古旷反。匏，白交反。笙，音生。簧，音黄。拊音抚，注同。复，音伏。相，息亮反，注同。节，拊也，以韦为之，实之以糠。王云：辅相也）。今夫新乐，进俯退俯。奸声以滥，溺而不止。及优侏儒，犹杂子女。不知父子，乐终不可以语，不可以道古。此新乐之发也（俯，犹曲也，言不齐一也。滥，滥窃也。溺而不止，声淫乱无以治之。猱，獮猴也，言舞者如獮猴戏也，乱男女之尊卑。猱，或为优。猱，乃刀反。獮猴，依字亦作猱）。今君之所问者乐也，所好者音也。夫乐者与音相近而不同（言文侯好音而不知乐也。铿锵之类，皆为音应律乃为乐。好，呼报反，注同。近，附近之近。与，如字。铿，苦更反。锵，七羊反，又士衡反）。文侯曰："敢问如何（欲知音乐异意）？"子夏对曰："夫古者，天地顺而四时当，民有德而五榖昌，疾疢不作，而无妖祥，此之为大当。然後圣人作，为父子君臣，以为纪纲。纪纲既正，天下大定。天下大定，然後正六律，和五声，弦歌诗颂，此之谓德音，德音之谓乐（当谓乐不失其所。当，丁浪反）。《诗》云：'莫其德音，其德克明。克明克类，克长克君。王此大邦，克顺克俾。比于文王。其德靡悔。既受帝祉，施于孙子'，此之谓也（此有德之音所谓乐也。德正应和曰莫，照临四方曰明，朝觐无私曰类，教诲不倦曰长，庆赏刑威曰君，慈和遍服曰顺。俾，当为比声之误也。择善从之曰比。施，延也，言文王之德，皆能如此，故受天福延於後世也）。今君之所好者，其溺音乎！"（不言无文王之德，则所好非乐也。）文侯曰："敢问溺音何从出也（玩习之久，不知所由出也。玩，又作玩，音五换反）？"子夏对曰："郑音好滥淫志，宋音燕女溺志，卫音趋数烦志，齐音敖辟乔志：此四者，皆淫於色而害於德，是以祭祀弗用也（言四国皆出此溺音。滥，滥窃，奸声也。燕，安也。《春秋　传》曰："怀与安，实败名。"趋数，读为促，速声之误也。烦，劳也。祭祀者不用淫乐）。《诗》云：'肃雍和鸣，先祖是听。'夫肃，敬也。雍雍，和也。夫敬以和，何事不行（言古乐敬且和，故无事而不用，溺音无所施）？为人君者，谨其所好恶而已矣。君好之则臣为之，上行之则民从之。《诗》云：'诱民孔易'，此之谓也（诱，进也。孔，甚也。言民从君所好恶，进之於善无难，易，以豉反）。然後圣人作为鼗、鼓、椌、楬、埙，篪，此六者，德音之音也。（六者为本，以其声质也。椌、楬、谓柷、敔也。埙篪，或为簨虡。椌，苦江反，柷也。楬，苦瞎反，敔也）。然後钟磬、竽、瑟以和之，干、戚、旄、狄以舞之，此所以祭先王之庙也，所以献酬酳酢也，所以官序贵贱各得其宜也，所以示後世有尊卑长幼之序也（官序贵贱，谓尊卑乐器列数有差次）。钟声铿铿以立号，号以立横，横以立武，君子听钟声，则思武臣（号，号令所以警众也。横，充也，谓气作充满也。号，胡到反。横，古扩反，充也）；石声磬，磬以立辨，辨以致死，君子听磬声，则思死封疆之臣（石声磬，磬当为罄字之误也。辨，谓分明於节义。磬，口挺反，一音口定反。听磬，口定反。疆，居良反，不是疆字）；丝声哀，哀以立廉，廉以立志，君子听琴、瑟之声，则思志义之臣（廉，廉介也）；竹声滥，滥以立会，会以聚众，君子听竽、笙，箫、管之声，则思畜聚之臣（滥之意，犹揽聚也，会，犹聚也，聚或为最。滥，刀敢反）；鼓鼙之声讙，讙以立动，动以进众，君子听鼓鼙之声，则思将帅之臣（闻讙嚣则人意动。作讙，或为欢。动或为勋）。君子之听音，非听其铿锵而巳也，彼亦有所合之也（以声合成巳之意）。"

孟子见梁惠王曰："王尝语庄子以好乐，有诸？"王变乎色，曰："寡人非能好先王之乐也，直好世俗之乐耳（庄暴，齐臣。变色者，惭其好之不正也）。"曰："王之好乐甚，则齐其庶几乎！今之乐犹古之乐也（庶几，近辞也。今乐，世俗之乐；古乐，先王之乐）。"曰："可得闻欤？"曰："独乐乐，与人乐乐，孰乐？"曰："不若与人。"曰："与少乐乐，与众乐乐，孰乐？"曰："不若与众（独乐，不若与人。与少乐，不若与众，亦人之常情）。"臣请为王言乐（此以下皆孟子之言）："今王鼓乐於此，百姓闻王钟鼓之声，管籲之音，举疾首蹙頞而相告曰，吾王之好鼓乐，夫何使我至於此极也！父子不相见，兄弟妻子离散。今王田猎於此，百姓闻王车马之音，见羽旄之美，举疾首蹙頞而相告曰，吾王之好田猎，夫何使我至於此极也！父子不相见，兄弟妻子离散。此无他，不与民同乐也（钟、鼓、管、籲，皆乐器也。举，皆也。疾首，头痛也。蹙，聚也。頞，额也，人忧戚则蹙其额。极，穷也。羽旄，旌属。不与民同乐，谓独乐其身，而不恤其民，使之穷困也）。今王鼓乐於此，百姓闻王钟鼓之声，管籲之音，举欣欣然有喜色而相告曰，吾王庶几无疾病与！何以能鼓乐也。今王田猎於此，百姓闻王车马之音，见羽旄之美，举欣欣然有喜色而相告曰，吾王庶几无疾病与！何以能田猎也。此无他，与民同乐也（与民同乐者，推好乐之心以行仁政，使民各得其所也）。今王与百姓同乐，则王矣（好乐而能与百姓同之，则天下之民归之矣，所谓齐其庶几者如此）。"

范氏曰："战国时，民穷财尽，人君独以南面之乐自奉其身，孟子切於救民，故因齐王之好乐，开道其善心，深劝其与民同乐，而谓今乐犹古乐，其实今乐古乐何可同也？但与民同乐之意，则无古今之异耳。若必欲礼乐治天下，当如孔子之言，必用《韶》、《武》以放郑声。盖孔子之言，为邦之正道；孟子之言，救时之急务，所以不同。"杨氏曰："乐以和为主，使人闻钟、鼓、管、籲之声而疾首蹙頞，则虽奏以《咸》、《英》、《韶》、《濩》，无补於治也。故孟子告齐王以此，姑正其本而已。"

按：春秋时，虽伶官犹以奸声淫乐为可耻；而战国之际，则时君直以世俗之乐为可好。盖世变於是愈下矣。然去之百世之後，先王之古乐绝响，而圣贤之格言犹存。深思而熟玩之，犹可以得流风遗韵之仿佛也。故以子夏、孟子之说，继夫子论乐之後。

秦始皇平天下，六代庙乐，唯《韶》、《武》存焉。二十六年，改周《大武》曰《五行》，《房中》曰《寿人》，衣服同《五行乐》之色。

二世尤以郑、卫之音为娱。丞相李斯进谏曰："放弃《诗》、《书》，极意声色，祖伊所以惧也；轻积细过，恣心长夜，纣所以亡也。"赵高曰："五帝、三王，乐各殊名，示不相袭。朝廷，下至人民，得以接欢喜，合殷勤，非此和说不通，解泽不流，亦各一世之化，度时之乐，何必华山之騄耳而后行远乎？"二世然之。

右太史公《乐书》所述如此。如李斯进谏之言，殊与其素论相反。盖焚经灭籍者，李斯之说也；恣情纵欲者，赵高之说也。二论相须以相成。而始皇之所谓贻谋，二世之所谓善继，同此一道耳。斯既进邪说以媚始皇，而复欲持正论以抗高，犹劝人以饮而复咎其醉也，岂不愚哉！

汉兴，乐家有制氏（鲁人，善乐事），以雅乐声律，世世在太乐官，但能纪其铿锵鼓舞，而不能言其义（铿锵，金石之声）。

高祖时，叔孙通因秦乐人制宗庙乐。太祝迎神於庙门，奏《嘉至》，犹古降神之乐也。皇帝入庙门，奏《永至》，以为行步之节，犹古《采齐》、《肆夏》也（歌乐，在逸诗）。乾豆上，奏登歌（乾豆，脯羞之属），独上歌，不以筦弦乱人声，欲在位者遍闻之，犹古《清庙》之歌也。登歌再终，下奏《休成》之乐（叔孙通所奏作），美神明既飨也。皇帝就酒东厢，坐定，奏《永安》之乐，美礼已成也。又有《房中祠乐》，高祖唐山夫人所作也（高祖姬也，姓唐山）。周有《房中乐》，至秦名曰《寿人》。凡乐，乐其所生，礼不忘本。高祖乐楚声，故《房中乐》楚音也。帝既定天下，过沛，与故人父老相乐，醉酒欢哀，作《风起》之诗，令沛中僮儿百二十人习而歌之。帝崩，令沛得以四时歌舞宗庙，令歌儿习以相和，尝以二十人为员。

六年，又作《昭容乐》、《礼容乐》。《昭容》者，犹古之《昭夏》也，主出《武德舞》（言《昭容乐》生於《武德舞》也）；《礼容》者，主出《文始》、《五行舞》。舞入无乐者，将至至尊之前不敢以乐也。出用乐者，言舞不失节，能以乐终也。大抵皆因秦旧事焉。

孝惠二年，使乐府令夏侯宽备其箫管，更名曰《安世乐》。孝景元年，诏高皇帝庙奏《武德》、《文始》、《五行》之舞。孝惠庙奏《文始》、《五行》之舞，孝文庙奏《昭武》、《文始》、《四时》、《五行》之舞。《武德舞》者，高祖四年作，以象天下乐已行武以除乱也；《文始舞》者，曰本舜《招舞》也，高祖六年更名曰《文始》，以示不相袭也；《五行舞》者，本周舞也，秦始皇二十六年更名曰《五行》也；《四时舞》者，孝文所作，以示天下之安和，盖乐已所自作，明有制也；乐先王之乐，明有法也。孝景采《武德舞》以为《昭德》，以尊太宗庙。武帝定郊祀之礼，乃立乐府（乐府之名始此，至哀帝而罢之），采诗夜诵（采诗，依古道人徇路，采取百姓讴谣，以知政教得失也。夜诵者，其言辞或秘不可宣露，故於夜中歌诵也），有赵、代、秦、楚之讴。以李延年为协律都尉，多举司马相如等数十人造为诗赋，略论律吕，以合八音之调，作十九章之歌。以正月上辛用事甘泉圜丘，使童男女七十人俱歌，昏祠至明。

时嬖臣李延年以好音见，上善之，下公卿议，曰："民间祠有鼓舞乐，今郊祀而无乐，岂称乎？"公卿曰："古者祠天地皆有乐，而神祇可得而礼。"或曰："泰帝使素女鼓五十弦琴瑟，悲，帝禁不止，故破其瑟为二十五弦。"於是塞南越，祷祠泰一、后土，始用乐舞，益召歌儿，作二十五弦及空侯瑟自此起。

河间献王有雅材，以为治道非礼乐不成，因献所集雅乐。天子下大乐官，常存肄之，岁时以备数。然不常御，常御及郊庙皆非雅声。然诗乐施於後嗣，犹得有所祖述。

班孟坚曰：昔殷周之《雅》、《颂》，乃上本有娀、姜嫄，卨、稷始生，元王、公刘、古公、泰伯、王季，姜女、太妊、太姒之德，乃及成汤、文、武受命，武丁、成、康、宣王中兴，下及辅佐阿衡、周、召、大发、申伯、召虎、仲山甫之属君臣男女有功德者，靡不褒扬。功德既信美矣，褒扬之声盈乎天地之间，是以光名著於当世，遗誉垂於无穷也。今汉郊庙诗乐未有祖宗之事，八音调均又不协於锺律，而内有掖庭才人，外有上林乐府，皆以郑声施之於朝廷。

孝宣采《昭德舞》为《盛德》，诏："世宗孝武庙奏《盛德》、《文始》、《四时》、《五行》之舞。"其後诸帝庙皆常奏《文始》、《四时》、《五行》之舞。本始四年，诏乐府减乐人。

神爵、五凤之间，天下殷富，数有嘉应，上颇作歌诗，欲兴协律之事。丞相魏相奏知音善鼓雅琴者渤海赵定、梁国龚德。皆召见待诏。

元帝多材艺，善史书，鼓琴瑟，吹洞箫，自度曲，被歌声，分寸节度，穷极窈眇。

帝被疾，不亲政事，留好音乐。或置鼙鼓殿下，天子自临轩槛上，隤铜圜以擿鼓，声中严鼓之节，後宫及左右习知音者莫能为。而定陶王亦能之，上数称其材。史丹进曰："凡所谓材者，敏而好学，温故知新，皇太子是也。若乃器人於丝竹鼓鼙之间，则是陈惠、李微（二人皆黄门鼓吹）高於匡衡，可相国也。"上笑。

成帝时，谒者常山王禹世受河间乐，能说其义，其弟子宋晔等上书言之，下大夫博士平当等考试。

当以为："汉承秦灭道之後，赖先帝圣德，博受兼听，修废官，立太学，河间献王聘求幽隐，修兴雅乐以助化。时，大儒公孙弘、董仲舒等皆以为音中正雅，立之大乐。春秋乡射，作於学官，希阔不讲（师古曰："讲，谓论习也。"）。故自公卿大夫观听者，但闻铿锵，不晓其意，而欲以风谕众庶，其道无由（师古曰："风，化也。"）。是以行之百有馀年，德化至今未成。宋晔等习孤学，大指归於兴助教化。衰微之学，兴废在人。宜领属雅乐，以继绝表微（师古曰："表，显也。"）。孔子曰：'人能弘道，非道弘人。'河间区区小国藩臣，以好学修古，能有所存（师古曰："存意於礼乐。"），民到於今称之。况於圣主广被之资（师古曰："被，犹覆也。音：皮义反。"），修起旧文，放郑近雅，述而不作，信而好古，於以风示海内，扬名後世，诚非小功小美也。"事下公卿，以为久远难分明，当议复寝。

哀帝时，诏罢乐府官。郊祭乐及古兵法武乐，在经非郑卫之乐者，条奏，别属他官。

时，郑声尤甚，黄门名倡丙疆、景武之属，富显於世，贵戚五侯、定陵、富平外戚之家（五侯，王凤以下。定陵，淳于长。富平，张放），淫侈过度，至与人主争女乐。帝自为定陶王时疾之，又性不好音，及即位，下诏曰："惟世俗奢泰文巧，而郑卫之声兴。夫奢泰则下不孙而国贫（师古曰："孙，读为逊。"），文巧则趋末背本者众（师古曰："趋，读曰趣。趣，乡也。"）。郑卫之声兴，则淫辟之化流，而欲黎庶敦朴家给，犹浊其源而求其清流，岂不难哉！孔子不云乎？'放郑声，郑声淫'。其罢乐府官。郊祀乐及古兵法武乐，在经非郑卫之乐者，条奏，别属他官。"丞相孔光、大司空何武奏："郊祭乐人员六十二人，给祠南北郊。《大乐》鼓员六人，《嘉至》鼓员十人，邯郸鼓员二人，骑吹鼓员三人，江南鼓员二人，淮南鼓员四人，巴、渝鼓员三十六人，（师古曰："巴，巴人也。渝，渝人也。当高祖初为汉王，得巴渝人，并趫捷善斗，与之定三秦，因存其武乐也。巴、渝之乐，因此始也。巴即今之巴州，渝即今之渝州，各其本地。"）歌鼓员二十四人，楚严鼓员一人，梁皇鼓员四人，临淮鼓员三十五人，兹邡鼓员三人（晋灼曰："邡音方。"），凡鼓十二，员百二十八人，朝贺置酒陈殿下，应古兵法。外郊祭员十三人，诸族乐人兼《雲招》给祠南郊用六十七人（师古曰："招，读与翘同。"），兼给事雅乐用四人，夜诵员五人，刚、别柎员二人，给《盛德》（师古曰："刚及别柎，皆鼓名也。柎音肤。"）主调篪员二人（师古曰："篪以竹为之，七孔，亦笛之类也。音池。"），听工以律知日至冬、夏至一人，钟工、磬工、箫工员各一人，仆射二人主领诸乐人，皆不可罢。竽工员三人，一人可罢（师古曰："竽，笙类也，三十六簧，音于。"）。琴工员五人，三人可罢。柱工员二人，一人可罢（师古曰："柱工主筝瑟之柱者。"）。绳弦工员六人，四人可罢（师古曰："弦，琴瑟之弦。绳，言主纠合作之也。"）。郑四会员六十二人，一人给事雅乐，六十一人可罢。张瑟员八人，七人可罢。《安世乐》鼓员二十人，十九人可罢。沛吹鼓员十二人，族歌鼓员二十七人，陈吹鼓员十三人，商乐鼓员十四人，东海鼓员十六人，长乐鼓员十三人，（师古曰："缦乐，杂乐也。音漫。"），凡鼓八，员一百二十八人，朝贺置酒，陈前殿，房中不应经法。治竽员五人，楚鼓员六人，常从倡三十人，常从象人四人（孟康曰："象人，若今戏虾鱼狮子者也。"韦昭曰："著假面者也。"师古曰："孟说是。"），诏随常从倡十六人，秦倡员二十九人，秦倡象人员三人，诏随秦倡一人，雅大人员九人，朝贺置酒为楚。乐四会员十七人，巴四会员十二人，铫四会员十二人（李奇曰："疑是鼗。"韦昭曰："铫，国名，音繇。"师古曰："韦说是也。铫音姚。"），齐四会员十九人，蔡讴员三人，齐讴员六人，竽、瑟、钟、磬员五人，皆郑声，可罢。师学百四十二人，其七十二人给大官挏马酒李（奇曰以："马乳为酒，撞挏乃成也。"师古曰："挏音动，马酪味如酒，饮之亦醉，故呼马酒。"）。其七十人可罢。大凡八百二十九人，其三百八十八人不可罢，可领属大乐，其四百四十一人不应经法，或郑卫之声，可罢。"奏可。然百姓渐渍日久，又不制雅乐相变，豪富吏民湛沔自若（湛读沈，又读曰耽）。

平帝元始元，年放郑声。

五年，召天下通知锺律者。

世祖建武十三年四月，耿弇罢益州，传送公孙述瞽师、郊庙乐器、葆车、舆辇，於是法物始备。陇、蜀平後，乃增广郊祀，凡乐奏《青阳》、《朱明》、《西皓》、《元冥》，及《雲翘》、《育命舞》。其後登封泰山，北郊祀后土，用乐皆如南郊。

明帝永平三年，博士曹充上言："汉再受命，宜兴礼乐。"引《尚书　璇玑钤》曰："有帝汉出，德洽作乐，名予。"乃诏改大乐官曰《大予乐》，歌诗曲操，以俟君子。自是乐凡四品：一曰《大予乐》，郊庙、上陵诸食举之；二曰《周颂雅乐》，辟雍、飨射、六宗、社稷用之；三曰《黄门鼓吹乐》，天子宴乐群臣用之；四曰《短箫铙乐》，军中用之（即凯歌也）。又采百官诗颂以为登歌。其後章帝亲著歌诗四章，列在食举，又制《雲台》十二门诗，各以其月祀而奏之。

熹平四年，中出雲台十二门新诗，下《大予乐》官习诵被声，与旧诗并行，撰录以成《乐志》。

《大予乐》令：掌伎乐，凡国祭祀掌请奏乐，及大飨用乐，掌其陈序。

十月，蒸祭光武庙。初奏《文始》、《五行》、《武德》之舞（光武草创，礼乐未备，今始奏之），既而公卿奏议世祖庙登歌八佾舞功名。东平王苍议，以为"汉制旧典，宗庙各奏其乐，不皆相袭，以明功德。高皇帝除残贼有天下，作《武德》之舞。孝文躬行节俭，除刑施泽，景帝制《昭德》之舞。孝武开地置郡，威震海外，宣帝制《盛德》之舞。光武皇帝受命中兴，拨乱反正，宇内治平，方外震服，修建三雍，肃穆典祀，功德巍巍，比隆前代。乐名宜曰《大武》之舞（宗《文始》、《五行》、《武德》之舞为之）。

章帝即位，太尉赵熹奏："孝明皇帝功德茂盛，宜上尊号曰显宗，四时祫食於世祖庙，奏《武德》、《文始》、《五行》之舞。"东平王苍上言："昔孝文庙乐曰《昭德》之舞，孝武庙乐曰《盛德》之舞，今皆祫食於高庙，《昭德》、《盛德》之舞不进，与高庙同乐。今孝明皇帝在世祖庙，当用乐，《盛德》之乐无所施。如自立庙，作《武德》之舞。"从之。

建初五年，始行十二月迎气乐。立春之日，迎春於东郊，歌《青阳》，八佾舞《雲翘》之舞：立夏之日，迎夏於南郊，歌《朱明》，八佾舞《雲翘》之舞；先立秋十八日，迎黄灵於中兆，歌《朱明》，八佾舞《雲翘》、《育命》之舞；立秋之日，迎秋於西郊，歌《西皓》，八佾舞《育命》之舞；立冬之日，迎冬於北郊，歌《元冥》，八佾舞《育命》之舞（《祭祀志》：《献帝起居注》曰："建安八年公卿迎气北郊，始复用八佾。"《皇览》曰："迎礼春、夏、秋、冬之乐，又顺天道。天子迎春於东堂，唱之以角，舞之以羽翟，此迎春之乐也。迎夏於南堂，唱之以徵，舞之以鼓鼗，此迎夏之乐也。迎秋於西堂，唱之以商，舞之以干戚，此迎秋之乐也。迎冬北堂，唱之以羽，舞之以干戈，此迎冬之乐。"）。

马防上言："圣人作乐，所以宣气致和，顺阴阳也。臣愚以为可因岁首发太蔟之律，奏雅颂之音，以迎和气。"时以作乐器费多，遂独行十二月迎气乐也。

和帝即位，有司奏："上尊章帝庙曰肃宗，共进《武德》之舞。"制曰："可。"

顺帝阳嘉二年十月庚午，行礼辟雍，奏应锺，始复黄锺，乐器随月律（《丧纪》云："初随月律，作应锺。"）。

诸行出入皆鸣钟作乐，其有灾眚，有他故，若求雨止雨，皆不鸣钟，不作乐（行，谓乘舆出入也）。

献帝建安八年，公卿初迎冬於北郊，总章始复备八佾舞（因乱久废，今复见之。白东京大乱，绝无金石之乐，乐章亡缺，不可复知）。

魏武帝平荆州，获杜夔，善八音，常为汉雅乐郎，尤悉乐事，於是使创定雅乐。时又有散骑郎邓静、尹商善调雅乐，歌师尹商能歌宗庙郊祀之曲，舞师冯肃能晓知先代诸舞，夔悉领之。远考经籍，近采故事，考会古乐，始设轩悬钟磬，复先代古乐，自夔始也。而柴玉、左延年之徒，妙善郑声被宠，唯夔好古存正。

文帝受禅後，改汉《巴渝舞》曰《昭武舞》，改《安世乐》曰《正始乐》，《嘉至乐》曰《迎灵乐》，《武德乐》曰《武颂乐》，《昭容乐》曰《昭业乐》，《雲翘舞》曰《凤翔舞》，《育命舞》曰《灵应舞》，《武德舞》曰《武颂舞》，《文始舞》曰《大韶舞》，《五行舞》曰《大武舞》。其众歌诗，多则前代之旧。使王粲改作登歌、《安世》及《巴渝诗》而已。明帝太和初，诏曰："凡音乐以舞为主，自黄帝《雲门》以下，至於周《大武》，皆太庙舞名也。然则其所司之官，皆曰大乐，所以总领诸物，不可以一物为名，乐官自如故为大乐。"大乐，汉旧名，後汉依谶改为《大予乐》官，至是改复旧。於是公卿奏："今请太祖武皇帝乐宜曰《武始》之舞。武，神武也；武，又迹也。言神武之始，又王迹所起也。高祖文皇帝宜曰《咸熙》之舞。咸，皆也；熙，兴也，言应受命之运，天下由之皆兴也。夫歌以咏德，舞以象事。於文，文武为斌。臣等谨制乐舞名《章斌之舞》（所以章明圣德）。今有事於天地宗庙，则此三舞宜并以荐享。及临朝大享，并宜舞之。臣等思惟，三舞宜有总名，可名《大钧之乐》。钧，平也，言大魏三代同功，以至崇平也。"侍中缪袭又奏："《安世歌》本汉时歌名，今诗非往歌之文，则宜变改。《安世乐》犹周《房中之乐》也。往昔议者以《房中》歌后妃之德，以风天下，正夫妇焉。宜改《安世》之名面为《正始之乐》。"袭又省《安世歌》诗有后妃之义，方今享先祖，恐失礼意，可改《安世歌》曰《享神歌》。奏可。文帝已改《安世》为《正始》，而袭至是又改为《享神》。王肃议："高皇至高祖文昭庙，皆宜兼用先代及《武始》、《大钧》之舞。"按汉时有《短箫铙歌》之乐，其曲有《朱鹭》、《思悲翁》、《艾如张》、《上之回》、《翁离》、《战城南》、《巫山高》、《上陵》、《将进酒》、《君马黄》、《芳树》、《有所思》、《雉子班》、《圣人出》、《上雅》、《临高台》、《远如期》、《石留》、《务成》、《元雲》、《黄雀》、《钓竿》等曲，列於鼓吹，多序战阵之事。及魏受命，改其十二曲，使缪袭为词，述以功德，言代汉之意。








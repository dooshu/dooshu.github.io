○对事貌相似判

〈甲容貌与乙相似。甲殁後，门人师事乙。邻人让其非礼。〉

道在则业，金ぷ非宝，学而时习，珍席为儒。甲业擅专门，勤兹闭户，夙渐淹中之训，方传壁里之书。绛帐谈经，蒙求者集；缁帷讲道，钻仰者电趋。济济祁祁，升堂入室。夏弦春诵，未厌於青蓝；阅水颓山，遽悲於坏木。殁而不作，逝者何追？道无常师，未宜胶柱；貌有相似，自可抠衣。昔夫子门人。见师於有若；马融弟子，或从於郑元。故事非遥，让之未可。


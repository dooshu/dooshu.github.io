○荐处士严毖状

处士严毖。右庶子损之之孙，国子司业士元之子。旧名保嗣，亦有官班。顷者李宾客渤常与之游，辟为桂州支使。其後寄家汝海，专静自居。某常典汝州，与语甚熟。历代史及国朝故事，悉能该通。操心甚危，观迹相副。未逢知已，已过壮年。汨没风尘，有足悲者。伏见赦文节目，委州郡长吏搜访隐沦。夫举无它，唯善所在。每览《珠英》卷後列学士姓名，有常州人符凤，白衣在选。取其艺业，不弃远人。某忝被儒官，得以荐士。亦非出位，冀不废言。傥宏文、集贤、史氏之馆，采其实学，有劝诸生。伏以桂州辟之於前，某荐之於後，岂必有土长吏，然後事行？伏惟试味斯言，降意详择。谨状。


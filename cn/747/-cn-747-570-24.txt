○礼部贺白龙并青莲花合戏莲子黄瓜等表

臣某言：伏见今月日，内出沧州所进《白龙见图》，又出西内定礼池中青莲花，并神龙寺前合欢莲子示百寮；二十三日，又出盐州所进《合欢黄瓜图》者。二气交泰，万国同和，动植思协于殊祥，遐迩毕陈其嘉应，披图案牒，圣理彰明。臣诚欢诚庆，顿首顿首。伏以天地非远，睿感必通，叠瑞重祥，累集宫禁，池莲表异，灵化非常。敷彼青光，征佛书而尤绝；成其嘉实，验祥经而甚稀。积庆旁流，自中徂外。遂使龙腾白质，乘秋果应于金行；瓜合黄中，表圣更彰于土德。远通边徼，近出苑园，合庆同欢，周于亿兆。况复邦畿之内，雨霁必时，宿麦大穰，嘉谷滋茂，和风孕育，灵气陶蒸。是皆发自帝心，达于天意，周流升降，成此岁功，惠彼群生，自为嘉瑞。臣某深惟多幸，获遇斯时，观灵贶之备臻，知人和之溥洽。无任庆忭跃蹈之至。


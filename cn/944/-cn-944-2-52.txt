怀旧居

杨亿

武夷仙穴近吾庐。斗鸭栏摧菌阁虚。千匹岁储妨种橘。百金春事废观渔。北山烟雾迷归辙。南陌风尘化客裾。堂上金丝应已歇。岂惟兰菊旧丛疏。

司封郎中知制诰钱惟演

武祀仙坛接里闾。琴堂水阁半凌虚。竹林旧享铜盘食。门巷今容驷马车。楚国大言登宋玉。汉家答诏用相如。未知笳鼓归何日。空锁鳣庭春草疏。

刘筠

毛竹千丛蔽野亭。晓猿惊后乱峰青。汉庭已奏三千牍。周室仍翻十二经。紫殿深沉频视草。缁帷寂寞自飞萤。振衣本为苍生起。肯向荀家祗聚星。


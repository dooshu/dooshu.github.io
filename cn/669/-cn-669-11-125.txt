186　以多文辭舉是禮　孔氏聘辭


宋人享趙文子，叔向爲介，司馬置折俎，禮也。仲尼使舉是禮也，以爲多文辭。襄二十七年。服虔云：「以其多文辭，故特舉而用之。後世謂之『孔氏聘辭』。以孔氏有其辭，故傳不復載也。」正義謂：「孔氏聘辭，不知事何所出？」

【元圻案】惠氏九經古義八：「司儀：『問君，客再拜對。君問大夫，客對；君勞客，客再拜稽首。』注云：『問君曰：「君不恙乎？」對曰：「使臣之來，寡君命臣于庭。」問大夫曰：「二三子不恙乎？」對曰：「寡君命使臣于庭，二三子皆在。」勞客曰：「道路悠遠，客甚勞。」勞介則曰：「二三子甚勞。」』王伯厚曰：『此亦見説苑。鄭氏所述，蓋古禮也。賈疏云：「未知所出何文，或云是孔子聘問之辭。」』棟案：襄二十七年春秋傳曰：『仲尼使舉是禮也，以爲多文辭。』服虔云：『以其多文辭，故特舉而用之，後世謂之「孔氏聘辭」。』此書漢時猶存，故鄭引之，或説非無據也。」






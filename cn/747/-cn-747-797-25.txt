○蓝田关铭（并序）

六年，皮子副诸侯贡士之荐入京。程至蓝田关，睹山形关势，回抱於天，秀欲染眸，危将惊魄。噫！将造物者心是而加力耶？不然者，何壮观若斯之盛也？《易》曰：“王公设险以守其国”，信矣哉！若为天下之枢机，万世之阃阈者，非兹关而莫守也。因陈其规，是为《蓝田关铭》曰：

天辅唐业，地造唐关。千岩作锁，万嶂为拴。难图其形，莫壮其秀。双扉未开，天地如斗。轧然昼启，人流如济。似画秦图，铺於马底。不可侵，惟王之心。矧夫兹关，独可规临。


○易州議罷抽民兵疏 【 罷抽民兵】

臣伏見直隸八府所屬近奉抽選民丁之令、大縣五百小縣三百、分營列隊、如軍之制、選官差練、遇警徵發此非小事、臣竊以為甚不可焉、何也、夫國依於民。民依於國。是謂命脉。兵以衞民。民以養兵。是謂典章。圖治者。貴于動以其旹。而馭不失道。閭閻輸賦。卒伍荷戈、則典章較一而不亂。惠寧畿服。以及四方。則命脉安固而不搖。若勢失於張皇。不問其當否。則拂擾交至。怨讟易生。潰亂將作。是蓋古人所謂未見其隙之民心者。臣竊懼焉。我　國家制軍一隸於衞所。原無所謂民兵也。民兵如快手民壯之役。起於近年。民兵之始設皆云防守本境必不徵調然其後必至于徵調况先有發遣之令耶本以協守城池。非得巳者。然既出稅以養兵。乃又使為兵而自衞。則巳困矣。顧重復之以抽丁之令。何能堪邪。抽丁之令。其始止於邊鎮衞所。既而乃及於畿輔之民間。臣竊以邊鎮衞所。猶於時勢為便。而民間則急當罷請以圖靖安。盖邊鎮之兵。　陛下巳允其選調。則隊伍空虛。邊防重大。其勢不得不補。又生長於塞下者。習知戰鬪。素亦可用。令抽強勇。以足兵額。其法未始不善也。不然。精銳內移。孰為防禦。門戶既撤。堂奧自孤。如之何其能守邪。臣竊以為便者此也。但選而調者一人。抽而補者又一人。是本以一兵而增二人也。兵額既增。糧將安出。增兵一萬。則月加糧米一萬。事或倉卒。勢儺猝辦。即高其價。無從糴買。此又不可以不慮也。若畿輔之地。邇者督臨之官屢殷。往來之使不絕。既責之完納逋負矣。又責之分買草粮。賠易馬匹矣。又責之幫貼募軍。供辦器物。添設墩堡。修築邊墻。此其於事不可謂不繁。於民不可謂不擾也。然而閭里帖然。不敢以為言者。固曰特以禦虜而安全我也。而今乃抽及戶丁。則一人之身。百役叢集。一戶之眾。強半在官。遠邇咸相顧失色。且曰吾出稅以供軍。以其為我捍禦也。顧皆倚戈而立。據城而居而去歲之死傷枕藉。妻孥係虜者。則皆民也。而今乃籍丁而選。聯門而出。寧非驅我以為先耶。人情驚駭。不謀同詞。盖今之充軍者。罪下死囚一等。抽丁聽調一如軍制。安得不驚。又戎狄以騎射為業。攻擊為俗。中國農民。雖授以兵械。教之擊刺。止可依城堡而守。若必使之禦虜。是驅羣羊而戰豺狼。鮮不誤事。况衣糧鎧甲之費。追呼迫脇之擾。即將盡鬻田地妻孥以充之而後巳。猶懼其不能也。臣恐眾心一離。不可復收。故竊以為甚。不可者此也。方今天下無故。惟有虜寇為患。雖虞周之盛。在所不免。但當明　察人心。預定國是。聚兵守要而不妄增兵。經費足邊而必裁冗費。則先事之謀在我。巳得其勝算矣。若人持其見。則議論太泛。事體具舉。則更張太驟。官多其設。則供億太繁。齟齬太甚。近來邊事類坐此忽焉而行。忽焉而罷。忽焉而罷。又忽焉而行。如此。則我自多事。是為坐困。故臣惟天下之患。不專於外夷。而其大者。則莫若抽民丁之令。伏乞早賜停止。庶民心無恐。而畿輔可安。地方幸甚。


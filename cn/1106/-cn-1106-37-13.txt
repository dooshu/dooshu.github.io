○代节使谢迁镇表

（节使不可考，表谓“率励远人”。此在永州作，次元和九年文后。）

鸿私曲临，独越夷等，祗荷明命，寤寐不遑。臣才非器能，谬膺仕进，虽竭尽驽劣，力效忠勤，冀寡愆尤，敢望宦达？某宗皇帝（德宗。）不以臣儒术浅薄，超授礼官，寻迁正郎，遂忝符郡。某皇帝（顺宗。）不遗臣小善，擢处谏曹，叨承厚恩，备职藩翰。顾惟琐劣，多惭负恩。伏遇陛下（宪宗。）德绍唐、虞，无私庶政。臣尸素岁久，谴谪宜加，岂冀褒升，更迁重镇？再忝澄清之寄，仍同献替之荣，将何以上答天慈，下安氓庶？臣当务修农稼，率励远人，锄其奸慝，以副勤恤。无任（云云。）


○并州置天兵军制

太原薄伐之地，句注出屯之所，兵戈不可以不习，亭障不可以不备。默啜鸣镝之馀，自贻泯灭，骨咄禄男小杀，覆巢之馀，仍敢陆梁。九姓等虽类颇亲，而仇雠久著。譬彼西戎，已献郅支之馘，同夫东越，初雪会稽之耻，深忧复怨，固请防萌。况高秋在律，胡风振野，正可以扬武功，顺杀气，扼兹地险，张我天威。宜於并州集兵八万众，置天兵军。并州长史上柱国张嘉贞，有文武之材，励公忠之操，较陈利害，频奏封章，必能料敌於未形，临宜以决胜，可充天兵军大使。并州司马王乔，典礼不易，其可用也，右监门卫中郎将薛徽，军旅之事，则尝闻焉，并为副。左拒辽阳之师，右连河上之戍，车徒列次，鼓角传声，俾其雷断一方，云横万里，宏兹庙算，称朕意焉。


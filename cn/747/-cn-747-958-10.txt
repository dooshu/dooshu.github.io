○对公廨供给判

〈丁以公廨供给亲属。郡科之，云“亦是宾”。〉

受禄必资善戒，饬躬且务勤王，反是不思，罪亦难逭。彼丁何者？忝曰吏人，苟徇私亲，以减公用。式彰不令，曾是养求。重敛聚财，可谓同於硕鼠；食货弃命，曾不思於《伐檀》。若情在恤贫，志怀急，奉其禄秩则可，给於公廨而何？虽曰“众宾”，终为多僻，郡司所纠，允执厥中。

郑希稷


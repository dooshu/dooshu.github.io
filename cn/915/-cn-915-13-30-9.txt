◇对烛赋

龙沙雁塞早应寒，天山月没客衣单。灯前桁衣疑不亮，月不穿针觉最难。刺取灯花持炷烛，还却灯檠下独盘。铸凤衔莲，图龙并眠，烬高疑数剪，心湿暂难然。铜荷承泪蜡，铁铗染浮烟。本知雪光能映纸，复讶灯花今得钱。莲帐寒檠窗拂曙，筠笼熏火香盈絮，傍垂细溜，上绕飞蛾，光清寒入，焰暗风过。楚人缨脱尽，燕君书误多。夜风吹，香气随，郁金苑，芙蓉池。秦嘉辟恶不足道，汉武胡香何物奇。晚星没，芳芜歇，还持照夜游，讵减西园月。（《艺文类聚》八十，《初学记》二十五）


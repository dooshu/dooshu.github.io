击鼔行戏赠方山人

山人不儒亦不贾碧树黄花绕庭户客到开筵杂俦侣半醉掀髯为击鼔衆宾歌吹间搏拊疾徐应节不差黍大声噭噭鸣砧杵细声嘈嘈乱人语音繁调促苦龃龉激厉崩腾怒如虎地维缺陷天难补人生磊块向谁吐不如挝鼔尽清醑半作英雄半儿女尊残飒飒寒夜雨因君侧耳愁千古祢衡祢衡在何许吾欲呼汝出黄土


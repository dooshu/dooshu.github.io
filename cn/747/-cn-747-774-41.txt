○为怀州刺史上後上门下状

右某伏奉月日制书，授持节怀州诸军事守怀州刺史兼御史中丞者。以今月日到任上讫。某特以门资，早登朝选。尝奉出疆之任，曾非泛驾之材。直以扬大国之棱威，奉良相之成算。幸无挫屈，兼免滞留，业官未多，无罪为幸。岂意相公上引睿旨，下念勋家，既假宠於中司，又颁条於名部。去神州二百里而近，无正守三十年已来。记室参军，代司符印；中兵祭酒，分理城池。今各额更新，官司复旧，用威寇敌，兼壮郊圻。当此之时，授任尢重。岂伊庸懦，可以指令？唯当非忧人之不思，非利物之不念。罄忠武在行之众，奉盟津揽辔之威，冀无後艰，以答殊奖。伏惟俯赐恩察，谨录状上。


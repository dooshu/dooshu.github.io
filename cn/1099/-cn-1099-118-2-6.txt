○柬閣部諸公 【 防虜】

虜賊頻年入套。其志不在邊疆。而在腹裏若不為腹裏居民深長久大之圖。則為邊將計者。不過嬰城自保而巳此腹裏失衷邊將得以為霸者也在邊固無所掠也今經理寧夏邊防。盖不為寧夏謀。為腹裏謀耳。計不出此。而恤目前之近怨。避眾人之浮言。則他日陜西用兵。殆無虛歲。驅虜屠割之慘。饋餉轉輸之勞。其何以堪。民窮盜起。勢所必至。僕既深知流禍至此。安忍不為朝廷陳之此修濬墻塹。添設衞所。經理靈夏。整飭韋州諸務。所以不能巳于言也。仰荷廟堂采納。悉見施行。如新春套內無賊。當次第從事。此志獲終。二年之後。邊患可少弭。腹裏人民有息肩之望矣。頗聞陜之士夫。猶若有異議者。盖未嘗深究利害。習于任耳者之見。大抵為僕身謀則甚不利。為國家謀。為地方謀。則一勞永逸百世之利也。前此修邊。如余肅敏尚不免于騰口。况萬萬不及肅敏者。招怨貽謗。固其所也。亦何暇顧哉。套賊烟火不絕。而未嘗近邊。高家堡稍有侵犯旋即遁去。立春尚遠。恐有潛形匿跡。乘間如往年大舉入寇。亦未可知。但往年我邊兵寡備。多顧此失彼。僕今冬將沿邊至腹裏。分為四路。兵雖不多聲勢頗聯絡奇正互合。首尾相應。以逸待勞。法曰。百里而趨利者。蹶上將軍。彼千里超利亦安能善其歸耶。人便附此不盡區區、


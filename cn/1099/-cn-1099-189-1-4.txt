○議江西軍功疏 【 擒宸濠諸臣】

臣聞賞罰者人主御天下之柄也、故明主慎之、有功必賞、有罪必誅、至親不可移、至讐不可奪、今或餙譽援、黨者、則崇階顯擢、忠勤盡職者、則深排巧詆、孰肯身任國家事哉、切見宸濠搆患、宗社懾憂、腹心應援布滿中外、兩京乏備四路無人方鎮遠近、莫之如何握兵觀望、滔滔皆是、惟鎮守南贑都御史王守仁領敕福建、道經南昌、中途聞變、指心籲天、赤身孤走、設奇運謀乃遣優人齎諜假與天兵約征方鎮會戰俾其邀獲以示有備牽疑大賊以俟四路設備中執叛臣家屬繆托腹心又示無為以安其心此謗之所由起也然後激眾以義。糾集烏合之眾。及兵成慮審。發書罵賊。使其覺悔既出。躡兵收復南昌。按甲待之。賊至安慶。攻城方銳驚聞便還。算其歸途水路邀擊。大潰賊眾。遂擒宸濠于樵舍。兵法有先勝而後求戰者。正此謂也。成功之後、瘡痍未復、　聖駕南廵、奸權攘功、嫉譖百端僅獲身免、守仁為國可謂艱貞竭盡者矣。使時無守仁。安慶卒破。金陵不保長驅北上。應援蜂起。雖天命有在。終必殲夷。曠日持久。戮辱荼毒。可勝言哉。今受責地方者。遇事不敢擔當不過告命待變而已。况守仁家浙。乃江右通衢。兵力素弱。長驅或下。父兄宗族有噍類乎。守仁於此。但知忘私奉公。以為社稷。又於先年劉瑾為奸。人莫敢犯。守仁抗言觸忤。杖死復甦。流竄瘴裔、久方赦還、始獲錄用、乃者南贑之鎮、谿谷兇民、眾黨為盜、閩廣山澤無非賊巢、大小有司、束手無策守仁鎮守未及三年、兵威武備、奇變如神、以故茶寮桶崗諸寨、大冐浰頭諸山、次第擒滅、增縣置邏。立教明約。遂為治境。視古名將何以過此。曩得奉命陞賞、言者又謂不當來京、致有所費、切觀大官之廚。日用無紀。較一飡所費幾何。猶煩論之。北京豈無一職。必欲置之南京。此乃蔽賢嫉功之所為也。及守仁丁憂服闋遂不起用、顧猶造言排論、鐵券未及、祿米未頒國事無與、跡比樵漁、豈非過哉、不獨守仁、凡其動玉大小臣工、亦且廢黜殆盡、彼時領兵知府惟伍文定得陞副都御史、得廕一子千戶、邢珣徐璉得陞布政亦有何過、即令閒住、戴德孺雖陞布政即死于水、皆無廕子、副使陳槐因勸進賢、讐人希意誣黜為民、御史伍希孺謝源輒以考察去官、且陳槐邢珣等皆抱用世之才、秉捐軀之義、因功廢黜、深可太息、他日無事則可、萬一有事、將誰効用哉、今侍郎張聰桂蕚、皆薦之、曾蒙簡用為兩廣總制、臣謂總制一方、何若用之廟堂、可以贊襄謀議、轉移人心、大濟天下、將陳槐邢珣徐璉等起用、伍希孺謝源等查酌軍功事例議錄、戴德孺量與廕襲、此實　陛下奉天所操之大柄不可毫髮移奪者。宜早收之以為使人宜忠効勞之勸。


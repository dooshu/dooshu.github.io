云居庵


云居庵在吴山居鄙，宋元祐间，为佛印禅师所建圣水寺。元元贞间，为中峰禅师所建。中峰又号幻住，祝发时有故宋宫人杨妙锡者，以香盒贮发而舍利丛生，遂建塔寺中。元末毁，明洪武二十四年，并圣水于云居，赐额曰“云居圣水禅寺”。岁久殿圮，成化间僧文绅修复之。寺中有中峰自写小像上有赞云：“幻人无此相，此相非幻人。若唤做中峰，镜面添埃尘。”向言六桥有千树桃柳，其红绿为春事浅深，云居有千树枫桕，其红黄为秋事浅深今且以薪以 ，不可复问矣。曾见李长蘅题画曰：“武林城中，招提之胜，当以云居为最。山门前后皆长松，参天蔽日，相传以为中峰手植，岁久浸淫，为寺僧剪伐，什不存一，见之辄有老成凋谢之感。去年五月，自小筑至清波，访友寺中，落日坐长廊，沽酒小饮已，裴回城上，望凤皇、南屏诸山，沿月踏影而归。翌日，遂为孟暘画此，殊可思也。”

李流芳云居山红叶记：

余中秋看月于湖上者三，皆不及待红叶而归。前日舟过塘栖，见数树丹黄可爱，跃然思灵隐莲峰之约，今日始得一践。及至湖上，霜气未遍，云居山头，千树枫桕，尚未有酣意，岂余与红叶缘尚悭与？因忆往岁忍公有代红叶招余诗，余亦率尔有答，聊记于此：“二十日西湖，领略犹未了。一朝别尔归，此游殊草草。当我欲别时，千山秋已老。更得少日留，霜酣变林杪。子常为我言，灵隐枫叶好。千红与万紫，乱插向晴昊。烂然列锦绣，森然建旂旐。一生未得见，何异说食饱。”

高启宿幻住栖霞台诗：

窗白鸟声晓，残钟渡溪水。此生幽梦回，独在空山里。松岩留佛灯，叶地响僧履。予心方湛寂，闲卧白云起。

夏原吉云居庵诗：

谁辟云居境，峨峨瞰古城。两湖晴送碧，三竺晓分青。经锁千函妙，钟鸣万户惊。此中真可乐，何必访蓬瀛。

徐渭云居庵松下眺城南诗：

夕照不曾残，城头月正团。霞光翻鸟堕，江色上松寒。市客屠俱集，高空醉屡看。何妨高渐离，抱却筑来弹。城下有瞽目者善弹词。






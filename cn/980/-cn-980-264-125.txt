释善珍　投赠张斗野

雪曲从来难赏音，无机古路绿苔深。

骥寒远放雁为伴，鹤晚未归鸦满林。

紫领宽袍笼袖醉，乌纱侧帽掉头吟。

公侯多少身名灭，李杜光芒尚至今。

释善珍

释善珍　投赠张斗野

曩岁怀忠扣帝阍，东游未久赦虞翻。

流芳千载凛生气，拜赐九河湔泪痕。

钓艇带烟飞鹭渚，辔驴冲雪早梅村。

虽云冷淡穷生活，刺绣终胜倚市门。

释善珍


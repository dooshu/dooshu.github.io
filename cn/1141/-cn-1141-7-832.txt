走笔用韵答沈客子见赠

鬓残愿学沧浪翁，羞见桃花照眼红。
何来词客入京洛，皎然玉树凌天风。
才锋不数三语掾，腹笥直并五经筒。
彩毫濯出蜀江锦，健腕铸作首山铜。
投诗烂熳满朝贵，苦心追琢推良工。
公卿倾倒筵上客，开樽列坐金绵狨。
春华绝艳今所少，刮目那敢呼吴蒙。
谁是昌黎重昌谷，鸿词且献蓬莱宫。



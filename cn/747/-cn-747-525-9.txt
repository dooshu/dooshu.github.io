○洞庭献新橘赋（以“湖海清和，远人修贡”为韵）

洞庭之远兮，亘全楚而连巨吴。路悠悠以穷塞，波淼淼而平湖。远国之奥壤，中华之外区。风土所宜兮四方各异，珍果斯出兮诸夏或无。至於白商谢，元律改。风落瑶林，寒生穷海。枇杷落而将尽，荔枝摘而不待。然後浮香外散，美味中成。照斜晖而金色，带晚润而霜清。圆甚垂珠，琪树方而孰可；味能适口，玉果比而全轻。在禹贡非他，於周制则那。充厥包於林下，发使者於江沱。襄橙不得而杂，楚柚不得而和。所献者皆叹其美，所贵者不以其多。岁峥嵘而已晚，路崎岖而自远。齐万物以坌入，离本枝而不返。其价可重，其味可珍。固绿蒂而未变，施素锦而犹新。若夕发於南国，已朝奉於北辰。匪雕饰以自媚，实羽翼以因人。献芹者既非其匹敌，献桃者何足以等伦。岂比夫江北则枳，江陵则洲。随楂梨而莫遂，备职贡而无由。同硕果而已矣，望君门兮阻修。美哉！植物斯多，结实者众。斯橘也，栽则隔乎淮浦，生则主乎云梦。独专美於当今，及岁时而入贡。








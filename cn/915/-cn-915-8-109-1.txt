◇与萧令王仆射书为袁彖求谥

袁侍中体高亮之宏姿，挺孤奇之逸操，孝友结於衡闾，忠正表於邦域，怀抱七经，该综百氏，清文丽目，几义穷神。言非义而不发，容导礼而後动。居贫无闷，事等安期；处显不惊，道均无叹。兄弟亲从，同居共财，怡怡雍穆，人所不闻。顾与善无征，报施徒语，岱山委岫，昆岳摧峰，四海绅，谁不掩泣？明公德冠时宗，道高物表，若得横议圣时，斟酌今古，采茂实於当年，标芳流於千载，驰徽谥於山道，润贞气於泉门，岂非体国之至公，典谟之盛轨者哉。（《艺文类聚》四十）


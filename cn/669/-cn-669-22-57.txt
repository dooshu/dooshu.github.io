95　蘇軾欲去盜跖漁父篇　邵雍言盜跖漁父寓意　東坡莊子祠堂記


東坡欲去莊子盜跖、漁父篇，而邵子觀物外篇下謂：「盜跖言事之無可奈何者，雖聖人亦莫如之何；漁父言事之不可强者，雖聖人亦不可强。」案：下云「此言有爲無爲之理，順理則無爲，强則有爲也」。

【全云】邵子之説，高於坡公。

【元圻案】容齋續筆十二：「東坡作莊子祠堂記云：『讓王、説劍皆淺陋不入於道。反覆觀之，得其寓言之終曰：「陽子居西遊於秦，遇老子。其往也，舍者將迎其家，公執席，妻執巾櫛，舍者避席，煬者避竈。其反也，與之争席矣。」去其讓王、説劍、漁父、盜跖四篇，以合於列禦寇之篇，曰：「列禦寇之齊，中道而反，曰：『吾驚焉，吾食於十漿，而五漿先餽。』」然後悟而笑曰：是固一章也。莊子之言未終，而昧者勦之以入其言爾。』東坡之識見至矣盡矣。今之莊周書寓言第二十七，繼之以讓王、盜跖、説劍、漁父，乃至列禦寇爲第三十二篇，讀之者可以涣然冰釋也。予按列子書第二篇内首載禦寇饋漿事數百言，即綴以楊朱争席一節，正與東坡之旨異世同符，而坡公記不及，豈非作文時偶忘之乎？」






○第二表

臣某言：臣由衷之祈，已具前奏；而不次之泽，仍垂後恩。俯仰惭惧，莫知启处，臣某诚惶恐顿着顿首死罪死罪。臣爰从壮齿，不逮侪流，况在耄期，曾何志力？嗟负鼎之无术，患挈瓶而屡空。徒以庆云垂津，枯槁蒙泽，杲日流煦，严霜不凋，贪及圣明之辰，愿从簪屦之列。亻黾亻免荣禄，推迁岁时，岂忘陈力之言？方致乞骸之请。不谓圣慈回眷，天造曲成，东胶尚贤，未始澄汰。西伯养老，更垂优渥。拔迹嚣滓之曹，假宠神仙之署，二离齐景，八舍连芳，款段涉千里之途，轮为万乘之器。龙池沐发，始畅前荣；凤沼跃鳞，旋叨後命。顾兹疲朽，理绝琢磨，在方圆而施，顾长短而无取，岂可以仍尘帝载，累紊国经？使身贻鼎覆之忧，朝失楝隆之举。是用内惭外惧，夕惕晨兴，轻荐本诚，敢谢非饰。伏乞矜臣难夺之志，体臣不移之愚，特停过恩，改命贤哲，则济济之咏，复闻於圣朝；洋洋之美，不专於曩载。无任惭惧之至，谨重诣朝堂奉表以闻。


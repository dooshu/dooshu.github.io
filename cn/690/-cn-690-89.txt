卷八十九



卷之八十九

洪武七年五月丙寅朔，修《大明日历》成，自上起兵临濠至即位六年癸丑冬十二月，凡征伐次苐、礼乐沿革、刑政设施、群臣功过、四夷朝贡之类莫不具载，合一百卷。承旨儋同、侍讲学士宋濂率诸儒上进，命藏之金匮，其副藏于秘书监。濂等又言于上曰：“日历藏之天府，人欲见之有不可得，臣请如唐太宗《贞观政要》，分类更辑圣政为书，以传于天下后世。”上从之，于是分为四十类，自敬天至制蛮夷，厘为五卷，总四万五千五百余言，名曰《皇明宝训》。自是以后，凡有圣政，史官日纪录之，随类增入。

己巳夏至，祭皇地祗于方丘。

免苏州、松江、嘉兴诸府夏税。

辛未，都督佥事张温、断事官脱列伯以兵追获故元将校及人民一百二十五人。

大同都卫遣兵出豊州、云内等处，捕获鞑靼六百九十五户，计一千九百九十三人。

以刑部侍郎王中立、郎中李观为山西行省参政。中立，太原平定州人，始以儒士授齐府纪善，转礼部员外郎，升侍郎，改刑部。观，济南之历城人，由郡学训导授燕府录事，升刑部郎中，至是与中立俱为山西参政。寻改北平。

壬申，高丽王王颛遣其监门卫上护军周谊、郑庇等奉表，贡方物，其表五：一请仍旧每岁入贡，一请陆路由定辽入贡，一谢金甲雨回蒙赐玺书，一谢姜仁裕回蒙宣谕，一谢赒恤覆舟之人。中书省臣奏：“往年，高丽入贡白苎布三百匹，具于方物中，今乃称礼送大府监。按，元时有大府监，主收进贡方物，本朝未尝设此，高丽入贡已久，岂不知此而妄言之？意涉不诚。”上命还其贡，因赐王颛玺书曰：“王使者至，陈其贡礼，王事大之心见矣。表言：‘守侯服于东隅，祖朝鲜之苗裔。自五季以来，常事中国。’王之言是矣。然朕观古昔自侯甸绥服之外不治，令其国人自治之，盖体天道以行仁，惟欲其民之安耳。不为夸诈，不宝远物，不劳夷人，圣人之心弘矣哉。朕虽不德，未尝不察王之忠而却来诚之羙。若汉、唐之夷，彼隋君之东征在，朕今日苟非诈侮于我，安肯动师旅，以劳远人？若不守己分，妄起事端，祸必至矣。自今宁使物薄而情厚，勿使物厚而情薄，王其思之。”仍令中书咨其国，责以大府监之失。

癸酉，以四川行省参政侯善为中书省参政，按察司佥事茹太素为刑部侍郎，郑思先为刑部郎中。

甲戌，修太庙，以牲醴告。

乙亥，赐浙江行省参政徐本、李质、湖广行省参政陶凯、吴云、江西行省参政班用吉、夏礼公田禄米各百石。

丙子，以严达为工部尚书，赵著为礼部尚书。

戊寅，北平省臣奏真定等四十二府州县旱，诏赈恤，免其租赋。

庚辰，和林国师朵儿只怯烈失思巴藏卜及甘肃平章汪文殊奴等至京师，国师献佛像、舍利及马二匹，诏以佛像、舍利送钟山寺，赐国师文绮、禅衣，汪文殊奴等氁丝、袭衣、房舍、供具诸物，及赐从者衣服等物有差。

辛巳，上闻苏州府诸县民饥，命户部遣官赈贷，计户二十九万八千六百九十九，计给米、麦、榖三十九万二千一百余石，并以榖种、农具等贷之。

壬午，四川茂州、陇木头、静州、岳希蓬、汶山、汶川及寒水巡检司威州、宝宁等县土官同茂州权知州杨者七等入朝，贡马。

山东潍州判官陈鼎言：“故事，正军、贴军地土多者，杂徭尽免。今本州军地多而民地少，民之应役者力日殚，请正军全免差役，贴军免百亩之下，其百亩之外余田则计其数，与民同役。”从之。

四川散毛宣慰使司都元帅覃野旺、湖广永顺宣慰使顺德汪备、堂厓安抚使月直什用遣人来朝，贡方物，上其所授伪夏印，诏赐文绮袭衣。

命赐故元来降赵王汪古图等家属衣服、月粮。

甲申，改陕西商州为商县，隶西安府，洛南县隶华州。

嘉兴县民李甲妻一产三男，命给赐钱米，俾求乳母餋之。

丙戌，五色云见。

己丑，澧州及澧阳、慈利、石门三县久雨，山水涨溢，漂没民舍，坏城垣。

壬辰，以兵部员外郎杨基为山西按察司副使，监察御史答禄与权为广西按察司佥事，吕本为北平按察司佥事。上谕之曰：“风宪之设，本在整肃纪纲，澄清吏治，非专理刑名。尔等往脩厥职，务明大体，毋徒效俗吏拘拘于绳墨之末，至于处事之际，毫忽须谨。善虽小为之不已，将为全德；过虽小积之不已，将为大憝。岂不见干云之台由寸土之积，燎原之火本一爝之微？可不慎哉。”

癸巳，五色云见。

上以苏、松、嘉、湖四府近年所籍之田租税太重，特令户部计其数，如亩税七斗五升者除其半，以苏民力。

台州府言：“黄岩、临海、宁海三县今年夏税小麦三千余石，因积雨多腐，不堪输官。”上命以他物代输。

增设苏州府同知、通判各一人，昆山等六县丞簿、典史各一人，以民众事繁也。

置四川散毛沿边宣慰使司、堂厓长官司、汶山、汶川、陇木头、静州、岳希蓬、长官司、三店巡检司。

甲午，五色云见。

礼部尚书牛谅上所考定进膳礼，奏云：“古礼凡大祀斋之日，宰犊牛为膳，以助精神。”上曰：“大牢非常用，致斋三日而供三犊，所费太侈。夫俭可以制欲，澹可以颐性，若无节制，惟事奢侈，徒增伤物之心，何益事神之道？”谅曰：“周礼是古人所定，非过侈也。”上曰：“周官之法不行于后世多矣，惟自奉者乃欲法古，其可哉？”

僧祖阐、克勤等还自日本，诏赐祖阐、克勤白金人百两，文绮、帛各二匹，从行僧白金、绮帛有差。祖阐等奏日本赆马，命受之。

安南陈煓遣其臣黎必先等奉表谢恩，命赐文绮、布匹。

是月，河间府任丘、宁津二县、永平府昌黎县、保定府安肃县、真定府宁晋县、济南府海豊县、北平府文安县、顺德府唐山县并蝗，命捕之。

上以不雨，躬祀太岁、风云雷雨、岳镇、海渎及钟山之神、天下山川、京都各府城隍之神。文曰：“朕受命上帝，即位七载，民遭兵乱，未获苏息，加以转输戍守之供，其苦为甚。方今仲夏，当农民渴雨之期，予心惶惶，莫知所措，故祈诸神，特降雨泽。神不我弃，为达上帝，苟有罪责，宜降朕躬，毋为民灾，神其听之。”既而大雨。

赐翰林学士承旨詹同致仕。敕曰：“朕起布衣，提三尺剑，总率六师，以拯民艰，延揽群英，以图至治，凡二纪于兹。曩者，亲征武昌，下城之日，尔同以文章之羙，从朕同游，厥后任以国子博士、起居注、翰林学士，皆举其职。及长吏部，辨人材之贤否，审职任之轻重，咸得其宜。今年虽已迈，犹输诚效谋，讫无少怠，可谓贤也已，朕不忍卿以衰耄之年服趋走之劳，特命以翰林学士承旨致仕，尔惟钦哉。”同字同文，徽之新安人，少頴悟好学。元奎章学士虞集见之曰：“才子也。”以其弟槃之子妻之。举茂才异等，为郴州路儒学。正遇乱，因家黄州，陈友谅以为翰林学士承旨兼御史。岁甲辰，王师下武昌，同见上，上厚待之，还京，授国子博士，迁考功郎中、起居注、翰林待制。洪武元年，转直学士。二年，迁侍读学士。四年，升吏部尚书。六年七月，为学士承旨兼吏部尚书。至是，命致仕。








○楼下观绳伎赋

惟千秋之令节，启圣寿兮无疆，诏百辟以高会，挟宸欢而未央。地胜楼辟，天清气凉，礼容克备，乐府斯张。翕赫霍，荧荧煌煌，伊旷古之未有，岂名言之得详？有殊伎特异，呈材累至，动不勤物，用非假器。观夫立象，盖取诸意，本自宫中之传，名为索上之戏。掖庭美女，和欢丽人，身轻体弱，绝代殊伦。被罗与珠翠，铺琼筵与锦茵。其彩练也，横亘百尺，高悬数丈，下曲如钩，中平似掌。初绰约而斜进，竟盘姗而直上，或徐或疾，乍俯乍仰。近而察之，若春林含耀吐阳葩；远而望之，若晴空回照散流霞。其格妙也，窈窕相过，蹁跹却步，寄两木以更蹑，有双童而并骛。还回不恒，踊跃无数，惊骇疑落，安然以住，虽保身於万龄，恃君恩於一顾。节庆钟鼓，心谐律吕，履冰兮徒云，临焦原兮虚语。是时齐讴辍响，赵舞掩色，丝桐发而沮势，丸剑调而挫力。方今寰海清，太阶平，兵革不用兮国无征，风雨既洽兮年顺成。上曰可乐，人胥以亨，大则有焘载之义，小则无角抵之名。固端拱而成理，岂繁物而为程者哉。


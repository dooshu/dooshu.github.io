○为河内王作祭陆冀州文

维万岁通天元年月朔日，神兵道大总管河北道按抚使右金吾卫大将军河内郡王，以少牢之奠，致祭故冀州刺史陆君之灵：戎羯不道，侵轶幽都。凶渠电灭，馀燎星铺。鸣弓挟柳，饮马长芦。揽集同恶，难起无虞。枭獍为旅，鲸鲵有族。裳旗耒兵，剡荻弦木。泮涣吞噬，睢盱触逐。乱舞梯冲，潜攻版筑。凿齿争厉，熊蹯未熟。窬垣自溃，守畀皆哭。高局已陷，连栌复焚。人类草，城随坏云。僵尸暴骨，藉藉纷纷。嗟嗟使君，死节无吝。政宽成俗，兵机不振。狡尔猖狂，难以德镇。城为仇保，身膏虏刃。明明上帝，仁覆悯下。赫赫神兵，驱驰在野。朝告夕赴，如何不及？将守非坚，为寇是急。救兵适来，涉血犹湿。三军雷叹，百城雨泣。天子命我，董戎冀方。旌旗介胄，千里相望。既扫氛浊，言巡战场。辑穆人吏，抚宁孤孀。徘徊城府，凄怆甘棠。礼重王事，哀深国殇。魂兮有感，歆此嘉尝。尚飨。


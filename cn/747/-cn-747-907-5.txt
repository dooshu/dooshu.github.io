○谢皇太子令充慈恩寺上座启

沙门元奘启：伏奉令旨，以元奘为慈恩寺上座，恭闻嘉命，心灵靡措，屏营累息，增深战悚。元奘学艺无纪，行业空疏，敢誓方期光赞，凭恃皇灵，穷遐访道。所获经论，奉敕翻译，诚冀法流渐润，克滋鼎祚，圣教绍宗，光华史册。元奘昔冒危涂，久婴疴疹，驽蹇力弊，恐不卒业，孤负国恩，有罚无赦。命知僧务，更贻重谴，鱼鸟易性，飞沈失路。

伏惟皇太子殿下仁孝天纵，爱敬因心，感风树之悲，结寒泉之痛；式建伽蓝，将宏景福。匡理法众，任在能人，用非其器，必有真仆。伏愿睿情远鉴，照宏法之福因；慈造曲垂，察愚诚之忠款。则法僧无晦老之咎，鱼鸟得飞沈之趣。不任诚恳之至，谨奉启陈情。伏用惭惶，追增悚悸。


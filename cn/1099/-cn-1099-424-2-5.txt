○上內閣趙沈二相公并田大司馬 【 播事】

賊初下綦江。若長驅直搗。即成都亦且不守。無論重慶。當是時。更無別策。惟有招撫耳。龍故行一牌為督撫地方事、照得楊應龍向雖有進勦之旨、然部議猶令兩省廵按會勘、此其人尚在生死之間、若其悔罪乞哀、尚有可生之路、今不知何故統領多兵、突犯內地、意欲何為、豈不知四海九州、比之一播孰大、應龍之勢、比之劉東陽平秀吉孰強、豈天奪之魄自取??烕亡、今傍觀者欲救之不得耶、今幸兵未深入、若其速行歛退、盡數歸巢、猶可圖全、若更猖獗不巳、則雖欲保全之不可得矣、合先曉諭、為此牌仰該道即便差人速行曉諭、以後彼有差人、勿得殺害、兩國交兵、不拒來使、况彼原係土司乎。聞彼以地界防兵為詞、此只宜具文申請、何事張皇乃爾、自速天誅也、該道併諭之、又牌前事、照得楊應龍雖有近旨行勦、然部議猶令兩省廵按行勘、是　朝廷尚未盡絕之也、轉禍為福、正在此時、本部院入境、意其必囚首乞哀、自求生路、不知是何項姦人誘引、令其無故興兵、隨處屯劄、甘心必犯內地、豈其陰譴已重、令必欲併一線之路。塞之而後不知耶、即應調兵行剿、但恐　朝廷德意、彼或未知、業經曉諭去後、未據回報、今幸兵未深入、如盡回巢、尚得瓦全、若復狂逞、恐將來百口無能自文、合再曉諭、為此牌仰該道、即便差官速行曉諭倘彼有不白之寃、許令速行申辯、毋再輕王?大干戈、自取天誅、該道速諭之毋違、賊初已絕意於撫。後見此牌。雖不甚信。不能無希冀焉。此時賊意以為如往年□放結局耳遂撤兵回、而以文來訴寃、且索奏民屍官之類、其詞甚驕倨、龍批云播州係累朝爵土、楊應龍亦素有功勞、朝廷安忍一旦廢之以貴州報伊戕殺官兵、无是蜀主撫黔主剿故云然不言剿則無以示四夷耳、觀部覆猶欲兩省按院行勘、此其為伊留意、尚有餘恩伊乃公然狂逞何也、意欲示武於人。不免增罪於巳誰為應龍畫此計者。愚亦甚矣。今日之事、既云激於控訴無門、若歛眾歸巢、靜聽處分、尚可自解、仰該道速宣諭之、何邦卿等以何事潛匿、曾經何衙門問斷伊男身屍見在何所、查明另報、賊得之以為兵部真有開豁之意。遂差人行賄本兵。而靜以待之。不復出矣。重慶鄉官、又恐破城報到、必有嚴旨、賊復閧出、具書該道、令龍設策、弭之、且請龍急入重慶、龍謂前任總督、一意行撫、故可徑駐重慶、今龍若徑駐重慶。彼必來求寔撫。何以待之。許之則後難收拾。不許則當即狂逞。即重慶可全。而各城難保矣。故為一書荅該道云、先生之書、字字有味、從來鄉官言語、都不說盡、今巳事急、只須如此長慮、若從來事事皆若此長慮而當事者又開誠受之、何至今日哉、朝廷雖有剿旨、亦未必拏定必剿葢只欲嚇之使求撫耳、然縱欲必勦、而閫外之事、原不中制、前不佞初至、彼若泥首請罪、願聽處分、亦何詎不可撫哉、不意房將一激、又有此禍、今日言撫、佀覺少難、然酋不殺縣官、不殺城內百姓、入城之後、歛師而去、即此數端、尚有可撫之機酋兇悍不顧、未必知此、或其宗祀不應絕滅、其祖宗陰啟之也、至鄉先生所慮此事報京、又有嚴旨、酋復狂逞、亦未必然、葢酋若有心望撫、即有嚴旨、不動也邢崑翁時何曾無勦旨、何曾畢竟剿得、我等伎倆、豈不知耶、大抵酋若從此歛戢、大家尚可省事、若更王?大兵不巳、則莫知所終、今與之言撫、酋亦不信也、我內地惟是調兵積糧、固守城池以待之耳、見鄉先生為致意、俟兵餉稍集、僕亦欲東面請教此復不一、此書總是假話。只欲惑賊。仍令該道徧送鄉紳看之。故洩于賊相信之人蜀薦紳多有與土司相通者。使達賊巢以為伊詗得上司私書也賊遂深信不疑。亦時時以入犯之虛聲挾我。而竟不出。各城遂皆得保全。以待調兵之至今則賊雖巳知必剿。然兵餉巳集。自可無虞。且賊終為前私書所惑尚以節來旨意為挾撫也。酋近日謂安彊臣曰。川貴軍門。批我文書。意思甚好。我且待之。此可知矣。葢某之所以一向不東行。甚合兵机原為一東行則賊即出重慶即重慶或無恙而別城可慮不東行。則賊不但不垂涎重慶。即別城亦且未敢輕犯。歷觀自六月以來。止四張虛聲。竟未一攻城、止一犯永寧耳。以永寧係土司故也今報欲犯南川。亦不知若何。南川自綦江破時。人巳逃盡。庫獄皆移。巳為空城。但恐賊據之。故以二土司萬餘之兵守之。即來亦足相當。若重慶則萬萬無虞者今目下且入重慶。明彰天討。以前技倆可不必用。亦可不必言。唯是一向苦心緩賊。形神欲悴。其不即入重慶。尤是緩賊要著。而外人不知。內有招撫紿賊一節。恐滋多口。又未可明言于人。乃今言者不巳。不得不盡白于台臺。亦欲台臺知賊之愚。終可以計滅也。今播人聞調天下之兵、駭懼無地、某復密行招誘、賊之爪牙心腹、半巳外向、大兵一集、必且瓦解、向非借客兵聲勢。不但賊不懼。即其左右親信之人亦不懼。即有奇計。將安所施。此則在廟堂主持。無為旁觀之說所搖。即賊不足平矣。伏惟垂炤


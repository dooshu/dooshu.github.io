四明张氏

四明张某，邑诸生也，困于场屋几二十年。适游幕江西，得赀千金，因开新例，欲行报捐，乃辞馆归里。抵家，见族中一节妇，以十指养其病姑并幼子，时值兵燹之余，米珠薪桂，势难存活。

张慨助以三百金，又有戚某，由镇海避难来，全家奔窜，衣食无资，将鬻子以求活，张复助以三百金。张本欲报捐，未宦，因银已分散，一筹莫展。同人皆笑之。不得已，仍回觅馆，有故交与之北行，竟由科甲得邑令，今且洊升郡守矣。













【皇考太师祭文〈嘉七年〉】

嗣子具官修谨以清酌庶羞之奠，及太常少卿、给事中、太子少师、太师告身四通，告于皇考太师之灵曰：

修获罪于天，幼罹孤苦，蒙赖积德积善之庆，不殒其躬，得从士大夫之列。天子哀其禄不获养，而宠及其亲，曰非以为荣，俾以伸汝志，亦以示国家推仁广惠，不忘人之先也，有庆赐之恩，而又有官秩之宠。粤元年季秋，天子恭谢天地于大庆，则有太常少卿之命。四年孟冬，享于庙，则有给事中之赠。五年冬十有一月，修忝贰枢密，则有少师之锡。明年闰八月，承乏东府，则有太师之告。而修官职有守，不得以时躬亲即事。留君之命于家、不恭；不勉力于其亲，不孝，罪莫大焉。是以涕泣忧惧，不能自安，谨遣兄之子庐陵县尉嗣立以告。尚飨！


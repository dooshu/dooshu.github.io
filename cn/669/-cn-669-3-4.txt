4　賈誼書引古帝王聖賢語


漢初去聖未遠，帝王遺書猶有存者。賈誼書修政語引黄帝曰：「道若川谷之水，其出無已，其行無止。」顓頊曰：「至道不可過也，至義不可易也，功莫大於去惡而爲善〔一〕，罪莫大於去善而爲惡。故非吾善善而已也，善緣善也；非惡惡而已也，惡緣惡也。吾日慎一日。」帝嚳曰：「緣巧者之事而學爲巧，行仁者之操而與爲仁也。故節仁之器以修其財，案：「財」，今本賈誼書作「躬」。而身專其美矣。德莫高於博愛人，而政莫高於博利人，故政莫大於信，治莫大於仁。吾慎此而已矣。」帝堯曰：「吾「吾」，説苑作「堯」。存心於先古，加志於窮民，痛萬姓之罹罪，憂衆生之不遂也。故一民或飢，曰此我飢之也；一民或寒，曰此我寒之也；一民有罪，曰此我陷之也。」説苑君道篇載此，以爲河間獻王之言。帝舜曰：「吾盡吾敬而以事吾上，故見謂忠焉；吾盡吾敬以接吾敵，故見謂信焉；吾盡吾敬以使吾下，故見謂仁焉。吾取之以敬也，吾得之以敬也。」「大禹諸侯會，則問於諸侯曰：『諸侯以寡人爲驕乎？』朔日今本賈誼書「日」下有「士」字。朝，則問於士曰：『諸大夫以寡人爲汰乎？』」又曰：「民無食也，則我弗能使也。功成而不利於民，我弗能勸也。」湯曰：「學聖王之道者，譬其如日，静思而獨居，説苑作「静居獨思」。譬其若火。舍學聖之道而静居獨思，譬其若去日之明於庭而就火之光於室也，可以小見而不可以大知。得賢而舉之〔二〕，得賢而與之，譬其若登山乎？得不肖而舉之，得不肖而與之，譬其若下淵乎？是以明君慎其舉，而君子慎與。」又曰：「藥食嘗於卑，然後至於貴；藥言獻於貴，然後聞於卑。以上四句，亦見説苑君道篇。求道者不以目而以心，取道不以手而以耳。致道者以言，入道者以忠，積道者以信，樹道者以人。」又引周文王、武王、成王問粥子，武王問王子旦、師尚父。淮南人間訓引堯戒曰：「戰戰慄慄，日慎一日。人莫蹪於山而蹪於垤。」黄帝巾几銘曰：「予居民上，摇摇恐夕不至朝，惕惕恐朝不及夕。兢兢慄慄，日慎一日。人莫躓於山而躓於垤。」與此戒略同。此帝王大訓之存於漢者。若高帝能除挾書之律，蕭相國能收秦博士官之書，則倚相所讀者必不墜矣。幸而緒言尚在，知者鮮焉，好古之士盍翫繹於斯？

【何云】皆似戰國諸子之語，若上古之書，必更簡質。

【元圻案】史記楚世家：「周文王之時，季連之苗裔曰鬻熊，鬻熊子事文王，早卒。」〇漢書藝文志「道家」：「鬻子二十二篇。名熊，爲周師，自文王以下問焉。周封爲楚始祖。」〇修政語下篇：「粥子對文王曰：『君子將入其職，則其於民也，旭旭然如日之始出也。既入其職，暯暯然如日之正中。既去其職，暗暗然如日之已入。將入而旭旭者，義先聞也；既入而暯暯者，民保其福也；既去而暗暗者，民失其教也。』對武王曰：『和可以守，而嚴可以守，而嚴不若和之固也。和可以攻，而嚴可以攻，而嚴不若和之得也。和可以戰，而嚴可以戰，而嚴不若和之勝也。』對成王曰：『興國之道，君思善則行之，君聞善則行之，君知善則行之。』又曰：『爲人下者敬而肅，爲人上者恭而仁。爲人君者敬士愛民，以終其身。』又曰：『治國之道，上忠於主，而中敬其士，而下愛其民。』又曰：『聞道志而藏之，知道善而行之，上人矣。聞道而弗取藏也，知道而弗取行也，則謂之下人也。』又成王曰：『寡人聞之，聖王在上位，使民富且壽。富可爲也，壽不在天乎？』粥子曰：『聖王在上位，則天下不死軍兵之事，故諸侯不私相攻，而民不私相鬭鬩，不私相煞也，則民免於一死而得一生矣。君積於道，而吏積於德，而民積於用力，故婦爲其所衣，丈夫爲其所食，則民無凍餒，免於二死而得二生矣。君積於仁，而吏積於愛，而民積於順，則刑罰廢，而民無夭遏之誅，免於三死而得三生矣。使民有時而用之有節，則民無厲疾，免於四死而得四生矣。故夫富且壽者，聖王之功也。』又王子旦對武王曰：『凡有治心者，必修之以道，而興之以敬，然後能以成也。凡有戰心者，必修之以政，而興之以義，然後能以勝也。凡有攻心者，必結之以約，而諭之以信，然後能以得也。凡有守心者，必固之以和，而諭之以愛，然後能有存也。』又師尚父曰：『天下非一家之有也，有道者之有也。故夫天下者，唯有道者理之，唯有道者紀之，唯有道者使之，唯有道者宜處而久之。故守天下者非以道，則弗得而長也。』」〇吕成公大事記曰：「秦始皇三十四年，所燒者天下之書，博士官所職固自若也。蕭何獨收圖籍而遺此，惜哉！」〇宋蕭森希通録曰：「李斯曰：『非博士官所職，天下敢有藏詩、書、百家語者，皆詣守尉雜燒之。』則是天下之書雖焚，而博士官猶有存者。惜乎入關收圖籍而不及此，竟爲楚人一炬耳。」〇漢書惠帝紀：「三年，除挾書律。」注：應劭曰：「挾，藏也。」張晏曰：「秦律敢有挾書者族。」又蕭何傳：「沛公至咸陽，何獨先入，收秦丞相御史律令圖書，藏之。」又藝文志「儒家」：「賈誼五十八篇。」

〔一〕「大」，元刊本作「美」。

〔二〕「舉」，元刊本作「學」。






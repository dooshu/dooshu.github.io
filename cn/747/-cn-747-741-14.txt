○冰赋

大哉洪钧赋象，触类而生。或分气四序，配位五行。惟彼冰之坚质，包履霜之渐成，夫其体含上善，色侔晴雪。妍媸自明，表里虚彻。原其物也，则昏危应位；觇其时也，则元冥御节。阴气盛，阳晶灭。杀气鸿洞，严飙栗烈。当此时也。何水不凝，何潭不结。瞻山则万壑俱闭，归海则百川潜泄。谅造化之自然，羌难得而备说。佳其空冷愈坚，风凄益壮。汗漫棱层，委积亭障。交河则战士加守，合浦乃渔人迷望。况乎天道无私，所应多姿。云禽下覆，彰後稷之圣德；泉鱼出跃，表王祥之孝思。然而题周官，顺时令。皎皎雪聚，皑皑山净。盘重涧而疑壁，泻圆池而若镜。与海镜而混辉，将玉壶而相映。（阙）何层冰峨峨，形埋奔浪，势压冲波。坎位临时，则慎於马窟；离光再诞，示合於滹沱。岂直若斯而已哉，固见美於将来。其藏之也，黑牡黍以享候；其出之也，桃弧棘矢以除灾。取顺则人不天札，用逆则时多震雷。故以北陆而收，西陆将启。冬鉴秋刷，识寒暑之情；大盘夷盘，表君臣之礼。徒观其谦也每避燥而就湿，其让也亦背阳而向阴。伟何点之入喻，著豳诗而见钦，皎尔自安，同达人之守节；涣乎将解，若天道之无心。故先贤取危於履薄，作戒於临深。或曰众虽类而多名，曷方兹而至妙。明阴阳之本，为识时之要。可以羞之於王公，可以荐之於宗庙。傥水镜之一察，犹明暂於回照。重曰：深山穷谷凌人凿，颁赐从来天下闻。别有川池捐弃者，终思采斫献明君。


●卷二百四十九　经籍考七十六

○集（总集　文史）

※《江西诗派》一百三十七卷《续派》十三卷

陈氏曰：黄山谷而下三十五家，又曾紘、曾思父子诗。详见《诗集类》。诗泒之说，本於吕居仁，前辈多有异论，观者当自得之。

《渔隐丛话》：吕居仁近世以诗得名，自言传衣江西，常作《宗泒图》。自豫章以降，列陈师道、潘大临、谢无逸、洪刍、饶节、僧祖可、徐俯、洪朋、林敏修、洪炎、汪革、李錞、韩驹、李彭、晁冲之、江端本、杨符、谢薖、夏隗、林敏功、潘大观、何顒、王直方、僧善权、高荷，合二十五人，以为法嗣，谓其源流皆出豫章也。其《宗泒图序》数百言，大略云："唐自李、杜之出，胸耀一世，後之言诗者，皆莫能及。至韩、柳、孟郊、张籍诸人，激昂奋厉，终不能与前作者并。元和以後至国朝，歌诗之作或传者，多依效旧闻，未尽所趣。惟豫章始大出而力振之，抑扬反覆，尽兼众体，而後学者同作并和，虽体制或异，要皆所传者一，予故录其名字，以遗来者。"余窃谓山谷自出机杼，别成一家，清新奇巧，是其所长，若言"抑扬反覆，尽兼众体，"则非也。元和至今，骚翁墨客，代不乏人，观其英辞杰句，真能发明古人不到处，卓然成立者甚众。若言"多依效旧文，未尽所趣。"又非也。所列二十五人，其间知名之士，有诗卷传於世，为时所称者，止数人而已，其馀无闻焉，亦滥登其列。居仁此图之作，选择弗精，议论不公，余是以辩之。

後村刘氏《总序》曰：吕紫微作《江西宗派》，自山谷而下凡二十六人。内何人表顒、潘仲达大观，有姓名而无诗。诗存者凡二十四家，王直方诗绝少，无可采，馀二十三家部帙稍多。今取其全篇佳者，或一联一句可讽咏者，或对偶工者，各著於编，以便观览。派中如陈后山，彭城人；韩子苍，陵阳人；潘邠老，黄州人；夏均父、二林，蘄人；晁叔用、江子之，开封人；李商老，南康人；祖可，京口人；高子勉，京西人；非皆江西人也。同时如曾文清乃赣人，又与紫微公以诗往还，而不入派。不知紫微去取之意云何？惜当日无人以此叩之。後来诚斋出，诚得所谓"活法"，所谓"流转圆美如弹丸"者，恨紫微公不及见耳。派诗旧本，以东莱居后山上，非是，今以继宗派，庶不失紫微公初意。

※《輶轩集》一卷

张氏曰：鄱阳洪皓、历阳张邵、新安朱弁，使虏得归，道间唱酬，邵为之序。

※《古今绝句》三卷

陈氏曰：吴说傅朋所书杜子美、王介甫诗。师礼之子，王令逢原之外孙也。

※《元真子渔歌碑传集录》一卷

陈氏曰：《元真子渔歌》，世止传诵其《西塞山前》一章而巳。尝得其一时唱和诸贤之辞各五章，及南卓，柳宗元所赋，通为若干章，因以颜鲁公《碑述》、《唐书》本传，以至近世用其词入乐府者，集为一编，以备吴兴故事。

※《艇斋师友尺牍》二卷

陈氏曰：南丰曾季貍裘父之师友往复书简，其子潍辑而刻之。自吕居仁、徐师川以降，下至淳熙、乾道诸贤或在焉。裘父肃然布衣，而名人敬爱之若此，足以知其人之贤，且见当时风俗之美也。

※《脍炙集》一卷

陈氏曰：朝请郎严焕刻於江阴。韩吏部而下杂文二十馀篇。

※《唐人绝句诗集》一百卷

陈氏曰：洪迈景卢编。七言七十五卷，五言、六言二十五卷，卷各百首，凡万首，上之重华宫，可谓博矣。而多有本朝人诗在其中，如李九龄、郭震、滕白、玉嵒、王初之属。其尤不深考者，梁何仲言也。

後村刘氏曰：野处洪公编唐人绝句仅万首。有一家数百首并取不遗者，亦有複出者，疑其但取唐人文集杂说，令人抄类而成书，非必有所去取也。

※《唐绝句选》五卷

陈氏曰：莆田柯梦得东海编。所选仅一百六十六首，去取甚严，然人之好恶，亦随所见耳。

※《唐绝句选》四卷

陈氏曰：仓部郎中福清林清之直父，以洪氏杂句抄取其佳者。七言一千二百八十，五言百五十六，六言十五首。

※《考德集》三卷

陈氏曰：强至所集。韩魏公薨後，时贤祭文、挽诗。

※《四家胡笳词》一卷

陈氏曰：蔡琰、刘商、王安石、李元白也。

※《选诗》七卷

陈氏曰：《文选》中录出别行，以人之时代为次。

※《宏辞总类》四十一卷《後集》三十五卷《第三集》十卷《第四集》九卷

陈氏曰：起绍圣乙亥，迄嘉定戊辰，皆刻於建昌军学。相传绍兴中，太守陆时雍所刻前集也，馀皆後人续之。戊辰以後，时相不喜此科，主司务以艰僻之题困试者，纵有记忆不遗，文采可观，辄复推求小疵，以故久无中选者。初，绍圣设科，但曰宏词，不试制、诰，止於表、檄、露布、戒谕、箴、铭、颂、记、序九种，亦不用古题。及大观，改曰词学兼茂，去戒谕及檄，而益以制、诰，亦为九种四题，而二题以历代故事。及绍兴，始名以博学宏词，复益以诰、赞、檄，为十一种。三日试六题，各一今一古，遂为定制。

※《古文关键》二卷

陈氏曰：吕祖谦所取韩、柳、欧、苏、曾诸家文，标抹注释，以教初学。

※《迂斋古文标注》五卷

陈氏曰：宗正寺簿四明楼昉暘叔撰。大略如吕氏《关键》，而所取自《史》、《汉》而下至於本朝，篇目增多，发明尤精，学者便之。

※《历代奏议》十卷

陈氏曰：吕祖谦集。

※《国朝名臣奏议》十卷

陈氏曰：吕祖谦集，凡二百篇。

※《皇朝名臣奏议》一百五十卷

陈氏曰：丞相沂国忠定公赵汝愚编进。时为蜀帅。自序曰：恭惟我宋，艺祖开基，累圣嗣业，深仁厚泽，相传一道。若夫崇建三馆，增置谏员，许给、舍以封还，责侍从以献纳，复唐转对之制，设汉方正之科，凡以广聪明，容受谠直，海涵天覆，日新月益，得人之盛，高掩前古。逮至王安石为相，务行新法，违众自用，而患人之莫已从也。於是指老成为流俗，谓公论为浮言，屏弃忠良，一时殆尽。自是而後，谄谀之风盛，而朋党之祸起矣。臣伏睹建隆以来诸臣章奏，考寻岁月，盖最盛於庆历、元祐之际，而渐弊於熙宁、绍圣之时。方其盛也，朝廷庶事，微有过差，则上自公卿大夫，下及郡县小吏，皆得尽言极谏，无所违忌，其议论不已，则至於举国之士，咸出死力而争之。当是时也，岂无不利於言者，谓其强聒取名，植党於朝，期以摇动上心。然而圣君贤相，率善遇而优容之，故其治效卓然，士以增气。及其敝也，朝廷有大黜陟、大政令，至无一人敢议论者。纵或有之，其言委曲畏避，终无以感悟人主之意。而献謏者，遂以为内外安静，若无一事可言者矣。殊不知祸乱之机发於所伏，今尚忍言哉！臣仰惟陛下尝命馆阁儒臣编类《国朝文鉴》，奏疏百五十六篇，犹病其大略，兹不以臣既愚且陋，复许之尽献其言，万几馀间，特赐紬绎。推观庆历、元祐诸臣，其词直，其计从，而见效如此。熙宁、绍圣诸臣，其言切，其人放逐，而致祸如彼。然则国家之治乱，言路之通塞，盖可以鉴矣。

※《续百家诗选》二十卷

陈氏曰：三衢郑景龙伯允集，以续曾慥前选。凡慥所遗，及在慥後者，皆取之，然其率略尤甚。

※《江湖集》九卷

陈氏曰：临安书坊所刻本。取中兴以来江湖之士以诗驰誉者。而方惟深子通，承平人物，晁公武子止尝为从官，乃亦在其中。其馀亦未免玉石兰艾，混殽雜遝然而士之不能自暴白於世者，赖此以有传。书坊巧为射利，未可以责备也。

※《回文类聚》三卷

陈氏曰：桑世昌泽卿集。以《璇玑图》为本初，而并及近世诗词，且以至道御制冠於篇首。

※《送朱寿昌诗》三卷

《中兴艺文志》：皇朝司农少卿朱寿昌，生数岁而母嫁，五十年不相知。熙宁初，弃官，於同州求得之，乃屈资求为蒲中倅，士大夫作诗送之。

※《江湖堂诗集》一卷

《中兴艺文志》：皇朝知洪州元积中咏其居，和者数十人。

※《世采集》三卷

《中兴艺文志》：政和中，廖刚曾祖母与祖母享年最高，皆及见五世孙，刚作堂，名世采，以奉之，士大夫为作诗。

※《滁阳庆历集》十卷《後集》十卷

陈氏曰：朝散郎滁人徐徽仲元集。断自庆历以来。曾肇子开，绍圣中谪守，为之序。其後集则吴臸、张康朝、王彦恭所续。宣和四年，唐恪钦叟序之。末及绍兴，盖又後人续入之尔。

※《吴兴诗》一卷

陈氏曰：熙宁中知湖州孙氏集，而不著名。以其时考之，孙觉莘老也。

※《吴兴分类诗集》三十卷

陈氏曰：霅川倪祖义子由编。大抵以孙氏所集大略而增广之，且并及近时诸公之作。然亦病於太详。祖义，齐斋之子，少俊该洽，仕未达，年五十以死。

※《会稽掇英集》二十卷《续集》四十五卷

陈氏曰：熙宁中，郡守孔延之、程师孟相继纂集。其《续集》，则嘉定中汪纲俾郡人丁燧为之。

※《润州类集》十卷

陈氏曰：监润州仓曹曾旼彦和纂。始东汉，终南唐。

※《京口诗集》十卷《续》二卷

陈氏曰：镇江教授熊克集开宝以来诗文。本二十卷，止刻其诗。又得二卷，自南唐而上曾所遗者，补八十馀篇。

※《永嘉集》三卷《嘉禾诗》一卷

陈氏曰：并不知集者。

※《天台集》二卷《别编》一卷《续集》三卷

陈氏曰：初，李庚子长集本朝人诗为二卷，未行，太守李兼孟达得之，又得郡士林师箴所集前代之作，为赋二、诗二百乃以本朝人诗为《续集》，而并刻焉。《别师》箴之子表民所补也。

※《栝苍集》三卷《後集》五卷《别集》四卷

陈氏曰：郡人吴飞英、陈百朋相继纂辑。

※《钓台新集》六卷《续集》十卷

陈氏曰：郡人王旉集。续者，郡守谢得舆子上也。

※《长乐集》十四卷

陈氏曰：福建提刑吴兴俞尚集，宣和三年序。

※《清漳集》三十卷

陈氏曰：通判漳州赵不敌编。

※《扬州诗集》二卷

陈氏曰：教授马希孟编。元丰四年，秦观作序。

少游序略曰：鲜于公领州事之二年，命教授马君采诸家之集而次之，又搜访於境内简编碑板亡缺之馀，凡得古律诗洎箴赋合二百二篇，勒为三卷，号《扬州集》。按《禹贡》："淮海惟扬州。"则江湖之间尽其地。自汉以来，既置刺史，於是称扬州者，往往指其刺史所治而巳。汉以来，刺史无常治，或历阳、寿春、曲阿、合肥、建业，而江左复以会稽为东扬州。自隋以後，始治广陵。此集之作，自魏文帝诗而下，在当时虽非扬州，而实今之广陵者，皆取之。其非广陵，而当时为扬州者，皆不复取云。

※《宣城集》三卷

陈氏曰：知宣州安平刘泾。元符三年序。

※《南州集》十卷

陈氏曰：太平州教授林桷子长集。

※《南纪集》五卷《後集》三卷

陈氏曰：知汉阳军千霆、教授施士衡编。其《後集》则教授巩丰也。

※《湘江集》三卷

陈氏曰：不知何人集。湘江者，韶州曲江别名。

※《长岳集》一卷

陈氏曰：不知集者。其首则御制记文也。

※《桃花源集》二卷《又》二卷

陈氏曰：绍圣丙子四明田孳序。淳熙庚子，县令赵彦琇重编，合为一卷。下卷则淳熙以後所续。

※《庾楼纪述》三卷《琵琶亭诗》一卷《东阳纪咏》四卷

陈氏曰：俱不知集者。

※《盘洲编》二卷

陈氏曰：洪丞相适兄弟子侄所赋园池诗也。

※《琼野录》一卷

陈氏曰：学士洪迈园池记述题咏。其曰"琼野"者，从维扬得琼花，植之而生，遂以名圃。

※《清晖阁诗》一卷

陈氏曰：史正志创阁於金陵，僚属皆赋诗。

※《会稽纪咏》六卷

陈氏曰：汪纲仲举帅越，多所修创。严陵洪瑉每事为一绝，赓者四人，曰张渂、王栐、程震龙、冯大章。又有诸葛兴为古诗二十篇。

※《萧秋诗集》一卷

陈氏曰：玉山徐文卿斯远作《萧秋诗》四言九章，章四句。赵蕃昌甫而下，和者十三人，绍熙辛亥也。赵汝谈履常亦与焉。後三十三年，嘉定癸未，乃序而刻之。文卿晚第进士，未注官而死。有诗见《江湖集》。

※《唐山集》一卷《後集》三卷

陈氏曰：卞圜宋佽编。唐山者，临安昌化县也。

※《後典丽赋》四十卷

陈氏曰：金华唐仲友与政编。仲友以词赋称於时。此集自唐末以及本朝盛时，名公所作皆在焉，止於绍兴间。有王戊集《典丽赋》九十三卷，故此名《後典丽赋》。王氏集未见。

※《指南赋笺》五十五卷《指南赋经》八卷

陈氏曰：皆书坊编集时文。止於绍熙以前。

※《指南论》十六卷　又本前、後二集四十六卷

陈氏曰：淳熙以前时文。

※《擢犀策》一百九十六卷《擢象策》一百六十八卷

陈氏曰：《擢犀》者，元祐、宣、政以及建、绍初年时文也，《擢象》，则绍兴末。大抵科举场屋之文，愈降愈下，後生亦不复知前辈之旧作，姑存之以观世事。

※《文章正宗》二十卷

陈氏曰：参知政事真德秀希元撰。自序："正宗"云者，以後世文词之多变，欲学者识其源流之正也。自昔集录文章，若杜预、挚虞诸家，往往湮没不传，今行於世者，惟梁《昭明文选》、姚铉《文粹》而已。挚今视之，二书所录，果得源流之正乎？故今所集，以明义理、切世用为主。其体本乎古而指近乎经者，然後取焉；否则，辞虽工亦不录。其目凡四：曰《辞命》、曰《议论》、曰《叙事》、曰《诗赋》。去取甚严。

序《辞命》曰：《书》之诸篇，圣人笔之於经，不当与後世文辞同录，独取《春秋》内外传所载周天子谕告诸侯之辞，列国往来应对之辞，下至两汉诏册而止。盖魏、晋以降，文辞猥下，无复深淳温厚之指，至偶俪之作与，而去古益远矣。学者欲知王言之体，当以《书》之《诰》、《誓》、《命》为之主，而参之以此篇，则所谓"正宗"者，庶可识矣。

序《议论》曰：《六经》、《语》、《孟》，圣贤大训，不当与後之作者同录。而独取《春秋》内外传所载谏争论说之辞，先汉以後诸臣所上书、疏、封事之属，以为议论之首。他所纂述，或发明义理，或敷析治道，或褒贬人物，以次而列焉。

序《叙事》曰：今於《书》之诸篇，与史之纪传，皆不复录。独取《左氏》、《史》、《汉》叙事之可喜者，与後世记、序、传、志之典则简严者，以为作文之式。若夫有志於史笔者，自当深求《春秋》大义，而参之迁、固诸书，非此所能该也。

序《诗歌》曰：朱文公尝言，"古今之诗凡三变：盖自《书传》所记，虞、夏以来，下及汉、魏，自为一等。自晋、宋间颜、谢以後，下及唐初，自为一等。自沈、宋以後，定著律诗，下及今日，又为一等。然自唐初以前，其为诗者固有高下，而法犹未变；至律诗出，而後诗之古法始为大变矣。故尝欲抄取经史诸书所载韵语，下及《文选》古诗，以尽乎郭景纯、陶渊明之作，自为一编，而附於《三百篇》、《楚辞》之後，以为诗之根本准则。又於其下，二等之中，择其近於古者各为一编，以为之羽翼舆卫，其不合者则悉去之，不使其接於胸次，要使方寸之中，无一字世俗语言意思，则其为诗，不期於高远而自高远矣。"今惟虞、夏二歌与三百五篇不录外，自馀皆以文公之言为准，而拔其尤者，列之此篇。律诗虽工亦不得与。若箴铭、颂赞、郊庙乐歌、琴操，皆诗之属，间亦采摘一二，以附其间。至於词赋，则有文公集注《楚辞》、《後语》，今亦不录。或曰此编以明义理为主，後世之诗其有之乎？曰三百五篇之诗，其正言义理者无几，而讽咏之间，悠然得其性情之正，即所谓义理也。後世之作，虽未可同日而语，然其间寄兴高远，读之使人忘宠辱，去鄙吝，翛然有自得之趣，而於君亲臣子大义，亦时有发焉，其为性情心术之助，反有过於他文者，盖不必颛言性命，而後为关於义理也。读者以是求之，斯过半矣。

後村刘氏曰：《文章正宗》，初蒙西山先生以诗歌一门属余编类，且约以世教民彝为主，如仙释、闺情、宫怨之类，皆勿取。予取汉武帝《秋风辞》，西山曰："文中子亦以此词为悔心之萌，岂其然乎？"意不欲收，其严如此。然所谓"携佳人兮不能忘"之语，盖指公卿扈从者，似非为後宫设。凡余所取，而西山去之者太半，又增入陶诗甚多，如三谢之类多不收。

△右总集

※《文心雕龙》十卷

晁氏曰：晋刘勰撰。评自古文章得失，别其体制，凡五十篇，各系之以赞云。余尝题其後曰："世之词人，刻意文藻，读书多灭裂，杜牧之以龙星为真龙，王摩诘以去病为卫青，昔人讥之，然亦不足怪，盖诗赋或率尔之作故也。今勰著书垂世，自谓尝梦执丹漆器，随仲尼南行，其自负亦不浅矣。观其《论说篇》，'《论语》以前，经无论字，《六韬》三论，後人追题'。是殊不知《书》有'论道经邦'之言也，其疏略殊过於王、杜矣。"

陈氏曰：勰後为沙门，名慧地。

※《文章缘起》一卷

陈氏曰：梁太常卿乐安任昉彦昇撰。但取秦、汉以来，不及《六经》。

※《诗品》三卷

陈氏曰：梁记室参军颍川锺嵘仲伟撰。以古今作者为三品而评之，上品十一人、中品三十九人、下品六十九人。

※《金针诗格》三卷

晁氏曰：唐白居易撰。居易自谓与刘禹锡、元稹皆以诗知名，撮诗之体要为一格。病得针而愈，诗亦犹是也，故曰《金针集》。

※《诗格》一卷

陈氏曰：称魏文帝，而所述诗或在沈约後，其为假託明矣。

※《诗格》一卷《诗中密旨》一卷

陈氏曰：唐王昌龄撰。

※《评诗格》一卷

陈氏曰：唐李峤撰。峤在昌龄之前，而引昌龄《诗格》八病，亦未然也。

※《二南密旨》一篇

陈氏曰：唐贾岛撰。凡十五门，恐亦依託。

※《文苑诗格》一卷

陈氏曰：称白氏，尤非也。

※《诗式》五卷《诗议》一卷

陈氏曰：唐僧皎然撰。以十九字括诗之体。

※《风骚指格》一卷

陈氏曰：唐僧齐已撰。

※《诗格》一卷

陈氏曰：沙门神彧撰。

※《处囊诀》一卷

陈氏曰：金华僧保暹撰。

※《流类手鉴》一卷

陈氏曰：僧虚中撰。

※《诗评》一卷

陈氏曰：桂林僧德淳撰。

※《拟皎然十七字》一卷

陈氏曰：称正字王元撰。不知何人。

※《炙毂子诗格》一卷

陈氏曰：唐王叡撰。

※《句图》一卷

陈氏曰：唐李洞撰。

※《唐诗主客图》一卷

陈氏曰：唐张为撰。所谓主者，白居易、孟雲卿、李益、鲍溶、孟郊、武元衡，各有标目。馀有升堂、及门、入室之殊，皆所谓客也。近世诗泒之诗，殆出於此，要皆有未然者。

※《文章元妙》一卷

陈氏曰：唐任藩撰。言作诗声病、对偶之类。凡世所传诗格，大率相似。余尝书其末云："论诗而若此，岂复有诗矣。唐末诗格汙下，其一时名人，著论传後乃尔，欲求高尚，岂可得哉。

※《修文要诀》一卷

晁氏曰：伪蜀冯鉴撰。杂论为文体式，评其误谬，以训初学云。

※《缘情手鉴诗格》一卷

陈氏曰：题樵人李弘宣撰。未详何人，当在五代前。

※《诗格要律》一卷

陈氏曰：进士王梦简撰。

※《风骚要式》一卷

陈氏曰：徐衍述。亦未详何人。

※《琉璃堂墨家图》一卷

陈氏曰：不著名氏。

※《雅道机要》二卷

陈氏曰：前卷不知何人，後卷称徐寅撰。

※《诗评》一卷

陈氏曰：不知何人。

※《御制句图》一卷

陈氏曰：太宗皇帝所选杨徽之诗十联，真宗皇帝所选送刘琮诗八篇。

※《杨氏笔苑句图》一卷《续》一卷

陈氏曰：黄鉴编。盖杨亿大年之所尝举者，皆时贤佳句。续者不知何人，亦大年所书唐人句也。所录李义山、唐彦谦之句为多，"昆体"盖出二家。

※《惠崇句图》一卷

陈氏曰：僧惠崇所作。

※《孔中丞句图》一卷

陈氏曰：中丞者，或是孔道辅邪？

※《杂句图》一卷

陈氏曰：不知何人所集，皆本朝人诗也。自魏文帝《诗格》而下二十七家，皆已见《吟窗杂咏》。

※《续金针诗格》一卷

晁氏曰：梅尧臣圣俞撰。圣俞游庐山，宿西林，与僧希白谈诗，因广乐天所述云。

陈氏曰：二《金针》，大抵皆假託也。

※《吟窗杂咏》三十卷

陈氏曰：莆田蔡傅撰。君谟之孙也。取诸家诗格、诗评之类集成之。又为《吟谱》，凡魏、晋而下能诗之人，皆略具本末，总为此书。麻沙尝有刻本，节略不全。

※《李公诗苑类格》三卷

晁氏曰：李淑撰。宝元三年，豫王出阁，淑为王子傅，因纂成此书上之。述古贤作诗体裕，总九十目。

※《林和靖摘句图》一卷

陈氏曰：林逋诗句。

※《诗三话》一卷

陈氏曰：无名氏。

※《诗话》一卷

晁氏曰：欧阳修永叔撰。修退居汝阴，戏作此，以资谈笑。

※《续诗话》一卷

晁氏曰：司马光君实撰。序云："《诗话》尚有遗者，欧公文章声名虽不可及，然记事一也，故敢续之。"

※《中山诗话》三卷

晁氏曰：刘邠贡父撰。多及苏、梅、欧、石。邠以博学名世，如言"萧何未尝掾工曹"，亦有误谬。

※《东坡诗话》二卷

晁氏曰：苏轼号东坡居士，杂书有及诗者，好事者因集之，成二卷。

※《后山诗话》二卷

晁氏曰：陈师道无巳撰。论诗七十馀条。

※《潜溪诗眼》一卷

晁氏曰：范温元实撰。温，祖禹之子。学诗於黄庭坚。

※《归叟诗话》六卷

晁氏曰：王直方立之撰。直方自号归叟。元祐中，苏子瞻及其门下士，以盛名居北门东观。直方世居浚仪，有别墅在城南，殊好事，以故诸公亟会其家，由是得闻绪言馀论，因辑成此书。然其间多以已意有所抑扬，颇失是非之实。宣和末，京师书肆刊刻鬻之，群从中以其多记从父詹事公语言，得之以呈公。公览之，不怿曰："皆非我语也。"

苕溪《渔隐》曰：王直方《诗话》载晁以道云："说之初见东坡《咏梅》、《西江月》词，便知道此老须过海，只为古今人不曾道，到此须罚教去。"此言鄙俚，近於忌人之长，幸人之祸，直方无识，载之《诗话》，宁不畏人之讥诮乎？

※《杜诗刊误》一卷

晁氏曰：皇朝王仲至撰。

※《韩文辨证》八卷

晁氏曰：洪兴祖讨论韩愈诗文，推考其根源，以订正其讹谬，颇为该博云。

※《韩柳文章谱》三卷

晁氏曰：皇朝黄大舆撰。大舆之意，以为文章有庄老之异，故取韩愈、柳宗元文章为三谱。其一，取其诗文中官次、年月可考者，次第先後，著其初晚之异也；其一，悉取其诗文比叙之；其一，列当时君相於上，以见二人之出处。极为详悉。

※《天厨禁脔》三卷

晁氏曰：释惠洪撰。论诸家诗格。

※《石林诗话》二卷

陈氏曰：叶梦得撰。

※《续诗话》一卷

陈氏曰：无名氏。

※《许彦周诗话》一卷

陈氏曰：襄邑许僟撰。

※《四六谈麈》一卷

陈氏曰：谢伋景思撰。

※《四六话》一卷

陈氏曰：王銍性之撰。

※《四六馀话》一卷

陈氏曰：杨囦撰。未详何人。视前二家为汎杂。

※《艇斋诗话》一卷

陈氏曰：曾季貍裘父撰。

※《赋门鱼钥》十五卷

陈氏曰：进士马偁撰。集唐蒋防而下，至本朝宋祁诸家律赋格诀。

※《宾朋宴语》三卷

陈氏曰：太子中舍致仕贵溪邱昶孟阳撰。南唐进士。归朝，宰数邑。著此书十五篇，叙唐以来诗赋源流。天禧辛酉，邓贺为序。

※《西清诗话》三卷

陈氏曰：题无名子撰。或曰蔡绦使其客为之也。

※《环溪诗话》一卷

陈氏曰：临川吴沆集。

※《韵语阳秋》二十卷

陈氏曰：葛立方撰。

※《渔隐丛话》六十卷《後集》四十卷

陈氏曰：新安胡仔元任撰。待制舜陟之子，居湖州，自号苕溪渔隐。

※《〈牜羊〉溪诗话》十卷

陈氏曰：莆田黄彻常明撰。

※《续广本事诗》五卷

陈氏曰：聂奉先撰。虽曰广孟启之旧，其实集诗话耳。

※《山阴诗话》一卷

陈氏曰：李兼孟达撰。

※《诸家老杜诗评》五卷《续》一卷

陈氏曰：莆田方深道集。

※《选诗句图》一卷

陈氏曰：高似孙编。

※《杜诗发挥》一卷

陈氏曰：金华杜旃仲高撰。

※《观林诗话》一卷

陈氏曰：楚东吴律子书撰。未详何人。

※《文说》一卷

陈氏曰：南城包扬显道录朱侍讲论文之语。

△右文史








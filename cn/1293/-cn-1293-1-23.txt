○吴雯词

唐益庵广文见余词补中，录吴莲洋词藕丝何用寻孔句，疑有误字。忆谢皋羽海上曲云：“水花生云起如葑，神龙下宿藕丝孔。”当是所本。至谢诗所用何异，余自惭荒陋，不复能省。周季贶司马谓用内典帝释事，余於释教素未究心，家亦无其书，帝释事如何，至今未解。词系雪中过曹正子次韵，调寄摸鱼儿云：“雪初飞、林塘竹树，桠杈秃尾银凤。纸窗活火茶烟绕，那管夜来寒重。书寒栋。喜更有、貂帏犀押珊瑚控。埙篪伯仲。况千里刚来，天涯一笑，且摘紫髯冻。玉龙吼，辇下双成娇董。藕丝何用寻孔。但凭银甲漫天舞，竟兴一般飞动。绵竹颂。恰羔雁、方将杞梓梗楠贡。金莲地涌。却结想龙华，游思鹏运，戛玉破尘梦。”莲洋名雯，字天章，蒲州人，康熙中举鸿博，未遇。诗学李供奉，渔洋门下，应推第一。


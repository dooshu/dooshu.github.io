○青羊宫醮词

伏以上圣诞膺宝命，丕纂鸿枢。自出震以来，至御乾之後，何尝不纳隍在虑，驭朽劳思。惠布寰区，恩覃动植。虽志期清净，而运偶艰难。旋属盗据宫闱，毒流士庶，震惊宗庙，沸荡山川。是用劳天步以禳灾，幸蜀都而罪已。伏赖元祖垂，灵符降祥。垂六字之明文，表千年之圣祚。今则果溃元恶，爰收九重。指凤阙以非遥，返銮而有日。臣虔奉纶旨，精按科仪。投玉版以陈词，洁金坛而备醮。伏冀群真效祉，大道垂休。荡邪К於六天，扫妖氛於九有。保安社稷，永息兵戈，即仰荷大道覆育之恩。

郑愚

愚，番禺人。咸通初官监察御史商州刺史桂管观察使，召为礼部侍郎，掌岭南西道节度使。终尚书左仆射。


○令户口复业及均役制

天下诸郡逃户，有田宅产业，妄被人破除，并缘欠负税庸，先以亲邻买卖，及其归复，无所依投。永言至此，须加安辑。应有复业者，宜并却还。纵已代出租税，亦不在徵陪之限。国之役力，合均有无，比来应定门夫，殊非得所。每县中男多者，累载方始一差，中男少者，一周遂役数过，既缘偏并，岂可因循。自今已后，诸郡所载门夫，宜於当郡县通率准式纳课分配令得均平。


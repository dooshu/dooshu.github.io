◇虎韬



武王胜殷，召太公问曰：「今殷民不安其处，柰何使天下安乎？」太公曰：「夫民之所利，譬之如冬日之阳，夏日之阴。冬日之从阳，夏日之从阴，不召自来，故生民之道，先定其所利，而民自至。民有三几，不可数动，动之有凶。明赏则不足，不足则民怨生；明罚则民慑畏，民慑畏则变故出；明察则民扰，民扰则不安其处，易以成变。故明王之民不知所好，不知所恶，不知所从，不知所去，使民各安其所生而天下静矣。乐哉圣人，与天下之人皆安乐也。」武王曰：「为之柰何？」太公曰：「圣人守无穷之府，用无穷之财，而天下仰之。天下仰之，而天下治矣。神农之禁，春夏之所生，不伤不害，谨修地利，以成万物，无夺民之所利，而农顺其时矣；任贤使能，而官有材，而贤者归之矣。故赏在於成民之生，罚在於使人无罪，是以赏罚施民，而天下化矣。（《群书治要》三十一，《艺文类聚》二十，《初学记》十七，《御览》四百一。）




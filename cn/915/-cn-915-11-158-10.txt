◇又议

国子所云，《丧服》虽以士为主，而必下包庶人。本亦不谓一篇之内全不下同庶人，正言嫡孙传重，专士以上。此《经》、《传》之正文，不及庶人明矣。戴德《丧服变除》云：「父为长子斩，自天子达于士。」此皆士以上乃有嫡子之明据也。且承重者，以其将代己为宗庙主，庙主了不云寝，又其证也。所引大夫不世者，此《公羊》、《谷梁》近儒小道之书，至如《左氏》、《诗》、《易》、《尚书》、《论语》，皆有典证，或是未寤。许叔重《五经异义》云，今《春秋公羊》、《谷梁》说卿大夫世位，则权并一姓，谓周尹氏、齐崔氏也。而古《春秋左氏》说卿大夫皆得世禄。《传》曰「官族」，《易》曰「食旧德」，旧德，谓食父故禄也。《尚书》曰：「世选尔劳，予不绝尔善。」《诗》云：「惟周之士，不显奕世。」《论语》曰：「兴灭国，继绝世。」国谓诸侯，世谓卿大夫也。斯皆正经及《谕语》士以上世位之明证也。士皆世禄也。八品者一命，斯乃信然。但观此据，可谓睹其纲，未照其目也。案晋《官品令》所制九品，皆正无从，故以第八品准古下士。今皇朝《官令》，皆有正从，若以其员外之资，为第十六品也，岂得为正八品之士哉？推考古今，谨如前议。（《魏书·礼志》四）


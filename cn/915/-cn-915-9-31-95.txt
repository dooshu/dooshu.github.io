◇谢齐竟陵王教撰高士传启

窃闻高尚其事，义光爻象；贤者避世，声焕《典》、《坟》。岂徒激贪勉竞，澡身浴德而己。尔乃大弘义训，百代通风。是以梁鸿、苏伯，记远迹於前；叔夜、士安，书高尘於後。虽去取异情，群略殊轸，而独行必彰，斥言罔极。贞操与日月俱悬，孤芳随山壑其远。明公得一含道，体二居宗，迹屈岩廊之下，神游江海之上，爱奇商洛，访美东都，盖欲隐显高功，出处同致，巢、由与伊、旦并流，三辟与四门其轨。肃奉明规，思自罄勖。（《艺文类聚》三十七。）


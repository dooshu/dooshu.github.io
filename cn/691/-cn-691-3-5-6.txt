◎不敬天怒

乾隆甲戌，台湾大风，瓦屋皆鸣。有童儿骂风伯不仁者，忽被狂风吹仆，神色大变，而口眼已歪斜矣。叩天谢罪，迟久而始如故。窃思彗孛飞流，日月薄食，迅雷烈风，怪云变气，此皆阴阳之精，其本在地，而上发于天。古来天子尚须修德修刑以体天意，即圣人亦有必变之文，岂微末民人顾可肆其愤骂乎？此事人多易忽，因谨录之。


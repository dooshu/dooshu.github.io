周侍御史伯琦二首

【答复见心长老见寄（二首）】

浙水东头佛舍连，蒲庵上士坐忘年。

五云古衲层澜涌，百宝浮图列宿躔。

床上贝书多译梵，门前海舶直通燕。

比丘喜得阶兰秀，应种菩提满法田。

九载违离得远书，几更岁历斗旋枢。

华星秋月超元白，峻岭重江限越吴。

柏子树阴浮碧砌，莲花漏水响铜壶。

老夫素有林泉癖，一曲何当乞鉴湖。


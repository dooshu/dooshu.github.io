○赐潞州军人敕书意

刘稹乳臭童，未有所识，皆是郭谊、王协，幸其昏弱，矫托军情，妄献表章，欲继袭志在肆行祸福，自擅兵权，称感从谏之恩，誓同生死，及见山东三郡皆已归降，事迫势穷，归恶刘稹，令其一门受戮，便欲自取宠荣，不义不忠，古无其比。朕以诱陷刘稹，皆是此二人，贩卖图全，义难容舍，已令泽潞、冀氏两路遣军，只取郭谊、王协及同恶之类，其他军人，一切不问，仍各有优赏，後从敕处分。如两道兵马未到以前，有忠义之士先非同恶者，能自擒戮郭谊等，所与优赏，并同裴问、王钊例处分。已诏石雄、王宰，到彼不令侵扰军人百姓，如秋毫有犯，便按军法。各宜勉思机计，共保忠诚，勿受奸人扇动，妄生疑忌。互相告报，咸使明知。


志第三十五 食货志一


△户口　科差　税法

元中叶以后，课税所入，视世祖时增二十余倍，即包银之赋，亦增至十余倍，其取于民者可谓悉矣。而国用日患其不足，盖縻于佛事，与诸王、贵戚之赐赉无岁无之，而滥恩幸赏，溢出于岁例之外者为尤甚。至大二年，中书省臣言：“常赋岁钞四百万定，入京师者二百八十万定，常年所支止二百七十万定，今已支四百二十万定，又应支而未给者尚百余万定。臣等虑财用不继，敢以上闻。”及仁宗即位，中书平章政事李孟言：“每岁应支六百万余定，又土木营缮之费数百万定，内降旨赏赐复用三百万余定，北边军饷又六七百万定。今帑藏裁余十一万定，安能周给？不急之费，亟应停罢。”夫承平无事之日，而出入之悬绝如此，若饥馑荐臻，盗贼猝发，何以应之？是故，元之亡亡于饥馑盗贼，盖民穷财尽，公私困竭，未有不危且乱者也。今为食货志，其目二十有二：曰户口，曰科差，曰税法，曰田制，曰农政，曰洞冶课，曰盐课，曰茶课，曰酒醋课，曰市舶课，曰常课，曰额外课，曰斡脱官钱，曰和籴和买，曰钞法，曰海运，曰岁赐，曰禄秩，曰入粟补官，曰赈贷，曰内外诸仓，曰惠民药局。凡措办之得失，出入之嬴绌，略具于此矣。后世制国用者，尚其鉴之哉。

元之取民，计户、计丁、计亩。丁税亩税者，历代之所同也，至民户之充差发，则开除于分拨，收系于添额协济者，其事尤胶轕烦碎，为历代所未有焉。今摭其大概，著于篇。

世祖至元八年，命尚书省阅实天下户口，以条画谕天下。初，太宗四年，括中州户，得七十三万有余。八年，复括中州户，续得一百一十万有余。宪宗二年，再籍汉地户口。至是，因争理户计者往复取勘，不能裁决，乃谕尚书省依累降圣旨分别定夺。凡合当差发户数，再行添额，并令协济额内当差之户，其条画所列，收系充当差发者，曰诸王、公主、驸马并诸官员户计，凡随营诸色人等，于壬子年籍后投来，或各处容留人等，不曾附籍，并诸投下人员招收附籍、漏籍、放良、还俗等户。曰五投下，凡系好投拜人户，及在后投属，或本投下招收别无身役者。曰各投下军站户，凡壬子年籍后投来别无身役者，又诸色人等有田宅妻子者。曰军户，查照军籍内无姓名者，又原籍贴户不曾应当差役者。曰站赤户，查照原籍贴户，及附籍内不见户数者。曰诸色人匠，诸投下壬子年原籍不当差役人户，附籍军人诸色人等，无改拨充匠明文者，诸漏籍户改正为民者。曰驱良，依甲午年合罕皇帝圣旨，军前虏到驱口随处附籍者，本使附籍户下漏抄驱口，及不当本使差役者，附籍户口在外另籍者，或本使于军籍内作驱攒报者。曰诸色户驱良，乙未年附籍民户，壬子年他人户下抄上作驱，或漏籍已改正为民者，本抄过者，本使户下附籍驱口在外另作驱口，或容留附籍者，本使户下不曾附籍驱口在外壬子年不曾抄上者，主奴俱漏籍另居今次取勘不见本使下落者。曰放良民户，良书写任便住坐或为良者，诸驱口壬子年以前得良书却于他人户下为驱附籍者，诸投下放良户良书写不得投属别管官司者，抄过为良依良书另立户名者，已放为良本使再立津贴钱物或分当差役文字仍依良书为民者，壬子年附籍漏籍户，已经分拨与各投下并诸官员户计本主放良者。曰断案主户，犯刑官吏已经断没家属及户下驱奴，并依已断发付者，断事官及各属达鲁花赤官擅自断讫之杂犯人等改正为民者。曰斡脱户。曰回回畏兀儿户，现住民户城里者。曰答失蛮、迭里威失户，有营运产业者。曰打捕户，壬子年附籍打捕户因争差户计经官陈告者，附籍打捕户揭照壬子年原籍不系打捕户计者，手状称打捕户不纳皮货亦不当差者。曰儒人户，中统四年附籍漏籍儒人，或壬子年别作名色附籍并户头身没子弟读书，又高智耀收到驱儒从实分拣不通文学者，此外诸色人户下子弟深通文义者，止免本身杂役。曰析居户，军站急递铺驾船漏籍、铁冶户下人口析居，揭照各籍所无者，民匠打捕鹰房诸色附籍漏籍人等户下析居者，灶户下人口析居者，但充当丝料。曰招女婿，养老女婿妻亡另居者，或已将原妻休弃者，良人作驱户女婿者，年限女婿年限满而不归宗者。曰奴婢招嫁良人，驱死良人所生男女另立户名者。曰诸人户下漏抄驱口，今已成丁者。曰随朝并各位下诸色承应人，见不应承者。曰涿州合兰水西京忽兰南京张子良各管户计，革罢原委头目者。皆籍为当差户数之添额也。至元二十七年，准尚书省议籍定儒、医户计，拟令除免杂泛差役外，续收儒户、医户别无定夺。至大四年，诏诸色人等各有定籍，今后各投下诸色，并遵世祖皇帝以来累朝定制，不得擅招户计，诱占驱奴，违者罪之。

其户口总数，中统元年天下户一百四十一万八千四百九十有九。迨至元二十八年户部上天下户口，内地一百九十九万九千四百四十四，江淮、四川一千一百四十三万八百七十八，口五千九百八十四万八千九百六十四。

科差之名二，曰丝料，曰包银。丝料之法，太宗八年始行之。每二户出丝一斤，并随路丝线、颜色输于官；五户出丝一斤，并随路丝线颜色输于本位。包银之法，宪宗五年始定之。初，汉民科纳包银六两，至是止征四两，二两输银，二两折收丝绢、颜色等物。

及世祖，而其制益详。中统元年，立十路宣抚司，定户籍科差条格。各路年例应纳官存留包银，并丝料粮税等差发，依原籍民户数目，从实科放，勿循近年虚例。勘定合科差发总额，府科与州验民户多寡，土产难易，以十分为率，作大门摊。其户大抵不一，有元管户、交参户、漏籍户、协济户。于诸户之中，又有丝银全科户、减半科户、止纳丝户、止纳钞户，外又有摊丝户、储也速儿所管纳丝户、复业户，并渐成丁户。户既不等，数亦不同。元管户内，丝银全科系官户，每户输系官丝一斤六两四钱、包银四两；全科系官五户丝户，每户输系官丝一斤、五户丝六两四钱，包银之数与系官户同；减半科户，每户输系官丝八两、五户丝三两二钱、包银二两；止纳系官丝户，若上都、隆兴、西京等十路十户十斤者，每户输一斤，大都以南等路十户十四斤者，每户输一斤六两四钱；止纳系官五户丝户，每户输系官丝一斤、五丝六两四钱。交参户内，丝银户每户输系官丝一斤六两四钱、包银四两。漏籍户内，止纳丝户每户输丝之数，与交参丝户同；止纳钞户，初年科包银一两五钱，次年递增五钱，增至四两，并科丝料。协济户内，丝银户每户输系官丝十两二钱、包银四两；止纳丝户，每户输系官丝之数，与丝银户同。摊丝户，每户科摊丝四斤。储也速儿所管户，每户科细丝，其数与摊丝同。复业户，并渐成丁户，初年免科，第二年减半，第三年全科，与旧户等。丝料、包银之外，又有俸钞之科，其法亦以户之高下为等，全科户输一两，减半户输五钱。于是以合科之数，分为三限输纳。被灾之地，听输他物折焉，其物各以时估为则。二年，复定科差之期，丝科限八月；包银初限八月，中限十月，末限十二月。三年，又命丝料无过七月，包银无过九月。至元二年，敕所有诸王并诸投下人户，除匠人、打捕户鹰房子、金银铁冶户外，有分拨民户、五户丝投下交参户，每年合纳丝线、包银并五户丝，与本路民户一体，验贫富科征。十八年，以应当差发者多系贫民，其豪强往往侥幸苟避，饬依验人户事业多寡，品第高下，攒造鼠尾文簿科敛。二十八年，以《至元新格》定科差法，诸差税皆司县正官监视，诸夫役皆先富强，后贫弱；贫富等者，皆先多丁，后少丁。

成宗大德六年，又令止输丝户每户科俸钞中统钞一两，包银户每户科二钱五分，摊丝户每户科摊丝五斤八两。丝料限八月，包银、俸钞限九月，布限十月。大率因世祖之旧而损益之云。

科差总数。中统四年，丝七十一万二千一百七十一斤，钞五万六千一百五十八锭。（旧纪作丝七十万六千四百一斤，钞四万九千四百八十七锭。）至元二年，丝九十八万六千九百一十二斤，包银等钞五万六千八百七十四锭，布八万五千四百一十二匹。（旧纪作丝九十八万八千二百八十斤，钞五万七千六百八十二锭。）三年，丝一百五万三千二百二十六斤，包银等钞五万九千八十五锭。四年，丝一百九万六千四百八十九斤，钞七万八千一百二十六定。天历元年，包银差发钞九百八十九锭，蚆一百一十三万三千一百一十九索，丝一百九万八千八百四十二斤，绢三十五万五百三十匹，棉七万二千一十五斤，布二十一万一千二百二十三匹。（旧纪天历二年赋入之数金三万二十七定，银一千一百六十九定，钞九百二十九万七千八百定，帛四十万七千五百匹，丝八十八万四千四百五斤，棉七万六百四十五斤。）

税法，行于内地者，曰丁税、地税。太祖时，命诸色人等凡种田者，依例出纳地税。太宗元年，命汉人以户计出赋，西域人以丁计出赋，每户科粟二石，复以兵食不足，增为四石。九年，乃定科征之法，命诸路验民户成丁之数，每丁岁科粟一石，驱丁五斗，新户丁驱各半之，老幼不与。其耕种者，或验其牛具之数，或验其土地之等以征之。丁税少而地税多者，纳地税；地税少而丁税多者，纳丁税。工匠僧道验地，商贾验丁。虚配不实者，杖七十，徒二年。仍命岁书其数于册，由课税所申省以闻，违者杖一百。

至世祖，申明旧制，于是输纳之期、收受之式、关防之禁、会计之法始备焉。中统五年，诏僧、道、也里可温、答失蛮、儒人凡种田者，白地每亩输税三升，水地每亩五升。凡该纳丁税蒙古、回回、河西汉人，并人匠及诸投下各色人等，依例征纳地税外，蒙古、汉人军站户减半输纳。其后汉军又额定赡军地四顷免税，余悉征之。至元三年，诏写户种田他所者，其丁税于附籍之郡验丁科之，地税于种田之所验地科之。漫散之户逃于河南等路者，依见居民户纳税。八年，又令西夏中兴路、西宁州、兀剌海之处地税，与前僧、道同。十七年，定诸路差税课程，增益者即上报，隐匿者罪之，不须履亩增税，以摇百姓。全科户丁税，每丁粟三石，驱丁粟一石，地税每亩粟三升。减半科户丁税，每丁粟一石。新收交参户，第一年五斗，第三年一石二斗五升，第四年一石五斗，第五年一石七斗五升，第六年入丁税。协济户丁税，每丁粟一石，地税每亩粟三升。随路近仓输粟，远仓每粟一石折纳轻赍钞二两。富户输远仓，下户输近仓，郡县各差正官一员部之，每石带纳鼠耗三升，分例四升。凡粮到仓之时收受，出给朱钱，权豪结揽者罪之。仓官、攒典、斗脚人等飞钞作弊者，并置诸法。若近下户计去仓远，愿出脚钱，就令附近民户带纳者听。凡纳粮用官降斛斗，收受一色干圆洁净之新米，但有糠秕责仓官人等赔偿。输纳之期，分为三限：初限十月，中限十一月，末限十二月。违限者，初犯笞四十，再犯杖八十。其失限或税石不足，各处之达鲁火赤、管民官、部民官、部粮官，不分首从一同科罪，其任满官有拖欠税石，勿给由。大德六年，申明税粮条例，复定上都、河间输纳之期：上都，初限次年五月，中限六月，末限七月；河间，初限九月，中限十月，末限十一月。七年，江南行御史台言：“法有万世不改者，亦有随时应改者，不可一概论也。切谓汉军，旧例每户额定赡军地四顷，其余亩数皆令纳粮。虽曾累行文字，然实难通行。今军户口累渐多，所当军役屯守去处，南至南海，北至和林，别有征行，则南者益南，北者益北，动又至于数千里外，去家万里。家中又与民户同当一切杂泛差役，侍卫差役尤为浩大。其余科差且置勿论，只计其起发所需，每户该钞至有八十定者，农家别无生计，若不典卖田土，何处出办？往日军户地有至三二十顷，今皆消乏破坏，不可胜计，中等人家，庄田尽废。现今乞丐为生者，处处有之。若更拘勘，未曾消乏，现勘当役军户地亩存四顷之外者，必要尽数纳粮。此事果行不过数年，军户必尽破散，人无雇籍，不可复用。近日民间多有告讦军户隐藏地亩者，地主惟随其所欲承奉买主，又所在官吏不时下乡言要打量军户地亩，以此为名胁敛钱物，餍足方能释免。但凡地过四顷之家，长怀忧惧。今于紧急用兵之时，有此事端，深为可虑。去年枢密院奉旨，约各处管民官司，不得打量军户地亩，文字在官，百姓不知，狡猾之徒，恐胁军户与旧无异。若令每社置一粉壁，其上但写不得讦告军户地亩数字，如此则军户皆得免其逼胁侵扰之患。四顷之外纳税一节，待边境事宁，用兵稍缓，然后别议，似为长便。”从之。

至秋税、夏税之法，但征田税无丁税，行于江南，本沿宋之旧制。世祖平江南，除江东、浙东二路，其余但征秋税而已。至元十九年，用柳州总管姚文龙言，命江南税粮依宋旧制，折输绵绢杂物。是年二月，又用中书右丞耿仁言，令输米三分之一，余并入钞，以七万定为率，岁得羡钞十四万定。其输米者，止用宋斗斛。元贞二年，始定征江南夏税之制。于是秋税止令输租，夏税则输木棉布绢丝棉等物。其所输之物，视粮以为差，粮一石或输钞三贯、二贯、一贯，或一贯五百文、一贯七百文。输三贯者，江浙省婺州等路、江西省龙兴等路也。输二贯者，福建省泉州路也。输一贯五百文者，江浙省绍兴路、福建省漳州等五处也。江西各路秋税纳粮，有用现行斛斗比宋文思院斛抵一斛半者，故免其夏税。两广以盗贼多民失业，亦免之。独湖广省，以阿里海涯罢宋夏税，依中原例改为门摊，每户一贯二钱，增课钱至五万定。至是，宣慰使张国纪复科夏税，民病甚。大德二年，御史台臣言其弊，成宗命中书省趣罢之。三年，又改门摊为夏税而并征之，每石计三贯以上，视江浙、江西为差重云。至大三年，中书省臣言：“腹里百姓当一切杂泛差役，更纳包银丝绵税粮，差役甚重。江南收附四十余年，百姓纳田税外，别无差发。请除两广、福建，其余两浙、江东、江西、湖南、湖北两淮、荆湘等路，验纳粮民户见科粮数，一斗添答二升。”从之。泰定初，又有所谓助役粮者。其法命江南民户有田一顷之上者，每顷量出助役田，具书于册，里正以次汇之，岁收其入，以助差役之费。凡寺观田，除宋旧额外，其余亦验其多寡令出田助役焉。

凡岁入粮数，总计一千二百十一万四千七百八石，腹里二百二十七万一千四百四十九石，行省九百八十四万三千二百五十八石。辽阳省七万二千六十六石，河南省二百五十九万一千二百六十九石，陕西省二十二万九千二十三石，四川省十一万六千五百七十四石，甘肃省六万五百八十六石，云南省二十七万七千七百一十九石，江浙省四百四十九万四千七百八十三石，江西省一百十五万七千四百四十八石，湖广省八十四万三千七百八十七石。江南三省天历元年夏税钞数，总计中统钞十四万九千二百七十三定三十三贯。江浙省五万七千八百三十定四十贯，江西省五万二千八百九十五定十一贯，湖广省一万九千三百七十八定二贯。




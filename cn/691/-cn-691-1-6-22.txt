◎小血食

浦城史华庭秀才（文邦）言，道光二十二年，其子某在建宁府季存仁典铺内，夜梦与素识聂（连第）者相遇于大市街，询其何往，曰："我要到城隍庙投递公文，即赶回吉水去。"询到吉水何事？曰："我有小血食在彼"，某初不解"血食"二字为何义，匆匆不暇细问而别。数月后回浦城，见华庭，始知聂已于上年以微疾逝。问何为小血食，华庭曰："闻其死后托梦于其家人曰：'我须住占水作土地。''小血食'者，殆即村间宰牲烧纸之谓也。"按其人生平以谨愿闻，别无表见，惟里党间啧啧称其孝。孝，大德也，其没而为神也宜哉。


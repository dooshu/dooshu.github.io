○河中府法曹张君墓碣铭

有女奴抱婴儿来，致其主夫人之语曰：“妾，张圆之妻刘也。妾夫常语妾云：‘吾常获私于夫子。’且曰：‘夫子天下之名能文辞者，凡所言必传世行后。’今妾不幸，夫逢盗死途中，将以日月葬。妾重哀其生志不就，恐死遂沈泯，敢以其稚子汴见先生，将锡之铭，是其死不为辱，而名永长存，所以盖覆其遗允子若孙。且死万一能有知，将不掉其不幸于土中矣！”又曰：“妾夫在岭南时，尝疾病，泣语曰：‘吾志非不如古人，吾才岂不如今人？而至于是，而死于是耶！若尔吾哀，必求夫子铭，是尔与吾不朽也。’”愈既哭吊辞，遂叙次其族世名字事始终而铭曰：

君字直之。祖让，父孝新，皆为官汴、宋间。君尝读书，为文辞有气；有吏才，尝感激次自奋拔，树功名以见世。初，举进士，再不第，因去，事宣武军节度使，得官至监冢御史。坐事贬岭南，再迁至河中府法曹参军，摄虞乡令。有能名，进摄河东令。又有名，遂署河东从事，绛州阙刺史，摄绛州事，能闻朝廷。元和四年秋，有事适东方，既还，八月壬辰，死于汴城西双丘，年四十有七。明年一月日，葬河南偃师。妻彭城人，世有衣冠。祖好顺，泗州刺史；父泳，卒蕲州别驾。女四人，男一人，婴儿汴也。是勺铭。


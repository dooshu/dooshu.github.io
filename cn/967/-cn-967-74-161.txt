李复　后园小池

凿地开方断石根，润通草树亦欣欣。

筑基偏傍孤亭阔，引水初从曲径分。

风约落花回近岸，露垂欹竹滴圆纹。

春晴山鸟常来浴，浅处喧喧故作群。

李复

李复　后园小池

城陬荒僻自开锄，野性难忘水竹居。

岸侧崖机搘锦石，波心仙仗立红蕖。

閒中有客唯来鹤，静去无竿不钓鱼。

八卦神灵今可问，玄夫时出御辎车。

李复


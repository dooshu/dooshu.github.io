六经用字

《六经》之道同归，旨意未尝不一，而用字则有不同者。如佑、祐、右三字一也，而在《书》为佑，在《易》为祐，在《诗》为右。惟、维、唯一也，而在《书》为惟，在《诗》为维，在《易》为唯，《左传》亦然。又如《易》之无字，《周礼》之灋、眡、薧、鱻、齍、辠、渔、桌、斞、閷、□等字，他经皆不然。今人书无咎、无妄，多作無，失之矣。孝宗初登极，以潜邸为佑圣观，令玉册官篆牌。奏云：“篆法佑字无立人，只单作右字。”道士力争，以为观名去人，恐不可安迹。有旨特增之。


○復華亭尹書 【 倭奴】

以下皆為倭犯內地事

禦寇守城之法、士大夫各出群策矣、明府亦虛心延訪、宜無遺筭矣、大要不出區區面陳數條、一運倉糧以實內餉、使公儲無占焚之患、城中無食盡之憂、一廣募水兵、精選義勇、以併群力、一速查舊用西北二鄉響灘快船以便水戰、此非區區老狂之迂策、今之議守城者、實未策耳、孫子曰、善戰然後可守。今城外之民。十之八九。城內之民。十之一二。若棄城外之民之居以資寇。則寇坐得民居民食。剽掠遠近。任其殺害。旦攻暮突。彼逸我勞。坐困城中。縱保全之。所傷必多。城外獨非赤子乎。故愚欲合內外以攻賊則勢張。其策在專督戰艦布列黃浦進路鹽鐵塘花涇塘龍華港二三處水口及賊未登岸。率水兵善水戰者。為先鋒。義勇民快次其後。民兵小船又次其後。一遇賊至。併攻衝殺。此保萬全取勝。若與平敵。亦可先挫其鋒。若待登岸臨城。禦之守之。彼巳視城外為囊中物。視城中人為退縮懦弱。若虎視牢中之犬羊。猫視匣中之鼠?占鼠。勢在彼而不在我矣。如不肖迂狂漫說、公輩獨不觀之太倉乎、太倉形勢之地、內設兩衞、講武耀兵、更年不替、擒賊剿寇、殆無虛日、今又臨以操江都御史、手握重兵、佐以欽勑兵憲整備戎務、地利之險。兵革之利。權柄之專。困守孤城。一籌難效。豈非以弱自畫大勢在賊而不在我哉况水寇登陸。已失其險。近聞鄉村之人。手執農器。亦能殺截賊船。男婦上屋。徒手擲瓦。亦能驅走強寇。此無他。齊心併力。勢在我而不在賊。若以一郡之人。上得其勢。下併其心。賊何有於難討。城何有於困守乎。


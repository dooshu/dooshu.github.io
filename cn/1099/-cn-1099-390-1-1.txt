○請蠲疲民粮賦疏 【 蠲賦】

題為兵役繁興、民生疲瘠、懇乞　聖恩量蠲粮稅以蘇重困、以消隱憂事臣惟保釐之政、莫先於愛養民生、愛養之宜、尤在乎諮詢民瘼、苟于小民疾瘼、見之而猶若弗知、知之矣猶忍視而不為拯救、是秦越瘠肥者也、豈所云愛養、斯民、以稱保釐之責者乎、且川地萬山重阻。三面濱夷。田多雜石而利微。俗每好娛而習悍。以故饒餘之家甚鮮。鳩之尚恒苦于饑寒。負固之勢易成。擾之寧不虞其蠢動、臣自去冬入蜀、葢孜孜數月以來矣、日夕之所拮据、非督木之移、則徵兵之檄、夫天下之最稱勞費者、無過於輸木用兵、時討松茂諸夷故也時一舉之。猶懼為小民之病。而今二事適當□會。下縣不堪之狀。殆彰彰明著無疑也。故臣於任事之間。尤時時徧問廣諏、殫耳目以察民隱、知閭閻之狼狽、巳不可復加矣、若匿不以聞、又不求所以蘇之之策、萬一釀成他變、將撫綏之謂何、此臣之所以兢惕靡寧也謹以民瘼二端、據實為　皇上陳之、木枋之採辦也。既屢奉　綸音不許加派擾民矣。而頃於報運疏中。復奉　聖旨該省用兵之際。採木艱難。商民疲困候數足原派三分之二。撫按官具奏量與寬恤、臣方與此中父老鼓舞懽忻、感戴　聖仁之不暇、而又何敢更以困民瀆也、顧合抱鉅材。非產於川之內地。悉在土司遐壤。甚苦峻崖深澗之難通。故計程則常有一二千里之遙。計夫則必以一二千名之眾。彼入山而尋覓之難。斫伐而堅美之難。出水而衝擊保全之難。姑勿論矣。即拽運一事。如弔廂越嶺之險。與守候往還之需。寧保其有不賠者乎。烟霧瘴癘之侵。與猛獸惡蟲之毒寧保其有不中者乎。或強去而羸歸。或二往而一返。矧土夷時出搶財。夫役多遭??封勒。隨身所有。盡被括摉。稍不當心。雖生命且不能倖免。迹其艱辛之狀。比之災傷尤甚。臣安得不言其實耶、西番之猖獗也、既題奉　綸音、許以相機鵰剿矣。而頃准兵部咨、稱傳奉　聖諭前日四川撫按官奏稱松潘等處、番賊為患、即今有無寧息、一應剿撫事宜、著彼處廵撫總兵官、相機處置、務保萬全、毋得生事貪功、及匿情養亂、臣方與此中寮佐、同心僇力、振揚　聖武之不遑、而又何敢遽以困民瀆也顧松潘孤鎮。原設在川之極西、寒凉倍蓰平原。甚苦黍粟稻粱之不產。故甲卒遠調於東南之土漢官司。米粮糴買於西北之附邊州縣彼道途有師行之擾驛逓有傳報之擾。工匠有置造器械之擾。姑勿論矣。即轉輸一事。如營房竹木。軍所棲也。豈一人之可擕乎。薑蒜魚鹽。軍所食也。豈一日之可缺乎。以物價則甚輕以腳價則甚重矧春和乃可進攻。徂夏即虞水泛。農忙之候、二麥未耰、耕作已妨、又何收穫之可望、究其饑饉由來、亦比灾傷最甚、臣又安得不言其實耶、夫輸木以供大工之用、民誠困、乃分義之所當為也、而何更加之以師旅、用兵以禦寇賊之災、民誠困。亦時勢之不容巳也而何即重之以採辦、以是二役、併於一時、百姓之心、雖欲乞哀於臣、而臣實不能寬之百姓、臣之心、亦欲加惠於百姓而百姓實不能得之臣、此臣與百姓之所交諉於無可奈何者也、臣亦知木事未竣、則曷敢言蠲、兵事未息則曷當言蠲、惟乘此効力之時、而稍寬恤之、不特可解倒懸之急、以紓其愁顏、抑將可溥駘蕩之恩以作其勇志、矧請之不預、則泒額頒而數難減、反屬後時矣、議查得川省田粮、實徵九十七萬七千五百三十一石七斗五升一合零、每年夏稅秋粮、除起運部料、及貴州倉折銀外、俱聽本省供運松茂安綿建昌敘瀘各軍餉、及存留儒學等倉支用之需、伏乞　敕下戶部查議、如果臣言可采、速為覆請、准將四川萬曆十四年分、夏稅秋粮、量免十分之三、其料銀貴粮、或蒙一例蠲徵、惟復聽臣行司查動各邊米腳價積餘銀內、照額解足庶德澤溥而民、有甦生之慶、人心安而患無卒發之虞矣。


陶壅




【原文】

览杳杳兮世惟¹，余惆怅兮何归²？伤时俗兮溷乱³，将奋翼兮高飞⁴。驾八龙兮连蜷⁵，建虹旌兮威夷⁶。观中宇兮浩浩⁷，纷翼翼兮上跻⁸。浮溺水兮舒光⁹，淹低佪兮京沶¹⁰。屯余车兮索友¹¹，覩皇公兮问师¹²。道莫贵兮归真¹³，羡余术兮可夷¹⁴。吾乃逝兮南娭¹⁵，道幽路兮九疑¹⁶。越炎火兮万里¹⁷，过万首兮¹⁸。济江海兮蝉蜕¹⁹，绝北梁兮永辞²⁰。浮云郁兮昼昏²¹，霾土忽兮塺塺²²。息阳城兮广夏²³，衰色罔兮中怠²⁴。意晓阳兮燎寤²⁵，乃自兮在兹²⁶。思尧舜兮袭兴²⁷，幸咎繇兮获谋²⁸。悲九州兮靡君²⁹，抚轼叹兮作诗³⁰。

【注释】

¹观楚泥浊，俗愚蔽也。惟，一作“维”。【补曰】惟，谋也。

²罔然失志，无依附也。

³哀悯当世，众贪暴也。

⁴振翅翱翔，绝尘埃也。

⁵乘虬翱翔，见容貌也。蜷，一作“踡”。【补曰】并音权。

⁶树螮蝀旗，纷光耀也。旌，一作“旍”。

⁷大哉天下，难遍照也。

⁸盛气振迅，升天衢也。

⁹遂渡沉流，扬精华也。溺，与“弱”同。

¹⁰且留水侧，息河洲也。水中可居为洲，小洲为渚，小渚为沶。京沶，即高洲也。一作“彽徊”。低，一作“徘”。京，一作“洲”。一注云：“小渚为洔，小洔曰沶。”【补曰】京，人所为绝高丘也。一曰大也。沶，直尸切。“洔”与“沚”同。

¹¹住我之驾，求松、乔也。【补曰】索，所革切。

¹²遂见天帝，咨秘要也。覩，一作“睹”。

¹³执守无为，修朴素也。贵，一作“遗”。

¹⁴念己道艺，可悦乐也。《诗》云：“既见君子，我心则夷。”夷，喜也。

¹⁵往之太阳，游九野也。逝，一作“游”。【补曰】娭音熙。《大人赋》云：“吾欲往乎南娭。”

¹⁶涉历深山，过舜墓也。疑，一作“嶷”。

¹⁷积热弥天，不可处也。处，一作“渡”。

¹⁸见海中山数万头也。海中山石，岳岳，万首交跱也。万首，一作“千首”。，一作“旌旌”。一注云：“万首，海中山名。”【补曰】音拟，又鱼力切。

¹⁹遂渡大水，解形体也。【补曰】《淮南》云：“蝉饮而不食，三十日而蜕。”

²⁰超过海津，长诀去也。辞，一作“词”。【补曰】江淹《别赋》用此语。

²¹楚国溃乱，气未除也。

²²风俗尘浊，不可居也。塺，一作“梅”。【补曰】霾音埋。塺音梅，尘也。

²³遂止炎野大屋庐也。

²⁴志欲懈倦，身罢劳也。色，一作“气”。【补曰】怠有胎音。

²⁵心中燎明，内自觉也。燎，一作“半”。《释文》作“憭”。【补曰】憭音了。

²⁶徐自省视，至此处也。，一作“视”。在，一作“存”。自，一作“息轸”，恐非。【补曰】，视也，当作“诊”。

²⁷喜慕二圣，相继代也。

²⁸冀遇虞舜，与议道也。

²⁹伤今天下无圣主也。

³⁰伏车浩叹，作风雅也。






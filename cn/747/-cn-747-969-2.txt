○请修唐史奏（龙德元年二月史馆）

伏见北齐文士魏收著《後魏书》，於时自魏太武之初至於北齐，书不获就，乃大徵百官家传，刊总斟酌，随条甄举，搜访遗亡。数年之间，勒为一代典籍，编在《北史》，固非虚言。臣今请明下制敕，内外百官，及前资士子，帝戚勋家，并各纳家传，具述父祖事行源流，及才术德业，灼然可考者，并纂述送史馆。如记得前朝会昌已後公私，亦任抄录送官，皆须直书，不用文藻。兼以兵火之後，简牍罕存。应内外臣寮，曾有奏行公事，关涉制置，或讨论沿革，或章疏文词，有可采者，并许编录送纳。候史馆修撰之日，考其所上公事，与中书门下文案事相符会。或格言正辞，询访不谬者，并与编载。所冀忠臣名士，共流家国之耿光；孝子顺孙，获记祖先之丕烈。而且周德见乎殷纪，舜典存乎禹功，非惟十世可知，庶成一朝大典。臣叨庸委任，获领监修。将赎素餐，辄干元览。


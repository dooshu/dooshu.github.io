○谢银青光禄大夫河内郡开国公第二表

臣某言：内侍乔献德至，奉示答臣所让新授阶封德音，宜即断来表者。臣自沐恩私，不遑寝息，所以上冒宸，顿首拜章，沥恳于宴赐之辰，披诚于对扬之次，累烦睿览，下执愚衷。窃以荣级清阶，本因驭贵，分茅锡土，必在报功，冀达旧章，非勤饰让，今天书再及，严旨不移。受诏兢惶，抚躬震越，伏自思念，战汗交驰。恐负圣睿之慈，当审微臣之分，何者？谬升非次，既参二府之荣；纵避今恩，不减四方之责。唯当勉申驽蹇，恭守纪纲，苟尘露之可裨，虽灰壤而无恨。重承严命，不敢固辞，此生甚微，厚施何答？无任惶惧感荷之至，谨奉表陈谢以闻。臣某诚惶恐稽首顿首。谨言。


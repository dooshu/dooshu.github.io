吐蕃

吐蕃者。在长安西八千里。本汉西羌之种也。不知有国之所由。或云南凉秃发利鹿孤之子曰樊尼。国灭之后。西奔于羌中。建国。为众所怀。故姓窣勃野。或云以秃发为国号。语讹谓之吐蕃。历魏及隋。隔阔诸羌。未通中国。号其王为赞普。自中国出鄯城五百里。过乌海。入吐谷浑部落。弥多弥苏毗及白兰等国。至吐蕃界。其国风雨雷电。每隔日有之。盛夏气如中国。暮春之月。山有积雪。地有冷瘴。令人气急。不甚为害。其俗重汉缯而贵瑟瑟。男女用为首饰。其君长或居拔布川。或居逻婆川。有小城而不居。坐大帐。张大拂庐。其大可容数百人。兵卫极严。而衙府甚狭。俗养牛羊取奶酪供食。兼取毛为褐而衣焉。不食驴马肉。以麦为面。人死。杀牛马以徇。取牛马头周垒于墓上。其墓正方。垒石为之。状若平头屋焉。其臣与君自为友。号曰共命人。其数不过五人。君死之日。共命人皆日夜纵酒。葬日。于脚下刺血。出尽及死。便以殉葬。又有亲信人。用刀当脑缝锯。亦有将四尺木。大如指。刺两肋下。死者十有四五。亦殉葬焉。设官。父死子代。绝嗣则近亲袭焉。非其种类。辄不相代。其官章饰有五等。一谓瑟瑟。二谓金。三谓金饰银上。四谓银。五谓熟铜。各以方圆三寸褐上装之。安膊前。以辨贵贱。其战必下马列行而阵。死则递收之。终不肯退。枪细而长于汉者。弓矢弱而甲坚。人皆用剑。不战亦负剑而行。其驿以铁箭为契。其箭长七寸。若急驿。膊前加一银鹘。有草名速古芒。叶二寸。状若斜蒿。有鼠尾长于常鼠。其国禁毁鼠。杀之者加其罪。有可跋海。去赤岭百里。方圆七十里。东南流入蛮。与西洱河合流而东。号为漾鼻水。又东南出会川。为泸水焉。自赤岭至逻婆川。绝无树木。唯有杨柳。人以为资。国置大论。统理国事。无文字。刻木结绳为约。征兵用金箭。寇至举燧。与臣下一年一小盟。用羊狗狝猴。三年一大盟。用犬马牛驴。以麦熟为岁首。其国都号为逻些城。用法则严整。议事则自下而起。因人所利而行之。此其所以强且久也。重壮贱老。母拜于子。重兵死。恶病终。以累世战没者以为甲门。临阵奔逃者。悬狐尾于其首。表其似狐之怯。其赞普弄赞。雄霸西域。

贞观八年九月。朝贡使至。十四年。遣其相禄东赞致礼。请婚姻。献金五千两。自余宝玩数百事。十五年。以文成公主妻之。弄赞至柏海。亲迎于河源。见王人。执子婿之礼甚恭。而叹大国礼仪之美。俯仰有媿沮之色。及与公主归国。谓所亲曰。我祖父未有通婚上国者。今我得尚大唐公主。为幸实多。当为公主筑一城。以夸示后代。遂筑城立栋宇以居处焉。公生恶其赭面。弄赞令国中权且罢之。身释裘。袭纨绮。渐慕华风。仍遣酋豪子弟请入国学。以习诗书。又请中国识文字之人。典其表疏。上征辽还。献大鹅。黄金铸成。高七尺。可受酒三斛。高宗即位。拜驸马都尉。封西海郡王。致书于长孙无忌云。天子初即位。若臣下有不忠之心者。当勒兵以往。并献金银珠宝十五种。请置太宗灵座之前。高宗进封宾王。因请蚕种及造酒碾硙纸笔之匠。并许之。

永徽元年弄赞卒。其子早卒。立其孙。立年幼。国事皆委禄东赞。禄东姓筑氏。有谋略。初。太宗许降文成公主。东赞来迎。召见。顾问进对。合旨。乃拜为右卫大将军。又以琅邪公主孙女妻之。东赞辞曰。臣本国有妇。父母所聘。情不忍乖。且赞普未谒公主。陪臣安敢妄婚。上嘉之。东赞有子五人。长赞悉若。早卒。次钦陵。三赞婆。四悉多于。五勃论。及东赞死。钦陵兄弟复专其国。

通天元年。薛仁贵为钦陵所败于大非川。

上元二年。李敬元又败于青海。钦陵多居中。诸弟分镇方面。赞婆则专在东境。与中国为邻。三十余年。恒为边患。

仪凤三年。上以李敬元初败。吐蕃为患转甚。召侍臣曰。吐蕃小丑。屡犯边境。置之则疆埸日骇。图之则未闻上策。宜论其得失。各书所怀。给事中刘景先曰。攻之则兵威不足。镇之则国力有余。且抚养士卒。守御边境。中书舍人郭正一曰。吐蕃作梗。年岁已深。兴师不绝。非无劳费。近讨则徒损兵威。深入则未穷巢穴。臣望少发兵募。且遣备边。明立烽候。勿令侵掠。待国用丰足。一举而灭之。给事中皇甫文亮曰。且令大将镇抚。畜养将士。仍命良吏营田。以收粮储。必待足兵足食。方可以举而取之。上曰。宿将旧人。多从物故。自非投戈俊杰。安能克灭凶渠。中书舍人刘祎之曰。臣观自古圣主明君。皆有夷狄为梗。今吐蕃凭陵。未足为耻。愿暂戢万乘之威。以宽百姓之役。给事中杨思忠曰。圣人御物。贵在从时。今凶寇不能怀德。未肯畏威。和好之谋。臣谓非便。中书侍郎薛元超曰。臣以为敌不可纵。纵敌则患生。边不可守。守边则卒老。不如料简士卒。一举灭之。上顾谓黄门侍郎来恒曰。李绩已后。实无好将。当今以张虔勖纪及善等差为优耳。恒曰。昨者洮河兵马。足堪制敌。但为诸将失于部分。遂无成功。今无好将。诚如圣旨。

圣历二年。赞普器弩悉弄年渐长。不平。乃与大臣论岩密计去之。召钦陵。执其亲党二千余人杀之。钦陵自杀。

神龙元年。其赞普器弩悉弄卒。其子弃肆蹜赞嗣位。赞时年七岁。使来告丧。中宗为之举哀。废朝一日。俄而弃肆祖母。遣使献金二千两。为弃肆求婚。中宗以所养雍王女降嫁之。自是频岁贡献。然亦时犯西边。

景龙四年来请婚。以左卫大将军杨矩为送金城公主使。后矩为鄯州都督。吐蕃厚赂之。因请河西九曲之地。以为公主汤沐之邑。矩遂奏与之。吐蕃既得九曲。其地肥良。又与唐境接近。自后复叛。杨矩惧。饮药而死。

先天元年十月二十六日。吐蕃遣使来朝。

开元二年五月。吐蕃宰相坌达延陀献书于宰相曰。两国地界。事资早定。界定之后。然后立盟。其月。吐蕃使其宰相尚钦藏及御史名悉猎来献盟书。元宗御承天门楼。命有司引见。置酒于内殿宴遣之。其月。坌达延陀率众侵我渭源。帝下制亲征。会薛讷遇贼数万众。战于武阶驿。大破之。乃罢。自五年至十年。凡八来朝。并贡方物。十三年。遣使来贺。不许。

十七年。复遣使来朝。诏忠王及皇甫惟明及内侍张元方使于吐蕃。惟明既见赞普及公主。皆欣然请和。尽出贞观以来敕书。以示惟明。及遣其重臣名悉猎随惟明入朝。赞普既献宝。公主又献盘杂盏器等物。悉猎颇晓书记。先是。迎公主至长安。当时朝廷。皆称有才辨。及引入赐宴。与语。甚礼之。诏御史大夫崔琳充使宣谕。于赤岭各树分界之碑。约不相侵。

二十一年二月。金城公主上言。请以今年九月一日。树碑于赤岭。定蕃汉两界。时李暠使于蕃。金城度其还期。当在暮秋。故有是请。及树之日。诏张守珪李行袆与其使莽布支同讫其事。是月。遣其大臣属卢论莽藏来朝。及献方物。自二十二年。每岁遣使贺正。并贡献。至二十九年七月。金城公主薨。遣使告哀。仍请和。不许。使到数月。始命有司为公主于光顺门发哀。辍朝三日。天宝中。连事西讨。进收黄河九曲。拔其石堡城。

至德二载三月。复遣使请和。且助国讨逆。诏遣南巨川报之。明年二月。又遣使来朝。复请盟。诏从之。大历元年至十年。七来朝贡。十三年正月。遣将马重英率众四万侵灵州。夺我水口。填汉渠御史渠。以弊屯田。

建中元年正月。入蕃使太常少卿韦伦至。自大历已后。吐蕃陷我河陇诸州。聘使前后数辈。皆留之不遣。边上每俘获其人。亦令中官部统。徙之江岭。德宗初即位。务以德绥远方。征其俘囚五百人。给衣一袭。使韦伦给还其国。与之约和。仍敕边将无得侵伐。吐蕃始闻归其人。不之信。及蕃俘入境。部落皆畏威怀惠焉。又命伦为太常卿。复使吐蕃。其年十二月。伦至自蕃中。与其宰相论钦明思等五十五人皆至。献其方物。吐蕃见伦再至。甚欢。既就馆。声乐以娱之。留九日而旋。兼遣其渠帅报命。伦一岁再往绝域。戎夷奉教。无此之速也。

二年三月。以万年县令崔汉衡为殿中少监。持节使西戎。初。吐蕃遣使求沙门之善讲者。至是。遣僧良琇文素二人行。每人岁一更之。其年十二月。入蕃使判官监察御史常鲁。与吐蕃使论悉诺罗等至自蕃中。奏请改敕书以贡献为进。以赐为寄。以领取为领之。优诏降谕曰。前相杨炎不循故事。致此误耳。并从之。

三年九月。崔汉衡与蕃使区类赞至自吐蕃。乃约灵州以贺兰。泾州以弹筝峡西口。陇州以清水。为汉界。皆建碑以志之。期以是年十月十五日。相与同盟于境上。其年十月。以都督员外郎樊泽兼御史中丞充吐蕃计会使。约以来年正月十日。会盟于清水。

四年正月。诏陇右节度使张镒与吐蕃使尚结赞等于清水会盟官。崔汉衡等七人。与结赞及宰相等七人。俱升坛为盟。夏四月。吐蕃将先没蕃将士僧尼等至自沙州。凡八百人。报元年之德。

贞元元年九月。遣左监门卫将军康成。使于蕃中。且定界。十月。凤翔节度使李晟。遣兵袭吐蕃于推沙堡。大破之。焚其储积。斩蕃酋扈屈律设赞等七人。传首京师。结赞等闻而大惧。累遣使请和。仍约盟会。上皆不许。会马燧自河东至。且保明其诚至。乃许之。

二年九月。吐蕃游骑及于好畤。京师戒严。上遣左金吾卫将军张献甫等统兵屯于咸阳。其月。二万余众又寇凤翔城下。李晟出兵御之。一夕而退。其年十一月。吐蕃陷我盐州。初。贼之来寇也。刺史杜彦光使以牛酒犒之。吐蕃谓曰。我欲州城居之。听尔率其人而去。彦光乃率众奔鄜州。其年十一月。吐蕃陷夏州。亦令刺史拓拔干曜率众而去。复据其城。自是又寇银州。银州素无城壁。居者奔散。蕃亦弃之。

三年二月。以前太子右谕德崔澣为检校左庶子兼御史中丞。充入蕃使。四月。至自鸣沙。不数日。澣复以鸿胪卿兼中丞。又充入蕃使。令澣报蕃宰相尚结赞曰。杜希全职在灵州。不可出境。李观又已改官。遣侍中浑瑊充盟会使。约以五月二十四日。复盟于清水。又令告尚结赞以盐夏二州归于我。然后就盟会。其年夏。吐蕃背盟于平凉城。

八年九月。剑南西川节度使韦皋攻吐蕃之维州。获大将军轮赞热以献。十一月。山南西道节度使严震奏。击破吐蕃于芳州及黑水堡。焚其积聚。并献首俘。

十年五月。剑南西川节度使韦皋又奏。西山峨和城击破吐蕃二万余众。攻拔城栅。斩首三千八百余级。获其器械牛马。其年八月。先没蕃中使李朝清归自吐蕃。

十三年正月。赞普遣使农索昔赍表请和好。帝以其豺狼之性。数负恩约。不受表状。任其使却归。七月。韦皋奏。去年二月十七日。吐蕃于剑山马岭三路分军下营。仅住一月。进军逼台登城。嶲州刺史曹高任。率诸军将士。并东蛮子弟。合势接战。自朝及午。大破之。生擒大笼官七人阵上。杀获甚众。

十七年七月。吐蕃陷我麟州。杀刺史郭锋。毁城隍。大掠居人。驱党项部落而去。次盐州西九十里横槽烽顿军。有蕃卒传呼延州僧延素辈七人。称徐舍人召。其火队吐蕃没勒遽引延素等疾趍至帐前。皆马革梏手。麻绳缧颈。见一吐蕃年少。身长六尺余。朱髭大目。乃徐舍人也。命解缚坐帐中曰。师勿惧。予本汉人。司空英公五代孙也。属武后斲丧王室。余高祖建义中泯。子孙流播绝域。今三代矣。虽代居戎职。位掌兵要。思本之心无涯。故血族无由自拔耳。此蕃汉交境也。复九十里至安乐州。师无由东矣。延素曰。僧身孤亲老。敢祈全活。悲不自胜。又曰。余奉命率师备边。因求资食。遂涉汉疆。展转东进。至麟州城下。城既无备。援兵又绝。是以拔之。知郭使君是勋臣子孙。必将活之。不虞为乱兵所害。适有飞鸟使至。飞鸟犹中国驿骑也。云术者上变。召军亟还。遂解缚归之。时诏命韦皋。分遣偏将。勒步骑合二万。出成都西山。南北九道并进。逼栖鸡老翁故维州保州松州诸城。以纾北边故也。其年九月。韦皋又奏大破吐蕃于维州。

十八年正月。韦皋又破吐蕃。生擒大首领论莽热来献。至二十年三月。以吐蕃赞普卒。废朝三日。命工部侍郎兼御史大夫张荐吊祭之。四月。吐蕃使臧河南观察使论乞冉等五十四人来朝贡。至二十一年七月。赞普使论乞缕勃藏来奉献德宗皇帝山陵金银衣服牛马等。陈于太极殿庭。

元和元年七月。遣使论勃藏等来朝。并献方物。

五年春。以吐蕃俘人归于西蕃。虏遣使论思邪熟来朝。并归郑叔矩路泌之柩。及叔矩男文延等一十三人。叔矩。贞元初平凉背盟所陷。凡二十余年。竟不屈节。

其年五月。命宰臣杜佑等与吐蕃使议事于中书令厅。且言归我秦原安乐州地。自六年至十年。遣使朝见。并献方物。相继不绝。

十一年。西川奏。吐蕃赞普卒。

十二年。吐蕃告哀使论乞冉。献马十匹玉带金器等。

十三年。宴吐蕃使于中书。八月。吐蕃使论司热等七人辞于宣政衙。已事不退。且征国使。诏有司谕之。方出。敕。今后入回鹘吐蕃南诏使。所奏随从。不得过三十人。新罗使不得过二十人。回鹘吐蕃使下合授正官。不得过十人。南诏不得过五人。其年十月。吐蕃围我宥州。命夏州兵击退之。

十四年三月诏。蕃使论矩立藏等并后般来使。并宜放归本国。八月。寇我盐州及庆州方渠下营。大军至河州界。其年。复遣论矩立藏来朝贡。立藏自称曰和好。诏纳其请。遣还。其年十月。以太子中允张贾为太府少卿。摄御史中丞。持节充入蕃答请和好使。寻贬贾为抚州。责其逗留不行也。以邵同代之。至其年十二月。灵武奏。吐蕃大军营于黄河北。烟尘数十里。凤翔进吐蕃表函一封。西川奏。吐蕃入雅州界。时方镇邻接蕃界者。皆奉诏备御。东川节度使王涯上言。臣道当出军。径入贼腹。有两路。一路从龙州青川镇人吐蕃界。直抵故松州城。是吐蕃旧置节度之所。一路从绵州威蕃栅入蕃界。直抵栖鸡城。是吐蕃险要之地。涯又陈备御吐蕃要略曰。臣伏愿陛下不爱金帛之费。以钓北虏之心。遣信臣与之定约曰。犬戎为边患者数矣。能制而伏者。惟有北蕃。如能发而深入。杀若干人。取若干地。则投若干之赏。开怀以示之。厚利以啖之。一战之后。西戎亦衰矣。

长庆元年四月。遣尚绮力陀思来朝。并献国信。其月。吐蕃使郭居简朝贡。兼遗宰臣马。又遣使论纳罗来请盟。

其年八月。吐蕃请盟。许之。宰相欲重其事。请告太庙。太常礼院奏。谨按肃宗代宗故事。与吐蕃会盟。并不告庙。惟德宗建中末。会盟于延平门。欲重其诚信。特令告庙。至贞元三年。会于平凉。亦无告庙之文。伏以事出一时。又非经制。求之典故。亦无其文。今参详不合告。从之。十月。命宰相崔植等十四人。与吐蕃使论纳罗盟于郡城西王会寺。十一月。又遣使论答热等来朝。

二年五月。又遣使论赞等来朝。并进马六十匹。羊二百口。及银器玉带等。七月。入蕃会盟使刘元鼎奏。以五月六日与吐蕃盟于闷惧卢川。是川盖赞普之夏衙也。中有臧河流焉。满川多紫薇树。其月。吐蕃使论悉诺息等随元鼎来谢。十月。命太仆少卿兼御史中丞杜载。持节充答吐蕃谢会盟使。

三年正月。遣使论答熟来贺正朔。并进羊六百口。

四年。遣使来求五台山图。

宝历元年三月。遣尚绮立热来朝。且请和好。

二年十一月。诏遣光禄卿兼御史大夫李锐。持节入蕃。充答和好使。

太和五年正月。遣使论乞熟来朝。

六年。又遣使论董勃藏来朝。

九年正月。遣使论笼熟来朝。

开成元年。遣使论悉立熟来朝正。并献国信及马。

二年。遣使论监通来朝。先是。遣宗正少卿兼御史中丞李从简入蕃。其年五月。至自蕃中。进国信金银器。玉带。獭褐。牦牛尾。朝霞毡。杂药并马牛驼等。诏以其信物颁赐宰臣已下。

四年。遣使论焦熟等来朝。

会昌二年。赞普卒。至十二月。遣论赞热等来告丧。诏废朝三日。仍令文武常参官四品已上。就鸿胪寺吊其使者。诏遣将作少监兼御史中丞李璟。持节入西蕃。充吊祭使。

三年正月。璟至自吐蕃。

大中三年春。吐蕃宰相尚恐热杀东道节度使。以秦原安乐等三州。并石门木硖等七关款塞。泾原节度使康季荣以状闻。上命太仆卿陆耽往劳焉。其年七月。河陇耆老率长幼千余人赴阙下。上御延喜楼观之。莫不欢呼作舞。更相解辫。争冠带于康衢。然后命善地以处之。观者咸称万岁。八月。敕曰。自昔王之有国也。何尝不文以守成。武以集事。参诸二柄。归乎太宁。朕猥荷丕图。思宏景业。忧勤戒惕。四载于兹。每念河湟土疆。绵亘遐阔。自天宝末。犬戎乘我多难。无力御奸。遂纵腥膻。不远京邑。事更十叶。时近百年。进士试能。靡不竭其长策。朝廷下议。亦皆听其直词。尽以不生边事为永图。且守旧地为明理。荏苒于是。收复无由。今者天地储祥。祖宗垂佑。左衽输款。边垒连降。创业建功。所谋必克。实赖枢衡妙算。将帅雄俊。副元元不争之文。绝汉武远征之悔。瓯脱顿空于内地。斥堠全据于新封。莫大之休。指期而就。况将士等栉风沐雨。暴露郊原。披荆棘而刁斗夜严。逐豺狼而穹庐晓破。动皆如意。古无与京。念此诚勤。宜加宠赏。泾原宜赐绢六万匹。灵武五万匹。凤翔邠宁四万匹。并以户部产物充。仍待季荣叔明玭君绪各领征师到本镇。度支差脚。两司各差人押领。送至本道分付。令充节级优赏。四道牧州牧有功劳军将。各宜具名衔闻奏。当议甄奖。原州秦州威州并七关侧近。访闻土地肥沃。水草丰美。如有百姓要垦辟耕种。五年不加赋税。五年已后。量定户籍使。任为产业。温地有盐。颇闻厚利。如置榷税。可赡边陲。仍委度支计度制置闻奏。四道长吏如能各于镇守处遣官健营田。度支出牛粮种子。每年量得多少充军粮。亦不限约定数。原州秦州威州并七关镇守官健。每人各给衣料两分。一分依常年例支给。一分度支加给。仍二年一度替换其家口委长吏切加安存。官健有庄田户籍者。仰州县放免杂差役。秦州至陇州已来道路。要置堡栅。与秦州应接。委李玭与刘皋即便计度闻奏。如商贾往来。兴贩货物。任泽利润。一切听从。关镇不得邀诘。其官健父兄子弟来往。通传家信。不限多少任去。如要垦辟种田。依百姓例处分。三州七关。如要器仗。长吏与量据所要申奏。除授刺史关使后三五月内。差人巡检。有如修筑部署。课绩殊尤。并训练有度者。其刺史关使虽新授官爵。亦更与超升。其官健节级更与优赏。山南西道剑南西川边界没蕃州县。量力收复。其兵士委本道差遣。如要钱物接借。亦具闻奏。三州七关创置戍卒。且要务静。如有羌戎潜来博易。辄不得容受。委刺史关使切加禁断。或有投降吐蕃到边上收取。本道令长史奏取进止。其京城有犯事合流役囚徒。从今已后。一切配在十处收管。呜呼。七关要害。三郡膏腴。候馆之长址可寻。唐人之遗风尚在。溯怀往事。良用兴嗟。夫取不在广。贵保其金汤。得必有时。讵计于迟速。今则便务修筑。不逞干戈。必使足食足兵。有备无患。载洽亭育之道。永致生灵之安。远迩臣僚。宜体朕意。

咸通七年十月。沙州节度使张义潮奏。差回鹘首领仆固俊与吐蕃大将尚恐热交战。大败蕃寇。斩尚恐热。传首京师。






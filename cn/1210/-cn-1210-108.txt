长乐两生

长乐有两生，同入邑庠，以文艺相切劘，甚相契也。甲富而奢，乙贫而俭，乙积二十年廪饩修脯之入，仅得百金，托甲生息，岁收子钱以为常。

未几，甲家渐落，而乙子女既长，欲索回本银，催讨者岁余。两家相去数十里，甲惟以冷面游辞解之，并无偿意。乙愤愤，竟成噎疾死，而甲尚未知也。

甲一日晨出堂，见乙衣冠历阶而上，神色凄沮。迎之，忽不见，甲始惊呼，避之书舍，则乙已先入书舍。避之卧房，而乙又已在卧房。屋中侍儿等皆见之，甲骇甚，蒙被而卧，并多令壮夫拥护，而乙讣至矣。甲乃勉起为位以哭之，且奠且告，恍忽见乙正席而坐，但睹项以上，亦不见其饮食。甲即日贸产，将前款本息尽偿之，尚日有乙在其目中，遂成悸疾以没。

乙年逾六十，而甲则未及五十也。













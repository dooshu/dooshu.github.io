潘游洪沈

绍兴十三年，敕令所进书删定官五员，皆自选人改秩。潘良能季成、游操存诚、沈介德和伯、兄景伯，皆拜秘书省正字，张表臣正民以无出身，除司农丞，四正字同日赴馆供职。少监秦伯阳于会食之次，谓坐客言，一旦增四同舍，而姓皆从水傍，熺有一句，愿诸君为对之，以成三馆异日佳话，即云：“潘游洪沈泛瀛州。”坐客合词赏叹，竟无有能对者。予因记《笔谈》所载，元厚之蜂少时，曾梦人告之曰：“异日当为翰林学士，须兄弟数人同在禁林。”厚之自思，素无兄弟，疑为不然。及熙宁中除学士，同时相先后入院者，韩维持国、陈绎和叔、邓绾文约、杨绘元素，名皆从宗，始悟兄弟之说。欲用“绛绎绘维绾纶綍”为封，然未暇考之史录，岁月果同否也。


【谢覃恩转左丞表】

臣某言：〈云云。〉大庆均行，滂流而甚渥；鸿恩曲被，俯偻以无容。臣某〈中谢。〉伏念臣性质迂愚，器能浅陋，言不足以备《典》、《谟》之奥，学不足以通治乱之原。徒以早荷两朝之误知，拔自孤生而奖用。疲驽虽勉，讫无补于毫分；岁月屡迁，犹坐贪于宠禄。方惧黜幽之典，敢希冒进之荣！此盖伏遇皇帝陛下，光绍宝图，惟新圣政，继《离》明而大照，推《乾》施以无偏。致此妄庸，首沾涣汗。臣敢不退思警惧，益励衰疲。感风云际会之难，依日月光华之末，少图后效，冀尽夙心。





卷九十三·表奏书启四六集卷四


相和


驾六龙 《气出倡》　（武帝词）

驾六龙乘风而行，行四海外。路下之八邦，历登高山，临溪谷，乘云而行，行四海外，东到泰山。仙人玉女，下来翱游，骖驾六龙，饮玉浆，河水尽，不东流。解愁腹，饮玉浆。奉持行，东到蓬莱山。上至天之门。玉阙下，引见得入，赤松相对，四面顾望，视正焜煌。开王心正兴，其气百道至，传告无穷。闭其口，但当爱气，寿万年。东到海，与天连。神仙之道，出窈入冥。常当专之，心恬憺无所愒欲，闭门坐自守，天与期气。愿得神之人，乘驾云车，骖驾白鹿，上到天之门，来赐神之药。跪受之，敬神齐。当如此，道自来。

华阴山，自以为大，高百丈，浮云为之盖。仙人欲来，出随风，列之雨。吹我洞箫鼓瑟琴，何壒壒，酒与歌戏。今日相乐诚为乐，玉女起，起儛移数时。鼓吹一何嘈嘈，从西北来时，仙道多驾烟，乘云驾龙，郁何蓩々。遨游八极，乃到昆仑之山，西王母侧。神仙金止玉亭，来者为谁？赤松王乔，乃德旋之门。乐共饮食到黄昏，多驾合坐，万岁长宜子孙。

游君山，甚为真，磪磈砟硌，尔自为神。乃到王母台，金阶玉为堂，芝草生殿旁。东西厢，客满堂。主人当行觞，坐者长寿遽何央。长乐甫始宜孙子，常愿主人增年，与天相守。

厥初生 《精列》　（武帝词）

厥初生，造化之陶物，莫不有终期。莫不有终期，圣贤不能免，何为怀此忧。愿螭龙之驾，思想昆仑居。思想昆仑居，见期于迂怪，志意在蓬莱。志意在蓬莱，周孔圣徂落，会稽以坟丘。会稽以坟丘，陶陶谁能度，君子以弗忧。年之暮，奈何，过时时来微。

江南可采莲 《江南》　（古词）

江南可采莲，莲叶何田田。鱼戏莲叶间，鱼戏莲叶东，鱼戏莲叶西，鱼戏莲叶南，鱼戏莲叶北。

天地间 《度关山》　（武帝词）

天地间，人为贵。立君牧民，为之轨则。车辙马迹，经纬四极。绌陟幽明，黎庶繁息。于铄贤圣，总统邦域，封建五爵，井田刑狱。有燔丹书，无普赦赎。皋陶《甫刑》，何有失职。嗟哉后世，改制易律。劳民为君，役赋其力。舜漆食器，畔者十国；不及唐尧，采椽不斫。世叹伯夷，欲以厉俗。侈恶之大，俭为恭德。许由推让，岂有讼曲。兼爱尚同，疏者为戚。

东光乎 《东光乎》　（古词）

东光乎！仓梧何不乎！仓梧多腐粟，无益诸军粮。诸军游荡子，蚤行多悲伤。

登山有远望 《十五》　（文帝词）

登山而远望，溪谷多所有。楩柟千余尺，众草之盛茂。华叶耀人目。五色难可纪。雉雊山鸡鸣，虎啸谷风起。号罴当我道，狂顾动牙齿。

惟汉二十二世 《薤露》　（武帝词）

惟汉二十二世，所任诚不良。沐猴而冠带，智小而谋强。犹豫不敢断，因狩执君王。白虹为贯日，己亦先受殃。贼臣持国柄，杀主灭宇京。荡覆帝基业，宗庙以燔丧。播越西迁移，号泣而且行。瞻彼洛城郭，微子为哀伤。

关东有义士 《蒿里行》　（武帝词）

关东有义士，兴兵讨群凶。初期会孟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺于北方。铠甲生虮虱，万姓以死亡。白骨露于野，千里无鸡鸣。生民百遗一，念之绝人肠。

对酒歌太平时 《对酒》　（武帝词）

对酒歌，太平时，吏不呼门。王者贤且明，宰相股肱皆忠良，咸礼让，民无所争讼。三年耕有九年储，仓谷满盈，斑白不负戴。雨泽如此，五谷用成。却走马以粪其土田。爵公侯伯子男，咸爱其民，以黜陟幽明，子养有若父与兄。犯礼法，轻重随其刑。路无拾遗之私，囹圄空虚，冬节不断人。耄耋皆得以寿终，恩德广及草木昆虫。

鸡鸣高树颠 《鸡鸣》　（古词）

鸡鸣高树颠，狗吠深宫中。荡子何所之，天下方太平。刑法非有贷，柔协正乱名。黄金为君门，璧玉为轩阑堂。上有双尊酒，作使邯郸倡。刘玉碧青甓，后出郭门王。舍后有方池，池中双鸳鸯。鸳鸯七十二，罗列自成行。鸣声何啾啾，闻我殿东厢。兄弟四五人，皆为侍中郎。五日一时来，观者满道傍。黄金络马头，颎颎何煌煌。桃生露井上，李树生桃傍，虫来啮桃根，李树代桃僵。树木身相代，兄弟还相忘！

乌生八九子 《乌生》　（古词）

乌生八九子，端坐秦氏桂树间。唶我秦氏，家有游遨荡子，工用睢阳强苏合弹。左手持强弹，两丸出入乌东西。唶我一丸即发中乌身，乌死魂魄飞扬上天。阿母生乌子时，乃在南山岩石间。唶我人民安知乌子处，蹊径窈窕安从通。白鹿乃在上林西苑中，射工尚复得白鹿脯哺。唶我黄鹄摩天极高飞，后宫尚复得烹煮之。鲤鱼乃在洛水深渊中，钓钩尚得鲤鱼口。唶我人民生各各有寿命，死生何须复道前后。

平陵东 《平陵》　（古词）

平陵东，松柏桐，不知何人劫义公。劫义公在高堂下，交钱百万两走马。两走马，亦诚难，顾见追吏心中恻。心中恻，血出漉，归告我家卖黄犊。

弃故乡》（亦在瑟调《东西门行》）《陌上桑》　（文帝词）

弃故乡，离室宅，远从军旅万里客。披荆棘，求阡陌，侧足独窘步，路局笮。虎豹嗥动，鸡惊，禽失群，鸣相索。登南山，奈何蹈盘石，树木丛生郁差错。寝蒿草，荫松柏，涕泣雨面沾枕席。伴旅单，稍稍日零落，惆怅窃自怜，相痛惜。

今有人 《陌上桑》　（楚词钞）

今有人，山之阿，被服薜荔带女萝。既含睇，又宜笑，子恋慕予善窈窕。乘赤豹，从文狸，辛夷车驾结桂旗。被石兰，带杜衡，折芳拔荃遗所思。处幽室，终不见，天路险艰独后来。表独立，山之上，云何容容而在下。杳冥冥，羌昼晦，东风飘濆神灵雨。风瑟瑟，木搜搜，思念公子徒以忧。

驾虹霓 《陌上桑》　（武帝词）

驾虹霓，乘赤云，登彼九疑历玉门。济天汉，至昆仑，见西王母，谒东君。交赤松，及羡门，受要秘道爱精神。食芝英，饮醴泉，柱杖桂枝佩秋兰。绝人事，游浑元，若疾风游欻飘飘。景未移，行数千，寿如南山不忘愆。

清商三调歌诗，荀勖撰，旧词施用者，平调。

周西 《短歌行》　（武帝词，六解）

周西伯昌，怀此圣德，参分天下，而有其二。修奉贡献，臣节不坠。崇侯谗之，是以拘系。（一解）

后见赦原，赐之斧钺，得使征伐。为仲尼所称，达及德行，犹奉事殷，论叙其美。（二解）

齐桓之功，为霸之首，九合诸侯，一匡天下。一匡天下，不以兵车。正而不谲，其德传称。（三解）

孔子所叹，并称夷吾，民受其恩。赐与庙胙，命无下拜。小白不敢尔，天威在颜咫尺。（四解）

晋文亦霸，躬奉天王。受赐珪瓒，秬鬯雕弓。卢弓矢千，虎贲三百人。（五解）

威服诸侯，师之者尊，八方闻之，名亚齐桓。河阳之会，诈称周王，是以其名纷葩。（六解）

秋风 《燕歌行》　（文帝词，七解）

秋风萧瑟天气凉，草木摇落露为霜。（一解）

群燕辞归鹄南翔，念君客游多思肠。（二解）

慊慊思归恋故乡，君何淹留寄它方。（三解）

贱妾茕茕守空房，忧来思君不敢忘。（四解）

不觉泪下沾衣裳，援瑟鸣弦发清商。（五解）

短歌微吟不能长，明月皎皎照我床。（六解）

星汉西流夜未央，牵年织女遥相望，尔独何辜限河梁。（七解）

仰瞻 《短歌行》　（文帝词，六解）

仰瞻帷幕，俯察几筵。其物如故，其人不存。（一解）

神灵倏忽，弃我遐迁。靡瞻靡恃，泣涕连连。（二解）

呦呦游鹿，衔草鸣麑。翩翩飞鸟，挟子巢栖。（三解）

我独孤茕，怀此百离。忧心孔疚，莫我能知。（四解）

人亦有言，忧令人老。嗟我白发，生一何早。（五解）

长吟永叹，怀我圣考。曰仁者寿，胡不是保。（六解）

别日 《燕歌行》　（文帝词，六解）

别日何易会日难，山川悠远路漫漫。（一解）

郁陶思君未敢言，寄书浮云往不还。（二解）

涕零雨面毁形颜，谁能怀忧独不叹。（三解）

耿耿伏枕不能眠，披衣出户步东西。（四解）

展诗清歌聊自宽，乐往哀来摧心肝。悲风清厉秋气寒，罗帷徐动经秦轩。（五解）

仰戴星月观云间，飞鸟晨鸣，声气可怜，留连顾怀不自存。（六解）

对酒 《短歌行》　（武帝词，六解）

对酒当歌，人生几何！譬如朝露，去日苦多。（一解）

慨当以慷，忧思难忘。以何解愁，唯有杜康。（二解）

青青子衿，悠悠我心。但为君故，沈吟至今。（三解）

明明如月，何时可掇。忧从中来，不可断绝。（四解）

呦呦鹿鸣，食野之苹。我有嘉宾，鼓瑟吹笙。（五解）

山不厌高，水不厌深。周公吐哺，天下归心。（六解）






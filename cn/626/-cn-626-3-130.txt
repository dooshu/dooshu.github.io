朱弘祖二首

【送御史大夫邓公西征】

今代麒麟第一功，从龙飞渡大江东。

彤弓锡宠专征伐，铁券铭勋誓始终。

龙虎亲军遥动地，凤凰台阁远生风。

不知幕下谁参佐，珠履三千尽石洪。

【环溪亭】

一曲清江抱画栏，入窗如在落星湾。

红尘隔断花香外，白鸟飞来镜影间。

蝌蚪旧藏书帙净，蜻蜓长立钓丝闲。

何由动我山阴兴，却棹扁舟雪夜还。


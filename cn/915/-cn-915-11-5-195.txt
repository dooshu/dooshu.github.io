◇诏答王肃（太和二十二年三月）

得表，览之怃然，观卿意非专在水，当是以藻等锐兵新败于前，事往势难故也。朕若分兵，遣之非多，会无所制，多遣则禁旅难阙。今日之计，唯当作必克之举，不可为狐疑之师，徒失南兖也。卿便息意停彼，以图义阳之寇。宜止则止，还取义阳；宜下则下，镇军淮北。深量二途，勿致重爽。若孟表粮尽，军不及至，致失涡阳，卿之过也。（《魏书·王肃传》。肃讨义阳，未克，而齐将裴叔业寇祸阳。刘藻等救之，为叔业所败。肃表求更遣军援涡阳。诏云云。肃乃解义阳之围，以赴涡阳。《孝明纪》：乙未，诏将军郑思明、严虚敬、宇文福等三军继援。）


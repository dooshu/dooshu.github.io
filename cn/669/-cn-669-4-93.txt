93　仲山甫愛莫助之之嘆


考之周語，立魯公子戲，則仲山甫諫；料民太原，則仲山甫又諫。然聽之藐藐也。當時公卿，唯虢文公諫「不籍千畝」，而他無聞焉。此詩人所以有「愛莫助之」之嘆。

【元圻案】周語：「魯武公以括與戲見王，王立戲，樊仲山甫諫曰：『天子立諸侯而建其少，是教逆也。若魯從之而諸侯傚之，王命將有所壅。若不從而誅之，是自誅王命也。』王卒立之。」又：「宣王既喪南國之師，乃料民於太原。仲山甫諫曰：『不謂其少而大料之，是示少而惡事也。臨政示少，諸侯避之。治民惡事，無以賦令。』王卒料之。」又：「宣王即位，不藉千畝。虢文公諫曰：『民之大事在農，膳夫、農正陳藉禮，太史贊王。王耕一墢，班三之，庶人終於千畝。民用莫不震動，恪恭于農功。今天子欲修先王之緒而棄其大功，匱神乏祀而困民之財，將何以求福用民？』王弗聽。」〇大雅烝民「愛莫助之」，箋云：「愛，惜也。仲山甫能獨舉此德而行之，惜乎莫能助之者。」






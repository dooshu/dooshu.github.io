○驳议减邵广死罪



自淳朴浇散，刑辟仍作，刑之所以止刑，杀之所以止杀。虽时有赦过宥罪，议狱缓死，未有行小不忍而轻易典刑者也。且既许宗等，宥广死罪，若复有宗比而不求赎父命者，岂得不摈绝人伦，同之禽兽邪？案主者今奏云，惟特听宗等而不为永制。臣以为王者之作，动关盛衰，笑之间，尚慎所加，况于国典，可以徒亏！今之所以宥广，正以宗等耳。人之爱父，谁不如宗？今既居然许宗之请，将来诉者，何独匪民！特听之意，未见其益；不以为例，交兴怨读言。此为施一恩于今，而开万怨于後也。（《晋书·范坚传》，《通典》二百六十，尚书右丞范坚驳。）

范汪

汪字玄平，坚从子，苏峻之乱，参护军庾亮军事，贼平，赐爵都乡侯，随府迁平西参军，从讨郭默，进爵亭侯，辟司空郗郄鉴掾，除宛陵令，复参亮征西军事，转州别驾，迁鹰扬将军、安远护军、武陵内史，徵拜中书侍郎，迁吏部尚书，寻为骠骑何充长史，又为桓温安西长史，蜀平，进爵武兴县侯，迁除东阳太守，入为中领军本州大中正，简文辅政，除安北将军，都督徐兖青冀四州扬州之晋陵诸军事徐兖二州刺史，坐事免，卒赠散骑常侍，谥曰穆，有集十卷。




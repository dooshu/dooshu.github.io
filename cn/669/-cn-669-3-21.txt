21　念哉爲禹告舜之辭


大禹謨言「念哉」者二，益稷言「念哉」者一，皆禹告舜之辭。心者治之本，心斯須不存，治忽分焉。「恭惟千載心，秋月照寒水」，於此見之。

【元圻案】朱子感興詩曰：「放勛始欽明，南面亦恭己。大哉精一傳，萬世立人紀。猗與歎日躋，穆穆歌敬止。戒獒光武烈，待旦起周禮。恭惟千載心，秋月照寒水。魯叟何常師，删述存聖軌。」






久雨

风雨连旬日，屡空犹晏如。



敢言苔及榻，仅免釜生鱼。



荠糁朝供钵，松肪夜照书。



百生如此过，作计未全疏。

久雨

黄叶雨中尽，饥鸿烟际来。



时艰岁仍恶，身死病相催。



西埭无行路，南山有疾雷。



囊空罢沽酒，一醉转悠哉。



久雨

水长平侵岸，云低半失村。



菰蒲乱凫鸭，泥潦困鸡豚。



弄笔排孤闷，煎茶洗睡昏。



荒郊多狗盗，及早闭柴门。



久雨

昏昏风雨暗东湖，恰似梅黄四月初。



高树送声惊客枕，小池分溜入清渠。



飞蚊屏迹知何在，团扇生尘已暗疏。



须信西游有奇事，今年三伏夜观书。



久雨

梅子青青苦未黄，经旬积雨欲颓墙。



蠹生书帙时须火，润入衣篝剩得香。



邻舍相逢惊间阔，通宵不寐听淋浪。

定知又发韩公笑，有底鸣蛙两股长？



久雨

梅天一日几阴晴，对酒无聊醉不成。



巧历莫能知雨点，孤桐那解写溪声。



林深鸟爵来无数，草茂锄耰去即生。

明日云开天万里，御风吾欲过青城。




27.黄瓜

一名胡瓜，蔓生。叶如木芙蓉，叶五尖而涩，有细白刺如针芒。茎五棱，亦有细白刺，开黄花。结实青白二色，质脆嫩，多汁。有长数寸者，有长一、二尺者，遍体生刺，如小粟粒，多谎花。其结瓜者即随花并出，味清凉，解烦止渴，可生食。种阳地暖则易生，行阵宜整两行，微相近，用树枝棚起如人脑高，附蔓于上，两行外相远以通人行。喜粪壅，频锄，勿令生草，瓜生至初花锄三、四次。亦有随地蔓生者。摘瓜时宜引手摘，勿踏瓜蔓，亦勿翻覆之。此瓜可生食，亦可腌以为菹。性甘寒，小儿不宜多食。

种植：下种宜甲子、庚子、壬子、辛巳黄道开成日。二月上旬为上时，三月上旬为中时，四月上旬为下时，至五、六月，止可种藏瓜耳。预先将畦斸数遍，以土熟为度，加熟粪一层，又翻转以耙耧平，水饮足。将子用软布包裹水湿生芽出，天晴日中种子，于内掩以浮土二指厚，每晨以清粪水灌浇。俟苗长茂，带土移栽，苗大发旺，用竹刀开其根，跗间纳大麦一粒，结瓜硕大而久。栽苗之畦修治与上同，粪要熟而细，一切草根须去尽。

收子：取生数叶即结瓜者，谓之本母子，留至极熟摘下，截去两头取中央者洗净㫰干，取干燥处，勿令浥湿，浥湿则难生。


苏轼　侄安节远来夜坐三首

南来不觉岁峥嵘，坐拨寒灰听雨声。

遮眼文书原不读，伴人灯火亦多情。

嗟予潦倒无归日，今汝蹉跎已半生。

免使韩公悲世事，白头还对短灯檠。

【卷28】

苏轼

苏轼　侄安节远来夜坐三首

心衰面改瘦峥嵘，相见惟应识旧声。

永夜思家在何处，残年知汝远来情。

畏人默坐成痴钝，问旧惊呼半死生。

梦断酒醒山雨绝，笑看饥鼠上灯檠。

苏轼

苏轼　侄安节远来夜坐三首

落第汝为中酒味，吟诗我作忍饥声。

便思绝粒真无策，苦说归田似不情。

腰下牛闲方解佩，洲中奴长足为生。

大弨一弛何缘彀，已觉翻翻不受檠。

苏轼


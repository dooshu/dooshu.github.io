北风行





鲍照有《北风行》，伤北风雨雪，行人不归，太白拟之而作。



烛龙栖寒门，[一]光耀犹旦开。日月照之何不及此，惟有北风号怒天上来。燕山雪花大如席，[二]片片吹落轩辕台。[三]幽州思妇十二月，[四]停歌罢笑双蛾摧。倚门望行人，念君长城苦寒良可哀。别时提剑救边去，遗此虎文金鞞靫。[五]中有一双白羽箭，[六]蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，[七]北风雨雪恨难裁。

[一]《淮南子》：“烛龙在雁门北，蔽于委羽之山，不见日。其神人面龙身而无足。”高诱注：“龙衔烛以照太阴，盖长千里，视为昼，瞑为夜，吹为冬，呼为夏。”又《淮南子》：“北方曰北极之山，曰寒门。”高诱注：“积寒所在，故曰寒门。”



[二]《太平寰宇记》：燕山在蓟州渔阳县东南七十里。《一统志》：燕山在蓟州玉田县西北二十五里，自西山一带迤东来，延袤数百里抵海崖。然诗家用燕山字，概举燕地之山，犹秦山、楚山之类，不专指一山也。



[三]《直隶名胜志》：轩辕台在保安州西南界之乔山上。《山海经》云：大荒内有轩辕台，射者不敢西向，畏轩辕故也。



[四]唐之幽州又谓之范阳郡，属河北道。



[五]鞞靫，当作鞴音步靫为是。《韵会》：“鞴靫，盛箭室。”《子虚赋》作步叉。



[六]《北史·突阙传》：帝取桃竹白羽箭一枚以赐射匮。



[七]《后汉书·朱浮传》：此犹河滨之人，捧土以塞孟津，多见其不知量也。






○明忠烈伟人词

世人动以词为小道，且以情语艳语为深戒，甚或以须有关系之论，概及於词。抑知夫子删诗，以二南冠首，岂无意哉。正惟家庭之内，情意真挚，充类至尽，而後国治天下平。况离骚之芳草、美人，即国风之卷耳、淑女，古人每借闺以寓讽刺。词之旨趣，实本风骚，情苟不深，语必不艳，惜後人不能解不知学耳。就明而论，词学几失传矣，而词丽制，半出自忠烈伟人。如赵忠毅［南星］立朝侃侃，以忤魏忠贤削籍谪戍，有杨花次章质夫韵水龙吟云：“春来忒觉愁人，乱红已是翩翻坠。杨花更惨，连空映日，撩人情思，飞过高城，寻来小院，从教门闭。偶风乍定，商量暂住，低飞燕，还扶起。何处疑花乱玉，几曾堪、髻簪衣缀。兰闺人倦，多愁牵梦，难成易碎。小玉声喧，晴天雪下，香阶无水。忆辽西何处，神魂荡漾，暗抛红泪。”范中丞［文光］巡抚川南，殉明难，有再赠梁姬，浣溪沙云：“夙世刚修半面缘。西风吹上五湖船。秋来瘦骨倍堪怜。痴想只教魂孟浪，闲情对影留连。相思同入药炉煎。”又如陈忠裕［子龙］、吴节愍［易］、夏节愍［完淳］，皆以明亡殉难。忠裕浣溪沙云：“半枕轻寒泪暗流。愁时如梦梦时愁。角声初到小红楼。风动残灯摇绣幕，花笼微月澹帘钩。廿年旧恨上心头。”千秋岁云：“章台西弄。纤手曾携送。花影下，相珍重。玉鞭红锦袖，宝马青丝。人去後，箫声永断秦楼凤。菡萏双灯捧。翡翠香云拥。金镂枕，今谁共。醉中过白日，望里悲青冢。休恨也，黄莺啼破前春梦。”吴节愍一剪梅云：“红染青枫白露霏。江上鸿栖。城上乌栖。扁舟独自倒金卮。霜下花稀。月下星稀。世事纷纷总弈棋。颦也西施。笑也西施。坠欢如梦更休提。羡煞鸱夷。恼煞邸夷。”夏节愍忆王孙云：“孙帘斜卷翠鬟垂。晚日重楼人未归。细按红牙懒画眉。影徘徊。一种东风几样吹。”卜算子云：“秋色到空闺，夜扫梧桐叶。谁料同心结不成，翻就相思结。十二玉阑干，风灯明灭。立尽黄昏泪几行，一片鸦啼月。”之数公者，皆胜朝有数人物，乌得以艳词少之。彼杜于皇、沈天羽、李笠湖辈，街谈里语，填塞满纸，乃自诩为意新句奇，是诚词家之蠹，其窃名一时，幸哉。


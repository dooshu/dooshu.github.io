◇报陆孙表保明诸葛瑾事

子瑜与孤从事积年，恩如骨肉，深相明究，其为人非道不行，非义不言。玄德昔遣孔明至吴，孤尝与子瑜曰：「卿与孔明同产，且弟随兄，于义为顺，何以不留孔明？孔明若留从卿者，孤当以书解玄德，意自随人耳。」子瑜答孤言：「弟亮以失身于人，委质定分，义无二心。弟之不留，犹瑾之不往也。」其言足贯神明。今岂当有此乎？孤前得忘语文疏，即封示子瑜并手笔与子瑜，即得其报，论君臣大节一定之分。孤与子瑜，可谓神交，非外言所间也。知卿意至，辄封来表，以示子瑜，使知卿意。（《吴志·诸葛瑾传》注引《江表传》）


李新　从辟沪南道中晓征三首

人情世事今如此，与作丛林眼目看。

髀肉未能锁犊鼻，溪篁先与斸渔竿。

山衔落月金盘缺，马踏清霜玉佩寒。

一十九年閒睡足，欲将春梦入长安。

李新

李新　从辟沪南道中晓征三首

矍铄从戎恃骨强，旧衣褒博讵堪装。

岁云暮矣家安在，月出皎兮山更长。

锥子秃毛穷有分，碑颜没字老何妨。

凭君为护痴儿女，白首相期乐未央。

李新

李新　从辟沪南道中晓征三首

貂裘紫帽日程程，不得修途一纸平。

作雪晓天梅萼重，压尘小雨马蹄轻。

随身诗酒三劲敌，入眼山川几画屏。

到日未须投我辖，为烧兰水濯繁缨。

李新


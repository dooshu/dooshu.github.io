○直陳遼左受病之原疏 【 參劾高淮李成梁趙楫】

今舉朝蒿目遼事者、類以建夷為隱憂、是固然矣、然不悉其所以受病之原、雖欲自強自固、其道無由也葢國必自伐而後人伐之、家必自毀而後人毀之、自古未有窟黨盤據。而外侮不至者。亦未有後患未消。而殊鄰畏威者。故遼左有三患。而建夷不與焉。稅監高淮、本市井亡賴、有妻有子、少時包攬崇文門稅課深知稅之有利、故賄買奸弁代奏、抽榷遼左、又鼓王?大神術。溷稱鎮守二字。藉此恐喝將領、刻削軍士、年來借稅殺人黷貨無厭、陰蓄夷丁數百人、戰馬數百匹、糜引無筭諸臣明知而不敢問、此可駭也、且名馬參貂。產自建州淮不但騷擾驛逓。凌轢軍卒。每借口交易。輸情外夷。起窺伺之謀。招侵侮之漸。而淮因欲以消其平日之技癢。淮之罪罄竹不足書矣。豈止前屯激變一事巳耶。淮自言不早撤。人終籍口。不知宋人靖康之禍借口童貫。近世庚戌之變。借口仇鸞。中人生事邊庭萬年唾罵。古今一轍不獨淮也。淮既知此。何不蚤求罷免。必待眾怒難犯。始將家私寶貨。搬回私第龍窩。為圖歸計晚矣。龍窩本名打狗屯、准改今名、此其意可勝誅哉、近據人言、咸謂高淮之橫實藉總兵李成梁之勢。中□□倚武臣則寧遠之□可知矣故每見成梁。輒呼太爺稽首俯伏而成梁於淮亦以兒子輩畜之。彼此以權力互援微高淮之力。馬林必不得去成梁必不得再來登壇。微成梁之力。高淮必不得梱載於遼。人必剚刃准之腹中。兩人深相結遼人逾不可交矣。謠云遼人無腦皆淮剜之遼人無髓。皆淮吸之。實成梁代剜之。代吸之矣。試觀淮參廵撫、參廵按參前總兵、而獨不參成梁意可知巳。廵撫趙楫雖不與高淮比。不能不與成梁相和。每見成梁等所為。亦嘗心知而竊嘆之。然李氏氣燄薰灼。巳成難更之勢無但從臾稅。使漁獵軍食為然。既撫臣咨用將領。守操以下。何嘗不関白總鎮倘非其意所欲用。逐之若奴隸耳。甚至撫院之去來或憑其愛憎。撫臣欲不聽其所為。不可得也。尚安能自出一局面。擒王拓土、如張學顏郝杰諸臣所為哉此遼左大壞極弊。有識者、徒仰屋竊嘆、無可奈何、葢其受病深矣、乃近日撫鎮合揭、欲乘朝鮮之亂、取而郡縣之、舉動益屬譸張、朝鮮背違　明旨、廢長立少、罪誠有之、然不至如葢蘇文之弒君也、不過遣一介行李之使、諭以之文告足矣何至以大國行掩襲之計、博唐文皇難成之功、興李世勣得民之役、且無論內有積弱之形、外有方張之寇、顧昔何以煩四海之力而振其急。今何以逞一朝之忿而利其有。是役也。廢先王耀德之訓。失天朝字小之仁傷中國外夷之體撤畿輔藩籬之衛成建酋漁人之功。必係建夷欲圖鮮國而假手于寧□也長邊庭尾大之危。重內地虗耗之災。違春秋卹死之義。臣愚斷斷以為不可該撫鎮且欲為據鞍之勇、引疾之諱乎、　朝廷無此舉動、而中外輒諠傳焉、此非二臣眊於智而疏於計哉、臣初猶過望二臣以經理建酋而今乃知其無能為也。豈惟無能且慮其堅外夷之交。促肘腋之禍。必自此始矣。伏願　皇上速罷高淮。盡蠲遼稅、趙楫足疾、宜淮回籍調理、或俟痊日起用、李成梁耄矣、既不顯斥、亦宜撤回歸老京師、毋再延緩、使遼事一旦决裂不可救藥、其廵撫總兵宜擇才望忠勇強有力者、刻期往代、及早責成、則遼事尚可為、而安畿輔以安宗社、計莫先於此者、

皇明經世文編卷四百六十七終








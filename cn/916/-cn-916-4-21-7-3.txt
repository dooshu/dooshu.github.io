【杜广平歌吟】

〖真诰曰：杜契者。字广平。京兆杜陵人。建安之初。来渡江东。依孙策。後为孙权作立信校尉。黄武二年学道。隐居华阳。〗

淳景翳广林。暧日（真诰作暖暖。）东霞升。晨风亻舞六烟。勃郁八道腾。五岳何必秀。名山亦足陵。矫首（真诰作手。诸真歌颂同。）摄（《诗纪》作蹑。）洞阜。栖心潜中兴。吐纳胎精气。玄白谁能胜。（○真诰稽神枢三。诸真歌颂作保命仙君告许虎牙杜广平常喜歌。《云笈七签》九十六、《诗纪外集》三并作杜广平常喜歌。）


徐次舟观察轶事


徐次舟观察赓陛，初以县令仕粤东，历署繁剧，喜以察察为明，故士论或议其刻。然其强项之气，有足多者。

其摄南海县时，值穆宗毅皇帝之丧，哀诏至，百官例赴万寿宫哭临。时广州将军某，举止跋扈，肩舆直入。明日，观察以丈许白布，大书“文武官员军民人等至此下马”，以竹竿挑之，素衣冠，执立于东华门外，若秉幡然。将军至，则扬于舆前，大呼：“请军帅下马！”将军无奈，降舆步入。

又某都统于国恤日，鸣锣出，为观察所遇，执鸣锣者返署，杖之数十，仍送归都统府；别具禀牍，谓“倘律以大不敬当诛，姑念其无知细民，已薄惩之，仍请示办法”云云。都统无如何，反作函谢之。一时同僚罔不咋舌。

又曾作函于某国领事，函中称之曰“贵领事”。领事复函，谓“本领事职位，等于贵国司道，贵国县令之称司道曰‘大人’，则阁下致函本领事，亦应称‘大人’”云云。观察以函致驳之，略谓：“敝国县令之称司道为大人者，以其为司道也。贵领事职位虽尊于敝国司道，而究非敝国司道。且两国交涉，系主客之谊；主客相交，无责人以称谓之理。且‘大人’二字，亦何足为荣？敝国有一种书画家，无论为舆台仆隶作书画，皆称之曰‘仁兄大人’。贵领事如必责我以大人相称，则我即以此‘大人’二字称贵领事，恐贵领事转滋不悦也。”领事竟不能答。

相传观察署南海令时，某老妇失一豕，指控为某甲所盗。甲称冤，且曰：“凡盗豕者，若驱之行，则蹒跚而迟，必为人觉，故必荷之而趋。小人手无缚鸡力，何能盗豕？”观察曰：“诚然，吾亦夙知汝为安分者，又念汝贫，赏汝十千钱，俾作小负贩，嗣后当益图上进，无负余之栽培也。”言次，仆人已取十千钱置案下。甲大喜，叩谢讫，取钱一一荷肩上，起欲行。观察呵之曰：“止！汝谓手无缚鸡力，十千钱何止六十斤，乃能荷之以行耶？吾未究尔盗豕之法，而尔先言之，是尔工于盗豕者也。”顾左右呼杖。甲大惧，崩角自承。

又一日，呵殿出，遇一童子哭于途。观察顾见之，呼至舆前，问：“何哭？”曰：“筐有二百钱，为人攫去，故哭也。”问：“何业？”曰：“卖油果。”问：“油果安在？”则举其筐曰：“已售罄矣。”问：“筐盛油果者耶？”曰：“然。”曰：“得钱亦置筐内耶？”曰：“然。”曰：“然则筐胡弗为汝守钱？致被人攫？吾当为汝审筐。”即带童子及筐返署。一时途人哄传徐青天审筐也，争随至署观审筐。观察升坐大堂，纵人入观。于案上置水一盂，令来观者自东阶升，投钱一文于水中，然后自西阶下。差役往来弹压，毋少紊乱。诸人以一文钱细故，如命往投。观察高坐监视。忽一人投钱讫，将趋下，观察指之曰：“此抢钱贼也！”搜其身，二百文犹在槖。以赃及所投钱均给童子，而惩抢钱者。人问：“何以知其抢钱？”曰：“一筐中杂置油果与钱，则钱必受油污。投之水中，油必上浮，故一望而知也。”曰：“何以知抢钱者之必来？”观察曰：“吾扬言审筐，一时路人争传，彼方笑吾愚，而疑吾癫，乌有不来者？脱不来，则观者无虑数百人，所得钱尽以畀童子，偿所失，且有余，亦足以了一事矣。”






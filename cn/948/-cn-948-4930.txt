陆游　舟中作

断岸饮觳觫，清波跳噞喁。

红桥未斜日，白塔已昏钟。

诗律与年迈，客愁如酒浓。

宋公题壁处，横霭抱孤峰。

陆游

陆游　舟中作

野老元无事，乘闲偶一来。

微风市楼笛，落日寺街槐。

梨大围三寸，鲈肥叠四腮。

邻船不识面，呼与共衔杯。

陆游

陆游　舟中作

湖海飘然避世纷，汀鸥沙鹭旧知闻。

渔舟卧看山方好，野店沽尝酒易醺。

病骨未成松下土，老身常伴渡头云。

美芹欲献虽堪笑，此意区区亦爱君。

陆游

陆游　舟中作

短篷摇楫暮山昏，老怯年华易断魂。

夹港蒲声知小雨，隔林绩火认孤村。

奉祠累岁惭家食，谢事终身负国恩。

惟有愚忠穷未替，尚余一念在元元。

陆游

陆游　舟中作

沙路时晴雨，渔舟日往来。

村村皆画本，处处有诗材。

炊黍孤烟晚，呼牛一笛哀。

终身看不厌，岸帻兴悠哉！

陆游

陆游　舟中作

东浦菰蒲合，南庄桑柘繁。

潮生无断港，寺废有颓垣。

籴米寻山步，移舟泊水村。

野人多旧识，相对两无言。

陆游

陆游　舟中作

会稽城上角呜呜，日落烟村暝欲无。

千载虚名笑张翰，一官元不宜蓴鲈。

陆游

陆游　舟中作

不迁比景戍交河，三径归来得已多。

应俗愈疏身老大，读书渐废意蹉跎。

闲从孙叟苏门啸，醉和荆卿易水歌。

歌罢却挥孤棹去，石阑干下买渔蓑。

陆游

陆游　舟中作

林麓重重雾雨昏，扁舟晚过郡南门。

铸金越相遗祠古，执玉涂山王气存。

官道苍茫多水驿，客游飘泊厌风餐。

剡中此去无多地，会约支公听断猿。

陆游

陆游　舟中作

三百里湖新月时，放翁艇子出寻诗。

城头蜃阁烟将合，波面虹桥柳未衰。

渔唱苍茫连禹穴，寒潮萧瑟过娥祠。

祖龙虚负求僲意，身到蓬莱却不知。

陆游

陆游　舟中作

误长僲蓬不满年，恩容归老白云边。

草枯病马停朝秣，水冷鳏鱼废夜眠。

混俗岂须名赫赫，耐嘲唯可腹便便。

柯桥梅市花俱好，且典春衣醉放颠。

【卷89】

陆游

陆游　舟中作

平生剩有烟波兴，钓濑时时小艇横。

欲暮山光先惨淡，未秋河汉已分明。

捕鱼时见连江网，迎荻遥闻过埭声。

想得今宵清绝梦，又携猿鹤上青城。

陆游

陆游　舟中作

一叶轻舟一破裘，飘然江海送悠悠。

闲知睡味甜如蜜，老觉羁怀淡似秋。

失侣云间孤雁下，耐寒波面两凫浮。

年逾八十真当去，似为云山尚小留。

陆游

陆游　舟中作

娥江西路石帆东，身寄鸥波浩荡中。

叠叠沙痕留浦岸，疏疏日影透渔篷。

诗人无复同盟在，酒债何时一洗空？

已迫耄年宜易感，人生五十即称翁。

陆游

陆游　舟中作

蘧蓏作帆三版船，渔灯夜泊阊门边。

烟波四万八千顷，造物推排作水仙。

陆游

陆游　舟中作

晤语无人与遣愁，出门聊复弄轻舟。

山穿烟雨参差出，水赴陂塘散漫流。

隔叶雄雌鸣谷鸟，傍林子母过吴牛。

数家清绝如图画，炊黍何妨得小留。

陆游

陆游　舟中作

山蔬药曲满箸香，超然下视太官羊。

更凭语与刘文叔，豆鬻从来味最长。

陆游


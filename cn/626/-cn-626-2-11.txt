铁厓先生杨维桢一百七十首

【鸿门会】

天迷关，地迷户，东龙白日西龙雨。撞钟饮酒愁海翻，碧火吹巢双猰貐。照天万古无二乌，残星破月开天余。座中有客天子气，左肱七十二子连明珠。军声十万振屋瓦，拔剑当人面如赭。将军下马力排山，气卷黄河酒中泻。剑光上天寒彗残，明朝画地分河山。将军呼龙将客走，石破青天撞玉斗。

（富春吴复曰：“先生酒酣时，常自歌是诗。此诗本用贺体，而气则过之。”）

【虞美人行】

拔山将军气如虎，神骓如龙蹋天下。

将军战败歌楚歌，美人一死能自许。

仓皇伏剑答危主，不为野雉随仇虏。

江边碧血吹青雨，化作春芳悲汉土。

【梁父吟】

步出齐城门，上陟独乐峰。

梁父昂雉堞，荡阴夷鬛封。

齐国杀三士，杵臼不能雄。

所以《梁父吟，感叹长笑翁。

吁嗟长笑翁，相汉起伏龙。

关张比强冶，将相俱和同。

上帝弃炎祚，将星堕营中。

抱膝和《梁父，《梁父生悲风。

【孔巢父】

孔巢父，竹溪流。竹溪之水可饮牛，胡为去干肉食谋？孔巢父，盍归来？河北虎幸毙，河中虎方威。孔巢父，不归去。十年东海迷烟雾，钓竿空负珊瑚树。

【警枕辞】

（吴越王钱镠，自少在军中，夜未尝寐，倦极则就圆木小枕，或枕大铃，寐熟辄欹而寤，名曰警枕。置粉盘于卧内，有所记则书盘中，比老不倦。或寝方酣，外有白事者，令侍女振铃即寤。时弹铜丸于楼墙之外，以警直更者。尝微行，夜叩北门，吏不肯启关，曰：“虽大王来，亦不启。”乃自他门入。明日，召北门吏，厚赐之。）

不睡龙，醒复醒，珊瑚圆木摇金铃。

五花宝簟芙蓉屏，铜盘雪粉香浅清。

楼墙铜弹飞霹雳，夜半更奴起辟易。

圆木功，无与敌。

吴越封疆平地辟，四世三王安衽席。

【三阁图】

金陵新阁空中起，虎踞龙蟠凤双掎。沉檀雕柱阚玉螭，丽华吹笙彩云里。水晶帘空滤明月，三十六宫白于水。红尘巴马四百秋，五城步障五花球。彩绘山头盖宫殿，山前十二银潢流。健娥五百曳锦缆，金莲吐影上下金银州。二三狎客混歌舞，中有酒悲泪如雨。嘉州讽谏三阁图，秦州别幸千花株。回鹃队，鸦群呼。夜半卷土昌泸渝，黄茅缚髻口衔璧。草降表，王中书。呜呼！《玉树声中作唐虏，门外崇韬是擒虎。

【澶渊行】

阳城淀，高阳关，边书告急夕五至，皇帝亲至岢岚山。殿前寇相一斗胆，楚蜀谋臣谋可斩。阳光抱珥已开光，床机一发中挞揽。雄谋独断众勿摇，孤注一掷先成枭。跋河不渡势不止，贾勇况有高嫖姚。千羊万犬锐若隼，望见龙光气俱尽。万岁声呼天可汗，擎天一柱惟付准。飞龙使，修载书，鬼母尚执关南图。君不见汉家玉帛赐单于，何尝割地分边隅。却怜艺祖岁帛二十万，不博黑子一万蕃枯颅。

【冬青冢（重见）】

老羝夜射钱塘潮，天山两乳王气消。

秃妖尚厌龙虎怪，浮图千尺高岧峣。

文山老客智且勇，夜舟拔山山不动。

江南石马久不嘶，冢上冬青今已拱。

百年父老愤填胸，不知巧手夺化工。

冬青之木郁葱葱，六綍树更蒲门东。

【李铁枪歌】

古铁枪，五代烈。今铁枪，万人杰。红蛮昨夜斩关来，防关老将泣如孩。铁枪手持丈二材，铁马突出擒红魁。磔红头，凿红骨。誓红不同生，灭红倒红窟。君不见钱塘城中十万家，十万甲兵赭如血，一夜南风吹作雪。

【铁枪封万户至正壬辰七月二十日破贼于杭余尝歌以美之是年九月不幸死于昱关复为此歌之】

李铁枪，人之杰。将之强，手持铁枪丈二长。铁枪入手乌龙骧，龙精射之落搀抢。皇帝十有二载秋七月，红凶西来寇西浙。防关健儿走惶惶，铁枪一怒目眦裂。十万赭衣暗城阙，铁枪乌龙去明灭。须臾化作风雨来，净洗铜城满城血。呜呼！殪猰貐，屠封狼，铁枪之锋无与当。胡为将星昨夜坠昱关，铁枪一折天无光。天无光，人伥伥，云台倚天云潜伤。天子赠忠良，祠以血食冬青乡。呜呼！归来乎？铁枪。

【铁城谣】

（张司业有《筑城词，嫌其啴缓，无沉痛迫切之警，今补之。）

蒸土筑城城上铁，北风一夜吹作雪。

君不见铜驼关外铁瓮堆，中填白骨外涂血。

髑髅作声穿鬼穴，铜驼崩，铁瓮裂。

【南妇还（并序）】

（南妇有转徙北州者，越二十年复还，访死问生，人非境换，有足悲者，为赋之。）

今日是何日，恸返南州歧。

汩汩东逝水，一日有西归。

长别二十年，休戚不相知。

去时虿发青，归来面目黧。

昔人今则是，故家今则非。

脱胎有父母，结发有夫妻。

惊呼问邻里，共指冢累累。

访死欲穿隧，泣血还复疑。

白骨满丘山，我逝其从谁？

【饮马窟】

长城饮马窟，饮马马还惊。

宁知呜咽水，犹作宝刀鸣。

【焦仲卿妻】

生为仲卿妇，死与仲卿齐。

庐江同树鸟，不过别枝啼。

【胭脂井】

昨夜韩擒虎，金陵奏凯回。

井中人不死，重带美人来。

【商妇词】

荡子发航船，千里复万里。

愿持金剪刀，去剪西江水。

【杨柳词】

杨柳董家桥，鹅黄几万条。

行人莫到此，春色易相撩。

【采莲曲（二首）】

东湖采莲叶，南湖采莲花。

一花与一叶，持寄阿侯家。

同生愿同死，死葬清泠洼。

下作锁子藕，上作双头花。

【赌春曲】

斗草归来后，开筵又赌春。

阶前撒珠戏，谁是得双人？

（《妆楼记：“洛阳有乐姓者，撒真珠为戏，厚盈数寸，以班螺令妓女酌之，仍各具数，以得双者为胜。得双妓乃作双珠宴以劳主人。”）

【春波曲】

家住春波上，春深未得归。

桃花新水长，应没浣花矶。

【买妾言】

买妾千黄金，许身不许心。

使君闻有妇，夜夜《白头吟。

【玉蹄亹】

银脑玉蹄亹，金鞭问妾家。

窗开桃叶渡，小艇在荷花。

【自君之出矣（二首）】

自君之出矣，燕去复燕归。

思君如荔带，日日抱君衣。

自君之出矣，草青复草黄。

思君如鱼钥，日日守空房。

【吴子夜四时歌（录一首）】

睡起珊瑚枕，微风度屟廊。

芙蓉□最叶，翻水洗鸳鸯。

【小临海曲（十首。一名《洞庭曲）】

日落洞庭波，吴娃荡桨过。

道人吹铁笛，风浪夜来多。

道人铁笛响，半入洞庭山。

天风将一半，吹度白银湾。

仙橘大如斗，浮之过洞庭。

江妃浑未识，唤作楚王萍。

海客报奇事，青天火瓮飞。

明朝雷泽底，新有落星矶。

网得珊瑚树，移栽玛瑙盆。

夜来风雨横，龙气上珠根。

海上双雷岛，浑如滟滪堆。

乖龙拔山脚，飞渡海门来。

潮来神树没，潮归神树青。

云里天妃过，龙旗带雨腥。

客入毛公洞，洞深人不还。

明年探禹穴，相见会稽山。

太液象圆海，金莲夜夜开。

水中万年月，照见昆明灰。

秦峰望东海，云气常飘飘。

桑田明日事，奚用石为桥。

附见张简（一十首）

【和铁厓小临海】

海静不扬波，仙人鞚鹤过。

灵峰七十二，何处月明多。

扁舟下彭蠡，望见古君山。

只道支机石，移来天汉湾。

歌罢《霓裳曲，分行舞广庭。

天坛看星斗，散乱若浮萍。

海门棹驭出，鲸吼浪花飞。

孔翠排旍盖，云昏黄鹤矶。

龙子丹砂鬛，金芒耀水盆。

真人忽骑去，霹雳破天根。

夜过洞庭曲，青山玉作堆。

仙人吹铁笛，白鹤自飞来。

雨过积金顶，芙蓉万朵青。

神鱼不飞去，风伏翠涛腥。

忆坐松根石，相见说大还。

昆仑云一朵，唤作九华山。

仙花云万叠，浩劫与春开。

却笑珊瑚树，焦枯作死灰。

海上三神峤，尝看羽盖飘。

玉虹三百丈，嘘气结成桥。

【宫词（十二首）】

（宫词，诗家之大香奁也，不许村学究语。本朝宫词者多矣，或拘于用典故，又或拘于用国语，皆损诗体。天历间，余同年萨天锡善为宫词，且索余和什。通和二十章，今存十二章。）

鸡人报晓五门开，卤簿千官泊帝台。

天上鴐鹅先有信，九重鸾驾上都回。

每岁此禽先驾往返。

开国遗音乐府传，《白翎飞上十三弦。

大金优谏关卿在，伊尹扶汤进剧编。

海内车书混一时，奎章御笔写乌丝。

朝来中贵传宣急，南国宫娥拱凤池。

薰风殿阁日初长，南贡新来荔子香。

西邸阿环方病齿，金笼分赐雪衣娘。

宫锦裁衣锡圣恩，朝来金榜揭天门。

老娥元是南州女，私喜南人擢殿元。

北幸和林幄殿宽，钩丽女侍婕妤官。

君王自赋昭君曲，敕赐琵琶马上弹。

后土琼仙属内家，扬州从此绝名花。

君王题品容谁并，萼绿宫中萼绿华。

十二琼楼浸月华，桐花移影上窗纱。

檐前不插盐枝竹，卧听金羊引小车。

金屋秋深露气凉，宫监久不到西厢。

丁宁莫窃宁歌笛，鹦姆无情说短长。

露气夜生蒨鹊楼，井梧叶叶已知秋。

君王只禁宫中蛊，不禁流红出御沟。

十三宫女善词章，长立君王玉几傍。

阿婉有才还有累，宫中鹦鹉啄条桑。

蛾眉颦处不胜秋，长带芙蓉小苑秋。

肯为君王通一笑，羽书烽火误诸侯。

【盼盼】

冢上白杨今十年，楼头燕子尚留连。

铜台多少丁宁恨，谁向西陵望墓田？

【西湖竹枝歌（九首。一作“小临海曲”）】

苏小门前花满株，苏公堤上女当垆。

南官北使须到此，江南西湖天下无。

鹿头湖船唱郝郎，船头不宿野鸳鸯。

为郎歌舞为郎死，不怕真珠成斗量。

家住城西新妇矶，劝君不唱《金缕衣。

琵琶原是韩朋木，弹得鸳鸯一处飞。

劝君莫上南高峰，劝我莫上北高峰。

南高峰云北高雨，云雨相催愁杀侬。

湖口楼船湖日阴，湖中断桥湖水深。

楼船无柁是郎意，断桥有柱是侬心。

病春日日可如何，起向西窗理琵琶。

见说枯槽能小命，柳州弄口问来婆。

小小渡船如缺瓜，船中少妇《竹枝歌。

歌声唱入箜篌调，不遣狂夫横渡河。

石新妇下水连空，飞来峰前山万重。

妾死甘为石新妇，望郎忽似飞来峰。

望郎一朝又一朝，信郎信似浙江潮。

床脚支龟有时烂，臂上守宫无日销。

附见和诗

（和者数百家，载于《西湖竹枝者一百三十四人）


▼见花忆亡女

中女我所怜，六岁自抱持。

怀中看哺果，膝上教诵诗。

晨起学姊妆，镜台强临窥。

稍知爱罗绮，家贫未能为。

嗟我久失意，雨雪走路岐。

暮归见欢迎，忧怀每成怡。

如何属疾朝，复値事变时。

闻惊遽沈殒，药饵不得施。

仓皇具薄棺，哭送向远陂。

茫茫已难寻，恻恻犹苦悲。

却思去年春，花开旧园池。

牵我树下行，令我折好枝。

今年花复开，客居远江湄。

家全尔独殁，看花泪空垂。

一觞不自慰，夕幔风凄其。


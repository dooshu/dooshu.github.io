○议沙门不应拜俗状

法本冲寂，非有名言；至道希夷，故无声教。三千大界之境，小智未能揆其原；恍兮惚兮之中，巨贤无以究其理。但释老二氏，挺大圣之资，慧光尘外，超然物表。短三衣之拂石，促四海之倾毛，谈寂灭之宗，说有无之教。门开方便，演十二之因缘；道诱多途，述五千之广说：敬顺则逍遥六度，忽怠则苦海长流。故去髭发而就桑门，释素衣而纫缁服，冀登彼岸，出此爱津，父母贵其容，王侯重其戒。此即君亲道隔，去俗绝尘，三百之礼不拘，五侯之位无羡，未可敦兹俗训，励以风仪，拜首私庭，稽颡公室。请循旧贯，於愚为允。谨议。

王思

思，龙朔中官驭仆寺大夫。


赵蕃　梅花六首

平生欠汝哦诗债，岁岁年年须要还。

未至腊时先访问，已过春月尚跻攀。

直从开后到落后，一问山间与水间。

却笑渊明赋归去，庭柯日盼自怡颜。

赵蕃

赵蕃　梅花六首

全树婆娑夥匪奢，数枝纖瘦少尤佳。

春风上苑吾何泰，落月孤村汝自嗟。

定论要为尘外物，细看那是世间花。

不然山谷能诗老。曷与山礬计等差。

赵蕃

赵蕃　梅花六首

劲草端能抗疾风，岁寒乃识后凋松。

是知植物多尤异，更有梅花巧耐冬。

青女素娥能莫逆，巽二滕六漫豪凶。

嗟予自幸非枨欲，健语聊须发隗胸。

赵蕃

赵蕃　梅花六首

平生留落半天涯，处处逢梅是旧知。

老树半侵江侧岸，疏枝斜出竹间篱。

雪初霁处见鸦啄，水不波时观鹭窥。

驰誉丹青非我事，旧游历历尚堪诗。

赵蕃

赵蕃　梅花六首

梅从何逊骤知名，句入林逋价转增。

佳故品题因度远，暗能摸索为香凝。

每逢陈迹空搔首，不见斯人但服膺。

菊径依依怀靖节，瓜田草划念东陵。

赵蕃

赵蕃　梅花六首

画论形似已为非，牝牡那穷神骏姿。

莫向眼前寻尺度，要从物外极观窥。

山因雨雾青增黛，水为风纹绿起漪。

以是于梅觅佳处，故应偏爱月明诗。

赵蕃


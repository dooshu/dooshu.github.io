●大明會典卷之一百九十九

河渠四

水利

洪武二十六年定、凡各處閘壩陂池、引水可灌田畝以利農民者、務要時常整理疏濬。如有河水橫流泛濫、損壞房屋田地禾稼者、須要設法隄防止遏。或所司呈稟、或人民告訴、即便定奪奏聞。若隸各布政司者、照會各司。直隸者、劄付各府州。或差官直抵處所踏勘丈尺闊狹、度量用工多寡。若本處人民足完其事、就便差遺。儻有不敷、著令鄰近縣分添助人力。所用木石等項、於官見有去處支用。或發遣人夫、於附近山場採取。務在農隙之時興工、毋妨民業。如水患急於害民、其功可卒成者、隨時修築以禦其患

○二十七年敕諭、凡天下陂塘湖堰、可瀦畜以備旱熯、宣洩以防霖潦者、皆因其地勢修治之。勿妄興工役、掊剋吾民。又遣監生及人材、分詣天下、督吏民修治水利

盧溝河

盧溝河、出太原之天池。伏流至朔州馬邑。從雷山發為渾泉。會桑乾河、及雲中諸水。經太行山入宛平縣界。東南至看丹口、分為二派。一東流至通州高麗莊入白河。一南流至霸州合易水、又南至丁字沽入運河。東岸自龐村回龍廟等處至盧溝橋、堤岸長二十五裡。宣德以後、時決時修。正統元年、決狼窩口。弘治二年、決楊木廠。正德元年、又決狼窩口。俱敕大臣督修。嘉靖三十五年題准、共修東岸狼窩口等決口一十八處。凡築堤二千三百九十二丈、甃以條石。四十一年水決西岸、復命修築。東西兩岸各分八區、每區約五十丈。凡為石堤九百六十丈

滹沱河

滹沱河、源出山西繁峙縣泰戲山。歷代崞等州縣、東流、經真定府城南、至武邑縣合漳水。又東北至岔河口入運河。天順成化間、屢決晉州紫城口。束鹿深州、俱受水患。弘治二年、命真定等府衛發軍民相兼築塞。嘉靖九年、決真定城南。

命大臣相勘、行順天保定各撫臣修築大小舊堤

桑乾河

桑乾河、發源馬邑之金龍池百斛湧泉、迤邐東下、南至盧溝、會於天津。北達宣府之保安州。本元運道。保安而西、直達大同之古定橋、皆可舟行。中有山石二處、湍險為阻。大約水程七百二十七里。陸止八十八里

胡良河　　琉璃河

胡良河、在涿州。自拒馬河分流至通州、東入渾河。琉璃河、在良鄉縣。自磁家務發源、潛流地中、至良鄉、東入渾河。渾河水勢洶湧、工力難施。二河下流沙壅處、各不過四五里、疏濬甚易。嘉靖十一年題准、每年四五月間、該州縣官督責疏濬

薊州河

國初用、遮洋船、從直沽出□轉餉薊州、時有漂沒。天順二年、以海口新開沽、與近州之水套沽正相值、中間止隔陸地十里。遂

命鑿通。五年淤塞、仍濬之。弘治初、議發軍夫萬人、鑿河四十里以免海運。每三年一挑濬。嘉靖初、定額夫八千名、二年一次、令工部官一員、會同巡按御史、及天津兵備、督工挑督

昌平河

昌平河、在鞏華城外安濟橋起至通州(汀去丁改庶)口止、長一百四十五里。中有淤淺難行者三十里。隆慶六年題准、量加挑濬、幫築堤岸、遂成通流

密雲河

密雲城西有白河故道、自牛欄山而下與潮河交會。水勢深廣。嘉靖三十四年題准、於楊家莊築塞新口、疏濬故道。舟楫通行

天津海口新河

天津海口新河、長一十里四十八步。內王家淺至冀家窩、關係運道、每三年兩次挑穵。萬曆六年題准、每年秋開濬一次。其附近寶坻武清香河三縣、天津天津左右營州前武清五衛、梁城一所、額夫一千一百五十四名。其餘窵遠州府衛所五十處、該夫五千七百二十九名、俱免力役、每名減半徵銀五錢或四錢、解送工部寄庫。俟八月間、分司差官於附近處所募夫、每日給銀六分。每年九月初一日計里分工、二十日畢工。管理河道郎中、會同天津兵備往來提督。其挑穵泥沙、不許堆積河邊。工完、造冊送部查考

浙西諸水

浙西諸水、太湖為大。納杭湖宣歙常鎮六府溪澗港瀆之水、以成巨浸。注于江湖、以會於海。每天雨浸淫、水道壅塞。長洲吳江常熟崑山諸縣、多被渰沒。永樂二年、命官往治。乃鑿吳淞江南北岸灘塗、及濬安亭等浦、引湖水、由嘉定縣劉家港入海。又濬導陽城昆承諸湖水、由常熟縣白茆港入江。又濬淞江府范家濱、至南蹌浦口、上接大黃浦、引湖泖之水入海。弘治七年、復命發民夫二十萬、濬吳江長橋諸茭蘆之地、導太湖之水、散入澱山陽城昆承等湖。而開吳淞并大石趙屯等浦、洩澱山湖水、由吳淞江以達於海。開白茆港、并白魚洪鯰魚口等處、洩昆承湖水以注于江。開七浦鹽鐵等塘、洩陽城湖水以達於海。開湖州府漊涇、洩天目諸山之水、自西南入於太湖。開常州府百瀆、洩荊溪之水、自西北入於太湖。開各斗門、洩運河之水、由江陰縣以入於江。正德十六年、復命官發軍民夫六十餘萬、起常熟東倉至雙廟、濬白茆港故道一萬三千八百二十餘丈。起雙廟至海口、改鑿新河三千五百五十餘丈。又濬尚湖昆承陽城等湖支河一十九道。吳淞江下流六千三百三十餘丈。并吳江長橋大石趙屯大盈道褐等四浦。常州府烏涇等瀆六十三。桃花等港市河等河各四。湖州府大錢小梅等河、及漊港七十二。俾上源下委、遞相容洩。六年、濬丹陽至京口驛諸處淤淺、令運船避孟瀆風濤之險。二十四年題准、濬臧村以溉金壇、澡港以溉武進、艾祁通波以溉青浦、顧浦吳塘以溉嘉定。又濬大瓦等浦以溉崑山之東、許浦等塘以溉常熟之北。凡岡壟支河湮塞不治者、皆濬之深廣、使復其舊。隆慶三年、復命開白茆港劉家河黃浦港諸海口、及湖浦涇漊、并浙直交界湮塞處所、備濬深闊。五年、又題准通修吳淞江白茆塘丹陽縣練湖隄岸、悉令完固。萬曆三年、又開黃浦白茆吳江諸湮塞口、及修浙江海寧海鹽等縣衝壞海塘。其海鹽石塘、南環澉浦、北接金山上海等界、尤為要害。越三年、工成。四年、丹陽一帶運道淺阻。議准、挑復練湖上下、并濬孟瀆河通江

凡水利職官。弘治八年、令浙江按察司管屯田官、帶管浙西七府水利。仍設主事或郎中一員專管、三年更代

○正德九年、設郎中一員、專管蘇松等府水利

○十二年、遣都御史一員、專管蘇松等七府水利

○十六年、遣工部尚書一員、巡撫應天等府地方、興修蘇松等七府水利。浙江管水利僉事、聽其節制。尋設郎中二員、於白茆港吳淞江分理開濬

○嘉靖三年、罷蘇松等府管水利郎中。仍行浙江管水利僉事帶管

○四年奏准、貴州水利、委官屯僉事帶管、年終具所修濬陂塘壩堰丈尺造冊送部查考

○五年奏准、雲貴水利、委管屯副使帶管、年終具所修濬圩岸陂塘壩堰閘洞溝渠丈尺、造冊送部查考

○六年、令巡撫官督同水利僉事、用心整理蘇松水利、毋得虛應故事

○十三年、令各處按察司屯田官兼管水利

○四十五年題准、東南水利、不必專設御史。令兩浙巡鹽御史兼管

○隆慶元年題准、四川水利茶法屯鹽、併歸一道

○六年、特降敕書、以東南水利專責成巡撫

○萬曆三年、令巡江御史督理江南水利

○四年、添設淮安水利僉事一員、於河南按察司帶銜【 今革】

凡水利禁令。正統二年、令有司秋成時、修築圩岸、疏濬陂塘、以便農作。仍具疏繳報、俟考滿以憑黜陟

○弘治十八年、令各府州縣治農官、不得別項差占年終、具所轄水道通塞濬否緣由、造冊奏繳、考覈黜陟

○嘉靖七年、令陝西河南山東撫按等官、嚴督守令、疏濬河水、設法隄防、以備旱潦。能修舉者、照例旌擢

○又令各處撫按守巡官、嚴督所屬、以時修濬圩岸壩堰陂塘溝渠之在境內者

○十年、令決河上緊修築、疏通糧運。戶工二部多方從長計議、責令刻期報完

○二十五年、令南直隸巡撫都御史、督屬修濬太倉州常熟崑山等縣七浦白茆新涇等河、鹽鐵許浦等塘。仍令巡按御史驗勘

○二十六年題准、琉璃胡良滹沱等河、各下流壅塞、渰沒民田。令順天保定各巡撫官、親詣查勘、作速開濬

○隆慶三年題准、凡河南等處霸占源頭阻絕河道者、各該巡撫衙門、查照故決泉源條律、為首者發附近衛所、係軍調發邊衛、各充軍。著為例








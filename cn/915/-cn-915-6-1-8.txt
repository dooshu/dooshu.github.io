◇太史丞许芝上符命事议

督军御史中丞司马懿、侍御史郑浑、羊秘、鲍勋、武周等言：「令如左。伏读太史丞许芝上符命事，臣等闻有唐世衰，天命在虞，虞氏世衰，天命在夏；然则天地之灵，历数之运，去就之符，惟德所在。故孔子曰：『凤鸟不至，河不出图，吾已矣夫。』今汉室衰，自安、和、冲、质以来，国统屡绝，桓、灵荒淫，禄去公室，此乃天命去就，非一朝一夕，其所由来久矣。殿下践阼，至德广被，格于上下，天人感应，符瑞并臻，考之旧史，未有若今日之盛。夫大人者，先天而天弗违，後天而奉天时，天时已至而犹谦让者，舜禹所不为也。故生民蒙救济之惠，群类受育长之施，今八方，大小注望，皇天乃眷，神人同谋，十分而九以委质，义过周文，所谓过恭也。臣妾上下，伏所不安。」（《魏志·文帝纪》注引《献帝传》）


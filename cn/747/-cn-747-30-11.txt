○久雨赦宥诏

古之善为邦者，重人之命，执法之中，所以和气洽，嘉生茂。今秋京城，连雨隔月，恐耗其藁粒，而害於粢盛。抑朕之不明，何政之阙也？永惟久雨者，阴气凌阳冤塞不畅之所致也？持狱之吏，不有刑罚生於刻薄，轻重出於爱憎邪？《诗》曰：“此宜无罪，汝反收之”，刺坏法也。《书》曰：“与其杀不辜，宁失不经”，明慎刑也。“好生之德”，可不务乎？两京及诸州系囚，应推徒已下罪，并宜释放。死罪及流，各减一等。庶得解吾人之愠结，迎上天之福祐。布告遐迩，知朕意焉。


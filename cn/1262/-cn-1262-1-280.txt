女伎：

甲申秋，南教坊不足充下陈，私征之远境。阮大铖、杨文骢、冯可宗辈各购进。大内尝演《麒麟阁传奇》，剧未终，妓人首戴金凤者三。盖宫例，承幸戴金凤，以自别也。上体魁硕，一日毙童女二人。厚载门月裹骸出若干，质弱萎蕤，委于尘露。则马士英望风导欲，大铖辈从之而靡耳。噫！南唐元宗宴乐击鞠不辍，尝乘醉命优人王感化奏《水调词》。感化惟歌「南朝天子爱风流」一句，如是数四。元宗辄悟，覆盂叹曰「使孙陈二人得此一句，不当有衔璧之辱也。」今求王感化其人不复可得，抑谁为元宗乎？大铖自负为君子，文骢自负为词臣，污行干进，市井犹羞之，冯可宗本噌伍，不足论也。上初立，都人忻忻，谓中兴可待，不数月大失望，有苏台麋鹿之惧。




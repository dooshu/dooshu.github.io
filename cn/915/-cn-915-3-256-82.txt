◇策命孺子（始建国元年正月）

咨尔婴，昔皇天右乃太祖，历世十二，享国二百一十载，历数在於予躬。《诗》不云乎？「侯服於周，天命靡常」。封尔为定安公，永为新室宾。於戏！敬天之休，往践乃位，毋废予命。（《汉书·王莽传》中）

其以平原、安德、漯阴、鬲、重丘，凡户万，地方百里，为定安公国。立汉祖宗之庙於其国，与周后并，行其正朔、服色。世世以事其祖宗，永以命德茂功，享历代之祀焉。以孝平皇后为定安太后。（《汉书·王莽传》中）


◎文及翁词

蜀人文及翁登第後游西湖，一同年戏之曰："西蜀有此景否。"及翁即席赋贺新郎云："一勺西湖水。渡江来百年歌舞，百年酣醉。回首洛阳花世界，烟渺黍离之地。更不复、新亭堕泪。簇乐红妆摇画舫，问中流击楫何人是。千古恨，几时洗。 余生自负澄清志。更有谁、溪未遇，傅岩未起，国事如今谁倚仗，衣带一江而已。便都道、波神堪恃。试问孤山岗林处士，但掉头笑指梅花蕊。天下事，可知矣。"［古杭杂记］


西湖看月歌（同会稽罗弘载。）

客舍阶前湖水绿，棹舟更向湖中宿。
两岸苍烟皎月来，万顷清光照幽独。
渡口微闻漱玉声，楼头无复弹筝曲。
片云蜿蜒过南山，望见仙人骑白鹿。
夜深风起何泠泠，远山犹白近山青。
浮图层级真可数，波心寒玉吐孤亭。
援琴欲鼓水仙操，钟期既远谁为听。
狂呼不醒童仆睡，惜哉酒尽双玉瓶。
吁嗟明月古来有，须照西湖杯在手。
可怜客久春芳歇，阴雨三旬初见月。
荷叶田田渐作华，今宵月下已思家。
漏残高枕日将出，会有吴姬蚤浣纱。



◎张兴世

兴世字文德，竟陵竟陵人，元嘉中，以白衣从王玄谟伐蛮，孝武镇寻阳，以补南中郎参军，及即位，转员外将军，领从队。除建平王宏中兵参军，又隶西平王子尚为直卫，坐事免。大明末除员外散骑侍郎，仍除宣威将军随郡太守。明帝即位，进龙骧将军，迁左军将军督豫司二州南豫州六郡诸军事，封作唐县侯，征为游击将军，假辅国将军，迁太子右卫率，领骁骑将军，转左卫将军，权兼中领军，出为持节督雍梁南北秦郢州之竟陵随二郡诸军、冠军将军、雍州刺史，加宁蛮校尉，进号征虏将军。废帝时，征为通直散骑常侍左卫将军，以病徙光禄大夫，常侍如故。


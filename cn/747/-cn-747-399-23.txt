○对无夫修是堰判

〈河南诸州申无夫修理是堰，请与之平价，仍免外徭。省司以为与平价则官无所供，免外徭则公事废阙，不之许。州诉人实阻饥，恐不及冬成，至春复桃花水为害。〉

使人以时，不夺农务，前王令典，历代通规。顷属月离毕星，天作霖雨，缘河诸郡，水害方殷。王尊之祭徒诚，阳侯之怒无息，是隳是堰，乃请修营。动众兴功，虽不违於九月；免徭酬直，或大优於百姓。握兰则两停俱废，恐未得於随时；剖竹则二事兼全，亦颇同於大过。况频遭垫溺，人实阻饥，若不冬成，必贻春虑。理须折衷，事遣合宜，则丞相无坏陂之尤，将军免负薪之苦。

郭立

立，开元时擢书判拔萃科。


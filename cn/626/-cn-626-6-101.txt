梁主事有誉三十六首

【秋怀】

夕霁凉气发，曲房蔼余清。

金风被兰茝，白露浩已盈。

密林谢阳彩，丛薄陨芳荣。

迅商无缓调，征鸿怀苦声。

物候既易感，神理固难名。

汉阴甘灌园，鹿门事躬耕。

金张逐丹毂，王贡飘华缨。

由来事不同，各以性自营。

伊予秉微尚，恬旷谐夙情。

柱下明守雌，漆园持达生。

缅怀昔人训，烦嚣只自惊。

【黄司马青泛轩】

达人慕恬寂，开轩负西郭。

芊绵引蕙田，逶迤通菌阁。

积芳集隆墀，耽胜控遥壑。

蕊气通幽洞，湖光耿华薄。

青桐带露疏，翠羽冲花落。

蜃月镜疏棂，鹏云冠虚幕。

真筌一以契，琴书聊尔托。

鹤性在烟霞，凤想存寥廓。

即此愿深栖，陋彼郊居作。

【游白云寺】

崇岫控越徼，巍镇峙郊甸。

崒峍亿劫余，迢递百里见。

疏岭何岑峭，阳林郁蓊蒨。

峻拟玄天平，俯瞰海日炫。

化城架层颠，拂策陟遥岘。

逢槎旧术迷，遭石新磴转。

始至岚阴豁，暂息厓光显。

露翳若木茎，风堕昙花片。

鸟啼谷互答，竹亚露犹泫。

冲襟挹恬寂，素想协游衍。

静惟迦叶智，默溯龙树辨。

十喻总归空，六尘原不眩。

清朝意蕊凋，缟夜心莲现。

岁月纷递驰，栋宇几迁变。

鹤往台草荒，龙去井泉浅。

刻桷鼯鼠啼，雕梁蛛网罥。

感物置安排，看云悟舒卷。

结桂绪方遥，攀萝情莫展。

景协赏为美，虑澹机自遣。

愿总尘外辔，谢此区中恋。

【咏怀六首】

心星转坤维，芳荣遽销谢。

玄蝉号树间，蟋蟀吟幽榭。

商飚荡陵苕，物性随时化。

瞻彼孤飞鸿，游戏清澜下。

霜霰既以违，唼藻何雍暇。

微禽尚有适，而我独悲咤。

志士惜流光，哀歌达长夜。

愧无鲁阳德，何以回羲驾。

明月鉴重帏，凉风吹绮疏。

佳人扬清讴，顾影伤离居。

惜别黄鸟鸣，倏忽秋兰舒。

繁华不再至，欢乐宁倩余。

迢迢牵牛星，万古恒不渝。

所思杳天末，日夕增烦吁。

秦女善鸣筝，赵女亦吹竽。

筝竽岂不哀，不如琴瑟娱。

织缣常苦迟，织素常苦劬。

嗟哉织作勤，泪下沾罗襦。

阮公叹广武，陶子咏荆轲。

岂知达士怀，感慨更繁多。

饮酣匪甘放，身□匪术疏。

冥鸿游四海，所畏在虞罗。

高居与驷马，不如南山阿。

时议徒纷纭，其如圭璋何。

汉武伐匈奴，军声蜚八垓。

遂令鸡鹿塞，万里无尘埃。

汉道岂不盛，胡运有兴衰。

当其中叶时，雄略亦摧颓。

李广恒数奇，失落空徘徊。

马邑竟无成，东市弃王恢。

李陵负英风，仗剑单于台。

饮血苦百战，悲风从天来。

志欲吞狼望，轻谋贻祸胎。

一旦陇族沉，徒兴壮士哀。

烛龙腾遐辉，离照亘天衢。

室隙受余光，徒能耀一隅。

物理固殊鉴，各随贤与愚。

楚客倒沧海，提携得明珠。

重宝不见赏，抱价增烦纡。

掩袂卧空谷，孰知中所须。

昔游黄金台，酒酣卧燕市。

哀歌傍无人，泣下击筑子。

黍谷生悲风，易水何弥弥。

岂无英雄者，翻觉霸图耻。

白日忽复易，脱冠艺枌梓。

良覯邈山河，抚剑中夜起。

【湖口夜泊闻雁】

北风夜泊芦花渚，蓬底青灯雁啼雨。

水宿云翻路几千，更阑月落知何处。

风澒尘洞谁非客，怜汝南飞霜霰隔。

哀鸣却似畏缯缴，塌翅胡能传尺帛。

岭树重重是故乡，故园诸弟日相望。

寒宵听汝应欹枕，两地相思魂梦长。

【瓜步眺望】

残虹惨淡已黄昏，江上烟波独怆魂。

京口树浓藏雨气，海门风急长潮痕。

西来暮色连三楚，北望浮云隔九阍。

正值旗亭须买醉，忧时怀土不堪论。

【扬州悼隋离宫二首】

李花歌罢益凄其，正是迷楼纵乐时。

夜月辽魂哀铁骑，春风淮柳拂鸾旗。

斗边蛇起妖谁识，帐里雕来事可悲。

千载故基何处觅，杜鹃啼上野棠枝。

藻井雕甍驻彩霞，锦帆一去已无家。

凄凉夜月楼前舞，零落春风仗外花。

残烧绕原碑卧草，夕阳依岸柳藏鸦。

可怜河水滔滔逝，不识人间有岁华。

【吴宫】

月堕平湖漫不流，烟波何处可消愁。

千年人傍要离冢，百顷谁寻范蠡舟。

廊上悲风闻响屟，堂前清宴忆传筹。

《竹枝似写当年恨，声起吴江叶叶秋。

【姑苏怀古】

看山几日到吴中，游客登临感慨同。

金虎迹荒灵气灭，水犀军散霸图空。

春归茂苑乌啼月，花落横塘蝶怨风。

谁识倦游心独苦，扁舟长忆五湖东。

【出郭小园二首】

澹澹波光冉冉天，汀蒲沙柳共依然。

驱驰未卜宜瓜地，贫病犹营种秫田。

杜宇声残花似雪，鹁鸠啼急雨如烟。

朋游共弃嵇生懒，谁棹江湖载酒船。

新水斜通浴鹭洲，苍苍孤屿镜中浮。

黄花未绽江南景，紫蟹先成水国秋。

旧路忽惊芳草合，高台独上暮云稠。

郊居岂为栖迟计，堪笑人间沈隐侯。

【汉宫词】

云匝蓬莱迎玉辇，星连阁道闪朱旗。

仙娥引烛祈年夜，内史催词礼斗时。

赤雁新传三殿曲，青鸾多集万年枝。

蕊宫别有欢娱处，春色人间总未知。

【厓门吊古三首】

杀气空蒙下赤霄，胡尘卷地翠华遥。

舟胶楚泽谁还问，魂溺湘潭讵可招。

泪血岁添厓上藓，灵风暮涌海边潮。

独怜岛树犹含恨，不待秋来却尽凋。

谁悟当年谶已真，汴杭回首总成尘。

愤无勾践三千士，死恨田横五百人。

海上乾坤春梦短，厓前风雨客愁新。

贞魂若作啼鹃去，葛岭山头哭万巡。

炼石衔沙昔日心，千年犹为一沾襟。

朔方骏没金瓯缺，沧梅龙归玉玺沈。

云断野乌翻夕照，雨余芳树锁秋阴。

风光不似西湖景，空使英雄感慨深。

【庚戌八月虏变二首】

白草萧萧大野间，单于猎火照秋山。

坐令呜镝侵周甸，不见封泥守汉关。

郡邑疮痍嗟正苦，边庭供饷转多艰。

九重已命嫖姚将，为报苍生一解颜。

胡骑朝驱度黑河，射雕还傍帝城过。

四郊此日惭多叠，三辅何时遂息戈。

出塞卫青犹荷戟，从戎魏绛漫论和。

汉家会见平胡绩，愿听回中横吹歌。

【春日病起得家书怅然有感】

苑柳宫槐生晓烟，起看佳节倍堪怜。

天涯尺素惊残腊，客里分阴似小年。

愁病可堪归雁后，春心空负落花前。

西山爽气朝来好，拟把琴尊眺远天。

【送同年张子畏使代二首】

使星遥指晋阳城，晓度郊原铁骑迎。

狐塞天低横杀气，雁山秋早动边声。

书生倚剑心徒切，诸将挥戈意未平。

若过北堂春宴罢，还将筹策献承明。

征马长嘶起朔风，独怜平子思无穷。

烟尘未值萧条候，世事空归感慨中。

云暗故关听断角，日沉残垒见孤鸿。

悬知吊古经行处，好问当年李牧功。

【秋日谒陵眺望二首】

清秋霜露肃祠官，帝里山川此郁盘。

上谷风尘通大漠，居庸紫翠落层峦。

七陵松掩金铺暝，万壑钟流玉殿寒。

香雾蒙蒙候灵跸，星辰还仰太微看。

辇道松楸玉露晞，鬼神肃穆俨旌旗。

鼎湖寂寂龙时下，银海冥冥雁不飞。

中国地形当塞险，单于秋色入关微。

千年陵殿雄燕峤，九庙精灵护汉畿。

【送文子还吴】

湖海萧条剑气孤，吟边白发岁华徂。

马卿四壁愁沽酒，张翰三江拟钓鲈。

月下潮声过建业，雨中秋色上姑苏。

挂冠余亦沧洲去，迟尔烟霞倒玉壶。

【暮春病中述怀二首】

花落长安春事过，侧身天地甲兵多。

马卿消渴空成赋，阮籍徉狂独放歌。

病起春风吹鬓发，酒醒寒月上关河。

凭栏却忆十年事，长啸谁持返日戈。

万方云气护蓬莱，春色苍茫紫极开。

天阔高台招骏去，风生大漠射雕来。

明时病益江湖思，佳节愁深鼓角哀。

堪笑腐儒通籍晚，艰危心折请缨才。

【东林寺前作二首】

山色斜依寺，江流曲抱村。

时有山僧出，残阳独掩门。

寒日照流水，晚风吹古树。

遥听暮钟声，依依度江去。

【越江曲】

横塘风起送新凉，蒲叶拍波江水长。

莫道春归花落尽，中流还有杜蘅香。

【闺情】

万里关山无尽期，年光春色使人悲。

柳花只似悠扬梦，日逐东风少住时。

【喜归述怀留别李于鳞王元美徐子与宗子相四子一百韵】

天地炎州外，云涛涨海边。

为儒嗟世业，结社断尘缘。

髫龀趋先子，荣枯忆往年。

时推骢马使，人避铁冠贤。

吴越欢奔走，江湖获溯沿。

沙虫谗倏及，野鵩祸翻缠。

菊落哀霜径，松寒泣露阡。

承家悲蹇薄，生业苦忧煎。

寂寞诛茅地，荒凉种秫田。

文章愧作者，丘壑拟终焉。

野市山珍集，江桥海错鲜。

岁时聊汩没，形役谩拘挛。

北海樽虚倒，东山屐屡穿。

敝囊缄绿绮，故物借青毡。

拙自甘鹑服，贫还蓄蠹编。

年华惊似箭，世事叹如弦。

早已轻衣食，其如困椠铅。

贾生元起洛，郭子遂游燕。

射策终何术，公车独未捐。

茂才叨辟选，上国接周旋。

帝业雄丰镐，祥基陋涧瀍。

紫宸清佩侍，赤县瑞珪联。

开辟天人合，中兴岳渎全。

扼关分虎竹，逾岭贡龙涎。

豪侠倾畿内，声名暨海堧。

烟花春浩荡，车骑日喧阗。

公子回金勒，佳人拾翠钿。

风尘驱匼匝，时节出秋千。

盛极人情异，忧来物态迁。

中秋入虏骑，内部卷戈铤。

岂谓建鋋地，俄惊饮马川。

军声摧戊己，灾变动玑璇。

仇耻谁尝胆，承平祗控拳。

士奔绵帢破，胡舞粉题妍。

气概吞三辅，忧疑尽八埏。

射生群騕褭，送酒泣婵娟。

天鉴扶灵祚，皇威赫怒权。

殿前筹不少，阃外略谁专。

俄觉胡宵遁，潜窥将昼跧。

穹庐充子女，宇宙压腥膻。

蚊弱山能负，禽微海欲填。

伤心见黔首，感旧问华颠。

庙算时方倚，天骄恶讵悛。

疮痍未苏息，戈甲转绵延。

增赋梯航涌，征兵郡国连。

岁输海陵粟，日费水衡钱。

不见飞黄至，空嗟太白悬。

西南犹战垒，春夏更烽烟。

大将持牙纛，孤儿跨锦鞯。

谋臣诧舌在，重镇悼眉燃。

瑞捡张天步，妖氛袭斗躔。

时难同斗室，国计坐临渊。

恸哭看中土，哀歌御上乾。

谟猷枫陛切，祀典竹宫虔。

寸勇俱收录，微才尽采甄。

幽人心耿耿，烈士涕涟涟。

华省陪持戟，尘途竞着鞭。

赋惭狗监荐，官冗马曹员。

法网徒苛屑，刑书祗痛悁。

凝脂谁合解，刻木便应蠲。

结袜声何藉，含毫意独坚。

长杨千载意，汗竹几人传。

词赋怜哀矣，交游敢泛然。

徐陵同握管，宗悫对谈玄。

抗节还元礼，忧时实仲宣。

开轩频促膝，授简不虚筵。

艺苑宜藏气，名家愧比肩。

尚书期不顾，国士意相怜。

句逐法曹得，狂随吏部眠。

论心各磊落，附尾喜翩翾。

事业浮生外，衣冠薄俗前。

苏门应避地，杞国谩忧天。

吴客思莼脍，骚人咏蕙荃。

物情增惨淡，吾道合迍邅。

鸿雁何方别，蟾蜍几度圆。

材迂五石瓠，心慕九疑莲。

咄咄怀虚积，冥冥志孰诠。

潘舆伏腊喜，姜被梦魂牵。

性僻甘人后，愁深让隐先。

乞身频疏上，辞职荷恩偏。

诗兴行豪甚，交情去勉旃。

潜鳞终放荡，健翮任腾骞。

勋烈旂常重，声名琬琰镌。

猖狂终岁是，消渴几时痊。

多病成吾懒，无才免世愆。

宁能忘子女，且去弄潺湲。

心赏同寥廓，罗浮惬静便。

峰峦窥四百，世界俯三千。

天入金沙洞，烟飞铁柱泉。

松萝亦袅袅，石濑故溅溅。

独鹤凌星峤，群真下雾軿。

形骸原土木，景物自茅椽。

葛令还成药，曹溪更悟禅。

遥探小酉籍，闲访大罗仙。

幻梦蒙蕉鹿，清虚饮露蝉。

世情付浊酒，朋好共清弦。

五岭云随杖，三江月送船。

临歧凄把袂，相忆料挥笺。

聚散非人意，襟期失俗筌。

乾坤一俯仰，长咏《四愁篇。


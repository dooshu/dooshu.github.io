寄蒋大鸿

先生遂为越人邪相去六百里日日说出门不可得古之千里命驾者何人哉近且比岁无书问穷蹙不必言又频频为俗物败人意前贤称读书着书游好山水皆是厚福旨哉其言也去秋薄游黄海见所未见自今以往决计一游天台鴈荡便坚卧双溪草堂老矣诗文小道无足恃近稍编辑苦无定我文者不能不为君一搔首大作刻就者愿见一二又黄山游草一帙泚笔直示可当谈讌陆舟先生发矣追附此数行怅惘何极


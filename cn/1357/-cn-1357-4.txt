新庵译屑


周桂笙译

吴趼人编辑、评点裴效维校点





《新庵译屑》序


初，余以彭君伴渔之介绍，获交周子桂笙，日惟以商榷文字为事。厥后交愈益密，情愈益深，日惟以道义相劝勉，以知识相交换，商榷文字一事，转视为偶然之举矣。顾桂笙虚怀若谷，相交达十年，片言只字，必出以相质证。于是余二人之交谊，与夫互相期望之心，反为之而掩。此余不得不急白之于知我及桂笙者也。去冬，同乡君子组织旅沪广志小学校成，交推余主持其事。于是日与二三同事研究教育之道，舍学校而外，几无复涉足之处，坐是与桂笙疏。戊申八月，桂笙以此卷来，嘱为编次。检阅一过，则皆桂笙以前所译，散见于各杂志者，至是纂为一编，意将不欲自负其迻译之劳，藉是以问世者也。窃谓文章一道，大之可以惊天地，泣鬼神，寿世而不朽；次焉者，亦可以动魂魄，震耳目，以为救世之助。寿世之文，如昔贤著撰者无论矣；即救世之文，如时彦之发皇议论，警醒一切者，以之灾梨祸枣，或犹可见谅于君子。而桂笙所译此编为何如文也？其文则鸟语蛩鸣，其技则雕虫篆刻，顾犹鳃鳃然敝帚自珍，而余复为之序之，抑何所就者浅且隘也？呜呼！此岂桂笙之初志也者！此岂余与桂笙互相期望之初志也哉！天地虽宽，侧身无寄，茫茫人海，道大难容。庄生之著《南华》，屈子之作《离骚》，岂好为谲异违世之谈邪？毋亦愤世嫉俗，借以喷薄其胸中之积忿耳。世之读此书者，其知桂笙之为人哉。戊申仲秋南海吴沃尧趼人氏序。





弁言


余平生喜读中外小说，压线余闲，辄好染翰作小说、译小说，此知我者所共知也。顾读书十年，未能有所供献于社会，而谨为稗贩小说，我负学欤？学负我欤？当亦知我者所同声一叹者矣。此编皆平日读英、法业报时所选小品之有味者，随笔译成，无条理，无宗旨，亦犹夫曩者所译诸篇也。拉杂之在我，摧烧之一听诸人。新庵主人识。






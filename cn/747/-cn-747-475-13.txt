○告谢元宗庙文

维贞元元年，岁次乙丑，十一月癸巳朔，十一日癸卯，孝曾孙嗣皇帝臣某，敢昭告于皇曾祖考元宗至道大圣大明孝皇帝、皇祖妣元献皇后杨氏：臣猥承圣绪，获主大器，惧德不嗣，靡所安宁。任重道悠，竟贻颠越，京阙生变，神人无依。臣怀永图，不敢自弃，忍耻含愤，迨于载迁。戴天履地，俯仰惭惕。幸赖烈祖遗泽，感深于人，人心攸归，天意允若。肆子小子，凭宗庙之积庆，再复于镐京。在臣愆尤，曷云有补？岂敢自蔽，以重于厥辜。顷以寇孽在郊，礼物未备，久稽告谢，伏积兢惶。今祗见宫，引慝请罪，谨以一元《大武》、柔毛、刚鬣、明粢、芗合、芗萁、嘉蔬、醴齐，因时备物，虔奉严。尚飨！


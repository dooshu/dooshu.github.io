○奏准诏令子弟主办迁奉事状

臣某言：伏以幸遇通年奏请迁奉事，伏奉月日手诏，令子弟主办以趁时日者。私愿上陈，天书下降，跪承恩命，荣感失图。臣实不天，幼丁家祸，荐锺凶衅，方在童蒙。逮於成人，终鲜兄弟，比以时日非便，顾室且贫，日居月诸，未办归。痛心疾首，以候吉辰。昨者陈露下情，求替迁奉，赴任之日，亦具奏闻。今奉诏书，令子弟主办，虽恳辞上渎，而天听未回。荷朝廷之寄深，望阡兆而心陨。臣即准诏遣子弟专往扬州舒州主办，便赴上都，续具闻奏。臣揆以才劣，职任非轻，不敢重陈，再烦睿览。怀罔极之感，章奏冀允於深诚；奉丝纶之书，奖任益彰於圣旨。顾违恩重，哀荷难任。臣不胜荒塞摧逼之至。

杨嗣复

嗣复，字继之，仆射於陵子。第进士博学宏词，长庆初累拜中书舍人。文宗立，迁户部侍郎，开成三年以本官同平章事，封宏农县伯，进门下侍郎。武宗朝出为湖南观察使。宣宗立，拜吏部尚书。大中二年卒，年六十六，赠尚书左仆射，谥孝穆。


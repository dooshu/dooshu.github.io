暗伯


暗伯，唐兀人。祖僧吉陀，迎太祖于不伦答儿哈纳之地。太祖嘉其效顺，命为秃鲁哈必阇赤，兼怯里马赤。父秃儿赤袭职，事宪宗，累官至文州礼店元帅府达鲁花赤。

暗伯弱冠入宿卫，性严重刚果，有大志。尝亲迎于燉煌，阻兵不得归，乃客居于于阗宗王阿鲁忽之所。世祖遣薛彻干等使阿鲁忽以通好，阿鲁忽留使者数年弗遣，暗伯悉以己马驼厚赆之，令逃去。薛彻干等得脱归，具以白世祖，世祖称叹久之。既而命元帅不花帖木儿等征于阗，暗伯乘间至行营，见薛彻干于帐中，薛彻干曰：“公之忠义，已上闻矣。”不花帖木儿遂承制命暗伯权充枢密院客省使。俄有旨护送暗伯妻子来京师。

未几，宗王乃颜叛，世祖亲征，暗伯在行间，屡捷，命为克流速不鲁合不周兀等处万户。又诸王哈鲁、驸马秃绵答儿等叛，暗伯率所部兵战于克流速石巴秃之地，身中七创，所乘马亦中二矢，自旦至晡，鏖战愈力，刺秃绵答儿杀之，生擒哈鲁以献。世祖嘉其功，命长唐兀卫，兼佥枢密院事。凡分立诸色五卫军职、袭替屯戍之法，多所更定。历同佥、副枢、同知，至知枢密院事，以疾终于位。赠推忠保节功臣、资善大夫、甘肃等处行中书省右丞、上护军、宁夏郡公，谥忠遂。

子阿乞剌，知枢密院事；亦怜真班，湖广省左丞。






卷三十六

钦定四库全书

续後汉书卷三十六　　　　元　郝经　撰

列传第三十三

魏臣

袁涣【涣子侃　寓　奥　准　从弟覇徽　敏　曾孙宏】　张范【弟承】邴原【张阁】　凉茂　国渊　徐奕　何夔　邢顒谨案袁涣传阙

张范字公仪河内修武人也祖父歆汉司徒父延太尉太传袁隗欲以女妻范辞不受性恬静乐道忽於荣利徵命无所就弟承字公先亦知名以方正徵拜议郎迁伊阙都尉董卓作乱承欲合徒衆与天下共诛之承弟昭时为议郎适从长安来谓承曰今欲诛卓衆寡不敌且起一朝之谋战阡陌之民士不素抚兵不练习难以成功卓阻兵而无义固不能久不若择所归附待时而动然後可以如志承然之乃解印绶间行归家与范避地扬州袁术备礼招请范称疾不往遣承与相见术问曰昔周室陵迟则有桓文之霸秦失其政汉接而用之今孤以土地之广士民之衆欲徼福齐桓拟迹高祖何如对曰在德不在强夫能用德以同天下之欲虽由匹夫之资而兴霸王之功不足为难苟僭拟干时而动衆之所弃谁能兴之术不悦是时曹操将攻冀州术复问曰今曹操欲以敝兵数千敌十万之衆可谓不量力矣子以为何如承曰汉德虽衰天命未改曹操挟天子以令天下虽敌百万之衆可也术作色不怿承去之操平冀州遣使迎范范以疾留彭城遣承诣操表为谏议大夫范子陵及承子戬为山东贼所得范直诣贼请二子贼以陵还范范谢曰诸君相还儿厚矣夫人情虽爱其子然吾怜戬之小请以陵易之贼义其言悉以还范操自荆州还范见于陈以为议郎参丞相军事甚见敬重操征伐常令范及邴原留与世子丕居守操戒丕举动必谘此二人丕执子孙礼范所得禄给救恤穷乏家无所余中外孤寡皆归焉人或赠遗无所逆亦终不用及去皆以还之建安十七年卒魏国初建承以丞相参军祭酒领赵郡太守政化大行操将西征徵承参军事至长安病卒丕既纂代以范子参为郎中承孙邵晋中护军与舅杨骏俱被诛

邴原字根矩北海朱虚人也年十一丧父家贫早孤邻有书舍原过而泣师问曰童子何悲原曰孤者易伤贫者易感夫学书者必皆具有父兄者也一则羡其不孤二则羡其得学心中恻然故为流涕师哀其言亦为之泣曰欲学可尔我乐相教不求资也於是就学笃意经传博涉无所不见尤厉行义与管寜俱以操尚称自以其学未至乃诣安丘孙崧崧辞曰君乡里郑君君知之乎原答曰然崧曰郑君学览古今博闻强识钩深致远诚学者之师模也君乃舍之蹑屣千里所谓以郑为东家丘者也君似不知而曰然者何也原曰人各有志所规不同故有登山而采玉有入海而求珠者岂可谓登山者不知海之深入海者不知山之高哉君谓原以郑为东家丘君以仆为西家愚夫邪崧谢焉又曰兖豫之士吾多所识未有若君者当以书相分原重其意持书而别曰求师启学志高者通非若交游待分而成也书何为哉乃藏书於家而行单步负笈苦身持力至陈留师韩子助颍川宗陈仲弓汝南友范孟博涿郡亲卢子干原旧能饮酒自游学八九年不饮临别师友以原不饮会米肉送原原曰本能饮但以荒思废业故断之尔今当远别可一饮燕於是共坐饮酒终日不醉归以书还孙崧郡署功曹主簿时鲁国孔融在郡教选计当任公卿之才乃以郑玄为计掾彭璆为计吏原为计佐融有所爱一人常盛嗟叹後恚望欲杀之吏皆为请叩头流血而融意不解原独不请融谓原曰衆皆请而君何独不请原曰明府於某本不薄也常言岁终当举之此吾一子也如是朝吏受恩未有在某前者矣而今乃欲杀之明府爱之则引而方之於子憎之则推之欲危其身原愚不知明府以何爱之以何恶之融曰某生於微门吾成就其兄弟拔擢而用之今孤负恩施夫善则进之恶则诛之固君道也往者应仲远为泰山太守举一孝亷旬月之间而杀之夫君人者厚薄何常之有原对曰仲远举孝亷杀之其义焉在夫孝亷国之俊选也举之若是则杀之非也若杀之是则举之非也诗云彼已之子不遂其媾盖讥之也语云爱之欲其生恶之欲其死既欲其生又欲其死是惑也仲远之惑甚矣明府奚取焉融乃笑曰吾但戏尔原又曰君子於其言无所苟安有欲杀人而可以为戱哉融无以答遂释之是时朝纲陵迟在所构难原乃将家人入郁洲山中郡举有道不就融书喻原曰修性保贞清虚自高危邦不入久潜乐土王室多难西迁镐京圣朝劳谦畴咨隽乂我徂求定策命恳恻国之将陨嫠不恤纬家之将亡缇萦跋涉彼匹妇也犹执此义【原注史记淳于意以刑罪当传西之长安意有五女随而泣意怒骂曰生女不生男缓急无可使者於是少女缇萦伤父之言乃随父西上书曰愿为官婢以赎父刑文帝为除肉刑】实望根矩仁为己任授手援溺振民於难乃燕燕居息莫我肯顾谓之君子固如此乎根矩可以来矣原不答遂与管寜浮海适辽东依公孙度【谨案志注此下有辽东多虎原之邑落独无虎患十二字】尝行得遗钱以系树钱既不见取而系钱者多问其故行者曰神树也原恶其由已而成淫祀乃辨之里中敛其钱以为社供同郡刘政有勇畧公孙度欲杀之收捕其家政得脱度告诸县敢有藏政者与同罪政窘急投原曰穷鸟入怀原曰安知此怀之可入邪原匿之月余时东莱太史慈当归原因以政付之既而谓度曰将军前日欲杀刘政以其为已害今政已去君之害岂不除哉度曰然原曰君之畏政者以其有智也今政已免智将用矣尚奚拘政之家不若赦之无徒重怨度乃出之原又资送政家使归原在辽东一年中往归者数百家游学之士弦诵之声不絶管寜以度终不容原劝原归原乃徙居於三山孔融复与书曰随会在秦贾季在翟【原注左氏传赵孟使先蔑士会如秦逆公子雍贾季亦使召公子乐于陈赵孟杀诸郫贾季奔翟赵盾背先蔑而立灵公先蔑奔秦士会从之】谘仰靡所叹息增怀顷知来至近在三山诗不云乎来归自镐我行永久遣五官掾奉问榜人【原注此孟反】舟楫之劳祸福动静告慰乱阶未已阻兵之雄若棊奕争枭复何俟乎原遂归行已数日而度始觉曰邴君所谓云中白鹤非鹑鷃之纲所能罗矣又吾自遣之勿复求也原既至亦不仕讲肄礼乐吟咏诗书门徒数百人时郑玄博学洽闻注解典籍儒雅之士宗之原以志尚高远节行粹白英伟之士向焉於是青州有邴郑之学曹操为司空辟原署东合祭酒原女早亡而操爱子仓舒亦没操欲求合葬原辞曰合葬非礼也原之所以自容於明公明公所以待原者以能守训典而不易也若听明公之命则是凡庸也明公焉以为哉操乃止操北伐乌桓还驻昌国宴士大夫酒酣操曰孤反邺中诸人必将迎其不来者独有邴祭酒尔言讫未久而原先至通谒操惊喜出迎谓原曰孤谓君将不能来而远自屈邪谒讫而出军中士大夫诣原者数百人操谓荀攸曰此君乃能倾士大夫心若是乎攸曰此一世异人士之冠冕也公宜尽礼待之【谨案志注云军中士大夫诣原者数百人太祖怪而问之时荀文若在坐对曰独可省问邴原耳太祖曰此君名重乃亦倾士大夫心文若曰此一世异人云云文若荀彧字也此作荀攸与志异】自是操益重原虽受辟历署常在病告高枕里巷终不当事河内张范名行亦高而尤亲敬原操下令曰邴原名高德大清?邈世魁然而峙不为孤用闻张子颇欲学之吾恐造之者富随之者贫也徙署丞相徵事【原注献帝起居注建安十五年初置徵事二人原与太原王烈俱以选补】崔琰为东曹掾记让曰徵事邴原议郎张范皆秉德纯懿志行忠方清静足以厉俗贞固足以干事所谓龙翰凤翼国之重宝举而用之不仁者远时曹丕为五官中郎将宾客如云而原独守道持常非公事弗见也操使人从容问之原曰吾闻国危不事冢宰君老不奉世子此典制也於是代凉茂为五官将长史令曰子弱不才惧其难正贪欲相屈以匡励之虽云利贤能不恧恧丕大会宾僚建议曰君父各有笃疾有药一丸可救一人当救君邪父邪衆人纷纭原独不言丕问之原勃然曰父也丕亦不复难之操伐孙权原从行卒是後大鸿胪钜鹿张泰河南尹扶风龎辿【谨案龎辿陈志作龎廸何焯校本作辿与此合】以清贤称【原注荀绰冀州记曰钜鹿张貔字邵虎祖父泰字伯阳有名於魏父邈字叔辽辽东太守着名自然好学论在嵇康集为人弘深有远识恢恢然使求之者莫之能测也宦历二官元康初为城阳太守未行而卒】永寜太仆东郡张阁以简质闻杜恕着家戒称阁曰张子台视之似鄙朴人然其心中不知天地间何者为美何者为好敦然似如与隂阳合德者作人如此自可不富贵然而患祸当何从而来世有高亮如子台者皆多力慕体之不如也

凉茂字伯方山阳昌邑人也少好学论议据经典以处是非太祖辟为司空掾举高第补侍御史时泰山多盗贼以茂为泰山太守旬月之间襁负而至者千余家【原注博物记曰襁织缕为之广八寸长尺二以约小儿于背上负之而行】转为乐浪太守公孙度在辽东擅留茂不遣之官然茂终不为屈度谓茂及诸将曰闻曹公远征邺无守备今吾欲以步卒三万骑万匹直指邺谁能御之诸将皆曰然【原注臣松之案此传云公孙度闻曹公远征邺无守备则太祖定邺後也按度传度以建安九年卒太祖亦以此年定邺自後远征惟有北征柳城耳征柳城之年度已不复在矣】又顾谓茂曰于君意若何茂对曰比者海内大乱社稷将倾将军拥十万之衆安坐而观成败夫为人臣者固若是耶曹公忧国家之危败愍百姓之苦毒率义兵为天下诛残贼功高而德广可谓无二矣以海内初定民始安集故未责将军之罪耳而将军乃欲称兵西向则存亡之效不崇朝而决将军其勉之诸将闻茂言皆震动良久度曰凉君言是也後徵还为魏郡太守甘陵相所在有绩曹丕为五官将茂以选为长史迁左军师魏国初建迁尚书仆射後为中尉奉常丕在东官茂复为太子太傅甚见敬礼卒官【原注英雄记曰茂名在八友中】

谨案目録此下有国渊徐奕传今阙

何夔字叔龙陈郡阳夏人也曾祖父熙汉安帝时为车骑将军夔幼丧父与母兄居以孝友称长八尺三寸容貌矜严党祸起从父衡为尚书好直言由是在党籍父兄皆禁锢夔叹曰天地闭贤人隐宰司辟召皆不应兴平初避乱淮南袁术至夀春辟之夔不从遂为术所留久之术与桥蕤俱攻围蕲阳蕲阳为曹操固守术以夔彼郡人欲胁令说蕲阳夔谓术谋臣李业曰昔柳下惠闻伐国之谋而有忧色曰吾闻伐国不问仁人斯言何为至于我哉遂遁匿灊山术知夔终不为已用乃止术从兄山阳太守遗母夔从姑也是以虽恨夔而不加害建安二年夔将还乡里度术必急追乃间行得免明年到本郡操辟为司空掾属时有传袁术军乱者操问夔曰君以为信不夔对曰天之所助者顺人之所助者信术无信顺之实而望天人之助此不可以得志於天下夫失道之至亲戚叛之而况于左右乎以夔观之其乱必矣操曰为国失贤则亡君不为术所用乱不亦宜乎操性严掾属公事往往加杖夔常畜毒药誓死无辱是以终不见及【原注孙盛曰夫君使臣以礼臣事君以忠是以上下休嘉道光化洽公府掾属古之造士也必擢时隽捜扬英逸得其人则论道之任隆非其才则覆餗之患至苟有疵衅刑黜可也加其捶扑之罚肃以小惩之戒岂道之以德齐之以礼之谓与然士之出处宜度德投趾可否之节必审于所蹈故高尚之徒抗心于青云之丧岂王侯之所能臣名器之所覊绁哉自非此族委身世涂否泰荣辱制之由时故箕子安于孥戮柳下夷于三黜萧何周勃亦在缧絏夫岂不辱君命故也夔知时制而甘其宠挟药要君以避微耻诗云惟此褊心何夔其有焉放之可也宥之非也　士可杀不可辱命为掾属而杖捶之岂待士之礼耶夔义不受辱亦可尚已而以为挟毒要君责之过矣】自昭烈之去东南多变操乃以陈羣为鄼令夔为城父令诸县皆用名士由是稍定迁长广太守郡滨山海黄巾未平豪杰多背叛袁谭就加以官位长广县人管承徒衆三千余家为寇害议者欲举兵攻之夔曰承等非生而乐乱也习于乱不能自还未被德教故不知反善今兵廹之急彼恐夷?必并力战攻之既未易拔虽胜必伤吏民不如徐喻以恩德使容自悔可不烦兵而定乃遣郡丞黄珍往为陈成败承等皆请服夔遣吏成弘领校尉长广县承等郊迎奉牛酒诣郡牟平贼从钱衆亦千数【谨案陈志作数千】夔率郡兵与张辽共讨定之东牟人王营衆三千余家胁昌阳县为乱夔遣吏王钦等授以计畧使离散之旬月皆平定时操始制新科下州郡又收租税緜绢夔以郡初立近以师旅之後不可卒绳以法乃上言曰自丧乱以来民人失所今虽小安然服教日浅所下新科皆以明罚勅法齐一大化也所领六县疆域初定加以饥馑若一切齐以科禁恐或有不从教者有不从教者则不得不诛非观民设教随时之意也先王辩九服之赋以殊远近制三典之刑以平治乱【原注周礼太宰以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰?都之赋七曰关市之赋八曰山泽之赋九曰币余之赋大司寇之职掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典】愚以为此郡宜依远域新邦之典其民间小事使长吏临时随宜上不背正法下以顺百姓之心比及三年民安其业然後齐之以法则无所不至矣操从其言徵还参丞相军事海贼郭祖寇暴乐安济南界州郡苦之操以夔前在长广有威信拜乐安太守到官数月诸城悉平入为丞相东曹掾夔言于操曰自军兴以来制度草创用人未详其本是以各引其类时忘道德夔闻以贤制爵则民慎德以庸制禄则民兴功以为自今所用必先核之乡闾使长幼顺叙无相踰越显忠直之赏明公实之报则贤不肖之分居然别矣又可修保举故不以实之令使有司别受其负在朝之臣时受教与曹并选者各任其责上以观朝臣之节下以塞争竞之源以督羣下以率万民如是则天下幸甚操称善魏国既建拜尚书仆射时丁仪兄弟贵宠夔与仪不合尚书傅巽谓夔曰仪已害毛玠矣子宜少下之夔曰为不义适足自害焉能害人夔终不屈未几仪果败丕为太子以凉茂为太傅夔为少傅特命二傅与尚书东曹并选太子诸侯官属茂卒以夔代每月朔太傅入见太子太子正法服而礼焉他日无会仪夔迁太仆丕欲与辞宿戒供具夔无往意乃与书请之夔以国有常制遂不往其履正如此然于节俭之世最为豪汰丕立封成阳亭侯邑三百户疾病屡乞逊位丕诏报曰盖礼贤亲旧帝王之常务也以亲则君有辅弼之勲焉以贤则君有醇固之茂焉夫有隂德者必有阳报今君疾虽未瘳神明聼之矣君其即安以顺朕意卒諡曰靖侯子曾嗣晋咸熙中为司徒有传

谨案目録此下有邢顒传今阙又此卷议赞全阙








蜀山书舎记

蜀山书舎者友人徐君幼文肄学之所也幼文尝自吴兴以书抵予曰吾山在城东若干里吾屋在山若干楹吾书在屋若干卷山虽小而甚美屋虽朴而粗完书虽不多而足以备阅吾将扵是卒业焉子幸为我记之予惟古之君子所取以成其学者无常物所居以致其学者无常地也故弁裳之扵容珩瑀之扵歩豆笾之扵陈琴瑟之于乐弓矢车马之扵服度量权衡之扵用凡接扵物皆学也岂専扵六籍之内哉往于田入于市处于戸庭览于山川立于宗庙朝廷逰于庠序军旅凡履之地皆学也岂限扵一室之间哉后世讲学之道既废而人之不能然也有志者始各占山水之胜筑庐聚书而读之虽其以学之者异乎古然凡事之理与夫羣圣贤修已治人之要实皆不出扵书况安僻阻之区絶纷嚣之役得一肆其力扵是则其至扵成就岂不反有易者哉今幼文以方壮之齿有可用之材而不急进取益务扵学以求其所未至岂非有志之士哉而予也北郭之野有土东里之第有书皆先人之遗也遭时多艰茀秽扵榛芜残壊扵尘蠧伥伥焉日事奔走而不知返则其荒陋宜有愧扵幼文矣尚能为是记乎然而书此而不辞者盖姑复幼文之请亦因以自厉焉


赠罗叔羹领事　二首


十丈黄龙卓国旗，南荒群识汉官仪。只今都护仍开府，从古行人必善辞。

海臂中分浮世界，天心难测厚蛮夷。登山四望青山色，何处先朝御制碑？

万里家山梦八闽，一尊海岛话三春。对棋每感中朝事，属籍偏多故国民。

落落星辰明赤道，茫茫车马走黄尘。要知吾道其南意，此任终当付伟人。






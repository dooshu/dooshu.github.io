陆游　岁暮

吴中寒气薄，岁暮亦和风。

移树来村北，寻僧渡港东。

露葵收半绿，霜稻杵微红。

一饱无余念，吾生正不穷。

陆游

陆游　岁暮

案间官历喜更端，鬓畔罗旛巧耐寒。

筛辣捣香簄腊酒，染红丝绿簇春盘。

衰容未觉余年迫，佳日犹思一笑欢。

太息儿童痴过我，乡傩虽陋亦争看。

陆游

陆游　岁暮

离离井上桐，郁郁墙下桑，

零落岂不悲，无奈中夜霜。

蟋蟀更可念，岁暮依客床。

客亦自孤寂，衣篝歇残香。

一灯挂西壁，耿耿青无光。

援笔欲写愁，三喟不成章。

陆游

陆游　岁暮

岁暮风霜惨，村深草棘稠。

力衰行每蹇，衣薄鼻多鼽。

久矣当长往，悠然尚小留。

儿童报炊熟，得饱且忘忧。

陆游

陆游　岁暮

半生浪走跨秦吴，白道还如筮仕初。

冻芋浊醪邀里巷，昏烟湿雪暗郊墟。

穷空敢恨寒无褐，忧患元因出有车。

笑掩陈编聊自慰，古来富贵羡樵渔。

陆游

陆游　岁暮

小筑幽栖与拙宜，读书写字伴儿嬉。

已无叹老嗟卑意，却喜分冬守岁时。

羹＊芳鲜新弋雁，衣襦轻暖自缫丝。

农家岁暮真堪乐，说向公卿未必知。

陆游

陆游　岁暮

书房偷得蜗庐样，仅仅能容老病身。

纸被蒙头方坐稳，却愁转眼又新春。

陆游

陆游　岁暮

浅色染成官柳丝，水沉熏透野梅枝。

客来莫怪逢迎嬾，正伴曾孙竹马嬉。

陆游

陆游　岁暮

挹泉石鼎煎崖蜜，候火铜炉炷海沉。

一坐便应论十劫，不知岁月去駸駸。

陆游

陆游　岁暮

久衰岂是见人时，健忘偏于养性宜。

噉饭著衣常苦嬾，为谁欲理一团丝？

陆游

陆游　岁暮

燕脂斑出古铜鼎，弹子窝深湖石山。

老去柴门谁复过，天教二友伴清闲。

陆游

陆游　岁暮

少慕浮名百种痴，老知世事尽儿嬉。

从今春困不须卖，睡到日高三丈时。

陆游


前赠文林郎直隶大名府推官霖海张公墓志铭

安丘张子贞从余游能文章不远千数百里来国门乞铭其先大父霖海公墓问其生以明嘉靖七年九月卒万历十五年四月四日到今且百年铭不已後与曰先人尝砻石於墓不得其人宁阙焉先大父不获以位显事具邑乘乡父老能言之文献徵矣即百年後铭自先生始其谁曰不宜呜呼闻是言也孝子慈孙之意戚矣公读书好古虽业经生言不渇功利岳岳然宁矫毋随故多高行中年未举子妻王请纳媵固强乃许媵至有殊色余泪沾面诘之故名家女也公矍然心悲立遣归不索值女泣谢且祝曰天乎张公德厚其连畀三子以昌之後生子竟符其言自奉刻苦布衣藿食一摺扇用之常数年曰吾虽不酷贫分固如是也惩世俗厚葬手勒为遗令瘗以柳棺疾革时三子尚幼而从子书绅己举於乡召诣榻前授槖中千金曰此嬛嬛者弗能守汝需其长归之毋使孺子以怀璧贾罪从子唯唯纳食器中舁去人亡知者後十余年书绅大会宗亲还金如故人皆曰孝廉君诚长者微公盛德能知人奚能有此而生不膺一命年止六十悲夫子嗣伦万历壬子举人继伦天启丁卯贡生绪伦崇祯辛未进士湖广道监察御史公由是得赠文林郎始御史在娠公寝疾顾谓王孺人曰汝腹男也且将大吾门公生平不信禨祥而所言类前知竟莫能测也女一适诸生马尔骏孙二人喜闻诸生贞拔贡生尝辟博学宏词以忧未赴今候补翰林院孔目曾孙在辛在戊在乙皆贞出贞之言曰吾伯叔不幸皆亡後贞不肖独有三子惴惴奉蒸尝惟先德冺灭是惧余观其叙列家传具矣先世自山阳徙居安丘公大父澄以明经主簿武安父守蒙为诸生公讳民感字尔孚邑诸生别号霖海葬敖山之阡铭曰

其行孑孑畴则湼之其守墨墨畴则掲之匪即於私莫我忍欺惟远乃耀昭以永垂


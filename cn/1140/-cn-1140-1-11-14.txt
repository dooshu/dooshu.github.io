书杨文贞公自撰墓志铭後

史载文贞公传详矣今谒公祠获见仁宣二帝宸翰及洪熙初所赐银印其文曰杨贞一令子孙各无相忘又读公自撰墓志铭不禁泫然流涕也夫人臣遭时遇主信任不贰每事咨询病则赉药物慰劳或降勅赐诗使命相属比於骨肉朋友之谊尤为欢洽至於传之金石以示子孙旁观者且感泣况身受者乎及英宗幼冲践祚太后委重是时王振之势已张惟畏公稍歛戢公履霜知戒观自志所云忧重畏深进退无补蹈素餐而昧止足亦大惴惴矣然立朝四十年乞骸不可省墓家居仅四十日公既知风烛奄尽复何所求恩深责重死而後已或且以其子稷之累短其引退之晩岂尝为公设身自处也哉迨公去不起阉振横恣国事日非然後知公之身系安危不小也太史公言留侯状貌如妇人好女不类其行事文贞魁垒岳立今观其像丰厚少髭须温然长者盖貌不尽人古今大致然矣癸卯七月朔闰章敬书


○授宋王成器太子太师制

门下：孟侯之礼，虽归於冢允；太伯之风，实尚於高节。左卫大将军宋王成器，幼而聪敏，长则温仁，礼乐同归，质文相半。孝以为政，每用因亲。忠而立诚，所期尊主，故能乐於为善，好在服儒，占蚁穴以探微，登雀台而成赋。自奄有梁宋，作藩邦家，其仪孔臧，其德可大。朕之元子，当践副君，以隆基有社稷大功，神佥属，由是朕前恳让，言在必行，天下至公，诚不可夺，爰符立季之典，庶叶从人之愿。况别为九州，必资於牧伯；贞夫万国，先伫於师傅：式副佥谐之求，仍光不拜之宠。可雍州牧扬州大都督太子太师，别加实封二千户，赐物五千段，细马二千匹，奴婢十房，金银器皿二百事，甲第一区，良田三十顷，馀如故，主者施行。


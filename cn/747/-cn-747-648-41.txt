○杨元卿泾原节度使制

门下：士之捐妻子，冒白刃，忠於许国，勇於忘家，贡先见之明於群疑之际者，大则书竹帛以示後，次则建麾以临戎。功不见图，则劳者何劝；忠不见赏，则悖者何诛？聿求其人，用激尔类。守右金吾卫将军权勾当左街事杨元卿，衣冠贵胄，文武长材，尝求三略之师，耻学一夫之敌。是以陷豺狼之穴，履尾甚危；蓄鹰鹘之心，卑飞待击。请分金以间楚，愿奉璧以伐虞，身以智全，家因义丧，诛蔡之始，实有力焉。及典方州，尢彰绩效，自居环尹，益茂勋勤。西旅未平，实资良帅，拔於不次，式伫奇功。尔其辟我土疆，谨我封守，视我士卒如尔子，攘我夷狄如尔仇，勉竭乃诚，以敷朕意。珥貂持简，用示兼荣。可朝散大夫检，校左散骑常侍使持节泾州诸军事兼泾州刺史御史大夫充四镇、北庭行军兼泾、原等州节度、观察、处置等使，勋赐如故。主者施行。


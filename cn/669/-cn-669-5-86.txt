86　筆削本義　魯削爲良


古未有筆，以書刀刻字於方策，謂之削。魯爲詩書之國，故考工記以魯之削爲良。

【何云】筆則筆，削則削，當是既書而後削。

【全云】筆削之削非此削，何説非。

【元圻案】初學記：「尚書中候曰：『玄龜負圖出，周公援筆，以時文寫之。』曲禮云：『史載筆，士載言。』此則秦之前已有筆矣。蓋諸國或未之名，而秦獨得其名，蒙恬更爲之損益耳。故説文曰：『筆所以書也。楚謂之聿，吴謂之不律，燕謂之拂，秦謂之筆是也。』」〇余友王煦曰：「古人以筆點桼而書，誤則以刀削去之，非謂筆即削也。左傳：『宋向戌以賞示子罕，賞，書也。子罕削而投之。』是其證。又考工記：『築氏爲削，長尺博寸，合六而成規。』按其形製，略如偃月，必不宜於刻也。」






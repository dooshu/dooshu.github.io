○答道州薛侍郎论方书书

禹锡再拜：初，兄出中台，守江华，人咸曰：“函牛之鼎以之烹小鲜，惜乎馀地澶漫而无庸也。”愚独心有慨焉，以为君子受乾阳健行之气，不可以息。苟吾位不足以充吾道，是宜寄馀术百艺以泄神用。其无暇日，与得位同。久欲以是理求有得於兄，而未有路。会崔生来，辱书教，果惠以所著奇方十通。商古今之宜，而去其并猥，以一物足以了病者居多，非累试辄效，不在是族，或取诸屑近，亦以捃拾。虑恒人多怠忽不省，必建言显白，扬其功於已然。其它立论，率以弭病於将然为先，而攻治为後。言君臣必以时，言宣补必以性，言砭火必本其输荣，言祓禳必因其风俗。齐和之宜，炮剔之良，暴炙有阴阳之候，煎烹有少多之取。挠劳以制驶，露置以养洁，味有所走，薰有所归。存诸悉，易则生患。非博极遐览之士，孰能知其所从来哉？

愚少多病，犹省为童儿时，夙具襦，保姆抱之以如医巫家。针烙灌饵，亘然啼号。巫妪辄阳阳满志，引手直求，竟未知何等方何等药饵。及壮，见里中儿年齿比者，必睨然武健可爱，羞已之不如。遂从世医号富於术者，借其书伏读之。得《小品方》，於群方为最古。又得《药对》，知《本草》之所自出。考《素问》，识荣卫、经络、百骸、九窍之相成。学切脉以探表候，而天机昏浅，布指於位，不能分累菽之重轻，第知息至而已。然於药石不为懵矣。尔来垂三十年，其术足以自卫。或行乎门内，疾辄良已。家之婴儿未尝诣医门求治者。

顷因欲编次已试者为一家方书，顾力不足。今兄能我先，所以辱贶之喜，信逾拱璧，有以赏音适道耳。常思世人居平不读一方，病则委千金於庸夫之手，至於甚殆，而曰不幸。岂真不幸耶？甚者或乘少壮之气，笑人言医，以为非急。昌言曰：“饴口饱腹，药其如我何！”所承之气有时而既，於祷神佞佛，遂甘心焉。兄以愚言覆观之，其人固比肩耳。

前蒙示药焙法，谨如教。地之慝果不能伤，虽茈胡、水泻喜速朽者，率久居而无害。万物不可以无法，谓生不由养致，其诬乎！山川匪遐，事使之远，形不接而谕者，莫贤乎书。临纸怊怅，不宣。禹锡再拜。


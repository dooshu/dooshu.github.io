姚勉　过麻子湖遇逆风有作

我自甘心欲背时，舟行一任逆风吹。

去帆今日夸轻捷，只恐前滩也怨迟。

姚勉

姚勉　过麻子湖遇逆风有作

自喜扁舟载月明，涉湖底事不宜轻。

象痕深没风仍顺，今日天公亦世情。

姚勉

姚勉　过麻子湖遇逆风有作

来去船皆欲便风，天心岂解两相从。

侬帆一顺渠应怨，不若从渠且苦侬。

姚勉

姚勉　过麻子湖遇逆风有作

兹行已误出山来，得就莼鲈亦快哉。

造物莫嫌归未是，故教风力倒吹回。

姚勉

姚勉　过麻子湖遇逆风有作

世道如斯决意归，此心不怕八风吹。

吾生忠信无休日，天下风波有定时。

姚勉


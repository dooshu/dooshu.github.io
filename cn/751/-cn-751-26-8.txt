踏莎行

雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。　　驿寄梅花，鱼传尺素。砌成此恨无重数。郴江幸自绕郴山，为谁流下潇湘去。

此首写羁旅，哀怨欲绝。起写旅途景色，已有归路茫茫之感。“可堪”两句，景中见情，精深高妙。所处者“孤馆”，所感者“春寒”，所闻者“鹃声”，所见者“斜阳”，有一于此，已令人生愁，况并集一时乎。不言愁而愁自难堪矣。下片，言寄梅传书，致其相思之情。无奈离恨无数，写亦难罄。末引“郴江”、“郴山”，以喻人之分别，无理已极，沈痛已极，宜东坡爱之不忍释也。


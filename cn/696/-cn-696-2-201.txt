会通河


其一


帝宅崔巍枕蓟丘，穿渠中划大荒浮。
派从漳卫东西合，源出莱芜南北流。
千里舳舻趋甸服，万方筐篚达（一作灌）神州。
平江带砺功如旧，少府金钱第一筹。

其二


少阳苍翠总青齐，百道飞泉尽向西。
岱岳云兴燔玉璧，黄河水溢护金堤。
渠穿地底龙尝蜕，帆挂天中乌夜啼。
万古转输终不改，更烦沧海问鲸鲵（时有海运之议）。





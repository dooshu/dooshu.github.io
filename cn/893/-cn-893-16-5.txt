送当涂赵少府赴长芦





唐时有二长芦：一是长芦县，隶河北道之沧州；一是长芦镇，在淮南道扬州之六合县南二十五里。陆放翁《入蜀记》曰：发真州，过瓜步山，望长芦寺，楼塔重复，江面渺瀰无际，殊可畏。李太白诗云“维舟至长芦，目送烟云高”是也。则谓是六合之长芦也。



我来扬都市，[一]送客回轻舠。[二]因夸楚太子，便睹广陵涛。[三]仙尉赵家玉，[四]英风凌四豪。[五]维舟至长芦，目送烟云高。摇扇对酒楼，持袂把蟹螯。[六]前途倘相思，登岳一长谣。

[一]《唐书·地理志》：扬州广陵郡，隶淮南道。



[二]《广韵》：“舠，小船也。”



[三]枚乘《七发》：楚太子有疾，吴客往问之。客曰：“将以八月之望，与诸侯远方交游兄弟，并往观涛乎广陵之曲江。”



[四]陶弘景《瘗鹤铭》：“丹阳仙尉，江阴真宰。”汉梅福为南昌尉，人传以为仙去，称尉曰仙尉，本此。



[五]《汉书》以信陵、平原、孟尝、春申四君为四豪。详见十二卷注。



[六]《世说》：毕茂世云：“一手持蟹螯，一手持酒杯，拍浮酒池中，便足了一生。”



赵景真《与稽茂齐书》：“昔李叟入秦，及关而叹；梁生适越，登岳长谣。夫以嘉遁之举，犹怀恋恨，况乎不得已者哉。”李善注：“老子之叹，不为入秦；梁鸿长谣，不由适越。且复以至郊为及关，升邙为登岳，斯盖取意而略文也。”太白引用，取义又异于此，可窥古人用事之法。






马廷鸾　皇太子生辰诗三首

煌煌炎宋兴，奕世开燕谋。

建隆圣人出，庚年宝运周。

祥符帝子生，巳月神光流。

稽首颂储君，昭哉遹嘉猷。

吹铜协乾阳，主鬯弥千秋。

星晖狼弧低，海润青齐收。

金轮整鹤驾，玉觞侍龙楼。

无逸能为寿，乾乾谨时休。

马廷鸾

马廷鸾　皇太子生辰诗三首

苍龙见天东，房驷拱辰北。

煌煌心星前，炳炳天王侧。

休符协乾文，正阳毓紫极。

铜楼蔼祥光，玉卮奉愉色。

叹声沸笙鸾，寿龄指箕翼。

何以祝元良，勉哉崇明德。

学问日就将，福禄时万亿。

永侍帝宸尊，重晕照四国。

马廷鸾

马廷鸾　皇太子生辰诗三首

正阳毓前星，盛事符仁祖。

仁者寿之基，生意一何溥。

欢愉恃宫庭，晖润弥海宇。

三朝谨师文，寸阴勤惜禹。

新功鉴铭盘，妙用明絜矩。

嘉宝从商园，末僚愧韩愈。

永言祝储君，重离日常午。

八表跻春台，万年受天祜。

马廷鸾


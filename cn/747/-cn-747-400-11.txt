○对祭五岳判

〈所司有事恒山，用沈辜，御史纠失礼，不伏。〉

能兴雨，山川有咸秩之文；以悬日月，祭祀为不刊之典。必考前志，是谓礼经，或忘甲令，宁因官守？惟彼恒山，镇兹魏国。有虞巡狩，玉瑞班乎冀州；无恤登临，宝符并於代郡。准天之极，括地之维，先王是崇，上公攸视。四时有礼，璧或闻其瘗埋；百代常行，牲牢不忘於割。所司有事，故实无稽，沈毁殊乎大川，辜亦非乎小祀。山川反覆，礼物徒施；职业废隳，刑章安舍？惠文直指，始迹事而平弹；尸祝无能，遽繁词而直对。不有丕蔽，何惩旷官？

孟楚琼

楚琼，开元时擢书判拔萃科。


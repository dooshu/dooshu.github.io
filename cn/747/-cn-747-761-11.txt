○窦群传

府君讳群，字丹列。家世所传，载於首序。府君由弱冠不乐进士之科，便於著书，耕垦坟籍。既孤，以蔬素自适，著书於毗陵之西偏。给长兄之俸，而与诸季安於膝下者十稔。洎再罹内艰，殆尽而复前者数四。厥後郡守给事中京兆韦公夏卿知公，以为江左文雅，无出其右。适贞元十年诏徵天下隐居，邱园不求闻达之士，韦公遂荐焉。与桂山处士刘明素同表。公之言云：“受天清气，与道逍遥。”时人以为孔北海拔祢衡之文，不之过也。其时天下慰荐九人，公独不除授。其後韦公移牧吴郡，又以公所著《史记名臣疏》三十四卷进入，皆寝而不报，人皆异之。公自以为通塞系於命，静而俟之。厥後韦公入为天官侍郎，改京兆命。中谢之日，德宗与之绪言，韦进曰：“臣忝居达官，而窃负其位。”上曰：“卿有何负？”奏曰：“臣守毗陵日，荐处士窦群，於时独蒙不录。後臣在苏州，又进窦群所著《名臣疏》，又蒙不答。臣以为以人而废，在臣则当然，言群则屈。”上乃惊曰：“卿之知人，固无疑。卒不问者，乃宰执之失也。”便宣即令召对。此贞元十八年也。公即日起於衡泌，白衣召见。上谓公曰：“夏卿知卿，卿有何蕴蓄，得以尽言。”公从容对曰：“臣无蕴蓄，第读书俟时。夫蕴蓄者，迹在近班。进有所不纳，谏有所不听，臣即蕴蓄，如臣处於草茅。但仰元化而已，实无蕴蓄。”上甚奇其对，便宣令付中书，即除谏官，释褐授右拾遗。居无何，必监张公荐和蕃，请公为判官，因改侍御史。其後有故不行，请复本列。上不许，遂守侍御史。俄兼领杂务。德宗晏驾，改膳部员外郎兼侍御史知杂事，出为唐州刺史。司空于心镇汉南，奏公为节度副使检校兵部郎中兼中丞，加金紫。居无何，除吏部郎中，迁御史中丞。以举职太过，出为黔州观察使。後以十洞扰乱，准诏用兵翦伐。事平，公坐贬开州刺史，亦既周岁，除容管经略使。宪宗以公守官无隐，思欲大用，因急诏追入。中途遘疾，终於衡州旅馆，享年五十。赠左散骑常侍。公有子曰谦馀、审馀，偕孝敬相率。审馀应进士。公天授和粹，亮直孤峻，著书俟用，隐於衡泌，未尝以名利枉其所守。时论以公有公辅之望卒无所伸。文集散落，未暇编录。


○国清寺碑（并序）

观夫密教将开，必有其地；灵岳将应，必降其人。是以兆发真僧，功成宏愿，以一如正受之力，致三朝大事之因：故得帝王宅心，王公摄念，国祥备至，家宝荐臻。玉宇悬空金飞月，婆若之海尘不能淄，安明之山风不能振：莫与京者，其在兹乎！国清寺者，隋开皇十八年智者大师之所建也。大师强植之根，已於千万佛所；本性之照，岂於一百年？是以相眉雪光，慈目水净，入不住地，得无上缘。五部律仪，具分金界；三昧定力，更立宝山。始入天台，居於佛陇，则知冥符事现，元感名徵，构室者不立於空，托迹者必兴於物。是寺本题天台，先是大师尝梦定光禅师教曰：“寺若成，国必清。”大业元年，僧智ロ启其禅以为号，炀帝从而改焉。至义宁之初，寺宇方就，事属皇运，言符圣僧。

粤若右赤城，左沧海，艮背曾阜，襟开平原，宝势雄侈於古今，奇表严净於江汉。建置崇丽，虑矩恢殊，广殿磴於重严，周廊庑於绝，峰台纳景於下视，雁塔排云於中休。八部来思，不孤其德；三身在此，有其容。亦犹妙胜之乡，乾竺之里，若即见佛，岂与登仙？曷云菩提树，必能七日成道；忉利天上，可以三月安居而已哉！借天仙往还，神秀表裹，静漠漠而山远，密微微而深，自然罗浮迁移，既因风雨；育王制造，载役鬼神。落落然列星陈於九天，昭昭然飞霞夹於二曜，松豁达，祥飞和雅之音；桥路逶迤，德水照澄清之色：伫立者神夺，散心者目明：所以信士永言，至人驰想，不远万里，有以一临。离垢道场，遇之即是；去结法意，愿之便成。净水宝珠，见者无染；高山甘露，受者有知。起念事功，顿超十劫之地；坐入位证，遥比千眼之天。别有放生溪源，通流朝信，鳞介千族，压海而随波；纲罟万般，因利而兴。昆仑之水，天地经通之极，恒沙之命，溪壑无醉饱之期。

大师悯其杀因，示其宿世：父母妻子，俱是轮回；山石地方，尽归报复。百味欢喜之药，愿乐法王；五指慈悲之根，降伏师子。由是渔父易节，鲜食向风，释纶解徽，停{艮}去笱，畅拨刺以掉尾，恣佥喁而鼓腮。乘佛之威，入佛之境，不恐不惧，且安且怀，矧过去之罔穷，固未来之靡尽。福德轻重，等须弥之斤两；济度广大，同法界之范围。所以钦若九重，煜炔万国，光赞者五主，襟绝者数朝。仪凤二年三月十日制曰：“台州国清寺，迥超尘俗，年代或异，妙相真容，累呈感应之迹；或净居仙宇，函有徵祥之效。大启良缘，实寄兹所，宜今寺内各造七级浮图一所，度僧七七人，自今有阙，随即简补。”故其智印接武，草系传薪，千叶莲华，了无异色；五彩缯荩，休有圆光。莫不清凉之泉，沃兹劫烧；定慧之力，弗刂彼魔幢。罗汉之身，时可去矣；如来之室，岁岂留乎？昔有ダ禅师者，即大师之复次也，戒珠圆明，德芽俊茂，以精进大力，运自在他心。每指堂东因如厕，奄忽泉涌，须臾石开，虽炎赫旷时，而清冷弥载。又堵波岁久，根据势危，首亚西南，趾留东北，一遇瀑雨，稍浸广庭，护法阴骘而扶持，信力潜运而平正。宜其女子不宿，荤血不臻，镇之以法似，守之以山神，永怀水月，高谢风尘：此又奇也。

於时明牧敬公名咸，忠贤相门，德礼邦镇，宣慈被物，遗直在人。邑宰李公名安之，不忮不求，有为有守，惠爱恤下，贞固时；大德行续、上座神轨、寺主道翘、都维那首那、法师法忍等，三归法空，一处心净，景式诸子，大济群生：皆赏叹幽奇，明徵相事，虽裴回纵目，而仿佛画屏，岂曲尽於笔端？固悬天深造。以为孙公之赋，未究三仙；郭璞之经，知十地：是存刻石，以广披文。其词曰：

兆出名山，功加贤位。倏甫和令，兹焉感致。佛陇通明，国清发瑞。徵名立榜，应运题寺。法寺神丽，像殿崇严。九成台阁，百丈松杉。瞰瀛列座，倚飞檐。风庭肃爽，雾沈潜。想像梵宫，超遥仙宇。目有书传，耳无浪语。不知从来，相去几许。施物及僧，唯吾与汝。外物莫际，密教自传。心净色净，有边无边。持剑岂失？喻筏能捐。若遇诸佛，已超四禅。闻者斯来，见者斯悦。果果法似，因因地。心境始开，知印皆发。求仁得仁，即说非说。沙弥救议，菩萨放生。溪流昼夜，潮水虚盈。鳞介万族，湿化千名。福河不绝，佛土常宁。郡邑才良，纪纲禅律。恭惟令始，雅尚休毕。保绥地灵，光照佛日。将播美於永代，愧当仁於雄笔。


○疏通海禁疏 【 疏通海禁】

案照先准兵部咨為申嚴海禁、并禦倭未盡事宜、以弭隱患事、內開凡有販番諸商、告給文引者、盡行禁絕、敢有故違者、照例處以極刑、官司有擅給文引者、指名參究等因、題奉　聖旨是、著該撫按官、嚴加禁緝、犯者依律究治、欽此欽遵、備咨在卷、該臣入境以來、節據沿海商民紛紛告通海禁、臣奉　欽依、不敢輕議、但慰諭遣還、聽候查處、隨據福建按察司廵視海道僉事余懋中呈、據海澄縣番商李福等、連名呈稱本縣僻處海濱田受鹹水、多荒少熟、民業全在舟販。賦役俯仰是資。往年海禁嚴絕、人民倡亂、幸蒙院道題　請建縣通商、數十年來、餉足民安、近因倭寇朝鮮、　廟堂防閑姦人接濟硝黃、通行各省禁絕商販、貽禍澄商、引船百餘隻、貨物億萬計、生路阻塞、商者傾家蕩產、傭者束手斷飱、闔地坤嗟、坐以待斃等情、批據漳州府海防同知王應乾、呈稱查得漳屬龍溪海澄二縣地臨濱海、半係斥鹵之區。多賴海市為業。先年官司慮其勾引。曾一禁之。民靡所措。漸生邪謀。遂致煽亂。貽禍地方。迨隆慶年間、奉軍門塗右僉都御史議開禁例、題　准通行、許販東西諸番、惟日本倭奴、素為　中國患者、仍舊禁絕、二十餘載、民生安樂、歲征稅餉二萬有奇、漳南兵食、藉以充裕、近奉文禁絕番商、民心洶洶告擾、本職目擊時事、竊計其為地方隱患者有四、夫沿海居民。憑藉海濱。易與為亂往者商舶之開正以安反側杜亂萌也廼今一禁。彼強悍之徒。俯仰無賴。勢必私通。繼以追捕。急則聚黨遁海。據險流突。如昔日之吳曾林何變且中起。此其患一。東西二洋。商人有因風濤不齊。壓冬未回者。其在呂宋尤多。漳人以彼為市。父兄久住。子弟往返。見留呂宋者蓋不下數于人一旦舟楫不通歸身無所無論棄、眾庶以資外夷。世廟時浙□往事可鑒即如懷土之思既切又焉保其不勾引而入寇也此其患二邇者關白陰畜異謀、幸有商人陳申朱均旺在番探知預報。盛為之防。不至失事。今既絕通商之路非惟商船不敢下水即如宣諭哨探之船亦無繇得達設或夷酋有圖不軌如關白者。胡由得而知之此其患三漳南沿海一帶。守汛兵眾數千、年費糧賞五萬八千有奇、內二萬則取足於商稅、若奉禁無徵。軍需缺乏。勢必重斂于民民窮財盡。勢難取給。此其患四覩茲四患、身當其責者安得不為之思患預防哉、職以為禁不便、復之便急復之為尤便、原禁絕之意。不過以硝黃之故。今欲革此獘端。必須嚴申禁約。每遇商舶將開。責取里鄰保結。委官盤驗。如有作姦犯科置之重刑。其民間亦不許私相買賣。如是則釁端自杜矣。若緣此而禁絕商路。不幾於因噎而廢食乎。乞念邊海民生之重、詳請弛禁、復舊通商等因、到道轉呈到臣、該臣會同廵按福建監察御史陳子貞、看得東南濱海之地、以販海為生、其來巳久、而閩為甚、閩之福興泉漳。襟山帶海。田不足耕作市舶無以助衣食其、民恬波濤而輕生死。亦其習使然。而漳為甚。先是海禁未通。民業私販。吳越之豪。淵藪卵翼。橫行諸夷。積有歲月。海波漸動。當事者嘗為厲禁。然急之而盜興。盜興而倭入。嘉靖之季。其禍蔓延。攻略諸省。荼毒生靈。致煩文武大帥、殫耗財力、日尋干戈、歷十有餘年、而後克底定、於是隆慶初年、前任撫臣塗澤民、用鑒前轍、為因勢利導之舉　請開市舶、易私販而為公販、議止通東西二洋。不得往日本倭國。亦禁不得以硝黃銅鐵違禁之物。夾帶出海、奉　旨允行、幾三十載、幸大盜不作。而海宇宴如。邇因倭犯朝鮮。聲言內犯、部臣用言者、議、題　請申嚴海禁、禁之誠是也。然民情趨利如水赴壑决之甚易塞之甚難今使遠近豪黠。潛住海濱日夜思逞。傭夫販子。千百為羣。謀生無路。潝潝訿訿其勢將有所叵測。而又有壓冬未回之船。有越販懼罪之夫。其在呂宋諸番者。不可以數計。豈能永棄骨肉。沒身島夷。一旦內外勾連。煽亂海上。蕭牆之憂。真有不可勝言者。故臣等以為通之便。無巳則於通之之中。申禁之之法。日本例不得往。無論巳。凡走東西二洋者。制其船隻之多寡。嚴其往來之程限。定其貿易之貨物。峻其夾帶之典刑。重官兵之督責。行保甲之連坐。慎出海之盤詰。禁番夷之留止。厚舉首之賞格。蠲反誣之罪累。然而市舶諸人。不恬然就約束而顧身家者。未之有也。臣又訪得是中同安海澄龍溪漳浦詔安等處姦徒。每年於四五月間告給文引。駕使鳥船稱往福寧卸載北港捕魚。及販雞籠淡水者。往往私裝鉛硝等貨。潛去倭國。徂秋及冬。或來春方回。亦有藉言潮惠廣高等處糴買糧食。徑從大洋入倭。無販番之名有通倭之實此皆所應嚴禁。然禁之當有法。而絕之則難行。何者。彼其貿易往來。糴榖他處以有餘濟不足。皆小民生養所需不可因刖而廢屨者也。不若明開市舶之禁。收其權而歸之　上。有所予而有所奪。則民之冐死越販者。固將不禁而自止。臣聞諸先民有言市通則寇轉而為商市禁則商轉而為寇禁商猶易。禁寇實難。此誠不可不亟為之慮。且使中國商貨通於暹羅呂宋諸國因通商之中寓中夷之策一舉而兩得也則諸國之情嘗聯屬於我而日本之勢自孤日本動靜虛實亦因吾民往來諸國。偵得其情。可謂先事之備又商船堅固數倍兵船臨事可資調遣之用商稅二萬。不煩督責軍需亦免摉括之勞。市舶一通有此數利。不然。防一日本。而併棄諸國。絕商賈之利。啟寇盜之端。臣竊以為計之過矣。臣又訪得鉛硝等貨。接濟倭夷。其途非一。在廣東香山澳佛郎機番裝販最多。又有姦商在長蘆興濟等處豫行匿載。取便過倭。竝宜一體設法嚴禁。若夷國之東甫寨。多產鉛硝。暹羅亦有之。倭奴每歲發船至交趾呂宋地方買運而去此又非禁令之所能及然則接濟者不盡番舶。而番舶於通之之中寓禁之之法。豈得肆為接濟乎。或者謂沿海商民。假之利權。往來番國。異日將有尾大不掉之患。夫使處置得宜。制禦有術。雖番夷不足慮。而况吾民。如其不然。事變無常。殆不知其所出。至虞倭奴一日狂逞恐遂歸咎市舶。則往事可鑒昔犯浙直閩廣近犯鮮遼曾不係海禁之開塞臣等又不必過為規避也。


◇与士仁书

明者防祸於未萌，智者图患於将来，知得知失，可与为人；知存知亡，足别吉凶。大军之行，斥候不及施，烽火不及举，此非天命，必有内应。将军不先见时，时至又不应之，独守萦带之城，而不降死战，则毁宗灭祀，为天下讥笑。吕虎威欲径到南郡，断绝陆道，生路一塞，案其地形，将军为在箕吞上耳，奔走不得免，降则失义，窃为将军不安，幸熟思焉！（《吴志·吕蒙传》注引《吴书》）


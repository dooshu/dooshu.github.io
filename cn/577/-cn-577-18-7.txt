宿青草湖


洞庭犹在目，青草续为名〔一〕。宿桨依农事，邮签报水程。寒冰争倚薄，云月递微明。湖雁双双起，人来故北征。

〔一〕青草：《荆州记》：巴陵南有青草湖，周回百里，日月出没其中。湖南有青草山，故因以为名。青草湖，一名洞庭湖，洞庭亦谓之太湖。《南迁录》：洞庭西岸有沙洲，堆阜隆起。即青草庙下，一湖之中有此洲。南名青草，北名洞庭，所谓重湖也。《水经注》：湘水自汨口西北径垒石山西，而北对青草湖，亦或谓之青草山也。《元和郡国志》：巴丘湖，又名青草湖。在巴陵县南七十九里，周回二百六十五里，俗云即古云梦泽也。






○赠拓跋思泰特进制

念功之典，《书》有明训；赠终之数，《礼》著彝式。党项大首领故右监门卫将军员外置同正员使持工节洫等一十二州诸军事兼静边州都督仍充防御部落使拓跋思泰，顷者戎丑违命，爰从讨袭，躬亲矢石，奋其忠勇。方申翦馘之勋，俄轸丧元之痛。壮节弥亮，美名可嘉。宜崇宠章，俾慰泉壤。可赠特进兼左金吾卫大将军。赐物五百段，米粟五百石。仍以其子守寂袭其官爵。


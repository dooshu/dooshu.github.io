卷一百三十三



卷之一百三十三

洪武十三年八月己未朔。

庚申，皇第二十一子模生。

以广西都指挥同知耿良为都指挥使。

辛酉，遣使敕谕广东都指挥使司及南海卫指挥使司官曰：“戍边御侮，不致民艰，将之善也，若居斯任者，为国不能宣忠效力，为民不能御灾捍患，是废其职，罪将何归？前者，海寇出没，为患不一，东莞尤甚，尔等坐视生民涂炭，朕将致罪而复容之者，待尔俘囚来献，以功盖愆也。今久不捷报，事果何如？故敕尔等宜讨寇必克，擒缚以来，若仍前怠事，则并问东莞之罪，为将者不任，律有弃市之条，尔其听之。”

置寿州、泗州、庐州、仪真四卫指挥使司。

丙寅，定天下巡检为杂职。

丁卯，遣官释奠于先师孔子。

戊辰，祭太社、太稷。

己巳，遣官祭历代帝王。

辛未，夕月。

改国子学典膳为掌馔。

遣应天府尹曾朝佐祭历代忠臣庙。

壬申，祭太岁、风云雷雨、岳镇、海渎、山川、月将、城隍诸神，遣官祭旗纛。

癸酉，徵贤良方正杨遇春等至京师，遇春上疏乞归，许之。

乙亥，以故鞑靼、色目将士在军中者六百六十一人为先锋。

丙子，监察御史连楹等劾奏应天府尹曾朝佐祭历代忠臣，不具祭服，有乖典礼。上顾问廷臣，吏部尚书阮畯言：“祭前代之臣，不具祭服，相承已久。”上命翰林院考证以闻。翼日，翰林院奏祭前代忠臣便服行礼为宜，遂诏应天府以为常式。

太原府阳曲县地震。

置市买、食酱、桐马三局，每局正一人、副二人。

戊寅，诏罢松州卫指挥使司。时上以松州卫远在山谷，军士屯种不足以给，而劳民馈饷，故命罢之。未几，指挥耿忠经略其地，奏言松州为番蜀要害之处，军卫不可罢，命仍复置卫。

己卯，置翰林院检阅官，秩从九品。

丙戌，太白犯心宿。

置应天府儒学，设教授一员，训导四员，生员六十人。时江宁知县张允昭言：“江宁、上元二县在辇毂之下，宜建学校以教京师子弟。”于是命置应天府学，以教二县子弟。

倭夷寇广东海豊县，杀掠吏民，诏广东都指挥使司率兵讨捕之。

丁亥，福建布政使司言：“泉州府惠安、德化二县归附之初，因降臣主簿张子安以旧徵秋粮，妄增田亩，凡民户有粮一石者，虚作田四十亩，驿夫户有粮一石者，虚作田八十四亩，其间虚报之数五百三顷三十亩，为粮三千余石，久为民病，愿核实，除其虚数。”诏从之。

以府军卫指挥同知李原为广东都指挥使。

是月，制天下学校师生廪膳：米，人日一升，鱼、肉、盐、醯之类皆官给之。

九月戊子朔。

庚寅。永嘉侯朱亮祖卒。亮祖，庐之六安人，元季聚乡兵，保捍州里，元授以义兵元帅。后率兵越濡须，经梁山，渡芜湖，肆掠江东，江东合兵攻之，亮祖惧。上渡采石，克太平，下宁国，亮祖被擒，上喜其勇悍，赐以金币，俾仍旧官。居数月，复叛归于元，数与我战，我军为其所获者凡六千余人，诸将弗能当。时上欲取建康未暇，及乃舍而去。丙申，下建康。明年，克毗陵，遂遣徐达等率前锋讨之，进围亮祖于宁国。常遇春被创而还，上自往督战，达奋兵攻之，亮祖兵败，获于城下，缚以见上。上谓之曰：“尔将何如？”对曰：“事非得已，生则尽力，死则死尔。”上壮而释之，留置麾下。其后，从军四征，所向克捷，及天下大定，以功封永嘉侯。命镇广东，所为多不法，番禺知县道同上言亮祖数十事，皆实。上以亮祖功臣，不下吏，但罢职，令居江宁县之安德乡。未几，以病卒，御制圹志，仍以侯礼赐葬于所居之乡。亮祖性刚勇，善骑射，所至奋不顾身，故能成佐运功，然寡学术，所为多非礼，上念其功，故宽宥之，以全始终。其子暹亦以智勇称，数从征伐，以功任府军卫指挥使，先亮祖卒。道同者，河间人，其先鞑靼族也。洪武三年，以材干举为太常赞礼郎，后出知番禺县。番禺素称繁剧而军卫尤强，横需求，百出佐吏，动遭笞辱，前令不能堪。道同至，坚执公法，凡事违理者，一切不从，由是民赖以安，权要恶之。未几，亮祖至，数以威福撼道同，道同不为惧。时有土豪数十人遇闾里珍货，輙抑价买之，稍不如意，即诬以钞法，人莫敢谁何。道同廉问淂实，捕其党，悉械，系通衢以令。众诸豪诣亮祖求解，亮祖召道同，劳以酒食，徐为言之。道同厉色曰：“公为大臣，不当为小人所使。”亮祖不能屈。次日，亮祖出通衢，被械者哀呼求免，亮祖竟释之，复以他事笞道同。又有富民罗氏纳女于亮祖，其兄弟因怙势凌人，道同按法治之，亮祖又夺去。道同遂历数其事而奏之。道同性峭直，气宇魁岸，奉母备甘旨，与妻子同粗粝。布政使徐本雅重道同，道同尝按一医士，罪当笞，本急欲得医，遣卒语道同释之。道同曰：“徐公亦效永嘉侯耶？”笞之乃已。后道同卒于官，县吏有奉其主于家者，出入輙告，有事卜之輙验，人或以其为神云。

辛卯，诏景川侯曹震、营阳侯杨燝、永城侯薛显赴北平督兵屯田。

甲午，日本国遣僧明悟、法助等来贡方物，无表，止持其征夷将军源义满奉丞相书辞，意倨慢，上命却其贡。

乙未夜，有流星青白色，尾迹有光，自璧宿西北行，后有三小星随之，至离宫没。

命天下诸司正官、首领官来朝明年正旦。

丙申，山东都指挥使司请筑德州城，计役夫二万六千六百人，上不许。

戊戌，更殿廷仪礼司使为司正，行人司行人、判禄司判禄亦为司正，左、右行人、判禄副俱为左右司副。

兵部奏河州茶马司市马用茶五万八千八百九十二斤，牛九十八头，得马二千五十匹。

己亥，徵儒士王本等至京，敕谓之曰：“朕观上古君臣，必正直无私，心同气合，方乃上悦天心，下忻地祇，致海岳效灵，于是乎经邦论道，永安社稷，利济生民，臣亦昌焉。朕本布衣，遇天更元运，偶与群雄并驱，逢多难，遇深艰，率英俊自中土渡江，东造基于此，君天下，子庶民，十有三年矣。永惟致治，必在得人，乃访近臣而求士，得尔诸儒来朝，朕甚欲与贤者周旋，以安寰宇，然知人之道，尧舜犹难，苟面从志异，无利济之诚，则不惟昊天昭鉴，实有孤于朕怀。故敕尔群儒，若志秉忠诚，则可交于神明，与朕同游，以安天下，岂不伟哉？”

辛丑，遣使召太原府学训导王观、阳曲县学训导李德彰，用给事中刘纬荐也。

壬寅，祭周天星辰。

以河州卫军民指挥佥事徐景权为指挥使。

癸卯夜，月食。

乙巳，天寿圣节，上御奉天殿受朝贺，宴群臣于谨身殿，自是以为常。

占城国王阿答阿者遣其臣大并仑等上表，贡象及侍童一百二十五人。

丙午，始置四辅官，告太庙，以王本、杜佑、龚敩为春官，杜敩、赵民望、吴源为夏官。敕曰：“昔之耕革者为政，社稷永安，筑岩者在朝，君仁民康，二臣继出于殷商，致君六百年之大业，是贤者虽处同出异，其忠君济民之道则一。朕政有未周，化有未洽，访近臣而求士，故召尔等来朝，命为四辅官，兼太子宾客，位列公侯、都督之次，必欲德合天人，均调四时，以臻至治，其敬慎之。”初，召本等至，上以敕谕之。既而，上坐武英殿西庑，召见诸儒，使各言其志。本等对曰：“为士者贵幼学而壮行，然求之往昔，怀致君泽民之志而不遇明主，道不行，功不立，徒湮没于世，如此人者，岂不惜哉？今臣等草野愚陋，学不足以明道，才不足以经世，误蒙圣上以儒臣召，与图治道。臣等遭遇恩荣，诚千载一时庆幸何如，若不思报称，是自弃于明时，何以称士？”上悦，故授以是职，告于太庙。

丁未，诏戒守令曰：“朕荷天地之佑，祖宗之德，君主华夷，十有三年，其立纲陈纪，所以安民也。曩因奸臣弄权，恣行不法，内外之职咸罔克忠，惟贪赃蠹政，以干邦宪。今尔等皆出编氓，深知稼穑艰难，民生疾苦，是用授以职任，相与图治，尔当竭诚报效，无蹈前非，其有旧任未代者，若仍蹈前非，慢神虐民，肆意妄行，则国有常宪。於戏！政在养民，实先圣之令典；竭忠所事，乃人臣之当为。可不慎哉。”

戊申，敕谕四辅官王本等曰：“朕尝思之人主以一身统御天下，不可无辅臣，而辅臣必择乎正士，若尧舜匪咨四岳，政事不免于壅蔽，商辛能任三仁启沃，岂亡于禆益？故尧舜以得人而昌，商辛以弃贤而亡，此古今之龟鉴也。朕惟鉴兹，乃惟贤是求，卿等受斯重任，宜体朕怀，心常格神，行常履道，佐理赞化，以安生民。且卿等昨为庶民，今辅朕以掌民命，出类拔萃，显扬先亲，天人交庆。於戏！盛哉！故兹再谕，尚克念之。”

己酉夜，河州地震。

庚戌，以北平大兴右卫为燕山右护卫。

辛亥，后军都督佥事高显卒，赐葬于钟山之阴，追封汝阴侯，谥武肃。诰曰：“自昔帝王之兴，统一寰宇，其义勇之士有能委身效力，佐成大功者，生膺爵位之贵，殁有褒赠之荣。惟尔龙虎将军、佥后军都督府事高显，曩以英毅之姿，居行伍之列，当朕渡江之初，随众来归，勤事左右，被坚执锐，无役不从，略地攻城，所战必克，虽勍敌在前而不顾，矢石集身而不辞，累立奇功，进典兵卫。继随大军平靖幽蓟，以至副征迤北，戍守宁川，献俘执讯，抚顺招降，勋绩允著，历官显要，冀享安荣，何乃天不降年，因疾长逝，追念尔劳，朕岂能置。是用赠尔开国辅运推诚宣力武臣、荣禄大夫、同知后军都督府，追封汝阴侯，谥武肃，以慰尔于冥冥。”显，庐州梁县人，自丙申岁从上渡江，以战功累迁至今官，至是卒。

癸丑，溧水县祭社稷，以牛醢代鹿醢，御史按实奏之。上命当其罪，而礼部奏云：“著令，凡祭物缺者，许以他物代。”上曰：“夫祭物所谓缺者，以非土地所产，溧水固有鹿，何得谓缺？是有司无诚心于祀神而故为，是苟简也。夫百司所以能理其职而尽民事者，以其常存敬惧之心耳。今溧水之官于神犹怠忽之，则于人事又何惧焉？”命论如律，仍敕礼部下天下有司，凡祭祀必备其物，苟其物非地产所有，又无商贾贩鬻，则听其缺可也。

漳州府南靖县飓风大雨，折木发屋，民有死伤者。

是月，诏陕西诸卫军士留三分之一守御城池，余皆屯田给食，以省转输。

遣使召儒士梁俯、贾惟岳，用右司谏宋浩、右正言石时中荐也。

占城使还，诏赐文绮、钞帛有差，以玺书谕其国王阿答阿者曰：“今年九月十八日，占城使至，为朕上寿，万里远道，非王意诚，岂能应期若此？然览表阅辞，乃知复与安南交兵，水战弗利，朕尝戒尔两国毋深构仇讎，以安生民，今一胜一负，终无休息，果何为哉？今再敕王，王其审之。古人有云：‘杀莫大于好杀，生莫大于好生。’所以莫大于好杀者好用兵也，而天之所恶者兵；莫大于好生者好施仁也，而天之所好者仁。有仁者果能行仁，以合天道，则国岂有不久，而子孙岂有不昌盛乎？今尔两国之争，是非吾所不知，但知曩者安南兵出，败于占城之下，占城乘胜入安南之国，安南之辱已甚，若此之后王能保守封疆，奉天勤民，则福禄绵长矣。如其不然，必欲驱兵连年，苦战彼此，胜负固不可知，鹬蚌相持，渔人获利，他日悔之，不亦晚乎？朕观《宋书》，占城在宋时曾被真腊入境，此亦辱之甚也。朕书至，王当脩睦四邻之道，以是服非，则可是此非，彼则不可，因王至意，故戒之再三，王其脩仁惟吉。”








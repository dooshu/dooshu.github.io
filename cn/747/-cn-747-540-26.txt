○代河南裴尹请拜埽表

臣某言：臣闻天地之大，曲成於品物，臣子之心，无隐於君父，下情上达，至化旁流。伏惟开元天宝圣文神武应道皇帝陛下睿谋作圣，孝理奉天，苍生之愿不违，皇极之慈广运。不以臣微劣无取，累擢大官，位高尹京，职重居守。犬马陈力，未酬明主之恩；霜露感怀，遽有私家之请。臣某中谢。先臣坟墓，俯在近郊，顷岁以来，阙伸拜埽。每至寒节，展臣情礼。晨往暮还，所职无阙。又臣於坟茔立碑，恐其向就，建树之际，获遂躬亲。重泉承日月之光，举家蒙雨露之泽。不胜罔极之至。


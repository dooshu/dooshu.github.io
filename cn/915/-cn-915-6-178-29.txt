◇元皇后哀策文

天地配序，化成两仪。王假有道，义在伉俪。姜原佐喾，二妃兴妫。仰观古藉，觊亦同规。今胡不然，景命夙亏。呜呼哀哉！

我膺历运，临统万方。正位于内，实在嫔嫱。天作之合，骏发其祥。河岳降灵，启祚华阳。奕世丰衍，朱绂斯皇。缵女惟行，受命溥将。来翼家邦，宪度是常。缉熙阴教，德声显扬。昔我先妣，晖晖休光。后承前训，奉述遗芳。宜嗣徽音，继序无芒。如何不吊，背世陨丧。瑶齐无住，长云蒸尝。迫怀永悼，率土摧伤。呜呼哀哉！

陵兆既宅，将迁幽都。霄陈夙驾，元妃其徂。宫门遏密，阶庭永虚。设祖属绋，告驾启途。法服プ，寄象容车。金辂ㄙ蔼，帷裳不舒。千乘动轸，六骥踟蹰。铭旌树表，た柳云敷。祁祁同轨，岌岌蒸徒。孰云不怀？哀感万夫！宁神虞旃，安体玄庐。土户陶簋，齐制遂初。依行纪谥，声被八区。虽背明光，亦归皇姑。没而不朽，世德作谟。呜呼哀哉！（《艺文类聚》十五，《晋书·武元杨后传》）


○为故麟坊李尚书夫人王炼师黄斋文

以妾某所佩图，先经遗坠，今复寻获，乞恩归罪。据辞上诣虚我自然元始天尊、太上大道君、太上老君、太上丈人、三十六部尊经、元中大法师所佩中灵官将吏、三界官属、一切灵化、嵩洛名山众真高隐。妾运从往业，庆及今生，获以恩蒙，早佩经法。而注念不谨，修奉多违，殃与进增，善随日削。莫忘尘累，备极艰虞，儿息凋零，孙侄孤藐。一辞西雍，久寓东周，五迁家居，十变年序。昨者以所授宝，盛以雕奁，既忘诲盗之资，果有担囊之酷。遂使金科玉篆，见辱於宵人；神将灵官，久凌於暴客。寻求未获，披露无因，分已名系幽官，位标黑籍，万劫永沈於狴犴，九元同役於河源。而罪重忧深，诚专感达，始闻寻索，旋得踪由。爰以吉辰，迎归静曲，修存香火，拂拭尘埃，瑶缄错落以如新，锦帙烂斑而若旧。永怀衅戾，不敢遑安。今辄请高真，仰陈薄具，负荆泥首，引剑投躯，伏乞太上三尊、十方众圣，曲流殊渥，旁敕元司。录其归咎之诚，许以自新之路。使良缘渐固，真路稍通，既勤肉血之馀，长奉灵仙之戒。苟其重渝今誓，犹涉初心，请候真科，以从冥考。








范成大　次韵马少伊、郁舜举寄示同游石湖诗卷七首

芜城老藓不知春，忽有柴门月色新。

芝草琅玕无锁钥，自无超俗扣门人。

范成大

范成大　次韵马少伊、郁舜举寄示同游石湖诗卷七首

莫问朝歌与棘津，浮生惟有一杯春。

君看百战功名地，越戍吴台两窖尘。

范成大

范成大　次韵马少伊、郁舜举寄示同游石湖诗卷七首

镜面波光倒碧峰，半湖云锦万芙蓉。

去年荡桨香风里，行傍石桥花正浓。

范成大

范成大　次韵马少伊、郁舜举寄示同游石湖诗卷七首

红皱黄团熟暑风，甘瓜削玉藕玲珑。

身谋已落园丁後，满帽京尘日正中。

范成大

范成大　次韵马少伊、郁舜举寄示同游石湖诗卷七首

两贤风度蔼春阳，步屧随风上柳塘。

彩笔红牋芳径里，句中挟我万花香。

范成大

范成大　次韵马少伊、郁舜举寄示同游石湖诗卷七首

得得来题小隐诗，拂香萦柳画船移。

湖边好景春犹未，须到秋清月满时。

范成大

范成大　次韵马少伊、郁舜举寄示同游石湖诗卷七首

潇洒王郎亦胜流，今年何事阻清游？

当家风味今如此，孤负山阴夜雪舟。

范成大


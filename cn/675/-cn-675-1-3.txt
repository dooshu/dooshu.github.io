卷三 志气门

丞相李文正公昉，少年时尝以诗呈叔侍中，览而喜，赠之诗曰：“反观西里盛，世世秉钧衡。”后文正果大用，诏赐所居为谢元卿秉钧里；是知李氏自五代至本朝世居将相，非一日也。《翰府名谈》

陈文惠未达时，作《偶成》诗曰：“千里好山云乍敛，一楼明月雨初晴。”观此诗者曰：“意与李觏‘碧山更被暮云遮’者异矣。”《青箱杂记》

宋莒公守颍昌，开西湖，作诗曰：“凿开鱼鸟忘情地，展尽江湖极目天。”观者知其必大用。

丞相刘公沆，以义气自许，尝作《牡丹》诗曰：“三月内方有，百花中更无。”又《述怀》诗曰：“虎生三日便窥牛，猎食宁能掉尾求！若不去登黄阁贵，便须来伴赤松游。奴颜婢舌诚堪耻，羊狠狼贪自合羞。三尺太阿星斗焕，何时去取魏齐头？”皇祐初，出镇豫章，漕使潘夙以《小孤山》四十字示公，公即席和之曰：“擎天有八柱，此柱一焉存。石耸千寻势，波流四面痕。江湖中作镇，风浪里蟠根。平地安然者，饶他五岳尊。”览者皆知有宰相器。

蒋概，治平中登第后，久不调官，游河朔，登雄州北门楼，有诗曰：“壮士未酬志，乘秋感慨多。幽燕新种落，唐汉旧关河。塞月沉青冢，边声入暮河。如何得万骑，五垒夜经过？”不幸早死，观其志亦有为者也。并同前

长安旧以不历台省便出镇兼军节镇者为粗官，大率重内而轻外。今东都乾元门，旧宣武军鼓角门，节度王彦威有诗刻其上云：“天兵十万勇如貔，正是酬恩报国时。汴水波涛喧鼓角，隋堤杨柳拂旌旗。前驱红旆关西将，坐间青娥赵国姬。寄语长安旧冠盖，粗官到底是男儿。”彦威自太常博士出辟使府至兹镇，故有是句。至今不知所在。薛能亦有《谢寄茶》诗云：“粗官寄与真抛掷，赖有诗情合得尝。”《谈苑》

李昪《竹诗》曰：“栖凤枝梢犹软弱，化龙形状已依稀。”唐宣宗《瀑布诗》曰：“溪涧岂能留得住，终归大海作波涛。”王霸之意可见也。河中府逍遥楼有唐太宗诗曰：“昔乘四马去，今驱万乘归。”气象尤可见。《诗史》

唐子方谪官渡淮，至中流，风作，舟欲覆，作诗曰：“圣宋非狂楚，清淮异汨罗。平生仗忠信，今日任风波。”日暮，泊舟岸，续云：“舟楫颠危甚，鼋鼍出没多。斜阳幸无事，沽酒听渔歌。”真诗无谄，可以格鬼神。《云斋广录》

景祐五年，苑试进士，以《鹍化为鹏》为诗题，吕济叔诗云：“九霄离海峤，一夕过天池。”论者以此诗当为第一人。同前

沙门文莹尝谓，为文老而不衰者惟元厚之。在禁林时，有《怀荆南旧游》云：“去年曾醉海棠丛，闻说新枝发旧红。昨夜梦回花下饮，不知身在玉堂中。”其辞气不少衰。[《玉壶清话》卷七]

乐天典杭日，江东学子奔杭取解。张祜自负诗名，而徐凝亦至，燕于郡中。乐天讽二子矛盾，祜曰：“仆宜为解首。”凝曰：“有何佳句？”枯曰：“《甘露寺诗》曰：‘日月光先到，山河势尽来。’《金山寺诗》曰：‘树影中流见，钟声两岸闻。’”凝曰：“善则善矣，奈无野人《瀑布诗》曰‘千古长如白练飞，一条界破青山色’？”祜愕然，一座尽倾。《古今诗话》

王沂公布衣时，以《梅花诗》献吕文穆公云：“雪中未问和羹事，且向百花头上开。”文穆曰：“此生已安排状元宰相也。”后果然。(《古今诗话》)

姚嗣宗诗云：“踏碎贺兰石，扫清西海尘。布衣能效死，可惜作穷鳞！”韩魏公安抚关中，荐试大理评事。同前

高越游河朔，有州牧欲以女妻之。越作《鹞子诗》云：“雪爪星眸众鸟归，摩空专候整毛衣。虞人莫谩张罗网，未肯平原浅草飞。”

孙给事仅及孙暨，皆咸平初省试放状元，后各应制举。给事与兄何齐名，有声场屋。何，淳化中魁多士。给事下第，有诗曰：“前春再就天阶试，应被人呼小状元。”次举中甲科。王元之以诗赠曰：“病中何事忽开颜？忆得诗称小状元。粉壁已悬龙虎榜，锦标争属鶺鸰原。”并同前

高言，京师人，字明道，好学有志义，以诗干友人曰：“昨夜阴风透胆寒，地炉无火酒瓶干。男儿慷慨平生事，时复挑灯把剑看。”

秦少游谪雷州，有诗曰：“南土四时都热，愁人日夜俱长。安得此心如石，一时忘了家乡？”黄鲁直谪宜州，作诗曰：“老色日上面，欢情日去心。今既不如昔，后当不如今。”“轻纱一幅巾，短簟六尺床。无客日自静，有风终夕凉。”少游钟情，故诗酸楚；鲁直学道，故诗闲暇。至东坡南中诗曰：“平生万事足，所欠唯一死。”则英特之气，不受折困。[《冷斋夜话》卷三]

知遇门

杨徽之侍读，太宗闻其名，索所著数百篇奏御，献诗云：“十年牢落今何幸，叨遇君王问姓名。”太宗选十联书于御屏间。梁周翰诗曰：“谁似金华杨学士，十联诗在御屏间？”僧文莹尝谓杨公，必以天池浩露涤笔于冰瓯雪碗中，则方与公诗神骨相副。《古今诗话》

夏文庄守安陆，宋莒公兄弟尚皆布衣。文庄异待之，命作《落花诗》，莒公曰：“汉皋佩解临江失，金谷楼危到地香。”子京曰：“将飞更作回风舞，已落犹成半面妆。”是岁诏下，兄弟皆应举。文庄曰：“咏落花而不言落，大宋须状元及第；又风骨秀重，异日作宰相。小宋非所及，然亦须登严近。”后皆如其言。故文庄在河阳，闻莒公登庸，以别纸贺曰：“昔年安陆，已识台光。”盖谓是也。《青箱杂记》

杜荀鹤谒梁高祖，与之坐，忽无云而雨，祖曰：“无云而雨，谓之天泣，不知何祥？请作诗。”荀鹤曰：“同是乾坤事不同，雨丝飞洒日轮中。若教阴显都相似，争表梁王造化工！”高祖喜之。《洞微志》

真宗末年，尝游禁中，见翰林学士王禹偁倚宫木若咏吟，命宫使亟探之，果预作《赏花钓鱼诗》。明日，百官赴宴，迨题出，乃《千叶石榴花》，百官皆失所拟。禹偁首进一绝云：“王母庭中亲见栽，张骞偷得下天来。谁家巧妇残针线，一撮生红熨不开。”上称赏，谓真才。《桂堂诗话》

唐文宗夏日与诸学士联句：“人皆苦炎热，我爱夏日长。”柳公权续曰：“薰风自南来，殿阁生微凉。”时丁袁五学士皆属继，文宗独讽公权两句，辞清意足，不可多得。乃令公权题于殿壁，字方员五寸。文宗视之，叹曰：“钟王复生，无以加焉。”《广卓异记》

刘景文作饶州监酒，得一诗题芝山寺壁云：“数声燕语落檐间，底事惊回梦里闲！说与旁人都未信，杖藜携酒看芝山。”舒王作本路宪，见之，爱甚，遂令权州学。《古今诗话》

蜀人雍陶，以进士第为简州牧，自比谢宣城、柳吴兴也，宾至折挫。忽有冯道明下第，请谒，告阍者：“道明与员外有旧。”及见，呵曰：“与公昧平生，何方相识？”道明曰：“诵员外诗，仰员外德。”遂吟曰：“立当青草人先见，行傍白莲鱼未知。”又曰：“江声秋入寺，雨气夜侵楼。”又曰：“闭门客到常疑病，满院花开不似贫。”闻之，欢狎如曩昔之友。《云溪友议》

王文公凝，清族重德，冠绝当时。每就寝息，必叉手而卧，虑其寝寐中见先灵。食馎饦不过十八片。曾典绛州，时司空图侍郎方应进士举，自别墅到郡谒见后，更不访亲知。阍吏遽申：司空秀才出郭。后入郭访亲知，即不造郡斋。琅琊知之，谓其专敬，愈重之。及知举日，司空一捷，列第四人登科。同年讶其姓名甚暗，所图太速，有鄙薄者号为“司徒空”。琅琊知有此说，因召一榜门生开筵，宣言于众曰：“某叨忝文柄，今年榜帖，全为司空先辈一人而已。”由是声彩益振。尔后为御史分司，旧相卢公携酒访之，留诗曰：“氏族司空贵，官班御史雄。老夫如且在，未可叹途穷。”其为名德重也如此。《北梦琐言》

狂放门

钟传镇南昌，有李梦符者，放荡酣饮，好事者与语，应口成诗。后桂州刺史李琼遣人谓传曰：“梦符吾弟，请遣归。”钟令求于市邸，人曰：“夜来不归，不知所之。”有《回常学士诗》云：“罢修儒业罢修真，养拙藏愚春复春。到老不疏林里鹿，平生难见日边人。洞桃深处千株锦，岩雪铺时万草新。深谢名贤远相访，求闻难博凤为邻。”《诗史》

朱勰，仕江南为县令，甚疏逸，有诗云：“好是晚来香雨里，担簦亲送绮罗人。”李璟闻之，处以闲曹。又有僧庭实献诗云：“吟中双鬓白，笑里一生贫。”璟闻云：“诗以言志，终是寒薄。”以束帛遣之。同前

李澣登科，在和凝榜下，同为学士。会凝作相，澣为承旨，当批诏。次日，于玉堂旧阁悉取图书器玩，留一诗于榻云：“座主登庸归风阙，门生批诏立鳌头。玉堂旧阁多珍玩，可作西斋润笔否？”人皆笑其疏纵。《古今诗话》

杜牧之登科后，三年纵放，为诗曰：“落魄江湖载酒行，楚腰纤细掌中情。十年一觉扬州梦，赢得青楼薄幸名。”又曰：“觥船一棹百分空，十载青春不负公。今日鬓丝禅榻畔，茶烟轻飏落花中。”

杜牧自御史分司洛阳，李司徒罢镇闲居，声妓为当时第一。因会朝士，以牧之尝任风宪，不敢邀置。牧之讽坐客达李，李遽驰书以招；而牧之遂来。谓李曰：“闻有紫云者孰是？”因指示，牧之作诗曰：“华堂今日绮筵开，谁唤分司御史来？忽发狂吟惊满座，两行红粉一时回。”意气闲逸，旁若无人。

裴忠谦状元登科，作纸笺名纸谒平康里妓，因宿于里中，作诗曰：“银缸斜背解鸣珰，小语低声唤玉郎。从此不知兰麝贵，夜来新惹桂枝香。”

郑谷登第后，宿平康里，作诗曰：“春来无处不闲行，楚闰相看别有情。好是五更残酒醒，耳边闻唤状元声。”

杨汝士尚书镇东川，其子及第。汝士开筵，营妓咸集。汝士命人与绫一端，诗曰：“郎君得意正青春，蜀国将军又不贫。一曲高歌绫一匹，两头娘子拜夫人。”

潘逍遥与许洞、钱易为友，狂放不羁，尝作诗云：“散拽禅师来踘蹴，醉拖游女上秋千。”此其自序之实也。后坐卢多逊党亡命，捕之甚急，乃易姓名为僧，入中条山。许洞赠诗曰：“潘逍遥，平生志意如天高。仰天大笑无所惧，天公嗔尔口呶呶。罚教临老投补衲，归中条。我愿中条山神镇长在，驱雷逐电依前赶出这老怪。”后会赦，以四门助教招之，送信州安置。复舞于市曰：“出砒霜，价钱可，赢得拨灰兼弄火，畅杀我。”以此士人不齿，放弃终身。并同前

姚岩杰，梁国元崇之裔。弱冠通《坟典》，以诗酒游江左，凌忽前达，旁若无人。乾符中，颜标典鄱阳，初创鞠场，请岩杰纪其事。文成千余言，标欲刊去一两字，岩杰大怒。既而标已睚眦，而已勒石，遂令覆碑于地，以车拽之磨去。岩杰以一篇寄之曰：“为报颜公识我么？我心唯只与天和。眼前俗物关情少，醉后青山入梦多。田子莫嫌弹铗恨，宁生休唱《饭牛歌》。圣朝若为苍生计，也合公车到薜萝。”卢肇牧歙州，岩杰在婺源，先以著述寄肇。肇知好使酒，以手书褒美之，赠以束帛，迎至郡斋，馆谷如公卿。既而日肆傲睨，轻视子发。子发尝以诗咤岩杰曰：“明月照巴山。”岩杰笑曰：“月照天下，奈何独照巴山？”子发惭，不乐。无何，会于江亭，时蒯希逸在坐，子发改令，目前取一联象。子发曰：“远望渔舟，不阔尺八。”岩杰遽饮一器，凭阑呕哕，须臾即席，遂答曰：“凭阑一呕，已觉空喉。”有集二十卷曰《象溪子》。逆旅豫章，不知所终。《摭言》

钟山公镇临川，赏牡丹。有小吏手捧砚，举止有士人风。公曰：“学诗乎？”曰：“粗亲笔砚。”因令口占一篇，其警句云：“三月莫辞千度醉，一生能得几回看！”公曰：“他日定成器。”因勉令就学。明年，谒岭南李国老，大加称赏，赍数百缣，于金陵酒楼，数日而尽。醉中挂帆数百里，至落星湾，半醒，烟雨中登水心寺，题诗于水轩曰：“分飞南渡春风晚，却返家林事业空。无限离情似杨柳，万条垂向楚江东。”

李白才思不羁，有《醉吟》诗曰：“天若不爱酒，酒星不在天；地若不爱酒，地应无酒泉。天地既爱酒，饮酒不愧天。三杯通大道，一斗合自然。但得醉中趣，勿为醒者传。”忆贺知章曰：“欲向江东去，定将谁举杯？稽山无贺老，却棹酒船回。”《郡阁雅谈》

韩魏公出镇中山，有门客，夜逾墙出宿娼家。公知，作《种竹诗》以警之：“殷勤浇灌加培植，莫遣狂枝乱出墙。”门客自愧，作诗云：“主人若也怜高节，莫为狂枝赠斧斤。”公置一女奴赠之。《青琐集》









【置酒高堂上】

置酒宴友生。高会临疏棂。芳俎列嘉（乐府作佳。）肴。山□满春青。广乐充堂宇。丝竹横两楹。邯郸有名倡。承间奏新声。八音何寥亮。四座同欢情。举觞发湛露。衔杯咏鹿鸣。觞谣可相娱。扬（《诗纪》作杨。）解意何荣。顾欢来义士。畅哉矫天诚。朝日不夕盛。川流常宵征。生犹悬水溜。死若波澜停。当年贵得意。何能竞虚名。（○《乐府诗集》三十一。《诗纪》五十四。）


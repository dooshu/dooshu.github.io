○请复天后所造诸字疏

臣闻诗人阐教，深怀罔极之思；孔氏立言，式崇无改之道。伏惟应天皇帝陛下孝德纯至，超越礼经，圣感潜通，光昭瑞应。置圣善报慈之阁，义贯於终天；存合宫永昌之号，敬深於如在。伏见天地日月君臣国人授载初庆殿等字，皆先朝创制，久已施行。陛下纂承丕绪，嗣守洪业，父子相传，国家仍旧，此并则天能事，生人积习，何所要切，登时削除？当为贼臣敬晖等秉政，包藏逆节，前规务从燮易，所以多有改张。今削之无益於淳化，存之有光於孝理。又神龙元年三月五日制书，一事已上，并依贞观故事者。但则天遗训，诚曰母仪；太宗旧章，是称祖德。其於氵公袭，应从近远，无容近舍母仪，远尊祖德。昔永徽之时，不闻依武德旧章，今陛下膺期，欲追尊昔依贞观故事，如其远依贞观，实恐未益先朝。以臣愚识，请更详审，则望继明纂圣之业，无替始终；奉先成志之道，增耀竹帛。

靳恒

恒字子济，开元初由拾遗为御史，出佐益州摄御史中丞，历襄州陕州刺史。


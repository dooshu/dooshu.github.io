○长流卢晖富州诏

晖素是妄庸，幸承资地，早升清列，爰典大藩。不能励彼公心，少申答效，而恣其鄙识，莫顾廉隅，黩货无厌，蠹政斯甚。或增加赋敛，或减截官钱，入己之赃，六百馀贯，自外所犯，数倍於兹。况又役使人工，殆三十万。复有何要，辄作为劳。慢法徇私，触类非一。朕志存抚育，情切好生，特宽斧锧之诛，俾从放流之典。可长流富州为百姓，与朕共理。伊尔列城，自顷以来，每加优异。凡在远近，固合周知，岂有受恩，而不尽节。照鉴若此，咸宜勉之。无或效尤，自投於网。


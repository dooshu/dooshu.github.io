题崧甫弟遗像


三岁识四声，七岁能文章。十三冠童军，英声震文场。平生性沉郁，雅不乐襮彰。宅躬已高洁，治事尤精详。奋起佐义师，大节何慨慷！中日事起，弟奉檄办理全台义军营务处。先忧后乐志未遂，眼看海化田栽桑。眇眇一秀才，诏令侨海阳。归粤为海阳学廪生，由许中丞奏奉旨。芦中之人信穷士，国仇家愤何能忘！吹箫不为吴市乞，卜邻石户同农忙。山中千树桐，泽中千足羊。无聊聊读《货殖传》，更用陶朱公策施之商。弟在台，以《芦中人赋》受知唐中丞。以《货殖传书后》文受知刘中丞。其《先忧后乐赋》组织全以宋史事，尤为顾方伯激赏，传诵一时。归潮则以《拟范蠡致文种书》受知张尚书。自丁酉后，弟往来潮嘉间，兼事农商。人生患难思骨肉，况乃兄弟非寻常。少为失母雏，出入相扶将。先母陈恭人见背，弟七岁，予方十六。以父为之师，读书同一堂。予与弟，皆未更他师。双峰之山何峨峨，大甲之水何汤汤。瑞莲王子池，古柏大部庄。何须风雨夕，始复思联床。双峰在苗栗县之铜锣湾，予与弟皆生其地。大甲溪径东势阁而出，祖宅在焉。瑞莲堂在王子社旧居，乙酉、丁亥间池莲屡有并蒂者。柏庄在大部处新居，皆台湾县地。此情此境曾几日，君年且壮予且强。渡江忠义人，俗口诮曰伧。方同筹划宇宙分内事，将飞敛翼聊徜徉。三豕渡河岁云暮，送君韩江江上风帆张。谁知此别遂永诀，至今每过泪洒江亭旁。春风吹客忽出海，岂复再觅扶馀王。临行不得一握手，心有万绪谁度量？三书海外竟绝笔，语语真挚尤心伤。己亥冬，同画定岭东同文学堂事，弟遂归镇平山居。予送之潮州上水门外。庚子春，予以学堂筹款事，出南洋群岛。待弟不来，遂行，在新洲得弟信者三。忧患焚如抑何亟，满腔热血冰难凉。丈夫死牖下，恨不为国殇。是时乾坤正翻覆，目不忍视能无盲。飘然撒手不姑待，南溟有客方归航。闻丧复闻乱，百感增茫茫。谁为赋《大招》？返魂终无香。魂来夜黑晓得耗，信知梦寐非荒唐。登坟一哭千古恸，空山转眼今几霜！渡台船针指辰巽，山中坟向如其方。化为黄鹄有羽翼，东南飞定还吾乡。黄鹄能言反乎复，天荒地老此恨终须偿。安能浪信人言已成佛，弟生有佛徴，家人梦中亦见弟言已还佛位。幻视世界无兴亡。佛言我相即非相，此图何乃神扬扬。每见此图在，不信其人亡。其才未展肆，其貌非老苍。丰其智能啬其寿，生才何意吾直疑彼苍。神龟不可呼，安得叩九阊。吾家世忠孝，卜者言将昌。不于其身于其子，丹山已见双凤皇。益之一凤雏，三凤方翱翔。视此图中人，前辉而后光。题图者为谁？乃兄义师故帅虞曹郎。






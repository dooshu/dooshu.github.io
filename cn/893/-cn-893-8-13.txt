临路歌





按：李华《墓志》谓太白赋《临终歌》而卒，恐此诗即是。“路”字盖“终”字之讹。胡震亨以为拟琴操之《临河歌》，非是。



大鹏飞兮振八裔，[一]中天摧兮力不济。余风激兮万世，游扶桑兮挂石袂。[二]后人得之传此，仲尼亡兮谁为出涕?

[一]木华《海赋》：“迤延八裔。”李善注：“八裔，犹八方也。”



[二]严忌《哀时命》：“衣摄叶以储与兮，左袪挂于榑桑。”王逸注：“袪，袖也。言己衣服长大，摄叶储与不得舒展，德能宏广不能施用，东行则左袖挂于榑桑，无所不覆也。”



琦按：诗意谓西狩获麟，孔子见之而出涕。今大鹏摧于中天，时无孔子，遂无有人为出涕者，喻己之不遇于时，而无人为之隐惜。太白尝作《大鹏赋》，实以自喻，兹于临终作歌，复借大鹏以寓言耳。






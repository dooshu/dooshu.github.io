【赠安成诗】

〖七章〗

时文前代。徽猷系从。於迈吾子。诞俊华宗。明发迪吉。（原作古。今从适园本。）因心体聪。微言是赏。斯文以崇。用舍谁阶。宾名相传。秘丘发轸。千里知贤。抚翼宰朝。翰飞戚蕃。佐道以业。淑问聿宣。

相彼景响。有比表声。始云同宗。终焉友生。棠棣隆亲。□弁鉴情。缅邈岁月。缱绻平生。明政敦化。矜恤载怀。用掇良彦。循我人黎。江既永矣。服亦南畿。解袂告离。云往风飞。挥手未几。钻燧推斥。青春屏辔。素秋系迹。媚彼时渔。恋此分拆。我劳行久。实获予戚。

昔在先道。垂诰亨鲜。亦曰于豹。调和韦弦。清静有默。平正无偏。钦隆令绩。尉沃愿言。

驽不逮骏。莸不间薰。三省朽质。再沾庆云。仰惭蓼萧。俯惕惟尘。将拭旧褐。劫来虚汾。畴咨亮款。敬告在文。（○文馆词林百五十二。）


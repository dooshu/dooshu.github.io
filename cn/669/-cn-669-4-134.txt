134　詩之作本於人情　古詩體起於太始天元册


曹氏論詩云：「詩之作本於人情，自生民以來則然：太始天皇之策，包犧罔罟之章，葛天之八闋，康衢之民謡。」愚按素問天元紀大論鬼臾區曰：「積考太始天元册文曰：『太虚寥廓，肇基化元。萬物資始，五運終天。布氣真靈，總統坤元。九星懸朗，七曜周旋。曰陰曰陽，曰柔曰剛，幽顯既位，寒暑弛張。生生化化，品物咸章。』」蓋古詩之體始於此。然伊川謂素問出於戰國之末。

【閻案】鄒平馬公驌曰：「上古文字簡略，而世傳素問灝煩數萬言，知非軒后之舊矣。然精微奥博，語多至道，其亦緩、和、摯、扁之流，依託以立言者乎？」

【何云】「太虚寥廓」以下，直似東漢人語。

【元圻案】隋書樂志：「伊耆有葦籥之音，伏羲有網罟之詠。」〇通鑑外紀：「太昊作荒樂，歌扶徠，詠罔罟，以鎮天下之人，命曰立基。」〇吕氏春秋仲夏紀古樂篇：「昔葛天氏之樂，三人操牛尾，投足以歌八闋：一曰載民，二曰玄鳥，三曰遂草木，四曰奮五穀，五曰敬天常，六曰達帝功，七曰依地德，八曰總禽獸之極。」〇列子仲尼篇：「堯微服遊於康衢，聞童謡云：『立我烝民，莫匪爾極。不識不知，順帝之則。』」〇四庫全書總目一百三：「黄帝素問二十四卷，唐王冰注。漢志載黄帝内經十八篇，無素問之名。後漢張機傷寒論引之，始稱素問。晉皇甫謐甲乙經序稱鍼經九卷，素問九卷，與漢志十八篇之數合，則素問之名起於漢、晉間矣，故隋志始著録也。然隋志所載止八卷，全元起所注已闕其第七。冰爲寶應間人，乃自謂得舊藏之本，補足此卷。宋林億等校正，謂天元紀大論以下卷帙獨多，與餘篇絶不相通，疑即張機傷寒論序所稱陰陽大論之文，冰取以補所亡之卷，理或然也。」






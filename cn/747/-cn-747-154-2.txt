○上南北史表

臣闻史官之立，其来已旧，执简记言，必资良直。是以典谟载述，唐虞之风尤著，诰誓斯陈，殷周之烈弥显。鲁书有作，鹿门贻鉴於臧孙；晋乘无隐，桃园取讥於赵孟。斯盖哲王经国，通贤垂范，惩诫之方，率由兹义。逮秦书既炀，周籍俱没，子长创制，五三毕纪，条流且异，纲目咸张。自斯新以後，皆所取则。虽左史笔削，无之於时，微婉所传，唯称班范。次有陈寿国志，亦曰名家。并已见重前修，无俟扬榷。洎紫气南浮，黄旗东徙，时更五代，年且三百。元熙以前，则总归晋，著述之士，家数虽多，多泛而商略未闻尽善。太宗文皇帝神资睿圣，天纵英灵，爰动冲襟，用纾元览，深嗟芜秽，大存刊勒，既悬诸日星，方传不朽。然北朝自魏以还，南朝从宋以降，运行迭变，时俗污隆，代有载笔，人多好事。考之篇目，史牒不少，互陈闻见，同异甚多。而小说短书，易为湮落，脱或残灭，求勘无所。一则王道得丧，朝市贸迁，日失其真，晦明安取？二则至人高迹，达士宏规，因此无闻，可为伤叹。三则败俗巨蠹，滔天桀恶，书法不记，孰为劝奖？臣轻生多幸，运奉千龄，从贞观以来，屡叨史局，不揆愚固，私为修撰。起登魏国元年，尽隋义宁三年，凡三代二百四十四年，兼自东魏天平元年，尽齐隆化二年，又四十四年行事，编为本纪十二卷，列传八十八卷，谓之《北史》。又起宋永初元年，尽陈真明三年，四代一百七十年，为本纪十卷，列传七十卷，谓之《南史》。凡八代，合为二书一百八十卷，以拟司马迁《史记》。就此八代，而梁陈齐周隋五书，是贞观中敕撰，以十志未奏，本犹未出。然其书及志始末，是臣所修。臣既夙怀慕尚，又备得寻闻，私为抄录一十六年，凡所猎略，千有馀卷，连缀改定，止资一手。故淹时序，迄今方就。唯鸠聚遗逸，以广异闻，编次别代，共为部秩，除其冗长，捃其菁华。若文之所安，则因而不改，不敢苟以下愚，自申管见。虽则疏野，远惭先哲。於披求所得，窃谓详尽。其《南史》刊勘已定，《北史》勘校粗了，既撰自私门，不敢寝嘿，又未经闻奏，亦不敢流传。轻用陈闻，伏深战越。谨言。


○送卢端公归巴陵兼往江夏谒何大夫序

乙岁，主君以清净之理，治洪州之三年也，侍御史卢公，自江夏展礼於我。来之日至往之日，凡甲子四焉，享劳租，慊然不足，即客之重轻可知也。将行，主人赋五言诗一首，韵谐金石，光宠道路，亦命酬和，璨如编玉，顾谓部从事符载序而导之云。端公名泰卿，字成业，有当世才干，瑰玮磊落，不萦苛细，工为文，能读三略六韬。观其发论指画，规横宏拔，真卓然之士也。中岁轲，窜逐江湖，萍泛云游，二十馀年。常侍於公有松柏之心，有管鲍之知，故再游长沙，一至锺陵，相望益重，相欢逾剧。方翻骅骝之足，簸周鹗之翮，电发千里，风生九霄，岂止於实其装橐而已哉？盖通塞有时，难与命言，悠悠北归，怅望如何！山有木，工则度之，常时而语矣，况在其封域焉。载知副相必起羸发困，结揽贤杰，延於参画之地，宁使涉洞庭波，视木叶落，归守蓬户，饥饿旦夕哉？勉矣风水，唯当痛饮，醉高秋之别。


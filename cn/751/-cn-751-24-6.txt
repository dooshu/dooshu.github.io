阮郎归

旧香残粉似当初。人情恨不如。一春犹有数行书。秋来书更疏。　　衾凤冷，枕鸳孤。愁肠待酒舒。梦魂纵有也成虚。那堪和梦无。

此首起两句，言物是人非。“一春”两句，正写人不如之实，殊觉怨而不怒。换头，言独处之孤冷。“梦魂”两句，言和梦都无，亦觉哀而不伤。又此首上下片结处文笔，皆用层深之法，极为疏隽。少游云：“衡阳犹有雁传书，郴阳和雁无”，亦与此意同。


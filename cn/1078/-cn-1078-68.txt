续集卷四十

钦定四库全书

东里续集卷四十　　　　明　杨士奇　撰墓志铭

萧孺人陈氏墓志铭

吾舅氏有贤女嫁同邑桃源萧氏为前监利县典史德蕡之配年四十有一而卒既卒踰月其兄翰林庶吉士孟洁其弟泰和县儒学训导孟旦皆在京师闻讣恸哭失声孟旦走告余余亦感悼泣下孟旦曰惟姊孺人未有子嗣可哀惟姊孺人贞德淑行可重不可冺没其葬也宜得文铭墓兄宜执笔焉余既属婣戚且少学於舅氏後德蕡又请余教授家塾余知孺人之贤也孺人讳斗字叔魁姓陈氏陈故泰和着姓祖心吾先生为时大儒父孔硕母罗氏皆有贤德重家教孺人自幼端一柔婉在父母之侧谨谨奉训戒秉礼法佐母治衣服饮食之事皆如父母之意父母爱之年二十归萧氏萧亦泰和东南着姓以赀雄一郡合族而居常数百人孺人归其家为冢妇孝敬俭勤於事上相夫睦亲皆得其宜自舅姑至於族姻之内皆称曰贤德蕡起邑学弟子员历事秋官数年洊涉崎岖盖资孺人左右之力居多至於孝养继母婚嫁孤弟妹乡里皆称德蕡为难而亦皆称有孺人为之内助也生子男一人卒於殇女二人德蕡方未有後孺人悉力为之买妾平生贤行槩类此永乐七年九月某日以疾卒是年某月日葬於桃源东五里所松塘之原铭曰

有婉淑人有儒其宗其德静贞其行肃雍孰不为妇其道何伊婉此淑人妇式仪之松塘之原归焉永藏生乎止此存也其长

周母朱孺人墓志铭

同僚友周孟简致其从兄崇述之言曰述不孝不天先君子蚤弃背赖母孺人以克臻今日甫有成立母孺人遽不起呜呼恸哉惟母孺人之德之行宜得文铭墓敢以累子余前旬浃间见崇述容色蹙然如有隐忧与之言如罔闻者余私怪之访孟简其故而知孺人病崇述絶酒肉晨夜致祷北辰以冀其亲之安也而未几而讣音至矣孝子之恸宜何如铭固不可辞乃问状於孟简孺人姓朱氏讳某朱故吉水侧阜里望族祖父皆以善称孺人生而秀慧女工之事一见辄能之稍长知谨於内外之辨父母爱之笄择所归以适同里周子正周亦钜族自宋以来为望邑中孺人归为冢妇凡事舅姑佐君子处族姻皆得其道舅姑安之而其家无长少戚疏以至於臧获皆誉道之综理家事井井有章子正不劳焉於祭祀宾客之具必丰於赈穷乏恤患难必厚而其所自用衣服饮食甚俭教其子若妇以勤而必身先率之子正蚤卒居孀有礼抚育诸子皆勉之问学而悉力以资之永乐二年仲子述与其从弟孟简同赐进士及第授翰林编修乡人荣之而皆曰非此母安有此子述既奉孺人就禄养京师甚适已而衆少子迎还养不已孺人重违衆少子意强还犹顾谓述吾且复来述亦数请而其衆少子若妇咸曰江湖二千里老人柰何数乘危嶮卒厄不行其皆可谓能子哉固天以是报令人者乎永乐八年二月十七日以疾卒享年六十有六将以某年某月某日葬於某乡某原子男五长崇训蚤卒次即述又次崇斆崇缙崇厚女二李民厚罗从广其壻也孙男二某某女五铭曰

礼谨辨内诗着宜家展也贤妇肃雍孔嘉展也令母报施有子锡休垂祉来来曷已

倪母薛孺人墓志铭

永乐十六年前兵科给事中倪峻奉诏谕占城王还道闻其母孺人卒未葬哀毁不自胜匍匐趋复命北京遂奏乞归葬遂求余铭按孺人姓薛氏世家常州之无锡父均序母吴氏孺人生元後至元丁丑四月二十三日既长父母贤之择配以归同里倪文斯惇行妇道生三男二女而文斯卒男峻诚端後皆有立女皆有归峻明经历官郾城教谕沙县知县兵科都给事中文行政治有称於时已而奉命出使万里外国持其身皦然衆盖谓有孺人之为母也孺人寿八十有三年而享禄养几三十年所得称其所行宜哉其卒以二月二十一日葬以卒之岁十有一月某日墓在其邑凯原乡春申里之原铭曰

坤道至柔静以方有婉令人率厥行绣帔珠翟居高堂堂中鸾鷟五采章乘时翽翽当朝阳慈顔愉乐乐且康既夀考终卜斯藏山盘水回土燥刚後百世祀益蕃昌

张母萧安人墓志铭

永乐十六年刑部主事吉水张宗琏扈从在北京闻其母安人之讣匍匐奔归过南京奉事状求余铭墓宗琏自登第入翰林与余游至於今十余年凡其持身从政皆君子也盖亦由成之於母故余不获辞铭焉按状安人姓萧氏萧故邑中儒家从学欧阳巽斋先生为高第曰定夫其曾祖也曰从大曰自敏其祖其父也登元至正辛卯进士第授湘隂州同知曰飞凤其世父也母顔氏父母无他子惟安人故甚爱之而自幼端重不肯纵肆惟日务女红凡为之辄精致湘隂家居教授安人自内习闻其教而益谨於礼度湘隂爱之择配以归同里张彦忱张世家於儒既归岁中丧其舅即出资装助襄事以孝事其姑以勤俭佐夫殖其家於处妯娌族姻下至臧获各得其宜客至未尝以空匮废礼年三十有七彦忱疾既革顾安人诀且属之养亲教子应曰诺彦忱卒居丧尽礼於凡所以养姑训子益严於彦忱之存也得一味之甘必奉姑姑饮食衣服必躬治以进早暮必在姑所而委曲承奉焉故其姑虽老失壮子无有所不足姑虽没岁时荐祭必尽其诚敬教子必以诗书为业必以不辱其先为务於论学问恒举所闻於湘隂者为说平居督切之如严师故其子虽蚤孤皆力学有成其长子虽已仕於事君临政必戒之忠与恕也初彦忱没已终丧所亲或讽之他适者毅然应曰若等不欲吾他日复见良人地下耶守节自誓益励呜呼若安人者於妇道妻道母道可谓兼之矣盖享年七十有一以五月初二日卒是年某月日葬里之月冈子男三宗琏宗珩宗瓒宗琏永乐二年进士翰林院庶吉士刑部浙江清吏司主事女二钱嘉谟朱肃仪其壻也孙男七頴熲顒颂顼领顺女孙六铭曰

其生其归奕奕儒家有炜中闺其德之华维孝节慈鲜是蹈之嗟禄与夀匪是召之顒顒周行亦既有子後来绳绳代百其祀

故太宜人宋母孙氏墓志铭

梁府长史宋子环之母孙氏以子贵封太宜人之明年二月二日卒孙世家庐陵金壁里有厚德大父文璧父世良母刘太宜人自幼庄重於食饮丝枲之事治之辄精父母爱之时吉水宋氏乡名家而若璟英爽杰特方丧其配张氏遂以归焉孝养舅姑事大小悉躬任之姑病踰年侍养忧劳不懈晨夜姑没哀毁丧祭咸备於礼乐澹素持俭勤以相夫裕家而抚张氏子子琳笃於慈爱事诸母姑姊及待弟妹以下疏而宗族贱而臧获靡不适宜孙氏父母俱丧遗二弟一妺皆幼取而养育之长皆为之婚嫁可为周於恩义者矣夫丧又二十年为洪熙元年赐诰封太宜人拜命之日子孙族姻序列一堂以次上夀太宜人叹曰天恩过涯分矣顾我何行堪之惟我子我孙勉图不忝可也又叹曰诚愧我何行乃蒙被恩泽踰越吾父母宗党也然亦过自喜而亲戚乡里亦皆谓在太宜人宜当得此也宣德元年春秋六十有八卒将以是年某月某日葬郡西邓山之原距其夫之墓若干步子男七子琳子琏子环子瑶子瑜子珥子璲子环永乐甲申进士翰林庶吉士吏部验封主事考功郎中梁府长史能持身谨行女一张绍悦其壻也孙男十五女十王显刘善其壻也余未行曾孙男五女三子环奔讣归且行奉左春坊左谕德兼翰林侍读周述所述太宜人事行求为墓铭前二十七年余因大学士解公过宋氏识若璟若璟之没也尝为序其哀挽之诗子环仕京师又於予还往素厚而贤士君子之过庐陵数为余言子琳兄弟能孝且有礼而皆太宜人之教也则夫铭太宜人之墓也余不得辞铭曰

修诸躬惠以肃施诸家孝与睦行有徵昭受福冠珠翟称厥服内怀谦欿弗足裕来昆百世续

康母杨孺人墓志铭

西昌之深溪里康母杨孺人永乐十六年十一月初四日卒其子民阜具书使其弟民则走京师属士奇铭墓杨氏故西昌文献家曾大父讳敬元赠富州尹骑都尉弘农郡伯大父讳景行翰林待制朝列大夫致仕有传在国史父讳毅世称武山先生明春秋兼擅兵略元季之乱州守辟长义兵有御贼功母冯氏元进士翼翁之女孺人讳荣温惠贞静不严而肃蚤丧其父母年二十归仲矩康亦文献故家吴文正公高第弟子为庆洲书院山长讳震称匡山先生者仲矩世父也父讳开孺人不逮事舅而事姑至孝姑没佐其夫治丧祭如礼夫有穉弟季望尽心抚育教训之底于成立季望亦母事孺人终身不衰凡其家公私百需皆孺人综理井井不紊五世同居?六百余指其尊卑贵贱驩然相亲而截然无相越者盖本孺人主治乎内也仲矩没孀居二十年凡康氏事之是非可否皆唯孺人之听盖春秋六十有八而卒子男六民凯民勇民会民阜民献民则民凯民勇民献皆先卒民会为从父伯頴後民则为季望後女一人嫁罗季修孙男十有一人女五人其葬祔团箕山其夫之墓孺人先谕德之妹士奇之姑也士奇仕於朝数寓书致教爱之意呜呼尚可复得哉故忍涕泪叙而为铭铭曰

易着家人礼谨内治诗首关雎化本攸系教有弗行道鲜举之于举于隳兴衰是基孺人之行正家于中五世一堂以肃以雍孺人之教慈孝友悌永世克承垂祚无替

故孺人欧阳氏墓志铭

宣德壬子勑封监察御史王让父敬简为文林郎广西道监察御史母欧阳氏为孺人又明年欧阳孺人卒时让奉命廵按云南数月始克闻讣还奏将归以父命奉翰林修撰刘麟应所述孺人事行求葬铭欧阳氏世家安福其先与文忠公同所自出至孺人祖静安父齐忠皆隐居不仕孺人自幼备女德父母重之长为择所归邑王氏其先与泸溪先世同宗而世蓄厚德里称王长者家有子曰敬以好学见重乡闾孺人归焉即敬简云欧阳氏素富而孺人志澹素屏斥华丽事舅姑尽妇道相夫尽妻道躬勤治家舅姑喜施予毕力承志夫之从伯母寡居无子共养如姑三十余年如一日夫寡姊无子守节不嫁白於夫迎归养之如己姊有孤甥无依教育之如子夫喜宾客虽仓卒治具如礼爱其子延师教之奉师衣服饮食必躬自治而命其子进之他日让奉赐勅归致恩命敬简及孺人拜受讫孺人顾让曰父母何以能得此也汝始终不忝此官斯父母不忝此恩汝懋敬之平居训其子男必於学女及子妇恒以身喻之驭侍婢随事训教未尝稍厉声色闺门之内肃如也宣德甲寅五月初五日以疾卒享年六十有八子男六诹谌让诒谆諲让由进士授行在广西道监察御史亷重有贤名女二欧阳文华彭丕续其壻也孙男十三倬伦儋俅僖仁佳像俶侪佶亿侃女七曾孙男一恂孺人之葬以卒之明年某月某日墓在邑之某乡某原铭曰生名宗归名家孝与慈振德华养有禄褒有制庆绵延裕来裔

右军都督府左都督马公夫人王氏墓志铭

右军都督府左都督马公之配王夫人卒将葬矣都督公以其子驎等来拜请铭都督公简静和易谨於言行余与之同朝久且居相比两家事皆相闻夫人之德允配君子遂按锦衣卫指挥佥事孙福所具事状为叙而铭之叙曰王氏世家顺义处士福慎夫人父也夫人讳惠友蚤有淑德父奇之相攸以归同邑马氏配都督公公名亮字某夫人年十四为妇事太夫人孝曲尽爱敬都督公已贵显太夫人尚无恙夫人奉事益谨服食必躬眎乃进太夫人曰左右无侍婢耶何乃过自勤夫人曰岂为无人妇职应尔也太夫人数言愿他日诸孙有妇事姑皆如新妇耳太夫人没於送终尤尽心其内佐都督公凡家事皆自综理而白其成而无一不当都督公意奉天靖难之师出都督公在行夫人知其惓惓以老母为心寓书告曰君自专意王事奉姑妇职也君无虑焉於待宗姻驭臧获咸当其分教其子恒曰吾家起汗马有今日汝辈须谨法度戒骄侈诸子亦克遵教令正统七年七月七日夫人以疾卒其生以洪武十五年闰二月二十二日享年六十有一子男四驎娶房骏娶冯骥驭皆娶王女二长嫁保定右卫指挥佥事薛玉次未行孙男女皆二夫人之葬以卒之岁八月某日墓在怀柔县东郭家务之原铭曰

妇也笃孝用相其夫母也笃教用淑厥家猗嗟令人备于羣德既没而宁返兹玄宅

故太安人窦氏墓志铭

翰林侍讲天台王一宁縗絰踵余门泣拜言不肖孤不幸禄不逮养父犹幸获养母然母年益高不可奉涉远道今重不幸又见弃矣痛当柰何方母未病时孤凡再伏奏乞归省侍属时有职务未赐允今而後不复可见母痛当柰何惟先母之德之善不可以冺幸徼惠执事铭诸其幽堂且以示其後子孙存没有赖焉言已又泣拜不胜哀余昔与一宁先君子监丞君峻用同朝有斯文之旧今又与一宁同在史舘经筵谊不得辞按一宁状其母窦氏以子贵封太安人窦故家灵壁其先在元有官至万户者辟元季兵乱徙许之长葛遂为长葛人父某母某氏太安人讳某自少有贞淑之行父母择所归时监丞君为新郑儒学教谕方求配遂归焉躬勤妇道逮事姑克致其孝内治其家条理秩秩监丞君严厉或发之过恒和色以匡之有怨家窃毁学卷牍嫁祸监丞君久不得白太安人撃登闻鼓诉卒白之监丞进国子丞又进光禄丞宾客日益盛太安人率躬治具不厌平居有樛木逮下之德爱庶子如已出督诸子学功倍於父静慎寡言言不及外事未尝道人过失家人有过不见诸声色比隣女子窃家之藏予所私者其父弗察意王氏臧获欲执诉官或教王氏发其实者太安人不可无几事白邻家父慙谢监丞君没益躬勤俭力蚕绩督僮奴耕家更裕於禄食时族姻闾巷率视法焉子入仕以守身守官不忝其先为训宣德甲寅受封正统己未闰二月十二日卒於家享年七十有三子男四长一宁举进士为吏部稽勳主事入翰林为修撰陞侍讲次锺先卒次震次蓟女二长适张次适周孙男若干葬以卒之岁十二月某日墓在仙居县庆云乡阳墺之原铭曰

坤体至静其德方猗窦安人此其藏後有嗣之世今芳

太孺人王氏墓志铭

赠中书舍人金华陈诚信中之妻太孺人今礼部精膳郎中景茂之母也以宣德四年五月十二日卒时景茂在京师奉国子祭酒贝君泰所状太孺人世出事行乞铭归葬景茂初举善书至有旨令进其业於翰林後再授官至於今皆就内阁书制勅与余同处盖二十四五年且其母出名儒君子之家故余不辞为铭按状太孺人姓王氏宋鲁斋先生諡文宪曾孙与权之子性行端淑善事父母时王陈居同里太孺人之父察信中有孝行遂以妻焉年十七归陈事舅姑如夫之孝事夫以礼处族姻待臧获咸当教子能严恒励之於学闻景茂选中应天府乡试喜曰庶几不忝父母治家躬俭勤以率下至老不变洪熙改元景茂时为中书舍人蒙恩赠其父以己之官而封母太孺人景茂今为郎中将考绩如考最当进其父母五品之贵不远矣而太孺人不逮盖夀七十有五年其享禄养者十余年其子孙曾男女森森列侍下可为福也矣子男五长景茂次子安金华府隂阳学正术次可次文次蓂先卒女一嫁王渊孙男七有序有学有时有延有礼有济有达女四曾孙男女各一诸子将以其卒之岁合葬中书君之墓铭曰

其生儒家其行静嘉受福既多从其君子永妥於此

何母周孺人墓志铭

吾友万安何敬自牧登永乐九年进士第留京师是年冬十有二月其母周孺人之讣至数日予往吊之哀恸累然不能起又数日请於朝将归縗絰谒予奉其外兄进士朱与言所为孺人行状呜呼泣拜且言曰愿乞文铭墓而益悲恸哽塞言不能出口予不忍闻受而答拜亦不忍辞也按状周氏为万安着姓宋着作佐郎愚叔数世至寔寔子均德皆为乡硕儒孺人曾祖祖也父国才蚤世孺人生而淑慧幼从姆师通小学孝经论语列女传诸书及笄归同邑何玉彰何亦着姓孺人事舅姑以孝称时元季兵乱崎岖奔走山谷间生计日廹而甘旨之供未尝乏也姑疾扶持未尝去左右煮粥汤药扫除之事皆躬亲任之疾剧吁北辰愿以身代姑疾竟瘳舅没于时甚艰窭尽力佐其夫理丧事不敢以简时雨雪沍寒积隂不解葬之日豁然朗霁人以谓诚意所感岁时奉享必丰洁处昆弟娣姒怡怡然孤侄无依者皆为之婚嫁家毁於兵後玉彰举坠兴废悉复其旧孺人内助之力居多性俭素绮绣华丽之物视之如不见年五十丧玉彰孜孜以教子为要务亲督其学不倦常语敬曰诸兄承家事汝宜力学以成先志敬亦勉勉奉教唯谨竟以科第发身诸子若孙森侍膝下皆恂恂无违故孺人晩节益康豫年七十五卒永乐辛卯六月廿六日也子男五朂蚤卒遵钦恭敬女一亦蚤卒孙男四亷直简节将以某年月日葬于某原铭曰

妇道之良诚以为孝也母仪之方诗书以为教也既夀乐康报施有耀也子孙绳绳於此乎视效也

康氏妹墓志

亡妹讳静端姓罗氏前进士德安府同知子理先生之子母夫人陈氏而余之同母妹也先生居官亷洁家甚贫吾妹甫晬先生坐累谪陕右母夫人育训之夫人严正於持家长儿女善秉法度吾妹天性纯明孝弟又自幼涵浸家教用克备女德年十八归康仲璧之子彦英为冢妇逮事其姑姑郑贤治家秩然凡吾妹事长抚幼处族姻及所为衣服饮食咸当姑意姑有所欲为必属之盖终身爱重之不衰於内助彦英尤多训饬其男女务实去浮长子荣丱角从吾京师戒之曰必往务学但视法舅氏毋忝比归视其寖有志卓立喜曰庶几吾子也其妇道母道可以无愧矣若其安俭约率仁厚皆非由学而能荣已被荐召命下而母卒其卒以宣德丁未九月十一日距所生洪武甲寅五十有九年子男三荣修干女二孙男女若干将以卒之岁某月日葬某原於乎先夫人遗所生男女四人吾妹最小乃今最先没故余闻讣甚哀而述其平生之槩使荣纳之於墓

太夫人郭氏墓志铭

都察院右都御史熊槩蒙恩赠其祖考某考直皆资善大夫都察院右都御史祖妣某夫人封其母郭太夫人制下之明年太夫人谢世槩具事状请铭士奇於熊氏父子有同郡斯文之好又与槩同朝其父之葬也尝铭之母之葬不得辞按状郭氏故吉水邑西名族唐汾阳王之後有官於吉者遂家吉水代有仕者元国子学録讳子冲太夫人之父也母陈氏洪武中浙江分水知县今封户科给事中名伯夔者其兄也太夫人幼慧而端长俭而勤年二十二归同邑熊敬方敬方直字也敬方幼孤从母适胡因冒胡氏太夫人之归也遭家益落而敬方致力学问且素志不在生业一切家事太夫人理之而佐敬方於胡氏养父母克致其乐父母没葬祭一致其诚族姻闾里皆称孝焉太夫人治家有礼内外尊卑秩然不踰笃於教子恒指诗书谕之曰此汝家世业曷可以坠敬方家居而从学者日益衆太夫人躬率子妇旦暮其饮食愈久不厌槩既仕戒以守身爱人槩请於朝得复熊氏喜曰儿能成父志矣槩历中外皆显官迎太夫人就禄养者将二十年太夫人虽贵且老而康和澹静犹躬女事以率下见者靡不敬叹僚属家亦有化之者初褒封命下拜受已顾槩曰天恩深厚若不勉务报效可乎既又戚焉语槩曰若父积善勤教致汝有今日而不及亲见我何德乃生被荣恩言已澘焉盖敬方捐馆至是十有六年矣又数月语槩曰吾蒙福已厚今老矣岂当尚滞远乡而不念桑梓哉汝惟务忠为孝庶用光所生遂从少子归吉水明年二月十七日以疾卒宣德辛亥岁也春秋七十有五子男四槩棐盘槩永乐辛卯进士擢监察御史历广西广东按察使召为大理寺卿陞南京都察院右都御史有操有施为时重臣女一嫁徐彦襄先卒孙男十女七曾孙男女各一太夫人之卒也讣闻上遣行人朱惟贞赐祭且勅有司营葬朝臣自三孤六卿以下咸致祭可为生荣死哀而非太夫人善德何以致此哉铭曰

维古女教有子道焉有妻道焉有母道焉维贤熊母三者克全既夀康寜光命自天熊母维贤没且不泯

刘孺人墓志铭

澄江之南沙溪里刘君玉武之配孺人严氏卒其子钧以父命驰书北京求余着葬铭严氏故西昌大家宋元时资产之丰腴第宅之弘壮奕奕特出若诗书科第之盛具见谱牒及名公卿文集孺人之父文明先生宋秘阁校勘朴山先生肃五世孙孺人天资纯粹和厚自为子为妇为母家人未尝见其一疾言一厉色初归刘氏家良裕後数年坐稽徭役没其产遂落孺人处之裕如辛勤佐夫植家服素食澹恬然自适於事长敬处族姻睦待臧获如子凡所为表里一诚盖平生善德不间尊卑内外称道不异卒於正统三年七月二十六日享年七十子男二镛钧女二长嫁杨烱次嫁萧子理孙男二孺人之葬在其里兴富之原士奇故妻严夫人孺人之同产弟也相友爱甚厚故以子妻钧铭曰

夫也失贤妇子也失贤母静贞有常厥德允茂尚有余庆式昌厥後

杨母钱氏墓志铭

永乐十七年十一月八日杨母钱氏卒钱苏之长洲名家父国宝其笄也相攸以嫁同郡杨子允子允宋和王存中七世孙笃伦谊有文学怀用世之志未遂而卒钱氏婉而庄事舅姑极爱敬尽出赀奁佐奉养躬俭勤以相夫裕家夫亡尽哭如礼而治家训子益谨於夫之存也岁时荐祭必严洁与夫之寡姊居相得如同产子翰隶兵籍迁武昌奉母偕行始至家屡空母泰然未尝动意也春秋益高益康强和豫而自少至老秉礼度如一日所谓恒其德贞者欤卒年八十有七子男二翰翥俱温雅有行义女二长适贵州宣慰司都事顾礼次适金素孙男二女一翰翥以卒之明年某月日葬江夏长乐村练林之原先事驰书京师求铭余前二十年游武昌与翥交间暇过翥必升堂拜母母喜其子以文事会友也待客久益敬自余去武昌所遇如杨氏一家慈厚孝友盖鲜矣非本之於母哉铭曰

是为杨令母之藏後百千年无或坏伤

吴母叶孺人墓志铭

中书舍人吴余庆之嫡母叶氏永乐二十年正月二十五日卒於家余庆时在北京奔讣将归縗絰奉事状请余拜乞葬铭叶氏家抚之宜黄系出宋侍郎某孺人父讳某母某氏孺人在室其恒德之名闻族姻间同里吴氏亦名家於叶有连为子择配遂归为吴某妻以孝事舅姑以敬奉君子以睦处宗族於治家勤俭於衣服馈食精洁而与余庆生母余氏相亲爱如同产夫尝捐居侧隙地畀从弟有窃言诸孺人曰柰何捐居地畀人也孺人曰畀弟宜也义不重於地乎言者为惭夫没余庆始四岁旦莫切切保孤子为务数顾余氏言吴宗数百年之传在此可不重且慎哉子年七八亲教之孝经论语稍长出就外傅则躬督於内及壮出仕犹数寓书诲饬之可谓笃於母道者矣享年七十子男一即余庆女二皆有归孙男四涣濬江瀚将以是年某月日葬某原铭曰

孰不为妇识义者希孰不为母教有弗知懿叶孺人行则兼有勒铭其藏表范其後

胡母黄孺人墓志铭

中书舍人胡寓继母孺人黄氏卒寓介其同官锺子勤余孜善来求墓铭按刑部主事陈彧所述事状黄世家于漳之龙溪自五季迄元代有显人父某藴德弗试孺人讳某自幼性行端淑慎礼度而馈食衣服之事皆精时郡学训导同邑胡宗华以德义自重而丧其室詹氏简求贤配遂聘为继室既归胡氏妇德母道日益有闻於宗婣间詹氏男女皆四人而三男二女尚幼爱抚之甚於已出有言其过爱者曰吾过爱然後人无敢不爱宗华岁时荐祭用古礼孺人相事必诚必敬有叹其克孝者曰吾不幸不及养又敢怠於是乎宗华卒居丧尽礼而自是以礼祀祖考以学励子孙益严於宗华之存也家仅百口寒暑朝夕衣服之给必均宾客之奉必丰公私之需帑廪之出入井井皆有条理春秋已八十犹躬勤率下蚤作夜息以治女红子妇屡请少休逸曰人道当尔也卑贱者或有过从容导使改行未尝作於辞色家庭之中尊卑内外蔼然肃然盖年八十有三而卒男女皆詹出男伯曰宾先卒仲曰?中书舍人叔曰春柳州府学教授季曰遂孙男八叙伟璜粲冏矞敦某女十曾孙男二女一诸子诸妇日致婉愉之养寖加而益隆天伦慈孝自然之应夫何必已出哉其卒以永乐十九年五月十四日其葬以卒之明年某月日祔葬训导之墓在南靖县由义里鸿庄之原铭曰

维孝维慈女德之纲维雍维肃为家之方治家于殷士或其难懿此儒人躬率之先亦既夀考而归于全载觌君子中心孔安

萧孺人墓志铭

吾友王嗣先既登第从事秋官四阅月闻其母萧孺人之讣哭尽哀即日诉状以闻俟命既三日成服诣余哭拜求为铭将归纳诸墓余与孺人长子敬先总角有同门之好今又与嗣先游於孺人妇道母仪槩有闻矣不可以辞萧故庐陵儒家父恕翁孺人年十八其父择所归以嫁西昌王古平王家世亦业儒孺人既归为介妇长事舅姑尽孝敬未几遭兵乱囏难谨奉养之礼一如平时不懈舅姑雅重之异诸妇恒曰愿新妇子孙孝敬新妇皆如新妇之尽心於我也古平志恬旷不屑意治生事其兄弟有相结数困辱之而取其赀产者古平悉推让与之终不以利疏兄弟之亲盖出於孺人赞助之力居多其後家日益贫处之裕如而笃於教子尝语之曰尽力畎亩者匹夫之业耳尽力问学君子之事也汝曹勉旃闻有陈心吾谢易闇前国子学録萧执三先生者皆郡之通儒悉力遣其子从游焉其子间以先生儒者从外来孺人喜动顔色倾竭所有治具延之即抵莫无复粒粟以炊不计也邑大夫闻敬先重厚有文举为吏里胥持牒数下求之愈廹孺人叹曰儿曹治经术柰何从事刀笔发身哉言讫涕下如雨敬先惧走白其情邑大夫邑大夫贤之更以为博士弟子员孺人喜曰此吾志也数岁敬先以明经举为郴州宜章县学训导考乡试於广西被召预纂修翰林嗣先登永乐十年马铎榜进士克成孺人之志孺人皆及见之庶几可无遗憾者矣孺人他行可书不止此此特书其大者其没以今岁某月某日享年八十其葬在某乡某里陇头山之原子男二即敬先嗣先女二长适胡次适周孙男四固?辂弁女四铭曰

孝敬之至夷险弗贰宜于舅姑也式惇友悌舍利取义以相其夫也明识笃志成厥胤嗣奋乎诗书也呜呼王氏緜緜来裔仰止范模也

葛孺人墓志铭

翰林庶吉士沈升闻其母葛孺人之讣请於朝将奔丧焉持所状孺人之行来求铭墓余与升同官禁林五年不得辞按状孺人之先宋南渡时有讳源者由相徙杭之海宁世为海宁望族父某母某氏孺人生有令质自幼谨女则年十七归同邑沈某以孝敬事舅姑以勤俭相夫而起家元季兵乱沈君适丧其赀孺人蚤夜孜孜治织絍恊助於内衣食其一家临利必顾於义沈君有异母弟尝分财欲厚孺人曰兄者弟所依庇财奚以校也沈君喜厚让之人皆多沈君之义君素负气刚直遇不可意侃侃论辩见顔色孺人从容进曰德性贵有容且非远咎之道君感悟顿和易不与物竞尤急於教子遣从明经师学戒其必交胜已者尝曰汝世家积善而未食其报天道殆不爽乎汝等宜力去浮薄敦德崇义以无辱世德其平生所行槩类此可谓贤也矣永乐七年正月十八日以疾卒享年六十有二沈君与孺人同生元至正己丑岁方老而失贤内助何以为情哉子男三长谦次益次即升永乐二年赐进士出身授庶吉士时朝廷兴隆儒术简拔儁茂将成之於古人之地升与二十八人者同受诏进学於翰林庶几所云食报者乎将以是年某月日葬孺人於邑某乡某原铭曰

士老而失贤妇子贵而失贤母嗟乎德之浮於夀也固将昌其後者耶

顔孺人墓志铭

太医院御医盛起东之配孺人顔氏既卒将葬其子俨以其父所述事行介翰林编修周功叙来求为铭按顔故苏之钜族元季有讳天泽为义兵万户能庇其乡里免於兵祸其子讳济孺人之大父父也母韩氏孺人讳妙定字懿贞生有令姿读书涉大义自少以孝得爱於父母长为相攸是时郡名家宋盛文肃公裔孙称寓庵名笃学有家范其子景华尤以好义乐善闻於乡遂以孺人归景华之子即起东也既归不逮事其姑佐其夫孝养祖与父皆得其懽心而处妯娌和以谦待下有恩躬俭勤以裕家事大小必咨禀於家之尊长盖自其家之尊长至於族姻皆称其贤无间言起东繇郡医学官擢御医留京师即遣子俨往省且寓告曰士出仕即鞠躬一志奉君上不宜以家事杂思虑养亲教子孙我皆任之俨至京甫一月孺人之讣至矣盖其卒以永乐辛丑某月某日其寿四十有七年其子男五俨偘佖僎维夀女三长嫁莫霙次未行其孙男二夀安福安女一其墓在吴县胥台乡黄山之原葬以卒之明年某月日铭曰

温恭静贞其躬之华惇孝与睦式昭於家忠信相成君子之嘉於世几何遽没兴嗟欝欝丘坟黄山之阿勒铭诸幽永终不磨

刘母王安人墓志铭

大理寺丞刘英闻其母安人之丧将奔归自述事行请着葬铭余与英同郡素还往不得辞按安人姓王氏吉之庐陵人父本逹深於医母某氏安人讳菊英自少清姿淑行父母相攸以归同里刘仲伦时仲伦祖父母父母皆无恙安人共养致孝皆得其懽心惇睦宗婣内外无间言治家事有条理仲伦尝举孝亷任知县安人留家居养亲益笃饬励其子於学曰非是将来何以立身抚孤侄男女如已出咸以时婚嫁阖门老穉戚疏下至臧获五伯余指衣服饮食之给各当其分舅姑没相夫尽诚葬祭而居丧有礼英官於朝赐勅封父儒林郎大理寺右寺副母安人乡里荣之安人後儒林卒之四年亦以疾卒正统己未三月十四日也享年七十有六子男二长即英举进士今为大理寺丞有才行娶胡继王次俊娶萧女四王志端萧礼独景其壻也季蚤卒孙男七元亨利贞仁义春亨先卒女六曾孙男女各一英等卜卒之岁某月日奉安人合葬於里西原山儒林君之墓铭曰

孝敬以处下堂柔淑以嫓君子也服勤以裕家推羡以济匮也腾声蜚华嗣克振起也夀富考终显显蕃祉也

康孺人墓志铭

从兄思贻先生没之九年配康孺人亦没春秋皆八十有五予时在北京闻讣惊恸盖予与先生皆少孤无他兄弟两人最相亲厚自予仕宦不至家者四十年三年之前始蒙恩来归时思贻先生没已六年初至郊拜其墓岂胜悲恸然及家拜康孺人犹幸如见兄之存也予留家月余即行又三年孺人没矣哀哉康氏家邑西郭文溪之上父天得母刘氏宋进士简子之後有贤行孺人讳寿慈惠温淑年十九归杨氏为思贻先生之配先生讳肇字仲基家初甚贫而卓特有立志孺人安其贫且力助於内家日用裕於处宗婣长幼咸尽其分先生严於教子孺人承意而善诱於内恩义兼尽长子仕京师迎父母就养先生与孺人偕至同列荣之年七十有六先生捐舘孺人益谨礼度而训饬子孙不倦虽老康宁和豫正统七年四月十九日没子男五长相举进士翰林庶吉士刑部浙江司主事先三十年卒娶廖孀居守节事姑能孝孺人甚安之有司上其行诏旌其门命下而孺人不及见矣次旅娶萧先卒次弼国子监学録次鵷次艮弼鵷艮皆娶萧女一嫁萧颂亦蚤寡守节孙男十四奕奂畲翽经轼?畿缙翺畯畇绅曾孙男二孺人之葬以卒之岁某月某日铭曰

先望之明顾言思贻其年与?当过吾侪嗟嗟思贻允若所期嗟康孺人福与之偕猗欤休哉

兵部主事刘君妻安人陆氏墓志铭

兵部主事刘铉宗器奉命修实録从余在馆阁一日以疾瘳过余其色戚甚问之曰铉妻陆氏死矣其贤有可哀者幸先生赐之葬铭犹不死也遂吊之且问陆氏之贤之实曰陆苏之望族累叶皆业儒於铉之先世有姻好铉妻之父用仪教授於乡乡才俊多出其门母许氏铉妻自幼淑慎於治女事衣服饮食皆如法父训之小学女诫即知佩服稍长屏去华侈奁具悉推让女弟归铉不逮事舅姑而事铉兄嫂加敬慎处族婣良厚自归铉其心未尝一日不在父母之侧居北京将二十年虽时寓土物上奉而每嗟叹何繇得一日在侍下也辄泣下不已及其将卒也无他言惟以孤父母恩为不能瞑目地下平素存恤穷济急之心隣有卫卒入直惟妇守舍【阙】盗窃其皮裘者妇惧责欲死予之直俾市焉有【阙】而产者窭甚频予薪粟又作繦緥遗【阙】　有【阙】

痼莫容舍者铉哀而舍之会铉及子病俱困【阙】人言於铉妻曰此舍吏之过宜亟遣之答曰始哀其穷而舍之今遣之何归人不各有命乎不聼已而铉父子俱瘳铉妻之行槩类此朝廷以铉之久於职也赐之诰命并封妻为安人呜呼铉之妻可无遗恨独恨铉中道失贤内助且三男二女蚤夜栖栖号啼无恃铉不忍闻此其所以为必请铭以庶几慰生者而不冺死者也士奇闻而悯之宗器又曰铉妻年才三十有九其卒以正统二年二月三日其葬以卒之岁某月某日其墓在长洲县武丘乡袁巷村先茔之侧其子男澄瀚浒女安清安正遂为之铭曰

贞孝之履恻隐之施吉壤斯藏永绥来裔

锺母郭氏墓志铭

中书舍人锺子勤闻其母孺人之讣亟请於朝以归将归求余文铭墓余与锺氏居同里且与子勤游其弟子勉又余舅氏之壻也故孺人就养京师时独数与余家往还时孺人年几七十而康健和豫类五十许人洪范以康宁为五福之一孺人其几之矣孺人姓郭氏世泰和人父某年十八归同邑锺原英生三男一女三十有四年原英卒居孀守节治其家一如原英之不亡也教其子以善植身受学於里明师所以事其师之礼甚厚仓卒宾至质钗钏具酒馔惟恐不及子勤由乡校升太学永乐元年擢为中书舍人人咸谓孺人之所成也明年子勤迎就养孺人居京师岁余遽归归岁余以疾卒永乐丙戌六月某日也生元後至元己卯某月日享年若干孺人禀慈善之性事上待下罔不谓宜尤急贫困乐施予观其终身所得要不止康宁而已男子猷次子勤又次子勉女适郭某孙男某某将以某月日葬於某乡某原铭曰

陶士行之贵也称其母氏锺母其於湛也庶几是似将其後之昌也固有所自耶

刘母曾孺人墓志铭

孺人讳德柔姓曾氏故吉水望族父太永孺人自幼秀慧贞静诸女兄弟皆不及父母爱之曰此不可以配凡子及笄嫁永丰刘季道刘故诗书家元贡士抚州路儒学教授讳奇相季道父也季道讳宜正博学守正孺人既嫁有妇道理家政井井有法季道以明经举为起居注陞浙江按察佥事坐累至京师病卒而旅殡焉孺人挈诸幼自浙江抵金陵庐所殡之侧朞年乃克啓殡负骨归葬故乡自是以教其子不坠其世为务尝取季道所遗书示诸子曰是尔父所用起家者柰何不勉诸子就外傅归辄察其所诵习稍不习即怒曰是将坠其先人者矣诸子惧不敢怠既长皆明经为乡塾师子钦选永乐元年江西乡试第一二年廷试赐进士出身授翰林庶吉士得七品禄迎孺人就养四年七月庚寅以疾卒享年七十又八子男三人长曰忠次曰朂季即子钦女二皆嫁士族孙男十一人曾孙男一人子钦将奉丧归择是年某月日葬某乡某原先期以状请铭曰少为贤妇老为贤母而卒于夀曷以铭之永利厥後

王母张氏墓志铭

永乐九年夏予兄仲基来京师语乡邑亲戚故人近况曰王存性恂恂守儒业无外慕之意愈益恭慎可重存性吾姑夫罗孟弘先生子壻不见之十余年闻家兄言窃甚喜家兄又出存性所状其母之行曰其志必欲托汝文铭墓汝其铭之以子之行如此固宜为其母铭矧母自有宜铭者乎按母姓张氏其八世祖湖南观察使汝明显於宋自是世为簪缨家至其祖某父仲晦皆隐德弗耀而其同产兄弟三人所性尝为龙南县学教谕所志为亳县主簿所从道州知州其家世如此既笄归同邑王以诚能以孝奉舅姑以恭巽事君子以勤俭殖家祭祀宾客之奉必诚必腆元季以诚尝为千户所吏目被省檄捕盗每为好言劝以诚毋妄杀庶几福善之应教子以读书立身为要收育遗孤子皆至长有室家推有余以济贫乏久不怠其为行又如此既老屡受朝廷养老之赐後以诚卒之若干年以疾终盖永乐三年三月某日也享年若干子男一人存性也其葬在某乡某原铭曰

其出之良其行之臧铭于其藏庶几不亡

萧母张氏墓志铭

吉水萧士柔状其母之行走京师介翰林检讨解荣求文铭墓余辞焉解君曰孝子之志也乃为按状叙次铭之萧氏系出南唐御史大夫俨世家邑倚富为大族俨十五世至某生师文士柔之父也士柔母讳某同邑张某之女张故簪缨家母少聪慧端静稍知书习礼教年十七归师文为继室事舅姑谨妇道舅姑甚宜之姑疾悉力奉侍久弗懈治家辨内外序长幼睦族姻粲然可纪尤勤俭善规置佐其夫祭祀宾客伏腊之费恒有余裕元季所在寇盗充斥师文团结壮勇保障其乡而寇猝至师文率子弟族人出御之弗敌多战死寇将及门母仓卒脱簪珥买舟携其娣姒姑妇出避曰妇人不可以辱也年四十师文卒居孀循礼以教子为务自举列女传以教诸妇买田八十亩遗子孙供祭祀曰无使後世不知重本也常戒诸子曰若祖及父积善累仁若等宜绍先志毋苟循俗好以羞前人诸子亦皆谨谨服膺母旦暮坐堂上诸子若孙森森序列具甘脆奉觞上夀愉愉然乐也翰林学士同邑解公尝过而荣之题其堂曰春晖朝之缙绅大夫皆为之文永乐六年九月二十四日卒年七十有一子男四人士益师文前室子先卒士秀士郁士柔女一人适周宝孙男九人以卒之明年某月某日葬於其里株木塘之原铭曰

德修于身施于闺门已乎九原史氏有文诒其後昆

东里续集卷四十








6　公羊子有功於聖經


「臣不討賊，非臣也」，「子不復讎，非子也」，「讎者無時焉可與通」，此三言者，君臣父子、天典民彝係焉，公羊子大有功於聖經。

【元圻案】隱公十一年，「冬十有一月壬辰，公薨」。傳：「何以不書葬？隱之也。何隱爾？弑也。弑則何以不書葬？春秋君弑，賊不討，不書葬，以爲無臣子也。子沈子曰：『君弑，臣不討賊』云云。」莊四年，「冬，公及齊人狩于郜」。傳：「公曷爲與微者狩？齊侯也。齊侯則其稱人何？諱與讐狩也。讐者無時焉可與通，通則爲大譏。」〇此二條，皆有感於高宗之忘讐也。






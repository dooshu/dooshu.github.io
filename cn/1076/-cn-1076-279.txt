卷二百七十九

<史部,诏令奏议类,奏议之属,历代名臣奏议>

钦定四库全书

历代名臣奏议卷二百七十九

明　杨士奇等　撰

律历

唐太宗贞观初李淳风上言曰舜在璿玑玉衡以齐七政则浑天仪也周礼土圭正日景以求地中有以见日行黄道之验也暨于周末此器乃亡汉洛下闳作闳仪其後贾逵张衡等亦各有之而推验七曜并行赤道按冬至极南夏至极北而赤道常定於中国无南北之异盖浑仪无黄道久矣太宗异其说因诏为之至七年仪成

十四年太宗将亲祀南郊以十一月癸亥朔甲子冬至而李淳风新术以甲子合朔冬至乃上言曰古历分日起於子半十一月当甲子合朔冬至故太史令傅仁均以减余稍多子初为朔遂差三刻司历南宫子明太史令薛颐等言子初及半日月未离淳风之法较春秋已来晷度薄蚀事皆符合国子祭酒孔頴达等及尚书八座参议请从淳风又以平朔推之则二历皆以朔日冬至於事弥合且平朔行之自古故春秋传或失之前谓晦日也虽癸亥日月相及明日甲子为朔可也从之十八年淳风又上言仁均历有三大三小云日月之蚀必在朔望十九年九月後四朔频大诏诸解历者详之不能定

玄宗开元九年僧一行受诏改治新历欲知黄道进退而太史无黄道仪率府兵曹参军梁令瓒以木为游仪一行是之乃奏黄道游仪古有其术而无其器昔人潜思皆未能得今令瓒所为日道月交皆自然契合於推步尤要请更铸以铜铁十一年仪成一行又曰灵台铁仪後魏斛兰所作规制朴略度刻不均赤道不动乃如胶柱以考月行迟速多差多或至十七度少不减十度不足以稽天象授人时李淳风黄道仪以玉衡旋规别带日道傍列二百四十九交以携月游法颇难术遂寝废臣更造游仪使黄道运行以追列舍之变因二分之中以立黄道交於奎轸之间二至陟降各二十四度黄道内施白道月环用究隂阳朓朒动合天运简而易从可以制器垂象永传不朽於是玄宗嘉之自为之铭初李淳风造历定二十四气中晷与祖冲之短长颇异然未知其孰是及一行作大衍历诏太史测天下之晷求其土中以为定数其议曰周礼大司徒以土圭之法测土深日至之景尺有五寸谓之地中郑氏以为日景於地千里而差一寸尺有五寸者南戴日下万五千里地与星辰四游升降於三万里内是以半之得地中今頴川阳城是也宋元嘉中南征林邑五月立表望之日在表北交州影在表南三寸林邑九寸一分交州去洛水陆之路九千里盖山川回折使之然以表考其弦当五千乎

十二年测交州夏至在表南三寸三分与元嘉所测略同使者大相元太言交州望极才高二十余度八月海中望老人星下列星粲然明大者甚衆古所未识乃浑天家以为常没地中者也大率去南极二十度以上之星则见又铁勒回纥在薛延陀之北去京师六千九百里其北又有骨利干居澣海之北北距大海昼长而夜短既夜天如曛不暝夕胹羊髀才熟而曙盖近日出没之所

僧一行作新历较经史所书气朔日名宿度可考者皆合十五年草成而一行卒诏特进张说与历官陈玄景等次为历术七篇略例一篇历议十篇玄宗顾访者则称制旨明年说表上之其说皆足以为将来折衷略其大要着於篇者十有二其一历本议曰易天数五地数五五位相得而各有合所以成变化而行鬼神也天数始於一地数始於二合二始以位刚柔天数终於九地数终於十合二终以纪闰余天数中於五地数中於六合二中以通律历天有五音所以司日也地有六律所以司辰也参伍相周究於六十圣人以此见天地之心也自五以降为五行生数自六以往为五材成数错而乘之以生数衍成位一六而退极五十而增极一六为爻位之统五十为大衍之母成数乘生数其筭六百为天中之积生数乘成数其筭亦六百为地中之积合千有二百以五十约之则四象周六爻也二十四约之则太极包四十九用也综成数约中积皆十五综生数约中积皆四十兼而为天地之数以五位取之复得二中之合矣蓍数之变九六各一乾坤之象也七八各三六子之象也故爻数通乎六十策数行乎二百四十是以大衍为天地之枢如环之无端盖律历之大纪也夫数象微於三四而章於七八卦有三微策有四象故二微之合在始中之际焉蓍以七备卦以八周故二章之合而在中终之际焉中极居五六间由辟阖之交而在章微之际者人神之极也天地中积千有二百揲之以四为爻率三百以十位乘之而二章之积三千以五材乘八象为二微之积四十兼章微之积则气朔之分母也以三极参之倍六位除之凡七百六十是谓辰法而齐於代轨以十位乘之倍大衍除之凡三百四是谓刻法而齐于德运半气朔之母千五百二十得天地出符之数因而三之凡四千五百六十当七精返初之会也易始于三微而生一象四象成而後八卦章三变皆刚太阳之象三变皆柔太隂之象一刚二柔少阳之象一柔二刚少隂之象少阳之刚有始有壮有究少隂之柔有始有壮有究兼三才而两之神明动乎其中故四十九象而大策之用周矣数之德圆故纪之以三而变於七象之德方故纪之以四而变于八人在天地中以阅盈虚之变则闰余之初而气朔所虚也以终合通大衍之毋亏其地十凡九百四十为通数终合除之得中率四十九余十九分之九终岁之弦而十分复初之朔也地於终极之际亏十而从天所以远疑阳之战也夫十九分之九盈九而虚十也乾盈九隐乎龙战之中故不见其首坤虚十以导潜龙之气故不见其成周日之朔分周岁之闰分与一章之弦一蔀之月皆合於九百四十盖取诸中率也一策之分十九而章法生一揲之分七十六而蔀法生一蔀之日二万七千七百五十七以通数约之凡二十九日余四百九十九而日月相及於朔此六爻之纪也以卦当岁以爻当月以策当日凡三十二岁而小终二百八十五小终而与卦运大终二百八十五则参伍二终之合也数象既合而遯行之变在乎其间矣所谓遯行者以爻率乘朔余为十四万九千七百以四十九用二十四象虚之复以爻率约之为四百九十八微分七十五太半则章微之中率也二十四象象有四十九蓍凡千一百七十六故虚遯之数七十三半气朔之毋以三极乘参伍以两仪乘二十四变因而并之得千六百一十三为朔余四揲气朔之毋以八气九精遯其十七得七百四十三为气余岁八万九千七百七十三而气朔会是谓章率岁二亿七千二百九十万九百二十而无小余合于夜半是谓蔀率岁百六十三亿七千四百五十九万五千二百而大余与岁建俱终是谓元率此不易之道也策以纪日象以纪月故乾坤之策三百六十为日度之准乾坤之用四十九象为月弦之检日之一度不盈全策月之一弦不盈全用故策余万五千九百四十二则十有二中所盈也用差万七千一百二十四则十有二朔所虚也综盈虚之数五岁而再闰中节相距皆当三五弦望相距皆当二七升降之应发敛之候皆纪之以策而从日者也表里之行朓朒之变皆纪之以用而从月者也积筭曰演纪日法曰通法月气曰中朔朔实曰揲法岁分曰策实周大曰乾实余分曰虚分气策曰三元一元之策则天一遯行也月策曰四象一象之策则朔弦望相距也五行用事曰发敛候策曰天中卦策曰地中半卦曰贞悔旬周曰爻数小分母曰象统日行曰躔其差曰盈缩积盈缩曰先後古者平朔月朝见曰朒夕见曰朓今以日之所盈缩月之所迟疾损益之或进退其日以为定朔舒亟之度乃数使然躔离相错偕以损益故同谓之朓朒月行曰离迟疾曰转度毋曰转法迟疾有衰其变者势也月逶迤伸屈行不中道进退迟疾不率其常过中则为速不及中则为迟积迟谓之屈积速谓之伸阳执中以出令故曰先後隂含章以听命故曰屈伸日不及中则损之过则益之月不及中则益之过则损之尊卑之用暌而及中之志同观晷景之进退知轨道之升降轨与晷名舛而义合其差则水漏之所从也捴名曰轨漏中晷长短谓之陟降景长则夜短景短则夜长积其陟降谓之消息游交曰交会交而周曰交终交终不及朔谓之朔差交中不及望谓之望差日道表曰阳历其里曰隂历五星见伏周谓之终率以分从日谓之终日其差为进退其二中气议曰历气始于冬至稽其实盖取诸晷景春秋传僖公五年正月辛亥朔日南至以周历推之入壬子蔀第四章以辛亥一分合朔冬至殷历则壬子蔀首也昭公二十年二月己丑朔日南至鲁史失闰至不在正左氏记之以惩司历之罪周历得己丑二分殷历得庚寅一分殷历南至常在十月晦则中气後天也周历蚀朔差经或二日则合朔先天也传所据者周历也纬所据者殷历也气合于传朔合于纬斯得之矣戊寅历月气专合于纬麟德历专合于传偏取之故两失之又命历序以为孔子修春秋用殷历使其数可传於後考其蚀朔不与殷历合及开元十二年朔差五日矣气差八日矣上不合於经下不足以传於後代盖哀平间治甲寅元历者托之非古也又汉太史令张寿王说黄帝调历以非太初有司劾官有黄帝调历不与寿王同寿王所谓乃殷历也汉自中兴以来图?漏泄而考灵曜命历序皆有甲寅元其所起在四分历庚申元後百一十四岁延光初中谒者亶诵灵帝时五官郎中冯光等皆请用之卒不施行纬所载壬子冬至则其遗术也鲁历南至又先周历四分日之三而朔後九百四十分日之五十一故僖公五年辛亥为十二月晦壬子为正月朔又推日蚀密於殷历其以闰余一为章首亦取合於当时也开元十二年十一月阳城测景以癸未极长较其前後所差则夜半前尚有余分新历大余十九加时九十九刻而皇极戊寅麟德历皆得甲申以玄始历气分二千四百四十三为率推而上之则失春秋辛亥是减分太多也以皇极历气分二千四百四十五为率推而上之虽合春秋而失元嘉十九年乙巳冬至及开皇五年甲戌冬至七年癸未夏至若用麟德历率二千四百四十七又失春秋己丑是减分太少也故新历以二千四百四十四为率而旧所失者皆中矣汉会稽东部尉刘洪以四分踈阔由斗分多更以五百八十九为纪法百四十五为斗分减余太甚是以不及四十年而加时渐觉先天韩翊杨伟刘智等皆稍损益更造新术而皆依?纬三百岁改宪之文考经之合朔多中较传之南至则否玄始历以为十九年七闰皆有余分是以中气渐差据浑天二分为东西之中而晷景不等二至为南北之极而进退不齐此古人所未达也更因刘洪纪法增十一年以为章岁而减闰余十九分之一春秋後五十四年岁在甲寅直应锺章首与景初历闰余皆尽虽减章闰然中气加时尚差故未合于春秋其斗分几得中矣後代历家皆因循玄始而损益或过差大抵古历未减斗分其率自二千五百以上乾象至于元嘉历未减闰余其率自二千四百六十以上玄始大明至麟德历皆减分破章其率自二千四百二十九以上较前代史官注记惟元嘉十三年十一月甲戌景长皇极麟德开元历皆得癸酉盖日度变常尔祖冲之既失甲戌冬至以为加时太早增小余以附会之而十二年戊辰景长得己巳十七年甲午景长得乙未十八年己亥景长得庚子合一失三其失愈多刘孝孙张胄元因之小余益强又以十六年己丑景长为庚寅矣治历者纠合衆同以稽其所异苟独异焉则失行可知今曲其一而少者失三多者失五是舍常数而从失行也周建德六年以壬辰景长而麟德开元历皆得癸巳开皇七年以癸未景短而麟德开元历皆得壬午先後相戾不可叶也皆日行盈缩使然凡历术在於常数而不在於变行既叶中行之率则可以两齐先後之变矣麟德已前实録所记乃依时历书之非候景所得又比年候景长短不均由加时有早晏行度有盈缩也自春秋以来至开元十二年冬夏至凡三十一事戊寅历得十六麟德历得二十三开元历得二十四其三合朔议曰日月合度谓之朔无所取之取之蚀也春秋日蚀有甲乙者三十四殷历鲁历先一日者十三後一日者三周历先一日者二十二先二日者九其伪可知矣庄公三十年九月庚午朔襄公二十一年九月庚戌朔定公五年三月辛亥朔当以盈缩迟速为定朔殷历虽合适然耳非正也僖公五年正月辛亥朔十二月丙子朔十四年三月己丑朔文公元年五月辛酉朔十一年三月甲申晦襄公十九年五月壬辰晦昭公元年十二月甲辰朔二十年二月己丑朔二十三年正月壬寅朔七月戊辰晦皆与周历合其所记多周齐晋事盖周王所颁齐晋用之僖公十五年九月己卯晦十六年正月戊申朔成公十六年六月甲午晦襄公十八年十月丙寅晦十一月丁卯朔二十六年三月甲寅朔二十七年六月丁未朔与殷历鲁历合此非合蚀故仲尼因循时史而所记多宋鲁事与齐晋不同可知矣昭公十二年十月壬申朔原舆人逐原伯绞与鲁历周历皆差一日此丘明即其所闻书之也僖公二十二年十一月己巳朔宋楚战于泓周殷鲁历皆先一日楚人所赴也昭公二十年六月丁巳晦卫侯与北宫喜盟七月戊午朔遂盟国人三历皆先二日卫人所赴也此则列国之历不可以一术齐矣而长历日子不在其月则改易闰余欲以求合故闰月相距近则十余月远或七十余月此杜预所甚缪也夫合朔先天则经书日蚀以纠之中气後天则传书南至以明之其在晦二日则原乎定朔以得之列国之历或殊则稽於六家之术以知之此四者皆治历之大端而预所未晓故也新历本春秋日蚀古史交会加时及史官候簿所详稽其进退之中以立常率然後以日躔月离先後屈伸之变稽损益之故经朔虽得其中而躔离或失其正若躔离各得其度而经朔或失其中则参求累代必有差矣三者迭相为经若权衡相持使千有五百年间朔必在昼望必在夜其加时又合则三术之交自然各当其正此最微者也若乾度盈虚与时消息告谴於经数之表变常於潜遯之中则圣人且犹不质非筹历之所能及矣昔人考天事多不知定朔假蚀在二日而常朔之晨月见东方食在晦日则常朔之夕见西方理数然也而或以为朓朒变行或以为历术踈阔遇常朔朝见则增朔余夕见则减朔余此纪历所以屡迁也汉编欣李梵等又以晦犹月见欲令蔀首先大贾逵曰春秋书朔晦者朔必有朔晦必有晦晦朔必在其月前也先大则一月再朔後月无朔是朔不可必也欣梵等欲谐偶十六日月朓昏晦当灭而已又晦与合朔同时不得异日考逵等所言盖知之矣晦朔之交始终相济则光尽明生之限度数宜均故合於子正则晦日之朝犹朔日之夕也是以月皆不见若合於午正则晦日之晨犹二日之昏也是以月或皆见若隂阳迟速轨漏加时不同举其中数率其日十三度以上而月见乃其常也且晦日之光未尽也如二日之明已生也一以为是一以为非又常朔进退则定朔之晦二也或以为变或以为常是未通於四三交质之论也综近代诸历以百万为率齐之其所差少或一分多至十数失一分考春秋才差一刻而百数年间不足成朓朒之异施行未几旋复踈阔由未知躔离经朔相求耳李业兴甄鸾等欲求天验辄加减月分迁革不已朓朒相戾又未知昏明之限与定数故也杨伟采乾象为迟疾隂阳历虽知加时後天蚀不在朔而未能有以更之也何承天欲以盈缩定朔望小余钱乐之以为推交会时刻虽审而月频三大二小日蚀不唯在朔亦有在晦二者皮延宗又以为纪首合朔大小余当尽若每月定之则纪首位盈当退一日便应以故岁之晦为新纪之首立法之制如为不便承天乃止虞曰所谓朔在会合苟躔次既同患於频大也日月相离何患於频小也春秋日蚀不书朔者八公羊曰二日也谷梁曰晦也左氏曰官失之也刘孝孙推俱得朔日以丘明为是乃与刘焯皆议定朔为有司所抑不得行傅仁均始为定朔而曰晦不东见朔不西朓以为昏晦当灭亦欣梵之论淳风因循皇极皇极密於麟德以朔余乘三千四十乃一万除之就全数得千六百一十三又以九百四十乘之以三千四十而一得四百九十八杪七十五太强是为四分余率刘洪以古历斗分太强久当後天乃先正斗分而後求朔法故朔余之母烦矣韩翊以乾象朔分太弱久当先天乃考朔分而後覆求度法故度余之母烦矣何承天反覆相求使气朔之母合简易之率而星数不得同元矣李业兴宋景业甄鸾张宾欲使六甲之首衆术同元而气朔余分其细甚矣麟德历有捴法开元历有通法故积岁如分月之数而後闰余偕尽考汉元光以来史官注记日蚀有加时者凡二十七事麟德历得五开元历得二十二其四没灭略例曰古者以中气所盈之日为没没分偕尽者为灭开元历以中分所盈为没朔分所虚为灭综终岁没分谓之策余终岁灭分谓之用差皆归于揲易再仂而後挂也其五卦候议曰七十二候原于周公时训月令虽颇有增益然先後之次则同自後魏始载于历乃依易轨所传不合经义今改从古其六卦议曰十二月卦出於孟氏章句其说易本於气而後以人事明之京氏又以卦爻配朞之日坎离震兑其用事自分至之首皆得八十分日之七十三颐晋井大畜皆五日十四分余皆六日七分止於占灾眚与吉凶善败之事至於观隂阳之变则错乱而不明自乾象历以降皆因京氏惟天保历依易通统轨图自八十有二节五卦初爻相次用事及上爻而与中气皆终非京氏本旨及七略所传按郎顗所传卦皆六日七分不以初爻相次用事齐历谬矣又京氏减七十三分为四正之候其说不经欲附会纬文七日来复而已夫阳精道消静而无迹不过极其正数至七而通矣七者阳之正也安在益其小余令七日而後雷动地中乎当据孟氏自冬至初中孚用事一月之策九六七八是为三十而卦以地六候以天五五六相乘消息一变十有二变而岁复初坎离震兑二十四气次主一爻其初则二至二分也坎以隂包阳故自北正微阳动於下升而未达极於二月凝涸之气消坎运终焉春分出於震始据万物之元为主於内则羣隂化而从之极于南正而丰大之变穷震功究焉离以阳包隂故自南正微隂生於地下积而未章至于八月文明之质衰离运终焉仲秋隂形於兑始循万物之末为主於内羣阳降而承之极於北正而天泽之施穷兑功究焉故阳七之静始於坎阳九之动始于震隂八之静始于离隂六之动始于兑故四象之变皆兼六爻而中节之应备矣易爻当日十有二中直全卦之初十有二节直全卦之中齐历又以节在贞气在悔非是其七日度议曰古历日有常度天周为岁终故系星度于节气其说似是而非故久而益差虞喜觉之使天为天岁为岁乃立差以追其变使五十年退一度何承天以为太过乃倍其年而反不及皇极取二家中数为七十五年盖近之矣考古史及日官候纪之端在虚一度及今开元甲子却三十六度而乾策复初矣日在虚一则鸟火昴虚皆以仲月昏中合于尧典刘炫依大明历四十五年差一度则冬至在虚危而夏至火已过中矣梁武帝据虞历百八十六年差一度则唐虞之隆日在斗牛间而冬至昴尚未中以为皆承闰後节前月却使然而此经终始一岁之事不容顿有四闰故淳风因为之说曰若冬至昴中则夏至秋分星火星虚皆在未正之西若以夏至火中秋分虚中则冬至昴在已正之东互有盈缩不足以为岁差证是又不然今以四象分天北正玄枵中虚九度东正大火中房二度南正鹑火中星七度西正大梁中昴七度緫昼夜刻以约周天命距中星则春分南正中天秋分北正中天冬至之昏西正在午东十八度夏至之昏东正在午西十八度轨漏使然也冬至日在虚一度则春分昏张一度中秋分虚九度中冬至胃二度中昴距星直午正之东十二度夏至尾十一度中心後星直午正之西十二度四序进退不逾午正间而淳风以为不叶非也又王孝通云如岁差自昴至壁则尧前七千余载冬至日应在东井井极北故暑斗极南故寒寒暑易位必不然矣所谓岁差者自与黄道俱差也假冬至日躔大火之中则春分黄道交於虚九而南至之轨更出房心外距赤道亦二十四度设在东井差亦如之若日在东井犹去极最近表景最短则是分至常居其所黄道不迁日行不退又安得谓之岁差乎孝通及淳风以为冬至日在斗十三度昏东壁中昴在巽维之左向明之位非无星也水星昏正可以为仲冬之候何必援昴於始觌之际以惑民之视听哉夏后氏四百三十二年日却差五度太康十二年戊子岁冬至应在女十一度书曰乃季秋月朔辰弗集于房刘炫曰房所舍之次也集会也会合也不合则日蚀可知或以房为房星知不然者且日之所在正可推而知之君子慎疑宁当以日在之宿为文近代善历者推仲康时九月合朔已在房星北矣按古文集与辑义同日月喜会而隂阳辑睦则阳不疚乎位以常其明隂亦含章示冲以隐其形若变而相伤则不辑矣房者辰之所次星者所次之名其揆一也又春秋传辰在斗柄天策焞焞降娄之初辰尾之末君子言之不以为缪何独慎疑於房星哉新历仲康五年癸巳岁九月庚戌朔日蚀在房二度炫以五子之歌仲康当是其一肇位四海复修大禹之典其五年羲和失职则王命徂征虞以为仲康元年非也国语单子曰辰角见而雨毕天根见而水涸本见而草木节解驷见而陨霜火见而清风戒寒韦昭以为夏后氏之令周人所因推夏后氏之初秋分後五日日在氐十三度龙角尽见时雨可以毕矣又先寒露三日天根朝觌时训爰始收潦而月令亦云水涸後寒露十日日在尾八度而本见又五日而驷见故陨霜则蛰虫墐户郑康成据当时所见谓天根朝见在季秋之末以月令为谬韦昭以仲秋水始涸天根见乃竭皆非是霜降六日日在尾末火星初见营室昏中於是始修城郭宫室故时儆曰营室之中土功其始火之初见期于司理麟德历霜降後五日火伏小雪後十日晨见至大雪而後定星中日且南至氷壮地坼又非土功之始也夏历十二次立春日在东壁三度於太初星距壁一度太也颛顼历上元甲寅岁正月甲寅辰初合朔立春七曜皆直艮维之首盖重黎受职於颛顼九离乱德二官咸废帝尧复其子孙命掌天地四时以及虞夏故本其所由生命曰颛顼其实夏历也汤作殷历更以十一月甲子合朔冬至为上元周人因之距羲和千祀昏明中星率差半次夏时直月节者皆当十有二中故因循夏令其後吕不韦得之以为秦法更考中星断取近距以乙卯岁正月己巳合朔立春为上元洪范传曰历记始於颛顼上元太始阏蒙摄提格之岁毕陬之月朔日己巳立春七曜俱在营室五度是也秦颛顼历元起乙卯汉太初历元起丁丑推而上之皆不值甲寅犹以日月五纬复上元本星度故命曰阏蒙摄提格之岁而实非甲寅夏历章蔀纪首皆在立春故其课中星揆斗建与闰余之所盈缩皆以十有二节为损益之中而殷周汉历章蔀纪首皆直冬至故其名察发敛亦以中气为主此其异也夏小正虽颇踈简失传乃羲和遗迹何承天循大戴之说复用夏时更以正月甲子夜半合朔雨水为上元进乖夏历退非周正故近代推月令小正者皆不与古合开元历推夏时立春日在营室之末昏东井二度中古历以参右肩为距方当南正故小正曰正月初昏斗杓悬在下魁枕参首所以着参中也季春在昴十一度半去参距星十八度故曰三月参则伏立夏日在井四度昏角中南门右星入角距西五度其左星入角距东六度故曰四月初昏南门正昴则见五月节日在舆鬼一度半参去日道为最远以浑仪度之参体始见其肩股犹在浊中房星正中故曰五月参则见初昏大火中八月参中则曙失传也辰伏则参见非中也十月初昏南门见亦失传也定星方中则南门伏非昏见也商六百二十八年日却差八度太甲二年壬午岁冬至应在女六度国语曰武王伐商岁在鹑火月在天驷日在析木之津辰在斗柄星在天鼋旧说岁在己卯推其朏魄廼文王崩武王成君之岁也其明年武王即位新历孟春定朔丙辰於商为二月故周书曰维王元祀二月丙辰朔武王访于周公竹书十一年庚寅周始伐商而管子及家语以为十二年盖通成君之岁也先儒以文王受命九年而崩至十年武王观兵盟津十三年复伐商推元祀二月丙辰朔距伐商日月不为相距四年所说非是武王十年夏正十月戊子周师始起於岁差日在箕十度则析木津也晨初月在房四度於易雷乘乾曰大壮房心象焉心为乾精而房升阳之驷也房与岁星实相经纬以属灵威仰之神后稷感之以生故国语曰月之所在辰马农祥我祖后稷之所经纬也又三日得周正月庚寅朔日月会南斗一度故曰辰在斗柄壬辰辰星夕见在南斗二十度其明日武王自宗周次于师所凡月朔而未见曰死魄夕而成光则谓之胐朏或以二日或以三日故武成曰维一月壬辰旁死魄翌日癸巳王朝步自周于征伐商是时辰星与周师俱进由建星之末历牵牛须女涉颛顼之虚戊午师度盟津而辰星伏于天鼋辰星叶光纪之精所以告颛顼而终水行之运且木帝之所繇生也故国语曰星与日辰之位皆在北维颛顼之所建也帝喾受之我周氏出自天鼋及析木有建星牵牛焉则我皇妣太姜之侄伯陵之後逢公之所凭神也是岁岁星始及鹑火其明年周始革命岁又退行旅於鹑首而後进及鸟帑所以返复其道经纶周室鹑火直轩辕之虚以爰稼穑稷星系焉而成周之大萃也鹑首当山河之右太王以兴后稷封焉而宗周之所宅也岁星与房实相经纬而相距七舍木与水代终而相及七月故国语曰岁之所在则我有周之分也自鹑及驷七列南北之揆七月其二月戊子朔哉生明王自克商还至于丰於周为四月新历推定望甲辰而乙巳旁之故武成曰维四月既旁生魄粤六日庚戌武王燎于周庙麟德历周师始起岁在降娄月宿天根日躔心而合辰在尾水星伏於星纪不及天鼋又周书革命六年而武王崩管子家语以为七年盖通克商之岁也周公摄政七年二月甲戌朔己丑望後六日乙未三月定朔甲辰三日丙午故召诰曰惟二月既望六日乙未王朝步自周至于酆三月惟丙午朏越三日戊申太保朝至于洛其明年成王正位三十年四月己酉朔甲子哉生魄故书曰惟四月哉生魄甲子作顾命康王十二年岁在乙酉六月戊辰朔三日庚午故毕命曰惟十有二年六月庚午胐越三日壬申王以成周之衆命毕公自伐纣及此五十六年胐魄日名上下无不合而三统历以己卯为克商之义非也夫有效於古者宜合於今三统历自太初至开元朔後天三日推而上之以至周初先天失之盖益甚焉是以知合於歆者必非克商之岁自宗周讫春秋之季日却差八度康王十一年甲申岁冬至应在牵牛六度周历十二次星纪初南斗十四度於太初星距斗十七度少也古历分率简易岁久辄差达历数者随时迁革以合其变故三代之兴皆揆测天行考正星次为一代之制正朔既革而服色从之及继体守文畴人代嗣则谨循先王旧制焉国语曰农祥晨正日月底于天庙土乃脉发先时九日太史告稷曰自今至于初吉阳气俱蒸土膏其动弗震不渝脉其满眚谷乃不殖周初先立春九日日至营室古历距中九十一度是日晨初大火正中故曰农祥晨正日月底于天庙也於易象升气究而临受之自冬至後七日乾精始复乃大寒地统之中阳洽於万物根柢而与萌芽俱升本在地中之象升气已达则当推而大之故受之以临於消息龙德在田得地道之和泽而动於地中升阳愤盈土气震发故曰自今至於初吉阳气初蒸土膏其动又先立春三日而小过用事阳好节止於内动作于外矫而过正然後返求中焉是以及于艮维则山泽通气阳精辟户甲坼之萌见而莩谷之际离故曰不震不渝脉其满眚谷乃不殖君子之道必拟之而後言岂亿度而已哉韦昭以为日及天庙在立春之初非也於麟德历则又後立春十五日矣春秋桓公五年秋大雩传曰书不时也凡祀启蛰而郊龙见而雩周历立夏日在觜觽二度於轨漏昏角一度中苍龙毕见然则当在建巳之初周礼也至春秋时日已潜退五度节前月却犹在建辰月令以为五月者吕氏以颛顼历芒种亢中则龙以立夏昏见不知有岁差故雩祭失时然则唐礼当以建巳之初农祥始见而雩若据麟德历以小满後十三日则龙角过中为不时矣传曰凡土功龙见而毕务戒事火见而致用水昏正而栽日至而毕十六年冬城向十有一月卫侯朔出奔齐冬城向书时也以岁差推之周初霜降日在心五度角亢晨见立冬火见营室中後七日水星昏正可以兴板干故祖冲之以为定之方中直营室八度是岁九月六日霜降二十一日立冬十月之前水星昏正故传以为得时杜氏据晋历小雪後定星乃中季秋城向似为太早因曰功役之事皆捴指天象不与言历数同引诗云定之方中乃未正中之辞非是麟德历立冬後二十五日火见至大雪後营室乃中而春秋九月书时不已早乎大雪周之孟春阳气静复以缮城隍治宫室是谓发天地之房方於立春断狱所失多矣然则唐制宜以玄枵中天兴土功僖公五年晋侯伐虢卜偃曰克之童謡云丙之辰龙尾伏辰袀服振振取虢之旗鹑之贲贲天策焞焞火中成军其九月十月之交乎丙子旦日在尾月在策鹑火中必是时策入尾十二度新历是岁十月丙子定朔日月合尾十四度於黄道日在古历尾而月在策故曰龙尾伏辰於古距张中而曙直鹑火之末始将西降故曰贲贲昭公七年四月甲辰朔日蚀士文伯曰去卫地如鲁地於是有灾鲁实受之新历是岁二月甲辰朔入常雨水後七日在奎十度周度为降娄之始则鲁卫之交也自周初至是已退七度故入雨水七日方及降娄虽日度潜移而周礼未改其配神主祭之宿宜书於建国之初淳风駮戊寅历曰汉志降娄初在奎五度今历日蚀在降娄之中依无岁差法食於两次之交是又不然议者晓十有二次之所由生然後可以明其得失且刘歆等所定辰次非能有以覩隂阳之赜而得於鬼神各据当时中节星度耳歆以太初历冬至日在牵牛前五度故降娄直东壁八度李业兴正光历冬至在牵牛前十二度故降娄退至东壁三度及祖冲之後以为日度渐差则当据列宿四正之中以定辰次不复系於中节淳风以冬至常在斗十三度则当以东壁二度为降娄之初安得守汉历以駮仁均耶又三统历昭公二十年己丑日南至与麟德历及开元历同然则入雨水後七日亦入降娄七度非鲁卫之交也三十一年十二月辛亥朔日蚀史墨曰日月在辰尾庚午之日日始有讁开元历是岁十月辛亥朔入常立冬五日日在尾十三度於古距辰尾之初麟德历日在心三度於黄道退直于房矣哀公十二年冬十有二月螽开元历推置闰当在十一年春至十二年冬失闰巳久是岁九月己亥朔先寒露三日於定气日在亢五度去心近一次火星则大尚未当伏至霜降五日始潜日下乃月令蛰虫咸俯则火辰未伏当在霜降前虽节气极晩不得十月昏见故仲尼曰丘闻之火伏而後蛰者毕今火犹西流司历过也方夏后氏之初八月辰伏九月内火及霜降之後火已朝觌东方距春秋之季千五百余年乃云火伏而後蛰者毕向使冬至常居其所则仲尼不得以西流未伏明是九月之初也自春秋至今又千五百岁麟德历以霜降後五日日在氐八度房心初伏定增二日以月蚀冲校之犹差三度闰余稍多则建亥之始火犹见西方向使宿度不移则仲尼不得以西流未伏明非十月之候也自羲和以来火辰见伏三覩厥变然则丘明之记欲令後之作者参求微象以探仲尼之旨是岁失闰寖久季秋中气後天三日比及明年仲冬又得一闰悟仲尼之言补正时历而十二月犹可以螽至哀公十四年五月庚申朔日蚀以开元历考之则日蚀前又增一闰鲁历正矣长历自哀公十年六月迄十四年二月才置一闰非是战国及秦日却退三度始皇十七年辛未岁冬至应在斗二十二度秦历上元正月己巳朔晨初立春日月五星俱起营室五度蔀首日名皆直四孟假朔退十五日则闰在正月前朔进十五日则闰在正月後是以十有二节皆在盈缩之中而晨昏宿度随之以颛顼历依月令自十有二节推之与不韦所记合而頴子严之伦谓月令晨昏距宿当在中气致雩祭太晩自乖左氏之文而杜预又据春秋以月令为否皆非是梁大同历夏后氏之初冬至日在牵牛初以为明堂月令乃夏时之记据中气推之不合更以中节之间为正廼稍相符不知进在节初自然契合自秦初及今又且千岁节初之宿皆当中气淳风因为说曰今孟春中气日在营室昏明中星与月令不殊按秦历立春日在营室五度麟德历以启蛰之日廼至营室其昏明中宿十有二建以为不差妄矣古历冬至昏明中星去日九十二度春分秋分百度交至百一十八度率一气差三度九日差一刻秦历十二次立春在营室五度於太初星距危十六度少也昏毕八度中月令参中谓肩股也晨心八度中月令尾中於太初星距尾也仲春昏东井十四度中月令弧中弧星入东井十八度晨南斗二度中月令建星中於太初星距西建也甄耀度及鲁历南方有浪弧无东井鬼北方有建星无南斗井斗度长弧建度短故以正昏明云古历星度及汉洛下闳等所测其星距远近不同然二十八之宿体不异古以牵牛上星为距太初改用中星入古历牵牛太半度於气法当三十二分日之二十一故洪范传冬至日在牵牛一度减太初星距二十一分直南斗二十六度十九分也颛顼历立春起营室五度冬至在牵牛一度少洪范传冬至所起无余分故立春在营室四度太祖冲之自营室五度以太初星距命之因云秦历冬至日在牵牛六度虞等袭冲之之误为之说云夏时冬至日在斗末以岁差考之牵牛六度乃颛顼之代汉时虽觉其差顿移五度故冬至还在牛初按洪范古今星距仅差四分之三皆起牵牛一度等所说亦非是鲁宣公十五年丁卯岁颛顼第十三蔀首与麟德历俱以丁巳平旦立春至始皇三十三年丁亥凡三百八十岁得颛顼历壬申蔀首是岁秦历以壬申寅初立春而开元历与麟德历俱以庚午平旦差二日日当在南斗二十二度古历後天二日又增二度然则秦历冬至定在牛前二度气後天二日日不及天二度微而难觉故吕氏循用之及汉兴张苍等亦以为颛顼历比五家踈阔中最近密今考月蚀冲则开元冬至上及牛初正差一次淳风以为古术踈舛虽弦望昏明差天十五度而犹不知又引吕氏春秋黄帝以仲春乙卯日在奎始奏十二锺命之曰咸池至今三千余年而春分亦在奎反谓秦历与今不异按不韦所记以其月令孟春在奎谓黄帝之时亦在奎犹淳风历冬至斗十三度因为黄帝时亦在建星耳经籍所载合於岁差者淳风皆不取而专取於吕氏春秋若谓十二纪可以为正则立春在营室五度因当不易安得顿移使当启蛰之节此又其所不思也汉四百二十六年日却差五度景帝中元三年甲午岁冬至应在斗二十一度太初元年三统历及周历皆以十一月夜半合朔冬至日月俱起牵牛一度古历与近代密率相较二百年气差一日三百年朔差一日推而上之久益先天引而下之久益後天僖公五年周历正月辛亥朔余四分之一南至以岁差推之日在牵牛初至宣公十一年癸亥周历与麟德历俱以庚戌日中冬至而月朔尚先麟德历十五辰至昭公二十年己卯周历以正月己丑朔日中南至麟德历以己丑平旦冬至哀公十一年丁巳周历入己酉蔀首麟德历以戊申禺中冬至惠王四十三年己丑周历入丁卯蔀首麟德历以乙丑日昳冬至吕后八年辛酉周历入乙酉蔀首麟德历以壬午黄昏冬至其十二月甲申人定合朔太初元年周历以甲子夜半合朔冬至麟德历以辛酉禺中冬至十二月癸亥晡时合朔气差三十二辰朔差四辰此踈密之大较也僖公五年周历汉历唐历皆以辛亥南至後五百五十余岁至太初元年周历汉历皆得甲子夜半冬至唐历皆以辛酉则汉历後天三日矣祖冲之张胄元促上章岁至太初元年冲之以癸亥鷄鸣冬至而胄元以癸亥日出欲令合於甲子而适与鲁历相会自此推僖公五年鲁历以庚戌冬至而二家皆以甲寅且僖公登观台以望而书云物出於表晷天验非时史亿度乖丘明正时之意以就刘歆之失今考麟德元年甲子唐历皆以甲子冬至而周历汉历皆以庚午然则自太初下至麟德差四日自太初上及僖公差三日不足疑也以岁差考太初元年辛酉冬至加时日在斗二十三度汉历气後天三日而日先天三度所差尚少故洛下闳等虽後昏明中星步日所在犹未觉其差然洪范太初所揆冬至昏奎八度中夏至昏氐十三度中依汉历冬至日在牵牛初太半度以昏距中命之奎十一度中夏至房一度中此皆闳等所测自差三度则刘向等殆已知太初冬至不及天三度矣及永平中治历者考行事史官注日常不及太初历五度然诸儒守?纬以为当在斗初故贾逵等议石氏星距黄道规牵牛初直斗二十度於赤道二十一度也尚书考灵耀斗二十二度无余分冬至日在牵牛初无牵牛所起文编欣等据今日所去牵牛中星五度於斗二十一度四分一与考灵耀相近遂更历从斗二十一度起然古历以斗魁首为矩至牵牛为二十二度未闻移牵牛六度以就太初星矩也逵等以末学僻於所传而昧天象故以权诬之而後听从他术以为日在牛初者由此遂黜今岁差引而退之则辛酉冬至日在斗二十度合於密率而有验於今推而进之则甲子冬至日在斗二十四度昏奎八度中而有证於古其虚退之度又适及牵牛之初而冲之虽促减气分气符汉历犹差六度未及於天而麟德历冬至不移则昏中向差半次淳风以为太初元年得本星度日月合壁俱起建星贾逵考历亦云古历冬至皆起建星两汉冬至日皆後天故其宿度多在斗末今以仪测建星在斗十三四度间自古冬至无差审矣按古之六术并同四分四分之法久则从天推古历之作在汉初却较春秋朔并先天则非三代之前明矣古历南斗至牵牛上星二十一度入太初星距四度上直西建之初故六家或以南斗命度或以建星命度方周汉之交日已潜退其袭春秋旧历者则以为在牵牛之首其考当时之验者则以为入建度中然气朔前後不逾一日故汉历冬至当在斗末以为建星上得太初本星度此其明据也四分法虽踈而先贤谨於天事其迁革之意俱有效於当时故太史公等观二十八宿踈密立晷仪下漏刻以稽晦朔分至躔离弦望其赤道遗法後世无以非之故杂候清台太初最密若当时日在建星已直斗十三度则寿王调历宜允得其中岂容顿差一气而未知其谬不能观乎时变而欲厚诬古人也後百余岁至永平十一年以麟德历较之气当後天二日半朔当後天半日是岁四分历得辛酉蔀首已减太初历四分日之三定後天二日太半开元历以戊午禺中冬至日在斗十八度半弱潜退至午前八度进至辛酉夜半日在斗二十一度半弱续汉志云元和二年冬至日在斗二十一度四分之一是也祖冲之曰四分历立冬景长一丈立春九尺六寸冬至南极日景最长二气去至日数既同则中景应等而相差四寸此冬至後天之验也二气中景日差九分半弱进退调均略无盈缩各退二日十二刻则景皆九尺八寸以此推冬至後天亦二日十二刻矣东汉晷漏定於永元十四年则四分法施行後十五岁也二十四气加时进退不等其去年止极远者四十九刻有余日中之晷颇有盈缩故治历者皆就其中率以午正言之而开元历所推气及日度皆直子半之始其未及日中尚五十刻因加二日十二刻正得二日太半与冲之所筭及破章一百年间辄差一日之数皆合自汉时辛酉冬至以後天之数减之则合於今历岁差斗十八度自今历戊午冬至以後天之数加之则合於贾逵所测斗二十一度反复佥同而淳风冬至常在斗十三度岂当时知不及牵牛五度而不知过建星八度耶晋武帝大始三年丁亥岁冬至日当在斗十六度晋用魏景初历其冬至亦在斗二十一度少太元九年姜岌更造三纪术退在斗十七度曰古历斗分强故不可施於今乾象斗分细故不可通於古景初虽得其中而日之所在乃差四度合朔亏盈皆不及其次假月在东井一度蚀以日检之乃在参六度岌以月蚀冲知日度由是躔次遂正为後代治历者宗宋文帝时何承天上元嘉历曰四分景初历冬至同在斗二十一度臣以月蚀检之则今应在斗十七度又土圭测二至晷差三日有余则天之南至日在斗十三四度矣事下太史考验如承天所上以开元历考元嘉十年冬至日在斗十四度与承天所测合大明八年祖冲之上大明历冬至在斗十一度开元历应在斗十三度梁天监八年冲之子员外散骑侍郎暅之上其家术诏太史令将作大匠道秀等较之上距大明又五十年日度益差其明年闰月十六日月蚀在虚十度日应在张四度承天历在张六度冲之历在张二度大同九年虞等议姜岌何承天俱以月蚀冲步日所在承天虽移岌三度然其冬至亦在岌三日承天在斗十三四度而岌在斗十七度其实非移祖冲之谓为实差以推今冬至日在斗九度用求中星不合自岌至今将二百年而冬至在斗十二度然日之所在难知验以中星则漏刻不定汉世课昏明中星为法已浅今候夜半中星以求日冲近於得密而水有清浊壶有增减或积尘所拥故漏有迟疾臣等频夜中星而前後相差或至三度大略冬至远不过斗十四度近不出十度又以九年三月十五日夜半月在房四度蚀九月十五日夜半月在昴三度蚀以其冲计冬至皆在斗十一度自姜岌何承天所测下及大同日已却差二度而淳风以为晋宋以来三百余岁以月蚀冲考之固在斗十三四度间非矣刘孝孙甲子元历推太初冬至在牵牛初下及晋太元宋元嘉皆在斗十七度开皇十四年在斗十三度而刘焯历仁寿四年冬至日在黄道斗十度於赤道斗十一度也其後孝孙改从焯法而仁寿四年冬至日亦在斗十度焯卒後胄元以其前历上元起虚五度推汉太初犹不及牵牛乃更起虚七度故太初在斗二十三度永平在斗二十一度并与今历合而仁寿四年冬至在斗十三度以验近事又不建其前历矣戊寅历太初元年辛酉冬至进及甲子日在牵牛三度永平十一年得戊午冬至进及辛酉在斗二十六度至元嘉中气上景初三日而冬至犹在斗十七度欲以求合反更失之又曲循孝孙之论而不知孝孙已变从皇极故为淳风等所较岁差之术由此不行以太史注记月蚀冲考日度麟德元年九月庚申月蚀在娄十度至开元四年六月庚申月蚀在牛六度较麟德历率差三度则今冬至定在赤道斗十度又皇极历岁差皆自黄道命之其每岁周分常当南至之轨与赤道相较所减尤多计黄道差三十六度赤道差四十余度虽每岁遯之不足为过然立法之体宜尽其原是以开元历皆自赤道推之乃以今有术从变黄道其八日躔盈缩略例曰北齐张子信积候合蚀加时觉日行有入气差然损益未得其正至刘焯立盈缩躔衰术与四象升降麟德历因之更名躔差凡隂阳往来皆驯积而变日南至其行最急急而渐损至春分及中而後迟迨日北至其行最舒而渐益之以至秋分又及中而後益急急极而寒若舒极而燠若及中而雨阳之气交自然之数也焯术於春分前一日最急後一日最舒秋分前一日最舒後一日最急舒急同于二至而中间一日平行其说非是当以二十四气晷景考日躔盈缩而密於加时其九九道议曰洪范传云日有中道月有九行中道谓黄道也九行者青道二出黄道东朱道二出黄道南白道二出黄道西黑道二出黄道北立春春分月东从青道立夏夏至月南从朱道立秋秋分月西从白道立冬冬至月北从黑道汉史官旧事九道术废久刘洪颇采以着迟疾隂阳历然本以消息为奇而术不传推隂阳历代在冬至夏至则月行青道白道所交则同而出入之行异故青道至春分之宿及其所冲皆在黄道正东白道至秋分之宿及其所冲皆在黄道正西若隂阳历交在立春立秋则月循朱黑道所交则同而出入之行异故朱道至立夏之宿及其所冲皆在黄道西南黑道至立冬之宿及其所冲皆在黄道东北若隂阳历交在春分秋分之宿则月行朱道黑道所交则同而出入之行异故朱道至夏至之宿及其所冲皆在黄道正南黑道至冬至之宿及其所冲皆在黄道正北若隂阳历交在立夏立冬则月循青道白道所交则同而出入之行异故青道至立春之宿及其所冲皆在黄道东南白道至立秋之宿及其所冲皆在黄道西北其大纪皆兼二道而实分主八节合于四正四维按隂阳历中终之所交则月行正当黄道去交七日其行九十一度齐於一象之率而得八行之中八行与中道而九是谓九道凡八行正於春秋其去黄道六度则交在冬夏正於冬夏其去黄道六度则交在春秋易九六七八迭为终始之象也乾坤定位则八行各当其正及其寒暑相推晦朔相易则在南者变而居北在东者徙而为西屈伸消息之象也黄道之差始自春分秋分赤道所交前後各五度为限初黄道增多赤道二十四分之十二每限损一极九限数终于四率赤道四十五度而黄道四十八度至四立之际一度少强依平复从四起初限五度赤道增多黄道二十四分之四每限益一极九限而止终于十二率赤道四十五度而黄道四十二度复得冬夏至之中矣月道之差始自交初交中黄道所交亦距交前後五度为限初限月道增多黄道四十八分之十二每限损一极九限而止数终于四率黄道四十五度而月道四十六度半乃一度强依平复从四起初限五度月道差少黄道四十八分之四每限益一极九限而止终于十二率黄道四十五度而月道四十三度半至隂阳历二交之半矣凡近交初限增十二分者至半交末限减十二分去交四十六度得损益之平率夫日行与岁差偕迁月行与交限而变遯伏相消朓朒相补则九道之数可知矣其月道所交与二分同度则赤道黑道近交初限黄道增一十四分之十二月道增四十八分之十二至半夜之末其减亦如之故於九限之际黄道差三度月道差一度半盖损益之数齐也若所交与四立同度则黄道在损益之中月道差四十八分之十一月道至损益之中黄道差二十四分之十二於九限之际黄道差三度月道差四分度之三皆朓朒相补也若所交与二至同度则青道白道近交初限黄道减二十四分之十二月道增四十八分之十二至半夏之末黄道增二十四分之十二月道减四十八分之十二於九限之际黄道与月道差同盖遯伏相消也日出入赤道二十四度月出入黄道六度相距则四分之一故於九道之变以四立为中交在二分增四分之一而与黄道度相半在二至减四分之一而与黄道度正均故推极其数引而伸之每气移一候月道所差增损九分之一七十二候而九道究矣凡月交一终退前所交一度及余八万九千七百七十三分度之四万二千五百三少半积二百二十一月及分七千七百五十三而交道周天矣因而半之将九年而九道终以四象考之各据合朔所交入七十二候则其八道之行也以朔交为交初望交为交中若交初在冬至初候而入隂历则行青道又十三日七十六分日之四十六至交中得所冲之宿变入阳历亦行青道若交初入阳历则白道也故考交初所入而周天之度可知若望交在冬至初候则减十三日四十六分视大雪初候隂阳历而正其行也其于晷漏中星略例曰日行有南北晷漏有长短然二十四气晷差徐疾不同者句股使然也直规中则差迟与句股数齐则差急随辰极高下所遇不同如黄道刻漏此乃数之浅者近代且犹未晓今推黄道去极与晷景漏刻昏距中星四术返覆相求消息同率旋相为中以合九服之变其十一日蚀议曰小雅十月之交朔日辛卯虞以历推之在幽王六年开元历定交分四万三千四百二十九入蚀限加时在昼交会而蚀数之常也诗云彼月而食则维其常此日而食于何不臧日君道也无胐魄之变月臣道也远日益明近日益亏望与日轨相会则徙而浸远远极又徙而近交所以着臣人之象也望而正於黄道是谓臣干君明则阳斯蚀之矣朔而正於黄道是谓臣壅君明则阳为之蚀矣且十月之交於历当蚀君子犹以为变诗人悼之然则古之太平日不蚀星不孛盖有之矣若过上未分月或变行而避之或五星潜在日下御侮而救之或涉交数浅或在阳历阳盛隂微则不蚀或德之休明而有小青焉则天为之隐虽交而不蚀此四者皆德教之所由生也四序之中分同道至相过交而有蚀则天道之常如刘歆贾逵皆近古大儒岂不知轨道所交朔望同术哉以日蚀非常故阙而不论黄初已来治历者始课日蚀踈密及张子信而益详刘焯张胄元之徒自负其术谓日月皆可以密率求是专於历纪者也以戊寅麟德历推春秋日蚀大最皆入蚀限於历应蚀而春秋不书者尚多则日蚀必在交限其入限者不必尽蚀开元十二年七月戊午朔於历当蚀半强自交趾至于朔方候之不蚀十三年十二月庚戌朔於历当蚀太半时东封泰山还次梁宋间皇帝彻饍不举乐不盖素服日亦不蚀时羣臣与八荒君长之来助祭者降物以需不可胜数皆奉寿称庆肃然神服虽等术乖舛不宜如此然後知德之动天不俟终日矣若因开元二蚀曲变交限而从之则差者益多自开元治历史官每岁较节气中晷因检加时小余虽大数有常然亦与时推移每岁不等晷变而长则日行黄道南晷变而短则日行黄道北行而南则隂历之交也或失行而北则阳历之交也或失日在黄道之中且犹有变况月行九道乎杜预云日月动物虽行度有大量不能不小有盈缩故有虽交会而不蚀者或有频交而蚀者是也故较历必稽古史亏蚀深浅加时朓朒隂阳其数相叶者反覆相求由历数之中以合辰象之变观辰象之变反求历数之中类其所同而中可知矣辨其所异而变可知矣其循度则合于历失行则合于占占道顺成常执中以追变历道逆数常执中以俟变知此之说者天道如视诸掌略例曰旧历考月蚀浅深皆自张子信所传云积候所得而未晓其然也以圆仪度日月之径乃以月径之半减入交初限一度半余为闇虚半径以月去黄道每度差数令二径相掩以验蚀分以所入日迟疾乘径为泛所用刻数大率去交不及三度即月行没在闇虚皆入既限又半日月之径减春分入交初限相去度数余为斜射所差乃考差数以立既限而优游进退於二度中间亦令一径相掩以知日蚀分数月径踰既限之南则虽在隂历而所亏类同外道斜望使然也既限之外应向外蚀外道交分准用此例以较古今日蚀四十三事月蚀九十九事课皆第一使日蚀皆不可以常数求则无以稽历数之踈密若皆可以常数求则无以知政教之休咎今更设考日蚀或限术得常则合于数又日月交会大小相若而月在日下自京师斜射而望之假中国食既则南方戴日之下所亏才半月外反观则交而不蚀步九服日晷以定蚀分晨昏漏刻与地偕变则宇宙虽广可以一术齐之矣其十二五星议曰岁星自商周迄春秋之季率百二十余年而超一次战国後其行寖急至汉尚微差及哀平间余势乃尽更八十四年而超一次因以为常此其与余星异也姬氏出自灵威仰之精受木行正气岁星主农祥后稷凭焉故周人常阅其禨祥而观善败其始王也次于鹑火以达天鼋及其衰也淫于玄枵以害鸟帑其後羣雄力争礼乐陨坏而从衡攻守之术兴故岁星常赢行於上而侯王不宁於下则木纬失行之势宜极於火运之躔理数然也开元十二年正月庚午岁星在进贤东北尺三寸直轸十二度於麟德历在轸十五度推而上之至汉河平二年其十月下旬岁星在轩辕南端大星西北尺所麟德历在张二度直轩辕大星上下相距七百五十年考其行度犹未甚盈缩则哀平後不复每岁渐差也又上百二十年至孝景中元三年五月星在东井钺麟德历在参三度又上六十年得汉元年十月五星聚于东井从岁星也於秦正岁在乙未夏正当在甲午麟德历白露八日岁星留觜觽一度明年立夏伏于参由差行未尽而以常数求之使然也又上二百七十一年至哀公十七年岁在鹑火麟德历初见在舆鬼二度立冬九日留星三度明年启蛰十日退至柳五度犹不及鹑火又上百七十八年至僖公五年岁星当在大火麟德历初见在张八度明年伏于翼十六度定在鹑火差三次矣哀公以後差行渐迟相去犹近哀公以前率常行迟而旧历犹用急率不知合变故所差弥多武王革命岁星亦在大火而麟德历在东壁三度则唐虞已上所差周天矣太初三统历岁星十二周天超一次推商周间事大抵皆合验开元注记差九十余度盖不知岁星後率故也皇极麟德历七周天超一度以推汉魏间事尚未差上验春秋所载亦差九十余度盖不知岁星前率故也天保天和历得二率之中故上合於春秋下犹密於记注以推永平黄初间事远者或差三十余度盖不知战国後岁星变行故也自汉元始四年距开元十二年凡十二甲子上距隐公六年亦十二甲子而二历相合於其中或差三次於古或差三次於今其两合於古今者中间亦乖欲一术以求之则不可得也开元历岁星前率三百九十八日余二千二百一十九杪九十三自哀公二十年丙寅後每加度余一分尽四百三十九合次合乃加杪十三而止凡三百九十八日余二千六百五十九杪六而与日合是为岁星後率自此因以为常入汉元始六年也岁星差合术曰置哀公二十年冬至合余加入差已来中积分以前率约之为入差合数不尽者如历术入之反求冬至後合日乃副列入差合数增下位二筭乘而半之盈大衍通法为日不尽为日余以加合日即差合所在也求岁星差行径术以後终率约上元以来中积分亦得所未尽若稽其实行当从元始六年置差步之则前後相距间不容髪而上元之首无忽微空积矣成汤伐桀岁在壬戌开元历星与日合于角次于氐十度而後退行其明年汤始建国为元祀顺行与日合于房所以纪商人之命也後六百一筭至纣六祀周文王初禴于毕十二祀岁在己卯星在鹑火武王嗣位克商之年进及舆鬼而退守东井明年周始革命顺行与日合于柳进留于张考其分野则分陕之间与三监封域之际也成王三年岁在丙午星在大火唐叔始封故国语曰晋之始封岁在大火春秋传僖公五年岁在大火晋公子重耳自蒲奔狄十六年岁在寿星适齐过卫野人与之块子犯曰天赐也天事必象岁及鹑火必有此乎复于寿星必获诸侯二十三年岁星在胃昴秦伯纳晋文公董因曰岁在大梁将集天行元年实沈之星晋人是居君之行也岁在大火阏伯之星也是谓大辰辰以善成后稷是相唐叔以封且以辰出而以参入皆晋祥也二十七年岁在鹑火晋侯伐卫取五鹿败楚师于城濮始获诸侯岁适及寿星皆与开元历合襄公十八年岁星在陬訾之口开元历大寒三日星与日合在危三度遂顺行至营室八度其明年郑子蟜卒将葬公孙子羽与裨竈晨会事焉过伯有氏其门上生莠子羽曰其莠犹在乎於是岁在降娄中而曙禆竈指之曰犹可以终岁岁不及此次也开元历岁星在奎奎降娄也麟德历在危危玄枵也二十八年春无氷梓慎曰岁在星纪而淫於玄枵禆竈曰岁弃其次而旅於明年之次以害鸟帑周楚恶之开元历岁星至南斗十七度而退守西建间复顺行与日合于牛初应在星纪而盈行进及虚宿故曰淫留玄枵二年至三十年开元历岁星顺行至营室十度留距子蟜之卒一终矣其年八月郑人杀良宵故曰及其亡也岁在陬訾之口其明年乃及降娄昭公八年十一月楚灭陈史赵曰未也陈颛顼之疾也岁在鹑火是以卒灭今在析木之津犹将复由开元历在箕八度析木津也十年春进及婺女初在玄枵之维首传曰正月有星出于婺女禆竈曰今兹岁在颛顼之墟是岁与日合于危其明年进及营室复得豕韦之次景王问苌弘曰今兹诸侯何实吉何实凶对曰蔡凶此蔡侯般杀其君之岁岁在豕韦弗过此矣楚将有之岁及大梁蔡复楚凶至十三年岁星在昴毕而楚弑灵王陈蔡复封初昭公九年陈灾禆竈曰後五年陈将复封岁五及鹑火而後陈卒亡自陈灾五年而岁在大梁陈复建国哀公十七年五及鹑火而楚灭陈是年岁星与日合在张六度昭公三十一年夏吴伐越始用师於越也史墨曰越得岁而吴伐之必受其凶是岁星与日合于南斗二度昔僖公六年岁隂在卯星在析木昭公三十二年亦岁隂在卯而星纪故三统历因以为超次之率考其实犹百二十余年近代诸历欲以八十四年齐之此其所惑也後三十八年而越灭吴星三及斗牛已入差合二年矣夫五事感於中而五行之祥应于下五纬之变彰于上若声发而响和形动而影随故王者失典刑之正则星辰为之乱行汨彛伦之序则天事为之无象当其乱行无象又可以历纪齐乎故襄公二十八年岁在星纪淫于玄枵至三十年八月始及陬訾之口超次而前二年守之汉元鼎中太白入于天苑失行在黄道南三十余度间岁武帝北廵守登单于台勒兵十八万骑又诛大苑马大死军中晋咸宁四年九月太白当见不见占曰是谓失舍不有破军必有亡国时将伐吴明年三月兵出太白始夕见西方而吴亡永宁元年正月至闰月五星经天纵横无常永兴二年四月丙子太白犯狼星失行在黄道南四十余度永嘉三年正月庚子荧惑犯紫微皆天变所未有也终以二帝蒙祸天下大乱後魏神瑞二年十二月荧惑在匏瓜星中一夕忽亡不知所在崔浩以日辰推之曰庚午之夕辛未之朝天有隂云荧惑之亡在此二日庚午辛未皆主秦辛为西夷今姚兴据咸阳是荧惑入秦矣其後荧惑果出东井留守盘旋秦中大旱赤地昆明水竭明年姚兴死二子交兵三年国灭齐永明九年八月十四日火星应退在昴三度先历在毕二十一日始逆行北转垂及立冬形色弥盛魏永平四年八月癸未荧惑在氐夕伏西方亦先期五十余日虽时历踈阔不宜若此隋大业九年五月丁丑荧惑逆行入南斗色赤如血大如北斗器光芒震耀长七八尺於斗中句己而行亦天变所未有也後杨玄感反天下大乱故五星留逆伏见之効表里盈缩之行皆系之於时而象之於政政小失则小变事微而象微事章而象章己示吉凶之象则又变行袭其常度不然则皇天何以隂隲下民警悟人主哉近代筭者昧於象占者迷於数覩五星失行皆谓之历舛虽七曜循轨犹或谓之天灾终以数象相蒙而丧其实故较历必稽古今注记入气均而行度齐上下相距反复相求苟独异於常则失行可知矣凡二星相近多为之失行三星以上失度弥甚天竺历以九执之情皆有所好恶遇其所好之星则趣之行疾舍之行迟张子信历辰星应见不见术晨夕去日前後四十六度内十八度外有木火土金一星者见无则不见张胄元历朔望在交限有星伏在日下木土去见十日外火去见四十日外金去见二十二日外者并不加减差皆精气相感使然夫日月所以着尊卑不易之象五星所以示政教从时之义故日月之失行也微而少五行之失行也着而多今略考常数以课踈密略例曰其入气加减亦自张子信始後人莫不遵用之原始要终多有不叶今较麟德历荧惑太白见伏行度过与不及荧惑凡四十八事太白二十一事余星所差盖细不足考且盈缩之行宜与四象潜合而二十四气加减不均更推易数而正之又各立岁差以究五精运周二十八舍之变较史官所记岁星二十七事荧惑二十八事镇星二十一事太白二十二事辰星二十四事开元历课皆第一云

历代名臣奏议卷二百七十九








麟趾

三章，章三句


首章讲：此诗歌圣瑞也。若曰：征圣人之化者，莫先于家；稽圣王之瑞者，莫大于德。吾兹有感于子孙宗族，而知周之德与周之所以王也。





麟之趾，振振公子，于嗟麟兮！

麟，兽名。趾，是足。公子，文王所生者。兮，叹词。彼麟之为物，其性仁厚者也。故其趾不践生草，不履生虫，亦仁厚之至也。况我公子渐被于家庭仁厚之化远矣，故有以培养其德性之良，慈祥而能爱也，敦庞而不刻也，亦振振其仁厚焉。夫麟之出，所以兆太平也。今公子有仁厚之德，则上可以凝天命，下可以结人心；亦有以开天下之太平，而其瑞莫大此矣。吁嗟，公子是即麟也，而何形之拘哉！

二章讲：然不特公子之振振已也。





麟之定，振振公姓，于嗟麟兮！

定，是额。公姓，公子所生者。麟性仁厚，故其定亦仁厚，而不以抵乎物。况我公姓渊源于家庭之仁厚，而莫不有慈祥敦庞之德，亦振振以仁厚称矣。夫麟固治世之征也，而公姓仁厚，则嗣续有人，而天命人心赖以永延，所以开周家有道之长者在此矣。吁嗟，公姓其即麟也，而形奚论哉！

末章讲：然不特公姓之振振已也。





麟之角，振振公族，于嗟麟兮！

公族，是公同高祖。麟性仁厚，故其角亦仁厚，而不以触乎物。况我公族渐染于家庭之仁厚，而莫不有慈祥敦庞之德，亦振振以仁厚称矣。夫麟固治世之祥也，而公族仁厚，则藩翰有托，而天命人心赖以夹辅，所以扩周家无外之治者在此矣。吁嗟，公族其即麟也，而形奚计哉！吁！吾于是而知文王有可王之德，周家有兴王之势，果而集一统之业，而四海永清。所谓麟者，是耶？非邪？






76　釋甫申二人


禮記孔子閒居：「詩曰：『維嶽降神，生甫及申。』」鄭康成注，言「周道將興，五嶽爲之生賢輔佐仲山甫及申伯，爲周之幹臣。」【原注】正義云：「按鄭志注禮在先，未得毛傳。」愚謂：仲山甫，猶儀禮所謂「伯某甫」也。周語云「樊仲山父」，蓋「甫」與「父」同。若以仲山甫爲「甫」，則尹吉甫、蹶父、皇父、程伯休父亦可以言「甫」矣。近世説詩者乃取此而舍箋傳，愛奇之過也。【原注】權德輿集云：「魯獻公仲子曰山甫，入輔於周，食采於樊。」

【閻按】漢杜欽傳：「仲山甫，異姓之臣，就封於齊。」注云：「韓詩。」康成其出此乎？

【元圻案】詩蒸民「肅肅王命，仲山甫將之」，毛傳：「仲山甫，樊侯也。」正義曰：「言仲山甫是樊國之君，爵爲侯而字仲山甫也。」六月「文武吉甫，萬邦爲憲」，傳：「吉甫，尹吉甫也。」韓奕「蹶父之子」，傳：「蹶父，卿士也。」常武「南仲太祖，太師皇父」，箋：「南仲，文王時武臣也。宣王命大將，乃用其以南仲爲太祖者，今太師皇父是也。」「王謂尹氏，命程伯休父」，正義曰：「楚語云：『重、黎氏世敘天地，其在周，程伯休父其後也。』韋昭云：『程，國；伯，爵；休父，名也。』按父宜是字，而昭以爲名，未能審之。」〇崧高箋：「申，申伯也。甫，甫侯也。」正義曰：「孔子閒居注，以甫爲仲山甫。按外傳稱樊仲山甫，則是樊國之君，必不得與申伯同爲岳神所生。注禮之時，未詳詩意故耳。」〇序云：「崧高，美宣王也。天下復平，能建國親諸侯〔一〕，褒賞申伯焉。」故詩之稱申伯者十四，申、甫並稱者惟首章耳。朱新仲猗覺寮雜記謂：「甫侯乃穆王時人，去宣王時甚遠。觀蒸民一篇專美山甫，則崧高所美爲山甫不疑。」東萊吕氏、實夫黄氏皆以康成遠取「訓夏贖刑」之甫侯爲非，而黄氏謂申、甫皆宣王時賢諸侯，甫雖不見於經，以文考之，蓋當如此。朱子集傳謂甫是宣王時人，作吕刑者之子孫。皆不從鄭箋之説。李迃仲據史記言：「太公望，其先祖掌四岳，佐禹有功，虞、夏之際，或封於吕，或封之申。周語曰『齊、許、申、吕』，皆姜姓也。至於甫侯，即穆王時『訓夏贖刑』者是也。蓋皆出於四岳之後，故連言之。言崧高之山，其大極矣，在穆王時則生甫侯，在宣王時則生申伯。」此説是也。詩人之美其人者，多推本其先祖之德，如「南仲太祖，太師皇父」是也。甫、申皆四岳之後，詩言「維嶽降神，生甫及申」，由先以及其後，言能世濟其美也。又言「維申及甫，維周之翰」，由後以及其先，言能繩其祖武也。若申、甫爲同時之人，何以下獨美申伯，而不復更及甫之一語乎！

〔一〕「諸」，原脱，據四庫本毛詩注疏卷二五大雅崧高序補。






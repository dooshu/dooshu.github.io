终南

二章，章六句


首章讲：此亦美其君之词。言：人君肇有国之封者，则必有君国之气象。今吾君莅政新邦，其容貌佩服之间，岂无有可揄扬者乎？





终南何有？有条有梅。

彼终南之山，吾君所封之镇也，而果何所有乎？则有山楸之条与似杏之梅矣。





君子至止，锦衣狐裘。

君子，指秦君。锦衣狐裘，诸侯之服。况我君子新受岐、丰之命，而至止终南之下也，夫岂无可见乎？但见锦衣以裼狐裘，侈夫七命之荣也。





颜如渥丹，其君也哉！

渥，渍也。丹，赤色。颜色有如渥丹，移于居养之异也。以此容服，而尊临于臣民之上，真无忝于邦君之度矣，不称其为君也哉？

末章讲：





终南何有？有纪有堂。

终南之山，吾君所封之岳也，而果何所有乎？则有廉角之纪与夫宽平之堂矣。





君子至此，黻衣绣裳。

黻衣绣裳，皆诸侯之服。况我君子，新膺畿内之命，而至止终南之下也，夫岂无可见乎？但见黻绣衣裳，有以为身之章也。





佩玉将将，寿考不忘。

将将，玉佩声。玉佩于身，有以为德之比也。以此服饰，而尊居于南面之中，吾愿其不止一时已也。殆将享寿考之隆，而永保于不忘矣，非吾人之情也哉？






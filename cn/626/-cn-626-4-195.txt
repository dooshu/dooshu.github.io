丁岳二首

【送沈彦修】

江上秋风吹客衣，江边把酒对斜晖。

江鸥不解离人意，故作三三两两飞。

【送客】

芦花飞雪水增波，一曲尊前感慨歌。

客里可堪频送客，眼中知己渐无多。

漏瑜

【古风】

麒麟四灵长，群兽孰敢当。

木精著文彩，肉角仁且良。

生草既不折，生虫亦不伤。

在鲁何成悲，来周乃致祥。

一去余千载，中原有豺狼。


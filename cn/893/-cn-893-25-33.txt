代赠远





妾本洛阳人，狂夫幽燕客。渴饮易水波，[一]由来多感激。胡马西北驰，[二]香鬃摇绿丝。[三]鸣鞭从此去，[四]逐虏荡边陲。[五]昔去有好言，不言久离别。燕支多美女，[六]走马轻风雪。见此不记人，恩情云雨绝。啼流玉箸尽，[七]坐恨金闺切。织锦作短书，肠随回文结。[八]相思欲有寄，恐君不见察。焚之扬其灰，[九]手迹自此灭。

[一]《元和郡县志》：河北道易州易县有易水，一名故安河，出县西宽中谷。《周官》曰：并州，其浸涞、易。燕太子丹送荆轲易水之上，即此水也。陶潜诗：“渴饮易水流。”



[二]曹植诗：“白马饰金羁，联翩西北驰。”



[三]《广韵》：“鬃，马鬣也。”



[四]谢灵运诗：“鸣鞭适大河。”



[五]《左传》：“虔刘我边陲。”《广韵》：“陲，边也。”



[六]燕支山，见四卷注。



[七]玉箸，见本卷注。



[八]武后《璇玑图序》：苻坚时，秦州刺史扶风窦滔妻苏氏，名蕙，字若兰，知识精明，仪容秀丽，然性近于急，颇伤嫉妒。滔拜安南将军，留镇襄阳，不与偕行。苏悔恨自伤，因织锦为回文，五采相宣，莹心辉目，纵广八寸，题诗二百余首，计八百余言，纵横反复，皆为文章，才情之妙，超今迈古，名曰《璇玑图》。读者不能悉通，苏氏笑曰：“徘徊宛转，自为语言，非我家人，莫之能解。”遂发苍头赍至襄阳。滔览之，感其妙绝，迎苏氏于汉南，恩好愈重。



[九]古《有所思》曲：“闻君有他心，拉杂摧烧之。摧烧之，当风扬其灰。”






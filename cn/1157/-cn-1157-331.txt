●卷三百三十一　四裔考八

○南丹州蛮

南丹州蛮，亦溪洞之别种，其地与宜州接。宋开宝七年，酋帅莫洪｛燕日｝遣使奉表求内附。九年，复来贡，求赐牌印，诏刻印以给之。太平兴国五年，贡银百两，贺平太原。雍熙四年，洪｛燕日｝族人莫淮阆，以河池县知县余承鉴取其牛。怒而劫掠，诱群蛮为寇。诏诛承鉴，以知宜州侯汀失於备御，免官。发诸州兵进讨，未至而蛮巳遁，诏拊谕之。自是不复寇。淳化元年，洪｛燕日｝卒，其子洪皓袭称刺史，遣使入贡。上降优诏，赐采。自洪｛燕日｝领州十馀年，岁输白金百两。洪皓袭兄位，专地利，不修常贡。其弟洪玩忿之，挈妻子来奔宜州。洪皓数引兵攻洪，玩乃乘传诣阙诉其事，请发兵致讨。上以其蛮夷，但羁縻而巳，不欲为之兴师报怨。洪玩先自称南丹州副使，以为邵州团练副使，给田十顷，下诏戒饬洪皓。景德二年，洪皓死，长子淮勍袭父任，俄为其弟淮〈辶山〉所逐，遂以淮〈辶山〉知南丹州，淮勍帅属来奔，诏宜州赐闲田资给之。大中祥符九年，讨抚水蛮，诏淮〈辶山〉约勒溪峒，勿从诱胁。明年，平抚水蛮，淮〈辶山〉等以劳进秩。景祐三年，淮〈辶山〉老，自言愿传其子世渐。至和元年，命世渐为检校散骑常侍，权发遣州事。明年，以淮〈辶山〉为怀远大将军致仕，世渐为刺史、检校工部尚书，赐袍带，钱十万，绢百疋。又补其亲党数十人为检校官，如故事也。世渐死，嘉祐末，命其子公帐袭之。有世忍者，亦淮〈辶山〉子也，初率其属人内附。治平初逃归，攻杀公帐，夺其地自守，请於朝廷，愿授刺史，补其亲党如故事，岁输银百两。三年，遂命为刺史，皆如其请。熙宁二年，授世忍检校礼部尚书。元丰三年入贡，其印以"西南诸道武盛军德政官家夫国主"为文，诏以南丹州印赐之，令毁其旧印。六年，迁检校户部尚书，官其子侄九人。世忍死，子公佞袭。大观元年，广西经略使王祖道言公佞就擒。进筑平、允、从州，收文、地、兰、那、安、外、习、南丹八州之地，并为镇、庭、孚、观州，延德军，以其弟公晟袭刺史。宣和四年，公晟乞以州事传其侄延丰，愿与其子归朝，诏从之，仍乘驿给券。绍兴三年，广西经略安抚刘亮適言，南丹州莫公晟领贼围打观州，烧毁宝积监。宰臣朱胜非奏："此皆是崇、观及宣和以来所开新边，近来往往弃而不守，如观州，屡下本路帅臣、监司相度，皆以为所据控扼，不宜弃之。"上曰："前日用事之臣，贪功生事，公为欺罔，其实劳民费财，使远俗不安也。"亮適又言，公晟自添差路分钤辖逃去後，未曾差官，乞先与一职名，欲於遥郡下添入知南丹州兼溪峒都巡检使、提举盗贼公事，旧赐南丹州刺史印记，今依旧行使，从之。而公晟未出受命。至二十四年，广西经略安抚司言愿忠言，莫公晟进马，与诸蛮首领并皆归顺。令公晟守本官致仕，以其子延沈承袭。上谕辅臣曰："得南丹州非以广地，但猺人不作过，百姓安业，可喜。"於是延沈承袭银青光禄大夫、检校太子宾客、使持节南丹州诸军事、南丹州刺史兼御史大夫、知南丹州公事、武骑尉。愿忠又奏说谕到诸蛮三十一种族，计二十七州，一百三十五县，四十寨，一镇、三十二团，一百七十九峒皆纳款面内，乞作羁縻州县，实为熙朝盛事。明年，又加延沈团练、防御使。三十一年，广西诸司言莫延沈恣行惨酷，为诸蛮迫逐，归投省地而死。众共推莫延廪承袭知南丹州。诏依例补授官。孝宗隆兴初，延廪以诸蛮谋害，携家归朝廷，延葚管州事，经略司保奏以闻，诏延葚承袭知南丹州。淳熙元年，南丹州为永乐州所攻，使来告急，广西帅差官赍旗榜往二州说谕听从和解。十四年，经略司奏莫延荫乞承袭延葚官爵，诏从之。宁宗嘉定五年，诏以莫延荫男莫光照承袭知南丹州，从经略司所请也。

石湖范氏《桂海虞衡志》曰："南丹在宜州西境，地产奇材异药，恶兽毒虺。其人剽悍，以劲木为弩，聚毒傅矢，中人立死。宜之高峰寨，古观州也，与南丹接境，地势极高。南丹对境亦高，二垒矢可相及。南丹日通市於高峰，少不如意则怨毒思乱。其酋莫氏，国朝命为刺史，月支盐料及守臣供给钱百五十千，比内郡，自号莫大王，间入宜州则礼之，以列郡来巳数十年矣。其说以为宜州徼外西原、黄洞、武阳群小蛮，即唐黄家贼之地，崇建丹使控制之，然莫氏家人，亦时自相攻剽。今刺史莫延葚逐其弟延廪而自立，延廪奔朝廷，谓之出宋（凡州洞归朝，皆称出宋）。延葚淫酷，不能服其类，邻永乐州玉氏与为仇，岁相攻。乾道丁亥，与玉氏战败告急於帅司。帅司遣官为和解，永乐益淬励，有胜兵万人，志灭莫氏。延葚乃益骄不奉法，至私刻经略安抚司及宜州溪洞司印，效帅守花书，行移以哧诸蕃落。己丑岁，自言州去产马蛮不远，愿与国买马，乞於宜州置场。意欲藉朝廷任使威制永乐，边将常恭与交通，至为代作奏章至阙下，不经田帅司，枢密院是其说，差宫置司宜州。余论奏，宜州密迩内地，无故通道诸蛮，且开边隙，不敢奉诏。且自行在所捕得常恭，囚而劾奏其事，朝廷大悟，削籍窜之九江，永不放还。外有省民冒法商贩入南丹，受其帖牒至内地幹事者，多桂之兴安人。余亦物色得其渠，送狱论如法，南丹稍讋。"

○抚水蛮

抚水蛮在宜州南，有县四：曰抚水，曰京水，曰多建，曰古劳。唐隶黔南。其酋皆蒙姓同出，有上、中、下三房。民则有区、廖、潘、吴四姓，亦种水田、采鱼，其保聚山险者，虽畬田，收榖粟甚少，但以药箭射生，取鸟兽尽，即徙他处，无羊马、桑柘。地曰帚洞，五十里至前村，川原稍平，合五百馀家，夹龙江居，种稻似湖湘。中有楼屋战棚，卫以竹栅，即其酋所居。兵器有环刀、标牌、木弩。善为药箭，中者大叫，信宿死，得邕药解之即活。宋雍熙中，数寇边境，掠取民口、畜产。诏书招安，补其酋蒙令地殿直，蒙令札奉职。咸平中，又数为寇盗，上令边臣驱逐出境。其党狡獪者凡三十馀人，宜州守将因擒送阙下，上召见诘责之，对曰："臣等蛮陬小民，为饥寒所迫耳。"上顾谓左右曰："昨不欲尽令剿绝，若纵杀戮，顾无噍类矣！"因释罪，赐锦袍、冠带、银采，戒勖遣还。逾年，酋长蒙项等六十五人诣阙，纳器甲百七十事。又蒙汉诚、蒙虔玮、蒙搷来朝，上器甲数百及毒箭药，誓不骚边，比岁皆遣使来贡及输兵器，乃授汉诚官，赐物有差。既而侵轶如故。大中祥符九年，数寇宜、融州界，诏以知宜州董元巳不善抚绥，黜之。仍行招抚，群蛮拒命，侵掠不巳。乃命平州刺史曹克明领兵讨之，伤杀甚众，蛮逃窜穷蹙。酋帅蒙承贵等面缚诣军自首，悉还所掠汉口、资畜，歃血立誓，不敢复叛。乃还师，诏以抚水州为安化州，抚水县为归仁县，京水县为长宁县。自是间岁朝贡，不复为边患。宝元元年，寇宜、融等州，发兵讨之，逾年乃定。庆历、嘉祐间再入贡。其後，首领月赴宜州参谒及贸巨板，每岁州四管犒。及三岁，听输所贡兵械於思立寨，以其直偿之，递以官资迁补。熙宁初，知宜州钱师孟等擅裁损侵削之，土人罗世念等为乱，攻杀寨官。诏遣兵讨之，未入境，明年，世念等率其徒来降，各拜官。崇宁三年，复啸聚为寇，经略司遣兵击却之。大观二年，以三州一镇户口六万一千来上。诏知融州程邻往黔南路抚谕，官吏推恩有差。绍兴三年，蛮酋蒙全剑等寇掠省地，诏帅司讨平之。二十九年，诏加安化上州，蒙自临等七人官勋，及赐钱帛有差。孝宗淳熙十一年，以知宜州马宁祖减刻蛮人生料钱盐，致令犯边，降一官。十二年，广西经略司言蛮人出犯省地，多用强弩药箭，本路造木弩五十架，给付两路踏射，并造药箭备用，诏常加阅习。

石湖范氏《桂海虞衡志》曰："安化州最鸷悍，在宜州西境，官月给生料盐以拊之，犹日侵省地，以耕民不敢与争，州亦不敢禁。顷有凌、罗二将者，建炎间，尝率峒兵出勤王，贼曹成入广西，建大旗购二人，二人遣健兵侏儒者数十辈，截髪为牧童，候成兵过，自牛背彍弩以毒矢射之，中者立死，成惊惧，遁去。时盗满四方，广西独晏然者，二将之力也。至今南人称之子，孙有仕於州县者。"

○黎峒

黎峒，唐故琼管之地，在大海南，距雷州泛海一日而至。其地有黎母山，黎人居焉。旧说五岭之南，人杂夷獠，珠崖环海，豪富兼并，役属贫弱；妇人服缌緶，绩木皮为布，陶土为釜，器用瓠瓢；人饮石汁，又有椒酒，以安石榴花著瓮中即成酒。俗呼山岭为"黎"，居其间者号曰黎人。弓刀未尝去手，弓以竹为弦。今儋崖、万安皆与黎为境，其服属州者为熟黎，其居山峒无征徭者为生黎，时出与郡人互市。宋至和初，有黎人符护者，边吏尝获其奴婢十人，还之。符护亦尝犯边，执琼、崖州巡检慕容允则及军士，至是，以军士五十六人与允则来归。允则道病死，诏军士至是货其罪。绍兴三十年，广西运判邓酢言，黎州王文满结连西峒王承闻等攻破定南寨。後复犯省地，遂分遣官，烧荡巢穴，生擒黎贼王用宾等。诏令广西诸司抚存归业人户。乾道二年，广西经略转运司言，欲下琼管及三军守倅，措置说谕黎人，示以朝廷德意威命，使之自新，退复省地。能说谕收复者，量功立赏。任内有侵犯省地，或逃失省民，亦重责罚。其先，省民逃居黎峒之人，守臣招诱复乡，蠲其逋税，诏从之。六年，黎人王用休犯边，万安权守巡检孙滋等招谕之，遂定。九年，乐昌县黎贼劫省民，焚官舍。琼管安抚请於朝，黎人王用存、王承福、陈颜等招降复寨有功，借补官资，弹压边面。义兵统制黄文广，屡战有功，并欲推赏，以澄迈县巡检权移驻劄乐昌县，控制黎人。其省民久陷归业，蠲赋巳责，从之。淳熙元年，诏承节郎王日存等许子孙承袭。以琼州言，其祖父居荫元系入贡，又自宣和以来，能抚谕诸黎，弹压有劳也。八年六月，琼管司言："承袭宜人三十六峒统领王氏，称其祖本化外，州皇、祐熙宁间归顺，弹压三十六峒，捍御隘口，正系琼管咽喉之地。三世受朝廷告命，至母黄氏承袭弹压，边界用宁。绍兴间又说谕化外黎人，各安生业，莫肯从乱。乾道七年，受告封宜人。今年老无男，有一女欲依例承袭。"诏王氏袭其後。又以王氏之侄黄间，补官守寨弹压黎峒。嘉定九年，诏复许宜人王氏吴氏承袭。

石湖范氏《桂海虞衡志》曰："黎海南四郡岛土蛮也，岛直雷州，由徐闻渡半日至。岛之中有黎母山，诸蛮环居四傍，号黎人。内为生黎，外为熟黎。山极高，常在雾霭中，黎人自鲜识之，久晴海氛清廓时，或见翠尖浮半空，下犹洪濛也。山水分流四郡，熟黎所居巳阻深，生黎之巢深邃，外人不复迹。黎母之巅，则虽生黎亦不能至。相传其上有人寿考逸乐，不与世接，虎豹守险，无路可攀，但觉水泉甘美绝异尔。蛮去省地远，不供赋役者名生黎。耕作省地，供赋役者名熟。黎各以所迩分隶四郡。皆椎髻跣足，插银、铜、锡钗，腰缭花布，执长靶刀，长鞘弓，长荷枪，跬步不舍去。熟黎能汉语，变服入州县墟市，日晚鸣角结队以归。妇人绣面高髻，钗上加铜环，耳坠垂肩，衣裙皆五色吉贝，无袴襦，但系裙数重，制四围合缝，以足穿而系之。群浴於川，先去上衣自濯，乃濯足，渐升其裙至顶，以身串入水，浴巳，则裙复自顶而下，身亦出水。绣面乃其吉礼，女年将及笄，置酒会亲属女伴，自施针笔，涅为极细虫蛾花卉，而以淡粟纹遍其馀地，谓之绣面女，婢获则否。女工纺织，得中国采帛，拆取色丝，和吉贝织花，所谓"黎锦""黎单"及鞍搭之类，精粗有差。居处架木两重，上以自居，下以畜牧。婚姻折箭为定。聚会亦椎鼓舞歌。亲死不哭，不粥饭，惟食生牛肉以为哀痛之。至葬则舁榇而行，令一人前行，以鸡子掷地，鸡子不破处即为吉穴。客来未相识，主人先於隙间窥之，客俨然矜庄，始遣奴布席於地，客即坐，又移时，主人乃出，对坐不交一谈，少焉置酒，先以恶臭秽味尝客，客食不疑，则喜，继设中酒，遂相亲，否则遣客不复与交，会饮未尝舍刀，三杯後各请弛备，虽解器械，犹置身傍也。一语不相能，则起而相戕。性喜仇杀，谓之捉拗。所亲为人所杀，後见仇家人，及其洞中种类，皆擒取以荔枝木械之，要牛酒、银瓶乃释，谓之赎命。土产沈水、蓬莱诸香，漫山悉槟榔、椰子木。亦产小马、翠羽、黄蜡之属。与省地商人博易甚有信，而不受欺给。商人有信则相与如至亲，借货有所不吝，岁望其一来，不来则数数念之。或负约不至，自一钱以上，虽数十年後，其同郡人擒之以为质，枷其项，关以横木，俟前负者来偿乃释。负者或远或死，无辜被系，累岁月至死乃已，复伺其同郡人来，亦枷系之。被系家人，往负债之家痛诟责偿，或乡党率敛为偿始解。凡负钱一缗，次年倍责两缗，倍至十年乃止。本负一缗，十年为千缗，以故人不敢负其一钱。客或误杀其一鸡，则鸣鼓告众责偿曰："某客杀我一鸡，当偿一斗。"一斗者，雌雄各一也。一雄为钱三十，一雌五十。一斗每生十子，五为雄，五为雌。一岁四产十鸡，并种当为六斗，六斗当生六十鸡，以此倍计，展转十年乃巳。误杀其一鸡，虽富商亦偿不足。客其家，无敢损动其一毫。闽商值风水荡去其赀，多入黎地耕种不归。官吏及省民经由村洞，必舍其家恃以安。熟黎之地，始是州县，大抵四郡，各占岛之一陲。其中黎地不可得，亦无路通。珠崖在岛南陲，既不可取径，则复桴海循岛而南，所谓再涉鲸波也。四郡之人多黎姓，盖其裔族。而今黎人乃多姓王。生黎质直犷悍，不受欺触，不服王化，亦不出为人患。熟黎贪狡，湖广、福建之奸民亡命杂焉，侵轶省界，常为四郡患。有王二娘者，琼州熟黎之酋，有夫而名不闻，家饶财，善用众，能制服群黎，朝廷封宜人。琼管有号令，必下王宜人，无不帖然。二娘死，女能继之。其馀三郡，强名小垒，实不及江、浙间一村落。县邑或为黎人据其厅事治所，遣人说谢，始得还。前後边吏惴不敢言。淳熙元年十月，指山生黎洞首王仲期，率其傍人十洞丁口千八百二十归化。仲期与诸洞首王仲文等八十一人诣琼管司，琼管司受之。以例诣显应庙研石歃血，约誓改过，不复钞掠，犒赐遣归。琼守图其形状衣制，上经略司。髻露者，以绛帛约髻根，或以采帛包髻，或戴小花笠，皆簪二银篦，或加雉尾。衣花织短衫，系花襈裙，悉跣足，是其盛饰也。惟王居则青布红锦袍，束带，麻鞋。自云祖父宣和中，尝纳士补官赐锦袍云。

○海南序略

海南诸国，汉时通焉，大抵在交州南及西南，居大海中洲上，相去或三五百里、三五千里，远者二三万里。乘舶举帆，道里不可详知，外国诸书虽言里数，亦非定实也。其西与诸胡国接。元鼎中，遣伏波将军路博德开百越，置日南郡。其徼外国，自武帝以来皆献见。後汉桓帝时，大秦、天竺皆由此道遣使贡献。及吴孙权，遣宣化从事朱应、中郎康泰使诸国，其所经及传闻，则有百数十国，因立记传。晋代通中国者盖尠。及宋、齐，至者有十馀国。自梁武、隋炀诸国使至，逾於前代。至唐贞观以後，声教远被，自古未通者，重译而至，又多于梁、隋焉。其无异闻，亦重不复更记。

○黄支

黄支国，汉时通焉。合海、日南之南三万里。俗略与珠崖相类。自武帝以来皆献见，有明珠、玉壁、琉璃、奇石异物。大珠至围二寸以下，而至圆者置之平地，终日不停。

○哥罗

哥罗国，汉时闻焉。在槃槃东南，亦曰哥罗富沙罗国云。其王姓矢利婆罗，名米失钵罗。其治城累石为之，城有楼阙，门有禁卫，宫室覆之以草。国有二十四州而无县。庭列仪仗，有纛，以孔雀羽饰焉。兵器有弓、箭、刀、槊、皮甲。征伐皆乘象，一队有象百头，每象有百人卫之。象鞍有钩阑，其中有四人，一人执槊，一人执弓矢，一人执殳，一人执刀。赋税人出银一铢。国无蚕丝、麻紵，唯出吉贝布。畜有牛少马。其俗，非有官者，不得上髪裹头。又嫁娶初问婚，惟以槟榔为礼，多者至二百盘。成婚时，惟以黄金为财，多者至二百两。妇人嫁讫，则从夫姓。音乐有琵琶、横笛、铜钹、铁鼓、簧。吹蠡击鼓。死亡则焚尸，盛以金甖沈之大海。

○林邑

林邑国，秦象郡林邑县地，汉为象林县，属日南郡，古越裳之界也。在交趾南，海行三千里。其地纵广可六百里。去日南界四百馀里，其南，水步道二千馀里，有西屠夷，亦称王焉，马援所植两铜柱，表汉界处也（马援北还，留下馀户於铜柱处。至隋有三百馀户，悉姓马，土人以为流寓，号曰"马留人"。铜柱寻没，马流人常识其处。《林邑国记》："马援植两铜柱於象林南界，与西屠国分枝之南境。"又云："铜柱山周十里，形如倚盖，西跨重岩，东临大海。"屈僊《道里记》又云："林邑大浦口有五铜柱焉。"）。後汉末大乱，县功曹姓区，有子曰连，杀县令，自号为王，子孙相承。吴时通使，其後王无嗣，外孙范熊代立，熊死，子逸代立。其国有金山，石皆赤色，其中生金。金夜则出飞，状如萤火。又出玳瑁、贝齿、吉贝、沈水香。吉贝者，树名也，其华成时如鹅毛，抽以绩纺作布，洁白与紵布不殊。亦染成五色，织为斑布也。沈香者，土人破断之，积以岁年，朽烂而心节独在，置水中则沈，故曰沈香，次不沈者曰栈香也。又出猩猩兽（《尔雅》曰："肉之美者，猩猩之唇。"），多琥珀。松脂沦入地千岁为茯苓，又千岁为琥珀。又云枫脂为之。琥珀在地，其上及傍不生草木，深者或八九尺，如大斛，削去皮成焉，初如桃胶，凝成乃坚。其金宝物产，大抵与交趾同。以抟为城，蜃灰涂之。居处为阁，名曰于兰。皆开北户以向日，或东西无定。尊官有二：其一曰西郡婆帝；其二曰萨婆地歌。其属官三等：其一曰伦多姓，次歌伦致帝，次一地伽兰。外官分为二百馀，部其长官曰弗罗，次曰阿伦，如牧宰之差也。书树叶为纸，施椰叶为席。男女皆以横幅吉贝绕腰以下，谓之干漫。穿耳贯小环。贵者著革履，贱者跣行。自林邑、扶南诸国皆然也。其王戴金花冠，形如章甫，加缨络，出则乘象，吹螺击鼓，罩吉贝伞，以吉贝为幡旗。国不设刑法，有罪者使象蹋杀之。林邑浦外有不劳山，罪人亦送此山，令其自死。其大姓号"婆罗门"，嫁娶必用八月，女先求男，由贵男而贱力也。同姓还相婚烟。人性凶悍，果於战斗，有弓、箭、刀、槊，以竹为弩。乐有瑟、笛、琵琶、五弦，颇与中国同。每击鼓以警众，吹蠡以节戎。其人深目高鼻，髪卷色黑。妇人椎髻。四时暄暖，无霜雪。王死七日而葬，有官者三日，庶人一日。皆以函盛尸，鼓舞导从，轝至水次，积薪焚之。收馀骨，王则内金甖中，沈之於海，有官者以铜，沈之海口，庶人以瓦，送之於江。男女截髪，随丧至水次，尽哀而止。有寡妇孤居，散髪至老。人皆奉释法。文字同於天竺。王事尼乾道，铸金银人像，大十围。至晋武帝太康中，又来贡献。成帝咸康二年，逸死，奴文篡位。奴文昔尝北至洛阳商货，因教王作宫室、兵车、器械，王爱信之，使为将。乃谮王诸子，或徙或奔。及王死无嗣，遂自立为王。乃攻旁国，并有，众四五万。至穆帝永和三年，文率其众攻陷日南（今郡地），遂据其地，告交州刺史朱蕃（交州，今安南府），求以日南北鄙（今郡地）横山为界。初，徼外诸国，尝赍宝物自海路来贸货贿，而交州刺史、日南太守多贪利侵侮，十折二三。由是诸国怨慎。且林邑少田，故贪日南之地。文又袭九真（今郡地），害士庶十八九。文死，子佛立。犹屯日南。九真太守灌邃率兵讨佛，走之，邃追至林邑。时五月立表，日在表北，影在表南九寸一分。自北影之南，故开北户以向日，此大较也。佛乃请降。其後频寇日南、九德之郡（今安南日南郡界），杀伤甚多，交州遂至虚弱。至佛曾孙文敌，後为扶南王子当根纯所杀，大臣范诸农平其乱，而立为王。死，子阳迈立，死，子咄立，复名曰阳迈（初，其父阳迈，母始产，梦人以金籍之，夷人谓金为"阳迈"，故为名。至咄纂父业，又名焉）。宋文帝元嘉中，侵暴日南、九德诸郡（宋九德郡，今安南日南郡界）。宋使振武将军元幹讨之，克林邑，阳迈父子并挺身奔逃，所获珍异皆是未名之宝。又销其金人，得黄金数十万斤。其後累代，自宋、齐、梁、陈皆遣使朝贡。隋文帝既平陈後，遣大将军刘方步骑万馀人击之。其王梵志率其徒乘象而战，方多掘小坑，草覆其上，因以兵挑之。梵志悉众而阵，方伪北走，梵志逐之，其象多陷，转相惊骇，军遂乱。方纵兵击，大破之，遂弃城而走。方入其都，获其庙主十八枚，皆铸金为之，盖其有国十八叶矣。方既平其国，班师，故地遂空，梵志收洽遗人，别建国邑。唐武德中，再遣使贡方物。贞观时，王头黎献驯象，鏐鎻五色帶朝霞大火珠，其言不恭。羣臣請問罪，帝赦不问。又献五色鹦鹉、白鹦鹉，数诉寒，有诏还之。头黎死，子镇龙立。献通天犀、杂宝。十九年，摩诃慢多伽独弑镇龙，灭其宗，范姓绝，国人立头黎婿婆罗门为王，大臣共废之，更立头黎女为王。诸葛地者，头黎之姑子，父得罪，奔真蜡，女王不能定国，大臣共迎诸葛地为王，妻以女。永徽至天宝三入献（尝献火环，大如鸡卵，状如水晶，日正午时，以艾藉珠辄火出。云得之罗刹国）。至德后，更号环王。元和初，不朝献。安南都护张丹执其伪驩、爱州都统，斩三万级，虏王子五十九，获战僓、铠、

○扶南

扶南国，在日南郡之南，海西大岛中，去日南可七千里，在林邑西南三千馀里。其境广袤三千馀里，国俗本裸，文身被髪（裸，郎果反），不制衣裳。其先有女人为主，号曰柳叶，年少壮健，有似男子。其南有激国人名混溃来伐，柳叶降之，遂以为妻。恶其裸露形体，乃穿叠布贯其首，遂治其国。子孙相传。至王混盘况死，国人立其大将范师蔓为王。蔓勇健有权略，以兵威伐旁国，咸服属之，自号扶南大王。开地五六千里。蔓死国乱，大将范寻自立为王。是吴、晋时也。土地坳下而平博，气候、风俗、物产大较与林邑同。有城邑、宫室，国王居重阁，以木栅为城。海边生大若叶，长八九尺，编其叶以覆屋。国人亦为阁居。为船八九丈，广才六七尺，头尾似鱼。国王行乘象。人皆醜黑、卷髪，裸身跣行。耕种为务，一岁种，三岁获。又好雕文刻镂，食器多以银为之。出金钢，可以刻玉，状似紫石英，其所生乃在百丈水底盘石上，如锺乳，人没水取之，竟日乃出，以铁鎚之而不伤，铁乃自损，以羚羊角扣之，漼然冰泮。贡赋以金、银、珠、香。亦有书记、府库文字类胡。吴时遣康泰、朱应使於寻国，国人犹裸，唯妇人著贯头。泰、应谓曰："国中实佳，但人亵露可怪耳。"寻始令国内男子著横幅，今干漫也。大家乃截锦为之，贫者以布。又有老雕，入海为玳，可以裁作马勒，谓之珂西。晋太始、太康中，皆遣使贡献。东晋时，有竺旃檀称王，亦遣使。其後王姓憍陈如，本天竺婆罗门也，有神语曰"应王扶南"，憍陈如南至槃槃，扶南人闻之迎而立焉。复改制度，用天竺法令。其国人居不穿井，数十家共一池引汲之。俗事天神，以铜为像，二面者四手，四面者八手，手各有所持，或小儿，或鸟兽，或日月。王坐则偏踞翘膝，垂左膝至地，以白叠敷前，设金盆香炉於其上。居丧则剃除鬓髪。人无礼义，男女恣其奔随。宋、齐、梁并献方物。隋时其国王姓古龙，诸国多姓古龙。讯耆老，言"古龙无姓氏，乃昆仑之讹"。隋代遣使贡献。唐武德後，频来贡。贞观中，又献白头国二人於洛阳。其国在扶南之西，在参半之西南，男女生皆素首，身又凝白，居山洞之中，四面岩嶮，故人莫至，与参半国相接。

○顿逊

顿逊国，梁时闻焉（一曰典逊），在海崎山上，地方千里，有五王，并羁属扶南。北去扶南可三千馀里。其国之东界通交州，其西界接天竺、安息徼外诸国，贾人多至其国市焉。所以然者，顿逊迥入海中千馀里，涨海无涯岸，舶未曾得迳过也。其市，东西交会，日有万馀人。珍物宝货，无种不有。又有酒树，似安石榴，采其花汁停酒瓮中，数日成酒。出藿香，插枝便生，叶如都梁，以裛衣。国有区拨等花十馀种，冬夏不衰，日载数十车货之。其花，燥更芬馥，亦末为粉，以傅身焉。其俗又多鸟葬，将死，亲宾歌舞於郭外，有鸟如鹅，口湋鹉而红色，飞来万许，家人避之，鸟食肉尽乃去，烧其骨沈海中，以为上行人也，必升天。鸟若迥翔不食，其人乃自悲，复以为已有秽，乃更就火葬，以为次行也。若不能生入火，又不被鸟食，以为下行也。

○毗骞

毗骞国，梁时闻焉，在顿逊之外大海洲中，去扶南八千里。传其王身长丈二尺，头长三尺，自古来不死，莫知其年。其王神圣，知将来事，南方号曰长头王。国俗，有室居衣服，啖粳米。其人言语小异扶南国。不受估客，有往者亦杀而啖之，是以商旅不敢至。王常楼居，不血食，不事鬼神。其子孙生死如常人，惟王不死。又传扶南东界即涨海，海中有大洲，洲上有诸薄国，国东有马五洲。复东行涨海千馀里，有燃火洲，其上有树生火中，洲左近人剥取其皮，纺绩作布，极得数尺，以为手巾，与蕉麻无异而色微青黑；若小有垢污，则投火复更精洁。毗骞王亦能作天竺书，书可三千言，说其宿命所由，与佛经相似，并论善事。

○千陀利

千陀利国，在南海洲上，其俗与林邑、扶南略同，出斑布、吉贝、槟榔。特精好，为诸国之极。宋孝武世，王释婆罗郡邻陀遣长史竺留弛献金银宝器。梁天监元年，其王瞿昙脩跋陀罗以四月八日梦一僧，曰："中国今有圣主，十年之後，佛法大兴。汝若遣使贡奉礼敬，则土地丰乐，商旅百倍；若不信我，则境土不得自安。"初未之信，既而又梦此僧曰："汝若不信，我当与汝往观。"乃於梦中至中国，拜觐天子。既觉，心异之。陀罗本工画，乃写梦中所见武帝容质，饰以丹青，乃遣使并画工奉表献玉盘等物。使人既至，摸写帝形以还其国，比本画则符同焉。因盛以宝函，日加礼敬。後跋陀死，子毗针邪跋摩立。十七年，遣长史毗员跋摩奉表献金芙蓉、杂香药等。普通元年，复遣献方物。

按干陀利王梦僧所言一段，《南史　夷貊传》所载，杜氏《通典》削之。盖梁武好佛之志，通於华夷，適千陀利以其时入贡，佞臣、黠僧，遂立此说，导之以纳谄，非事实也。岛夷朝贡，不过利於互市赐予，岂真慕义而来，讽以希旨，宜无不可，况所谓瞿昙脩跋陀罗者，本佛之徒，亦欲其教之行於中土，又安知其不自神其说以中帝之欲乎？越裳氏所以赞武王、周公者，梁武岂足以当之哉！

○狼牙脩国

狼牙脩国，在南海中。其界东西三十日行，南北二十日行，北去广州二万四千里。土气物产与扶南略同，偏多栈、沈、婆律香等。其俗，男女皆袒而被髪，以吉贝为千漫，其王及贵臣乃加雲霞布覆胛，以金绳为络带，金环贯耳。女子则布，以缨络绕身。其国累〈土專〉为城，重门楼阁。王出乘象，有幡眊旗鼓，罩白盖，兵卫甚严。国人说，立国以来四百馀年，後嗣衰弱，王族有贤者，国人归向之。王闻乃枷囚执，其锁无故自断，王以为神，不敢害，乃逐出境，遂奔天竺，天竺妻以长女。俄而狼牙王死，大臣迎还为王。二十馀年死，子婆加达多立。梁天监十四年，遣使阿撒多奉表。

○婆利国

婆利国，在广州东南海中洲上，去广州二月日行。国界东西五十日行，南北二十日行，有一百三十六聚。土气热，如中国之盛夏。榖一岁再熟，草木常荣。海出文螺、紫贝。有石名坩贝罗，初采之柔软，及刻削为物，暴乾之，遂大硬。其国人披吉贝如帊，及为都缦。乃用斑丝者，以缨络绕身，头著金冠高尺馀，形如弁，缀以七宝之饰。带金装剑，偏坐金高坐，以银蹬支足。侍女皆为金花杂宝之饰，或持白眊拂及孔雀扇。王出，以象驾舆，舆以杂香为之上，施羽盖、珠帘，其导从吹螺击鼓。王姓憍陈如，自古未通中国，问其先及年数不能记。自言白净王夫人即其国女。梁天监十六年，遣使奉表献金席等。普通三年，其王频伽复遣使珠智献白鹦鹉、青虫、兜鍪、琉璃器、吉贝、螺杯、杂香药等数十种。其国有舍利鸟，通人言。俗黑身朱髪而卷，鹰爪兽牙，穿耳傅璫。以吉贝一幅缭於腰。以夜为市。自掩其面。隋大业中，又遣使入贡，其王姓刹利邪伽，名护路那婆。唐贞观中，又遣便朝贡。其东即罗刹也，与婆利同俗。隋炀帝遣常骏使赤土，遂通中国。赤土西南入海，得婆罗。总章二年，其王旃达钵遣使者与环王使者偕朝。环王南有珠柰者，汎交趾海二月乃至，与婆罗同俗。贞观二年，使者上方物。九年，甘棠使者入朝，国居海南。十二年，僧高、武令、迦乍、鸠密四国使者朝贡。僧高直水真腊西北，与环王同俗。其後鸠密王户利鸠摩又与富那王尸利提婆跋摩等遣使来贡。僧高等国，永徽後为真腊所并。

○槃槃

槃槃国，梁时通焉。在南海大洲中，北与林邑隔小海。自交州船行四十日至其国。其王曰杨栗翨（音翅），栗翨父曰杨德武连，以上无得而记。百姓多缘水而居，国无城，皆竖木为栅。王坐金龙床，每坐，诸大人皆两手交抱肩百跽（九暨反）。又其国多有婆罗门，自天竺来，就王乞财物，王甚重之。其大臣曰勃郎索滥，次曰昆仓帝也，次曰昆仓勃和（胡卧反），次曰昆仓勃帝索甘，且其言昆仓、古龙，声相近，故或有谓为古龙者。其在外城者曰那延，犹中夏刺史、县令。其矢以石为镞，槊则以铁为刃。有僧尼寺十所，僧尼读佛经，皆肉食而不饮酒。亦有道士寺一所，道士不食酒肉，读《阿脩罗王经》，其国不甚重之。俗皆呼僧为比邱，呼道士为贪。宋元嘉孝建大明中，并遣使贡献。梁中大通元年、四年，其王使使奉表累送佛牙及画塔，并献香物十种。六年，复遣使送菩提国舍利及画塔图，并菩提树叶、詹糖等香。隋大业中，亦遣使朝贺。

○赤土国

赤土国，扶南之别种也。在南海中，水行百馀日而达所都。土色多赤，因以为号。东波罗剌国，西婆罗娑国，南诃罗旦国，北拒大海，地方数千里。其王姓瞿昙氏名利富多塞，不知有国远近。称其父释王位出家为道，传位於利富多塞，在位十六年矣。有三妻，并邻国女也。居僧祇城，有门三重，相去各百许步。每门图画菩萨、飞仙之象，悬金花铃眊，妇人数十人，或奏乐，或捧金花。又饰四妇人，容饰如佛塔边金刚力士之状，夹门而立。门外者持兵仗，门内者执白拂。夹道垂素网，缀花。王宫诸屋悉是重阁，北户，北面而坐三重之榻。衣朝霞布，冠金花冠，垂杂宝缨络。四女子立侍，左右兵卫百馀人。王榻後作一木龛，以金银五香木杂钿之。龛後悬一金光焰，夹榻又树二金镜，镜前并陈金瓮，瓮前各有金香炉。当前置一金伏牛，前树一宝盖，盖左右皆有宝扇。婆罗门等数百人，东西重行，相向而坐。其官萨陀迦逻一人，陀拏达又二人，迦利密迦三人，共掌政事。俱罗末帝一人，掌刑法。每城置那邪迦一人，钵帝十人。其俗皆穿耳翦髪，无跪拜之礼。以香油涂身。其俗敬佛，尤重婆罗门。妇人作髻於项後。男女通以朝霞、朝雲杂色布为衣。豪富之室，恣意华靡，唯金锁非王赐不得服用。每婚姻，择吉日，女家先期五日，作乐饮酒，父执女手以授婿，七日乃配。既娶即分财别居，唯幼子与父居。父母兄弟死，则剔髪素服，就水上构竹木为棚，棚内积薪，以尸置上。烧香建幡，吹蠡击鼓以送，火焚薪，遂落於水。贵贱皆同。唯国王烧讫，收夹贮以金瓶，藏於庙屋。冬夏常温，雨多霁少，种植无，时特宜稻、穄、白豆、黑麻，自馀物产多同於交趾。以甘蔗作酒，杂以紫瓜根。酒色黄赤，味亦香美，亦名椰浆为酒。隋炀帝嗣位，募能通绝域者。大业三年，屯田主事常骏、虞部主事王君政等请使赤土。帝大悦，遣赍物五千段，以赐赤土王。其年十月，骏等自南海郡乘舟，昼夜二旬，每日遇便风。至焦石山而过，东南诣陵伽钵拔多洲，西与林邑相对，上有神祠焉。又南行，至师子石，自是岛屿连接。又行二三日，西望见狼牙脩国之山，於是南达鸡笼岛，至於赤土之界。其王遣婆罗门鸠摩罗以舶三十艘来迎，吹蠡击鼓乐隋使，进金锁以缆船。月镊至其都。王遣其子那邪伽请与骏等礼见。先遣人送金盘贮香花并镜镊，金合二枚贮香油，金瓶八枚贮香水，白叠布四条，以拟供使者盥洗。其日未时，那邪迦又将象二头，持孔雀盖以迎使人，并致金盘、金花以籍诏函。男女百人奏蠡鼓，婆罗门二人导路，至王宫。骏等奉诏书上阁，王以下皆坐。宣诏讫，引骏等坐，奏天竺乐。事毕，骏等还馆，又遣婆罗门就馆送食，以草叶为盘，其大方丈。因谓骏曰："今是大国臣，非复赤土国矣。"後数日，请骏等入宴，仪卫导从如初见之礼。王前设两床，床上并设草叶盘，方一丈五尺，上有黄白紫赤四色之饼，牛、羊、鱼、鳖、猪、蝳蝐之肉百馀品。延骏升床，从者於地席，各以金钟置酒，女乐迭奏，礼遗甚厚。遣那邪迦随贡方物，并献金芙蓉冠、龙脑香。以铸金为多罗叶，隐起成文以为表，金函封之，令婆罗门以香花奏蠡鼓而送之。既入海，见绿鱼群飞水上。浮海十馀日，至休邑东南，并山而行。其海水色黄气腥，舟行一日不绝，云是大鱼粪也。循海北岸，达於交趾。骏以明年春，与那邪迦於弘农谒帝，帝大悦，授骏等执戟都尉，那邪迦等官赏各有差。








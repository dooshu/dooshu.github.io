志第十五 地理志三


陕西诸道行御史台。（大德三年罢，延祐二年复置。）

陕西等处行中书省，领路三，府五，州十八，属州十一，属县七十九。

奉元路，（上。）金为京兆府，属京兆府路。宪宗三年，置从宜府于京兆。至元十五年，改京兆府为安西府。十六年，升安西府为安西路。皇庆元年，改为奉元路。旧领长安、咸宁、兴平、泾阳、临潼、蓝田、云阳、高陵、终南、栎阳、郿、咸阳十二县。至元元年，省云阳县入泾阳。（旧志并耀州之云阳，案云阳宋隶耀州，金隶京兆府。）四年，省栎阳县入临潼。七年，又以盩厔县来属，省终南入之。户三万三千九百三十五，口二十七万一千三百九十九。（壬子年数。）

领司一

录事司。

县十一

咸宁，（下。）长安，（下。）咸阳，（下。）兴平，（下。）临潼，（下。至元四年，并栎阳县入之。）蓝田，（下。）泾阳（下。至元元年，省云阳县入之。）高陵，（下。至正末，李思齐筑鹿台城于县西南二十五里。）盩厔，（下。金故县，隶凤翔府，后升为恒州。至元初，降为县来属。）郿县。（下。金故县，隶凤翔府，后隶恒州。元初，升为州，增置柿林县。至元元年，复降郿州为县，省柿林入之。）

州五

同州，（下。）金故州，属京兆府路。旧领冯翊、朝邑、白水、郃阳、澄城、韩城六县。元初，省冯翊县入本州。　领县五：朝邑，（下。）白水，（下。）郃阳，（下。宋旧隶同州，金改隶祯州，至元初废祯州，仍隶本州。）澄城，（下。）韩城，（下。金贞祐三年，升为桢州。至元元年废，二年再置，六年降为韩城县。）

华州，（下。）金故州，属京兆府路。旧领郑、华阴、下邽、蒲城、渭南五县。元初，省郑县入本州，（至元十二年，复置郑州，后省并年分阙。）省下邽县入渭南。　领县三：华阴，（下。）蒲城，（下。）渭南。（下。）

耀州，（下。）金故州，属京兆府路。旧领华原、同官、美原、三原四县。至元元年，省华原县入州，复置富平县，省美原县入富平。　领县三：三原，（下。）富平，（下。宋故县，金省入美原，至元元年复置。）同官。（下。）

乾州，（下。）金故州，属京兆府路。旧领奉天、醴泉、武功、好畤四县。至元元年，省奉天县入本州。五年，复置奉天，省好畤入之，又析邠州之永寿来属，后又改奉天县为醴泉。　领县三：醴泉，（下。至正初，改筑新城于城西三十里。）武功，（下。金以嫌显宗讳改为武功武亭，元复后废，至正四年复置。）永寿。（下。至元十五年，徙县治于麻亭。）

商州，（下。）金故州，属京兆府路。　领县一：洛南。（下。）

延安路，（下。）金延安府，属鄜延府路。元改延安路。旧领肤施、延川、延长、临真、甘泉、敷政、门山七县。元初，析甘州之宜川来属，又省丹州入宜川县。户六千五百三十九，口九万四千六百四十一。（壬子年数。）

领县八

肤施，（下。）甘泉，（下。）宜川，（下。元初，置司候司。至元六年，省入宜川。按金志丹州县一宜川，宋志鄜州县一宜川，宋志夺鄜州所属之四县，又夺丹州，误以宜川属鄜州也。旧志无丹州，以并丹州入宜川也。）延长，（下。）延川，（下。）安定，（下。本宋旧堡，宪宗二年，升为安定县。至元元年，析置丹头县，四年，并入本县。）安塞，（下。本金旧堡，宪宗二年，升为县。至治三年，徙县治于龙安镇。）保安。（下。金为保安州。至元六年，降为县。）

州三

鄜州，（下。）金故州，属鄜延路。旧领洛交、直罗、鄜城、洛川四县。至元四年，省鄜城入洛川，又省洛交、直罗入州。六年，废坊州，以中部、宜君二县来属。　领县三：洛川，（下。）中部，（下。）宜君。（下。）

绥德州，（下。）金故州，属鄜延路。旧领清涧一县（旧志金领八县，误以城寨为县。）十寨、一城、一堡。归附后，升米脂寨为县，省嗣武城入之；升怀宁寨为县，省绥平寨入之。至元四年，又省定戎寨入米脂，怀宁县入清涧，义合寨、绥德寨入本州。　领县二：青涧，（下。）米脂。（下。）

葭州，（下。）金故州，属河东北路，后改属鄜延路。旧领八寨、九堡。至元六年，省通泰堡、弥川堡入州，省太和寨入神木县，建宁寨入府谷县。　领县三：神木，（下。元初，置灵州于古麟州之神木寨。至元六年，改灵州为神木县。）吴堡，（下。旧为吴堡寨。）府谷。（下。宋为府州。元初，建州治。至元六年，改为府谷县。）

兴元路，（下。）宋为兴元府，属利州路。元初，改兴元路总管府。至正十五年，改兴元等处宣慰司都元帅府。旧领南郑、城固、褒城、西县四县。元初，以凤、金、洋三州来属，析本路所属西县隶沔州，以洋州西乡县隶本路。户二千一百四十九，口一万九千三百七十八。（至元二十七年数。）

领县四

南郑，（下。宋析置廉水县，元初并廉水入之。）城固，（下。）褒城，（下。元徙治于山河堰东南五里。）西乡。（下。宋端平中县废，元复置。）

州三

凤州，（下。）宋故州，属秦凤路，后改隶利州路。元初，改隶兴元路。至元五年，以倚郭梁泉县省入本州。（后至元二年，立留坝镇巡检司。）

洋州，（下。）宋故州，属利州路。元初，改隶兴元路。旧领兴道、真符、西乡三县。元初，析西乡县隶兴元路。至元二年，并兴道、真符二县入本州。

金州，（下。）宋故州，属京西南路，后改隶利州路。元初，隶兴元路。旧领西城、汉阴、洵县、石泉、平利、上津六县。元初，俱省入本州。

陕西汉中道肃政廉访司。（旧治安西路，延祐三年，徙治凤翔。）

凤翔府，金故府，属凤翔府路。元初，属兴元路，寻置凤翔路总管府。至元九年，改为散府。旧领凤翔、宝鸡、虢、郿、盩厔、扶风、岐山、普润、麟游九县。元初，以郿、盩厔二县改隶安西路，虢、普润二县并废。户二千八十一，口一万四千九百八。（壬子年数。）　领县五：凤翔，（下。）扶风，（下。）岐山，（下。）宝鸡，（下。有益门城，元末李思齐所筑。）麟游。（下。）

邠州，（下。）金故州，属庆原路。元初，直隶行省。旧领宜禄、新平、淳化、永寿、三水五县。至元七年，省宜禄入本州，省三水入淳化县，永寿改隶乾州。　领县二：新平，（下。）淳化，（下。）

泾州，（下。）金故州，属庆原路。元初，隶都元帅府，又隶巩昌都总帅府，又隶平凉府，后直隶行省。旧领泾川、长武、良原、灵台四县。至元十一年，省良原县入灵台，长武县入泾川。　领县二：泾川，（下。倚郭。）灵台。（下。至元七年，并入泾川。十一年，复置。）

开成州（下。）金为镇戎州，属凤翔路。元初，为原州。（镇戎州本唐原州高县之地。）至元十年，皇子西安王分治秦、蜀，置开成府，视上都，号为上路。至治三年，降开成州。旧领东山、三川二县，后改隶镇原州，置开成为附郭县。

领县一

开成。（下。）

州一

广安州，（下。）金升宋东山寨为广安县，隶镇戎州，后废。至元十年，复置广安县。十五年，升为州，仍隶本路。（开成路降州，广安州应直隶行省，无明文可证，仍依旧志隶开成州之下。）

庄浪州，（下。）本庄浪路，大德八年，降路为州。　领县一：庄浪。（下。延祐六年，升庄浪巡检司为庄浪县，移巡检司于比卜渡。）

巩昌等处总帅府。元初，为巩昌路便宜都总帅府，统巩昌、平凉、临洮、庆阳、隆庆五府，及秦、陇、会、环、金、德顺、徽、金洋、安西、河洮、岷、利、巴、沔、龙、大安、褒、泾邠、宁、定西、镇原、阶、成、西和、兰二十七州。至元五年，析安西州属脱思麻路。六年，析河州属吐番宣慰司。七年，省洮州入安西州。八年，析岷州属脱思麻路。十三年，置巩昌路总管府。十四年，复行便宜都总帅府事。是年，析隆庆府，利、巴、大安、褒、沔、龙等州隶广元路。二十年，又析泾、邠二州隶陕西汉中道宣慰司，帅府所统者巩昌、平凉、临洮、庆阳四府，秦、陇、宁、定西、镇原、阶、成、西和、兰、会、环、金、德顺、徽、金洋十五州。二十一年，仍置便宜都总帅府。二十五年，改为宣慰使司，兼便宜都总帅府。二十六年，行省言：“巩昌便宜都总帅府已升为宣慰司，以旧兼府事，别立散府，调官分治。”从之。

巩昌府，金为巩州，属临洮路。元初，改巩昌府。旧领陇西、通渭、定西、通西、安西五县。金升定西为州，析通西、安西隶之。至元十三年，以金之宁远寨置宁远县，伏羌寨置伏羌县，盐川镇置漳县。户四万五千一百三十五，口三十六万九千二百七十二。（壬子年数。）

领司一

录事司。

县五

陇西，（下。）宁远，（下。）伏羌（下。）通渭，（下。宋通渭寨，金升渭县。）漳县。（下。宋名盐川寨，金为镇，至元十三年置县。）

平凉府，金故府，属凤翔路。元初，属巩昌帅府。旧领平凉、潘原、崇信、华亭、化平五县，后省潘原县入平凉，化平县入华亭。　领县三：平凉，（下。）崇信，（下。）华亭。（下。）

临洮府，金故府，属临洮路。元初，隶巩昌帅府。泰定元年，更置临洮总管。旧领狄道、当川、康乐三县。元初，省当川、康乐二县入狄道。至元十三年，升渭源堡为渭源县。　领县二：狄道，（下。）渭源。（下。）

庆阳府，金故府，属庆原路。元初，隶巩昌帅府。旧领安化、彭原、合水三县。至元七年，并安化、彭原二县入合水。　领县一：合水。（下。）

秦州，（中。）金故州，属凤翔路。元初，隶巩昌帅府。旧领成纪、治坊、甘谷、清水、鸡川、陇城、秦安七县。至元七年，省鸡川、陇城二县入秦安，治坊县入清水，甘谷县入通渭。　领县三：成纪，（中。）清水，（中。）秦安。（中。）

陇州，（中。）金故州，属凤翔路。元初，隶巩昌帅府。旧领汧阳、汧源、陇安三县。至元七年，省陇安县入汧源。延祐四年，又省汧源县入本州。　领县一：汧阳。（下。）

宁州，（下。）金故州，属广源路。元初，隶巩昌帅府。旧领安定、定平、真宁、襄乐四县。至元七年，省襄乐、安定、定平入本州。　领县一：真宁。（下。）

安定州，（下。）宋为定西城，属兰州。金为定西县，升为州，属秦凤路。元初，隶巩昌帅府。至正十二年，以地震改安定州。十五年，又置军民安抚司。旧领通西、安西二县，至元三年，省二县入本州。

镇原州，（下。）金原州，属广源路。元初，改镇原州，隶巩昌帅府。旧领临泾、彭阳二县。元初，以镇戎州之东山、三川二县来属。至元七年，省四县俱入本州。

西和州，（下。）宋岷州，徙治于长道县之白石镇，改西和州，属秦凤路。元初，隶巩昌帅府。旧领祐川、大潭、长道三县，大潭、祐川军兴久废，至元七年，省长道入本州。

环州，（下。）金故州，属庆原路。元初，隶巩昌总帅府。旧领通远一县，至元七年省入本州。

金州，（下。）本宋兰州龛谷寨，金升为龛谷县，又置金州，以龛谷县为治所。至元七年，省县入本州。

静宁州，（下。）金为德顺州，属凤翔路。元初，隶巩昌帅府。旧领陇干、水洛、威戎、隆德、通边、治平六县。元初，省治平、水洛二县入陇干，后复省陇干入本州，改为静宁州。　领县一：隆德。（下。威戎、通边二县金末已废。）

兰州，（下。）金故州，属临洮路。元初，隶巩昌帅府。旧领定远、阿干二县。元初置司候司。至元七年，省司候司入本州。至大中，以定远县改隶金州，后废入金州。　领县一：阿干。（下。）

会宁州，（下。）金会州，属临洮路。元初，隶巩昌帅府。至正十二年，以地震改会宁州。旧领保川一县。金末，州陷于河西，侨治州西南百里会川城，名新会州。元初，迁于保川县，改保川县为西宁。至元七年，并县入州。

徽州，（下。）元初，置南凤州于凤州之河池县，又升永宁乡为县，析凤州之两当县同隶南凤州。至元元年，改为徽州。七年，省河池、永宁二县入本州。　领县一：两当。（下。宋徙治于广乡镇，元因之。）

阶州，（下。）宋故州，属秦凤路。元初，隶巩昌帅府。旧领福津、将利二县。至元七年，省入本州。（新州治在柳树城，距旧城东八十里。）

成州，（下。）宋故州，属秦凤路。元初隶巩昌帅府。旧领同谷、栗亭二县。太宗十三年，宋成都将田世显来降，命迁于栗亭，管民司事，不隶成州，析秦州之天水县来属。至元七年，省同谷、天水二县入本州。（太宗十年，宋雷、李二将来降，命迁于成州，行金洋州事，隶巩昌帅府，旧志别立金洋州，误。此是行金、洋二州事，非又置金洋州。）

吐番等处宣慰司都元帅府。（以下宣慰司三、宣抚司二，俱隶宣政院。）

河州路，（下。）金河州，属临洮路。元初，置河州路军民总管府。旧领枹罕、宁河二县。元初，省枹罕入本州，升定羌城为定羌县，安乡关为安乡县。　领县三：定羌，（下。）安乡，（下。）宁河。（下。）

洮州路，（下。）金故州，属临洮路。元初，升洮州路，置元帅府。　领县一：可当。（下。金故县，元初因之，金志阙。）

贵德州，（下。）本金积石州，西界之地。元初，置贵德州，隶宣慰司，后废。

积石州，（下。）宋积石军溪哥城，金升为州，属临洮路。元初，置元帅府。

雅州，（下。）宋故州，属成都路。宪宗八年，攻拔其城，改隶马湖路，后改隶吐番宣慰司。　领县五：石山，（下。）泸山，（下。）百丈，（下。）荣经，（下。）严道。（下。石山、严道二县别隶六番招讨使司。）

黎州，（下。）宋故州，属成都路。元初，隶马湖路，后改隶吐番宣慰司。　领县一：汉源。（下。）

十八族元帅府。

帖成河里洋脱元帅府。

当阳元帅府。（以上属吐番宣慰司。）

脱思麻路宣慰司都元帅府，本为元帅府，至元三年，以西安州来属。五年，又以岷州来属。大德十一年，升为宣慰司，以礼店文州万户府隶之。

领州三：

西安州，宋故州，属秦凤路，至元三年来属。

岷州，宋岷州，改西和州，元初于祐川县故地置岷州，至元七年来属，后置元帅府。

铁州。（沿革阙。）

礼店文州蒙古汉儿军民元帅府，至元九年置，后改隶吐番宣慰司。大德十一年，以属吐番宣慰司不便，命仍隶脱思麻路。（以上属脱思麻路宣慰司。）

松潘客叠威茂等处军民安抚司，至大二年，改为宣抚司，迁治茂州汶川县。

茂州，宋故州，属成都路。　领县二：汶山，（下。）汶川。（下。）

静州茶上必里溪安乡等二十六族军民千户所。

龙木头都留等二十二族军民千户所。

岳希蓬萝匐村二十二族军民千户所。

析藏军民万户府。（以上属松潘等处宣抚司。）

碉门鱼通黎雅长河西宁远等处军民宣抚司，至元十九年，移成都宣慰司于碉门。大德二年，并土番碉门安抚司运司改为碉门鱼通黎雅长河西宁远军民宣抚司。（旧史《百官志》作安抚司，误。）

鱼通路军民万户府。

碉门鱼通等处管军守镇万户府。

长河西管军万户府。

朵甘思哈答李唐鱼通等处钱粮总管府。

亦思马儿甘军民万户府。

朵甘思管军民万户府。

剌马儿刚等处招讨司。

奔不思招讨司。

奔不儿亦思刚百姓达鲁花赤。

唆尼招讨司。

征沔招讨司。

天全招讨司。

六番招讨司。（以上属碉门渔通宣抚司。）

乌思藏纳里迷古鲁孙等三路宣慰使司都元帅府。

乌思藏管蒙古军都元帅府。

纳里迷古鲁孙元帅府。

担里管军招讨使司。

沙鲁思管民万户。

搽里八管民万户。

速儿麻加瓦管民官。

撒剌管民官。

出密万户府。

嗷笼答剌万户府。

思答笼剌万户府。

伯木古鲁万户府。

汤卜赤八千户所。

加麻瓦万户府。

札由瓦万户府。

牙里不藏思八万户府。

迷儿万户府。（以上属乌思藏宣慰司。）

四川等处行中书省领，路十一、府二，属府三，属州三十九，军一，属县九十四。（蛮夷土官不在此数。）

西蜀四川道肃政廉访司。

成都路，（上。）宋为成都府路，元初置成都路总管府。至元十三年，设录事司。旧领嘉定、崇庆二府，眉、邛、隆黎、雅、威、茂、简、汉、彭、绵十一州。后嘉定自为一路，以眉、黎、雅、邛隶之。二十年，又析黎、雅属吐番招讨司，茂州属松潘等处安抚司，降崇庆为州，省隆州入仁寿县。旧领成都、华阳、郫、新都、温江、新繁、双流、灵泉、广都九县。至元二十年，析灵泉县隶简州，省广都县入双流，以仁寿、金堂二县来属。户三万二千九百一十二，口二十一万五千八百八十八。（至元二十七年数。）

领司一

录事司。

县九

成都，（下。宋为府治所。至元十三年，以本县元管大城内西北隅并入录事司。）华阳，（下。）新都，（下。）郫县，（下。）温江，（下。）双流，（下。）新繁，（下。）仁寿，（下。本宋隆州，领仁寿、井研二县。至元二十年，省隆州井研入仁寿县来属。）金堂。（下。本宋怀安军，领金水、金堂二县。元初，升为怀州。至元二十年，省怀州金水入金堂县来属。）

州七

彭州，（下。）宋故州，属成都府路。元初因之。旧领九陇、濛阳、崇宁三县。至元中，省九陇县入本州。　领县二：濛阳，（下。）崇宁。（下。）

汉州，（下。）宋故州，属成都府路。元初因之。旧领雒、什仿、绵竹、德阳四县。中统初，省雒县入本州。　领县三：什邡，（下。）德阳，（下。至元八年，升为德州。十三年，仍为县，隶成都路。十八年，来属。按旧纪十八年，以汉州德阳县属成都路，纪、志牴牾，未审孰是。）绵竹。（下。至元十三年，省入州，后复置。）

安州，（下。）宋石泉军，属成都府路。中统五年，升为州。旧领石泉、神泉、龙安三县。是年，又省神泉、龙安二县入本州。　领县一：石泉。（下。）

灌州，（下。）宋永康军，属成都府路，后废为灌口寨。元初，复置灌州。至元十三年，省所属导江、青城二县入本州。

崇庆州，（下。）宋崇庆府，属成都府路。至元十二年，置总管府。二十年，降为崇庆州。旧领晋原、江原、新津、永康四县。至元二十年，省江原县入本州。　领县三：晋原，（下。）新津，（下。）永康。（旧志漏此县，《明一统志》“本朝省永康入崇庆州”可证。）

威州，（下。）宋故州，属成都府路。旧领保宁、通化二县。至元十九年，省保宁县入本州。　领县一：通化。（下。）

简州，（下。）宋故州，属成都府路。旧领阳安、平泉二县。至元二十年，省阳安入本州。二十二年，又并成都府所属灵泉县入之，平泉县以地荒亦废不置。

嘉定府路，（下。）宋嘉定府，属成都府路。至元十三年，升为路，置总管府，后罢。二十二年，复置。旧领龙游、夹江、犍为、峨眉、洪雅五县。二十五年，省洪雅县入夹江。

领司一

录事司。

县四

龙游，（下。）夹江，（下。）峨眉，（下。）犍为。（下。）

州二

眉州，（下。）宋故州，属成都府路。至元十四年，改隶嘉定府路。旧领眉山、彭山、丹棱、青神四县。至元二十年，省州治眉山县及丹棱县并入本州。　领县二：彭山，（下。）青神。（下。）

邛州，（下。）宋故州，属成都府路。至元十四年，置安抚司，兼行州事。旧领临邛、火井、蒲江、依政、安仁、大邑六县。元初，省火井、安仁入大邑。至元二十一年，省州治临邛县及依政、蒲江二县入本州。　领县一：大邑。（下。）

广元路（下。）宋为利州路，端平后地荒民散者十有七年。宪宗二年，命汪特格城利州。三年，置都元帅府。至元十四年，罢帅府，改为广元路总管府。十六年，以广元等路为四川北道置宣慰司。十九年，罢，仍为总管府。旧领绵谷、葭萌、昭化、嘉川四县。至元十四年，省葭萌县入昭化，省嘉川入绵谷。户一万六千四百四十二，口九万六千四百六。（至元二十七年数。）

领县二

绵谷，（下。）昭化。（下。）

府一

保宁府，（下。）宋为阆州，属利州路，以兵乱移治大获山。宪宗八年，宋守将杨大渊降，置东川路元帅府。至元十三年，升保宁府。二十年，罢元帅府，改保宁路，后仍改为府，属本路。旧领阆中、苍溪、南部、新井、奉国、新政、西水七县，又置新得、小宁二州来属，后并二州入阆中县，又省奉国入苍溪县，新井、新政、西水入南部县。　领县三：阆中，（下。倚郭。）苍溪，（下。）南部。（下。）

州四

剑州，（下。）宋为龙庆府，属利州路。至元二十年，改剑州。旧领普安、武连、阴平、梓潼、普成、剑门六县，武连、阴平二县久废。至元二十年，省普成、剑门二县入普安。　领县二：普安，（下。）梓潼。（下。）

龙州，（下。）宋为政州，又改龙州，属利州路。宪宗八年，宋守将王知府以城降。至元二十二年，省所属江油县入本州。

巴州，（下。）宋故州，属利州路。旧领化城、恩阳、曾口、难江、通江五县。至元二十年，省难江、恩阳二县入化城。　领县三：化城，（下。）曾口，（下。）通江。（至元二十年，省通江入曾口县。二十九年，废新得州，又置通江县。）

沔州，（下。）宋故州，属利州路。至元十四年，隶广元路。旧领略阳、长举二县。至元二十年，废褒州，置铎水县，迁州治于铎水，又降大安州为县来属，省所属长举县及兴元府之西乡县入略阳。　领县三：铎水，（下。倚郭。本西县旧镇，世祖始以其地升为褒州，改镇为县。）大安，（下。）略阳。（下。沔州旧治略阳，元移治铎水县。）

顺庆路，（下。）宋为顺庆府，属潼川府路，以兵乱徙治青居山。宪宗八年，宋裨将刘渊以城降。中统元年，置征南都元帅府。至元四年，置东川路统军司，后改东川府。十五年，复改顺庆府。十六年，置四川东道宣慰司。十九年，罢。二十年，升为路，设录事司。旧领南充、西充、流溪三县。至元二十年，省所属流溪县入西充。户二千八百二十一，口九万五千一百五十六。（至元二十七年数。）

领司一

录事司。

县二

南充，（下。至元二十年，并合州之汉初县入之。）西充。（下。）

府一

广安府，宋为广安军，又改宁西军，属潼川府路，后城大良平为治所。宪宗八年，宋守将蒲元圭以城降。至元十五年，废宁西军。二十年，置广安府。旧领和溪、新明、渠江、岳池四县。至元二十年，省和溪、新明二县入岳池。领县二：渠江，（下。倚郭。）岳池。（下。）

州二

蓬州，（下。）宋故州，属利州路。元初，置宣抚司都元帅府，后罢。至元二十年，又置蓬州路总管府，后复为蓬州。旧领蓬池、良山、仪陇、伏虞、营山、相如六县。至元二十年，省良山县入营山，并蓬池、伏虞二县入仪陇。　领县三：相如，（下。倚郭。省金城寨入之，宋州治蓬池。至元二十年，蓬池省并，移治相如。）仪陇，（下。）营山。（下。）

渠州，（下。）宋故州，属潼川府路。中统三年，置渠州路军民总帅府。至元十三年，置安抚司。二十年，罢安抚司为渠州来属。旧领流江、鄱水、鄱山、大竹四县。至元二十年，并鄱水、鄱山二县入大竹。　领县二：流江，（下。至元二十六年，省入本州，后复置。）大竹。（下。）

潼川府，宋故府，属潼川府路。兵后地荒，中统元年，置潼川都元帅府。至元十五年，置宣慰司，后仍为散府。旧领郪、中江、涪城、射洪、通泉、盐亭、铜山、飞鸟、东关、永泰十县。元初，增置安岳县。至元二十年，省涪城县入郪县，通泉县入射洪，铜山、飞鸟二县入中江，东关、永泰二县入盐亭。

领县五

郪县，（下。倚郭。）中江，（下。）射洪，（下。宋末县省，元初复置。）盐亭，（下。）安岳。（下。宋普州，领安岳、乐至、安居三县，后州县俱废。元初复置安岳县，并安居、乐至二县地入之。）

州二

遂宁州，（下。）宋为遂宁府，属潼川府路，兵乱权治蓬溪。元初，改为州。旧领小溪长江、蓬溪、青石、遂宁五县。至元十九年，并遂宁、青石二县入小溪，长江县入蓬溪。　领县二：小溪，（下。）蓬溪。（下。宋末县省，元复置。）

绵州，（下。）宋故州，属成都府路。至元二十年，改隶潼川府。旧领巴西、彰明、魏城、罗江、盐泉五县，盐泉久废。至元二十年，省巴西、魏城二县入本州。　领县二：彰明，（下。）罗江。（下。）

永宁路，（下。）宋为泸州江安、合江二县之境。元初，置西南番总管府。至元二十五年，改为永宁路。

领县一

定川。（下。）

州一

筠连州，（下。）宋羁縻州筠州、连州。元初，合为一州。　领县一：腾川。（下。）

九姓罗氏党蛮夷长官千户所。（元初，立夷民罗氏党九人为总把。至元中，改为长官千户。）

四川南道宣慰司。（至元十六年置。）

重庆路，（上。）宋为重庆府，属夔州路，以兵乱迁治无常。至元十六年，置重庆路总管府。二十一年，升为上路，析忠、涪二州为属郡。二十二年，又以泸、合二州来属。旧领巴、江津、璧山三县。至元二十年，以南川县来属，废南平军入之。二十二年，省璧山县入巴县。后至元四年，又置垫江县。户二万二千三百九十五，口九万三千五百三十五。（至元二十七年数。）

领司一

录事司。

县四

巴县，（下。倚郭。）江津，（下。至元十六年，赐四川行省参政昝顺田民百八十户于江津县。）南川，（下。至元十二年，省重庆府隆化县入之。）垫江。（下。）

州六

泸州，（下）宋故州，属潼川府路。宋守将刘整以城归附，宋人复取之，改江安州，徙治江南。至元十六年，复改泸州，还故治。二十二年，来属重庆路。旧领潼川、合江、江安、纳溪四县。至元二十年，省泸川县入本州。　领县三：江安，（下。）纳溪，（下。）合江。（下。宋治安乐故城，元升为合江州，移治神臂江南。至元二十八年，复为县。）

忠州，（下。）宋为忠州，又升咸淳府，属夔州路。元初，仍为忠州。旧领临江、丰都、垫江、南宾、龙渠五县，龙渠县久废。至元中，省临江县入本州，省垫江县入丰都。　领县三：临江，（下。）南宾，（下。）丰都。（下。）

合州，（下。）宋故州，属夔州路，后迁州治于钓鱼山。至元十五年，宋将王立以城降，复还旧治。二十二年，来隶重庆路。旧领录事司，石照，汉初、赤水、铜梁、巴川五县。至元二十年，省录事司及巴川县入铜梁，赤水县入石照，汉初县入顺庆路之南充，又省昌州及永昌、昌元二县入大足县来属。　领县五：铜梁，（下。旧治在县北列宿坝，后移治涪江南岸东溪坝元初移今治，省巴江县入之。）定远，（下。本宋地，名女菁平。至元四年，便宜都总帅汪良臣立寨于母章德山。五年，改为定远城，置武胜军，行和溪安抚司事，后复改定远州。二十四年，降为县。）石照，（下。《明一统志》元省石照县入本州，其省入年分阙。）大足，（下。旧隶昌州。至元二十年，州废来属。）昌宁。（下。本昌元县，至元二十年，省入大足县，后复置今县。）

涪州，（下。）宋故州，属夔州路，后移治三台山。元初，复旧治。旧领涪陵、宾化、乐温、武龙四县，宾化县久废。至元二十年，省涪陵、乐温二县入本州。　领县一：武龙。（下。）

资州，（下。）宋故州，属潼川府路。元初，省入简州，后复置。旧领盘石、宾阳、内江、龙水四县，盘石、宾阳、龙水三县久废。　领县一：内江。（下。）

珍州，（下。）宋故州，属夔州路。　领县二：乐源，（下。）绥阳。（下。）

绍庆路，（下。）宋绍庆府，属夔州路。至元二十八年，置总管府。（泰定四年，绍庆路四洞酋何者等降，并命为蛮夷长官，仍设巡检司以抚之。）户三千九百四十四，口一万五千一百八十九。（至元二十七年数。）　领县二：彭水，（下。）黔江。（下。）

绍熙路，（下。）宋绍熙府，元初废。至正初，置绍熙路总管府。　领县四：营怀，（下。）威远，（下。）资官，（下。）应灵。（下。）

怀德府宣抚司。（至顺二年，四川行省招谕怀德府驴谷什用等四洞及生蛮十二洞内附，诏升怀德府为宣抚司以领之，诸洞各设长官司及巡检司。）

领州四

来宁州。（下。）

柔远州。（下。）

酉阳州，（下。）宋思州，又改酉阳州，元初因之。领县三：务川，（下。）中水，（下。）宁夷。（下。）

服州。（下。）

石柱军民宣抚司。（宋石柱安抚司，元初改宣抚司。）

石耶洞军民府。（本石柱宣抚司地，元初析置军民府。）

邑梅沿边溪洞军民府。（元初改并乡洞置军民府。）

夔州路，（下。）宋为夔州都督府。至元四年，置夔府路总帅府，戍开州。十五年，改夔州路总管府，以施、万、云安、大宁四州来属。二十二年，又以开、达、梁山三州来属。二十五年，析施州清江县地入本路。户二万二十四，口九万九千五百九十八。（至元二十七年数。）

领司一

录事司。

县二

奉节，（下。）巫山，（下。）

州七

施州，（下。）宋故州，属夔州路。旧领清江、建始二县。至元二十二年，省清江县入本州。　领县一：建始。（下。）

达州，（下。）宋故州，属夔州路。至元十五年，隶四川东道宣慰司。二十二年，改隶夔州路。旧领通川、永睦、新宁、巴渠、东乡、明通六县。永睦、巴渠、明通、东乡四县至元中并省。　领县二：通川，（下。）新宁。（下。宋志作新兴误。）

梁山州，（下。）宋为梁山军，属夔州路。至元二十二年，改为州。　领县一：梁山。（下。）

万州，（下。）宋故州，属夔州路。旧领南浦、武宁二县。至元二十年，省南浦县入本州。　领县一：武宁。（下。）

云阳州，（下。）宋为云安军，属夔州路，又析置安义县，寻为云安监。至元十五年，置云安军。二十年升，云阳州，省云安监入之。

大宁州，（下。）宋为大宁监，属夔州路。至元二十年，升为州，省所属大昌县入之。

开州，（下。）宋故州，属夔州路。旧领开江、清水二县。元初，俱省入本州。

叙南等处蛮夷宣抚司。（大德七年，改叙州宣慰司为叙南等处宣抚司。后至元三年，立横江巡检司。）

叙州路，（下。）宋戎州，属潼川府路，后改叙州，宋末城登高山为治所。至元十二年，宋将郭汉杰以城降。十三年，置安抚司。未几徙治三江口，罢安抚司，仍为叙州。十八年，升为路。二十二年，复置安抚司。二十三年，复为路，（旧纪降叙州为县，误。）隶蛮夷宣抚司。

领县四

宜宾，（下。有宪宗神御殿。）庆符，（下。）南溪，（下。）宣化。（下。宋旧县，后废为镇，元初复置县。）

州二

富顺州，（下。）宋富顺监，属潼川府路。至元十二年，置富顺监安抚司。二十年，罢安抚司置富顺州。

高州，（下。）宋为羁縻州，后属长宁军。（熙宁八年，夷人得个祥献十州，内有高州。）至元十五年，云南行省遣使招谕内附。十七年，知州郭安复行州事。

马湖路，（下。）本马蛮地，宋时蛮主屯于湖内。至元十三年，内附。十九年，置总管府，迁于夷部溪口，濒马湖之南岸为府治。二十五年，以沐川等五寨析隶嘉定者还隶本府。

领州二：

长宁州，（下。）本羁縻州，宋政和中建为长宁军。至元十二年，守将黄立以城降。二十二年，设录事司，后与所属安宁县俱省入本军。泰定二年，又改军为州。

戎州，（下。）宋晏州，为羁縻州。（熙宁八年，夷人得个祥献。）至元十三年，蛮夷部宣抚司遣使招谕。十七年，部长得兰纽来见，授大坝都总管。二十二年，升为戎州，州治在箐前。　所领长官司六：泥溪长官司。平夷长官司。蛮夷长官司。夷都长官司。雷波长官司。沐川长官司。（以上六长官司，宋俱为马湖部落。后至元二年，并为三长官司。）

镇安路。（下。）

领州一（上。）

林州。（下。）

长官司三

鹿林蛮夷长官司。

鹿长蛮夷长官司。

诸部蛮夷长官司。

上罗计长官司，领蛮地罗计、罗星，乃古夜郎境，为西南种族。宋设长宁军，十州族姓俱效顺，（长、宁、晏、奉、高、薛、巩、昛、思、峨等十州。）各授以官。其后分姓他居，遂有上、下罗计之分。至元十三年，宣抚昝顺引本部夷酋得赖阿当归顺，授得赖阿当千户。十八年，黎州同知李奇以武略将军来充罗星长官。二十二年，夷人叛，诱訹罗星夷，行枢密院讨平之。下罗计长官司，本唐珙州领蛮地，与余叙州长宁军相接。至元十二年，长宁知军率之内附。十三年，昝顺引夷酋得颜个诣行枢密院降，奏充下罗计蛮夷千户。二十二年，诸蛮皆叛，惟本部无异志，后复为珙州。

四十六囤蛮夷千户所，领豕蛾夷地，在庆符县南抵定川，唐羁縻定州之支江县也。至元十四年，收附，（宣慰使昝顺招抚謄串豕蛾昔霞等部。）于庆符县侨置千户所，领四十六囤，曰：黄水口上下落骨、山落牟许满吴、麽落财、麽落贤、腾息奴、屯莫面、落搔、麽落梅、麽得辛、上落松、麽得会、麽得恶、落魂、落昧下村、落岛、麽得亨、落燕、落得虑、麽得了、麽腾斛、许宿、麽九色、落搔屯右、麽得晏、落能、山落寡、水落寡、落得雷、麽得具、麽得渊、腾日彯、落昧上村、赖扇、许焰、腾朗、周头、卖落炎、落女、爱答落、爱答速、麽得奸、阿郎头、下得辛、上得辛、爱得娄、落鸥。

诸部蛮夷。

秦加大散等洞。（以下各设蛮夷官。）斜崖冒朱等洞。陇堤纣皮等洞。石耶洞。散毛洞。（元初为柔远州，至元三十一年，散毛洞主覃顺来贡方物，升其洞为府。至正元年，降诏谕死可伐。散毛洞蛮覃全在叛，招降之，以为散毛誓乂等处军民宣抚使，置官属。按《百官志》有散毛洞安抚司，疑宣抚为字误也。）彭家洞。黑土石等处。市备洞。（至元十七年，施州市备大盘散毛等洞款纳。）乐化兀都剌布白享罗等处。洪望册德等族。大江九姓罗氏。（泰定三年，湖广行省奏九姓长官招降叛蛮，当即罗氏也。）水西。鹿朝。

阿永蛮部。（至元二十一年，酋长阿泥入觐，自言阿永邻境乌蒙等蛮，悉隶皇太子位，请依例附属，诏从其请，隶官府。）

师壁洞安抚司。（至元二十八年，赐师壁洞安抚司、师壁镇抚所、师罗千户所印。至正十一年，师壁安抚司土官田驴什用、盘顺府土官墨奴什用降，立长官司四、巡检司七。）永顺等处军民安抚司。（至大二年，以永顺保靖南渭安抚司改永顺等处安抚司。至正十一年，改宣抚司。按旧志，以南渭州、保靖州属新添葛蛮，隶湖广行省，当是至大三年改永顺安抚司后之制。）阿者洞。（延祐七年，慈利州贼结怀德府阿者洞驴各什用、谢甲洞巨仙什用、恩石洞没尔什用、安坝洞重达义等入寇，阿者洞谢甲洞又隶怀德府，未审何时改属。）谢甲洞。（至正十二年，向亚甲洞主墨得什用出降，立盘顺府。向亚甲即谢甲。）上安下坝。阿渠洞。下役洞。驴虚洞。钱满等处。水洞下曲等寨。必藏等处。酌宜等处。雍邦等处。崖筍等处。冒朱洞。麻井柘歌等寨。新坿嵬罗金井。沙溪等处。宙窄洞。新容米洞。（至正十年，立四川容美洞军民总管府。容美即容米也。至大元年，唐伯圭言十七洞之众，惟容米洞、冈吉洞、抽拦洞有兵一千，余皆不足惧，可分四道进兵。其一自红沙寨直趋容米、坑珍、昧惹、谢加、阿惹、石驴等洞，其一从苦竹寨抵桑厨、上桑、厨抽拦洞，其一由绍庆至沙手摩、大科阳、蔓师、大翁迦洞，其一徵叉巴等洞。兵接应如此，可平。按伯圭所言各洞，多旧志所无，今附载容米洞下，以资参考。）

甘肃等处行中书省，领路七、州二，属州五。（至元十八年，置行中书省。二十二年，罢，置宣慰司，隶宁夏行省。二十三年，复行省，罢宣慰司。）

河西陇北道肃政廉访司。（本为巩昌道，大德六年，移治甘州。至正三年，改河西陇北道。）

甘州路，（上。）西夏改唐甘州为宣化府。元初，仍为甘州。至元元年，置甘肃路总管府。三年，置宣慰司。五年，罢宣慰司。（旧纪作宣抚司，乃字误。）八年，改甘州路总管府。户一千五百五十，口二万三千九百八十七（至元二十七年数。）

永昌路，（下。）宋为西凉府，西夏因之。太祖二十一年，克西凉府及所属槊罗、河罗等县。至元十五年，以永昌王宫殿所在，置永昌路，降西凉府为州。

领州一

西凉州。（下。）

巡检司一

古浪城巡检司。（唐和戎城故地。）

肃州路，（下。）宋为肃州，西夏因之。太祖二十一年，克肃州。至元七年，置肃州路总管府。户一千二百六十二，口八千六百七十九。（至元二十七年数。）

沙州路，（下。）宋为沙州，西夏因之。太祖二十二年，克沙州，隶拔都大王。至元十四年，复置沙州。十七年，升沙州路总管府。（以贫民乞粮须白于肃州路，往来甚远，故升沙州为路。）

领州一

瓜州，（下。）宋为瓜州，西夏因之，西夏亡，州废。至元十四年，复立。二十八年，徙居民于肃州，但名存而已。

亦集乃路，（下。）在肃州东北五百里，城东北有大泽，西北俱沙碛，西夏立威福军。太祖二十一年，归附。至元二十三年，置总管府。旧领山丹、西宁二州，后并直隶行省。

宁夏府路，（下。）西夏为兴州，升兴庆府，又改中兴。太祖二十二年，西夏主李睍以城降。中统二年，置行省于中兴府。至元八年，立西夏中兴等路行尚书省。九年，改为行中书省。十年，罢。二十四年，以中兴府隶甘肃行省。二十五年，置宁夏路总管府。三十一年，分省按治宁夏，寻并归甘肃行省。

领州三（按至元十二年，于中兴路改置怀远、灵武二县，分处新民，省并年分阙。）

灵州，（下。）宋为灵州，西夏改翔庆军，元初仍立州。

鸣沙州，（下。）宋灵州鸣沙县，西复因之，元初升鸣沙州。

应理州，（下。）西夏为应理县，太祖二十一年克应理县后升为州。

山丹州，（下。）宋为删丹县，西夏取之，置甘肃军。元初，为阿只吉大王分地。至元六年，行山丹城事，讹删为山字。二十二年，升为州，直隶行省。

西宁州，（下。）吐番青唐城，宋改为西宁州。元初，为章吉驸马分地。至元二十三年，置西宁州等处拘搉课程所。

兀剌海路。（太祖二年，伐西夏，克兀剌海城，故城在龙骨山与山丹州接界。）




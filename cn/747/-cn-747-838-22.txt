○授学士郄文晏将军金紫光禄大夫制

敕。国家设翰墨之林，延髦硕之士，以润色鸿笔，发挥王猷。妙选内官，修辞立诚者，以与我言语侍从之臣，朝夕游处。膺是简拔，实惟重难。而具官文晏。常梦彩毫，亦吞文石。富有事业，志於讨论。孔光之问树不言，石庆之数马而对。濯濯春柳，风标迥出於辈流。落落长松，节概不移於霜霰。自擢居密署，言奉词臣。所为当材，且闻称职。縻之好爵，贵则号其将军。峻以崇阶，勋莫重於光禄。敬承宠渥，往莅清华。率由此途，以至崇达。惟尔文晏，得不勉之。可。


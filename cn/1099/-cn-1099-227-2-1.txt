○八事疏

臣聞人君之心、與天地相為流通、而正心之助莫嚴於史、故古者設右史以紀言、左史以紀事、我　太祖高皇帝命文臣為起居注、葢有得於是矣、往者　陛下有編纂御札之命、誠為盛舉、但官無定職、業無專功、且獨詳詞翰、而畧於道德躬行之實、非所以彰盛美也、臣願　陛下遠稽近法、遴選德行文學之臣數員、以史注繫衘、日侍　黼裳之側、遇有言動政令、隨即書之、夜則輪宿於史舘、以備宣召紀錄、事昭法戒、則心存敬畏、而忿懥好學、皆行其正、言行政事、罔有不臧、足以契天地之心、而和氣應矣、此所謂大本者也、臣聞古者國有大事、謀及庶人、所以盡天下之情、而求天下之是也、邇者　陛下詔各大臣共持國是可謂至明且遠矣、臣竊以國之大事。莫大於用賢退不肖賞功罰罪者矣。四者定國是而是非取舍。一付之公論。則必治。若不定國是。而以合乎巳之取舍者為是。以不合乎巳之取舍者為非。則必亂。然非上下之情合。大小之臣和。則國是亦不可得而定矣。臣願擴天地無私之德、廣天地交泰之情、列內外文武重臣、及翰林科道官名於壁、廣寄聰明博加詢訪、若有所得、宣示中外臣民、共决是非、用一人歟。必眾皆以為賢而後用退一人歟。必眾皆以為不賢而後退一人苟有功。不以疏賤而不賞。一人苟有罪不以貴近而不罰。恊庶事於一中。率百官於大和。則人心悅而天意順矣。臣聞言路之通塞。關天下之治亂。邇者　陛下詔科道官直言。此自古明王不出戶庭而治天下之要道也。但人才之性不同。行事亦異。往年　陛下稍加釐正。葢以示作新之方。而天下臣民。不識此意。承風疑沮。以故各官畏忌。　朝政不敢極言。吏弊不肯盡舉。此非生民之福也。今　陛下納諫求言鮮有應者。間有一二進言。或不合　聖心。致蒙譴謫。則中人以下之資鮮有不惴惴自保。於國家何賴焉。臣願念責任之重。則慎選於始。念頹廢之易。則愈加作興。寬其罪過。養其威望。用其言而顯其身。則言官莫不銳意敢言。自　朝廷以及四方。無事不聞、無人不畏。而壅蔽之患絕。　朝廷之勢猷矣、夫臣不得於君猶子不得於父、其悲哀窮苦、不可名狀、邇者　陛下起用言事被謫之臣、不惟中外臣民、歡呼鼓舞、歸仰聖德、雖充軍為民之臣、亦且歡聲四作、以為懲艾既久、　陛下亦必推是心及之矣、葢人情莫不欲盡一日之養以報其親。而遠在邊徼。亦莫不欲沾一命之榮以顯其親。而等於編民。又莫不欲效尺寸之勞以報其君。而無階可達。是諸臣之所望於　陛下。以求遂此欲者。其心為甚切。則其情為獨苦。其情為獨苦。則其感召宜獨甚也。况　陛下汲汲愛人。雖匹夫匹婦。惟恐不獲。肯獨不念於此哉。伏惟推大孝以及人、本人情而為治、推無一夫不獲之仁、以及諸臣將充軍者發回為民。為民者冠帶閑住、人望所係者、酌而用之、使各遂臣子天性之欲、復際堯舜聖明之盛、則誰不粉身碎骨以報　陛下、以狥國家之急哉、臣聞官多則民擾。十羊九牧。莫保其安。而况望生息乎。邇者　陛下詔革冗官。山谷愚民。亦知感泣。臣謂革冗安民當自鎮守內臣始葢國初無鎮守。以各省有府衛有三司有撫按。可不用矣。永樂間設遼東固原山西三處。後乃添設二十一處。又有分守守備監倉市舶織造等項。民始不勝其擾矣。　陛下總攬權綱深念黎元、如織造太監張志璁、一經論劾即取回京、此前代所無也、今各鎮如故供給之繁、差役之苦、不可勝言、况安靜行事者固有。而生事害民者尤多。在各邊者。軍粮則扣及升合。在各省者。民利則侵及鷄豚。黨附羣姦。分投四出。凌轢有司。箠楚百姓。敢怒而不敢言、臣願　陛下獨斷不疑。一復國初之舊。將各處鎮守并分守守備監倉市舶織造各太監。速取回京以昭　陛下仁惠之治。往時河南川陜之民、一遇饑荒、多仰給於湖廣、今湖廣襄陽之民、亦相食矣　陛下發太倉之銀以濟之、臣恐國計不可空虗、惟各鈔關鹽塲銀兩、并武當山香錢、與各衙門官錢為可賑也、然又恐有限之財。不能濟無限之民不如弛禁通商。開民自然之利也。但湖廣貨利甚廣。而苦於各王府之抽分。魚利甚博。而苦於各王府之侵奪。鹽利甚急。又苦於各衙門之禁革。故每鹽一觔。直銀三四分矣。　陛下於額徵錢粮。猶且停免。而此等侵塞民利至此。不亦有負於　聖明也哉。臣願一切嚴為防範。則眾利皆歸而荊襄實矣。方今宣大各邊。戎虜入套湖陜等處。盜賊充熾。巳形之患。固所當禦。而未形之惠不可不防也。國家之患。在西北而不在東南。東南之民。不識干戈。乃驅百千貧民以為民壯。非游猾之輩。則貪懦之夫非久役之繁。則輸錢之苦。而迎送上司。勾攝公事。各官私役。遍鄉科索。又紛紛百出矣。臣願　陛下詔東南修古者寓兵於農之法。將在官民壯。選其精銳。汰其冗濫。使三旹務農。一時講武。工食給止一季之用。以寬農民之力。萬一地方有警。方令赴官防守。事寧即放歸農前項積弊。嚴加裁革。驅之農以養其武。厚其民以足其兵。則東南之勢固矣西北之民。素習弓馬。饑寒切身。則養亂待時。萬一匹夫大呼。則羣雄起而應之矣。此又不可不為之先慮也。臣願　陛下詔西北將各處失業之民。廣召博募。選其豪勇謀畧。熟於弓馬者。使抵充民壯。重其管領。嚴其部伍。令該戶授以器械資其衣粮。官府仍行重加犒賞以悅其心若有前弊。亦加痛革。恤其私使無饑寒之憂。養其力以待征伐之用。則豪勇之士。在我宇下。內有以散奸雄之黨。外足以消戎虜之釁而西北之勢固矣。方今災變相仍百姓不安、　陛下敕守令官修舉職業、臣竊以職業之大者莫如農事而巳。故洪範八政。食貨為先。周漢重農。享國最久。此明驗也我國家設營田使。又添設勸農參政水利僉事等官。著之憲綱。一責成於郡縣止官。其法良矣奈何行之既久。人心玩愒。從政者笑其鄙。言事者諱其迂。以致農政不修。而生民之困敝。至於今極矣。變而通之。此其時乎。臣願　陛下詔設農官、各布政司額內、專任參政總管勸農、兼修水利、府州縣親民正官、亦各以勸農繫銜、間有克修農職、民安其政者。雖長子孫勿易。於是久任之道寓焉。　璽書褒美。增秩賜金。須公卿則簡之郡守。缺臺郎則縣令入補。於是外重之勢舉焉。外重則久任者安於圖治而無苟簡因循之政矣。又詔有司議開力田之科農民中有務盡地力應條格者次第保明申奏量與推恩其不能者申明　國初事例刑罰如此則吏稱其職民安其業刑措於俗美兵強於食足而無水旱盜賊之憂矣

皇明經世文編卷之二百二十七終








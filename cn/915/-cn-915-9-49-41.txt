◇齐明帝谥议

穷神之迹，无继於成名，教思所宗，言归於有称。是以则天为大，义尽於翼善，武功受命，理贯於斯文。伏惟功高五让，道冠三极，爱敬始於扬名，孝飨终乎严配，寥廓大度，诞君人之符，闺庭小节，应轨物之训，历试允谐，纳揆时序，贻厥之寄，义均负图，榱栋惟新，压焉将及。於是承制宣德，定策公卿，登嗣后於西锺，反独夫於侯服。既而主幼时艰，仍离屯蹇，应当璧之祥，注息肩之愿，立德以长，绍开中兴，拟度天行，取则乾健，日昃罢朝，幽枉必达，官曹寂寞，圄犴空虚，虎门肆义，大足协律，岩廊有缙绅之谈，乡塾无横议之士，既富而教，弘此孝治，遂使家无荡子，野有栖亩，置天下於掌握，览八荒於户牖，宠微金穴之家，恩绝椒风之馆，天应民和，祥符总暨，故能上变云物，下漏深泉。若乃青丘丹陵之国，黄银紫玉之瑞，幽符远萃，询德报功，方将驰道日观，清宫鸣泽，为而不恃，高揖成功，百川所以朝宗，参辰於焉取正，岂所谓中衢均奠，悬衡共轨者欤！（《艺文类聚》十四。）


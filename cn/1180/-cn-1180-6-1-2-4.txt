看详礼部议两宫尊号疏


伏蒙发下礼部一本，内称会议两宫尊号，谓：“前代礼文，典制不同，称谓无据。”仰稽我祖宗旧典，惟天顺八年，宪宗皇帝尊嫡母皇后为慈懿皇太后，生母皇贵妃为皇太后，则与今日事体，正为相同。但于嫡母特加二字，而于生母止称皇太后，则尊尊亲亲之别也。然今恩德之隆，既为无间，则尊崇之礼，岂宜有殊？且臣居正恭奉面谕，欲兼隆重其礼，各官仰体孝思，亦皆乐为将顺。今拟两宫尊号，于皇太后之上各加二字，并示尊崇。庶于祖制无愆，而于圣心亦慰。

又谓先朝母后徽称，有加至四字、六字、八字者，皆因朝廷有大庆典，以渐致隆，如大婚礼成、诞生皇子之类。其初则止于二字，乃定制也。今圣母福寿无疆，皇上万年御历，将来吉祥喜庆之事，将层见叠至，尊号徽称，有加无已，固不在此时之骤增也。臣居正愚昧，仔细看详各官所拟，揆之情理，似为允当。伏望圣明裁酌，俯从众议。先期奏闻二圣母，并加尊称，以成大孝。

（礼部奉圣旨：这典礼既经多官会议停当，两圣母徽号依拟，于“皇太后”之上并加二字，以尽朕尊尊亲亲至情。内阁拟来看。）






进封西岳赋表


臣甫言：臣本杜陵诸生，年过四十，经术浅陋。进无补于明时，退常困于衣食，盖长安一匹夫耳。顷岁国家有事于郊庙，幸得奏赋待制于集贤，委学官试文章。再降恩泽，乃猥以臣名实相副，送隶有司，参列选序。然臣之本分，甘弃置永休，望不及此。岂意头白之后，竟以短篇只字，遂曾闻彻宸极，一动人主。是臣无负于少小多病贫穷好学者已。在臣光荣，虽死万足。至于仕进，非敢望也。日夜忧迫，伏未知何以上答圣慈，明臣子之效。况臣常有肺气之疾，恐忽复先草露，涂粪土，而所怀冥寞，孤负皇恩。敢摅竭愤懑，领略丕则，作《封西岳赋》一首以劝，所觊明主览而留意焉。先是御制岳碑文之卒章曰：“待余安人治国，然后徐思其事。”此盖陛下之至谦也。今兹人安是已，今兹国富是已，况符瑞翕集，福应交至，何翠华之脉脉乎！维岳固陛下本命，以永嗣业。维岳授陛下元弼，克生司空。斯又不可寝已。伏惟天子霈然留意焉。春将披图视典，冬乃展采错事。日尚浩阔，人匪劳止，庶可试哉。微臣不任区区恳到之极，谨诣延恩匦献纳，奉表进赋以闻。臣甫诚惶诚恐，顿首顿首。谨言。

《旧书·纪》：天宝九载正月，群臣请封西岳，从之。二月辛亥，西岳庙灾，时久旱，制停封西岳。二月，右相杨国忠守司空受册，天雨黄土，沾于朝服。《会要》：临轩册三公。自神龙以来，册礼久废。唯天宝末，册杨国忠为司空。至是册太尉子仪，复行册礼。玄宗《御制西岳华山碑》云：十有一载，孟冬之月，停銮庙下。久勤报德之愿，未暇崇封之礼。






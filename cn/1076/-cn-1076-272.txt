卷二百七十二

钦定四库全书

历代名臣奏议卷二百七十二

明　杨士奇等　撰

理财

宋孝宗时王质论州郡财赋殿最赏罚劄子曰臣窃谓方今天下之财患在於散而不能收隐而不能出能收其散出其隐据度内之财自可了目前之事臣愚不知生财大计独以为禁奸惩慢谨藏啬出犹为庶几且一州之中奸欺逋慢渔取有司之利蚁漏公上之财者不知其几精神思虑一有不到则财赋随去臣尝窃喻如手中抟沙放手即散隙中观骋转眼即失此物一去则百事尽废今陛下郡国布在宇内臣窃料其间上下煎?支吾不前者居其太半此其财赋亦未尝无或逋滞不集或渗漏不见逋滞不集者促迫不得其法则逋滞无可集之期渗漏不见者捜索之不得其处则渗漏无可塞之理因仍而不救则至大坏凡今陛下郡国其已坏者不知其几其将坏者又不知其几恐迟数年不复有可为之地其於陛下国事所系非轻臣所管州最为鄙陋穷薄之处又适当倒废败坏之余陛下溥博高明固所具知而臣二年之间补发旧欠十万有奇纲运上供州郡支遣五十万有奇而终任见在又二万有奇以此知世不可谓无财而散漫不收隐匿不出者以岁计之不知其几何以天下计之又不知其几何方其散且隐也则此物或隂落奸欺之便或委为废弃之物及其收且出也则一物成一用一用济一事以岁计之其所济不知其几何以天下计之其所济又不知其几何臣蠢愚寡陋安知为政徒悉臣之心穷臣之力收拾一郡之财粗办二年之事而况郡国之大有什百於此人才之能有千万於臣者乎近时一二儒臣所至之处辄称沛然则陛下宇内之财果不可谓无也有人然後有政事有政事然後有财赋人废而政事弛政事弛而财赋始不可见矣陛下凡临遣守臣莫逃圣鉴然不赏罚殿最则无以为劝沮臣愿陛下明诏监司凡本路守臣如纲运上供无拖欠州郡官吏军兵支请无积压或拖欠积压者每岁各择其尤一二人以闻陛下躬出刚断显行黜陟能者有以自喜而愈不惜力不能者自知其不可为必求引避又将有自量力不敢试郡以谋苟禄者不待沙汰而庸者去不劳选举而材者出自此州郡可以各自支持陛下可以少思省虑虽未能大治可渐冀小康伏惟陛下财择

中书舍人崔敦诗奏乞究和籴之弊疏曰臣窃闻朝廷已降指挥诸州和籴盖以年谷屡丰粒米狼戾臣窃窥陛下之意岂惟广储蓄以强国固将重谷粟以惠农其为德意可谓曲尽臣窃谓和籴之弊其大有二二弊不去反为民害不可不察其一州郡乾没之弊盖朝廷既已给降本钱诸州乃有占吝不将尽数置场收籴却差委所信任僚属受纳冬苗许以荐举啗以馈遗令以?面极力大量既收敛赢余以充和籴遂乾没本钱以为私用此其弊一也其二县道科扰之弊盖州县既承认朝廷之所籴数目乃以其数科拨下属县分籴县之於州非钱不行计会符移则有使用请降本钱则有克除洎至得钱下县已不及元定价直无由收籴於是不免科敷上户或至中户止据所请到钱令认数入纳此其弊二也今指挥初下议者皆以二弊必至重为民害是使田野丰登返有愁叹之苦朝廷德意遂为奸贪之资臣愚欲望睿慈专委清强监司往来廵行觉察如有上件违戾即许按劾重赐黜责施行断在必行斯民幸甚崔敦礼代人上殿论郡县财用劄子曰臣窃惟天下之事无小大无轻重必有赏罚加焉然後能者劝怠者奋有所建立故不劳而功易集未有赏罚之不加而能集事者而况理财之大计而可於此忽乎臣伏见陛下自即位以来励精图治至於足国裕民之计尤轸宸衷凡所规画罔不备具而独未见明立殿最以示劝惩臣愚欲望圣慈明诏有司立为定制应诸州长吏合管财用专责漕臣以其始至之成数校其终更之增亏果增耶於是从而劾实之苟非刻剥以聚敛奸欺以虚桩则必优加以亷能之赏果亏耶於是从而劾实之苟非有添屯军马非有水旱灾伤则必重之以废弛之罪如是则州县之间莫不乐事劝功各奋其能将见国用之足暴暴如山岳浩浩如江海其効岂小补哉

袁说友上寛恤茶商疏曰臣谓比者两路之盗皆出於茶商因成啸聚此徒本亦良民岂愿流为盗贼自取死亡必有大不得已起於贫穷然後为此朝廷要当讲求两路茶商利害稍从寛恤或恐有利於公而不利於私者或取利太多而荼户不得以自赡者或禁之无术而徒苛虐以害其商者与夫荼引之贵贱胥吏之乞觅廵捕之邀求无厌州县之额外科扰凡此之类宜降明诏命两路荼盐司同帅臣公共体量事势熟究利害须公私两便在荼商可以安业而公家不失所利并令画一条具取旨施行择其果可长久而便民者速与行下庶几少安荼商之心潜弭盗窃之志

员兴宗议虚额疏曰臣闻天下有经常之法有权宜之法何谓权宜之法四川折估是也盖常法则可以久行权宜之法虽可行而不可久久行则其法必弊若从其弊而渐革之则其害乃可去也臣请言四川折估虚额为四川宿弊之说盖折估之始起於赵开之申谋开常言盐酒为四川之利因民所产定为官课郡县之间盐户酒户有上下之不同故纳钱纳引有多少之不一方其设法之始均科於蜀蜀中地力甚全民力甚裕是以开在绍兴之初虽川陕多事一跬步而能运百货一咳唾而能济三军非开之才独能办此当时蜀产浩浩亦有以致此也譬若少壮果悍之人使其负百斤行千里虽日行而日不蹷盖其筋力足为之用也自开之後利源渐废蜀之有司既无开之才惟效开之短盐利则累年而必取不知地力有时而竭不可以必取也酒利则拘数而欲敷不知酤卖有时而微难望其必敷也譬如华颠癃老之人复欲责其负重而行千里以同於少壮其力果能胜乎臣见近时蜀之有司无术於此惟出苟且大则施刑禁小则行笞箠彼知为已取民以逃责不知为朝廷逭责以爱民其用心果何如也是致比年四川郡县之间盐户酒户贫乏可念或有户窜而名存或有力均而额重或勒邻里承煎而首尾俱坏或预那儧拨而前後皆贫或委吏推排而吏又不公或诱人渲淘而仍增新额浚逼万状其弊无他有司务趂折估知取其利不见其害故也至最甚者驱催不足累岁阙?遂积虚额额则虚立而长在钱则从何而可追蜀之有司日移一令月行一牒多许所欠州军通融拨旧欠然诸州官缗各有定额臣不知使之通融者以何窠名令之补拨者以何物色有司心固知其不可但昧心而力行之尔赖陛下至明至哲照见广远迩者下四川緫所增造钱引三百万以备虚额西民闻之式歌且舞此圣主欲割费便民大除宿蠧之秋也然贱臣尚恐蜀之有司犹暗大体简忽诏旨虽今有除放之文恐蜀未遂蠲减之利臣愚伏望陛下特命中朝刚果开亮之臣外稽军实遍约吏费别緫四川实支之数使逐岁所取合所用所用合所取如此折估可以议减虚额可以渐去也然议者必谓四川实收之数不及实支之多是以难议臣请得以难之盖四川诸处未尝无滥费特患未节尔有如诸司送往迎来折送多至数千缗者府州诸色头子诸州?罚辄入公库亦有至千百计者郡县籍没田产郡县阙额职田大郡中郡岁月亦至数千百计者其他浮泛之用不经甚衆曷若减此不急之用而补虚额之阙急者乎浮费一减既补实支之阙补虽未尽亦少济矣万一朝廷续有给降四川钱引尤大惠也况陛下既得刚果之臣体访浮费削去冗目又稽军实何虑虚额之不能减乎又前日颁下三百万之数并乞分令成都等路州县从某年至某年并与盐酒户各减实数三分之一或四分之一庶几民间通知逐户均减名下所欠不致诸司州县临时欺隐依旧含糊有分俵催科之弊也兼乞令蜀中逐处州县各纳实收实支之数于户部四川緫所又并纳焉其诸司自今复有苛刻於实收外增加取民者请论如法若困败州县自绍兴之初虽系折估实收之数元额日渐不敷者亦乞量与捐减如是则事出朝廷恩洽四远矣

兴宗议节财奏曰臣闻天之生民以君而司牧之故君人者养民者也百吏者推君之令而同养斯民者也民者蒙君之爱养而出力以事其上者也上既育物以食下下复勉力以事上则上下俱利矣臣观三代之君率多节已以爱人故人常有余隋唐之世率多取人而徇已故人常不足财力至此非独时之弊法之弊亦由乎用物少节之弊也用物少节则知出而不知入知求而不知约无为後日之计者此陆?之徒所以有裁节之说也臣请举小以喻大今有一县之令下收万家租税之额上有诸司期会之廹善为令者必先示以闲暇预计所入之丰约以权一县之难易内决於心外集於事早夜思之曰吾邑岁入为租几何为缗几何月合趂办者是何色额合裨补者有何事件夫如是则官缗可以及期虽至期而足手不乱是其虑之先定量入为出之说也若夫不善为令则造端散乱当後而先当先而後所敛之数无定期所拨之物无常准县必不治事亦随阙然则天下之财果在乎预计之节出之所谓骤取而济用不若谨用而缓取之为易也多费以临民不若爱民而费省之为愈也悠悠千载於此清而革之者则必存乎其人矣恭惟陛下即位至今道肩三代始则罢四方羡余之入又尝减诸处浮游之用赐予羣臣莫不有节涂金饰翠莫不有禁陛下爱民谨用之事躬行既有方矣然迩者军旅之後州县一岁之入才供一岁之用未暇乎三岁之积也吴蜀之产各供吴蜀之用未能为江淮之助也岂诸路监司郡守知取而不知其术乎陛下比令逐路求省费用讲究实有可革弊事闻奏无事文具诸路终未有卓然之说上当圣意者小臣其敢默默也臣於前二议尝指陈州县厢军之冗及吏员之冗是最害财之大者若州县员阙合有撙节去处自今乞为量置如一路两转运添差钤辖之类是也吏俸岁入千缗上下减百吏则异时岁减百万缗矣此一利也诸军逃亡而额存有虚破请给者厢军羸幼不堪衆役有滥请受者异时两项并核其实以百万之衆淘汰一二万不致他虑矣若以二万为数他日一兵岁减百千一年即减二百万缗矣此二利也吏既有俸又有职田之入闻朝廷大议借取三年而用之其实可以减之也此三利也江淮禁铜铁越界而四川铁钱既已应副淮上有司宜尽力不辞然今蜀中所用铁器多是暗销铁钱愿更申明此禁亦救四川钱荒之一耳此四利也如四利既讲则浮费可以日削国财可以渐裕陛下躬行尧禹约已於其上有司遵法核实於其下其又何忧臣观太祖太宗之初南得荆楚东得并潞其费百出所以优赡不乏者窃迹前事大抵兵不冗员不滥用不浮故也先儒范镇尝言仁宗曰天下大计宜常较出入常定经制愿诏大臣使具太祖初赋入若干兵若干官若干太宗时赋入若干兵若干官若干真宗时赋入若干兵若干官若干与今赋入之数官之数约取中道以立经制十分为率以几分为给兵吏几分给郊庙几分备水旱为之十年则可以致治矣凡镇之说即臣量入为出之说也伏望陛下不以虮虱小臣之言特赐圣鉴使臣前项所述四利稍见记録虽然爝火居日月之旁爝火为不明庸言陈圣哲之前庸言为不智陛下天日之照如此尚何待小臣之说也传曰狂夫之言圣人择焉臣是以列此也

赵汝愚乞选通练公方之士与诸路漕臣讲求所部财用奏曰臣闻人君之於百姓朝廷之於郡县要如心腹之於四体肤髪其相去虽若甚远而其中脉络贯通血气流畅故慈惠恻怛之意才发於方寸而汪濊渗漉之泽已浃於四方万里之远矣此无他以其上下一体而所欲同也仰惟陛下恭俭本於天性仁厚发於至诚即位以来垂二十年凡夜之所思旦之所行无非节用爱人为事遂至天听昭格年谷屡丰强敌革心境外无事是宜下天上施家给人足仰称陛下忧勤之意而比岁州县事力单弱财竭於上民困於下风俗衰敝巧伪实繁盗贼滋多刑辟者衆陛下虽有仁政而泽不下及陛下虽有德意而民不尽知良由人自为功官自为政上下不相顾恤而陛下之赤子始告病矣陛下圣明灼知其弊岁在已亥浚发德音令诸路漕臣各计其所部盈虚之数而损益之期以实惠及於斯民甚大惠也臣屏居一方不能尽知诸路所行次第然臣窃谓此重事也既非数月间所能尽见底藴又虑本末未举首尾中断州县欺蔽犹为虚文臣愚伏望陛下申告在位俾上自朝廷下逹郡县人知陛下圣意坚决固欲为此以康济斯民於是选择通练公方之士数人使与诸路漕臣相为表里犹须假以岁月之久俾得悉意讲求然後制均节之宜定取予之数庶几乎内外恊心上下兼足永为根本不拔之计臣不胜惓惓

知静江府范成大论透漏铜钱劄子曰臣闻东南蕃夷舶船岁至中国旧止以物货博易近年颇以见钱为贵广泉四明及并海州郡钱之去者不可胜计绍兴三十年尝大立法禁五贯之罪死随行钱物全给告人罪赏之重至此极矣而终弗败获盖溟渤荒渺客程飘忽诚有法禁所不能及者访闻一舶所迁或以万计泉司岁课积聚艰窘而散落异国终古不还诚可为痛惜而深恨也今法禁既不可制盍亦循其本而捄之乎臣愚欲望明诏试令有司条具每岁市舶所得除官吏糜费外实裨国用者几何所谓蕃货中国不可一日无者何物若资国用者无几又多非吾之急须则何必广开招接之路且以四明论之蕃舶所齎止於青甆铜器螺头松实及板木之类而已皆非中国不可无之物而诱吾泉宝以去利害重轻不较而判臣尝试妄议以为明州一处蕃舶岂不可以权住姑塞漏钱之一穴其它可以类举此拔本塞源不争而善胜之道今无法以必禁又以为蕃货不可无则当坐视泉宝四散而去勿惜恨可也惟陛下与大臣熟计而图之

知信州王师愈上奏曰臣闻州郡者国之源也州郡足则每岁供输於国者罔不足或有水旱之灾盗贼之警师旅之兴亦有以为之备州郡不足则供输於国者已匮乏於和平之时一有水旱盗贼师旅之用未有不惶惶而失措是以善富国者必以足州郡为先务也比来州郡乃大不然岁之所入有限而用度无义困於太守之数易困於禁军之起发增拣汰养老之人以困之又有不时之需以困之廓廓无事安平如今日凡所以供输於国者犹愆期而不能办甚者如卒伍之衣粮拣汰养老人之请给类多积压无以支散频致喧閙仰渎天听况水旱盗贼师旅之备乎州郡窘乏甚矣岂不为深可虑哉救是弊者不在它求诚能久郡守之任?养老之员踈禁军之起发省不时之需则州郡之力自然而苏息不待积岁之久自然足用州郡足则国未有不足此富国之要术也惟陛下留神幸甚

光宗绍熙元年吏部员外郎陈傅良上奏曰臣恭惟陛下嗣位之初诏旨丁宁皆为寛民力而下台谏待从置局讲究而臣犹以为民穷未捄何也诚以裁抑细微或蠲空张之数而已议结局未有以称明诏大慰民望也臣来自远方不知朝廷之费宫掖之奉岁当几何以所亲见则天下之力竭於养兵而莫甚於江上之军故每欲省赋朝廷以为可则版曹以为不可版曹以为可则总领所以为不可总领所欲以为可矣奈何都统司不可也陛下亦熟念之欤则以都统司谓之御前军马虽朝廷不得知总领所谓之大军钱粮虽版曹不得与故也於是乎中外之势分而职掌不同则彼此不能以相谋事权不一则有无不能以相济施行不专则前後不能以相守故虽欲寛民力其道无繇且夫承平关陕已行之久中兴韩岳未罢之前养兵亦甚盛矣而不见其不足诚在今日稍仍旧贯使都统司之兵与向者在制置司时无异总领所之财与向者在转运司无异则中外为一体中外一体则寛民力可得而议矣凡事断之而有异论勿断可也行之而有後患勿行可也往者元佑至於宣和尝罢新法矣则有绍述之说起而为梗靖康至于绍兴尝用兵矣则有讲和之说起而为梗故上之?令相反而不能定下之朋党相倾而不能合若夫寛民力谁独无是心哉断之而无异论行之而无後患莫过此者而何疑不决陛下诚断之则今之大臣皆足以立经陈纪二三大臣诚推行之则今之人才皆?以受令承教方当年糓屡丰边鄙不耸失此闲暇後将何及诗云譬彼舟流不知所届臣不胜拳拳

光宗时淮东运副虞俦被召上殿劄子曰臣尝谓事体既定不可复有纷更民听已孚不可自为疑阻盖纷更於既定之余则事体愈见其龃龉疑阻於已孚之後则民听莫知所适从故一法立则一弊生利未兴而害先见矣此今日两淮铁钱交子之说也伏自两淮行使铁钱之後以其不便於商旅之齎行也於是始有请行交子之议自交子之既行也然後两淮之人始以为便臣自前年叨帅淮西继移东漕足迹所经历耳目所闻见未尝有以交子为不便者日中为市百货贸易铜铁交会各有?直纵其间小有低昂皆出於斯民之情愿初非官司强为之也比来两淮年谷屡丰物价又平商贾皆愿出於市行旅皆愿出於涂人情物态方熙熙然莫不乐其生而安其业胡可大体既?又?而复有纷更民听已孚又?而自为疑阻乎且如四川铁钱钱引行之二百余年公私流通未有议其为不便者良由事体素?民听具孚故也臣愿陛下执此坚若金石行此信如四时不以小有偏而不举之处而为浮议所揺则淮民亦享安静之泽不其幸欤

蔡戡乞代纳上供银奏状曰臣一介么麽误蒙陛下使令猥当一路之寄臣於去年八月十四日陛辞面奉玉音令臣到官兴利除害不得循常守故臣佩服圣训夙夜以之臣自去年十二月入境初见寮吏与夫士庶首訽民间疾苦异口一词莫不以科买上供银一事为扰臣深求其故盖缘本路诸州每年所发上供银除减放外目即计钱一十五万二千一百六十九贯文省自来均下一十四州府於岁入系省等钱内置场买银起发後缘诸州累经盗贼人户逃移赋入无几诸州遂将所买上供银科敷人户买纳每年转运司虽蒙朝廷於广州卖钞钱内支拨五万贯文省贴助充本往往实惠初不及民并依旧例尽行科买甚者藉此为名过数抑敛以供州县它用官吏并缘为奸催科输纳之际其扰有不可胜言坐是富者日贫贫者日困或转徙它乡或相聚为盗所在户口稀少盗贼公行职由此也前後监司守臣陈请不一朝廷虽送户部勘当户部往往难於施行近因知英州葛霖奏请见蒙行下本路诸司指定逐司遂陈请乞除广州每发上供金银等及十三州府进奏天申节并大礼银并依数起发外又不愿支请广州卖铺库逐年拨降钱数欲将十三州府上供银三万四千三百余两尽数放免已具状供申朝省未奉回降指挥臣深虑户部必以蠲除上件银两有亏经费未肯施行臣向尝面奏昨来本司前提举官葛世显曾於存留盐本钱外献钱二十九万文省陛下却而不受此钱见今桩管在都盐仓臣欲到官契勘常平米数或有移用欠折即将上件钱收籴补足或与本路贫民下户代纳积欠苗税伏蒙陛下宣谕卿如此用心甚好臣自交割已後一面委官盘量常平米斛已有近地数州申到往往逐年兑换必无陈腐欠折借使移用到收成日自可补足兼本路州县追催税赋急於星火不容更有积欠所是前项都盐仓钱二十九万贯未有支遣积而不散亦恐啓小人觊觎之心臣愚欲望圣慈断自宸衷将此钱数并广州卖钞库每年应副转运司作买银本钱五万贯截自今年更不支拨付转运司并从本司措置自淳熙六年为始均作三年买银起发所有诸州逐年买拨上供银欲乞权罢三年虽未能便行放免亦足以少寛民力又於户部经费初不相妨如蒙圣慈特从所请即乞行下庶几十三州数十万户室家相保安於田里而无科敷抑勒之扰流离冻饿之苦咸知圣泽所及不间远迩甚大惠也臣不胜万幸

彭龟年论湖北京西楮币疏曰臣窃惟国家兴剏会子所以济钱币之乏若官司有以权之使之流通不壅然後缓急可恃臣闻湖广緫领所会子当来立法止是许於湖北京西界内行使其襄汉戍兵月得料钱全靠客旅贸易其会子止到鄂州便着兑使而官司无以权之遂使坐贾之人乘其急遽低价以售用是一贯会子止可得五百左右见钱会子既轻商旅不行故戍兵所得会子愈难变转而会子益轻矣万一缓急岂不害事欲望圣慈行下湖广緫领所多方措置须使见钱会子官私流通便商旅兴贩之利免戍卒折阅之怨不胜幸甚龟年乞寝罢卖田指挥疏曰臣闻溥天之下莫非王土古者制田唯有归受之法民既壮则受之既老则归之如此而已未有举在官之田与民交手为市者也唐许民卖永业田识者犹议其非古况官自卖乎臣窃闻近日斥卖官田此令一出四方之人交口窃议臣甚为朝廷惜此举措也臣照得在法官田唯许下五等人户请佃所以优之也官户及上三等户不许所以防其侵细民求生之路也今一旦举而出卖令之曰价高者得小民虽有见耕之田无钱可买豪民积镪千万寻常睥睨小民之田恨不尽取而官司乃为之开其门辟其涂细民之田将尽归豪民矣昔任其劳而垦治者细民之力也今享其成而膏润者豪民之利也豪民以钱易田不归恩於朝廷而细民一旦失田必归怨於朝廷朝廷但以减二分价为优见佃之人不知见佃之人有钱则方可获此利无钱则坐视有钱者取田去尔能使之不怨矣乎议者必谓今日国家匮乏一日出此可得数百万缗岂不甚利此特小丈夫狷浅之见何足以谋国哉夫数百万缗或可以积致人心一散不可以复收其轻重得失何如耶仰惟陛下自即位以来减月桩损经緫制轻折估寛和买仁心仁闻固已四逹然或者犹谓仅能寛州县之力未必州县能寛百姓也今卖田之令一出则害径及百姓矣为人臣不能为人君固百姓之心而乃为人君离百姓之心此臣所甚忧也臣闻向来斥卖官田多以百姓不便而止臣谓与其使之不便而後止则所损已多矣不若不行之为愈也臣愚欲望圣慈特赐睿断将卖田指挥早与寝罢以安人心以固国本不胜幸甚

辛弃疾上疏曰臣窃见朝廷行用会子以来民间争言物货不通军伍亦谓请给损减以臣观之是大不然盖会子本以便民其弊之所以至此者盖由朝廷用之自轻故耳何谓本以便民世俗徒见铜可贵而楮可贱不知其寒不可衣饥不可食铜楮其实一也今有人持见钱百千以市物货见钱有般载之劳物货有低昂之弊至会子卷藏提擕不劳而运百千之数亦无亏折以是较之岂不便於民哉何谓朝廷用之自轻往时应民间输纳则令见钱多而会子少官司支散则见钱少而会子多以故民间会子一贯换六百一二十足军民嗷嗷道路嗟怨此无他轻之故也近年以来民间输纳用会子见钱中半比之向来则会子自贵盖换钱七百有奇矣此无他稍重之故也古谓将固取之必固予之岂不信哉臣以谓今诸军请给微薄不可复令亏折故愿陛下重会子使之贵於见钱若平居得会子一贯可以变转一贯有余所得虽微物情自喜缓急之际不过多印造会子以助支散百万财赋可一朝而办也臣尝深求其弊夫会子之所以轻者良以印造之数多而行使之地不广今所谓行使会子之地不过大军之所屯驻与畿甸之内数郡尔至於村镇乡落稍远城郭之处已不行使其他僻远州郡又可知也臣愚欲乞姑住印造正以见在数泄之诸路先明降指挥自淳熙二年以後应福建江湖等路民间上三等户租赋并用七分会子三分见钱输纳民间买卖田产价钱悉以钱会中半仍明载於契或有违戻许两交易并牙人陈诉官司以准折受理僧道输纳免丁钱亦以钱会中半以臣计之诸路所入会子之数虽不知其多寡姑以十万为率论之其已输於官者十万藏之於家以备来年输纳者又十万商贾因而以会子兴贩往来于路者又十万是因远方十万之数而泄畿内会子三十余万之数也况其数不止於此哉会子之数有限而求会子者无穷其势必求买於屯驻大军去处如此则会子之价势必踊贵军中所得会子比之见钱反有赢余顾会子岂不重哉行一二年诸路之民虽於军伍市井收买亦且不给然後多行印造令诸路置务给卖平其价直务得见钱而已则民间见钱将安归哉此所谓将固取之必固予之之术也然臣所患者法行之初僻远州郡会子尚少高其会子之价纽作见钱令人户准折输纳及其解发却以见钱於近里州郡收买取其赢余以资妄费徒使民间有增赋之名而会子无流通之理臣愚欲乞责之诸道緫领转运立为条目以察部内之不奉法者竢得其人严寘典宪以示惩戒如此则无事之时军民无会子之弊缓急之际朝廷无乏兴之忧其利甚大

宁宗时知潭州真德秀奏复潭州酒税状曰臣至愚极陋误蒙圣恩擢付一路入境之初访求民瘼即闻榷酒一事重为潭人之害既又详加考订乃知积弊已极不容不更旧法具存不容不复臣敢疏其本末以闻窃惟酒之有榷本朝家所藉以佐经费其来尚矣然可行於江浙诸路而不可行於广南福建者盖瘴乡灾峤疾疠易乘非酒不可以御岚雾而民贫俗犷其势不能使之必沽於官故特弛其禁以从民俗之所便若重湖以南虽非闽广之比然其密邻桂筦旁接连贺风土气候往往相似故今全永郴道等州或听民自酿而输税於官或於夏秋正赋并输酒息未有专行禁榷如江浙诸路者也独潭州在城或税或榷前後屡变考诸故牍税酒之法实起於绍兴元年是时兵革未息城市萧条幕府适有练达之人建议于州募醖户造酒城外而募拍户卖之城中入城之时数罂以税官无尺薪斗米之费而坐获利入民无逮捕抑配之扰而得饮醇美其後名公钜卿相继典州皆因而不改旁郡如衡依仿其法亦迄今遵行至乾道二年刘珙讨平郴寇增置亲兵又乞屯军郴桂一时调度百出亦不敢轻变税法但增置糯米场添创南北楚三楼量从官卖稍分醖户之利而已及辛弃疾之来剏置飞虎一军欲自行赡养多方理财取办酒课乃始献议于朝悉从官卖明年权给事中芮煇奏言潭州自行税酒法人甚安之官不费一钱而日有所入今变税为榷皆谓不便人多移徙虚市一空始行之初所得虽多今止及半而米麴之本官吏之给尽在其中夫以小利易大不便犹不可况初无可得之利且彼方新经陈峒猖獗之後又可遽扰之乎孝宗皇帝亟从其说降旨往罢令本州照久例施行是年冬帅臣李椿到官椿於吏事最为详练亦奏臣久居湖外备谙土俗税酒之为民便已久而弃疾改之当剏造营寨房廊日役夫匠甚衆所入虽不下七八百缗夫匠一散已不及初其後愈见亏额会计所得除抱认诸司钱及赡给官吏虚有废罢醖户之名实无所益请依旧放行醖户税卖而帅司楼店亦且开沽俟税课登羡日止朝廷从之官司所醖既少奸弊易防故酒常佳而易售民户安意税卖无抵法冒禁之忧故虽稍取其赢而不怨自是官酒与民酒并行着为定例莫之能改及开禧二年赵善恭又欲尽笼其息不待奏闻遽行官榷醖户失业犯法者多甫及数年其弊遂极曹彦约到任是时官卖之额日朘月减幕府相视束手无策彦约之议大槩以为若行榷酒则利在官吏而百姓蒙其害一为税酒则利在百姓而官吏有所不便此议一起每指以为难行皆官吏自为之计非为公家计为百姓计者也以嘉定三年官卖本息计之虽名收二十万八千五百八十七贯有奇而米麴柴水本钱与官吏食钱却计一十二万二千三百八十二贯除本收息仅有八万六千二百五贯是一日所得止二百五十余贯若官卖一分税酒二分则日税之额不过一百六十余贯当不难办於是复行淳熙八年已降之旨参用淳熙十年官私俱醖之议许城外百姓自行造酒般运入城上秤收税每酒一斤税钱七文不税而入谓之私酒若城外以至禁地不可关防即分地分紧慢改为旗望户欲来者许之承扑欲退者许之自陈此外惟南北楚楼每岁量造三分之一仍从官卖其常平等处课额亦准旧例径於息钱内取拨分隶自是潭俗颇还旧观既而安丙来自西蜀视事之初即议改榷且限三日打并投醪江流见者抚膺椎罂破缶在在嗟怨括马供磨骚及编氓伐木为薪至空岳麓而不之恤也倡优当垆嘈杂郡斋糟糠豢豕充斥後圃凡酒家一孔之利鈎抉靡遗酒贵米贱既相辽絶重法以禁亦不为止捜逻之卒旁午逵道连坐之人填溢犴圄富者至加籍没贫者令衆监偿异服荷校累累於市中下之家阅月踰时不知酒味小有雠嫌动相诬讦人人重足屏迹糯米收籴责之州县虽穷荒之邑艰歉之岁坐数抛下无得免者监勒牙侩科率舟船所至骚然人不堪命其害不止一州且及一路矣後政帅臣叶时邹应龙皆有意复旧竟以弗果然则改弦更张稍苏民困此政微臣今日之责也且绍兴初元至今凡九十余载税法中虽暂改然其行之之久通前後七十余年榷法之行或四三年或五六年即复大都不过二十余年耳由是观之税之与榷孰便孰否其大略可覩矣自曹彦约复行税法卫泾继之每岁所入浄息率不下八万余贯眎昔之榷无大相过是不科籴不抑配不搜捕薪水之费官吏之给皆拾去其七而确然一定之息踵门自至顾何所惮而不为哉本司每岁诸军供给赏犒之费诚为不赀若以一岁所入截长补短痛加节约亦可仅自给外此而求多焉必曰不榷不可然盈虚相较其实无几徒为国家敛怨一道况淳熙八年指挥初无冲改为臣子者乃辄废格君命行其胸臆臣虽至愚窃所不忍谨已日下措置复行税酒旧法所虑人微望轻不足镇压异议既行之後他时或有变更则为醖户者重罹荡析之祸是臣实误之也用敢冒昧奏闻欲望圣慈仰体孝宗皇帝嘉惠湘民之至意特降睿旨从臣所请臣当琢石镌刻立之通衢以为本州一定不易之制俾潭之百姓歌咏圣恩永永无极臣不胜大愿

贴黄臣窃见荆湖之地峒猺错居风俗犷戾动揺则易绥辑则难乾道间因官司敷卖乳香激成郴桂之变厥监非邈人所共知本司以安抚一道为职正当禁止州县扰民之政以销患未形乃因榷酒之故岁岁行下科籴糯米所酬之直未必能及时价所支之钱未必尽到人户况又有追催之苦有陪备之费其为咨怨盖不待言扰民之事首自为之州县效尤其将何责倘非亟复税法则岁造二十万缗之酒用糯至多苟不科籴何所取办万一有奸民扇揺其间是因小利而致大患也臣日夜念此至熟是以断然行之不疑伏乞睿照

袁说友上奏曰臣闻有一事必有一弊未有事久而无弊者而救弊之策要当各随其受弊所不同者参酌衆论而力行之盖事有在此为弊而在彼亦弊者以彼此不同之弊而不参酌衆论以为之策虽今日弊革而明日复弊矣国家顷置官会所以与铜钱相济其有无而为之用也今涉三十余年而其弊不一其最甚者官会日轻铜钱日少欲重官会而民间兑易不能及所兑之数官会何由而可重欲易铜钱而民间见钱收拾日难不能为称提之用铜钱何由而可易如此者盖又十余年朝廷患之士大夫言之而救弊之策亦间举矣既降指挥官司上供民间输纳并令钱会中半此欲重官会也又降指挥民间以会子输纳不得勒令贴纳见钱此亦重官会也又降指挥令户部支拨见钱下临安府置场以实数兑便此亦重官会也又降指挥令封桩库日出见钱数千缗亦下临安府兑便又令诸州支拨见钱於本州置场兑便此亦重官会也是数策者不可谓之不能救弊矣然大抵如臣前所谓今日弊革而明日复弊每不能称提於久远尔今自累月来窃闻都下官会又复亏折一千官会虽得七百二三十见钱而砂毛减轻钱一千之内率有二三十焉是实得七百以下也零会则折阅又甚矣然亦未至如外郡之尤弊也今近在辅郡如浙西之湖秀浙东之婺越盖兑一千而得六百七十八十矣而砂毛减轻亦在焉稍远而衢信又远而建劒远而江东西则一千止得六百以下矣愈远则愈轻愈轻则愈不用官会之弊至此甚矣若更不求其策则日轻一日私既不能行公亦不可用铜钱愈少官会愈坏岂不为寒心哉今若止欲以都下官会而为之策此固可以一说论独以外之远近诸郡其地既不同其说必各异此难以一槩之说救之臣故欲各随其受弊所不同者参酌衆论而力行之正以此也臣愚欲望圣慈深以内外官会日轻为虑下臣此奏於江浙东西福建五路守臣候指挥到日限半月各随本州事宜详考官会兑便不至亏折将来日久不至复弊一一留意的确具申尚书省类聚足日并下检正都司同户刑部看详诸州所申或可行於彼或彼此皆可行掇其策画之最善者再行画项具申尚书省取旨施行庶几参酌衆论各随其宜或能救弊於久远傥官会日重得与铜钱相济其有补於国计岂细事也惟陛下留神

驾部员外郎李鸣复上奏曰臣至愚极陋每病世之言治者务为空谈不?实用故首以三者之政为陛下言之然政之切於时者不止此也记曰国无九年之蓄曰不足无六年之蓄曰急无三年之蓄曰国非其国也陛下试思今之为国其有九年之蓄乎其无九年之蓄乎今日之国计版曹实司之分版曹之责任者内则司农外则四緫领是也臣家于蜀尝?观蜀之緫计矣蜀赋緫入之数以缗钱计之岁约二千二百余万向也和议未絶烟尘不警尚可支吾今也边戍倍增用度益广每难酬应朝廷以其数之不敷也岁降七百万以助其费此其大略也臣迩者负丞农扈亦尝?观农寺之出纳矣农寺岁催之额米以石计凡一百三十余万钱以缗计凡一百六十余万以既入之钱籴未足之米緫约二百余万而後可以敷岁支之数此亦其大略也蜀之所产未足以供一岁之用农寺之所催仅可以为一岁之出求其储积以备不时之须盖无有也类而推之湖广緫计犹是也淮东西緫计亦犹是也此所谓经费也经费之外卒有缓急取办於朝廷之桩管耳朝廷之桩管散在他所者不得而知也其米斛之在京城者可得而言也曰两丰储曰中下界其仓凡四以石计之緫不过二百万水旱之科拨岁寒之赈济闰月之贴降皆於焉取之此犹曰常程也最可虑者江西湖南粒米狼戾之地昔号乐土今为盗区虎豹横行鸿鴈未集赋输不入纲运转亏诸緫所以匮乏告尝截大农之纲以周其急矣寇贼未平漕运未至则其告匮必不能自已也农寺以贴降请尝拨桩管之数以偿其亏矣截拨之令不容不行则其求偿又当与之俱也移东而补西已非策之得已若捉衿而肘见不知计又安施识者殆澟?焉可不急为之图也哉汉至文帝可谓富庶矣有臣如贾谊犹以仓廪未实为忧观其言曰汉之为汉几四十年公私之积犹可哀痛即不幸有方二三千里之旱国胡以相恤卒然边境有急数十百万之衆国胡以馈之谊之忧忧於未然者也臣之忧忧於已然者也去岁浙右之地皆以稔告朝廷和籴视旧有加庙筭深长动中事会独惜夫任是责者不务大体竞为浅谋锱铢必较则负贩之徒安能奔走以听命网罗交设则藏积之家不免怀疑而待价名为和籴实类科籴始欲趂时终於失时然犹幸其可以为国计之助他不足问也今日之势迫矣所积有限而所以仰给者无穷将何以为计臣愿陛下轸念事变之来急为根本之虑体尧汤先备之美意思祖宗应变之成规今年出内库绢以助军费未踰年出内库钱绢以助籴军粮又明年出内库钱绢紬绵以助籴军储捐所有余补所不足有仁宗故事在遵而行之推而广之任之者得人则施之者有道将见国丰而裕无功不成士饱而嬉有战则克于以寛一时可忧之势于以隆万世不拔之基其於时政实非小补

知成都曹彦约上奏曰臣窃谓今日财用之弊不可不深致意也问之朝廷则窘於应办问之州县则窘於支遣以为在緫饷欤则今日之緫饷非昔比也以为在戎司欤则今日之戎司不一律也臣始守汉阳军当湖北最窘处适敌骑入境催科缩手犹且支遣解发不改常度窃自妄论以为财计之难理者作县而已天下之作县者虽易亦难天下之作郡者虽难亦易是十年以前州郡犹可为也越二年而摄事湖广緫饷乃见其不可为矣般江州之银劵以足襄阳运德安之铁镪以实随枣移东就西截短补长支撑数月仅不废事及正官交割後其用益窘有请于朝久无画降其人至投缳自杀以救得免矫制展官会界分二百万乃始集事是十年以前緫饷已不可为也又二年而得守长沙亦当应办之时朝廷之科拨未至而诸郡之纲运尚阙帅司移文本州未免那兑其间小小名色不复责偿值朝廷秤提官会则多出库钱以便百姓然而二年之後比交割元数犹有增羡是七年以前州郡犹可为也又二年而得节制利州兼领郡事则知利州之事已不得如长沙时矣用兵之後事力更改有节度使寄居奉祠则岁费增数千缗矣有緫管钤辖路分添差作阙则岁费又增万缗矣黾勉尽瘁仅了元额又二年而得守豫章则知豫章之事又不得如利州时矣调发既多则酒课不办榷场不通则税课渐减虽撙节用度不至亏数而其所以为经费者甚岌岌也戎司之事虽不曾亲历而利州置司所在亦或剽闻矣管军二万四千人而交承钱物不过二三万缗支吾不行至有夺前政宅库之物以为公用者被旨廵边回避戍卒支犒有以葬妻为名迂行小路者是数年以来不特州郡不可支遣而为戎司者亦有穷陋至甚者矣千里承流之地日夜办财万竈饱师之地日夜虑财牛酒日至之地日夜乏财使士大夫旁皇愕眙以为天下事无一可为者其故何也朝廷之财臣不得而尽知但见招募军兵修筑城垒额外和籴遍满天下是用财之处比前日为多也楮劵不足加以增印度牒不足助以告勅是生财之路比前日为广也国用司本意所以蓄岁币之数耳没入平民渐生枝叶安边所本意所以藉权奸之产耳变及征榷颇动观听大宁监之塩利已竭而转运司之增羡不已宕昌之马价未偿而茶马司之献纳不废是取财之道比前日为苛也民力极矣不可以增赋矣上下煎熬一至於此将何以救之哉故臣尝论之天下之财本足以了天下之用位置分画要得其所截截条目不可移易成周之财以九赋敛之以九式均之自邦中以至币余各有常赋自祭祀以至好用皆有常式汉以吏禄公用赋於民不以封君汤沐为经费唐以世业口分授於民不以留州送使为上供古人经理天下大率如此本朝列圣立法尤更详备臣独怪绍兴隆兴之间敌人深入朝廷调发虽费若河海而州县常赋无窘迫之态百姓安业无怨怼之患大郡交割之数有缗钱之积多至百万者小郡见管亦有数十万者若民间积粟之富则又往往称此上户多者十万斛中产亦数千斛上恬下熙相安於无事当淳熙绍熙时其俗未改近者公私之计穷陋万状官吏搏手不可一朝居百姓怨苦皆无一饱望穷愁如此恐不足以当变故也一旦敌骑侵陵盗贼窃发上下相视茫然无策时事至此不可以为休证皆云开禧以来兵议才起取常平义仓以供纲运则救荒无先备拨官告度牒茶塩引为籴本则交易无见价军器之有制造弓兵之有调发桩积之有水脚招军之有赏犒非时泛用一切取办荷朝廷出豁虽许於交承钱内支破而州郡积渐至无遗蓄矣调发有劈劵则月粮有倍费功赏有转资则食钱有添请拆洗有往来之费暴露有特喝之赏便宜从事一切取办若朝廷应副稍不如期而转饷移兑始亏旧额矣戎司之事虽不欲穷问本末然而窘於开禧之後而不窘於开禧之前亦必有以致此也望陛下与大臣议之立为定制以官兵之常数责州郡而不责以非时之须以岁时之常用责诸司而不责以不测之费緫所之有应兑者悉与抛降使之任乏兴之罪课利之有增羡者不许申奏使之备循环之费其有一切调发之用则朝廷自任其责当科降者即与科降不必徒为勘当当支拨者速与支拨不使无故滞留如八月当和籴则七月先科降十月当调发则九月先支拨久监司郡守之任以寛其迎送严刻剥羡余之禁以沮其观望使有志者可以募士可以养兵谨重者可以备水旱可以修城郭设有缓急亦得以仰成而取办至於戎司之事尤当知其事力寛其利源上可以慰其心下可以飨其士伸缩自如可以展布其为气象有太平盛观矣若夫大农之不继则在陛下有以图回而斡旋之耳侧闻绍兴和议则以内帑了岁币中间用兵则以内帑激将佐闻高宗圣训以为内帑所有专以用兵宫中则未尝妄费也烈祖中兴之法昭若日星可不举而行之乎虽然又有一说焉军政在戎帅则緫领之奉使者为急务军政在宣制则緫领之奉使者为赘员不可不察也盖军政在戎帅则民事不得而与知命王人以緫领其事无可疑者军政在宣制则财赋之轻重当出其手緫领之职特一子司耳今欲招一军而听命於朝论移一屯而分劵於緫所使朝论疲於应酬视为常事緫所耻於督办逓相萋斐宣制之事臣以为不可为也诚能使四緫所之财听命於宣制如张浚之用赵开就粮摺运惟意所欲如胡世将之处吴玠不胶柱调瑟不凿空取办或欲减一军以寛用度或欲增一军以临边塞効用之有奇杰者可陞为背嵬民兵之有精悍者可选为効用审缓急之宜量出入之数使为宣制者得以专之而他司不得以挠之非有大变革不必俟命而後行非有大调发不得乞钱而後举则州县制緫皆得以自用其财而大农之财亦可得而稽考矣其或食阃外之禄不肯专阃外之政有功则归利於已有误则归过於朝微有措画则乞钱以示重费稍有寛余则回纳以示廉俭今世之人皆以为善处已矣以臣愚观之直谓之不任事可也臣既有微见不敢有隐於陛下惟陛下赦其僭

历代名臣奏议卷二百七十二








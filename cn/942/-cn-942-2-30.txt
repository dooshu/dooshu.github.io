毕知常

先生姓毕，讳知常。世为乾州醴泉之巨室，昆季四人，俱好清虚无为之学。大定壬辰岁闻丹阳宗师於终南祖庵弘演真教，偕来席下出家。丹阳各付秘诀，节次授以诗词诱进，以至俱能深造道妙，翘翘为人天师，惟先生最幼，置之左右，执巾缺之役。日夕训诲，岁月既久，故偏得修身性命之要。迨壬寅夏丹阳东归，嘱先生西入陇山，侍长春丘君，采薪汲水凡五年。每进绩之暇，危然澄坐，通夕不寐，以修静定之功。明昌辛亥长春仙仗亦束游，留先生与吕道安同主祖庵事。先生於吕虽为昆仲，待以师礼。六年乙卯朝省新法以祖庵无救，额例没於官。承安丁巳先生往海上谒诸宗师，长春以所有之赀倾囊尽付，及亲作疏文，俾先生化导诸方，为重建计。明年春先生上燕都，玉阳时应命阙下，召吕道安至燕，买祖庭为灵虚观。仍保赐先生通真大师号，令副知观事。与吕偕西归祖庭，道风为之再新。先生尤善医药，闻人之疾，不择贫富必往救之。至兴定辛巳吕道安上仙，先生嗣主灵虚香火。其殿堂廊麻创造增茸者甚多，道绿日弘，不数岁度门人瑜百众。无几何谢观事闲居，退隐岐山县五姓之洞真观，和光同尘，颐真养浩。时亦一至灵虚，纲领观事。正大辛卯关中受兵，先生与居民同避地於太白山之峡，至三月十六日告门人曰：昨於定中山灵潜报，此地不堪久处，当徙之他所。世态如此，吾不忍见。即焚香辞圣，翌旦奄然长逝，门人葬于所居之石室。居民有听其言而去者，不数日兵至，不去之民俱被祸。大元庚子冬洞真真人于君，奉朝命来住祖庭。念及先生同出丹阳之门，又为平昔莫逆友，为众言曰：毕通真昔居此瑜五十年，恢弘祖教，实吾门之大士也。遂命门人迁先生遗蜕葬於刘蒋之仙茔。壬子春掌教真常李君，奉朝命追赠先生曰广容真人。

终南山祖庭仙真内传卷中竟








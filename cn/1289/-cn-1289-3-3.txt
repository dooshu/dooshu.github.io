头直夹督脉各一寸五分却行至玉枕凡十穴第三


五处，在督脉旁，去上星一寸五分，足太阳脉气所发。刺入三分，留七呼，灸三壮。

承光，在五处后二寸，足太阳脉气所发。刺入三分，禁不可灸。

通天，一名天臼，在承光后一寸五分，足太阳脉气所发。刺入三分，留七呼，灸三壮。

络却，一名强阳，一名脑盖，一名反行，在通天后一寸五分，足太阳脉气所发。刺入三分，留五呼，灸三壮。

玉枕，在络却后七分半，夹脑户旁一寸三分起肉枕骨上，入发际三寸，足太阳脉气所发。刺入二分，留三呼，灸三壮。






○为赵相公谢马状

中使某至，奉宣进止：赐臣马一匹并辔者。臣官叨上司。日荷厚俸，固其乘马，足展驱驰。宸眷过深，圣慈犹轸，猥出上驷，特赍微臣。岂徒体合铸金，法相皆备；而乃足符历块，骥德是称。仍束以银鞍，络以金辔，顾自微贱，何可服乘？拜命惊惶，不胜战汗。当揽辔之际，思六合於如琴；执鞭之辰，度三代之得策。空怀夙夜，宁效涓尘。无任感激之至！


○对甲为食官判

〈甲为食官，准赦合入五品。所司不许。〉

君有充庖，臣实司味，是掌公饣束，以供王举。甲周均仲耳，位涉膳夫；汉类高祛，秩登食监。鼎俎斯设，刀匕是供，属泽降紫书，荣颁朱组。黄香之秩，咸以云增；潘岳之阶，独当不进。所司陋其烹饪，黜彼乘轩。昔笥饵立诚，既加都尉；壶餐著节，亦拜大夫。以愚所窥，合沾锡命。


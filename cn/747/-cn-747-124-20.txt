○令所司备南郊仪注札

王者应运开基，子民育物，罔不承天事地，尊祖敬宗。燔柴於泰坛，用昭乾德；瘗玉於方泽，以答坤灵。朕受命上元，宅心下土，时已历於三载，渐至小康，礼未展於二仪，深亏大典，夙宵愧畏，不敢遑宁。宜叶著龟，式陈笾豆，庶展吉蠲之礼，用倾昭事之诚。朕以来年正月一日於东京有事於南郊，宜令所司各备仪注，务从省约，无致劳烦，凡有供需，并用官物，府县不得因便差配，诸道州府不得以进奉南郊为名，辄有率敛，庶俾严静，以奉郊。中外臣寮，当体予意。








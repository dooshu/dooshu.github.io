○上元宗论边镐书

臣近游潭州，伏见节度使边镐，初非将材。偶逢圣代，加之任使。措置乖刺，大失人心。致奉节兵士，乘夜大呼，共焚谯门，会明而遁散。不然，几致大变，是仁不足惠下也。朗陵近在肘腋，曾不为虞。乃图桂林，以取奔走，是智不足谋远也。与监军使昌延恭不相协和，动辄疑阻，是义不足和众也。堂堂幕府，空无才贤，是礼不足得士也。军中号令，朝出暮更，是信不足使人也。五者无一长，考之前古，未或不败。请择帅济师，以全境土。

汪焕

焕，南唐开国时举进士，後主袭位，擢校书郎。


○对知谋判

〈甲为边将，私布渠答，仍减防兵。御史纠其伤财惰职。词云：“既御边寇，复息边人。辄欲论功，不敢当罪。”〉

敦阵整旅，必务成师，正合奇胜，亦资制敌。苟取强於技击，岂见贵於军旅？惟甲推毂总戎，请缨为将。仲升投笔，方期燕颔之封；冯绲发笥，且得蛇文之兆。於是间途伺敌，减戍恤人，渠答爰施，践更斯遣。赋晋臣之一鼓，俾困蒺藜；削汉卒之伍符，伫歌大杜。虏尘坐清於艽野，公问宁候於瓜期，诚可论功，孰宜书罪？且如器械为费，用不假於千金；士卒护休，功乃逾於三捷。止戈若称惰职，弃甲何所论刑？执简是科，失言斯甚！虽疾恶为事，叔孙诚得於指楹；而见善则迁，子夏自宜於投杖。舍而勿问，斯则为然。


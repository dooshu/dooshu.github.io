【欧阳文忠公集序（明·李均度）】

文之有集尚矣，求其全者不多见，如韩、柳文虽完，然亦间有讹阙，使人可恨。予幼时读《欧阳先生文集》，乃苏本也，中间遗脱，不可一二数，每至讹阙处，未尝不为之叹息。洪武辛亥秋，予忝丞永丰，实先生之旧乡也。首谒学宫，得蔡侯行素新刊先生文集。予甚嘉之，曰：“侯之德亦至矣。夫当兵燹煨烬之余，文物凋丧之后，乃能留心斯文，捐俸铤梓，以广其传。”及三四读，又惜其断简讹字，有模糊而不众辨者。因与蔡侯及俞侯允中、邑庠李实、胡启复参互考订，颇知其说，俾断者续之，讹者正之，阙者补之，计三十余简，历三越月，五十卷仅完。

嗟夫！公之议论正大，变化不测，凛然而秋霜严，郁然而庆云丽，实与韩、柳比肩，更千古而不磨也。今幸与蔡侯诸君完集是编，非惟有益于后学，欧阳公实嘉赖焉。洪武六年龙集癸丑秋九月鞠节后八日，番阳李均度谨叙。〈明正统间重刻永丰县学本曾鲁考异《欧阳文忠公集》〉


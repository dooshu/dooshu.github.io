○山海经图赞下·海外东经



△君子国



东方气仁，国有君子。薰华是食，雕虎是使。雅好礼让，礼委论理。（藏本）



△天吴



耽耽水伯，号曰谷神。八头十尾，人面虎身。龙据两川，威无不震。（藏本）



△竖亥



禹命竖亥，青丘之北。东尽太远，西穷国。步履宇宙，以明灵德。（藏本）



△九尾狐



青丘奇兽，九尾之狐。有道祥见，出则衔书。作瑞于周，以В灵符。（《艺文类聚》九十五，又《初学记》二十九，“祥见”作“翔见”，“于周”作“周文”，《御览》九百九十。）



△黑齿国雨师妾玄股国劳民国



阳谷之山，国号黑齿。雨师之妾，以蛇挂耳。玄股食驱，劳民黑趾。（藏本）



△十日



十日并出，草木焦枯。羿乃控弦，仰落阳乌，可为洞感，天人县符。（《艺文类聚》一）



△毛民国



牢悲海鸟。西子骇麋。或贵穴倮，或尊裳衣。物我相倾，孰了是非。（藏本）



△东方句芒



有神人面，身鸟素服。衔帝之命，锡龄秦穆。皇天无亲，行善有福。（藏本）




【后汉樊毅华岳碑二〈光和二年〉】

右汉《樊毅华岳碑》，云“泰华之山削成四方，其高五千仞，广十里。《周礼·职方氏》华谓之西岳，祭视三公者，以能兴云雨，产万物，通精气，有益于人，则祀之。故帝舜受尧，亲自巡省。暨夏、殷、周，未之有改。秦违其典，璧遗高阝池，二世以亡。汉祖应运，礼遵陶唐，祭则获福，亦世克昌。亡新滔逆，鬼神不享。建武之初，彗扫顽凶。光和二年，有汉元舅、五侯之胄、谢阳之孙曰樊府君，讳毅，字仲德，命守斯邦。孟冬十月，斋祠西岳，以传窄狭不足处尊卑，庙舍旧久，墙屋倾亚，特部行事荀班、县令先谠以渐补治，此其事也”。又云“功曹郭敏等遂刊玄石，铭勒鸿勋”。其字画颇完，其文彬彬可喜，惟以《周礼》“职方氏”为“识方氏”，其字画分明，非讹缺，疑当时《周礼》之学自如此，盖“识”、“志”其义皆通也。治平元年五月十日书。


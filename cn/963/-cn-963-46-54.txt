郭印　次韵莆大受琴中趣二首

二器入范围，物物皆吾琴。

外响蕴真寂，中虚含妙音。

世人若著相，正堕声色林。

那知反听处，万象融一心。

伊余晚闻道，奇病得聋喑。

诗成自吟咏，酒热诗献斟。

山高水洋洋，子期亦已沉。

燕坐忽神游，月明秋夜深。

郭印

郭印　次韵莆大受琴中趣二首

人生饮天和，各抱无弦琴。

云何不自开，溺彼宫商音。

郑卫剧淫哇，听者返如林。

耳根一以荡，万劫迷真心。

安得佛之力，与世开群喑。

神机运帝车，元气如酌斟。

鱼鸟得其性，云渊自飞沉。

不见南风歌，仁声入人深。

郭印


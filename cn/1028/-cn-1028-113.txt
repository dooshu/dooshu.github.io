方岳　次韵费司法

有客谁为数击鲜，西风孤人雁声前。

酒无多酌何如醒，诗不能奇莫浪传。

秋色淡於人寂寂，桂花香得月娟娟。

五经不到山翁腹，且听便便引老边。

方岳

方岳　次韵费司法

山居未省佩弦韦，紧闭柴扉不问谁。

自钓鳜鱼西塞雨，久盟猿鹤北山移。

古今不遇岂惟我，宇宙无穷付与诗。

直道背时宁敢尔，白云深处要耘芝。

方岳

方岳　次韵费司法

空谷跫然余故人，且谈风月未论文。

长房仙去几何日，陆羽泉边多少云。

谁向唐诗参句律，只将周易对炉熏。

纵无今古飞谈屑，稼穑平生亦饱闻。

方岳


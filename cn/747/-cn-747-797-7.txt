○汉斩丁公论

忠之为称也，盖欲委身以事主，不以猜误贰其心，不以辩说贰其心，不以疑惧贰其心者也。上有过，诤於公，不扬名於私，岂猜误之足入乎？上有忌，愈乎进，不愈乎退，岂辩说之足入乎？上有间，惧乎心，不惧乎事，岂疑惧之足入乎？夫苟禄吝生而仕者，上有过，言未息而惧乎诛，谏未再而去乎位，自以得古人三谏不从之义。然幸其生，贪其禄，是猜误而贰其心也。上有忌，必奸於心机，媚於声气。不思已之不聪，而谓上之受谤。不思道有未可，而谓辩之足从。必从辩而去，是辩说贰其心者也。上有间，必佞彼爱，取乎厚也。必谄彼幸，求其舍也。有爱不可佞，幸不可谄，即苟而已矣，是疑惧贰其心者也。呜乎！刘项之作也，淮阴不以猜误而去项乎？淮南不以疑惧而去项乎？曲逆不以辩说而去项乎？去彼而就彼，果谓忠乎？果谓不忠乎？是利则存，不利则亡者也。则丁公临敌，舍敌无杀，诚恻隐之仁者，岂有猜误辩说疑惧者耶？有利则存、不利则亡者耶？与其不忠，则彼三侯者未可免鼎镬之诛，刀锯之刑也。是高祖斩之，果不为当。噫！汉之初立，未为无人。丁公就刑，未闻有上言而戾者，将固之命也。悲夫！


即且

即且与蝁遇于疃，蝁褰首而逝，即且追之，蹁旋焉绕之，蝁迷其所如，则呀以待。即且摄其首，身弧屈而矢发，入其肮食其心，啮其棨，出其尻，蝁死不知也，他日行于煁，见蛞蝓欲取之。蚿谓之曰：‘是小而毒，不可触也。”即且怒曰：‘甚矣，尔之欺予也！夫天下之至毒莫如蛇，而蛇之毒者又莫如蝁，蝁噬木则术翳，骭人兽则人兽毙，其烈犹火也。而吾入其肮，食其心，葅鲊其腹肠，醉其血，而饱其营，三日而醒融融然，夫何有于一寸之蜿蠕乎？”跂其足而凌之，蛞蝓舒舒焉，曲直其角，煦其沫以俟之。即且黏而颠，欲走则足与须尽解解，肕肕而卧，为蚁所食。


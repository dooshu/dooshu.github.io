○禁屠杀马牛驴诏

自古见其生不食其肉，资其力必报其功。马牛驴皆能任重致远，济人使用，先有处分，不令宰杀。如闻比来尚未全断，郡牧之内，此弊尤多。自今以后，非祠祭所须，更不得进献牛马驴肉。其王公以下，及天下诸州诸军，宴设及监牧，皆不得辄有杀害。仍令州县及监牧使诸军长官切加禁断，兼委御史随事纠弹。


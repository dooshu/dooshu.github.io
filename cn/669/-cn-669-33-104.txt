104　東坡温公詩用夏小正　黄花候秋節遠自夏小正　候鴈來歸北寒魚陟負冰


夏小正：「九月榮鞠。」東坡贈朱遜之詩云：「黄花候秋節，遠自夏小正。」注止引月令，非也。【原注】司馬公春帖子「候鴈來歸北，寒魚陟負冰」，亦用夏小正。

【元圻案】夏小正：「正月，鴈北鄉。先言鴈而後言鄉者何也？見鴈而後數其鄉也。鄉者何也？鄉其居也。鴈以北爲居，生且長焉耳。」又：「魚陟負冰。陟，升也。負冰云者，言解蟄也。」






○许姚元之解职制

忠为令德，孝乃天经，义著君亲，道存爱敬，其或兼者，可不美欤。银青光禄大夫行凤阁侍郎兼检校相王府长史同凤阁鸾台三品姚元之，自掖垣趋侍，廊庙谋猷，竭节尽诚，谠言正议，始终无替，宏益以多。近以母氏衰老，情兼喜惧，在休沐之期，阙晨昏之礼，乞解所职，以就闲养。外奏内请，志到词勤，宜遂恳情，用敦孝道。眷彼藩邸，高选经佐，俾从梁苑之游，以致潘园之乐。可行相王府长史，一事已上，并同三品。


答总宪陈我度


昔借公于苏、松，实出鄙意，乃执政者，谓公有私于云间也，遂有按剑之疑。是时谗慝盈朝，仆虽深知其枉，弗能救也，然于是恒以为歉。

兹幸英主御极，大明当空，振幽启顺，以兴太平之治，仆乃敢以公进。然不径登之廊庙，而置之节镇者，则以蓟门要地，暂借重望以辑睦文武，谧宁边圉，共襄安攘之业耳。简命涣颁，舆情胥庆，比闻旌节已至，尤慰鄙怀。






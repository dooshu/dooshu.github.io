24　醫緩醫和醫竘皆秦良醫


吕成公曰：「秦多良醫，醫緩、醫和皆秦人。」見左傳。尸子亦云：「醫竘案：原注：「竘音叩。」者，秦之良醫。」

【閻按】刺殺扁鵲者，亦秦太醫令李也。韓非亦有「秦醫善除」之諺。

【集證】太平御覽三百七十一：「尸子曰：有醫竘者，秦之良醫也，爲宣王割痤，爲惠王治痔，皆愈。張子背腫，謂竘曰：『背非吾背也，任子製焉。』治之，遂愈。竘誠善治疾也，張子委製焉。夫爲身與國亦猶此也，必有所委製，然後治矣。」






22　仁宗時制科十五人　東坡詩先帝親收十五人　十五人之舉情況


仁宗時制科十五人：天聖何泳、富弼，景祐蘇紳、吴育、張方平、田況，案：田況之舉，長編載在寶元元年。慶曆錢明逸、彦遠，皇祐吴奎，嘉祐夏噩、陳舜俞、錢藻、蘇軾、轍、王介。東坡同年王中甫挽詞詩「先帝親收十五人」，案：自注云：「仁宗朝賢良十五人，今惟富鄭公、張宣徽、錢純老及余與舍弟在耳。」注者多誤。

【閻按】仁宗本紀：書策制舉人，見天聖八年，景祐元年，寶元元年，慶曆二年、六年，皇祐元年、五年，嘉祐二年、四年、六年。與此亦不甚合。惟玉海科舉所載合。

【又云】父子則錢易、明逸、彦遠，兄弟則二蘇、二錢，再舉制科則張方平。仁皇親擢十五人，蓋錢易在前故。

【元圻案】長編一百九仁宗天聖八年〔一〕：「七月，御崇政殿，試賢良方正能直言極諫太常博士成都何泳、茂才異等富弼。泳、弼所對策，並入第四等。以泳爲祠部員外郎，同判永興軍，賜五品服；弼爲將作監丞，知長水縣。」自注云：「泳邑里據登科記，當考。」又一百十四景祐元年：「六月，策試賢良方正能直言極諫太常博士蘇紳、才識兼茂明於體用大理寺丞吴育、茂才異等張方平。育策不及三千字，特擢之，以育爲著作佐郎、直集賢院，通判湖州。紳爲祠部員外郎，通判洪州。方平爲校書郎，知崑山縣。」又一百二十二寶元元年：「七月，策試賢良方正能直言極諫著作佐郎田況、大理評事張方平、茂才異等邵亢。況所對策入第四等，方平四等次。亢與宰相張士遜聯姻，報罷。況遷太常丞，方平著作佐郎，通判江寧府及睦州。況，信都人；亢，丹陽人也。」又一百三十七慶曆二年：「八月，策試才識兼茂明於體用科殿中丞錢明逸〔二〕。明逸所對策入第四等次，以爲太常博士，通判廬州。明逸，易子也。」又一百五十九慶曆六年：「七月，策試賢良方正能直言極諫太常博士錢彦遠。彦遠策入第四等，擢祠部員外郎，知潤州。彦遠，易之子，明逸之兄也。宋興以來，父子兄弟制策登科者，錢氏一家而已。」又一百六十七皇祐元年：「八月，策試賢良方正能直言極諫殿中丞吴奎。奎所對入第四等，以奎爲太常博士、通判陳州。奎，北海人。」又一百八十六嘉祐二年：「七月，策試賢良方正能直言極諫秘書丞王彰、材識兼茂明於體用明州觀察推官夏噩。彰所對不入等，噩入第四等，授光禄寺丞。噩，越州人也。」自注：「噩，越州人，據登科記。」又一百九十嘉祐四年：「八月，策試應才識兼茂明於體用科明州觀察推官陳舜俞，賢良方正直言極諫旌德縣尉錢藻、汪輔之。舜俞、藻所對策並入等，授舜俞著作佐郎、簽書忠正軍節度判官，藻試校書郎、無爲軍判官。輔之亦入等，御史沈起言其無行，罷之。舜俞，烏程人。藻，鏐五世孫也。」又一百九十四嘉祐六年：「八月〔三〕，策試賢良方正能直言極諫著作佐郎王介、福昌縣主簿蘇軾、澠池縣主簿蘇轍。軾策三等，介四等，轍四等次。以軾爲大理評事、簽書鳳翔府判官事。介爲秘書丞，知静海縣。轍爲商州軍事推官。介，衢州人也。」〇石林燕語五：「仁宗初復制科，立等甚嚴，惟吴春卿、蘇子瞻入第三等，故子瞻謝啓云：『誤占久虚之等。』」〇蘇紳，字儀甫，泉州晉江人，頌之父。吴育，字春卿，建安人，充之兄，謚正肅。張方平，字安道，南京人，舉茂材異等，又中賢良方正。田況，字元均，冀州信都人。錢明逸，字子飛，謚修懿。彦遠，字子高。吴奎，字長文，謚文肅。陳舜俞，字令舉，自號白牛居士。錢藻，字醇老，明逸從子。宋史俱有傳。舜俞附張問傳，藻附明逸傳。〇長編一百九十四嘉祐六年：「七月，知長洲縣夏噩，坐私貸民錢，特勒停。噩中制科，本路提點刑獄王道古惡其輕傲，捃其事而廢之。」〇施宿蘇東坡王中甫挽詞注〔四〕：「王中甫，名介，三衢人，官止祠部郎中。」

〔一〕「八年」，原作「九年」，據四庫本續資治通鑑長編卷一〇九仁宗改。

〔二〕「明於體用」，原作「明體達用」，據四庫本續資治通鑑長編卷一三七仁宗校正。

〔三〕「八月」，原作「七月」，據四庫本續資治通鑑長編卷一九四仁宗改。

〔四〕「詞」，原作「詩」，據四庫本施注蘇詩卷一一同年王中甫挽詞改。






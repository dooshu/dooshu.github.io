初春

谁把鹅黄染柳丝，似催邻曲蹋青期。

已忘万里封侯志，但忆千回上树时。



朝雨池塘光潋灩，暮烟楼观碧参差。



紫姑欲问还休去，身世从来心自知。



初春

柳拂朱桥湖水生，园林处处听新莺。



亦知人世当行乐，无奈春阴不肯晴。



走马章台身纵老，看花杜曲眼犹明。

只应诗思年来减，预怯同游议罚觥。

初春

装罢桃符又剪灯，新年光景捷飞腾。



老翁扫尽儿童事，却学禅床入定僧。



初春

元日人日来联翩，转头又见试灯天。



且欣一雪压灾瘴，不怕连阴咽管弦。



陌上渐多酤酒舍，岸边初理下湖船。



紫姑拟卜元无事，只问今春几醉眠。



初春

春入陂湖已折冰，流年谁解系长绳？



土膏动後麦苗长，桑眼绽来蚕事兴。



税足了无徵欠吏，饭香时有乞斋僧。



开正父老频占候，已决今年百稼登。



初春

漠漠春寒罢对棋，霏霏春雨却催诗。



梅花一树映疏竹，茅屋三间围短篱。



醉倒幸无官长骂，出游自有老人期。



年光满眼吾何憾，又近吴蚕浴种时。




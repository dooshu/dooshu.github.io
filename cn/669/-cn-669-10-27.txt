27　荀子曰春秋善胥命　齊衞胥命此伯者之始


「齊侯、衞侯胥命于蒲。」桓三年。荀子曰：「春秋善胥命。」程子、胡文定皆善之。劉原父春秋傳以爲「自相命，非正也」。止齋春秋後傳亦以爲「相推長也。於是齊僖稱小伯，黎之臣子亦以方伯責衞宣」。下云桓、文之事，其所由來者漸矣。止齋自注本薛氏。愚謂齊、衞胥命，此伯者之始。其末也，齊、魏會于徐州以相王。事見史記魏世家襄王元年。注：徐廣曰：「徐，今薛縣。」霜凝冰堅，其來漸矣。

【全云】春秋之末，撓霸局者亦齊、衞也。於是齊景思更霸，而牽率衞靈以伐晉。

【元圻案】王氏此條本朱子語類問於張洽之説。〇荀子大略篇：「不足於行者説過〔一〕，不足於信者誠言，故春秋善胥命，而詩非屢盟，其心一也。」〇桓公三年公羊傳：「胥命者何？相命也。何言乎相命？近正也。此其爲近正奈何？古者不盟，結言而退。」〇程子、胡傳皆善其不盟詛，與公羊、荀子同。〇劉氏敞傳曰：「胥命者何？相命也。何言乎相命？古者有方伯，有州牧，有卒正，有連率，命於天子，正也。諸侯自相命〔二〕，非正也。齊，太公之後，東州之侯也；衞，康叔之後，北州之侯也。」又意林曰：「時齊僖公自以爲小伯，而狄人追逐黎侯，黎之臣子亦以方伯、連率之職責衞宣公。故此胥命者，以方伯之事自相命也。」〇張氏洽春秋集傳曰：「蒲之胥命，正齊桓非命伯而專征之權輿，春秋謹書之，志王命不行，列國授霸，從此階也。下逮戰國，諸侯欲稱王，則齊、魏會于笠澤以相王；秦昭王欲稱帝，則使人致東帝于齊，僭竊交私，百準一揆，故知胥命者，春秋謹霸政擅命之始也。」〇朱子語類：「自相命而至於相王，自相王而至於相帝，勢必如此。」〇國語：「及平王末，而晉、秦、齊、楚代興，秦景、襄於是乎取周土，晉文侯於是乎定天子，齊莊、僖於是乎稱小伯，楚蚡冒於是乎始啓濮。」〇旄丘詩序：「狄人迫逐，黎侯寓于衞。衞不能脩方伯、連率之職，黎之臣子以責於衞也。」

〔一〕「行」，原作「言」，據中華本荀子集解卷一九大略篇改。

〔二〕「自」，原作「有」，據四庫本劉氏春秋傳卷二桓公改。






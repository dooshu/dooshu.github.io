陆游　山行

五尺桄榔杖，二寸栟榈冠，

往来山谷中，发白面渥丹。

初非乳石力，所得怀抱宽。

入寺不寻僧，自爱松风寒。

松风晚少静，我意殊未阑。

却寻归村路，白石明青滩。

陆游

陆游　山行

七十衰翁短鬓斑，药瓢藤杖伴清闲。

平生恶路羊肠阪，晚岁羸躯饭颗山。

一寸塔余青霭外，数声钟下翠微间。

往来处处皆奇绝，莫道先生兴尽还。

陆游

陆游　山行

老翁七十亦何求，尚赖山行散百忧。

攍耳帽宽新小疾，独猿车稳正闲游。

酒旗滴雨村场晚，茶灶炊烟野寺秋。

若论人间长久事，高吟何啻傲封侯。

陆游

陆游　山行

山鸟啼孤戍，烟芜入废亭。

堤成陂水白，雨细稻秧青。

草市少行旅，丛祠多乞灵。

最怜投宿处，微火暮晶荧。

陆游

陆游　山行

山光秀可餐，溪水清可啜。

白云映空碧，突起若积雪。

我行溪山间，灵府为澄澈。

崚嶒崖角立，蟠屈路九折。

黄杨与冬青，郁郁自成列；

其根贯石罅，横逸相纠结。

上扪鵰鹘巢，下历豺虎穴。

流泉不可见，锵然响环玦。

出山日已暮，林火远明灭。

小息得樵家，题诗记幽绝。

陆游

陆游　山行

闲人日日得闲行，况值今朝小雨晴。

水浅游鱼浑可数，山深药草半无名。

临溪旋唤罾船渡，过寺初闻浴鼓声。

小醉未应风味减，满盘青杏伴朱樱。

陆游

陆游　山行

南出柴门即是山，青鞋踏破白云间。

旋偿酒券何时足？罢诺僧碑尽日闲。

三尺古琴余爨迹，一枝禅杖带湘斑。

吾庐北望云烟里，又伴纷纷宿鸟还。

陆游

陆游　山行

缘崖曲曲羊肠路，傍水疏疏麂眼篱。

举起短鞭成一笑，吾诗正是策勋时。

陆游

陆游　山行

眼边处处皆新句，尘务经心苦自迷。

今日偶然亲拾得，乱松深处石桥西。

陆游


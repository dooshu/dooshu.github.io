○送刘协律序

予广德年三掌注起居，建中初擢修国史。讨论之际，尝览周朝作相，奕世载德，名列於紫微，事传于青史者，今协律刘侯之先欤？协律富有文采，挺然秀拔，怀长策以待时，感知已而为用。似续以才，而不阶门户；求合以道，而不惮风尘。士君子之行，有足多也。零桂虽秋，凉风未至，江山缅邈，言出东路，帆席悠悠，指途南海。南海有国之重镇，北方之东西，中土之士庶，宗连毂击合会於其间者，日千百焉。况中丞元公，载辑斯人，言愍其旅，金节始按，休声洽闻，求贤重官。方贺封往，老夫病矣。负累杜门，几烦相问，挹我以礼愧无风水之便，且有登临之别。行矣自爱，吾无闻焉。


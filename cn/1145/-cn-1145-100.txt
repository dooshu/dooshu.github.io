田璆论救楚

秦恶楚而善于齐。主翦帅师伐楚，田璆谓齐主曰：“盍救诸？”齐王曰：“秦主与吾交善，而救楚是绝秦也。”邹克曰：“楚非秦敌也，必亡，不如起师以助秦，犹可以为德而固其交。”田璆曰：“不然。秦，虎狼也，天下之强国六，秦已取其四，所存者齐与楚耳。譬如摘果，先近而后远，其所未取者力未至也，其能终留之乎？今秦岂诚恶楚而爱齐也？齐楚若合，犹足以敌秦。以地言之，则楚近而齐远，远交而近攻，秦之宿计也。故将伐楚先善齐以绝其援，然后专其力于楚。楚亡，齐其能独存乎？谚有之曰：攒矢而折之，不若分而折之之易也。此秦之已效计也。楚国朝亡，齐必夕亡。”秦果灭楚，而遂伐齐，灭之。


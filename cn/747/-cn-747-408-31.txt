○对不知名物判

〈得乙是甲吏之贱者，问所掌名物而不知，被科。诉云：莅事日近。〉

在心匪懈，莅事克勤，实曰司存，惟其慎敬，不率厥训，自贻伊戚。瞻言乙者，参名甲吏，当恭尔职，知阙巩之重；无废所掌，在组练之坚。焉得旷官，孰云从事？且孔明辅相，犹独亲於簿书；彼乙微品，何不知其名物？请置於理，以惩不能。

张秀

秀，范阳人。官檀州刺史。


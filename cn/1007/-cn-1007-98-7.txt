张九成　次单推韵

七载离家梦亦惊，春来又是听仓庚。

熟谙世味心如水，忽见吾人眼尚明。

青镜不堪看白发，长鑱何处觅黄精。

只思归去西湖上，饱喫东坡玉糁羹。

张九成

张九成　次单推韵

执别动经岁，年光换莫留。

壮心今已老，雅志自无求。

白日将诗遣，生涯著醉酬。

颓然烟瘴里，一饱更何忧。

张九成

张九成　次单推韵

庾岭三江外，相过车马勤。

孤吟清庙瑟，愁思楚江云。

寂寞林逋宅，凄凉伍相坟。

何时定归去，摸索断碑文。

张九成

张九成　次单推韵

每思乡里秀，日日听新除。

愁苦千行泪，清贫一束书。

端豨元秀爽，梅蕊正萧疏。

公事多余暇，箪瓢亦晏如。

张九成


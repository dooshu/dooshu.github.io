张耒　寓陈杂诗十首

传舍不可久，束装投新居。

新居亦苟完，佳木颇扶疏。

洒扫寻丈地，琴书遣朝晡。

风云中夜变，大雨如决渠。

落点若强箭，穿我老屋涂。

中夜起明烛，移床护吾雏。

传闻北城隅，老弱堤上庐。

官吏操畚锸，纷纷役千夫。

蚁漏或一决，城闉变江湖。

吾衰也久矣，岂复惮为鱼。

张耒

张耒　寓陈杂诗十首

昔记古甲子，商灭而周兴。

如何雨此日，乃为霪雨征。

阴阳久乖张，此事颇有凭。

岂天悔牧野，洗此漂杵腥。

旧雨水未干，洞房苔欲青。

新雨虽靉靉，欺我墙善崩。

虚堂就夕眼，永夜楸桐声。

萧然秋气至，岂觉巾屦轻。

怜我老病者，三伏困熏蒸。

得凉且饱饭，何暇念秋成。

张耒

张耒　寓陈杂诗十首

朝雨如棼丝，咫尺不相辨。

俄然晨光漏，绀碧出天面。

天工易明晦，顷刻俄屡变。

今朝事大定，云物卷组练。

客有北来说，蝝生被数县。

谷穗无一粒，遗秆如立箭。

卑田成大泽，投种哀莫见。

官人懵不知，犹喜输租办。

兴怀及鳏寡，犹愧吾饱饭。

张耒

张耒　寓陈杂诗十首

唐有元相国，实杀颜平原。

平原腹有丹，尸解神已仙。

颜公死已矣，人见如生前。

致令遗其像，委曲与人言。

相国死仓卒，秽袜塞其咽。

家门随手破，但怪椒斛千。

颜公黄尘外，风节犹凛然。

元子堕九幽，遗臭万世传。

张耒

张耒　寓陈杂诗十首

清夜何晏晏，客眠亦复佳。

邻钟唤我觉，咽咽闻城笳。

披衣行中庭，星汉已横斜。

缺月挂西南，皎皎流清华。

莎鸡振其羽，蟋蟀旁悲嗟。

悠哉岁已秋，日月如奔车。

张耒

张耒　寓陈杂诗十首

开门无客来，永日不冠履。

客至我老懒，投刺辄复去。

端成两相忘，因得百无虑。

故人在旁郡，书信不能屡。

兴哀东城公，将掩郏山墓。

不能往一恸，名义真有负。

可能金玉骨，亦遂黄壤腐。

但恐已神仙，裂石终飞去。

张耒

张耒　寓陈杂诗十首

疲马龁故草，闭门苔藓深。

闲坊居人少，秋日疏槐阴。

境寂心亦闲，萧然散巾襟。

静中有深趣，因见至人心。

谷神古不死，兹理良可寻。

无令儿辈觉，一抚无弦琴。

张耒

张耒　寓陈杂诗十首

念昔为吏日，朝夕羡人闲。

解印出公府，翛然若归山。

衡茅三亩居，无客门常关。

早眠而起晏，永日或不冠。

故人远寄酒，为致一醉欢。

我亦领其意，呼儿具杯盘。

长闲贫亦好，安用朱其辬。

我生本蓬荜，久已傲饥寒。

张耒

张耒　寓陈杂诗十首

我不知暑退，但觉衣汗干。

颇怪庭中天，湛然青已宽。

有物叫草根，啾啾自相喧。

问知已新秋，大火流金天。

九土变寒暑，正尔事亦繁。

静观付一笑，吾事宁相关。

但无筋力健，悠然佳意还。

喧喧憎邻里，砧杵乱人眠。

张耒

张耒　寓陈杂诗十首

秦子死南海，旋骨还故墟。

辛勤一生事，空得数编书。

琅琅巧言语，玉佩联琼琚。

知者能几人，憎者颇有余。

书生事业薄，生世苦勤劬。

持以待后世，何足润槁枯。

兴怀及昔者，使我涕涟如。

道路阻且长，悲哉违抚孤。

张耒


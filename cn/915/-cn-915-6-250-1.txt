◇议原庾纯

敦叙风俗，以人伦为先；人伦之教，以忠孝为主。忠故不忘其君，孝故不忘其亲。若孝必专心于色养，则明君不得而臣；忠必不顾其亲，则父母不得而子也。是以为臣者，必以义断其恩；为子也，必以情割其义。在朝则从君之命，在家则随父之制。然後君父两济，忠孝各序。纯兄峻以父老求归，峻若得归，纯无不归之势；峻不得归，纯无得归之理。纯虽自闻，同不见听。近辽东太守孙和、广汉太守邓良皆有老母，良无兄弟，授之远郡，辛苦自归，皆不见听。且纯近为京尹，父在界内，时得自启定省，独于礼法外处其贬黜，斌愚以为非理也。礼，年八十，一子不从政。纯有二弟在家，不为违理，又令，年九十，乃听悉归。今纯父实未九十，不为犯令，骂辱宰相，宜加放斥，以明国典。圣恩恺悌，示加贬退，臣愚无所清议。（《晋书·庾纯传》。贾充责纯「父老不归供养」，纯曰：「高贵乡公何在？」诏免纯官，使据礼典正其臧否。司徒西曹掾刘斌议云云，又见《通典》六十八。）


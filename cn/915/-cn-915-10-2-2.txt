◇封第二子顼为始兴王诏（永定三年十月）

日者皇基肇建，封树枝戚，朕亲地攸在，特启大邦。弟顼嗣承门祀，虽土宇开建，荐飨莫由，重以遭家不造，闵凶夙遘，储贰遐隔，彗车未返，猥以眇身，膺兹景命，式循龟鼎，冰谷载怀；今既入奉大宗，事绝藩，始兴国庙，蒸尝无主，瞻言霜露，感寻恸绝。其徙封嗣王顼为安成王，封第二子伯茂为始兴王，以奉昭烈王祀，赐天下为父後者爵一级，庶申罔极之情，永保山河之祚。（《陈书·始兴王伯茂传》）


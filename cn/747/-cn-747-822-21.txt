○御试曲直不相入赋（以题中“曲直”两字为韵）

曲也者，厥理惟何。直也者，其辞可属。一则见回邪之所自，一则非平正而不欲。故圣人立此格言，为乎懿躅。俾有家而有国，不与混同。令自高而自卑，靡相参触。至如木也，或表从绳之直，或叠来巢之曲。虽则含烟带雨，共呈苍翠於岩间。而耸本盘根，各禀规模於山足。勿言同地而错杂，固乃殊途而瞻瞩。所以方能中矩，俟良匠之所知。劲不为轮，信奇材而可录。莫不分彼邪正，镇於时俗。且木之理兮，犹不差忒。人之道兮，切在忠直。直也不可以曲从，曲也不可以直饰。行於已而已有异，施於人而人是测。由是屈原在楚，其糟而不为。比干相殷，剖其心而可得。顾惟忠谠之受性，岂与邪谀而同域？共不相入也，理苟如是，俗奚以惑？小人曲媚，或乘造次以得时。君子直诚，可仗英明而辅国。今我后恢睿哲以御乾，澄圣心而立极。恶以钩而在物，乐如弦而比德。惟曲是斥，彰万乘之准绳。惟直是求，示百王之楷式。微臣之获咏歌，敢不佩之於取则。


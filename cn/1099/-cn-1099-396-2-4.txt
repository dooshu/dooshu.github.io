○與李中丞論開膠萊河 【 漕河】

頃聞河渠建議、欲開膠萊之道、以通海轉漕、為國家永利、考之元史、自至正十七年議開此河、至三十一年竟以淺濕不可行、奏罷、勞費不貲、終無成功、巳有往鑒。安可復蹈之也。我朝開會通河、在中原之中。為國腹裏。漕舟四月過洪入閘黃河水溢。不為運阻。誠得申嚴舊制、萬一河决或徙。當不至數百里外。自冬徂春、隨决而治。必不妨運。往年海運、且經高寶。自淮達海。今湖堤潰決。自應併力治之。乃欲兼事于必不可成之膠河力分才殫恐國家日益多事。諺云兩不成則一不就。未有舍中原之漕渠。而鑿山通海以稱便者也。


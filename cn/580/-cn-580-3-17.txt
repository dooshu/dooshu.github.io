志第十七 地理志五


江浙等处行中书省，领路二十二、府一、州二，属州二十四、县九十六。（陆站一百八十处，水站八十二处。）

江南浙西道肃政廉访司。

杭州路，（上。）宋杭州属浙西路。宋高宗南渡都之，为临安府。至元十三年，平宋，置两浙大都督府，又置浙西宣慰司于临安，未几罢大都督府，立行尚书省。十五年，改杭州路总管府。二十一年，徙江淮行省于杭州，改江浙行省。二十三年，复徙行省于扬州。二十六年，仍徙杭州。本路旧领钱塘、仁和、余杭、临安、新城、富阳、盐官、于潜、昌化九县，后升盐官县为州。户三十六万八百五十，口一百八十三万四千七百一十。（至元二十七年钞籍。）

领司二

左、右录事司。（宋迁都杭州，设九厢。元至元十四年，分为四隅录事司。泰定二年，并为左、右二司。元统二年，复立杭州四隅录事司。）

县八

钱塘，（上。）仁和，（上。与钱塘分治城内。）余杭，（中。）临安，（中。有青山务。）新城，（中。）富阳，（中。）于潜，（中。）昌化。（中。有{穴手}口巡检司。）

州一

海宁州，（中。有硖石务。）宋盐官县。元贞元年，升为州。天历二年，改海宁州。

湖州路，（上。）宋湖州属浙西路。至元十三年，升湖州路总管府。旧领乌程、武康、归安、安吉、长兴、德清六县，后升长兴县为州。户二十五万四千三百四十五。（钞籍阙，用至顺钱粮数。）

领司一

录事司。（旧设东西南北四厢，至元十三年，立总督四厢。十四年，改录事司。）

县五

乌程，（上。）归安，（上。与乌程皆为倚郭。）安吉，（中。）德清，（中。）武康。（中。）

州一

长兴州，（中。）宋故县，元贞元年，升为州。

嘉兴路，（上。）宋嘉兴府，属浙西路。至元十四，年升嘉兴路总管府。旧领嘉兴、海盐、华亭、崇德四县，后升华亭县为府，升海盐、崇德县为州。户四十二万六千六百五十六，口二百二十四万五千七百四十二。

领司一

录事司。（旧置厢官，至元十四年，改录事司。）

县一

嘉兴。（上。倚郭。有风泾白牛务、魏塘务。）

州二

海盐州，（中。有澉浦务。）宋海盐县，元贞元年，升为州。

崇德州，（中。）宋崇德县，元贞元年，升为州。

平江路，（上。）宋平江府，属浙西路。至元十三年，升平江路总管府。二十一年，徙浙西宣慰司于本路。旧领吴、长洲、昆山、常熟、吴江、嘉定六县，后升昆山、常熟、吴江、嘉定俱为州。户四十六万六千一百五十八，口二百四十三万三千七百。

领司一

录事司。

县二

吴县，（上。倚郭。）长洲。（上。倚郭。）

州四

昆山州，（中。）宋昆山县。元贞元年，升为州。皇庆二年，徙州治于太仓。

常熟州，（中。）宋常熟县。元贞元年，升为州。

吴江州，（中。）宋吴江县。元贞元年，升为州。

嘉定州，（中。）宋嘉定县。元贞元年，升为州。

常州路，（上。）宋常州，属浙西路。至元十四年，升常州路总管府。旧领晋陵、武进、无锡、宜兴四县，后升宜兴县为府，无锡县为州。户二十万九千七百三十，口一百二万一十一。

领司一

录事司。

县二

晋陵，（中。倚郭。）武进。（中。倚郭。）

州二

宜兴州，（中。）宋宜兴县。至元十五年，升宜兴府。二十年，仍为县。二十一年，复升为府，仍置宜兴县隶之。元贞元年，降为州，省宜兴县入本州。

无锡州，（中。）宋无锡县。元贞元年，升为州。

镇江路，（下。）宋镇江府，属浙西路。至元十三年，升镇江路总管府。户十万三千三百一十五，口六十二万三千六百四十四。

领司一

录事司。

县三

丹徒，（中。倚郭。）丹阳，（中。）金坛。（中。）

建德路，（上。）宋建德府，属浙西路。至元十三年，置建德府安抚司。十四年，改建德路总管府。户十万三千四百八十一，口五十万四千二百六十四。

领司一

录事司。

县六

建德，（中。倚郭。有神泉监，宋置，以铸铜钱，后废。元复置，后又废。）淳安，（中。）遂安，（下）。桐庐，（中。）分水，（中。）寿昌。（中。有西隝寨。）

松江府，宋华亭县，为嘉兴府属县。至元十四年，升为华亭府，仍隶嘉兴路。十五年，改松江府，直隶行省。户十六万三千九百三十一。（至顺钱粮数。）　领县二：华亭，（上。倚郭。至元十五年置。）上海。（上。本华亭县地，名华亭海。宋时商贩云集，又曰上海市。至元二十八年，置上海县。）

江阴州，（上。）宋江阴军，属浙西路。至元十二年，依旧置军，行安抚司事。十四年，升为江阴路总管府。二十八年，降为州，隶常州路，后直隶行省。旧领江阴一县，省入本州。户五万三千八百二十，口三十万一百七十七。

浙东道宣慰司都元帅府。（旧治婺州，大德六年移治庆元。）

庆元路，（上。）宋庆元府，属浙东路。至元十三年，置宣慰司。明年，改为庆元路总管府。（至治三年，复庆元路，未知何时省罢。）旧领鄞、慈溪、奉化、象山、定海、昌国六县，后奉化、昌国二县俱升为州。户二十四万一千四百五十七，口五十一万一千一百五十三。

领司一

录事司。

县四

鄞县，（上。倚郭。有小溪镇巡检司，本唐之光溪镇。）象山，（中。）慈溪，（中。）定海。（中。）

州二

奉化州，（下。）宋奉化县，元贞元年，升为奉化州。

昌国州，（下。）宋改唐翁山县为昌国县。至元十四年，升为州，仍置昌国县隶之，后省县入本州。

衢州路，（上。）宋衢州，属浙东路。至元十三年，升衢州路总管府。户十万八千五百六十七，口五十四万三千六百六十。

领司一

录事司。

县五

西安，（中。倚郭。）龙游，（上。有陈村营，至元中立。）江山，（下。宋改礼贤县。元初，复旧名，有仕山营在仙霞关。）常山（下。宋改唐常山县为信安。元仍复旧名，有草萍营，至元二十一年立。）开化。（中。）

浙东海右道肃政廉访司。

婺州路，（上。）宋婺州，属浙东路。至元十三年，升婺州路总管府。旧领金华、东阳、义乌、兰溪、永康、武义、浦江七县，后升兰溪县为州。户二十二万一千一百一十八，口一百七万七千五百四十。

领司一

录事司。

县六

金华，（上。倚郭。）东阳，（上。）义乌，（上。）永康，（中。）武义，（中。）浦江。（中。）

州一

兰溪州，宋兰溪县，元贞元年升为州。

绍兴路，（上。）宋绍兴府，属浙东路。至元十三年，改绍兴路总管府。至正十六年，移江南行御史台治绍兴。旧领会稽、山阴、嵊、诸暨、上虞、余姚、萧山、新昌八县，后升余姚、诸暨二县为州。户一十五万一千二百三十四，口五十二万一千五百八十八。

领司一

录事司。

县六

山阴，（上。倚郭。）会稽，（中。倚郭。）上虞，（上。）萧山，（中。）嵊县，（上。宋改剡县为嵊县，取四山为嵊之义。）新昌。（中。宋以枫桥镇置义安县，又改新昌。）

州二

余姚州，（下。）宋余姚县，元贞元年升为州。

诸暨州，（下。）宋诸暨县，元贞元年升为州。

温州路，（上。）宋温州，又升瑞安府，属浙东路。至元十三年，置温州路总管府。旧领永嘉、瑞安、乐清、平阳四县，后升瑞安、平阳二县为州。户十八万七千四百三，口四十九万七千八百四十八。

领司一

录事司。

县二

永嘉，（上。倚郭。）乐清。（下。）

州二

瑞安州，（下。）宋瑞安县，元贞元年升为州。

平阳州，（下。）宋平阳县，元贞元年升为州。

台州路，（上。）宋台州，属浙东路。至元十三年，置安抚司。十四年，改台州路总管府。旧领临海、黄岩、天台、仙居、宁海五县，后升黄岩县为州。户十九万六千四百一十三，口一百万三千八百三十三。

领司一

录事司。

县四

临海（上。倚郭。）仙居，（上。）宁海，（上。）天台。（中。）

州一

黄岩州，（下。）宋黄岩县，元贞元年升为州。

处州路，（上。）宋处州，属浙东路。至元十三年，升处州路总管府。户十三万二千七百五十四，口四十九万三千二百九十二。

领司一

录事司。

县七

丽水，（中。倚郭。）龙泉，（中。有亻开山寨。）松阳，（中。）遂昌，（中。）青田，（中。）缙云，（中。）庆元。（中。）

江东建康道肃政廉访司。（大德八年，徙治宁国。）

宁国路，（上。）宋宁国府，属江南东路。至元十四年，升宁国路总管府。户二十三万二千五百三十八，口一百一十六万二千六百九十。

领司一

录事司。（旧立四厢，至元十四年，改录事司。）

县六

宣城，（上。倚郭。）南陵，（中。）泾县，（中。）宁国，（中。）旌德，（中。）太平。（中。）

徽州路，（上。）宋徽州，属江南东路。至元十四年，升徽州路总管府。旧领歙、休宁、绩溪、黟、祁门、婺源六县，后升婺源县为州。户一十五万七千四百七十一，口八十二万四千三百四。

领司一

录事司。（旧设四厢，至元十四年改置录事司，二十九年罢。）

县五

歙县，（上。倚郭。）休宁，（中。有王城务。）祁门，（中。）黟县，（下。）绩溪。（下。有西阬寨，置镇守营。）

州一

婺源州，（下。）宋婺源县，元贞元年升为州。（惠洽乡有巡检司。）

饶州路，（上。）宋饶州，属江南东路。至元十四年，升饶州路总管府。十九年，改隶隆兴行省。旧领鄱阳、余干、浮梁、乐平、德兴、安仁六县，后升乐平、浮梁、余干三县俱为州。户六十八万二百三十五，口四百三万六千五百七十。

领司一

录事司。（旧设三厢，至元四年改置。）

县三

鄱阳，（上。倚郭。）德兴，（上。）安仁。（中。）

州三

余干州，（中。）宋余干县，元贞元年升为州。

浮梁州，（中。）宋浮梁县，元贞元年升为州。

乐平州，（中。）宋乐平县，元贞元年升为州。

江南诸道行御史台。

集庆路，（上。）宋江宁府，又改建康府，属江南东路。至元十四年，改建康路。十五年，立江淮行中书省，后徙于杭州，改江浙行省。二十三年，徙江南行御史台于建康。天历二年，以文宗潜邸，改建康路为集庆路。旧领上元、江宁、溧阳、溧水、句容，后升溧水、溧阳二县俱为州。户二十一万四千五百三十八，口一百七万二千六百九十。

领司一

录事司。

县三

上元，（中。倚郭。）江宁，（中。倚郭。）句容。（中。）

州二

溧水州，（中。）宋溧水县，元贞元年升为州。

溧阳州，（中。）宋溧阳县，至元十四年，改为溧州。十五年，升溧州府。十六年，改溧阳路，领录事司，并溧阳县。二十八年，罢路，止存溧阳县。元贞元年升为州。

太平路，（下。）宋太平府，属江南东路。至元十四年，升为太平路总管府。户七万六千二百二，口四十四万六千三百七十一。

领司一

录事司。（旧设四厢，至元十四年改置。）

县三

当涂，（中。倚郭。）芜湖，（中。）繁昌。（下。）

池州路，（下。）宋池州，属江南东路。至元十四年，升池州路总管府。户六万八千五百四十七，口三十六万六千五百六十七。

领司一

录事司。

县六

贵池，（下。倚郭。）青阳，（下。）建德，（下。）铜陵，（下。）石埭，（中。）东流。（下。）

信州路，（上。）宋信州，属江南东路。至元十四年，升为信州路总管府。旧领上饶、玉山、弋阳、贵溪、铅山、永丰六县，后升铅山县为州，直隶行省。户十三万二千二百九十，口六十六万二千二百五十八。

领司一

录事司。

县五

上饶，（中。倚郭。）玉山，（中。）弋阳，（中。有宝丰场，宋之旧县，后裁，元置榷场。）贵溪，（中。）永丰。（中。）

广德路，（下。）宋广德军，属江南东路。至元十四年，升为广德路总管府。户五万六千五百一十三，口三十三万九千七百八十。

领司一

录事司。（至元二十八年罢。）

县二

广德，（中。倚郭。）建平。（中。）

铅山州，宋铅山县，属信州。至元二十九年，升为州，直隶行省，割上饶县之乾元、永乐二乡，弋阳之新政、善政二乡来属。户二万六千三十五。（口阙。）

福建等处行中书省，领路八，属州二，属县四十六。

福建闽海道肃政廉访司。

福州路，（上。）宋福州，属福建路。至元十五年，改为福州路总管府。十七年，置福建行省于本路。是年，徙于泉州。十八年，复徙于本路。十九年，又回泉州。二十二年，罢行省，置福建道宣慰司，后罢宣慰司，复立行省于本州。大德二年，又置宣慰司都元帅府，罢行省，隶江浙行省。至正十六年，复置福建等处行中书省。本路旧领闽、侯官、福清、连江、古田、永泰、长溪、永正、闽清、宁德、怀安、长乐、福安十三县，后升长溪县为福宁州，析宁德、福安隶之；又升福清县为州。户七十九万九千六百九十四，口三百八十七万五千一百二十七。

领司一

录事司。（至元十五年，行中书省于府城，十二厢分四隅置录事司。十六年，并其二置东、西二司。二十年，复并为一。）

县九

闽县，（中。倚郭。）侯官，（中。倚郭。）怀安，（中。）古田，（上。）闽清，（中。）长乐，（中。）连江，（中。）罗源，（中。）永福。（中。）

州二

福清州，（下。）宋福清县，元贞元年升为州。

福宁州，（上。）宋长溪县，至元二十三年升为州。　领县二：宁德，（中。）福安。（中。）

建宁路，（下。）宋建宁府，属福建路。至元十六年，改建宁路总管府。户一十二万七千二百五十四，口五十万六千九百二十六。

领司一

录事司。

县七

建安，（中。倚郭。）瓯宁，（中。倚郭。）浦城，（中。）建阳，（中。宋建阳县，又改嘉禾，元复旧名。）崇安，（中。）松溪，（下。）政和。（下。）

泉州路，（上。）宋泉州，属福建路。至元十四年，置行宣慰司兼行征南元帅府事。十七年，改为行中书省，置泉州路总管府。是年，又徙泉州行省于隆兴。大德元年，以福建平海等处行中书省治泉州，后罢。户八万九千六十，口四十五万五千五百四十五。

领司一

录事司。（至元十五年，置南北二司。十六年，并为一。）

县七

晋江，（中。倚郭。）南安，（中。）惠安，（下。）同安，（下。）永春，（下。）安溪，（下。）德化。（下。）

兴化路，（下。）宋太平军，寻改兴化军，属福建路。至元十四年，升兴化路总管府。户六万七千七百三十九，口三十五万二千五百三十四。

领司一

录事司。

县三

莆田，（中。倚郭。至元十一年，割左右两厢属录事司。）仙游，（下。）兴化。（下。宋析莆田县地置兴化，移军治于此县，后复徙治莆田。）

邵武路，（下。）宋邵武军，属福建路。至元十三年，升为邵武路总管府。户六万四千一百二十七，口二十四万八千七百六十一。

领司一

录事司。

县四

邵武，（中。倚郭。）光泽，（中。）泰宁，（中。）建宁。（中。）

延平路，（下。）宋南剑州，属福建路。至元十五年，升为南剑路总管府。延祐元年，改南剑路为延平路。户八万九千八百二十五，口四十三万五千八百六十九。

领司一

录事司。

县五

南平，（中。倚郭。宋剑浦县。延祐元年，改为南平。）尤溪，（中。）沙县，（中。）顺昌，（中。）将乐。（中。）

汀州路，（下。）宋汀州，属福建路。至元十五年，升为汀州路总管府。户四万一千四百二十三，口二十三万八千一百二十七。

领司一

录事司。

县六

长汀，（中。倚郭。）宁化，（中。）清流，（下。宋旧县，绍定中废，至元中复置。）连城，（下。宋连城，至元中改为莲城。）上杭，（下。）武平。（下。）

漳州路，（下。）宋漳州，属福建路。至元十八年，升为漳州路总管府。旧领龙溪、漳浦、龙岩、长泰四县。至治间，以龙溪、漳浦、龙岩三县地僻远难治，析其地置南胜县，后改南靖。户二万一千六百九十五，口十万一千三百六。（屯田二百五十顷。）

领司一

录事司。

县五

龙溪，（下。倚郭。）漳浦，（下。）龙岩，（下。）长泰，（下。）南靖。（下。）

江西等处行中书省，领路十八、州九，属州十三，属县七十八。

江西湖东道肃政廉访司。

龙兴路，（上。）宋隆兴府，属江南西路。至元十二年，置行都元帅府及安抚司。十四年，改元帅府为江西道宣慰司、本路为总管府，置行中书省。十五年六月，并隆兴省于福建，其宣慰司除额设员数外余并罢去。七月，复以塔出等行中书省于赣州。十六年，移赣州行省还隆兴。十七年，又并泉州行省于隆兴。十九年，并江西福建行省为一，罢宣慰司，隶皇太子位。十一月，以袁州、饶州、兴国军复隶隆兴省。二十一年，改隆兴路为龙兴路。二十七年，移行省于吉州，后复还本路。旧领南昌、新建、奉新、丰城、分宁、靖安、武宁、进贤八县，后升丰城县为富州，析武宁、分宁二县隶宁州，又以武宁还隶本路。户三十七万一千四百三十六，口一百四十八万五千七百四十四。（至元二十七年钞数。）

领司一

录事司。（宋分置九厢，至元十三年，废城内六厢，置录事司。）

县六

南昌，（上。倚郭。至元二十年，割录事司所领城外二厢东西两关来属。）新建，（上。倚郭。）进贤，（中。）奉新，（中。）靖安，（中。）武宁。（中。至元二十三年，置宁州，领武宁、分宁二县。大德五年，改武宁县隶本路。）

州二

富州，（上。）宋丰城县，隶隆兴府。至元二十三年，升为州。

宁州，（中。）至元二十三年，于武宁县置宁州，武宁为倚郭县。大德八年，析武宁直隶本路，徙州治于分宁。　领县一：分宁。（宋属隆兴府，至元二十三年改隶宁州。）

吉安路，（上。）宋吉州，属江南西路。至元十四年，升吉州路总管府。皇庆元年，改为吉安路。旧领庐陵、吉水、安福、太和、龙泉、永新、永丰八县。后升吉水、安福、太和、永新四县俱为州。至顺间，又析永新州地置永宁县。户四十四万四千八十三，口二百二十二万四百一十五。

领司一

录事司。

县五

庐陵，（上。倚郭。）永丰，（上。）万安，（中。）龙泉，（中）。永宁。（下。本永新县地，至顺间分置永宁县。）

州四

吉水州，（中。）宋吉水县，元贞元年升为州。

安福州，（中。）宋安福县，元贞元年升为州。

太和州，（下。）宋太和县，元贞元年升为州。

永新州，（下。）宋永新县，元贞元年升为州。

瑞州路，（上。）宋瑞州，属江南西路。至元十四年，升瑞州路。旧领高安、上高、新昌三县，后升新昌县为州。户十四万四千五百七十二，口七十二万二千三百二。

领司一

录事司。（至元十四年置。）

县二

高安，（上。倚郭。）上高。（中。至正九年，罢本县长官司。）

州一

新昌州。（下。）宋太平兴国六年，析高安县地置新昌县。元贞元年，升为州。

袁州路，（上。）宋袁州，属江南西路。至元十三年，置安抚司。十四年，改总管府，隶湖南行省。十九年，改隶江西行省。旧领宜春、分宜、萍乡、万载四县，后升萍乡县为州。户十九万八千五百六十三，口九十九万二千八百一十五。

领司一

录事司。（至元十三年，置兵马司。十四年，改录事司。）

县三

宜春，（上。倚郭。）分宜，（上。）万载。（中。）

州一

萍乡州，（中。）宋萍乡县，元贞元年升为州。

临江路，（上。）宋临江军，属江南西路。至元十三年，隶江西行都元帅府。十四年，升临江路总管府。旧领清江、新淦、新喻三县，后升新淦、新喻二县为州。户十五万八千三百四十八，口七十九万一千七百四十。

领司一

录事司。（宋隶都监司，至元十三年置兵马司，十五年改。）

县一

清江。（上。倚郭。）

州二

新淦州，（中。）宋新淦县，元贞元年升为州。

新喻州。（中。）宋新喻县，元贞元年升为州。

抚州路，（上。）宋抚州，属江南西路。至元十四年，升抚州路总管府。户二十一万八千四百五十五，口一百九万二千二百七十五。

领司一

录事司。（至元十四年，废宋三厢立。）

县五

临川，（上。）崇仁，（上。）金溪，（上。）宜黄，（中。）乐安。（中。）

江州路，（下。）宋江州，属江南西路。至元十二年，置江东西宣抚司，治江州。十三年，改为江西大都督府，隶扬州行省。十四年，罢都督府，置江州路总管府，隶龙兴行都元帅府。后置行中书省，本路直隶焉。十六年，改隶黄蕲等路宣抚司。二十二年，复隶行省。至正十六年，又改为宣慰司都元帅府。户八万三千九百七十七，口五十万三千八百五十二。

领司一

录事司。（宋都监司，至元十二年立兵马司，十四年改。）

县五

德化，（中。）瑞昌，（中。）彭泽，（中。）湖口，（中。）德安。（中。）

南康路，（下。）宋南康军，属江南东路。至元十四年，升南康总管，隶江淮行省。二十二年，改隶江西行省。旧领星子、都昌、建昌三县，后升建昌县为州。户九万五千六百七十八，口四十七万八千三百九十。

领司一

录事司。

县二

星子，（下。本路治所。）都昌。（下。）

州一

建昌州，（下。）宋建昌县，元贞元年升为州。

赣州路，（上。）宋赣州，属江南西路。至元十四年，升赣州路总管府。旧领赣、安远、雩都、虔化、信丰、龙南、瑞金、兴国、会昌、石城十县，后升虔化县为宁都州，析龙南、安远二县隶之；升会昌县为州，析瑞金县隶之。户七万一千二百八十七，口二十八万五千一百四十八。

领司一

录事司。（至元十五年立。）

县五

赣县，（上。州治所。）兴国，（中。）信丰，（下。）雩都，（下。）石城。（下。元贞元年，以石城隶宁都，其复隶赣州年分阙。）

州二

宁都州，（下。）宋虔化县，后改宁都县。元贞元年升为州。　领县二：龙南，（下。以县在龙滩之南故名。至元二十四年，并入信丰县。至大二年复置。）安远。（下。至元二十四年，并入会昌县。至大二年，复置。）

会昌州，（下。）宋会昌县，元贞元年升为州。（旧志大德元年升宁都、会昌为州，并隶赣州路，大德乃元贞之误。）

建昌路，（下。）宋建昌军，属江南西路。至元十四年，升为建昌路总管府。旧领南城、南丰、新城、广昌四县，后升南丰县为州，直隶行省。户九万二千二百二十三，口五十万三千三十八。

领司一

录事司。（至元十四年，割南城置录事司。）

县三

南城，（中。）新城，（中。）广昌。（中。）

南安路，（下。）宋南安军，属江南西路。至元十四年，升南安总管府。十五年，析大庾县城之四坊置录事司。十六年，废。户五万六百一十二，口三十万三千六百六十六。　领县三：大庾，（中。倚郭。）南康，（中。）上犹。（下。宋上犹县，又改南安。至元十六年，改永清，后复为上犹。）

南丰州，（下）宋南丰县，隶建昌军。至元十九年，升为州，直隶江西行省。户二万五千七十八，口一十二万八千九百。

广东道宣慰使司都元帅府。（至元十五年置。）

海北广东道肃政廉访司。（至元三十年治广州。）

广州路，（上。）宋广州，属广南东路。至元十三年，内附。十五年，置广州路总管府。三十年，升为上路。旧领南海、番禺、增城、怀集、清远、东莞、新会、香山八县，后怀集析属贺州。户十七万二百一十六，口一百二万一千二百九十六。

领司一

录事司。（至元十六年，置，以州之东城、西城、子城并番禺、南海二县在城民户隶之。）

县七

南海，（中。倚郭。）番禺，（下。倚郭。）东莞，（中。）增城，（中。）香山，（下。）新会，（下。）清远。（下。宋清县，元改清远。）

韶州路，（下。）宋韶州，属广南东路。至元十三年，内附。十五年，置韶州路总管府，分曲江县城西厢地及城外三厢置录事司。二十九年，罢录事司。三十年，分赣州行院官一员。旧领曲江、乐昌、翁源、仁化、乳源五县，翁源析属英德州。户一万九千五百八十四，口一十七万六千二百五十六。　领县四：曲江，（中。延祐五年，并翁源县入之。）乐昌，（下。）仁化，（下。）乳源。（下。）

惠州路，（下。）宋惠州，属广南东路。至元十六年，升惠州路总管府，置录事司。至元二十九年，罢录事司。户一万九千八百三，口九万九千一十五。　领县四：归善，（下。倚郭。）博罗，（下。）海丰，（下。）河源。（下。）

南雄路，（下。）宋南雄州，属广南东路。至元十五年，升南雄路总管府，置录事司。二十九年，罢录事司。户一万七百九十二，口五万三千九百六十。　领县二：保昌（下。倚郭。至元二十七年，降南雄州为保昌县。按保昌宋旧县，非因降改，殆省本州入保昌也。其复为南雄州，未知何时。）始兴。（下。）

潮州路，（下。）宋潮州，属广南东路。至元十六年，升潮州路总管府。二十三年，复以江西等处行院副使兼广东道宣慰使司，镇潮州。（旧领梅州，延祐四年，以梅州隶广东宣慰司。）户六万三千六百五十，口四十四万五千五百五十。

领司一

录事司。（至元二十一年置。）

县三

海阳，（下。倚郭。）潮阳，（下。）揭阳。（下。）

德庆路，（下。）宋德庆府，属广南东路。至元十四年，广西宣慰司以兵收附，改隶广西道。十七年，置德庆路总管府。二十九年，仍改隶广东道。户一万二千七百五，口三万二千九百九十七。　领县二：端溪，（下。倚郭。）龙水。（下。）

肇庆路，（下。）宋肇庆府，属广南东路。至元十六年，广西宣慰司收附，改隶广西道。十七年，置为下路总管府。二十九年，改隶广东道。户三万三千三百三十八，口五万五千四百二十九。　领县二：高要，（中。倚郭。）四会。（中。）

英德州，（下。）宋英德府，属广南东路。至元十三年收附。十五年，置英德路总管府。二十七年，罢总管府，并所属真阳、浛光二县为英德州。（《翰墨全书》元管真阳、浛光二县，今为新民员州。）大德四年，复升为路，置真阳、浛光、翁源三县。延祐元年，复降为州，并真阳、浛光入之。　领县一：翁源。（大德五年置，延祐元年，并入曲江，其复立年分阙。）

梅州，（下。）宋故州，属广南东道。至元十六年，升梅州路总管府。二十三年，降为州，属潮州路。延祐四年，改为散州，直隶宣慰司。户二千四百七十八，口一万四千八百六十五。　领县一：程乡。（下。）

南恩州，（下。）宋故州，至元十三年，升南恩总管府。十九年，降为散州，户一万九千三百七十三，口九万六千八百六十五。　领县二：阳江，（下。）阳春。（下。）

封州，（下。）宋故州，至元十三年收附，明年复叛，广西宣慰司定其乱，遂隶广西道。十七年，置封州路总管府。二十九年，降为散州，仍属东道。户二千七十七，口一万七百四十二。　领县二：封州，（下。）开建。（下。）

新州，（下。）宋故州，属广南东路。至元十六年，升新州路。十九年，降为散州。户一万一千三百一十六，口六万七千八百九十六。　领县一：新兴。（下。）

桂阳州，（下。）宋桂阳县，属连州。至元十九年，升为散州，析连州阳山县来属，为蒙古忽都忽郡王分地。旧隶湖南道宣慰司，后复隶广东道。户六千三百五十六，口二万五千六百五十五。　领县一：阳山。（下。）

连州，（下。）宋故州，属广南东路。至元十三年，置安抚司，直隶行中书省。十七年，罢安抚司，升为连州路，隶湖南道。二十九年，改隶广东道。元贞元年，降散州。户四千一百五十四，口七千一百四十一。　领县一：连山。（下。）

循州，（下。）宋故州，属广南东路。至元十三年，升为循州路。二十三年，降散州。户一千六百五十八，口八千二百九十。　领县三：龙川，（下。）兴宁，（下。）长乐。（下。）




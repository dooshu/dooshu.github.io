文集卷五十九


与冯祖仁　一


以下俱北归

某慰疏言：承艰疚，退居久矣。日月逾迈，哀痛理极，未尝获陈区区，少解思慕万一。实以漂寓穷荒，人事断绝，非敢慢也。比辱手疏，且审孝履支持，廓然逾远，追恸何及！伏冀俯顺变礼，宽中强食。谨奉启疏上慰，不次。卷五五





与冯祖仁　二


某启：蒙示长笺，粲然累幅，光彩下烛，衰朽增华。但以未拜告命，不敢具启答谢，感怍不可云喻。老瘁不复畴昔，但偶未死耳。水道间关寸进，更二十日，方至曲江，首当诣宇下。区区非面不既，乏人写大状，不罪。手拙简略。不次。卷五五





与冯祖仁　三


某启：昨日辱远迓，喜慰难名。客散已夜，不能造门。早来又闻已走松楸，未敢上谒。领手教，愧悚无地。至节，想惟孝思难堪，奈何奈何！来晚当往慰。不宣。卷五五





与冯祖仁　四


节辰蒙惠羊边、酒壶。仁者之馈，谨以荐先，感佩不可言也。卷五五





与冯祖仁　五


某启：辱手教，承晚来起居佳胜。惠示珠榄，顷所未见，非独下视沙糖矣。想当一笑。匆匆，不宣。卷五五





与冯祖仁　六


某启：前日辱下顾，尚未果走谢，悚息不已。捧手教，承起居佳胜。卑体尚未甚清快，坐阻谈对，为怅惘也。惠示妙剂，获之喜甚，从此衰疾有瘳矣！人还，不宣。卷五五





与冯祖仁　七


某启：辱手教，具审尊体佳胜，甚慰驰仰。拙疾亦渐平矣。来日当出诣。番烧羊蒙珍惠，下逮童稚矣。谨奉启谢，不宣。卷五五





与冯祖仁　八


两日冗迫，不果诣见。伏计孝履如宜？欲告借前日盛会时作包子厨人一日，告白朝散，绝早遣至。不罪不罪！家人辈欲游南山，祖仁若无事，可能同到彼闲行否？卷五五





与冯祖仁　九


辱回教，及蒙以岩砚、法醑、嘉蔬、珍果等为饷，已捧领讫，顾无以当之。适苦嗽，昏倦。裁谢草草。卷五五





与冯祖仁　一〇


昨日奉辞，瞻恋殊甚。旦来孝履佳否？先什辄已题跋。鹤、鹿、马三轴，迫行不暇题，谨同纳上。祖仁方在疚，更不烦远出，昨所云金山之行可罢也。乍远，保重。卷五五





与冯祖仁　一一


某启：辱笺教累幅，文义粲然，礼意兼重，非老朽所敢当，藏之巾笥，以为光宠。幸甚！比日孝履何如？到韶累日，疲于人事，又苦河鱼之疾，少留调理乃行。益远，极瞻系也。岁暮，更惟节哀自重。卷五五





与章质夫　一


以下俱黄州

某启：承喻慎静以处忧患，非心爱我之深，何以及此！谨置之座右也。柳花词妙绝，使来者何以措词？本不敢继作，又思公正柳花飞时出巡按，坐想四子闭门愁断，故写其意，次韵一首寄去，亦告不以示人也。七夕词亦录呈。药方付徐令去，惟细辨。覆盆子若不真，即无效。前者路傍摘者，此土人谓之“插秧莓”，三四月花，五六月熟，其子酸甜可食，当阴干其子用之。今市人卖者乃是花鸦莓，九月熟，与《本草》所说不同，不可妄用。想子已寄君猷矣。卷五五





与章质夫　二


某启：伏承被召，移漕六路，舆论所期，虽未厌满，而脱屣炎州，归觐阙庭，兹可庆也。比日启途之暇，起居佳胜？某谪籍所拘，未由攀饯，北望旌驭，此怀可知。伏冀若时为国保重而已。谨奉手启代违，不宣。卷五五





与章质夫　三


惠州

某启：近承手书，以侍者化去，曲垂开喻，感佩深矣。比来皆已忘去。凡百粗遣，但方营新居，费用百端，独力干办，尤为疲勚，冬末乃毕工。尔时遂杜门默坐，虽邻不觌。荷公忧爱之深，恐欲知其略也。万一有南来便人，为致人参、干枣数斤，朝夕所须也。不罪不罪！卷五五





与章子厚　一


以下俱黄州

某启：仆居东坡，作陂种稻，有田五十亩，身耕妻蚕，聊以卒岁。昨日一牛病几死，牛医不识其状，而老妻识之，曰：“此牛发豆斑疮也，法当以青蒿粥啖之。”用其言而效。勿谓仆谪居之后，一向便作村舍翁，老妻犹解接黑牡丹也。言此，发公千里一笑。卷五五





与章子厚　二


某启：闲居无人写得公状及圆封，又且不便于邮筒，不以为简慢也。丈丈尊候，闻愈康健，不敢拜书。江淮间岁丰物贱，百须易致，但贫窭所迫，营干自费力耳。舍弟自南都来，挈贱累缭绕江淮，百日至此，相聚旬日，即赴任到筠。不数日，丧一女，情怀可知。碎累满眼，比某尤为贫困也。荷公忧念，聊复及之耳。其余非尺书所能尽也。卷五五





与章子平　一


以下俱杭州

某启：咫尺不时上问，特枉手书，愧汗不已。比日起居何如？某老病日增，殊厌繁剧，方艰食中，未敢乞闲郡，日俟谴逐尔。未由面言，临纸惘惘。千万为国自爱。不宣。卷五五





与章子平　二


某启：久阔，幸经过一见，殊慰瞻仰。违去未几，复深驰系。比日伏惟起居佳胜？到官数月，公私衮衮，殆非衰病所堪。然湖山风物依然，足慰迟暮也。未由接奉，千万为国自重。不宣。卷五五





与章子平　三


某启：稍疏上问，伏惟台候万福。积雨不少，害稼否？想极忧劳。杭虽多高原，已厌水矣。未缘瞻奉，惟剧思仰。毒暑，万万自重。挥汗，恕不谨。卷五五





与章子平　四


某启：杨同年至，出所教赐，且审比日起居佳胜，感慰兼极。某百凡如昨。秋暑向衰，官事亦渐简，差有可乐。湖山之胜，恨不与老兄共之也。金鱼池上，数寺亦洁雅，未宜嫌弃，余非书所能究。卷五五





与章子平　五


某再启：前日曲蒙厚待，感怍兼至，辄有小恳拜闻。本州於潜县柳豫，极有文行，近丁忧，贫甚，食口至众，无所归，可代曾君管秀学否？闻曾君不久服阕入京，如未有人，幸留此阙也。此人词学甚富，而内行过人，诚可以表帅学者。率易干闻，必不深讶。可否？略示谕。卷五五





与章子平　六


某少事试干闻。京口有陈辅之秀才，学行甚高，诗文皆过人，与王荆公最雅素。荆公用事，他绝不自通；及公退居金陵，日与之唱和。孤介寡合，不娶不仕，近古独行。然贫甚，薪水不给。窃恐贵郡未有学官，可请此人否，如何？乞示及。月给几何，度其可足，即当发书邀之。如已有人，或别有所碍，即已。哀其孤高穷苦，故谩为之一言。不罪不罪！卷五五





与章子平　七


某再启：叠蒙示谕，但得吾兄不见罪，幸矣，岂复有他哉！某自是平生坎坷，动致烦言者，吾兄不复云尔，读之不觉绝倒也。舍弟孤拙，岂堪居此官？但力辞不得免尔。承谕及，感怍感怍！船子甚荷留念，已差人咨请。知之。卷五五





与章子平　八


葑脔初无用，近以湖心叠出一路，长八百八十丈，阔五丈，颇消散此物。相次开路西葑田，想有余可为田者，当如教揭榜示之。卷五五





与章子平　九


某疏拙多忤，吾兄知之旧矣。然中实无他，久亦自信。示谕别纸，读之甚惶恐。某接契末非一日，岂复以人上浮言为事，而况无有耶？此必告者过也。当路纷纷，易得瞋喜，愿彼此一切勿听而已。余非面不究。令子辱访，不尽款曲。悚息悚息！卷五五





与章子平　一〇


某启：公见劝开西湖，今已下手成伦理矣，想不惜见助。赃罚船子，告为尽数刬刷，多多益佳，约用四百只也。仍告差人驾来。本州诸般全，然阙兵也。至恳至恳！卷五五





与章子平　一一


某启：昨日远烦从者，感愧之极。辱书，承起居佳胜。渡江非今晚即来晨，岂可再烦枉顾？贶鹅肉，极济所乏，遂与安国、幾先同飨。乍远，千万保爱。不宣。卷五五





与章子平　一二


某启：久别，复此邂逅为喜。病疮，不果往见。只今解去，岂胜怅惘。子由寄今年赐茗，辄分一团，愧微少也。二陈恨不一见之，且为致区区。乍远，千万自爱。卷五五





与章致平　一


以下俱北归

某顿首致平学士：某自仪真得暑毒，困卧如昏醉中。到京口，自太守以下皆不能见，茫然不知致平在此。得书，乃渐醒悟。伏读来教，感叹不已。某与丞相定交四十余年，虽中间出处稍异，交情固无所增损也。闻其高年，寄迹海隅，此怀可知。但以往者更说何益，惟论其未然者而已。主上至仁至信，草木豚鱼所知也。建中靖国之意，可恃以安。又海康风土不甚恶，寒热皆适中。舶到时，四方物多有。若昆仲先于闽客川广舟中准备，备家常要用药百千去，自治之余，亦可以及邻里乡党。又丞相知养内外丹久矣，所以未成者，正坐大用故也。今兹闲放，正宜成此。然只可自内养丹，切不可服外物也。舒州李惟熙丹，化铁成金，可谓至矣，服之皆生胎发，然卒为痈疽大患。皆耳目所接，戒之戒之！某在海外，曾作《续养生论》一首，甚欲写寄，病困未能。到毗陵，定叠检获，当录呈也。所云穆卜，反覆究绎，必是误听。纷纷见及已多矣，得安此行，为幸为幸！更徐听其审。又见今病状，死生未可必。自半月来，日食米不半合，见食却饱。今且速归毗陵，聊自憩。此我里，庶几且少休，不即死。书至此，困惫放笔，太息而已。某顿首再拜致平学士阁下，六月十四日。卷五五





与章致平　二


《续养生论》乃有遇而作，论即是方，非如中散泛论也。白术一味，舒州买者，每两二百足，细碎而有两丝。舒人亦珍之。然其膏润肥厚，远不及宣、湖所出。每裹二斤，五六百足，极肥美，当用此耳。若世所谓茅术，不可用。细捣为末，余筋滓难捣者弃之。或留作香，其细末曝日中，时以井花水洒润之，则膏液自上，谨视其和合，即入木臼杵数千下，便丸如梧桐子大。不入一物。此必是仙方。日以井花水咽百丸，渐加至三百丸，益多尤佳。此非有仙骨者不传。《续养生论》尤为异书，然要以口授其详也。卷五五





与人一首


某再启：比来道气如何？用新术有验否？何生写真，逮十分矣，非公与子中指擿，亦不至是也。感服感服！所云观音验已久，公何知之晚？丘诵之久矣。一笑一笑！令侄节推甚安，幕中极烦他也。卷五五





与蹇授之　一


以下俱黄州

某慰疏言：不意变故，令阁盛年遽至倾殒，闻问悲愕，如何可言！窃惟感悼之深，触物增恸；日月逝矣，追想无及。奈何奈何！未缘诣慰，但增哽塞。谨奉启少布区区，不宣。卷五五





与蹇授之　二


某启：得季常书，知公有闺门之戚。内外积庆，淑德著闻，乃遽尔耶？公去亲远，动以贻忧为念，千万麾遣，无令生疾。此区区至意，惟聪明察之。季常悲恨甚矣，亦常以书痛解之。适苦目疾，上问极草草，不罪不罪！舍弟每有书来，甚荷德庇。尊丈待制，必频得信，因家书为道区区。卷五五





与蹇授之　三


某欲一奉见，岂徒然哉？深有所欲陈者，而竟不遂，可胜叹耶！子由在部下，甚幸，但去替不远耳。辄有一书及少信，烦从吏，甚不当尔。恃眷故，必不深责。季常可劝之一起，深欲图其见坐处也。一噱。卷五五





与蹇授之　四


某启：前日已奉书。昨日食后，垂欲上马赴约，忽儿妇眩倒，不省人者久之，救疗至今，虽稍愈，尚昏昏也。小儿辈未更事，义难舍之远去，遂成失言。想仁心必恕其不得已也，然愧负深矣。乍暖，起居何如？闲废之人，径往一见，谓必得之，乃尔龃龉，人事真不可必也。后会何可复期，惟万万为国自重。谨奉手启，不宣。卷五五





与蹇授之　五


不得一见而别，私意甚不足。人常蔽于安逸而达于忧患，愿深照此理。况美材令问，岂久弃者耶？卷五五





与蹇授之　六


某启：江上一别，今几年矣，不谓尚蒙存记。手书见及，感愧不可言。冲涉薄寒，起居佳安，甚慰所望。承奉使江表，乡闾之末，亦窃以为宠，但罪废之余，不敢复自比数故旧。书词过重，只益惶悚。旦夕恐遂一见，惟冀顺候自重。谨奉启，不宣。卷五五





与张君子　一


以下俱杭州

某启：别后公私纷冗，有阙上问，敢谓存记，远枉书教。奖与隆重，足为衰朽之光。比日履兹寒凝，起居佳胜？某凡百粗遣，但杭之烦剧，非抱病守拙者所堪。行丐闲散，以避纷纷耳。湖山虽胜游，而浙民饥歉，公帑窘迫，到郡但闭清坐而已，甚不为过往所悦。然老倦谋退，岂复以毁誉为怀？公知照之深，聊复及此。未由展会，尚冀为国自爱。不宣。卷五五





与张君子　二


某春来多病，时复谒告，乞宣城或一宫观差遣。盖拙者虽在远外，尚忝剧郡，故不为用事者所容。近者言陈师道，因复见及。又去年黥二凶人，一路为之肃然，今乃为其所讼，盖必有使之者。不然，顽民不知为此也。以此，不得不为求闲散以避其锋。素荷知照，聊复及之。亦恐都下相识不知其由，以为无故复求退，欲公粗知其心耳。卷五五





与张君子　三


某承欲令写先茔神道碑，如公家世，不肖以得附托为宠，更复何辞？但从来不写，除诏旨外，只写景仁一《志》，以尽先人研席之旧。义均兄弟，故不得免，其余皆辞之矣。今若为公家写，则见罪者必众，唯深察。悚息：不肖为俗所憎，独公相视亲厚，岂复惜一运笔！但业已辞他人，嫌若有所择耳。千万见恕。惠贶小团佳酝，物意两重，捧领惭荷。卷五五





与张君子　四


某守郡粗遣，去国稍久，矧怀家弟，老病岂不念归？但闻以眷知之深，颇为当路所忌。纵复归觐，不免侧目，忧患愈深，不若在外之安也。蒙念最深，故及此，幸密之。卷五五





与张君子　五


某启：别纸示喻，爱念之深，欲其归阙。某之思念家弟，怀仰亲友，岂无归意？但在内实无丝毫补报，而为郡粗可及民。又自顾衰老，岂能复与人计较长短是非，招怒取谤耶？若缄口随众，又非平生本意。计之熟矣，以此不如且在外也。子由想亦不久须出，则归亦谁从？浙西灾伤殊甚，不减熙宁，然备御之方亦粗设矣。俟到夏，流殍不大作，则别乞一小僻郡，少安衰拙也。蒙知照之深，故缕。因见晋卿道此，亦佳。冗懒殊甚，不别拜书，想不罪也。惠贶团茗御香，皆所难得，感佩之至。卷五五






○授颜岘右赞善大夫制

敕：安邑、解县两池榷盐巡官监察御史里行颜岘：古者公卿之子，代为公卿，所以贵贵也。况贤者之後，死政之孤，宁系班资，以碍升奖？惟尔岘尝与从父太师深犯蜂虿毒螫之下，太师没焉。尔之不回，幸而能脱，终超逆地，来谒奉天。列圣念功，访求太师之後，有司昧蔽，不以尔闻。今朕将建东朝，深思赞谕，异时使朕爱子知忠孝之道。如尔岘，吾何患焉。可守太子右赞善大夫，馀如故。


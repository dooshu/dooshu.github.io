刘泾


泾字巨济，简州（今四川简阳）人。熙宁六年（1073）进士。王安石荐其才，召见，除经义所检讨，迁太学博士。知处、虢、真、坊四州。元符末，除职方郎中卒，年五十八。有前溪集五卷，不传。

减字木兰花

凭谁妙笔。横扫素缣三百尺。

天下应无。此是钱塘湖上图。

一般奇绝。云淡天高秋夜月。

费尽丹青。只这些儿画不成。

夏初临

夏景

泛水新荷，舞风轻燕，园林夏日初长。庭树阴浓，雏莺学弄新簧。小桥飞入横塘。跨青蘋、绿藻幽香。朱阑斜倚，霜纨未摇，衣袂先凉。

歌欢稀遇，怨别多同，路遥水远，烟淡梅黄。轻衫短帽，相携洞府流觞。况有红妆。醉归来、宝蜡成行。拂牙床。纱厨半开，月在回廊。








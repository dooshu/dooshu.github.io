冬夜于随州紫阳先生飡霞楼送烟子元演隐仙城山序





吾与霞子元丹，烟子元演，[一]气激道合，结神仙交，殊身同心，誓老云海，不可夺也。历行天下，周求名山，入神农之故乡，得胡公之精术。[二]

[一]元丹，疑即元丹丘也，盖名与字之稍殊耳。《上安州裴长史书》曰：“故交元丹，亲接斯议。”是其结纳固已久矣。元演约是其弟。



[二]《初学记》：盛弘之《荆州记》曰：随郡北界，有厉乡村，村南有厉山，山下有一穴。父老相传，云神农所生。林西有堑两重，堑内周围一顷二十亩，地中有九井。神农既育，九井自穿，汲一井则众井水动，即以此为神农社，年常祀之。庖牺生乎陈，神农育乎楚，考籍应图，于是乎在。胡公即紫阳先生，详见三十卷《紫阳先生碑铭》。



胡公身揭日月，[一]心飞蓬莱。起飡霞之孤楼，炼吸景之精气。延我数子，高谈混元。[二]金书玉诀，[三]尽在此矣。

[一]《庄子》：“昭昭乎若揭日月而行。”



[二]《后汉书》：“外运混元，内侵毫芒。”章怀太子注：“混元，天地之总名也。”



[三]《武帝内传》：尊母欲得金书秘字，六甲灵飞，左右策精之文十二事授刘彻。梁丘子《黄庭内景玉经序》：《黄庭内景经》，一名《大帝金书》，扶桑大帝君宫中尽诵此经，以金简刻书之，故曰金书。《太平广记》：张楷有玉诀金匮之学，坐在立亡之道。



白乃语及形胜，紫阳因大夸仙城。元侯闻之，乘兴将往。别酒寒酌，醉青田而少留；[一]梦魂晓飞，度渌水以先去。

[一]《古今注》：乌孙国有青田核，莫测其树实之形，至中国者，但得其核耳。得清水则有酒味出，如醇美好酒。核大如六升瓠，空之以盛水，俄而成酒。刘章得两核，集宾客设之，尝供二十人之饮。一核尽，一核所盛以复饮。饮尽随更注水，随尽随盛，不可久置，久置则苦不可饮，名曰青田酒



吾不凝滞于物，与时推移。[一]出则以平交王侯，遁则以俯视巢、许。朱绂狎我，[二]绿萝未归。恨不得同栖烟林，对坐松月。有所款然，[三]铭契潭石。乘春当来，且抱琴卧花，高枕相待。诗以宠别，赋而赠之。

[一]《楚辞》：渔父曰：“圣人不凝滞于物，而能与世推移。”



[二]朱绂，见十一卷注。



[三]陆云《与戴季甫书》：“钦爱之情，款然至实。”






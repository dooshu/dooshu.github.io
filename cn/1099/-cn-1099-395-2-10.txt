○與梁霖宇贊畫 【 虜情】

捧教不獨見公籌邊之略、且為人謀而忠、自為謀而正、不佞之知公。方自此始耳。空舟蕩海。此局外意氣之談。言者甚易。行者甚難。乃茲仗足下與經畧同心。半載之間。如分理亂絲。頭頭成緒。此功亦不細矣。顧目前又有一種惡成喜敗。伐異黨同之徒。雜然獻疑。或曰兩川目前雖無虜。而水長草盛之候。必復大舉。扯酋雖暫離西海。而遷延肅州境上。必有後圖非盡殺不創。嗟乎苦哉當事之難也。雖營平定遠復生、必不能逃畏懦觀望之譏、不佞請以安危卜之于天耳、來教謂天下事。未有為之而無成者。胆力甚壯。然教尾又有是非毀譽窮通得喪之說。夫是非毀譽窮通得喪、豈與事之成敗、判為兩途者、有如為之而是人必以為不是、白簡朝投、金牌夕下、則即使三公持行視聽如一身、是則是矣、能保必成否、故不佞竊謂方今邊臣、一面禦外。亦當一面禦內。此邊臣所以難也精神意氣全在瞻顧中朝則實事漸衰堅白之論。不妨與明白折證一番。以堅朝聽。况經略所處。原與足下不同。若手足縶縛。狼戾敗事。則將來更有何人任責。足下姑勿以巳律人。盡付道傍口語于度外可也。閱視公有志有操。而恐其先入意氣之言。公當稍從中以定計定理曉之收番之為石畫何疑。然平時試加于虜。以茶馬聽屬之而有餘。有如一旦虜加于番。而番為我交患。則不識控拳解鬪之計將安施。而費將安出也。希更深思、


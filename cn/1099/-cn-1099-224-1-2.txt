○大虜求貢疏 【 議處殺虜使官兵】

臣惟我國家幅員全盛、武德布昭、軼前古矣、九夷八蠻、罔不通道、惟茲北虜、荒忽無常、然自弘治癸亥以前、歲猶稱貢羈縻不絕、疆圉稍寧、嗣因宣府虞臺嶺之戰我師覆沒、虜益驕橫貢道不通諸邊侵駭、其結患生民者、巳及四十年矣、嘉靖壬辰、小王子復自致書求獻方物、後竟疑沮、邇年石天爵之事。其始也彼以好來、蹇然諾之、既而設計誘取。斬之何名。大失夷心橫挑巨釁臣每痛恨當旹邊臣區畫之失策。而機會之難投也乃今彼酋遣使叩邊講和求貢雖譎詐之情窺竊之計。不可易知。然我惟備之而已。和則不可來則勿拒。固帝王之所以待遠人。而權旹施宜察形間亦兵家之所以收全勝也。詎容脫誤致有後艱。嘉靖中　當宁一意絕款以致俺荅之寇数十年不息夫虜縱必不可款其通使往來必不可盡絕也我絕其來使而我民之遁入虜地者復多則彼有嚮導而我無伺察矣近來拒奴者亦以焚書斬使為上策愚不知何謀也臣得夷人求貢之報。時適東廵。亟擬西旋直趨近地規事建議。上之　聖明。豈意方離宣鎮而前項夷使則已先死于羣兇之手矣臣心剌繆。曷知所云。夷狄雖犬羊其性。固能知曲直喜怒猶夫人也遣彼族類歸我漢人執物示信。懇託墩軍。為其道款借曰不許猶當善其辭說遣之使還乃既置夷使於墩臺納歸人於境內又從誘而殺之此何理也。曲既在我安知其不慎怒恣睢。連合梟雄。彎弓報怨。將來即有畏慕威德出于實心者。亦必回遑疑慮。重以今日之事為戒夷狄之禍將益熾矣擅起釁端致傷國體。董寶等滔天皋惡委不容誅。且其時既該廵撫衙門廉知寶等奸狀嗟人戒諭。移文戒止。而寶等竟爾為之麼麻?骨賤卒。敢於犯法。貪功殺人。若是其烈。可疑亦可駭也。所據助馬堡委守指揮李璽左衛城守備沙潮分守中路參將張潤。俱各在彼若罔聞知、似有主使故縱之情。難免殺降啟釁之辠。均各查究。如蒙乞　勑兵部備行都察院轉行廵按御史速將見獲董寶等并參提未獲一干人犯、嚴加究問。從重議擬。干碍將官。一體參奏定奪。其此間夷情。臣今駐劄陽和督同撫鎮及副參遊守等官。量屯兵馬。加謹隄防。賊若擁眾來侵。官當并力戰守。仍選素有心機官員。伶俐通事授以語意。令去該墩遇賊行走。或以此事責我。即便明白省諭。大略言差來夷使。原被邊外無藉兇徒。乘機盜殺。聞之上官。無不痛恨。巳將各犯綁拿處死。你等倘有別情。仍須來告。當為轉達。不許作歹。盖使知　天朝有正大之義。嚴明之法。殺伐之威。而蓄怒搆兵之謀。亦或可少解也即不可解。相度機宜。一意拒絕。惟按兵待戰。盡其所能為已耳。臣素疏短無他謀猷、值此艱虞、不遑寢食、伏冀廟廊、示之成算、俾奉周旋、


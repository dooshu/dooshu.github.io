◇重请开讲启

臣纲、臣纶、臣纪言，一日轻最上闻，愿垂法雨，天鉴凝远，未蒙降遂，预均药木，诚同器水，徒美春华，还怜秋藿。伏惟陛下，德冠受图，道隆言契，四三六五不能喻，十尧九舜无以方，而秋风动条，尚兴未息之念，一物失所，犹起纳隍之仁，方留衢室之情，未议石渠之讲。窃以神通所现，一念万机，大权所行，应时三密，犹处禅寂，影现十方，一起道场，已为八会，岂与吹律之后，均熊湘之劳，铸鼎之君，切风雨之务？伏愿以平等慧，行如来慈，为度苍生，降希有事，使朝满一乘，情皆十善，智珠法炬，人人并持，四忍五明，家家可望，谨冒天威，重以开启，翘诚注仰，伏希允遂，使北冀无山，岂自高於曩日，南阳回景，不独隔於当今，谨启。（《释藏》轻四，《广弘明集》十九。）


◇与主簿孙徽等教

主簿以不请为罪，此则然矣。谓渊等罪不足死，则非也。夫师友之名，古今有之。然有君之师友，有士大夫之师友。夫君置师友之官者，所以敬其臣子。有罪加于刑焉，国之法也。今不论其罪，而谓之戮师友，斯失之矣。主簿取弟子戮师之名，而加君诛臣之实，非其类也。夫圣哲之治，观时而动，故不必循常，将有权也。间者世乱，民陵其上，虽务尊君卑臣，犹或未也，而反长世之过，不亦谬乎！（《魏志·袁涣传》注引《魏书》曰：「谷熟长吕岐善朱渊、袁津遣使行学还，召用之，与相见，出署渊师友祭酒，津决疑祭酒。渊等因各归家，不受署。岐大怒，将吏民收渊等，皆杖杀之，议者多非焉勿劾，主簿孙徽等以为『渊等罪不足死，长吏无专杀之义，孔子称「惟器与名，不可以假人」。谓之师友，而加大戮，刑名相伐，不可以训。』涣教曰」云云。）


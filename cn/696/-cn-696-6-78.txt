方泽


俯观立大圻，报功礼阴泽。
合祭本致和，分坛亦昭格。
世宗坐明堂，超然览古昔。
臣言引旧仪，辨夺群公席。
筑宇准圜丘，宸翰亲损益。
百年守宪章，五圣对无斁。
仲夏当郊禋，展采纷络绎。
函钟鼓至玄，金枝照凝碧。
绛气通层霄，神光烛绮陌。
群望咸来歆，云骑夜无迹。
我皇凛夤威，虔恭竟朝夕。
斋宫垂大裘，爟火中宵赤。
天人自一气，王衷何间隔。
受釐锡兆民，瘗玉奠九译。
荒哉汾阴祠，鸿休俟明辟。





游齐云山记


环休宁县山皆平远，不足以当大观，出县西二十里，至白岳岭山始高，峰始奇。石路盘回如线，游者肩舆缘梯而升，至以双絙曳前后，其甚处辄下，行拊背，或行不能步。

自白岳西南行五里至桃源岭，重岩夹峙，上结小屋以临风，曰“中和亭”。立亭心下视，已数百仞，田田茅屋，秩秩如画。亭下二巨石蹲伏，色黛黑，中有白质成突晴，曰石鳖坞。坞旁大壑深不得其底，但闻水声溅溅出树间，曰“桃花涧”。循涧南行里余至独耸岩，苍然峭壁，横截一山，近西乃有石罅，方广若门，盖天造以通游者。门首石楠一株，其大数围，四顾门下诸石，如伏犀驯象，不可狎玩。入石门，东南联岩如城，悬石四覆，势欲飞坠，其一曰弥陀岩，岩屋不逾丈；第二曰观音岩，视弥陀稍劣。前一石，色正绿，昂喙而亸尾，曰鹦鹉石；第三日罗汉洞，稍加大焉。二石龙循洞门旁出，鳞骨隐隐，蹴之，疑为石子所砌，谛视之，石肉相粘，复意其为真龙也。洞深二十余里，束炬东出，可抵县之兰溪渡，然愈入愈狭，莫敢为之导者；第四曰龙王岩，视观音加劣。岩上飞泉洒洒，落岩下如雨，四时不竭，曰珍珠帘。潴水沸散于西涧，曰龙池泉。西山献有虎迹，如泥淖所印者，曰黑虎岭。黑虎西行，折南里余至车谼南二里余至玄武观后，一山突起如屏，倚天正立，所谓齐云岩也。古松数十，夭矫如虬龙，皆数百年物。观左一峰曰石鼓，右一峰曰石钟，夹屏两峰曰辇辂，皆以其形名。观前溪水如带，委蛇而东，为石桥以度。南直观门数百步，一峰挺前，拔出莽苍中，不与群山相属，曰香炉峰。桥西数百步，高岩中断，一小峰离立涧下，曰舍身崖。岩西二里余，五峰差列，如群仙冠珮下天际，以向齐云，曰五老峰。西北闻有沉香洞，人迹罕至，草木蒙翳，时有蛇虎潜其中，不能往也。

游者始入，率以白岳高；至桃源，白岳已在其下；至车谼，则桃源又下；至齐云，则车谼益下。盖于此可以见天之高，地之迥，杳不知身之在何境也。

题记：环县诸山的“平远无奇”，正是胜景层出不穷的白岳岭的反衬。作者对山中众多胜迹，如石鳖坞、鹦鹉石、独耸岩、石龙、珍珠帘等，虽不过随手点染，着墨不多，却各具特色。这不仅由于作者遣词造句简洁明了，而且由于他善于抓住景物的特征绘形绘色，如鹦鹉石的色绿，昂喙而亸尾，五老峰的五峰差列，如群仙冠珮下凡等。而石龙的描绘，由于熔铸了作者的考察动作和怀疑心理，更是神似乱真。结尾给人哲理的启示：天高地迥，探索不止，胜境不尽。

作者简介：程敏政（约1445-1499），字克勤，休宁（今属安徽）人。明代文学家。成化进士，直讲东宫，官至礼部右待郎。学问渊博，文与李东阳齐名。有《宋遗民录》、《篁墩集》；编有《明文衡》、《新安文献志》等。






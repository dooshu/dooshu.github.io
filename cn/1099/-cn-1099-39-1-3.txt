○駕帖不可無印信疏 【 駕帖印信】

近聞雲南中衞百戶汪清、來自京師、賫捧　駕帖與刑部郎中鍾蕃、錦衣衞百戶宋鑑、臣竊有疑焉、伏聞駕帖下各衙門、則用司禮監印信、該科掛號、皇城各門、俱打照出關防印子、皆所以防詐偽也、今聞齎來駕帖、既無該監印信、該科字號、又無各門關防、此臣之不能無疑者一也、近該臣等題為外夷脫回中華軍丁事。都察院覆本奏奉　聖旨是、各差的當官去、務要勘問明白、于礙錢能奏來處置、欽此、今原差郎中等官鍾蕃等、齎領前項　旨意公文、於本年九月初六日到雲南、提取犯人盧安等、到官鞫問間、百戶汪清、又齎　駕帖於本月十一日到、送與郎中鍾蕃等、此臣之不能無疑者二也、然臣之所疑者無他。但為事體不一。何則。事體一則人皆尊信而無疑。若事體不一。非惟起人之疑。且使投閒抵隙者。得以行其詐而濟其私。大臣深思遠慮之言設若　駕帖內有賜死重事。而無印信可驗。其人將死乎。將不死乎。果出于　上意而不死。則是違君命而罪愈重。若非　上意而死之。未免含冤於地下。繇是言之。　駕帖之出。誠不可無印信。臣以疏遠孤踪。劾奏炙手可熱之權要、何啻履虎狼之尾、撩虺蛇之首、真可謂不知量者也、但緣前項事情、非臣私家之事、于係地方之安危、生民之休戚、國體之輕重。人心之向背、且如昔者交阯守鎮非人、因而失陷地方、騰衝一夫啟釁、以致麓賊反叛、費無限之錢糧。傷無限之生靈。至今無老少。言之莫不疾首蹙額。酸鼻流涕。公疏上　憲宗為召錢能止?帚安置南京自是黔公以下無不凜凜矣今日錢能等所為之事殆有甚焉將來之禍誠不可測　朝廷縱無按問之文。部屬縱無訴告之詞。臣廵撫其地。風聞其事。亦當為　陛下言之况交通外國之事。兵部奏　准、行臣與御史甄希賢會問、攪擾夷方之事、木邦等處節有緬書告訴、臣是以不得不從實　上聞。其罪彼與否。　朝廷自有　祖宗法度在。臣豈敢容私意於其間哉。若臣不以實告。則是黨權要而欺　朝廷也。其罪將安逃乎。縱使幸而免之。亦豈忠臣孝子之心之忍為乎。黨權要而苟利祿。臣則不忍為也。有此情悃。干冐　天威、不勝戰悚、


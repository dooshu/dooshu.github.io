○翰林院厅壁记

魏晋已後，复典综机密，政本中书，诏命词训，皆必由焉。唐有天下，因袭前代。爰自武德，时有密命，则温大雅、魏徵、李百乐、岑文本之属视草禁中。乾封年则刘懿之、周思茂、范履冰之伦秉笔便坐，自此始号北门学士。皆自外召入，未列秘署。元宗开广视听，搜延俊贤，始命张说、陆坚、张九龄、徐安贞辈待诏翰林，厥後锡以学士之称。盖由德成而上，与夫术数工艺，艺礼有所异也。逮自至德，台辅伊说之命，将坛出车之诏，霈洽天壤之泽，导扬顾命之重，议不及中书矣。尺牍旁午，章奏丛至。指踪中外之略，谋谟帷幄之秘，阴阳造化，嘉猷密勿。萌制乎将然，事构乎无形，皆功归元後，而德播兴运。循名迹者，莫窥其辙；想风彩者，孰究其端？虽然，臧否无得而称矣。贞元中由此而居辅弼者十有二，元和中由此而膺大用者十有六。近日丞相府不由内庭者，断国论，宰法度，虽有利器长材，未免缺折掉挠。建中以来，简拔尤重，故必密如孔光，博如延州，文如卿云，学如向歆，器如黄颜，直如史鱼，然後得中第。士之游心处已景行於六如者，而又饰之以洁球璋之行，贯金石之诚，虽潜声匿迹莫能脱。汉时始置尚书郎五人，平天下奏议，分直建礼，含香握兰，居锦帐，食太官。则今之翰林，名异而实同也。时论以为登玉清翔紫霄，岂蓬山瀛州而足喻乎。齐桓公纳厩人编栈之说，以为直木傅直，则曲无由至；曲木傅曲，则直无由至。後之君子，戴明圣，协盛时，推厩人之规，移於引贤，使如贯珠骈璧，则瑕瑜不杂矣。内给事李常晖、内谒者监王士政并掌院事，延於十年，与直徇公之议，聆於朝端。中书舍人杜元颖、兵部侍郎沈傅师洎诸学士，皆涉历岁久，备首前文者也。李常晖以北阁旧记，室别堵殊，义非贯通，改於前厅，佥以为便。圣上绍复坠典，留神太古，处厚因与司勋郎中路隋职参侍读，通籍近署，纪述之事，前托沈傅师。沈公以为称善之在己，不若使其人让，於处厚无以辞。时皇帝统临四海之初元也。


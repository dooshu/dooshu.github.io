○贬裴贽李煦敕

君臣之间，进退以礼，矧於求旧，欲保初终，苟自掇於悔尤，亦须行於黜责。特进守司空致仕上柱国河东县开国公食邑二千户裴贽，早以公望，常践台司，靡闻竭力以匡时，每务养恬而避事。洎从请老，不谓无恩，合慎枢机，动循规矩，虽云勇退，乃有后言，自为簿从之酋，颇失人臣之礼。谪居郡掾，用正朝纲，尚谓从轻，所宜自咎。可责授青州司户。刑部郎中李煦可莱州司户。


○与邕州李域中丞论陆卓启

某启：伏以至公之道，施恩而不求报，奖善而不为功，所以振宣幽光，激励颓俗，诚大君子所蓄积也。窃见故招讨判官试右卫胄曹参军陆卓，生禀清操，长于吏理，累仕所至，必有休声，再举府曹，绩用茂著。顷以狂贼李元庆劫去留后，擅树囚徒，构灾扇祸，期在旦夕，一夫见刃，莫为己用。而卓以此时，特立不惧，终剪强暴，以宁师人。既而不幸，婴疾物故，不获一日趋事，以受其职，有功未报，有善未录。伏承阁下言论之余，每所嗟异，优给家属，恩礼特殊，行道之人，皆所钦伏。傥录其事迹，奏一赠官，便怀愤之魂知感恩于地下，秉志之士思受命于门庭。足以劝奖三军，岂止光荣一族！伏惟不弃狂瞽，特赐裁量。幸甚幸甚！某与卓未尝相识，敢率愚直，以期至公。轻黩威严，伏增战悚。谨启。


○洛阳人祁元泰贿司勋令徐整作伪勋插入甲奏大理断泰为首整为从泰不伏（司勋二条）

止戈为武，靖乱之嘉谋；致果为毅，安边之茂轨。畴庸命赏，将酬犬马之功；书劳策勋，用答鹰扬之效。祁元泰奸回是务，逞狙诈於千端；徐整乾没为怀，纵狼心於百变。勋随笔注，官逐贿成，将此白丁，插名黄绶。虽复龙蛇共泽，善恶斯殊，终是鸡鹤同群，是非交错。整行诈业，泰授伪勋。两并日拙为非，一种雷同获罪。执行故造，造者自合流刑；嘱请货求，求者元无首从。


◇雨雹对

《春秋》昭公三年大雨雹，是时季氏专权，卒逐昭公。乡使鲁君察於天变，宜亡此害。今陛下以圣德居位，思政求贤，尧舜之用心也。然而善祥未臻，阴阳不和，是大臣任政，一姓擅势之所致也。附枝大者贼本心，私家盛者公室危。唯明主躬万机，选同姓，举贤材，以为腹心，与参政谋，令公卿大臣朝见奏事，明陈其职，以考功能。如是，则庶事理，公道立，奸邪塞，私权废矣。（《汉书·萧望之传》：地节三年夏，京师雨雹。望之因是上疏，愿陈灾异，下少府宋畸问状，望之对以为。）


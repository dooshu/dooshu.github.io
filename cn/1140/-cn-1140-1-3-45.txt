青原毘卢阁记

浮图之言禅者本曹溪言曹溪之宗者首青原盖七祖实绍曹溪而青原其手辟地也自唐以来兴替世相嬗最盛者称笑峯大禅师先是明万历间立禅寂公为名公卿所尊礼时姚江之门人岁聚讲学辐辏僧寺寂公谓儒佛不可慁祖庭不可荒於是邹南臯郭青螺刘孝则诸君子议别建五贤祠及会馆而以寺还僧恢廓栋宇崇墉广殿爰有毘卢佛阁之役会力绌中罢寂公舍去又三十余年矣公至乃落成笑公起进士历官曹郎被谗在狱七年日端居学易旁通楞严南华诸经视生死患难如浮云酉戌间为僧受具戒於云居颛公又从天界浪公受禅定久之尽得其学其来青原也天界固属之乃尸教事规制肃备公谓是阁岿然为寺冠即不成如祖庭何吾当了此归天界耳又愍豫章穷瘠募靖南藩府金数千鸠匠石一时野樵田父踊跃奔赴雷动山涌功逸而事举会闻天界浪公讣遽东下不久亦化去矣阁始於戊午成於戊戌殆天定哉公尝爱顔鲁公所书祖关字谓五贤祠馆既立宜分树二坊曰圣域祖关予至吉则坊之完公志也吾闻曹洞之学以理事兼融智行并懋为长笑公冥搜力行禅坐之余手不辍笔着熄邪正宗诸书又习劳与衆同役不私一箸其教人不专执浮图说随其高下立中道引之故出处之士皆乐闻其言往来徒衆尝千余人用能阐浪公之传以振七祖之绪而青原为再盛公既去命其徒兴树守之今药地弘智又同公受学天界者也总贯会通爰集其成而青原至是为极盛世言七祖倒插荆孤根独茂今其旁骈生新枝余以为异徵云然则一阁无足多而笑公所造於青原功甚大药公为置衣鉢塔且见属以阁记予儒者不深悉佛书然二公故皆以儒为禅药公又与余善砻石逾岁不可以辞且作颂曰

道以器行数以象显显晦因时得人斯阐於维青原岩壑奥衍七祖植根道塲用选历千余祀荆倒不枯非有龙象云谁之扶寂公守绪再拓其隅有伟笑公绍祖是图探幽独朗执行若愚高卑雨化顽慧风趋冠山作阁堂构以崇孰云观美法象昭融力不告劳成不尸功朅来儵逝何始何终药公接踵有源则同磨岩命辞式表洞宗高山邃谷留耀无穷


【煌煌京洛行】

欲知佳丽地。为君陈帝京。由来称侠窟。争利复争名。铸铜门外马。刻石水中鲸。黑龙过饮渭。丹凤俯临城。群公邀（《类聚》作恶。文苑云。一作恶。）郭解。天子问黄琼。诏幸平阳第。（乐府作地。）骑指伏波营。五侯同拜爵。七贵各垂缨。衣风飘遥起。车尘暗浪生。舞见淮南法。歌闻齐後声。挥金留客坐。馔玉待钟鸣。独有文园客。（《类聚》作令。文苑云。一作令。）偏嗟武骑轻。（○文苑英华百九十二。《乐府诗集》三十二。《诗纪》九十三。又《类聚》四十二引京、名、鲸、城、琼、营、缨、声、轻九韵。）


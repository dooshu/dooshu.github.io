代人转对论太学状

右臣位忝朝行次当轮对合陈愚瞽上黩宸严退省僭踰弥增战栗窃以敎化之本学校为先故国家开设胶庠敦崇儒术立成均博士之职遵祭菜鼓箧之规大集生徒俾加讲习所以扶翼至教激扬素风然臣窃见博士之各专一经员阙而未备国子之并设六学职废而不修臣又见唐太宗贞观中增筑学舍至千二百间国学太学四门及书算律学生凡三千二百六十员及至军卫亦给博士授以经业乃至三韩吐蕃高昌诸蕃国并遣子弟请入国学增至八千余人文德之盛超絶前古今朝廷安静声明震灼而太学制度尚或未备况三代之制王公已下子弟之秀者爰自总角即肄国庠仕进不由於他途讲学必行於考校故每岁两馆生冠郡国之首齿胄之典兴化是资今学舍虽存殊为湫隘生徒至寡仅至陵夷贡部以乡举为先诸生以两馆为耻塞原拔本莫甚於兹臣欲乞精选五经博士咸备其员大启国庠增设学舍少给厨廪赐以本钱然後明勑公卿大夫凡子弟才及弁髦即皆隷籍夏弦春诵咸举旧章小成大成率如前典贡部取士必以两馆居先周行历官皆由博士为重然後并修诸学式协前规使礼让兴行风俗淳厚追踪三五坐致太平端拱无为翘足可俟


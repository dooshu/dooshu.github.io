卷二十六 博物部 好尚部


博物

委蛇（出《庄子》）俞儿（出《管子》）

齐桓公游于泽，管仲御，公见怪焉。管仲曰：“泽有委蛇，其大如毂，其长如辕，紫衣朱冠，见人则捧其首而立，见之者殆霸乎？”公曰：“此寡人之所见也。”

桓公北征孤竹，来至卑耳之溪十里，见人长尺而立，右祛衣，走马前，以问管仲。管仲曰：“臣闻登山之神，有俞儿者，长尺而人物具焉。霸王之君兴，而登山之神见。走，前导也。祛衣，前有水也。右祛，示从右涉也。”至如言。

首阳之神（出《古文琐语》）

晋平公至浍上，见人乘白骖八驷以来，有狸身而狐尾，去其车而随公之车。公问师旷，师旷曰：“狸身而狐尾，其名曰‘首阳之神’，饮酒于霍太山而归，其逢君于浍乎？君其有喜焉。”

贰负（出《山海经叙》）

贰负之臣曰危，与贰负杀窫窳。帝乃梏之疏属之山，桎其右足，反缚两手与发，系之山上，在关提西北。郭璞注云：“汉宣帝使人发上郡磐石，石室中得一人，徒裸被发，反缚，械一足，以问群臣，莫知。刘向按此言之，宣帝大惊，由是人争学山海经矣。”

【总评】《山海经》刘向序云：伯翳所作，翳亦作益，佐禹治水，取山海之异成书。

东方朔（出《尚书故实》《高僧传》及《小说》）

汉武帝时，尝有独足鹤，人皆不知，以为怪异。东方朔奏曰：“此山海经所谓毕方鸟也。”验之果是。

汉武穿昆明池底，得黑灰，问东方朔。朔云：“可问西域梵人。”后法兰师至，问之。兰云：“世界终尽，劫火洞烧，此灰是也。”【眉批】五行俱尽而劫灰独存，何也？

武帝幸甘泉，驰道中有虫，赤色，五官毕具，观者莫识。乃使东方朔视之，还对曰：“此虫名怪哉。昔时拘系无辜，众庶愁怨，咸仰首叹曰：‘怪哉，怪哉！’盖愤气所结也。此地必秦之狱处。”即按地图，如其言。上又曰：“何以去虫？”朔曰：“凡忧者，得酒而解。以酒灌之，当消。”乃使人取虫置酒中，须臾糜散。

【总评】《搜神记》：武帝游函谷关，有物当道，身长数丈，状类牛，四足入土，动而不徙，东方朔请酒灌之。与此小异，必有一误。又梁彭城王刘知俊镇同州日，因筑营墙，掘得一物，重八十余斤，状若油囊，幕宾皆不识。独留源以为囹圄之地，冤气所结，昔王充据洛阳，修河南府狱，亦获此物。

诸葛恪（出《搜神记》及《异苑》）

诸葛恪为丹阳太守，出猎，两山之间，有物如小儿，伸手欲引人，恪令引去故地，即死。参佐问其故，以为神明。恪曰：“此事在《白泽图》内，曰两山之间，其精如小儿，见人则伸手欲引人，名日俟，引去故地则死。此不足异，诸君偶未之见耳。”永康有人入山，遇一大龟，即逐之。龟便言曰：“游不良时，为君所得。”人甚怪之，载出，欲上吴王。夜泊越里，缆船于大桑树。宵中，树呼龟曰：“劳乎元绪，奚事尔耶？”龟曰：“我被拘絷，方见烹，虽尽南山之樵，不能溃我。”树曰：“诸葛元逊博识，必致相苦，令求如我之徒，计从安出？”龟曰：“子明，无多辞，祸将及尔！”树寂而止。既至，吴主命煮之，焚柴百车，语犹如故。诸葛恪曰：“燃以老桑方熟。”献之人仍说龟树共言。权登使伐取，煮龟立烂。今烹龟犹多用桑薪。野人故呼龟为“元绪”也。

陆敬叔（出《搜神记》）

吴先主时，陆敬叔为建安郡太守，使人伐大樟树，不数斧，有血出。树断，有物人面狗身，从树中出。敬叔曰：“此名彭侯，可烹食之。”《白泽图》曰：“木之精名彭侯。”

胡综（出《综别传》）

孙权时，有掘地，得铜匣，长二尺七寸，以琉璃为盖，雕缕其上。得一白玉如意，所执处皆刻龙虎及蝉形。时莫能识其所由者，权以胡综多悉往事，使人问之。综云：“昔秦始皇东游，以金陵有天子气，乃改县名，并掘凿江湖，平诸山阜，处处辄埋宝物以镇之，此盖是乎？”

王粲（出《异苑》）

刘表登鄣山，见一冈不生百草。王粲曰：“必是古冢。此人在世服生矾石，死而石气蒸出外，故卉木焦灭。”即令凿看，果大墓，有矾石满茔。【眉批】或作魏武平乌桓时事，谬也，时粲尚在江南。

张华（出《世说》，又《小说异苑》《幽明录》《异物志》）

晋陆士衡尝饷张华，于时宾客盈座，华开器，便曰：“此龙肉也。以苦酒灌之，必有异。”试之，有五色光起。士衡乃穷其所由，鲊主曰：“家园中积茅下，得一白鱼，质状殊常，以作鲊过美，故以饷陆。”

有人畜铜澡盘，晨夕恒鸣，如人扣，以白张华。华曰：“此盘与洛钟宫商相谐，宫中朝暮撞，故声相应。可令轻，则韵乖，鸣自止也。”依言，即不复鸣。

【总评】《国史纂异》：曹绍夔洛阳僧房中磬子，绝其夜鸣，事同。又武库内有雄雉，人咸谓为怪。华云：“此蛇所化也。”即使搜库中，果得蜕蛇。又吴郡临江半岸崩，出一石皷，之无声，以问华，华曰：“可取蜀中桐材，刻作鱼形，扣之，则鸣矣。”即从华言，果声闻数里。

又惠帝时，有得一鸟毛，长数丈。华见而叹曰：“此所谓海凫毛，此毛出，则天下土崩。”果如其言。

洛中有洞穴，深不可测。有人误坠穴中，因行数里，觉所践如尘。闻米香，即裹以为粮。复前行，遇如泥者，味似向尘，又赍以去。久之，渐觉明旷，见有宫殿人物，人皆长三丈，被羽衣，便告请求哀。长人语令前去。凡遇如此者九处。最后所至，苦告饥馁。长人指中庭一大柏树，近百围，下有一羊，令跪捋羊须。初得一珠，长人取之，次捋亦取，后捋令啖食，即得疗饥。请问九处之名，答曰：“问张华，当悉。”此人便复随穴而行，遂得出交郡，往还六七年间，即归洛。问华，以所得二物视之，华云：“如尘者，是黄河龙涎。泥是昆山下泥。九处地仙，名九馆。羊为痴龙，其初一珠，食之与天地等寿，次者延年，后者充饥而已。”

又豫章有异石，以水灌之便热，可用以烹煮。热尽，复以冷水灌之，更热，如此无穷。世人贵其异，不能识其名。雷焕元康中入洛，乃赍以示华。华云：“此所谓然石。”

雷焕（出《集异记》）

燕昭王墓前有一班狸，积年能为幻化，乃变为书生，欲诣张公，过问墓前华表曰：“以我才貌，可见张司空否？”华表曰：“子之妙解，为无不可。但张司空智度，恐难笼络，出必遇辱，殆不得返，非但丧子千岁之质，亦当深误老表。”书生不从，遂诣华。华见其少俊，雅重之。于是论及文章，辨校声实，华未尝闻此。复商略三史，探赜百家，包十圣，贯三才，箴八儒，五礼，华无不应声屈滞。乃叹曰：“天下岂有此年少？若非鬼怪，则是狐狸。”书生乃曰：“明公当尊贤容众，奈何憎人学问邪？”【夹批】说得是。言卒，便请退。华已使人防门，不得出。既而又谓华曰：“公门置甲兵栏骑，当是疑于仆也。将恐天下智谋之士，望门而不进，深为明公惜之。”华不应，而使人御防甚严。丰城令雷焕，博物士也，谓华曰：“闻魑魅忌狗，所别者数百年物耳，千年老精，不复能别，唯有千年枯木照之，则形见。燕昭王墓前华表，已当千年。”乃遣人伐之。使人既至，华表叹曰：“老狸乃不自知，果误我事。”于华表空中得青衣小儿，长二尺余，将还至洛阳，而变成枯木。燃之以照书生，乃是一班狸。

【总评】有如此学识，虽非类，可当益友。华必欲困之，乃忌才炫名之故，宜其不克令终也。汉董仲舒尝下帷独咏，忽有客来，风气不凡，与论五经，究其微奥。仲舒素不闻有此人，疑其非常，乃谓曰：“巢居却风，穴处知雨，卿非狐狸，即是老鼠。”客闻此言，色动形坏，化成老狸，蹶然而走。此为不恶而严矣。

束皙（出《续齐谐记》）

晋武帝问尚书郎挚仲冶：“三月三日曲水，其义何旨？”答曰：“汉章帝时，平原徐肇以三月初生三女，至三日而俱亡，一村以为怪。乃相与之水滨盥洗，因流以滥觞，曲水之义，始此。”【眉批】即义果始此，亦宜择言。帝曰：“若如所谈，便非嘉事。”尚书郎束皙进曰：“仲冶小生，不足以知此。臣请说其始。昔周公城洛邑，因流水以泛酒，故逸诗云：‘羽觞随东流。’又秦昭王三日上巳，置酒河曲，见金人自渊而出，奉水心剑曰：‘今君制有西夏。’及秦霸诸侯，乃因此处立为曲水。二汉相沿，皆为盛业。”帝曰：“善。”赐金五十斤，而左迁仲冶为阳城令。

王摛（出《谭薮》）

齐王俭，字仲宝。尝集才学之士，累物而丽之，谓之“丽事”。丽事自此始。【眉批】类书之始。诸客皆穷，唯庐江何宪为胜，乃赏以五色花簟、白团扇。宪坐簟执扇，意气自得。秣陵令王摛后至，操笔便成，事既焕美，词复华丽。摛乃命左右抽簟掣扇，登车而去。俭笑曰：“所谓大力负之而趋。”

沈约（出《卢氏杂说》及《史系》）

梁武帝多策事，因有贡径寸栗者，帝与沈约策栗事，帝得十余事，约得九事。及约出，人问今日何不胜。约曰：“此公护前不让，必恐羞死。”又天监五年，丹阳山南得瓦物，高五尺，围四尺，上锐不平，盖如合焉，中得剑一，瓷具数十。时人莫识。沈约云：“此东夷罨盂也。葬则用之代棺。此制度卑小，则随当时矣，东夷死则坐葬之。”武帝服其博识。

傅奕（出《国史纂异》）

贞观中，有婆罗门僧言得佛齿，所击前无坚物，于是士女奔凑如市。傅奕方卧病，闻之，谓其子曰：“非佛齿。吾闻金刚石至坚，物莫能敌，唯羚羊角破之，汝可往试焉。”僧缄縢甚严。固求良久，乃见。出角叩之，应手而碎，观者乃止。今理珠玉者用之。

郝处俊（出《朝野佥载》）

唐太宗问光禄卿韦某，须无脂肥羊肉充药。韦不知所从得，乃就侍中郝处俊宅问之。俊曰：“上好生，必不为此事。”乃进状自奏云：“无脂肥羊肉，须五十口肥羊，一一对前杀之。其羊怖惧，破脂并入肉中，取最后一羊，则极肥而无脂也。”上不忍为，乃止，赏处俊之博识。

孟诜（出《御史台记》）

唐孟诜，平昌人也，则天朝，累迁凤阁舍人。时凤阁侍郎刘祎之卧疾，诜候问之，因留饭，以金碗贮酪。诜视之，惊曰：“此药金，非石中所出者。”祎之曰：“主上见赐，当非假金。”诜曰：“药金仙方所资，不为假也。”祎之曰：“何以知之？”诜曰：“药金烧之，其上有五色气。”遽烧之，果然。

【总评】诜薄其内，常曰：“妻室可烹以啖客。”人多议之。

唐文宗（出《卢氏杂说》）

唐文宗听政暇，博览群书。一日延英顾问宰臣：“《毛诗》云：‘呦呦鹿鸣，食野之苹。’苹是何草？”时宰相李玨、杨嗣复、陈夷行相顾未对，珏曰：“臣按《尔雅》，苹是萧。”上曰：“朕看《毛诗疏》，苹叶圆而花白，丛生野中，似非萧。”又一日，问宰臣：“古诗云：‘轻衫衬跳脱。’跳脱是何物？”宰臣未对，上曰：“即今之腕钏也。《真诰》言安姑有斫粟金跳脱，是臂饰。”

段成式（出《玉堂闲话》，又《南楚新闻》）

唐段成式多禽荒，其父文昌患之，复以年长不加面斥，请诸从事同诣学院，具述斯旨，唯唯逊谢而已。翌日，复猎于郊原，鹰犬倍多，诸从事各送兔一双。其书中征引典故，无一事重叠者，从事辈愕然，于是齐诣文昌，各以书示之。文昌方知其子艺文该赡。

【总评】山简云：“吾年四十，不为家所知。”类此。

段成式尝于私第凿一池，工人于土下获铁一片，怪其异质，遂持来献。成式命尺周而量之，笑而不言，乃静一室，悬铁于室中之北壁，已而泥户，但开一牖，方才数寸，亦缄之。时与近亲辟牖窥之，则有金书两字，以报十二时也。其博识如此。

李师古（出《酉阳杂俎》）

李师古治山亭，掘得一物，类铁斧头。时李章武游东平，师古示之。武惊曰：“此禁物也，可饮血三斗。”验之而信。

脉望（出《原化记》）

唐建中末，书生何讽尝买得黄纸古书一卷读之。卷中得发卷，规四寸，如环无端。讽因绝之，断处两头滴水升余，烧之作发气。讽尝言于道者，道者曰：“吁！君固俗骨，遇此不能羽化，命也。据《仙经》曰，蠹鱼三食神仙字，则化为此物，名曰脉望。夜以规映当天中星，星使立降，可求还丹，取此水和而服之，即时换骨上升。”因取古书阅之，数处蠹漏寻义读之，皆神仙字，讽方叹伏。

好尚

刘献之

后魏刘献之，少好学，尤精诗传，泛观子史，见名法之言，掩卷而笑曰：“若使杨墨之流，不为此书，千载谁知少也。”又谓所亲曰：“观屈原《离骚》之作，自是狂人，死何足惜！”【眉批】好儒。

【总评】宇宙有此种道理，必有人发泄之。一画少而卦传作，道德迂而名法起，皆时势必然也。假使往圣不作六经，千载又谁知少乎？迨后世文人代兴，即《离骚》诗赋，亦似必不可废之作。献之但可谓儒癖，未为通论矣。

韩愈（出《国史补》）

韩愈好奇，与客登华山绝峰，度不能返，发狂恸哭，为遗书华阴令。令百计取之，乃下。【眉批】好登陟。

杜兼（出《传载》）李德裕（出《北梦琐言》）【眉批】好书。

杜兼尝聚书万卷，后必自题云：“倩俸写来手自校，汝曹读之知圣道，坠之鬻之为不孝。”

李德裕与同列款曲，或有征所好者，德裕言己喜见未闻新书策。

独孤及（出《传载》）【眉批】好琴。

独孤常州及末年尤嗜鼓琴，得眼病不理，意欲专听。

宋之（出《朝野佥载》）【眉批】好歌。

洛阳县丞宋之，性好唱歌，出为连州参军。刺史陈希古者，庸人也，令之教婢歌。每日端笏立于庭中，【夹批】好看。呦呦而唱，【夹批】好听。其婢隔窗和之。闻者无不大笑。【夹批】真好笑。

潘彦（出《朝野佥载》）【眉批】好双陆。

咸亨中，贝州潘彦好双陆，每有所诣，局不离身。曾泛海，遇风船破，彦右手挟一板，左手抱双陆局，口衔双陆骰子。二日一夜至岸，两手见骨，局终不舍，骰子亦在口。

朱前疑（出《朝野佥载》）【眉批】好丑。

兵部郎中朱前疑貌丑，其妻有美色。天后时，洛中殖业坊西门酒家有婢，蓬头垢面，伛肩皤腹，寝恶之状，举世所无。前疑大悦之，殆忘寝食。

【总评】宿瘤蒙爱，骀驼获宠，似有夙缘，固非嫫母尚德之论，亦非海人逐臭之比。

鲜于叔明 权长孺（俱《乾子》）【眉批】食性异。

剑南东川节度鲜于叔明好食臭蛊，时人谓之蟠蛊。每饭令人采拾得三五升，即浮之微热水中，以抽其气，俟气尽，以酥及五味熬之，卷饼而啖云：“其味实佳。”

长庆末，权长孺留滞广陵，将诣阙求官，临行，群公饮饯于禅智精舍。狂士蒋传知长孺有嗜人爪癖，乃于步健及诸佣保处薄给酬直，得数两削下爪，以纸裹，候其酒酣，进曰：“侍御远行，无以饯送，今有少佳味，敢献。”遂进长孺。长孺视之，忻然有喜色，如获千金之惠，涎流于吻，连撮啖之，神色自得，合坐惊异。

【总评】文王嗜昌歜，楚王嗜芹葅，齐王嗜鸡跖，宋明帝嗜密渍，屈到嗜芰，曾晳嗜羊枣，宋刘雍嗜疮痂，唐崔魏公铉好食新头，杜豳公悰每早食饭干脯，鲜于叔明食臭虫，食性之殊，真有不可解者。他如海人好蜻蜓，王粲好听驴鸣，崔侍中安潜好看斗牛，皆秉殊性，不近人理，然以方钱癖，相去远矣。








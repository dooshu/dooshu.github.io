○对夷攻蛮假道判

〈夷攻蛮，道由边邑。麦已熟，或请人皆出获。宰不许，郡长让之：恐为不耕者所得。〉

备豫不虞，古之善教。防萌是禁，今敢难易。惟彼边邑，赖斯良宰；行化使尊其五教，务穑不夺其三时。属夏麦已熟，秋成未几。丁壮愍焉望岁，农父期於有年。甸人未进於绛君，郑师何伤於周野？岂谓东夷有事，南蛮是袭；烽火惊候於甘泉，虏骑振武於沙塞。固当因兹料敌，无乃启戎。纵彼所取，肆其所获。则愚人每渴於侥求，空思寇盗；田独嗟於苟得，欲罢耕耘。诚百里之良谋，岂一同之紊政？况虑深知远，而智在穷微。虽为郡长之让，应免士师之罚。

权轶

轶，伐宗时擢书判拔萃科。


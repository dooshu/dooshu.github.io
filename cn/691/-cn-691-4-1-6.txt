◎秦封翁

兰州秦晓峰先生（维岳）乾隆庚戌进士，由翰林御史出为监司，其弟某亦由孝廉官山西知县。其封翁某，自幼出门谋生，为某中丞所器，使掌出入。日积月累，家颇饶裕。年过四十无子，忽自省曰："吾以家资数万将与谁耶？"遂携万金至京，将捐道员，又自念曰："官场如戏场，一朝下台皆非我有，不如不官之为美也。"尽以橐中金购买书籍，捆载而回。一到家，先立义学以教邻里之不能举业者，每朔望，亲诣学舍，辄以笔墨纸研给与诸生以鼓励之。并立行仁堂以济贫乏，凡施衣、施棺、施药之事，靡不周至。未几，连生二子，长即晓峰先生，后年逾九十，亲见簪缨之绕膝也。家大人官甘藩时，亲悉其事。时先生所居距兰城尚三十余里，家大人以馆后辈礼往见，采风问俗，相得甚欢。惜封翁甫于数年前考终，但熟闻其嘉言懿行而已。


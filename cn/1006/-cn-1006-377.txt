张嵲　游岳麓寺三首

平生耳里湘西寺，此日真成叩梵宫。

地陃晋朝多胜概，人师支遁有高风。

身游大士毗耶境，目尽湘东返照中。

佳处未能频驻屣，此行寻胜亦匆匆。

张嵲

张嵲　游岳麓寺三首

杖策松门兴未穷，更过金地雨花中。

山泉淅沥通幽户，林叶萧森下晚风。

目极平皋方苍莽，烟深城郭自空濛。

他年襩被僧房宿，聊与支郎话色空。

张嵲

张嵲　游岳麓寺三首

林壑盘纡松径深，华台暇日暂登临。

云开楚岫千重出，日落苍梧万里阴。

贾傅文章仍自昔，武王城郭已非今。

伤时访古堪流涕，徙倚聊为泽畔吟。

张嵲


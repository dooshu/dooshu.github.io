○議行武舉疏 【 請開武科】

武舉之設。將以延攬英雄。廣儲將帥。招徠韜畧之士。收拾跅弛之才。葢以古今治天下之具。惟文武二道。天之生材。以供世用。惟文武二藝。凡國家求相于文。求將于武。亦惟文武二科。我　朝設文舉以求士。誠足以備一代之彜典。而其網羅之周密自閥閱以及草澤。不以遠而遺。不以賤而棄。故得人以備任使。其用武臣也。甄別軍功之大小。以為陞擢之階級。內或陟督府之崇班。外或膺邊之重寄。或處以方面之長貳。或列于行伍之師帥。世享簪纓。家足餼廩。獎勵武臣。作興士氣。意甚善矣。但求采止于武弁一途。凡授鉞推轂。非出于貴寵之子弟。即拔自行伍之粗材。近歲雖有保舉將材之例。又但據其見有官職之人而推荐之。其間往往徇名而不責實。挽強引重者。目為勇敢。談說縱橫者。號為謀畧。及委以重兵。臨以大敵。僨事者多。而成功者少。葢由求將之意雖勞而選將之路太狹也宋臣范仲淹有言、議者不知取將之無術。但云當今之無將。今日之弊。殆亦坐此。且天之賦人以材。拙于文者或優于武。亦不以遠而嗇。不以賤而限。如穰苴生于寒微吳起困于羇旅。樂毅出于疏賤。黥布雜于輿臺。衞青辱于人奴。去病辱于假子。若當時非有知識之人。為之汲引。豈能自致通顯。建功于世。而垂稱于後耶。今四海之大。生聚之繁。寧無若斯者。在于側陋之間乎。夫武以用將為先。亦猶文以求相為先。孫武曰、將者人之司命。國家安危之主也、司馬曰、將不能設、無以應卒、昔唐知求將之為重視進士科而增置武舉。遂得郭子儀。卒成再造之功宋知求將之為重。視制科而詳定武舉。遂得高志寧令狐挺。卒能制元昊之背叛。破高志之猖獗。葢異人傑士。感奮而興。飲氣挾行。以赴功名之會。此前代故事。有足徵也。宋臣蘇洵言于仁宗曰、文有制科、武有武舉、　陛下欲得將相于此乎、取之十人之中、豈無一二、此名儒之格言、為足徵也、茲者適當武舉再開之時、臣等見得法制未備、禮義未隆、上未足以承　陛下旁求之心、下不足以付豪傑登進之望、宋臣富弼請置武舉、嘗曰法度齷齪、未能致將起之士、臣等切與之異世而同懷也。葢事既當重。則品式宜加詳備。恩禮宜從優厚。武科廷試至今上始行之然而未為得人者所取太狹而保荐之法未實舉行也即令邊鎮藩臬歲貢于廷而親試之為得耳今欲依倣唐宋故事。參酌會殿二試事例。少加損益。每遇文舉鄉試之年。亦將武舉預期行移兩京各省。令其轉行曉諭。如有究極韜畧。精通武藝者或隱于山林。或育于學校。或羈于戎卒。或係于仕籍。許各赴所在官司投報。禮送赴試。果可取者。禮送兵部會萃數月。請于次年四月開科。初較騎射。人發九矢。中三矢以上為合式。二較其步射。亦發九矢。中一矢以上者為合式。三試策二道論一道。優者列職論官以示崇異。其非全材。黜之以俟後舉。此制一定。庶法式昭宣。足以備彜憲。禮遇崇重。足以激人心。凡海內智勇之士。莫不仗劍而起。各售其術。期以効用于世。是驅天下之英雄。而入于吾之彀中。　陛下屈羣策而用之。何愾之不可敵。何侮之不可禦。雖鞭笞四夷。伸威萬里。將無不如吾意者。又何假拊髀而嘆。思借才于異代也哉。


○献县题壁词

竹轩词中，附录献县旅舍无名氏题壁金缕曲云：“百事今宵挂。只匆匆、提壶觅饮，酒钱须假。千里平沙飞雁路，容易竹篱茅舍。更难得、纸窗潇洒。圬就新泥刚半壁，趁珠丝、牵网参差写。银烛度，似年夜。弹筝莫问春人冶。尽樽前、一双红袖，艳歌後雅。陆弟吴郎偏昵酒，蛱蝶狂峰乱惹。偷卷幕、月光如泻，老我风情随岁减，叹前生、曾是销魂者。依约听，玉钗卸。”浪淘沙云：“银烛迥凄清。孤影伶俜。客途难得是新晴。孤负锦衾眠未稳，催赋宵征。莫辨是前程。几点晨星。黄沙直与晓云平。见说一春无燕子，莫问流莺。”二词似非一时作，惜未署名。


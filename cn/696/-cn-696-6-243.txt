大梁行


悠悠芳草地，漠漠暮云平。
秋风千里道，遥望大梁城。
大梁豪华古无比，请说先从信陵始。
如姬卧内新窃符，晋鄙军前初散士。
十万雄兵金作羁，三千上客珠为履。
岂止邯郸赖解围，尝令函谷无坚垒。
归来甲第起歌钟，舞袖缤纷照夜红。
艳艳双娥低白日，沈沈醇酒对春风。
欢娱未终河汉没，丛桂芳兰几回歇。
朱邸亭台郁若云，青楼罗绮娇如月。
北里佳人锦罽靴，西园公子珊瑚玦。
金梁桥上月初明，汴水堤边柳下行。
羯鼓声高珠勒转，箜篌弹罢玉轮迎。
回鹘两行番地乐，梨园三部内家名。
桑田倏忽无人见，百年冠盖如飞电。
壁上旌旗掣晓霞，地中鼓角摇芳甸。
鹳雀还栖翔凤楼，鱼龙尽入飞云殿。
屠市曾无朱亥奇，夷门只有侯嬴贱。
繁台南去接平台，一望苍茫杀气开。
惟有贾生梁客恸，还应宋玉楚臣哀。







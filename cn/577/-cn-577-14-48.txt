示獠奴阿段

示獠奴阿段〔一〕


山木苍苍落日曛，竹竿袅袅细泉分。郡人入夜争余沥，竖一作稚子寻源独不闻。病渴三更回白首，传声一注湿青云。曾惊陶侃胡奴异〔二〕，怪尔常穿虎豹群。

〔一〕獠奴：《北史》：獠无名字，以长幼次第呼之。丈夫称阿谟、阿段，妇人称阿夷、阿等之类。

〔二〕胡奴：陶侃胡奴，未详所出，旧引伪坡注，今削之。有人云见刘敬叔《异苑》。考之，仍是伪苏注也。《异苑》是流俗刻本，或缮写人剿入耳，不足援据。






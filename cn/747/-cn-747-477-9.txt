○仆射议

按仆射秦官，其名则微其职甚细，东汉以後，虽委任渐重，职司会府，而非百僚师长之职也。又按丞相亦秦官，秦氏每群臣上表，皆云丞相臣某为首。汉之宗臣，萧何为丞相，汉仪，丞相进，天子御座为起，在舆为下，有疾，法驾至第问，得戮二千石，申屠嘉欲斩内史晁错是也。霍光受顾托之重，当伊周之地，废昌邑王，上表太后，丞相臣敞为首，大司马大将军臣光次之，其尊崇如此。中间尝置左右丞相，亦尝改为相国，亦不大司徒。大抵汉之丞相，是为三公，於天下无所不统，後汉亦以三公为宰相，则司徒本西汉丞相也。其後或为丞相，或为相国，或为大丞相，虽互为之名，其实一也。曹公、司马师、昭、赵王伦、王敦、王导、刘义宣、齐高帝、梁武帝、尔朱荣、陈武帝、侯景、齐献武、隋文帝皆为之，历代多非寻常人臣之职，亦多为赠官。然自秦以降，实居百僚之长。今尚书令统领众务，提举纲目，仆射贰之，诚为崇重，且非统国政宰天下之任，宜侍中中书令，如直以尊崇则太师，不然，上公太尉始可师长命百僚也。龙朔中、天宝初，尝改侍中中书令为左右相，远协伊、尹仲虺为左右相，周公、召公相成王为左右之义，斯诚允当。或谓尚书令仆射则录尚书之职，是官之师长。按前代录尚书，霍光、张安世、王凤、赵喜、牟融、邓彪、张禹、李固、王导、褚彦回、齐明帝之徒，或是三师，或是三公，或是大将军大司马兼之，皆秉朝政，犹古冢宰，百官总已，实宰辅也。其时别自有令仆，今仆射虽尝改为丞相，名同而职异，品秩又未崇极，上有三司三公尚书令，岂比前代丞相受任也，其袭旧名无实者。若今刺史皆云使持节，按前代使持节，得戮二千石，其王公已下封国，皆南面臣人，分茅建社。其开府仪同三司，则礼数班秩，皆如三公，置府辟吏，今并岂有其实乎？此例甚不能遍举，安有仆射因改丞相之名，都无丞相之实，而为百僚之师长也？又与丞郎绝礼，若隔品致敬，则诸司长官，与隔品僚属，其可绝礼乎？斯不然矣。谨议。


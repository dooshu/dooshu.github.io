○追赐苏瑰实封诏

畴庸赏善，百王攸先，追远饰终，千载同德。故尚书左丞相太子少傅赠司空刑州大都督许国文贞公瑰，履正体道，外方内直，悉心奉上，卑身率礼。协赞帷幄，三朝有盐梅之任；燮谐台衮，九命为社稷之臣。先朝晏驾，衅起宫掖，国擅称制之奸，人怀缀旒之惧，凶威孔炽，宗祀几倾。顾命遗恩，太皇辅政。逆臣刊削，韦氏临朝。遂能首发昌言，侃然正色，列诸视听，暴於朝野。松槚已远，风烈犹存。缅怀诚节，良深耿叹。可赐实封一百户。


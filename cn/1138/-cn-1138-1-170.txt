忆辕文宗弟时视学闽中

其一


青门相送后，涕泪未能忘。
吴地莼丝美，闽天鸟路长。
蒹葭依水白，橘柚压舟黄。
谁念南冠客，衔冤系洛阳。

其二

把袂逾三稔，长歌咏四愁。
徙薪忧倍切，看剑夜相留。
疏懒嵇中散，温恭马少游。
思君开箧笥，肠断白云楼。

其三

江南兄弟好，风雅自为群。
作赋推张协，称诗得陆云。
山中丛桂老，岭上早梅芬。
嘹呖华亭鹤，何由共尔闻。


黄庭坚　戊午夜宿宝石寺视宝石戏题

石形卧苍牛，屭趂古松阴。

松风与溪月，相守历古今。

初无廊庙姿，又不能础磚。

呈文谢珉光，抚质愧球琳。

金马与碧鸡，光景动照临。

圯桥授书老，陈仓雊时禽。

是皆为国器，不尔事陆沉。

浮云有傥来，得名岂其心。

谅如曲辕社，长存斧斤寻。

智士贻美諡，自珍非世琛。

不材以为宝，吾与汝同音。

黄庭坚


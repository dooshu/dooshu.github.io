○令史王隆每受路州文书皆纳贿钱被御史弹付法计赃十五匹断绞不伏

王隆忝沾趋吏，幸列胥徒，禄虽给於斗储，官未阶於尺木。鸡卵之馔，虽避嫌疑；鹅目之钱，若为窥觇。每受一状，皆取百文。未申疵面之功，翻起黑头之患。猎青蚨之小利，触骢马之严威。因事受财，实非通理；枉法科罪，颇涉深文。宜据六赃，式明三典。


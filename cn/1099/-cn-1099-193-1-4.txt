○極陳地方苗患并論征勦撫守利害疏 【 苗患】

題為地方苗情事、照得貴州數年以來。財力困竭。盜賊縱橫。人情畏怯。上下相蒙。以賊為諱。其初出劫。勢不甚大。則以為常事。而不必報。此地方官隱諱積習事事如此不但苗賊出入也至殺虜巳多。勢不可揜。則預憂參究。而不敢盡報。及賊滿其所欲。係纍載道。時有漏脫。尾獲而歸。則以截殺奪回聳報。地方積弊。其來巳久。臣入境之初。據各衙門呈報文書。皆以盜賊歛戢。地方無事為言。惟雲貴各處公差人員。經臣衙門。往往稟求護送。再四采訪。乃知前賊原未戢歛。不但銅平一處為然。處處聞風肆出。雲貴官道。幾不敢行。事勢已極。理宜處置。巳將猖獗緣由、及用兵條款開具奏請、仍行該省守廵撫苗等官查勘節次劫掠事情、據各陸續稟報前來、中間尚有匿而不報、報而不實。及去年攻打省溪長官司衙門、衝陷營堡、虜去指揮張韶等、巳經參奏追取、未肯釋放、法度日弛、民生可哀、任事之臣、豈能無責、參照鎮守貴州總兵官白泫、分守撫苗右參議楊儒、分廵僉事范愛、守備以都指揮體統行事胡寧、俱有地方之責、難逃玩寇之罪、相應處治、以警偷惰、但念其兵糧困乏、力有所制、况目下添兵稍多、糧運不乏、地方防備、急在用人、其白泫楊儒范愛係原奉欽依帶罪殺賊人數、其守備指揮胡寧、庸陋貪汗、見以賍敗、雖非失事、亦該罷黜、庶軍政少申、偷惰知警、臣又照得前賊驕恣不容不征、臣前次所奏大略巳具。但恐議者猶以山箐深險。賊勢勁悍。難於收功為疑。其稱為制馭良策者。不過曰撫曰守。及割地以與土官。使自為守三策而巳。此皆似是而實未中事機。何也。嘉靖二十四年春。賊勢猖獗。左布政使石簡。親詣銅仁招撫。既給以魚鹽。又犒以花紅牛酒。又以防守地方為名。計口而給糧。巨魁龍許保給以官帶。此亦異事又選幼苗一名充生員。賊所需索。無不應付。如奉驕子。懼失其意。可謂委曲之極。而糧纔入手。復出劫虜。未及一年。勢愈驕蹇。就撫得計則必多生事端以挾撫至於今日動言得糧而後聽招此以姑息為撫無益而反釀患之明驗也嘉靖二十七年掣兵之後。調漢土軍兵五千五百九十名以守銅仁府城。又調酉陽宣撫司土兵一千名防守地名小橋。平茶長官司土兵一千名防守地名毛口。皆賊出沒要路。又招凱里司土兵等龍必昇兵一千名住耕防守地架地方。皆賊出入要路。甫經一月。小橋毛口孤陷賊巢。道路險遠。糧運不給。土兵擅自掣散。龍必昇兵亦為賊所衝潰歸府城。府城軍兵日久乏食。逃亡數多。并龍必昇兵僅存四千五百四十員名。言拒守情事詳切夫兵多則苦於乏糧兵少又不足分布控扼賊路則賊所必攻聚於府城則緩急難應此以支吾為守無益而徒耗費之明驗也至於給地土官。使自為守之說。為不可者。葢湖貴苗蠻與兩廣猺獞不同兩廣如古田府江羅旁諸賊。皆散漫無統。故或欲立土官以管攝之。臣往提督兩廣。親詢各土官無敢應承者。以其難也。若夫湖廣諸苗。見有該管土官。寨落分明。安知非即本管土官縱之耶當其紏合為惡若不知有該管土官及或勢窘就招非用該管土官招之不信葢其相攝服數百十年。雖禽獸暴戾其本原之念。亦有不盡泯者割所属以與人人情自然不平若舍其舊管而使之服屬他人非惟各苗未肯甘心亦恐原管土官陰相煽動激成禍變今鎮筸就撫諸苗。巳服其土官管束。惟貴州銅平尚爾驕恣。計二司之苗。名數不多。若分兵深入。傾其巢穴。誅其魁渠。其餘黨必震慄願招。迨其求招。然後分遣原管土官就往撫之。使之樹恩。其土民原不從賊。而為賊所攻。流散他處。俱招回復業。蠲逋負。省苛征使依土官居住以厚其勢循習既久則諸苗皆可化為良也顧處之何如爾。故臣愚見以為決須用兵征勦。然後撫可定。守可固。分背經理。方得就緒。故敢拳拳以用兵為言。若畏避勞煩。隨眾苟安。給食以撫。添兵以守。豈無歲月之安。終非長久之計。於臣私計便矣。其如地方生靈何哉。臣所不敢而亦有所不忍也。伏惟特賜允行、三省地方、不勝幸甚、


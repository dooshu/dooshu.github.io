◇上宋书表

臣约言：臣闻大禹刊木，迹炳虞书；西伯勘黎，功焕商典。伏惟皇基积峻，帝烈弘深，树德往朝，立勋前代。若不观风唐世，无以见帝妫之美；自非睹乱秦馀，何用知汉祖之业。是以掌言未记，爰动天情，曲诏史官，追述大典。臣实庸妄，文史多阙。以兹不才，对扬盛旨，是用夕惕载怀，忘其寝食者也。臣约顿首死罪。窃惟宋氏南面，承历统天，虽世穷八主，年灭百载，而兵车亟动，国道屡屯，垂文简牍，事数繁广。若夫英主启基，名臣建绩，拯世夷难之功，配天光宅之运，亦足以勒铭钟鼎，昭被方策。及虐后暴朝，前王罕二，国畔家祸，旷古未书，又可以式规万叶，作鉴於後。宋故著作郎何承天始撰《宋书》，草立纪传。止於武帝功臣，篇牍未广；其所撰志，惟天文律历。自此外，悉委奉朝请山谦之。谦之孝建初又被诏撰述，寻值病亡。仍使南台侍御史苏宝生续造诸传，元嘉名臣，皆其所撰。宝生被诛，大明中，又命著作郎徐爰踵成前作。爰因何苏所述，勒为一史。起自义熙之初，讫於大明之末。至於臧质、鲁爽、王僧达诸传，又皆孝武所造。自永光以来，至於禅让，十馀年内，阙而不续，一代典文，始末未举。且事属当时，多非实录。又立传之方，取舍乖衷，进由时旨，退傍世情，垂之方来，难以取信。臣今谨更创立，制成新史，始自义熙肇号，终於升明三年。桓玄、谯纵、卢循、马鲁之徒，身为晋贼，非关後代；吴隐、谢混、郗僧施，义止前朝，不宜滥入宋典；刘毅、何无忌、魏咏之、檀凭之、孟昶、诸葛长民，志在兴复，情非造宋，今并刊除，归之晋籍。臣远愧南、董，近谢迁、固，以闾阎小才，述一代盛典，属辞比事，望古惭良，鞠躬局，汗亡厝。本纪、列传，缮写已毕；合志、表七十卷，臣今谨奏呈。所撰诸志，须成续上，谨条目录，诣省拜表奉书以闻。臣约诚惶诚恐，顿首顿首，死罪死罪。（《宋书·自序》，《艺文类聚》五十五。）


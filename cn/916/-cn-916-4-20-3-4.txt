【八关斋诗三首】

〖并序〗

间与何骠骑期。当为合八关斋。以十月二十二日。集同意者在吴县土山墓下。三日清晨为斋始。道士白衣凡二十四人。清和肃穆。莫不静畅。至四日朝。众贤各去。余既乐野室之寂。又有掘药之怀。遂便独住。於是乃挥手送归。有望路之想。静拱虚房。悟外身之真。登山采药。（广弘明集无药字。注云。三本作采药。）集严水之娱。遂援笔染翰。以慰（广弘明集作尉。注云。三本、宫本作尉。）二三之情。

建意营法齐。里仁契朋（广弘明集作□明。注云。三本作契朋。）俦。（广弘明集作畴。注云。元、明本作俦。）相与期良晨。沐浴造闲丘。穆穆程式堂贤。皎皎清心修。窈窕八关客。无楗（广弘明集注云。宋本、宫本作扌建。）自绸缪。寂默五习真。□□励（广弘明集作粝。注云。元、明本作励。）心柔。法鼓进三劝。激切清训流。凄怆愿弘济。阖堂皆同舟。明明玄表圣。应此童蒙求。存诚夹室里。三界赞清休。嘉祥归宰相。蔼若庆云浮。（○广弘明集三十。《诗纪》三十七。）

三悔启前朝。双忏暨中夕。鸣禽戒朗旦。备礼寝玄役。萧索庭宾离。飘遥随风适。踟蹰歧路□。挥手谢内析。（广弘明集作中析。注云。三本作内析。）轻轩驰中田。习习陵电击。息心投佯步。零零振金策。引领望征人。怅恨孤思积。咄矣形非我。物外固已寂。吟咏归虚房。守真玩幽赜。虽非一彳生游。且以闲自释。（○同上）

靖一潜蓬庐。□□咏初九。广漠排林筱。流飙洒隙牖。从容遐想逸。采药登祟阜。崎岖升千寻。萧条临万（广弘明集注云。宋、元、宫本作方。按方乃万之讹。碛沙本正作万。）亩。望山乐荣松。瞻泽哀素柳。解带长陵□皮。（广弘明集作岐。注云。三本、宫本作□皮。）婆娑清川右。泠（广弘明集作冷。）风解烦怀。寒泉濯温手。寥寥神气畅。钦若盘（广弘明集作磐。注云。三本、宫本作盘。）春薮。达度冥三才。恍（广弘明集云。三本、宫本作况。）惚丧神偶。游观同隐丘。愧无连化肘。（○同上）


楚王鑄劍記　　趙曄

楚干將莫邪。為楚王作劍。三年乃成。王怒。欲殺之。劍有雌雄。其妻重身當產。夫語妻曰。吾為王作劍。三年乃成。王怒。往必殺我。汝若生子是男。大。吿之曰。出戶望南山。松生石上。劍在其背。於是卽將雌劍往見楚王。王大怒。使相之。劍有二。一雄一雌。雌來雄不來。王怒。卽殺之。莫邪子名赤比。後壯。乃問其母曰。吾父所在。母曰。汝父為楚王作劍。三年乃成。王怒殺之。去時囑我語汝。子出戶相南山。松生石上。劍在其背。於是子出戶。南望不見有山。但覩堂前松柱下石砥之上。卽以斧破其背。得劍。日夜思欲報楚王。王夢見一兒。眉間廣尺。言欲報讎。王卽購之千金。兒聞之。亡去。入山行歌。客有逢者。謂子年少。何哭之甚悲耶。曰。吾干將莫邪子也。楚王殺吾父。吾欲報之。客曰。聞王購子頭千金。將子頭與劍來。為子報之。兒曰。幸甚。卽自刎。兩手捧頭及劍奉之。立僵。客曰。不負子也。於是屍乃仆。客持頭往見楚王。王大喜。客曰。此乃勇士頭也。當於湯鑊煮之。王如其言煮頭。三日三夕不爛。頭踔出湯中。瞋目大怒。客曰。此兒頭不爛。願王自往臨視之。是必爛也。王卽臨之。客以劍擬王。王頭隨墮湯中。客亦自擬己頭。頭復墮湯中。三首俱爛。不可識別。乃分其湯肉葬之。故通名三王墓。今在汝南北宜春縣界。






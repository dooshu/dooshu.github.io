○祈雨诏

朕闻诸《易》曰：“先天而天不违，后天而奉天时。天且弗违，况於人乎？”因斯而言，则君事於天，养於人，行月令，顺时物也。朕以不德，恭膺斯运，静言询政，每用忧劳。属献岁发春，东风解冻，土膏脉散，草树自乐，而天久不雨。元元何辜？孰可以授农事，拯彼饥者？岂布德利，施庆惠，尚不及欤？岂掩骼埋胔，无麝无卵，尚不及欤，岂名山大川，修祭命祀，尚不及欤？钦若令典，惟增所惧，缅怀大猷，思补其阙。有司可稽春令，以称朕心。其有直谏昌言，宏益政理者，朕将亲览，罔或隐避。不急之务，一切停息。见禁囚徒，速令处置，宜从宽大，勿使称冤。本州本军刺史军将境内，所有名山大川，能兴云致雨者，并宜祈祭。其有僵尸暴骸，无主收敛者，亦仰埋掩。量致祭讫，各具状奏闻。应须酒脯，宜用官物。古者雪冤妇於东海，问刑人於北寺，则以旱之故，应时如响。至於山不童，泽不竭，使霈然以降，兴而致之，复何远也。将达精诚，务修蠲洁，俾幽坎遂性，飞走从宜，则冀天之爱人，月离于卑，禺禺之望，感而遂通。布告遐迩，令知此意。


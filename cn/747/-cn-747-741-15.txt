○垓下楚歌赋（以“汉师清歌遂统天下”为韵）

昔汉兵未罢，师屯垓下。物格时变，威轻势寡。两雄较武，焉知刘氏昌乎；四面闻歌，是何楚人多也。且其秦以二世，汉之五年。当重围而外合，聆逸韵以初传。令肃辕门，如贯珠而有序；声环戎垒，闻弹铗以相宣。将清氛於兹夕，宁遏行云於远天。由是互变新声，复转馀弄，效巴人而四起，明汉祚之一统。宣於里巷，千门而群犬吠声；静入房栊，一夜而满城惊梦。尔其本秦人也。尽当秦声。爰作郢曲，以移楚情，将以表升平之道，引讴诵之清。威楚外虞，风急而鼓钲动地；曲终回顾，月上而旌旗绕城。楚王乃起自帐中，怃然悲惋。腰间之剑斯在，麾下之师已散。在昔割河渠，分理乱，东也为楚，西也为汉。乘时负约，情激愤以空深；言志增悲，意浮游而不断。但闻迭唱以继和，宁肯侧聆而屡叹。回首无计，虞兮奈何。汝起楚舞，吾将楚歌。弱冠举兵，霸世之名则振；穷途败绩，拔山之力空多。固知天命有归，雄图不遂。念绕梁之未阅，信创业之难致。战征七十，空传海内之名；子弟八千，谁返江东之地。已而楚幕旗偃，汉军角悲。虽溃围之远遁，终漏网以难期。便继遗声，可成功而作乐；果符先兆，乃献凯以旋师。呜咽奏之一曲，决雌雄於此时。

沈朗

朗，开成三年进士。


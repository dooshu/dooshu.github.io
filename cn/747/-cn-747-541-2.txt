○遗疏

臣永惟际会，受国深恩，以祖以父，皆蒙赠；有弟有子，并列班行。全要领以从先人，委体魄而事先帝。此不自达，诚为甚愚。但以永去泉扃，长辞云陛，更陈尸谏，犹进瞽言。虽号叫而不能，岂诚明之敢忘？今陛下春秋鼎盛，寰海镜清，是修教化之初，当复理平之始，然自前年夏秋已来，贬谴者至多，诛戮者不少。伏望普加鸿造，稍霁皇威，殁者昭洗以云雷，存者沾濡以雨露，使五谷嘉熟，兆人安康。纳臣将尽之苦言，慰臣永蛰之幽魄。


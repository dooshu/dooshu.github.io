○张杜与吴景伯词

明焦弱侯［］笔乘云：乌衣园有宋张杜词，调寄柳梢青云：“燕里花深，鹭汀云淡，客梦江皋。日日言归，淮山笑我，尘锁征袍。几回把酒凭高。阑干外、魂飞暮涛。只有南园，一番风雨，过了樱桃。”又吴景伯登凤凰台，沁园春云：“再上高台，访谪仙兮，仙何所之。但石城西踞，潮平白鹭，浮图南时，云淡乌衣。凤鸟不来，长安何处，惟有碧梧三数枝。兴亡事，对江山休说，谁是谁非。庭花飘尽胭脂。算结绮、繁华能几时。问何人重向，新亭挥泪，何人更到，别墅围棋。笑拍阑干，功名未了，宁肯绿蓑寻钓矶。深深饮，任玉山颓倒，明月扶归。”词综及补遗亦未录。


○艾人赋（以“悬艾为人，以禳毒气”为韵）

采彼艾兮，及此佳辰，标至灵以卫物，因善救以成人。当户而居，恶莠言兮结舌；负墙而立，甘菜色以安身。异发能以求旧，方止恶以知新。原夫生亦有涯，寂然没齿。盈腰虽贱於楚客，奋臂若威乎厉鬼！苟三年之疾，虽云来者可追；而五日为期，岂复怨乎不以。蓬头亦取其容直，蒿目似存乎深视。行止於百姓之病，虽云具体而微；育材於万物之灵，必见尽瘁以俟。直躬不坠，邪气可禳，每表先生之候，善为君子之防。类宗则之初来，一朝而获；顺夏正之聚蓄，久要不忘。终蹑虚而挂户，爰摭实以升堂。想在野之时，岂谓生无根柢；及得门之後，如其自有肝肠。列名号於冰台，载典常於玉烛，免绳持而遏恶，因草创而成俗，以枝叶为肤革之胞，藉麻丝为筋骨之属。待时而用，益彰惟尔之能；不怒而威，讵可比诈予於毒。

起自蒿莱之下，处乎轩屏之前，奉百药而首出，展四肢而脉连。异萱草之忘忧，孰云言树；等匏瓜之不食，焉肯徒悬？蔼尔端容，森然屏气，逾刍狗而善御，并木奴而为贵。虽雷奔电激，宁闻乎危者使倾；而暑往寒来，亦见乎後生可畏。故得揽兰莫比，悬苇未奇，委质而桐君是录，焚躯而介子相随。宜尔室家，略备诗人之采；不祈土地，雅同儒者之为。及夫气散於中，貌萎於外，干时匪谓其徼福，焦思亦齐乎远害。斯人也而有斯疾，见灵沟之灵艾。


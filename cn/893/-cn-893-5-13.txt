宫中行乐词八首





原注：奉诏作五言。

《本事诗》：玄宗尝因宫中行乐，谓高力士曰：“对此良辰美景，岂可独以声伎为娱?倘时得逸才词人咏出之，可以夸耀于后。”遂命召李白。时宁王邀白饮酒，已醉。既至，拜舞颓然。上知其薄声律，谓非所长，命为《宫中行乐》五言律诗十首。白顿首曰：“宁王赐臣酒，今已醉。倘陛下赐臣无畏，始可尽臣薄技。”上曰：“可。”即遣二内臣掖扶之，命研墨濡笔以授之，又令二人张朱丝栏于其前。白取笔抒思，晷不停辍，十篇立就，更无加点。笔迹遒利，凤趺龙拏。律度对偶，无不精绝。据此，则当时本作十篇，今存八首，想已逸其二矣。



小小生金屋，盈盈在紫微。[一]山花插宝髻，石竹绣罗衣。[二]每出深宫里，常随步辇归。[三]只愁歌舞散，化作彩云飞。

[一]《古诗》：“盈盈楼上女。”李善注：“《广雅》曰：嬴，容也。”“盈”与“嬴”同，古字通。陆机诗：“来步紫微。”吕向注：“紫微，天子宫也。”



[二]《通志略》：石竹，其叶细嫩，花如钱，可爱，唐人多像此为衣服之饰。所谓“石竹绣罗衣”也。按：石竹，乃草花中之纤细者，枝叶青翠，花色红紫，状同剪刻，人多植作盆盎之玩。或以为即药品中之瞿麦，未详是否。唐陆龟蒙《咏石竹花》云：“曾看南朝画国娃，古罗衣上碎明霞。”据此，则衣上绣画石竹花者，六朝时已有此制矣。



[三]《西都赋》：“乘茵步辇，唯所息晏。”胡三省《通鉴注》：“步辇，不驾马，使人挽之。”





其二





柳色黄金嫩，梨花白雪香，[一]玉楼巢翡翠，珠殿锁鸳鸯。选妓随雕辇，[二]征歌出洞房。[三]宫中谁第一?飞燕在昭阳。[四]

[一]“柳色黄金嫩，梨花白雪香”二句，本阴铿诗，太白全用之。



[二]《东京赋》：“下雕辇于东厢。”薛综注：“辇，人挽车。”雕，谓有雕饰也。



[三]《楚辞》：“姱容修态絙洞房。”



[四]《西京杂记》：赵后体轻腰弱，善行步进退，女弟昭仪不能及也。但昭仪弱骨丰肌，尤工语笑。二人并色如红玉，为当时第一，皆擅宠后宫。《汉书》：孝成赵皇后本长安宫人，及壮，属阳阿主家，学歌舞，号曰飞燕。成帝尝微行出，过阳阿主，作乐。上见飞燕而悦之，召入宫，大幸。有女弟复召入，俱为倢伃，贵倾后宫。许后之废也，乃立倢伃为皇后。皇后既立，后宠少衰，而弟绝幸，为昭仪，居昭阳舍。其中庭彤朱，而殿上髤漆，砌皆铜沓冒黄金涂，白玉阶，壁带往往为黄金釭，函蓝田壁，明珠翠羽饰之，自后宫未尝有焉。是在昭阳舍者，乃其女弟合德，非飞燕也。然《三辅黄图》，成帝赵皇后居昭阳殿。沈佺期诗：“飞燕恃宠昭阳殿，班姬饮恨长信宫。”古人亦有此误。“飞燕在昭阳”之句，盖有所自矣。





其三





卢橘为秦树，[一]蒲桃出汉宫。[二]烟花宜落日，[三]丝管醉春风。笛奏龙鸣水，[四]箫吟凤下空。[五]君王多乐事，还与万方同。

[一]《上林赋》：“卢橘夏熟。”郭璞注：“今蜀中给客橙，似橘而非，若柚而芬香，冬夏华实相继，或如弹丸，或如拳，通岁食之，即卢橘也。”《史记索隐》应劭云：《伊尹书》云：果之美者，箕山之东，青鸟之所，有卢橘，夏熟。晋灼曰：此虽赋上林，博引异方珍奇，不系于一也。案《广州记》云：卢橘皮厚，大小如甘，酢多，九月结实，正赤。明年二月更青黑，夏熟。《吴录》云：建安有橘，冬月树上覆裹，明年夏色变青黑，其味甚甘美。卢，即黑色是也。



[二]《史记》：大宛左右以蒲萄为酒。俗嗜酒，马嗜苜蓿。汉使取其实来，于是天子始种苜蓿、蒲萄肥饶地。及天马多，外国使来众，则离宫别观旁，尽种蒲萄、苜蓿极望。



[三]沈约诗：“烟花绕层曲。”



[四]马融《笛赋》：“近世双笛从羌起，羌人伐竹未及已。龙鸣水中不见己，截竹吹之声相似。”张铣注：“羌，西戎也。其人伐竹未毕之间，有龙鸣水中，不见其身，羌人旋即截竹吹之，声与龙相似也。”卢思道诗：“笙随山上鹤，笛奏水中龙。”



[五]《荀子》：“凤凰秋秋，其翼若干，其声若箫。”又《列仙传》：萧史善吹箫，凤凰来止其屋。事见后六卷注。唐仲言曰：此章句法以“蒲”、“橘”发端，而以“烟花”承之，开而合也。以“丝管”起下，而以“箫”、“管”分对，合而开也。说者以起伏开合独推工部，岂其然乎?





其四





玉树春归日，[一]金宫乐事多。后庭朝未入，轻辇夜相过。笑出花间语，娇来烛下歌。莫教明月去，留着醉姮娥。[二]

[一]《艺文类聚》：《汉武故事》曰：上起神屋，前庭植玉树，以珊瑚为枝，碧玉为叶，华子青赤，以珠玉为之，空其中如小铃，枪枪有声。然诗人用玉树，多是言树美好，如琪树、珍树之类，不关汉武事也。



[二]张衡《灵宪》：“羿请无死之药于西王母，娥窃之以奔月，将往，枚筮之于有黄，有黄筮之曰：‘吉。翩翩归妹，独将西行。逢天晦茫，毋惊毋恐，后且大昌。’姮娥遂托身于月，是为蟾蜍。”





其五





绣户香风暖，纱窗曙色新。[一]宫花争笑日，[二]池草暗生春。绿树闻歌鸟，青楼见舞人。[三]昭阳桃李月，罗绮自相亲。

[一]《说文》：“曙，晓也。”



[二]刘勰《新论》：“春葩含日似笑，秋叶泫露如泣。”



[三]《南史》：齐武帝兴光楼上施青漆，世人谓之青楼。





其六





今日明光里，[一]还须结伴游。春风开紫殿，[二]天乐下珠楼。[三]艳舞全知巧，娇歌半欲羞。更怜花月夜，宫女笑藏钩。[四]

[一]《三辅黄图》：武帝求仙，起明光宫，发燕、赵美女二千人充之。



[二]又《三辅黄图》：汉武帝起紫殿，雕文刻镂，黼黻以玉饰之。



[三]《度人经》：“珠楼竦琳庭。”



[四]《艺文类聚》：《风土记》曰：义阳腊日饮祭之后，叟妪儿童为藏钩之戏，分为二曹，以较胜负。若人偶即敌对，人奇即使一人为游附，或属上曹，或属下曹，名为飞鸟，以齐二曹人数。一钩藏在数手中，曹人当射知所在，一藏为一筹，三筹为一都。《辛氏三秦记》曰：昭帝母钩弋夫人，手拳而有国色，先帝宠之。世人藏钩，法此也。《酉阳杂俎》：旧言藏钩起于钩弋。盖依《辛氏三秦记》云，汉武钩弋夫人手拳，时人效之，因为藏钩也。《列子》云：瓦抠者巧，钩抠者惮，黄金抠者昏。殷敬顺《敬训》曰：彄与抠同。众人分曹，手藏物探取之。又令藏钩，剩一人，则往来于两朋，谓之饿鸱。又今为此戏，必于正月，据《风土记》在腊祭后也。庾阐《藏钩赋序》云：予以腊后，命中外以行钩为戏矣。





其七





寒雪梅中尽，春风柳上归。宫莺娇欲醉，檐燕语还飞。迟日明歌席，[一]新花艳舞衣。晚来移彩仗，[二]行乐好光辉。

[一]《诗·国风》：“春日迟迟。”《毛传》曰：“迟迟，舒缓也。”《正义》曰：“迟迟者，日长而暄之意，故为舒缓。计春秋漏刻多少正等，而秋言凄凄，春言迟迟者，阴阳之气，感人不同。”张衡《西京赋》云：人在阳则舒，在阴则惨，然则人遇春暄则四体舒泰。春觉昼景之稍长，谓日行迟缓，故以迟迟言之。及遇秋景，四体褊燥，不见日行急促，惟见寒气袭人，故以凄凄言之。凄凄是凉，迟迟是暄，二者观文似同，本意实异也。卢照邻诗：“落日明歌席，行云逐舞人。”



[二]《韵会》：“仗，兵器，五刃总名，兵人所执曰仗。”又：唐制，殿下兵卫曰仗。宋之问诗：“彩仗红旌绕香阁。”沈佺期诗：“北阙晴空彩仗来。”





其八





水绿南熏殿，[一]花红北阙楼。[二]莺歌闻太液，[三]凤吹绕瀛洲。[四]素女鸣珠佩，[五]天人弄彩球。[六]今朝风日好，[七]宜入未央游。[八]

[一]《长安志》：兴庆殿前有瀛洲门，内有南熏殿，北有龙池。



[二]《史记》：萧丞相营未央宫，立东阙、北阙。《集解》云：《关中记》曰：东有苍龙阙，北有玄武阙。玄武所谓北阙也。



[三]《三辅黄图》：太液池在长安故城西，建章宫北，未央宫西南，太液者，言其津润所及广也。《关辅记》云：建章宫北有池，以象北海，刻石为鲸鱼，长三丈。《汉书》曰：建章宫北治大池，名曰太液，池中起三山，以象瀛洲、蓬莱、方丈，刻金石为鱼龙奇禽异兽之属。《雍录》：阁本《大明宫图》：蓬莱殿北有太液池，池中有蓬莱山。



[四]丘迟诗：“驰道闻凤吹。”吕延济注：“凤吹，笙也，笙体凤故也。”



[五]《风俗通》：泰帝使素女鼓瑟而悲。



[六]《魏略》：太祖遣邯郸淳诣临淄侯植，淳归对其所知，叹植之才，谓之天人。《开天传信记》：上与诸王靡日不会聚，或讲经义、论道理，间以球猎、蒲博、赋诗、饮食，欢笑戏谑，未尝怠坠。近古帝王友爱之道，无与比也。《文献通考》：蹴球，盖始于唐。植两修竹，高数丈，络网于上为门以度球，球工分左右，以角胜负，岂非蹴鞠之变欤。



[七]庾信诗：“今朝好风日，园苑足芳菲。”



[八]《三辅黄图》：未央宫，周回二十八里，前殿东西五十丈，深十五丈，高三十五丈。营未央宫，因龙首山以制前殿。至孝武，以木兰为棼橑，文杏为梁柱。金铺玉户，华榱璧垱，雕楹玉磶，重轩镂槛，青琐丹墀，左磩右平，黄金为壁带，间以珍玉。风至，其声玲珑然也。



萧士赟曰：太白诗用意深远，非洞悟《三百篇》之旨趣，未易窥其藩篱，晦庵所谓圣于诗者也。《清平调词》、《宫中行乐词》，其中数首全得《国风》讽谏之体，如曰“玉楼巢翡翠，金殿锁鸳鸯”，是讽其玉楼、金殿不为延贤之地，徒使女子小人居之也。“选妓随雕辇，征歌出洞房”，是讽其不好德而好色，不听雅乐而听郑声也。“宫中谁第一?飞燕在昭阳”，是以飞燕比贵妃，妃与飞燕事迹相类，欲使明皇以古为鉴，知飞燕之为汉祸水，而不惑溺于贵妃也。“君王多乐事，还与万方同”，是讽其与民同乐也。“今朝风日好，宜向未央游”，是讽其辍游宴之乐，而临政视事于未央也。是时明皇有声色之惑，多不视朝，故因及之也。言在于此，意在于彼，正得谲谏之体。太白才得近君，当时人所难言者，即寓讽谏之意于诗内，使明皇因诗有悟，其社稷苍生庶有瘳乎?岂曰小补之哉。琦按：萧氏此说甚凿，使解诗者必执此见于胸中而句度字权之，则古今之诗无一而非讥时诽政之作，而忠厚和平之旨，盖于是失矣。尤而效之，几何不为谗邪之嚆矢哉。






○对庄宗疏

梁朝地不为狭，兵不为少，然主既暗懦，赵张擅权，内结宫掖，外纳货赂。段凝智勇俱无，专率敛行伍，以奉权贵。梁主不能专任将帅，尝以近臣监之，进止可否，动为所制。近又闻欲数道出兵，令董璋趋太原，霍彦威寇镇定，王彦章攻郓州，段凝当陛下，决以十月大举。臣窃观梁兵，聚则不少，分则不多。愿陛下养威蓄力，以待其分。帅精骑五千，自郓州直抵大梁，擒其伪主。旬月之间，天下定矣。

窦梦徵

梦徵，同州人，举进士，仕梁历校书郎。自拾遗召入翰林充学士，以论钱Α谪掾东州，复召为学士。後唐庄宗入汴，贬沂州，量移宿州。天成初迁中书舍人，复入为翰林学士工部侍郎。卒赠礼部尚书。


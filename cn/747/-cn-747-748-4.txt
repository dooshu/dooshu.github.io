○高元裕除吏部尚书制

敕。昔有虞氏贵德尚齿，言於四代，其道最优。今吾卿老，富有道德，以大冢宰，表率群寮，顾予敢专，得於佥议。前山南东道节度管内观察处置等使银青光禄大夫检校尚书使持节襄州诸军事兼襄州刺史御史大夫上柱国渤海县开国男食邑三百户高元裕，始以御史谏官，在长庆、宝历之际，匡拂时病，磨切贵近，罔有顾虑，知无不为。复以谏议舍人，在大和末，词摧凶魁，坐折左宦。继为中丞京兆，公卿藩服。朕始在位，徵归朝廷，爰自尚书，裂分茅土。为政以德，行已惟仁，信而履之，服而乐之，馀三十年，道益昭著。夫中外之任，迭有重轻，今者干戈蕴藏，戎狄信顺，将欲详考典礼，开张教化，使吾丞相已降，有所咨禀，非尔元裕，其谁膺之。至於官业，岂劳倚任，听出纳，无忘教戒。可守吏部尚书，散官勋封如故。


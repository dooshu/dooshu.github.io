◇临河叙

永和九年，岁在癸丑，暮春之初，会於会稽山阴之兰亭，修礻是事也。群贤毕至，少长咸集，此地有崇山峻岭，茂林修竹。又有清流激湍，映带左右。引以为流觞曲水，列坐其次。是日也，天朗气清，惠风和畅，娱目骋怀，信可乐也。虽无丝竹管弦之盛，一觞一咏，亦足以畅叙幽情矣。故列序时人，录其所述。右将军司马太原孙丞公等二十六人赋诗如左，前馀姚令会稽谢胜等十五人不能赋诗，罚酒各三斗。（《世说·企羡篇》注。案：此与帖本不同，又多篇末一段，盖刘孝标从本集节录者，因《兰亭序》世所习见，故别载此。）


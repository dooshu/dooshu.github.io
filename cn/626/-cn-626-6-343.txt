白云居士石沆四十首

【观稻】

稻水千区映，村烟几处斜。

泠风低起树，轻浪细浮花。

鸟雀深深圃，凫珣浅浅沙。

社歌声不绝，于此见年华。

【扫张氏妇墓】

云归巫峡雨阳台，杜宇声声唤不回。

惟有春风最怜惜，墓田收拾纸钱灰。

【广陵纪梦】

春尽他乡梦，云林思杳然。

落花溪水上，斜日洞门前。

鹤去游城郭，春来弄管弦。

倚阑怀胜事，光细月初弦。

【宿城中旧房】

从教雁侣失潇湘，春色年年暗洞房。

遗得一枝花影子，夜深随月转西廊。

【梦中吟】

树老何年寺，山深此夜钟。

一僧眉拄地，教我学南宗。

【口号送邻家米】

东邻雨湿火难吹，斗米田家尚可为。

晚稻未舂潮水白，早红先送救公饥。

【题主人壁间樊素小蛮图】

江州司马两红妆，水墨何人画此堂。

得似往年歌意思，却看今日舞衣裳。

摸声漫点樱珠破，拟态轻拖柳带长。

别有幽情传笔底，主人狂得且须狂。

【拟寒山我见世中人二首】

我见世中人，日夜心兵动。

布帛不遮寒，齑盐不塞空。

欲求安乐法，错认逍遥梦。

米大一粒珠，分应六门用。

我见世中人，开口便讲理。

将理与人争，还是不明理。

多争理在伊，少争理在你。

争人所不争，不争之争矣。

【新春杂兴】

一囊置我琴，一囊置我笛。

明月照寒江，扁舟吊采石。

【漫兴二首】

竹影清溪路，花藏白石岩。

病偏宜短褐，老不废长镵。

阶水鹅儿浴，池泥燕子衔。

尽堪吟弄去，风月两三函。

窗下兀兀坐，人闲事事疏。

乱山看过画，堆案读残书。

细雨衔杯后，微风隐几余。

不劳渔父问，方寸已空虚。

【无题】

落日早凉归，看山倚竹扉。

水清仍可鉴，云薄不成衣。

腐草萤低照，疏林鸟乱飞。

平生蓑笠意，不在富春矶。

【文翼侄草堂】

结构离人境，经营到野田。

春光莺语外，秋色雁行边。

室小刚容膝，墙高不过肩。

个中些子意，应与会人传。

【去岁中秋】

去岁中秋月，江南水上天。

剥菱烦伎手，煮茗汲僧泉。

即事浑如昨，追欢已隔年。

算迟婚嫁了，还弄五湖烟。

【夜听琵琶】

娉婷少妇未关愁，清夜琵琶上小楼。

裂帛一声江月白，碧云飞起四山秋。

【闲中喜慕溪兄见过】

釭袴满晴沙，江村好岁华。

投竿鱼浪细，举袂燕风斜。

林竹初开笋，溪絺正有花。

得君相聚首，沽酒问谁家。

【归来吟】

只成无喜亦无憎，随处看山倚瘦藤。

烟雨楼台浑在寺，水蔬家世半皈僧。

一闲可敌三公贵，只眼真传六祖灯。

漫道秋江鱼事美，月明空坐板桥罾。

【答友人书寄】

自笑年来休未休，空劳梦语说虚舟。

尘埃未脱饥寒累，稼穑宁忘水旱忧。

难道琴书间北牖，也曾风雨事西畴。

余生只不填沟壑，此外分毫无所求。

【溪边】

昨夜溪桥上，南畦看稻还。

解襟聊濯足，对影暂开颜。

群动无时息，几人如我闲。

独行还独坐，凉月上东山。

【夏日寄怀南逸士】

南邻何异北山居，黄草衣裳白草庐。

闲却农桑事吟弄，不教风月著空虚。

【秋思】

旷野碧云暮，园林白露秋。

水花清瑟瑟，窗竹冷修修。

索莫惟禁酒，踌躇欲上楼。

相思不相见，多病益多愁。

【有怀】

远村幽壑独徘徊，云护柴扉雪护苔。

尽日溪边倚枯柳，白鸥何事不飞来。

【寄莲宇上人】

忆昔相从春水残，桃花映竹鸟啼山。

半年好景违僧舍，十月西风凋客颜。

短褐羞如黄叶舞，方袍定似白云闲。

草堂莲社天南北，惆怅幽期隔往还。

【夜催花】

漏鼓无声清露寒，西楼残月夜漫漫。

飞觞莫讶花催急，世界宜横醉眼看。

【与二十二弟】

曾骑竹马妄追风，经世衰荣约略同。

俱是贱人牛口下，未离故态雁行中。

【新墙门】

北屋连江面远峰，水禽山鹿谩相从。

径因待月还宜曲，门为藏春再设重。

雨暗蘼芜分绿锁，天晴杨柳借云封。

攻琴乐酒年来癖，更好垂帘称懒慵。

【寄敏上人】

别来多雨更多风，野水苍茫浸碧空。

惆怅数枝憔悴柳，不堪持赠胆瓶中。

【客有姑苏约奉柬】

松院袈裟苇岸罾，太湖渔父虎丘僧。

因君来约同相访，月好风清能不能。

【饮慕溪所惠酒】

是时天气炎，人事难调摄。

饮水过于寒，饮汤过于热。

得君之所惠，清净如油洁。

不用脱巾漉，不用置篘{敝瓦}。

亦不用多人，夫妇西廊月。

一盏四肢畅，两盏百情灭。

三盏即醺醺，五藏皆融泄。

本不爱贪杯，独醒难过日。

【杂兴】

饱罢披书便理瓜，闲中谁道没生涯。

遣情亦要宽沽酒，醒睡还须窄煮茶。

细草篱根侵病菊，古苔阶面覆残花。

傍人不解侬家事，只道贪闲不管家。

【自咏】

我有安乐处，名为建德乡。

唱于风起籁，虚白月生光。

自谓青云馆，何惭绿野堂。

傍窗低竹几，临水小绳床。

居士斋时卧，先生醉后狂。

眼前无异物，身外有余粮。

蔬食寻常饭，荤腥间或尝。

净神三遍咒，暖室一炉香。

念念归真境，心心向道场。

世间安饱事，一切不思量。

【破屋】

三间破屋两间空，廊壁萧然西复东。

惨恻岂宜愁坐客，清虚聊称病眠翁。

敢将道义夸汾水，惟有诗歌抵雒中。

客到消闲无一物，竹窗明月柳桥风。

【中秋】

江村此夕意如何，道是桥平水不波。

仿佛空中倚楼阁，分明镜里现山河。

当筵自对贤人酒，得意闲吟孺子歌。

明月若教陪尽夜，只拚清露湿渔蓑。

【闰重阳邀众社集座中又呈一律】

两回风景惜重阳，倏见秋容变故常。

杨柳叶干前夜雨，芙蓉花老及时霜。

极知酒是消愁物，何处台非戏马场。

拉得相知开口笑，不嫌醉倒菊篱傍。

【岁暮不及去城中偶吟】

空野平无盗，长河冻绝船。

城中未可去，江上正堪眠。

饱饭何曾缺，烧柴不费钱。

且从俗人语，打夥过残年。

【移居城中柬招溪上两兄】

荆树江城隔，梅花岁事残。

曾经知别苦，敢道路行难。

冻雪销泥湿，霜风吹面寒。

一尊今到手，来为话辛酸。

【途中】

冰涧拥流澌，春回万壑姿。

水清鱼尾活，泥泞马蹄迟。

城郭来将晚，江村到几时。

欲沽无好店，何日有新诗。

【江门拟白三十首（录二首）】

何处春偏胜，江门自好风。

酒旗斜路口，花信短墙东。

多病一居士，双鬟二小童。

题诗嵩雒去，可是白家翁。

何处春偏胜，江门旧草堂。

和风团燕雀，迟日散牛羊。

细草当窗绿，残花隔水香。

老狂犹稚子，拍手咏沧浪。


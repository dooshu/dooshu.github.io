○安平王薨废祭议



《礼》，有死于宫中，阙一时之祀。又案魏高堂隆议，平原公主薨，二月春祠，不宜阙。臣闻伯叔父、同产昆弟、庶子、庶孙及次妃以下，天子诸侯则降而不服，于四时之祭无阙废，礼也。汉文帝前代盛德之君也，犹不忍以三年之丧，妨废孝享，割损年月，早葬速除，追思祖考，念在蒸尝，所以重宗庙也。且宫中有死者，三月不举祭，《传》发于缌麻三月之章，天子诸侯周大功，皆降而不服，何缌麻之有乎！诚亦儒者之迷误也。（《通典》五十二）

陈逵

逵字林道，颍川许昌人，汉太丘长实七世孙，永和中为西中郎将，追赠卫将军。（见《魏志·陈群传》注。）




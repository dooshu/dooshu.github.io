与韩荆州书





《唐书》：韩朝宗初历左十遗，累迁荆州长史。开元二十二年，初置十道采访使，朝宗以襄州刺史兼山南东道，坐所任吏擅赋役，贬洪州刺史。天宝初，召为京兆尹，出为高平太守，贬吴兴别驾，卒。喜识拔后进，尝荐崔宗之、严武于朝，当时士咸归重之。



白闻天下谈士相聚而言曰：“生不用万户侯，但愿一识韩荆州。”何令人之景慕，[一]一至于此耶!岂不以有周公之风，躬吐握之事，[二]使海内豪俊，[三]奔走而归之，一登龙门，[四]则声誉十倍。所以龙盘凤逸之士，皆欲收名定价于君侯。愿君侯不以富贵而骄之，寒贱而忽之，则三千宾中有毛遂，使白得颖脱而出，[五]即其人焉。

[一]梁简文帝启：“矧彼前贤，宁忘景慕。”



[二]《韩诗外传》：周公曰：“吾，文王之子，武王之弟，成王之叔父也。又相天下，吾于天下亦不轻矣。然一沐三握发，一饭三吐哺，犹恐失天下之士。”



[三]《淮南子》：“智过万人者，谓之英；千人者，谓之俊；百人者，谓之豪；十人者，谓之杰。”



[四]《世说》：李玄礼风格秀整，高自标持，欲以天下名教是非为己任。后进之士，有升其堂者，皆以为登龙门。



[五]《史记》：平原君合从于楚约，与食客门下有勇力文武备具者二十人偕，得十九人。有毛遂者，前自赞于平原君。平原君曰：“贤士之处世也，譬若锥之处囊中，其末立见。今先生处胜之门下，三年于此矣，左右未有所称诵，胜未有所闻，是先生无所有也。”毛遂曰：“臣乃今日请处囊中耳。使遂早得处囊中，乃颖脱而出，非特其末见而已。”



白陇西布衣，流落楚、汉。[一]十五好剑术，遍干诸侯。三十成文章，历抵卿相。虽长不满七尺，而心雄万夫。王公大人，许与气义。此畴曩心迹，[二]安敢不尽于君侯哉!

[一]太白本蜀人，称陇西者，本先世族望而言也。



[二]《尔雅》：“曩，向也。”畴曩，犹畴昔。



君侯制作侔神明，[一]德行动天地，[二]笔参造化，学究天人。[三]幸愿开张心颜，不以长揖见拒。必若接之以高宴，[四]纵之以清谈，请日试万言，倚马可待。[五]今天下以君侯为文章之司命，人物之权衡，一经品题，便作佳士。而君侯何惜阶前盈尺之地，不使白扬眉吐气、激昂青云耶?

[一]何承天《达性论》：“妙思穷幽赜，制作侔造化。”



[二]《后汉书》：言行动天地，举厝移阴阳。



[三]《梁书·钟嵘传》：“文丽日月，学究天人。”



[四]《北史》：崔常与萧祗、明少遐等高宴终日，独无言。



[五]《世说》：桓宣武北征，袁虎时从。会须露布文，唤袁倚马前令作，手不辍笔，俄得七纸，殊可观。



昔王子师为豫州，未下车即辟荀慈明；既下车，又辟孔文举。[一]山涛作冀州，甄拔三十余人，[二]或为侍中、尚书，先代所美。而君侯亦荐一严协律，[三]入为秘书郎。中间崔宗之、房习祖、黎昕、许莹之徒，或以才名见知，或以清白见赏。白每观其衔恩抚躬，忠义奋发，以此感激，知君侯推赤心于诸贤腹中，[四]所以不归他人，而愿委身国士。傥急难有用，敢效微躯。

[一]《后汉书》：王允字子师，太原祁人也。中平元年，特选拜豫州刺史。辟荀爽、孔融等为从事。《晋书·江统传》：昔王子师为豫州，未下车，辟荀慈明；下车，辟孔文举。



[二]《晋书》：山涛出为冀州刺史，冀州俗薄，无相推毂。涛甄拔隐屈，搜访贤才。旌命三十余人，皆显名当时。人怀慕尚，风俗颇革。



[三]《唐书·百官志》：太常寺有协律郎二人，正八品上，掌和律吕。



[四]《后汉书》：光武自乘轻骑，案行部阵，降者更相语曰：“萧王推赤心置人腹中，安得不投死乎?”



且人非尧、舜，谁能尽善。白谟猷筹划，安能自矜。至于制作，积成卷轴，[一]则欲尘秽视听，[二]恐雕虫小技，[三]不合大人。若赐观刍荛，[四]请给纸墨，兼之书人。然后退扫闲轩，[五]缮写呈上。[六]庶青萍、结绿，[七]长价于薛、卞之门，[八]幸惟下流，大开奖饰，惟君侯图之。

[一]任昉《齐竟陵文宣王行状》：“所造箴铭，积成卷轴。”



[二]《三国志·陆凯传》：“秽尘天听。”



[三]《隋书·李德林传》：“经国大体，是贾生、晁错之俦；雕虫小技，殆子云、相如之辈。”雕虫，见二卷注。



[四]《诗·大雅》：“先民有言，询于刍荛。”



[五]《南齐书》：高啸闲轩。



[六]《韵会》：“编录文字，谓之缮写。”



[七]青萍，剑名。结绿，玉名。俱见九卷注。



[八]《越绝书》：客有能相剑者，名薛烛。详见二卷注。《新序》荆人卞和得玉璞，详见四卷注。






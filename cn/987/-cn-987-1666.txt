苏轼　兴龙节集英殿宴教坊词致语口号

臣闻帝武造周，已兆兴王之迹；

日符祚汉，实开受命之祥。

非天私我有邦，惟圣乃作神主。

仰止诞弥之庆，集於建丑之正。

瑞玉旅庭，爰讲比邻之好；

虎臣在泮，复通西域之琛。

式燕示慈，与人均福。

恭惟皇帝陛下，睿思冠古，

浚哲自天。焕乎有文，

日讲六经之训；述而不作，

思齐累圣之仁。夷夏宅心，

神人协德。卜年七百，

方过历以承天；有臣三千，

咸一心而戴后。彤庭振万，

玉座传觞。诵干戈载戢之诗，

作君臣相悦之乐。斯民何幸，

白首太平。臣猥以微生，

亲逢盛日。始庆猗兰之会，

愿赓击壤之音。下采民言，

上陈口号。凛凛重瞳日月新，

四方惊喜识天人。共知若木初升旦，

且种蟠桃莫计春。请吏黑山归属国，

给扶黄发拜严宸。紫皇应在红云里，

试问清都侍从臣。

苏轼


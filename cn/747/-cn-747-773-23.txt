○为濮阳公上李太尉状

伏见除书，伏承光膺新命，伏惟感慰。四海事毕，两阶遇隆。式光谦悫之诚，克见隆崇之宠。今者长君惟睿，元子有文。当深虑之所关，必殊勋而是赖。山涛则曰祷天下之选，张秩则曰用天下之贤。西汉之命元成，以相门才子；东都之升邓禹，因先帝旧臣。休哉二公，叶我一德。虽曰旷代，乃若合符。伏惟慎保起居，俯镇风俗。俟金之有见，俾玉铉之重光。某窃忆春初，曾蒙简赐，故欲琴樽嵩岭，鱼钓平泉。岂贪行意之言，便阻具瞻之恳？伏惟少以家国为念也。方抵藩任，未即门闱。攀恋恩光，不任输罄，伏惟特赐恩察。


○江西王府分管府事疏 【 江西王府分管府事】

竊惟名正而後言順、言順而後事成、今日江西宗室之爭、大要始於名分不正、若復處失其當、將來爭競大起、禍變無端、重費　朝廷處分、臣等有不得辭其罪者、故敢冐昧為　皇上陳之、照得管理府事之名、盖郡王故絕、而其府各枝宗室、不得獨以其官稱、如將軍則必曰某郡王府、鎮輔奉國將軍、如中尉則必曰某郡王府、鎮輔奉國中尉、其府之名不可革、其府之印不可毀、乃推將軍中尉一人、授以管理府事名目、一切名封等項、得行使該府印信、啟請　親王轉奏其署衘則稱某郡王府管理府事鎮國將軍某。此臣等所謂名正而言順、於事理宜然者也、且各枝宗室、悉受　親王約束、而管理者、止是承行啟奏、其分不失、其防微慮遠之意甚深。故得以息其覬覦之爭。久而愈定。若親王府。則事體與郡王萬萬相懸。而江西之事。則又有大不同者。緣宸濠既以謀反伏誅、其國應除、其寶已毀、其爵永不應襲、其府名巳不復存、一時宗室郡王、據其各相攻訐、雖與反者干涉各有淺深、而皆不能無染、為寧藩所污者朝廷曲赦巳叨曠恩不當復為假借以啟其覬覦也荷蒙　皇上赦除其罪、復其爵祿、各得掌其印信、以其爵自達於　朝、非若將軍中尉之官。必係郡王府名。而不得獨以其官稱者。當時本部以兵部題行、撫按勘議、遂定管理府事名目、而不敢復冠某府二字於上。亦以為得權宜之道矣。但既云管理府事。則所管理者。為何府之事。是顯除其國而陰存其名也。至於防微慮遠。倉卒之際。未及詳議。遂便管理者。以郡王鈐束郡王。事體幾與　親王無異。是不與其名而顯與其實也此臣等所謂名不正而言不順、事理未宜者也。夫陰存其名。焉知不有循名以責實者。顯與其實。焉知不有據實以求名者。今纔一易世。遂競起而爭。雖以管理為說。竊恐意不徒在於管理。非分之望。或根於心矣。故彼則恐此之久據。而多方以搖之。此則恐彼之傾奪。而多方以持之。此臣等所謂將來爭競大起。禍變無端。重費　朝廷處分者也。夫始議成於倉卒。其失猶有可諉。今事勢巳定。事机又可測知。且　郡王既得以其爵自達於朝。而爵同者。欲其承受鈐束。勢必難久。又事理之顯然者。臣等不言則始一誤而今再誤罪誠有不得辭矣。伏望　皇上俯采愚慮、及撫按三司等官翁漙蕭端蒙等、勘報之議、革去管理府事名目。比照　交城　襄垣　慶成等府事例。將　建安　樂安　弋陽三府。有郡王者。宗儀人等。各聽該府管束。及奏　請名封等項。其冠帶　石城王未奉　明旨復爵。難遽比照　郡王行事。當與　瑞昌等四府。一體照支屬遠近。分附三府。今據其宗派則　鍾陵與建安為近。臨川宜春瑞昌石城四府。與樂安弋陽為近。合無將　鍾陵一府。分附　建安　石城。　瑞昌二府。分附　樂安。　臨川　宜春二府分附　弋陽。一應該奏請事務。附府轉奏。拜進　表箋。慶　賀救護。隨府行禮。其三府迎接　詔勑。則輪逓從尊。庶覬覦之漸可杜。大競之端可息矣。及照　獻惠二王。大宗廟祀本非小宗支子。所得專主。合無每一易世。請奏　欽定一王。奉祀　宗廟、禮以義起而制命自君既不得專管亦不許專擅輪逓庶於事體為順。再照各該府并分附府分各　宗室儀賓、仍乞降　勑一道、俱照嘉靖十五年題　准事例、朔望赴各府畫押、聽各　郡王鈐束關防。其　樂安　建安二府。止照原降印信行事。　弋陽王府管理府事印信。行令繳　進。另行具奏鑄造。　弋陽王印。候　冊封之日再行頒給。中間尚有未盡事宜。仍令撫按官逐一議處停當。作速回奏。以憑題　請施行。臣等再三參詳、各官陳奏之詞、似謂彼中人情事勢、無以易此、但事　　宗室予奪出自　朝廷。臣等未敢擅擬。伏乞　聖裁。嘉靖三十一年十一月十九日具題、二十一日奉　聖旨是、這事情你每既議擬停當、著各府分管、不許再來擾奏、


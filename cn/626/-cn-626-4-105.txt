祝参政颢五首

【次阳明堡】

晚次阳明堡，登楼望雁门。

牛羊归远楚，灯火映孤村。

塞近风遍劲，山高日易昏。

羁怀何以遣，公馆自开尊。

【途中即景】

野旷云初卷，山晴翠欲流。

残阳牛背笛，新月水边楼。

异土逢佳景，危途得胜游。

浩然襟抱豁，清兴落沧洲。

【小李将军院体小幅（二首）】

金屋琼台拥画楼，锦云香满采莲舟。

人间尽道仙家乐，不识霜娥有底愁。

花暗宫垣柳映堤，五陵春色望中迷。

昭阳月上长门闭，犹放香红逐马蹄。

【沙沱晚行】

野旷天清落日黄，西风衰草白茫茫。

停骖四望行人绝，一片寒云逐雁行。


◇傍亲服议

虞谨案：古者诸侯君临其国，臣诸父兄，今之诸侯未同于古。未同于古，则其尊未全，不宜便从绝期之制，而令傍亲服斩衰之重也。诸侯既然，则公孤之爵亦宜如旧。昔魏武帝建安中已曾表上，汉朝依古为制，事与古异，皆不施行，施行者著魏科。大晋采以著令，宜定新礼皆如旧。（《晋书·礼志》中，《御览》四百五十七。）


◇功显君丧服议

居摄之义，所以统立天功，兴崇帝道，成就法度，安辑海内也。昔殷成汤既没，而太子蚤夭，其子太甲幼少不明，伊尹放诸桐宫而居摄，以兴殷道。周武王既没，周道未成，成王幼少，周公屏成王而居摄，以成周道。是以殷有翼翼之化，周有刑错之功。今太皇太后比遭家之不造，委任安汉公宰尹群僚，衡平天下。遭孺子幼少，未能共上下，皇天降瑞，出丹石之符，是以太皇太后则天明命，诏安汉公居摄践祚，将以成圣之业，与唐虞三代比隆也。摄皇帝遂开秘府，会群儒，制礼作乐，卒定庶官，茂成天功。圣心周悉，卓尔独见，发得周礼，以明因监，则天稽古，而损益焉，犹仲尼之闻《韶》，日月之不可阶，非圣哲之至，孰能若兹！纲纪咸张，成在一匮，此其所以保佑圣汉，安靖元元之效也。今功显君薨，《礼》：「庶子为后，为其母缌。」《传》曰：「与尊者为体，不敢服其私亲也。」摄皇帝以圣德承皇天之命，受太后之诏居摄践阼，奉汉大宗之后，上有天地社稷之重，下有元元万机之忧，不得顾其私亲。故太皇太后建厥元孙，俾侯新都，为哀侯后。明摄皇帝与尊者为体，承宗庙之祭，奉共养太皇太后，不得顾其私亲也。《周礼》曰：「王为诸侯缌」，「弁而加环」，同姓则麻，异姓则葛。摄皇帝当为功显君缌，弁而加麻环，如天子吊诸侯服，以应圣制。（《汉书·王莽传》上：居摄三年，莽母功显君死，意不在哀。太后诏议其服，少阿、羲和、刘歆与博士诸儒七十八人皆曰云云，莽遂行焉。）


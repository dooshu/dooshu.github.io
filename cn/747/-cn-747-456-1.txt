○师贞丈人赋（以“武有七德，师贞丈人”为韵）

先王以武不可独任，故受之以师。得其人则百蛮风靡，失其职则九庙陵夷。君於是慎择其难，申命分掌，动众以正，临下以长。合人谋兮顺天奖，慎战也在知机而万全，慎身也如临深於百丈。夫然後出号令，拔忠谠，树藩屏，畴土壤。截方隅以无事，威戎狄以稽颡。俾其政成者列爵，功高者受赏：是知师贞丈人之称也。至若荩臣，嘉谋以国，利不可动，忠不可贼。威远方以慕化，训万民以勤德。使强弱不相陵，乃胜残而可克。力牧佐之而不疑，轩后居之而不惑：此帝者之师也。萧萧马鸣，悠悠旆旌，伐叛则刑立，柔远而德成。上乃奉君之职，下乃守臣之贞。汤武用之而定业，伊周法之而作程：此王者之师也。审官以统众，求贤以自辅，必观衅而後动，岂穷兵以极武？不害闾阎，不败工贾，政得其经，事合其矩。管仲因之以相齐桓，晋文由是而称盟主：此霸者之师也。暴而不戢，安忍无亲，徒侈其欲，轻用其人。处劳则先加於众，居後则乐止其身。犹回邪而自保，迷大路而不遵。州吁处之以国灭，子反效之以祸臻：此黩武之师也。尝试言曰：王心无逸，师出以律；惟德其钦，惟刑是恤。自然道贯三五，勋崇四七。不假筑京观兮定武功，逞淫刑兮数军实。言乎师贞在人，其来自久；动无悔败，位不虚受。追惟古昔，厥有臧否。是则颇牧之勇敢，可以执其手；平勃之临事，可以难其後。伊吕之行，可以钦其顺。（疑）其守不失，其攻不有。行称文武之略，居成社稷之守。神祗以百福休祜，子孙以百代不朽。盖由尊严之重，以礼立训；师律顺正，动而何咎？


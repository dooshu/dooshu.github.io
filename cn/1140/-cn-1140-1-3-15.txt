分守湖西道题名记

湖西道治临袁吉三郡分守使可得而考者自嘉靖四十一年陈君大宾始事见丛芝碑记夫分守者以方岳之职分藩外郡者也其专驻有所然自省会及属郡各有署间行部问民利病大则陈请小则一切便宜虽守也而有巡之义焉故事以备兵为职置守备供指臂使猝有盗则发吏士或急不待报可躬擐甲以往武士之画疆而守者通约束无敢後厥制与古方伯连帅近其分巡一道明初用按察司佥事署在南昌岁一巡郡核吏士视其能否进退之讫事则还其体势又与巡按侍御史近嘉靖辛酉广寇入?掠万安泰和境始议驻吉安兼制茶攸郴桂四州巡之权视守差重而三郡吏民两道得通治之有大事皆关白行地故当百粤之冲实偪三楚多猾盗故畀之参错相制与为犄角也章始到官会岁饥巡抚中丞公令督属郡逋租仁煦义震山谷逆命多悔罪供赋税其明年


○崔中丞城南池送徐侍郎还京序

侍郎昔为河南督邮河阳令，其解龟也，东人思其遗美。今出入夷险，历二十载而一来，厅树未老，佐吏半在，公位望章绶，辉光城邑，观者荣之。而东都主人，亦以笾豆，徵会修好之不暇，凡萃止十有五日而去。去之日，主人叹瞻伫之莫及也，故又酾酒於此池。池上有双彩舻，与竹斋对。布宾主位於樽之左右，而兰台金闺、建礼承明之英，十有八人，序列其次。池外有阙塞双岭，遥作外户；嵩高逶迤，数峰当窗。伊洛春树，若刺绣布锦，仙桃火然，顾我则笑。於是游眺之不足，则举白以相劝，而狂歌送之。唱棹鸣榔，箫鼓陈乎其间。醉中疑三江五湖，去人不远；谓千虑万事，无非妄作，况少别可以与怆乎？但驷马行尘，明日将远，登而无赋，谓樽酒何？宜歌而诗之，且以见追攀者之志。


卷二百十二



卷之二百十二

洪武二十四年九月乙酉朔，高丽权国事王瑶遣门下赞成事赵俊等，琉球国山南王叔汪英紫氏遣使耶师姑及寿礼给智等，各奉表，贡马及方物，贺天寿圣节。

诏礼部：“今後科举岁贡，於大诰内出题，或策论判语参试之。”

遣主事宽彻、监察御史韩敬、大理评事唐钲使西域，以书谕别失八里王黑的儿火者曰：“朕观普天之下，后土之上，有国者莫知其几，虽限山隔海，风殊俗异，然好恶之情、血气之类未尝异也。皇天眷佑，惟一视之，故受天命为天下大君者，上奉天道，一视同仁，使巨细诸国，殊方异类之民，咸跻乎仁寿，而友邦远国顺天事大，以保国安民，皇天监之，亦克昌焉。曩者，我中国宋君奢纵怠荒，奸臣乱政，天监否德，於是命元世祖肇基朔漠，入统华夏，生民赖以安静，七十余年，至於後嗣不修国政，大臣非人，纪纲尽弛，致使在野者强凌弱，众暴寡，民生嗟怨，上达于天，简在帝心，以革命新民。朕当大命，躬握乾符，以主黔黎，凡诸乱雄擅声教，违朕命者兵偃之，顺朕命者抚存之，是以华夏奠安。惟元臣蛮子、哈喇章等尚率残兵于近塞，生衅寇边，为生民之巨害，遣兵致讨，势不容已。兵至捕鱼儿海，故元诸王、驸马及其部属悉来降附，其间有称自撒马儿罕等处来贸易者，凡数百人，遣使送归本国，今三年矣。使者归，尔别失八里王即遣使来贡，朕甚嘉焉。王其益坚事大之诚，通好往来，使命不绝，岂不保封国于悠久乎？特遣使嘉劳，其悉朕意。”

丙戌，宁波府有僧称白莲宗者，男女淆聚烧香，捕至京，伏诛。

壬辰，宋国公冯胜子谅与家奴同谋杀人，嘱县官勿举。事觉，法司论当死，连坐当徒者二十一人。上以谅功臣子，特免死，余论如律。

礼部言：“朝廷之礼贵於严肃，而近者文武官入朝，往往争趋竞进，品级紊乱，高下失伦，甚非所以明礼法，振朝纲也。请自今朝参之时，将军先入，近侍官员次之，公、侯、附马、伯又次之，五府、六部又次之，有应天府及在京杂职官员又次之。有不如仪，从监察御史及仪礼司纠核。”从之。

癸巳，皇太子至西安，百官及耆民郊迎，皇太子慰劳之，赐秦民白金及钞。

甲午，太原府代州五台县民饥，流移者众，田土荒弃，复有霜灾。上诏户部免其民今年对给振武衞军粮，其军士别以粮给之。

丙申夜，太阴犯垒璧阵。

丁酉，赐国子监生孟弼等一千四百八十七人冬衣、衾褥。

庚子，诏建宁岁贡上供茶，听茶户采进，有司勿与。天下产茶去处岁贡皆有定额，而建宁茶品为上，其所进者必碾而揉之，压以银板，大小龙团。上以重劳民力，罢造龙团，惟采茶芽以进，其品有四，曰探春、屯春、次春、紫笋，置茶户五百，免其徭役，俾专事采植。既而有司恐其後时，常遣人督之，茶户畏其逼迫，往往纳赂。上闻之，故有是命。

壬寅天寿圣节，上御奉天殿受朝贺，大宴群臣。

癸卯，置广宁左屯、中屯二卫。先是，舳舻侯朱寿督饷辽东领新编士卒至牛庄马头屯守。至是，於辽河西置左屯卫，锦州置中屯卫，命鉄领卫指挥佥事任典、俞机往左屯卫，海州衞指挥佥事陈锺往中屯卫，分统士卒戍守。

罢合门使，改合门使尤良、徐日庄等为礼部祠部等部主事。

乙巳，嘉兴府通判庞安获私鬻盐徒，送京师，而以塩赏其获者。户部以其违例，罚偿塩入官，且责取罪状。安上言：“律者，万世之常法；例者，一时之旨意。岂可以一时之例坏万世之法？昔唐太宗以选人多诈冐，自今不首者死，未几有诈冐者，命杀之。大理少卿戴胄奏：‘据法应流。’太宗怒曰：‘卿言守法，而使朕失信。’胄曰：敕者，出于一时之喜怒；法者，国家所以布大信於天下也。陛下忿选人之多诈，故欲杀之，既而知其不可复之以法，此忍小忿而存大信也。今之律，即古所谓法，国家布大信於天下者也；例者，即古所谓出於一时之命也。今欲依例而行，则於律内非应捕人给赏之言，自相违背，是失信於天下也。”上然其言，诏论如律。

丙午，册中山武宁王徐达第二女为代王桂妃。

调山西都指挥使周房为山东都指挥使。

丁未，舳舻侯朱寿、左军都督佥事黄辂督海运粮储还自辽东，人赐钞百五十锭。

己酉，浙江临海县民汤绍文奏：“乞修浚横山岭河道水牐，以便灌溉民田。”诏从之。

复以吏部考功主事周舟为新化县丞。舟，温之永嘉人，性明敏有治才。初由进士授新化县丞，在官以廉勤称之，门无私谒，吏卒不敢欺，验民贫富及丁税多寡，第为上、中、下籍之，遇有赋役，随轻重使之，故民不扰而事易集，至於狱讼、文牍之务，皆躬理之，吏胥不得为奸，罢诸役作，民晏然安业，由是流民之归者益众，满课考最，陞考功主事。既而县民萧俊等诣阙言：“自本官去职，县政复扰，民不安业，乞令再任。”上命吏部俾复为县丞，仍命礼部宴赏而遣之。

庚戌夜，太阴犯左执法。

壬子，颖国公傅友德等还京师，奏：“训练北平等都指挥使司军士凡八万二千零五十六人、马二万六千二百四十疋。”

是月，倭夷寇雷州遂溪县，雷州卫百户李玉、镇抚陶鼎等御之，贼势猖獗而官军寡弱不敌，玉等皆战死。上怜之，廼以玉子真为德庆千户所镇抚，鼎子贵为潮州卫所镇抚。








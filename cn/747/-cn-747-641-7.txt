○开冰赋

国家顺仲春之律，开藏冰之室。将以均寒暑，分老疾。北风始壮，且纳而必周；西陆有期，因用而斯出。是时木德司辰，条风报春。物惟求旧，令乃谋新。有颁冰之职，有伐冰之臣。安得深藏於重壤，自当登御於一人。有司奉明诏，荐清庙。启其室，观其徼。连锸既下，不作冲冲之声；厚土忽开，已发峨峨之照。献羔之礼既宣，祭韭之义克全。将使阴不伏，阳不愆。讵有东风之解，莫移北陆之坚。皎洁兮玉壶乍夺，清莹兮金境争鲜。鉴乎其中，虽临深而履薄；积於其外，终岳峙而峰连。此舆人之所纳，县人之所传。乃祓以桃弧，升於兰殿。凌阴去而寒尽，御座来而春变。其为利也溥，其为用也遍。群寮是锡，足以表鸿恩；百祀方修，足以成嘉荐。向若藏之不以宜，启之不以时。自然光而不耀，贞以自持。同土石而弃矣，何宾祭而用之。德既自此宣，政亦自此审。御霜雹以清，调风雨而成稔。开五色之瑞，福应方来；叶七月之章，颂声曷寝。岂惟求履霜之坚，思积水之凛。冰之开也在於人，冰之用也进於君。昔享司寒，虽蒙於幽闭；今将清暑，终见於区分。傥不遗於兹日，期不掩於前闻。


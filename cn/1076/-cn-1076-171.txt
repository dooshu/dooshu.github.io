卷一百七十一

<史部,诏令奏议类,奏议之属,历代名臣奏议>

钦定四库全书

历代名臣奏议卷一百七十一

明　杨士奇等　撰

考课

汉元帝建昭中亰房以精於用易天子悦之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾害可息诏使房作其事房奏考功课吏法上令公卿议於温室咸病其烦碎且令上下相司不可行然上意向之东汉顺帝时尚书令左?上疏曰臣闻柔远能迩莫大寜人宁人之务莫重用贤用贤之道必存考黜是以臯陶对禹贵在知人安民则惠黎民怀之分伯建侯代位亲民民用和睦礼让以兴故诗云有渰凄凄兴雨祁祁雨我公田遂及我私及幽厉昏乱不自为政襃艳用权七子党进贤愚错绪山谷为陵故其为诗云四国无政不用其良又曰哀今之人胡为虺蜴言人畏吏如虺蜴也宗周既灭六国并秦阬儒泯典剗革五等更立郡县县设令长郡置守尉什伍相司封豕其民大汉受命虽未复古然克慎庶官蠲苛捄敝悦以济难抚而循之至於文景天下康乂诚由玄靖寛柔克慎官人故也降及宣帝兴於仄陋综练名实知时所病刺史守相辄亲引见考察言行信赏必罚帝乃叹曰民所以安而无怨者政平吏良也与我共此者其唯良二千石乎以为吏数变易则下不安业久於其事则民服教化其有政理者辄以玺书勉励增秩赐金或爵至关内侯公卿阙则以次用之是以吏称其职人安其业汉世良吏於兹为盛故能降来仪之瑞建中兴之功汉初至今三百余载俗寖雕敝巧伪滋萌下饰其诈上肆其残典城百里转动无常各怀一切莫虑长久谓杀害不辜为威风聚歛整办为贤能以理已安民为劣弱以奉法循理为不化髠钳之戮生於睚皆覆尸之祸成於喜怒视民如寇讐税之如豺虎监司项背相望与同疾疢见非不举闻恶不察观政於亭传责成於朞月言善不称德论功不据实虚诞者获誉拘检者离毁或因罪而引高或色斯以求仁州宰不覆竞共辟召踊跃升腾超等踰匹或考奏捕案而亡不受罪会赦行赂复见洗涤朱紫同色清浊不分故使奸猾枉滥轻忽去就拜除如流阙动百数乡官部吏职斯【贱也】禄薄车马衣服一出於民亷者取足贪者充家特选横调纷纷不絶送迎烦费损政伤民和气未洽灾眚不消咎皆在此今之墨绶犹古之诸侯拜爵王庭舆服有庸而齐於匹?叛命避负非所以崇宪明理惠育元元也臣愚以为守相长吏惠和有显效者可就增秩勿使移徙非父毋丧不得去官其不从法禁不式王命锢之终身虽会赦令不得齿列若被劾奏亡不就法者徙家边郡以惩其後乡部亲民之吏皆用儒生清白任从政者寛其负筭增其禄秩吏职满岁宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各宁其所追配文宣中兴之轨流光垂祚永世不刋

魏武帝初署仓曹属刘廙上表曰昔周有乱臣十人有妇人焉九人而已孔子称才难不其然乎明贤者难得也况乱弊之後百姓凋尽士之存者盖亦无几股肱大职及州郡督司边方重任虽备其官亦未得人也此非选者之不用意盖才匮使之然耳况於长吏以下羣职小任能皆简练备得其人也其计莫如督之以法不尔而数转易往来不已送迎之烦不可胜计转易之间辄有奸巧既於其事不省而为政者亦以其不得久安之故知惠益不得成於己而苟且之可免於患皆将不念尽心於恤民而梦想於声誉此非所以为政之本意也今之所以为黜陟者近颇以州郡之毁誉听往来之浮言耳亦皆得其事实而课其能否乎长吏之所以为佳者奉法也忧公也恤民也此三事者或州郡有所不便往来者有所不安而长吏执之不已於治虽得计其声誉未有美阙而从人於治虽失计其声誉必集也长吏皆知黜陟之在於此也亦何能不去本而就末哉以为长吏皆宜使小人足使自展岁课之能三年总计乃加黜陟课之皆当以事不得依名事者皆以户口率其垦田之多少及盗贼?兴民之亡叛者为得负之计如此行之则不能之吏修名无益有能之人无名无损法之一行虽无部司之监奸誉妄毁可得而尽事上太祖甚善之

明帝太和中大议考课之制以考内外衆官散骑黄门侍郎杜恕以为用不尽其人虽才且无益所存非所务所务非世要上疏曰书称明试以功三考黜陟诚帝王之盛制使有能者当其官有功者受其禄譬犹乌获之举千钧良乐之选骥足也虽历六代而考绩之法不着关七圣而课试之文不垂臣诚以为其法可粗依其详难备举故也语曰世有乱人而无乱法若使法可专任则唐虞可不须稷契之佐殷周无贵伊吕之辅矣今奏考功者陈周汉之法为缀京房之本旨可谓明考课之要矣於以崇揖让之风兴济济之治世以为未尽善也其欲使州郡考士必由四科皆有事效然後察举试辟公府为亲民长吏专以功次补郡守者或就增秩赐爵此最考课之急务也臣以为便当显其身用其言使具为课州郡之法法具施行立必信之赏施必行之罚至於公卿及内职大臣亦当俱以其职考课之也古之三公坐而论道内职大臣纳言补阙无善不纪无过不举且天下至大万机至衆诚非一明所能徧照故君为元首臣为股肱明其一体相须而成也是以古人称廊庙之材非一木之枝帝王之业非一士之略由是言之焉有大臣守职办课可以致雍熙者哉且布衣之交犹有务信誓而蹈水火感知己而披肝胆狥声名而立节义者况於束带立朝致位卿相所务者非特匹夫之信所感者非徒知己之惠所狥者岂声名而已乎诸蒙宠禄受重任者不徒欲举明主於唐虞之上而己身亦欲厕稷契之列是以古人不患於念治之心不尽患於自任之意不足此诚人主使之然也唐虞之君委任稷契夔龙而责成功及其罪也殛鲧而放四凶今大臣亲奉明诏给事目下其有夙夜在公恪勤特立当官不挠贵势执平不阿所私危言危行以处朝廷者自明主所察也若尸禄以为高拱嘿以为智当官苟在於免负立朝不忘於容身洁行逊言以处朝廷者亦明主所察也诚使容身保位无放退之辜而尽节在公抱见疑之势公义不修而私议成俗虽仲尼为谋犹不能尽一才又况於世俗之人乎今之学者师商韩而上法术竞以儒家为迂阔不周世用此最风俗之流弊创业者之所致慎也景初中诏刘劭作都官考课劭上疏曰百官考课王政之大较然而历代弗务是以治典阙而未补能否混而相蒙陛下以上圣之宏略愍王纲之弛颓神虑内鉴明诏外发臣奉恩旷然得以啓蒙辄作都官考七十二条司隶校尉崔林议曰案周官考课其文备矣自康王以下遂以陵迟此即考课之法存乎其人也及汉之季其失岂在乎佐吏之职不密哉方今军旅或猥或卒备之以科条申之以内外增减无常固难一矣且万目不张举其纲衆毛不整振其领臯陶仕虞伊尹臣殷不仁者远五帝三王未必如一而各以治乱易曰易简而天下之理得矣太祖随宜设辟以遗来今不患不法古也以为今之制度不为疏阔惟在守一勿失而已若朝臣能任仲山甫之重式是百辟则孰敢不肃於是传嘏难劭曰盖闻帝制宏深圣道奥远苟非其才则道不虚行神而明之存乎其人暨乎王略亏颓而旷载罔缀微言既没六籍泯玷何则道弘致远而衆才莫睎也案劭考课论虽欲寻前代黜陟之文然其制度略以阙亡礼之存者惟有周典外建侯伯藩屏九服内立列司筦齐六职土有恒贡官有定则百揆均任四民殊业故考绩可理而黜陟易通也大魏继百王之末承秦汉之烈制度之流靡所修采自建安以来至于青龙神武拨乱肇基皇祚埽除凶逆芟夷遗宼旌旗卷舒日不暇给及经邦治戎权法并用百官羣司军国通任随时之宜以应政机以古施今事杂义殊难得而通也所以然者制宜经远或不切近法应时务不足垂後夫建官均职清理民物所以立本也循名考实纠励成规所以治末也本纲未举而造制未呈国略不崇而考课是先惧不足以料贤愚之分精幽明之理也昔先王之择才必本行於州闾讲道於庠序行具而谓之贤道修则谓之能乡老献贤能于王王拜受之举其贤者出使长之科其能者入使治之此先王收才之义也方今九州之民爰及京城未有六乡之举其选才之职专任吏部案品状则实才未必当任薄伐则德行未为叙如此则殿最之课未尽人才述综王度敷赞国式体深义广难得而详也

晋武帝泰始中河南尹杜预受诏为黜陟之课其略曰臣闻上古之政因循自然虚已委诚而信顺之道应神感心通而天下之理得逮至淳朴渐散彰美显恶设官分职以颁爵禄弘宣六典以详考察然犹倚明哲之辅建忠贞之司使名不得越功而独美功不得後名而独隐皆畴咨博询敷纳以言及至末世不能纪远而求於密微疑诸心而信耳目疑耳目而信简书简书愈繁官乃愈伪法令滋章巧饰弥多昔汉之刺史亦岁终奏事不制筭课而清浊粗举魏氏考课即亰房之遗意其文可谓至密然由於累细以违其体故历代不能通也岂若申唐尧之旧去密就简则简而易从也夫宣尽物理神而明之存乎其人去人而任法则以伤理今科举优劣莫若委任达官各考所统在官一年以後每岁言优者一人为上第劣者一人为下第因计偕以名闻如此六载主者总集采案其六岁处优举者超用之六岁处劣举者奏免之其优多劣少者叙用之劣多优少者左迁之今考课之品所对不钧诚有难易若以难取优以易而否主者固当准量轻重微加降杀不足复曲以法尽也己丑以诏书考课难成听通荐例荐例之理即亦取於风声六年顿荐黜陟无渐又非古者三考之意也今每岁一考则积优以成陟累劣以取黜以士君子之心相处未有官故六年六黜清能六进否劣者也监司将亦随而弹之若令上下公相容过此为清议大颓亦无取於黜陟也

穆帝时衆官渐多而迁徙每速廷尉王彪之上议曰为政之道以得贤为急非谓雍容廊庙标的而已固将莅任赞时职思其忧也得贤之道在於莅任莅任之道在於能久久於其道而天下化成是以三载考绩三考黜陟不收一切之功不采速成之誉故勲格辰极道融四海风流遐邈声冠百代凡庸之族衆贤能之才寡才寡於世而官多於朝焉得不贤鄙共贯清浊同官官衆则阙多阙多则迁速前後去来更相代补非为故然理固然耳所以职事未修朝风未澄者也职事之修在於省官朝风之澄在於并职官省则选清而得久职并则吏简而俗静选清则胜人久於其事事久则中才犹足有成今内外百官较而计之固应有并省者矣六卿之任太常望雅而职重然其所司义高务约宗正所统盖尠可以并太常宿卫之重二卫任之其次骁骑左军各有所领无兵军校皆应罢废四军皆罢则左军之名不宜独立宜改游击以对骁骑内官自侍中以下旧员皆四中兴之初二人而已二人对直或有不周愚谓三人於事则无阙也凡余诸官无综事实者可令大官随才位所帖而领之若未能顿废自可因阙而省之委之以职分责之以有成能否因考绩而着清浊随黜陟而彰虽缉熙之隆康哉之歌未能猝致可使庶官之选差清莅职之日差久无俸禄之虚费简吏寺之烦役矣

後魏宣武帝行考陟之法高阳王雍表曰窃惟三载考绩百王通典今任事上中者三年昇一阶散官上第者四载登一级闲冗之官本非虚置或以贤能而进或因累勤而举如其无能不应忝兹高选既以其能进之朝伍或任官外戍远使絶域催督逋悬察检州镇皆是散官以充剧使及於考陟排同闲伍散官之人非才皆劣称事之辈未必悉贤而考闲以多年课烦以少岁上乖天泽之均下生不等之苦又寻景明之格无折考之文正始之奏有与夺之级明参差之考非圣慈之心改典易常乃有司之意又寻考级之奏委於任事之手涉议科勤絶於散官之笔遂使在事者得展自勤之能散辈者独絶披衿之所抑以上下之闲限以旨格之判致使近侍禁职抱盘屈之辞禁卫武夫怀不申之恨欲克平四海何以获诸又散官在直一玷成尤衔使愆失差毫即坐徽纆所逮未以事闲优之节庆之赉不以禄微加赏罪殿之犯未殊任事考陟之机推年不等臣闻君举必书书而不法後代何观诗云王事靡盬不遑啓处又曰岂不怀归畏此简书依依杨柳以叙治兵之役霏霏雨雪又申振旅之勤若折往来日月便是采?之诗废杖杜之歌罢又任事之官吉凶请假定省扫拜动历十旬或因患重请动辄经岁征役在途勤劳百倍苦乐之势非任事之伦在家私闲非理务之日论优语剧先宜折之武人本挽上格者为羽林次格者为虎贲下格者为直从或累纪征戍靡所不涉或带甲连年负重千里或经战损伤或年老衰竭今试以本格责其如初有爽於先退阶夺级此便责以不衰理未通也又蕃使之人必抽朝彦或历嶮千余或履危万里登有死亡之忧咸怀不返之戚魂骨奉忠以尸将命先朝赏格酬以爵品今朝改式止及阶劳折以代考有乖使望非所以奬励皇华而敦崇四牡者也复寻正始之格泛後任事上中者三年升一阶泛前任事上中者六年进一级三年一考自古通经今以泛前六年升一阶检无愆犯倍年成级以此推之明以泛代考新除一日同沾阶荣下第之人因泛上陟上第之士由泛而退臣又见部尉资品本居流外刋诸明令行之已久然近为里巷多盗以其威轻不肃欲进品清流以压奸宄甄深啓云为法者施而观之不便则改窃谓斯言有可采用圣慈昭览更高宰尉之秩今考格始宣怀怨者衆臣窃观之亦谓不可有光国典改之何难

延昌二年将大考百寮郎中崔鸿以考令於体例不通乃建议曰窃惟王者为官求才使人以器黜陟幽明扬清激浊故绩效能官才必称位者朝昇夕进年岁数迁岂拘一阶半级阂以官寮等位者哉二汉以降太和已前苟必官须此人人称此职或超腾昇陟数岁而至公卿或长兼试守称允而迁进者披卷则人人而是举目则朝贵皆然故能时收多士之誉国号丰贤之美窃见景明以来考格三年成一考一考转一阶贵贱内外万有余人自非犯罪不问贤愚莫不上中才与不肖比肩同转虽有善政如黄龚儒学如王郑史才如班马文章如张蔡得一分一寸必为常流所攀选曹亦抑为一槩不曾甄别琴瑟不调改而更张虽明旨已行犹宜消息世宗不从

孝明帝时尚书左仆射摄吏部选事拓跋晖上疏曰臣闻治人之本寔委牧守之官得其才则政平物理失其人则讼兴怨结自非察访善恶明加贬赏将何以黜彼贪怠陟此清勤也窃以大使廵省必广迎送之费御史驰纠颇回威滥之刑且蹔尔往还理不委悉纵有简举良未平当愚谓宜令三司八座侍中黄门各布耳目外访州镇牧将治人守令能否若德教有方清白独着宜以名闻即加襃陟若治绩无效贪暴远闻亦便示牒登加贬退如此则不出庭户坐知四方端委垂拱明赏审罚矣

正光四年尚书左仆射萧宝夤上表曰臣闻尧典有黜陟之文周书有考绩之法虽其源难得而寻然条流抑亦可知矣大较在于官人用才审於所莅练迹校名验於虚实岂不以臧否得之余论优劣着於历试者乎既声穷於月旦品定於黄纸用效於名辈事彰於台阁则赏罚之途差有商准用舍之宜非无依据虽复勇进忘退之俦奔竞於市里过分亡涯之请驰骛於多门犹且顾其声第慎其与夺器分定於下爵位悬於上不可妄叨故也今窃见考功之典所怀未喻敢竭无隐试陈万一何者窃惟文武之名在人之极地德行之称为生之最首忠贞之美立朝之誉仁义之号处身之端自非职惟九官任当四岳授曰汝谐让称俞往将何以克厌大名允兹令问自比已来官罔高卑人无贵贱皆饰辞假说用相保举泾渭同波薰莸共器求者不能量其多少与者不复核其是非遂使冠履相贸名与实爽谓之考功事同泛陟纷纷漫漫焉可胜言又在京之官积年一考其中或所事之主迁移数四或所奉之君身名废絶或具寮离索或同事凋零虽当时文簿记其殿最日久月深駮落都尽人有去留谁复掌其勤惰或停休积稔或分隔数千累年之後方求追访声迹立其考第无不苟相悦附共为唇齿饰垢掩疵妄加丹素趣令得阶而已无所顾惜贤达君子未免斯患中庸已降夫复何论官以求成身以请立上下相蒙莫斯为甚又勤恤人隐咸归守令厥任非轻所责实重然及其考课悉以六载为程既而限满代还复经六年而叙是则岁周十二始得一阶於东西两省文武闲职公府散佐无事冗官或数旬方应一直或朔望止於蹔朝及其考日更得四年为限是则一纪之中便登三级彼以实劳剧任而迁贵之路至难此以散位虚名而升陟之方甚易何内外之相悬令厚薄之如是又闻之圣人大宝曰位何以守位曰仁孟子亦曰仁义忠信天爵也公卿大夫人爵也古人先修其天爵而人爵从之故虽文质异时汚隆殊世莫不宝兹名器不以假人是以赏罚之柄恒自持也至乃周之蔼蔼五叔无官汉之察察馆陶徒请岂不重骨肉私亲亲诚以赏罚一差则无以惩劝至公蹔替则觊觎相欺放至慎至惜殷勤若此况乎亲非肺腑才乖秀逸或夹单介之使始无汗马之劳或说兴利之规终慙十一之润皆虚张无实妄指赢益坐获数阶之官藉成通显之贵於是巧诈萌生伪辩锋出役万虑以求荣开百方而逐利握枢秉钧者亦知其苦斯但抑之则其流已注引之则有何纪极夫琴瑟在於必和更张求其适调去者既不可追来者犹或宜改按周官太宰之职岁终则令官府各正所司受其会计听其致事而诏於王三岁则大计羣吏之治而诛赏之愚谓今可粗依其准见居官者每岁终本曹皆明辨在官日月具核才行能否审其实用而注其上下游辞宕说一无取焉列上尚书覆其合否如有纰谬即正而罚之不得方复推诘委否容其进退既定其优劣善恶交分庸短下第黜凡以明法干务忠清甄能以记赏縂而奏之经奏之後考功曹别书於黄纸油帛一通则本曹尚书与令仆印署留於门下一通则以侍中黄门印署掌在尚书严加缄密不得开视考绩之日然後对共裁量如此则少存实録薄止奸回其内外考格裁非庸管乞求博议以为画一若殊谋异策事关废兴遐迩所谈物无异议者自可临时斟酌匪拘恒例至如援流引比之诉贪荣求级之请如不限以关键肆其傍通则蔓草难除?流遂积秽我彛章挠兹大典谓宜明加禁断以全至治开返本之路杜浇弊之门如斯则吉士盈朝薪槱载焕矣诏付外博议以为永式

唐太宗贞观三年仆射房玄龄与侍中王珪掌内外官考侍御史权万纪奏其不平守秘书监魏徵谏曰二人素以忠直被委任所考既多其间能无一二不当然察其情终非阿私且万纪比在考堂曾无驳正及身不得考乃始陈论此非竭诚狥国也今推之未足禆益朝廷徒失委任大臣之意臣所爱者治体非敢私二臣也上乃释不问

太宗考三品已上令魏徵省其当否有所疑者辄於状傍注帖西行诸将并不得考徵乃谏曰臣闻采赤璧者弃其微瑕録大功者不论细过西行诸将虽无大功君集万均克平寇乱不辱国命跋涉艰阻来往二年考其勤劳与在家者不异若使人无怨讟亦不可劝勉将来臣愚以谓西行诸将君集万均以外五品以上有功勲无罪殿者其考请更斟酌匪唯一事得所足以劝後人太宗从之

武后时初置右御史台察州县吏善恶风俗得失凤阁舍人李峤上疏曰禁网尚疏法象宜简简则法易行而不烦杂疏则所罗广而不苛碎伏见垂拱时诸道廵察使科条四十有四至别勅令又三十而使以三月出尽十一月奏事每道所察吏多者二千少亦千计要在品核才行而褒贬之今期会廹促奔逐不暇欲望详究所能不亦艰哉此非隳於职才有限力不逮耳臣愿量其功程以为节制使器周於用力济於时然後得失可以精核矣又言今之所察按准汉六条而推广之则无不包矣乌在多张事目也且朝廷万机非无事而机事之动常在四方故出使者冠盖相望今已置使则外州之事悉得专之传驿减矣请率十州置一御史以朞岁为之限容其身到属县过闾里督察奸讹采访风俗然後可课其成功且御史出入天禁励己自修比他吏相百也按劾回庸纠擿隐欺比他吏相十也陛下诚用臣言妙择贤能委之心膂假温言以制之陈赏罚以劝之则莫不尽力而効死矣何政事之不理何禁令之不行何妖孽之敢兴哉

中宗时右御史台中丞卢怀慎上疏陈时政曰臣闻善人为邦百年可以胜残去杀孔子称苟有用我者朞月而已可三年有成故书三载考绩三考黜陟幽明昔子产相郑更法令布刑书一年人怨思杀之三年人德而歌之子产贤者也其为政尚累年而後成况常材乎比州牧上佐两畿令或一二岁或三五月即迁曾不论以课最使未迁者倾耳以听企踵以望冒进亡亷亦何暇为陛下宣风恤人哉礼义不能兴户口益以流仓库愈匮百姓日敝职为此耳人知吏之不久不率其教吏知迁之不遥不究其力媮处爵位以养资望虽明主有勤劳天下之志然侥幸路啓上下相蒙宁尽至公乎此国病也贾谊所谓跖盭乃小小者耳此而不革虽和缓将不能为汉宣帝综核名实兴治致化黄霸良二千石也加秩赐金就旌其能终不肯迁故古之为吏至长子孙臣请都督刺史上佐畿令任未四考不得迁若治有尤异或加赐车裘禄秩降使临问玺书慰勉须公卿阙则擢之以励能者其不职或贪暴免归田里以明赏罚之信昔唐虞稽古建官惟百夏商官倍亦克用乂此省官也故曰官不必备惟其才无旷庶官天工人其代之此择人也今京诸司员外官数十倍近古未有谓不必备则为有余求其代工乃多不厘务而奉禀之费岁巨亿万徒竭府藏岂致治意哉今民力敝极河渭广漕不给京师公私耗损边隅未静傥炎暵成沴租税减入疆场有警赈救无年何以济之毋轻人事惟艰毋安厥位惟危此慎微也原员外之官皆一时良干擢以才不申其用尊以名不任其力自昔用人岂其然欤臣请才堪牧宰上佐并以迁授使宣力四方责以治状有老病若不任职者一?省之使贤不肖确然殊贯此切务也夫冒于宠赂侮于鳏寡为政之蠧也窃见内外官有赇饷狼籍劓剥蒸人虽坐流黜俄而迁复还为牧宰任以江淮岭碛粗示惩贬内怀自弃狥货掊赀讫无悛心明主之於万物平分而无偏施以罪吏牧遐方是谓惠奸而遗远远州陬邑何负圣化而独受其恶政乎边儌之地夷夏杂处凭险恃远诚易扰而难安官非其才则黎庶流亡起为盗贼由此言之不可用凡才况猾吏乎臣请以?论?者削迹不数十年不赐收齿书曰旌别淑慝即其谊也疏奏不报

宋太祖乾德二年门下侍郎平章事赵普上奏曰臣近者叨承圣造备位台司任重才轻以荣为惧臣伏闻宰相者上符乾象下代天工调六气则品物咸亨举百职则彛伦式叙佐君垂拱致时太平苟非此才焉用彼相臣自膺宠命如履薄冰?思援古施今少裨广视远听伏自陛下天命攸属人情有归西伐壶关东平淮甸驰驱虎旅霜露翠华开创之初实艰难于王业平定之後思整顿于皇纲六十年骄倨荆湖咸归至化五千里混同书轨尽革浇风是知惟德动天惟天佑德惟至公而超百代念不骄而为永图可以肩拍唐虞篲驱晋魏立太平之基已固致雍熙之化方隆臣幸遇昌期寻当重委尸禄徒久立事无闻固无宰相之才谬居宰相之位宠泽斯厚循省何安所愿夜思昼行献可替否精求古道上副天心臣以谓治国莫如用贤用贤莫如历试历试莫如责功责功莫如较考况三考之典出自唐虞四善之科垂于令式当治世之激劝不间公卿由近代以因循止及州县遂使居官食禄贤愚无分别之因冒宠挟私陞黜有泛滥之弊厥官徒设其器若虚凡庭揖以庭趋但旅进而旅退由是职皆不举人尽偷安若不法于旧章恐转隳于庶务臣欲起请今後除节察防御团练刺史及武臣等盖必战伐立效禄位酬勲凡公事仰委官吏振举外伏请先自宰相次百执事至于宾客寮佐等皆请逐岁书考所冀事皆师古理得从长退不肖而进贤才更无疑虑劝奉公而修职业各尽器能倘书考之请遂行则太平之期可待应有合关考课事件伏请下考功按令式详定条奏

太宗淳化三年秘书丞直史馆陈靖上奏曰臣今日内殿起居次当转对自量荒昧莫识变通当求理之期唯思进说顾犯顔之罪不敢避诛庶同千虑之愚少助万机之智伏以皇帝陛下应乾御宇十六七年拓土开疆万数千里尊师问道期庶绩以咸熙审官求贤欲百揆而时序每日临轩决政随事制宜小大之权悉干进止以至中夜忘寐未明求衣惕厉恭勤何尝暂舍臣诚不佞以臣所观由尧舜已还君天下者未有若陛下之焦劳也然则焦思劳神陛下之所已至守官供职羣臣之所未专颓坏纪纲亏损政教者诚以考课之法尚阙升降之资不常得之者未必贤才失之者未尽不肖舜典曰三载考绩三考黜陟幽明夫子曰苟有用我者三年有成盖圣人因其国而设其官久其官以行其政官不久何以明其术政不行何以观其化明术则美恶难逃观化则治乱可审然後考课之法不得不精黜陟之方不得不当既精且当虽元凯在下致之於股肱四凶居高投之於荒服乃其分也夫何怨焉语云舜有天下举臯陶不仁者远矣汤有天下举伊尹不仁者远矣静而思之由此道也伏见前制有考课官人之法先在有司定其优劣六品而下尚书覆问五品已上天子与公卿评其善恶上上者迁之下下者黜之中中者常调之能否各当赏罚大行方今幕职州县官虽流内铨考其资历京朝监司之任审官院较彼幽明然且寮属至繁寰宇至广不可远视遐听究极是非徒能按式准文聊为隆杀往往假声窃誉骤越阶资课实责虚不拘殿最且人心犹水法制犹防或御得其宜则澄彻之姿至矣苟限非其要则怀襄之势起焉又况州县之官乃京朝之基本京朝之任亦卿相之椎轮必须先正其初然後不挠其末今考功之职虽有其名绵历岁时莫闻振举是致有自州县幕职遽升京秩赞洗三丞者才及京官秩赞洗三丞便望正言司谏郎中御史者洎至正言司谏郎中御史又图给舍丞郎既得给舍丞郎即希公卿宰辅者争驰互竞厚援广交接声势以相毁称伺衅隙而相攻击贪名冒进弃礼让以如遗揣已循涯岂满盈而知戒如此则下位者唯用心而图上在上者诚自固而不遑虽有臯夔稷契之能龚黄鲁宓之术亦何暇恤民忧国而成功着业者哉臣按于传品士之科一曰德行以立道本二曰理才以详事机三曰政才以经国体四曰学才以综典文五曰武才以御军旅六曰农才以教耕稼七曰工才以作器用八曰商才以兴利源九曰杂才以长讽谏凡此九等委在百司合而论之则邦国之政斯备分而考之则小大之职各扬又李唐考课有德义清谨公平廉恪之科由近侍至于镇防并据职事目之为最各有等级元属考功以臣所观自古黜陟之制其远者逮至九载其近者六年四年拟之於今不可猝用臣欲乞天下诸色官属依旧三年替移仍一年一考是非三考然後升降有绩者赏无劳者罚善最特异者锡以殊劳累任无状者置之散地不能致功虽有善名者不与之陟不废其职虽有恶名者不録其尤黜陟审於实不信於虚幽明察於直不凭於诈其在京百司及台省巳上官逐年乞选任公直御史一人采察能否虚实之状职事者以功勤为效散官者以才行为程必在周详无许濶略其外地长吏使臣寮属已下乞委逐路转运使副亦如御史所行并至年终具逐人功过事状开拆申奏乞下考功从考功依准格条比附优劣一如往制先定考辞量等级而褒惩体幽明而黜陟必取允当无涉党偏然後申入中书及关报流内铨并审官院再加详酌的是公平即具等第奏闻取候圣旨除授其中或有奇才异略藴蓄经纶硕学?文服勤笔砚可以整齐纲纪羽翼朝廷师傅帝王扶持社稷者不在此限并内外官属或有过恶之迹不预品较之文别致昭穆会得确实若采访有漏即罪采访之官如考课不明即罪考课之职按其轻重断在必行庶使各励恭勤无敢弛慢如此则官有常序事有彛伦奸宄不能任其邪忠良不可夺其正名器各有分贤愚各有途狗不续貂石不参玉欲使职事不治政教不行民不康俗不阜争讼不息廉逊不兴者未之有也臣诚以能致民康俗阜讼息逊兴其要者不出牧宰之任也而使牧宰得其人则郡邑政行僚吏事肃编民不殆外奸不生又以能致郡邑政行寮吏事肃者莫出於转运使副也由是而言则国家任官择吏其谨重者在於此焉且方今天下知州军仅及四百县不减数千若令一一选於朝廷人人欲其称职深恐濶略未得精专臣愚以谓择县令知县莫若於知州知军取知州知军莫若於转运使副制转运使副乃系於朝廷又且转运使副不过三十来员况当文物盛明士之衆庶倘或推公遴选何忧不得其材既朝廷选任至公则转运使副安得不公转运使副既公则知州知军孰敢不公知州知军既公则掾佐之吏尽公而况县令知县敢有不公者乎夫如是则赤子有归苍生受赐遐迩之俗小大攸同古所谓形直影端上行下法其理要而其效速其功倍而其教神者此其略也但臣忝居通籍无补圣朝次当上言不敢避罪所有加减考课之制详酌今古之宜尚有科条难尽披述设或陛下赐之睿鉴朝廷许其必行则臣愿竭狂愚乞与有司评议

淳化中知吉州梁鼎上言曰书云三载考绩三考黜陟幽明此乃尧舜氏所以得贤人治天下也三代而下典章尚存两汉以还沿革可见至於唐室此道尤精有考功之司明考课之今卞自簿尉上至宰臣皆岁计功过较定优劣故人思激厉绩效着闻五代兵革相继礼法陵夷顾惟考课之文秖拘州县之辈黜陟既异名存实亡且夫今之知州即古之刺史治状显着者朝廷不知方略蔑闻者任用如故大失劝惩之理寖成苟且之风是致水旱洊臻狱讼填溢欲望天下承平岂可得也伏惟陛下继二圣之丕图为亿兆之司牧念百官之未乂思四海之未康特诏有司申明考绩之法庶几官得其人民受其赐矣

仁宗庆历三年知谏院欧阳修上奏曰臣伏见天下官吏员数极多朝廷无由徧知其贤愚善恶审官三班二部等处又只具差除月日其人能否都不可知诸路转运使等除有?吏自败者临时举行外亦别无按察官吏之术致使年老病患者或懦弱不才者或贪残害物者此等之人布在州县并无黜陟因循积敝官滥者多使天下州县不治者十有八九今兵戎未息赋役方烦百姓嗸嗸疮痍未复救其疾苦择吏为先臣今欲乞特立按察之法於内外朝官自三丞以上至郎官中选强干廉明者为诸路按察使请令进奏官各録一州官吏姓名为空行簿以授之使至州县徧见官吏其公廉勤干明着实状及老病不才显有不治之迹皆以朱书之又有中材之人别无奇效亦不至旷败者以墨书之又有虽是常材能专长於一事亦以朱书别之使还具奏则朝廷可以坐见官吏贤愚善恶不遗一人後别议黜陟之法如此足以澄清天下半岁之间可望致治只劳朝廷精选二十许人充使别无难行之事

侍读学士宋祁上奏曰臣伏见比来知州转运使未曾在任得满三年民间利害及簿书文移未知次第已却迁换迎新送故上下告劳臣不知朝廷设官欲为理邪如不为理臣故无可言者若欲为理安得用此敝法守而不改今审官院差遣不行便奏请京朝官情愿二年一替且差遣得行一司之暂利也迁换不定天下之大害也故败国家大计使吏奸得行生民无告无出於长吏数易也臣愚以为方用兵时财用调度多出於民知州转运使不得人不能集事伏望普令台省近臣举知州转运使五人转运使知州三人有材干者【已上或已在任亦诈就举充数】理三周年为一任【不得只理三十个月】每岁转运使索取知州功过并自具功过申尚书考功考功逐旋闻奏请别差近臣为考课使精加考较若三考俱优改一官知州升大州转运使升上路三考俱劣黜一官知州降小州转运使降下路二优一劣改一官二劣一优夺半年俸大约以此为率【已上赏罚并举主同坐减一等举主得以数人赏罚相除】其提点刑狱使者通判并比类比年考只令中书门下及审官院拣选充职取进止

历代名臣奏议卷一百七十一








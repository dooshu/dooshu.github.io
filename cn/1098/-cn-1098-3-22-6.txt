○放歌送王明佐

汉代梁伯鸾。挥手出秦关。五噫满天地其人阛阓间千秋王生亦如此。北游黯淡风尘里。海上珊瑚属银汉。匣里莲花欝秋水。侯门马勃空见收。燕市狗屠无不游。黄金自兀国士馆。黑貂且付胡姬楼。天子方祠太乙神。甘泉赋客争前陈。岂无蜀人扬得意。相如不救成都贫。蓟门駃騠雪花白。临别殷勤绕朝策。病夫竟逐车尘归。偃蹇衣冠失颜色。掉头汝夸五岳盟。鞭扶万象无留行。眼前岁星人未识。何用区区变姓名。


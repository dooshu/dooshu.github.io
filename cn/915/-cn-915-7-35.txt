◎臧质

质字含文，焘弟子，晋末为宋世子中军。参军武帝受禅，迁员外散骑侍郎。元嘉初为江夏王义恭抚军。徙给事中，出为建平太守，迁宁远将军历阳太守，又迁竟陵江夏内史，复为建武将军巴东建平二郡太守，征为使持节、都督徐兖二州诸军事、宁远将军、徐兖二州刺史，复为建威将军义兴太守，迁太子左卫率，寻为辅国将军、假节、进使持节、监雍凉南北秦四州诸军事、宁蛮校尉雍州刺史，封开国子。元凶弑立，以为丹阳尹征虏将军，不受。孝武举兵，版进征北将军，及即位，以为都督江州诸军事、车骑将军、开府仪同三司、江州刺史，加散骑常侍持节，封始兴郡公，寻奉南郡王义宣举兵反，伏诛。


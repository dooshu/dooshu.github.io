答蓟抚刘北川


今岁秋防无警，虽国家之福，然亦督抚诸公先声之所震叠也。欣慰，欣慰！

承示易将、请兵数事，皆于边备有裨，容与本兵即为议处。

蓟镇有沉痼之疾，非旦夕可疗者。惟本之以实心，镇之以沉静，审处机宜，弛张并用，需以岁月，庶可成功。顾前此为浮议所眩，使当事者不得展其所长，私心每愤恨之。数月以来，觉士习人情稍异于昔，实意潜孚，浮言渐熄。来教所谓牵制讥谗者，自今可毋虑矣。望努力功名，以慰注想。

戚师才略，在今诸将中诚为希有，幸公以道眼观之。






○言庫藏積弊疏 【 庫藏積弊】

臣近該夏季廵視十庫查訪事端、不敢緘默、竊惟天下錢糧、盡出百姓脂膏、一絲一粒、萬千辛苦、而任事人員、略不少惜、况今天下民窮財盡、征輸浩繁、茍非稍加處置則流弊益滋、百姓益困、錢糧益難完納、其患有不可勝言者、臣不知數年之後、又當何如也、宋儒邵雍有曰、能寬一分、則民受一分之賜、臣常誦之以為至論、竊私過論、上凟宸聰、伏望　皇上留神省覽、敕下該部從長議處俯賜施行、天下幸甚、未敢擅便開坐謹題請　旨

計開

一嚴督輸運、竊照各處錢糧、輸運有期、違限有法、固至密也、但近來官民、視為泛常、往往過期、動經數年、葢由狡猾之徒、謀充解戶、往時錢糧弛緩故有此弊今則鮮矣或支價銀而侵剋肥家、或關物料而貿易生利、催科竭力於小民、欺匿利歸于私室、及該部勘合、督併上解、又多輕齎至京、買辦不敷、復謀寄庫、潛行逃回、積歲累月、竟不完結、上司文移拘促、至有花費巳盡。而復累及貧民賠納者。上妨經費、下蠹困窮、其罪可勝言哉、臣愚以為宜令該部申明法例、轉行各司府縣、今後務僉殷實大戶、點解之日、依期嚴促、仍差在官有職人員押解完納、毋得縱容延捱、利己害人、其或過期年遠、悉照律例送問、併罪原經官吏、及有原批本色而復齎價聽憑攬頭包辦者、罪亦如之、寄庫錢糧、亦必單物相隨、方許照進、庶無欺延之弊、

一詳審驗封臣查永樂十年事例、令在京在外一應錢糧、務委官看驗堪中實數起解舍于上司解部、葢慮姦猾作弊。那移抵易。不堪上納故也。切為各色錢糧、悉有定式、不中程度、責有所歸、近來各處解納、多不如法該部驗收、類皆揀退、出入之際。吏緣為姦。而解戶守候補數、弊端百出。此皆上下交通。驗封疏略之過也。臣愚以為該部合行各司府縣、遇有前項錢糧、督催完日、務須專委一官、照依歷年事例、如法勘驗、鈐記封記、方許解部、如不中度、退多留少、即將原委官員類行廵按御史提問、庶無怠玩之弊、

一秉公撥解、各處折糧布絹等項、除糧長起運外、其餘坐派雜色解戶、多從均徭編審、有上中下三等例。照丁田先納徭銀有差、以俟後日之撥解、量錢糧之多寡、與運納之難易、因事而為差等、葢防營謀之弊、故為此法、夫何審之多公。而役之多私。一遇撥解上等者率相交通曲為隱護。賣富差貧之弊其所撥者。不量多寡難易。類皆中下二等。既巳欠公。不給均徭之弊而先納徭銀又不全給。至使解戶復出一倍以供費用。及領解之時。原額價少。賠補數多。在官有積出之名色。官吏扣除之弊該吏有常例之扣除。未離鄉井而十分巳去一二矣兼之在途盤費艱難。至京使用浩大。加以分外索騙。如之何不困且乏哉。臣愚以為該部宜移文責成府縣、每歲斟酌該解錢糧、分上中下三等、立為定則、亦量撥上中下三等解戶解之、務秉公心、母致偏狥、掩蔽上等以役其次、其先納徭銀、并原額料價、盡行給付、買辦起運嚴禁積出等項宿弊、設若仍前任意低昂、以損百姓、聽撫按官訪實參奏治罪、庶無偏累之弊。

一照舊驗看、竊惟遠郡百姓、解運到部、彼豈素諳皇城內府之嚴邃哉、驟抵各門、方且心驚目眩而官吏又徒需索滿意、纔許出入、及進庫中、弊復如前、深為未便、臣查得大明會典開稱景泰元年戶部奏准各處解京布鈔等項、先從本部看驗堪中。方許送庫交納。成化二十三年奏准各處解到錢鈔絹疋、本部該司揀驗堪中之數、權多出于內官烏得不背近則外廷欲以嚴刻中內官之旨故解戶有南司甚於北司之憂尤士大夫之恥也該庫不許重復看驗。刁蹬留難。弘治十四年令各處解納折糧布疋赴部、該部委官于本衙門驗中送赴該庫。并廵視科道官及本部委官收受。不必再揀。是誠便益小民之良法也。宜令該部再申前議、斟酌可否、遵照歷年舊制凡遇布絹錢鈔等項到部、該司驗看中式、方許送庫、隨行知會委官及廵視官、即與照數監收。不必重復揀退。庶無留難之弊。

一禁革姦偽各處錢糧、皆小民膏血、備歷辛苦、運到京師、多遭鄉里攬頭。同謀誘騙財一入手。計輒延避。都門積蠹當除遂致解戶揭債破家。戶丁刑併淹禁。頻年累死。深為可憫。豈無自哉。葢由積年庫夫鋪戶人等。通同攬頭假立名色勒掯財物。以此攬頭人等遞年誆攬。無所禁忌。及至事破。官司又不深究弊源。或遂從輕寬貸。故兜攬者姦計愈肆而不憚。圖利者貪心益縱而無虞。彼豈思小民膏血辛苦難得者哉既往者固難追究、將來者亦當禁戒、乞敕戶部申明禁例轉行各該緝事及問刑衙門務要多方訪獲積年誆騙攬頭夫戶。通同受財人等。事發追究根由。從重問擬。庶無姦騙之弊。

一立簿稽考、舊例廵視科道官承接之際、止有科收道收一簿惟開巳收數目、其該部送到各項錢糧、及解戶姓名、別無文案可查。遂致攬頭通同該吏。一遇送到劄付長單。輒謀收匿。解戶只得曲從包納。月延歲捱。莫敢誰何。及廵視官查考。或詐稱劄付未到。或推說長單未有。互相支吾。解戶吞聲。或守候半年一年。類多棄批逃回。此弊沿襲巳久。臣愚以為宜令該部每庫置立文簿一扇。用印鈐記。發與各庫官吏收掌。凡遇送到解戶錢糧。逐日依次填寫鄉貫姓名數目寓止歇家明白。每五日送廵視官處稽考挨收。以防欺弊。每半月各司仍具手本逐日如前備開送庫解戶姓名錢糧數目。亦送廵視官處據依查對。以防欺匿。如有拖延隱避。踪跡可尋。庶無欺隱之弊。一查寬逃亡、臣近查各庫未完錢糧、開報遠年寄庫、至有弘治以前、尚未完結者、或因攬頭騙銀。而陷害致死。或因上納不敷。而棄批逃回。歲月積久。多半朽壞。上無補於朝廷。下無益於百姓。寧可不思通融之法乎。乞敕該部議處轉行委官。及廵視科道官查看各庫自正德九年正月以前解戶棄批逃回寄庫錢糧。盡行稱收除足數外。其有未足者。備開數目呈部。轉行各司府縣拘提解戶追完押解到京補納。如果逃亡死絕。家產變盡。遵照赦宥恩例蠲免。中間或有年久浥爛朽壞。似應從寬折收。作數支銷。若解戶指稱攬頭誆騙。亦要解京對證明白。拘拏原騙之人。名下追補。庶無偏滯之弊。

一量減冗員、臣聞官多民擾。自古為然。　祖宗設官。各有定制。弘治巳前。各庫官有定員事無怠廢。近來錢糧之數。不加于前。而官員之設。日增于舊。歲復一歲。寧有紀極。夫增一官。則增一用度。欲其不擾民。可得乎。臣查正德六年十二月戶部具題節奉　聖旨各倉各門各庫官員巳累有旨禁約、全不遵守、今復添設多餘官員、不必一一頂補、如有夤緣投託的、著司禮監奏來處治、欽此、臣嘗捧誦竊歎聖明率由舊章。愛惜百姓之美意也。今日之增加。毌乃一時之特恩歟。然官增于上。民擾于下。理勢自然。法莫能禁。伏惟　皇上監　祖宗之成憲。憫百姓之艱難。特敕該衙門再申前議。查照成化弘治年間事例。如果官多。量行裁減。或遵奉　明旨。不必頂補。庶無煩擾之弊。


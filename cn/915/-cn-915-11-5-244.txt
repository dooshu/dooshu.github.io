◇吊殷比干墓文

唯皇构迁中之元载，岁御次乎阉茂，望舒会于星纪，十有四日，日唯甲申。子扬和淇右，蹀驷西。指崧原而摇步，顺京途以启征。路历商区，官届卫壤。泛目睇川，纵览观陆。遂傍睨古迹，游瞰曩风，睹殷比干之墓，恨然悼怀焉。乃命驭驻轮，骥躬瞩，荆朽荒朽，工为绵薨。而遗猷明密，事若对德。慨狂后之猖秽，伤贞臣之辛节。聊兴其韵，贻吊云尔。

曰三才之肇元兮，敷五灵以扶德。含刚柔于金木兮，资明暗于南北。重离耀其炎晖兮，曾坎司玄以秉黑。伊禀常之怀生兮，昏睿递其启则。昼皎皎其何朗兮，夜幽幽而致弊。哲人昭昭而澄光兮，狂夫《黑》々其若翳。咨尧舜之耿介兮，何桀纣之猖败。沈湎而不知甲兮，终或已以贻戾。謇謇兮比干，藉胄兮殷宗。含精兮诞卒，冥树兮英风。禀兰露以涤神，氵食菊英而俨容。茹薜荔以荡识，佩江蓠以丽躬。履霜以结冰兮，卒窘忠而弥浓。于金岂其吾珍兮，皇举实余所锺。奋诚谏而烬躯兮，导危言以衅锋。呜呼哀哉！呜呼哀哉！惟子在殷，实为梁栋。外赞九功，内徽辰共。匡率裘职，德音遐洞。周师还旆，非子谁贡。否哉悖运，遘此不辰。三纲道没，七曜辉泯。负乘窃器，怠弃天伦。怀诚赍怒，谠言焉陈。嵬侯已醢，子不见欤？邢侯已脯，子不闻欤？微子去矣，子不知欤？萁子始矣，子不觉欤？何其轻生，一致斯欤？何其爱义，勇若归欤？遗体既灰，不其惜欤？永矣无返，不其痛欤？呜呼哀哉！呜呼哀哉！夫天地之长远兮，嗟人生短多殃。往者子弗及兮，来者子不厥当。胡契阔之顿兮，值昏化而永良。曷不相时以卷舒兮，徒委质而巅亡。虽虚名空传于千载，讵何勋之可扬。奚若腾魂以远逝，飞足而归昌。得比肩于尚父，卒同协千周王。建鸿绩于盛辰，启骨宇于齐方。阐穆音乎万祀，传冤业以修长。而乃自受兹毙，视窍殷亲。剖心无补，迷机丧身。脱非武发，封墓谁因。呜呼介土，胡不我臣。

重曰：世忄昏々而溷兮，日蔼蔼其无光。时坎禀而险隘兮，气忄《风戾》以飞霜。子奚其不远逝兮，傺而耻故乡。可乘桴以浮沧兮，求蓬莱而为长。衔芝条以升虚兮，与赤松而翱翔。被芰荷之轻衣兮，曳扶容之葩裳。循海波而漂兮，望会稽以归禹。纽蕙芷以为绅兮，扈荃佩而容与。写郁结于圣人兮，畅中心之秘语。执垂益而谈弄兮，交良朋而摅苦。言既而东腾兮，吸朝霞而长举。登此岩而怅望兮，眺扶桑以停伫。谒灵威以问路兮，乘谷风而扳宇。遂假载于羲和兮，冯六螭以南处。翥衡岳而顾步兮，濯沅湘以自洁。嚼炎州之八桂兮，践九疑而遥裔。即苍梧而宗舜兮，拂埃雾以就列。采轻越而肃带兮，切宝《尸辛》以贯介。诉淳风之沦覆兮，话萧韶之湮灭。召熊狸而叙释兮，问重华之风桀。尔乃饮正阳之精气兮，游丹丘而明视。捐祝融而求鸟兮，御朱鸾以循指。因景风而凌天兮，回灵多以西履。降黄渚而造稷兮，慰稼穑之艰难。访有邰之诜诜兮，遇何主而获安。然后陟昆仑之翠岭兮，揽琼枝而盘桓。步悬圃以溜氵亮兮，咀玉英以折兰。历崦嵫而一顾兮，府沐发于洧盘。仰徙倚于阊阖兮，请帝阍而启关。天沈寥而廓落兮，地寂而辽阆。餐沦阴以卑气兮，佩瑶而鸣锵。拜招矩而修节兮，少踌躇以相羊。祈驺虞而总缰兮，随泰风以飘扬。瞰不周而左旋兮，纵神驷以北望。寻流沙而骋辔兮，暨阳周以纟驾。靡芸芳以馥体兮，索夷杜而极衙。奉轩辕而陈辞兮，申时俗之不暇。适岐伯而修命兮，展力牧而问霸。歙沆瀣之纯粹兮，关寒门之层冰。聆广莫之飕瑟兮，觌黔羸而回凝。拥玄武以涉虚兮，亢神冥而威陵。象暧逮而郁郁兮，途曼曼其难胜。飞廉而前驱兮，使烛龙以辉澄。归中枢而睇睨兮，想玄漠之已周。慨飞魂之无寄兮，飒袂而上浮。引雄虹而登峻兮，扬云旗以轩游。跃八龙之蜿蜿兮，振玉鸾之啾啾。搴彗星以朗导兮，委升轫乎大仪。敖重阳之帝宫兮，凝精魄于旋曦。扈阳曜而灵修兮，岂傅说之足奇。但至溉之不悛兮，宁溘死而不移。（碑拓本，又《南齐书·魏虏传》引「脱非武发」四句。案：《魏书·孝文纪》：「太和十八年十一月，车驾幸邺。经比干之墓，伤其忠而获戾，亲为吊文，树碑而刊之。」《刘芳传》：「芳为注解，表上之。」）


○求言诏

朕闻古先哲王，临御天下，上则以无偏无党为至治，次则以足食足兵为远谋。缅维前修，诚可师范。朕纂承凤历。嗣守鸿图，三载於兹，万几是总。非不知五兵未弭，兆庶多艰，盖赖卿等寅亮居怀，康济为务，冀尽赋舆之理，洞询盍彻之规。今则潜按方区，备聆谣俗，或力役罕均其劳逸，或赋租莫辨於後先。但以督促为名，烦苛不已。被甲胄者何尝充给，趋朝省者转困支持。州闾之货殖全疏，天地之灾祥屡应。以至星辰越度，旱涝不时，农桑失业於邱园，道堇相望於郊野。生灵及此，寝食宁遑。岂非朕德政未孚，焦劳自掇者耶？朕昨亲援毫翰，轸念疮痍，一则询尔谋猷，一则表予宵旰。未披来奏，转挠於怀，敢不翼翼罪躬，乾乾轸虑。咨尔四岳，弼予一人。何不举尔贤才，辅予寡昧？百辟之内，群后之闲，莫不有尽忠者被掩其能，抱器者难陈其力。或草泽有遗逸之士，山林多屈滞之人。尔所不知，吾将安访？卿等位尊调鼎，名显代天，既逢不讳之朝，何吝繇中之说，当宜历告中外，急访英髦。应在任及前资文武官，下至草泽之士，有济国治民除奸革弊者，并宜各献封章，朕当选择施行。其近宣御札，亦可告谕内外，体朕意焉。








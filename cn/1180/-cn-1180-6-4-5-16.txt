寄胡剑西太史二首


文园卧病岁华移，又见飞花楚水湄。
向暖愁看江燕舞，怀人心许塞鸿知。
剑悬牛斗离当合，书隔云霄未可期。
远梦关山那易到，只看梁月慰相思。

橘性从来本易移，鸥情长爱水云湄。
投胶约在终相忆，附骥才悭却自知。
北极星辰瞻瑞彩，东山萝薜惬幽期。
唤愁江草年年绿，欲折蘼芜寄所思。






◇孔子庙颂（并序）

维黄初元年，大魏受命，胤轩辕之高纵，绍虞氏之遐统。应历数以改物，扬仁风以作教。于是辑五瑞，斑宗彝，钧衡石，同度量，秩群祀于无文，顺天时以布化。既乃缉熙圣绪，昭显上世，追存二代三恪之礼，兼绍宣尼褒成之后，以鲁县百户命孔子廿一世孙议郎孔羡为宗圣侯，以奉孔子之祀。制诏三公曰：「昔仲尼姿大圣之才，怀帝王之器。当衰周之末，而无受命之运。□生乎鲁卫之朝，教化乎汶泗之上。栖栖焉，皇皇焉，欲屈已以存道，贬身以救世。当时王公终莫能用，乃追考五代之礼，修素王之事，因鲁史而制《春秋》，就大师而正《雅》、《颂》。俾千载之后，莫不采其文以述作，其圣以成谋，咨可谓命世大圣，亿载之师表者矣。遭天下大乱，百祀堕坏。旧居之庙，毁而不修。褒成之后，绝而莫继。阙里不闻讲诵之声，四时不睹）尝之位。斯岂所谓崇化报功，盛德百世必祀者哉？嗟乎！朕甚闵焉。其以议郎孔羡为宗圣侯，邑百户，奉孔子之祀。令鲁郡修起旧庙，置百石吏卒以守卫之。又于其外，广为屋宇，以居学者。」于是鲁之父老，诸生游士，睹庙堂之始复，观俎豆之初设。嘉圣灵于仿佛，想贞祥之来集。乃慨然而叹曰：「大道衰废，礼学灭绝卅余年。皇上怀仁圣之懿德，兼二仪之化育。广大苞于无方，□恩沦于不测。故自受命以来，天人咸和，神气烟カ。嘉瑞踵武，休徵屡臻。殊俗解编发而慕义，遐夷越险阻而来宾。虽大皓游龙以君世，虞氏仪凤以临民；伯禹命玄宫而为夏后，西伯由岐社而为周文，尚何足称于大魏哉！若乃绍继微绝，兴修废官，畴咨稽古，崇配乾巛，允神明之所欢欣也。岂徒鲁邦而已哉！」尔乃感殷人路寝之义，嘉先民泮宫之事，以为高宗、僖公，盖嗣世之王，诸侯之国耳，犹著德于名颂，腾声乎千载。况今圣皇，肇造区夏，创业垂统，受命之日，曾未下舆，而褒崇大圣，隆化如此，能无颂乎？乃作颂曰：

煌煌大魏，受命溥将。并体黄虞，含夏苞商。降厘下土，上清三光。群祀咸秩，靡事不纲。嘉彼玄圣，有邈其灵。遭世雾乱，莫显其荣。褒成既绝，寝庙斯倾。阙里萧条，靡歆靡馨。我皇悼之，寻其世武。乃建宗圣，以绍厥后。修复旧堂，丰其甍宇。莘莘学徒，爰居爰处。王教既备，群小遄）沮。鲁道以兴，永作宪矩。洪声登假，神祗来和。休徵杂Ш，瑞我邦家。内光区域，外被荒遐。殊方重译，搏拊扬歌。於赫四圣，运世应期。仲尼既没，文亦在兹。彬彬我后，越而五之。并于亿载，如山之基。（碑拓本，《隶释》十九，《艺文类聚》三十八）


寄怀公度　时十二月立春前三日二首


梅花消息最分明，已报山中岁欲更。野草初苏呼鹿友，江波微长受鸥盟。

高门盘菜神京梦，伏枕垆香画省情。一卷《公羊》宜起疾，先春重与订王正。

北风吹雪昼纷纷，盼得微晴日未曛。扫血故巢归蜀帝，招魂香草待湘君。

惊回夜豹寒中吠，唤起春牛梦里文。无限登高赋诗意，况因八表怅停云。






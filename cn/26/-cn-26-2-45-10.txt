王延


王延，字世美，郑州长丰人也。少好学，尝以赋谒梁相李琪，琪为之称誉，荐为即墨县令。冯道作相，与延故人，召拜左补阙。迁水部员外郎，知制诰。拜中书舍人，权知贡举。吏部尚书卢文纪与故相崔协有隙。是时，协子颀方举进士，文纪谓延曰：“吾尝誉子于朝，贡举选士，当求实效，无以虚名取人。昔有越人善泅，生子方晬，其母浮之水上。人怪而问之，则曰：‘其父善泅，子必能之。’若是可乎？”延退而笑曰：“卢公之言，为崔协也，恨其父遂及其子邪！”明年，选颀甲科，人皆称其公。累迁刑部尚书，以太子少保致仕。卒，年七十三。

延为人重然诺，与其弟规相友爱，五代之际，称其家法焉。






○代荀卿与楚相春申君书

前兰陵令臣况谨奉书于相国春申君足下。前者不识事机，冠宋章，袭儒衣，以廉轴驾羸驽，应聘於诸侯。始入秦，见秦应侯。会侯方以六国舀其君，且曰：“吾方角虎以斗，又何儒为？”故去秦之赵，会孝成王喜兵法，方筑坛拜孙膑，欲磨牙而西。臣以汤武之兵钳其口於前，赵王亦不少孙膑而多臣。臣以是去赵之齐。会宣王方沽贤市名达诸侯间，人聚稷下，若邹子、田骈、淳于髡，皆号客卿。故臣得翱翔於诸子间。自威王至襄王，三为祭酒，号为老师。然悯诸生少年，皆不登阙里，不浴沂水，各掉寸舌，得纡朱垂组，自以为高莫我若也。臣以乳儿辈畜之，何虞其蝎虿之为毒也。由是谗言塞路，臣之肉几为齐人所食。

伏念相君与平原、孟尝、信陵齐名，故游谈者谓从成则楚王，衡成则秦帝，以相君之相楚故也。不然，楚何以得是名？以是去齐归相君。相君果不以臣孱固，俾臣为兰陵令。臣始下车，方弦琴调轸，欲兰陵之人心和且富，既富且教，必使三年有成，然後报政於相君。此臣效相君者希以是。不意稷下之谤，又起於左右，俾臣之丑声，直闻於执事。执事果亦疑弃臣如脱故屣。臣之去兰陵，岂不知相君之弃臣邪？臣尚念古者交绝不出恶声，臣怼楚而怨相君也哉。顷相君徒欲人之贤已，曾不知楚国前事。臣不远引三代洎春秋，今虽战国，亦不敢以他事白，直道今楚国盛衰之尤者，冀相君择焉。

自重黎为火正，光融天下。鬻熊有归德，教西伯弟子。洎冒熊绎，荜路蓝缕，以启荆蛮。历武、文、成始臣妾江汉，至庄王始与中国争伯。此数君皆郢之祖宗，而代亦称臣之术。五尺童子，羞称五伯，臣又何必独为相君道哉。然楚君但成、庄而已矣。自庄而下，楚亟不竞。平王嗣位，耳目倒置，伍奢以谏死，费无极以谗用。亡太子，走昭王，污楚宫，鞭郢墓，岂不以一谗而至乎？尔下及怀王，知左徒屈原忠贤，始能付以楚政。当诸侯盛，以游说交斗，犹以楚为有人。无何，为上官靳尚所短，王怒，疏屈平。平既疏，秦果为张仪计陷楚之商於地。仪计行，秦果欺楚。是以有蓝田之役，丹徒之败。怀王囚不出咸阳，亡不越魏境，客死而尸归，至今为楚痛。岂不曰疏屈平亲靳尚而至於尔？人亦谓令尹子兰不得爵然无非，已不能疾谗，又从而惜之，俾屈生溺，《离骚》为之作。襄王以前事历目切骨，虽有宋玉、唐勒、景差辈子弟，赋风吊屈而已，又何能免王於矢石哉！

今相君自左徒为令尹，封以号春申君。楚於相君，设不能引伍奢、屈平以辅政，复不能拒无极、靳尚之口弭，臣见泗上诸侯，不北辕不来矣。夫如是，汉水虽深，不为楚堑，方城虽高，不为楚险，相君虽贤，欲舍楚而安之也？今有李园者，世以谀媚荐宠，喜以阴计中上，根结枝布，浸为难拔。相君若不以此时去之，则王之左右前後，不靳尚，则无极，讵独臣之不再用也！前月相君聘至，跪书受命，且曰：若恶若仇，若善若师，真宰相之心。脱李园之（一作何）至，费靳方试，何害臣之不再罢兰陵也哉！敢辄尽布诸执事，而无遂子兰之非。况之望也，楚子之幸也。


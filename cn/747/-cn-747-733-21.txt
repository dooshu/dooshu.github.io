○荐杨牢书

执事之部孝童杨牢，父茂卿，从田氏府。赵军反，杀田氏，茂卿死。牢之兄蜀，三往索父丧，虑死不果至。牢自洛阳走常山二千里，号伏叛垒，委发羸骸，有可怜状。仇意感解，以尸还之。单冬月，往来太行间，冻肤皲瘃，衔哀雨血。行路稠人为牢泣，归责其子，以牢勉之。牢为儿践操如此，未闻执事唁而书显之，岂树风扶教意耶？且乡人能啮疽刳┩，急亲之病，皆一时决耳，犹蒙表其闾，脱之徭，上有大礼，则差问以粟帛。今河北骄叛，万师不能攘，而牢徒步请尸仇手，与夫舍腐忍疮者孰多？牢绝乳即能诗，洛阳儿曹壮於牢者，皆出其下。牢之赎丧，潞帅偿其费，其葬也，滑帅赙之财。斯执事之事，他人既篡之矣。即有称牢於上者，执事能无恨其後乎！


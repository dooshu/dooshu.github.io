李同知先芳三十三首

【车遥遥】

膏车何草草，遥遥万里道。

远道莫致思，倚轮望见之。

只轮不可行，去客难为情。

驾车策马轮已远，肠中车轮载君返。

【玉阶怨】

蟋蟀鸣玉阶，梧桐落金井。

纨扇本生凉，错恨秋风冷。

【腊日】

腊日烟光薄，郊园朔气空。

岁登通蜡祭，酒熟醵村翁。

积雪连长陌，枯桑起大风。

村村闻赛鼓，又了一年中。

【一斋】

一斋容膝处，高枕谢招寻。

稚笋初平槛，新鸦未出林。

闲情芳草地，春恨落花心。

更爱前溪好，千章绿树阴。

【江上晚行】

褰帷方出郭，江上欲黄昏。

却望东原道，青山蔽县门。

蝉鸣月里树，犬吠水边村。

何处分渔火，芦花隐钓<舟仑>。

【皖江】

皖江阴乍晴，鳞鳞秋浪生。

岸回村树隐，潮落海云平。

鱼米舟中市，人烟水上城。

不须遥问渡，前路是浮萍。

【雨中投仙姑寺】

雨中投古刹，江岸少人行。

立马候松径，呼僧问寺名。

断碑经火尽，荒草入秋平。

惟有枫林树，泠泠清梵声。

【新池】

松峰高接天，合沓四山连。

马怯新池水，人投野烧烟。

飗飗风出谷，齿齿石成川。

诘曲袁江路，心苏百折前。

【春思】

渝州正二月，日夜雨潇潇。

石濑添新涨，江风送落潮。

春催花影薄，林杂鸟声娇。

楚客多归思，长天坐寂寥。

【滩头】

春江两岸阔，细雨片帆斜。

古戍收残市，寒潮带浅沙。

风偏舟倚濑，春尽鸟啼花。

桑柘依依绿，渔矶三五家。

【暮春】

和风搅亭竹，稚笋欲交加。

藻思添芳草，春愁剧落花。

檐栖黄口雀，林乳白头鸦。

坐惜青阳暮，空悲两鬓华。

【暮春怀归】

风雨春迟暮，江湖日阻修。

羁心身外遣，归计梦中求。

花落啼莺尽，泥香乳燕留。

年年问津者，空买钓鱼舟。

【立秋后一日助甫见访得霜字】

屏居对芳草，同病喜相将。

阑暑人如醉，新秋鬓有霜。

虫鸣风雨夕，萤点薜萝墙。

后夜看牛女，还期就一觞。

【伯宗席对月再别吉夫得声字】

几醉长安月，因君万里行。

片云随袂断，疏影入帘清。

小径花生色，微霜雁有声。

他时三五夕，一见一含情。

【义门晓行】

曙色起林鸦，青天明晓霞。

蒹葭晞白露，墟里带清沙。

老骥长途怯，新鸿一字斜。

不知时序晚，野菊有黄花。

【何明府邀宴荆山】

名山堪载酒，驿使暂停车。

斜日长淮水，春风一县花。

平崖喧立马，深树点归鸦。

更坐莓苔上，残尊照落霞。

【春日山庄】

得归仍喜故园春，日日花前倒葛巾。

自惜年光催短鬓，平分春色与东邻。

啭枝黄鸟争歌妓，拖雨绯桃似醉人。

华发青山莫相笑，初衣会见出风尘。

【云津送袁生之京】

曲水平桥江岸斜，云津门外送仙槎。

离亭握手愁将夕，远道逢春鬓易华。

二月行人折杨柳，一年心事问桃花。

兰桡泊处东风遍，细雨楼台燕子家。

【暮春初过山庄】

山人本性爱山居，弭节春游过草庐。

短砌雨余芳草合，小亭风定落花初。

拂尘下榻惊梁燕，开箧抽书走壁鱼。

更辟岩扉频洒扫，能无长者命巾车。

【新秋钓鱼台宴集兼赠倪若谷秘书得中字】

古寺凉蝉嘒晚风，钓鱼台近濯龙宫。

波摇树色浮天上，山写秋容入镜中。

莲社旧游花落尽，濠梁乐事鸟啼空。

临流不醉新丰酒，笑杀沧浪把钓翁。

【圆觉寺晚坐】

片片归林鸟，微微出寺钟。

僧门掩秋色，明月在高松。

【闺情】

月宇开天镜，高楼试晚妆。

秋风吹桂树，双燕语雕梁。

【江雨】

西山带雨痕，南浦生秋草。

烟中树若荠，波上舟如鸟。

【春日登楼作】

长堤芳草初青，古庙垂杨几树。

登楼不见山村，知在杏花深处。

【郊行即事】

城南黄叶逐人飞，城上寒鸦噪晚饥。

老树荒村停落照，遥遥山寺一僧归。

【由商丘入永城途中作】

三月轻风麦浪生，黄河岸上晚波平。

村原处处垂杨柳，一路青青到永城。

【小亭即事】

绿杨垂穗噪新鸦，竹里茅亭一径斜。

不是山人携酒至，小园闲杀碧桃花。

【春望】

芳草萋迷一径斜，澹烟疏雨噪新鸦。

城南春色浓于酒，醉杀千林桃杏花。

【双沟夜雨】

风雨萧萧入暮天，孤村黄叶锁寒烟。

官衙儿女应相说，今夜羁栖何处边。

【石城乐】

石城城下接隋堤，绿树红楼桃叶溪。

到日江头劳借问，莫愁家在画桥西。

【新秋西郊杂兴】

因看木槿落花稀，更惜年光似鸟飞。

斗酒黄鸡堪共乐，青山无恙故人非。

【遗兴呈宋山人】

落魄金门老岁星，归来调笑眼双青。

高楼坐拥如花妾，月下弹筝倚醉听。

【宫词】

玳瑁琵琶缀玉环，为囊盛裹绣双鸾。

自从学得朝元曲，不对君王不敢弹。

附见

☆李审理同芳（四首）

【饮酒】

山扉悄无事，家酿复新香。

迟尔二三子，陶然醑一觞。

论心爱丘壑，炙背阅年光。

雪积冰难解，冬残日乍长。

岁时鸟过目，身世雁随阳。

多谢高阳伴，同来入醉乡。

【春词二首】

常年二月已清明，今年清明三月中。

寄语寻春携酒客，桃花虽歇有东风。

十千沽酒冶游郎，日指桃林是醉乡。

花下停车莺语乱，蹊边拾翠燕泥香。

【拟艳歌行】

越女秦筝手自调，阿欢按节奏金铙。

当筵忽漫冰弦断，笑倩怀中取凤胶。


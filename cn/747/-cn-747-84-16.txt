○分岭南为东西道敕

岭南分为五管，诚已多年。居常之时，同资御捍，有事之际，要别改张。絮州西接南蛮，深据黄洞，控两江之犷俗，居数道之游民。比以委人太轻，军威不振，境连内地，不并海南。宜分岭南为东西道节度观察处置等使，以广州为岭南东道，邕州为岭南西道，别择良吏，付以节旄。其所管八州，俗无耕桑，地极边远，近罹盗扰，尤甚凋残。将盛藩垣，宜添州县，宜割桂州管内龚州、象州，容州管内藤州、岩州，并隶岭南西道收管。


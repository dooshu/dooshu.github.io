上河阳太师相公启

伏覩内降制书伏审太师相公荣膺宠命伏惟庆慰伏以太师相公道光人杰才耀国桢克彰佐命之勳夙茂经才之绩爰自总万机之宥密拥十乘以藩宣敦郤縠之诗书聿开义府仗孔明之节制载肃戎麾凤池爰副於具瞻虎落寻清於外侮执圭肆觐奉旒扆於当阳裂壤增封锡山河於右地今者卜郊定位类帝禋宗降明诏以褒功推湛恩而进律开府之贵均礼秩于三公赐履之荣益井田之千室允为异数载答殊庸某夙荷重知方遥巨屏侧闻成命窃拚丹衷望初筵而莫遂鳬趋瞻大厦而空怀燕贺依恋之至倍万常情


100　欒城去聲色老坡但稱快　老夫當避路放他出頭地　無意於文之文


夏均父詩：「欒城去聲色，老坡但稱快。嗚呼二法門，近古絶倫輩。」嘗觀欒城爲歐陽公碑云：「公之於文，雍容俯仰，不大聲色，而義理自勝。」欒城評品文章至佳者，獨云「不帶聲色」，蓋得於公也。何云：「不帶聲色，則有得於經矣，均父與『稱快』連類言之，非知文者也。」歐陽公與梅聖俞書云：「快哉，快哉，老夫當避路，放他出一頭地。」即指東坡也。東坡看人文字，於所酷愛者，但稱快而已，亦得於公也。

【何云】先王父選科舉之文，目曰快編，蓋用坡語，然但施之小題也。

【元圻案】吕紫微序夏均父集云：「吾友夏均父，賢而有文章，其於詩，蓋得所謂『規矩備具而出於規矩之外』，所謂『無意於文之文而非有意於文之文』也。」〇書録解題别集類：「遠遊堂集三卷，知江州蘄春夏倪均父撰。」〇劉後村曰：「均父，竦之諸孫。集中如擬陶、韋五言，亹亹逼真，律詩用事琢句，超出繩墨，言近旨遠，可以諷味。」






○南郊赦文

朕闻王者大业，孝莫盛於配天；国之大事，礼莫尊乎享帝。故二仪合祭，知上天所子之仁；万国骏奔，观圣人严父之道。教之所设，礼极於斯。我国家祖武宗文，继天抚运，声名所被，车书必同。承祧而御极，业光十圣；体元而纪号，年将二百。朕以微眇，缵奉昌图，畏此洪业，若临深谷。而大事所属，仙寝维营，凶德相挻，两隅皆阻。淮湖奥壤，水旱衍期，惄然疚怀，惧不克济。既而上天降祐，烈祖垂休，妖氛尽殄，逆节咸伏。精祲有以相荡，善恶有以相资，五兵才试而复藏，四气应序而咸理。物皆滋茂，岁亦丰登，百姓之心欢然相与。是用斋精三日，款谒上元，明发不寐，祗见烈祖。周旋在位，陟降是依，克配之礼既展，如在之诚增慕。

嘉此福祐，与物惟新，式敷雝若之化，俾洽霈然之泽。可大赦天下。罪无轻重，常赦不原者，咸赦除之。左降官与量移及复资，仍听累叙，流移配隶并放还。天下应有逋欠在百姓腹内者，及京畿今年夏青苗钱并放免。官酤酒及杂榷率并同禁断。淮南江南去年已来水旱疾疫，其税租节级蠲放。天下两税，贞元四年制书已令三年一定，委有司举旧敕商量处置。诸道年终勾当宜停。刺史录事参军并不得擅离州，其事类已后制敕，速令有司删定。江淮大县，每岁据阙，委三省御史台诸司长官节度观察使各举堪任县令，不限选数，并许赴集。台省官及刺史赤令有阙，先於县令中拣择。如有能否，与元举人同赏罚，复置具员簿，以序内外庶官。禁邮驿假托乘势。京兆府诸司色役人，各令条流简省。天下官吏，应行鞭捶责情致死，切令察访。王府六品已下官及诸州县有狱，并省处分。诸官诸使有要停减者，委有司商量废省。天下百姓不得冒为僧尼道士，以避徭役，其创造寺观广兴土木者，举敕处分。内外文武见任及致仁官诸军将士等，以品秩节级赐勋爵。文宣王及二王三恪公主诸王与一子官，仍赐物有差。宗子中有才用者，委中书门下量才叙用。故尚父子仪、太师晟、太尉秀实、颜真卿、颜杲卿、张巡、许远、南霁云及配享功臣，与一子官及出身有差。至德已来功臣未配享者，速令详定。文武常参官及诸道节度观察使等并诸军使，并与父母封及追赠，并一子官及出身有差。诸军立仗及在本营，节级赐物。应缘大礼职事官，并赐阶爵。天下诸色人中，有贤良方正能直言极谏，博通坟典，达於教化，军谋宏远，堪任将帅，详明政术，可以理人，委内外官，各举所知，当观策试。天下百姓高年者，赐米帛羊酒物及版授官封。名山大川及古圣帝明王忠臣烈士，各令以礼致祭。


○上河中郑尚书状

不审近日尊体何如？尚书居敬行简，自诚而明，践履华资，彰灼休问。顷者廉居察俗，露冕临人。当分陕水旱之馀，控二京舟车之会。空悬竹使，不坐棠阴。闭ト而四民自安，移书而百城向化。爰归司会，是总抡材。且去四总、八达之谣，鄙拔十得五之少。不容私谒，大辟公途，论辩有光，訾相无失。蔡廓之不署纸尾，王惠之莫发书封，欲以亻疑人，实在异日。固合便登台座，光赞帝谟。盖以德水名都，条山巨镇，北控并、代，东接周、韩，作皇都之股肱，拥朔方之兵甲。是以劳大旆，惠此一方，浃以仁声，先之和气。昔何武之扬州入辅，黄霸自颍川登庸，今古一时，贤哲相望。侧聆後命，是亦非遥。某早获趋承，常深奖眷，末由谒，无任驰诚。


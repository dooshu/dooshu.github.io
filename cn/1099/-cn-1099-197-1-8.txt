○議延綏新軍疏 【 延綏新軍】

查得延綏鎮原額馬步騎操官軍五萬八千六十七員名、弘治八年二萬五千四百二十三員名、正德十三年二萬四千五百八十九員名、嘉靖十八年以後、節次召募、見今春季邊儲簿、開實在官軍四萬四千三十六員名、除舊額稅糧馬草塩斤外、近年加添募軍銀一十一萬六千四百二十八兩六錢五分、歲用不敷塩銀四萬八千八百二十三兩五錢、靈州塩課司大小二池、每年引塩銀大約五千兩、嘉靖二十六等年、開納山東陜西河南三省事例銀、每年大約四五萬兩、又為乞敕廷臣會議錢糧急濟邊務以防虜患事、該本部等衙門會題、今後修邊募軍、先儘本處該衙門堪動錢糧具奏支給、如其不敷、方許請給內帑接濟若有故違、聽摠督撫按官指實參奏施行、題奉欽依、各邊撫按司府衙門、原有賍贖及均徭等項銀兩、先年俱用修邊、近日未見存積支用、動輒請給內帑、顯是侵費、著各該巡按御史從實查明回奏、不許延捱、欽此、通行欽遵訖、今該前因、通查案呈到部看得巡撫延綏都御史楊守謙等題稱東中西三路、召募堡軍一千一百六十一名、自嘉靖二十九年二月為始、無閏月年、該銀一萬七百九十七兩三錢有閏月年、該銀一萬一千六百一十兩、續召軍五百五十四名、自本年四月起、無閏月年、該銀五千一百五十二兩二錢、有閏月年、該銀五千五百四十兩、各照數給發一節、軍既募完、糧應撥給、但查該鎮春季冊開實在官軍四萬四千三十六員名、比之弘治正德年間軍數已多一倍、似不必更加兵、若以原額五萬為率、在今所募、猶在額內、自應就以原遺缺額月糧?之、不當復請加糧、况查本鎮主兵、先年京運止年例銀三萬、今并各項增有二十餘萬、果若不敷、亦應照例先儘本處堪動錢糧具奏支給、乃一切仰給太倉、每歲乞加銀一萬五千九百餘兩、係干年例既不可减、京儲又據難擅加起運、縱使權宜奏補、終非經久之計相應勘處、合候　命下、本部備行本部管糧官郎中王太平、一面動計主兵錢糧覆勘新募各軍實數按月暫行支給、一面移咨都察院轉行巡按御史吊取節年軍馬錢糧文卷冊籍、并各倉塲出納廒經號簿、躬督清幹官員參伍磨勘、務見該鎮原額兵馬錢糧田土各該若干、緣何先年軍馬額足用有餘見今缺額、反稱不足、逐起查明、若年來稅糧子粒引塩等項、埋沒侵欺、拖欠過多、致此虧乏、作速追完徵納、或各衛逃亡缺伍、亦查遺下糧賞、隨數補支、如果原派續添不敷歲用、查照近例、先儘本處堪動錢糧具奏給發、及遵依　祖宗舊制、簡退老弱、止存精壯徑自分派屯種自給、毋取充數、徒耗軍資、各條畫明白、會同彼處撫鎮郎中等官、計議停當、具奏施行、再照國儲邊饟、起存本折、各有定額、先年太倉銀庫、歲入一百四十九萬。十常存三。以為蓄積。成就兵荒、猶出中帑。即有徵發。役不逾期。今一歲所入、僅支一歲經費。已無贏餘。而各邊主客兵馬年例等項。額外奏發。乃至二百八十餘萬。竝出正派之外。頻年不足。則請開例納粟接濟又不足。則遣部使分道誅求及筭寺租香錢搜取司府庫藏。葢竭天下財力。盡以供邊兵日益多。民日益損。玁狁未襄。而海內已虛耗矣。于是太倉外庫。久無兼久之儲而所在督府。猶請增兵增騎。交奏不已。修邊擺邊。十年不輟。豈但師老財匱而已。日朘月削。皮盡骨見。腹心之危。殆有不勝慮者。此天下大計。凡分職為民者所宜究心。願詔廷臣各輸忠悃。量入以為出。約已而致人。使統紀常明。公是常定兵不久暴。糧不再籍。邊餉不待求常賦之外而足。務為國家建長久不拔之策。奏下臣等會官議擬上請定奪、庶幾戌有勞還之期民獲息肩之所、一切暴征橫歛、可以次第蠲除、臣等亦逭鰥曠之誅矣、

皇明經世文編卷之一百九十七終








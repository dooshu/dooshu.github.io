○登极德音

著大明者日也，出乎震而见乎离，则八纮开朗，万象昭焕；孚大号者风也，发厚地而鼓群动，则氛蒙荡涤，郁伏舒散。王者如日之照临，故圣躬作而庶类睹；如风之号令，故德音降而兆人从。朕以寡薄，方兹嗣服，荷天地之眷佑，承祖宗之祚运，夙夜祗厉，惧不克周。永惟风教之流弊，甿俗之疾苦，思布济时之政，宜宏利物之泽，庶有以导迎和气，感致欢心。宜申在宥之恩，用启自新之路，可大赦天下。

自元和十五年二月五日昧爽已前，大辟罪已下，罪无轻重，咸赦除之。唯官典犯赃，及故杀人者，不在免限。左降官量移近处，已经量移者更与量移。如复资者，即任依常调选。责授降资正员官者，亦与进改。亡官失爵不齿者，量加收叙。流人及僧尼道士移隶者，节级放还，及移近处。诸色得罪人中，如先有敕云纵逢恩赦不在放还之限者，亦并与量移。若曾任五品已上官者，奏待进止。左降官及流人先有官者，如已亡殁，各还本官。自今日已前，曾有痕累禁锢等，一切并与洗涤。

永惟罔极，弓剑不留，奉号终天，用深哀感。应缘山陵制度及丧仪礼物，宜委中书门下及诸司长官等博询故实，务遵礼度，必诚必信，副朕哀怀。所缘山陵造作及桥道置顿所须，并以内库钱充，不得辄令科配百姓。度支诸州府监院从贞元八年已后至元和十年已前，共计欠钱一百一万五千九百馀贯；盐铁使诸监院应欠元和十三年已前钱物，除准前制疏理外，共欠一百八万八千六百馀贯石等；户部诸州府从建中三年已后至元和十三年已前，应欠在州贫穷并遭水旱逃亡百姓腹内兼连接淮西河南贼界并烧劫散失及赈贷百姓钱物五十万九百馀贯石等；京兆府从元和五年已后至十三年已前，应欠诸色钱物共四十一万九千六百馀贯石束等；州府监院百姓欠负，但不在官典所由腹内者，一切放免。诸州府除京兆河南府外，应有官庄宅铺店碾硙菜园盐畦车坊等，宜割属所管官府。诸道除边军营田处，其军粮既取其正税米分给，其所管营田，自为军中资用，不合取百姓营田，并以瘠薄地回授百姓浓肥地。其军中如要营田，任取食粮健儿，不得辄妄招召。天下百姓等，自属艰难，弃其乡井，户部版籍，虚系姓名。建中元年以来，改革旧制，悉归两税。法久则弊，奸滥益生。自今已后，宜准例三年一定两税，非论土著客户，但据资产差率。其择刺史县令，宜委门下中书省御史台官，有所谙知，即具闻荐。如赃污贱人，当坐举主。榷税之法，虽合同遵，疮痍之馀，姑欲宽假。其河北税盐，宜委度支与榷盐使审细商量，具条疏闻奏。内外百官食料钱，一倍至五倍已上，节级放免。仍每经十年，即内外百官各赐钱一万贯充本，各据司额大小公事闲剧及当司贫富作等第给付。应属诸军诸使诸司人等，在村乡及坊市店铺经纪者，宜与百姓一例差科，不得妄有影占。如有违越，所司具所属司并人名奏闻。如闻度支盐铁监院等所在影占，富商高户，庇入院司，不伏州县差科，疲人偏苦，事转不济。如有此色，仰当日勒归。诸道州县，除正敕率税外，不得妄托进奉，擅有诸色榷率。天下州府，除两税合送上都钱物及所司常贡外，辄不得别进钱物。并方镇得替后至城，亦不得辄有进献。掖庭籍没罪人妻子等，宜并放归亲族。其诸军先擒获吐蕃生口配在诸处者，并放归本国，愿住者亦听。

内外文武见任及致仁官，三品以上赐爵一级，四品以下加一阶。诸道军将士等，普恩之外，赐阶爵有差。二王三恪文宣王及公主县主嗣王，节级赐与一子官及出身。宗子有才行者，悉以名闻奏，仍委中书门下量才叙用。皇五等已上亲，皇太后二等已上亲，并赐阶爵。武德已来配飨及第一等功臣，并张巡、许远、南霁云、颜杲卿、真卿等，尚父子仪、赠太师晟、赠太尉秀实，子孙中与一子官有差，其中有才行堪任台省者，量才叙用。中书门下并诸道节度使诸州府长官东都留守及京常参官诸军使等，父母祖父母并节级与追赠，父母存者与官封，已经追赠者更与改赠。兴元奉天功臣及蔡郓立功将士，普恩之外，更赐勋爵，亡殁者与追赠。中书门下及节度等使东都留守度支盐铁使京兆尹诸州刺史等赐一子官有差，在城诸军将士，节级赏赐，仍加阶爵。京西京北及振武天德八道节度都防御使，下及神策一十二镇将士等，共一十八万六千七百馀人，都赐物一百八万一千八百馀匹。东宫官及侍读，普恩之外，赐爵加阶，仍普与进改。自国哀及行事职事官，曾恩之外，赐阶爵及勋。其受顾命撰制诰及册文并写制诰官等，特加一阶，赐爵一级，并赐上柱国，优与进改。书册官特加一阶。尊亲之礼，既展於徽章，广爱之恩，宜申其庆赐。皇太后诸亲，委中书门下量等第节级优赏。文武常参官及外官职事五品已上，有母者并加邑号，如已至郡太夫人者，许回授周亲。应缘皇太后册礼职事官，并节级赐物。天下百姓，有父母祖父母高年者赐粟帛。城内蕃客等并节级赐物。今年正月二十八日至闰正月三日，宫苑诸门守捉西内立仗将士等量加改转。应内侍省及内坊宫正等，并加赐勋爵。常参官及诸州刺史少尹赤令，有先得替，及因病假满百日解官，并终制未授官者，及致仕官，并与进拟。天下诸道州，不得擅有闭籴禁钱，务令通济。内外文武官及诸色人等，任上封事，极言时政得失，才有可观，别当甄奖。应流外色役人等，赐勋有差。


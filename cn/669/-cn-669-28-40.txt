40　無憂王寺有佛骨　迎佛骨之始　唐三迎佛骨


舊史德宗紀：「貞元六年，岐州無憂王寺有佛指骨寸餘，先是取來禁中供養，二月乙亥，詔送還本寺。」此迎佛骨之始也。韓愈傳云：「鳳翔法門寺有護國真身塔，内有釋迦文佛指骨一節。」【原注】寺名與前不同。貞元、德宗。元和、憲宗。咸通，懿宗。迎佛骨者三。

【閻按】癸丑冬，薄遊汧、隴，經過扶風縣北之法門寺，買唐天祐碑，始知即無憂王寺，扁尚存。

【何本載閻云】今扶風縣北之法門寺，即無憂王寺，紀載非一手，故其名互異。寺有唐天祐碑可據。

【元圻案】舊唐書一百六十韓愈傳〔一〕：「鳳翔法門寺有護國真身塔，塔内有釋迦文佛指骨一節，其書本傳法三十年一開，開則歲豐人泰。元和十四年正月，上令中使杜英奇押宫人三十人，持香花赴臨皋驛迎佛骨。自光順門入大内，留禁中三日，乃送諸寺。愈上疏諫云云。」〇邵博聞見後録八：「憲宗元和十四年迎佛骨，韓愈以諫逐。十五年，有陳弘志之禍。懿宗咸通十四年，又迎其骨入禁中。諫者以憲宗爲戒，懿宗曰：『朕生得見之，死亦無恨。』不數月崩。」

〔一〕「一百」，原脱，據中華本舊唐書卷一六〇韓愈傳補。






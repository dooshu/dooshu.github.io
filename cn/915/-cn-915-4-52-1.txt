◇上明德太后疏

臣案前世诏令，以百姓不足，起于世尚奢靡，故元帝罢服官，成帝御浣衣，哀帝去乐府。然而侈费不息，至于衰乱者，百姓从行不从言也。夫改政移风，必有其本。传曰：「吴王好剑客，百姓多创瘢；楚王好细腰，宫中多饿死。」长安语曰：「城中好高髻，四方高一尺；城中好广眉，四方且半额；城中好大袖，四方全匹帛。」斯言如戏，有切事实。前下制度未几，后稍不行。虽或吏不奉法，良由慢起京师。今陛下躬服厚缯，斥去华饰，素简所安，发自圣性。此诚上合天心，下顺民望，浩大之福，莫尚于此。陛下既已得之自然，犹宜加以勉勖，法太宗之隆德，戒成、哀之不终。《易》曰：「不恒其德，或承之羞。」诚令斯事一竟，则四海诵德，声薰天地，神明可通，金石可勒，而况于行仁心乎！况于行令乎！愿置章坐侧，以当瞽人夜诵之音。（《后汉·马廖传》）


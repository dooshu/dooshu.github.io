社日两篇

社日两篇〔一〕


九农一作秋丰成德业〔二〕，百祀发光辉。报效神如在，馨香旧不违。南翁巴曲醉，北雁塞声微。尚想东方朔，恢谐割肉归。

〔一〕社日：《西溪丛语》：此诗“诙谐割肉”，社日用伏日事，苏、黄皆以为误。《史记·年表》：秦德公二年，始作伏祠，社乃同日。至汉方有春秋二社，与伏分也。

〔二〕九农：蔡邕《独断》：先农者，盖神农之神。至少昊之世，置九农之官。

陈平亦分肉，太史竟论功。今日江南老，他时渭北一作水童。欢娱看绝塞，涕泪落秋风。鸳鹭回金阙，谁怜病峡中。






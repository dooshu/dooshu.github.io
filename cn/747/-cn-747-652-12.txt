○五品女乐判

辛为五品官，有女乐五人。或告於法。诉云：三品已上有一部。不伏。

声乐皆具，以奉常尊，名位不同，则难逾节。辛也荣沾五命，始用判悬，僭越三人，终乖仪制，非道不处，多备何为？苟耽盈耳之繁，遂过粲兮之数。广张女列，徒效尤於马融；内顾何功，欲思齐於魏绛。罔循唐令，空溺宋音。虽兴一部之词，其如隔品之异。请惩扰杂，以偿人言。


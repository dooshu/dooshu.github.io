圣井：

邯郸县西北二十里圣井，其水常溢。遇旱取水，祈祷有验。先期斋宿于庙，次日诣城隍庙焚告词，又次日与众步迎城隍如圣井庙。拜讫，令嫠妇洁者七人，各持新帚环井洗箕，以箕扬水如飞雨状，仍各大声云：「东海老龙七个女，刷子簸箕就下雨。」如是者数次，始陶井。时大伐钟鼓，众伏地号呼，如哀如诉。待新泉涌出，取注瓶内，仍徒步捧归。朝夕行香，雨后送入井，谢之。(《邯郸县志》)




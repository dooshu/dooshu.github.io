◇即位诏（大明八年六月）

朕以眇身，夙绍洪业，敬御天威，钦对灵命。仰遵凝绪，日鉴前图，实可以拱默守成，诒风长世。而宝位告始，万宇改属，惟德弗明，昧於大道，思宣睿范，引兹简恤，可具询报事，详访民隐。凡曲令密文，繁而伤治。关市僦税，事施一时，而奸吏舞文，妄兴威福，加以气纬舛互，偏颇滋甚。宜其宽徭轻宪，以救民切。御府诸署，事不须广，雕文篆刻，无施於今。悉宜并省，以酬氓愿。藩王留货，壹皆禁断。外便具条以闻。（《宋书·前废帝纪》。）


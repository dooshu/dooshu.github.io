君子于役

二章，章八句


首章讲：大夫久役于外，其室家思之。曰：乐相保而恶相离，人情也。乃今君子不在，我将何如以为情哉？





君子于役，不知其期。曷至哉？

君子，指其夫。曷至，至所止之处。我君子以王事而从役于外，吾不知其返还之期矣。且今亦何所至哉？而其所履之地，吾亦不得而知也。





鸡栖于埘，日之夕矣，牛羊下来。

凿垣而栖曰埘。下来，下于山而来归。夫既莫卜其至家之期，又莫得其攸阻之地，则君子果有一日之休息乎？夫鸡栖于埘，则日夕矣，日夕则牛羊下来矣。是畜产出入，尚有旦暮之节。





君子于役，如之何勿思？

而君子行役，乃无休息之期，使我如何而不思哉？触物动念而悠悠我思，诚有不容以自已矣。

末章讲：





君子于役，不日不月。曷其有佸？

佸，是会。不日不月，言出之久不可以日月数也。佸，是会。君子之于役也，盖不可计以日月矣。今不知其果何时可以来会哉？





鸡栖于桀，日之夕矣，牛羊下括。

桀，是杙也。括，是至。夫更阅岁月之多，又莫必其会晤之日，则君子果有一日之休息乎？夫鸡栖于桀，则日夕矣，日夕则牛羊下括矣。是畜产出入，尚有旦暮之节。





君子于役，苟无饥渴？

而君子行役，乃无休息之期，则今之归，何可必哉？惟庶几饮食以充，苟无饥渴之患，诚为吾之所深幸矣。不然，君子之归既不可必，而饥渴之患又所不免，则我之情又当何如耶？是则望其来归者，忧思之情也；冀其免于饥渴者，忧思之切也。若室家者，可谓专一之至矣！






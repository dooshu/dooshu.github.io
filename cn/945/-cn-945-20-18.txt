代中书密院请举乐第三表

臣某等言臣等近以园寝即安已毕公除之制宗祧升祔克修吉祭之仪殆兹踰月之间尚阙在悬之奏遂共徵於典故辄再上於封章猥奉诏书未垂俞允天听弥高而是惧舆情若厉以不遑臣某等中谢窃以备乐之作与天地以同和变礼之文实古今之共守在汉即易月之後更无遏密之仪暨唐乃配庙已还便申宴享之乐沿袭於兹而为盛典训繇是以具存伏况丙殿升遐已终於远日閟宫合食既祔於神宗公私之间情礼俱毕而尊号皇帝陛下犹切永怀之痛靡遵顺变之规至於九成治世之音八佾象功之舞皆所以导羣情於和乐昭盛德之形容既以谐於人神且用调於律吕而乃寝停雅奏度越礼文虽明诏形未忍之言而历代有酌中之制矧今云门大吕将荐於圜丘湛露钧天合施於广宴省方巡狩亦陈诗而观风临轩会朝当作乐以侑食横汾展豫既伸箫鼓之娱破虏勤归固有恺歌之盛国之大事实在於兹伏望陛下采羣臣之瞽言稽前朝之成式特诏执事申明旧章命协律而考雅音俾广庭而陈法曲尽善尽美用还正始之风不愆不忘率由方策之训岂独臣等幸甚实亦天下幸甚


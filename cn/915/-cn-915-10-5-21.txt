◇改元大赦诏（祯明元年正月戊寅）

柏皇大庭，鼓淳和于曩日，姬王嬴后，被浇风于末载，刑书已铸，善化匪融，礼义既乖，奸宄斯作，何其淳朴不反，浮华竞扇者欤，朕居中御物，纳隍在眷，频恢天网，屡绝三边，元元黔庶，终罹五辟，盖乃康哉寡薄，抑焉法令滋章，是用当宁弗怡，矜此向隅之意；今三元具序，万国朝辰，灵芝献于始阳，膏露凝于聿岁，从春施令，仰乾布德，思与九有，惟新七政，可大赦天下，改至德五年为祯明元年。（《陈书·後主纪》）


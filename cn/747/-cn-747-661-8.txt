○除薛平郑滑节度使制

武牢以东，至於白马，形势之地，水陆之会，宜择文武兼备者以为守臣。右卫将军薛平，自司禁旅，为我爪牙，训整警巡，能宣其力。尝使於绝国，可谓有劳；尝牧於大都，亦闻有政。况忠厚为质，通明为用，秉吏道之刀尺，袭将门之弓裘，可以为三军之帅，可以理千乘之赋。俾辍才於北落，往节制於东方。尔宜式遏四封，辑宁百众，明简稽以实军旅，信赏罚以劝吏人，勉率乃职，无忝厥命。仍以冬卿、副相，兼而宠之，可检校工部尚书兼御史大夫郑滑颍等州节度使观察处等使。


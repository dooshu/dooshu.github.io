◇金刚般若忏文

菩萨戒弟子皇帝稽首和南，十方诸佛，无量尊法，一切贤圣，如来，以四十年中所说般若，本末次第，略有五时，大品小品，枝条分散，仁王天王，宗源派别，金刚道行，随义制名，须真法才，以人标题。虽复前说後说，应现不同，至理至言，其归一揆，莫非无相妙法，悉是智慧深经，以有取之，既为殊失，就无求也。弥见深乖，义异去求，道非内外，遣之又遣之，不能得其真，空之以空之，未足明其妙，真俗同弃，本迹俱冥，得之於心，然後为法。是以无言童子，妙得不言之妙，不说菩萨，深见无说之深。弟子习学空无，修行智慧，早穷尊道，克己行法，方欲以家刑国，自近及远，一念之善，千里斯应，一心之力，万国皆欢，恒沙众生，皆为法侣，微尘世界，悉是道场。今谨於某处建如干僧如干日金刚般若忏，现前大众，至心敬礼释迦牟尼佛，金刚般若，礼长老须菩提，愿诸佛菩萨，以般若因缘，同时集会，哀怜万品，护念群生，引入慧流，同归佛海，得金刚之妙宝，见金牒之深经，顶戴奉持，终不舍离，逮得己利，尽诸有结，心得自在，无复尘劳，稽首敬礼，常住三宝。（《释藏》策六，《广弘明集》二十八下。）


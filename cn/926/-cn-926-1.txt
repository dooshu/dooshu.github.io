第一出 崖略

（末上）

〖蝶恋玉楼春〗

〖蝶恋花头〗造物从来不好色，磨灭佳人，使尽罡风力。万泪朝宗江海溢，天公只当潮和汐。

〖玉楼春尾〗红颜薄命有成律，不怕闺人生四翼。饶伊百计奈何天，究竟奈何天不得。

〖前词〗

多少词人能改革，夺旦还生，演作风流剧。美妇因而仇所适，纷纷邪行从斯出。

此番破尽传奇格，丑、旦联姻真叵测。须知此理极平常，不是奇冤休叫屈。

〖烛影贺新郎〗

〖烛影摇红头〗听说家门：阙郎貌丑多残疾。一生所遇尽佳人，反被风流厄。初娶邹、何二美，嫌夫陋、别居静室；吴姬更巧，不事张惶，但凭恐吓。

〖贺新郎尾〗思量赚出秦庭璧。奈朱门、不收覆水，强偕鸳匹。义仆筹边因代主，忽建非常功绩。膺天眷、奇休毕集。福至心随躯貌改，憎夫人反启争夫隙。三强项，一时并屈。

众佳人爱洁翻遭玷，丑郎君怕娇偏得艳。

好僮仆争气把功成，巧神明救苦将形变。








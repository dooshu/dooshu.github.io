送张子服游楚中应王学宪之聘


其一


张郎辞我赴荆州，十月回风溯上流。
日落汉江横北塞，天晴衡岳隐南楼。
菁茅旧俗周官重，组练新师楚将愁。
世乱词人易萧瑟，生平无计更依刘。

其二


武昌城北枕江皋，黄鹤矶头杨柳高。
幕客向怜蛮府贱，曲中谁识郢人劳。
京台风敞齐纨素，云梦天寒秦复陶。
莫问岘山挥泪处，湘弦愁绝为君操（子服尊人宦没楚中，时服未除也）。





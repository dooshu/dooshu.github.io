方岳　次韵洪尉

书生一何愚，出与世纷敌。

眇哉朱两辬，强名二千石。

於世竟无补，苒苒老已逼。

归寻紫阳人，独速钓寒碧。

方岳

方岳　次韵洪尉

平生坐狷狭，无与同襟期。

宁论马得丧，但问蛙公私。

其初或取憎，其究还见思。

不思亦何伤，此癖终难移。

方岳

方岳　次韵洪尉

此郡如败弓，一驰不可张。

吾曹如庸医，了未分阴阳。

幸哉岁小稔，意中犹差强。

与民同一饱，{左禾右罢}稏秋风黄。

方岳

方岳　次韵洪尉

孰使邦人士，不闻夷惠风。

带刀与佩犊，剸刃嘻笑中。

守虽老无能，此心与天通。

岂敢不自省，刈人以为功。

方岳

方岳　次韵洪尉

气当以志帅，心岂为形役。

未知政奚先，亦各职其职。

相期边幅捐，安用竿牍饬。

勉旃正吾鹄，其中非尔力。

方岳


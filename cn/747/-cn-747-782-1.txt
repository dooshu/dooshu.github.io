○代诸郎中祭太尉王相国文

维太和四年月日，某官等敬祭於故相国赠太尉太原王公之灵：呜呼！天以和气，锺於贵人。含光不曜，煦物如春。发自贡士，骤为庭臣。鸿雁联行，共凌青。既操利权，兼秉国钧。食禄甚厚，奉身如贫。井络之隅，益部为大；斗牛之下，扬州繁会。受社临戎，油幢曲盖。印绶重叠，恩华{滂}霈。簿领如山，处之若。榷之权，往而复还。炎炎炜炜，出入二纪。未曾伤物，屡有荐士。急难友弟，谨厚训子。颜间熙熙，不形愠喜。处已无咎，得君如此。若木方高，香飚起。三台之气，变见在时。五福之来，盛衰有期。晚下黄阁，车骑威迟。夕归华堂，言笑嘻怡。诘朝忄愁然，有恙求医。未撤琴瑟，俄悬素旗。宸衷震悼，朝右凄悲。诏下褒崇，恩殊等夷。灵而既驾，真宅将归。笳箫咽而复扬，风日惨而无辉。元亮等或蚤挹清尘，或晚承泛爱。昔修礼於门困，今缠悲乎祖载。幽显虽异，音徽未昧。神之格思，歆此诚酹。尚飨。


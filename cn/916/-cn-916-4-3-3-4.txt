【博陵王宫侠曲二首】

侠客乐幽险。（《类聚》作险幽。）筑室穷山阴。獠（《御览》作□□。）猎野兽稀。（《御览》作尽。）施纲川无禽。岁慕饥寒至。慷慨顿足吟。穷令壮士激。安能怀苦心。干将坐自□。繁弱控馀音。耕佃穷渊陂。种粟著剑镡。收秋狭路间。一击重千金。栖迟熊罴穴。容与虎豹林。身在法令外。纵逸常不禁。（○《乐府诗集》六十七。又《类聚》三十三引阴、林二韵。《御览》四百七十三引阴、禽二韵。）

雄儿（《书钞》作魏。）任气侠。（《类聚》、《御览》误作候。）声盖（《书钞》作溢。）少年场。借友行报怨。杀人租（《类聚》作驵。《御览》作都。）市旁。吴刀鸣手中。利剑严秋霜。腰间叉素戟。手持白头镶。腾超（《类聚》作起。）如激电。（《类聚》作电激。）回旋如流光。奋击当手决。交尸自纵横。宁为殇鬼雄。义不入圜墙。生从命子游。死闻侠骨香。身没（《类聚》作没身。）心不徵。勇气加（《类聚》误作如。）四方。（○《乐府诗集》六十七。《诗纪》二十一。又《书钞》百二十三引场、霜二韵。《类聚》三十三引场、傍、霜、光、香、方六韵。《御览》四百七十三引场、旁、镶三韵。○《类聚》联为一首。）


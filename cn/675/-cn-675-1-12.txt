卷十二 警句门上

太祖尝顾近侍曰：“五代干戈之际，犹有诗人。今太平日久，岂无之也！”中官宋永图于僧寺园亭中得诗百篇以进。有丞相李文正公昉《僧阁闲望》一联云：“水光先见月，露气早知秋。”《古今诗话》

杨朴字契元，郑州人。善为诗，少尝与毕文简公士安同学，文简荐之，太宗召见，面试《蓑衣涛》，云：“狂脱酒家春醉后，乱堆渔舍晚晴时。”除官不受，听归山，以其子从政为长水尉。朴又尝为《七夕诗》云：“年年乞与人间巧，不道人间巧已多。”[《温公续诗话》]

魏野，陕人，字仲先。少时未知名，《题河上寺柱》云：“数声离岸橹，几点别州山。”时有幕僚，本江南文士，见之大惊，邀与相见，赠诗曰：“怪得名称野，元来性不群。”仍为延誉，由是，人始重之。真宗西祀，遣中使召之，野闭户逾垣而遁。[《温公续诗话》]

熙宁六年，有司言四月一日当蚀。上为损膳彻乐避正殿，一夕微雨，不见日食，是日有皇子之庆。蔡子正为枢密，献诗云：“昨夜薰风入《舜韶》，君王方避正衙朝。阳晖已得前星助，阴沴潜随夜雨销。”其叙四月一日避正殿、皇子庆诞、阴云不见日食已尽矣。当时无能过云。[《倦游杂录》]

成都妓单氏赠陈希夷诗云：“帝王师不得，日月老应难。”名士多称之。《唐宋遗史》

晏元献览李庆《富贵曲》云：“轴传曲谱金书字，树记花名玉篆牌”，曰：“此乃乞儿相，未尝谙富贵者。”故公每言富贵，不及金玉锦绣，惟说其气象。若“楼台侧畔杨花过，帘幕中间燕子飞”；“梨花院落溶溶月，柳絮池塘淡淡风”是也。公自以此句语人曰：“穷人家有此景否？”宋莒公见公佳句皆书于斋壁，如“无可奈何花落去，似曾相识燕归来”；“静寻啄木藏身处，闲看游丝到地时”；“楼台冷落收灯夜，门巷萧条扫雪天”；“已定复摇春水色，似红如白野棠花”之类。后人不可及。《青箱杂记》

苏为知吴兴日，多作诗。内一篇最佳，云：“野艇闲撑处，湖天景亦微。春波无限绿，白鸟自由飞。柳色浓垂岸，山光冷照衣。时携一壶酒，恋到晚凉归。”又在宣城作十首，以宣城为目，内《宣城花》一篇首出，曰：“宣城花叠嶂，楼前簇绮霞。若非翠露陶潜宅，即是红藏小谢家。”又在邵武有诗曰：“爱重八九月，登临高下楼。林红云白处，寒濑泊渔舟。”

丞相王文惠有《宫词》云：“一声啼鸟禁门静，满院落花春日长。”《野步》云：“桑斧科春色，渔歌唱夕阳。”皆佳句也。

楚僧惠崇工于诗。《题杨云卿郊居》云：“河分岗势断，春入烧痕青。”《长信词》云：“阴井生秋早，明河彻晓迟。”《江行晚泊》云：“岭暮清猿急，江寒白鸟稀。”《上谷相公池上作》云：“归禽动疏竹，落果响寒塘。”《赠陈少府》云：“野人传相鹤，山叟学弹琴。”《夜坐》云：“春浅水生井，宵分月上檐。”《赠凝上人》云：“掩门青桧老，出定白髭长。”《送逐客》云：“浪经蛟浦阔，山入鬼门寒。”《经缘公旧寺》云：“遗偈传诸国，留真在一峰。”《塞上》云：“河冰坚渡马，塞雪密藏雕。”《喜长公至》云：“久别年颜改，相逢夜话长。”《隐者》云：“多年不道姓，近日旋移家。”《宿东林寺》云：“鸟归山堕雪，僧去石沉云。”《上杨内翰》云：“露寒金掌重，天近玉绳低。”《柳氏书斋》云：“著书惊日短，弹剑惜春深。”《上王太尉》云：“探骑通番垒，降兵逐汉旗。”《田家秋夕》云：“露下牛羊静，河明桑柘空。”《舟行》云：“林断城隍出，江分岛屿回。”《寄梅苏州》云：“锁城山月上，吹角海鸥惊。”《宿杨侍郎东亭》云：“卷幔来风远，移床得月多。”《送程至》云：“白浪分吴国，青山隔楚天。”《宿隐静寺》云：“空潭闻鹿饮，疏树见僧行。”《送钱供奉巡警》云：“剑戟明山雪，旌旗湿海云。”《梅鼎臣河亭》云：“旷野行人少，长河去鸟平。”《宿肇公山斋》云：“月高山舍迥，霜落石门深。”《送卢经西归》云：“雪多秦木迥，云尽汉山孤。”《濠梁夜泊》云：“夜阑潮动舸，天迥月临城。”《崔仰秋居》云：“叶影风中静，虫声月下多。”《赠裴使君》云：“行县山迎舸，论兵雪绕旗。”《早行》云：“繁霜衣上湿，残月马前低。”《秋夕》云：“磬断虫声出，灯回鹤影沉。”《书韩退之屋壁》云：“移家临丑石，租地得灵泉。”《秋夕怀长公》云：“秋近草虫乱，夜遥霜月低。”《观宴乡老》云：“海鸥听舜乐，山老泛尧觞。”《赠素上人》云：“午食下林鸟，夜禅移冢狐。”《夏夜》云：“扇声犹泛暑，井气忽生秋。”《江行早发》云：“残月楚山晓，孤烟江庙春。”《翻经馆靖少卿房》云：“梵容分古像，唐语入新经。”《题太保道院》云：“鹤传沧海信，僧和白云诗。”《秋夕怀汪白》云：“塞禽栖古柳，破月入微云。”《赠白上人》云：“花漏沉山月，云衣起海风。”《喜陈助教至》云：“楼中天姥月，座上杜陵人。”《冬日野望》云：“人归岗舍近，雁过渚田遥。”《送人知荣州》云：“山色临巴迥，江流入汉清。”《春深道中》云：“湘云随雁断，楚路背人遥。”《赠李道士》云：“松风吹发乱，岩溜溅棋寒。”《栖霞寺》云：“境闲僧渡水，云尽鹤盘空。”《林逋河亭》云：“古路随岗起，秋帆转浦斜。”《杨秘校池上》云：“禽寒时动竹，露重忽翻荷。”《魏仲先山亭》云：“岚重琴棋湿，风长枕簟寒。”《塞上》云：“离碛雁冲雪，渡河人上冰。”《寄白阁上人》云：“夜梵通云窦，秋香漏石丛。”《陕西道中》云：“关河双鬓白，风雪一灯青。”《送防秋杨将军》云：“杀气生龙剑，威风动虎旗。”《瓜州亭子》云：“落潮鸣下岸，飞雨暗中峰。”《贺刘舍人》云：“日躔黄道迥，春入紫微深。”《除夜》云：“寒灯催腊尽，晓角唤春归。”《幽并道中》云：“雁行沉古戍，雕影转寒沙。”《送僧归天台》云：“景霁云回合，秋风林动摇。”《过陈希夷旧居》云：“乱水僧频过，荒松鹤不还。”《宿横江馆》云：“露馆涛惊枕，空庭月伴琴。”《维邢道中》云：“马渡冰河阔，雕盘碛日高。”《报国寺秋居》云：“惊蝉移古柳，斗雀堕寒庭。”《书早上人房》云：“松风传夕磬，溪雾拥春灯。”《观南郊天仗》云：“霓旌摇晓色，凤吹绕春云。”《赠义上人》云：“坐石云生衲，添泉日入瓶。”《升平词》云：“万国无形治，三边不战平。”《国清寺》云：“暝鹤栖金刹，秋僧过石桥。”《吕氏西斋》云：“雪残僧扫石，风动鹤归松。”《刘参幽居》云：“风暖鸟巢木，日高人灌园。”《杨都官池上》云：“竹风惊宿鹤，潭月戏春鱼。”《书方峤壁》云：“圭窦先知晓，盆池别见天。”《送陈舍人巡抚》云：“月露疏寒柝，云涛闪画旗。”《宿齐上人禅斋》云：“鹤盘金刹露，龙蛰玉瓶泉。”《春日寇宣赞池上》云：“暄风生木末，迟景入泉心。”《七夕》云：“河来天上阔，云度月边轻。”《赠王道士》云：“海人来相鹤，山狖下听琴。”《送孙荆州》云：“画鹢浮秋浪，金铙响夕云。”《江城晚望》云：“丹枫映郭迥，绿屿背江深。”《题王太保山亭》云：“危溜含清瑟，飞花点玉觞。”《送李秦州》云：“朱旗临雪卷，画角入云吹。”《昼上人西斋》云：“孤云还静境，远籁发秋声。”《李太傅山庄》云：“围棋分雪石，汲井动金沙。”《宫中词》云：“井含春气碧，楼转夕阴清。”《送吴袁州》云：“鸟暝风沉日，天清月上旗。”《寄肇公》云：“斜吹鸣金锡，归云拥石床。”《塞上》云：“古戍生烟直，平沙落日迟。”《赠嗣上人》云：“拂石云离帚，烹茶月入铛。”《舟行》云：“远屿迎樯出，寒林带岸回。”《送来上人》云：“来时云拥衲，别后月随筇。”《马蠙淮亭》云：“路横冈烧断，风转浦帆斜。”《赠戴殿前》云：“剑静龙归匣，旗开虎绕竿。”《高諲书斋》云：“品画逢名客，横琴忆古贤。”《太乙山》云：“云阴移汉塞，石色入晴天。”《塞上送人》云：“地遥群马小，天阔一雕平。”《范溶园池》云：“江花凌霰发，山溜入池深。”《猎骑》云：“长风跃马路，小雪射雕天。”《高略书院》云：“古木风烟尽，寒潭星斗深。”《送段工部河北漕》云：“渡河风动旆，巡部雨沾车。”《题高生山阁》云：“对酒淮潮起，题诗楚月新。”《经明大师房》云：“门掩前朝树，心垂别郡峰。”《送李堪》云：“秋声动群木，暮色起千山。”并同前

欧阳文忠公守滁，见王元之《谢上表》云：“诸县丰登，绝少公事；全家饱暖，共荷君恩。”因成诗曰：“诸县丰登少公事，全家饱暖荷君恩。”《摭遗》

杨轩字公远，衡州人。尝有《灯诗》曰：“解照日月不照处，独明天地未明时。”同前

李煜作诗，大率都悲感愁戚，如“青鸟不传云外信，丁香空结雨中愁”；“鬓从今日添新白，菊是去年依旧黄”之类。然思清句雅可爱。《翰府名谈》

陈亚大卿，士大夫徒传其谐谑之语，不知其作诗甚佳。如“浪平天影接，山尽树根回”，得作者之格。

赵师民龙图，有《春日即事》诗云：“委地露花啼晓泪，拂堤烟柳弄春容。”又如：“麦天晨气润，槐夏午阴清。”“晓莺林外千声啭，芳草阶前一尺长。”皆佳句。并同前

太常博士黄孝先字子忠，为《咏怀诗》曰：“日者未知裴令贵，时人争笑祢生狂。”又作重五诗曰：“风檐燕引五六子，露井榴开三四花。”《春明退朝录》

孟宾于子名归唐，寓庐山学，得《瀑布》一联云：“练色有穷处，寒声无尽时。”邻房有人，亦得此联，互诵其句；助教不能理，因送江州以全篇定之，而归唐胜焉，大为时贤所知。

夏宝松，庐陵人，与刘洞唱和，为节度使陈德诚所知。德诚赠诗曰：“建水旧传刘夜坐刘洞有《夜坐诗》，螺川新有夏江城。”宝松有《江城诗》曰：“雁飞南浦钟初动，月满西楼酒半醒。”又云：“晓来嬴驷依前去，雨后遥山数点青。”皆佳句。《江南野录》　又《雅言系述》别有宝松《宿临江驿》全篇并刘洞《宿宝松山斋诗》，以“宝松”为“保松”。

唐仁杰，全州人，苦吟，陈德诚出守池阳，仁杰以诗贻之云：“红旆渡江霞蘸水，青蛇出匣雪侵衣。”德诚善之，勉之入金陵。会休沐，朝达集于升元寺，召之坐，酒行，请仁杰赋《登阁诗》，立谈而成。其中有句云：“云散便宜千里望，日长斜占半城阴。”其余亦可观。《赠嘉禾峰僧》云：“只住此山能有意，向来求佛本无心。”时论与之。并《江南野录》

施肩吾好作诗，著《山居百韵》，如：“荷翻紫盖摇波面，蒲莹青刀插水湄。”“烟粘薜荔龙鳞软，雨压芭蕉凤尾垂。”

钱邓帅尝举《思贾谊》两句云：“‘可怜夜半虚前席，不问苍生问鬼神。’后人何可及！”《谈苑》

潘逍遥《贫居诗》曰：“长喜诗无病，不忧家更贫。”《峡中闻猿》曰：“何须三叫绝，已恨一声多。”《哭高舍人诗》曰：“生前是客曾投卷，死后何人与撰碑？”张乖崖赠逍遥诗云：“莫嗟黑鬓从头白，终见黄河到底清。”宋白尚书赠云：“宋朝归圣主，潘阆是诗人。”《退朝录》

蜀僧希昼《游雁荡山》云：“天长来月正，木末度猿稀。”《答黄桂州》云：“束书逢岁嗣，去梦历峰危。”《送广漕》云：“春生桂岭外，人在海门西。”《送僧东归》云：“帆影先寒雁，经声隐暮潮。”《宋承旨林亭》云：“雪溜垂危石，棋灯射远林。”《赠僧》云：“漱齿冰溪远，闻蝉雪屋深。”《送人》云：“玉绳天阙近，金柝海城秋。”《赠勾学士》云：“晓天金马路，晚岁石霜心。”《寄人》云：“山日秋光短，江虹晚影低。”《送新津尉》云：“剑月啼猿苦，江沙濯锦寒。”《北宫书亭》云：“花露盈虫穴，梁尘堕燕泥。”《赠关上人》云：“寄禅关树老，乞食塞城羌。”《送僧归新安》云：“风泉旧听僧窗改，云穴曾行鸟径残。”《春山》云：“芳树侵云老，孤泉落石危。”《送人归南海》云：“落日横秋岛，寒涛兀夜船。”浙僧宝通《题相国寺》云：“下朝人带天香出，入定僧迎御杖头。”僧守恭《题佛迹峰》云：“市发人来绝，衔花鹿去多。”僧行肇《送僧》云：“定锡樵停斧，窥人鸟立槎。”《送人之鄞江》云：“江声鳌背出，帆影斗边飞。”僧简长《送人归宁州》云：“烟垒沉寒角，霜空击怒雕。”尚能《送僧归浙右》云：“霜洲枫落尽，水馆月生寒。”《送僧归四明》云：“古寺山光重，孤城海气围。”《送人》云：“西风随雁急，寒柳向人疏。”《送孙大谏知永兴》云：“关河虎符重，殿阁兽樽闲。”僧知仁《溪居》云：“寒声病叶落，晓色冻云开。”《送僧归天台》云：“路遥无去伴，山叠有啼猿。”《冬夕》云：“风窗灯易灭，雪屋夜偏寒。”僧休复《送道士西游》云：“日暮长安道，秋深太白峰。”僧惟凤《秋日送人》云：“去路正黄叶，别君堪白头。”《哭度禅师》云：“海客传遗偈，林僧写病容。”《谈苑》

杨文公言：自雍熙初归朝，迄今三十年，所阅士大夫多矣。能诗者甚鲜。如侍读、兵部宿擅其名，而徐铉、梁周翰、范宗、黄夷简皆前辈。郑文宝、薛映、王禹偁、吴淑、刘师道、李宗谔、李建中、李维、姚铉、陈尧佐悉当时侪流。后来著声者，如路振、钱熙、丁谓、钱易、梅询、李拱、苏为、朱严、陈越、王曾、李堪、陈诰、吕夷简、宋绶、邵焕、晏殊、江任、焦宗古。布衣有林逋、周启明，钱氏诸子有封守惟济、供奉钱昭度，郎典有今南郑殿丞杨黎州，家居及高官簿觉宗人字牧之，并有佳句，可以摘举。而钱惟演、刘筠特工于诗。

杨徽之侍读《春望》云：“杳杳烟芜何处尽，摇摇风柳不胜垂。”《寒食》云：“天寒酒薄难成醉，地迥台高易断魂。”《塞上》云：“戍楼烟自直，战地雨长腥。”《僧舍》云：“偶题岩石云生笔，闲绕庭松露湿衣。”《湘中舟行》云：“新霜染枫叶，皓月借芦花。”《哭江为》云：“废宅寒塘水，荒坟宿草烟。”《嘉璟川》云：“青帝已教春不老，素娥何惜月重圆！”又云：“浮花水入瞿塘峡，带雨云归越巂州。”《元夜》云：“云归万年树，月满九重城。”《宿东林》云：“开尽菊花秋色老，落迟桐叶雨声寒。”

徐铉《游木兰亭》云：“兰桡破浪城阴直，玉勒穿花苑树深。”《观习水战》云：“千帆日助阴山势，万里风驰下濑声。”《病中》云：“向空咄咄频书字，忘世滔滔莫问津。”《谪居》云：“野日苍茫悲鹏舍，水风阴湿弊貂裘。”《陈秘监归泉州》云：“三朝恩泽冯唐老，万里江山贺监归。”《宿山寺》云：“落月依楼阁，归云拥殿廊。”

梁周翰《应制》云：“百花将尽牡丹拆，十雨初晴太液春。”黄夷简《题人山居》云：“宿雨一番蔬甲拆，春山几焙茗旗香。”

郑文宝《郊居》云：“百草千花路，斜风细雨天。”《重经贬所》云：“过关已跃摴蒱马，误喘犹惊顾兔屏。”《洛城》云：“星沉会节歌钟早，天半上阳烟树微。”《赠张灵州》云：“《越绝》晓残蝴蝶梦，单于秋引画龙声。”《长安送别》云：“杜曲花光浓似酒，灞陵春色老于人。”《送人归湘中》云：“满帆西日催行客，一夜东风落楚梅。”《南行》云：“失意惯中迁客酒，多年不见侍臣花。”《栖灵隐寺》云：“旧井霜飘仙界桔，双溪时落海边鸥。”《送人知韶州》云：“碧落春风老，朱陵古渡头。”《永熙陵》云：“承露气清驹送日，觚棱人静鸟呼风。”《边上》云：“鬓间相似雪，峰外寂寥烟。”

薛映《送人知鄂州》云：“黄鹤晨霞旁楼起，陀头秋草绕碑荒。”

吴淑《送朱致政》云：“洛殿夜凉初阁笔，渚宫岁晚得悬车。”

刘师道《寄别》云：“南浦未伤春草碧，北山仍愧晓猿惊。”《与张泌》云：“久师金马客，勍敌玉溪生。”《荷花》云：“有路期奔月，无媒与嫁春。”《残花》云：“金谷路尘埋国艳，武陵溪水泛天香。”《寄陈龙图》云：“晨瞻北斗天何远，梦断南柯日未沉。”《叹世》云：“野马飞窗日，醯鸡舞瓮天。”《春雪》云：“青帝翠华沉物外，素娥孀影吊云端。”《咏雪》云：“三千世界银成色，十二楼台玉作层。”《湘中》云：“逝波帝子魂何在，梦草王孙怨未归。”

李宗谔《春郊》云：“一溪晓绿浮鸂鶒，万树春红叫杜鹃。”《赠苏承旨》云：“《金銮》后记人争写，玉署新碑帝自书。”

李建中《送人》云：“山程授馆闻鸿夜，水国还家欲雪天。”

李维《渚宫亭》云：“故宫芳草在，往事暮江流。”《送朱致政》云：“清朝纳禄犹狂健，白首还家正太平。”《和人赠马太保》云：“转盼回岩电，分髯磔猬毛。”《寄洪湛》云：“谪去贾生身健否？秋来潘岳鬓斑无？”

姚铉《钱塘郡》云：“疏钟天竺晓，一雁海门秋。”

陈尧佐《潮州召还》云：“君恩来万里，客路出千山。”《送种放》云：“供帐开天苑，传呼度国门。”《送人越州》云：“风樵若耶路，霜桔洞庭秋。”《送朱荆南》云：“部吏百函通爵里，从兵千骑属鞬橐。”

钱熙《送人金陵拜扫》有云：“鹤归已改新城郭，牛卧重寻旧墓田。”

丁谓《和钱易》曰：“珊瑚新笔架，云母旧屏风。”《送章安南》云：“梅花过岭路，桃叶渡江船。”《送章明州》云：“泣珠泉客通关市，种玉仙翁寄版图。”《送陈荆南》云：“楚子梦云铃阁密，郢人歌雪射堂开。”

钱易《昼景》云：“双蜂上帘额，独鹊袅庭柯。”《芭蕉》云：“绿章封事缄初启，青凤求凰尾乍开。”

梅询《阴陵》云：“千里汉围合，一夜楚歌声。”

李拱《春题村舍》云：“犬眠花影地，牛牧雨声坡。”

苏为《送刘端州》云：“夜浪珠还浦，春泥象印踪。”

朱严《赠徐常侍》云：“寓直有谁同骑省，立班独自戴貂冠。”

陈越《侍宴》云：“千钟人既醉，九奏凤来仪。”《与刘惨》云：“莫哀城下酌，不废洛中吟。”《送李秦州》云：“拥路东方骑，悬腰左顾龟。”

王曾《送李驸马拜陵》云：“人畏轩台久，春归雨泽多。”

李堪《哭韩黎州》云：“桐乡留语葬，铭路在生悲。”《送周建州》云：“海月随帆落，溪花绕驿流。”《送人行》云：“雷风有约青虬起，霜露无情紫蕙枯。”《退居》云：“雨密丝桐润，潮平钓石沉。”

陈诰《闲居》云：“笼鸡对窗语，罗雀绕门飞。”

吕夷简《早春》云：“梅无驿使飘零尽，草怨王孙取次生。”《九日呈梅集仙人》云：“人归北阙知何日，菊映东篱似去年。”《寒食》云：“人为子推初禁火，花愁青女再飞霜。”

宋绶《送人知江陵》云：“奇才剑客当前队，丽赋骚人托后车。”《送人知洪州》云：“江涵帝子翚飞阁，山际真君鹤驭天。”《送周贤良》云：“楚泽伤春怨鶗鴂，长安索米愧侏儒。”

赵复《送晏集贤南归》云：“船官风破浪，关吏鼓通晨。”

晏元献《与张临川》云：“篱边菊秀先生醉，桑下雏娇稚子仁。”又云：“东阳诗骨瘦，南浦别魂销。”《送章明州》云：“骚客登山知有助，秦源鸡犬更相闻。”《送人知洪州》云：“干斗气沉龙已化，置刍人去榻犹悬。”并同前

江任《送人》云：“珠盘临路露，斗印入乡提。”《玉堂诗话》

焦宗古《送人游蜀》云：“芳树高低啼蜀魄，朝云浓淡极巴天。”《赠周贤良》云：“南阳客自称龙卧，东鲁人应叹凤衰。”

林逋《湖山》云：“片月通萝径，幽云在石床。”

周启明《近臣疾愈》云：“一丸童子药，五返使人车。”《送皇甫提刑》云：“鸱夷江上畲田稔，牛斗星边贯索空。”

钱惟济《太一宫醮》云：“林下焚香连宿雾，树间鸣佩起栖鸾。”《从驾西巡》云：“晓陌壶浆满，春风骑吹长。”《故主第》云：“凤箫通碧汉，星斗辩灵源。”

钱昭度《村居》云：“黄蜂衙退海潮上，白蚁战酣山雨来。”《大寒》云：“雨被北风吹作雪，水愁东海亦成冰。”《金陵》云：“西北高楼在，东南王气销。”《梅花》云：“东北风吹大庾岭，西南日映小寒天。”《雁》云：“三年别馆风吹入，万里长沙月照来。”《秋游华山》云：“人间路到三峰尽，天下秋随一叶来。”

南郑殿丞云：“青鸟几传王母信，白鹅曾换右军书。”《将至京》云：“近阙已瞻龙虎气，思乡犹望斗牛星。”

杨黎州《赦至》云：“山川百蛮国，雨露九天书。”《寄远》云：“胡越自为迢递国，参商元是别离星。”《自遣》云：“天上羲轮都易识，人间尧历自难逢。”《哭储屯田》云：“部中车雨春无润，天上星郎夜损光。”《感悟》云：“顿缨狂走鹿，吐沫倦游鳞。”《心知》云：“远别苦惊云聚散，相逢多悟月盈亏。”《自咏》云：“刚肠欺竹叶，衰鬓怯芦花。”《泪》云：“一斑早寄湘川竹，万点空遗岘首碑。”《竹簟》云：“若非琥珀休为枕，不是琉璃莫作屏。”《春昼》云：“人归汉后黄金屋，燕在卢家白玉堂。”并同前

牧之《寄人》云：“世味嫌为枳，时光怨落蓂。”《闲居》云：“歌怀饭牛起，书愤抱麟成。”《蝉》云：“二子自不食，三闾何独清！”《登楼》云：“远水净林色，微云生夕阳。”《尘》云：“已伤花榻满，休妒画屏飞。”《谈苑》

西洛古都，荒台废沼，遗迹依然，见于诗多矣。惟钱文僖公一联最为警策，云：“日上故陵烟飞漠，春归空苑水潺潺。”裴晋公绿野堂在午桥南，往时属张相齐贤家，罢相归洛，日与宾客吟宴于其间。惟郑文宝工部一联为警绝，云：“水暖凫鹥行哺子，溪深桃李卧开花。”人谓不减王维、杜甫。钱诗好句尤多，而郑句不惟当时人莫及，虽其集中若及此者亦少。《欧公诗话》









○北郊赦文

门下：朕闻大事在祀，礼极乎郊丘；大德曰生，道存乎赦宥。故至诚斯感。允接神明之休，盛典聿修，必敷雷雨之施。古先代帝，躬祠后土，所以崇兼载之功，配博临之义。有虞氏之合禘，遍於山川；成周氏之徒祀，逮於林泽。西汉汾阴之脽，东洛翠妫之墠，虽制度未备，而道有可观。曹魏以还，数百馀载，盖设仪而不复，或诚信而未孚，有其废之，莫得能举。

我国家之受命也，承百王之季，启三统之元。高祖神尧皇帝膺箓受图，继天立极；太宗文皇帝吊人伐罪，南征北怨。是用拯生灵於涂炭，登人物於休和。高宗天皇大帝惟睿作圣，垂衣而理；大圣天后受讬从权，当宁而化。中宗孝和皇帝允恭克让，守文御武，能致刑措，於变时雍。朕以眇身，恭荷丕构，常恐政理乖中，风雨愆期，惕虑周於万户，疚怀心於一物。幸乾坤交泰，宗社降灵，气无疵羞之灾，物遂生成之性。呼韩慕化，侍子来庭；月支请职，名王入贡。大荒同轨，瀛海无波，俯循凉德，载怀寅畏。故以岁首，肃事禋宗，爰撰令辰，亲祀方泽。采黄图之旧制，定黑畤之前基，心谋取则於礼经，宥密同规於《诗》颂。三祖登配，群望毕从，咸池之舞在列，合锺之管斯应。祥风入候，当乎八变之殷；瑞日扬晖，属乎三献之始。臣工助而胥悦，兆庶观而相趋，诚敬克申，感庆交集。顷缘郊籍，已肆眚灾，贷宥之道，未应累降。但精享云缺，既旷代而方循；福厘所被，思寰宇之同沐。宜因大典，式畅洪恩，可大赦天下，改太极元年为延和元年。五月十三日昧爽以前，大辟罪以下，咸赦除之，其十恶及刘诚之胡太宰徒侣，官人受赃，并不在赦限。文武官预大礼，各赐勋一转。桓彦范、敬晖、崔元暐、袁恕己、张柬之等，特还其子孙实封二百户，大酺五日。


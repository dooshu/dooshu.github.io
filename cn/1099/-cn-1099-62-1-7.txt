○存遠軍以實兵備疏 【 留遠軍】

切惟陝西關中重地北連胡虜。西抵番夷。南通漢中。東接襄鄧。安危所繫。誠為不輕。比之他方。尤當軫念。况虜寇犯邊。必先于止。方今急務、惟在兵足、兵若不足以戰則不能勝、以守則不能固、今陝西腹裏衛所軍士以十分為率。迯亡等項巳有三分之上。除各邊操備及屯田外、見在守城正軍、每衛或二百名或一百名、甚至止有五六十名又皆老弱尫羸不堪守戰若非宣德正統年間將本處充發遠方不服水土、遠年清勾軍人、編發附近衛所收操、及將鞏固臨洮延安慶陽人民、選作土軍、則陝西軍士、誠為之闕少。而各邊操備者、益為之不敷矣、近年闕少各邊操備迯故、及死損軍士、為因腹裏軍少、無從撥補、文移往來、終無杜絕、查得陝西西安等府所屬縣分人民先年為事充軍多有發編四川貴州雲南廣東廣西福建等處衛所者、為因水土不服、多為煙瘴所侵、隨到隨死、不可勝計、及至各衛所移文清取、過二年或三年、方得起解到彼又為前項之故、復多死亡、仍行原籍清勾、其戶丁與解人、懼烟瘴死亡之患、兩懷戀土之心。彼此通同。或迯走外郡。潛入番夷。一二十年不得到衛、原籍人丁。懼怕清解。全家迯亡者有之。其南方之人。發充陝西當軍迯故等項。發冊清勾者。亦多畏懼此間地方苦寒。不肯前來著役。間有解到又多體氣瘦弱。不堪操調。到衛未久。隨即在迯雖有清勾之名全無解補之實軍伍空闕。兩無所益。乞敕兵部計議、將陝西人民、先發四川雲貴廣東廣西福建地方充軍者、除四川貴州見今有例、仍令解補應當外、其雲南兩廣福建年久迯故原衛無丁、累到累死、累解累迯者、行仰陝西布按二司清軍官員、將前項衛所遠年清勾、當解戶丁、如果累次解發到彼死亡者、仍照比先不服水土事例收發陝西三邊闕軍衛所補伍操備、如此庶使軍士各服水上、而無死亡之患、衛所不致闕軍、而有操守之實矣、


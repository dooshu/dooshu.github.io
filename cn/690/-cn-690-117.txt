卷一百十七



卷之一百十七

洪武十一年春正月甲戌朔，上御奉天殿受朝贺，大宴群臣，命妇朝皇后于坤宁宫，赐宴。

册封皇子椿为蜀王，柏为湘王，桂为豫王，楧为汉王，植为卫王，改封吴王橚为周王。

乙亥，以封建诸王，遣使祭蜀、湘诸国山川。

戊寅，享太庙。

己卯，进封中山侯汤和为信国公。赐诰曰：“古者哲王立纲陈纪，赏有功，罚有罪，执此道而天下安。朕起自草野，赖诸将效力，平群雄，定祸乱，君主华夷，当定功行赏之时，尔汤和虽居旧将之行，惟守毗陵于忠有慊，朕念相从之久，泯前过而论见功，爵以中山侯。今者，复念尔东平越地，南下八闽，西擒察罕脑儿酋长，下巴蜀，颇有其功。今特授以信国公，食禄三千石，永为子孙世禄。於戏！人臣无将，可谓忠矣；威福不专，可谓智矣。尔其慎守斯道，以训后世，敬哉毋怠。”

壬午，皇第十六子栴生。

甲申，置黄平守御千户所。初，黄平立安抚司，既而蛮人屡叛，宣抚司不能治。至是，改置千户所，调贵州千户张潮领兵守之。

丙戌，迁山西都指挥使常守道为湖广都指挥使。

丁亥，雨水冰。

己丑，置江阴守御千户所。

辛卯，以凤阳行都督府佥都督周能为山西都指挥使，朱辅为四川都指挥使。

乙未，以署通政使司参议监察御史孙化、怀庆知府徐贲署广东布政使司参政，代左参政刘益、右参政康济还京。

是月，安南陈煓弟炜遣其臣陈建琛、阮士谔来告煓卒。先是，朝廷尝遣使赐陈煓上尊文绮，既至而煓已死，其弟炜署国事，遣使奉表谢恩，贡驯象、方物，且告煓之丧。诏赐建琛、士谔等衣物，仍以文绮、纱罗往赐炜，遣中使陈能至其国吊祭。

徵天下布政使司官及各府知府来朝。上谓廷臣曰：“古者，帝王治天下必广聦明，以防壅蔽。今布政使司官即古方伯之职，各府知府即古剌史之职，所以承流宣化，抚安吾民者也。然得人则治，否则瘝官旷职，病吾民多矣。朕今令之来朝，使识朝廷治体，以警其玩愒之心，且以询察言行，考其治绩，以观其能否。苟治效有成，即为贤才，天下何忧不治？”廷臣对曰：“皇上忧民之切，任官之重，此尧舜询事考言之道。”

二月甲辰朔，迁湖广都指挥使潘敬为辽东都指挥使。

丁未，遣官释奠于先师孔子。

戊申，祭大社、大稷。前祭二日，诣奉先殿告仁祖淳皇帝配神。祭日，陈设大社在东，大稷在西，俱北向，仁祖淳皇帝在东，西向。大社、大稷位各用犊一、羊一、豕一、登一、铏一、笾、豆各十二、簠、簋各二，玉用两圭，有邸帛，一黑色，仁祖配位同，不用玉。共设酒尊三于坛之西北，东向，爵九、玉帛篚二、帛篚一、祝文一。其仪：典仪唱“乐舞生就位，执事者各司其事”，皇帝诣盥洗位，搢圭，盥手，出圭，就位。典仪唱“瘗毛血”，唱“迎神”，奏乐，乐止，内赞奏四拜，百官同。典仪唱“奠玉帛，行初献礼”，奏乐，执事官以爵受酒。皇帝诣大社神位前，搢圭，执事官以玉帛跪进，皇帝奠玉帛，执事官以爵跪进，皇帝献爵，出圭，次诣大稷神位前，次诣仁祖淳皇帝神位前，俱如前仪。诣读祝位跪，读祝官以祝跪读讫，皇帝俯伏，兴，平身，复位，乐止。典仪唱“行亚献礼”，奏乐，皇帝诣大社神位前，搢圭，献爵，出圭，次诣大稷神位前，次诣仁祖淳皇帝神位前，俱如前仪，复位，乐止。典仪唱“行终献礼仪”，同亚献，毕。典仪唱“饮福，受胙”，皇帝诣饮福位跪，搢圭，光禄寺官以爵进，皇帝受爵，饮福酒，光禄寺官以胙进，皇帝受胙，出圭，俯伏，兴，平身，复位，四拜，百官同。典仪唱“彻馔”，奏乐，乐止。唱“送神”，奏乐，皇帝四拜，百官同，乐止，读祝官捧祝，掌祭官捧帛馔，各诣瘗位，皇帝诣望瘗位，内赞奏礼毕。祝文曰：“惟神赞辅皇祇，发生嘉榖，粒我烝民，万世永赖。时当仲春，礼严告祀，谨以玉帛牲齐、粢盛庶品，备兹瘗祭。皇考仁祖淳皇帝配神。”其乐章：“迎神”云：“余惟土谷兮造化功，为民立命兮当报崇，民歌且舞兮侯迓迎，想圣来兮祥风生，钦当稽首兮告年丰。”“初献”云：“氤氲合兮物遂蒙，民之立命兮荷阴功，余将玉帛兮荐微衷，初斟醴荐兮民福洪。”“亚献”云：“余令乐舞兮再奉觞，愿神昭格兮军民康，思必穆穆兮灵洋洋，感厚恩兮拜祥光。”“终献”云：“干羽飞旋兮酒三行，香烟缭绕兮云旌幢，余今稽首兮欣且惶，神颜悦兮霞彩彰。”“彻馔”云：“粗陈微礼兮神喜将，琅然丝竹兮乐舞扬，愿祥普降兮遐迩方，烝民率土兮尽安康。”“送神”云：“氤氲氤氲兮祥光张，龙车凤辇兮驾飞扬，遥瞻稽首兮去何方，民福留兮时两晹。”“望瘗”云：“奉殽羞兮诣瘗方，鸣鸾率舞兮声铿锵，思神纳兮民福昂，余今稽首兮谢恩光。”

辛亥，太阴犯井宿。

遣官祀历代帝王。

壬子，祭太岁、风云雷雨、岳镇、海渎、山川、月将、城隍诸神。

遣官祭先农及旗纛。

丙辰，敕中书省曰：“朕初以边戍馈饷劳民，命商人纳粟，以浙淮盐偿之，盖欲足军食而省民力也。今既数年，所输甚薄，军饷不供，岂盐价太重，商人无所利而然欤？尔中书其议减盐价，俾输粟于西河、梅川，庶粮饷可给而内地之民省挽运之劳。”于是定拟：凡输粟于凉州卫者，每盐一引米二斗五升，梅川三斗五升，临洮府七斗，河州四斗。

戊午，朝日。

浚滹沱河。

己未，凉州卫奏所获故元官二十五人，甘肃降人一千九百六十口。上曰：“人性皆可与为善，用夏变夷古之道也。今所获故元官并降人宜内徙，使之服我中国圣人之教，渐摩礼义，以革其故俗。”于是徙其众于平凉府，给粮赡之。

壬戌，荧惑犯五诸侯。

癸亥，命皇太子诣中都祀皇陵，中书右丞相汪广洋从。上谓皇太子曰：“自古帝王之兴，皆祖宗积德厚深，格于皇天，钟吉聚庆，乃生帝王以主天下，传世无极。朕仰承天命，抚驭万方，实由我祖考以来积德所致，每怀陵寝，瞻望中都，悲感无极。今命尔往修孝祀。礼曰：‘致爱则存，致悫则著。’尔其敬恭乃事，毋怠毋忽，庶几精神感通，神灵来格。”太子顿首受命而行。

东平侯韩政卒。政，睢州人，元季集兵，守捍乡里，后以所部来归，数往征伐有功。岁甲辰，授江淮省平章政事。丙午，取正阳，克濠州，收安丰，守邳州，招集士卒三千三百余人。吴元年，从大将军徐达定中原，克滕、峄二州，下济宁，遂守济宁东、平等处。洪武元年，授荣禄大夫、山东行省平章政事，领济宁左卫将校士卒驻东昌，兼守广平、顺德、滕州。赵元吉叛，讨平之。再守东昌，平武安县天囹寨。二年，破广平诸山寨，招降武安等县白土等三十六寨，复招降蚁尖寨民八百九十八户三千五百二十人，俾复业，放其士卒一万一千六百人为民。三年，定功行赏，封东平侯。九年，以其子英为散骑舍人。至是，政以疾卒。上亲临其丧，凡丧礼所需，官为给之，仍遣官护其柩归葬，敕有司治坟茔，追封郓国公。

甲子，命四川都指挥使司收集明氏故将校为兵，凡六千五百余人。

命考功监丞郭传署湖广布政使司右参政。传，会稽人，洪武六年为翰林应奉。七年，改起居注。八年，迁兵部主事。十年，改考功监丞。

辛未，上谓中书省臣曰：“人君视天下犹一家，一家之内一人不安，则事为之废。天下之广，尺土不宁，则君为之忧。近者，雷州府海康遂、溪二县田地为潮水所渐，斥卤不收，租税从何而出？其令有司核实免之。”

是月，置茂州卫指挥使司。时四川都司遣兵修灌县桥梁，至天陶关，汶川县土酋孟道贵疑之，集部落阻陶关道，都司遣指挥胡渊、童胜等统兵分二道击之，一由石泉，一由灌口。由灌口者进次陶关，蛮酋伏两山间，投乱石从两崖下，兵不能进。适汶川土官来降，得其间道，乃选勇士卷旗甲，乘夜潜出两山后，迟明从山顶张旗帜，发火炮，蛮人遂骇走。我师进至鴈门关，道险，蛮酋复据之，乃驻平野，得小舟渡兵至龙止铁野寨，击破之。其由石泉进者次泥池，蛮酋悉众拒战，千户薛文突阵射却之，士卒奋击，大败其众，两军遂会于茂州。土酋杨者七迎降，以者七牧其民。乃诏立茂州卫，留指挥楚华将兵三千守之，渊等仍会平羌将军御史大夫丁玉帅师征松潘等处。

三月癸酉朔，暹罗斛国遣其臣昭直班等表贡方物，诏赐来使绮帛、衣服。

甲戌，赐翰林应奉答禄与权致仕。与权，河南永宁人，博学强记，善谐谑，仕元为河南北道廉访司佥事，以故官赴京。洪武六年，授秦府纪善，改监察御史。七年，除广西按察司佥事，未之任，复为监察御史，擢翰林修撰，寻降典籍。九年，升应奉。至是，以年老致仕。

丁丑，河间府知府杨冀安等考绩，来朝。上命吏部曰：“考绩之法，所以旌别贤否，以示劝惩。今官员来朝，宜察其言行，考其功能，课其殿最，第为三等，称职而无过者为上，赐坐而宴，有过而称职者为中，宴而不坐，有过而不称职者为下，不预宴，序立于门，宴者出，然后退。庶使有司知所激劝。”

己卯夜，有大星自天津流五丈余没。

庚辰，皇太子还京师。

壬午，诏秦王樉、晋王 之国，其护卫军士：秦府三千七百四十八人，晋府三千二百八十一人，及文武官、军匠、杂役各赏赉有差。仍诏今上及周王橚、楚王桢、齐王榑还驻凤阳。

赐凤阳诸卫将士钞布有差。

命礼部定亲王之国，命妇朝见，王妃随王之国，命妇不必郊迎，具服诣宫，行见朝礼。其正旦朝贺，则命妇一人为班首，升殿称贺，云：‘夫人某氏等兹遇履端之节，敬诣王妃殿下称贺。’其命妇礼服俱依定制。从之。

上谓礼部臣曰：“《周书》有言：‘人无于水监，当于民监。’人君深居独处，能明见万里者，良由兼听广览，以达民情。胡元之世，政专中书，凡事必先关报，然后奏闻，其君又多昏蔽，是致民情不通，寻至大乱，深可为戒。大抵民情幽隐，猝难毕达，苟忽而不究，天下离合之机系焉，甚可畏也，所以古人通耳目于外，监得失于民，有见于此矣。尔礼部其定奏式，申明天下。”

海南卫指挥同知张仁卒，遣官致祭，给布、米资其葬事。

丁亥，上谓吏部臣曰：“朝廷悬爵禄以待天下之士，资格者为常流设耳，若有贤材，岂拘常例？今后庶官之有材能而居下位者，当不次用之。”由是李焕文自西安知府，费震自宝钞提举，俱擢为户部侍郎，其余九十五人悉量材超擢郎中、知府、知州等官。

己丑，命太子正字桂彦良为晋王右傅。敕谕之曰：“昔孔孟一圣一贤，周游天下，志在博济，以安斯民，使二帝三王之道复兴，然当春秋战国之时，道不得行，徒汲汲而已，虽圣与贤犹不得其位，况其下者乎？如尔彦良心淳而不欺，守固而不变，其为人也善，其为学也笃，今晋王无傅，特命尔往职之，其视昔圣贤不得仕以行其道者，尔乃得行矣。尔既职为王傅，凡王府之事，专以《祖训录》为规，毋作聦明，务欲安静，毋出位以干有司，惟导王以从正道，以此而行，则王佐之材足矣。”复锡诰曰：“国傅之职，所以辅导王德，综理国政，其任重矣。居是职者，必本以忠信，弘以学问，持以公正，济以明敏，庶成启沃匡赞之功。盖亲王为国藩屏，傅得其人，则国有泰山之安，磐石之固矣。今以太子正字桂彦良为通奉大夫、晋国右傅，尔其扩仁义之方，尽保傅之道，朝夕献纳，出入规谏，务在亲正士而远佞人，进谠论而辟邪说，王有令闻，尔亦与有荣焉，其往钦哉。”

命燕府长史朱复为燕相府左相，礼部员外郎朱梦炎为侍郎。

以都督府佥事王诚陈桓为浙江都指挥使。

辛卯，四川茶蛮洞獠不供赋税，拒命，重庆卫调兵征之，俘其众一百五十六人，诏悉宥之。

癸巳，升镇西卫指挥同知张兴为四川都指挥使，岳州卫指挥佥事杨英为广东都指挥使，苏州卫指挥佥事李茂为广西都指挥使。

甲午，荧惑犯积尸气。

丁酉，始制牙牌，给文武朝臣。其制以象牙为之，刻官称于上，凡朝参佩以出入，有不佩者门者却之，私相借者论如律，有故则纳之内府，其在外来朝百司官无牌者，则于各门附名以入。

定东上门等名，咸给六品印，门官掌之。

庚子，置庄浪分卫于碾北，命指挥佥事李景守之。

是月，辽东火，燔军士庐舍。

上训诸子曰：“昔有道之君皆身勤政事，心存生民，所以能保守天下，至其子孙废弃厥德，色荒于内，禽荒于外，政教不修，礼乐崩弛，则天弃于上，民离于下，遂失其天下国家。为吾子孙者当取法于古之圣帝哲王，兢兢业业，日慎一日，鉴彼荒淫，勿蹈其彻，则可以长享富贵矣。”

赐楚府长史朱伯清致仕。伯清名濂，以字行，婺之义乌人，幼从元侍讲学士黄溍学。洪武三年，用荐预修《元史》及《大明日历》，授翰林编修。尝扈从凤阳途中，作《纪行诗》以献。上览之嘉叹，寻和其诗赐之。升楚府长史，居官恭谨自持，所著有《文集》及《理学纂言》二卷。至是，以耳聩致仕，后终于家。

赐梧州府知府周乐世致仕。乐世，安庆之望江人，岁癸卯，用荐授安仁县丞。衡州守胡善知其能，使摄衡阳县事，抚绥吏民，甚有惠爱，寻知衡阳县，改知宾州，复有声。三年，升知梧州府，考绩为广西最，来朝。上闵其老特，命致仕，及还，衣衾之外惟书籍一箧而已。








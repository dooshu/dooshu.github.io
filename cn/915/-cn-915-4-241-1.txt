◇对策问旱灾

臣闻《易》称「天尊地卑，乾坤定矣」。二仪交构，乃生万物，万物之中，以人为贵。故圣人养之以君，成之以化，顺四时之宜，适阴阳之和，使男女婚娶不过其时。包之以仁恩，导之以德教，示之以灾异，训之以嘉祥。此先圣承乾养物之始也。夫阴阳闭隔，则二气否塞；二气否塞，则人物不昌，人物不昌，则风雨不时；风雨不时，则水旱成灾。陛下处唐、虞之位，未行尧、舜之政，近废文帝、光武之法，而循亡秦奢侈之欲，内积怨女，外有旷夫。今皇嗣不兴，东宫未立，伤和逆理，断绝人伦之所致也。非但陛下行此而已，竖宦之人，亦复虚以形势，威侮良家，取女闭之，至有白者殁无配偶，逆于天心。昔武王入殷，出倾宫之女；成汤遭灾，以六事克已；鲁僖遇旱，而自责祈雨，皆以精诚转祸为福。自枯旱以来，弥历年岁，未闻陛下改过之效，徒劳至尊暴露风尘，诚无益也。又下州郡祈神致请，昔齐有大旱，景公欲祀河伯，晏子谏曰：「不可。夫河伯以水为城国，鱼鳖为民庶。水尽鱼枯，岂不欲雨，自是不能致也。」陛下所行，但移其华，不寻其实，犹缘木求鱼，却行求前。诚宜推信革政，崇道变惑，出後宫不御之女，理天下冤枉之狱，除大官重膳之费。夫五品不训，责在司徒，有非其位，宜急黜斥。臣自藩外，擢典纳言，学薄智浅，不足以对。《易传》曰：「阳感天，不旋日。」惟陛下留神裁察。（《后汉·周举传》，」阳嘉三年，徵拜尚书。是时河南、三辅大旱，特下策问。举对」。）


○谢宰相启

某启。伏以居有熊左右之司，每闻沮诵。著周穆存亡之（阙一字）但记戎夫。规动止於九天，法春秋於百代。某虽愚懵，知此重难，况复皇朝废置之物，便搜才实。近日选求之慎，必在英华。峻等级於螭阶，盛风流於凤阙。某则寒陋，分无希望。伏以相公协兆为师，奋庸熙载。将行大道，上继於宣尼。诱进单门，下同於王俭。不以某谏垣空食，史ト旷官，特兴久次之嗟，俾授殊迁之命。暄临黍谷，方知律吕之声调。境入蓬山，孰谓风飙之道阻。徒成踊跃，莫获逡巡。副燕台尊隗之心，奉孔里铸颜之化。巍巍圣德，虽期有举必书。赫赫台光，定是无阶上报。荣惧感激，不任下情。


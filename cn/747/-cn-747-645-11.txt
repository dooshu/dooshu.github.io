○论任贤第二疏

尧舜亦以知人为难，况近代浇薄，真伪不分，固不易知也。然以事小验之，必十得七八。任官清廉，无贪秽之迹，当事坚正，无阿容之私，章疏谏诤，无希望依违之苟，在左右献纳，无邪佞愉悦之辞，言必及远大，行不顾财利，如此则可谓近於贤矣。若言必谄谀，动关名利，攻人之短，不扬人之美，求己之售，不量己之分，观望主意，以希合为心，逢迎君意，以恩幸为志，为主招怨，为身图利，斯可谓之小人也。验之以行事，参之以舆议，然後用之。委用以後，名声相副，则当任之。既任之，则当久之。使代天下之绩，久而化成，然後圣君垂拱而治矣。贤者行理端直，身寡党援，拔擢贤彦，则小人怨谤，杜塞邪径，则奸人构陷，制度画一，则贵戚毁伤，忠正进用，则谀佞攻击：夫用贤岂容易哉！自非圣主明君，悬鉴情伪，不使毁谤得行，疑似生隙，尽其才器，极其智用，然後政化可得而兴。故齐桓公任管夷吾，一则仲父，二则仲父，齐国大理，是任之不疑也。管仲对桓公曰：“既任君子，而以小人参之，此最害霸也。”古人以求贤不至，则贤者不出，故喻以蜗蚓之饵，以求吞舟之鳞，设釜锺之禄，以致济代之器，不可得也。陛下但以数事验之以言，校之以实，采之於众，任之以权，则贤不肖得矣。伏惟圣智详察。


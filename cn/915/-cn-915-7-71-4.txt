◇难裴松之大功嫁妹议

本不谓父可而兄反不可，今所疑谓父兄及女身并不可耳。案《礼》小功之初，不妨嫁子，其末则可以娶妻。下殇之小功则不可。以今所本是周服故也。今降在大功，亦本是周服，何容复於降杀之内，以行婚姻之礼邪？《礼》云：大功之末，可以嫁子者，自是论本服耳。所以不明降在大功不可者，正以下殇之小功，是以包之也。若谓降与不降，必其不殊者，其兄弟出後，姊妹出适，便再降为小功矣。请问居此小功服，在始亦可即以嫁子乎？三月卒哭，又可以娶妻乎？奚独慈於下殇而薄於出降之甚邪。」（《通典》六十。）


张元干　感事四首丙午冬淮上作

国步何多难，天骄据孟津。

焦劳唯圣主，游说尽奸臣。

再造今谁力，重围忌太频。

风吹迁客泪，为洒属车尘。

张元干

张元干　感事四首丙午冬淮上作

血洒三城渡，心寒粘罕兵。

洛师闻已破，陵邑得无惊。

愤切吞妖孽，悲凉托圣明。

本朝仁泽厚，会复见承平。

张元干

张元干　感事四首丙午冬淮上作

贼马环京洛，朝廷尚议和。

伤心闻徇地，痛恨竞投戈。

始望全三镇，谁谋弃两河。

群凶未葅醢，吾合老江波。

张元干

张元干　感事四首丙午冬淮上作

肉食贪谋己，几成国兴人。

珠旒轻遗贼，玉册忍称臣。

四海皆流涕，三军盍奋身。

不堪宗社辱，一战靖边尘。

张元干


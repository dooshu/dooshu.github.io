◎孙绍

绍字世庆，昌黎人。太和中为校书郎，迁给事中，自长兼羽林监为门下录事。延昌初，出除济阴太守。还，历司徒功曹参军，步兵、长水校尉。正光中，为镇远将军、右军将军。后为徐兖和籴使。历骁骑将军、太府少卿，迁右将军、太中大夫。建义初，除卫尉，转金紫光禄大夫。永安中，拜太府卿，赐爵新昌子。太昌初，迁左卫将军、右光禄大夫。永熙二年卒，赠骠骑大将军、尚书左仆射、冀州刺史，谥曰宣。


与南台长言中贵不干外政


主上虽在冲年，天挺睿哲，宫府之事，无大无小，咸虚己而属之于仆，中贵人无敢以一毫干预，此公在北时所亲见也。仆虽不肖，而入养君德，出理庶务，咸独秉虚公以运之，中贵人无敢有一毫阻挠，此亦公在北时所亲见也。奈何南中台谏诸君，轻听风闻，好为激语。或曰某与中贵人相知，或曰某因中贵人得用，或曰某为新郑之党，不宜留之，或曰某为新郑所进，不宜用之，纷纷藉藉，日引月长，甚无谓也。

即如太宰之清贞简靖，非时辈人也。仆与主上面相商榷，亲奉御笔点用，仆即叩头贺曰：“皇上圣明，不遗遐远如此，为人臣者，孰不思竭力以图报乎！”第以渠素未留心铨事，又值文选君迂暗而不达于事理，致有一二错误，然皆小事，于大节未有失也。而遂群起而攻之，使之不获一展。又如台长之古心卓行，处之总宪，最为宜矣，乃近南中，亦有物色之者。《书》曰：“无侮老成人，皤皤良士，膂力既愆，我尚多有之。”宓子贱治单父，孔子使人觇之，见与老者二十余人议政，孔子喜曰：“吾知不齐能办单父矣。”今以幼主当阳，而朝多长者，岂非盛事乎？而奈何务欲侮诋之也！

张进，本一火者耳，酒泼放肆，送内守备笞挞之，革其管事，法如是足矣。即下之于理，亦不过问拟不应止耳，而纷纷论列，何为者哉？且凡台谏交章，必相与争国家大事，关系理乱安危者，今以一酒醉内官，而南北台谏，哄然并论，又何为者哉？隋珠弹雀，群虎捕羊，殊可笑也。乃致主上生疑盛怒，而谕仆以人为欺己，严旨忽传，使仆措手不及。本欲争体面，反以致君疑，所争何有，智者固如是乎？然此非台谏诸君之过也。闻有一二大臣，觊铨台而不得者，播其说于南中，听者不察，轻事置喙，而不知仆之苦于调维也。

烦公幸明语诸君：今朝廷清宴，中外乂安，幸门墐塞，百官奉职，如是足矣。仆之浅薄，亦仅能办此耳。若更欲求过于数者之外，则仆不能。主上幼冲，本无差失，而政令之行，动见龃龉，或事已处分，争胜不已，甚至挑祸起衅，以结怨于中人。一旦上下相疑，南北冰炭，而后责仆以维持周全之，仆亦不能。辱在道谊素知，敢布腹心，幸惟裁鉴。






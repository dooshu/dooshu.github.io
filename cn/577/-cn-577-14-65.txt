武侯庙

武侯庙〔一〕


遗庙丹青落一作古，空山草木长。犹闻辞后主，不复卧南阳〔二〕。

〔一〕武侯庙：《方舆胜览》：在夔州城中八阵台下。《宋知州张震祠堂记》：唐夔州治白帝，侯庙在西郊。王十朋《记》：武侯故祠，在州之南门。沿城而西，少陵所谓西郊诸葛庙，其在兹地乎？

〔二〕南阳：《南雍州记》：隆中诸葛亮故宅，有旧井一，今涸无水。盛弘之《记》云：井深五丈，广五尺。堂前有三间屋，基址极高，云是孔明避水台。宅西有山临水，孔明常登之，鼓琴而为《梁父吟》，因名此山为乐山。殷芸《小说》：南阳是襄阳墟名，非南阳郡也。出《异苑》。






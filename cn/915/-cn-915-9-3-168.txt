◇大同哀辞（并序）

大同字仁洽，予之第十九子也。生於仲秋，殒於冬末。悲夫！潜恸结於心，愁眉惨於外。夕坐於是申旦，当食以之不甘。客有谓予曰：死生常也，夭寿命也。陈蕃所憩之家，久传纪录（《艺文类聚》作「久记玄录」。）之岁；华歆所闻之语，己定北陵之期。上圣所以忘情，贤者所以达节。将何戚焉。予对之曰：观其明眸丰下，玉色和声，岂不登髫岁而拟触藩，及纨衤夸而知（《艺文类聚》作「仰」）折李。灵心摧於毫末，慧识挫於趾（《艺文类聚》作「跬」）步；庶方悟於来途，遂穷魂於短日。岂不伤哉！乃为辞曰：

含精郁抑，叹嗟何极；云谁之悲，悲予弱息。实天道之偏颇，观赋命之殊舛；彼神蔡之灵长，获万春攸缅。有华之照灼，寄一朝之浮命；（《艺文类聚》作「浅」。）始梦熊而兆吉，遂设弧而表庆。验天兰之所受，知地井之可映；爱萱草之有征，欣赤之在咏。信叹慰之未几，悼夭零之云及；乃变乐而为悲，遂改笑而成泣。昔珠褓之交舒，又金香之相袭；藉绮茵於弱肌，隐孩笑於罗帷。今独亲於玄壤，亦何痛其如之。忆馀熊而心楚，想媚质而回肠；药尚残而染地，衣犹襞而在床。卷金屏之四叶，开银函之九羊；忽徘徊而想象，曾何时而不伤。於是风景暮锺，气严晚候，叶蔌蔌而走阶，水戋戋而鸣漏；月半镜而开河，云罗柱而下岫；灯发焰而吐花，火含光而成就。金鹿之恨涕沾衣，金瓠之哀还掩扉；犹兹紫山明玉碎，譬彼西都芳草腓。终无逐流凫船反，何时复闻龙种归。（《文苑英华》九百九十九，又见《艺文类聚》三十四，有删节。）


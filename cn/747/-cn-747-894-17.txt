○投湖南于常侍启

某启。某闻淮王炼迹於真仙，含灵尽去。邹衍移暄於寒谷，众卉皆芳。岂羽毛可从於霓旌，岂凋尽关於葭律，盖以至道无遗於一物，殊私必及於群生。某尝佩斯言，请陈丹恳。间者豹藏不稳，鱼跃无成。浼山公启事之书，累王衍雌黄之口。扪天莫及，地兴惭。向浮世以伤怀，拊劳生而自喟。光阴不驻，齿渐高。当家贫亲老之时，是失路亡羊之日。泪将欲尽，口不敢开。直以非汉代之簪裾，困晋朝之流品。物汇虽逃於刍狗，孤寒竟陷於虫沙。所以仰蟾桂之高高，恐无仙骨。睹鱼之敛敛，忽有痴心。窃希常侍从来许与之言，作此改张之计。俾其七郡，与奏一官。致之於髯参短簿之间，责之以驽马铅刀之用。所冀内资骨肉，外罄筋骸。但系受恩，何须及第。必若终怜薄技，尚悯前途。则科号三篇，判称六部，早尝留意，颇亦逼人。将今晨祷祝之词，为异日觊觎之路。情虽可恕，僭亦堪诛。对胶柱以轸怀，愿漆身而在此。谨启。


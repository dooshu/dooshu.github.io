○童谣赋（有序）

景龙二年九月後，常有童谣云：“羊头山，作朝堂。”郡南六十里有羊头山，今兴唐宫，即当之矣。赋曰：

荧惑这星兮列天文，降为童谣兮告圣君。发自鸠车之岁，称为竹马之群。其言伊何？克明宝位。惟山之北，正应天邸之居，曰兴朝堂，用彰天子之置。大人占之而自负，黎庶闻之而属意。天人合庆，历运其昌。周康衢闻於翼善，比归亳顺於成汤。言且表微，谅人神之应；事惟在昔，殊飞走之祥。岂比卯金称为刘氏，赤伏徵於汉光。且游童之讴谣，羌见传於畴昔。千古所记，百王不易。岂徒采於茅茨，空用书於竹帛？天赞我皇，时高列辟。惟一人之有应，振六合之光宅。


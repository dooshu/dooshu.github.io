○阴持入经序



阴持入者，世之深病也：驰骋人心，变德成狂，耳聋口爽，耽醉荣宠，抱痴投冥，酸号三趣。其为病也，犹癞疾焉，入骨彻髓，良医拱手；犹真蹶焉，来则冥然，莫有所识。大圣悼兹，痛心内发，忘身安赴涂炭，含厚德忍舞击，观罗密于重云，止网于八极，洪痴不得振其翼，巨爱不得逞其足。采善心于毫芒，拔凶顽于虎口。以大寂为至乐，五音不能聋其耳矣；以无为为滋味，五味不能爽其口矣。曜形浊世，拯擢难计。陟降教终，潜沦无名。诸无著等，寻各腾逝。大弟子众，深惧妙法混然废没，于是令迦叶集结阿难所传，凡三藏焉，该罗幽廓，难度难测也。世雄授药必因本病，病不能均，是故众经相待乃备，非彦非圣，罔能综练。自兹以后，神通高士，各为训释。或揽撰诸经以为行式。譬璎玑欤？择彼珠珍，以色相发，佩之冠之，为光为饰。喻绘事欤？调别众彩，以图晖列。诸明睿者，所撰亦然，此经则是其数也。有舍家开士，出自安息，字世高，大慈流洽，播化斯士，译梵为晋，微显阐幽，其所敷宣，专务禅观，醇玄道数，深矣远矣，是经其所出也。阴入之弊，人莫知苦，是故先圣照以止观，阴结日损，成泥洹品，自非知机，其孰能与于此乎？从首至于九绝，都是四十五药也。以慧断知入三部者，成四谛也。十二因缘讫净法部者，成四信也。其为行也，唯神矣，故不言而成；唯妙矣，故不行而至。统斯行者，则明白四达，立根得眼，成十力子，绍胄法王，奋泽大千。若取证则拔三结，住寿成道，径至应真，此乃大乘之舟揖，泥洹之关路。于斯晋土，禅观弛废，学徒虽兴，蔑有尽漏。何者？禅思守玄，练微入寂，在取何道，犹觇于掌，堕替斯要，而忄希见证，不亦难乎？安未近积罪，生逢百罹，戎狄孔棘，世乏圣导。潜遁晋山，孤居离众，幽处穷壑。窃览篇目，浅识独见，滞而不达，夙宵抱疑，谘诹靡质。会太阳比丘竺法济，并州道人支昙讲，陟阻冒寇，重茧远集。此二学士高明博通，诲而不倦者也。遂与析盘畅碍，造兹注解。世不值佛，又处边国，音殊俗异，规矩不同，又以愚量圣，难以逮也。冀未践绪者，少有微补，非敢自必，析究经旨。（《释藏迹》六。）




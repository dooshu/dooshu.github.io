◇　遣谒者巡行天下诏（元狩元年四月）

朕闻咎繇对禹曰：「在知人，知人则哲，惟帝难之。」盖君者心也。民犹支体，支体伤则心□怛。日者淮南衡山，修文学，流货赂，两国接壤，怵於邪说，而造篡弑，此朕之不德。《诗》云：「忧心惨惨，念国之为虐。」已赦天下，涤除与之更始。朕嘉孝弟力田，哀夫老□毛孤寡鳏独，或匮於衣食，甚怜愍焉。其遣谒者巡行天下，存问致赐，曰：皇帝使谒者赐县三老、孝者帛，人五匹；乡三老、弟者、力田帛，人三匹，年九十以上及鳏寡孤独帛，人二匹，絮三斤；八十以上米，人二石。有冤失职，使者以闻，县乡即赐，毋赘聚。

（《汉书·武纪》）




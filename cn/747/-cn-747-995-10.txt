○唐故卫府君刘夫人合葬墓志铭

夫人四娘，其先彭城人也。自留秦分族，海隅振藻，前史昭晰，不能繁云。曾祖福、祖李买、父再歆，并乡表仪，人伦闻望，高尚其事，婆娑自适。盛德锺美，降生夫人，而嫔於卫氏焉。其孝事舅姑，宾待君子，礼接姻党，慈训长幼，则姜施孟母之不死也，岂简翰所得形焉？

呜呼！凤梧半死，龙剑一沈。君以开元廿三载三月七日溘先朝露，夫人守志弥坚，孀节不易。奈何天不庆，以天宝六载遘疾，七月十二日终於私第，享寿七十有四。即以其月廿八日，附窆於河内郡城西北二里弼诸乡平原夫之故茔。礼也。有子克己，血泣荼苦，骨形柴立，爰求匠石，敬纪芳猷。词曰：

彭城流芳兮，海隅传美。降生贤妇兮，以配君子。天何不，奄此凶矣！孝号恋兮，哀哀胡恃？勒石纪铭兮，永光万祀。


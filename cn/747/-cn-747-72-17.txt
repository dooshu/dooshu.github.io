○恤灾诏

朕嗣纂圣图，覆育生类，兢业寅畏，上承天休。而阴阳失和，膏泽愆候，害我稼穑，灾於黔黎。有过在予，敢忘咎责，是用避殿彻乐，减膳省刑，思惕虑以覃思，庶荐诚而致雨。时泽未降已来，朕当避正殿，减供膳，太常教坊声乐，权停阅习，飞龙厩马，量减食粟。其百司官署厨馔，亦且权减。阴阳郁堙，絷系伤害，有紊和气，是乖燮调。今放出宫人一千人。其诸道今年合进鹰犬，宜数内停减一百头联，在五坊者，宜减放一百头联。京城囚徒，虑有冤滞，已委疏决，务从宽降，宜令郑覃、令狐楚速具条疏闻奏。内外诸司，先有修造，稍非急切者，并宜停省。公卿百僚，及戚里旧将相之家，如有僣侈逾制，委御史台纠察闻奏。诸州府长吏及县令，有贪纵苛暴者，委御史台访察闻奏。名山大川及能兴云致雨者，各委长吏精诚祈祷。於戏！朕受天眷佑，为人父母，旱作沴，焦劳匪宁。遍祀山川，靡爱圭璧，菲食罪己，缓狱消灾。载深勤雨之心，冀警纳隍之戒，凡百士庶，宜谅予怀。


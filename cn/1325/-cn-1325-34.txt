审树


粤中故老相传有“颠梅”者，令于粤，有神明之目。大约系梅姓，而问案多类儿戏，粤人喜加人以诨号，故得此嘉名也。令某邑时，邑人某甲自海外归，怀多金，行至日暮，仍未抵里门，惧遭强暴。四顾无人，即身蹲，以所怀金埋树下。起立张望，确无人影，始匆匆归。抵家已二鼓矣，与妻话别后事。妻问奔波海外，亦有所获耶？曰：“获若干金归，行至某处，日已暮，恐有御者，故埋某树下，明日当取归也。”晨起而出，觉重门皆虚掩者，大骇。检点室中，无所失，心始安。奔至树下，则所藏金亡矣，嗒然若丧。既思：“颠梅令此，诉之，或可望也。”乃具呈词，至县控焉。

梅得词，问其埋金甚悉。又问：“汝客外若干年矣？”曰：“四年矣。”“有父母乎？”曰：“无有也。”“有子女乎？”曰：“一子。”“年几何矣？”曰：“生四年矣，吾外出时，方娠也。”“有妻乎？”曰：“有。”“有婢仆乎？”曰：“乡妇任操作，无婢仆也。”“然则汝出，室惟妻及子矣。”曰：“然。”“汝昨归，曾遇人乎？”曰：“未也。”“汝归，室有异乎？”曰：“无。”“汝埋金曾告人乎？”曰：“未。”“岂妻子亦不言乎？”曰：“归来夜深，子已睡矣，惟言于妻。”“言于妻，喜乎怒乎？”曰：“不喜亦不怒也。”“汝试思之，汝归，室必有异。”曰：“无异也。”“果无异？吾无以白此案矣。”甲沉思曰：“今晨起，重门皆虚掩者，不知是可谓之异乎？”梅忽大怒曰：“是树之罪也，他人寄金于汝，胡为不慎守之？”呼役速拔树至。甲曰：“树老而大，恐不得拔，奈何？”曰：“截以来。”役承命去。乃谓甲曰：“汝来告状，妻知之耶？”曰：“不知。”曰：“归不得告之，告，则惩汝。明日挈汝子来听审可也。”甲唯唯。归，果不敢言。妻问金，则含糊以应之，而不知其何意也。

翌日，抱子径去。役人之奉命截树也，树巨，塞衢而过，路人咸问故，得其实，则互相喧笑曰：“颠梅颠又作矣，失金乃责树耶？”树至署，置庭下，围而来观者如堵也。梅遽命阖大门；令甲抱子立案前；叱观者群立东阶下，一一自东阶升，至案经过，复由西阶下，若点名然。经数十人，后一人复过，其子忽呼曰：“叔叔抱我。”梅止其人曰：“汝识此子否？”曰：“不识。”试使此人抱其子，则张手求抱，状甚亲昵。梅叱其人曰：“盗金者汝也！速还其金，犹可恕；稍支吾，二罪俱罚矣。”其人固言无罪。乃使甲问其子曰：“此叔叔，汝何处见来？”则曰：“此吾家叔叔也。”问：“叔叔爱汝否？”曰：“爱，常饵我。”问：“叔叔住何处？”曰：“家里。”问：“谁家里？”曰：“我妈家也。”梅顾其人曰：“犹不供耶？昨晨甲家之重门虚掩者，非汝所为耶？”以严刑拟之，曰：“不吐实，且视此！”其人惧，始自承。命役押至家，起原赃，则分毫未动也。

或服其神明，梅曰：“何神明之有哉？此正吾以颠感人耳。彼埋金，既无人见，且时在昏暮，更无人行，晨即住取，则已失之。乡人之早行者，类皆赶市集之流，何暇搜寻地下？言出于彼口，入于妇耳，使无从旁窃听者，谁复能知之？然终不敢断为何许人也。及闻其重门虚掩之言，则明明为妇之奸夫矣。甲归，奸夫必在室，妇匿之于一隅，闻其言，故先发以取之。此可料而得者也，然苦无证据。断无舍失金不问，而鞫其妇以奸夫之理。甲久客，则奸夫必恒踞甲室；踞甲室，则必与其小子稔，我乃得而利用之也。虽然，使吾不佯颠审树，耸人观听，彼奸夫者，又焉肯入我署哉？”



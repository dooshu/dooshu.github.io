首辅乡人状元：

辛未状元宜兴陈于泰，为首辅周延儒表弟。故事，会元策另封，有二锦衣官问知太仓吴伟业也，另封矣。阁拟于泰、伟业及夏曰瑚第一甲，上如之。御前拆封，首辅高声曰「第一甲第一名陈于泰，常州府宜兴县人」，不觉汗出浃背，幸上不问。伟业谒周，周曰：「以吾当国而拔宜兴人状元，天下其谓我何？」又语于泰曰：「事有不辨而自明，有辨之而后明。今吾弟首胪虽辨之，谁为明我者？」先是周买陈氏宗人宅，毁其家庙，陈氏攻之，实非有私也。于泰倨诞，亦不执师弟礼。




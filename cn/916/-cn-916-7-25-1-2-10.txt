【夕出通波阁下观妓诗】

蛾（《初学记》作娥。）月（《类聚》作眉。）渐成光。燕姬戏小堂。胡舞开春（《初学记》作齐。万花谷同。）阁。（文苑作间齐阁。注云。《类聚》作湖舞开春阁。）铃盘出步廊。起龙调节奏。（《初学记》作鼓。文苑、万花谷同。）却凤点笙簧。树交临舞席。荷生夹妓航。（《类聚》作行。）竹密无分影。花疏有异香。举（《初学记》作捉。）杯聊转笑。（《初学记》作时笑语。万花谷同。文苑作提杯时笑语。提下又注。《初学记》作投。）欢（《类聚》作叹。）兹乐未央。（○《类聚》四十二。《初学记》十五。文苑英华二百十三。万花谷後三十。《诗纪》七十。）


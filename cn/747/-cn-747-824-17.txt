○薛舍人启

今月二十八日，张道古参军仰传仁恩，伏承舍人学士不以滔幽沉，荣赐论荐。初疑梦寐，旋认生成。不知所容，兢惶战悸。伏以舍人学士半千膺数，全硕负才。嘉名冠绝於九流，逸步翱翔於四户。顷者重於知己，避以文闱。隆行望於圣贤，蓄基负於台鼎。窃惟荐士，岂易其人。而滔踪迹蹉跎，艺能浅薄。敢期宏造，遽及兹辰。金口开时，讲贯则处其异等。瑶函发处，推扬则置彼极言。事出殊常，荣非所望。感深唯泣，喜过翻惊。不知微生，何酬厚遇。中兴教化，馀年获出於沟隍。下国儿孙，累世敢忘於厮隶。


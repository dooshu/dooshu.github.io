8　葵丘之會桓公震矜


「葵丘之會，桓公震而矜之。」安定謂：「前則致王世子于首止，今又致宰周公于葵丘，其心盈亦甚矣。穀梁以爲美，非美也。孟子以爲盛，有激而云。」

【何云】盛桓公，正所以夷五伯也。

【元圻案】僖九年傳：「葵丘之會，桓公震而矜之，叛者九國。震之者何？猶曰振振然。矜之者何？猶曰莫我若也。」〇僖九年，「九月戊辰，諸侯盟于葵丘」。穀梁傳：「桓盟不日，此何以日？美之也。爲見天子之禁，故備之也。葵丘之會，陳牲而不殺，讀書加于牲上，壹明天子之禁，曰：毋雍泉，毋訖糴，毋易樹子，毋以妾爲妻，毋使婦人與國事。」






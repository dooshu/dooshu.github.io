○授康季荣徐州节度使郑涓昭义节度使制

门下。彭城重镇，西楚故都；壶关奥区，上党雄寄。一则控长淮之津要，一则卫洛邑之封疆。抚制称难，才谋是急。爰得二帅，乃建戎麾。前四镇北庭泾原节度使康季荣，方面信臣，军旅良将。气振金鼓，义激风。慕耿恭拜井之诚，有王翦请田之计。武宁军节度使郑涓，杞梓宏材，圭璋秀质。明能烛物，利可犀。挺翁归文武之能，继叔度循良之美。或艺习韬钤，性惟忠义。擅威声於百战，布雄名於五营。作镇边方，克彰勋业。或早践华资，夙扬休问。腾芳猷於词囿，振官业於吏途。累膺寄任，必流政声。并用推驭众才，蕴斡时器。绩效既宣，奖擢是命。建高牙於徐土，移大旆於邢郊。用展良能，务从委著。尔其分莅兹土，敬敷国恩。严号令於三军，信赏罚於百吏。使辕门推戴，闾井讴歌。再膺九揆之荣，更峻六卿之命。仍兼亚相，式宠中权。无替前功，勉收壮节。


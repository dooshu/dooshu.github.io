霫●国

霫●。匈奴之别种。居鲜卑故地。亦与靺鞨为邻。胜兵万人。并臣于颉利。习俗与突厥略同。其渠帅号为俟斤。

贞观三年朝贡。至二十一年。列其地为寘颜州。即以其酋长为刺史。先是。太宗荡平突厥。其番望多授以侍卫之官。沙漠之人。素爱锦罽。太宗既招来遐域。特赐其好者。用文锦析用旧缕。而错综其色。花叶翔走。事多殊形。每颁赐其酋长。大为荣宠。

显庆五年。以其首领李含珠为居延都督。含珠死。以其弟厥都为居延都督。自后无闻焉。


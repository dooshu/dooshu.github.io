列传第五十二 赛典赤赡思丁〔纳速拉丁　乌马儿　忽辛〕　布鲁海牙〔廉希宪　廉希贤　廉惠山海牙〕　阔阔〔坚童〕


赛典赤赡思丁一名乌马儿，回回人，别庵伯尔之裔。别庵伯尔者，西域诸国尊回回教主之名也。赛典赤犹华言贵族，赡思丁自云与中国孔子同世系，言为教主后同于中国孔氏之贵云。父苦鲁马丁。太祖征西域，赡思丁率千骑迎降，献文豹白鹘，命直宿卫，赐号赛典赤而不名。太宗即位，授丰净云内三州都达鲁花赤，改太原平阳二路达鲁花赤，迁燕京断事官。宪宗即位，命与塔剌浑行六部事，改燕京路总管，旋擢本路采访使，多惠政。

世祖中统元年，立十路宣抚司，改燕京路宣抚使。二年，拜中书平章政事。至元元年，出为陕西五路四川行省平章政事。莅官三年，增户九千五百六十五、军一万二千二百五十五、钞六千二百二十五锭、屯田粮九万七千二十一石，撙节和买钞三百三十一锭。中书奏闻，赐银五千两，命陕西五路四川行院大小官并听节制。

七年，改军前行尚书省事，镇四川。宋嘉定守将昝万寿与赛典赤对垒，赛典赤推诚待之，万寿心服。未几召还，万寿请置酒为好，左右难之，赛典赤竟往，酒至，左右复请勿饮，赛典赤笑曰：“汝等何见之小！昝将军能毒我，岂能尽毒我国之人乎。”万寿叹服。八年，大军围襄阳，诏各路进兵以牵制之。赛典赤与佥省郑鼎水陆并进，至嘉定，纵筏断其浮桥，获战舰二十八艘。寻命行省事于兴元，主馈运。

十年，入觐，帝谓赛典赤曰：“云南朕尝亲至其地，比委任失宜，使远人不安，欲选谨厚者抚之，无如卿者。”赛典赤受命退朝，绘云南舆图以上，帝大说，拜云南行省平章政事，赐钞五十万缗。时南平王秃鲁镇云南，惑于左右之言，以赛典赤至必夺其权，征兵备之。赛典赤遣其子纳速剌丁先谒秃鲁，请曰：“天子命臣安辑云南，今未敢专，请王遣一人来共议其事。”秃鲁闻之，遽詈其下曰：“几为汝辈所误。”明日，遣亲臣撒满、立哈乃等至，赛典赤问相见之礼，对曰：“吾等与纳速拉丁偕来，犹兄弟也，请以子礼见。”皆献名马为贽，拜跪甚恭，观者大骇。赛典赤设宴，尽以金银酒器与之。明日来谢，赛典赤谓之曰：“二君虽宗王亲臣，未有名爵，不可议国事，欲屈为行省断事官，以未见王不敢擅授。”请一人还报，从之。秃鲁大悦，由是政令一听赛典赤所为。

十二年，奏：“云南诸夷未附，拟宣慰司兼行元帅府事，并受行省节制。”又奏：“哈剌章、云南壤地相等，而州县皆以万户、千户主之，宜改置令长。”并从之。云南俗男女自相配偶，亲死则火之，无丧祭之仪，其地无桑麻粳稻，子弟不知读书。赛典赤教以媒妁通婚，死者为之棺椁奠祭，又教民播种，为陂池以防旱涝，创建孔子庙、明伦堂，以经史授学者，由是旧习渐除。云南以贝为钱，时初行钞法，民不便之，赛典赤奏闻，俾仍其旧。又以山路险远，多盗贼，相地置镇，每镇设土官一人、百户一人，遇盗贼劫掠，则罪之。

有怨家走京师，诬告赛典赤专僭数事，帝命械送赛典赤治其罪，既至，赛典赤脱械谕之曰：“汝不知上以便宜命我，故疑我专僭，今贳汝罪，且官之，能竭忠自赎乎？”皆叩头谢，誓以死报。交趾叛服不常，湖广行省遣兵讨之失利，赛典赤使人谕以逆顺祸福，且约为兄弟，其王亲至云南，赛典赤郊迎，待以宾礼，遂乞永为藩服。萝槃甸叛，命赛典赤讨之，有忧色，左右问其故，赛典赤曰：“吾非自忧，忧汝辈冒锋镝，不幸无辜而死；又忧汝辈劫掠，使民不聊生耳。”师次萝槃城，三日不降，诸将欲攻之，赛典赤不可，遣使谕之。越三日仍不降，诸将怒，请进兵，又不可。俄将校有乘城而上者，赛典赤大怒，鸣金止之，召万户责之曰：“天子命我安抚云南，未尝命我杀戮。无主将命而擅攻，于军法当诛。”叱左右缚之，诸将叩头请俟城下之日军法从事。萝槃酋闻之曰：“平章宽仁如此，吾拒命不祥。”乃出降。由是诸夷翕然款服，广南侬士贵、左江李维屏、右江岑从威，共籍户四十万来听命。夷酋入见，必有献纳，赛典赤悉分赐从官，或以赡贫民，秋豪无所取，又以酒食劳诸酋，制衣冠靴袜易其卉服草履，众皆感悦。

至元十六年，卒，年七十九。百姓巷哭，交趾遣使者齐衰致祭，其祭文有“生我育我，慈父慈母”之语云。帝思赛典赤之功，诏云南省臣守其成规，勿擅改。大德元年，赠守仁佐运安远济美功臣、太师、开府仪同三司、上柱国，追封雍国公，谥忠懿。后进封咸阳王，改谥忠惠。

子纳速剌丁；次哈散，广东道宣慰使都元帅；次忽辛；次苦速丁兀默里，建昌路总管；次马速忽，云南行省平章政事。

纳速拉丁，累官中奉大夫、云南诸路宣慰使都元帅。至元十四年，迁大理金齿等处宣慰使都元帅，以兵抵金齿、蒲、骠、曲蜡、缅国，招降帖木乃、木普、蒙帖、木巨、木秃、磨欲等寨土官，曲腊沟折民四千，孟磨爱吕民一千，磨奈蒙匡黑答八剌民二万，蒙古甸甫禄保民一万，木都弹秃民二万，以驯象十二入贡，赐金五十两、衣二袭，将士赏赉有差。

十七年，授资德大夫、云南行省左丞，寻迁右丞。建言三事：一云南规措所造金薄贸易，病民；一谓云南有行省，又有宣慰司、都元帅府，近宣慰司已罢，而元帅府尚存，行省既兼领军民，则元帅府当罢；一谓官吏子弟入质，大吏子弟当遣，余当罢。并从之。二十一年，进荣禄大夫、平章政事。从皇子托欢征交趾，赐银二千两。云南俗尚鬼，相传劚土一尺，则死者旋踵。纳速拉丁告诫之，使劚土者日以闻，于是筑堤防，建庐舍，皆无避忌。二十八年，拜陕西行省平章政事。纳速拉丁受代去，云南人范金为像祀之。二十九年卒，赠推诚佐理协德功臣、太师、开府仪同三司、上柱国、中书左丞相，追封岐国公，谥贞简。后进封延安王，改谥宣靖。

子十二人：伯颜，中书平章政事；次乌马儿；次沙的，云南行省左丞；次阿荣，太常礼仪院使；次伯颜察儿，中书平章政事，赠守诚佐治安惠世美功臣、太师、开府仪同三司、上柱国、中书左丞相，追封奉元王，谥忠宪。

乌马儿，累官福建行省平章政事。建泉州、兴化两郡庙学，置学田。又筑兴化、莆田等县海塘为田，以赡贫民，闽人颂之。至治元年，改江浙行省平章政事，领江淮等处财赋都总管府事。岁饥，出财赋府米十万石贱粜之，又自购米五百石食饥者。是年冬，京师亦岁祲，诏江浙行省每岁海运米二百三十万石，使春运五十八万，以四月至京师，一府愕然，曰：“凡海运以夏至为期，方春东北风多，安能济事！”乌马儿曰：“吾奉天子命，不敢缓。”即时开运。四月海道万户府以状闻，运米五十五万石赴都仓讫，官民相庆。时江淮财赋府初立，乌马儿入觐，太皇太后劳而遣之。至是，半岁之输增三十三万锭，太皇太后赐织室锦袄大官上尊，以为宠赉焉。后卒于官。

忽幸，赛典赤第三子也。以世臣子直宿卫，世祖善其应对，至元十四年，授兵部郎中。出为河南等路宣慰司同知。河南多盗，官军缉捕失利，忽辛遣人持檄谕之，有二人来降，忽辛赐以冠服放还，使招其部党。未几，偕盗魁十余辈至，罗拜庭下，瞻视异常，左右惊怖失措，忽辛使吏籍其姓名为民，以饮食赐之，命服役于左右，群盗闻之，相继款附。二十一年，授云南诸路转运使，累迁汴梁路总管。三十年，授两浙盐运使。

大德元年，擢江东道宣慰使，改陕西行省御史中丞，又改云南行省右丞。时梁王松山以皇曾孙镇云南，忽辛条诸不便事白于梁王改之，王不可，忽辛与左丞刘正驰还京师，诏王依所奏施行，于是病民之政刬除始尽。豪民避徭役投充王府宿卫，忽辛按旧额所无者悉籍为民，去其宿卫三分之二。马龙州酋谋反事觉，王将释之，忽辛与刘正反覆研鞠，尽得奸状，斩之。军粮支给，道有远近，吏夤缘为奸，忽辛籍军户姓名及仓廪之所在，更番支给，弊遂革绝。

先是，赛典赤建孔子庙，置祭田及卒田为大德寺所有，忽辛夺还之。令诸路遍立庙学，文教大行。广南酋沙奴素强悍，尝受宋之金印，忽辛遣使招之，留数月不遣，酋请还，忽辛曰：“汝欲还，可纳印来。”酋不得已，以印上，忽辛置酒宴劳，使赍印入觐。五年，缅酋负固不服，忽辛遣人谕之曰：“我老赛典赤之子，一切奉先人训，汝国所不便事，当为汝更之。”缅酋闻之，即与使者偕至，献白象一，曰：“此象古所未有，今应圣德而来，敢效方物。”忽辛奏闻，帝大悦。俄有附会图谶以惑王者，忽辛与刘正密奏之，帝遣使者按问，诛之，忽辛偕使者入觐。

八年，改四川行省左丞，又改江西行省。至大元年，拜荣禄大夫、江西行省平章政事。明年，以母老乞养。归卒于家。天历元年，赠守德宣惠敏政功臣、上柱国、雍国公，谥忠简。

子伯杭，中庆路达鲁花赤；曲列，湖南道宣慰使。

史臣曰：元末歙人罗文节为普定府知事，豪酋馈以金，文节却之，酋怒曰：“君赛典赤耶！乃不受吾金。”赛典赤之名为蛮夷所重如此，虽郑子产、楚孙叔敖何以尚之哉！

布鲁海牙，畏吾儿人。祖牙儿八海牙，父吉台海牙，俱以功为其国世臣。布鲁海牙年十八，随亦都护内附，充宿卫。太祖西征，布鲁海牙扈从，不避劳苦，赐羊马毡帐，又以西辽菊儿汗女耶律氏配之。太祖崩，拖雷监国，选使燕京总理财赋。使还，庄圣太后闻其廉谨，请于太宗，使管汤沐邑，凡军民匠户在燕京、中山者，悉统之，又赐中山店舍园田、民户二十，授真定路达鲁花赤。

太宗三年，拜燕南诸路廉访使，佩金虎符，赐民户十。未几，授断事官。时断事官得专生杀，布鲁海牙慎于用刑，有误殴人死者，吏论以重法，其子号泣请代，布鲁海牙戒吏，使缚送于市，惧则杀之，其子无惧色，乃曰：“误殴人死，情有可原，子而能孝，义无可诛。”遂并释之，使出银以资葬埋。是时，法制未定，奴有罪主得专杀，布鲁海牙知其非法而不能救，尝出金赎死者数十人。隶军籍者惮于行役，往往募人代之，又多逃归者，朝廷定制：募代者杖百，逃归者死。命布鲁海牙与断事官卜只儿按顺天等路，得募人代者万一千户、逃者十一人，布鲁海牙悯而奏之，皆得轻减。有丁多产富未至役而逃者，则曰：“此而不杀，何以惩后！”其执法平允类如此。

世祖即位，择信臣宣抚十道，命布鲁海牙使真定。真定富民出钱贷人者，不逾时倍取其息，布鲁海牙使息如本而止，著为令。中统钞法行，以金银为本，本至乃降新钞，真定无金银，钞不可得。布鲁海牙遣幕僚邢泽往谓平章王文统曰：“昔奉太后旨，金银悉送上京，真定南北要冲之地，商贾甚多，今旧钞既罢新钞不降，何以为政？且以金银为本，岂若以民为本乎！”文统不能夺，立降钞五千锭，民赖以济。俄迁顺德等路宣慰使，佩金虎符。来朝，帝命坐，慰劳之，赐海东青鹘。至元二年秋，卒，年六十九。

初布鲁海牙拜廉访使命下之日，子希宪适生，喜曰：“吾闻古以官为姓，天其以廉为吾宗之姓乎！”故子孙皆姓廉氏。后或奏廉氏仕进者多，宜稍汰之，世祖曰：“布鲁海牙功多，子孙亦朕所知，非汝所当预也。”大德初，赠仪同三司、大司徒，追封魏国公，谥孝懿。

子十三人，希闵，蕲黄等路宣慰使；希宪；希恕，中书平章政事、湖广行省左丞；希尹、希颜、希愿、希鲁；希贡，昭文馆大学士、蓟国公；希中、希括。阿鲁浑海牙，广德路达鲁花赤。孙五十三人，多显仕。

廉希宪，字善甫，一名忻都。幼魁伟，举止异凡儿。九岁，家奴四人盗五马逃，既获，法当死，布鲁海牙将付有司，希宪泣谏止之，俱得免。又尝侍母居中山，有二奴醉出恶言，希宪曰：“是以我为幼也。”即送府狱，杖之。皆奇其有识。年十九，侍世祖于潜邸，恩遇殊绝。希宪笃好经史，手不释卷。一日，方读《孟子》，闻召，怀书以进，世祖问读何书，对曰：“《孟子》。”又问孟子大义，对曰：“陈王道，明义利，不忍一牛，推恩四海。”世祖嘉之，目曰廉孟子，由是知名。与近臣校射世祖前，希宪腰插三矢，有欲取以射者，希宪曰：“汝以我为不能耶？但吾弓力稍弱耳。”左右授以劲弓，三发连中，众惊服曰：“真文武材也。”

世祖受京兆分地，命希宪为宣抚使。京兆控制陇蜀，王藩分布左右，民杂羌戎，号难治。希宪讲求利病，抑强扶弱，暇日从名儒许衡、姚枢等谘访治道，首请用衡提举京兆学校，教育人材，为根本计。国制，为士者不隶奴籍，京兆多豪强，令格不行。希宪至，悉令著籍为儒。贫民贷富家钱，至本息相当，收其本又以息为券，展转责偿，号羊羔利，负则虐待之，不胜其毒。希宪正其罪，偿利勿过本息，余皆取券焚之，著为令。初，世祖受命宪宗，经理河南关右，谗者谓王府人多专擅不法。至是，命阿蓝答儿、刘太平检核所部，用酷吏分领其事，大开告讦。希宪曰：“宣抚司事由己出，有罪当独任，僚属何预？”及事竟，无获罪者。宪宗九年，世祖渡江围鄂州，希宪引儒生百余拜伏军门，因言：“王师渡江，凡士人宜官为赎还，以广示德意。”世祖从之，还者五百余人。

宪宗凶闻至，希宪启曰：“殿下太祖嫡孙，先皇母弟，子惠黎元，率土归心。今大行奄弃万国，神器无主，愿速还正大位，以安天下。”世祖然之，且命希宪先行，审察事变，对曰：“刘太平、霍鲁欢在关右，浑都海在六盘，太平性险诈，素畏殿下英武，倘倚关中形势，连结诸将，则不可制。宜遣赵良弼往，觇人情向背。”从之。后良弼自关中奏刘太平等反状，卒如希宪言。阿里不哥构乱北边，使脱忽思佥兵河朔，真定名士李槃尝奉庄圣太后命侍阿里不哥讲读，脱忽思怒槃不附己，械之，希宪白于世祖而释之。宗王塔察儿，东诸侯之长也，世祖欲招徕之，难其使，希宪请行。塔察儿宴希宪，希宪从容说之曰：“大王属尊望重，发言推戴，谁敢不协。”塔察儿从其议。还奏，世祖惊曰：“此大事，卿何轻率如此？”对曰：“《论语》谓‘时然后言’，臣所言，亦惟其时耳。”明年，至开平，宗室诸王劝进，世祖谦让未允，希宪复以天时人事进言，且曰：“阿里不哥于殿下为母弟，留守和林，专制有年，或觊望神器，事不可测，宜早定大计。”世祖良久曰：“吾意决矣。”明日遂即位，建元中统。希宪上言：“高丽王世子倎，久留京师，今闻其父死，宜立为王，遣还国，以恩结之。”又言：“宜遣使与宋讲好，敕诸军北归。”帝皆从之。

初分汉地为十道，乃并京兆、四川为一道，以希宪为宣抚使。刘太平、霍鲁欢闻之，乘驿急至京兆，谋为变。后一日希宪至，宣布诏书，遣使安慰六盘。未几，断事官阔阔出遣使来告浑都海已反，杀所遣使者朵罗台，遣人约密里火者于成都、乞台不花于青居，各以兵来援，又多与蒙古军奥鲁官兀奴忽等金帛，尽起新军，且约太平、霍鲁欢同日俱发。希宪得报，召僚属谓曰：“上新即位，责任吾等，正为今日。不早为之计，悔将无及。”遣万户刘黑马、京兆治中高鹏霄、华州尹史广掩捕太平、霍鲁欢及其党，获之，悉置于狱。复遣刘黑马诛密里火者、总帅汪惟正诛乞台不花，具以驿闻。时关中无兵，命汪惟良率秦、巩诸军进驻六盘，惟良以未奉诏为辞，希宪即解所佩虎符、银印授之，付银一万五千两以充功赏，出库币制军衣，惟良感激，遂行。又发蜀卒更戍，及在家余丁推节制诸军蒙古万户八春将之，谓之曰：“君所将之众，未经训练，六盘兵精，勿与争锋，但张声势，使不得东，则大事济矣。”会有诏大赦，希宪命绞太平等于狱，尸于通衢，方出迎诏，人心遂安。乃遣使自劾停赦行刑、征调诸军、擅以惟良为帅等罪，帝深善之，曰：“《经》所谓行权，此其事也。”别赐金虎符，使节制诸军，且诏曰：“朕委卿以方面之权，事当从宜，勿拘常制，坐失事机。”

西川将纽邻奥鲁官，将举兵应浑都海，八春获之，系其党五十余人于乾州狱，送二人至京兆，请杀之。二人自分必死，希宪谓僚佐曰：“浑都海不能乘势东来，保无他虑。今众志未一，犹怀反侧，彼见其将校囚执，或别生心，为害不细。若因其惧死，并加宽释，使之感恩效力，就发其余丁，往隶八春，上策也。”纽邻见奥鲁官得释，果大喜过望，切谕其属，人人感悦。浑都海知京兆有备，遂渡河西趋甘州。阿蓝答儿复自和林率兵应之，又使纽邻兄宿敦为书招其弟，于是成都帅百家奴、兴元帅忙古台、青居帅汪惟正、钦察，俱遣使言，人心危惧，事不可测。希宪遣使谕之，两川诸将夙惮希宪威名，皆从命。时朝议欲弃两川，退保兴元，希宪奏曰：“四川已定，无故自堕成功，后悔不及。”帝即拜希宪中书右丞，行秦蜀中书省事。浑都海、阿蓝答儿合军而东，诸将失利，河西大震。会亲王合丹及汪惟良、八春等合兵复战，大败之，俘斩略尽，枭二叛首于京兆市。事闻，帝大奖之曰：“希宪真男子也。”进拜平章政事，赐宅一区，时希宪年甫三十云。

希宪奏四川降民，皆散处山谷，宜申敕军吏，禁止俘掠，违者千户以下与犯人同罪；又禁诸人无贩易生口，由是四川遂安，降者益众。又罢解盐户所摘军，及京兆诸处无籍户戍灵州屯田者，以宽民力。钦察获宋将张炳震、王政二人，以母老愿赐矜放，希宪皆遣之。因为书与宋四川制置使余玠，谕以天道人事，玠得书感愧，不复轻动。巩昌帅府言镇戎州有谋叛者，连引四百余人，希宪详推之，惟诛首恶五人。宋将刘整以泸州降，尽系前降宋者数百人待报，希宪奏释之，且致书宰相，待整以恩，当得其死力。宋将家属之在北者，希宪岁给资粮，仕于宋者，子弟得越界省其父母，人皆感之。诏括北京诸郡牛马，以济河西，希宪奏曰：“关中凋瘵已极，岁赋不充，不堪此役。”奏入，特复二年。希宪父布鲁海牙为顺德等路宣抚使，入朝面奏曰：“臣子希宪误蒙奖拔，恩逾其分，且事多专辄，恐开后衅。”帝曰：“朕欲大用希宪久矣，第难于代者，卿勿疑惧。”

李璮反，事连王文统，平章赵璧素忌希宪勋名，因言：“文统为张易、廉希宪荐引，遂至大用。且关中形胜之地，希宪得民心，有商挺、赵良弼为之辅，此事宜关圣虑。”帝曰：“希宪自幼事朕，朕知其心。挺、良弼皆正士，何虑焉？”蜀伶人费寅为同知兴元府事，后坐法当死，会赦免，希宪恶其为人，不用。寅乃为飞语谮希宪因李璮叛，亦治兵，潜蓄异志，帝惑之，命中书右丞南合代希宪行省，且覆验其事，卒无实。诏希宪还京师，陛见，奏曰：“方关陕叛乱，川蜀未宁，事急星火，臣随宜行事，不谋佐贰，如寅所言，罪止在臣。臣请逮系有司。”帝抚御床曰：“当时之言，天知之，朕知之，卿何罪！”慰谕良久。进拜中书平章政事。一日夜半，召希宪入禁中，从容道藩邸旧事，因及赵壁所言，希宪曰：“昔攻鄂时，贾似道作木栅环城，一夕而成，陛下顾扈从诸臣曰：‘吾安得如似道者用之？’刘秉忠、张易进曰：‘山东王文统，才智士也，今为李璮幕僚。’诏问臣，臣对：‘亦闻之，实未尝识其人。’”帝意始释。

希宪在中书，振举纲维，综核名实，汰逐冗滥，裁抑侥幸，当时翕然称治。又建言：“国家自开创以来，凡纳土及始命之臣，咸令世守，至今将六十年，州县长吏皆其皂隶僮奴，宜更张之使考课黜陟。”乃议行迁转法。至元元年，丁母忧，率亲族行古丧礼，勺饮不入口者三日，恸则呕血，不能起，寝卧草土，庐于墓侧。宰执以忧制未定，欲劝之出，既至，闻号痛声，竟不忍言。未几，有诏夺情起复，希宪虽不敢违命，然出则素服从事，入必缞绖。及丧父，亦如之。

奸臣阿合马领左右部，专总财赋，会其党相攻，帝命中书推覆，众畏其权，莫敢问。希宪穷治其事，以状闻，杖阿合马，罢所领归有司。帝谕希宪曰：“吏废法而贪，民失业而逃，工不给用，财不赡费，先朝患此久矣。自卿等为相，朕无此忧。”对曰：“陛下圣犹尧、舜，臣等未能以皋陶、稷、契之道辅佐太平，实为溺职。今日小康，未足多也。”因论及魏徵，对曰：“忠臣良臣何代无之，顾人主用不用尔。”有内侍传旨内朝堂，言某事当尔，希宪曰：“此阉宦预政之渐，不可启也。”遂入奏杖之。

言者讼丞相史天泽亲党布列中外，威权日盛，诏罢天泽政事，使待鞫问。希宪进曰：“天泽事陛下久，知天泽深者无如陛下。陛下尧沅可付大事，用为辅相，小人一旦有言，陛下当察其心迹，果有肆横不法者乎？今日信臣，故臣敢进言，他日有讼臣者，臣亦遭疑矣。臣等备员政府，陛下之疑信若此，何敢自保！天泽既罢，亦当罢臣。”帝良久曰：“卿且退，朕思之。”明日，帝召谕希宪，事遂解。又有讼四川帅钦察者，帝敕中书遣使诛之。明日，希宪复奏，帝怒曰：“尚尔迟回耶！”对曰：“钦察大帅，以一小人言诛之，民心必骇。宜逮至京师，与讼者廷对，然后明其罪于天下，诛之未晚。”诏遣使者按问，事竟无实，钦察得免。

希宪每奏议帝前，论事激切，无少回惜。帝曰：“卿昔事朕王府，多所容受，今为天子臣，乃尔木强耶？”希宪对曰：“王府事轻，天下事重，一或面从，天下将受其害，臣非不自爱也。”方士请炼大丹，敕中书给所需，希宪以秦、汉故事奏，且曰：“尧、舜之寿，不因大丹也。”帝曰：“然。”遂却之。时方尊礼国师，帝命希宪受戒，对曰：“臣受孔子戒矣。”帝曰：“孔子亦有戒耶？”对曰：“为臣当忠，为子当孝，孔子之戒，如是而已。”五年，始建御史台，继设各道提刑按察司。时阿合马专总财利，乃曰：“庶务责成诸路，钱谷付之转运，今如此绳治，事何由办？”希宪曰：“立台察，古制也，内则弹劾奸邪，外则访求民瘼，裨益国政，无大于此。若去之，使上下专恣贪暴，事岂可集耶！”阿合马不能对。

七年，诏释京师系囚。西域人匿赞马丁用事先朝，资累巨万，为怨家所告，系大都狱，既释之矣，时希宪在告，实不预其事。是秋，车驾还自上都，怨家诉于帝，希宪取堂判补署之，曰：“天威莫测，岂可幸其不署以苟免耶！”希宪入见，以诏书为言，帝曰：“诏释囚耳，岂有诏释匿赞马丁耶？”对曰：“不释匿赞马丁，臣等亦未闻有此诏。”帝怒曰：“汝等号称读书，临事乃尔，宜得何罪？”对曰：“臣等忝为宰相，有罪当罢退。”帝曰：“但从汝言。”即与左丞相耶律铸同罢。时至元七年也。一日，帝问侍臣希宪居家何为，侍臣以读书对，帝曰：“读书固朕所教，然读之而不肯用，多读何为！”意责其不复求进也。阿合马因谗之曰：“希宪日与妻子宴乐尔。”帝变色曰：“希宪清贫，何从宴设！”希宪有疾，帝遣医诊视，医言须用沙糖。时沙糖最难得，家人求于外，阿合马与之二斤，且致密意，希宪却之曰：“使此物果能活人，吾终不以奸人所与服之也。”帝闻而赐之。

右丞相安童奏希宪行省河西，帝曰：“河西诸王分地，希宪执法严，于朕意尚不肯曲从，岂听诸王命者。”会嗣国王头辇哥镇辽阳，言者劾其扰民不便。十一年，诏起希宪为北京行省平章政事，肩舆入辞，赐坐，帝温谕良久，且曰：辽霫户不下数万，诸王、驸马分地所在，彼皆素知卿，故命卿往，体朕此意可也。”故事，亲王使者传令旨，官立听，希宪至，始革正之。有西域人自称驸马，营于城外，系富民诬其祖父尝贷息钱，索偿甚急，民诉之行省，希宪命收捕之。其人怒乘马入省堂，坐榻上，希宪命捽下跪，而问之曰：“法无私狱，汝何人敢擅系良民？”令械之。其人惶惧求哀，国王亦为之请，乃令其待对，遂夜遁。俄诏头辇哥归国，希宪独行省事。朝廷降钞买马六千五百，希宪遣买于东州，得羡余马千三百。希宪曰：“上之则若自衒。”即与他郡之不及者，以其直还官。长公主及驸马入朝，纵猎，发民牛车载其所获，征求费至万五千贯。希宪宴公主，从者怨饮食不及。希宪曰：“我天子宰相，非汝庖人。”驸马怒起立，希宪面责之曰：“驸马畋猎非国制也，费民财不赀，我已驰奏矣。”驸马惊入告公主，公主出饮希宪酒，曰：“从者扰民，吾不知也。请以钞万五千贯还敛民之直，幸勿遣使者。”自是贵人皆莫敢纵。

十二年，右丞阿里海牙下江陵，图地形上于朝，请命重臣开府镇之。帝急召希宪还，使行省荆南，赐坐，谕曰：“荆南入我版籍，欲使新附者感恩，未来者向化，且令宋人知我朝有臣如此，亦足以戢其心。南土卑湿，于卿非宜，今以大事付托，度卿不辞。”赐田以养居者，马五十以给从者。希宪曰：“臣每惧才识浅近，不能胜大任，何敢辞疾，然敢辞新赐。”复有诏令希宪承制授三品以下官。希宪冒暑疾驱以进，至镇，阿里海牙率其属郊迎，望拜尘中，荆人大骇。即日禁剽夺，通商贩，兴利除害，兵民安堵。首录宋故宣抚、制置二司幕僚能任事者，以备采访，仍择二十余人随材授职。左右难之，希宪曰：“今皆国家臣子也，何用致疑。”时宋故官礼谒大府，必广致珍玩，希宪拒之，且语之曰：“汝等身仍故官，或不次迁擢，当念圣恩，尽力报效。今所馈者，若皆己物，我取之为非义，一或系官，事同盗窃；若敛于民，不为无罪。”皆感激谢去。又令敢杀俘获者，以故杀平民论；为军士所虏，病而弃之者，许人收养，病愈，故主不得复有。立契券质卖妻子者，重其罪，仍没入其直。先时江陵城外潴水为陂，以御敌，希宪命决之，得良田数万亩，分于贫民。发沙市仓粟不入官籍者二十万斛，以赈公安之饥。大纲既举，乃选教官，置经籍，且日亲诣讲舍，以厉诸生。

西南溪洞及思、播田、杨二氏，重庆制置使赵定应，俱越境请降。事闻，帝曰：“先朝非用兵不能得地，今希宪能令数千百里外越境纳土，其治效可知矣。”关吏得江陵人私书，不敢发上之，枢密发于帝前，其中有曰：“归附之初民不聊生，皇帝遣廉丞相出镇荆南，岂惟人渐德化，昆虫草木咸被泽矣。”帝曰：“希宪不嗜杀人，故能尔也。”

希宪疾久不愈，十五年春，近臣董文忠言：“江陵湿热，如希宪病何？”乃召希宪还，江陵民号泣遮道留之，相与画像建祠。希宪囊橐萧然，帝知其贫，特赐白金五千两、钞万贯。五月，至上都，太常卿田忠良来问疾，希宪谓曰：“上都圣上龙飞之地，天下视为根本，近闻龙冈遗火，延烧民居，此常事耳，慎勿令妄谈地理者惑动上意。”未几，果有以徙建都邑上奏者，枢密副使张易、中书左丞张文谦与之廷辩，力言不可，帝不悦。明日，召忠良质其事，忠良以希宪语对，帝曰：“希宪病甚，犹虑及此耶。”议遂止。诏征扬州名医王仲明视希宪疾，既至，希宪服其药，能杖而起，帝喜，谓希宪曰：“卿得良医，疾向愈矣。”对曰：“医持善药以疗臣疾，苟能戒慎，则诚如圣谕，设或肆情纵欲，良医何益。”盖以医讽谏也。

会议立门下省，帝曰：“侍中非希宪不可。”遣中使谕旨曰：“鞍马之任不以劳卿，坐而论道，时至省中，事有必须执奏，肩舆以入可也。”希宪附奏曰：“臣疾何足恤，输忠效力，生平所愿。”皇太子亦遣人谕旨曰：“上命卿领门下省，无惮群小，吾为卿除之。”然竟为阿合马所沮。十六年春，赐钞万贯，诏复入中书，希宪称疾笃。皇太子遣侍臣问疾，因询治道，希宪曰：“君天下在用人，用君子则治，用小人则乱。臣病虽剧，委之于天。所甚忧者，大奸专政，群小阿附，误国害民，病之大者。殿下宜开圣意，急为屏除，不然，不可药矣。”戒其子曰：“丈夫见义勇为，祸福无预于已，谓皋、夔、稷、契、伊、傅、周、召为不可及，是自弃也。天下事苟无牵制，三代可复也。”又曰：“汝读《狄梁公传》乎？梁公有大节，为不肖子所坠，汝辈宜慎之。”

十七年十一月，有大星陨于正寝之旁，流光照地，久之方灭。是夕，希宪卒，年五十。希宪在中书，宋降将刘整上谒，希宪弟希贡为通报，希宪方读书，不答，希贡出，整复求见，希宪中坐，命整入，整再拜，希宪不予一言，整求退，谓之曰：“此我之私宅，汝欲有所陈，明日当至政事堂见我。”整出，愧赧无人色。未几，宋太学诸生袖诗入见，希宪肃容入，执礼甚恭，诸弟问之，希宪曰：“吾国家大臣，颦笑系天下轻重。整叛臣也，故折辱之，令其知君臣之义。至寒士，皆诵法孔子者，我不礼敬之，则儒术将扫地矣。”丞相伯颜尝曰：“廉公男子中真男子，宰相中真宰相也。”其推服希宪如此。大德八年，赠忠清粹德功臣、太傅、开府仪同三司，追封魏国公，谥文正。加赠推忠佐理翊运功臣、太师、开府仪同三司、上柱国、恒阳王，谥如故。

子六人：孚，佥辽阳等处行中书事；恪，台州路总管；恂，中书平章政事、集贤大学士；忱，邵武路总管；恒，御史中丞；惇，江西等处行中书省参知政事、陕西行省左丞。从弟希贤。

希贤，字达甫，一名中都海牙。伯父布鲁海牙尝曰：“是儿刚果，当大吾家。”年二十余，与从兄希宪同侍世祖，出入禁中，小心慎密。至元初，北部诸王拘杀使者，世祖使希贤往谕之，希贤宣布上意，辞旨条畅，王悔谢，为设宴，赠貂裘一袭、白金一笏。还奏，帝喜，赐以御膳。寻进中议大夫、兵部尚书。左丞相伯颜伐宋，既渡江，十二年春，授希贤礼部尚书，佩金虎符，与工部侍郎严忠范、秘书丞柴紫芝持国书使宋。三月丙戌，至广德军独松关，守关者不知为使，袭而杀之。守将张濡以为已功，受赏，知广德军。明年，宋亡，获张濡杀之，诏遣使护希贤丧归，后籍濡家资与之。希贤死年二十九。

廉惠山海牙，字公亮，阿鲁浑海牙之子也。惠山海牙幼孤，言及父辄泣下。养母家日不给，敝衣粝食，不以为耻，母丧哀毁逾礼。年弱冠，大臣欲荐入宿卫，辞曰：“吾世父事世祖，以通经号廉孟子。今方设科取士，愿读书以科第进。”

乃入国学积分。

至治元年，登进士第，授承事郎、同知顺州事。有弓匠提举马都剌，怙势夺州民田，同列畏之。惠山海牙至，即谳其事，卒还民田。用荐者召入史馆，预修英宗、显宗实录。寻拜监察御史，抗章劾中书省臣贪猥，语同列曰：“傥以言责获罪，吾之职也。”既又劾奏明里董阿不当摄祭太庙。迁都水监，疏会通河，堤滦、漆二水，又修京东闸。历秘书丞、会福总管府治中，上疏言迎佛费财蠹俗，时论韪之。出佥淮东廉访司事，迁江浙行省左右司员外郎，佥河东、河南、江西廉访司事，擢江南行御史台经历。时山东盐法大坏，以选除都转运使，未期月，用课最，赏赉金币、上尊。

至正三年，初行郊礼，召拜侍仪使。明年，预修辽、金、宋三史。迁崇文太监。出为河南行省右丞，迁湖广行省右丞，以武昌失守连坐，既而事白，迁江西行省右丞，就除本道廉访使。未几，江西省治亦陷，惠山海牙走福建。久之，除佥江浙行枢密院事，改拜福建行省右丞。居岁余，奉诏还治省事，且督赋税，由海道供给京师。迁行宣政院使。明年拜翰林学士承旨、知制诰，兼修国史。卒，年七十有一。

史臣曰：浑都海拥重兵附阿里不哥，与刘太平、霍鲁欢相表里，廉希宪以一书生搘拄其间，决犹豫，平大乱，可谓智勇矣。及为宰相，刬除蠹弊，与民休息，侃然以古大臣之事为己任。元之理学名臣，希宪一人而已；安童、不忽木其次也。

阔阔，字子清，本蔑里吉氏部族，世居不里罕哈里敦之地。其俗骁勇，善骑射，诸族惮之。国初，举族内附，世祖居潜邸，选阔阔为近侍。世祖闻王鹗贤，避兵居保州，遣使征至，问以治道，命阔阔与廉希宪皆师事之。既而阔阔出使于外，迨还而鹗已行，思慕不食者累日，世祖闻而贤之。后宪宗复召鹗至和林，仍命阔阔受学，每旦起盛饰冠服，鹗让之，阔阔深自悔悟，明日衣纯素以进，鹗乃悦。

宪宗二年，奉命佥诸路军籍，以丁壮产多者充之，所至编籍无挠累，人皆德之。及还，帝悦，命领燕京匠局。世祖即位，特授中书左丞，迁大名路宣抚使。时李璮据济南未下，故事，死囚呈中书省待报，阔阔与参议乌古论真谋大名近济南，不便宜从事，无以慑伏叛党，一切重囚，皆命戮之于市，时论称其明决。未几，以疾卒，年四十。

子坚童，字永叔，少孤，甫十岁即从王鹗游。及长，奉命入国学，复从许衡游。弱冠，入侍禁廷，授中顺大夫、侍仪奉御。迁中议大夫、同修起居注。奉使济南，见杨桓贤，遂力荐之。至元二十三年，授嘉议大夫、礼部尚书。迁吏部尚书，秩未满，特授通议大夫、御史台侍御史。二十四年，扈从东征有功，迁燕南河北道提刑按察使。二十八年，授正议大夫、燕南河北道肃政廉访使，拜河南行省平章政事。驿召赴阙，未拜，以疾卒，年三十九。




○贺德音表

臣某言：今日皇帝御殿，宣降德音者。臣闻圣德法天，应候每行於亭育；神功体道，顺时克布於生成。莫不泽被九黎，惠敷万国。凡居覆载，咸动欢呼。臣某中贺。

伏惟皇帝陛下宅据寰中，日临天下，克俭而茅茨不翦，栖神而金镜高悬。是以雁塞穷荒，奔玉帛，鸡林绝域，雾集梯航，运在无为，俗欣有道。今则普宣德教，克顺正阳。安地表之遗黎，高开寿域；御天锡之新殿，更扇薰风。慰征役於藩方，免逋悬於郡县。魅乡迁客，俱从释宥之恩；囹圄缧囚，尽举宽明之典。式因三赦，将俟一同。臣伏恨疾瘵所萦，不获随例蹈舞玉阶，无任欢呼踊跃屏营之至。


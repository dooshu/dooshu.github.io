戎装美人灯

其一


未笑先防下蔡迷，健儿装束映青藜。
蛮靴窄窄裁冰剪，羽葆辉辉缀火齐。
似窃兵符来卧内，应无魂梦到辽西。
裂缯举燧千年后，又见宫娃拊鼓鼙。

其二

螓首鸦黄插鵔鸃，鳌山峰外逞腰支。
文姬千里从征日，红线三更入魏时。
懒著霓裳奔月窟，易倾烛泪怯风姨。
上元何处停鸾驭，只在明星玉女祠。

其三

香阁由来赋小戎，兰皋仍复怨飞蓬。
腰悬锦带鱼肠艳，步印金莲凤胫红。
皎皎何须云母幛，珊珊长傍蕊珠宫。
东皇欲报暾将出，宝炬先驱女侍中。


◎祝由科

赵瓯北与陈玉亭（纯祖）同直军机，两人皆少年，暇辄手搏相戏。玉亭有力，每握瓯北手，辄痛不可忍，瓯北受侮屡矣，时思所以报之。一日，在圆明园直庐，取凳一桄语玉亭曰："吾闭目相击，若触吾桄而伤，非吾罪也。"盖瓯北自谓闭目则玉亭必不敢冒险来犯，而玉亭又意冒险来，瓯北必不敢以桄击也。忽闻桄端拇突一声，玉亭已血满面，将毙矣。急以汤灌之，始苏。瓯北大惊，悔，立呼车送之入城。是日散直，急骑马往视。甫入西直门，而马忽跳跃，瓯北遂跌仆地，死去半刻方醒。乃先回宅将息，明日始往见玉亭，玉亭故无恙。后两家奴子互相议论，始知瓯北之跌，即玉亭所为。玉亭楚人，盖素习祝由科，能以伤移于人也。凡戏无益，此则不但无益，而且有损矣。


○天赋

彼苍者天，成形物先，初鸿以质判，渐轻清而体圆。生五材以亭毒，运六气以陶甄，故使晦明相继，寒暑递迁。远眺其原兮亦极之无极，近详其理兮固元之又元，谅神功之罕测，实灵造之自然。徒观其潜化不言，惟德是辅，列九野而为号，峙八山而为柱。其为道也，或比之以张弓；其入梦也，或方之於漱乳。悯邹衍则严霜夏降，应陈实则繁星夜聚，孔阶远而难登，乐雾披而已睹，虽覆伞之可媲，岂炼石之能补？美夫有功不伐，无远不盖。德冠三才，名参四大，日朝上而疑璧，河夜横而如带。破镜飞乎其所，长剑倚乎其外，违之则风雨差错，顺之则阴阳交泰。况乎观文察变，亏盈尚默，则大著美於唐君，虑崩见讥於杞国。徒瞻荡荡之体，孰辩苍苍之色？在玉衡以齐政，任铜史以司刻。名既入於四知，光镇临於八极，顾惟仰叹，载之无力。思斡运之莫原，惟远近之难识，倘闻鸣皋之响，愿奋垂之翼。嗟天道之大哉，非管窥之可测。


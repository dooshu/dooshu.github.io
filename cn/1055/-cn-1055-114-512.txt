【唐万回神迹记碑〈开元二十五年〉】

右《万回神迹记碑》，徐彦伯撰。其事固已怪矣。玄宗英伟之主，彦伯当时名臣也，而君臣相与尊宠称述之如此，欲使愚庸之人不信不惑，其可得乎？世传道士骂老子云：“佛以神怪祸福恐动世人，俾皆信向。而尔徒高谈清净，遂使我曹寂寞。”此虽鄙语，有足采也。治平元年三月八日书。


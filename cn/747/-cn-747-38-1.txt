○停颍王等节度诰

凿门命将，授钺专征。仗以方面之威，执夫赏罚之柄。邦家重任，固实在兹。颍王、永王、丰王等，朕之诸子，早承训诲。琢磨《诗》、《书》之教，佩服仁义之方。乐善无厌，好学不倦。顷之委任，咸缉方隅。今者皇帝即位，亲统师旅，兵权大略，宜有统承，庶若振纲，惟精惟一。颍王以下节度使并停。其诸道先有节度等副使，并令知事。仍并取皇帝处分。李岘未到江陵，永王且莫离使，待交付兵马了，永王、丰王赴皇帝行在。


◇上疏谏盛夏断狱

臣伏见诏书，敬若天时，忧念万民，为崇和气，罪非殊死，且勿案验。进柔良，退贪残，奉时令，所以助仁德，顺昊天，致和气，利庶民者也。旧制，至立秋乃行薄刑，自永元十五年以来，改用孟夏，而刺史、太守不深惟忧民息事之源，进良退残之化，因为盛夏征召农人，拘对考验，连滞无已。司隶典司京师，四方是则，而近于春月分行诸部，托言劳来贫人，而无隐恻之实，烦扰郡县，廉考非急，逮捕一人，罪延十数（袁宏《纪》作「有疑罪，延及良人数十人」），上逆时气，下伤农业。案《易》五月，《后》用事（袁宏《纪》作「案《易》消息，四月乾卦用事。经曰『乾以美利利天下』，又曰『时乘六龙以御天』。五月《后卦》用事。」）经曰：「后以施令诰四方。」言君以夏至之日，施命令止四方行者，所以助微阴也。行者尚止之，况于逮召考掠（袁宏《纪》此下有「扰百姓」三字），夺其时哉！比年水旱伤稼，人饥流冗。今始夏，百谷权舆，阳气胎养之时。自三月以来，阴寒不暖，物当化变而不被和气。《月令》：「孟夏断薄刑，出轻系。行秋令则苦雨数来，五谷不熟。」又曰：「仲夏挺重囚，益其食。行秋令则草木零落，人务于疫。」夫断薄刑者，谓其轻罪已正，不欲令久系，故时断之也（《袁宏纪》作「谓正罪不欲令久系，不谓可考正罪法也。故出轻系，明不欲拘之也」）。臣愚以为今孟夏之制，可从此令，其决狱案考，皆以立秋为断，以顺时节，育成万物，则天地以和，刑罚以清矣。（《后汉·鲁恭传》，又略见袁宏《后汉纪》十六）


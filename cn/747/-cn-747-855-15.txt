○请许陈许蔡三州制造舟船奏

臣伏以百姓转食馈运，舟车之利，苦乐相悬。臣窃见蔡水尝有漕运，多是括借舟船，破溺者弃在水边，不许修葺，又不给付。以臣愚见，乞容陈、许、蔡三州人户制造舟船，不用括取，以备差雇。水路可至合流镇及陈州蔡水，未及水匮十数里，水小岸狭，或时乾浅。臣伏请开决汴水，取定力禅院西一半并港穿大城，向南至斗门，可费三五千工。自水匮蔡水，路才五六里。水势便於开决，陈蔡漕运，必倍常年，私下往来，更丰财货。此之利便，实益转输。


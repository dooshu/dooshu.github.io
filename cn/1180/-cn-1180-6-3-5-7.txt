镜川吴公暨配赠淑人合葬墓志铭


镜川吴公者，今少司寇百朋之父也。其先吴人也，宋绍兴间，有十五世曰慥者为青田尉，自青田徙义乌之元圃，家焉。代有闻人。五世祖某，某生某，某生希采，以尚义捐赀赈乏，有司闻于朝，为旌其间，事具郡志中。大父文高，父澜，母蔡氏。其生以弘治辛亥四月廿四日。其官止盐城县学教谕。其贵以子司寇君。累封通议大夫，兵部右侍郎，兼都察院右佥都御史。其卒以隆庆己巳十月十四日。其寿七十有九。其配初娶蔡，赠淑人；继金，封淑人。其葬在白瑕山之原。其生平行实，则乡人少宗伯诸君为之状，而乞余铭。

状曰：公讳璋，字德纯，镜川其别号也。初颖异绝人，长受业于阳明先生之门人山阴朱宁中，学益进。归补邑弟子员。善为文，督学使者咸奇之，然以数奇不第。嘉靖辛卯，始应诏，超等贡于京师。授永城县学训导，饬躬端教，士皆乐从。宁陵尹缺，部使者檄公视篆，数月，邑中大治。迁盐城县学教谕，其教士悉如永城，时尝一摄邑事，邑亦大治，如宁陵然。自以官薄不足展厥志，颇厌宦游。癸卯，司寇君举于乡，公乃叹曰：“吾有子矣。”遂弃官归，结庐城东山中，读书谈道，晏如也。丁未，司寇君举进士，授永丰尹，治邑称最。拜监察御史，屡迁都察院右佥都御史，抚治郧阳。已又从郧阳转抚南赣，皆封公如其官。隆庆改元，今上登极，用建储覃恩，是时司寇君以剿贼功，晋贰兵曹，遂益封公通议大夫，兵部右侍郎，兼都察院右佥都御史，最凡三益封。而其父澜，母蔡夫人，俱以例赠，于是公移书司寇君曰：“吾少苦学，亦欲自见于世，然官不过邑博。今汝贵为三品，通显矣。又蒙上恩，推及三世，无以报。自今以往，汝之身，吾不敢有矣。”己巳，司寇君从留曹被召，改今官。过里省公，公老，目眊不能视。司寇君不忍离，上书乞侍养，公固遣之，曰：“奈何以我故，迟君命！”会司寇君所上书，亦寝不报，遂涕泣而行。至京师数月而公卒，司寇君号痛几绝。然公本教以急于王事，勿恤其私，固亦无憾也。

公少有至性，事父及母淑人以孝闻，又推产分让其弟。与乡人处，恂恂煦濡，不为崖异。乡人化之。所为恤孤赒急事甚众不载，载其巨者如此。

初配淑人蔡氏，即母蔡淑人再从女侄也。少婉嫕秀慧，年十岁通《女经》《女诫》诸书，父母奇爱之，欲择佳婿，以公蔡甥有异质，遂以归公，乃克相公以媚于舅姑。实生司寇君，期月，淑人遂卒。生弘治壬子十二月廿二日，卒正德庚辰六月十二日。距淑人之逝，盖先公四十余年。及是，始启其竁而合葬焉。公子男六：长百元，庠生，娶虞氏；次百忠，早卒，娶傅氏；次即司寇君，娶王氏，累封淑人。俱蔡出。次某某。孙男十，某某。孙女五。曾孙男十，曾孙女三。

往司寇君以御史按楚，及抚治郧阳，俱有异政，尝为余言：“吾所兢兢于官守者，皆以家大人之教也。”余楚人，又与司寇君同举进士，故志其事而为之铭，曰：

呜呼！是维长者吴公之阡，双璧合焉。尔之后，藩且贤。尔之深，泽且绵。天之报施善人，固其然。






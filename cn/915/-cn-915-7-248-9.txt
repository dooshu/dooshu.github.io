◇下书伐秃发亻辱檀

古先哲王应期拨乱者，莫不经略八表，然後光阐纯风。孤虽智非靖难，职在济时，而狡虏亻辱檀，鸱峙旧京，毒加夷夏。东苑之戮，酷甚长平。边城之祸，害深猃狁。每念苍生之无辜，是以不遑启处，身披甲胄，体倦风尘。虽倾其巢穴，亻辱檀犹未授首。亻辱檀弟文支，追项伯归汉之义，据彼重藩，请为臣妾。自西平以南，连城继顺。惟亻辱檀穷兽，守死乐都。四支既落，命岂久全！五纬之会已应，清一之期无赊，方散马金山，黎元永逸。可露布远近，咸使闻知。（《晋书·载记·沮渠蒙逊传》，又《十六国春秋》九十四。）


晨兴

未旦鸡三号，将旦鹅群鸣；湖陂地旷快，颇乐闻此声。

回首宦游日，铃索搅五更，未言簿书劳，谗谤随日生。



一饥百忧散，洒然怀抱清。



雨後初得荠，晨庖有珍烹，岂不念加糁，侈汰恐易萌。



且当读古书，至味敌大羹。



晨兴

晨兴未栉盥，扶杖并檐立。



断云方东行，庭草露犹湿。



朝饥神益爽，清虚自来入。

可怜数鸡雏，随母啄遗粒。

蝶残蚍蜉喜，鼠腐鸱鸦集。



吾当一洗之，漱泉开玉笈。



晨兴

小雨过郊墟，晨兴一事无。



残榴重结蕊，新燕续生雏。



书细犹能读，行迟渐要扶。



蔬畦恐芜没，且复课僮奴。

晨兴

倦枕厌寒夜，起寻残火温。



喈喈众鸡动，耿耿一灯昏。



野气增霜力，窗光淡月痕。



早朝非老事，且复灌吾园。



晨兴

冬夕宜晚睡，夏日思晨兴。



磊落明星高，苍凉朝日升。



正襟坐堂上，有几不敢凭，陈前圣人书，凛如蹈渊冰。



平生不苟利，岂独畏友朋。



长饥君勿诮，人各有不能。



晨兴

欲晓不能寐，亟起坐北堂。

斋庄对断简，左右陈朱黄，湛湛一池墨，袅袅半篆香，老生不自逸，幸此夏日长。



奇哉长头儿，好勇不可当。



安得数年健，与儿讲虞唐？


○邊事久敝亟宜更始永圖治安疏 【 邊事】

臣頃承人乏、遂長兵垣、而又當邊境有事、正主憂臣辱之時、臣拊已不勝鰓鰓、日與一二同官考求商略、竊以為天下之所少者、非言也、言而不實行之、至有議論多而成功少之敝、故臣等以為必人人實心任事、而後邊事始可為也、請為　皇上畢其說、夫摧鋒陷陣。視死如飴。援枹鼓之。急即忘其身者。將率之事也修城設壘。備餉繕兵。先為不可勝以待敵之可勝者。司道之責也。布功令。嚴約束。戰必期勝。守必期堅以身為千里長城者。督撫之寄也居中馭外。自近察遠指授合權宜。賞罰當功罪。使邊臣有所恃而為重有所畏而不敢為欺者。本兵之任也。視國如家。罔避嫌怨。生殺予奪。一秉至公而無所狥。念念以安攘為巳任者。執政之權也。追惟欵市以來、二十年間當國者幾人、典樞者幾人、為督撫者幾人、為司道將率者又幾人、其間實心任事者幾人。上下相冐、中外同符、若以為中國禦夷之道、一欵盡之矣始議欵者、本謂假此以緩虜患、而既乃遂似無虜可患、本謂乘此以修我備、而既乃遂似無可備修、陵夷以至今日、曰虜眾我寡、誠然眾寡之不倫也、曰虜強我弱、誠然強弱之不敵也、然所以自致其日寡日弱而不能與虜抗者、誰則貽之、即如近日經略尚書鄭洛題稱總兵劉承嗣所報、該鎮兵馬一十九營。共計三萬九千七百有奇而堪戰之數。止于六千。舉一鎮而他鎮可知也嗟乎、何陵夷至此極耶、臺諫論欵不究事实每多刻核惟此言為得宜議者往往追咎欵虜之失。不知欵虜之初議未失也失在既欵之後耳其一可異者。每歲市成邊臣悉以次敘功陞賞有差。夫虜非厭其欲。則市不成我非厭虜欲。則市不成市成而陞賞隨之夫焉得不相勸以要虜之必市是教邊臣以媚虜也閱視之臣。三年一遣謂以八事殿最邊吏。八事修者與斬虜同功。八事廢者與失机同罪。乃二十年來。凡五六遣。率以一疏了事。覽其疏中。何嘗不曰將良而卒勇。士飽而馬騰乎。今虜至輒稱無兵無馬無餉無險。進不能戰退不能守則八事修乎否乎大臣閱視止據該邊鎮道開報不得不仍其欺飾矣故有閱視之名無閱視之實以後亦併閱視大臣不遣矣向所閱視者今安在乎是殆與邊臣交相為欺也夫廟堂靳鼓舞之方。閱視乖綜核之實。以故邊計益疏。邊備益弛虜氣益張。虜情益狡。邊臣亦有所憑也。而公為不根之言。以聾瞽天下之耳目。今日報虜入寇矣、明日曰虜巳叩関、又明日、旋罰服旋開市旋開市旋議罰此亦邊撫有机權在該科不得一一責核使之無從墋縱曰虜巳罰服、請開市、則許開市、請撫賞、則許撫賞、虜日荼毒我生靈、一切置勿問、我或擒得一二零虜、則又請釋去之、驕虜縱虜、虜之益肆焉敢于屢入而無忌者、此又邊臣自教虜輕中國也葢嘗聞之、敵國外患國家之福也、困衡頓挫、中人之幸也、以虜二十年之欵。而成我今日之不振。以虜今日之犯順。而警我二十年之玩寇。臣等以為此一大机括矣。自非痛懲其舊。而力圖其新。其道無由。然上倡而下不應、外作而內不和、猶之乎無益也、臣等願自今伊始、為本兵者以一身任朝廷之机務、當思國家之邊境、即吾家之門庭也、門庭有寇、能安枕而臥乎、以此心為國斯為實心、調度區畫、因敗為功、倖門可杜也、內交可絕也、私愛可割也、議一事必求實行、舉一人必求實用、覆一疏必求實際、毋依違兩可。毋苟且申飭。斷然賞明而罰當。則邊臣將人人自勵。必無有循習故套以　國事者矣。為督撫者以一身受閫外之托、當思邊境有事、不啻吾家事也、家有胠篋之警、能不汲汲焉求得真盜而寘之法乎、以此心為國、斯有實心、受命之日、寢不安席、食不甘味圖之又圖、如何可以戰、如何可以守、修險隘必實足以嚴防禦、練士馬必實足以裕折衝、糧儲必實足以備供億、徙薪徹土、務為萬全必勝之謀。而前此掩覆支吾之術。斬然不以萌諸心。則從前積弊。將次第更新。自無有偷安朝夕以誤邊事者矣。下此為督撫分猷者司道也、今邊材既舉、吏部且為酌量更調、可望得人矣、然必有實心任事之督撫、而後司道得展其長、或以才氣効、或以謀略効、或以勇敢効、各隨其所轄之地、所受之事、而盡心焉、上無首鼠而何患乎司道之不以實應也、為督撫宣力者將率也、今將材既舉兵部且為遇缺推用、不患失人矣、然必有實心任事之督撫、而後將率得呈其技或勇于血戰、或熟于控弦、或工于撫卒、各就其分之當為、才之可為而盡心焉、上無掣肘、而何患乎將率之不以實應也、顧其要机、又專在于執政、何也、天下譬之一舟。諸臣皆篙工也。執政則舵師也。舵左則舟右。舵右則舟左。執政者之為諸臣机也。宜無異此。捧　皇上之威靈、何所不震、宣　皇上之德意、何所不洽、真以實心狥主、而行有濟國事、即弗利于身圖、弗惜也、有裨邊計、即弗便于人情、弗顧也、以鑑空衡平、任天下之才、以長慮卻顧、審天下之勢、以四時金石、信天下之令、將率不稱、責之兵部、司道不稱、督撫不稱、責之吏部、邊事非而上不聞、責之科道、其人誠有功、無恡賞也、賞不逾時而復覆其罪、何妨更罰、其人誠有罪、無佚罰也、罰不逾時、而重敘其功、何妨更賞、毋希長厚之名、以釀因循之禍、毋募和平之福、而開惰窳之階、是執政先以一人實心任事也、


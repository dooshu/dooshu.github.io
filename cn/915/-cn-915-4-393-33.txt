◇难钟荀太平论

圣莫盛于尧，而洪水方割，丹朱淫虐，四族凶佞矣。帝舜因之，而三苗畔戾矣。禹又因，而防风为戮矣。此三圣，古之所大称也，继踵相承，且二百年，而刑罚未尝一世而乏也。然则此三圣能平。三圣能平，则何世能致之乎？孔子称曰：「唯上智与下愚不移」。不移者，丹朱、四凶、三苗之谓也。当纣之世，殷网不小大，好草窃奸宄。周公迁殷顽民于洛邑，其下愚之人，必有之矣。周公之于三圣，不能逾也。三圣有所不化矣，有所不移矣，周公之不能化殷之顽民，所可知也。苟不可移，必或犯罪，罪而弗刑，是失所也。犯而刑之，刑不可错矣。孟轲有言：「尽信书，不如无书」。有大而言之者，刑错之属也。岂亿兆之民，历数十年，而无一人犯罪，一物失所哉！谓之无者，尽信书之谓也。（《艺文类聚》十一）


左传州郡

《左传》鲁哀公二年，晋赵鞅与郑战，誓众曰：“克敌者，上大夫受县，下大夫受郡，士田十万。”注云：“《周书·作雒篇》：千里百县，县有四郡。”然则郡乃隶县，而历代地理、郡国志未之或书，又《传》所载地名，从州者凡五。“鲁宣公会齐于平州，以定其位。”注云：“齐地在泰山牟县西。”见于正经。它如“允姓之戎，居于瓜州。”注：“今敦煌也。”“楚庄王灭陈，复封之，乡取一人焉以归，谓之夏州。”“齐子尾使闾丘婴伐我阳州。”注：“鲁地。”后四十年，又书“鲁侵齐，门于阳州。”注：“攻其门也。”“苫越生子，将待事而名之，阳州之役获焉，名之曰阳州。”是齐、鲁皆有此地也。卫庄公登城以望，见戎州，曰：“我姬姓也，何戎之有焉？”以上唯瓜州之名至今。


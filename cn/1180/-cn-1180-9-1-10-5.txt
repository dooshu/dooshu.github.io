绸缪

三章，章六句


首章讲：此诗述夫妇庆幸之词。曰：夫人而得遂其婚姻，固可幸；以过时而得遂，尤可幸，若今日是已。





绸缪束薪，三星在天。

三星，东方之心星。观其妇语夫之词，曰：方绸缪以束薪也，则仰见三星之在天矣。





今夕何夕？见此良人。

良人，妇人称夫之词。今夕不知其何夕也，则忽见良人之在此矣。夫向值贫乱，吾意良人之不得见也，岂意其得见于今夕耶！





子兮子兮，如此良人何！

子，妇人自谓之词。子兮子兮，当过时之余，得望外之幸，有家之乐，殆非言语之所能尽者矣。其如此良人何哉？

二章讲：





绸缪束刍，三星在隅。

隅，东南隅。观其夫妇相语之词，曰：方绸缪以束刍也，则仰见三星之在隅矣。





今夕何夕？见此邂逅。

邂逅，遇也。今夕不知其何夕也，则忽见夫妇邂逅之在此矣。盖向值贫乱，吾意邂逅之不得遂也，岂意其得遂于今夕耶！





子兮子兮，如此邂逅何！

子，夫妇相谓。子兮子兮，男得女以为室，固为意外之欢；女得男以为家，亦为意外之庆。此时此情，相亲相爱，殆非言语之所能尽者矣。其如此邂逅何哉？

末章讲：





绸缪束楚，三星在户。

观其夫语妇之词，曰：方绸缪以束楚也，则仰见三星之在户矣。





今夕何夕？见此粲者。

粲，美也，指妇人。今夕不知其何夕也，则忽见粲者之在此矣。盖向遭贫乱，吾意粲者之不得见也，岂意其得见于今夕耶！





子兮子兮，如此粲者何！

子，夫自谓之词。子兮子兮，当过时之余，得望外之幸，有室之乐，殆非言语之所能尽者矣。其如此粲者何哉？

是则婚姻一也，及其时则为常，失其时则为幸。然则为人上者，将使之常耶？将使之幸耶？






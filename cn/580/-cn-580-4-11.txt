列传第十一 世祖诸子下


△忙哥剌〔阿难答〕　那木罕　忽哥赤〔也先帖木儿　把匝剌瓦尔密〕　爱牙赤　奥鲁赤〔铁木儿不花　老的　阿剌忒纳失里　搠思班　党兀班〕　阔阔出　脱欢〔老章　孛罗不花　大圣奴　宽彻不花　和尚　帖木儿不花　蛮子〕　忽都鲁帖木儿

成宗皇太子德寿　仁宗皇子〔兀都思不花〕　泰定帝诸子〔八的麻亦儿间卜　小薛　允丹藏卜〕　文宗诸子〔皇太子阿剌忒纳答剌　燕帖古思　太平讷〕

忙哥剌，皇太子真金同母弟也。至元九年十月，封安西王，赐螭纽金印。以京兆路为分地，驻于六盘山。置王相府，以商挺、李德辉为王相。明年，册立皇太子，忙哥剌亦进封秦王，别赐兽纽金印。两府并置，在长安者曰安西路，在六盘者曰开成路，诏京兆尹赵炳治宫室，冬、夏分驻焉。

十四年，兀剌孩土番火石颜谋作乱，忙哥剌自六盘率师讨平之。是年，改相府铜印为银印，发四川蒙古军七千、新附军三千隶王府，以四川行省右丞汪良臣为安西王相，改李德辉为行省左丞。十五年冬十一月，卒，罢王相府。忙哥剌妃使商挺请命于朝，以子阿难答嗣。世祖曰：“年幼未娴教训，卿姑行王相府事以辅之。”十七年，陕西运使郭琮矫王妃命，杀前安西王相赵炳，逮挺至京师。十八年十月，命王府协济户及南山隘口军屯田安西、延安、凤翔、六盘等处。

二十二年诏为皇孙阿难答立衍福司，秩正四品。时阿难答既袭安西王，弟按檀不花佩秦王印，其下用王傅印，又北安王相府无印，安西王府独有相印，桑哥以为不均。二十四年，收安西王相印，诏按檀不花纳秦王印，并罢所署王傅，其安西王傅仍旧。是年，阿难答请设本位下诸匠都总管府，从之。二十六年，罢按檀不花所设断事官。二十七年，罢秦王典藏司。三十年，给安西王府断事官印，以铁赤、脱脱木儿、咬住、拜延四人并为王傅。

元贞元年，铁赤等请复立王相府，不允。是年，以海都入寇，命阿难答率所部赴北边。五月，以阿难答军妻孥乏食，赐粮二千石。十一月，赐甲胄、弓矢、橐鞬、枪檛等十五万八千二百余事。二年，铁赤等复申相府之请，成宗曰：“去岁阿难答面陈，朕谕以世祖旧制，今复云然，岂欲以四川、京兆尽为彼有耶！今姑从汝请，置王相府，第行王傅事。”寻阿难答以贫乏告，成宗曰：“世祖圣训，尝以分赉为难，阿难答亦知之。若言贫乏，岂独汝耶！去岁赐钞二十万锭，又给以粮，今与之，则诸王以为不均，不与则汝言人多饿死。其给粮万石，择贫者赈之。”

大德五年，籍王府侵占田、站等四百余户为民。六年，禁和林酿酒，惟阿难答及诸王忽剌出、脱脱、八不沙、也只里，驸马蛮子台、翁吉剌带、也里干等许酿。七年，笃哇、察八儿遣使请降，诏阿难答置驲于北边，以俟其来。十年，开成地震，坏王宫室及官民庐舍，压死故秦王妃也里完等五千余人。

十一年正月，成宗崩，阿难答与明理帖木儿先以事至京师，左丞相阿忽台、平章八都马辛、前平章伯颜、中政院使道兴等议，奉伯牙吾皇后称制，以阿难答辅政。右丞相合剌合孙潜使人迎武宗、仁宗。二月，仁宗自怀庆奔丧至，执阿忽台等杀之，事具合剌合孙传。阿难答赐死。

武宗即位，以安西王位下分地及江西吉州户钞赐仁宗。廷臣或请以阿难答子月鲁帖木儿绍封者，詹事丞王约言：“安西王以何罪诛？今复之，何以惩后。”议遂寝。至治三年，英宗遇弑，月鲁帖木儿预铁失逆谋。泰定帝即位，欲安反侧，命月鲁帖木儿袭安西王封。后追论逆党，流月鲁帖木儿于云南，按檀不花于海南。至顺三年，月鲁帖木儿坐与畏兀僧玉你达八的剌版的、国师必剌忒纳失里沙津爱护持等谋反，伏诛。

那木罕，亦皇太子真金母弟。至元元年，以高道为那木罕说书官。三年，封北平，王赐螭纽金印。四年，出镇阿力麻里。七年，讨叛王聂古伯。会聂古伯与海都相攻战殁，那木罕乘势败其兵。明年，给军中甲一千，又赏其立功将士有差。

十四年，诸王药木忽儿、撒里蛮等合谋，夜劫那木罕营，执那木罕及丞相安童，奉河平王昔里吉以叛。久之，撒里蛮执昔里吉及药木忽儿，将献于朝以自赎。十九年，那木罕自贼中遣诸王札剌忽以其事入奏。是年，进封北安王，犹为撒里蛮等所留。至二十二年，始归。是年，赐北安王螭纽金印，仍出镇北边。

二十三年，分临江路六万五千户为食邑。二十四年，置都总管府，以领北安王民匠斡端大小财赋。十二月，置王傅，凡军需及本位下之事皆领之。二十九年，卒。延祐七年，追谥昭定王。无子。泰定帝即位，敕会福院奉其像于高良河寺中。

忽哥赤，世祖第五子也。至元四年八月，封云南王，赐驼纽鋈金银印。九月，置大理等处行六部，以阔阔带、柴桢并为尚书兼王傅，府尉宁源为侍郎兼司马，遣忽哥赤出镇。奉诏抚谕大理、鄯阐、察罕章、赤秃哥儿、金齿等处吏民，编户籍，俾出赋役，置达鲁花赤统治之。

时大理等处三十七部宣慰都元帅宝合丁忌忽哥赤来，八年二月乙巳，宴忽哥赤，中毒一夕卒。宝合丁贿王傅阔阔带及阿老瓦丁、亦速失等秘其事。会王府文学张立道密遣人走京师告变，世祖使断事官博罗欢、吏部尚书别帖木儿驰驲至云南按之，宝合丁及阔阔带等皆伏诛。自忽哥赤卒，以南平王秃鲁镇云南。秃鲁者，太宗孙禾忽子也。

忽哥赤有子曰也先帖木儿，久未袭封。张立道为中庆路总管，十七年入朝，言于世祖。是年十月，赐也先帖木儿云南王印。二十二年，敕云南行省事不议于王者，毋辄行。是年，又敕合剌章酋长之子入质京师，千户、百户子留质于云南王。二十五年，换驼纽金印。大军征缅，命也先帖木儿率所部镇抚大理等处。四月，敕缅中行省军一禀云南王节制。大军次蒲甘失利，既而缅酋谢罪请降。

武宗即位，进封营王，换兽纽金印。封镇西武宁宁王帖木儿不花子老的为云南王，以代也先帖木儿。皇庆元年，赐福州路福安县一万三千六百有四户为食邑。

泰定帝崩，文宗自立于大都，也先帖木儿与平章秃满答儿奉上都之命，自辽东以兵入迁民镇。进至通州，为燕铁木儿所败。齐王月鲁帖木儿袭陷上都，也先帖木儿乃罢兵归，文宗夺其王印。至顺元年，还之。三年二月，卒。二子：曰脱欢不花，曰脱鲁。

其裔孙有梁王把匝剌瓦尔密。至正以后，中原盗起，云南僻在西南，把匝剌瓦尔密抚驭有威惠，一方宁谧。二十三年，明玉珍僭号于蜀，分兵三道来攻。其将万胜一军由叙州先入抵中庆，把匝剌瓦尔密走金马山，转入威楚。大理总管段功以兵援之，玉珍兵败退。已而大都不守，中国无元尺寸地，云南固守自若，岁遣使自塞外达惠宗行在。

及明兵平四川，天下大定，明太祖以云南僻远不欲劳师。时北平守将得云南遣往漠北使者苏成以献，乃命待制王赍诏，偕成至云南招谕。会昭宗遣使脱脱来征饷，闻有明使，疑其贰，胁以危词，把匝剌瓦尔密遂杀而以礼葬之。逾三年，明太祖复遣湖广参知政事吴云偕所获云南使者铁知院等往，知院以己奉使被执，诱云改制书，云不从被杀。明太祖乃命傅友德为征南将军，蓝玉、沐英为副，率师伐之。

洪武十四年十二月，下普定路，平章达里麻以兵十余万拒于曲靖。英乘雾趋白石江，雾霁，两军相望，达里麻大惊。英严阵若将渡江者，别遣奇兵从下流潜度，出其阵后，张疑帜山谷中，人吹一铜角。我军惊扰，英麾军径渡，以善泅者先之，鏖战良久，军大溃，生禽达里麻。先是，段功退明玉珍兵，把匝剌瓦尔密妻以女阿褴公主，倚其兵力，后以疑忌鸩杀之，遂失大理援。至是达里麻败，知事不可为，走普宁州之忽纳砦，焚其龙衣，驱妻子赴滇池死，自与左丞达的、右丞驴儿夜入草舍自经。明人迁其家属于耽罗。

爱牙赤，世祖第六子。至元二十二年，赐银印。二十四年，叛王势都儿犯咸平，爱牙赤率宣慰使塔出自沈州北讨，命宣慰使亦力撒合分兵趋懿州，寇遁去。后病卒。元贞初，其子孛颜帖木儿入朝，赐金、帛如诸王大会例。所部在兀剌海路，地硗瘠贫乏。泰定元年，移镇阔连东部。孛颜帖木儿之兄曰阿木干，阿木干子曰也的古不花，泰定中亲信用事，车驾幸上都，与中书省臣兀伯都剌等居守焉。

奥鲁赤，世祖第七子。至元六年十月，封西平王，赐驼纽鋈金银印。九年，命讨建都蛮，诸王阿鲁帖木儿、秃哥，南平王秃鲁，各率所部从之，都元帅也速答儿及忙古带所领欲速公弄等吐番十八族之兵，并听奥鲁赤节度。明年十月，禽其酋下济等四人，建都降，留忙古带统新旧军一万五千戍之。

十二年，又率安西王忙哥剌、诸王只必帖木儿、驸马昌吉等征吐番，赐部下戍鸭池者马人三匹。二十二年，与诸王阿只吉拒叛王笃哇，战失利。三十年，诏以所部九千人付万户张邦瑞西讨笃哇。

元贞元年，陇北道廉访司鞫邦瑞不法事，奥鲁赤庇邦瑞，成宗命谕之。是年，以诸王出伯所统探马赤红袄军各千人隶其麾下。二年，奉命驻夏上都。大德七年，赐南恩州一万三千六百有四户为食邑。未几卒。二子：曰铁木儿不花，曰八的麻的加。

铁木儿不花至元中镇亦奚不薛。二十六年，徙镇重庆。大德三年，封镇西武靖王，赐驼纽鋈金印。二子：曰老的，曰搠思班。至大二年，命老的代营王也先帖木儿镇云南，赐以云南王驼纽鋈金银印。仁宗即位，八百媳妇与大小彻里蛮寇边，老的率行省右丞阿忽台等讨之。皇庆元年，玺书招谕，皆降，以驯象、方物来献。延祐二年，老的入朝，以明宗代之，不赴，代以诸王脱脱。四年脱脱扰害军民，召还，复以诸王按灰代之。老的四子：曰阿剌忒纳失里，曰羂儿麻，曰乞八，曰亦只班。

阿剌忒纳失里，泰定元年七月出镇沙州。天历二年，封豫王，赐金印。十一月，诏豫王阿剌忒纳失里镇云南。至顺元年，赐豫王傅金虎符。秃坚据云南反，三月，以乞住为云南行省平章政事，从王由八番进讨。六月，分道而入。二年三月，阿剌忒纳失里战屡捷。四月，云南平。至正十二年，命阿剌忒纳失里讨南阳、襄阳、邓州贼。十六年，命与陕西行省官商议军机，从宜进讨。九月，复潼关，未几又陷，再取之。十七年十月，贼犯七盘，与哈剌不花进讨。十一月，又与陕西省、台官分道攻关陕。十八年十月，徙居白海，寻又迁于六盘。卒。

答儿麻，至正十三年以讨贼功赐西安王印。乞八，至顺二年上言：“臣每岁扈从时巡，所费甚广，臣兄豫王阿剌忒纳失里、弟亦只班岁给钞五百锭、币帛千匹，敢视其例以请。”从之。

搠思班袭封镇西武靖王。至大二年，宣政院奏，以搠思班与脱思麻宣慰司言，请改松潘叠岩威茂州安抚司为宣抚司，迁治茂州汶川县，从之。延祐六年，察合台后王怯别寇斡端，遣搠思班率所部讨之。英宗即位，来朝。至治三年三月，西番参卜郎诸族叛，搠思班讨平之。泰定二年，赏其有功将士四百人钞四千锭。三年十一月，阶州土番叛，搠思班遣临洮路元帅盏盏谕之降。

天历二年，囊家台举兵于四川，来乞师，搠思班拒之，分兵严守关隘。二月，从湖广行省官讨囊家台。既而囊家台听命，遂罢兵。至顺元年，诸王秃坚自立为云南王，命搠思班与行知枢密院事彻里铁木儿等由四川进讨。十一月，战于安宁州及中庆，皆捷。明年正月，遂复云南省治。搠思班奏请荆王也速也不干及诸王锁南等留云南一、二岁，以靖反侧。从之。未几卒。

子党兀班，后至元元年五月讨叛番，禽其酋阿答里胡，党兀班殁于阵，追封凉王，谥忠烈。奥鲁赤次子八的麻的加袭封西平王，子贡哥班后至元二年赐以西平王印。

阔阔出，世祖第八子。至元二十六年，始封宁远王，赐龟纽鋈金银印。三十年，从成宗备兵北边。明年，成宗入嗣大统，以军事属阔阔出，师久无功。大德三年，命武宗即军中代之。十一年，武宗即位，以翊戴功，进封宁王，换兽纽金印。

至大三年，三宝奴告阔阔出谋为不轨，武宗命楚王牙忽都等鞫之，下狱，平章察乃、铁哥廷辩其诬，得释，犹徙于高丽，赐其妃完者死，以畏兀儿僧铁里等二十四人同谋或知而不首，并磔于市。鞫其狱者皆升秩二等，赐牙忽都金千两、银七千五百两，三宝奴赐号答剌罕，以阔阔出清州食邑赐之。

皇庆元年，铁哥奏：“世祖诸皇子，惟宁王在，宜赐还。”仁宗从之。明年二月卒。二子，曰薛彻秃，曰阿都赤。薛彻秃延祐七年四月封宁远王，至治二年进封宁王。三年七月入朝，请印，英宗不允。泰定元年，赐福州路永福县一万三千六百有四户，置王傅。至顺二年二月，与沙哥坐妄言不道，安置薛彻秃于广州，沙哥于雷州。明年以燕铁木儿言赦还。

脱欢，世祖第九子。至元二十一年六月，封镇南王，赐螭纽金印。七月，奉命征占城，假道安南。十二月，至安南境。国王陈日烜遣其从兄兴道王将兵拒之，脱欢谕令退兵，不从。乃分军六道进攻。二十二年正月，转战次富良江，败其水军，日烜弃城遁。脱欢入王京，还屯富良江北。唆都及左丞唐古自占城来会，分兵水陆追日烜。五月，左丞李恒败日烜于安邦海口，几获之。会暑雨疫作，又粮运不继，诸将议退军，脱欢从之。还次册江，结筏为浮桥，将渡，伏发林中。唆都战殁。李恒殿后，毒矢贯其膝，且战且行，仅卫脱欢出境。至思明州，士马亡失过半。事闻，敕留蒙古军百人、汉军四百人为脱欢宿卫，放散诸军。

明年春，召征东宣慰都元帅来阿八赤与阿里海涯至都，议伐安南。立征交趾行尚书省，以阿里海涯为左丞相，来阿八赤右丞，奥都赤平章政事，乌马儿、樊楫等参知政事，并受脱欢节制。发江淮、江西、湖广三行省蒙古、汉军七万人，战舰五百艘，云南兵六千人，海外四州黎兵一万五千人，海道万户张文虎等运粮十七万石，凡水陆军十万。已而湖广行省奏请缓师，诏阿里海涯返。十一月，脱欢次思明州，命右丞程鹏飞与奥鲁赤等分道并进，来阿八赤将万人为前锋。脱欢次界河，来阿八赤击安南军，败之，进次万劫，诸军毕会。十二月，脱欢次茅罗港，破浮山寨，率诸军渡富良江，进薄王京。日烜与子走噉南堡，诸军攻下之。

二十五年正月，日烜复遁入海，诸军追之不及，引还。时军中粮尽，遣乌马儿至安邦海口，迎张文虎粮船不至。二月，诸军退次安劫。三月，又退次内旁关。安南以精兵邀我归路，万户张均率所部三千人力战，始出关。谍知日烜率兵三十万扼女儿关及邱急岭，脱欢乃由单已县趋盝州，间道入思明州。是役来阿八赤、樊楫及万户张玉皆战殁。世祖以脱欢再伐安南无功，丧师辱国，终身不许入觐。

先是脱欢始受封命镇鄂州，以在军中未之镇，二十八年徙镇扬州，大德五年卒。六子：曰老章，曰脱不花，曰宽彻不花，曰帖木儿不花，曰蛮子，曰不答失里。

老章，大德五年袭封镇扬州，出入导从，僭拟车驾。至大三年，为尚书省臣奏劾，遣使诘问有验，召赴阙。老章卒，脱不花袭封镇南王。泰定二年卒，其子孛罗不花尚幼，使中书平章政事乃蛮台代镇焉。明年，以脱不花弟帖木儿不花袭封镇南王，镇扬州。

孛罗不花既长，天历二年帖木儿不花让还王位。元统元年，孛罗不花入朝。至正七年，集庆盗起，孛罗不花讨平之，又与威顺王宽彻不花讨猺贼吴天保于靖州。十二年，以淮南行省平章晃火儿不花提调镇南王傅事。十五年，与淮南行省招降张士诚。明年卒，子大圣奴袭封。至正十九年，与枢密判官席闰守信州，陈友谅使其将王奉国来攻，城陷死之。

宽彻不花，脱欢第三子。泰定三年三月封威顺王，镇武昌，赐驼纽鋈金银印，领怯薛歹五百人，又许自募千人以备宿卫。致和末，与弟镇南王脱不花应文宗召至大都，有拥戴之劳。天历初，叠蒙赏赉。至顺二年，还镇武昌。

宽彻不花性宽，位下怯薛歹颇侵渔百姓，至元五年丞相伯颜矫诏贬之。及脱脱为相，复其王位。至正二年，湖北廉访司劾宽彻不花恣行不法，不报。

十一年，率二子别帖木儿、答帖木儿与倪文俊战于金刚台，兵败，别帖木儿被执。明年，贼陷武昌，宽彻不花与平章和尚弃城走，诏夺王印，和尚论死。十三年，参政阿鲁辉复武昌、汉阳，宽彻不花屡战有功。十四年，还其王印。十六年，诏与宣让王帖木儿不花以兵防怀庆，未几复还武昌，率其子报恩奴、接待奴、佛家奴攻倪文俊于汉阳，载妻妾以行。至鸡鸣汊，舟胶，贼纵火焚之，接待奴、佛家奴被害，报恩奴自杀，妻妾皆没。既而文俊陷岳州，答帖木儿死之，宽彻不花脱走，部将侯伯颜答失奉之，自云南入蜀，转战而北。

二十五年，至陕西成州，欲赴京师，为李思齐所拘留，宽彻不花屯田于成州，未几卒。

子和尚，事惠宗甚见亲信。二十四年，孛罗帖木儿称兵犯阙，自为右丞相，和尚受密诏斩之，事具孛罗帖木儿传。以功封义王。二十八年，惠宗北奔，诏和尚与淮王帖木儿不花监国。明兵至，和尚遁去。

帖木儿不花，脱欢第四子，让位于孛罗不花。文宗嘉之，特封宣让王，赐螭纽金印，命镇庐州。至顺二年，给王傅印。后至元元年，赐庐州、饶州牧地各一百顷。明年，又赐市宅钞四千锭，诏王府官属班有司之右。五年，伯颜矫诏贬之。至正九年，给还宣让王印，复镇庐州。

十二年，盗起，帖木儿不花与诸王乞塔歹、曲怜帖木儿、廉访使班第分道讨平之，赐金带、银、钞有差。十七年，贼陷庐州，帖木儿不花还京师。二十七年，进封淮王，赐金印。二十八年，惠宗北奔，命帖木儿不花监国。明兵陷京师，帖木儿不花见徐达，抗词不屈，为所杀，年八十有三。

蛮子，脱欢第五子。元统二年四月，封文济王，出镇大名。后至元二年，赐金印、抃券及从者衣粮。至正十三年卒。子不花帖木儿袭封。蛮子弟不答失里，皇庆元年赐福州路宁德县一万三千六百有四户为食邑。二年十月封安德王，驼纽鋈金银印。后进封宣德王，换螭纽金印。

忽都鲁帖木儿，世祖庶子。子阿八也不干，皇庆元年赐泉州路南安县一万三千六百有四户为食邑。子八鲁朵儿只。

成宗皇太子德寿，母曰失怜答里皇后。大德九年六月庚辰，册立为皇太子，是年十二月卒。

仁宗二子。英宗为阿纳失舍里皇后所出，庶长子兀都思不花。兀都思不花延祐二年封安王，赐兽纽金印。四年，置王傅。五年，以湖州路为分地，其户数视魏王阿木哥。英宗即位，降封顺阳王，寻赐死，遣怯薛歹定住括王府赀财，入章佩监。

泰定帝四子，长皇太子阿速吉八，见本纪。次八的麻亦儿间卜，次小薛，次允丹藏卜。

八的麻亦儿间卜，泰定元年三月以皇子嗣封晋王。四年，敕右丞相塔失帖木儿、左丞相倒剌沙兼领晋王内史四斡儿朵事。

小薛，泰定三年以其夜啼，赐高年钞以厌之。

允丹藏卜，泰定四年三月出镇北边。三皇子俱早殒，无后。

文宗三子，长皇太子阿剌忒纳答剌，次燕帖古思，次太平讷。

皇太子阿剌忒纳答剌，至顺元年三月封燕王，立宫相都总管府，以燕铁木儿领之。八月，御史台臣请立皇太子，文宗曰：“朕子尚幼，非裕宗比，俟燕铁木儿至，共议之。”冬十月，诸王大臣复以为请。帝曰：“卿等所言诚是，但燕王尚幼，不克负荷，徐议之未晚也。”是年十二月辛亥，册立为皇太子。二年正月卒，命宫相法里等护丧北葬起辇谷，仍命法里等守之。三月，绘皇太子真容，置于安庆寺东鹿顶殿，祀之如累朝神御殿仪。鞫宦者拜住，侍皇太子疹疾，以酥拭其眼鼻，又为禳祝，杖一百七，斥出京城。五月，皇太子影殿造祭器如裕宗如事。

燕铁古思，初名古纳答列。至顺二年，市故相阿鲁浑撒里宅，命燕铁木儿奉皇子居之。三年，改今名。文宗崩，遗命以明宗子嗣位，燕铁木儿请立燕帖古思，不答失里皇后遵遗命不许。及宁宗崩，燕铁木儿又请立之，皇后又不从。乃迎立惠宗，议万岁之后，传位燕帖古思。后至元六年，追论文宗弑逆之罪，撤其庙主，削不答失里太皇太后之号，安置东安州，放燕帖古思于高丽。监察御史崔敬抗疏论之，不报。燕帖古思未至高丽，七月丁卯，从臣月阔察儿希旨杀之，托言病卒，诏赐钞百锭，以礼葬之。

太平讷，本名宝宁，天历元年改今名，命大司农买住养于其家，早殒无后。

史臣曰：元之季世，宗王死国难者皆世祖之胄裔，盖教育之泽远矣。世祖伐安南，始为骄兵，继为忿兵，其败宜也。帝不自反，而迁怒于脱欢，此则狃于功利之习，不能为世祖讳者焉。




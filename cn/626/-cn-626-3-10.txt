张司丞羽《静居集五七言今体诗一百首

【寻春】

朝来微雨罢，何处可寻春。

冰散池容动，烟销柳意新。

穿林听莺远，度陌问花频。

但觉相逢处，情亲似故人。

【寻梅】

策杖度林塘，幽寻犯晓霜。

临池疑掩映，傍竹畏遮藏。

款曲敲僧舍，徘徊绕苑墙。

好携三弄笛，树底为催妆。

【早春旅怀】

远客归未得，东风冷尚严。

烧痕山顶秃，春色柳眉尖。

病久医方熟，贫深酒债添。

浮生欲何以，朝暮为齑盐。

【寄王隐君止仲次高季迪韵】

春江念久违，独掩雨中扉。

新水添渔网，初晴税茧衣。

馔余怜笋嫩，酒熟惜花稀。

在客偏相忆，韶光去若飞。

【游虎丘】

春入翠微深，春风吹客襟。

相携木上座，来礼石观音。

老树积古色，薄云生昼阴。

林僧修茗供，默坐契禅心。

【杜宇】

国亡知几代，啼血转声频。

尔自无归处，何须苦劝人。

烟深青嶂晓，花落故城春。

任是心如铁，闻时亦怆神。

【夏夜舟中】

画舫暮来过，风传《子夜歌。

簟纹凉更净，荷气夕偏多。

落月斜筝柱，流萤拂扇罗。

此中无限意，其奈曙钟何。

【凉夜】

金气已呈秋，新凉入梦幽。

闺人砧欲动，侍女扇将收。

玉露清瑶簟，银河绕画楼。

更怜今夜月，隐隐树西头。

【江晚旅怀】

短长亭下景，引睇入吟哦。

疏树立寒色，短烟行夕波。

山空秋气老，江远客愁多。

忽动匡庐兴，白云生薜萝。

【秋夜旅怀】

命与时相厄，劳生空瘦形。

苦吟诗有债，久病药无灵。

夜雨和愁落，乡山入梦青。

归心逐孤雁，飞过浙江亭。

【池上】

秋水转庭柯，临池晚兴多。

禽闲栖缺岸，鱼戏动凉波。

露浥将衰柳，风欹欲败荷。

虽无江海思，咫尺得频过。

【约徐隐君幼文同隐吴兴】

吴兴好山水，子我盍迁居。

绕郭群峰列，回波一镜如。

蚕余即宜稼，樵罢亦堪渔。

结屋云林下，残年共读书。

【耕樵轩题寄徐良夫】

之子住铜阬，人传好事名。

如何同甲子，翻遣昧平生。

野岸风中钓，湖田雨后耕。

秋天渐凉冷，或可赴前盟。

【送吕道士】

石室无人住，归心似鹤轻。

山君驱虎去，童子报丹成。

玉窦凭龙守，芝田借雨耕。

怀君明月夜，遥听《步虚声。

【寄吴有本】

相思不可见，梦里却逢君。

两地共明月，一方空碧云。

江秋鸿背侣，山夜鹤离群。

记得湖边寺，诗题醉后分。

【孙景翔幽居】

厌踏软红尘，闲居江上村。

养鱼宽凿沼，爱竹别移门。

月色侵书幌，山光入酒樽。

我惭行役扰，犹未卜田园。

【送刘仲鼎归杭州】

欲别又牵衣，伤心故旧稀。

自怜为客久，不忍送君归。

远岫明残雪，空江淡落晖。

东风重回首，一雁背人飞。

【越上别范景文】

君家难弟兄，当世结诗盟。

五字关风雅，千年说姓名。

远烟拖柳色，薄月泻滩声。

又作耶溪别，何时话此情。

【隐者山房】

家住白云深，好山青对门。

树肥花结子，土暖竹生孙。

猿挂枯松折，牛行浅水浑。

自云归隐后，懒与俗人言。

【山阴晓发寄暨阳旧友】

水涨官河远，西风去棹轻。

四山犹暝色，万木尽秋声。

村近闻鸡犬，天寒忆弟兄。

故园归未得，漂泊若为情。

【诗穷】

道在何妨拙，身安一任贫。

已知如意事，不逐苦吟人。

瀑布空山月，梅花破屋春。

奚囊有佳句，未肯寄朝绅。

【客夜怀王英甫】

半生江海上，犹未卜菟裘。

今夜雁初过，他乡人正愁。

青灯孤枕梦，黄叶一庭秋。

何日寻归棹，山阴访子猷。

【席上闻歌妓】

艳色倾前席，高歌度远楹。

羞多时掩面，娇重未成声。

浅按红牙拍，轻和宝钿筝。

周郎知误处，众里最多情。

【山中答高彦敬】

矮屋两三间，无荣梦自安。

好山看不厌，终日坐忘飡。

书就松根读，琴来石上弹。

浮生闲是宝，何必望为官。

【文心之访予山中】

远访孤峰顶，凉荒见道情。

别来多少事，话到二三更。

灯影摇空壁，茶香出破铛。

山中无一物，何以赠君行。

【写怀】

心上无俗事，禅余只好吟。

命穷甘白屋，身健直黄金。

世路剑关险，侯门沧海深。

虚名何必尚，吾志在山林。

【尘事】

春来秋又去，尘事转茫茫。

天下若无死，人间应更忙。

燕衔泥葺垒，蜂酿蜜为房。

独有幽栖者，眼高空八荒。

【玉泉山中怀李景山田师孟二公】

雁落苍烟外，蝉吟夕照中。

与谁论古道，独自立秋风。

远岫青无数，晴波碧四空。

故人成久别，不见寄诗筒。

【送同行省亲】

送子绿杨堤，杨花如雪飞。

相看忍相别，同出不同归。

雁背夕阳远，马嘶春草肥。

北堂慰孤寂，喜色动斑衣。

【旅怀】

寥落无人问，青尊独自斟。

思亲两行泪，倦客十年心。

贫久难禁病，愁多欲废吟。

岁寒谁可语，莫逆有孤琴。

【永康道中】

石路多盘折，秋阳向郁蒸。

矮墙低贴水，老树倒悬藤。

白发腰镰叟，缁衣顶笠僧。

村醪何处问，更入乱云层。

【过瓜州】

落日瓜州渡，余寒透薄衣。

客囊空薏苡，春色自蔷薇。

江远水东去，天晴雁北飞。

故山千里外，昨夜梦先归。

【隐者山房】

一龛俱绝顶，门外众山横。

池小鱼能活，庭荒草乱生。

窗虚延月色，林远隔钟声。

俗客不得到，主人无送迎。

【赠唐师善父】

唐君天目住，诗律有唐声。

父子同机轴，江湖识姓名。

秋风吹破屋，夜雪洒寒檠。

自说贫如许，儒官误一生。

【次李景山韵】

道人无可爱，所嗜特清吟。

墨痕沁春雪，灯影摇秋霖。

试将不龟手，用鼓无弦琴。

此意许谁会，思君沧海深。

【送客还山】

乍见即言还，望云归远山。

舟行白鸟外，路出绿阴间。

邻父开松径，家童扫竹关。

世途方扰扰，谁复似君闲。

【访道衍上人时寓海云】

寻僧自补屐，古寺夏云中。

听鸟明闻性，看花悟色空。

风传烟磬远，竹引野泉通。

便欲捐尘累，香灯事远公。

【送僧之华亭行化】

华亭多胜概，此去几时还。

古寺寒林外，荒城野水间。

地灵偏有鹤，海近绝无山。

庞老知音者，相看必破颜。

【赠僧还日本】

杖锡去随缘，乡山在日边。

遍参东土法，顿悟上乘禅。

咒水龙归钵，翻经浪避船。

本来无去住，相别与潸然。

【早春游望】

烧灯城郭嫩寒天，早觉春光满眼前。

山翠全轻犹带雪，柳丝才长便宜烟。

佳人挑菜宁辞远，公子寻芳各斗先。

从此陌头车马动，谁能闲坐负华年。

【仲春游望】

春来结伴共闲行，此日山川色更明。

望里楼台多见柳，静中阡陌但闻莺。

江泬色带王孙恨，蜀魄吟伤帝子情。

莫道韶华镇长在，落花看已满东城。

【过吴即景】

片帆迢递入吴烟，竹溆芦汀断复连。

柳荫浓遮官道上，蝉声多傍驿楼前。

近湖渔舍皆悬网，向浦人家尽种莲。

行到吴王夜游处，满川芳草独堪怜。

【首夏闲居】

门巷开临曲水滨，绿阴悄悄四无邻。

雨余高笋初迎夏，风逗残花尚驻春。

倚杖多因闻好鸟，开樽每为爱幽人。

疏帘清簟终朝静，只有琴书自可亲。

【川上暮归】

此地频经画舫过，暮归原不畏风波。

烟中渔网悬杨柳，浦口船灯照芰荷。

归鸟去边行客少，夕阳尽处乱山多。

此时诗思浑无赖，听得前溪《子夜歌。

【秋日郊居】

萧萧晴日户庭幽，无数青山枕碧流。

白露雨余砧欲动，黄花风冷扇初收。

云迷征雁牵秋梦，烟引寒蝉急暮愁。

此际不堪摇落恨，蒹葭如雪满汀洲。

【秋夜宿僧院】

古寺昏钟日已沉，禅房花木自成阴。

流萤远度还依草，宿鸟惊飞不出林。

僧磬和泉清客虑，佛香入院净人心。

夜深共讲楞伽字，始识空门义趣深。

【秋斋早起】

高斋独宿寝衣轻，覆簟余香似有情。

门掩青苔秋淡泊，心同白露晓澄清。

新诗夜得思贻友，灵药朝飡学养生。

但乞闲身长似此，已将云雾等浮名。

【秋日登戴山佛阁】

风物澄明宿霭收，登山欲尽更登楼。

一行白雁投南下，百道清溪向北流。

野嶂云归初歇雨，湖田稼熟始知秋。

空门寂寂无尘事，骋望端能散客愁。

【岁暮山居】

寂寂闲居隐翠微，萧萧寒日映柴扉。

叶声乱响莓苔屐，云气时生薜荔衣。

雪满石床门闭早，草侵棋局客来稀。

岁寒正好看书卷，不用登高怨落晖。

【行乐过西崦】

白日都消笔砚间，偶因行乐到松关。

秋声不尽萧萧叶，夕景无多淡淡山。

蛩响寒斋僧自定，苔荒深院客常闲。

已知身世俱成幻，莫叹西风鬓易斑。

【僧居寒夜】

山馆萧条寝复兴，经声遥出最高层。

客愁无伴依童子，禅学多难忆古僧。

阶下鸣蛩沿定石，竹间栖鸽避悬灯。

远游亦有幽居志，拟绝尘缘愧未能。

【寄王止仲高季迪】

只恨孤城未解围，围开番遣别相知。

夕阳江上匆匆酒，细雨灯前草草诗。

有梦直从花落后，无书空过雁来时。

郭西古寺题名处，今日重游却共谁。

【吴兴南门怀古】

郭门南面似襄州，野树寒山对倚楼。

公子城空无食客，霸王宅外有荒丘。

夕阳冉冉仍西下，秋水茫茫共北流。

只是今时已惆怅，不应更为昔人愁。

【唐叔良溪居】

高斋每到思无穷，门巷玲珑野望通。

片雨隔村犹夕照，疏林映水已秋风。

药囊诗卷闲行后，香灺灯光静坐中。

为问只今江海上，如君无事几人同？

【寄梅雪】

闻说公亭傍水开，黄茅为瓦不须裁。

商船无数青山绕，书案寻常白鸟来。

已信漆园非俗吏，谁知关令是仙才。

烦君莫抱穷途恨，万事都将付酒杯。

【次高静学韵】

缊袍无里食无余，每被傍人笑著书。

郭泰徒劳夸叔度，扬雄何敢拟相如。

玉堂天上非吾梦，紫极宫前有弊庐。

安得故人邻壤住，溪头来往赋闲居。

【陈氏先垄图】

云山漠漠冢嵬嵬，马鬛封前踯躅开。

宗子只缘怀牒去，路人时为看碑来。

松间刍狗埋秋草，地底渔灯彻夜台。

惆怅年年寒食近，白杨风起为兴哀。

【送胡宗禹之播州驿丞】

便路之官暂到家，九溪穷处是天涯。

夜郎沙软多龙迹，盘瓠山回似犬牙。

浦口劳歌催画蒨，门前使节咏《皇华。

途中定有江行稿，好寄东风万里槎。

【送张宪史之江西】

燕子归时却离家，洪州迢递隔天涯。

风帆落浦朝投驿，江火明堤夜探沙。

客里寄书逢驿使，幕中提笔待霜衙。

来春我亦寻归棹，约尔南湖看杏花。

【同安阻雨】

出旬方到同安郭，水驿春寒懒放船。

白浪翻江风愈壮，黑云粘树雨长悬。

峰头僧磬惟闻响，沙口渔罾已罢牵。

寄语群鸥莫相狎，只今无暇与攀缘。

【春园漫兴】

水漫芳塘生暖波，松林兰若散鸣珂。

题诗故欲愁花鸟，避酒还能忆薜萝。

烟柳万条供妙舞，风莺百转当娇歌。

醉斜乌帽归来晚，一路花飞扑面多。

【晓过淮阴】

军城铁锁晓开关，使节星驰未敢闲。

淮水东流应到海，瓜洲北去少逢山。

行人欲断寒烟外，远烧时明乱苇间。

却忆帝城风物盛，礼成须及上春还。

【凤阳使还】

拜陵初罢雪云晴，使者南还荷圣灵。

马上顿更新旧历，风前重数短长亭。

逢人问俗谙伧语，到处寻源验水经。

却忆长干桥畔柳，归时应待眼青青。

【送僧还天台省亲】

载经东去路迢迢，应为宁亲到石桥。

江上中斋寻午墅，沙边夜梵杂寒潮。

宰官问法留三宿，慈母焚香制七条。

岁晚定知归本寺，待予听雪坐终宵。

【寄南屏渭长老】

蒲室传心第一宗，老寻古刹寄行踪。

贯花偈就人争写，坏色衣穿自懒缝。

案上梵经皆贝叶，手中谈尘是青松。

何年惠远重开社，来听东林寺里钟。

【赠景山中道立（寺在菁山东北高山上，今废）】

古寺残僧乱后稀，独来林下掩柴扉。

化人每转千声偈，辟地惟将一衲衣。

池上莲芳辞伴去，山中松偃识师归。

非关愿薄难行道，自是群生与道违。

【重过蜀山徐幼文隐居】

怜君旧隐此林间，一去神京未得还。

独客重来多白发，故人不见只青山。

岸前古树曾维艇，雪后高斋几扣关。

何日能除簪绂系，莫年相约共投闲。

【访许文学不遇】

杖策思寻半日闲，偶随流水过前山。

林中不见童迎客，竹外惟闻犬护关。

道服自悬虚牖下，茶巾空挂夕阳间。

到门不遇君携手，惆怅荒村暮独还。

【赠弹筝人】

先辈曾将旧曲传，纤纤银甲更堪怜。

清和未数湘灵瑟，哀怨浑同蜀国弦。

莺弄晚风啼复歇，雁飞秋水断还连。

坐中北客听来少，暗想当时一惘然。

【赠郑邴文】

两鬓星星小幅巾，苍松气节鹤精神。

居常倒屣迎佳客，贫不将诗谒贵人。

踏雪抱琴梅屿晓，典衣沽酒柳桥春。

若非道眼高明者，谁肯甘心寂寞滨。

【送萧县丞朝京】

天官妙选待才贤，茂宰清明众所传。

漠漠去帆冲暮雨，萧萧行李似当年。

逶迤客路朝京口，迢递王城在日边。

为说乌程民吏待，金陵酒美莫留连。

【金华道中送郑邴文东归】

柳絮飞飞共语离，尊前会面定何时。

交情冷淡孤衷在，世味辛酸两鬓知。

春水乱滩船下疾，晓风残月酒醒迟。

湖边鸥鹭休相笑，破箧无钱只有诗。

【金陵道中】

孤舟晓出古关西，江树萧疏绕坏堤。

七里冈前寒雪霁，三茅峰顶暮云齐。

酒家寂寞人稀醉，车马纵横客易迷。

迢递渐看宫阙近，月鸣时听夜乌啼。

【扬州道中】

马头津口足风波，岁晏遥乘一传过。

南渡客来多汉语，下江船去半吴歌。

芜城总入新编户，瓜步斜连古漕河。

何处吹箫明月夜，野田茅屋晓烟多。

【燕山客中】

只合山中度岁时，欲求闻达岂相宜。

命轻似絮人争笑，心直如弦鬼亦知。

怕见是非休看史，未忘习业尚耽诗。

春风归去江南路，芳草满汀花满枝。

【闽中春暮】

吴山入梦驿程赊，身逐孤帆客海涯。

九十日春多是雨，三千里路未归家。

桄榔土润蛮烟合，杨柳江深瘴雾遮。

倚遍阑干愁似海，杜鹃啼过木兰花。

【灯花】

画堂银烛映歌钟，醉眼俄惊火树红。

白玉屏深留晚艳，绛纱笼暖护春丛。

阑干清泪非因雨，狼藉残煤总为风。

更忆禁垣归路静，金莲随马散文虹。

【登姑苏台怀古】

荒台独上故城西，辇路凄凉草树迷。

废冢已无金虎踞，坏墙时有夜乌啼。

采香径断来麋鹿，响屟廊空变蒺藜。

欲吊伍员何处是，淡烟斜日不堪题。

【送越上人住蒋山】

落落晨星耆旧稀，奋然一出拯危机。

石头路滑有时到，山顶云深无梦归。

帆叶饱风冲白浪，雪花和露湿缁衣。

八功德水谈空处，应有江禽入座飞。

【送莲社陆道师归镜湖别业】

一锡横飞下镜湖，头颅老去世缘疏。

庭栽竹少堪容鹤，池种莲多不碍鱼。

满室香云经尽后，半窗明月定回初。

陶潜懒入东林社，在在青山可结庐。

【答山西杨宪副故旧见寄】

晋鄙遥山接太霞，十年从仕鬓空华。

秋来有雁偏催客，腊尽无梅更忆家。

私属羊毛皆入税，边风马乳代烹茶。

番思共隐江南日，每为论诗到晚鸦。

【苏小坟】

冷落百花朝，无人上画桥。

东风吹绿草，依旧似裙腰。

【兰室咏】

【叶】

泛露光偏乱，含风影自斜。

俗人那解此，看叶胜看花。

【花】

能白更兼黄，无人亦自芳。

寸心原不大，容得许多香。

【画】

疏散元非用世才，日高林户尚慵开。

为怜湖上青山好，行到冬青树底来。

【暮过西疃】

白水泱泱绕坏堤，隔林遥听夕阳鸡。

闲行每到东边少，为有青山在屋西。

【悼高青丘季迪（三首）】

灯前把卷泪双垂，妻子惊看那得知。

江上故人身已没，箧中寻得寄来诗。

消息初传信又疑，君亡谁复可言诗。

中郎幼女今痴小，遗稿千篇付与谁。

生平意气竟何为，无禄无田最可悲。

赖有声名消不得，汉家乐府盛唐诗。

【挽杨宪府孟载（二首）】

南北云山赋远游，白头终老晋阳秋。

千篇留得平生稿，半似苏州半郢州。

恨不寻君未死前，须臾一别便千年。

慰人幸有童乌在，他日应能续《太玄。

【听老者理琵琶】

老来弦索久相违，心事虽存指力微。

莫更重弹《白翎雀，如今座上北人稀。

【取胜亭感旧】

绿雨微消紫陌尘，湖光冷落似无春。

朱门记得曾游处，杨柳青青不见人。

【寄友】

客路寻常怨别离，况逢秋色倍堪悲。

一封书到千山暮，正是思君独坐时。

【梅雪轩】

山如东郭先生里，屋似西湖处士家。

为问轩中清白吏，还应比雪比梅花？

【双驭图】

内官妆束样能齐，宛洛春风信马蹄。

共说放朝无一事，看花直到夹城西。

【小游仙（四首）】

洞口春泉漱碧沙，楼台仿佛蔡经家。

赤鸾衔得金盘子，掷向窗前树树花。

晞发扶桑露气新，三花树底坐调笙。

到门解说长生理，只有茅家好弟兄。

朝游碧海不骑鱼，凤引霓旌鹤引车。

吟得《步虚谁解和，归来闲倩少霞书。

门外南风吹葛花，弈棋人散树阴斜。

青童睡起浑无事，乞与神丹喂白鸦。

【废寺】

白昼闲门一两僧，山房深掩藓花青。

西风不管钟鱼破，自在斜阳与塔铃。

【维阳春晚】

烟笼柳影乱莺啼，雨湿芹香乳燕飞。

二十四桥春又尽，江南词客正思归。

【燕山春暮】

金水桥边蜀鸟啼，玉泉山下柳花飞。

江南江北三千里，愁绝春归客未归。







甲集第十




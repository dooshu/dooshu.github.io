○答刺史杜之松书

月日。博士陈龛至，奉处分，借家礼，并帙封送至，请领也。又承欲相招讲礼，闻命惊笑，不能已已。岂明公前眷，或徒与下走相知不熟也。下走意疏体放，性有由然，兼弃俗遗名，为日已久。渊明对酒，非复礼义能拘；叔夜携琴，唯以烟霞自适。登山临水，邈矣忘归；谈虚语元，忽焉终夜。僻居南渚，时来北山，兄弟以俗外相期，乡闾以狂生见待。歌去来之作，不觉情亲；咏招隐之诗，唯忧句尽。帷天席地，友月交风，新年则柏叶为樽，仲秋则菊花盈把。罗舍宅内，自有幽兰数丛；孙绰庭前，空对长松一树。高吟朗啸，挈携壶，直与同志者为群，不知老之将至。欲令复整理簪屦，修束精神，揖让邦君之门，低昂刺史之坐。远谈糟粕，近弃醇醪，必不能矣。亦将恐刍狗贻梦，栎社见嘲，去矣君侯无落吾事。


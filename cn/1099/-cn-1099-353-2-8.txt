○與京中諸公書 【 勦賊】

廣寇曾一本、以二百餘艘、橫行廣海五六年矣先是其船有增無減、其眾有聚無散、去冬一來犯閩、隨即遁去、閩中會議、遣將追勦、乃以參將張元勳、提大兵扼之於陸、節有擒斬、固不待言、至於水將蔣伯清、亦僅以大小官民船二百艘當之、三戰而焚覆賊船百餘、斬溺賊眾萬數、此皆閩兵閩財。獨力任之。並未嘗假片帆粒粟於人也。不知其事為難乎、易乎、抑不知為功乎、罪乎、想朝堂懸照、當自有定論矣、今曾一本止遺大烏尾十三艘。中烏尾六艘。其餘三十餘艘。則皆小白艚陽江船矣、眾目共睹、歷歷可數眾口一詞、非有隱也、今閩中巳照李總兵建議。造冊封琉球過洋極大巨艦。皆可以一當十者二十四隻。併集有大福船共八十隻及龍艚快船五十隻矣。廣東又遣總兵俞大猷、同知林秌、亦在福省城外洪塘地方、造有大船八十隻。計在一月之內。可以同時完工舉事矣。是總兩省大舟二百以上也始也寇以舟多黨眾而來。閩之兵力。僅足以相當。而斬溺摧殘。巳去十分之七。今也寇以船少黨孤而遁。閩廣之兵力。又數倍之若再謂賊不可滅。天下恐亦無是事也。但閩中財力巳匱海上春汛在即、多方預備、不遺餘力、而此次大舉、又從來所無者、官民告疲、似不免元氣少損耳、此則僕日夜之所憂念而不能巳者也


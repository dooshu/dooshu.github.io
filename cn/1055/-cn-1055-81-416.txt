【赐宰臣富弼乞退第四表不允断来章手诏〈五月二十四日〉】

省四上表乞解机务事，具悉。朕力排谗构之言，兼采绅之望，委卿以重任，待之以不疑。惟致治之至难，方同心而共济。勉以无怠，庶几有成。而执法之臣，以言为职。议既不一，理难必从。遂其好胜之私，因于积忿而发，事缘蔼昧，语涉中伤。遽罢宪司，以释群惑。虽朕之不明不敏，既能为卿而辨之；而卿亦何嫌何疑，遂将去朕而不顾？避辞已确，敦谕亦勤。其体予怀，复安尔位，使天下晓然知朕任贤而勿贰也。所乞宜不允，仍断来章，付富弼。


◎梁王彤

彤字子徽，宣帝第八子。魏时封平乐亭侯，五等建，改封开平子。武帝受禅，封梁王，除北中郎将，督邺城守事。太康中代孔洵监豫州军事，加平东将军，镇许昌。寻代不邳王晃监青徐州军事，进号安东将军。元康初转征西将军，代秦王东都督关中军事，领护西戎校尉，加侍中。进督梁州，徵为卫将军，录尚书事，行太子太保。复为征西大将军，代赵王伦都督凉雍诸军事。屯好峙，徵拜大将军、尚书令、领军将军，录尚书事。永康初进太宰，守尚书令。赵王伦篡位，以为阿衡。伦诛，复为太宰，领司徒，代高密王泰为宗师。薨，谥曰灵王。改谥曰孝王。


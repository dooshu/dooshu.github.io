○舒州刺史郑公墓志铭

有唐循吏故舒州刺史荥阳郑府君讳甫字某，享年五十有四，历官一十有二。以贞元六年冬十月辛丑，卒於东都崇让里第。十一月，诸孤家老得请於元龟，奉府君之丧，归於祖实郑州荥泽县广武原，庚寅下。其先史足徵也。十代祖煜，元魏建威将军南阳公。魏氏定五姓冠百族，煜以官婚人物，甲於时选。厥后历周、隋洎皇朝凡六叶，至於曾祖仁恺，密、亳二州刺史。祖慈明，银青光禄大夫濠州刺史。考令，银青光禄大夫国子祭酒。重名贵仕，照烛相续。

府君少以门资奉俎豆於太庙，调习书判超等，擢秘书省校书郎，历京兆府蓝田尉大理评事。二宗山陵，诏求多士，以集大务，摄京兆府户曹参军。毕事，改授大理司直，迁监察御史，实佐时宰，充营田使判官，转殿中侍御史，罢授尚书祠部员外郎兼侍御史，充宣歙青苗税户使。朝於京师，拜和州刺史，廉使今居守公奏课第一。锡命屡降，凡两加特阶，一赐金印紫绶，且以借留之典副之。後迁舒州刺史，而历阳之绩，累载之美，布於下车之初。乃至讼不烦於听，令不费於言。赋调事理，吏劝人逸。初祭酒府君殒於镐，惟王事世故，洎龟筮之不叶，未遑还葬。至是累疏陈乞，优诏曰俞。解印遄归，遘疠於道。哀哉！

夫人清河崔氏，故中书令赵国公圆之子也。以地之贵，天之淑，致善乎府君之家，不幸早世，殡於所次，俟夫异日迁而合焉。有子九人，长男曰适，左卫率府仓曹参军。次曰奉方，志於学未龀。有女二。曰（阙）长适范阳卢士深妻。未笄者四。其执丧致毁，长过於礼，幼如成人。兄子前乡贡进士权，遵诸孤之请，见访为志。

呜呼！今方夏之内，靡攻伐之患，尝所匮，在於富而教之。府君之生，盖明主叹息之所求也。其殁也，岂独舒人、和人之相吊欤！迹其二府已然之理，可使太史公、班孟坚之徒从而纪之，以及於後。今也遗爱故事，结於人之深者，止於辍舂堕泪，日月至而逝焉。然则铭之於墓，亦其次也。铭曰：

生贵行道，道贵及物。苟有可称，其谁不没。猗欤府君，政乃生人。自我煦育，二邦如春。不知者命，溘至孔殛。托体山河，与之终极。


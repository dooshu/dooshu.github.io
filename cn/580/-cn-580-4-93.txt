列传第九十三 李元礼　赵璧　秦起宗　席郁　韩国昌〔元善〕　董纳　赵师鲁　于钦宋翼〔杨按札儿不花〕　杨焕　胡[A162]


李元礼，字庭训，真定人。历易州大都路儒学教授，太常太祝博士。撰世祖皇帝、昭睿顺圣皇后、裕宗皇帝尊谥议，体制温雅。请谥圜丘，升祔太室，礼文皆元礼所详定。

元贞元年擢拜监察御史，诏建五台山佛寺，皇太后将临幸。元礼上疏曰：“古人有言曰：生民之利害，社稷之大计。惟所见闻而不系职司者，独宰相得行之，谏官得言之。今朝廷不设谏官，御史职当言路，即谏官也。乌可坐视得失而无一言以裨益圣治万分之一哉！伏见五台创建寺宇，土木既兴，工匠夫役不下数万，附近数路州县供亿烦重，男女废耕织，百物踊贵，民有不聊生者。伏闻太后亲临五台，布施金币，广资福利，其不可行者有五。时当盛夏，禾稼方茂，百姓岁计，全仰秋成。扈从经过，千乘万骑，不无蹂躏。一也。太后春秋已高，亲劳圣体，往复暑途数千里，山川险恶，不避风日，轻冒雾露，万一调养失宜，悔将何及！二也。今上登宝位以来，遵守祖宗成法，正当兢业持盈之日，上之举动，必书简册以贻万世之则。书而不法，将焉用之？三也。夫财不天降，皆出于民。今日支持调度，方之曩时百倍，而又劳民伤财以奉土木。四也。佛本西方圣人，以慈悲方便为教，不与物竞。虽穷天下珍玩奇宝供养不为喜，虽无一物为献，而一心致敬亦不为怒。今太后为国为民，崇奉祈福，福未获昭受而先劳圣体，圣天子旷定省之礼，轸思慕之怀。五也。伏愿中路回辕，端居深宫，俭以养德，静以颐神，上以循先皇后之懿范，次以尽圣天子之孝心，下以慰元元之望。如此，则不祈福而福至矣。”台臣以其言切直，不敢奏。

大德元年，侍御史万僧与御史中丞崔彧不合，诣架阁库，取前章封之入奏，曰：“崔中丞私党汉人，李御史为大言，谤佛不宜建寺。”帝大怒，遣近臣赍其奏，敕右丞相完泽、平章政事不忽木等鞫问。不忽木以国语译而读之，完泽曰：“其意正与吾同。往吾尝以此谏，太后曰：我非喜建此寺，盖以先皇帝在时尝许为之，非汝所知也。”彧与万僧面质于完泽，不忽木抗言曰：“他御史惧不肯言，惟一御史敢言，诚可嘉尚。”完泽等以章上闻，帝沉思良久，曰：“御史之言是也。”乃罢万僧，复元礼职。未几，改国子司业。以疾卒，赠亚中大夫翰林直学士轻车都尉，追封陇西郡侯。子端，仕至礼部尚书。

赵璧，字国宝，东平阳谷人。相威为江南行台御史大夫，辟为掾。改浙东提刑按察司知事，迁经历。莅事有威名，入拜监察御史。方卜相，中书省与台臣论难上前。或言：“未易口决，宜稽之案牍。”璧诘之曰：“案牍乃文奸之具，何足征耶？”上深然之。又劾东昌府达鲁花赤非其人，倚内援骫法为奸利事，讯之，具得赃罪，诏褫之，一郡称快。转御史台都事。

璧守法严，同列皆惮之，出为山东廉访司佥事。山东置宣慰司使者，缘近幸，擅作威福，璧劾其不法十事。诏璧与使者辨于上前，璧面数其恶，时论壮之。寻改佥燕南路廉访司事，入为户部员外郎，刑部郎中，中书省右司员外郎。丁忧归，起为礼部郎中。武宗元年，出为淮安路总管，赐虎符，晋阶中议大夫，卒。

秦起宗，字元卿，潞州上党人，后徙广平。金末兵起，其曾祖窾山麓为洞，奉其父母以居。傍窾大洞，匿里中百人，闭之。具牛酒出待兵，兵入索，惟见其父母，曰：“孝子也。”释之去。里人曰：“秦父生我。”起宗生长兵间，学书无从得纸，父顺削木为简，写以授之。成诵，削去更书。会立蒙古字学，辟武卫译史。御史中丞塔察儿爱其才，迁中台史。仁宗即位，转中书史，累迁太子家令，司典簿官。上言：“东宫官属辅导德义，财赋非所治也。”朝廷是之，迁南台御史，核水灾虚实，人不能欺。

文宗初，命威顺王征八番，是时四川囊加台拒命未平，起宗极言武昌重镇，宜备上流，亲王不可远去，力止之。及王入见帝，谓曰：八番之行，非秦元卿，几为失计。廷议以起宗治蜀，忘其名，曰“秦元卿”，帝引笔改曰“起宗”。其眷注如此。拜中台御史，劾中丞和尚受人妇人，贱买县官屋。不报，起宗从台官入见，跽辩久之。敕令起，起宗不肯，会日暮出。明日立太子有赦，起宗又奏：“不罪和尚，无以正国法。”和尚卒抵罪。帝曰：“为御史当如是矣。”元会赐只孙服，令得与大宴。又劾臧卜咱耳窃父妾以逃，渎乱天常，流之岭南。起宗尽言无讳，多见听用。

擢都漕运使，帝召谕之，曰：“漕输事多废阙，赖御史治之。”迁抚州路总管，至官，有司供帐甚盛。问其费从所出，小吏不敢隐，曰：“借办于民。”遂亟使归之。因谕众曰：“我素农家，安俭约，务安静，庶使吾民化之。”居一岁，以兵部尚书致仕，卒谥昭肃。子钧，西台御史。镛，延徽寺经历，铨都省掾。

席郁，字士文，大名人。以御史荐为殿中知班。御史中丞崔斌尝目之曰：“是读书明理，吾知其不回挠也。”累迁秘书郎，至大三年郁为《澄源书》数千言以贻两府，大要谓：“正己以格君，任人以谋国，是在两府。宰相，元气也；台臣，药石也。元气受病则有药石以辅之，彼此相维，然后君心可正，治道可成。”识者韪之。

延祐三年，出为辉州知州。未行，拜监察御史。上言：“选官之法，宜循名而责实，察言而观行。”又论：“兴学所以立教，师道不严，蒙养不正，望其成功，难矣。”延祐四年，畿辅旱，和宁诸路大雪，人畜多死。郁上言：“应天惟以至诚，爱民莫如实惠。阴阳偏胜，理有致然。宜令近臣经事多而计虑审者杂议之，凡政令得失、民生休戚，咸得上闻，庶有以挽回天意。”仁宗嘉纳之。五年卒，年六十。

郁少受学于胡祗遹，告之曰：“士所以贤于人者，以义理养心，以学问养才能，以名位养功业，以道养天下，以著述养万世。”故郁之学醇然不杂，其立身如古独行君子焉。

韩国昌，字励夫。汴梁太康人。以孝廉辟廉访司掾，累迁中书省掾。论事持正不挠，所至有声。刑部缺主事，众咸推国昌，或疑其资浅，执政曰：“用贤何以资为！”卒授之。有兄弟五人为盗，皆论死。国昌阅其牍，戚然曰：“兄从弟者也。今若是，几于族矣。”乃议最幼者减死，谳上，执政从之，同僚皆叹服。

久之，有嫉其专者，国昌曰：“上絜其纲，下任其繁，此朝廷之通制，余何专？”遂举人自代，改太常太乐署令，旋拜监察御史，建言皇子师友非人，起居注不举其职，及省官节用，审令慎罚数事，皆切当时务。延祐元年，河东廉访司为属吏所讦，台臣以为失风宪体，奏遣国昌讯之。时国昌有疾，或止之。国昌慨然曰：“御史与散吏不同，岂可以疾病旷官守？”乃力疾往。归，及半途而卒，年四十三。国昌性端介，临事踔厉奋发，人或以为狷云。子元善。

元善，字大雅。由国子监生积分中程，除新州判官，累擢江南行台监察御史，历中书左司郎中，吏部侍郎，吏部尚书佥枢密院事。至正三年拜中书参知政事。五年迁大司农卿，寻出为江南行御史台中丞、燕南肃政廉访使。九年召拜中书左丞同知经筵事。十一年以论事忤丞相脱脱，遂与右丞玉枢虎儿吐华分省彰德。十二年至卫辉，病卒。元善明达政体，扬历台阁三十余年，论议侃侃，不附和上官，朝廷倚之为重。尝谒告居家，效范文正公遗规，置田百亩为义庄，以周贫族。至正交钞初行，赐近臣各三百锭。元善复买田六百亩为义塾，延名士教族人子弟云。

董纳，字仁甫，赵州柏乡人。皇庆初由中书掾，迁工部主事。时官廨土木之功岁月不绝，官钱隐没于吏牍。纳皆追征之，得楮币三万余，锭黄金千两。近臣请于禁中海子筑水殿，以备乘舆游观，为傀儡之戏。纳言：“唐太宗命功曹选巧匠，尚书段纶教作傀儡。太宗曰：‘向选巧匠，本以供国利民。今造戏具，甚失官师相规之意。’诏免纶官，史氏以为美谈。方今圣明在上，岂宜作此？”宰相韪其言，役遂罢。擢监察御史。

延祐二年冬彗星见。纳言：“宰相之职代天理物。今天象示变，盖由燮理非人所致。”时宰相为铁木迭儿，闻纳言，憾之。三年元旦陈朝仪，殿廷百官将序班行礼。铁木迭儿乘轿坐殿中，纳适纠仪，乃前问曰：“此百官朝会之所，丞相不宜坐此。”铁木迭儿怒而去。不数日，左迁大都路总管府判官，改陕西行台都事。召还，除中书省左司都事。英宗为皇太子，选为詹事院中议，进奉议大夫，迁工部郎中。铁木迭儿欲以劳困之，出为上都副留守兼本路都总管府治中。纳勤于职事，掎摭无所得。尝迎车驾于北郭，铁木迭儿问有司：“办供张者谁也？”左右以府判对。乃故求其过，杖之。明日知受杖者非纳，心甚惭。

台臣以纳忤权贵，改佥河东道廉访司事。泽州高平民诉盗窃藏金，官诬执一家五人为盗，榜掠无完肤，父子二人已瘐死，而赃竟不获。纳阅其文书，察其辞色，遽释之。召其主人问曰：“盗未发前，何人曾至汝家？”对曰：“邻村五人者曾来贷粟。”纳即擒五人至，并赃获之，狱遂具，官吏坐罪有差。邑方大旱，即日雨。

未几，进朝列大夫、江西道廉访副使。江西民好讼，闻纳严明，皆慑不敢犯。明年行部至抚州，无一人控诉者。纳以为有司止之，亲询之亦然，始知民之好讼，非其本意也。至治二年冬，诏拜吏部侍郎。泰定初，改右司郎中，寻改左司。岁余，拜吏部尚书，奉使宣抚山北辽东道。还朝，拜江西道廉访使。泰定四年卒。纳喜荐拔人才，如欧阳元、李好文、吴炳等，皆当世知名士。奉使山北辽东，黜陟公允，民尤颂之。子庸，大乐署令。

赵师鲁，字希颜，霸州文安人。父趾，秘书少监。师鲁在太学，力学如寒士。延祐初为兴文署丞，迁将作院照磨，辟为御史台掾，后补中书掾。师鲁练习掌故，临事明决，执政才之，擢工部主事，迁中书省检校官。泰定中拜监察御史。奏言：“天子亲祀郊庙，所以通精诚，逆福釐，生蒸民，阜万物，百王不易之理。宜讲求故事，对越以格纯嘏。”帝曰：“朕遵世祖旧制，其令大臣摄之。”元夕命有司张灯山为乐。师鲁又言：“燕安怠惰，肇荒淫之基；奇巧珍玩，发奢侈之渐。观灯事虽微，然纵耳目之欲，则上累日月之明。”疏入，帝遽命罢之，赐酒一上尊，且命御史大夫传旨奖其忠直。

是时宰相倒剌沙专命，师鲁言：“古之人君将有言也，必先虑之于心，咨之于众，决之于故老大臣，然后断然行之，涣若汗不可反。未有独出柄臣之意者也。”不报。倒剌沙虽刚狠，亦称其敢言。迁枢密院都事，改经历。

致和初，进奉政大夫参议枢密院事。天历中，迁枢密院判官，改兵部侍郎。丁父忧，特旨起为同佥枢密院事，师鲁固辞不就。服除，复为枢密院判官，持节治四川，军马大阅于郊，宽简有法，士卒怀其恩信。迁中顺大夫、刑部侍郎，枢密院复奏为判官。久之，出为河间路转运盐使，法度修饬，岁课大增。暇日率僚属新孔子庙，遣吏往江西制雅乐，聘工师，春秋释奠，士论翕然。师鲁由从官出为外吏，恒郁郁不乐，以疾弃官，归卒于家，年五十有二。赠嘉议大夫、礼部尚书、天水郡侯，谥文清。

于钦，字思容，宁海文登人。祖祥为李全弟二太尉所掠，全妻杨氏开府山东，署祥为从事。父世杰有学行，宋平，慨然曰：“中原礼乐尽在江南。吾将往观之。”遂徙家于平江。钦少力学，有才名。集贤大学士高贯、浙江行省平章高昉皆荐之，征为国子助教，擢山东廉访司照磨。丁母忧，服除，授翰林国史院编修官，三迁为江南行台监察御史，改詹事院长史，就拜监察御史。泰定初，预铁失逆谋者未尽伏法。钦上书数百言，请亟正其罪，闻者为之咋舌。

天历元年，钦与同僚撒里不花、锁南班、张士宏上言：“朝廷政务，赏罚为先。功罪既明，天下斯定。国家近年自铁木迭儿窃位擅权，假刑赏以遂其私，纲纪始紊。迨至泰定，爵赏益滥。比以兵兴，用人甚急，然而赏罚不可不严。功之高下、罪之轻重，皆系天下之公论。愿命有司务合公议，明定黜陟。功罪既明，赏罚攸当，则纲纪振举，而天下治矣。”帝嘉纳之。迁中书左司都事，改御史台都事。钦据经守律，不务刻深。忌者因其骤进，造蜚语构之，遂除同知寿福院总管府事。未几，复拜兵部侍郎。至顺四年卒，年五十。撰《齐乘》十卷，传于世。

宋翼，字云举，泽州高平人。父景祁，德州教授，以经学授徒，家居七年，时论高之，擢国史院编修官。阿合马死，世祖严治党羽。左司郎中杜昌翁，居官十余年不迁，好汲引士类，至是缘坐。景祁言于执政，曰：“昌翁在众中，宜见简别，不然，何以劝善？”遂获免，且擢集贤学士。昌翁每语人曰：“吾善遇天下士，惟得一宋景祁耳。”景祁历晋城、乡宁、南漳三县尹，所至称廉平，专务德化，不事鞭朴，卒于官。

翼沈静好学，初除大都路儒学正，迁中山、怀庆两府教授。仁宗出居河内，翼从众郊迎。帝一见奇之，问：“长髯者为谁？”李孟对曰：“怀庆教授也。”帝赐以卮酒。俄改永宁县主簿。有寡嫂讼其叔侵暴，有司受叔赂，不问。翼穷治之。由是讼冤者，必侦翼出乃白事，否则袖讼牒而出。陕西行台闻其名，辟为掾。延祐二年，召为国史院编修官，进应奉翰林文字。四年任满当代，以荐留转从事郎。至治二年迁修撰，俄拜监察御史。翼居翰林七年，未尝一谒权贵。及拜御史，叹曰：“世之清要官亦有不求而得者，然既得之，又患失之，乃不如求而不得，犹可以自遂也。”三年，劾中丞雪雪贪淫，免其官。又与御史盖继元同劾铁木迭儿。

时铁木迭儿矫杀萧拜住、杨朵儿只等。翼历数其恶，士论壮之。先是御史观音保、锁咬儿哈的迷失、成珪、李谦亨谏造寿安山佛寺。英宗杀观音保、锁咬儿哈的迷失，杖珪、谦亨而窜之。至是，翼讼其冤。诏观音保、锁咬儿哈的迷失恤赠有差，召珪、谦亨还。

泰定元年，出为佥淮西江北廉访司事。时浙江行省置左丞相，翼引五大不在边之说，谏阻其事。不报。镇南王将至历阳观香菱塘。翼按部闻之，移廉访司，言：“秋禾未刈，王出，恐从骑践踏病民，请止其行。”廉访司不敢言，而遣翼迎劳。翼论列不已，会王以疾不果来，乃止。翼纠劾属吏赃罪比迁罢黜者二百余人。

二年，征为国子监司业，为教宽严适中，学者悦服。祭酒虞集举以自代。天历二年，转奉政大夫同佥太常礼仪院事，文宗郊祀，翼与同知太常普华奉祝册。帝见翼笃老，问参政阿荣：“白须者何人也？”对曰：“宿儒宋同佥。”上慰劳久之。三年，进佥太常礼仪院事，卒，年六十六。子泉昌，东安县尹。绍昌，国史院编修官。

延祐中，劾帖木迭儿者又有杨安札尔不花。杨安札尔不花，西夏人，为行台御史，劾铁木迭儿罪恶，不报。入为中台监察御史，又劾之。累迁户部尚书、治书侍御史。出为江西行省右丞，召为同知宣政院事使，卒。

杨焕，字文伯，汴梁祥符人。父敬直，江浙行省参知政事，赠宣忠守正奉德功臣、护军、宏农郡公，谥忠肃。焕以后至元初宿卫东宫，除翟县尹，避祖讳，辞改通事舍人，转太庙署令。又以父疾辞，寻除管勾河南行省承发架阁库。河南饥，焕告于朝，忤省臣，不为报。焕得见上，卒如所请。历籍田令，请籍田，植柳为薪，免伐桑枣。召见便殿，赐御酒金绮，拜南台监察御史，纠劾不法者七人、分司官皆惮之，多自劾去。移西台，按云南省臣赃置之法。复入中台，上言官冗吏弊病民蠹国等事，皆切中时弊。指挥马马沙横行不法，焕收捕笞之。分司上都，赐中统钞五十、锭银五十两、金龙币一。

台臣檄焕开水门，造石坝，以泄蔡河夏秋之潦，复旧闸六，导蔡水入圭河，民便之。出佥江东肃政廉访司事，池州达鲁花赤贪黩，焕发其赃罪，论如律。移佥湖北道，湖南饥民徐万六为盗，吏当以强劫罪，焕力争之，得不死。复移浙西道，以父敬直年高，请终养。改河南行省员外郎，寻迁郎中。敬直卒，庐墓三年。服阕，复拜监察御史，出为闽海道肃政廉访司副使，移湖南，擢江西榷茶都转运使，以正议大夫、兵部尚书致仕。至正九年卒，年七十五。子圭，知湘潭州。

胡彝，字安常，彰德安阳人。父景先有志节，隐居不仕。彝以文学授大都路儒学录，累擢中书省右司掾，工部主事，迁河南行省左右司员外郎。河南大饥，郡县请先发廪，后入奏，行省格其事不下。彝方代判省牍，即发三十二万石赈之，活五十万余人。未几，佥河西陇右道肃政廉访司事，拜监察御史，迁右司都事。有张甲陈言伏道，左乘舆马惊，将诛之。彝抗议，卒免其死。上都狱有妻弑夫者，西僧用佛法曲宥之，中贵人传旨，引至内廷将脱械。彝白宰相置之狱，卒正其罪。

再迁工部侍郎。漷州仓没于水，作渠分水势。彝所董万人，夜忽举火讙噪，同僚惶骇，彝静坐至旦，戮其为首者，众复安。丁父忧，去官。服除，拜陕西行省治书侍御史。又丁母忧，遇大祥，起为江西湖广道肃政廉访使，未行，改户部尚书。明宗入正大统，未几崩。文宗即位，逾月再颁赏赉，当事者请括民间金帛充之，彝力谏，建议以盐易银，事办而民不扰。拜治书侍御史，复除河南行省参知政事。未行，改江北淮东道肃政廉访使。至正十二年卒，年五十五。

史臣曰：世祖建御史台，分置察院，以监察御史专司耳目，非有时望者不能预其选，故自至元迄于泰定，御史多称职者。燕帖木儿援立文宗，专愎自恣，非其党羽，辄风御史劾去之。元统以后，沿为陋习。哈麻杀脱脱，搠思监杀贺太平，皆先以御史之纠劾颠倒是非，肆意诬蔑，是特奸人之鹰犬而已。呜呼，岂世祖所及料者哉！




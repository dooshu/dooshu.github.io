家铉翁　和唐寿隆上元三首

满城和气在春台，玉漏沉沉铁锁开。

明月谁知千里共，华灯同照万人来。

市桥未涨丰容柳，江路犹残的皪梅。

欲与先生拼醉赏，未须归去隐藁莱。

家铉翁

家铉翁　和唐寿隆上元三首

明月升天镜上台，灯如莲沼万枝开。

恨无立部歌仍舞，空有游人往更来。

秀如王子登门竹，味胜曹公止渴梅。

已向歌谣挹和气，预知丰岁变污莱。

家铉翁

家铉翁　和唐寿隆上元三首

几年踪迹远中台，梦想传柑宴斚开。

懒拥牙旗穿市去，纵看玉李堕天来。

从教独照青藜炬，莫使轻吹画角梅。

也有江风浮彩巘，坐令形势卷东莱。

家铉翁


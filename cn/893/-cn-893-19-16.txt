酬张卿夜宿南陵见赠





南陵，宣州之属县也，隶江南西道。



月出鲁城东，明如天上雪。鲁女惊莎鸡，[一]鸣机应秋节。[二]当君相思夜，火落金风高。[三]河汉挂户牖，欲济无轻舠。[四]我昔辞林丘，云龙忽相见。客星动太微，[五]朝去洛阳殿。尔来得茂彦，[六]七叶仕汉余。[七]身为下邳客，家有圯桥书。[八]傅说未梦时，终当起岩野。[九]万古骑辰星，[十]光辉照天下。与君各未遇，长策委蒿莱。宝刀隐玉匣，绣涩空莓苔。遂令世上愚，轻我土与灰。一朝攀龙去，[十一]蛙黾安在哉![十二]故山定有酒，与尔倾金罍。[十三]

[一]莎鸡，秋夜鸣声尤急，札札不止。详见四卷注。惊，犹趣织鸣，懒妇惊之意。



[二]江淹《丽色赋》：“秋梭鸣机。”梁武帝诗：“鸣机罢秋日。”谢灵运诗：“已复谢秋节。”



[三]火，大火也，即心星，至秋则落而西流。详见五卷注。《白帖》：“秋风曰金风。”



[四]《广韵》：“舠，小船也。”



[五]客星犯帝座，严子陵事，见二卷注。《晋书·天文志》：太微，天子庭也，五帝之座也，十二诸侯府也。



[六]任昉诗：“浚冲得茂彦，夫子值狂生。”吕向注：“王戎，字浚冲，为吏部尚书，得李茂彦为吏部郎，戎以礼待之。”



[七]左思诗：“金、张籍旧业，七叶珥汉貂。”《汉书·张汤传》：张氏自宣、元以来，为侍中、中常侍、诸曹散骑、列校尉者十余人。



[八]张良匿于下邳，步游沂水圯上，遇黄石公受书。见七卷注。



[九]《太平御览》：《帝王世纪》曰：武丁思建良辅，梦天赐贤人姓傅名说，乃使工写其像，求诸天下。见筑者胥靡，衣褐带索，役于虞、虢之间，傅岩之野，是为傅说，登以为相。



[十]《淮南子》：“此傅说之所以骑辰尾也。”高诱注：“言殷王武丁梦得贤人，使工写其像旁求之，得傅说于傅岩，遂以为相。为高宗成八十一符，致中兴。死托精于辰尾之星；一名策也。”



[十一]《汉书》：攀龙附凤，并乘天衢。



[十二]《国语》：“蛙黾之与同渚。”韦昭解：“蛙黾，虾蟆也。”颜师古《急就篇注》：“蛙，一名蝼蝈，色青，小形而长股。”《尔雅》：“在水者黾。”郭璞注：“耿黾也，似青蛙，大腹。一名土鸭。”



[十三]金罍，酒器也。见七卷注。






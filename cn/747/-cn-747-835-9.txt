○代史馆王相公谢令枢密使宣谕奸邪表

臣某等言。臣尝读汉史，窃见上官桀桑宏羊皆恶霍光之忠於王室也，欲夺其权，遂诈为燕王上书，言光将有非常之变。而昭帝知其诡诈，欲害贤良，显发怒言，保明元辅。识者以为汉昭之聪睿，远过周、成。臣等每阅其书，实感其事，以为後代不复有之。今月某日，获延英奏事，亲奉圣言，且以陛下深惧艰屯，欲清教化。寤乱阶於前事，穷蠹本於小人。既已诛锄，方期屏绝。而常有技术贱微之辈，班行险躁之徒，潜结诡谋，辄投邪隙。且相援引，遂有谮伤。间谍滋深，根株甚钜。而圣心不动，睿鉴有融。尽辨谗谀，靡容交乱。致臣於不疑之地，知彼有祸人之心。且赫扬於斯，必令惩革。觊於左右，永杜奸邪。臣等且惧且惊，载思载感。还至公府，未知所安。枢密使某等，又至中书备传睿旨，伏知是李遂刘达等，共谋推荐李洁秉政，因此大惑天听。君臣之所难闻，乾坤之所共弃。有李遂之奏，肆志巧言，而陛下不以为疑，祗以为怒。凡所布谕，必尽洪纤。某等复宣陛下之言，不惟保任臣等，兼欲击断此辈，彰明我心。臣等禀命而思，激情以泣。自有邦国，谁无君臣。今此谗邪，忍施陷井。密构於一夫之口，何术可知。潜行於万乘之前，何人敢辨。虽陛下察之不惑，隐之不言，有此衅端，加於辅相，臣之寤寐，将至惊狂。一旦亲奉尧言，俾行汉律，使罪人斯得，馀才自安。复使微臣，必无他虑。食是者，未足为德。喻煤孽者，未足为辞。李遂辈挤臣於不测之，陛下赐臣以援溺之手。诬臣以难明之罪，陛下谕臣以必信之言。彼昭帝之时，汉家方盛。霍光之辨，且有诈书。今李遂得於艰苦之朝，进倾危之说。宸聪之外，孰可得闻？则臣等涂污一浸，江汉难濯。殁为野土，谁为叫阍。不有睿明，焉知昭释？感入骨髓，誓诸神。千拜首以何为，一剖心而始足。惟当竭诚启沃，戮力弼谐。尽毁家纾难之谋，继图国忘身之策。尚疑丹悃，未答皇私。荷圣感恩，臣等无任蹈兢栗涕泣屏营之至。


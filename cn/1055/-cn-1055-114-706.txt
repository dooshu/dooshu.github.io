【与冯章靖公〈当世〉八通】

△一〈嘉三年〉

某顿首。区区久阙致问。中间辱书，为感何已。冬寒，伏惟台候万福。某以衰病，期得一小郡养拙，三二年间，谋一归老之地。此愿未获，遽被责以吏事，精力耗竭，何止强勉！不出岁末春初，当有江西之行矣。薛亲干敏，河东风土、民间事绪可以询问，得佐幕府，甚幸甚幸。某以目疾为梗，临纸草率，惟冀镇抚外以时为国自重。

△二〈嘉四年〉

某启。自承移镇合肥，尝一得奉状。其后区区更阙附问，不审酷暑以来尊候何似？庐在淮南为剧郡，窃惟下车布治之初，当少烦条教，既而可乐之趣，则有多于他邦也。伏惟视政之暇，为时自重。伫俟来归，以慰士大夫朋友之望。

△三〈嘉五年〉

某启。伏自移镇肥上，尝一奉书。忽已逾岁，续虽乏驰问，然瞻企之勤，则未尝懈也。即日春寒，不审尊候何似？某以衰病无堪，自解秩天府，于今一期，正以《唐史》残编为累。今幸成书，不久进御，遂当南去。世事老来益有可厌者矣。自当世治肥，然大率诸相知皆云不得书。某亦以地僻，少有来使得询动止。朝廷公议与交亲私望，皆愿还归。未间向暖，惟冀为国自重。

△四〈嘉五年〉

某启。昨自罢烦剧，卜居城南，少获休息。然犹此盘桓，未遂决去，正以《唐史》将遂终篇，然亦不过秋末时事尔。庐去京师不远，计可备闻，难于纸笔具道也。当世据名藩，优游文史，自足为乐，其余一付公议。但朝多贤士而独在外，与相知之私，立欲公来归之速尔。某衰病俱攻，去心甚速，诸公察其实然，而未肯决然放去，奈何奈何。原父虽归，子华作宪，朋友益萧索。当世尚壮，及时读书行乐。此外稍隙时，当得数奉问。大热，更冀自重。

△五〈嘉五年〉

某启。自承移镇金陵，遂疏奉问。经暑，窃惟体履多福。江山之胜，实足以资清兴，而贤者久居于外，岂朝廷之意哉？朋友区区之私，又可知也。某衰病，迫于归计，《唐史》奏御，遽陈危恳，而未蒙听允。进无所补，退不获志，负愧周行不知所措。相见益无涯，惟为时自爱，以副瞻望。

△六〈嘉五年〉

某启。自成书请外，所陈哀切，冀以危诚，有以感动。而二三公过为顾虑，曲以见留，在意实厚，于计则非便也，奈何奈何。本欲为郡下客，少溷主人，复未可得。然使少迁延，终当必偿夙志也。济叔穷居，得当世在镇，必以慰意，不久当应稍起，此公议久所郁郁也。前承惠碑，多佳者，甚济编录，感幸感幸。闻金陵有数厅梁、陈碑，及蒋山题名甚多，境内所有，幸为博采以为惠，实寡陋之益也。病暑，草率。

△七〈嘉五年〉

某启。承惠寄碑刻，既博而精，多所未见，寡陋蒙益，而私藏顿富矣。中年早衰，世好渐薄，独于兹物厥嗜尤笃。而俗尚乖殊，每患不获同好，凡如所惠，仅得二三，固已为难，而骤获如是之多，宜其如何为喜幸也！济叔公议犹屈，乃吾徒之责，未尝少忘于怀，而造物者第与众人同为嗟叹而已。岂贤人君子亨否有命，殆非人力能致邪？虽然，敢不竭力？辱谕，感愧感愧。承专遣人至，数召问其还期，每云有故未归。遂且于邮中附此，俟渠行，别当奉状也。

△八〈嘉六年〉

某启。衰病碌碌无所称，徒负愧耻。区区强颜，人事废旷，久阙致问，但深瞻企。昨承进宠经筵，而尚留居外，未足以慰士大夫之望，实非交游之私论也。辱惠书，承经暑涉秋，动履清安。江山英胜，聊助公余之兴。未严召间，希为国自重。


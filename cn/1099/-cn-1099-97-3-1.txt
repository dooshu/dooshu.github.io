○與江西廵撫任公宗海書 【 酌募机兵】

江西之事弊也極矣、所以属望於執事者久矣、簡擢之命既下、縉紳交賀、以為得人、而吾鄉人士、喜溢眉宇、列郡之民、自是其有更生之樂乎、聞姚源逋寇、至德興者、皆願聽撫於執事、中孚之感、可及豚魚、盖不誣也、但鄉人來者、謂或陽境內。尚有餘孽數千。亦是姚源流出。豈撫之猶未盡乎。抑延蔓難圖也。執事必思所以處之、而不致其滋蔓矣、窃意其中有名首惡。不過數人。其餘悉出脅誘。未必無自新之意。第曉之或未詳明當時所降黃榜旨意。亦坐不知首惡主名未及指出今宜指數其尤惡者數人。明白曉告。惟此數人不赦。自餘一無所問。或此數人能自相擒斬以獻并赦其罪。則彼欲驅民以張勢與助盜以為奸者其心必相疑、其黨必自散。此兵家伐謀伐交之策。且於誅惡之義。宥過之仁。兩無所失。不知以為何如也。初河北群盜。不下十數萬人。前旨既下。解散者七八萬、而劉六劉七齊彥名及劉三趙風子輩。始孤弱潰遇而南矣。亦惟此數萬人、多出於脇誘。而非欲死於鋒鏑之下也。好生惡死、人心同然、江西之民、豈獨甘就死地乎、在為民牧者、有惻怛慈愛之心而明示以可生之路耳、傳者又謂狼兵未至。賊惴惴有必死之憂。以為其鋒不可敵迨乎狼兵既至。與之交通。縱其奔逸。則其勢益橫。略無忌憚盖往時流刼。不過一二百里。猶未敢離其巢寨。今則至德興至弋陽又至上饒駸駸至微衢界上。且有由鉛山而入福建之舉。是猶病寒之証。傳經不已。而且為流注。非有仁心仁術如執事者。其孰能救之。聞狼兵半已擅止?帚、民固不堪其毒。而深幸其止?帚也、然賊未盡除。兵不可罷。而本地守禦之兵。及僉充機快。皆不足恃。故論者欲所在大家團結丁壯。自相保障。從前廵撫敕中皆載之。如近日何溪都等處亦以一二大姓。當賊要衝。能合力遏之而使之不敢遠出。此鄉兵可用之明驗也。愚意謂今之機兵。雖不足用。若能均其役而更其法。則固可轉而為精壯之兵也。盖舊日是役。僅憑該縣官吏耆老開報僉兌。類多私弊。或人丁事產。無大相遠。而有與有不與。甚者放富差貧。往往有不均之嘆。一机兵事最悉弊源凡民壯民兵皆如此也且村落之民未能去農畝而羈縻於官府。富室之子。未能脫履屐而甘於戎行。則必出銀若穀。募市井游手之徒。以冐名代役。平時不過用以追呼迎送。而近乃以之拒賊。正所謂驅市人而戰。徒足以損我之威張賊之膽。而豈有毫釐之益哉。今欲均其役而更其法者。何也。大約機兵一名。每歲顧募須銀二十兩。假令縣額机兵二伯名。則歲費四千兩。而此四千兩者。宜令該縣有田之家。通融均出。若有田四萬畝。畝出銀一分足矣。況大縣之田。未必止於四萬畝。則其所出至微而易辦也。如此庶勞逸均平。而人無怨者。乃以其銀募可以為兵者充之。或募富家佃僕。私習擊刺者、或募捕獵人戶。力扼虎而射命中者。或募今日聽撫惡少之革心者審其年力報之有司。各足原定机兵之額。擇大家父老。素有鄉曲之譽。而其才又足以馭眾。志又在於立功者統之縣各二人或三人。每月率其所統。一再赴縣中。聽掌印官比較武藝。大略如操練之法。視其生熟。嚴行賞罰。必求實用。不得徒為文俱。一鄉有警。防禦追捕。皆責成於此二三人。有功則賞。或功多則與奏請官職。如近日江西聽撫賊首何積玉。及四川領兵吏何定事例。若鄰邑鄰郡有警、量賊之多少。事之緩急。隨便調發。互相應援。而其簡閱稽考。又一属於兵備憲臣。此法既定。三數年間。縣縣各有任戰之兵。盜知有備。必不敢發。即發亦可撲滅。自不能滋蔓矣

皇明經世文編卷之九十七終








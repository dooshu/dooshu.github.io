【夏始和刘潺陵诗】

威仰弛苍郊。龙曜表皇隰。春色卷遥甸。炎光丽近邑。白苹望已骋。缃（广《文选》作湘。）荷纷可袭。徒愿尺波旋。终怜寸景戢。对窗斜日过。洞幌鲜飙入。浮云去欲穷。暮鸟飞相及。柔翰缜（本集作绢。）芳尘。清源非易揖。回江难绝济。云谁畅伫立。良宰勖夜渔。出入事朝汲。积（本集、广《文选》作绩。）羽余既裳。更赋子盈粒。椅梧何必零。归来共栖集。（○本集四。广《文选》十。《诗纪》六十。）


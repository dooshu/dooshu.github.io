五机第二十七

兵有五机：一曰地机，二曰事机，三曰势机，四曰利机，五曰神机。列营布阵，先据要害，敌取逆动，我取顺息，是谓地机。审探敌事，因而为之，以中敌情，使敌不知为我所觉，得以欺敌，是谓事机。鼓十人之气为百人之用，鼓百人之气为千人之用，威名气焰，动如雷电，所当者破，是谓势机。粮刍储积，士马习闲，凡敌境粮道通利，是谓利机。敌人料我于前，失之于后；料我于远，失之于近。动静出入，敌不能察，是谓神机。用兵以五机应敌，未有不能攻城掠地者也。


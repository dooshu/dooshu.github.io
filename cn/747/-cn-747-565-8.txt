○国子助教河东薛君墓志铭

君讳公达，字大顺，薛姓。曾祖曰希庄，抚州刺史，赠大理卿。祖曰元晖，果州流溪县丞，赠左散骑常侍。父曰播，尚书礼部侍郎。侍郎命君后兄据，据为尚书水部郎中，赠给事中。

君少气高，为文有气力，务出于奇，以不同俗为主。始举进士，不与先辈揖，作《胡马》及《圜丘》诗，京师人未见其书，皆口相传以熟。及擢第，补家令主簿，佐凤翔军。军帅武人，君为作书奏，读不识句，传一幕以为笑，不为变。后九月九日大会射，设标的高出百数十尺，令曰：“中，酬锦与金若干。”一军尽射，莫能中。君执弓，腰二矢，指一矢以兴，揖其帅曰：“请以为公欢。”遂适射所，一座皆起，随之。射三发，连三中，的坏不可复射。中辄一军大呼以笑，连三大呼笑，帅益不喜，即自免去。后佐河阳军，任事去害兴利，功为多。拜协律郎，益弃奇，与人为同。今天子修太学官，有公卿言，诏拜国子助教，分教东都生。元和四年，年三十七，二月十四日疾暴卒。

君再娶：初娶琅邪王氏，后娶京兆韦氏。凡产四男五女。男生辄即死。自给事至君后再绝。皆有名。遗言曰：“以公仪之子已已后我。”其年闰三月廿一日，弟试太子通事舍人公仪、京兆府司录公以君之丧归，以五月十五日葬于京兆府万年县少陵原，合王夫人茔。铭曰：

宦不遂，归讥于时。身不得年，又将尤谁。世再绝而绍，祭以不隳。


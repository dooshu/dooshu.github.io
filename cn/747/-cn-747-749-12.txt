○王樟除雅州刺史郭钅育除右谕德等制

敕。朝议郎前守成都县令上柱国赐绯鱼袋王樟等。卢山江关扼束，控西南夷，置吏不善，所虞非细。以樟尝宰剧县，在会府中，条令和平，吏人嘉美，迹尔前政，抚子远人。《礼》曰：“人之所好，已亦好之；人之所恶，已亦恶之。”以此用心，何忧不理。暨钅育与绶，门子清族，阅其官簿，入仕已久。东南谕导，名藩上寮，颇为优闲，宜服休命。可依前件。


验镰刀


有报伤重而毙于野外者，官莅验，则镰刀伤十余处，而衣履具在，所带零碎钱物亦无恙。官曰：“盗杀人，图取财耳。今物无恙而伤多，此仇也，必非盗。”传死者之妇至，密诘之曰：“汝夫向有仇家否？”曰：“夫向睦于邻里乡党，无仇也。”曰：“吾非徒问者，将为汝夫雪冤，盍细思之？”妇思良久，曰：“无也。惟某无赖曾来借债，夫未之应，彼衔恨以去耳。”乃遣妇。饬地甲谕邻近村人，各以镰刀来案呈验，隐匿不报者，即坐以凶手。令出，不终日，乡人之以镰刀至者，无虑百余。官令布列庭下，官据堂上亲临之。时方盛夏，乡人环堵以视，正不知其作何措施也。官察视良久，忽指一镰，问是何人物。人众中有出而承者。问其姓名，则借债未遂之无赖也。官曰：“汝何故杀人？”无赖尚狡展，官笑曰：“汝尚欲赖耶？汝自视其凶器可也。”曰：“均是镰也，某之镰，曾无以异于众人，何乃视为凶器？”曰：“汝不见飞蝇耶？镰所以割稻者，舍是更无所用之，洁净无油腻迹，无腥膻气，故飞蝇满前，不集其上。今诸人之镰皆无蝇，惟汝之镰飞集几满，此非杀人未久，腥气犹在之证据耶？”无赖顾视己镰，果如所言，乃俯首伏罪。






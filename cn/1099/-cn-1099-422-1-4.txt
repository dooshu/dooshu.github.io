○議義州木市疏 【 開木市】

題為黠酋求市隨便撫防敬陳制馭機宜以順夷情以安邊鎮事、本年四月內據通事胡以平于禮稟稱西夷酋首小歹青、要赴廣寧關市買賣領賞、仍採取木植用車裝運、因山阻赴關市不便、要從大凌河順水放至義州大康堡邊牆開市塲、與軍民交易等情、隨經備行分廵道會同錦義將領查議去後、今據分廵遼海東寧道兼理廣寧等處兵備右參政王邦俊呈稱行准管義州參將事副總兵李如梅手本開稱行據義州備禦盧得功會同本營中軍楊應元呈稱查得嘉靖三十年間小歹青伊祖栢哥帶領達賊二千餘騎、在于大康大平二堡邊外住牧年久、以為地方屬夷上邊講易木植買賣、當有前任參將王重祿因栢哥原係屬夷、本城尚有三千精徤兵馬、足堪防禦、准令軍民人等各馱米糧與栢哥止換木植二三次、原無設立關口市圈、亦無請動官錢、後前夷被大虜達賊頭目得知、怒其內向、帶領眾賊、將栢哥等殺回、至今再無買賣今照小歹青既要從大康堡凌河放木買賣、似亦舊例、但諸夷入市。不當散亂。須有一定關口。其關口應設大康堡久安臺迤西風口嶺地方、亦當有木塲馬圈、應設本堡正西門河東岸、其駕馭官應添提調官一員、即駐本堡專管木市事務、防範兵馬、本城育馬官軍家丁、除公差塘砲等項外、見在不滿八百、委屬不足、請乞合無于別營量撥勁兵一枝以防不虞。每歲春秋二季、每季按月三五次、准其出入交易、以復先年舊例等因、又准錦州前任遊擊劉仲文手本、開稱查得錦州嘉靖初年夷人互市、在于大鎮堡鎮邊山大福堡臥佛寺二處通夷買賣、後遇年荒、大虜屢犯、屯民十室九空、夷市禁止、及查錦州各邊山險陡峻、樹木稠密、兵馬單弱、防護不便、似難開市等因、各回復到道、併將緣由回報到臣、又經移文鎮守總兵董一元查議相同、及稱撫賞酒肉等物、責令守堡官備辦、不必另設提調緣由、回復前來、該臣會同總督薊遼保定等處軍務兼理糧餉經畧禦倭都察院右都御史兼兵部右侍郎孫鑛、鎮守總兵官太子太保左都督董一元、廵按山東監察御史宋興祖、議照環遼而穴者皆虜也。迤比土蠻種類多不可數勿論。即近邊者。直寧前則長昂。直錦義則小歹青。直廣寧遼瀋則把兔兒粆花花大諸酋。直開鐵則伯言兒煖兔諸酋。其在東邊海西。則猛骨孛羅那林孛羅卜寨諸酋。建州則奴兒哈赤速兒哈赤諸酋。以上酋虜無慮數萬。凡皆與遼地相錯如繡。人項背相望。竝墻圍獵。則刁斗劍戟之聲相聞。葢肘腋腹心之憂也。自那十二酋被剿。奴速兩兒受撫。數年來東垂無事。去歲把兔伯言兒戰死。粆花花大一敗塗地。今年伯言之子宰賽受罰入市。廣寧遼瀋開鐵間警報漸希。所未馴伏者惟有長昂小歹青耳。而小歹青者。素以兇狡雄長諸酋。且其巢穴當眾虜之中。北結土酋。為其心腹耳目。西助長昂。東助粆花諸虜。大舉動以數萬。無所不窺。小竊則飛騎出沒于錦義之間。如鬼如風。不可蹤跡。此速把孩入陽河之□也該地將領自周之望栢朝翠戰歿。繼之者搖手相戒。無敢以一矢相加遺。年來凌河上下方數百里。野多暴骨。民無寧宇。連阡沃壤。棄為甌脫。遠慮者每以河西不保為虞臣化龍在事以來。數為之輟食而嘆謂小歹青不死。遼左之憂。且未艾也。乃自今歲入春以來。此酋數數遣使叩關求市。每來則獻人口二三十名。最後以其剌麻僧送被虜生員薛天成來。臣與鎮臣庭詰其僧。僧言歹青厭兵矣。今且從佛教。願不復為賊。第求兩家一家耳。臣等未敢信。復陰詢其生員言歹青自去冬遣使唁東虜歸。而言東虜帳半空。多寡婦。日擕其胡兒啼。遠近聲相聞也。其妻心動。懼且為穹廬嫠。日夜垂涕泣而道之和。歹青亦心怦怦怔怔然。進則虞有高平之辱。居恐復有拴道之舉。日夜馳游騎四出偵我。若旦夕加兵者。然其所為求欵者。即將來不可知。目前似無他矣。於是臣等乃問剌麻虜所願者何。曰、願無出兵搗其巢。願夷人來降者、留其馬歸其人。願漢人回鄉者留其人、歸其馬。願得于凌河賣木以飬窮夷之不搶則無以為生者。臣等謂爾無入則我無出。誰復搗爾巢。廣寧降夷多不可勝用矣。且內地所不足非馬也惟回鄉而歸其馬則無利。恐流人遂不復回鄉。自後降夷來人馬皆無受。回鄉而有馬者馬給其人。不復歸爾。凌河賣木事至重需後命。虜使唯唯。臣等因謂我亦有所願。願自關門以西。錦義沿邊十五堡。爾無以一人一騎入。若他虜從此入者爾拒之。拒之不得。則以實報。俾得早為備。大虜來爾止之。不得亦以實報。俾得早為備。願爾無陰隨諸虜入犯。而陽為報以匿其名。願爾無勾連大虜。且為之嚮導。冀以大舉償零竊。虜使亦唯唯。因令之赴關。關將吏監之。殺馬牛鑽刀說誓盟於天。因報箭入市。賣馬以去。無何而關西報長昂聚兵三千謀犯寧前。居久之。歹青遣使來報。長昂且犯錦義。既而長昂果犯錦義以先知副總兵李如梅待之于邊。擊卻之。半日而出。陰遣邏者尾之。全營向西南去。果長昂賊也。于是臣等始信此酋之求欵者。將來不可知。目前果無他矣。始為行查賣木事、據鎮道將領、皆謂有利無害、可行無疑、臣等猶未敢信、復召彼地居民之有知者、及士人之習邊事者、遍問之、皆曰可、大約謂其便有五。河西無木。木皆在邊外。自屬夷叛亂以來。遼人無敢出邊一步者。材木之費。止仰給河東。道遠又時有虜警。不時至。至亦不多。故河西之材木貴于玉。自市通而河西材木不可勝用也。一。所疑于虜者。犬羊無信耳。第虜重市以為金路。當市之時。多不肯搶一日市則一日不搶一處市則一處不搶即今日市而明日搶。搶非有加于往日也。而我巳收今日不搶之利。即今年市而明年搶。搶非有加于往年也。而我巳收今年不搶之利。二遼東馬市　成祖文皇帝所開也。無他賞。賞即以市稅。無他市本。宣大二邊外之虜地無他產漢人與欵市止以弭患無所利也若遼左諸夷則有貂珠參木開市之後不特餌虜兼可足邊聽商民與之交易。官第為之治其爭而防其變。故虜以市為命。而民亦以市為利木市與馬市等耳有利于民。不費于官。三。大舉之害酷而希。零竊之害輕而數。小歹青不搶。錦義之零竊少矣。而又西不助長昂。東不助粆花。則虜勢漸分即寧前廣寧之患亦漸減。且大舉先報。又得以預為之備。四。所惡于和戎者微獨以多費也。盖亦弛備之害大焉。今大舉不絕必不至弛備而零竊頓希益得以脩備五。此五者利害較然如白黑。一二可指數也。于是臣等乃知木市果可行無疑也。臣等又恐此特其酋長畏死求和。或未必能戢其下。姑少延之。自夏及秋。果無零賊內入者。又恐夷人或假入市有他舉。或即于市中生事。亦未可知。因以便宜與約市期。匿盛兵待之。而令副總兵李如梅通判俞方策與之為市。且令虜不許多至。致生他虞。至九月二十日虜果以百餘放木三百五十零至堡前臨河與軍民交易。不終□而畢。即以市稅市酒食量賞之。市夷與居民各大歡悅而退。于是臣等益信此酋目前果無他。而木市果可行無疑也。其地宜在義州大康堡以近凌河。且先年故處也。其期歲春秋各一。春以三四月。秋以七八月。水方盛。便放木且非大舉之時無他變也每季市不過三五次。人不過五六百便防閑也守堡官即加以提調衘。聽臣等劄委。不必銓除既便彈壓又省事且省官也届市期仍發正兵營勁兵一千防護、畢市而歸去鎮城遠不盛兵不足以待變也市夷止犒以酒食不必他賞。賞在馬市不重出且木稅無多難浮費也庶幾乎制馭有完策。而木市無他虞乎。臣等又惟遼左事體。與他鎮不同。他鎮皆貢虜也。市必不搶。搶必不市。盖其費內帑金錢以數萬計。明以此為餌釣之彼亦中吾之餌而不敢變。亦不肯變。勢則然也。若遼之馬市止可當他鎮之民市耳民以為利。故虜雖有順有逆。市終不為之罷費不在官故市之或開或塞官亦不任其責盖犬羊之性喜則人。怒則獸。而制馭之法。來不拒。去不追。戰守和交發而互用。　成祖文皇帝所為經理遼左。法至善也。今之木市與馬市等偶爾虜懾于戰勝之餘威。甘就籠絡。故臣等亦啗以交易之微利。暫與休息。今而後其以為香餌一吞而不復吐乎。所不敢知。其以為鷄肋。暫食而旋復棄乎。所不敢知。自山陝諸邊撫賞數萬。不能保其終不渝盟。欵事一敗中朝議論必深責首事之人故須詳言之臣等以郊虗一市。欲其守空約而長無後患。一何其所持者狹。所欲者奢乎。惟是其市也。利可牧于目前。其不市也。害不加于往日。擇福于重。擇禍于輕。臣等固巳言之矣。是故自今以後。虜情少變。則當罷。罷而虜復輸欵。則又當開開而或陽順陰逆或東市西搶則不直罷。或剿其眾。或搗其巢。當惟其所為而不得謂之啟釁。總之防撫者惟盛兵為備。不必以市否為弛張綜核者惟隨事考成不必以市否課功罪一切制馭機宜。皆聽臣等督撫鎮道竟自主張。不必瑣瑣凟聞。一如馬市故事。庶邊臣得以展意設施。無所疑慮。虜雖悍且黠。當不復出吾籠絡中矣。伏乞敕下兵部查議覆請行臣遵奉施行、地方幸甚、

皇明經世文編卷四百二十二終








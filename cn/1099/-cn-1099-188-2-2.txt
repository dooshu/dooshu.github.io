○與汪中丞書 【 區處安南】

奉違日遠、祗有儲念、何時得面領教為慰、近承手翰如面教、幸甚、此書欲致討交南與林次崖所見相同淺夫聞執事張皇六師之勢、乃以為訝、何異井蛙、存中國尊大之體、自合如是、矧亦實事、曾謂舉全盛中國之力、不能制南鄙小蠻也、特自有中國之體、不屑爾也、湛公論甚得宜、幸審思焉、曰天子討而不伐、有征無戰、得駕馭小夷之體、我可坐策其斃、彼危不自安、國內遺黎、豈無圖其後者、自古英雄之主、如漢高祖唐太宗宋太祖、可謂乘時膺命者也、至惠帝高宗中宗真宗即不競奸雄如曹瞞如司馬昭劉裕、至子即絕、安祿山朱溫不能保其身、莫登庸惡浮祿山朱溫、篡逆二十年、得保首領幸矣、子孫可能保乎、不待智者知其不能也、乃亟干與之　詔書。頒之正朔。俾定偽位。是何為者也。前日毛仇二公行、生曰。若問順逆。則黎為順。莫為逆。三尺童可辯。若問莫肯投降否。彼則肯降。又問肯納貢否。彼則稽首歸貢。遣三尺童持片紙。彼則順應如響。不煩二公行而後定也。何也。莫自篡竊後。恒懼國人之討也。恒賄通邊將。為之請頒正朔。恒汲汲也彼竊位不奉　聖朝正朔。猶逆賊也是故正朔急于乞頒以定彼偽位非一日也二公今日之行、為之審曰、孰順孰逆、國人則曰黎順莫逆、三尺童子可知也、若曰孰願納貢。黎莫皆曰胥願歸貢。二公何以處之哉。毛公不答生言、葢將推擔子于撫臣、如有錯誤、他日可諉罪耳、且中國所以馭蠻夷。以有紀綱。有彜倫。縱篡賊不誅。又從佑之定其偽位。亂臣賊子焉攸懼。夷戎焉攸瞻仰也。往年羅峰柄事、邊臣巳為納信息、求入貢矣、求頒正朔矣、羅峰斥之、彼求無門、乃怏怏及今、彼時羅峰如肯容之入貢頒詔。金寶不知願入幾何。惟羅峰固拒。乃至今日。莫氏者葢汲汲也今往與之詔是彼也昔賄求不得今不求自致也非逆賊望外之幸耶。此事如不審思。必貽笑外邦、為後日悔、執事幸審圖焉、


陆游　新春

老境三年病，新元十日阴。

疏篱枯蔓缀，坏壁绿苔侵。

忧国孤臣泪，平胡壮士心。

吾非儿女辈，肯赋白头吟？

陆游

陆游　新春

柳淡春初破，梅寒瘦不禁。

羁愁醉後减，睡思雨中深。

闲试新收砚，重寻久废琴。

何时见朋旧，细话别来心？

陆游

陆游　新春

蒙蒙烟雨暗江干，新岁还胜故岁寒。

酒压浊清鸣社瓮，菜分红绿簇春盘。

良辰节物元如昨，病客情怀自鲜欢。

却羡村邻机上女，隔篱相唤祭蚕官。

陆游


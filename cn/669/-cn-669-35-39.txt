39　素王妙論論富者之稱　富者恩覆子孫澤及鄉里　范蠡三致千萬再散與貧


太史公素王妙論曰：「諸稱富者，非貴其身得志也，乃貴恩覆子孫、澤及鄉里也。黄帝設五法，布之天下，用之無窮，蓋世有能知者，莫不尊親，如范子可謂曉之矣。管子設輕重九府，行伊尹之術，則桓公以霸。范蠡行十術之計，二十一年之間，三致千萬，再散與貧。」【原注】史記正義：「七略云：司馬遷撰。」〇見越世家注。利者，夫子所罕言。又曰：「如不可求，從吾所好。」太史公著論，以素王名而言求富之術，豈以家貧無財賂，有激而云，如貨殖傳之意歟？然何足以爲妙論？

【何云】妙論，意者猶云戲論也。

【閻按】隋書經籍志「子部」五行有太史公素王妙義二卷，亡。王氏所引則見太平御覽者。素王妙論又有「范蠡本南陽人」一語，見越世家注。

【集證】太平御覽四百四引素王妙論曰：「計然者，葵丘濮上人。其先晉國公子也，姓辛氏，字文子，嘗南遊越，范蠡師事之。」又四百七十二引「諸稱富者」云云〔一〕。

〔一〕「四百七十二」，原脱「十二」二字，據四庫本太平御覽卷四七二人事部一一二富下補。






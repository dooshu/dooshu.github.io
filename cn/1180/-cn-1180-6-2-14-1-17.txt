十七


比以冗沓，束修之敬，不供于函丈久矣。诚知薄恶，无所逃罪。

受事于今四年，碌碌无以自效。所赖主德日明，宫府清穆，百司蒸蒸奉职。西虏北陲少警，一二黠肆不逞之夷，咸就诛僇。仰惟宗社阐灵，孚佑圣主。而正以浅薄，会逢其适，优游苟窃余荣，殆有天幸焉。顾值不世出之主，俾耆德遗逸在野，而以庸驽司鼎铉，深以自惭耳。

寿曜躔秋，牛斗之间，煜煜有瑞气。敬以便鸿，修其常献。南望台垣，百拜致祝。






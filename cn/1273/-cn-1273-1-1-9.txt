恭祝汝玉兄令堂游太孺人五秩　三首


曾闻画荻教欧阳，合与君家较短长。此母自然生此子，季方真不让元方。

高才世仰三珠树，佳日堂称万寿觞。为问绮筵人济济，绿衣记否杜黄裳。

云拥高空宝婺明，天河风静徹宵清。香飘丹桂莱衣舞，宴赴蟠桃寿酒盈。

银烛座分星万点，玉钩帘卷月三更。昆山应有新翻曲，奏到樽前逸兴生。

思将介寿赋新诗，只恐才疏又不宜。乐奏霓裳疑月殿，衣裁云锦似瑶池。

赞扬已得如椽笔谓芸翁吴夫子及施先生，吟咏须赓绝妙辞。更待韶华添五十，

我来堂上祝期颐。

同郡华岩子邱仙根祝

一八八一年（光绪七年　辛巳　十八岁）






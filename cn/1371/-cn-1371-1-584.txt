春游

平生乐行役，不耐常闭户。



今朝新雨霁，一笑整巾屦。



青猿导幽蹊，春草伴微步。



虽云尊酒薄，蔬果亦略具。

辛夷发高枝，杨柳吹堕絮。



行歌不知远，落日呼野渡。



横林已栖鸦，浅水犹立鹭。



归来意颇豪，古锦有新句。



春游

春风堤上草萋萋，草软沙平护马蹄。



似盖微云才障日，如丝细雨不成泥。



千秋观里逢新燕，九里山前听午鸡。



追忆旧游愁满眼，彩船曾系画桥西。



春游

右军不复见清真，赏会犹须我辈人。



幽梦断时鸡唱晓，短章成处鸟呼春。

出山茶笋村墟闹，上市蓴鲈七筋新。



速觅一壶随处醉，风吹红紫半成麈。



春游

镜湖春游甲吴越，莺花如海城南陌；十里笙歌声不绝，不待清明寒食节。



青丝玉瓶挈新酿，细柳穿鱼初出浪。



花外金羁络雪驹，桥边翠幙围螭舫。



怕雨愁阴人未知，时时微雨却相宜；养花天色君须记，正在轻云嫩霭时。



春游

梅市移舟过古城，此行亦未阙逢迎。



负薪野老无妻子，施药山人隐姓名。



风雨偏宜宿茅店，盐醯不遗到藜羹。



宜和版籍今谁在？

似是天教乐太平。



春游

方舟冲破湖波绿，联骑蹋残花径红。



七十年间人换尽，放翁依旧醉春风。



春游

熟食从来少天色，东吴况是足春寒。



城南藉草可痛饮，安得酒肠如海宽？



春游

兰亭路上换春衣，梅市桥边送夕晖。



闻有水仙翁是否，轻舟如叶桨如飞。



春游

沈家园里花如锦，半是当年识放翁。



也信美人终作土，不堪幽梦太匆匆。

春游

杏花天气喜新晴，白首书生乐太平。

小陌秋千虽隔世，名园祓禊尚关情。



山林自古流觞地，弦管谁家送酒声？



蓴菜鮆鱼初满市，莫将羊酪敌南烹。



春游

穷愁终日竟胡为？

老健人间自一奇。



每驾柴车游古寺，间骑竹马伴群儿。



登临兰渚流觞地，萧散狐泉冷饼时。



綀布单衣白羽扇，路傍人总道相宜。




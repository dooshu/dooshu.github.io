◇奏记晋安王

窃闻谦之象，起于羲轩爻画，揖让之源，生于尧舜禅受，其来尚矣，可得而详焉。夫以庙堂汾水，殊途而同归，稷契巢许，异名而一贯，出者称为元首，处者谓之外臣，莫不内外相资，表里成治，斯盖万代同规，百王不易者也。暨于三王之世，浸以陵夷，各亲其亲，各子其子，乃至七国争雄，刘项竞逐，皇汉扇其俗，有晋扬其波，谦让之道废，多历年所矣。夫文质递变，浇淳相革，还朴反古，今也其时。伏惟明大王殿下，天挺将圣，聪明神武，百辟冠冕，四海归仁，是以皇上发德音，下明诏，以大王为国之储副，乃天下之本焉，虽复夏启周诵，汉储魏两，此数君者，安足为大王道哉？意者，愿闻殿下抗目夷上仁之义，执子臧大贤之节，逃玉舆而弗乘，弃万乘如脱屣，庶改浇竞之俗，以大吴国之风，古有其人，今闻其语？能行之者，非殿下而谁？能使无为之化，复兴于遂古，让王之道，不坠于来叶，岂不盛欤！岂不盛欤！弘正陋学书生，义惭稽古，家自汝颍，世传忠烈，先人决曹掾燕，抗辞九谏，高节万乘，正色三府，虽盛德之业将绝，而狂直之风未坠；是以敢布腹心，肆其愚瞽，如使刍言野说，少陈于听览，纵复委身烹鼎之下，绝命肺石之上，虽死之日，犹生之年。（《陈书·周弘正传》，中大通三年，昭明太子薨，其嗣华容公不得立，以晋安王为皇太子，弘正乃奏记。）


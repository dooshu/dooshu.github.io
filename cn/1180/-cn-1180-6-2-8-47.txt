答辽东巡抚张心斋


连日不闻虏报，彼既得利于海西，必且归其所掠，未能复逞。但辽左之事多在深冬，宜加意防之。虏性惟论强弱，雠隙一构，报复不已。王台既被袭，虏雠恨必深。彼素效顺中国，父子俱蒙恩赉，其德我也亦厚，宜急以计结之，俾为外援。则北虏之真情可得，而我之藩篱益固矣。惟公熟计而审图焉。






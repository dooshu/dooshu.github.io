47　君使臣以禮臣事君以忠　父慈子孝加則字失本義


尹和静云：「君臣以義合者也，故君使臣以禮，則臣事君以忠。」東澗閻按：「東澗，湯漢號。」謂：「如言『父慈子孝』，加一『則』字，失本義矣。」

【元圻案】宋志：「尹焞論語解十卷，又説一卷。」經義考云：「未見。」〇尹氏之説，朱子集註取之。或問尹氏之説，朱子曰：「尹氏之説則爲君而言之爾。若爲臣而言，則君之使臣，雖不以禮，而臣之事君，亦豈可以不忠也哉！」〇皇侃論語義疏曰：「君能使臣得禮，則臣事君必盡忠也。」尹氏之説蓋本此。〇湯東澗，名漢，字伯紀，安仁人。度宗時官刑部侍郎，以端明殿學士致仕。謚文清。






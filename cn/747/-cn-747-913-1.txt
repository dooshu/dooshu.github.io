○白鹤寺记

太虚不可量，太极不可算，而能载有为也，含无为之道也。无为之道者，在乎未形之前而难知；有为功也，被乎化形之後而易解。悟斯理者，行斯化也，惟我乾竺之大仙乎？懿降神知足，诞瑞迦维，去爱金门，栖真雪岭，继七圣而成道，圆十号以称尊，分百亿身，宅三千界。一音雷震，一雨霞飞，白毫柔狂象之心，清风扇火龙之室。鹿野先调於五子，鹫峰方废於三车，使轮王倾髻里之珠，穷子获衣中之宝。小根小智，防微而豫固是塘；大愿大心，利物而肯贪身命。情覃九有，恩普四生，辟烦恼之重关，涸无明之巨堑。优昙浮木，岂无缘而偶哉！繇是能事毕矣，大缘终矣。金河月落，玉树愁，暨腾兰结辙於胡沙，像设来仪於汉室。自此中华仿制，列刹相望。

今乐清县白鹤寺者，乃东晋张文君字子雁舍宅为之也。以仁山智水，足为幽居，傲禄藏名，卜兹深隐，始其拔俗，终乎遇仙。亭亭鹤影，西瞻而似舞如飞；迢迢鹿踪，东去而转高渐远。胜游一遇，尘迹几何？山号“丹霞”，寺名“白鹤”。松萝四合，泉石幽奇；楼殿一川，烟霞沃荡。县城东望，极於大江；岩瀑西来，落乎深涧。丛荆乱人目，香风袭人衣，猿啸急而山寒，水去忙而川。皇唐之代，此寺中兴，有惟谦、继南二上德者，外擅百家，内穷三学，拂衣西上。三十馀年，居京西明寺，被命内殿讲新译《仁王》等经。及武宗会昌之祀，彼二上德振锡南归。宣宗大中之载，化缘造大佛殿，并三龛功德弥陀殿深涉堂，相继成功。廊庑旋臻，丰厨亦备，缘归十信，门引四方。有僧伽殿、罗汉堂，星纪频移，香灯永续。槛前翠，曾迷子晋之踪；门外康衢，空锁绿杨之色。霁後而锦鳞跃浪，宜慧子之情；月明而丹顶翘松，伴高僧之出定。竹扶疏而有实，花照灼而无春，回廊而晓见孤灯，别院而夜闻幽磬。

余髫年受业，壮岁游方，锡挂晴空，囊无长物，瓶汲寒溪之浪，衣穿古渡之风。自得印南宗，盖是从来之本事；承恩北阙，乃为望外之殊私。升堂而四十馀秋，继祀而五三嫡子。於戏！当年独去，则事住人稀；今日重来，而松枯桧老。粤有檀信，旌於所居。水月堂，宜（阙一字）宴息；观音殿敞，粗称经行。或三峰未掩，乃为祖榻之祥；傥六叶重芳，实为宗门之幸也。

时邑大夫琅琊王公崇义，名家之後裔也，承九重之命，施百里之恩，每及禅关，访我心要。因叹此寺，独无碑铭，沈吟久之，命予叙述。子宗门之首，非辞人也，遂诺公之请，乃一夕翦烛染毫，直书於记。

波仑

波仑，圣历时沙门。


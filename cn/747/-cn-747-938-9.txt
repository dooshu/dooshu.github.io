○杨神湍谢土地词

伏以道气分光，元功宰制，下镇灵化，上配列星，万圣之所宴游，群仙之所栖息，肇於历劫，以逮兹辰。玉女上宾，认香泉於江浒；元元驻驾，留玉局於城隅。耀天日之祥华，以安井络；启洞宫之径隧，以福坤维。为锦都灵胜之墟，乃蜀国神仙之府。而缮营久旷，芜荟几侵，清坛为蹂践之场，殿染膻腥之杂。我蜀王迥开神鉴，瞩此玄关，遽命澄清，俾其严饬。拂烟煤於石壁，早挹仙仪；蒿攸於荒阶，再窥灵洞。迩後累加缔葺，渐获精新，堂宇相望，楼台栉比，复还门闼，俯及康衢，夕磬晨钟，得以备朝修之礼；朝香暮火，得以申蠲洁之仪。报德何阶，感恩有自，辄陈醮祝，冀达真灵。伏惟广洒神休，大颁嘉贶。增圣主遐长之算，宁谧万方；延蜀王椿桂之年，安三蜀。连营将校，各崇竹帛之勋；比屋生灵，共乐和平之化。龙神悦豫，稼穑丰穰，疵疠无侵，锋永戢。其有薰腥秽渎，穿凿侵伤，承此忏祈，咸蒙销解。臣等佐时济俗，行教立功，奏御上通，遵修咸契，公私贞泰，眷属利安。然愿往化法流，先师旧德，冥关无滞，道果速圆。内外职寮，阴阳将吏，迁功加品，永赞福庭，克宏至道之风，常荷尊灵之泽。不任。


◇嘉征林邑将帅诏（二十三年）

林邑介恃遐险，久稽王诛。龙骧将军交州刺史檀和之，忠果到列，思略经济，禀命攻讨。万里推锋，法命肃齐。文武毕力，洁己奉公，以身率下。故能立勋海外，震服殊俗，宜加裒饰，参管近侍，可黄门侍郎、领越骑校尉、行建武将军。龙骧司马萧景宪，协赞军首，勤捷显著，总勒前驱，克殄巢穴，必能威服荒夷，抚怀民庶。可持节督交州广州之郁林、宁浦二郡诸军事、建威将军、交州刺史。龙骧司马童林之九真太守传蔚祖战死，并赠给事中。（《宋书·林邑传》。）


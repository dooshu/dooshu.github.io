○并州太原县令路公神道碑

夫作德储祉，垂裕锡羡，元运之符也；以爵驭贵，显亲昭孝，国令之劝也。然则道先於物者灵征速，功备於人者恩典异，参厥命数，考其庆端。至哉太原！茂业斯在矣。

公讳太一，阳平临清人也。其先帝喾高辛氏孙曰元元，有功於唐尧，封路中侯，建德赐氏，公即其後，袭兴图纪，才不虚世。迨於隋也，曾祖襄位至上仪同三司大长秋令。文皇之建极，大父文升仕至左光禄大夫秦州刺史，中宗之绍复；烈考元哲官至并州榆次县令，忠淑亮，异代同节。公渊凝有志，度合寻表，心顺性命，体形格训，至道可邻，浮运可端，造融理极，得天地之全者也。

始年八岁，丁尊夫人艰，自然崩毁，异日不食。既孤无（疑），睦幼弟，温慈诱，最息更气。时务於劝诫者，每推於教本，举以诲人。年十五，读《老氏春秋》，精用所得，不为虚学。以先荫补太庙斋郎，历卫益齐三州司功参军。思其官，会其要，虽决恒务，有宏大猷，所去之邦服其理。寻擢授并州太原县令。故相国河东公张嘉贞时典此郡，以公谏纳今古，风韵环朗。尝密谓所亲曰：“雅道不陨。今复见於斯人。”由是有要托始终不隔公礼之分矣。其实为邑之政，洁其性源，异气齐和，土壤可信，出处语默，无非教焉。及秩满，送归之日，老幼毕至，瞻望嗟涕，如去其亲。

呜呼！运及世期，灵归化本。春秋五十七，於归途逆旅遘疾而终，时开元五年八月十三日也。

夫人荥阳郑氏，始州临津县令方乔之女，礼部侍郎温琦之妹，清显（阙）裔考明闺训，经理於内，上则是宣，故得叶议纯贤，诞昭後庆。後公十载而没，以开元二十三年合於京兆府万年县少陵原。从先茔，礼也。有子四人：长曰兼之，抚州司法参军；次曰梁客，苏州海盐县令，次曰羽客，郑州别驾。咸该蕴器艺，殂命下位。季子兵部尚书冀国公赠尚书右仆射嗣恭，启应前休，挺杰宏表，苞合文武，为朝硕臣。城朔方，清岭表，乾纲立西北之柱，坤位正东南之极。夙敷惠术，实德於人。六专尚书，再仗麾钺，於是建国命爵，崇庙飨灵。宝应初，始赠公同州刺史，夫人荥阳郡太夫人。今圣践祚，迁赠左散骑常侍，幽禄之恩，照融上彻；贵宠之位，历乎两朝；宏密之行，光宣二诏。且夫体仁居贞，含德自保，大道之宗也；福流来允，克昌大业，积善之应也；貂冠具服，位光近列，扬名之义也；笾豆有序，飨献以时，罔极之尊也。备兹懿典，其可已焉。

建中三年夏五月，孝孙前秘书省著作郎应，洎令弟怀州刺史恕，前秘书省校书郎凭，天衅崩心，血哀过性，楚瘵匍匐，旌树先茔。式遵无念，用彰不朽，以良弼冀公幕府之旧，见托书词。敢存实录之纪，以成尊祖之业。其词曰：

於惟太原，贞表峨峨。含为渊鉴，发为中和。大道有本，至圣匪磨。虽求其约，竟获其多。龀岁执丧，自然知毁。友慈幼弟，已外之已。作则三语，为天百里。雅器虚融，时髦所韪。名全上德，寿阙下寮。後裔斯显，天监孔昭。湛恩被壤，宜运登朝。一命五马，再荣八貂。东南之原，历世封交。重冈转伏，对阙苍耸。山色靡移，松阴不动。烈祖之碑，孝孙所奉。

窦克构

克构，故怀泽县主婿，检校右赞善大夫。


【谢襄州燕龙图〈肃〉惠诗启〈景二年〉】

昨日伏蒙知府龙图即席宠示五言诗一章者。修闻古者宾主之间，献酬已接，将见其志，必有赋诗，托于咏叹之音，以通欢欣之意。然而工歌《三夏》，使者再辞，及于《皇华》，然后拜贶。是则施于贵贱，各有所当。修，贱士也，何足当之？

伏惟某官，以侍从之臣，当藩屏之任，德爵之重，与齿俱尊。学通天人，识洞今古，绰有余裕，多为长言。谈笑尊俎之间，舒卷风云之际。成于俄顷，盖其咳唾之余；得而秘藏，已如金玉之宝。岂伊孱陋，敢辱褒称？形于短篇，以为大赐。伏读三四，且喜且惭。譬夫四面之宫，铿锵之奏，愚者骤听，骇然震荡。及夫心平悸定，然后知于至和。在于顽蒙，获此开警。然贶之厚者，不敢报之以薄；礼所尊者，不敢敌之以平。顾惟愚庸，岂得赓继？但佩黄金之赐，无忘长者之言。


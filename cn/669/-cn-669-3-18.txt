18　流宥五刑之義　墨劓剕宫大辟爲賊刑　范鎮正書


范蜀公正書曰：「舜之五刑，流也，官也，教也，贖也，賊也。『流宥五刑』者，舜制五流，以宥三苗之劓、刵、剕、宫、大辟也。」皇王大紀全云：「胡五峰作。」之説本諸此，而以墨、劓、剕、宫、大辟爲賊刑之科目。

【元圻案】史記堯本紀「流宥五刑」，集解馬融曰：「流，放；宥，寬也。一曰幼少，二曰老耄，三曰蠢愚。五刑：墨、劓、剕、宫、大辟。」〇書舜典孔傳：「宥，寬也。以流放之法寬五刑。」范蜀公之説，實本於孔氏。〇皇王大紀十九論曰：「虞書曰：『象以典刑，鞭作官刑，朴作教刑，金作贖刑，怙終賊刑。』此乃帝王正五刑也。又曰『流宥五刑』，五刑有服，五服三就，五流有宅，五宅三居，是此正五刑，皆有流宥之法也。墨、劓、剕、宫、大辟，賊刑之科目也。後世止以是爲五刑，故肉刑一廢，遂不可復，非不可復也，不行帝王正五刑，而專以賊刑當天下之罪，慘莫甚焉。」〇汪氏應辰題范蜀公集曰：「正書所得止一卷，今分爲二。司馬温公論正書，其間有云『舜無焚廩浚井之事』，今書無之。」〇宋史藝文志「儒家」：「范鎮正書一卷。」〇東都事略：「范鎮，字景仁，成都華陽人。舉進士，禮部奏名第一，歷官端明殿學士，封蜀郡公，謚忠文。」〇書録解題史部編年類：「皇王大紀八十卷，胡宏撰。述三皇五帝至周赧王。前二卷自盤古至帝嚳，年不可考信，姑載其事而已。自堯以後，用皇極經世曆，起甲辰，始著年紀。博採經傳，時有論説，自成一家之言。」






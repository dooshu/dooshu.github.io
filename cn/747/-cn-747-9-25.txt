○佛遗教经施行敕

往者如来灭后，以末代浇浮，付嘱国王大臣，护持佛法。然僧尼出家，戒行须备。若纵情淫佚，触涂烦恼，关涉人间，动违经律，既失如来元妙之旨，又亏国王受付之义。《遗教经》者，是佛临槃所说，诫劝弟子，甚为详要。末俗缁素，并不崇奉，大道将隐，微言且绝，永怀圣教，用思宏阐。宜令所司，差书手十人，多写经本，务在施行。所须纸笔墨等，有司准给。其官宦五品已上，及诸州刺史，各付一卷。若见僧尼行业，与经文不同，宜公私劝勉，必使遵行。


陆游　大风

初闻澒洞怒涛翻，徐听骖驔战马奔。

纸帐蒲团坐清夜，恍如身在若耶村。

陆游

陆游　大风

今年毒热不可支，白汗如雨愁纤絺。

皇天悔祸为一洗，秋风作意来如期。

声如怒涛撼坤轴，夜半折我南斋竹。

幽人晨起得奇观，凤尾襳袜一帘绿。

陆游

陆游　大风

风大连三夕，衰翁不出门。

儿言卷茅屋，奴报彻芦藩。

狼藉鸦挤壑，纵横叶满园。

乘除有今旦，红日上车轩。

陆游


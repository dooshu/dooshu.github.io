可旻


北山法师。

渔家傲

赞净土并序

我家渔父，不比泛常。一丈六之身材，三十二之相好。说聪明也，孔仲尼安可齐肩；论道德也，李伯阳故应缩首。绝伦武略，独战退八万四

千魔兵；盖世良才，复论败九十六种外道。拱身

誓水，坐断爱河。披忍辱之蓑衣，遮无明之烟

雨。慈悲帆挂，方便风吹。撑般若之扁舟，游死

生之苦海。誓山月白，觉海风清。钓汨没之众

生，归涅槃之篮笼。如斯旨趣，即是平生。暂歇钓竿，乃留诗曰：

家居常寂本优游。来执鱼竿苦海头。直待众

生都入手，此时方始不垂钩。

曾讲弥陀经十遍。孤山疏钞频舒卷。事理圆融文义显。多方便。到头只劝生莲苑。

本性弥陀随体现。唯心净土何曾远。十万程途从事见。休分辨。临终但自亲行转。

又

四色莲华间绿荷。一莲华载一弥陀。莫疑净

土程途远，日日人生雨点多。

我佛莲华随步踏。黄金妙相青螺髮。因地曾将洪誓发。四十八。众生尽度成菩萨。

宫殿红香华影合。宝阶三道琉璃阔。水鸟树林皆念法。声嘈囋。空中零乱天华撒。

又

树阴阴布七重。宝华珠纲共玲珑。百千种乐俱鸣处，天雨曼陀散碧空。

彼土因何名极乐。莲华九品无三恶。虽有频伽并白鹤。非彰灼。如来变化宣流作。

九品一生离五浊。自然身挂珠璎珞。宛转白毫生额角。长辉烁。百千业障都消却。

又

六方诸佛说诚言。舌相三千广赞宣。池上托

生莲九品，未知生向那枝边。

佛赞西方经现在。广长舌相三千界。为要众生生信解。临终迈。不修净业犹何待。

七宝池塘波一派。莲华朵朵车轮大。华内托生真自在。分三辈。阿鞞跋致长无退。

又

但得莲中托化来。从教经劫未华开。华中快

乐同忉利，不比人间父母胎。

鹦鹉频伽知几只。音声和雅鸣朝夕。演畅五根并五力。令人忆。心飞恨不身生翼。

从是西方十万忆。山长水远谁人识。唯是观门归路直。真消息。坐澄劫水琉璃碧。

又

兀坐初修水观成。微风不动翠波平。幽深境

界谁人见，一片琉璃照眼明。

清净乐邦吾本郡。娑婆流浪因贪吝。冉冉思归霜入鬓。深嗟恨。塞鸿不解传音信。

落日尽边沙隐隐。向西望处归应近。天乐是时相接引。宜精进。紫金台上谁无分。

又

乐邦清净本吾家。既有归期岂惮赊。行计会

须动策进，淹留无虑在天涯。

理性本来长自在。灵通昭彻光无碍。因被无明风恼害。真如海。等闲吹动波千派。

五蕴山头云叆叇。遮藏心月无光彩。六贼会须知悔改。除贪爱。刹那跳出娑婆界。

又

混然凡圣本同途。一点灵明体一如。只为妄

情随物转，至今颠倒未逢渠。

为厌娑婆求净土。驰情送想存朝暮。谁信不劳移一步。西方去。楼台隐隐云深处。

珠网为光华作雨。金沙布地无尘土。怎不教人思去路。心专注。坐观落日如悬鼓。

又

清风为我拂寥泬。不许残云遮屋角。禅居深掩静无人，坐看一轮红日落。

四相相催生病老。死魔不定朝难保。争似寅昏持佛号。西方好。树林水鸟称三宝。

磨灭等闲髭鬓皓。乐邦行计唯宜早。万亿国邦非远道。休烦恼。一弹指顷能行到。

又

经赞弥陀愿力强。劣夫为喻从轮王。四天一

日行周遍，西去应非道路长。

人世罪冤知底数。前程不是无冥府。争似静焚香一炷。无行住。声声称念弥陀父。

罪业尽消生有处。弥陀愿力堪凭据。十念一心存旦暮。西方路。功成足步红莲去。

又

谁知端坐却能游。顷刻心飞到玉楼。竹影月移来户牖，便疑行树在檐头。

万事到头无益已。寻思只有修行是。若送此心游宝地。还容易。坐观落日当西坠。

万顷红光归眼际。眼开眼闭长明媚。此观成时知法味。心欢喜。临终决定生莲里。

又

九品莲华次第排。也应荷叶翠相挨。未知何

日生莲界，无奈晨昏甚挂怀。

西望乐邦云杳隔。一钩新月弯弯白。意欲往生何计策。劳魂魄。弥陀一念声千百。

金殿玉楼为屋宅。七重行树强松柏。华里托生非血脉。真高格。乐天不是蓬莱客。

又

遍看玉轴与琅函。若劝劳生脱世凡。净土好修还不肯，莫教披却有毛衫。

富贵经中谈净域。赤珠玛瑙为严饰。彼土众生当晓色。擎衣裓。妙华供养他方佛。

稚小嬉游随没溺。娑婆是苦何曾识。忻厌迩来方有力。从朝夕。静焚一炷香凝碧。

又

既有身心求净土。可无门路去娑婆。修行也

只无多子，十念功成一刹那。

文墨尖新无处用。已将名利浑如梦。一串数珠随手弄。休千种。唯闻念佛心欢勇。

滉漾空中仙乐动。笙箫声细天风送。接引凡夫归圣众。香云捧。男儿此日方崇重。

又

览遍经文与律仪。频频唯劝念阿弥。一声消尽千生业，何况唠唠久诵持。

休纵心猿驰意马。牢将系念绳头把。说破十疑因智者。争传写。庐山又结莲华社。

十八大贤居会下。功成五色云西驾。诸上善人都在那。相迎迓。聚头只说无生话。

又

池边行树不全遮。袅袅金桥露半斜。忽见化

生新佛子，红莲开处噪频伽。

三十六般包一袋。脓囊臭秽犹贪爱。恰似蜣螂推粪块。无停待。朝朝只在尘中。

若解坚心生重悔。宁拘恶逆并魁脍。一念能消千劫罪。生华内。满身璎珞鸣珂佩。

又

纷纷世态尽空华。讲外无馀挂齿牙。一串数珠新换线，阿弥陀佛做冤家。

一点神魂初托魄。青莲华里琉璃宅。毫相法音非间隔。虽明白。到头不似金台客。

九品高低随报获。或经劫数华方拆。若是我生心性窄。应煎迫。未开须把莲华擘。

又

菊脑姜牙一饭馀。其他安敢费功夫。从今十指无闲暇，且尽平生弄数珠。

净土故乡嗟乍别。天涯流浪经时节。老去染沾眉鬓雪。思归切。闻声愿寄辽天月。

念念时时修净业。临终佛定来迎接。有誓表为诚实说。广长舌。三千遍覆红莲叶。

又

唯将焚诵是平生。夜夜唠唠一二更。只影自

怜尘世外，风前月下恣经行。

善导可嗟今已往。化来老少皆归响。佛念一声分一镪。声才响。一声一佛虚空上。

八万四千奇妙相。光明寿命皆无量。金色臂垂千万丈。鹅王掌。誓来迎接归安养。

又

莫鼓晨鸡不住催。逡巡容貌变衰颓。莫言白

髮浑闲事，总是无常信息来。

西土纹成东土坏。星飞一点千叶界。勿讶神魂生去快。无遮碍。乐邦只在同居内。

八德池深华又大。跏趺端坐莲华载。耳听法音心悟解。低头拜。从今跳出胞胎外。








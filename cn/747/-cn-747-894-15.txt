○投湖南王大夫启

某启。某闻元亮苦贫，姑求彭泽。戴禺多病，遂乞海虞。苟物役之是牵，亦人情而斯见。某族惟单贱，品在下中。三箧亡书，幸无遗漏。一枝仙桂，尝欲觊觎。十年恸哭於秦庭，八举摧风於宋野。近者以调甘轸虑，负米撄心。毛义前贤，尚犹捧檄。鲰生何者，焉可守株。勒气马以徐回，解藩羊而适愿。前使常侍，遽怜此志。遂以奏官，藉俸入於衡阳，专表章於使府。虽元瑜书记，不足愈风。而处士衣裘，未尝换雪。斯亦冤鸟尚思於衔石，愚公犹锐於移山。寻遇大夫辍梦轩宫，吹暄楚峤。手中扇在，河必袁宏。天上才高，宁惟公辅。间者龙门掌贡，马帐搜遗。泉客号兆，只忧宝尽。地灵惆怅，不觉山空。而某适限徐兵，远留吴会。不得少将鳞鬣，侧望风雷。指函谷以驰诚，遥知气紫。上苏台而送目，空羡河清。今者辄奉危心，来干画戟。大夫或俯回赵印，下煦韩灰。更於茶药之中，重假勾留之便。所冀犹縻禄食，远救朝昏。迹稍免於屡空，心尚期於妄动。百生可卜，式占郭泰之龟。一字为褒，全系宣尼之笔。谨启。


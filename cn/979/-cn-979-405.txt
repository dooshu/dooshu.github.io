释文珦　遣兴

吾方慕孤贞，俗苦尚冯附。

一身天地间，瓠落如大瓠。

短寄无百年，倏忽已迟暮。

平生清净禅，犹嫌被诗污。

洗除岂诚难，心空灭万虑。

更当寻亮公，竟入西山去。

释文珦

释文珦　遣兴

七十七岁潜山翁，见闻已尽如盲聋。

只在山边水边住，了得人空我亦空。

铁心石肠安晚节，未输金口而木舌。

此真难与时人说，明知独有高空月。

释文珦


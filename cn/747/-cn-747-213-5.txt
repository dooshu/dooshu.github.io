○谏曹仁师出军书

臣伏见诏书发怀远军，令郎将曹仁师讯勒以征凶丑。臣闻古之天子，方建大礼，必先振兵释旅，以告成功，故汉孝武皇帝将封禅，徵精卒十万，北巡朔方，略地而还，此盖遵古先哲王之礼也。今神皇陛下应天受，将欲郊祭天地，巡拜河洛，建明堂，朝万国，斯迈古之盛礼也，诚合式遵旧典，耀武塞上，毕境而还。臣犹虑曹仁师未识典礼，肆兵长驱，穷极砂碛，不恤士马，专以务得为利，不以全兵为上。今朝廷百寮，虽有疑者，无敢言之，臣诚愚昧，不识忌讳，曾闻事君之道，所贵尽心，心以为非，安可不言？臣料仁师到内城发兵之日，合至九月初；到突利城，回兵之日，合至十月初。胡地隆冬，草枯泉涸，南中士马，不耐祁寒。计仁师所将之马，从灵州常时所发之处，却回到内城，已行四千馀里，云内城中又先未支度，马既疲瘦，经冬无粟，以臣愚算，十不存二。若送南中，散就诸州，路程益远，疲瘦更极。以臣愚算，十不存五。紫蒙之军，类例相似。且仁师此行，计迟发速至，於应会不甚精备，以臣计料，恐未成功。脱若功未克成，士马先丧尽，中土求市，卒又难得。且自古与匈奴战，非士马相资不可，臣恐马既虚用致尽，贼又窜远未平，但虑後之谋臣，悔於今事。且古来绝漠，多丧士马，非臣臆度，辄敢陈闻。昔汉室以卫青出塞，是时汉马三十万匹，旋师之日，唯馀四万四十年不得事匈奴，盖由此也。臣愿陛下考验前古，取臣愚诚，望与三公大臣审更详议。


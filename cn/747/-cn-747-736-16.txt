○歌者叶记

昔者秦青之弟子韩娥，从学久之，以为能尽青之妙也，即辞去。青送之，将诀且歌，一歌而林籁振荡，再歌则行云不流矣。娥心乃裒然。然韩娥亦能使逶迤之声，环梁而游，凝尘奋飞，微舞上下者，三日不止。能为人悲，亦能为人喜。其後汉武时协律李延年为新声，亦云能感动人。

至唐贞元元年，洛阳金谷里有女子叶，学歌於柳巷之下。初与其曹十馀人居，独叶歌无等。後为成都率家妓，及率死，复来长安中。而毂下声家闻其能，咸与会唱。次至叶当引弄，及举音则，则弦、工吹师皆失职自废。既罢，声党相谓约慎语，无令人得闻知。是时博陵大家子崔莒，贤而自患其室饶，乃曰：“吾绿组初秩，宁宜厚畜以自封耶。”遂大置宾客，门下纵乐，与之遨游，极费无有所惜。他日，莒宴宾堂上，乐属因言曰：“有新声叶者，歌无伦，请延之。”即乘小车诣莒，莒且酣，为一掷目作乐，乃合韵奏绿腰，俱瞩叶曰：“幸终声。”叶起与歌一解，一坐尽眙。是日归莒。莒沉浮长安数十年，叶之价益露。然以莒能善人，而优曹亦归之，故卒得不贡声禁中。叶为人洁峭自处，虽谐者百态争笑於前，未尝换色。

元和六年，莒从事岐公在朔方，时余往谒焉，会与公宾舍於邮，在莒邻。夜闻其歌，有一人坐泣甚悲，良久复悦，及卒声而悲悦再三。曰：“孰为之？是欲吾不得自任耳。”明旦问其状，乃叶为也。後莒复从岐公来彭城。十年，余过其居，问叶安在，曰：“近逝矣。”自赵璧、李元、冯世、称为知音之尤，皆擅鼓弦。及为余言叶之歌，使其妙自备，则音属不知和矣．呜呼！岂韩娥之嗣与？惜其终莫有能继其声者。故余著之，欲其闻於後世云。


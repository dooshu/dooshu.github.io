程周量梅花小像

炎海祝融雄百粤，山川郁奥仙灵宅。
柳州能言不解事，岭南少人故多石。
君看程侯起海滨，睥睨中原眼欲白。
出入承明及郎署，风流共许文章伯。
胡为乎倚树孤吟似山泽。
把君诗一卷，酌君酒满樽。
朋友胶漆君所敦。
幼舆自具有丘壑，东方游戏隐金门。
天南群盗如蜂屯，干戈未息黄尘昏。
罗浮纵好不可住，回首梅花何处村。



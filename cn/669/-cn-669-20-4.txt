40　曆動而右移律動而左轉


劉貺曰：「曆動而右移，律動而左轉。」

【元圻案】劉貺大樂令壁記上：「杜夔，漢世之樂郎，不識旋宫之義；荀勖〔一〕，晉朝之博識，莫知古律之則。曆動而右移，律動而左轉。律以曆合，氣以錯行。金奏隨律而變宫，以宣地靈；登歌與曆而改調，以應天氣。歌奏相命，所以合天地之情也。」〇唐書劉知幾傳：「子貺，字惠卿。好學，多所通解。擢起居郎，歷右拾遺、内供奉，獻續説苑十篇。」

〔一〕「勖」，原作「勉」，據四庫本玉海卷七律曆律吕下改。






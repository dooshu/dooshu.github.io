○平杨守亮等敕

夫胜残去杀，古圣之格言；阜俗安人，前王之令典。逆贼杨守亮、杨复恭、杨守信等，结於当援，聚作奸邪，谓天可欺，谓神可罔。言惟讪上，既验於无君；动即谋人，非因其有道。枉杀元舅，沈溺一家，（阙）节旄，阻留恩命。隔西川之贡奉，绝数镇之纲商，欲使朝廷支费不充，又遗藩方资粮有阙，擢发不足以数罪，糜躯未足以当辜。万姓脂膏，苛敛作奉身之具；一方丁壮，尽驱为不轨之兵。以至夫不得耕，妇不得织，愁叹寻盈於道路，疮痍仅遍於乡闾，每切焦劳，不忘顷刻。昨者幸赖股肱重寄，心膂元臣，共兴貔武之师，尽破豺狼之窟。今则烟尘顿息，戈甲以宁，成（阙）堵之期用遂息肩之泰，得不去其前弊，示以新恩？爰兴恻隐之心，乃降优宏之命。应兴元界内及洋州金商等州，兵火伤残之后，各委长吏切国安存。至於赋税，并宜酌量矜减。其杂色差役，悉仰权停。如有百姓军人，前资见任，凡百诖误，一切不问。其京畿界内有兵马屯驻之处，亦委京兆府量宜蠲免，俾令通济，无令重伤疲瘵。其凤翔、邠宁、秦州、东川、华商等道将士等，二年于役，苦战摧凶，竟於荡平，宁忘酬奖。应立功大将节级等，各委本道节度使定其功状，具名衔闻奏，当议处分。又飞挽之劳，宴赏之费，尽出方面，不在朝廷。诚曰嘉谋，亦由协力，应用军已来本判官并主掌官吏，各仰分析奏闻，各与奖拔。於戏！王者为心，不忍一物失所；君人御宇，岂忘四海为家。全资有土之臣，共广无私之化。布告中外，咸使闻知。


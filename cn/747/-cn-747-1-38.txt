○命行人镇抚外藩诏

画野分疆，山川限其内外；遐荒绝域，刑政殊於函夏。是以昔王御世，怀柔远人，义在羁縻，无取臣属。渠搜即叙，表夏后之成功；越裳重译，美周邦之长算。有隋季世，黩武耀兵，万乘疲於河源，三年伐於辽外，构怨连祸，力屈货殚。朕祗膺宝图，抚临四极，悦近来远，追革前弊。要荒藩服，宜与和亲。其吐谷浑已修职贡，高句丽远送诚款，契丹、靺鞨，咸求内附。因而镇抚，允合机宜，分命行人，就申好睦，静乱息民，於是乎在。布告天下，明知朕意。


巷伯

七章，四章章四句，一章五句，一章八句，一章六句


首章讲：时有遭谗而被宫刑为巷伯者作此诗。曰：天下之可畏者，莫甚于谗谄之口。倘君子而不知以敬自防，则未有不受其祸者也。若我今日可鉴矣。





萋兮斐兮，成是贝锦。

贝，水虫介。彼萋斐，文之小者也；贝锦，则文之大矣。今也因萋斐之形，而文致之以成贝锦之美。然则谗人因人之小过，而饰成大罪，不犹是乎？





彼谮人者，亦已太甚。

太甚，过甚也。夫人之小过，本不足深责，而至饰成大罪，以重其祸焉。彼谮人者懻忮，深中其所为，不亦已甚也耶？

二章讲：不特此也。





哆兮侈兮，成是南箕。

南箕，星名。彼哆侈张之，微者也；南箕，则张之大矣。今也因哆侈之形，而虚张以成南箕之势。然则谗人因人之疑似，而构实成罪，不犹是乎？





彼谮人者，谁适与谋？

适，主也。夫人之疑似其过，犹未甚明，而乃构成实罪，此其谋诡矣。彼谮人者，果谁适与谋，而何其谋之诡秘耶？

三章讲：虽然，尔岂可徒谮人而不知畏哉？





缉缉翩翩，谋欲谮人。

缉缉，口舌声。今尔之口舌，则缉缉而不厌其渎；尔之往来，则翩翩而不病其烦。其处心积虑，惟谋欲以谮人耳。





慎尔言也，谓尔不信。

慎，戒谨意。尔，俱指谮人者言。自今言之，言听计从，固自以为得意矣，然亦当慎尔言也。苟不慎尔言，而缉缉翩翩者如此，吾恐听者有时而悟，且将以尔之言虚伪反复而为不信矣。欲求如今之信，从何可得哉？

四章讲：然不特不信己也。





捷捷幡幡，谋欲谮言。

今尔之口舌，则楗莲而儇利；尔之言语，则幡幡而反复。其处心积虑，惟谋欲为谮人之言耳。





岂不尔受？既其女迁。

受，听从。既，是终。迁，即移字。今王好谗，则固将受汝矣。然好谮不已，则告密之门一启，而文致之词日兴。王将以人之谗尔而罪尔，遇谮之祸亦且迁而及女矣，岂特我有遭谗之祸哉？

五章讲：夫以谗人之恶如此，而我之受病甚矣，今将何所诉乎？





骄人好好，劳人草草。

好好，骄之状。草草，劳之状。彼谮人者骄人也，骄人谮行得意，何好好也！彼谮人者劳人也，劳人遇谮而失度，何草草也！





苍天苍天，视彼骄人，矜此劳人。

视，鉴视。矜，哀怜。天骄劳殊状，忧乐异情如此，今固无望于人之能察于斯矣。苍天苍天，夫固临下有赫者也。尚其视此骄人之得意，而有以抑遏沮止之，毋使为善类之害矣乎？其矜此劳人之失度，而有以扶持全安之，毋令为小人之虐矣乎？此固吾之所望于天者，如此也已。

六章讲：然我之望于天者，不特有以视之而已，尚当有以制其罪矣。





彼谮人者，谁适与谋？

彼谮人者，不知谁适与谋，其为谋之诡秘至于如此也。





取彼谮人，投畀豺虎；豺虎不食，投畀有北；有北不受，投畀有昊！

畀，是与。豺虎，恶兽食人者。北，北方寒凉不毛之地。受，容也。昊，昊天。夫以为谋之秘，岂可使之久存于世，而肆毒以害人哉。是故豺虎以杀为性也，吾取彼谮人以投畀豺虎，豺虎亦恶之而不食矣。有北所以处罪人也，吾取彼谮人以投畀有北，有北亦恶而不受矣。然则我将如之何哉？彼昊天至大，其神灵莫测者也。吾惟投之有昊，使制其罪，加之以速死之刑，庶善类得以保全，而人心于是乎用慰矣！

末章讲：夫以谗人之可恶如此，其祸将有不可胜言者，岂特及于我已哉！吾知其渐，必及于贵矣。





杨园之道，猗于亩丘。

猗，倚赖也。今夫杨园，地之下者也；亩丘，地之高者也。然陟亩丘者，必自杨园始。是杨园之道，尚有益于亩丘矣。





寺人孟子，作为此诗。

寺人，内小臣。孟子，是巷伯之字。诗，萋斐之诗。夫物且然，况于人乎？盖谮始于微者，而其渐将及于大臣，势有所必至也。故我寺人孟子作为此诗，伤萋斐之交构，慨劳人之无辜，固为贱者之言矣。





凡百君子，敬而听之。

百君子，指诸大臣言。然百凡君子，亦必敬而听之，预有以防其渐，则祸庶乎可免矣。贱者之言，岂无补于君子乎？不然，今日之巷伯，诚有令人伤者，可不戒哉？






·上监国鲁王启（壬寅八月）

右臣某启：八月初八日，御史臣陈修奉纶音至臣营；臣焚香开读，知主上薪胆忧危，较昔倍甚。臣南望仓皇，罔知所措！

独念臣违颜以来，忽经十载；百折千磨，壮心未已。原非动念勳名，特以越国义旅、鲁邸侍从，止臣一人尚在军次；虽乖哭庭之志，尚图扫境之功。苟良会可乘，则迎銮岂远；大命克集，则奠祚非难。向以皇上当阳，故讴歌有缺；且以主上养晦，则潜跃宜权。臣何敢妄思推戴，以启猜疑。区区之情，盟之幽腑。何期行阙洊染胡氛，攀髯莫逮；而延平藩忽捐宾客，秉钺无人！论国势，疑兴汉益艰；察人心，幸奠周转切。近来虏中，亦喧传主上亲征北髮；故臣于七月中，具有密启，专官驰奏。兹奉巽命涣颁，倍增感奋。但臣以孤军孑处荒壤，虏艘星列十倍于臣，而臣又无蚁子之援；臣日夜枕戈，与死为邻，亦以死自誓。若轻为移跸，则风鹤频惊，臣罪难诿；倘仍栖浯岛，窃恐号召稍远，复与臣呼应不灵。伏乞主上与诸搢绅、勳镇熟筹妙策，或扬帆海上、或保据沙关，结纳忠义、联合勳爵；俟羽翼既成，然后旌旗四出。仍乞敛锷韬光，以绝敌人窥伺；臣亦得趋觐睿颜，稍将芹曝也。犹有虑者，倘魏绦之策得行，则华戎错杂，尤宜戒备不虞；主上必得劲旅数千、巨舰近百常相拥卫，方为万全。鹭门牙纛纍纍相望，就中岂无耿弇其人！伏乞主上并览前疏，深思臣言臣愚，幸甚！

为此具启附奏，不胜踊跃翘企之至。


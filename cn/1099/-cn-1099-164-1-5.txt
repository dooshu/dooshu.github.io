○走報夷情請急處兵以討安南疏 【 討安南】

安南不庭、往者　朝廷差官往勘、命將討罪、臣巳將彼中事情征討事宜具奏去後茲復有所聞、臣不容默、請一一為　陛下陳之、臣節據時羅都生員黃洪諜者黃禮等報、一安南嘉靖十六年二月二十八日海嘯水沒、王城崩城墻一面、人民死者二萬有餘、牛羊無數、此天將亡安南之兆也、一莫登庸嘉靖十六年六月、聞　朝廷欲討罪、立其子莫福海之子莫福源為偽太孫、欲以今春嗣位、莫福海出守于外、赦民間徭役三年、此知人心不附。父祖子孫。分守境土以自固。又因之以收人心也。一莫登庸聞　朝廷欲討罪、于其國永安萬寧等州縣、選民年二十至四十者。各五十人赴國都教練、此欲為防禦之計也。臣考永樂中交趾布政司州縣一百二十九。每州縣選五十。不過七千人耳。一莫登庸嘉靖十六年十月、差人由海上至廉州府合浦縣地方、被哨海官兵獲得一名杜文莊、供稱莫登庸差來察探事情、此欲觀我之動靜也、一莫登庸嘉靖十六年六月、聞　朝廷欲討罪。隨于八月領兵三萬攻黎寧、戰敗死者一萬、殺死大臣四人、此莫登庸詐稱黎氏巳絕嘗以是求封、一聞朝廷查貢討罪、急欲滅黎氏以飾詐、不知反自禍也、一嘉靖十六年、臣撥守上扶隆營旗軍武漢等、獲送歸正人黃伯銀到州、其來歸本末具在別奏、臣因審莫登庸兵馬強弱供稱安南法、每州縣歲取年二十上下者二十人、分撥各處防守、因連年與黎家相攻、嘉靖十五年、死者六百人、十六年、死者一萬人、丁壯不足、故選及年四十者五十人、以此觀之、莫登庸虛實。具可見也。臣按安南倨處一方。考其土地人民。猶不能當吾廣東一省。接壤吾境。又非若朝鮮有崇山大海之限隔。漢晉隋唐。皆為郡縣。因五季之亂而失之。宋人所以不能復者。葢其創業之初。武業巳不競。燕雲近在門庭。尚不能復。况能遠及交趾乎。　本朝所以既得而復失者。盖平定之後。遽掣三帥之兵。不若雲南之留重鎮。又各處防守官軍。苟簡廢弛。加之賊殘黨未盡除。新附之人心。未固而易動。觀交藩集所載可見當時鎮守刑部尚書黃福。知有後患。巳預言之替珠崖新附漢光武初造。猶不能保其無變。况安南乎。以此觀之乃人謀之不臧非交趾終不可守也今其賊臣割據。土宇分崩。日動干戈。鷸蚌相持。生民糜爛而無主。地道不寧而告變。如黃金廣等。往以勑書招之而不至。今其孫不招而自來。海嘯崩城殺人。又亘古所無者。天意人心可知也。且以數郡之民。父子祖孫。分據而三君。供億頻繁。而戰鬪不巳。其勢豈能久存。今傾一國之兵。以戰破敗之殘黎。不能勝而屢敗至覆大師與大將。則登庸人心不與。兵力不振。覆亡之勢。巳見于此矣。臣細審黃伯銀、若王師入境皆傒后稽首之民、其間必有倒戈俘賊以獻者、莫登庸既不競、陳昇聞巳亡、黎氏似亦當替、以臣觀之、安南一塊之土。終無獨立之理。其勢必折而入中國。是誠天道好還。夷運將終。交趾復合之時。　皇天眷祐我明。將全我以金甌之業也。可謂萬世一旹矣。或者以今財力方屈為疑。臣熟計安南之兵。不過二十萬。二年之食。所費銀不過一百六十萬兩。粮四百萬石。豈以天下之大。不能辦此。如臣所處。又有不全取之官與民。而可以足兵食者。况既得安南。所入又豈止于此哉。若以用兵言之。自古用兵安南者。無有不勝。惟巧于逃遁以延我師。北人至彼。不習水土。往往不能久而引去。此安南之長技。所以待我者此也。如漢馬援征交趾。女子徵側逃入金谿宂中。二年然後得。元討陳日烜。屢逃海港。三年不能得本朝永樂中討黎季?牙?厂牛?陳季擴輒逃海島。三年然後得。往事可騐也。今莫登庸造舟都齋。寔踵日烜?牙?厂牛?擴故智。臣節奉　聖旨、安南叛亂巳有旨征討、占城國乃其鄰壤、宜勑其國王整兵把截、勿令犇逸、　聖神料敵、遠中機宜、真明見萬里之外者矣、臣愚竊謂防之于鄰境。尤當防之于門庭。防之門庭則海上之兵為最急。海上之兵。則福建漳泉為上。廣東東筦南頭次之。然湖廣廣西雲南土兵。俱有頭目總領。福建廣東之兵。俱散在民間。素無頭目總領。若領于州縣之官。則舟楫風濤。非其所習。又技不相知。情不相得。彼固不肯為此用。此亦不能用之。臣愚謂可就其中擇有智勇為眾所推服者假以土指揮千戶之名使統領其眾。各自為戰。如能屢立奇功。就使即真。與武職一體陞賞。無功可錄者。事罷照舊為民。如此則人必致死以立奇功。其下亦必致死以為之用、或謂名器不可輕與人。非也。昔漢高祖時、陳豨反、令周昌選趙壯士可將者白見四人、高帝嫚罵曰、豎子能將乎、四人慙伏地、各封千戶以為將。左右諫曰、封此何功、高帝曰、非汝所知、陳豨反、趙代地皆豨有、吾以羽檄徵天下兵、未有至者、今計惟獨邯鄲中兵耳、吾何愛四千戶、不以慰趙子弟、皆曰善、今安南之地。尺寸非吾有。而海上之兵。未有將者。又何愛土指揮千百戶之虛名。不駕馭英傑。濟吾事乎。然此一節也。又以大體言之向者大號渙頒、聲罪致討、　命將出師、大將副參游擊總餉紀功等官、俱巳差點、續奉　明旨、暫且停止、令雲南兩廣撫鎮官隨宜撫勦、臣愚謂往者此間兵粮未備。若王師卒至。輕進不可。王師久頓。非兵之利也。　明旨緩師。可謂得勝算矣。然欲倚此成功。臣恐未必能。何也當此事未舉之先。形迹未露。令兩廣雲南撫鎮圖之。沉機密謀。定而速發。使彼不暇為謀。則可以得志。今形迹巳露。聲息巳聞于外夷。我兵未集。彼備巳深。忽焉中變。彼謂　朝廷不急于此。必有相易之心。彼民未知　朝廷意向。必不敢輕去逆賊。歸属于我。此一慮也。又兩撫之兵。事權不一。彼此或不相應。恐誤大事。如宋討黎桓、侯仁寶率兵先進、孫全興等、乃頓兵不進宋禦金師、宣撫令進兵、樞府一面令退軍、此事權不一之驗也、臣按今西北二邊。撫鎮俱有大臣一員為總制。今安南之事。又非西北二邊常旹寇掠之虜比也。宜照二邊事例。置總制大臣一員。庶事權止?帚一。大事不誤。大功可成。又兩撫之兵。大將出于膏粱之餘。恐未必能任大事。將佐則副參都司指揮千百戶之輩耳。此何足以懾服遠夷。故臣愚謂宜遵照前旨、大將命于朝、必擇素有聞望為眾所推服者、副參遊擊而下、令兩廣雲南撫鎮擇所属武職素有才望、如沈希儀者充之、福建廣東海上之兵、宜添置橫海將軍各一員、以海上備倭指揮素有才望如湯慶者充之、行兵以食為先、總餉大臣、自不可少紀功科道、所以覈功實、驗勇怯、鼓人心、作士氣尤為緊要、臣前奏欲五道進兵、今計實三路耳、宜改七源州之兵。從欽州進。海上二支之兵。與欽州為一路。臣攷漢史馬援征交趾。軍至合浦。詔令并領樓船將軍段志之兵以進。盖水陸並進也。二路進兵。宜各遣紀功官二員。臣復有獻焉。行兵所至。納降為先。安南人心。既属在本朝。可因而導之。宜明立賞格。其國羣臣百姓。有能執莫登庸父子以獻者。封以侯伯。以府降者授以指揮。以州降者授以千戶以縣降者授以百戶。若莫賊繫頸自止?帚。亦待以不死。仍量與官職。則人心嚮應。賊膽自寒。兵不血?。而大功可成矣。


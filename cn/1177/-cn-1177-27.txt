◎臣工之什诂训传第二十七

《臣工》，诸侯助祭遣於庙也。

[疏]“《臣工》十五句”。○正义曰：《臣工》诗者，诸侯助祭遣於庙之乐歌也。谓周公、成王之时，诸侯以礼春朝，因助天子之祭。事毕将归，天子戒敕而遣之於庙。诗人述其事而作此歌焉。此诸侯来朝，行朝享之礼已终，天子飨食燕赐之事又毕，唯待祭讫而去，故於祭之末，因在庙中遣之。经陈戒诸侯之臣，使助其公事。又戒车右，令及时劝农。天子宾敬诸侯，不敕其身，戒其臣，亦所以戒诸侯，是其遣之事也。此诸侯助祭，是下土诸侯自外来也。《振鹭》、《有客》序皆云“来”；此与《烈文》不言来者，《振鹭》、《有客》经言“有客戾止”，主陈其来之意，故序言“来助”、“来见”；此与《烈文》王告戒之以事，不说其来，但因助祭而戒之，当言其助而已，不须言来也。《载见》述其始见，故序亦指言始见，不言其来。

嗟嗟臣工，敬尔在公。王釐尔成，来咨来茹。嗟嗟，敕之也。工，官也。公，君也。笺云：臣，谓诸侯也。釐，理。咨，谋。茹，度也。诸侯来朝天子，有不纯臣之义，於其将归，故於庙中正君臣之礼，敕其诸官卿大夫云：敬女在君之事，王乃平理女之成功。女有事，当来谋之、来度之於王之朝，无自专。○釐，力之反。茹，如预反，徐音如。度，待洛反。下同。朝，直遥反。下皆同。

[疏]“嗟嗟臣工”。○正义曰：此周公、成王於祭之末，将遣诸侯，不直戒其身，为其太斥，故戒其卿大夫及车右以警切之。将戒，先嗟而又嗟，重叹以呼之曰：我臣之下诸官，谓诸侯之卿大夫也。汝等皆当敬慎於汝在君之职事。汝能如此，则我王家当平理汝之成功，知其勤惰，亦不忘汝劳。汝若有大事赏罚，当来咨谋计度於我王之庙，无得自专。欲使诸侯闻之，亦敬其事而不自专也。又敕其车右以农事，亦嗟而又嗟，重叹而呼之曰：尔从君之保介，谓车右，衣甲之人也，今巳是维暮之春矣，汝若归国，亦有何所求施於民乎？维汝如何於民之新田畬田。言汝当奈此民之新田畬田何，欲其劝民耕之也。所以令汝劝民耕田者何？於乎美哉，本赤乌所与俱来之牟麦，以瑞我周家，大受其光明，谓得此牟麦之瑞，而为天下所休庆也。此光明之事，乃见於上帝，言为上帝所闻知也。至今用以此瑞之故，常有乐岁，遂时和年丰，耕则必获。是田不可舍，汝可命我众民，令之具汝所用钱镈之田器，勤力以事农亩，终久必多铚刈。宜以此告劝下民，使勤於田事。○传“嗟嗟”至“公君”。○正义曰：嗟嗟，叹声。将敕而嗟叹，故云“嗟嗟，敕之”，非训为敕也。《皋陶谟》曰：“百工惟时。天工人其代之。”皆谓官也，故以工为官。“公，君”，《释诂》文。○笺“臣”至“自专”。○正义曰：此遣诸侯之歌。敕臣之工，使敬君事，故知臣谓诸侯。《尧典》云“允釐”，为理之义，故为理也。“咨，谋”，《释诂》文。“茹，度”，《释言》文。又解所以谓诸侯为臣者。诸侯来朝天子，有不纯臣之义，於其归，故於庙正其为臣之礼。明天子以主人之义不纯臣於诸侯，其诸侯之心则当纯臣於天子，恐彼不知，以不纯为常，故於庙中称之为臣，以正臣之礼。既正臣礼，而君臣分定，因以示义。见事当上逸下劳，故敕其下诸官而警切之，使之敬其君事，有大事来谋於王。虽呼其臣而戒之，实亦戒诸侯之身也。言诸侯朝天子有不纯臣之义者，以《秋官·大行人》“掌大宾之礼与大客之仪”注云：“大宾，要服以内诸侯。大客，谓其孤卿。”然则天子之於诸侯，谓之为宾。宾者，敌主之辞，是不纯臣之义也。《异义》：“《公羊》说‘诸侯不纯臣’。《左氏》说‘诸侯者，天子蕃卫纯臣’。谨案：《礼》，王者所不纯臣者，谓彼人为臣，皆非巳德所及。《易》曰：‘利建侯。’侯者，王所亲建，纯臣也。玄之闻也，宾者，敌主人之称，而《礼》，诸侯见天子称之曰宾。不纯臣，诸侯之明文矣。”唯郑据《大行人》之文，以为不纯之证也。以宾客之文，明不纯臣之义，则谓天子与诸侯对为宾主行礼，是为不纯臣。君与朝廷之臣行礼，飨燕则使人为主。诸侯燕其臣，使宰夫为献。主不与臣对行礼，是纯臣之也。《大行人》又云：“九州之外，谓之蕃国，世一见。”注云：“谓其君为小宾，臣为小客。”《小行人》云：“几四方之使，大客则摈，小客则受其币，听其辞。见於夷狄，君臣亦称宾客，则四夷诸侯亦不纯臣也。此则天子於诸侯之义耳。若诸侯於天子，皆纯臣矣。”《北山》云：“率土之滨，莫非王臣。”《皋陶谟》云：“万邦黎献，共惟帝臣。”是彼於王者皆纯臣也。《书传》：“周公谓越常氏之译曰：‘德泽不加焉，则君子不享其质。政令不施焉，则君子不臣。’”明政令之所及，尽为纯臣，故此所以正臣之礼也。何知不是臣之与工？君臣并敕，而以为独敕其卿大夫者，以下敕保介，其文不与臣连，是独敕保介，则知此亦独敕其臣，不敕其君也。且君臣礼绝，尊卑不同。天子之戒诸侯，当正尊卑之礼，不可使人臣与君并受其命，以此知敕臣之工，不敕臣也。诸侯之朝天子，必有卿与大夫随之为介，故云“敕其诸官卿大夫”也。《秋官·司仪》云：“诸公相为宾。及将币，每门止一相。及庙，唯上相入。”则诸侯朝天子，亦应唯上相入庙耳。此得卿大夫及车右俱在庙中受敕者，彼谓将币飨食行礼之时，唯上相入耳。此诸侯将归，遣之於庙，是召入而戒之，非致币之类也。敬汝在君之事，王乃平理汝之成功，谓有大功，则赐之车服以宠章之。若《左传》宣十六年，晋侯请於王，以黻冕命士会将中军；襄十九年，郑公孙虿卒，范宣子言诸晋侯，以其善於伐秦，晋侯请於王，王追赐之大路以行礼。是有功，王平理之事也。言来谋之、度之於王之庙者，以其在庙敕之而言来，故知来谋於王之庙也。且古者大事谋於庙中。《访落》序云：“嗣王谋於庙。”《国语》云：“谋之廊庙，失之中原。”是大事必谋於庙也。定本、《集注》朝字作“庙”，於义为是。

嗟嗟保介，维莫之春。亦又何求？如何新畬。田二岁曰新，三岁曰畬。笺云：保介，车右也。《月令》“孟春，天子亲载耒耜，措之於参保介之御间”。莫，晚也。周之季春，於夏为孟春。诸侯朝周之春，故晚春遣之。敕其车右以时事，女归，当何求於民？将如新田、畬田何急？其教农趋时也。介，甲也。车右，勇力之士，被甲执兵也。○莫音暮，本或作“暮”。注同。畬音馀。耒，力对反。耜音似。措，七故反。夏，户雅反。被，皮寄反。

[疏]笺“保介”至“执兵”。○正义曰：此所以敕人也。以《月令》准之，知保介为车右，故即引《月令》以证之。尽“保介之御间”，皆《月令》文。彼说天子耕籍田之礼。天子亲载耒耜，措置之於参乘之人保介之与御者二人间。君之车上，止有御者与车右二人而已，今言保介与御，明保介即车右也。引之者，证保介为车右也。又明以农事敕车右之意，以诸侯耕籍劝农，则此人与之同车，而置田器於其间，常见劝农之事，故敕之也。不敕御人，偏敕车右者，以御人本主於御车，不主辅君，故专敕车右，明其卫君车也。言“保介之御间”者，以人君左载，御在中央，明其远君措之，故系於车右。因御字单言之，以便文。耒耜不近君，而置御右之间者，彼注云“明己劝人，非农人”故也。暮晚者，古暮字作莫，《说文》云：“日在音莽中为莫。”是晚之义也。时有三月，季为其晚，故以周之季春为晚春也。知非夏之季春者，以《月令》季冬命民修耒耜，具田器。农书称孟春耕者急发，不得於建辰之月方始劝农，故知是夏之孟春也。且此诸侯来朝而遣之，若是夏之季春，非复朝王之月，故云“诸侯朝周之春”，以明此为夏之正月也。知诸侯之朝，必以夏之正月者，《明堂位》云：“季夏六月，以禘礼记周公於太庙。”《杂记》云：“七月而禘，献子为之。”以六月为正，讥用七月，则祭用夏之孟月矣。故《王制》注云：“祭以首时，荐以仲月。”诸侯时祭用夏之正月。《王制》云：“诸侯礿则不禘，禘则不尝，尝则不烝，烝则不礿。”注云：“虞夏之制，诸侯岁朝。废一时祭，明是朝祭同月，故废之也。”《明堂位》云：“夏礿，秋尝，冬烝，天子之礼。”独不言春祀，得不为朝王而阙之？故彼注云：“鲁在东方，朝必以春，或阙之。”以此而言，明诸侯之朝，皆用孟月可知。由孟春耕期既逼，故敕其车右以其时事，即耕田是也。汝归当何求於民？言无所可求於民，唯求其勤力於农耳。如新田、畬田何？如犹奈何也。当奈此田何？王意急其教农以趋时，恐时之晚过也。更解谓车右为保介之义。介，甲也。车右，勇力之士，被甲执兵，故谓之保介也。《月令》注云：“保犹衣也。”勇力之士，衣甲执兵。此云“被”，彼云“衣”，皆保之义。

於皇来牟，将受厥明。明昭上帝，迄用康年。康，乐也。笺云：将，大。迄，至也。於美乎，赤乌以牟麦俱来，故我周家大受其光明。谓为珍瑞，天下所休庆也。此瑞乃明见於天，至今用之，有乐岁，五穀丰熟。○於音乌。注同。迄，许乞反。乐音洛。下同。见，贤遍反。

[疏]传“康，乐”。○正义曰：《释诂》文。○笺“将大”至“丰熟”。○正义曰：“将，大。迄，至”，《释诂》文。於者，叹辞。皇训为美。於美乎，叹其受麦瑞而得丰年也。大受其光明，谓为天下所休庆者，由受天瑞而人归之，是其为所美庆也。此瑞乃明见於上天，言既为人知，又为天知，美其瑞之著也。人知谓天下归之，天知谓今之丰熟。此瑞本自天来，而云见於天者，见天人相因，以为人见天瑞而归之，天见人归而降福，美此周德，赐之丰年。至今用之，常有乐岁，正谓五穀丰熟。五穀者，五行之穀。《月令》：“春食麦，夏食菽，季夏食稷，秋食麻，冬食黍。”《天官·疾医》：“以五穀养其病。”注云：“五穀：麻、黍、稷、麦、豆也。”是郑以五行之穀为五穀也。《夏官·职方氏》：“豫州其穀宜五种。”注云：“五种：黍、稷、菽、麦、稻。”不以五行之穀为五种者，以《职方》辨九州土地生殖之所宜，每州不同，非五行常穀。豫州之界，东接青州，宜稻、麦；西接雍州，宜黍、稷。明豫州宜黍、稷、稻、麦也。菽则土地多生，人所常种，明通菽为五也。《职方》又云，“幽州宜三种”，注云：“黍、稷、稻。”“兖州宜四种”，注云：“黍、稷、稻、麦。”皆准约所与连接者言之也。

命我众人，庤乃钱镈，奄观铚艾。庤，具。钱，銚。镈，鎒。铚，获也。笺云：奄，久。观，多也。教我庶民，具女田器，终久必多铚艾，劝之也。○庤，持耻反。钱，子践反。镈音博。奄，郑音淹，王、徐并如字。观，古玩反，又如字。注同。铚，珍栗反。艾音刈。銚，七遥反，何士尧反，沈音遥。《世本》云：“垂作銚。”鎒，乃豆反，或作耨。《吕氏春秋》云：“耨柄尺，此其度也。其耨六寸，以间稼也。”高诱注云：“耨，所以芸田也。六寸所以入苗间也。”《字诂》云：长六寸，柄长一尺。”鎒，古字也，今作“耨”，同。获，户郭反，本或作“镬”，音同。《释名》云：“铚，获铁也。”《说文》云：“铚，获禾短镰也。”此则铚器可以获禾，故云“铚，获也”。《小尔雅》云：“截颖谓之铚。”截颖即获也。

[疏]传“庤具”至“铚获”。正义曰：“庤，具”，《释诂》文。《说文》云：“钱，銚，古田器。”《世本》云：“垂作銚。”宋仲子注云：“銚，刈也。”然则銚，刈物之器也。《说文》云：“镈，田器也。”《释名》云：“镈，锄类也。镈，迫地去草。”《世本》云：“垂作耨。”《释器》云：“斪劚谓之定。”李巡曰：“锄也。”郭璞曰：“锄属。”《广雅》云：“定谓之耨。”《吕氏春秋》云：“耨柄尺，此其度也。其耨六寸，所以间稼也。”高诱注云：“耨芸苗也，六寸所以入苗间。”此云镈、耨当是一器，但诸文或以为耨即锄，或云锄类。古器变易，未能审之。《释名》云：“铚，获禾铁也。”《说文》曰：“铚，获禾短镰也。”然则铚器可以获禾，故云“铚，获也”。《管子》云：“一农之事，必有一铚一耨一銚然后成农。”是三者皆田器。○笺“奄，久。观，多”。○正义曰：《释诂》文。彼奄作“淹”。盖郑读《尔雅》以淹为奄故也。王肃云：“奄，同也。”毛於《执竞》之传以奄为同，言同多铚刈，但无传可据，故同之郑焉。

《臣工》一章，十五句。

《噫嘻》，春夏祈穀于上帝也。祈，犹祷也，求也。《月令》“孟春祈穀于上帝，夏则龙见而雩”是与？○意嘻，意又作“噫”，同於其反。噫音禧。祷，丁老反，又丁报反。见，贤遍反。雩音于。与音馀。

[疏]“《噫嘻》八句”。○正义曰：《噫嘻》诗者，春夏祈穀於上帝之乐歌也。谓周公、成王之时，春郊夏雩，以祷求膏雨而成其穀实，为此祭於上帝。诗人述其事而作此歌焉。经陈播种耕田之事，是重穀为之祈祷，戒民使勤农业，故作者因其祷祭而述其农事。○笺“祈犹”至“是与”。○正义曰：《春官·太祝》“掌六祈之辞，以祈福祥，求永贞”。知祈为祷求，谓祷请求天降雨以成穀也。《月令》“孟春祈穀於上帝”，及《左传》“夏则龙星见而雩”，此二者，是此春夏祈穀於上帝之事与？以孟春祈穀文与此同，以雩者又是为穀求雨之祭，故以二者为此祭也。“龙星见而雩”，桓五年《左传》有其事。此引之不言《左传》者，以《月令》事在孟春，其时月分明，故显言《月令》。《左传》之言龙见，则时月不明，引取其意。言“夏”则非彼成文，故不云《左传》也。言“是与”者，为若不审之辞，亦所以足句也。必知雩祭亦是祈穀者，《月令》“仲夏，大雩帝以祈穀”，实是雩为祈穀之明文，但雩以龙见为之，当在孟夏之月，为《月令》者错至於仲夏，失正雩之月，故不引之。《左传》称“凡祀，启蛰而郊，龙见而雩”。郊、雩文连，事正当此，不并引《左传》者，又以传无祈穀之文，故《月令》、《左传》各取其一也。《郊特牲》云：“郊之祭也，大报天而主日。”《书传》曰：“祀上帝於南郊，所以报天德。”然则郊以报天，而云祈穀者，以人非神之福不生，为郊祀以报其已往，又祈其将来，故祈、报两言也。天者，至尊之物，善恶莫不由之，故於此一祭，可以为报天，可以为祈穀。襄七年《左传》曰：“夫郊祀后稷，以祈农事，故启蛰而郊，郊而后耕。”是郊为祈穀之事也。《孝经》云：“郊祀后稷以配天，宗祀文王於明堂以配上帝。”止言配天，不言祈穀者，郑《箴膏盲》云：“《孝经》主说周公孝以必配天之义，本不为郊祈之礼出，是以其言不备。”《月令》“孟春元日，祈穀於上帝”，是即郊天也。后乃“择元辰，天子亲载耒耜，躬耕帝籍”，是郊而后耕。二者之礼，献子之言，合是郊天之与祈穀为一祭也。案《礼记·大传》注云：“王者之先祖，皆感太微五帝之精以生。苍则灵威仰，皆用正岁之正月郊祭之，盖特尊焉。《孝经》曰：‘郊祀后稷以配天’，配灵威仰也。”然则夏正郊天，祭所感一帝而已。《月令》注云：“雩祀五精之帝。”则雩祭总祀五帝矣。郊雩所祭，其神不同。此序并云“祈穀于上帝”者，以其所郊之帝亦五帝之一，同有五帝之名，故一名上帝，可以兼之也。《月令》“孟春祈穀於上帝”之下，注云：“上帝大微五帝者，亦谓祈穀所祭也。”是大微之一，不言祈穀，总祀五帝也。《春官·典瑞》云：“四圭有邸，以祀天旅上帝。”注云：“祀天，夏正郊天也。上帝，五帝。”所郊亦五帝，殊言天者，尊异之。此不殊之者，非《周礼》相对之例，序者省以便文也。

噫嘻成王，既昭假尔，率时农夫，播厥百穀。意，叹也。嘻，和也。成王，成是王事也。笺云：噫嘻，有所多大之声也。假，至也。播，犹种也。噫嘻乎能成周王之功，其德已著至矣。谓光被四表，格于上下也。又能率是主田之吏农夫，使民耕田而种百穀也。○成王如字，又于况反。注同。假，郑、王并音格，沈云：“毛如字。”彼，皮寄反。

[疏]“噫嘻成王”。○毛以为，噫嘻然嗟叹而有所戒敕者，成是王事之王。谓周公、成王也。此王既巳政教光明，至於天下，德既光明，显著如此，犹能敬重农事，率是典田之官，令之教民耕田而种百穀。典田之官既受率约，即告民云：我欲得大发汝之私田，终於三十里，欲使各极其望，无不垦耕，汝等须大事汝所耕，及时趋农，十千人维为配耦，恐其失时，欲令万夫俱作。天下既已太平，尚能重民如此，为之祈神，殷勤戒敕，故美而歌之。○郑唯“噫嘻”二字与“骏”字别，又三十里为一部一吏主之，实有十千之数，具说在笺。○传“噫叹”至“王事”。○正义曰：孔子见颜渊死，曰：“噫！天丧予。”成汤见四面罗者曰：“嘻！尽之矣。”则噫嘻皆是叹声。为叹以敕之，传因其文，重分而属之，非训噫嘻为叹敕也。此噫嘻犹上篇云嗟嗟耳。毛亦以上篇重农嗟嗟而敕保介，此文类之，明亦噫嘻而敕之。○笺“噫嘻”至“百穀”。○正义曰：以噫嘻之下方美其成王明至，而“率时农夫”乃在下句，则噫嘻之言，未是敕戒，故以为“有所多大之声”，谓作者有所裒多美大，而为声以叹之，故言“噫嘻，有所多大之声”。“假，至”，《释诂》文。彼假作格，音义同。言既明至，亦是君德著明而有所至，故引《尚书》以当之。“光彼四表，格于上下”，《尧典》文也。注云：“言尧德光耀，及四海之外，至於天地，所谓大人与天地合其德，与日月齐其明。”彼说尧德，而圣人道同，周公、成王，德亦如之，故美其能“昭假”也。先言此者，人之恒性，莫不急於未就，惰於已成。今成王者，德既著至，而犹尚重农，以是而益可美矣，故云“又能率是主田之吏农夫，使民耕田而种百穀”，谓王者率农夫，教下民也。知农夫是主田之吏者，以文承成王之下，则是王者率之。若田农之夫，非王所亲率。而《释言》云：“畯，农夫也。”畯即《豳风》、小雅及《春官·籥章》所云“田畯”者也。田畯主典田之官，而《尔雅》谓之农夫，故知农夫是主田之吏也。

骏发尔私，终三十里。亦服尔耕，十千维耦。私，民田也。言上欲富其民而让於下，欲民之大发其私田耳。终三十里，言各极其望也。笺云：骏，疾也。发，伐也。亦，大服事也。使民疾耕，发其私田，竟三十里者，一部一吏主之，於是民大事耕其私田，万耦同时举也。《周礼》曰：“凡治野田，夫间有遂，遂上有径；十夫有沟，沟上有畛；百夫有洫，洫上有涂；千夫有氵会，氵会上有道；万夫有川，川上有路。”计此万夫之地，方三十三里少半里也。耜广五寸，二耜为耦。一川之间万夫，故有万耦。耕言三十里者，举其成数。○浚，本亦作“骏”，音畯，毛“大也”。郑云“疾也”。“发发伐”，一本无一“发”字。径，古定反。畛，之忍反，又之人反。洫，况域反。氵会，古外反。广，古旷反。

[疏]传“私民”至“其望”。○正义曰：毛以此经皆敕民之言，故解其敕意，所在皆有。公田在民井田之间，亦当民所耕发，而云“骏发尔私”者，上意欲富其民而让於下，欲民之大发私田，使之耕以取富，故言私而不及公，令民知君於己之专，则感而乐业故也。《大田》云：“雨我公田，遂及我私。”是民意之先公也。此云“骏发尔私”，言不及公，上意之让下也。以彼公私相对，知此言私对公，训骏为大，故云“大发其私田”也。又解正言三十里意。终三十里者，各极其望，谓人目之望所见，极於三十。每各极望，则遍及天下矣。三十以极望为言，则“十千维耦”者，以万为盈数，故举之以言，非谓三十里内有十千人也。王肃云：“三十里天地合，所之而三十则天下遍。”此申毛之意也。言人目所望，三十里而天地合，於三十里外，不复见之，是为极望也。○笺“骏疾”至“成数”。○正义曰：《释诂》云：“速，疾也。骏，速也。”转以相训，是骏为疾也。《冬官·匠人》云：“一耦之伐。”伐，发地，故云“发，伐也”。言伐者，以耜击伐此地，使之发起也。“亦，大服事”，《释诂》文。彼“亦”作“弈”，音义同。笺以“播厥百穀”，是王者率约农夫之言。“骏发尔私，终三十里”，是农夫教民之言。故云“使民疾耕，发其私田”，谓农夫使之也。终训竟也。正使之竟三十里者，王者之立田官，每三十里分为一部，令一主田之吏主之。主田之吏，谓农夫是也。农夫自敕终己境界，故指言三十里也。“亦服尔耕，十千维耦”，是民从农夫号令之事，故云“於是民大耕其田，万耦同时举足而耕也”。知此三十里为部，使一吏主之者，以王者率农夫，使教民种穀，农夫即号令其人，令疾发私田，终三十里。明三十里者，此农夫所部之界，故知每三十里分为一部，使一吏主之。《公羊传》曰：“三公者何？天子之吏。”则吏者，在官之通称。《七月》传云：“畯，田大夫。”畯即此农夫也。三十里而有一吏，盖皆以大夫为之。笺又以万人为耦，与三十里大数相应，故引《周礼》以证之。所引《周礼》，尽“川上有路”，皆《地官·遂人》文也。彼意言，凡治郊外野人之田，一夫之间有通水之遂，广深各二尺也。此遂上即有一步径，以通牛马。其十夫有通水之沟，广深各四尺也。此沟上即有一径畛，以通大车。其百夫有通水之洫，广深各八尺也。此洫上即有一大涂，以通乘车。其千夫有通水之氵会，广丈六尺，深丈四尺也。此氵会上即有一通道，以容二轨。其万夫有自然之大川。此川上即有一广路，以容三轨。是《周礼》以万夫为限，与此十千相当。又计此万夫之地，一夫百亩，方百步，积万夫方之，是广长各百夫，以百百乘是万也。既广长皆百夫，夫有百步，三夫为一里，则百夫为三十三里馀百步，即三分里之一为少半里，是三十三里又少半里也。“耜广五寸，二耜为耦”，《冬官·匠人》文也。此一川之间有万夫，故为万人对耦而耕。此万人受田计之乃三十三里少半里，正言三十里者，举其成数也。以三十里与十千举其成数，正足相充，故郑首尾为一，以易传也。《遂人》注云：“十夫二邻之田，百夫一酂之田，千夫二鄙之田，万夫四县之田。遂、沟、洫、氵会，皆所以通水於川也。遂广深各二尺，沟倍遂，洫倍沟。沟广二寻，深二仞。径、畛、涂、道、路，皆所以通车徒於国都也。径容牛马，畛容大车，涂容车一轨，道容二轨，路容三轨。以南亩图之，则遂从沟横，洫从氵会横，九涂而川周其外焉。是郑具解五沟五涂之事也。以遂人治野田，故还据遂中邻、里、酂、鄙、县而说之。四县为一部，计六遂三十县为七部犹馀二部，盖与公邑采地共为部也。何者？“遂人於川上有路”之下云：“以达於畿。”郑云：“以至於畿，则中虽有都、鄙，遂人尽主其地。”是都、鄙与遂同制，此法明其共为部也。《地官》序县正每县下大夫一人，鄙师每鄙上士一人，酂长每酂中士一人，里宰每里下士一人，邻长五家则一人。计四县有二十鄙，百酂，四百里，二千邻，则邻长以上，合有二千五百二十四人矣。而云一吏主之者，彼谓主民之官，与典田者别职，其主田之吏，一部唯一人也。《遂人》注所言遂、沟、洫、氵会广深之数，皆《冬官》之文也。径、畛、涂、道、路所容，於《匠人》差约而为之耳，无正文。言以南亩图之，遂从沟横，洫从氵会横者，以夫间有遂，则两夫俱南亩，於畔上有遂，故遂从也。其遂既从，则必注於横者也，故沟横也。百夫方千步，除外畔，其间则南北者九遂，东西者九沟。其东西之畔，即是洫也。从洫必注於横氵会，则南北之畔即是氵会也。万夫方万步，为方千步者百，除外畔，其间南北者九洫，东西者九氵会，其四畔则川周之，故云“川周其外也”。如是者九，则方百里，故《遂人》注又云：“万夫者方三十三里少半里，九而方一同也。”此皆设法耳。川者，自然之物，当逐地形而流，非於万夫之外必有大川绕之。且川者流水，不得方折而匝之也。

《噫嘻》一章，八句。






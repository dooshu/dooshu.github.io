○敕剑南节度王昱书

敕剑南节度副大使兼采访使益州长史摄御史中丞王昱：蛮夷相攻，中国大利，自古如此，卿所知之。然吐蕃请和，近与结约，群蛮翻附，彼将有词。卿可审筹其宜，就中处置，使蛮落不失望，吐蕃又无憾词：柔远怀来，在卿良算。所请亡奏，岂欲固违？属诸蛮初降，正有边要，驰传以入，不日遄归，来去不遑，迨为劳力。卿当此重寄，每竭公忠，言念远情，当亦想见，义非获已，来岁何迟？冬初薄寒，卿比平安好，遣书指不多及。








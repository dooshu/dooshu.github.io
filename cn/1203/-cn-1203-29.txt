卷二十九

<集部，词曲类，词选之属，御选历代诗余

钦定四库全书

御选历代诗余卷二十九目録【起五十五字至五十六字】

河传【又一体】

温庭筠

前调【又一体】

温庭筠【二首】

前调【又一体】

李珣

前调【又一体】

李珣

前调【又一体】

孙光宪

前调【又一体】

刘基

徧地花

毛滂

品令【又一体】

周邦彦

方千里

杨泽民

陈允平

睿恩新

晏殊【二首】

亭前柳

朱雍【二首】

雨中花【又一体】

刘基

张大烈

夜行船【又一体】

谢绦

欧阳修

毛滂【二首】

前调【又一体】

孙浩然

醉落魄

戴复古

芳草渡

冯延已

望远行【又一体】

南唐李煜

金凤鈎【又一体】

晁补之

木兰花【又一体】

韦庄

步蟾宫

汪存

杏花天【又一体】

侯寘

玉楼人

晏殊

金莲绕凤楼

宋徽宗

徵招调中腔

王安中

鼓笛令

黄庭坚

浪淘沙【又一体】

杜安丗

前调【又一体】

杜安世

凉州令【又一体】

柳永

思归乐

柳永

忆人人

晏殊【二首】

怨王孙【又一体】

李清照

一七令

魏扶

杨愼【二首】

月照棃花【又一体】

黄昇

鹊桥仙

欧阳修

张先

苏轼【二首】

黄庭坚

秦观

李之仪

毛滂【二首】

杜安丗

舒亶

葛胜仲【二首】

谢逸

周邦彦

李祁

吕渭老

向子諲【二首】

赵长卿

辛弃疾【三首】

范成大

张孝祥【二首】

赵彦端【四首】

管监

张鎡

陆游【三首】

杨炎【二首】

张辑

谢懋

黄机【二首】

刘光祖

史达祖

吴潜

赵以夫

卢炳

沈端节

潘牥

苏氏

严蘂

元好问

刘因

曹伯啓

张埜

滕宾

周用【二首】

董斯张

沈士鑛

项兰贞

王微

御选历代诗余卷二十九目録

钦定四库全书

御选历代诗余卷二十九【起五十五字至五十六字】

司经局洗马掌局事兼翰林院修撰加二级【臣】王奕清奉旨校刋

河传

【又一体双调五十五字】

河传　　　　　　　　　　　　温庭筠

湖上闲望雨萧萧烟浦花桥路遥谢娘翠蛾愁不销终朝梦魂迷晩潮　荡子天涯归棹远春已晩莺语空肠断若耶溪溪水西柳堤不闻郎马嘶

前调【又一体】　　　　　　　　　　温庭筠

江畔相唤晓妆鲜仙景个女采莲请君莫向那岸边少年好花新满船　红袖揺曳逐风?垂玉腕肠向柳丝断浦南归浦北归莫知晩来人已稀

前调　　　　　　　　　　　　温庭筠

同伴相唤杏花稀梦里每愁依违仙客一去燕已飞不

归泪痕空满衣　天际云鸟引情远春已晩烟霭度南苑雪梅香柳带长小娘转令人意伤

前调【又一体】　　　　　　　　　　李　珣

去去何处迢迢巴楚山水相连朝云暮雨依旧十二峰前猿声到客船　愁肠岂异丁香结因离别故国音书絶想佳人花下对明月春风恨应同

前调【又一体】　　　　　　　　　　李　珣

春暮微雨送君南浦愁敛双蛾落花深处啼鸟似逐离歌粉檀珠泪和　临流更把同心结情哽咽後会何时节不堪回首相望已隔汀洲橹声幽

前调【又一体】　　　　　　　　　　孙光宪

风颭波敛团荷闪闪珠倾露点木兰舟上何处吴娃越艳藕花红照脸　大堤狂煞襄阳客烟波隔渺渺湖光白身巳归心不归斜晖远汀鸂鶒飞

前调【又一体】　　　　　　　　　　刘　基

江风吹过水生纹烟里斜阳半曛雨声不堪客耳闻纷纷梦魂迷断云　梦断天涯归路杳天欲晓残月窥牎小木兰舟芦苇秋汀洲岸花相伴愁

徧地花

【双调五十五字】

徧地花　　　　　　　　　　　毛　滂

白玉阑边自凝伫满枝头彩云雕雾甚芳菲绣得成团砌合出韶华好处　暖风一笑盈盈吐檀心向谁分付莫与他西子精神不枉了东君雨露

品令

【又一体双调五十五字】

品令【梅】　　　　　　　　　　　周邦彦

夜阑人静月痕寄梅梢疎影帘外曲角阑干近旧携手处花雾寒成阵　应是不禁愁与恨纵相逢难问黛眉曾把春衫印後期无定肠断香消尽

前调　　　　　　　　　　　　方千里

露曦烟静寂寥转梧桐寒影天际历历征鸿近被风吹散声断无行阵　秋思客怀多少恨漫厌厌谁问晕残兰灺香销印梦魂长定愁伴更筹尽

前调【咏棊】　　　　　　　　　　杨泽民

日长风静浓香在珠帘花影茶具对着明牎近未排角势鸦鹭先分阵　双疉远山非有恨正藏机休问便如喝采争堂印局翻无定有幸君须尽

前调　　　　　　　　　　　　陈允平

玉壶尘静蟾光透一帘疎影偏爱水月楼台近画帘独倚风度寒香阵　犹记曲江烟水恨叹凄凉谁问夜深沙觜霜痕印嚼花醉枝上春无尽

睿恩新

【双调五十五字】

睿恩新　　　　　　　　　　　晏　殊

芙蓉一朶霜秋色迎晓露依依先拆似佳人独立倾城傍朱槛暗传消息　静对西风脉脉金蕊绽粉红如滴向兰堂莫厌重新免清夜微寒渐逼

前调　　　　　　　　　　　　晏　殊

红丝一曲傍堦砌珠露下独呈纤丽翦鲛绡碎作香英分彩线簇成娇蕊　向晩羣花新醉放朶朶似延秋意待佳人插向钗头更袅袅低临凤髻

亭前柳

【双调五十五字】

亭前柳【梅二首】　　　　　　　　　朱　雍

拜月南楼上面婵娟恰对新妆谁凭阑干处笛声长追往事徧凄凉　看素质临风消痩尽粉痕轻依旧真香潇洒春尘境过横塘度清影在回廊

前调　　　　　　　　　　　　朱　雍

竚立东风里放纤手净试梅妆眉晕轻轻画远山长添新恨更凄凉　尝忆得驿亭人别後寻春去尽是幽香归路临清浅在寒塘同水月照虚廊

雨中花

【又一体双调五十五字】

雨中花【旅怀】　　　　　　　　　刘　基

月入疎松光的皪淡烟锁江城夜寂问何处无愁人间今古莫作他乡客　月里青鸾空有翼杳不见嫦娥消息北斗纵横银河清浅重露成涓滴

前调【夏景】　　　　　　　　　　张大烈

春光流去新光续景推迁嫩槐新竹看雨涨溪流高悬瀑布千尺寒飞玉　试对青山迎翠色见万嶂树阴浓緑画舫迎风红妆调管娇奏云和曲

夜行船

【又一体双调五十五字中间平仄小异】

夜行船　　　　　　　　　　　谢　绦

昨夜佳期初共鬓云低翠翘金凤尊前和笑不成歌意偷传眼波微送　草草不容成楚梦渐寒深翠帘霜重相看送到断肠时月西斜画楼钟动

前调　　　　　　　　　　　　欧阳修

满眼东风飞絮催行色短亭春暮落花流水草连云看看是断肠南浦　檀板未终人去去扁舟在緑杨深处手把金尊难为别更那听乱莺疎雨

前调【雨夜泊吴江】　　　　　　　　　毛　滂

寒满一衾谁共夜沉沉醉魂朦松雨呼烟唤付凄凉又不成那些好梦　忽明日烟江暝曚扁舟系一行蝃蝀季鹰生事水弥漫过鲈船再三目送

前调【余英溪泛舟】　　　　　　　　　毛　滂

弄水余英溪畔绮罗香日迟风慢桃花春浸一篙深画桥东柳低烟远　涨緑流红空满眼倚兰桡旧愁无限莫把鸳鸯惊飞去要歌时少低檀板

前调【又一体】　　　　　　　　　　孙浩然

何处采菱归暮隔宵烟菱歌轻举白苹风浸月华寒影朦胧半和梅雨　脉脉相逢心似许扶兰棹黯然凝竚遥指前村隐隐烟树含情背人归去

醉落魄

【双调五十五字】

醉落魄【九日黄鹤山登高】　　　　　　　戴复古

龙山行乐何如今日登黄鹤风光正要人酬酢欲赋归来莫问渊明错　江山登览长如昨飞鸿影里秋光薄祗有黄花觉牢裹乌纱一任西风作

芳草渡

【双调五十五字】

芳草渡　　　　　　　　　　　冯延已

梧桐落蓼花秋烟初冷雨才收萧条风物正堪愁人去後多少恨在心头　燕鸿远羌笛怨渺渺澄波一片山如黛月如鈎笙歌散梦魂断倚高楼

望远行

【又一体双调五十五字】

望远行　　　　　　　　　　南唐李煜

碧砌花光照眼明朱扉长日鎭长扃余寒欲去梦难成炉香烟冷自亭亭　辽阳月秣陵砧不传消息但传情黄金台下忽然惊征人归日二毛生

金凤鈎

【又一体双调五十五字】

金凤鈎【送春】　　　　　　　　　晁补之

春辞我向何处怪草草夜来风雨一簪华发少欢饶恨无计殢春且住　春回常恨寻无路试向我小园徐步一阑红药倚风含露春自未曾归去

木兰花

【又一体双调五十五字】

木兰花　　　　　　　　　　　韦　庄

独上小楼春欲暮愁望玉关芳草路消息断不逢人却敛细眉归绣户　坐看落花空叹息罗袂湿斑红泪滴千山万水不曾行魂梦欲敎何处觅

步蟾宫

【一名折月桂双调五十五字】

步蟾宫　　　　　　　　　　　汪　存

玉京此去春犹浅正雪絮马头零乱姮娥翦就緑云裳待来步蟾宫与换　明年二月桃花岸双桨浪平烟暖杨州十里小红楼尽卷上珠帘一半

杏花天

【又一体双调五十五字】

杏花天【豫章重午】　　　　　　　　　侯　寘

宝钗整鬓双鸾鬬睡初醒薰风襟袖彩丝皓腕宜清昼更艾虎衫儿新就　玉杯共饮菖蒲酒愿耐夏宜春厮守榴花故意添红皱映得人来越痩

玉楼人

【双调五十五字】

玉楼人　　　　　　　　　　　晏　殊

去年寻处曾持酒又还是向南枝见後宜霜宜雪精神没些儿风味减旧　先春似与羣芳鬪度暗香不待频齅有人笑折归来玉纤长尽露罗袖

金莲绕凤楼

【双调五十五字】

金莲绕凤楼　　　　　　　　　宋徽宗

绦烛朱笼相随映驰绣毂尘清香衬万金光射龙轩莹绕端门瑞雷轻振　元宵为开胜景严黼座观灯锡庆帝家华燕乘春兴褰珠帘望尧瞻舜

徵招调中腔

【双调五十五字】

徵招调中腔【天寜节】　　　　　　　王安中

红云蒨雾笼金阙圣运叶星虹佳节紫禁晓风馥天香奏九韶帝心悦　瑶阶万岁蟠桃结睿筭永壶天风月日观几时六龙来金镂玉牒告功业

鼓笛令

【双调五十五字】

鼓笛令　　　　　　　　　　　黄庭坚

宝犀未解心先透恼煞人远山微皱意淡言疎情最厚枉敎作着行官柳　小雨勒花时候抱琵琶为谁清痩翡翠金笼思珍偶忽与山鸡僝僽

浪淘沙

【又一体双调五十五字】

浪淘沙　　　　　　　　　　　杜安世

又是春暮落花飞絮子规啼尽断肠声秋千庭院红旗彩索淡烟疎雨　念念相思苦黛眉长聚碧池惊散睡鸳鸯当初容易分飞去恨孤负欢侣

前调【又一体】　　　　　　　　　　杜安世

帘外微风云雨回踪银釭烬冷锦帏中旧日深盟当年心事?顿成空　岭外白头翁更没由逢一牀鸳被疉香红明月满庭花似绣闷不见虫虫

凉州令

【又一体双调五十五字】

凉州令　　　　　　　　　　　柳　永

梦觉纱牎晓残灯闇然空照因思人事苦萦牵离愁别恨无限何时了　怜深定是心肠小往往成烦恼一生惆怅情多感月不长圆春色易为老

思归乐

【双调五十五字】

思归乐　　　　　　　　　　　柳　永

天幕清和堪宴聚相对尽高阳俦侣皓齿善歌长袖舞渐引入醉乡深处　晚岁光阴能几许这薄宦不须多取共君把酒听杜宇再三劝人归去

忆人人

【双调五十五字】

忆人人【梅二首】　　　　　　　　　晏　殊

密传春信微装晓艳淡泞香苞欲绽临风虽未吐芳心奈暗露盈盈粉面　何人月下一声长笛即是飞英乱凭阑莫惜赏芳姿更莫待倾筐已满

前调　　　　　　　　　　　　晏　殊

前村满雪难寻幽艳无奈清香漏绽烟梢霜萼出墙时似暗妒寿阳妆面　幽香浮动无缘攀赏但只心魂乱不辞他日醉琼姿又只恐阴成子满

怨王孙

【又一体双调五十五字】

怨王孙【赏荷　　　　　　　宋媛】李清照

湖上风来波浩渺秋已暮红稀香少水光山色与人亲说不尽无穷好　莲子已成荷叶老清露洗苹花汀草眼沙鸥鹭不回头应也恨人归早

一七令

【从一字至七字成调一字则单句二字至七字皆双句即以起一字为本意而咏之单调五十五字】

一七令　　　　　　　　　　　魏　扶

愁迥野深秋生枕上起眉头闺阁危坐风尘远游巴猿啼不住谷水咽还流送客泊舟入浦思乡望月登楼烟波早晚长羇旅弦管终年乐五侯

前调　　　　　　　　　　　　杨　愼

花摛锦铺霞邀蝶队聚蜂衙金璎汉女宝髻吴娃风前香掩冉月下影交加曲水名园几簇宜春下苑千家谢传金屏成坐笑陈朝琼树不须夸

前调　　　　　　　　　　　　杨　愼

风偃草飘蓬过竹院拂兰丛柳堤揺緑花径飞红青釭残焰灭碧幌嫩凉通庄叟篇中竽籁兰台赋里雌雄无影迥随仙客驭有情还与故人同

月照棃花

【又一体双调五十五字】

月照棃花　　　　　　　　　　黄　昇

昼景方永重帘花影好梦犹酣莺声唤醒门外风絮交飞送春归　修蛾画了无人问几多别恨泪洗残妆粉不知郎马何处嘶烟草凄迷鹧鸪啼

鹊桥仙

【或加令字词咏本意居多双调五十六字又名广寒秋取张辑词中语也起句换头亦有用韵者向不分体】

鹊桥仙　　　　　　　　　　　欧阳修

月波清霁烟容明淡灵汉旧期还至鹊迎桥路接天津映夹岸星榆点缀　云屏未卷仙鸡催晓肠断去年情味多应天意不敎长恁恐把欢娱容易

前调　　　　　　　　　　　　张　先

星桥火树长安一夜开徧红莲万蕊绮罗能借日中春风露细天清似水　重城闭月青楼夸乐人在银潢影里画屏期约近收灯归步急双鸳欲起

前调　　　　　　　　　　　　苏　轼

缑山仙子高情云渺不学痴牛騃女凤箫声断月明中举手谢时人欲去　客星曾犯银河微浪尚带天风海雨相逢一醉是前缘风雨散飘然何处

前调　　　　　　　　　　　　苏　轼

乘槎归去成都何在万里江沱汉漾与君各赋一篇诗留织女鸳鸯机上　还将旧曲重赓新韵须信吾侪天放人生何处不儿嬉看乞巧朱楼彩舫

前调　　　　　　　　　　　　黄庭坚

朱楼彩舫浮瓜沉李报答春风几许一年尊酒暂时同别泪作人间晓雨　鸳鸯机综能令侬巧也侍乘槎仙去若逢海上白头翁共一访痴牛騃女

前调　　　　　　　　　　　　秦　观

纤云弄巧飞星传恨银汉迢迢暗度金风玉露一相逢便胜却人间无数　柔情似水佳期如梦忍顾鹊桥归路两情若是久长时又岂在朝朝暮暮

前调　　　　　　　　　　　　李之仪

宿云收尽纤尘不警万里银河低挂青冥风露不胜寒无计学双鸾并驾　玉徽声断宝钗香远空赋红绫小砑庾郎知有几多愁怎奈向月明今夜

前调　　　　　　　　　　　　毛　滂

红摧緑挫莺愁蝶怨满院落花风紧醉乡好梦却懵腾又冷落一时吹醒　柔红不奈暗香犹好覰着翻成不忍春心减尽眼常闲更肯被游丝牵引

前调　　　　　　　　　　　　毛　滂

水精帘下沉香阁畔新下红油画幕百花何处避芳尘便独自将春占却　月华淡淡夜寒淼淼犹把红灯照着醉时从醉不归家紧守定不敎冷落

前调　　　　　　　　　　　　杜安世

日长天气深深庭院又是春愁滋味池边昨夜雨兼风战红杏余香乱坠　隂隂亭榭?烟轻柳万缕黄金窣地一双新燕却重来但暗抱罗巾掩泪

前调【饯会】　　　　　　　　　　舒　亶

敎来歌舞接成桃李尽是使君指顾如今装就满城春忍便拥双旌归去　莺声巧啭花心争吐无计可留君住两堤芳草一江云早晚是西楼望处

前调　　　　　　　　　　　　葛胜仲

鹊桥仙偶天津轻渡却笑嫦娥孤皎平时五夜似经年问何事今宵便晓　云车将驾神夫留恋更吐心期多少支机休浪与闲人莫倚赖芳心素巧

前调　　　　　　　　　　　　葛胜仲

凉飇破暑清歌萦座缺月稀星庭户瓜华草草具杯盘喜共浥初筵清露　天孙东处牵牛西望劝汝一杯清醑精灵何必待秋通为一洗朦胧今古

前调　　　　　　　　　　　　谢　逸

蝶飞烟草莺啼云树满院垂杨隂緑轻风飘散杏梢红更吹皱池波如縠　珠帘日晚银屏人散楼上醉横霜竹一春若道不相思缘厎事红绡褪玉

前调　　　　　　　　　　　　周邦彦

浮花浪蕊人间无数开徧朱朱白白瑶池一朶玉芙蓉秋露洗丹砂真色　晩凉拜月六铢衣动应被姮娥认得翩然欲上广寒宫横玉度一声天碧

前调　　　　　　　　　　　　李　祁

春隂淡淡春波渺渺帘卷花梢香雾小舟谁在落梅村正梦绕清溪烟雨　碧山学士云房娇小须要五湖同去桃花流水鳜鱼肥却趁得江天佳处

前调　　　　　　　　　　　　吕渭老

西风木落薄衾孤枕记起花时些个宿愁新恨两关心说道理分疏不可　别愁如絮佳期何在古屋萧萧灯火打牎风雨又何消梦未就依前惊破

前调　　　　　　　　　　　　向子諲

澄江如练远山横翠一段风烟如画层楼杰阁倚晴空疑便是支机石下　宝匳琼监淡匀轻埽纤手弄妆初罢拟将心事问天公与牛女平分今夜

前调　　　　　　　　　　　　向子諲

飞云多态凉颸微度都到酒边歌处冰肌玉骨照人寒更做弄一帘风雨　同盘风味合欢情思不管星娥猜妒桃花溪水接银河与占断鹊桥归路

前调【寒梅】　　　　　　　　　　赵长卿

溪清水浅霜明月淡玉破梅梢未徧寒枝纤瘦乃如无但空里飞花数片　乘风欲去凌波难驻惟见红愁粉怨夜深青女湿霓裳暗香在广寒宫殿

前调　　　　　　　　　　　　辛弃疾

小牎风雨从今便忆中夜笑谈清软啼鸦衰柳自无聊更管得离人肠断　诗书事业青氊犹在头上貂蝉会见莫贪风月卧江湖道日近长安路远

前调【山行书所见】　　　　　　　　　辛弃疾

松冈避暑茅檐避雨闲去闲来几度醉扶怪石看飞泉又却是前回醒处　东家娶妇西家归女灯火门前笑语酿成千顷稻花香夜夜费一天风露

前调【赠鹭鸶】　　　　　　　　　　辛弃疾

溪边白鹭来吾告汝溪里鱼儿堪数主怜汝汝又怜鱼要物我欣然一处　白沙远浦青泥别渚剩有鰕跳鳅舞听君飞去饱时来看头上风吹一缕

前调　　　　　　　　　　　　范成大

双星良夜耕慵织嬾应被羣仙相妒娟娟月姊满眉颦更无奈风姨吹雨　相逢草草争如休见重搅别离心绪新欢不抵旧愁多倒添了新愁归去

前调　　　　　　　　　　　　张孝祥

黄陵庙下送君归去水上船儿一只离歌声断酒杯空容易里东西南北　重湖风月九秋天气冉冉新愁如织我家住在楚江滨为频寄双鱼素尺

前调【梅】　　　　　　　　　　　张孝祥

吹香成阵飞花如雪不那朝来风雨可怜无处避春寒但玉立仙衣数缕　清愁万斛柔肠千结醉里一时分付劝君不用叹飘零待结子成隂归去

前调　　　　　　　　　　　　赵彦端

来时夹道红罗步障已换青丝翠羽春愁元自逐春来却不肯随春归去　千觞美酒十分幽事归到只愁风雨凭谁传语牡丹花为做取东君些主

前调【秀野堂作】　　　　　　　　　　赵彦端

江梅仙去蜡梅风化只有缃梅呈秀不知春在阿谁边试与问青青杨柳　小园幽事中都风味鬭草分香如旧东风莫漫送扁舟为管取轻寒罗袖

前调【送路勉道赴长乐】　　　　　　　　赵彦端

留花翠幕添香红袖常恨情长春浅南风吹酒玉缸翻便忍听离弦声断　乘鸾宝扇凌波微步好在清池凉馆直饶书与茘枝来问纤手谁传冰盌

前调【红白莲】　　　　　　　　　　赵彦端

藕花塘上无尘无暑灩灩一池秋净緑罗宝盖碧琼竿翠浪里亭亭月影　一家姊妹两般梳洗浓淡施朱傅粉夜深风露逼人寒问谁在牙牀酒醒

前调　　　　　　　　　　　　管　监

中秋过了重阳将近正是一年佳处橙黄橘緑总寻常看丹桂余香再吐　胸中星斗笔端风雨定约蟾宫高步赐袍赐带玉炉熏共岁岁斑衣戏舞

前调【菱】　　　　　　　　　　　张　鎡

连汀接漵萦蒲带藻万镜香浮光满湿烟吹霁木兰轻照波底红娇翠婉　玉纤采罢银笼携去一曲山长水远彩鸳双惯贴人飞恨南浦离多梦短

前调　　　　　　　　　　　　陆　游

华灯纵博雕鞍驰射谁记当年豪举酒徒一半取封侯独去作江边渔父　轻舟八尺低篷三扇占断苹洲烟雨镜湖元自属闲人又何必官家赐与

前调　　　　　　　　　　　　陆　游

一竿风月一蓑烟雨家在钓台西住卖鱼生怕近城门况肯到红尘深处　潮生理櫂潮平系?潮落浩歌归去时人错把比严光我自是无名渔父

前调【夜闻杜?】　　　　　　　　　　陆　游

茅檐人静蓬牎灯暗春晩连江风雨林莺巢燕总无声但月夜常啼杜宇　催成清泪惊残孤梦又拣深枝飞去故山犹自不堪听况半世飘然羁旅

前调　　　　　　　　　　　　杨　炎

思归时节乍寒天气总是离人愁绪夜来无奈被西风更吹做一帘秋雨　征衫拂泪阑干倚醉羞对黄花无语寄书除是鴈来时又只恐书成鴈去

前调【寿稼轩】　　　　　　　　　　杨　炎

筑成台榭种成花柳更又敎成歌舞不知谁为带湖仙收拾尽壶天风露　闲中得味酒中得趣只恐天还也妒青山纵买万千重遮不断诏书来路

前调　　　　　　　　　　　　张　辑

杯行将半月来犹未潇洒水亭无暑清宵数客一栏秋对冰雪荷花似语　雄边台上文游台上咫尺红云容与天风吹送广寒秋正画舸湖光佳处

前调　　　　　　　　　　　　谢　懋

鈎帘借月染云为幌花面玉枝交映凉生河汉一天秋问此会今宵孰胜　铜壶尚滴烛龙已驾泪浥西风不尽明朝乌鹊到人间试说向青楼薄幸

前调【湖上次韵】　　　　　　　　　　黄　机

黄花似钿芙蓉如面秋事凄然向晩风流从古记登高又处处悲丝急管　有愁万斛有才八斗慷慨时惊俗眼明年一笑复谁同料天远争如人远

前调　　　　　　　　　　　　黄　机

一番雨过江头緑涨催唤扁舟解去重来言语纵堪凭怎得似而今且住　阳关声断同心未绾簌簌泪珠无数秋鸿春燕往还时莫忘了锦牋分付

前调【留别】　　　　　　　　　　刘光祖

相逢一笑又成相背南鴈归时霜透明朝人在短亭西看舞袖双双行酒　歌声此处秋声何处几度乱愁搔首如何不寄一行书有万绪千端别後

前调【七夕舟中】　　　　　　　　　　史达祖

河深鹊冷云高鸾远水佩风裳缥缈却推离恨下人间第一个黄昏过了　舟行有限愁来无限去去长安渐杳应将巧思入相思觉泪比银湾较少

前调　　　　　　　　　　　　吴　潜

扁舟乍泊危亭孤啸目断闲云千里前山急雨过溪来尽洗却人间暑气　暮鸦木末落鳬天际都是一番秋意痴儿騃女贺新凉也不道西风又起

前调　　　　　　　　　　　　赵以夫

翠钿心事红楼欢宴深夜沉沉无暑竹边荷外再相逢又还逐浮云飞去　锦笺尚湿珠香未歇空惹闲愁千缕寻思不似鹊桥人犹自得一年一度

前调　　　　　　　　　　　　卢　炳

余霞散绮明河翻雪隐隐鹊桥初结牛郎织女乍逢迎却胜似人间欢悦　一宵相会经年离别此语真成浪说细思怎得似嫦娥常独宿广寒宫阙

前调　　　　　　　　　　　　沈端节

怀人意思悲秋情绪长是文园病後蛛丝轻袅玉钗风想花貌参差依旧　无穷往事一襟新恨老泪淋浪卮酒天涯相对话平生怅南北还如箕斗

前调　　　　　　　　　　　　潘　牥

青林雨歇珠帘风细人在緑隂庭院夜来能有几多寒已痩了棃花一半　宝钗无据玉琴难托合造一襟幽怨云牎雾阁事茫茫试与问杏梁双燕

前调【寄妹　　　　　　　　宋媛】苏　氏

星移斗转玉蟾西下渐觉东郊向晓马嘶人语发霜林望千里长安古道　珠宫姊妹相逢方信别後十分痩了上林归去正花时争奈向花前又老

前调【郡斋席　　　　　　　宋妓上赋】严　蘂

碧梧初坠桂香才吐池上水花微谢穿针人在合欢楼正月露玉盘高泻　蛛忙鹊嬾耕佣织倦空作古今佳话人间刚道隔年期怕天上方才隔夜

前调　　　　　　　　　　　　元好问

棃花春暮垂杨秋晩归袖无人重挽浮云流水十年间筭只有青山在眼　风台月榭朱唇檀板多病全疎酒盏刘郎争得似当年比前度心情更减

前调【喜雨】　　　　　　　　　　刘　因

纥干生处几时飞去欲去被天留住野人得饱更无求满意看一犂春雨　田家作苦浊醪酿黍准备岁时歌舞不妨分我一豚蹄更试听今秋社鼔

前调　　　　　　　　　　　　曹伯啓

杜?声诉鹧鸪声助催上黔阳归路轻舟短棹泛沧浪沾两袖夜郎烟雾　云山如暮滩流如怒石齿崭然无数天涯愁绪不堪论这光景能消几度

前调【咏梅赠人】　　　　　　　　　　张　埜

琼枝纤弱瑶英娇小占得江南春早前村雪里欲开时料未必东风知道　芳心一点幽香多少几度被花相恼陇头人去早归来莫直待春残莺老

前调　　　　　　　　　　　　滕　宾

斜阳一抹青山数点万里澄江如练萧风吹落橹声遥又唤起寒云片片　残鸦古渡痩驴村店渐觉楼头人远桃花流水小桥东是那个柴门半掩

前调　　　　　　　　　　　　周　用

清淮击楫海潮传信天末长风初起中宵戍鼓听鸣鼍问候吏邮籖报水　计程南北天涯归梦枕上迢迢千里青绫坐拥奈风寒消不得鬓丝千缕

前调　　　　　　　　　　　　周　用

闻香妙语心清无限更惹御炉香暖登登宝殿许瞻天来供奉玉皇香案　细滴铜壶响传银箭一夜五更将半云屏起揽薄罗衣秋影转鹊桥星汉

前调【感悟】　　　　　　　　　　董斯张

轻暖轻寒不晴不雨辜负韶光九十落花飞絮两无情仗千尺游丝作合　涂抹东西飘零南北从此扁舟一叶梦回始觉未归休恨一点窥人明月

前调【渔父】　　　　　　　　　　沈士鑛

澄潭集网寒江垂线雪白鲈鱼成串西风吹送酒花香促步向垆头索换　竹篙枕月蓑衣遮面一曲沧浪天半乾坤水上最清闲也自分烟波占断

前调　　　　　　　　　　【明媛】项兰贞

秋叶辞桐虚庭受月漫道双星践约人间离合总难凭空对景静占灵鹊　遥想停梭此时相晤可把别愁诉却瑶堦独立且微吟覩痩影薄罗轻绰

前调　　　　　　　　　　【明妓】王　微

菡萏开霞辎軿蔽月曾赴书生密约人间较得合欢频又何事凌波盼鹊　一只鸣机千年旧样也合从新换却织成绡素不裁襦爱邻近霓裳袖绰

御选历代诗余卷二十九








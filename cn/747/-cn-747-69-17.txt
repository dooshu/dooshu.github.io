○封诸王男为郡王制

王者子弟毕封，藩戚并建，所以式固盘石，克茂本枝。故沣王大男汉可封东阳郡王，第二男源可封安陆郡王，第三男演可封临川郡王。故深王大男潭可封河内郡王，第二男淑可封吴兴郡王。故绛王大男洙可封新安郡王，第二男滂可封高平郡王。故洋王大男沛可封颍川郡王。淄王大男澣可封许昌郡王。沔王大男瀛可封晋陵郡王。祁王大男溥可封平阳郡王。仍并赐光禄大夫，宜令所司，择日册命。


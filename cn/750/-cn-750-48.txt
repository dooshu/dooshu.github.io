卷四十八


○东风第一枝

忆梅

老树浑苔，横枝未叶，青春肯误芳约。背阴未返冰魂，阳梢已含红萼。佳人寒怯，谁惊起、晓来梳掠。是月斜、花外幺禽，霜冷竹间幽鹤。云淡淡，粉痕渐薄。风细细，冻香又落。叩门喜伴金尊，倚阑怕听画角。依稀梦里，记半面、浅窥朱箔。甚时得、重写鸾笺，去访旧游东阁。

○陌上花

使归闽浙，岁暮有怀

关山梦里，归来还又、岁华催晚。马影鸡声，谙尽倦邮荒馆。绿笺密记多情事，一看一回肠断。待殷勤寄与，旧游莺燕，水流云散。满罗衫是酒，香痕凝处，唾碧啼红相半。只恐梅花，瘦倚夜寒谁暖。不成便没相逢日，重整钗鸾筝雁。但何郎，纵有春风词笔，病怀浑懒。

○定风波商角调

商角调西江客舍酒后闻梅花吹香满窗醒而赋此

恨行云、特地高寒，牢笼好梦不定。婉娩年华，凄凉客况，泥酒浑成病。画阑深，碧窗静。一树瑶花可怜影。低映。怕月明照见，青禽相并。素衾正冷。又寒香、枕上薰愁醒。甚银床霜冻，山童未起，谁汲墙阴井。玉笙残，锦书迥。应是多情道薄幸。争肯。便等闲孤负，西湖春兴。

○八声甘州

秋日西湖泛舟，午后遇雨

向芙蓉湖上驻兰舟，凄凉胜游稀。但西泠桥外，北山堤畔，残柳依依。追忆莺花旧梦，回首冷烟霏。惟有盟鸥好，时傍人飞。听取红筵象板，尽歌回彩扇，舞换仙衣。正白萍风急，吹雨暗斜晖。空惆怅、离怀未展，更酒边、忍又送将归。江南客、此生心事，只在渔矶。

○声声慢

九日泛湖游寿乐园赏菊，时海棠花开，即席命赋

西风坠绿。唤起春娇，嫣然困倚修竹。落帽人来，花艳乍惊郎目。相思尚带旧恨，甚凄凉、未忺妆束。吟鬓底，伴寒香一朵，并簪黄菊。却待金盘华屋。园林静、多情怎禁幽独。蛱蝶应愁，明日落红难触。那堪雁霜渐重，怕黄昏、欲睡未足。翠袖冷，且莫辞、花下秉烛。

○声声慢

扬州筝工沈生弹虞学士深浣溪沙，求赋

金銮学士，天上归来、兰舟小驻芜城。供奉新词，几度惯赋鸣筝。相逢沉郎绝艺，为尊前、细写余情。问何似，似秦关雁度，楚树蝉鸣。我亦从来多感，但登山临水，慷慨愁生。一曲哀弹，只遣髯变魂惊。行期买花载酒，趁秋高、月明风清。须尽醉，听江头、肠断数声。

○扫花游

落红

洗春雨急，碎万点胭脂，荡空无影。馆娃骨冷。怅香销麝土，泪殷玉井。莫怨东风，自古佳人薄命。掩鸾镜。纵补得茜瘢，妆坏难整。芳事谁管领。但蜜腻蜂房，藓斑鸳径。一帘昼永。绿阴阴尚有，绛趺痕凝。彩笔招魂，已是繁华梦醒。伫芳景。换西湖、锦云千顷。

○水调歌头

御河舟中

中夜正无寐，何处橹声来。河声不堪强聒，更听雁声哀。月色依依偏照，霜气萧萧渐紧，何似解离怀。明发吾无策，惟有快衔杯。过重阳，都未见，菊花开。遥知数丛篱下，破蕊映书斋。三十六陂烟水，二十四桥风月，天遣几时回。传语闲鸥鹭，相望莫惊猜。

○水调歌头

己丑初度，是岁闰正月戏以自寿（强村丛书本校记引钱衎石曰水调歌头一首为乙丑初度原作己丑误）

三十九年我，老色上吟髭。生辰月宿南斗，正合退之诗。今岁两逢正月，准算恰成四十，岁暮日斜时。腊彘剐红玉，汤饼煮银丝。炷炉香，饮杯酒，赋篇词。萧然世味，前身恐是出家儿。天下谁非健者，我辈终为奇士，一醉不须辞。莫问黄杨厄，春在老梅枝。

○凤凰台上忆吹箫箫

听沈野云吹箫醉后有赋

琪树锵鸣，春冰碎落，玉盘珠泻还停。渐一丝风袅，悠扬青冥。疑把红牙趁节，想有人、记豆银屏。何须数，琵琶汉女，锦瑟湘灵。追思旧时胜赏，醉几度西湖，山馆池亭。惯依歌花月，按舞娉婷。岁晚相逢客里，且一尊、同慰漂零。君休惜，吴音朔调，尽与吹听。

○玉漏迟

春日有怀

病怀因酒恼。依稀梦里，吴娃娇小。金缕歌残，人去月斜云杳。怕见栖香燕晚，又怕听、啼花莺晓。庭院悄。生衣欲试，风寒犹峭。窈窕青粉墙低，送影遇秋千，蓦然间笑。半朵棠梨，微露凤钗红袅。近日琴心倦写，更远信、西沉青鸟。虚负了。花月一春多少。

○一枝春

闹蛾

雾翅烟须，向云窗斗巧，宫罗轻翦。翩翩鬓影，侧映宝钗双燕。银丝蜡蒂，弄春色、一枝娇颤。谁网得、金玉飞钱，结成翠羞红怨。灯街上元又见。闹春风簇定，冠儿争转。偷香傅粉，尚忆去年人面。妆楼误约，定何处、为花留恋。应化作、晓梦寻郎，采芳径远。

○满江红

钱舜举桃花折枝

前度刘郎，重来访、玄都燕麦。回首地、暗香销尽，暮云低碧。啼鸟犹知人怅望，东风不管花狼籍。又凄凄、红雨夕阳中，空相忆。繁华梦，浑无迹。丹青笔，还留得。恍一枝常见，故园春色。尘世事多吾欲避，武陵路远谁能觅。但有山、可隐便须归，栽桃客。

○满江红

次韵耶律舜中樟亭观潮

望入西泠，乍一线、涛头涌白。疑海上、鳌翻山动，鹏搏风积。银汉迢遥槎有信，秋光浩荡云无迹。快醉挥、吟笔倒琼瑰，冯夷宅。沙草远，迷烟碛。云树老，敧宫壁。叹潮生潮落，几时休息。事往空遗亡国恨，鸟飞不尽吴天碧。正销凝、何处夕阳楼，人横笛。

○意难忘

妓杨韵卿以善歌求赋

高韵天成。问当时爱爱，得似卿卿。江梅风致别，楚蕙雪香清。花旎旎，月盈盈。写不尽才情。把旧游，名讴试数，谁解新声。诗家只有杨琼。向吴姬丛里，转更分明。金闺春思怯，翠被暮寒生。人欲去，酒还醒。黯此际销凝。待翦将，江云数尺，与染丹青。

○露华

玉簪

瀛洲种玉。总付与花神，月底深劚。琢就瑶笄，光映鬓云斜矗。几度借取搔头，别试汉宫妆束。风露冷，幽香半襟，淡伫阑曲。亭亭雪艳愁独。爱粉沁冰筩，须拈金粟。石上那回磨断，争忍轻触。一自楚客归来，珠履旧游谁续。秋梦起，残妆半簪坠绿。

○孤鸾

题钱舜举仙女梅下吹笛图

江皋空阔。更半霎轻风，些儿微雪。倚树仙姬，翠袖暮寒应怯。闲拈玉龙自品，爱冰姿、与花争洁。一阕霓裳乍了，又落梅初叠。怕曲终人去彩云绝。便梦断瑶台春思愁结。□□□□、□□□□□□。那堪绿毛幺凤，向苔枝、数声啼咽。留得余香满袂，已西山斜月。

○江城梅花引

九日杏梅同开，汪国才折以请赋

玉儿睡起帕蒙头。更娇柔。见郎羞。缟袂仙人，一笑艳明眸。粉瘦红憨春梦断，画阑畔，对西风，忆旧游。忆君恨君思悠悠。怕凄凉，不耐秋。艳绝韵绝香更绝，特地风流。宜与云鬟双插倚妆楼。月又渐低霜渐冷，花似雪，满苍苔，总是愁。

○洞仙歌

辛巳岁燕城初度

功名利达，任纷纷奔竞。纵使得来也侥幸。老眼看多时，锺鼎山林，须信道、造物安排有命。人生行乐耳，对月临风，一咏一觞且乘兴。五十五年春，南北东西，自笑萍踪久无定。好学取、渊明赋归来，但种柳栽花，便成三径。

○最高楼

为山村仇先生寿

方寸地，七十四年春。世事几浮云。躬行斋内蒲团稳，耆英社里酒杯频。日追游，时啸咏，任天真。喜女嫁男婚今已毕。便束帛安车那肯出。无一事，挂闲身。西湖鸥鹭长为侣，北山猿鹤莫移文。愿年年，汤饼会，乐情亲。

○风入松

广陵元夜，病中有感

东风巷陌暮寒骄。灯火闹河桥。胜游忆遍钱塘夜，青鸾远、信断难招。蕙草情随雪尽，梨花梦与云销。客怀先自病无聊。绿酒负金蕉。下帷独拥香篝睡，春城外、玉漏声遥。可惜满阶明月，更无人为吹箫。

○风入松

清明日湖上即事

寻春春在凤城东。罗帕玉花骢。美人半亸垂鞭袖，游尘远、目断云空。浅碧湖波雪涨，淡黄官柳烟蒙。相如多病赋难工。宿酒更频中。归来自按新声谱，凭谁解、唱与东风。一夜小窗疏雨，杏花明日应红。

○婆罗门引

七月望，西湖舟中观水灯，一鼓归宴杨山居山楼达曙

暮天映碧，玻璃十顷蕊珠宫。金波涌出芙蓉。谁唤川妃微步，一色夜妆红。看光摇星汉，起舞鱼龙。月华正中。画船漾，藕花风。声度鸾箫缥缈，雁柱玲珑。酒阑兴极，更移上、琼楼十二重。残醉醒、烟水连空。

○江神子

吴门席上，罗生求赋

阖闾城外绿杨枝。一丝丝。比吟髭。比似吟髭，不似少年时。积欲同携尊酒去，青翰舫，缕金卮。故人相见减风姿。淡胭脂。比红儿。比似红儿，扶醉索新诗。明日片帆江水远，人去也，又相思。

○江神子

惜花

牡丹芍药冠池台。缕金杯。锦云堆。最恨颠风，横雨故相催。国色天香虚过了，红片片，卧苍苔。绿阴篱落暗香来。野酴醿，刺玫瑰。照眼遗芳，烂漫趁晴开。纵使专春春有几，花到此，已堪哀。

○江神子

枕顶

合欢花样满池娇。用心描。数针挑。面面芙蕖，闲叶映兰苕。刺到鸳鸯双比翼，应想像，为魂销。巧盘金缕缀倡条。隐红绡。翠妖饶。白玉函边，几度坠鸾翘。汗粉啼红容易涴，须爱惜，可怜宵。

○感皇恩

题赵仲穆画凌波水仙图

湘水冷涵秋，行云平贴。时见惊鸿度萍末。雾鬟烟佩，微步一川凉月。软波擎不定，龙绡袜。楚楚绀莲，愔愔瑶瑟。照影明珰两清绝。汜人何处，起舞为谁轻别。数峰江上晚，和愁叠。

○行香子

山水便面

佛寺云边。茅舍山前。树阴中、酒旆低悬。峰峦空翠，溪水清涟。只欠梅花，欠沙鸟，欠渔船。无限风烟。景趣天然。最宜他、隐者盘旋。何人村墅。若个林泉。恰似敧湖，似枋口，似斜川。

案此首花草粹编卷七误作刘过词

○行香子

止酒五首

酒量无多。不饮从他。看黄垆、似隔山河。渊明自止，醉尉谁呵。也莫豪吟，莫狂舞，莫高歌。鸥外风波。蜗角干戈。算百年、一梦南柯。阅人传舍，随处行窝。便富熏天，气盖世，待如何。

○行香子

谢董糟丘。罢醉乡侯。更开除、从事青州。长瓶尽卧，大白休浮。本欲成欢，翻引病，不销愁。今日空喉。明日扶头。甚窦中、瓮下堪羞。客应嗔断，妇不须谋。指水为言，山作誓，有盟鸥。

○行香子

传癖诗逋。野逸山臞。是幽人、平日称呼。过如饭袋，胜似钱愚。尽我为牛，人如虎，子非鱼。石铫风炉。雪碗冰壶。有清茶、可润肠枯。生涯何许，机事全疏。但伴牢愁，盘礴赢，鼓咙胡。

○行香子

水远天低。雪意垂垂。火炉头、煨芋燃萁。蒲团稳坐，纸帐低围。且放些慵，补些拙，学些痴。休惹群儿。唱起铜鞮。笑山翁、醉倒如泥。谁分蜾嬴，莫近鸱夷。把独醒人，沉醉者，两忘机。

○行香子

扰扰阎浮。清浊同流。费精神、补喜填忧。岁云暮矣，卿可归休。有板支颐，书遮眼，被蒙头。蝼蚁王侯。华屋山丘。待他时、老去优游。筑间茅屋，买个黄牛。种芋成区，瓜作圃，稻盈畴。

○破阵子

七夕戏咏

此夕天孙河鼓，多情呆女痴儿。鹊驾年年仍远渡，蛛合家家长巧丝。星期莫怨咨。迢递金钗私语，凄凉纨扇宫词。奔月姮娥催去路，行雨巫山空梦思。都无重会时。

○定风波

昆山路漕席上

舞袖歌鬟簇画堂。就中偏是展家娘。待道无情还有思。恰似。昆山日暖凤求凰。海上潮生人尽醉。催起。兰舟分散不成双。回首玄都春梦里。从此。桃花应自怨刘郎。

○蝶恋花

柳絮

陌上垂杨吹絮罢。愁杀行人，又是春归也。点点飞来和泪洒。多情解逐章台马。瘦尽柔丝无一把。细叶青颦，闲却当时画。惆怅此情何处写。黄昏淡月疏帘下。

○渔家傲

舟行自西溪至秦川，荷花一望，百里云锦中

红白芙渠千万朵。水仙恰试新梳裹。缟袂霞衣争婀娜。香霞堕。凌波忽载行云过。正好玩芳停画舸。尊前自唱无人和。惟有沙鸥三两个。飞近我。夜凉同向花间卧。

○临江仙

次韵山村先生赋柳

摇荡春光湖上路，多情偏识倡条。画船系在赤阑桥。花飞人别处，绿暗雨休朝。恼乱东风扶不起，空怜燕姹莺娇。舞衣香冷董娇娆。相思无限恨，犹似旧宫腰。

○临江仙

梁山舟中二首

羡杀渔家生处乐，隔湾数点青灯。蓑衣忘在石矶层。蓼花秋酿酒，枫树晚垂罾。时向瓦鸥篷底醉，往来鹭侣鸥朋。老翁倚棹坐瞢腾。有鱼吾欲买，摇手不能膺。

○临江仙

羡杀渔村无畔岸，茫茫杨柳蒹葭。雨余秋涨没汀沙。惊鸿投别渚，浴鸟坐沉槎。残日篱头闲晒网，垂髫来卖鱼虾。得钱沽酒径归家。一声横笛外，烟火隔芦花。

○唐多令

寄意箜篌曲

花下钿箜篌。尊前白雪讴。记怀中、朱李曾投。镜约钗盟心已许，诗写在，小红楼。忍泪上云兜。断魂随彩舟。等闲闲、惹得离愁。欲寄长河鱼信去，流不到，白鹭洲。

○虞美人

题临川叶宋英千林白雪多自度腔，宋英自号峰居

千林白雪花间谱。价重黄金缕。尊前自听断肠词。正是江南风景落花时。红楼翠舫西湖路。好写新声去。为凭宫羽教歌儿。不道峰居才子鬓如丝。

○南乡子

驿夫夜唱孤雁，隔舫听之，令人凄然

野唱自凄凉。一曲孤鸿欲断肠。恰似竹枝哀怨处，潇湘。月冷云昏觅断行。离思楚天长。风闪青灯雨打窗。惊起小红楼上梦，悠扬。只在佳人锦瑟傍。

○南乡子

秋日湖上，赏水芙蓉

秋色照波明。夹岸芙蓉似锦城。罨画楼台红粉面，轻盈。未许黄徐写得成。一舸载杨琼。共醉花前玉笛声。犹记青鸾和月跨，三生。我是仙家石曼卿。

○鹊桥仙

丙子岁，予年五十，酒边戏作

功名一饷。风波千丈。已与闲居认状。平生一步一崎岖，也趱到、盘山顶上。梅花解笑，青禽能唱。容我尊前疏放。从今甘老醉乡侯，算不是、麒麟画像。

○鹊桥仙

予生丁亥岁戊子日，今戊戌岁初度，亦戊子日，偶作（强村丛书本校记引钱衎石曰，考仲举本传卒於至正二十八年戊申，年八十二，是生於至元二十四年丁亥也。而戊戌为七十二岁，与词中称五十八年不合，疑戊戌为甲申之误，盖至正四年也。）

生朝戊子。今朝戊子。五十八年还是。头童齿豁可怜人，也召入、词林修史。前生偶尔。后生偶尔。但喜心头无事。从来不解学神仙，怎会得、长生不死。

○鹧鸪天

为朱氏小妓绣莲赋三首

半臂京绡稳称身。玉为颜面水为神。一痕头导分云绾，两点眉山入翠颦。丹杏小，碧桃新。雏莺恰啭上林春。平生惯是听歌耳，除却莲儿只一人。

○鹧鸪天

一曲吴歌酒半酣。声声字字是江南。书凭仙苑青鸾递，花助妆楼粉蝶衔。飞燕瘦，宝儿憨。已妍还慧更岩岩。无因翦得湘江水，与蘸春云作舞衫。

○鹧鸪天

乍学琵琶已断肠。锦绦银甲玉悬珰。春风琼树声逾稳，秋水芙蓉字亦香。微敛笑，浅句妆。何须重觅杜韦娘。休教月底清歌去，怕趁行云上凤凰。

○浪淘沙

临川文昌楼望月

醉胆望秋寒。星斗阑干。小窗人影月明间。客里不知归是梦，只在吴山。行路自来难。长铗休弹。黄尘到底涴儒冠。一片白鸥湖上水，闲了渔竿。

○摘红英

春雨惜花

莺声寂。鸠声急。柳烟一片梨云湿。惊人困。教人恨。待到平明，海棠应尽。青无力。红无迹。残香剩粉那禁得。天难准。晴难稳。晚风又起，倚阑争忍。

○恋绣衾

春晴中酒

醉乡残梦莺唤醒。见柳梢、日影弄明。又误了、寻芳伴，减东风、庭院笑声。玉儿扶起仍娇困，索樱桃、芳露解酲。纵病也、心情好，比别离、滋味较轻。

○惜分飞

写梦

相见依然人似旧。比似年时较瘦。笑问平安否。不言低掩罗衫袖。便欲窗前推枕就。无柰红僝绿僽。惊起空回首。半床斜月疏钟后。

○太常引

素娥风韵自天真。似回首、趁行云。眉黛任长颦。正宜看、啼妆未匀。扇犀轻按，袖罗低掩，一曲广陵春。飞尽画梁尘。曾数到、梨园几人。

○朝中措

湖堤晚归，望葛领诸山倒影水中，昔赵文敏公常欲画此，故及之

梅花处处满枝开。酒力荡吟怀。烟染藏鸦万缕，东风扶起春来。幽禽啼树，戏鱼跳日，水碧如苔。若个仙翁画得，翠微倒影楼台。

○忆秦娥

江南北。金鞍一去空消息。空消息。鸡声月店，雁声霜驿。春醪谁道浓无滴。十分满引浑无力。浑无力。离愁如海，怎生乾得。

○忆秦娥

金杯侧。东风易醉多情客。多情客。送君南浦，送春南陌。落花巧妒罗裙色。舞红变尽休轻拆。休轻拆。待他归看，旧时宽窄。

○清平乐

盛子昭花下欠伸美人图

阶前昼永。绕石芭蕉影。半亸云鬟慵不整。寂寞朝酲乍醒。湘裙翠被风流。背人无限娇羞。玉腕一双跳脱，欠伸浑是春愁。

○清平乐

寄山居道人约看杏花

东风阵阵。第几番春信。呆李痴桃消息近。写取鸾笺试问。君家杨柳墙东。杏花初吐生红。好唤一床金雁，明朝来醉春风。

○清平乐

酒后二首

先生醉矣。是事忘之矣。欲友古贤谁可矣。严子真其人矣。问渠辛苦征鞍。何如自在渔竿。终办一丘隐计，西湖鸥鹭平安。

○清平乐

先生醉也。甚矣吾衰也。万物不如归去也。陶令真吾师也。篱边菊蕊初黄。为花准备携觞。只恐不如人意，风风雨雨重阳。

○好事近

寒夜

门外晚风生，鼓角城头欲动。霜月满天如水，渐夜深寒重。幽人拥被醉模糊，无愁也无梦。只有些儿心上，怕梅花清冻。

○谒金门

寒食临川平塘道中

溪水漫。岸口小桥冲断。沽酒人家门巷短。柳阴旗一半。细雨鸣鸠相唤。曲港落花流满。两两睡红鸂鶒暖。恼人春不管。

○谒金门

效前人首句用山人字醉中答友

山人坐。把酒歌呼相和。起舞尽教乌帽堕。归来头不裹。浮世人情历过。身外虚名参破。除却醉乡无别个。神仙天地我。

○谒金门

酒后偶忆

春几许。红透数枝花雨。管领风光谁是主。酒边人楚楚。好与写将乐府。剩与画教眉妩。醉后不知庭院午。隔帘双燕语。

○菩萨蛮

赠雁

人随雁雁俱南去。雁应先到凭传语。若问锦书无。人归不得书。归期还信否。准在梅花后。烟树短长亭。只争三四程。

○菩萨蛮

郎情秋后萧疏叶。妾心陌上悠扬蝶。何处望归鞍。春云山外山。梨花新月下。独自烧香罢。惟有梦相寻。惊鸟啼夜深。

○浣溪沙

偶约尊前已目成。琵琶私语更分明。如今翻作断肠声。彩扇旧歌怜楚楚，青楼薄幸怨卿卿。海枯石烂古今情。

广陵席上赋别三首

○浣溪沙

珍重千金一诺同。小红楼上舞筵中。谁知别路太匆匆。愁杀二分无赖月，凭将万里有情风。为传消息宋家东。

○浣溪沙

数载相看欲话难。酒边失口却成欢。空添别恨与眉端。流水有声传锦瑟，行云无梦赴青鸾。关河秋雨客窗寒。

○浣溪沙

临川别席

昨夜花前送玉锺。绿鬟歌罢落梅风。不知离思为谁浓。醉语低回银烛背，梦云重叠绣帏中。只愁归路见芙蓉。

○浣溪沙

一点芳心两翠蛾。恼人离绪不胜多。尊前忍听渭城歌。花落鸟啼春去也，水长天远客愁何。此情何处托微波。

○点绛唇

舟行书见

风起云飞，兰舟竞入横塘住。恼人何处。隔岸花篱雾。一水盈盈，难送凌波步。空相觑。正如牛女。隔断银河路。

○昭君怨

昔人赋昭君词，多写其红悲绿怨，作此解之

队队毡车细马。簇拥閼氏如画。却胜汉宫人。闭长门，看取蛾眉妒宠。身后谁如遗冢。千载草青青。有芳名。

○如梦令

月似二年前好。人比二年前老。今夕又鲸川，但欠酒杯倾倒。闻道。闻道。三径渐荒秋草。

○鹧鸪天

赠泉南琵琶妓

玉手琵琶半醉中。从容慢拈复轻拢。青衫司马情偏感，翠袖红莲艺更工。花淡泞，月朦朦，归来无语立东风。汗巾红渍槟榔液，错认窗前唾绣绒。

○踏莎行

江上送客

芳草平沙，斜阳远树。无情桃叶江头渡。醉来扶上木兰舟，将愁不去将人去。薄劣东风，夭邪落絮。明朝重觅吹笙路。碧云红雨小楼空，春光已到销魂处。

案词品卷三误以此首为张元幹词

○踏莎行

题赵善长王元章，为杨垓合写三友图

雨涧天寒，孤山雪后。美人空谷谁为友。香林有路玉烟深，瀛洲无梦朝云瘦。照影冰壶，含情翠袖。写生合在徐黄手。仙家花月镇长春，与君岁晚同三寿。

以上强村丛书本蜕岩词卷下

【章凯：词作1首】

○沁园春

武夷行迹

过了秋风，梅口渐开，山人好归。问近来何事，半成迂阔，半添疏懒，半带憨痴。学剑不成，学书无味，却要寻仙入武夷。这些事，莫粗忒煞，恐是难为。分明说与人知。老谷子胸中奇尽奇。有真炉真鼎，龙盘虎踞，真离真坎，兔走乌飞。待办数椽，山中静坐，却向无中生个儿。休轻笑，看他年华表，鹤有来时。

武夷山志卷二十二

【赵汸：词作2首】

○松风慢

代送吴德夫衡阳巡检

溪亭春晚共离觞。何许是衡阳。香罗初剪征衫好，东风里、快马轻装。市远擘张闲暇，年丰虎落相羊。苍梧云尽暮天长。山色似吾乡。莺啼绿树飞红雨，三千里、处处耕桑。说与年年归雁，重来应念潇湘。

○柳梢青

回雁峰前。韬弓下马，春满前川。云尽湘潭，深村无警，白书安眠。殷勤祖道开筵。应记取、松萝暮烟。一曲离歌，柳梢青浅，花萼红嫣。

以上二首东存稿卷一

【赵秉文：词作10首】

○水调歌头

四明有狂客，呼我谪仙人。俗缘千劫不尽，回首落红尘。我欲骑鲸归去，只恐神仙官府，嫌我醉时真。笑拍群仙手，几度梦中身。倚长松，聊拂石，坐看云。忽然黑霓落手，醉舞紫毫春。寄语沧浪流水，曾识闲闲居士，好为濯冠巾。却返天台去，华发散麒麟。

昔拟栩仙人王云鹤赠予诗云，寄与闲闲傲浪仙。枉随诗酒堕凡缘。黄尘遮断来时路，不到蓬山五百年。其后玉龟山人云，子前身赤城子也。予因以诗记之云，玉龟山下古仙真。许我天台一化身。拟折玉莲骑白鹤，他年沧海看扬尘。吾友赵礼部庭玉说，丹阳子谓予再世苏子美也，赤城子则吾岂敢，若子美则庶几焉。尚愧辞翰微不及耳，因作此以寄意焉。

○青杏儿

风雨替花愁。风雨罢，花也应休。劝君莫惜花前醉，今年花谢，明年花谢，白了人头。乘兴两三瓯。拣溪山好处追游。但教有酒身无事，有花也好，无花也好，选甚春秋。

○梅花引

过天门关作

山如峡。天如席。石颠树老冰崖坼。雪霏霏。水洄洄。先生此道，胡为乎来哉。石头路滑马蹄蹶。昂头贪看山奇绝。短童随。皱双眉。休说清寒，形容想更饥。□□□。□□□。□□□□□□□。□□□。□□□。□□□□，□□□□□。杖头倒挂一壶酒。为问人家何处有。捋冰髯。暖朝寒。何人画我，霜天晓过关。

○大江东去

用东坡先生韵

秋光一片，问苍苍桂影，其中何物。一叶扁舟波万顷，四顾黏天无壁。叩枻长歌，嫦娥欲下，万里挥冰雪。京尘千丈，可能容此人杰。回首赤壁矶边，骑鲸人去，几度山花发。澹澹长空今古梦，只有归鸿明灭。我欲从公，乘风归去，散此麒麟发。三山安在，玉箫吹断明月。

○缺月挂疏桐

拟东坡作

乌鹊不多惊，贴贴风枝静。珠贝横空冷不收，半湿秋河影。缺月堕幽窗，推枕惊深省。落叶萧萧听雨声，帘外霜华冷。

○秦楼月

箫声苦。箫声吹断夷山雨。夷山雨。人空不见，吹台歌舞。危亭目极伤平楚。断霞落日怀千古。怀千古。一杯还酹，信陵坟土。

以上六首见中州乐府

○渔歌子

一叶黄飞一叶舟。半竿落日半江秋。青草渡，白苹洲。归路月明山上头。

滏水集三

○渔歌子

白头波上白头人。黄叶渡西黄叶村。山几朵，酒盈尊。落日西风送到门。

滏水集三

○满庭芳

天上殷韩，解羁官府，烂游舞榭歌楼。开花酿酒，来看帝王州。常见牡丹开候，独占断、谷雨风流。仙家好，霜天槁叶，秾艳破春柔。狂僧谁借手，一杯唤起，绿怨红愁。看天香国色，梅菊替人羞。尽揭纱笼护日，容光动、玉斝琼舟。都人士，年年十月，常记遇仙游。

遗山乐府中附以上周泳先辑

○满江红

上清宫蜡梅

杰观雄楼，相照映、此花幽独。谁解识、蕊珠仙子，道家装束。蜡蒂紫苞融烛泪，檀心浅晕团金粟。渐蜂儿、展翅上南枝，风掀绿。落落伴，湖心玉。萧萧映，坛边竹。记月痕、曾上小阑干曲。输与能诗潘道士，梦为蝴蝶花间宿。向夜深、霜重不胜寒，骑黄鹄。

永乐大典二千八百十二梅字韵

【赵可：词作11首】

○雨中花慢

代州南楼

云朔南陲，全赵幕府，河山襟带名藩。有朱楼缥缈，千雉回旋。云度飞孤绝险，天围紫塞高寒。吊兴亡遗迹，咫尺西陵，烟树苍然。时移事改，极目伤心，不堪独倚危阑。惟是年年飞雁，霜雪知还。楼上四时长好，人生一世谁闲。故人有酒，一尊高兴，不减东山。

○蓦山溪

赋崇福荷花，崇福在太原晋溪

云房西下，天共沧波远。走马记狂游，正芙蕖、平铺镜面。浮空阑槛，招我倒芳尊，看花醉，把花归，扶路清香满。水枫旧曲，应逐歌尘散。时节又新凉，料开遍、横湖清浅。冰姿好在，莫道总无情，残月下，晓风前，有恨何人见。

○好事近

密雪听窗知，午醉晚来初觉。人与胆瓶梅蕊，共此时萧索。倚窗闲看六花飞，风轻止还作。个里有诗谁会，满疏篱寒雀。

○浣溪沙

抬转炉熏自换香。锦衾收拾却遮藏。二年尘暗小鸳鸯。落木萧萧风似雨，疏棂皎皎月如霜。此时此夜最凄凉。

○浣溪沙

火冷熏炉香渐消。更阑拨火更重烧。愁心心字两俱焦。半世清狂无限事，一窗风月可怜宵。灯残花落梦无聊。

○望海潮

发高丽作

云垂馀发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦云同夜惜卿卿。离觞草草同倾。记灵犀旧曲，晓枕馀酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路旁情。

○卜算子

谱太白诗语

明月在青天，借问今时几。但见宵从海上来，不觉云间坠。流水古今人，共看皆如此。惟愿当歌对酒时，长照金尊里。

○鹧鸪天

金络闲穿御路杨。青旗遥认醉中香。可人自有迎门笑，下马何妨索酒尝。春正好，日初长。一尊容我驻风光。归来想像行云处，薄雨霏霏洒面凉。

○鹧鸪天

十顷平波溢岸清。草香沙暖水云晴。轻衫短帽垂杨里，楚润相看别有情。挥彩笔，倒银瓶。花枝照眼句还成。老来渐减金钗兴，回施春光与后生。

集句

○凤栖梧

霜树重重青嶂小。高栋飞云，正在霜林杪。九日黄花才过了。一尊聊慰秋容老。翠色有无眉淡扫。身在西山，却爱东山好。流水极天横晚照。酒阑望断西河道。

以上十首见中州乐府

○□□□

席屋上戏书

赵可可。肚里文章可可。三场捱了两场过。只有这番解火。恰如合眼跳黄河。知他是过也不过。试官道、王业艰难，好交你知我。

归潜志十

【赵摅：词作2首】

○南歌子

涧草萋萋绿，林莺恰恰啼。汀沙过雨便无泥。唤得芒鞋随意、到前溪。浦溆浑堪画，云烟总是题。江湖老伴一蓑衣。真个斜风细雨、不须归。

○虞美人

同孟利器寻春

春来日日风成阵。桃李飘零尽。树头树底觅残红。只有郭西梨雪、照晴空。酬春须得如川酒。酒债寻常有。葛巾敧侧倩人扶。大似浣花溪上、醉骑驴。

以上三首见中州乐府

【赵孟頫：词作37首】

○浪淘沙

今古几齐州。华屋山丘。杖藜徐步立芳洲。无主桃花开又落，空使人愁。波上往来舟。万事悠悠。春风曾见昔人游。只有石桥桥下水，依旧东流。

○太常引

水风吹树晚萧萧。散发醉吹箫。尘事苦如毛。要洗耳、时听舜韶。旧游何处，琼山银海，宫殿郁岧嶢。谁与共游遨。尚记得、仙人子乔。

○南乡子

云拥髻鬟愁。好在张家燕子楼。稀翠疏红春欲透，温柔。多少闲情不自由。歌罢锦缠头。山下晴波左右流。曲里吴音娇未改，障羞。一朵芙蓉满扇秋。

○水龙吟

次韵程仪父荷花

凌波罗袜生尘，翠旌孔盖凝朝露。仙风道骨，生香真色，人间谁妒。伫立无言，长疑遗世，飘然轻举。笑阳台梦里，朝朝暮暮，为云又还为雨。狼藉红衣脱尽，羡芳魂不埋黄土。涉江迳去，采菱拾翠，携俦啸侣。宝玦空悬，明珰偷解，相逢洛浦。正临风歌断，一双翡翠，背人飞去。

○虞美人

池塘处处生春草。芳思纷缭绕。醉中时作短歌行。无奈夕阳、偏旁小窗明。故园荒径迷行迹。只有山仍碧。及今作乐送春归。莫待春归、去后始知非。

○江城子

赋水仙

冰肌绰约态天然。淡无言。带蹁跹。遮莫人间，凡卉避清妍。承露玉杯餐沆瀣，真合唤，水中仙。幽香冉冉暮江边。佩空捐。恨谁传。遥夜清霜，翠袖怯春寒。罗袜凌波归去晚，风袅袅，月娟娟。

○蝶恋花

侬是江南游冶子。鸟帽青鞋，行乐东风里。落尽杨花春满地。萋萋芳草愁千里。扶上兰舟人欲醉。日暮青山，相映双蛾翠。万顷湖光歌扇底。一声催下相思泪。

○点绛唇

昏晓相催，百年窗暗窗明里。人生能几。赢得貂裘敝。富贵浮云，休恋青绫被。归欤未。放怀烟水。不受风尘眯。

○水调歌头

与魏鹤台饮夫容洲，牟成甫用东坡韵见赠，走笔和之，时已巳中秋也

行止岂人力，万事总由天。燕南越北鞍马，奔走度流年。今日芙蓉洲上，洗尽平生尘土，银汉溢清寒。却忆旧游处，回首万山间。客无哗，君莫舞，我欲眠。一杯到手先醉，明月为谁圆。莫惜频开笑口，只恐便成陈迹，乐事几人全。但愿身无恙，常对月婵娟。

○水调歌头

和张大经赋盆荷

江湖渺何许，归兴浩无边。忽闻数声水调，令我意悠然。莫笑盆池咫尺，移得风烟万顷，来傍小窗前。稀疏淡红翠，特地向人妍。华峰头，花十丈，藕如船。那知此中佳趣，别是小壶天。倒挽碧筒酾酒，醉卧绿云深处，云影自田田。梦中呼一叶，散发看书眠。

○虞美人

浙江舟中作

潮生潮落何时了。断送行人老。消沉万古意无穷。尽在长空、淡淡鸟飞中。海门几点青山小。望极烟波渺。何当驾我以长风。便欲乘桴、浮到日华东。

案此调下原有后庭花肖溪一叶舟一首，乃曲调，今不录。

○浣溪沙

李叔固丞相会间，赠歌者岳贵贵

满捧金卮低唱词。尊前再拜索新诗。老夫惭愧鬓成丝。罗袖染将修竹翠，粉香吹上小梅枝。相逢不似少年时。

○月中仙

应制

春满皇州。见祥烟拥日，初照龙楼。宫花苑柳，映仙仗云移，金鼎香浮。宝光生玉斧，听鸣凤、箫韶乐奏。德与和气游。天生圣人，千载稀有。祥瑞电绕虹流。有云成五色，芝生三秀。四海太平，致民物雍熙，朝野歌讴。千官齐拜舞，玉杯进、长生春酒。愿皇庆万年，天子与天齐寿。

○万年欢

应制

阊阖初开。正苍苍曙色，天上春回。绛帻鸡人时报，禁漏频催。九奏钧天帝乐，御香惹、千官环佩。鸣鞘静，嵩岳三呼，万岁声震如雷。殊方异域尽来。满彤庭贡珍，皇化无外。日绕龙颜，云近绛阙蓬莱。四海欢欣鼓舞，圣德过、唐虞三代。年年宴，王母瑶池，紫霞长进琼杯。

○万年欢

中吕宫元日朝会

天上春来。正阳和布泽，斗柄初回。一朵祥云捧日，万象生辉。帝德照光四表，玉帛尽、梯航来会。彤庭敞，花覆千官，紫霄鵷鹭徘徊。仁风遍满九垓。望霓旌缓引，宝扇徐开。喜动龙颜，和气蔼然交泰。九奏箫韶舜乐，兽尊举、麒麟香叆。从今数，亿万斯年，圣主福如天大。

○长寿仙

道宫皇庆三年三月三日圣节大宴

瑞日当天。对绛阙蓬莱，非雾非烟。翠光覆禁苑。正淑景芳妍。彩仗和风细转。御香飘满黄金殿。喜万国会朝，千官拜舞，亿兆同欢。福祉如山如川。应玉渚流虹，璇枢飞电。八音奏舜韶，庆玉烛调元。岁岁龙舆凤辇。九重春醉蟠桃宴。天下太平，祝吾皇，寿与天地齐年。

○太常引

弄晴微雨细丝丝。山色淡无姿。柳絮飞残，茶蘼开罢，青杏已团枝。栏干倚遍人何处，愁听语黄鹂。宝瑟尘生，翠销香减，天远雁书迟。

○人月圆

一枝仙桂香生玉，消得唤卿卿。缓歌金缕，轻敲象板，倾国倾城。几时不见，红裙翠袖，多少闲情。想应如旧，春山淡淡，秋水盈盈。

○木兰花慢

和桂山庆新居韵

爱风流二陆，曾共住、屋三间。算京洛缁尘，平原车骑、争似身闲。一区未输场子，更友于、室迩足清欢。庭下新松楚楚，篱边细菊班班。白头相对且团圞。杯酒借朱颜。任醉后长歌，笑时开口，乐最人寰。功名十年一梦，记风裘雪帽度桑乾。幸喜归来健在，放怀绿水青山。

○木兰花慢

和李筼房韵

爱青山绕县，更山下、水萦回。有二老风流，故家乔木，旧日亭台。梅花乱零春雪，喜相逢、置酒藉苍苔。拚却眼迷朱碧，惭无笔泻琼瑰。徘徊。俯仰兴怀。尘世事，本无涯。偶乘兴来游，临流一笑，洗尽征埃。归来算未几日，又青回、柳叶燕重来。但愿朱颜长在，任他花落花开。

以上二十首元刊本松雪斋文集卷十

○渔父

渺渺烟波一叶舟。西风落木五湖秋。盟鸥鹭，傲王侯。管甚鲈鱼不上钩。

○渔父

侬住东吴震泽州。烟波日日钓鱼舟。山似翠，酒如油。醉眼看山百自由。

○巫山一段云

净坛峰

叠嶂千重碧，长江一带清。瑶坛霞冷月胧明。欹枕若为情。云过船窗晓，星移宿雾晴。古今离恨拨难平。惆怅峡猿声。

○巫山一段云

登龙峰

片月生危岫，残霞拂翠桐。登龙峰下楚王宫。千古感遗踪。柳色眉边绿，花明脸上红。欲寻灵迹阻江风。离思杳无穷。

○巫山一段云

松鹤峰

枫鹤堆岚霭，阳台枕水湄。风清月冷好花时。惆怅阻佳期。别梦游蝴蝶，离歌怨竹枝。悠悠往事不胜悲。春恨入双眉。

○巫山一段云

上升峰

云里高唐观，江边楚客舟。上升峰月照妆楼。离思两悠悠。云雨千重阻，长江一片秋。歌声频唱引离愁。光景恨如流。

○巫山一段云

朝云峰

绝顶朝云散，寒江暮雨频。楚王宫殿已成尘。过客转伤神。月是巫娥伴，花为宋玉邻。一听歌调一含颦。幽怨竹枝春。

○巫山一段云

集仙峰

雨过苹汀远，云深水国遥。渡头齐举木兰桡。纤细楚宫腰。映水匀红脸，偎花整翠翅。行人倚棹正无聊。一望一魂销。

○巫山一段云

望霞峰

碧水鸳鸯浴，平沙豆蔻红。云霞峰翠一重重。帆卸落花风。淡薄云笼月，霏微雨洒篷。孤舟晚泊浪声中。无处问音容。

○巫山一段云

栖凤峰

芍药虚投赠，丁香漫结愁。凤栖鸾去两悠悠。新恨怯逢秋。山色惊心碧，江声入梦流。何时弦管簇归舟。兰棹泊沙头。

○巫山一段云

翠屏峰

碧水澄青黛，危峰耸翠屏。竹枝歌怨月三更。别是断肠声。烟外黄牛峡，云中白帝城。扁舟清夜泊苹汀。倚棹不胜情。

○巫山一段云

聚鹤峰

鹤信三山远，罗裙片水深。高唐春梦杳难寻。惆怅到如今。十二峰前月，三千里外心。红笺锦字信沉沉。肠断旧香衾。

○巫山一段云

望泉峰

晓色飘红叶，平沙枕碧流。泉声云影弄新秋。触处是离愁。脸泪横波漫，眉攒片月收。佳人欲笑卒难休。半整玉搔头。

○巫山一段云

起云峰

袅娜江边柳，飘摇岭上云。卸帆回棹楚江滨。归信夜来闻。欲拂珊瑚枕，先董翡翠裙。江头含笑去迎君。鸾凤尽成群。

以上十二首见花草粹编卷二








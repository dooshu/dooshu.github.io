○答顧冲菴撫臺 【 撫遼】

塞下之民。無所託以為生。則不可久居危難之地故古人議備邊。必先募民以實之。議募民。必有所以安頓生養經常可久之法。然後民樂其處而無轉徙之心也。遼外乏邊圉之阻。內無墩堡之固。每當賊入。輒便收保。賊入既頻。收保亦數。清野收堡雖能拒虜于我亦有勞費觀公孫淵之為司馬□王□料可以知之也是民之衣糧資畜。不待被虜而奔走轉搬。失亡耗費。可立盡也。况暇治南畝之業乎。遼所以蒼莽荒蕪。人煙寥落。正坐此耳。門下計安重鎮、恤收保之艱、則築室儲糧、積薪浚井、飭扞禦之備、則督鑄火器、倣造飛車、乃復周閱川原、規溝洫之廣深、相阡陌之條貫、將以畫汙萊為井牧、奠舄鹵為金湯限胡馬之驅馳、便農人之耕作、此誠撫遼之長策、經國之遠猷也、幸門下毅然圖之、某邊人也、夙夜籌度疆事、以興屯田為第一義、敢贊於下執事、庶幾觀厥成焉、


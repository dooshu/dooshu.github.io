方岳　梅花

近看遥见总风标，不拣疏村自断桥。

大士定中蒙素衲，太真浴起却红绡。

别修花史为题品，高倡离骚伴寂寥。

岁晚道人心似铁，爱香怜影尚魂销。

方岳

方岳　梅花

竹绕疏篱水绕村，一枝无语更黄昏。

暗香似识骚人意，月澹无风自入门。

方岳

方岳　梅花

枯梢横出竹疏疏，挟雪吹香梦自孤。

立到夜深难着语，怕渠去说与林通。

方岳

方岳　梅花

雪压横枝卧浅波，三花五蕊不须多。

平生为尔添诗兴，今日无诗奈尔何。

方岳

方岳　梅花

茅茨烟水隔孤村，雪冷谁敲月下门。

只与梅花曾有旧，暗香时肯到洼尊。

方岳


○奉旨條上破格整理薊鎮兵食疏 【 薊鎮邊備】

竊惟昌薊二鎮、近在畿輔、實為腹心之地、粵自庚戌虜變以來、遠調客兵、分番入衛、原非經久之計、臣慱經略之時、奏稱薊鎮之事、當以練主兵為根本。調客兵為權宜。于後郎中唐順之經略。又奏稱主兵練成一枝。當減客兵一枝。非臣二人之私言。實為眾人之公議。乃今督撫等官、或玩愒而人事不修、或災沴而天時未順、以致練兵之舉、十年罔效、閱兵之使、三出無功、誠可駭嘆、仰蒙　聖皇在上、淵慮深思、長駕遠馭、既將悞事之臣、各加黜罰、又欲本兵之臣、破格議處、特念臣慱嘗歷茲鎮、明旨叮嚀、曷啻面命、臣慱雖至愚極陋、敢不仰承萬一、連日謹與臣縉共攄一得、條為十事、極知兵馬錢糧、各有攸司、切緣事體重大不敢避忌、固臣等狗馬之心、亦臣等之分也

一各區主兵、雖有總副參遊等官、職專選練、若非兵備副使為之監督。事權既輕。賞犒無措。日復一日。全乏實效、查得永平兵備副使溫景葵、昌平兵備副使栗永祿、懷柔兵備副使張邦彥、密雲兵備副使李尚智、薊州兵備副使紀公廵、才識操履、俱極一時之選相應久任責成、合無備行各官、兵惟分而後可練故不属之督撫而專責之司道將所管區分主兵、通行蒐選、設法教練、仍將敕諭各另換給一道、備將選練主兵緣繇、開載於內、一年之內、練有成效、不次擢用、因循不振、從重降罰、及照各官年資巳深、若使遷轉別處、新任之人、事體不能周知、悞事不淺、本部一面移咨吏部備查各官年資、如果相應者、擬陞參政職銜、仍兼僉事管理兵備、年資未深者、職銜照舊、公差科道等官、雖有查盤等項事情、不許輕易委用、致妨正務、廵撫官月一閱視。總督兩月一視、合用犒賞銀錢等項、准於督撫兵備贓罰銀內動支、本部仍發銀二萬兩、分發各道、添輳犒賞、大率軍以十人為率。八人習火器。二人習弓矢。若使人人火器精熟。倚墻拒守。自當萬全。

薊鎮有急而遠調西三邊之卒殊失策也一陝西固原寧夏延綏三處客兵、比之宣大、尤為窵遠、十餘年來、往返奔馳、疲勞極矣、但主兵教練未成若使遽為撤去。一有急緩。未免失措。相應通行酌議、合無移咨總督都御史楊選、將延綏遊擊時達所統遊兵一千五百名、既稱不成行伍、查照總督尚書許論原議、以後免其徵調、其延寧固原各枝照舊調發本部一面咨行陝西督撫等官、將該班官軍、用心揀選、俱用馬軍、不用步軍、馬匹軍器、如果不敷、作速奏請、聽本部與工部處發、兵行之日、廵按御史坐委守廵兵備、該道查點明白、具繇奏知、候四十一年以後、主兵練成。每年逓減一枝。以示休息。其山西山東保定遼東宣府大同應調之兵。不得援以為例。

一陝西等處邊兵、既欲漸撤、各區擺守之兵、恐不足用、查得京司三營、自我　皇上更定之後、戎政大臣顧寰王邦瑞悉心整理、大有次第、相應酌量調發、合無備行京兵不宜遠征恐蹈唐人神策之事至於出戍□畿其策可行也戎政大臣選兵四枝。專在居庸鎮邊二區防春。正月十五日啟行。三月終旬回營。再發兵四枝。專在居庸鎮邊二區防秋。七月十五日啟行。九月終旬回營每枝三千名。止用馬軍三百。以備傳報。其餘二千七百。俱用步軍。其步軍盔甲器械。上邊之日。暫借闔營之馬馱送。班滿盔甲器械。交付該區參將分守官收貯。以備次班應用。免致往返勞費。春防用參將尹秉衡曹鎮、佐擊王國柴愚管領、秋防用參將楊正方圓、佐擊劉臣錢炳管領、居常則督軍操練火器。及期則督軍肅隊以行。若果臨期無警、聽總督官具實奏請、以禁軍多驕故也近者剿寇則令內臣別將不属之督抚矣另議進止、參遊官到鎮。悉聽總督廵撫節制。不許抗違。

一該鎮糧餉、雖有總督兼理於上、郎中主事分承於下、緣彼此原非專属、甲可乙否、動見牴牾、自昔用兵、固未有食不足而兵足之理、臣等悉心圖維、必須該部大臣。專一督餉。則職掌既明。施為自易。合無移咨戶部於本部左右侍郎內、奏差一員、量兼憲職、請命敕諭關防書吏、前去薊州住劄、專一管理昌薊二鎮主客二項錢粮、并查催各省拖欠民運、各區錢粮、但有不足、兵備副使即便呈省督餉衙門處發。一年滿日、另差侍郎前去、二三年間。事體停妥。總督官照舊兼理。侍郎不必再差。見今年巳豐稔。正當收買之時。若果戶部帑銀不敷。工部借銀十三萬兩。戶部發銀十萬兩。交與侍郎帶去。或補主兵之粮。或給客兵之粮。或召買新鮮米豆。安置倉廒。以備支用。務要區處得宜。不致浪費。兵備將領軍衛有司等官。悉聽節制公勤者從實舉薦。怠弛者從重參奏。一切侵漁奸弊。悉聽侍郎區處。庶幾士嘻馬騰。以之練兵則兵可強。以之禦虜則虜自戢。提綱挈領。此其首務。

一火器中國長技、在各邊用之於戰。其利什一。在薊鎮用之於守。其利什九。仰蒙　皇上洞悉邊計、頃者敕下臣慱速將宣大薊鎮、多發火器、臣等奉行惟謹、俱巳陸續督發、但先年所發之數、似亦不少、該鎮漫無章程。不用之於城守而用之於操演殊可笑也有用之物。置之無用。殊為可惜。相應立法稽考。合無移咨總督都御史楊選廵撫都御史徐紳、將各區先發今發火器火藥通行查出備造循環文簿二本、每季終差送工部倒換、如果見在火器火藥、尚不足用、即便會同具奏、聽候再處、其本處歲造火器火藥、亦要一體查明、附入簿內、

一各區主兵、近來分布不一、或今歲在此區。明歲又在彼區。防春又在此區。防秋又在彼區。以致軍士地方險易。不能熟知。東奔西馳。殊無固志。至於寧山等衛班軍。輪戍薊鎮。即同主兵。相應一體整理。合無移咨總督都御史楊選、即將各區主兵、公同鎮廵兵備等官、分泒停當、一面具數咨部。一面出給簡易告示。諭眾知之。以後不許輕易調動。其應援客兵。聽其臨時斟酌。不在此限。本部一面咨行各該廵撫都御史各將寧山等衛班軍、遇有迯故者、先於別項軍內選補、務足原額、每軍啟行之日、各先處給月粮三箇月、具繇奏知、如仍前玩愒、聽薊鎮總督官、從實參究、

一兵家之法、先則制人、後則為人所制薊鎮雖稱專一擺守墻垣。賊果臨墻、患巳剝膚。終非萬全之計。出奇以制之。多方以誤之。封疆之臣。自當加意整飭。合無移咨總督都御史楊選、即將邊墻之外。逐一踏勘。要見何處可以火攻。何處可以水攻。何處平夷。應該剷削。何處險隘、應該堵塞近則十數里。遠則一二十里。五六十里。要在因地制形以為墻之藩籬至於應哨人役。果能哨探明的。即照近日題准事例。實陞職級。仍重加犒賞。犒賞之費。於撫夷銀內動支。銀如不敷。再行奏請。至於州縣村落。多無城堡。亦當一體修繕。臣慱往年廵撫甘肅。嘗創為墩院之法。其費甚簡。其益頗多。容臣畫成圖式。咨送楊選以次整頓。但成一處。即有一處之益。不必欲速。務求遠利

一山海一片石等處、相去薊州數百餘里。軍士本色月粮。俱於薊州倉關支。甚為不便。雖有委官總領。無力轉運。只得就彼減價糶賣。兼之委官任意侵漁。及至到營。每軍僅得銀一錢二錢而巳。臣慱總督之時。巳嘗題准。令其本折隨宜兼支。頗聞管粮郎中泥於舊例。至今未見遵行。臣等以為政貴宜民。法當通變。関塞□少□難全折不知可於永平另立一倉否軍欲折色。我即以折色給之。卻將遺下本色。查給附近倉口軍士。遠者近者。均為有益。何憚而不為。合無移咨督餉侍郎。到鎮之日。加意一處。仍備細回奏。

一朵顏三衛屬夷。撫賞之舉。雖不可廢。各該將領。向因無處措辦。未免剝及貧軍。蠹壞操練。此為第一弊政。况彼夷乍臣乍叛。全不足恃。必須恩威並行。使其既知所感。又知所畏。方能經久。合無備咨總督都御史楊選、今後夷人安心向化者。該入貢則聽其入貢。該撫賞則優為撫賞。如敢入邊剽竊。或在邊外撲殺應哨人役。即便著落夷中頭目。將賊人賊贓。盡數獻出以正法典。如果負固不服。相機發兵。設法剿捕。不得駕言誘殺撲殺。以致肆無忌憚。合用撫賞銀兩。每年戶部出銀一萬兩。本部出銀五千兩。共銀一萬五千兩。與同本處香錢等項。相兼凑支。將領如再科軍一錢。輕則降級。重則調發口北極邊衛分。以示懲戒以後一切工役。不必累軍。銷其銳氣

一廢棄將領、欲其使功、不如使過、即如近日原任總兵官姜應熊與同遊擊胡鎮岔道一戰、大挫賊鋒、是其明騐、必須多方搜取。置之軍門。方收群力群策之效。合無移咨總督都御史楊選速將各邊廢棄將官、徑自選取、有智識者則用之練兵。有勇略者則用之禦虜。隨才器使。各盡其長。有功之日。指名具奏。以憑擢用其見在軍門怯懦不才者。即日分別革退。以除振武主兵之害。


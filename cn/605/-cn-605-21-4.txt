王惠跋

余束发时，读书于山阴余浣公侍御家。检其藏书，有《琅嬛文集》一帙，蚊脚细草，蟫蠹缡，盖张陶庵后裔世传，而尚未付雕者也。余见而攫之。五十年来，藏之敝簏，时一披阅，不少废离。今半肩襆被游黔，山川万里，与之偕来。儿子介臣见而悦之，以为陶庵吾越名宿，才盖当世，闻其生平有徐文长之癖，今读是篇，笔挟风霜，气吞庄列，实出文长之上，较余犹加珍重。属同人录出，乞余校正，分为六卷，合作一函，什袭藏之。俟客囊稍裕，将付剞劂，以垂久远，庶不负陶庵一生心血所存，浣公夙昔收藏之意。天下之宝，当与天下共之，岂敢独作枕中之秘哉！道光戊戌良月，会稽王惠识。


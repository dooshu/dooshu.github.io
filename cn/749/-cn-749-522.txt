严蕊


蕊字幼芳，天台宫妓。

卜算子

不是爱风尘，似被前身误。花落花开自有时，总是东君主。

去也终须去。住也如何住。若得山花插满头，莫问奴归处。

如梦令

道是梨花不是。道是杏花不是。白白与红红，别是东风情味。曾记。曾记。人在武陵微醉。

鹊桥仙

碧梧初出，桂花才吐，池上水花微谢。穿针人在合欢楼，正月露、玉盘高泻。

蛛忙鹊懒，耕慵织倦，空做古今佳话。人间刚道隔年期，指天上、方才隔夜。








王之望　和制帅

离索堪惊岁月忙，少城遗爱未曾忘。

西园尚记英游并，南浦空嗟别恨长。

壮志自窥勋业镜，高情休忆水云乡。

玉关柝静边烽息，汉殿归称万岁觞。

王之望

王之望　和制帅

按部经时走四封，云山有路宝岩通。

普贤相对圆光裹，摩诘不离方丈中。

喜有篇章交寄远，恨无羽翼可凌空。

来诗忽作蛟龙吼，三日能令两耳聋。

王之望

王之望　和制帅

自怜麋鹿性疏顽，心在云林迹世间。

每厌尘埃驱俗驾，不辞险阻访名山。

池鱼得意时归壑，厩马长鸣暂出闲。

万仞峰头曾进步，禅机一拨透三关。

王之望

王之望　和制帅

力求见佛上天梯，忽睹光明志意学。

华藏神通惊变现，台山公案好拈提。

太冲漫作三都赋，子美全无一字题。

今日诸贤赓妙句，强驱驽驾力难齐。

王之望

王之望　和制帅

卿月中天照上流，使星入蜀久西游。

蟠胸经纬开棋局，出手枭卢转博投。

学有渊源流不竭，诗如珠玉价难酬。

词章怪底犹雄健，棠阴曾联柳柳州。

王之望


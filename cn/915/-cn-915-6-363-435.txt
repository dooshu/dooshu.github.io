○下书封乔豫和苞



二侍中恳恳有古人之风烈矣，可谓社稷之臣也。非二君，朕安闻此言乎？夫以孝明于承平之世，四海无虞之日，尚纳锺离一言，而罢北宫之役，况朕之暗眇，当今极弊，而可不敬从明诲乎？今敕悉停寿陵制度，一遵霸陵之法，诗不云乎？“无言不酬，无德不报”。今封豫安昌子，苞平舆子，并领谏议大夫，可敷告天下，使知区区之朝思闻过也。自今法政有不便于时，不利社稷者，其诣阙极言，勿有所讳。（《晋书·载记·刘曜传》。《十六国春秋》五。）

刘娥

娥字丽华，刘殷女，聪既僭位，召为右贵嫔，寻拜为后，死谥武宣皇后。




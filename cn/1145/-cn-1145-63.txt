泗滨美石

泗水之滨多美石。孟尝君为薛公，使使者求之以币。泗滨之人问曰：“君用是奚为哉？”使者对曰：“吾君封于薛，将崇宗庙之祀，制雅乐焉，微君之石，无以为之磬。使隶人敬请于下执事，惟君图之。”泗滨人大喜，告于其父老，斋戒肃使者，以车十乘致石于孟尝君。孟尝君馆泗滨人而置石于外朝。他日下宫之舃阚，孟尝君命以其石为之。泗滨人辞诸孟尝君曰：“下邑之石，天生而地成之。昔日禹平水土，命后夔取而荐之郊庙，以谐八音，众声依之，任土作贡，定为方物，要之明神，不敢亵也。君命使者来求于下邑曰：‘以崇宗庙之祀’，下邑之人畏君之威，不敢不供，斋戒肃使者致于君。君以置诸外朝，未有定命。不敢以请。今闻诸馆人曰‘将以为下宫之舃’，臣实不敢闻。”弗谢而走。诸侯之客闻之皆去。于是秦与楚合谋伐齐。孟尝君大恐，命驾趋谢客，亲御泗滨人，迎石登诸庙，以为磬。诸侯之客闻之皆来，秦、楚之兵亦解。君子曰：“国君之举不可以不慎也，如是哉！孟尝君失信于一石，天下之人疾之，而况得罪于贤士哉！虽然，孟尝君亦能补过者也。齐国复强不亦宜乎？”


○命柳城复置营州诏

朕闻舞干戚者，所以怀荒远，固城池者，所以款戎夷。国家往有营州，兹为虏障，此北狄不敢窥觇东藩，由其辑睦者久矣。自赵文翙失於镇静，部落因此携离，颇见负涂之睽，旋闻改邑之叹。高墉填堑，故里为墟，言念於此，每思开复。奚饶乐郡王李大酺，赐婚来朝，已纳呼韩之拜。契丹松漠郡王李失活，遣子入侍，弥嘉＜禾它＞侯之节。咸申恳请，朕所难违，宜恢远图，用光旧业，其营州都督府，宜依旧於柳州置。管内州县镇戍等，并准旧额。太子詹事姜师度、贝州刺史宋庆礼、左饶卫大将军兼营田都督邵宏、郑州刺史刘嘉言、屯田员外郎游子骞等，并贞以干事，恪勤在公，爰精众官之遇，任以一方之役。师度可充营田支度及修筑使，游子骞为副。宏可兼充燕郡经略镇副使，仍兼知修筑使事。应须人夫粮等，一物已上，依别敕处分，有司仍速支配。师度等并驰驿发遣。


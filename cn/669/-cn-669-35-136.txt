136　老莊之學召致五胡之亂　釋氏至姚興而盛　道家至寇謙之而盛　朱黼論六變而異説入　騶子之説始皇采用　巫蠱之禍成於江充　符命之説起於王莽


説齋謂：「老、莊之學，盛於魏、晉，以召五胡之亂。而道、釋之徒，皆自胡人崇尚，遂盛於中國。」【原注】釋氏至姚興而盛，道家至寇謙之而盛。誠齋謂：「伊川之民，被髮以祭，君子已憂其戎。漢之君志荒而妖夢是踐。吾民始夷乎言，祝乎首何云：「祝謂祝髮。」以爲好。此五胡、耶律之先驅也。」朱黼全云：「止齋弟子。」曰：「三代以上，不過曰天而止。春秋以來，一變而爲諸侯之盟詛，再變而爲燕、秦之仙怪，三變而爲文、景之黄、老，四變而爲巫蠱，五變而爲災祥，六變而爲符讖。人心泛然，無所底止，而後西方異説乘其虚而誘惑之。」

【何云】詛盟始於三苗，舜竄之于三危，正在西域。三代之盛，聖王繼作，故不行於中國而獨存西域，至後漢而復至。

【又云】前乎吾有爲此言者，荀濟也。刑餘之民，恨入骨髓。

【元圻案】晉書載記姚興傳：「興託意於佛道，公卿以下莫不欽附，沙門自遠而至者五千餘人。起浮圖於永貴里，立波若臺於中宫，事佛者十室而九矣。」〇魏書釋老志：「世祖時，道士寇謙之，字輔真，南雍州刺史讚之弟，早好仙道，有絶俗之心。崔浩師事之，受其法術，於是上疏，讚明其事。世祖欣然，於是崇奉天師，顯揚新法，宣布天下，道業大行。」〇水經注十六：「昔漢明帝夢見大人，金色，頂佩白光。以問群臣，或對曰：『西方有神名曰佛，形如陛下所夢，得無是乎？』於是發使天竺，寫致經像，始以榆欓盛經，白馬負圖，表之中夏，故以白馬爲寺名。」〇書吕刑：「民興胥漸，泯泯棼棼，罔中于信，以覆詛盟。」〇穀梁傳：「誥誓不及五帝，盟詛不及三王，交質子不及五霸。」〇史記封禪書：「自齊威、宣之時，騶子之徒論著終始五德之運，及秦帝而齊人奏之，故始皇采用之。而宋毋忌、正伯僑、充尚、羨門子高最後皆燕人，爲方僊道，形解銷化，依於鬼神之事。騶衍以陰陽主運顯於諸侯，而燕、齊海上之方士傳其説不能通，然則怪迂阿諛苟合之徒自此興，不可勝數也。」〇漢書外戚傳：「孝文竇皇后，景帝母也。好黄帝、老子言，景帝及諸竇不得不讀老子尊其術。」又公孫賀傳：「巫蠱之禍起自朱安世，成於江充，遂及公主、皇后、太子，皆敗。語在江充、戾園傳。」又眭兩夏侯京翼李傳贊：「漢興，推陰陽災異者，孝武時有董仲舒、夏侯始昌，昭、宣則眭孟、夏侯勝，元、成則京房、翼奉、劉向、谷永，哀、平則李尋、田終術，此其納説時君著明者也。」又王莽傳：「前煇光謝囂奏武功長孟通汲井得白石，有丹書著石，文曰：『告安漢公莽爲皇帝。』符命之起，自此始矣。」〇後漢光武紀：「中元元年〔一〕，初起明堂、靈臺、辟雍，及北郊兆域。宣布圖讖於天下。」

〔一〕「元年」，原作「二年」，據中華本後漢書卷一下光武帝紀下改。






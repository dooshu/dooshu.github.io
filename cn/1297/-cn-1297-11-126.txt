十二将第一百二十六

用起天一以将兵，大捷（一作楼），辟地千里，敌畏服。用起六合以将兵，主得子女玉帛。用起青龙以将兵，大胜，得敌之邦国府库。用起大阴以将兵，士卒怯怖。用起天后以将兵，不战自败。用起大常以将兵，无功。用起腾蛇以将兵，士卒惊骇，上下相克，多伤。用起朱雀以将兵，士卒惊恐，或妄作口舌。用起勾陈以将兵，士卒败，车马折伤。用起玄武以将兵，军多亡遁，战不利。用起白虎以将兵，师败无救援。用起天空以将兵，士卒死亡，为敌所欺诈。说曰：天一者，人皇之灵也，上潜精而为星，在紫微宫，下游十二次，则居己丑，主庆贺事。治大吉、小吉，临甲乙寅卯。假令天一治大吉、小吉，而临甲乙寅卯是也。馀皆例此。凶神将腾蛇者，飘风之精也，居大阳之丁巳。雷公六律曰：天一奉车都尉，凶神也（一作而），大小杀，并主忧惊。朱雀者（一作星），月之精也，居大阴之丙午。雷公六律曰：天一羽林下为霹雳，凶将也，主刑戮口舌。六合者，大阴之精也，居少阳之乙卯，吉将也。雷公六律曰：天乙光禄大夫，主和合吉事。勾陈者，雷电之精也，居大阳之戊辰。雷公六律曰：天一大将军也，凶将也，主战斗多伤败。青龙者，大阳之精也，居少阳之甲寅。雷公六律曰：天一左丞相，吉将也，主喜庆事。天后者，水之精也，居大阳之癸亥。雷公六律曰：天一彩女也，吉将也，主蔽匿事。大阴者，金之精也，居少阳之辛酉。雷公六律曰：天一御史中丞，吉将也，主阴私事也。玄武者，北方七星之精也，居少阴之壬子。雷公六律曰：天一之后将也，凶将也，主逃亡、离别、盗贼，若与风伯、雨师二神并，必有盗贼。大常者，土之精也，居少阴之己未。雷公六律曰：天一大常卿，吉将也，主财帛。白虎者，西方七星之精也，居少阴之庚申。雷公六律曰：天一逆尉也，凶将也，主囚禁骸骨。天空者，斗魁之精也，居少阴之戊戌。雷公六律曰：天一宜师（一作日直），凶将也，主欺诈事。


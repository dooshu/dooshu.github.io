○请禁伐桑枣奏

窃以稼穑为生民之天，机杼乃丰财之本。是以金根在御，王者用三推之仪。鞠衣载陈，後妃有躬桑之礼。则知自天子至於庶人，不可斯须忽於农桑也。又司马迁著书曰：“齐鲁之间千亩桑，安邑千树枣，其人与千户侯等。”伏见近年以来，所在百姓，皆伐桑为柴。忘终岁之远图，趋一日之小利。既所司不禁，乃积习生常。苟桑柘渐稀，则缯帛须阙。三数年内，国用必亏。虽设法课人种桑，且无及也。旧木已伐，新木未成。不知丝绵，欲凭何出。若以下民方困，不可禁之。傥砍伐一空，所在如是。岁或不稔，衣食尽忘。饥冻逼身，须为群盗。图难於易，哲王令猷。作事谋始，有国常务。乞留眷览，询访辅臣。欲望特下明敕，此後不得以桑枣为柴。官场亦不许受纳，州县城门不令放入，及不得囊私置卖。犯者请加重罪。


【仙人篇】

仙人揽（本集作览。）六著。对博太（《广文选》作大。）山隅。湘娥拊琴瑟。秦（《类聚》作素。）女吹笙竽。玉樽盈桂酒。而伯献神鱼。四海一何局。九州安所如。韩经与五乔。要我于天衢。万里不足步。轻举凌天虚。百腾逾景云。高风吹我躯。回驾驶观（《类聚》作过。）紫薇。（本集作微。）与帝合灵符。阊阖正（《广文选》作自。）嵯峨。双阙万丈馀。玉树扶道生。白虎夹（本集作挟。）门枢。驱风游四海。东过王母庐。俯观五岳间。人生如寄居。潜光养羽翼。进趋且徐徐。不见轩辕氏。（乐府作昔轩辕。本集同。）乘（乐府作升。本集同。《诗纪》云。一作升。）龙出鼎湖。徘徊九天上。（乐府作下。）与尔长相须。（○《乐府诗集》六十四。本集六。《广文选》十三。《诗纪》十三。又《类聚》四十二引隅、竽、鱼、微、符、馀六韵。）


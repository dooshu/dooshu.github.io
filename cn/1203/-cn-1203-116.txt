卷一百十六

<集部，词曲类，词选之属，御选历代诗余

钦定四库全书

御选历代诗余卷一百十六

司经局洗马掌局事兼翰林院修撰加二级【臣】王奕清奉旨校刋

词话【宋三】

元佑时宗室能词者衆如嗣濮王仲御瑶台第一层词有云嶰管声催人报道嫦娥步月来凤灯鸾炬寒轻珠箔光泛楼台欢陪千官万骑九霄人在五云堆赭?光里星球宛转花影徘徊又安定郡王令畤尝夜过东坡家饮梅花下曾有题会真记凤栖梧云锦额重帘深几许只是低头怕受他人顾强出娇嗔无一语绦绡频掩酥胸素见聊复集【古今词话】

赵德麟元佑中知行在大宗正事有蝶恋花词云欲减罗衣寒未去不卷珠帘人在深深处残杏枝头花几许啼红正恨清明雨尽日水沉香一缕宿酒醒迟恼破春情绪飞燕又将归信悮小屏风上西江路【词苑】

王直方诗话云白藕作花风巳秋不堪残睡更回头晚云带雨归飞急去作西牕一夜愁此赵德麟细君王氏所作也德麟鳏居因见诗遂与之为姻则此诗乃二十八字媒也德麟赠以小词有脸薄难藏泪眉长易觉愁之句人多称之乃用香匳集中桃花脸薄难藏泪柳叶眉长易觉愁之句耳【苕溪渔隐】

驸马王晋卿乐府清丽幽远工在江南诸贤季孟之间【黄庭坚】

王晋卿歌姬名啭春莺晋卿得罪外谪姬为密县人所得晋卿南还至汝隂道中闻歌声曰此啭春莺也访之果然赋诗云佳人巳属沙吒利义士曾无古押衙有足成之者云回首音尘两沉絶春莺休啭上林花寻复归晋卿晋卿有人月圆烛影揺红花发沁园春诸调【西清诗话】贺铸东山乐府絶妙一世盛丽如游金张之堂妖冶如揽嫱施之袪幽索如屈宋悲壮如苏李【张文潜】

方回少为武弁以定力寺一絶句见赏王荆公知名当世小词有梅子黄时雨之句人呼为贺梅子方回寡发郭功甫指其髻曰此真贺梅子也【周紫芝】

方回小筑在苏之横塘有青玉案词云凌波不过横塘路但目送芳尘去锦瑟年华谁与度月台花榭琐牕珠户惟有春知处碧云冉冉蘅皋暮彩笔新题断肠句试问闲愁都几许一川烟草满城风絮梅子黄时雨黄山谷赠以诗曰解道江南肠断句只今惟有贺方回其为前辈推重如此【吴中纪闻】

宼莱公诗云杜鹃啼处血成花梅子黄时雨如雾世推方回梅子黄时雨为絶唱盖莱公语也【潘子真】

方回有鴈後归词云巧翦合欢罗胜子钗头春意翩翩艳歌浅笑拜嫣然愿郎宜此酒行乐驻华年末至文园多病客幽襟凄断堪怜旧游梦挂碧云边人归落鴈後思发在花前山谷守当涂方回过焉人日席上作也调本临江仙山谷以方回用薛道衡诗易名鴈後归云耳【复斋漫録】

方回眷一姝别久姝寄诗云独倚危阑泪满襟小园春色嬾追寻深恩纵似丁香结难展芭蕉一寸心贺因赋石州引词先叙分别时景色後用所寄诗语有芭蕉不展丁香结之句【能改斋漫録】

词句欲全篇皆好极为难得如贺方回淡黄杨柳带栖鸦之句写景可谓造微入妙若其全篇皆不逮矣【苕溪渔隐】天台陈子高元丰间名士吕安老帅建康辟为参议有赤城词【耆旧续闻】

子高菩萨蛮云几处簸钱声緑牕春梦轻谒金门云檀炷绕窗灯背壁画檐残雨滴殊觉其香倩【卢祖皋】子高词格高丽晏周之流亚也【陈质夫】

王通叟元佑中官翰林宣仁谪之自号逐客词名冠柳其踏青一词风流楚楚又不独冠柳词之上也【黄昇】逐客词风格不高以冠柳自名则可见矣【陈质斋】

王逐客冬景天香词云霜瓦鸳鸯珠帘翡翠今年又是寒早矮钉明窗窄开朱户切莫乱教人到重隂不解云共雪商量未了青帐垂氊要密锦缝放帏宜小呵梅弄妆试巧绣罗襦瑞云芝草共我语时同语笑时同笑巳被金尊劝倒更唱个新词故相恼尽道穷冬元来恁好涪翁见而赏之且曰此曲一处所一物色无一不是严冬萧索之境但仔细详味之略无半点酸寒憔悴之意亦善於造语者矣【古今词话】

王通叟少年游宦长安负不羇之才颇饶逸韵辇下欣慕者衆後数年复至旧游多有存者仍寓意焉遂作感皇恩一曲有长安重到人面依然似花好之句【古今词话】米元章与周熟仁试赐茶於甘露寺作满庭芳词墨蹟为世所重其警句云轻涛起香生玉麈雪溅紫瓯圆推为独絶【襄阳书画考】

俞秀老弟清老名字见王介甫黄鲁直集中诗词传世虽少亦间见於文藴等编叶石林诗话误以为扬州人按鲁直答清老寒夜三诗其一引牧羊金华山黄初平事盖黄上世亦出金华也近览智者草堂所藏张公诩青溪图有秀老手题临江仙一阕後书金华俞紫芝不知石林何以误也此词世少知者録於後弄水亭前千万景登临不忍空回水轻墨淡写蓬莱莫教世眼容易洗尘埃收去雨昏都不见展时还似云开先生高趣更多才人人尽道小杜却重来【能改斋漫録】

谢无逸常过黄州杏花村馆题江神子词於驿壁过者传写索笔於驿卒卒苦之因以泥涂焉其为人所赏重可知【复斋漫録】

谢无逸花心动一词句句用比方小雅鹤鸣篇体也【沈际飞】无逸弟薖字幼盘有竹友词云其减字木兰花赠奕妓宋瑶云风篁度曲倦倚银屏初睡足清簟踈帘金鸭香消嬾去添纎纎玉露风雹纵横飞钿局频歛双蛾凝竚无言密意多【古今词话】

汪彦章舟行汴中见岸傍画舫有映帘而观者止见其额作词云小舟帘隙佳人半露梅妆额緑云低映花如刻恰似秋宵一半银蟾白髻儿梢朶香红仂钿蝉隐隐揺金碧春山秋水浑无迹不露墙头些子真消息醉落魄调也【苕溪渔隐】

王彦龄高才不羇为太原掾官尝作青玉案望江南词以嘲帅与监司监司闻之大怒责之彦龄敛板向前曰某居下位尝恐被人谗只是曾填青玉案如何敢做望江南请问马初监时马初监者适与彦龄竝坐惶恐亟自辩诉既退尤彦龄曰某初不知何乃以某为证彦龄笑曰乃借公趁韵幸勿多怪【轩渠録】

李冠蝶恋花词云遥夜亭皋闲信步才过清明渐觉伤春暮数点雨声风约住朦胧淡月云来去张子野云破月来花弄影不如冠之朦胧淡月云来去也【王安石】徽宗天才甚高诗文之外尤工长短句尝作探春令云帘旌微动峭寒天气龙池冰冸杏花笑吐香犹浅又还是春将半清歌妙舞从头按等芳时开宴记去年对着东风曾许不负莺花愿又有聒龙謡临江仙燕山亭等篇皆清丽凄惋【能改斋漫録】

宣和初雅乐新成八音告备因作徵招角招有曲名黄河清慢者词曰晴景初升风细细云收天淡如洗望外凤凰城阙葱葱佳气朝罢香烟满袖侍臣报天顔有喜夜来频得封章大河彻厎清泚君王夀与天齐馨香动上穹频降祥瑞大晟奏功六乐初调宫徵合殿薰风乍转万花覆千官尽醉内家传诏重开宴未央宫里此词音调极韶美入大晟乐府天下无问遐迩大小虽伟男髫女皆争唱之【铁围山丛谈】

万俟雅言自号词隐崇宁中充大晟府制撰与晁次膺按月进词其清明应制一词尤佳即见棃花初带夜月海棠半含朝雨之词也【古今词话】

雅言之词词之圣者也发妙音於律吕之中运巧思於斧凿之外平而工和而雅比之刻琢句意以求精丽者远矣【花庵词客】

周邦彦以进汴都赋得官徽庙时提举大晟乐府每制一词名流辄为赓和东楚方千里乐安杨泽民全和之或合为三英集行世【古今词话】

美成词摹写物态曲尽其妙自题所居曰顾曲堂【强焕】美成词多用唐人诗句櫽括入律浑然天成长调尤善铺叙富艳精工词人之甲乙也【陈质斋】

作词当以清真集为主盖美成最知音故下字用韵皆有法度【沈伯时】

王都尉有忆故人词云烛影揺红向夜阑乍酒醒心情嬾尊前谁为唱阳关离恨天涯远无奈云沉雨散凭阑干东风泪眼海棠开後燕子来时黄花庭院徽宗喜其词意犹以为不尽宛转遂令大晟乐府别撰腔周美成增损其词而以首句为名谓之烛影揺红云芳脸匀红黛眉巧画宫妆浅风流天付与精神全在娇波眼早是萦心可惯向尊前频频顾盼几回相见见了还休争如不见烛影揺红夜来饮散春宵短当时谁会唱阳关离恨天涯远争奈云收雨散凭阑干东风泪满海棠开後燕子来时黄昏庭院【古今词话】

周美成在姑苏与营妓岳楚云相恋後从京师过吴则岳巳从人矣因饮太守蔡峦席上见其妺乃赋点绦唇词寄之云辽鹤归来故人多少伤心事短书不寄鱼浪空千里凭仗桃根说与相思意愁无际旧时衣袂犹有东风泪楚云得词感泣累日【夷坚志】

周美成咏梅调寄花犯云粉墙低梅花照眼依然旧风味露?轻缀拟浄洗铅华无限清丽去年胜赏曾孤倚冰盘共宴喜更可惜雪中高士香篝熏素被今年对花太匆匆相逢似有恨依依憔悴凝望久青苔上旋看飞坠相将见脃圆荐酒人正在空江烟浪里但梦想一枝潇洒黄昏斜照水此只咏梅花而纡徐反覆道尽二年间事其词尤圆美流转如弹丸【黄昇】

美成为溧水令主簿之姬有色而慧每出侑酒美成为风流子以寄意云新緑小池塘风帘动碎影舞斜阳羡金屋去来旧时巢燕土花缭绕前度莓墙绣阁凤帏深几许听得理丝簧欲说又休虑乖芳性未歌先咽愁近清觞遥知新妆了开朱户应自待月西厢最苦梦魂今宵不到伊行问甚时说与佳音密耗寄将秦镜偷换韩香天便教人霎时厮见何妨新緑待月皆主簿厅轩名【挥尘録】

美成至汴主角妓李师师家为赋洛阳春师师欲委身而未能也一夕徽宗幸师师家美成仓卒不能出匿复壁间遂制少年游以纪其事徽宗知而谴发之师师饯送美成复作兰陵王咏柳词有长亭路年去岁来应折柔条过千尺之句师师归而歌之闻於徽宗即留为大晟府待制【耆旧续闻】

美成以待制提举南京鸿庆宫自杭徙居睦州梦中作瑞鹤仙一阕既觉犹能全记了不详其所谓也未几遇方腊之乱欲还杭州旧居而道路兵戈巳满仅得脱免入钱塘门见杭人仓卒奔避如蜂屯蚁沸视落日在鼓角楼檐间即词中所谓斜阳映山落敛余霞犹恋孤城阑角者应矣旧居既不可往是日无处得食忽稠人中有呼待制何往者乃乡人之侍儿素所识也且曰日昃必未食能舍车过酒家乎美成从之惊遽间连引数杯腹枵顿解则词中所谓凌波步弱过短亭何用素约有流莺劝我重解绣鞍缓引春酌之句应矣饮罢觉微醉耳目惶惑不敢少留乃径出城北江涨桥断诸寺士女巳盈满不能驻足独一小寺经阁偶无人遂宿其上即词中所谓不记归时早暮上马谁扶醒朱阁者应矣巳闻两浙尽为贼据因自计方领南京鸿庆宫有斋厅可居乃挈家往焉则词中所谓念西园巳是花深无地东风何事又恶任流光过了归来洞天自乐之句又应矣美成生平好作乐府末年梦中得句而字字皆应岂偶然哉【玉照新志】

姑苏官妓苏琼行第九蔡元长过苏州太守召佐饮元长闻琼能词因命即席为之并限以九字为韵琼即献词曰韩愈文章盖世谢安情性风流良辰美景在西楼敢劝一卮芳酒记得南宫高选弟兄争占鳌头金鑪玉殿瑞烟浮高占甲科第九盖元长奏名第九也【能改斋漫録】徐伸政和初以知音律为大常典乐所着青山乐府多杂调惟二郎神一曲天下称之词云闷来弹鹊又搅碎一帘花影漫试着春衫还思纎手熏彻金猊烬冷动是愁端如何遣但怪得新来多病嗟旧日沈腰而今潘鬓不堪临镜重省别时泪渍罗襟犹凝料为我恹恹日高慵起长托春酲未醒鴈足不来马蹄难去门掩一庭芳景空竚立尽日阑干倚徧昼长人静【花庵词客】

曹组咏梅词皆有佳句其蓦山溪云竹外一枝斜想佳人天寒日暮用东坡竹外一枝斜更好句可谓入神其好事近云一阵暗香飘处巳不胜愁絶亦何减孤山风致【词品】

元宠六举不第着铁砚篇自励宣和中成进士有宠於徽宗曾赏其如梦令风弄一枝花影及点绦唇暮山无数归鴈愁边度句徽宗又手书眉峰碧词问其出处真蹟藏其家【松牎録】

吕圣求在宋不甚着名而词极工词选载有望海潮醉蓬莱扑蝴蝶近惜分钗薄幸选冠子百宜娇豆叶黄鼓笛慢词调佳处不让少游即东风第一枝咏梅亦何减东坡之緑毛么凤也但疑中兴後不复有此等词【杨慎】圣求词婉媚深窈视美成耆卿伯仲【黄昇】

李持正上元明月逐人来词云星河明澹春来深浅红莲正满城开徧禁街行乐暗尘香拂面皓月随人近远天半鳌山光动凤楼西观东风静珠帘不卷玉辇待归云外闻弦管认得宫花影转苏子瞻见之曰好个皓月随人近远【古今词话】

苏养直名伯固与东坡同族坡集中有送伯固兄还吴诗其清江曲有属玉双飞水满塘句当时盛传词亦工如醉眠小坞黄茅店梦倚高城赤叶楼鹧鸪天之佳句也【词品】

何大圭小重山有玉船风动酒鳞红句如云锦月鈎夺造化之巧【高耻庵】

宣和中宋齐愈为太学官徽宗召对曰卿文章新奇可作梅词进呈须是不经人道语齐愈立进眼儿媚云霏霏疎影转征鸿人语暗香中小桥斜度曲屏深院水月蒙蒙人间不是藏春处玉笛晓霜空江南处处黄垂密雨緑涨薰风徽宗称善次日谕近臣曰宋齐愈梅词非惟不经人道且自开花说至结子黄熟并天气亦言之可谓尽致矣【宣和遗事】

夏均父宣和庚子迁祁阳酒官过浯台爱其山水奇秀谓非中州所有作减字木兰花词云江涵晓日荡漾波光揺桨入笑指浯溪漫叟雄文鎻翠微休嗟不偶归到中州何处有独立风烟湘水浯台緫接天【能改斋漫録】向子諲有梅花引戏代李师周作即所传花如颊眉如叶小时笑弄堦前月是也又有席上赠侍儿轻轻殢人娇词云白似雪花柔於柳絮蝴蝶儿镇长一处春风骀荡蓦然吹去争得倩游丝半空惹住波上精神掌中态度分明彩云团做当年飞燕从今不数只恐是高唐梦中神女【古今词话】

芗林居士步趋苏堂而哜其胾者也【胡寅】

宣和壬寅蔡伸道与向伯恭同为大漕属官向有词云凭书续断肠蔡因感而作南乡子云木落鴈南翔锦鲤殷勤为渡江泪墨银鈎相忆字成行滴损云笺小凤凰陈事费思量回首烟波卷夕阳尽道凭书聊破恨难忘及至书来更断肠【古今词话】

李邴少年日作汉宫春词脍炙人口所谓问玉堂何似茅舍疎篱者是也政和间自书省丁忧归山东服终造朝举国无与立谈者方怅怅无计时王黼为首相忽遣人招至东阁开宴延之上坐出其家姫数十人皆絶色也酒半羣唱是词以侑觞大醉而归数日有馆阁之命不数年遂入翰苑【玉照新志】

李汉老有美人书字一阕为云龛集中之最纎丽者调寄玉楼春云沉吟不语晴牕畔小字银鈎题欲徧云情散乱未成篇花骨攲斜终带软重重说尽情和怨珍重提携常在眼暂时得近玉纎纎翻羡镂金红象管【古今词话】

刘一止有晓行喜迁莺一阕即晓光催角听宿鸟未惊邻鸡先觉之词也一时盛传号刘晓行【陈质斋】

何文缜政和丙申进士第一靖康中尽节名臣也少时会饮贵戚家侍儿惠柔慕公丰标解帊为赠约牡丹时再集何赋虞美人词云分香帊子柔蓝腻欲去殷勤惠重来约在牡丹时只恐花枝相妬故开迟别来看尽闲桃李日日阑干倚催花无计问东风梦作一双蝴蝶遶芳丛【乐府纪闻】

侯蒙少游塲屋年三十有一始得乡贡人以其年长貌寝不之敬有轻薄子画其形於纸鸢上引线放之蒙见而大笑作临江仙词题其上曰未遇行藏谁肯信如今方表名踪无端良匠画形容当风轻借力一举入高空才得吹嘘身渐稳只疑远赴蟾宫雨余时候夕阳红几人平地上看我碧霄中竟一举登第年未四十遂为执政【夷坚志】

谢克家作忆君王词云依依宫柳拂宫墙楼殿无人春昼长燕子归来依旧忙忆君王月照黄昏人断肠语意悲凉读之使人堕泪真忧君忧国之语【鼠璞】

胡浩然在北宋时代氏籍俱未详选词家俱薄其声口庸俗然如元夕传言玉女云艳妆初试把珠帘半掲娇羞向人手捻玉梅低说相逢长是上元佳节情致斐亹亦人所不易到【草堂笺】

宣和间上元张灯许士女纵观各赐酒一杯一女子窃所饮金杯卫士见之押至御前女诵鹧鸪天云月满蓬壶灿烂灯与郎携手至端门贪看鹤阵笙歌举不觉鸳鸯失却羣天渐晓感皇恩传宣赐酒饮杯廵归家恐被翁姑责窃取金杯作照凭徽宗大喜以金杯赐之令卫士送归【宣和遗事】

陈东靖康间尝饮於京师酒楼有倡向座而歌东不之顾乃去倚阑独立歌望江南词音调清越东不觉倾听视其衣服故敝时以手掲衣爬搔肌肤绰约如雪乃复召使前再歌之其词曰阑干曲红扬绣帘旌花嫩不禁纎手捻被风吹去意还惊眉黛蹙山青铿铁板闲引步虚声尘世无人知此曲却骑黄鹤上瑶京风冷月华清东问何人所制曰上清蔡真人词也歌罢得数钱即下楼亟追之巳失所在矣【夷坚志】

波子山宿州狱掾也昵营妓张温卿於南京途次作剔银灯以忆之云一夜隋河风劲霜混水天如镜古柳长堤寒烟不起波上月流无影那堪嬾听踈星外离鸿相应须信情多是病酒到愁肠还醒数叠罗衾余香未减甚时枕鸳重竝教伊须更将兰约见时先定【古今词话】僧仲殊本安州进士妻以药毒之遂为僧时食蜜以解其毒东城呼为蜜殊每於禁烟时置酒待宾客谓之看花局其填词甚多小令为最小令中诉衷情为最【花庵词客】洪觉范善作小词情思婉约似少游仲殊参寥皆不能及【许顗】

洪觉范留南昌登秋屏阁望西山而有归志赋浪淘沙【冷斋夜话】

僧祖可字正平苏伯固子与陈师道谢逸结江西诗社其小重山词最工吴虎臣曰正平工诗长短句尤佳何世徒称其诗也【东溪词话】

朱晦庵曰本朝妇人能词者惟李易安魏夫人二人而已黄玉林曰李易安魏夫人使在衣冠之列当与秦七黄九争雄不徒擅名闺阁也【古今词话】

李易安元宵永遇乐云落日熔金暮云合璧词巳自工致至於染柳烟轻吹梅笛怨春意知几许气象更好後段云於今憔悴风鬟霜鬓怕是夜间出去皆以寻常语度入音律愈平淡愈精巧其声声慢云寻寻覔覔冷冷清清凄凄惨惨戚戚乃公孙大娘舞劒手本朝非无能词之士从未有一气下十四个叠字者後叠又云到黄昏点点滴滴又使叠字俱无斧凿痕守着牕儿独自怎生得黑黑字不许第二人押妇人中有此奇笔真间气也【张正夫】

前辈称易安緑肥红瘦为佳句余谓宠柳娇花语亦甚奇俊前此未有能道之者【黄昇】

李易安以重阳醉花隂词寄其夫赵明诚明诚叹絶苦思求胜之废寝食者三日得五十阕杂易安词於中以示友人陆德夫陆玩之再三谓只三句絶佳莫道不消魂帘卷西风人比黄花瘦正易安词也【嫏嬛记】

李清照有清露晨流新桐初引之句用世说入妙【词品】魏夫人曾子宣丞相内子有江城子卷珠帘诸曲脍炙人口其尤雅正者则有菩萨蛮云溪山掩映斜阳里楼台影动鸳鸯起隔岸两三家出墙红杏花緑杨堤下路早晚溪边去三见柳絮飞离人犹未归深得国风卷耳之遗【雅编】

宣和间有女子幼卿题词陕府驿壁云极目楚天空云雨无踪漫留遗恨鎻眉峰自是荷花开较晚辜负东风客馆叹飘蓬聚散匆匆扬鞭那忍骤花骢望断斜阳人不见满袖啼红盖卖花声也【能改斋漫録】

御选历代诗余卷一百十六








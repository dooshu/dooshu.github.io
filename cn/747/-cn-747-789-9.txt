○与韦员外书

蜕性甚冥顽，识不及高。尝以当今由文学求用，迟其显遇，在执事未知如何？蜕辄自爱而庶几不惑也。故进不暇视地，食不及卒哺，起居不忘於文，穷泰不忘於文。虽分不出畛，实爱且专也。执事以为爱乎未也？蜕为人子二十二年，唯初七年持瓦石为俎豆戏，其馀卒不离前之志也。执事以为专乎未也？伏念方今人人自谓力然沛若有馀，今日以执事如重星轮月，争下堂而观之，畏已后耳。宜乎人之心适在往越而使去，有人正从越来，执车而问於路，执事以为可教与否？如曰吾幸知其径途，安得勿教，则执事正可以其手呼而指画也。果遇他人，以其有往而犹不逆，则蜕云所爱而专者，有谒执事之馀勇也深。如此而已。可则道合而服从，不可则道异而更学。


○授李光弼副知行营事制

元帅之任，实属於师贞；左军之选，谅资於邦杰。自非道申启沃，学富韬钤，则何以翊分阃而专征，膺凿门而受律。求诸将相，允得其人。司空兼侍中郑国公光弼，器识宏远，志怀沈毅。蕴孙吴之略，有文武之材。往属艰难，备彰忠勇。协风云而经始，保宗社於阽危。由是出备长城，入扶大厦，茂功悬於日月，嘉绩被於岩廊。属残寇犹虞，总戎有命，用择唯贤之佐，式宏建亲之典，必能缉宁邦国，协赞天人，誓於丹浦之师，剿彼绿林之盗。载明朝奖，爰藉旧勋。宜副《出车》之命，仍践分麾之宠，为天下兵马元帅赵王系之副，知节度行营事。


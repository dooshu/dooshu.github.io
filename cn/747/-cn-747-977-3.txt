○对捕鸟鼠获豹判

〈甲捕鸟鼠获豹，以为有异，送官求赏。所由科罪。〉

网罟结绳，见彼取禽之道；雄雌共穴，闻於导渭之山。甲雅志平生，盘於是习。利有攸往，每怀驰骋之娱；适我愿兮，仍持采捕之术。既寻峦而讨谷，遂乘幽而历险。罗未亘，傍掩西岭之岩；雾雨潜栖，并获南山之兽。然体君子之变，虽符彖象；入虞人之羁，盖无奇异。瞻言赏典，或恐难从；乃眷刑科，宁宜滥罚！


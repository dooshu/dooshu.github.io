○授韦损郓州节度使制

门下。登坛仗钺，训整为先；揽辔登车，澄清是切。膺一方之寄任，兼二事之重难。不有宏才，孰允兹选。银青光禄大夫守刑部尚书韦损，禀天之粹，体道之和。接物如冬月之温，操心若寒松之劲。导词源而不竭，泛学海而莫穷。久服大僚，早扬休闻。累更中外，迭处清崇。善政克著於藩方，雅量见推於朝右。朕以天平巨镇，慎择帅臣。割据鲁、卫之封，控带山河之壮。临制绵远，戎旅骁雄。非仁惠无以苏疲人，非威信无以正师律。以尔才周物务，识洞事先。断自余怀，得之长理。尔其推诚抚士，布德安人。容易则惠奸，苛察则挠政。害於事者必去，无顾虑以妨公；利於俗者必行，勿因循而不决。当竭乃力，副我知人。升崇班於五兵，启元戎之十乘。服兹宠渥，勉恢令图。


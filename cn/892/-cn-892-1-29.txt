诗集卷二十九　古今体诗四十七首


和穆父新凉


家居妻儿号，出仕猿鹤怨。未能逐什一，安敢抟九万。常恐樗栎身，坐缠冠盖蔓。受恩如负债，粗报乃焚券。但知眠牛衣，宁免刺虎圈。清风来既雨，新稻香可饭。紫蟹应已肥，白酒谁能劝。君今崔蔡手，政比赵张健。三公行可致，一语先自献。幸推江湖心，适我鱼鸟愿。





书晁补之所藏与可画竹三首


其一


与可画竹时，见竹不见人。岂独不见人，嗒然遗其身。其身与竹化，无穷出清新。庄周世无有，谁知此疑神。





其二


若人今已无，此竹宁复有。那将春矧笔，画作风中柳。君看断崖上，瘦节蛟蛇走。何时此霜竿，复入江湖手。





其三


晁子拙生事，举家闻食粥。朝来又绝倒，谀墓得霜竹。可怜先生盘，朝日照苜蓿。吾诗固云尔，可使食无肉。自注：吾旧诗云：“可使食无肉，不可使居无竹。”





戏用晁补之韵


昔我尝陪醉翁醉，今君但吟诗老诗。清诗咀嚼那得饱，瘦竹潇洒令人饥。试问凤凰饥食竹，何如驽马肥苜蓿。知君忍饥空诵诗，口颊澜翻如布谷。





书皇亲画扇


十年江海寄浮沉，梦绕江南黄苇林。谁谓风流贵公子，笔端还有五湖心。





书李世南所画秋景二首


其一


野水参差落涨痕，疏林攲倒出霜根。扁舟一棹归何处，家在江南黄叶村。





其二


人间斤斧日创夷，谁见龙蛇百尺姿。不是溪山曾独往，何人解作挂猿枝。





书鄢陵王主簿所画折枝二首


其一


论画以形似，见与儿童邻。赋诗必此诗，定非知诗人。诗画本一律，天工与清新。边鸾雀写生，赵昌花传神。何如此两幅，疏淡含精匀。谁言一点红，解寄无边春。





其二


瘦竹如幽人，幽花如处女。低昂枝上雀，摇荡花间雨。双翎决将起，众叶纷自举。可怜采花蜂，清蜜寄两股。若人富天巧，春色入毫楮。悬知君能诗，寄声求妙语。





昨见韩丞相言王定国，今日玉堂独坐，有怀其人


昼卧玉堂上，微风举轻纨。铜瓶下碧井，百尺鸣飞澜。俯仰清梦余，爱此一掬寒。似予平生友，苦语凉肺肝。秀眉玉两颊，矫矫如翔鸾。置之江淮交，清诗洗江湍。红鳞对白酒，信美非所安。丞相功业成，还家酒杯宽。人间有此客，折简呼不难。相将扣东阁，起舞尽余欢。





和张耒高丽松扇


可怜堂堂十八公，老死不入光明宫。万牛不来难自献，裁作团团手中扇。屈身蒙垢君一洗，挂名君家诗集里。犹胜汉宫悲婕妤，网虫不见乘鸾子。





故李诚之待制六丈挽词


青青一寸松，中有梁栋姿。天骥堕地走，万里端可期。世无阿房宫，下建五丈旗。又无穆天子，西征燕瑶池。才大古难用，老死亦其宜。丈夫恐不免，岂患莫己知。公如松与骥，少小称伟奇。俯仰自廊庙，笑谈无羌夷。清朝竟不用，白首仍忧时。愿斩横行将，请烹干没儿。言虽不见省，坐折奸雄窥。嗟我去公久，江湖生白髭。归来耆旧尽，零落存者谁。比公嵇中散，龙性不可羁。疑公李北海，慷慨多雄词。凄凉《五君咏》，沉痛《八哀诗》。邪正久乃明，人今属公思。九原不可作，千古有余悲。





次韵孔常父送张天觉河东提刑


送君应典鹔鹴裘，凭仗千钟洗别愁。脱帽风流余长史，自注：君喜草书而不工，故以此为戏。埋轮家世本留侯。自注：张纲，子房七世孙也，犍为武阳人，墓在今彭山，君岂其后耶？子河骏马方争出，自注：麟府马出子河泌。昭义疲兵得少休。自注：唐称昭义步兵，盖泽潞弓箭手。定向秋山得佳句，故关黄叶满行辀。





送张天觉得山字


西望太行岭，北望清凉山。晴空浮五髻，晻霭卿云间。余光入岩石，神草出茅菅。何人相指似，稍稍落人寰。能令堕指儿，虬髯茁冰颜。祝君如此草，为民已恫瘝。我亦老且病，眼花腰脚顽。念当勤致此，莫作河东悭。





次韵王定国倅扬州


此身江海寄天游，一落红尘不易收。未许相如还蜀道，空教何逊在扬州。又惊白酒催黄菊，尚喜朱颜映黑头。火急著书千古事，虞卿应未厌穷愁。





赠李道士


驾部员外郎李君宗固，景祐中良吏也，守汉州，有道士尹可元精练善画，以遗火得罪，当死。君缓其狱，会赦，获免。时可元年八十一，自誓且死，必为李氏子以报。可元既死二十余年，而君子世昌之妇，梦可元入其室，生子曰得柔，小名蜀孙。幼而善画，既长，读庄、老，喜之，遂为道士，赐号妙应。事母以孝谨闻，其写真盖妙绝一时云。

世人只数曹将军，谁知虎头非痴人。腰间大羽何足道，颊上三毛自有神。平生狎侮诸公子，戏著幼舆岩石里。故教世世作黄冠，布袜青鞋弄云水。千年鼻祖守关门，一念还为李耳孙。香火旧缘何日尽，丹青余习至今存。五十之年初过二，衰颜记我今如此。他时要指集贤人，知是香山老居士。自注：乐天为翰林学士，奉诏写真集贤院。





次韵张舜民自御史出倅虢州留别


玉堂给札气如云，初起湘累复佩银。樊口凄凉已陈迹，自注：昔与张同游武昌樊口，来诗中及之。班心突兀见长身。自注：台吏谓御史立处为班心。此去若容陪坐啸，故应客主尽诗人。





次韵米黻二王书跋尾二首


其一


二馆曝书方蠹毁，得见来禽与青李。秋蛇春蚓久相杂，野鹜家鸡定谁美？玉函金籥天上来，紫衣敕使亲临启。纷纶过眼未易识，磊落挂壁空云委。归来妙意独追求，坐想蓬山二十秋。怪君何处得此本，上有桓玄寒具油。巧偷豪夺古来有，一笑何似痴虎头。君不见长安永宁里，王家破垣谁复修。





其二


元章作书日千纸，平生自苦谁与美。画地为饼未必似，要令痴儿出馋水。锦囊玉轴来无趾，粲然夺真疑圣智。忍饥看书泪如洗，至今鲁公余乞米。





次韵宋肇惠澄心纸二首


其一


诗老囊空一不留，百番曾作百金收。自注：永叔以澄心百幅遗圣俞，圣俞有诗。知君也厌雕肝肾，分我江南数斛愁。





其二


君家家学陋相如，宜与诸儒论石渠。古纸无多更分我，自应给札奏新书。





郭熙秋山平远二首


其一


目尽孤鸿落照边，遥知风雨不同川。此间有句无人识，送与襄阳孟浩然。





其二


木落骚人已怨秋，不堪平远发诗愁。要看万壑争流处，他日终烦顾虎头。





获果庄二十韵


青唐有逋寇，白首已穷妖。穷据临洮郡，潜通讲渚桥。庙谋周召虎，边帅汉班超。坚垒千兵破，连航一炬烧。擒奸从窟穴，奏捷上烟霄。诡异人图像，欢娱路载谣。干诛非一事，伐叛自先朝。取道经陵寝，前期告庙祧。西来闻几日，面缚见今朝。二圣临云陛，千官溢海潮。载囚车辘，失主马萧条。横拜如蹲犬，胡装尚衣貂。理卿辞具服，译长舌初调。缓死恩殊厚，求生尾屡摇。慈仁逢太母，宽厚戴唐尧。赤手真擒虎，和羹未赐枭。藁街虚授首，东市偶全腰。困兽何须杀，遗雏或可招。威声西振夏，武节北通辽。帝道有强弱，天时或长消。羌情防报复，军胜忌矜骄。慎重关西将，奇功勿再要。





送欧阳辩监澶州酒


汗血驾鼓车，何从致千里。纷纷糟曲间，欲试贤公子。君家江南英，濯足沧浪水。却渡旧黄河，涨沙埋马耳。由来付造物，倚伏何穷已。当念楚子文，三仕无愠喜。





九月十五日，迩英讲《论语》终篇，赐执政、讲读、史官燕于东宫，又遣中使就赐御书诗各一首。臣轼得《紫微花绝句》，其词云：“丝纶阁下文书静，钟鼓楼中刻漏长。独坐黄昏谁是伴，紫微花对紫微郎。”翼日各以表谢，又进诗一篇，臣轼诗云


绣裳画衮云垂地，不作成王剪桐戏。日高黄伞下西清，风动槐龙舞交翠。自注：迩英阁前有双槐，樛枝属地如龙形。壁中蠹简今千年，漆书科斗光射天。诸儒不复忧吻燥，东宫赐酒如流泉。酒酣复拜千金赐，一纸惊鸾回凤字。苍颜白发便生光，袖有骊珠三十四。自注：臣所赐诗并题目及臣姓名，凡三十四字。归来车马已喧阗，争看银钩墨色鲜。人间一日传万口，喜见云章第一篇。自注：上前此未尝以御书赐群臣。玉堂昼掩文书静，铃索不摇钟漏永。莫言弄笔数行书，须信时平由主圣。犬羊散尽沙漠空，捷烽夜到甘泉宫。似闻指挥筑上郡，已觉谈笑无西戎。自注：时熙河新获果庄，是日泾原复奏夏贼数十万人皆遁去。文思天子师文母，终闭玉关辞马武。小臣愿对紫微花，试草尺书招赞普。自注：谨案：唐制，翰林学士带知制诰，许缀中书舍人班。今臣以知制诰待罪禁林，故得以紫微为故事。





和王晋卿


元丰二年，予得罪贬黄州，而驸马都尉王诜亦坐累远谪，不相闻者七年。予既召用，而诜亦还朝，相见殿门外，感叹之余，作诗相属。词虽不甚工，然托物悲慨，厄穷而不怨，泰而不骄，怜其贵公子有志如此，故和其韵，欲使诜姓名附见予诗集中，然亦不以示诜也。诜字晋卿，功臣全斌之后云。

先生饮东坡，独舞无所属。当时挹明月，对影三人足。醉眠草棘间，虫虺莫予毒。醒来送归雁，一寄千里目。怅然怀公子，旅食久不玉。欲书加餐字，远托西飞鹄。谓言相濡沫，未足救沟渎。吾生如寄耳，何者为祸福。不如两相忘，昨梦那可逐。上书得自便，归老湖山曲。躬耕二顷田，自种十年木。岂知垂老眼，对此金莲烛。公子亦生还，仍分刺史竹。贤愚有定分，尊俎守尸祝。文章何足云，执技等医卜。朝廷方西顾，羌虏骄未伏。遥知重阳酒，白羽落黄菊。羡君真将家，浮面气可掬。自注：袁天纲谓窦轨，君语则赤气浮面，为将勿多杀人。何当请长缨，一战河湟复。





谢王泽州寄长松，兼简张天觉二首


其一


莫道长松浪得名，能教覆额两眉清。便将径寸同千尺，知有奇功似茯苓。





其二


凭君说与埋轮使，速寄长松作解嘲。自注：送张天觉诗有“埋轮”及“河东悭”之语。无复青黏和漆叶，枉将钟乳敌仙茅。





次韵刘贡父所和韩康公忆持国二首


其一


梦觉真同鹿覆蕉，相君脱屣自参寥。颜红底事发先白，室迩何妨人自遥。狂似次公应未怪，醉推东阁不须招。援毫欲作衣冠表，盛事终当继八萧。自注：唐萧氏，自瑀及遘八宰相。





其二


闭户端居念独深，小轩朱槛忆同临。燎须谁识英公意，自注：英公为其姊作粥燎须，曰：“吾与姊皆老矣，能几进之。”黄发聊知子建心。自注：子建与楚王彪别诗云“：王其爱玉体，共享黄发期。”已托西风传绝唱，且邀明月伴孤斟。他时内集应呼我，下客先判醉堕簪。





上韩持国


韩氏三虎秉枢极，中有一虎似伟节。端居隐几学无心，夙驾入朝常正色。犯时独行太㟪，回天不忌真药石。辇致归来荷二圣，推排使至有众力。吾侪小人但饱饭，不有君子何能国。西湖醉卧春水船，如何为人作丰年。





次韵刘贡父叔侄扈驾


玉堂孤坐不胜清，长羡邹枚接长卿。只许隔墙闻置酒，时因议事得联名。机云似我多遗俗，广受如君不治生。共托属车尘土后，钧天一饷梦中荣。





次韵韩康公置酒见留


庭下黄花一醉同，重来雪已穹窿。不应屡费讥安石，但使无多酌次公。钟乳金钗人似玉，鹍弦铁拨坐生风。少卿尚有车茵在，颇觉宽容胜弱翁。





韩康公坐上侍儿求书扇上二首


其一


窗摇细浪鱼吹沫，手弄黄花蝶绕衣。不觉春风吹酒醒，空教明月照人归。





其二


一一窗扉面水开，更于何处觅蓬莱。天香满袖人知否，曾到旃檀小殿来。





杂诗


昔日双鸦照浅眉，如今婀娜绿云垂。蓬莱老守明朝去，肠断帘间蟋蟀悲。





次韵王都尉偶得耳疾


君知六凿皆为赘，我有一言能决疣。病客巧闻床下蚁，痴人强觑棘端猴。聪明不在根尘里，药饵空为婢仆忧。但试周郎看聋否，曲音小误已回头。





送乔仝寄贺君六首


旧闻靖长官、贺水部，皆唐末五代人，得道不死。章圣皇帝东封，有谒于道左者，其谒云：“晋水部员外郎贺亢。”再拜而去，上不知也。已而阅谒，见之大惊。物色求之，不可得。天圣初，又使其弟子喻澄者诣阙进佛道像，值数千万。张公安道与澄游，具得其事。又有乔仝者，少得大风疾，几死。贺使学道，今年八十，益壮盛。人无复见贺者，而仝数见之。元祐二年十二月，仝来京师十许日，余留之，不可，曰：“贺以上元期我于蒙山。”又曰：“吾师尝游密州，识君于常山道上，意若喜君者。”作是诗以送之，且作五绝句以寄贺。





其一


君年二十美且都，初得恶疾堕眉须。红颜白发惊妻孥，览镜自嫌欲弃躯。结茅穷山啖松腴，路逢逃秦博士卢。方瞳照野清而癯，再拜未起烦一呼。觉知此身了非吾，炯然莲花出泥涂。随师东游渡潍邞，自注：潍、邞，密州二水名。山头见我两轮朱。岂知仙人混屠沽，尔来八十胸垂胡。上山如飞嗔人扶，东归有约不敢渝。新年当参老仙儒，秋风西来下双凫，得枣如瓜分我无？





其二


生长兵间早脱身，晚为元祐太平人。不惊渤海桑田变，来看龟蒙漏泽春。





其三


曾谒东封玉辂尘，幅巾短褐亦逡巡。行宫夜奏空名姓，怅望云霞缥缈人。





其四


垂老区区岂为身，微言一发重千钧。始知不见高皇帝，正似商山四老人。





其五


旧闻父老晋郎官，已作飞腾变化看。闻道东蒙有居处，愿供薪水看烧丹。





其六


千古风流贺季真，最怜嗜酒谪仙人。狂吟醉舞知无益，粟饭藜羹问养神。





送家安国教授归成都


别君二十载，坐失两鬓青。吾道虽艰难，斯文终典刑。屡作退飞鹢，羞看干死萤。一落戎马间，五见霜叶零。夜谈空说剑，春梦犹横经。新科复旧贯，童子方乞灵。须烦凌云手，去作入蜀星。苍苔高眹室，古柏文翁庭。初闻编简香，稍觉锋谪腥。岷峨有雏凤，梧竹养修翎。呜呼应嶰律，飞舞集虞廷。吾侪便归老，亦足慰余龄。





和吴安持使者迎驾


小雪疏烟杂瑞光，清波寒引御沟长。曈曈日色笼丹禁，杳杳鞭声出建章。鹓鹭偶叨陪下列，天阊聊启望中央。归来喜气倾新句，满座疑闻锦绣香。






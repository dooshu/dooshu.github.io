郧西王常湖

郧西王名常湖，楚人。顺治四年丁亥六月，落魄入闽，夜宿荒寺，有虎同卧。水北源古庵僧王祁，奇其貌，与俱入古田境上，建阳数恶少从之。时癸未进士胶州高简知建宁府，为政严刻，郡人怨之。镇兵不满千人，方告大桶将激变，而乡绅陈某与简隙避之古田，遇常湖，告以虚实，许归内应。遂以王祁为左国师、李文垣为右国师，招乱兵得万人。七月五日，常湖及竹溪王夜屯于东峰，建宁守将曹总兵部将于应鹤等出城御战，兵未及交，伏起，大溃。陈某使其党大言于众曰：知府贪酷，民不聊生，城中翕然，皆结约围府署，大索军人之在城者。曹总兵知有变，不敢入，战于城下。三日被覆于水西，遂开门迎常湖，斩简于市，裂其尸。通判唐通降，即以通知府事，下檄称隆武三年。初，建宁城门鸣，大中寺金刚首无故自折，及是，人以为验。八月，郧西兵入松溪，知县张朝国不降，斩之。北入庆元，声言往浙江。然其兵乌合，无纪律，帅领皆科头草履，所至蜂屯求饟，士民逃匿。松溪真御史子金铉，使数人于北门外散发大呼曰：大兵至矣，各弃兵杖相蹂践。大清帅马得功、李荣帅兵三万，自浦城抵松溪，金铉出迎。大清兵不入城，竟趋建宁，袭郧西王，不克，属县皆复为郧西守。大清兵还屯浦城。九月六日，郧西兵复将乐。十八日复顺昌。是月，大清兵复入松溪，杀郧西知县戴应选，遗民真煦时等皆死。真金铉自负翻城有功，亦以唐王贡僇于桥下。十二月二十六日，马得功夜发骑兵五千、步一万，出梨头，且分二道，进郧西兵，不利，亡前队五百余人。大清兵趋大溪尾，斩首数千级。戊子正月，郧西王在建宁复遣曾明远、叶和、陈士良等率众数万，由瓯宁、政和夹走松溪，得功出兵驰之，阵斩千余人，生获九十余人。明远等弃甲遁。大清师追至寨岭，乃还。十九日，大清师自浦城道松溪，趋建宁，攻围自二月至四月，城中百计拒守，间出战，胜负相当。大清师掘黄华山龙脉，置红夷炮西门，攻裂城垣，梯尸而上。百姓知城破，齐声大呼曰：休矣！休矣！因合府闭门自焚，火三日不灭，尸气间数百里。主事朱乔秀（文公裔）死之。越二年，庚寅五月，郧西王故将毛明卿等复起，与大清兵战于岩关。明卿，郧西骁将也，尝以狼筅，独当大清兵一队，战必身先。至是，集溃众，扰浙闽界。又有李希贤，奉桂王年号，自称将军，与范恩郎等，焚掠瓯、浦、建、松境上。恩郎以仙姑占卜，无不验。大清兵溃于东源，乡民应之者数万，至甲午七月乃平。


○論元世祖不當與古帝王同祀疏 【 罷元祖祀】

謹奏為正祀典、以光聖治事、臣惟祀事有三、曰天神、曰地祗、曰人鬼、載之禮經、義各有在、而人鬼之祭、則所以旌往。烈而示來世也、頃者　陛下遵　祖宗之典、崇帝王之祀、人鬼之尊且大者、宜莫重於是、苟不辨其大分、則戾經而瀆禮、臣懼無以昭大典也、今帝王廟中、祀及元世祖者、臣竊惑焉、夫華夷大分也、臣請為　陛下陳之、中國之與夷狄、其防至嚴也、是故內中國而外夷狄、豈非以其薦食上國、糜滅人類、有甚于亂賊之當誅者歟、自有典籍以來、犬戎覆宗周、弒幽王、而周人不能討、此中國之大讐恥也、劉石諸胡、囚執晉懷愍、盜據神州、而晉人不能討、此又中國之大讐恥也、完顏吳乞買入汴、而虜徽欽、奄有天下之半宋人竄于江南而不能討、此又中國之大讐恥也、此數者、幽明之所共怒、古今之所同憤者也、然猶未全盜我中國也。蒙韃繼興、有所謂元世祖者、虐浮于犬戎、狡深于劉石、貪劇于契丹、暴過于女直、乘宋之弱而吞噬之、斁我彝倫、變我禮樂、而萬古帝王之中國、始盡胥而為夷矣、又其待幼主之母子、既歸欵矣、而使為僧尼於吐蕃。諸帝后之陵寢、既丘墟矣、而發其遺骸以雜諸牛馬之骨。夷德之無禮。一至於此。其為中國之大讐恥。豈直如前代而巳乎。我　太祖高皇帝、聲罪而汛掃之廓中國之妖氛、雪中國之讐恥、天地始復有定位、君臣始復有定分、首足始復有定形、讀斯文而知聖祖之功德真遠駕唐虞也而古帝王之遺黎、始得復歸于人類不然、則生民之類、泯滅久矣、故讀史而至宋之將亡、未嘗不為中國痛至元之將滅、未嘗不為中國快也。迹其封豕長蛇之毒、其身得免於　聖祖之誅討、亦巳幸矣、又安可進而祀之乎、惟其猾夏之罪深、故　聖祖攘夷之功大。惟其亂華之禍慘。故　聖祖誅暴之義彰。既以大義驅之。當以大義絕之。臣竊恨當時諸儒臣、此雖深文亦事實也懷其平日豢養之私。值我　聖祖御極而不能明大義以佐下風。乃使元主得與帝王並列。以瀆我祀典。此臣之所甚惜也。夫　聖祖建廟以祀古帝王。崇德報功。不專以一統論也。故隋晉之主無與焉是故仁覆天下之謂德。利濟羣生之謂功。自伏羲以至于湯武。功德並隆者也。自漢高帝以至于宋太祖。功浮于德者也。秩之祀之。夫誰曰不宜、彼元世祖者、於夷狄信有功德矣、中國何賴焉、而顧躋之帝王之列乎。古語有之。能禦大災。則祀之。能捍大患則祀之。非是族也。不在祀典。且自古聖帝明王、皆未嘗一日而忘夷狄也、在唐虞則曰蠻夷猾夏、在夏則曰禹征三苗、在殷則曰高宗伐鬼方、在周則曰薄伐玁狁、薄伐西戎、防夷之嚴若此、豈容與此虜並享也哉。三代以降、夷狄尤橫、漢高帝唐太宗宋太祖、此三君者、亦未始與夷狄共事也、而元主以胡虜之雄、與之同堂共豆、使三君有知。必不肯下同於彼矣。又臣之所疑。不止於此。今之京師。胡元之故都也。此深識体要尤非書生腐語一旦廟貌既新崇構有煥使燕之遺民故老。復指其位而稱之非所以樹風聲垂典則明大分而嚴大防也昔越范蠡滅吳、或祀之三江之上、吳之遺民、至今猶議其非。吳伍員入楚、或祀之江陵而楚之遺民、相與屏黜其像。以為此吳楚百世之怨故也。則夫為中國百世之怨者。其尚容忍而祀之乎。　陛下德格上下、道貫幽明、昭代祀典、至詳至備、非臣末議所能裨也、顧禮行有日、四方瞻仰、伏望　陛下斷之以義、特罷其祀、以釐正大典、夫興義旅而滌腥羶　聖祖行之於前。定祀法而黜僣偽。陛下行之於後。其道同。其功一也。臣愚生遇聖明、偶有一得、義不容默、謹效涓埃、不勝悚懼、


○沈参军故室李氏墓志铭

汉孝武时，匈奴累犯塞。夫人之先为都尉，出居延，力战且陷，遂与其部居胡中为贵落。其後入唐为功臣，世世以武绩显。至大父临淮王光弼，父尚书汇，皆为帅长。及父殁，门下客沈亚之，请其属以夫人归於从祖之子曰称师。从祖讳房，当代宗时，取良家配帝。其姑以妃受选入宫，生雍王。沈氏之先，继列组冕，显於籍牒者，皆由文学。及德宗即位，追尊皇太後。太後昆弟父祖既追封矣，其子侄皆蒙宠荫，遂以房为将军执金吾，冤为卿掌太府，羽为驸马都尉，尚长林主。夫人既嫁三年而卒。生子男，未能视在。元和十四年正月六日，具葬城南，次於沈氏之陇。作铭，其词曰：

冗叶虽荣，逮霜霰兮。劳飙罹炎，延而眉兮。韶妖之葩，笄刻晷兮。触烟寤露，条委衰兮。元金苍砾，安静兮。红琼海碧，包脆危兮。呜呼夫人！曷而得支。姑啼夫哀，丛咽尹兮。姊弟酸屑，垂涎Д兮。凄风送魄，樽生漪兮。黄圹圆隆，缄若帷兮。明能之魄，来而安兮，无越违兮。


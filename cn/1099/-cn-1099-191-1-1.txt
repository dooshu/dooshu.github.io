○諫止南廵疏 【 諫止南廵】

諫南廵者多矣大要以古今異宜廵狩之典可行于古不可行于後也詞意愷切無過先生此疏先生初為庶吉士以諫□遊罰跪午門外奪俸比授官仍以前事出知直隸泗州至　世庙初奉詔取還

伏聞　陛下有南廵之意、臣民徬徨、莫有固志、及臨清以南、民皆弃業罷巿、迯避山壑、女子十三以上、婚配殆遍、倘不即收成命竟欲出狩、則海內必然生亂、社稷必然有虞、王畿必然不守、　陵寢　宗廟必然震驚、此不待智者而後知也、縱　陛下以為神功聖武、略不世出、兩廵西北、大捷而歸、不知南方之勢、與西北不同者八。臣請熟數之于前、南方風氣柔弱、平居視　朝廷如在天上、一旦　天子下臨、如雷霆神明、忽然降及、驚駭四散、失業離居、自相殄滅、其不同者一也。南方宮室園圃、外雖侈麗、內無蓄積、左右倘不相恤、需索無厭、民必生怨、怨積必發、如川壅則潰、傷人必多、其不同者二也。南方婦女有恥、守節者多彼聞　王師一出、恐為行伍所汙、必懸木墜井、望風自盡、不待警蹕所至、而溝壑巳填滿矣、其不同者三也。南方賦稅所仰之地、近年水旱相仍、十室九空、父子相食者有之、若復重敝、則上供之數、必不能繼、京師坐困、其不同者四也。南方下濕、北人至者多致瘧痢、况如　陛下深居九重、尊養貴體、何以堪此、豈□陛下、雖從行之人、亦不堪被甲、倘有鼠竊之盜、何以禦之、其不同者五也。南方多水之地。不通車馬。　陛下弓馬雖便、而舟楫未嘗慣勞。行一二日。則頭暈腹悶。寢食不安矣。而况欲騁心目求逸于此哉。其不同者六也。　陛下往南、道里隔絕、北戎小醜、諜知京師空虗。長驅中夏。萬一失全勝之策。置　宗廟陵寢于何地。其不同者七也。　陛下舍萬乘之號、擅一將之名、行之于西北、猶之可也、若復往南、則藩王眾多、聞之而來朝、將不朝乎。使其來朝。則名不正。言不順。以何禮待之。豈不輕　朝廷。損國威哉。其不同者八也。此特慮之所及耳、至于變起不測、禍生不圖、有不可以言悉者。柰之何哉。昔谷永諫漢成帝有曰、　陛下厭高美之尊號、好匹夫之卑字、數離深宮密閣、挺身晨夜、與羣小相隨、典門戶奉宿衛之臣、執干戈而守空宮、其言切中于今。夫谷永謟諛之臣。成帝暗昧之君。永嘗有言。而成帝復能容之。臣雖不才。欲以永自處。可無一言以獻　陛下。矧逄　陛下之聖明。開心納諫。能容臣之言、何惧而不言哉、昔太康田于有洛、十旬弗返、有窮后羿因民弗忍、距于河今　陛下再狩不止、十旬矣、而四海恬泰、以臣觀之、國家可謂金甌無缺、萬世之基、而　陛下乃自壞之、豈不思　祖宗受荊棘暴霜露以成此一統之難哉、俯聽臣言、暫止南狩、天下幸甚


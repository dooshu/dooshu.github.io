○祔献祖懿祖於兴圣庙诏

国之大事，式在於明禋；王者孝飨，莫重於殷祭：所以尊祖而正昭穆也。朕承列圣之休德，荷上天之眷命，虔奉牲币二十五年，永惟宗庙之位，禘尝之序，夙夜祗慄，不敢自专。是用延访公卿，稽参古礼，博考群议，至於再三，敬以令辰奉迁献祖宣皇帝神主、懿祖光皇帝神主，祔於德明兴圣皇帝庙。太祖景皇帝正东向之位。宜令所司备礼，务极精严，祗肃礼典，载深感惕。咨尔中外，宜悉朕怀。


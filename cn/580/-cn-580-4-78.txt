列传第七十八 史弼　高兴　亦黑迷失


史弼字君佐，一名塔剌浑，蠡州博野人。曾祖彬，有胆勇，木华黎兵南下，蠡州闭城自守，彬率乡人数百家诣营门请降，木华黎书帛为符，遣还。既而城破，独彬与同降者得免。

弼长通国语，膂力绝人，能挽强弓，里门有石狮，重四百斤，弼举之，置数步外。潼关守将王彦弼奇其材，妻以女，又荐于左丞相耶律铸。弼从铸至北京，近侍火里台见弼所挽弓，以名闻世祖。召之，试以射，连发中的，令给事左右，赐马五匹。

中统末，授金符、管军总管，从刘整伐宋。攻襄樊，出挑战，射杀二人，因横刀大呼曰：“我史奉御也。”宋兵却退。至元十年，诸将分十三道围樊城，弼攻东北隅，凡十四昼夜，破之，杀其将牛都统。襄阳降，上其功，赐银及衣锦、金鞍，进怀远大将军、副万户。十一年，从丞相伯颜东下，攻沙洋堡，飞矢中臂，城拔，血濡襟袖，事闻，赐金虎符。军至阳罗堡，伯颜誓众曰：“先登南岸者为上功。”史格一军先渡，为宋将程鹏飞所败。弼率所部继进，鹏飞败走，擒其将高邦显等。大军登南岸，论弼功第一，擢定远大将军。鄂州平，进至大孤山，大风，伯颜命弼祷于山神，风立止。

大兵驻瓜州，阿塔海言：“扬子桥乃扬州出入之道，宜立栅，选骁将守之。”伯颜授弼三千人，立木栅，据其地。弼遽以数十骑抵扬州城，或止之曰：“宋将姜才倔强，未可易也。”弼曰：“吾栅扬子桥，据其所必争之地，才乘未固，必来攻我，则我之利也。”才果以万众，乘夜来攻，人挟束薪填堑。弼戒军士无哗，俟其至，发櫑木炮石击之，杀千余人，才乃退，弼出兵追之，会相威、阿术兵继至，大战，才败走，擒其将张都统。

十三年六月，才复以兵夜至，弼三战三胜。天明，才见弼兵少，进围弼，弼复奋击之。骑士二人挟火枪刺弼，弼挥刀御之，皆左右仆。及出围，追者尚数百骑，弼殿后，敌不敢近，才奔泰州。及守将朱焕以扬州降，使麦术受其降于南门外，而弼从数骑，由保城入扬州，出南门，与之会，以示不疑。授昭勇大将军、扬州路总管府达鲁花赤，兼万户。冬，迁黄州等路宣慰使。

十五年，入朝，迁中奉大夫、江淮行中书省参知政事，行黄州等路宣慰使。盗起淮西，据司空山，弼讨平之。十七年，南康都昌盗起，弼戮其党与数十人，宥其胁从者。江州宣课司税及米，米商不至，民皆罢市，弼立蠲之。十九年，改浙西宣慰使。二十一年，黄华反建宁，春复霖雨，米价涌贵，弼发米十万石，平价粜之，而后闻于行省。省臣欲增其价，弼曰：“吾不可失信，宁辍吾俸以足之。”省臣不能夺，益出十万石，民得不饥。改淮东宣慰使，弼凡三莅扬州，民刻石颂之，号三至碑。迁佥书沿江行枢密院事，镇建康。

二十六年，平台州盗杨镇龙，拜尚书左丞，行淮东宣慰使。冬，入朝。时世祖欲征爪哇，谓弼曰：“诸臣为吾腹心者少，欲以爪哇事付汝。”对曰：“陛下命臣，臣何敢自爱！”二十七年，遥授尚书省左丞，行浙东宣慰使，平处州盗。

二十九年，拜荣禄大夫、福建等处行中书省平章政事，率诸将征爪哇，以亦黑迷失、高兴副之，付金符百五十、币帛各二百匹，以待有功。十二月，弼以五千人发泉州，风急舟掀簸，士卒皆数日不能食。过七洲洋、万里石塘，历交趾、占城界。明年正月，至东董西董山、牛崎屿，入混沌大洋橄榄屿，假里马答、勾阑等山，伐木造小舟以入。时爪哇与邻国葛郎构怨，爪哇酋哈只葛达那加剌，已为葛郎酋哈只葛当所杀，其婿土罕必阇耶攻哈只葛当，不胜，退保麻喏八歇。闻弼等至，遣使以其国山川、户口及葛郎国地图迎降，求救。弼与诸将进击葛郎兵，大破之，哈只葛当走归国。高兴言：“爪哇虽降，傥中变，与葛郎合，则孤军悬绝，事不可测。”弼遂分兵三道，与兴及亦黑迷失各将一道，攻葛郎。至答哈城，葛郎兵十余万迎敌，自旦至午，葛郎兵败，入城自守，遂围之。哈只葛当出降，并取其妻子官属以归。

土罕必阇耶乞归易降表，及所藏珍宝入朝，弼与亦黑迷失许之，遣万户担只不丁、甘州不花以兵二百人护之归国。土罕必阇耶于道杀二人以叛，乘军还，夹路攘夺。弼自断后，且战且行三百里，得登舟，历六十八日夜，达泉州，士卒死者三千余人。有司数其俘获金宝香布等，直五十余万，又以没理国所上金字表及金银犀象等物进。朝廷以弼亡失多，杖十七，没家资三之一。

元贞元年，月儿鲁那延奏：“弼等以五千人，渡海二十五万里，入近代未尝至之国，俘其酋及谕降傍近小国，宜加矜怜。”遂诏以所籍还之。至大三年，起同知枢密院事，出为江西等处行中书省右丞。延祐五年，擢中书平章政事，加银青荣禄大夫，封鄂国公，卒年八十六。

高兴字功起，蔡州人。少慷慨，多大节，力挽二石弓。尝猎南阳山中，遇虎，众惊走，兴神色自若，发一矢毙之。至元十一年冬，挟八骑诣州，谒宋制置陈奕，奕使隶麾下，且奇兴相貌，以甥女妻之。

十二年，丞相伯颜伐宋，至黄州，从奕出降，伯颜承制授兴千户。从破瑞昌之乌石堡、张家寨，进拔南陵。行省上其功，世祖命兴专将一军，常为先锋。宋张濡杀使者严忠范等于独松关，伯颜使兴问罪，师次溧阳，再战，斩其将吴、李、杜三总管，擒裨将祝亮等四十二人，遂破溧阳，斩首七千级。授金符，为管军总管。从攻银墅，拔建平，由间道夺独松关，进至武康，获张濡。

十三年春，宋降，伯颜北还，留兴以兵取郡县之未下者，降建德守方回、婺州守刘怡。衢、婺二州已降复叛，章焴自为婺守，兴以五千人讨之，七战，至破溪，相持四十余日。兴兵少，力战溃围出，至建德，与援兵合。进战兰溪，斩首三千级，复取婺州，擒章焴斩之。又战衢州城下，斩首五百级，连战赤山、陈家山、江山县，斩首三千级，虏五百人，献魏福兴等七人于行省，余尽戮之，衢州平。追宋嗣秀王与檡入闽，与檡据桥，阵水南，兴率奇兵夺桥进战，杀其观察使李世达，擒与檡父子及裨将二，获印五、马五百匹。下兴化，降宋参知政事陈文龙、制置印德傅等百四十人，获海舶七千余艘。迁镇国上将军、管军万户。

十四年春，还镇婺州，佩元降虎符，充招讨使。东阳、玉山群盗张念九、强和尚等杀宣慰使陈祐于新昌，兴捕斩之。复从都元帅忙古台平福、建、漳三州，破敏阳寨，屠福成寨。十五年夏，诏忙古台立行省于福建，兴立行都元帅府于建宁，以镇之。政和人黄华，邵武人高日新、高从周，聚众叛，皆讨降之，以招讨使行右副都元帅。

十六年秋，入朝，侍燕大明殿，悉献江南所得珍宝。世祖曰：“卿何不少留以自奉？”对曰：“臣素贫贱，今幸富贵，皆陛下所赐，岂敢隐盗贼之物。”帝悦曰：“直臣也。”兴奏臣部五千人冒死百战，乞官之，帝命兴定其差等，颁爵赏。迁兴浙东道宣慰使，赐西锦服、金线鞍辔。

十七年，漳州盗数万，据高安寨，官军讨之，二年不能下。诏以兴为福建等处征蛮右副都元帅，与完者都等讨之。直抵其壁，贼乘高瞰下，兴命人挟束薪自蔽，至山半弃薪而退，如是六日，诱其矢石尽，乃燃薪焚其栅，遂平之。十八年，盗陈吊眼聚众十万，连五十余寨，扼险自固。兴攻破其十五寨，吊眼走保千壁岭，兴上至山半，诱与语，掣其手下，斩之，州境悉平。

十九年，入朝，赐银五百两、钞二千五百贯，及锦衣、鞍辔、弓矢，改浙西道宣慰使。降人黄华复叛，有众十万，兴与战于铅山，获八千人。华攻建宁，兴疾趋，与福建军合，华走江山洞，追至赤岩，华败走，赴火死。二十一年，改淮东道宣慰使。二十三年，拜江淮行中书省参知政事，平婺州盗施再十。改浙东道宣慰使。

二十四年，尚书省立，拜行尚书省参知政事，捕斩盗首柳分司于婺州。丁母忧。诏起复，讨处州盗詹老鹞、温州盗林雄。兴潜由青田捣其巢穴，战叶山，擒老鹞及雄，斩于温州市。又奉省檄，平徽州盗汪千十等。二十八年，罢福建行省，以参知政事行福建宣慰使，谕漳州盗欧狗降之。召入朝，拜江西行省左丞。二十九年，复立福建行省，拜右丞。爪哇黥使者孟祺，诏兴为平章政事，与史弼、亦黑迷失讨之，赐玉带、锦衣、甲胄、弓矢、大都良田千亩。三十年春，浮海抵爪哇。亦黑迷失将水军，兴将步军，会八节涧，爪哇酋婿土罕必阇耶降。进攻葛郎国，降其酋哈只葛当，又谕降诸小国。哈只葛当子昔剌八的、昔剌丹不合，遁入山谷，兴独帅千人深入，虏昔剌丹不合。还至答哈城，史弼、亦黑迷失已遣使护土罕必阇耶归国，具入贡礼。兴深言其失计，土罕必阇耶果杀使者以叛，合众来攻。兴等力战，却之，遂诛哈只葛当父子以归。诏治纵爪哇者，弼与亦黑迷失皆获罪，兴独以不预议，且功多，赐金五十两。

成宗即位，复拜福建行省平章政事，赐玉带，号拔都鲁。大德三年，汀州总管府同知阿里，挟怨告兴不法，召入对，尽得其诬状，阿里论死。改江浙行省平章政事，赐海东青鹘，命其子伯颜入宿卫。四年，遣使赐海东白鹘、蒲萄酒、良药。八年，授枢密副使。十年，进同知枢密院事，皆兼平章。改河南行省平章政事。

武宗即位，召见，拜左丞相，商议河南省事，赐以先朝御服。兴素与张瑄善，瑄父子坐法死，兴叹息曰：“海军无张、朱，陆军无刘二拔都，则吾死亦久矣。”哭之恸，至失明。皇庆二年秋九月，卒，年六十九。赠推忠效顺佐理功臣、开府仪同三司、上柱国，追封梁国公，谥武定。元统三年，加封南阳王。子六人：久住，泉州总管；长寿，同知建宁路总管府事；忙古台，袭万户；伯颜，同知宁国路总管府事；完者都，辰州路总管；宝哥，治书侍御史。

亦黑迷失，畏吾儿人。至元二年，入备宿卫。九年，奉世祖命使海外八罗孛国。十一年，偕其国人以珍宝奉表来朝，帝嘉之，赐金虎符。十二年，再使其国，与其国师以名药来献，赏赐甚厚。十四年，授兵部侍郎。

十八年，拜荆湖占城等处行中书参知政事，招谕占城。二十一年，召还。复命使海外僧迦剌国，观佛钵舍利，赐以玉带、衣服、鞍辔。二十二年，自海上还，以湖广行省参知政事管领镇南王府事，复赐玉带。与行省右丞唆都征占城，亦黑迷失言于镇南王，请屯兵大浪湖，观衅而后动，王以闻，诏从之，竟全军而归。

二十四年，使马八儿国，取佛钵舍利。浮海阻风，行一年乃至，得其良医善药，遂与其国人来贡方物，又以私钱购紫檀木殿材并献之。尝侍帝于浴室，问曰：“汝逾海者凡几？”对曰：“臣四逾海矣。”帝悯其劳，又赐玉带，改资德大夫，遥授江淮行尚书省左丞，行泉府太卿。

二十九年，召入朝，尽献其所有珍异。时方议征爪哇，立福建行省，亦黑迷失与史弼、高兴并为平章政事。诏军事付弼，海道事付亦黑迷失，仍谕之曰：“汝等至爪哇，当遣使来报。汝等留彼，其余小国即当自服，可遣使招徕之。彼若纳款，皆汝等之力也。”军次占城，先遣郝成、刘渊谕降南巫里、速木都剌、不鲁不都、八剌剌诸小国。

三十年，攻葛郎国，降其酋哈只葛当。又遣郑珪招谕木来由诸小国，皆遣子弟来降。爪哇酋婿土罕必阇耶既降，归国复叛，诸将议班师，亦黑迷失欲如帝旨，先遣使入奏，弼不从。遂引兵还，以所俘及诸小国降人入见。帝罪其与弼纵土罕必阇耶，没家资三之一，杖十七。寻还其家资。以荣禄大夫、平章政事为集贤院使，兼会同馆事，告老家居。仁宗念其屡使绝域，诏封吴国公，卒。

史臣曰：世祖不得志于安南，复讨爪哇，海道悬绝，以五千之众，贸然深入，可谓行险侥幸轻于一掷者矣。其丧师辱国，非诸将之罪也。




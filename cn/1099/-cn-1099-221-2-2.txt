○再與翟聯峯總制書 【 論戰車】

某愚疏聞且頒式諸鎮、不勝喜幸、非喜言之幸也、喜我軍之有捍也、夫先有以自捍。而後可以禦敵。竊思軍字之體。從盖從車是無葢無車則無以為軍也古之制字。良有深意。古之車法不傳。故軍法不傳也。今之捍葢。惟以防牌。防牌不可恃也。某則謀倣古意而欲以車為立地防牌也、邇聞將士或有疑者、大率人情不可與慮始、而可與樂成、某則欲公姑試之於教塲也。集民間車百餘。上加木牌。置器械。令步騎隱其後。如對壘狀以徤馬衝之如眾心無懼即可用之又聞議者謂虜見車。或不衝。即亦無用。此亦過慮也。使我軍皆列車則在在皆不可衝皆自全矣彼之深入能無懼乎傳曰、卜以决疑、不疑何卜、諸將士苟有必捍之心。則車必不疑也。即疑車之不可用。當求其所以可用。若徒有疑畏之心。而卒無求用之計。是亦終於無捍而巳矣。


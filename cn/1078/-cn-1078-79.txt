续集卷五十一

<集部,别集类,明洪武至崇祯,东里集>

钦定四库全书

东里续集卷五十一　　　明　杨士奇　撰家书

奉思贻兄书

夏中乡人来闻尊体纳福胜常良慰远怀见相侄说家信报有?守之荐闻之喜极吾兄居闲惓惓不忘国家数十年长育全成之恩今虽高年而康健不衰正宜奋励一出见诸设施以上不负圣天子下不负平昔藴蓄之实刚直之气也岂不增光祖考而荣被後人哉不胜翘俟翘俟邑中水後人事如何新徙居只过桥数十步而近诸儿想荷顾盼然不敢言谢者以为义之所在不可喋喋为世俗语言以取凟耳近闻亲到万安取逃民复业此诚仁厚之心夫能归之又能安之庶几终惠也片楮草草乞尊照

鵷以兄丧及其妻子想皆到家老兄老嫂暮年罹此苦痛何以堪处在於叔侄中情尚尔何况父母要亦命矣伏惟勉自节抑毋徒过损以副吾宗砥柱之望不知卜葬何处及何时因便乞示及鵷行时便欲为作埋铭付之属情恸不能执笔早晚发人取家小就令带囬也此儿平生节用守悭止为买书之计死之日更无长物惟存此数卷而已幸戒诸小为之爱护非但致之之难其志诚亦可伤也小弟前年妄意作族谱图刻板鵷必欲将归已付之矣万乞严切戒止不可印出族人闻之必有私求於诸小者诸小苟图适其私情必窃印与之而不令尊兄知之千万戒饬更烦尊兄斟酌如不必存则就毁之为便也曾嘱付鵷明春家小来时或栗或鵷一人同来冬间遣回非徒欲教之比年衰病特甚想见骨肉切於饥渴惟未审尊意何如耳伏乞鉴念

久别每一思念不能为情春和想同尊嫂纳福胜常小弟赖庇在客苟安他无足道者闻长侄权厝屋後葬地尚未定鄙意只合袝祖茔但高燥向止得利足矣其他不必深计早了得亦是一事欲为之作一埋铭每执笔辄伤心而止然今颇闲暇不久当成就寄来今发人搬取家小望?一稳当船附撘来留小仆夫妇守屋烦早暮提督照管屋内一应物件及爱护林堑盖此非一二十年长养不得成不可听人擅取一枝一叶去也诸侄中欲令一人来此早晩得暇教之不审尊意如何幸自裁度然计其在乡里亦未必有益也族谱图乞戒饬诸儿不可私印与人至叩至叩罗麻城匆廹不曾另奉书千万致意敝居托在左右乞垂照为荷廖亲家考满来例当往北京听选须办彼中行李也会间乞拜意奕孙目疾如何须早求人疗治不可因循也

士奇再拜除夕先一日始收尊兄九月内书喻相葬期在十一月且促墓志小弟得书甚懊恨即连夜作此文切恐已葬则不及纳圹中也今附稾去万一未葬烦孟旦作楷书刻之已葬则存之示後人耳此文盖屡举笔辄心悲而罢故因循迄今虽一时草率成之然其平生前之可嘉後之可悯国家之恩老兄之志大略皆具矣常念吾兄弟身後此事则有此侄乃今此侄以累吾辈老人不能使人不悲也又思此侄存时相聚一处则未尝三日不见见未尝不乐或相隔千里外亦未尝数月不寄书相劳问今虽有侄在千里外或岁余或累岁未尝寄一书相何可得哉何可得哉寄书本有何益但於道理人情所不当无者小弟去冬来凡五六寄书不审皆达否去秋有一家书及钞买绵子寄天符庙前车姓人归其後书与物皆为所匿不得薄俗如此可叹岂诸侄皆尝寄书而亦为人所匿耶老兄当知之矣诸孙今有几人奕今岁可教读书否奂良佳亢宗当是此二儿幸甚爱护之闻陈考聪明淳实专读书不饮酒将来必长进惜吾侄不见之也常怪诸侄学问不及其父兄近闻其酒量皆过於父兄乃知人各有所长也新正人事匆冗又属治行无暇不及别写书惟尊照幸幸

新岁伏审尊体纳福深慰思慕小弟此月十八日钦蒙上恩陞除翰林学士兼左春坊左谕德儒者之荣至於极品顾其愚陋何以得此诚由祖考之垂庆老兄之教诲以克膺此遭遇然上恩深厚无能补报惟时赐教督以励其不逮耳栗侄必馆授如旧稷子读书烦令用意教之今岁甲首之役乞与安长老言之一切买办照衆例纳钞幸免管都勾追之事盖家僮无状虑其取怨於乡人故也行俭可以安意教授矣时能见过一督视豚犬子否幸拜意烦令诸侄録司仓伯诗文来立俟此事不过一日工夫可了而累附书求之不得此吾家子姓之贤否可以槩见矣奈何数辱书知尊兄尊嫂皆纳福又辱远致德禽慰喜交集此间自闰月来举家皆病甚至无执炊者三月十四日严氏妇产一男子而母子皆病至今服药不效盖自到京来其屯蹇未有甚此两年者亦惟听之於命也家事极感尊兄纲维主张近闻小仆买车事小人之无状幸甚不必与较也小弟居官食禄今二十年君恩之重鲜与比伦常夙夜自愧材学浅陋不能补报万分之一惟有一心清慎奉法循理庶几少免忝辱之讥耳宗戚乡?有见过者亦未尝不恳劝告为善毋为不善以膺享太平之福泽此小弟平生之心平生之言也近闻宪司及官府到县数数有以吾家名干求解事者未审尊兄曾闻之否度亦未必尽闻或云顽惰之仆亦为人所诱曾到林公前矣此事未必尊兄不闻也有便千及示下为望大抵人家有德义者可恃有显要者不可恃目前如元塘之钱学堂之萧皆恃家有显官傲然为非而不顾致不测之祸岂非殷鉴幸尊兄以此广教戒之也小弟自去秋来病日益加目日益昏一子又懒惰不学心常郁悒不舒每受一事转盼不复记忆盖老病忧闷如此也临楮不觉乞尊照不具久不奉书七月末有种子之殇自此恸闷不已旧疾顿加公退後不复拈弄纸墨也此儿因在隔壁曾本清家读书为其家不肖恶子以毒力戱弄之致疾时其母病不及与之治疗两月後积为气块及请医治又皆误认为虫积用药近八十日不效而愈甚又别请医然後知其为伤损所致非是虫积而已用药不得遂灼艾已遂灼死生死虽有命然此不能不归咎人事也此儿甚淳笃虽幼屹然有巨人志不肯处污下听受教训服膺不忘孜孜贪读书务上以此甚期望之且小弟素常痛惟先谕德公生父生母一脉中絶故闻此儿初生即昭告祖考以承其祀庶续本房一脉今每念此事岂能使人不痛恨也此固小弟不德所致夫复何言一长者愚惰毕汚不肯向学对之但增人懊恼耳日来况味如此但觉自己气脉转索然何时一见话此中曲吾家後来门户吾满意望奕奂宜及今早留意也家乘已达否因便乞示下更乞戒栗鵷宝藏之遇亲戚及斯文友朋明信忠厚者可以一观不可泛泛示人也尤戒之不可借人盖薄俗可畏也云亭已到家未渠行时有病今如何乞示下此甥虽质鲁读书不前然为人淳实本分所为皆当理鄙意甚念之也片楮草草不多布

康甥来承赐教帖所以敦勉之意谨服膺不敢忘彭昂归曾奉寄画像必已彻达家乘已久完但欲自作一序未有工夫及作一匣盛之漆未了故不得奉去城外舍下无人切烦垂照栗鵷今岁教学否艮被累在江西不知何时得解脱渠平生不肯务学今作生员又如此虚过岁月可惜可惜鵷寄信来索小四书今附一本归诸孙读书如何稷子资质顽钝加之懒惰无比小弟病体又有公务常无暇其在此一年记书写字皆不如在家时远甚亦付之无可奈何之域矣奕奂可以此为戒也奕闻议山东王宅婚不知是谁房下还是老姑婆之後否然闻王宅今为人皆本分可相处大抵今後诸孙议婚只须求老实本分人家不可论贫富凡穷秀才穷庒家但有德行便是好人可与为亲惟衙司中人则不可他日渐染来坏小儿子心术也且吾家先世祖父皆未尝有与衙司中人为婚姻者盖亦是此意也片楮草草乞尊照不悉不悉

冬寒往来者具道履况纳福深慰下怀小弟处各赖庇苟安但家人多病幼儿数口隔远旦暮在念无好怀抱耳亡妻未有葬地甚感老兄及建平弟彦实用心之至何以报德也楮园之地极蒙德刚兄弟厚意然此欲以奉厝先父却待小弟归整理亡妻必用别图此在老兄一主张於祖坟傍近附葬为足更不烦渎也今欲令稷来谢恩就携一男二女皆来而附载百链德遵之舟亦烦老兄主张也诸儿来後新妇数口在家无得力人烦老兄老嫂时时一见过垂照也

久不奉书惶恐惶恐栗来承教帖知老兄老嫂皆纳福兼承嘉贶感慰交并小弟虽旦暮勉强支吾而体力益衰视听益损旧病日加重惟以君恩深厚不敢图便其私也濠下祖业稍稍复旧皆赖老兄之庇然祠堂家之所重迨今未复寝食不宁已有书与稷及有附物令急复之亦有书与复环之子具道所由兹事须得老兄主张不可以缓然亦须令涣得所而後迁庶几以尽敦睦宗族之义叔粲叔车回小弟已有成说托之矣惟老兄裁之初欲留栗就北监冀得早晩切磋之渠必欲南行盖苟且颓堕积习成性甚可叹也渠既如此诸孙之学又不审如何老兄固高年然此事不宜置度外也稷秫尤望教督之不踈外之如祠堂已复望遣稷送其母来片楮草草乞尊照不具

久不奉书盖公务所縻而晚退又目昏不能作字故尔因循然慕恋之私未尝忘康进士来具审尊兄尊嫂皆纳福慰莞无涯诸侄生意津津可喜但未审学问如何稷在家烦教训之使不入小人之伍千万千万秋冬史事毕必请告侍教不远惟冀若时善调以副所仰不具公绪行曾奉书计必达比闻尊兄尊嫂皆纳福殊慰远怀初闻奂生子大为之喜昨又闻奂妇丧又为之恼怀见家人说此妇恭逊和柔甚能事长仁者不夀伤哉伤哉今法度清明吾家子弟宜依本分治生理公门不可干求小民不可凌虐惟老兄幸教督之耳小孙处乞发落诸侄照管进士皆拨观政凖在礼部孟勤崇本兵部晅汤刑部序在工部皆安好小弟所欲言者前书备矣兹不赘凟伏望留意稷姑留在此未便遣归并报知之欲公绪到家後即行望以鄙意道之也三月二十四日晚灯下草草书奉

久阙奉书不胜怀仰比悉尊候起处纳福甚慰甚慰小弟近扈从廵边历渔洋出塞数百里往复一月赖庇平善但天恩深重补报无能夙夜为愧耳诸侄学问长进如何奕奂如何闻旅一子极笃实五月失之甚为悼惜吾宗近来好学者絶不闻有人大是可念而豚犬子不肖比为羣不逞所诱又是可忧也烦老兄力为主张杜絶其往来惟尊照不具

与宾畿弟书【十一首】

前日善乐回曾附数字想已到前时见说欲往广决不可行此时瘴疠方作也当爱身照家为上不可轻易近在书舘中会一叶先生是淛东人亦钦保来编书此公原充武功卫军後调甘肃护卫与老父交最久谊最深甚能说详悉盖是二十八年十一月弃世葬在甘肃城南葬时此公亲为治丧又说罗宪初到彼百无一能後来逐渐解事颇有收拾此公则二十九年得代归遂不相闻矣又言老父在彼极贫薄然刚介毫髪尚不肯苟但患痔漏者十余年苦楚不可胜道其後亦竟以此疾方不起闻此恸恨可量兹因日孜行故用报知吾弟也劣兄在此大略粗安无他所急乏者人力耳有便望发羊生仔来应朝夕用紧望紧望不多布

彦晦来得一敬兄及吾弟书始知已达广州前时章洞然归曾附数字力止吾弟行以为人事如此不宜远出计未必曾见即见之恐迂阔之言亦未必能见信也然得一敬兄同行亦庶几不足为忧矣客中凡百和厚敬慎保身为上微利不足屑屑计也明春便图早归区区将有所望焉今编纂成已奉旨送吏部定夺三二日恐有除授未知何向挈家之托惟吾弟是赖幸不久淹瘴乡耳一敬兄命索竹林诗文未即离京师当为成之匆廹不及另书奉复千万致意前有书托贺舍附乡人回想必可达陈情之事都府移文陕西都司开伍工部移文江西布政司止留皆已发行想七月间方转行至泰和也卑兄才识甚浅陋在近侍今九年无寸补於朝廷仰荷国恩深厚广大天地父母无以过此吾兄弟及子子孙孙当何以上报也贤弟既免远行便应祗守坟茔不可远出不然非但无以慰先灵於地下实上负於国恩天地鬼神岂可欺哉更须削迹公门交处良友既可养德又足远害切宜慎之吾弟虽未尝有此失然犹不能忘言者兄弟之情也都府文书六月末必到永昌却不审宪弟动静如何近见晚成说在福建被事若有消息可急附报来也闻此弟有妻子在彼衣食尽不乏未审其於乡里之意何如耳今幸吾弟在家梁村田租万望视为己事借数日之劳往彼整理盖所费如此经五六年未尝得颗粒之用其孰能堪之今秋必须筭结明白早晚求的确人或发小仆将租簿来也子琼盖不可以其貌信之会间可就示以此书孟洁病气瘰至今不减而亦不甚介意盖爱身不及於爱酒衔盃常多於饮药之时也此非他人之言所能入必待老舅母至然後可以严约束也学诗先生前烦拜意别来取踈外甚负罪承委作传稍暇即纳稿不敢以鄙陋辞也草草不尽言

羊生仔回有书备悉下意想已到但曼子回至今无一字示报颇为悬心乡里来者甚多又不久然问之皆不知岂吾弟常在外故不及寄书不然是意中恠其不当遣回耶此子到家宜早整救勿纵其烂熳也今冬或来春欲遣家人回使涉知立家之事升合租糓皆望吾弟整理遣回之仆絶不可信付近日临行发出大弊在叔蒙面言之可为戒目下欲求一居得幽雅好隣为上不必广大亦在吾弟为之相度前时与晚成说者此处盖好但不知他人意下如何也宪处近曾附书去人回寻问不得恐其尚在福建也若知的消息可见报开伍文书已久到卫矣吾弟在家无他嘱但望不造公门不管闲事此为保身延福之本切不可将自身作人情也宪弟妻子此月到京得信立及万中家小归就附与同行到家宜加意抚恤勿令失所寡妇孤儿行八千里陆路至此又行二千水路到家可谓甚难吾弟宜念宪二十余年军中艰难又客死远方今见嫂与侄如见兄也啜粥饮水甘苦同之一子勉令读书将来於贤弟必有助益二女择乡间本分好善及过活从容者与之然须得子弟长进者方可善自主张宪妇亦自能事必非久累贤弟者同居之际必自体恤若一付之他人必有不及凡人兄弟无有不尽情者多缘妻子以生衅隙乡里比年此事纷纷虽吾弟友爱深至临事明决必然无此而我惓惓不忘斯言者亦区区之情也千万照之齎回文引到家便须缴回闻静端妹病笃为之悬心今安否如何有便见报也此间事宪妇能详楮笔不赘

不相见十年岂胜驰情不审吴淞归後动止何似曼有消息否今遣稷归凡百以卑兄之故教训教督之不使辱吾父母即吾弟之赐也吾弟自今亦宜少出以理家务为上老兄之所欲言者详在康甥面达亡妻之没承乡里亲朋厚意不敢忘不敢忘公冗不得一一奉书致谢烦吾弟悉为致意

自得南京十月初四日一书後遂杳然不审何时到家闻曼有消息不审的否因便皆望报知前书托问吾家事悬俟详报所喻四两三钱者就以相奉更不必言还稷秫望以同气之亲教诲之为好人更不可似前时冷眼傍观也独孤所録文字今附去昇在此从师读书只是懒惰可怒耳匆匆不悉老兄冬来旧病顿加服药多不效四肢百体皆痛然不敢斯须偷安情况可知矣所嘱吾弟吾儿勉力为善人守本分不可於分外惹事也切告切告

近两得书多感见念且知吾弟履况之安良慰老怀前闻将有山东之行吾弟今年六十儿子已长居止已定正宜安静以适暮年岂当碌碌一身朝齐暮越动涉万里而不知止血气既衰戒之在得切宜反躬思道不宜弊弊以利役志也教子一事最是紧要闻昪天资甚好德安公忠厚之报或者在此教之有成未必无利勉之勉之寒家二孙烦照顾诸仆不律更乞料理不宜放纵也只为豚犬子在乡好利忽义获罪乡里不敢遣归家中须赖吾弟照管也昇亦无大过吾察其心旦夕惓惓念叔不已兄子犹子毋以我故而遂外之容有未是处亦恕之可也

度岁来远想吾弟安适爲慰遐思兹因郭佥宪行奉尺楮以代面讯稷未便遣归家事烦吾弟照管康甥尚未试去取未卜亦听其命闻昪喜学为人亦识道理德安公忠厚之报或者在此须加意勉其读书也读书须求明师乡邑无以过二梁者吾弟爱子须破悭始有效也昇在此亦不废读书但资质钝却类其父也如见刘壻烦勉励向学无堕流俗也陈年所遗孤寡幸以舅氏故频顾盼之康姑丈会间多致意

奂与稷来皆承惠书多感多感吾兄弟念今皆老而士奇七十有一尤爲衰颓此理之宜然无足恠也但寒家尤赖贤弟垂照度在至亲必不见拒也昇两年来惓惓欲归省叔盖自渠诚孝之心念叔之高年也但以此中左右无得力人故未遣之今得稷来渠之归省之心益切俟冻解春和令与蒋壻皆挈家归也因便先此奉报见稷说贤弟欲析一分产业与昇视同昪昂此又出於贤弟孝友之笃岂独士奇之喜德安公与宾廉弟虽在地下必见鍳佑而吾弟百岁後铭文行述可纪之盛德也又有一事奉托往年稷与陈年曾约为婚姻而未有定论今其孤女是儿妇抚养吾不敢忘先妣之好贤弟幸主张成之为叩亦烦达之止斋族长也

屡得书及遇乡里来者具悉吾弟安好甚慰远念每念吾弟今年七十有一吾今七十有八皆人生所稀见者然人衰老宜更自爱重其身治痰气之药须常服劣兄无一日不服也向者昇所附回药方甚好宜求精於制药者常服之善自调养之外教诲诸子向学交处正人善人不可堕落流俗也时过吾家教稷亦以此语吾弟切勿外之也过东门见诸侄亦冀以此告之

康宜清评事归曾寄书必到昇侄八月二十四日至此早晚甚得其力老人遂大省懊恼自度暮年须得此侄在左右吾弟能惇兄弟之爱则当辍以见授也烦与荆妇言之用意照管昇妇明年须携稷妇昇妇皆同来盖稷夫妇住三五年後遣归昇则留扶持老人也甚恨与贤弟别时忘言一事萧所芳所占井至久不还祖宗之物吾终不敢与人已有书诉之思贻兄长详悉备矣烦吾弟面与所芳一言谁家无祖业望早分付为感盖某平生不敢分外占?他人一毫况所芳亦是亲戚吾岂敢辄为非理之求哉越理妄求吾所不敢但所芳亦须存此心不可失亲戚之欢耳今不遣书令稷整理者盖虑其年少不晓事激恼亲邻耳吾弟是所芳兄弟素交思贻兄是其外亲幸相与周旋明白得复吾祖宗之旧感德不浅也片楮草草望留意不悉

示旅弼鵷艮书【二首】

吾在京师十数年朝暮得汝兄在左右相慰藉汝兄数年来德行文学皆大长进而一旦止此命也然吾未尝一日不思之伤心思汝兄不可得则又思汝等冀汝等长进皆如汝兄也汝有父母不能来然吾之心未尝一日忘汝也闻汝等为一善事即喜极忘寐为一事不善即痛切於心诚以光绍吾之先业以传之後人者在汝兄弟也汝兄弟何可不勉近日闻汝等析爨伤心伤心父母在上汝等忍而为此何事不可忍为矣此非但我为尔伤心不知汝兄在地下当何如愤惋也汝婶来说此父母之命非汝等所欲然以吾观之必汝等各自为心不肯恊心老父老母无可奈何故为此不得已之举凡异爨者必异心老父老母见汝兄弟异心虽日有甘旨之奉其心岂能一时安也汝等皆号儒家子又出为人师岂可便为此事且闻造屋尚未完结今兄弟三四人不齐心协力了落岂犹欲以此累老父乎更相阁数年不能了落上则孤负父母为子孙之盛心下则贻笑於乡里矣勉力勉力切不可因循过日也凡人一家之亲有先後轻重有父母而後有兄弟有兄弟而後有妻子不可溺於妻子之爱而失父母兄弟之心尤须用心力学择交友谨言语为保身之计凡人财物得失聚散亦系乎命旅近遭刼盗此在旅何足深惜乃至於失意无措在诸弟亦岂可不怜旅哉不审汝兄弟於我之心如何但我切切不忘以此言告汝者重是祖宗一气至亲亦望汝兄弟他日以此言告吾之子也汝兄弟早晚家居无事时移步去督视羊生令勤谨生业不得放懒更发落他和睦隣里不得无状生事叔之家事即汝之家事不得落落也有便常寄书来勿羞不文也

吾二月来一病几不得与兄弟子侄相见仰荷朝廷厚恩赐良医药今平安矣然中心无限欲言思汝兄弟一见何时可得徒切此心耳人来闻老兄老嫂皆纳福深慰远怀又闻旅专意治耕业真生计最善者也为之喜而不寐弼复教学尤为可喜但有暇不废自己工夫则善矣若於今少壮不勉力过此不能有为此吾所躬蹈者今虽悔无及可为至戒也又闻鵷专任今年里役平生为人本分必不生事以贻父母之忧矣然须勤慎以公务为重但早了得公务则自己亦安乐有暇亦须自进学人若只是本分而不读书晓道理块然如土木偶则亦何用勉之勉之闻艮入县学有志务尚诚可喜若不务学问徒藉此为名惟日追逐俗流为苟利之计则又不若作一白身闲人也勉自进修交好人为君子以光祖宗千万千万盖吾先世皆贫然从来清白相传不肯苟利故出仕者皆有氷蘖声姑举百年内近事言之待制公着在史传不必言如云衢伯祖为贵谿县丞一清如水而善政及於旁县为新喻州判豪猾歛迹後以直道不容於当路即谢病不屈而去退庵伯平生洁身如玉雪不妄交一人独与罗邓二先生厚善世号杨罗邓吾五六岁时与孟洁发蒙读书於学中时三先生皆为训导常记一日晚煮毛豆一器酒一壶三先生同酌成懽退庵伯曰吾三人皆将仕矣如有一人不自重贪取民一钱者後不复可相见其後三先生皆仕为达官其卒也皆无一钱以遗其家司仓伯虽杂职平生凛然节操以古君子自处渔灌伯两赞剧司为人坦坦平易然终身未尝苟毫髪之利族叔起予二十四为黄陂令持身廉介笃于爱民民至今有奉祀之者吾家百年之内仕者惟此数公耳而其所行皆若此後之人岂可不思继承之哉凡人在立志能养其志於贫贱之时而素定焉则他日出而仕也举而措之必能不变所守矣诸侄勉之勉之无事闭户力学谨择良友相资益非自己有公务不可入公门不可预闻他事随世俗波荡以坏家法况目前成败纷纷可为鉴戒矣叔侄至情临楮不觉多言盖未为此事而预言之则戒之为易若既为此事而後言之则欲戒不能切不可以为老人饶舌无风说浪也闻容安及诩弟之子欲入学读书大是好事汝兄弟须力作成之拜意朱先生陈先生初病起兼多事不及奉书後有便却专书奉叩也闻稷子从栗读书吾甚放心幸用意教之切要戒其不得与轻薄子弟为友也奕计今岁必发蒙且收他放心不得严急日读书不必多只要读字明白也渠归时病目去岁闻尚未瘉不知今如何却用早疗治也艮作急为録司仓伯诗文来更分付容安作急为録退庵伯诗文及中乡试会试等文字来专望专望此事何难前後凡几书回只如风吹马耳过也

书示侄旅鵷艮

吾离乡今三十一年未尝一日不念祖宗坟墓而不得一展省诚以受国恩深重无所补报不敢言其私盖不孝之罪万万难文又念吾贫贱孤苦时兄弟中至亲至爱者惟汝父与我上赖祖宗垂佑今吾两人皆在汝父今年八十有三吾六十有七而旷隔六七千里今二十余年不相见每一念之为之心痛杨氏门户日夜望汝兄弟卓立上光祖宗上光父母自今更宜加勉加勉不可混同流俗入公门惹是非凡人安静守分自是名誉好身家安勉之勉之孝事父母兄爱弟敬各尽其诚抚诸侄如子如此即一家和气充洽自然有福矣各处祖坟时常带引诸小拜扫此是重事更父母前多为拜意稷留在此未便遣归家中烦二老照顾千万千万汝兄弟亦常用去照管也见桃源萧壻可教诲之令本分依道理行事不可汲汲於利以招怨恶只守父业自足更不可别用心求赢余也见沙村刘壻教之从师进学不可懒惰若用何书令写信来计如肯来此进学时在後伯埙来令随来二小女在乡父母在外拜意老嫂乞教诲照管之为感

示弼侄书

想岁底必到家侍奉老母安乐兄弟和翕但未知父葬何时墓卜何处吾日夜在念然鵷艮未尝寄数字言及此也自今有便却作急附信来慰吾意也吾所望之夔之序者勉力辅稷於善道必使之杜絶小人之交而後可以渐进於善道千万千万此外所望者诸侄与稷岁时勤勤展谒祖坟此子孙第一事也勉之勉之老叔自之夔别後未久闻兄讣音大恸数回精神气力顿衰八月後又闻家中事不如意者十八九心气郁结顿发痔疾苦楚日夜至今未愈也退闲未能又况味如此因遣小仆回附报知之

示弼鵷二侄书

自四月得之序书其後别无一字想是丧事无暇也葬定以何时墓在何处兄弟须同心恊力务要安稳老嫂必安好儿子媳妇孙子孙妇须齐心孝敬也之夔何时到家吴江两次所附书物一一皆到矣汝兄弟须相友爱和睦凡事遵本分存大体莫落人後为人笑詈也教子侄务读书以承世业是切要事凡旧亲戚须敦情好不可踈絶取田租生谷不可太严体验人情当缓即缓当免即免非但可以省事亦济人长福之一端也力辅稷为善不可以其不受善言而遂絶之近闻其数事大使人懊恼不已盖不肯亲君子远小人以致结怨乡里非一而足切须戒之切须戒之羊奴仔专跟随之为爪牙为恶不小尤须戒之尤须戒之不然吾别有处置也去年曾存中回曾有附为其临清淹留一年虑其飘荡已取归待後有确便却附来也

示鵷侄书【四首】

岁前两得汝信知吾家消息又闻汝兄弟频频过家中照顾婶病足见亲爱之厚甚感甚感只是稷子不才不肯交好人惟务外饰不学?为不肖子汝与弼都无一语教戒之此却不见亲厚之意今後切望严督之为嘱闻汝父七月以来多病今已向安甚慰吾之怀想汝兄弟善奉养不可频作非理之事以激恼老怀吾秋间必归展省今録诰命先付汝观之吾仕京师三十年未尝敢萌一毫分外之心为一毫分外之事人所共知汝兄弟岂有不知者近年乡里有一様害民小人为御史布政司按察司府县之官所治又有一等贪利之人假我之名为他解释称是我亲戚是我学生之类多者得数十两少者得十数两此様人今有死者亦有罢官亦有尚在而不悛者天地神明鍳临在上如此攫财岂能长远受用今朝廷遣内官遣大臣来江西专为扫除奸弊以安良民圣旨甚严吾家当谨守法度不可学俗人粗心大胆仍前谒见上官为人求解以苟微利切戒切戒料尔兄弟平日所为未必尽善今幸得免无事足矣切不可听人鼓诱又去管事虽至亲有事亦不可管汝若不从吾言必累身家必累父母为祸不轻切戒切戒我已有说矣但有人假我名解事者必奏知汝兄弟切勿堕此?穽也吾为保宗族之故特书此示汝切不可示人也

经夏远计老兄老嫂皆安诸以下无事吾此中亦如常但所以未遣稷归者为渠习污下欲稍化之然下愚之资恐终不能着力亦惟尽吾诚而已诸侄宜猛省向善目前纷纷可鍳矣二孙望照管有便勤勤寄书为嘱刘蒋二壻勉之向学亲近君子毋习轻浮也汝兄弟亦须勤力教子习儒业不可失坠祖宗门地切要切要更戒饬两家诸仆不可分外得罪乡里常须点检之也自稷来後连得吾侄二书知家中事喜悦不可言近年来汝不舘授不知别有何生理但舘授原是吾儒家生理不可弃也汝勉之勉之更传语旅艮皆须教子读书继儒业切要切要汝兄弟孝养老亲之余善抚奕奂督切之成好人兄弟之子犹子也闲暇皆须到官濠下照管不宜相外岁时兄弟子侄同拜祖坟不可落寞也余不多嘱

东里续集卷五十一








明妃篇（一作曲）

红粉三千貌不同，倾城不买画图工。
夜夜秋光长信殿，年年春色未央宫。
忽闻诏选赐匈奴，绝代良家请嫁胡。
锦袖乍娇红靺鞈，金井长辞玉辘轳。
如花慷慨违金阙，紫台薄命音尘绝。
环佩朝辞汉殿云，氍毹夜舞交河雪。
宝马行行归朔漠，酒酣还奏宫中乐。
单于帐里月华高，燕支山下花光薄。
银筝锦拍按琵琶，一代红颜绝塞沙。
待生青冢愁中草，始信（一作忆）昭阳梦里花。


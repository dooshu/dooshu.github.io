○飛報寧王謀反疏 【 寧王謀逆】

正德十四年六月初五日、節該欽奉　勑福州三衞軍人進貴等脅眾謀反、特命爾暫去彼處地方會同查議處置、參奏定奪、欽此欽遵、臣於本月初九日自贑州啟行、至本月十五日、行至豐城縣地名黃土腦、據該縣知縣等官顧泌等、稟稱本月十四日、寧府稱亂、將孫都御史許副史并都司等官殺死、廵按及三司府縣大小官員不從者俱被執縳、不知存亡、咎衙門印信盡數收去、庫藏搬搶一空、見監重囚俱行釋放、舟楫蔽江而下、聲言直取南京、一面分兵北上、各官皆來沮臣、不宜輕進、其時臣尚未信、然逃亂之民、果已四散奔潰、人情洶洶、臣亦自自顧單旅危途、勢難復進、方爾回程、隨有兵卒千餘、已夾江並進、前來追臣偶遇北風大作。臣亦張疑設計。整舟安行。兵不敢逼。幸而獲免。本月十八日回至吉安府、據知府伍文定等稟稱地方無主、乞留暫為區畫、遠近軍民亦皆遮擁呼號、隨據臨江府并新淦豐城奉新等縣各差人飛報寧府遣兵四出攻掠、拘收印信、及拿掌印官員、調取兵快水兌糧船盡被驅脅而去等因、臣奉前旨、欲遂徑往福建、但天下之事、莫急於　君父之難、所慮直至留都號令天下耳若彼順流東下。萬一南都失備。為彼所襲。彼將乘勝北趨。旬月之間。必且動搖　京輔。如此則勝負之筭。未有所歸。此誠天下安危之大機。慮念及此。痛心寒骨。義不忍舍之而去。故遂入城撫慰軍民督同知府等官伍文定等、調集兵糧、號召義勇、又約會致仕鄉官右副都御史王懋中、養病評事羅僑等、與之定謀設策、收合渙散之心、作起忠義之氣、相機乘間、務為躡後之圖共成犄角之勢。牽其舉動而使進不得前。搗其巢穴而使退無所據。日望　天兵之速至、庶解東南之倒懸、伏望　皇上省愆咎已、命將出師、因難興邦、未必非此、臣以弱劣多病屢疏乞休、况此地方之責、本亦非臣之任、今茲扶疾赴閩、實亦意圖便道歸省、臨發之前、已具哀懇、齎奏之人、去纔數日、適當君父之急、不忍失此事機、姑復暫留、期紓　國難、候區畫稍定、各官畧可展布、　朝廷命帥一臨、亦遂遵照前　旨、入閩了事、就彼歸省父疾、進不避嫌。退不避罪。惟民是保。而利於　主。臣之心也。直行其報　國之誠。文成既非地方之官倉卒攝事進止机宜皆有次第真戡亂造國手也而忘其緩　命之罪。求伸其哀痛之情。而甘冐棄職之誅。臣之罪也。竊照都御史王懋中評事羅僑、忠義自許、才識練達、知府伍文定、果捷能斷、忠勇有謀、累立戰功、皆抑而不賞、久淹外郡、實屈而未伸、今江西闔省、見無一官、若待他求、緩無所及、乞遂將各官、授以緊要職任、庶可責之拯溺救焚、其餘若裁革兵備副使羅循、養病副使羅欽德、郎中曾直、御史周魯、同知郭祥鵬、省親進士郭持平、驛丞李中王思等、雖皆本土之人、咸秉忠貞之節、况亦見在同事、當多難之日。事宜從權。庶克有濟。再照寧府逆謀既著。彼若北趨不遂。必將還取兩浙。南擾湖湘。窺留都以斷南北。收閩廣以益軍資。若不即為控制。急遣重兵必將噬臍無及。及照撫州府知府陳槐、臨江府知府戴德孺、贛州府知府邢珣、袁州府知府徐璉、寧都縣知縣王天與豐城縣知縣顧佖、新淦縣知縣李美、奉新縣知縣劉守緒、泰和縣知縣李楫、南安府同知朱憲、贑州府同知夏克義、龍泉縣知縣陳允諧、及闔省各官今見在者、乞　敕吏部就於其中、推補本省方面知府兵備等官。庶可速令供職。其有城守之責者。亦各量陞職衘。重其權勢。使可展布。又照南贑軍餉。惟資鹽商諸稅。近因戶部奏革。顧募之兵。無所仰給。悉已散遣。今未兩月。即遇此變。復欲召募。將倚何資。輒復遵依　勑旨便宜事理。仍舊舉行。然亦緩不及濟。必須先於兩廣積儲軍餉數內。量借一十餘萬。庶幾軍眾可集。地方有賴。　國難可平。緣係飛報地方謀反重情事理、為此具本、專差舍人來儀親齎謹題請　旨

皇明經世文編卷之一百三十終








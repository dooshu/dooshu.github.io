◇杨仲武诔（并序）

杨绥，（《文选·齐竟陵文宣王行壮》注作「杨经」。）字仲武，荥阳宛陵人也。中领军肃侯之曾孙，荆州刺史戴侯之孙，东武康侯之子也。八岁丧父。其母郑氏，光禄勋密陵成侯之元女，操行甚高，恤养幼孤，以保夫家，而免诸艰难。戴侯康侯多所论著，又善草隶之艺。子以妙年之秀，固能综览义旨，而轨式模范矣。虽舅氏隆盛，而孤贫守约，心安陋巷，体服菲薄，余甚奇之。若乃清才俊茂，盛德日新，吾见其进，未见其已也。既藉三叶世亲之恩，而子之姑，余之伉俪焉。往岁卒于德宫里。丧服同次，绸缪累月，苟人必有心，此亦款诚之至也。不幸短命，春秋二十九，元康九年夏五月巳亥卒。呜呼哀哉！乃作诔曰：

伊子之先，弈叶熙隆。惟祖惟曾，载扬休风。显考康侯，无禄早终。名器虽光，勋业未融。笃生吾子，诞茂淑姿。克岐克嶷，知章知微。钩深探赜，味道研机。匪直也人，邦家之辉。子之遘闵，曾未龀髫。如彼危根，当此冲焱。德之休明，靡幽不乔。弱冠流芳，俊声清劭。尔舅惟荣，尔宗惟瘁。幼秉殊操，违丰安匮。撰录先训，俾无陨坠。旧文新艺，罔不必肄。潘杨之穆，有自来矣。矧乃今日，慎终如始。尔休尔戚，如实在己。视子犹父，不得犹子。敬亦既笃，爱亦既深。虽殊其年，实同厥心。日昃景西，望子朝阴。如何短折，背世湮沈。呜呼哀哉！

寝疾弥留，守兹孝友。临命忘身，顾恋慈母。哀哀慈母，痛心疾首。敫々同生，凄凄诸舅。春兰擢茎，方茂其华。荆宝挺璞，将剖于和。含芳委耀，毁璧摧柯。呜呼仲武，痛哉柰何！德宫之艰，同次外寝。惟我与尔，对筵接枕。自时迄今，曾未盈稔。姑侄继陨，何痛斯甚。呜呼哀哉！

披帙散书，屡睹遗文。有造有写，或草或真。执玩周复，想见其人。纸劳于手，涕沾于巾。龟筮既袭，埏隧既开。痛矣杨子！与世长乖。朝济洛川，夕次山隈。归鸟颉颃，行云徘徊。临穴永诀，抚榇尽哀。遗形莫绍，增恸余怀。魂兮往矣，梁木实摧。呜呼哀哉！（《文选》）


临江答宋荔裳西湖见寄

君按察浙江，坐蜚语逮系，至是难始解。

老友几时见，频年双涕零。
伤离禁远道，多难逼颓龄。
路历羊肠尽，身从虎口经。
定交怜旧雨，转眼诧晨星。
吾子真无敌，高言谁见听。
抚膺盘岱岳，摇指动沧溟。
扬马亲齐辔，庄骚类建瓴。
艰虞书不废，宾客户难扃。
北寺长笺赠，西湖画舫停。
衙斋连竹榻，午夜竭银瓶。
才大偏婴网，机危屡震霆。
卵巢垂殄灭，日月付沉冥。
请室头空白，穷途眼孰青。
被恩宽对簿，决憝快扬庭（时下石者反坐。）。
孤愤传梁狱，饥虚忆楚萍。
检书拚卖尽，仗酒得无醒。
摧折惊魂断，哀歌带血腥。
浙潮云洽洽，楚树雨泠泠。
混沌随雕琢，江山备使令。
星摇埋剑匣，雷殷化梭亭。
执义同胶漆，关情甚鹡鸰。
膺滂仍激烈，王贡太伶仃。
久隔田园梦，还浮江汉舲。
十年思射虎，七子岂枯萤⑴。
公等宜朱绂，吾将老翠屏。
长吟凭玉笥，愁绪满郊坰。
⑴ 往同在部曹，有「燕台七子」之目。



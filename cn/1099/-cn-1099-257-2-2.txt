○斷藤峽事宜 【 善後七畧】

嘗聞乘威而布法、則法易流、因法而行仁、則仁易浹然立法貴於慎始、更俗在乎隨時、是書也叔禾與翁公仁夫同上書大抵叔禾操筆也翁文通朗田文奧練以是知為田作竊嘗細酌夷情、愽諏眾議、欲圖善後之策、大略有七、一曰編保甲以處新民。夫苗猺之亂、萌於怙險、撫綏之策、首在遷居、若非別里分疆、剷其故宇、終為負固、難以革心、宜令江北一帶。西自碧灘。東連林峒。皆南渡蓼水。墾作便田江南一帶。東起蒲竹。西遶河源亦托處平原。遠背山麓。又各限以界石勒以訓辭。若布之有幅。而獸之有圈。使勿踰易。但此等新民方就繩檢。如放豚憚於骨絡。野鹿駭於牢籠。故假借過寬。則獷虎?武之性仍在。約束太驟。則簡野之俗弗堪。按之故牘。曾有准入狼家或附編民戶者。意非不美也但入狼則土酋蠶食編民則廂里漁侵揆此二端。皆非善政。宜倣古人保甲之法。使十家為甲、甲有總、五家為保、保有長各就族類、擇其稍有恒業、能通漢音者為之、每月每保、各以總甲一人出官應役講解夷情、周而復始、姑勿屬之有司、暫從分守道管攝、使之習見化理。馴變蠻風。仍先計口科粮。不必履畝課入。大約三十取一。歲令保長徵催。別貯一倉。以便會稽。授廛之初。量給種子。五年之後。稍派粮差。至此始付縣官。俾之撫字。近郊之地。暨於通都。各立墟市。招致諸猺。貿易貨物。一月二舉。委官董治。使無搶攘。二曰立營堡以通江道、夫藤峽東西、一百六十四里。上抵柳慶。下委潯梧。葢諸郡咽喉也。曩者江介諸猺。憑據利地。厚其徒黨。裒兇鞫頑。官司姑息因循。為一切苟且之法。掊掣商賈。瓦器魚鹽。公為齎給。如以賂貽。名曰常例。以致狼貪無厭。驕焰益張。白晝橫江。殺人剽貨。丹楫孔道。隔関不通。譬之聚膻而卻蟻。安可得也。近年不得巳。乃建營堡戍以目兵然主客之形非偶。虗實之勢相懸。威弛而士不揚。法疏而守不固。反招寇侮。益重民艱。是非立堡之過也。顧其時未可耳。若以此為覆轍。而遂疑立堡之法。或不可行。是懲噎而廢食也。今羣兇巳滅。殘黨歸降。威振法行。宜與更始。况墟市既立。貿易既通則夷落之間百貨流布。不必賂賊求通。示弱誨侮。但弩灘浪灘兩處猺人。既徙平地。則遼曠舊穴。恐有客賊乘之。而賓旅往來。不為哨護或有萬一之警。鑑昔慎今。一勞永逸。則宜革豢寇之例。以杜賈??固之媒。兩處灘碕。各立營堡。戍以官兵。置籍分符。嚴律明紀。使部曲聯屬彼此應援。游艘往來。且防且守。近堡之地。量遷向化狼猺環居。內外易田而食。則客賊難藏。三曰設督備以控上游。藤峽首尾、分隸兩江、武右江屬邑也。實據上流、非左江部轄、法號稍疏、府衛公移猶多掣肘。所以彼此擕隔、應援為難、除潯州原有領哨指揮、不必更設、宜設督備指揮一員於武宣駐劄、專管峽江、悉聽左江守廵參將提調、量於右江衛所摘調官軍、及以那地州目兵五百名相兼戍捕、約以游艘四十、分布兩堡、及督備領哨官統之、凡使客商船下水。則武宣督備官遣兵防護。直抵潯州上水則潯州領哨官遣兵防護。直抵武宣。各給符牌以便稽考。四曰改州治以建屯所。昔韓公討平藤峽。以碧灘盜賊充斥。乃築營堡。開設州治。奏改岑鐸部兵二千來任州事。尋復移置崇姜大宣二里之間。為蓼水北山??。乃紫荊竹踏梅領大冲諸山要路。也。地廣土沃。袤連大同用?鳥化。可以控制諸蠻。藩衛郡治。其後岑鐸死、子玘無嗣、部兵漸散、正德十六年、軍門議以岑猛次子邦佐繼之、止以部兵五十人、爰居茲土、暴虐其民、以縱嗜慾、旋因父猛作亂、削職徙閩、民以為快、嘉靖七年新建伯以田州之役、叔禾每不滿新建田州之役但欲完其族姓、以安反側、疏宥邦佐、還知本州、邦佐復任以來、怙惡不改、益肆兇殘、圯類咥人、毒於狼虎、部民無罪而赤族者、無慮數百、以致離心迯散、靡有孑存、誅求無所、乃又占管狼家、以為部落、夫三縣狼家、未有州治之前、官府招致護民耕守、原與該州無干、邦佐乃夤緣提調之名、積威鈐制、浸剝萬端、甚至奪其田而賣之、如彼私產、此何解也、且貪圖江南、吉大里良村、可以獵利窩奸、恣意馳蕩、遂遠離信地、擇便而居、城郭空虗、兵防不設、弛津渡賊納賄分賍、如近日以睚眦之怒、慫嗾諸猺。攻墮營壘、日兵死者二百餘人、數其罪狀、擢髮難紀、竊惟先年設州之意、實因山險賊多、寥闊難守、故?其地、而資其兵、以為民衛、比與國初土官納欵受命者大有不同、今岑氏部落病不堪命、盡巳迯亡、則兵不足資矣、乃徙擁我地、譬之贅疣、巳為不可、况占管非所、統率之狼兵、而吞併其有、以資淫虐、是本以衛民、而反以害民、本以禦賊、而反以通賊、其可宥耶、昔韓公以五屯地方、盜賊盤據、比照遷江事體、設立屯所、就以其酋覃仲瑛為吏目、以獞民為土兵、以其地所入之稅、為月粮以供軍食、潯梧諸郡、賴以藩屏、但五屯千戶所屯軍四百八十餘名、本國初編隸桂林衛食糧人數、所以議給月粮、若遷江千戶所、則止有土兵、原無月糧、今宜以武靖州亦比遷江事例、改為武靖屯田千戶所、選賢能軍職掌管、就以平南桂平貴縣三縣狼家屬之提調、編為保長保甲、且耕且守、辦納稅粮、仍以邦佐之子為吏目、協同管理、其左江參將、每月秋冬之際、移鎮本州、申令督察平南所屬大同用?鳥化二里、疆土廣闊、民獞雜處、積年攝亂、控禦為難、議者欲於此地創立屯所、是亦久安之策、但武靖既巳改設、固可以遙制、此方不必再議、又惟武靖州治、見有城池。不煩財力。集狼為伍。不費軍儲。况軍官不職。可以更置。異于土官。控要而制遠。弭盜以安民。是力省於遷江五屯。而功倍之。實地方永利也。五曰清狼田以正疆界。天順成化間、左江盜起、黎首潰亡、遺弃田土、鞠為墟莽、其後興師勦平、民漸復業、而殘兇漏網、尚肆憑陵、諸民苦之、告欲借兵自衛。官司議允。招取歸德思恩等處狼家。徙潯護守。就以絕戶田土給之、納粮免差、年代漸久、生黨日繁、兼引類招朋、雜居民里、有司因循、稽考無法、原額之外。各狼私置亦混狼田。奸滑吏民、又以迯亡產業、招狼住種、或將見戶田稅、詭寄狼名、射影差役、土官岑邦佐、又占奪而擅賣之、所以民田日削、民差日重、非當時立法意也、宜選廉幹官員、專理其事、清查冊額、履畝丈量立石四隅、或以樹木谿澗、為之疆界、刊榜曉示、以防變更、備書方冊、每米一石。甲首則科米五斗。均徭則編米五斗。冊內狼丁雖巳物故。傳之子孫。而原招姓名。永不更改。自置私田。及承佃絕業。原非冊內開載者。遇造黃冊。俱附註本甲。名為畸零。狼戶與民。一體粮差。不許推除別甲。其見在狼丁。編為保長保甲。屬-之武靖千戶所管束調遣。十年一造冊籍。以便清查。庶田糧不虧。兵伍可足。六曰處款兵以慎邊防、左江潯州南寧二府民款、總凡二千三百六十八名、使其編僉有法、選擇得人、亦足以為民衛、慎固邊防、舊規民款、十年一編、每名計該四十丁石、正貼朋當、每月科銀六錢間有奸豪正戶、掊剋貼戶之資、轉雇替役、類多老弱而親當者、又止照依丁粮多寡以為起止近或三五日而更、遠或一二月而去、武藝不諳、膂力不剛、而仕宦豪強、往往挾勢、占用逞奸曠役、有司官員罷闇者、不能清查革弊、貪婪者、又輒欺公賣閒、及以此輩影替抵候夫隸、季入其直以充囊橐、竊惟民款身役、親當雇當、皆為未便、獨徵粮雇募選取驍勇之人、乃濟實用但編銀數按月徵收、窮民或有弗堪、今正貼丁石、編僉巳定、難以更改、姑且量减、每名每月、徵銀伍錢、在官以充雇直、將來編審、每名以六十丁石為率。每月科銀陸錢徵收雇募。庶省民足兵之意。皆在其中。其所募之人。不論土著寄居。民狼猺獞。必求精銳閑曉武藝者充之。除量留有司守護城庫外。令各自認五人為伍。五伍為隊。隊有甲。四隊為哨。哨有長。四哨為營。營有官。官無定員。隨時而設。隊甲則推選才力稍優者為之。哨長則推選才力最優者為之。官得以制哨長。哨長得以制隊甲。隊甲得以制伍眾。各伍間敢有違犯紀律者。三人以上連坐同伍。五人以上連坐同隊。每五人給牌一面。備列同隊二十五人姓名。使之連絡習熟。謂之伍符。每隊各置牌二面編立字號。一付隊甲。一收分廵道謂之隊符。每哨各置牌二面編立字號。一付哨長。一收分廵道謂之哨符。每歲秋冬團集操練。或有警調發截殺。及戍守營堡。即發符取之。庶分數素定。軍政修舉。七曰榷商稅以資公費峽江既通、營堡既立、凡修理城壘哨船犒賞官軍新民甲長、諸所貲費、若一一取之庫藏、恐有不給、舊規峽江上水商船。大者納鹽七包。次五包。又次三包。各重九十觔。下水商船大者納瓦器九百一十六件。折銀一錢二分、原屬潯州衛收貯轉給各猺、名為埠頭常例、今既議革給之弊則所得商稅、宜如前徵之、以備公用、但塩堆日久、必有所耗、而變賣展轉、益滋弊端、宜照梧州商稅則例每包折銀叁錢以便出納


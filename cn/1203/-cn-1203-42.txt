卷四十二

<集部，词曲类，词选之属，御选历代诗余

钦定四库全书

御选历代诗余卷四十二目録【六十二字】

渔家傲

晏殊【十三首】

范仲淹

欧阳修【二十七首】

王安石【二首】

张先

苏轼【五首】

苏辙

陈师道

李之仪

毛滂【三首】

朱服

晁冲之

葛胜仲【二首】

周紫芝【五首】

谢逸

周邦彦【二首】

曹组

吕渭老

陈与义

张元干【三首】

张鎡

程垓

李石

王千秋

陆游

危稹

黄铢

毛幵【二首】

卢祖皋

李昴英

方千里【二首】

陈允平

张炎【二首】

石孝友【二首】

陈袭善

丁羲叟

李清照【二首】

段克已【四首】

欧阳元功【十二首】

杨愼

吴子孝【三首】

张綖

周用

王锡爵

张大烈

吴易

徐媛

前调【又一体】

杜安世

御选历代诗余卷四十二目録

钦定四库全书

御选历代诗余卷四十二【六十二字】

司经局洗马掌局事兼翰林院修撰加二级【臣】王奕清奉旨校刋

渔家傲

【一名緑蓑令双调六十二字】

渔家傲　　　　　　　　　　　晏　殊

画角声中昏又晓时光只解催人老求得浅欢风日好齐揭调神仙一曲渔家傲　緑水悠悠天杳杳浮生岂得长年少莫惜醉来开口笑须信道人间万事何时了

前调【荷花词十二首】　　　　　　　　　晏　殊

荷叶荷花相间鬭红娇绿掩新妆就昨日小池疎雨後铺锦绣行人过去频回首　倚徧朱阑凝望久鸳鸯浴处波纹皱谁唤谢娘斟美酒萦舞袖当筵劝我千长寿

前调　　　　　　　　　　　　晏　殊

荷叶初开犹半卷荷花欲折须微绽此叶此花真可羡

秋水畔青凉繖映红妆面　美酒一杯留客宴拈花摘叶情无限争奈世人多聚散频祝愿如花似叶长相见

前调　　　　　　　　　　　　晏　殊

杨柳风前香百步盘心碎点真珠露疑是水仙开洞府妆景趣红幢绿盖朝天路　小鸭飞来稠閙处三三两两能言语饮散短亭人欲去留不住黄昏更下萧萧雨

前调　　　　　　　　　　　　晏　殊

叶下鵁鶄眠未稳风翻露颭香成阵仙女出游知远近羞借问饶将緑扇遮红粉　一掬蕊黄沾雨润天人乞与金英嫩试折乱条醒酒困应有恨芳心易尽情无尽

前调　　　　　　　　　　　　晏　殊

罨画溪边停彩舫仙娥绣被呈新様飒飒风声来一晌愁四望残红片片随波浪　琼脸丽人青步障风牵一袖低相向应有锦鳞闲倚傍秋水上时时緑柄轻揺扬

前调　　　　　　　　　　　　晏　殊

宿蕊鬭攅金粉閙青房暗结蜂儿小敛面似啼还似笑天与貌人间不是铅华少　叶软香清无限好风头日脚乾催老待得玉京仙子到刚向道红顔只合长年少

前调　　　　　　　　　　　　晏　殊

脸傅朝霞衣翦翠重重占断秋江水一曲采莲风细细人未醉鸳鸯不合惊飞起　欲摘嫩条嫌緑刺闲敲画扇偷金蕊半夜月明珠露坠多少意红腮点点相思泪

前调　　　　　　　　　　　　晏　殊

越女采莲江北岸轻桡短櫂随风便人貌与花相鬭艳流水慢时时照影看妆面　莲叶层层张緑繖莲房个个垂金盏一把藕丝牵不断红日晩回头欲去心撩乱

前调　　　　　　　　　　　　晏　殊

粉面啼红腰束素当年拾翠曾相遇密意深情谁与诉空怨慕西池夜夜风兼露　池上夕阳笼碧树池中短櫂惊微雨水泛落英何处去人不悟东流到了无停住

前调　　　　　　　　　　　　晏　殊

幽鹭慢来窥品格双鱼岂解传消息緑柄嫩香频采摘心似织条条不断谁牵役　粉泪暗和清露滴罗衣染就秋江色对面不言情脉脉烟水隔无人说似长相忆

前调　　　　　　　　　　　　晏　殊

楚国细腰元自痩文君腻脸谁描就日夜鼔声催箭漏昏复昼红顔岂得长依旧　醉折嫩房和蕊齅天丝不断清香透却傍小阑凝望久风满袖西池月上人归後

前调　　　　　　　　　　　　晏　殊

嫩緑堪裁红欲绽蜻蜓点水鱼游畔一霎雨声香四散风颭乱高低掩映千千万　緫是雕零终有限能无眼下生留恋何似折来妆粉面勤看翫胜如落尽秋江岸

前调　　　　　　　　　　　　范仲淹

塞下秋来风景异衡阳鴈去无留意四面边声连角起千嶂里长烟落日孤城闭　浊酒一杯家万里燕然未勒归无计羌管悠悠霜满地人不寐将军白发征夫泪

前调　　　　　　　　　　　　欧阳修

一派潺湲流碧涨新亭四面山相向翠竹岭头明月上迷俯仰月轮正在泉中漾　更待高秋天气爽菊花香里开新酿酒美宾嘉真胜赏红粉唱山深分外歌声响

前调　　　　　　　　　　　　欧阳修

四纪才名天下重三朝构厦为梁栋定策功成身退勇辞荣宠归来白首笙歌拥　顾我薄才无可用君恩近许归田壠今日一觞难得共聊对捧官奴为我高歌送

前调　　　　　　　　　　　　欧阳修

红粉墙头花几树落花片片和惊絮墙外有楼花有主寻花去隔墙遥见秋千侣　緑索红旗双彩柱行人只得偷回顾肠断楼南金鎻户天欲暮流莺飞到秋千处

前调【采莲词五首】　　　　　　　　　欧阳修

妾本钱塘苏小妹芙蓉花共门相对昨日为逢青伞盖慵不采今朝斗觉雕零煞　愁倚画楼无计奈乱红飘过秋塘外料得明年秋色在香可爱其如镜里花顔改

前调　　　　　　　　　　　　欧阳修

花底忽闻敲两桨逡廵女伴来寻访酒盏旋将荷叶当莲舟荡时时盏里生红浪　花气酒香清厮酿花顋酒面红相向醉倚緑隂眠一晌惊起望船头阁在沙滩上

前调　　　　　　　　　　　　欧阳修

叶有清风花有露叶笼花罩鸳鸯侣白锦顶丝红锦羽莲女妒惊飞不许长相聚　日脚沉红天色暮青凉繖上微微雨早是水寒无宿处须回步枉教雨里分飞去

前调　　　　　　　　　　　　欧阳修

荷叶田田青照水孤舟挽在花隂底昨夜萧萧疎雨坠愁不寐朝来又觉西风起　雨摆风揺金蕊碎合欢枝上香房翠莲子与人长厮类无好意年年苦在中心里

前调　　　　　　　　　　　　欧阳修

粉蕊丹青描不得金鍼线线功难敌谁傍暗香轻采摘风淅淅船头触散双鸂鶒　夜雨染成天水碧朝阳借出臙脂色欲落又开人共惜秋气逼盘中已见新荷菂

前调【七夕三首】　　　　　　　　　　欧阳修

喜鹊塡河仙浪浅云輧早在星桥畔街鼔黄昏霞尾暗炎光敛金鈎侧倒天西面　一别经年今始见新欢往恨知何限天上佳期贪眷恋良宵短人间不合催银箭

前调　　　　　　　　　　　　欧阳修

乞巧楼头云幔卷浮花催洗严妆面花上蛛丝寻得徧颦笑浅双眸望月牵红线　奕奕天河光不断有人正在长生殿暗付金钗清夜半千秋愿年年此会长相见

前调　　　　　　　　　　　　欧阳修

别恨长长欢计短疎钟促漏真堪怨此会此情都未半星初转鸾琴凤管匆匆卷　河鼔无言西北眄香蛾有恨东南远脉脉横波珠泪满归心乱离肠便逐星桥断

前调【菊花四首】　　　　　　　　　　欧阳修

九日欢游何处好黄花万蕊雕阑遶通体清香无俗调天气好烟滋露结功多少　日脚清寒高下照宝钉密缀圆斜小落叶西园风嫋嫋催秋老丛边莫厌金尊倒

前调　　　　　　　　　　　　欧阳修

青女霜前催得绽金钿乱散枝头徧落帽台高开雅宴芳尊满挼花吹在流霞面　桃李三春虽可羡莺来蝶去芳心乱争似仙潭秋水岸香不断年年自作茱茰伴

前调　　　　　　　　　　　　欧阳修

露裛娇黄风摆翠人间晩秀非无意仙格淡妆天与丽谁可比女真装束真相似　筵上佳人牵翠袂纤纤玉手挼新蕊美酒一杯花影腻邀客醉红琼共作熏熏媚

前调　　　　　　　　　　　　欧阳修

对酒当歌劳客劝惜花只惜年华晩寒艳冷香秋不管情眷眷凭阑尽日愁无限　思抱芳期随塞鴈悔无深意传双燕怅望一枝难寄远人不见楼头望断相思眼

前调　　　　　　　　　　　　欧阳修

正月斗杓初转势金刀翦彩功夫异称庆高堂欢幼穉看柳意偏从东面春风至　十四新蟾圆尚未楼前乍看红灯试氷散緑池泉细细鱼欲戏园林已是花天气

前调　　　　　　　　　　　　欧阳修

二月春耕菖杏密百花次第争先出惟有海棠棃第一深浅拂天生红粉真无匹　画栋归来巢未失双双款语怜飞乙留客醉花迎晓日金盏溢却忧风雨飘零疾

前调　　　　　　　　　　　　欧阳修

三月清明天婉娩晴川袚褉归来晩况是踏青来处远犹不倦秋千别闭深庭院　更值牡丹开欲徧酴醿压架清香散花厎一尊谁解劝增眷恋东风向晩无情绊

前调　　　　　　　　　　　　欧阳修

四月园林春去後深深密幄隂初茂折得花枝犹在手香满?叶间梅子靑如豆　风雨时时添气候成行新笋霜筠厚题就送春诗几首聊对酒樱桃色照银盘溜

前调　　　　　　　　　　　　欧阳修

五月榴花妖艳烘緑杨带雨垂垂重五色新丝纒角糉金盘送生绡画扇蟠双凤　正是浴兰时节动菖蒲酒美清尊共叶里黄鹂时一哢犹?等间惊破纱牎梦

前调　　　　　　　　　　　　欧阳修

六月炎天时霎雨行云涌出奇峰露沼上嫩莲腰束素风兼露梁王宫阙无烦暑　畏日亭亭残蕙炷傍帘乳燕双飞去碧盌敲氷倾玉处朝与暮故人风快凉轻度

前调　　　　　　　　　　　　欧阳修

七月新秋风露早渚莲尚拆庭梧老是处瓜华时节好金尊倒人间彩缕争祈巧　万叶敲声凉乍到百虫啼晩烟如埽箭漏初长天杳杳人语悄那堪夜雨催清晓

前调　　　　　　　　　　　　欧阳修

八月秋高风历乱衰兰败芷红莲岸皓月十分光正满淸光畔年年常愿琼筵看　社近愁看归去燕江天空阔云容漫宋玉当时情不浅成幽怨乡关千里危肠断

前调　　　　　　　　　　　　欧阳修

九月霜秋秋已尽烘林败叶红相映惟有东篱黄菊盛遗金粉人家帘幕重阳近　晓日隂阴晴未定授衣时节轻寒嫩新鴈一声风又劲云欲凝鴈来应有吾乡信

前调　　　　　　　　　　　　欧阳修

十月小春梅蕊绽红楼画阁新妆徧鸳帐美人贪睡暖羞起嬾玉壶一夜氷澌满　楼上四垂帘不卷天寒山色偏宜远风急鴈行吹字断红日晩江天雪意云撩乱

前调　　　　　　　　　　　　欧阳修

子月新阳排寿宴黄锺应管添宫线猎猎寒威云不卷风头转时看雪霰吹人面　南至迎长知漏箭书云纪候氷生研腊近探春春尚远闲亭院梅花落尽千千片

前调　　　　　　　　　　　　欧阳修

腊月严凝天地闭莫嫌台榭无花卉惟有酒能欺雪意增豪气直教耳热笙歌沸　陇上雕鞍惟数骑猎围半合新霜里霜重鼓寒声不起千人指马前一鴈寒空坠

前调　　　　　　　　　　　　王安石

平岸小桥千嶂抱柔蓝一水萦花草茅屋数间牎窈窕尘不到时时自有清风埽　午枕觉来闻语鸟敧眠似听朝鸡早忽忆故人今緫老贪梦好茫茫忘了邯郸道

前调　　　　　　　　　　　　王安石

灯火已收正月半山南山北花撩乱闻说游亭新水漫骑款段穿云入坞寻幽伴　却拂僧牀褰素幔千岩万壑春风满一弄松声悲急管惊梦断西牎看日犹嫌短

前调　　　　　　　　　　　　张　先

巴子城头青草暮巴山重叠相逢处燕子占巢花脱树杯且举瞿塘水阔舟难渡　天外吴门清霅路君家正在吴门住赠我柳枝情几许春满缕为君将入江南去

前调【赏心亭送客】　　　　　　　　　苏　轼

千古龙蟠并虎踞从公一吊兴亡处渺渺斜风吹细雨芳草渡江南父老留公住　公驾飞车凌彩雾红鸾骖乘青鸾驭却讶此洲名白鹭非吾侣翻然欲下还飞去

前调【送台守】　　　　　　　　　　苏　轼

送客归来灯火尽西楼淡月凉生晕明日潮来无定准风未稳舟横渡口重城近　江水似知孤客恨南风为解佳人愠莫学时流轻久困频寄问钱塘江上须忠信

前调　　　　　　　　　　　　苏　轼

皎皎牵牛河汉女盈盈流水无由语望断碧云空日暮无寻处梦回芳草生春浦　鸟散余花纷似雨汀洲苹老香风度明月多情来照户但揽取清光长送人归去

前调【张元唐省亲秦州】　　　　　　　　苏　轼

一曲阳关情几许知君欲向秦川去白马皁貂留不住回首处孤城不见天霖雾　到日长安花似雨故关杨柳初飞絮渐见鞾刀迎夹路谁得似风流膝上王文度

前调　　　　　　　　　　　　苏　轼

临水纵横回晩鞚归来转觉情怀动梅笛烟中闻几弄秋阴重西山雪淡云凝冻　美酒一杯谁与共尊前舞雪狂歌送腰跨金鱼旌斾拥将何用祗堪妆点浮生梦

前调　　　　　　　　　　　　苏　辙

七十余年真一梦朝来寿斚儿孙奉忧患已空无复痛心不动此间自有千钧重　早岁文章供世用中年禅味疑天纵石塔成时无一缝谁与共人间天上随他送

前调【从叔父乞湿红牋】　　　　　　　　陈师道

一舸姑苏风雨疾吴牋满载红犹湿色鬭朝花光触日人未识街南小阮应先得　青入柳条初着色溪梅已露春消息拟作新词酬帝力轻落笔秦黄去後无强敌

前调　　　　　　　　　　　　李之仪

洗尽秋容天似莹星稀月淡人初静策杖萦纡寻远径披昏暝堤边犊母闲相并　遥想去舟魂欲凝一番佳思从谁咏顦顇归来如独醒知何境沉沉但觉烟村迥

前调　　　　　　　　　　　　毛　滂

年少莫寻潜玉老无才无艺烦君笑暖过茅檐霜日晓休起早竹间尽日无人到　别径小峰孤碧峭曲沟浅满寒清绕此老相看情不少浑忘了浑然忘了长安道

前调　　　　　　　　　　　　毛　滂

恰则小庵贪睡着不知风撼梅花落一点儿春吹去却香约略黄蜂犹抱红酥萼　遶徧寒枝添索莫却穿竹径寻孤鹤守定微官真个错从今莫从今莫负云山约

前调　　　　　　　　　　　　毛　滂

鬓厎青春留不住功名薄似风前絮何似瓮头春没数都占取只消一纸长门赋　寒日半牎桑柘暮倚阑目送繁云去却欲载书寻旧路烟深处杏花菖叶耕春雨

前调【东阳郡斋作】　　　　　　　　　朱　服

小雨纤纤风细细万家杨柳青烟里恋树湿花飞不起愁无际和春付与东流水　九十光阴能有几金龟解尽留无计寄语东阳沽酒市?一醉而今乐事他年泪

前调　　　　　　　　　　　　晁冲之

浦口潮来沙尾涨危樯半落帆游漾水调不知何处唱风澹荡鳜鱼吹起桃花浪　雪尽小桥梅緫放层楼一任愁人上万里长安回首望山四向澄江日色如春酿

前调【初创南溪真意亭】　　　　　　　　葛胜仲

岩壑萦回云水窟林深路断迷烟客茆屋数椽携杖舄人寂寂傍檐万个琅玕碧　倦客羇怀清似涤更无一点飞埃迹溪涨漫流过几席寒湜湜鳬鷖点破琉璃色

前调　　　　　　　　　　　　葛胜仲

叠叠云山供四顾簿书忙里偷闲去心远地偏陶令趣登览处清幽疑是斜川路　野蔌溪毛供饮其此身甘被烟霞痼兴尽碧云催日暮招晩渡遥遥一叶随鸥鹭

前调　　　　　　　　　　　　周紫芝

遇坎乘流随分了鸡虫得失能多少儿辈雌黄堪一笑堪一笑鹤长鳬短从他道　几度秋风吹梦到花姑溪上人空老唤取扁舟归去好归去好孤篷一枕秋江晓

前调【阻风长芦】　　　　　　　　　　周紫芝

月黑波翻江浩渺扁舟系缆垂杨杪渔网横江灯火閙红影照分明赤壁回惊櫂　风静云收天似埽梦疑身在三山岛浮世功名何日了从醉倒柁楼红日千岩晓

前调【送李彦恢宰旌德】　　　　　　　　周紫芝

休惜骑鲸人已远风流都被云孙占腰下锦绦纒宝劔光焰闪人间莫作牛刀看　见说河阳花满县相邀更约疎狂伴幸有小蛮开小讌须少款玉堂此去知非晩

前调【游真如广孝二寺】　　　　　　　　周紫芝

路入云岩山窈窕岩花滴露花头小香共西风吹得到秋欲杪天还未放秋容老　谁道水南花不好犹胜金蕊浑如埽留取光阴重一笑须是早黄花更惜重阳帽

前调【夜饮木芙蓉下】　　　　　　　　　周紫芝

月黑天寒花欲睡移灯影落清尊里唤醒妖红明晩翠如有意嫣然一笑知谁会　露湿桑柯红压地羞容似替人垂泪着意西风吹不起空遶砌明年花共谁同醉

前调【渔父】　　　　　　　　　　谢　逸

秋水无痕清见底蓼花汀上西风起一叶小舟烟雾里兰櫂檥柳条带雨穿双鲤　自叹直鈎无处使笛声吹彻云山翠鱠落霜刀红缕细新酒美醉来独枕蓑衣睡

前调　　　　　　　　　　　　周邦彦

灰暖香融消永昼蒲萄上架春藤秀曲角阑干羣雀鬬清明後风梳万缕亭前柳　日照钗梁光欲溜循堦竹粉沾衣袖灩灩面红新着酒沉吟久昨宵正是来时候

前调　　　　　　　　　　　　周邦彦

几日轻隂寒侧侧东风急处花成积醉踏阳春怀故国归未得黄鹂久住如相识　赖有蛾眉能煗客长歌屡劝金杯仄歌罢月痕来照席贪欢适帘前重露成涓滴

前调　　　　　　　　　　　　曹　组

水上落红时片片江头雪絮飞撩乱渺渺碧波天样远平沙?花风一阵苹香满　晩来醉着无人唤残阳巳在青山半睡觉只惊花改岸擡头看元来弱缆风吹断

前调　　　　　　　　　　　　吕渭老

落月杜鹃啼未了粥鱼忽报千山晓笠子盖头衣鉢少穿林表回头高刹空中小　官路旧多林木遶露浓花蕊皆顚倒渡水登山排草草庐山好香炉峰下湖波渺

前调【福建道中】　　　　　　　　　　陈与义

今日山头云欲举青蛟素凤移时舞行到石桥闻细雨听还住风吹却过溪西去　我欲寻诗寛久旅桃花落尽春无数渺渺篮舆穿翠楚悠然处高林忽送黄鹂语

前调【题画】　　　　　　　　　　张元干

钓笠披云青障绕緑蓑雨细春江渺白鸟飞来风满櫂收纶了渔童拍手樵青笑　明月太虚同一照浮家泛宅忘昏晓醉眼冷看城市閙烟波老谁能惹得闲烦恼

前调　　　　　　　　　　　　张元干

寒食西郊湖畔路天低野阔山无数路转冈斜花满树丝吹雨南枝占得春光住　藉草携壶花厎去花飞酒面香浮处老子调羮当独步须记取坐中都是芳菲侣

前调　　　　　　　　　　　　张元干

楼外天寒山欲暮溪边雪後藏云树小艇风斜沙觜露流年度春光巳向梅梢住　短梦今宵还到否苇村四望知何处客里从来无意绪催归去故园正要莺花主

前调　　　　　　　　　　　　张　鎡

拂拂春风生草际新晴万景供游戏鸥鹭飞来斜照里金和翠分明画出真山水　遮个渔翁无愠喜乾坤都在孤篷底一曲高歌千古意闲来睡从教月到花汀外

前调　　　　　　　　　　　　程　垓

独木小桥烟雨湿燕儿乱点春江碧江上青山随意觅人寂寂落花芳草催寒食　昨夜青楼今日客吹愁不得东风力细拾残红书怨泣流水急不知那个传消息

前调【赠鼎湖官妓】　　　　　　　　　李　石

西去征鸿东去水几重别恨千山里梦绕緑牎书半纸何处是桃花溪畔人千里　痩玉倚香愁黛翠劝人须要人先醉问道明朝行也未犹自记灯前背立偷弹泪

前调　　　　　　　　　　　　王千秋

黄栗留鸣春巳暮西园无着清隂处昨日骤寒风又雨花良苦信缘吹落谁家去　病起日长无意绪等闲还与春相负魏紫姚黄无恙否栽培取开时我欲听金缕

前调【寄友】　　　　　　　　　　陆　游

东望山阴何处是往来一万三千里写得家书空满纸流清泪书回巳是明年事　寄语红桥桥下水扁舟何日寻兄弟行徧天涯真老矣愁无寐鬓丝几缕茶烟里

前调　　　　　　　　　　　　危　稹

老去诸余情味浅诗情不上闲钗钏宝幌有人红两靥帘间见紫云元在深深院　十四条弦音调远柳丝不隔芙蓉面秋入西牎风露晩归去嬾酒酣一任乌巾岸

前调【朱晦翁示欧阳鼓子词】　　　　　　　黄　铢

永日离忧千万绪雪舟远泛清漳浦珍重故人寒夜语挥玉麈沉沉画阁凝香雾　风砌落花留不住红蜂翠蜨闲飞舞明日柳隂江上路云起处苍山万叠人归去

前调　　　　　　　　　　　　毛　幵

极目丹枫迎霁晓山明水净新霜早燕去鸿归无事了天渺渺风吹平野低寒草　渐过初冬时节好寻梅踏雪城南道追忆旧游人已老懽更少孤怀拟共谁倾倒

前调【次丹阳忆故人】　　　　　　　　　毛　幵

扬子津头风色暮孤舟渺渺江南去忆得佳人临别处愁返顾青山几点斜阳树　可忍归期无定据天涯巳听边鸿度昨夜乡心留不住无驿数梦中行了来时路

前调【寿白石】　　　　　　　　　　卢祖皋

白石山中风景异先生日日怀归计何事黄冈飞雪地偏着意画堂却为东坡起　人说前身坡老是文章气节浑相似只待鼎彞勲业遂梅花外归来长向山中醉

前调　　　　　　　　　　　　李昴英

重着夹罗犹怯冷隔帘拜祝团圆镜取片龙涎安古鼎香合静横牎写出梅花影　寒鹊颤枝飞不定回纹刺就更筹永小玉忺眠呼不醒霜气紧丽谯吹动梅花引

前调　　　　　　　　　　　　方千里

烛彩花光明似昼罗帏夜出倾城秀红锦纹茵双凤鬬看舞後腰支宛胜章台柳　眼尾春娇波态溜金尊笑捧纤纤袖一阵粉香吹散酒更漏久消魂独自归时候

前调　　　　　　　　　　　　方千里

冷叶啼螿寒侧侧银牀晓起清霜积魂断江南烟水国书难得相思此意无人识　緑鬓金钗年少客愁来嬾傍菱花仄雾阁云牎闲枕席情何适杯盈珠泪还偷滴

前调　　　　　　　　　　　　陈允平

日转花梢春已昼双蛾曲理遥山秀百草偏输羞不鬬随人後无情自折金丝柳　秋水盈盈娇欲溜六么倦舞弓弯袖偷摘青梅推病酒徘徊久一双燕子归时候

前调　　　　　　　　　　　　张　炎

门掩新隂孤馆静杨花却解来相趁几日方知因酒病无憀甚脱巾挂壁将书枕　见说落红堆满径不知何处游人盛自笑扁舟犹未定清和近寻诗巳约兰陵令

前调　　　　　　　　　　　　张　炎

辛苦移家聊处静埽除花径歌声趁也学维摩闲示病迂疎甚松风两耳和衣枕　颇倦扶筇寻捷径东墙蔼蔼红香盛少待揺人波自定蓬壶近且呼白鹤招韩令

前调【送友赴试南宫】　　　　　　　　　石孝友

射虎将军搴绣帽西园公子南山豹共跨龙媒衔凤诏风色好宫花御柳迎人笑　劒履森森天日表集英殿下春来早双鹗盘空擎百鸟归来了蓝袍锦水光相照

前调【潮】　　　　　　　　　　　石孝友

夜半潮声来枕上击残梦破惊魂荡见说钱塘雄气象披衣望碧波堆里排银浪　月影徘徊天滉漾金戈铁马森相向洗尽尘根捐翳障增豪放从公笔力诗词壮

前调【有忆】　　　　　　　　　　陈袭善

鹫岭峰前阑独倚愁眉蹙损愁膓碎红粉佳人伤别袂情何已登山临水年年是　长记同来今独至孤舟晩漾湖光里?草斜阳无限意谁与寄西湖水是相思泪

前调　　　　　　　　　　　　丁羲叟

十里寒塘初过雨采莲舟上谁家女秋水接云迷远树天光暮船头忘了回来路　却系兰舟深处住歌声惊散鸳鸯侣波上清风花上露无计去月明膓断双栖羽

前调　　　　　　　　　　【宋媛】李清照

天接云涛连晓雾星河欲曙千帆舞髣髴梦魂归帝所闻天语殷勤问我归何处　我报路长嗟日暮学诗复有惊人句九万里风鹏正举风休住篷舟吹取三山去

前调　　　　　　　　　　　　李清照

雪里已知春信至寒梅点缀琼枝腻香脸半开娇旖旎当庭际玉人浴出新妆洗　造化可能偏有意故教明月玲珑地共赏金尊沉绿蚁莫辞醉此花不与羣花比

前调【送春四首】　　　　　　　　　　段克已

诗句一春浑漫与纷纷红紫俱尘土楼外垂杨千万缕风落絮阑干倚徧空无语　毕竟春归何处所树头树底无寻处惟有闲愁将不去依旧住伴人直到黄昏雨

前调　　　　　　　　　　　　段克已

不是花开常殢酒只愁花尽春将暮把酒酬春无好句春且住尊前听我歌金缕　醉眼看花如隔雾明朝酒醒那堪覰早是闲愁无着处云不去黄昏更下廉纤雨

前调　　　　　　　　　　　　段克巳

龙尾沟边飞柳絮虎头山下花无数花底醉眠留杖屦花上露随风散漫飘香雾　老去逢春能几度不妨且作风光主明日不知风共雨回首处夕阳又下西山去

前调　　　　　　　　　　　　段克已

一片飞花春已暮那堪万点飘红雨白发送春情最苦愁几许满川烟草和风絮　常记解鞍沽酒处而今緑暗旗亭路怪底春归留不住莺作驭朝来引过西园去

前调　　　　　　　　　　　欧阳元功

正月都城寒料峭除非上苑春光到元日班行相见了朝回早阙前褫帊懽相抱　汉女姝娥金搭脑国人姬侍金貂帽绣毂雕鞍来往閙闲驰骤拜年直过烧灯後

前调　　　　　　　　　　　欧阳元功

二月都城春动野引龙灰向银牀画士女城西争买架看驰马官家迎佛官兰若　水暖天鵞纷欲下鹰房奏猎催车驾却道海青逢燕怕才过社柳林飞放相归罢

前调　　　　　　　　　　　欧阳元功

三月都城游赏竞宫墙官柳青相映十一门头车马并清明近豪家寒具金盘飣　墦祭留连芳草径归来风送棃花信向晩轻寒添酒病春烟暝深深院落千秋迥

前调　　　　　　　　　　　欧阳元功

四月都城氷盌冻含桃初荐瑛盘贡南寺新开罗汉洞伊蒲供杨花满院莺声哢　岁幸上京车驾动近臣准备銮舆从健德门前飞玉鞚争持送蒲萄马乳归银瓮

前调　　　　　　　　　　　欧阳元功

五月都城犹衣裌端阳蒲酒新开腊月傍西山青一掐荷花夹西湖近岁过苕霅　血色金罗轻汗搨宫中画扇传油法雪腕彩丝红玉甲添香鸭凉餻时候秋生榻

前调　　　　　　　　　　　欧阳元功

六月都城偏昼永辘轳声断浮瓜井海上红楼欹扇影河朔饮碧莲花肺槐芽渖　緑鬓亲王初守省乘舆出後严廵警太液池心波万顷闲芳景埽宫人户捞鱼艇

前调　　　　　　　　　　　欧阳元功

七月都城争乞巧荷衣旖旎新棚笊龙袖娇民儿女狡偏相搅穿鍼月下浓妆佼　碧玉莲房和柄拗晡时饮酒醒时卯淋罢麻稭秋雨饱新凉稍夜灯叫买鸡头炒

前调　　　　　　　　　　　欧阳元功

八月都城新过鴈西风偏解惊游宦十载辞家衣线绽清宵半家家捣练砧声乱　等待中秋明月翫客中只作家中看秋草墙头萤火烂疎钟断中心台畔流河汉

前调　　　　　　　　　　　欧阳元功

九月都城秋日亢马头白露迎朝爽曾上西山观苍莽川原广千林红叶同春赏　一本黄花金十镪富家菊谱签银榜龙虎台前鼍鼓响擎仙掌千官瓜果迎銮仗

前调　　　　　　　　　　　欧阳元功

十月都城家百蓄霜菘雪韭氷芦菔煖炕煤炉香豆熟燔獐鹿高昌家赛羊头福　貂袖豹袪银鼠襮美人来往氊车续花户油牎通晓旭回寒燠梅花一夜开金屋

前调　　　　　　　　　　　欧阳元功

子月都人居煖阁吴中雪纸明如垩锦帐豪家深夜酌金鸡喔东家撤宴西家噱　纤指柔长宫线弱阳回九九宫氷凿尽道今冬氷不薄都人乐官家喜受新年朔

前调　　　　　　　　　　　欧阳元功

腊月都人供煖箑宫中障面霜风猎甲第藏鈎环侍妾红袖压笑歌声送金焦叶　倦客玉堂寒正怯晓洮金井氷生鬛冻合竈觚饧一楪吴霜镊换年嬾写宜春帖

前调【秋雨】　　　　　　　　　　杨　慎

云掩遥山山掩翠雨声急战荷声碎緑锦离披红锦坠花叶背波间惊起鸳鸯睡　潋灩芳尊人共对碧筒凉沁初消醉湿烟香雾笼归袂揺玉辔南风马上闻蛙吹

前调【冬雪】　　　　　　　　　　吴子孝

日暖雪花飞片片幻成六出如铺练庭下早梅香自献寒灩潋仙姿欲鬭琼瑶蒨　薄酒一卮聊独劝貂裘坐拥红炉艳城里人家都十万风满院祗愁破屋饥寒徧

前调　　　　　　　　　　　　吴子孝

江上雪花如落絮山前钓艇还归去林鸟不啼村市暮人踽踽板桥路滑驴难度　诗兴满怀谁共赋吟肩痩耸寻梅隖拥袖捻须成妙句寒不语氷澌声遶沙堤树

前调【寿顔惟清母八十】　　　　　　　　吴子孝

箫鼔门阑人竞羡高堂耆母身偏健家圃潘舆游不厌斑衣绚老莱得侍春风面　五十儿年乌鬓艳儿啼母笑欢无限桂实荪枝香满院分甘偏年年共醉长安宴

前调【秋日泊汉江口】　　　　　　　　　张　綖

江上凉颸清绪燠片云消尽明团玉水色山光相与緑烟树簇移舟旋傍渔灯宿　风外何人吹紫竹梦中听是飞鸾曲叶落枫林声簌簌幽兴触明朝相约骑黄鹄

前调　　　　　　　　　　　　周　用

冷薄衣罗官署晓丝丝雨脚青梅小黑发镜中知渐少渔家傲江湖白浪迷鸥鸟　借问天公何太巧暗将岁月催人老厎事放衙今日早人传道家乡三月书来了

前调　　　　　　　　　　　　王锡爵

芦荻萧萧秋正晩小舟移处沙汀浅藕嫩鱼肥蓴更软新酒煖妻儿列坐周船板　明月满江风似翦夜寒添着蓑衣短漫酌缓斟知几盌星斗转一声横笛青山远

前调【渔父】　　　　　　　　　　张大烈

碧峰耸翠清江绕一缕垂丝天际渺觅得鲈鱼随返櫂归来了穉子收竿开口笑　擎杯明月来相照水光映彻黄昏晓醉眠忽听飞鸿嘹清梦窕明朝依旧沧浪钓

前调　　　　　　　　　　　　吴　易

鹦鹉洲前天似水凤凰池上山横翠短艇轻纶随处檥秋似洗玉醅金蕊银丝鱠　泽畔三闾醒与醉芦漪伍子歌和泪苦恨英雄成底事烟月里笛声吹彻鳌鱼睡

前调　　　　　　　　　　　【明媛】徐　媛

板扉小隐青溪曲夜月罗浮花覆屋木笼戛戛揺生谷庄田熟桔槹悬向茅檐宿　青山一片芙蓉簇林皋逸韵飘横竹远浦轻帆低几幅浓睡足笑看小妇琼鬟緑

前调【又一体】　　　　　　　　　杜安世

疎雨才收淡净天微云绽处月婵娟寒鴈一声人正远添幽怨那堪往事思量徧　谁道绸缪两意坚水萍风絮不相缘舞监鸾膓虚寸断芳容变好将憔悴教伊见

御选历代诗余卷四十二








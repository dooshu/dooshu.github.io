○答王對滄撫臺 【 開屯】

開荒之議大是難言、二語盡此中情事以為不可開而卻有可開之地以為可開而卻有不願開之人客有為予言有人□淮上種荒田者田甫熟而田主人執告者紛然竟不能有棄其田而歸此開荒者所以少也人所以不願開者。富有田者盡力於熟田。不肯治荒田也。貧無田者又無力可治荒田。必仰給牛種於官。官給牛種。豈召之來而遂給之耶。必報姓名。必關里甲。必遞領狀。皆不能徒手得必有費矣還牛種於官。又有費矣起收子粒追呼之使相屬。又必有費矣此三項者皆正費也。未為累也。田未墾時荒田也。官田也。既墾而田主人至矣。田主人欠糧。則拉與賠糧。欠差則拉與賠差。非必真正田主人也。本非其田而賴之使賠者亦有之矣。賴之於官。非必不才有司聽其賴也。即才有司而急於差糧之完屈之使賠者亦有之矣言之可痛非直一歲賠也。歲歲佃之。則歲歲賠之不棄其田賠未巳也故人之視荒田。不啻坑穽。官雖召之不應也。雖給之牛種。寬其租粒不往也。何也差糧之累難支而官府之令不信也此百姓之所以益逃。而田土之所以益荒也。乃諸鎮以墾田入奏者。動輒數千百頃、不佞視其籍。惟有切齒而恨且歎耳。將誰欺乎。夫田既日墾。則租當日多。租日多則餉當日減。悉邊鎮之弊今各鎮一面報開荒一面請餉則其未嘗開荒可知其所報開荒。直虗文耳。臺下卻欲實做、必踏勘地畝。攤派稅糧。使荒熟有定數。輕重有定額而後召民開種。令其樂從。此舉事之所以甚難。報成之所以獨後也。若止具文書如他人、則何難之有、而又何至有怠政之議哉、雖然寧以怠政去官。無寧以虗文冐賞也。即此一事以議臺下、而臺下之人品宦蹟乃益見其高、毀譽去就、何足計也、欽服欽服、


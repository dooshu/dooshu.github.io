有客（都下作。）

有客过我言，问我何跼蹐。
长安诸贵人，冠盖日相索。
况子多旧游，握手示肝膈。
高坐复奚为，沈吟昵逢掖。
感君意拳拳，我乃江潭客。
畴昔忝京僚，一出扫履迹。
公卿虽吐哺，候阍已颜赤。
迢迢天际云，郁郁涧底石。
气类本缠绵，形势自疏隔。
颇欢贫贱交，尔汝相朝夕。
文酒张吾军，高言嗣往昔。
行矣班生庐，干谒非长策。



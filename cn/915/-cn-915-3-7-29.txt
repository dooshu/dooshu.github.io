◇封丙吉等诏（元康三年三月）

朕微眇时，御史大夫丙吉、中郎将史曾、史玄、长乐卫尉许舜、侍中光禄大夫许延寿皆与朕有旧恩，及故掖庭令张贺辅导朕躬，修文学经术，恩惠卓异，厥功茂焉。《诗》不云乎，「无德不报。」封贺所子弟子侍中中郎将彭祖（《张安世传》作《诗》云「无言不雠，无德不报，」其封贺子侍中关内侯彭祖。）为阳都侯，追赐贺谥曰阳都哀侯。吉、曾、玄、舜、延寿皆为列侯。故人下至郡邸狱复作，尝有阿保之功，皆受官禄田宅财物，各以恩深浅报之。（《汉书·宣纪》，又见《张安世传》有删节。）


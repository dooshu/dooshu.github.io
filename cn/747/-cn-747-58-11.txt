○李光颜检校司空封郡公制

门下：授鈇钺之寄，当兵车之会，力锄凶险，志殄寇雠。星霜固难夺之诚，始终见师贞之节，嘉猷益茂，力集休勋。宜崇宠光，肆於时夏，考诸前志，斯为大经。忠武军节度使李光颜，崆峒秀气，为时生才，谦和不流，简厚能断。本忠信以经武，阅《诗》、《书》以理戎，首职北垣，声雄大卤。受命既平於朔野，悬军亦翦其巴庸，已积功劳，铭在钟釜。朕以淮濆负固，历纪稽诛，自授兵符，独运明略。分营先得其地险，吞敌屡挫於贼锋，尝下名城，拔其赵帜，制胜之术，动合鬼神，百战表於忘躯，一心注於报国。岁月滋久，坚诚不回，当凶妖就执之初，是溃党乞降之际，单骑以入其栅垒，免胄而吊其伤残，纳之不疑，乃见全德。今欃枪已灭，申蔡无虞，寝兴以思，用息戎马，则报功显秩，位宜重於三公；驭贵殊勋，赋亦开於千乘。陟论道之优礼，奖述职之崇名，尔其敬之，无替旧服。可检校司空使持节许州诸军事兼许州刺史御史大夫依前充忠武军节度管内支度营田陈许等州观察处置等使，仍赐上柱国，封武威郡开国公，食邑二千户，散官勋如故。主者施行。


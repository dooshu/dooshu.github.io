○辞泽州节度表

臣闻量才授任，本切於安人；奉上推忠，莫先於体国。臣早逢昌运，备历华资。止仗竭诚，幸无躁迹。六年内值，虽叨待从之荣；一日台司，未展匡扶之志。敢忘急病，用副忧勤。况重镇兵符，元戎相印。特膺宠寄，出自宸衷。岂合惮劳，更陈衷款。但以郑昌图主留累月，将结深根；孟方立专据三州，转成积。招其外则潞人胥怨，抚其内则邢将益疑。祸方炽於既焚，计柰何於已失。须观胜负，乃决安危。欲遵命而勇行，则寝兴百虑；思奉身而先退，则事体两全。伏乞圣慈，博求廷议，择其可付，理在后长。免微臣负怀宠之讥，使上党破必争之势。触藩知难，庶无愧於前言；报国图功，岂无伸於此日。

刘恭伯

恭伯，大中时人。


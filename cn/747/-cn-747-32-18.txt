○定犯徒配军诏

刑之所设，将以闲邪，法不在严，贵於知禁。朕自临万国，向逾三纪。思宏至道之化，实务好生之德。比者应犯极法，皆令免死配流，所以市无刑人，狱无冤系。哀矜勿喜，冀洽於生灵，大小以情，宁忘於鉴寐。至於徒罪，虽非重刑，力役之外，不免拘絷，载罹寒暑，诚可矜量。自今以后，其犯罪应合徒者，并宜配诸军效力，庶感激之士，因以成功，宽大之恩，叶於在宥。且本置杖罪，是代肉刑，将以矜人，非惟重法。今官吏决罚，或有任情，因兹致毙，深可哀悯。其犯杖罪，情非巨蠹者，量事亦令效力。宜令所司作载限，仍立条例处分。


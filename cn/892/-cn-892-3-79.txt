文集卷七十九


与欧阳晦夫


轼数日病痢，不果往谒，想起居佳胜？饯行诗辄跋尾，匹纸亦作数百字。余皆驰纳。不一一。轼再拜晦夫推官阁下。七月十三日。

《乳泉赋》切勿示人。切恳切恳！《大观录》卷五





与范子丰　一


轼启：人还辱书，承起居佳胜为慰。承盐局乃尔繁重，君何故去逸而就劳，有可以脱去之道乎？外郡虽粗俗，然每日惟早衙一时辰许纷纷，余萧然皆我有也。四明既不得，欲且徐乞淮浙一郡，不能胜暑中登舟耳。其余，书不能尽万一。惟保爱保爱！不一不一。轼再拜子丰正字亲家翁足下。《宝真斋法书赞》卷一二





与范子丰　二


轼启：别来新岁庆侍多暇，日集休福。轼百凡如昨，然方求郡，累削不允，终当坚请，以息烦言耳。蜀公丈以节下人事略无少暇，未果上问，乞道下怀。新春，万万以时保练，冗中不谨。轼再拜子丰承事亲家翁执事。正月六日。《西楼帖》





与子安


轼启：近两捧来诲，伏承尊体佳胜，甚慰下情。轼蒙庇粗遣，屡乞解职补外，终未开允。何日瞻奉，临书惘惘。乍热，万乞保重，不备。弟轼再拜子安三哥、三嫂左右。三月十日。

馆伴北使，得蕃段子，分献一匹。不罪微浼。轼又上。《西楼帖》





与宝月大师　一


轼顿首：昨者累日奉喧，既行，又沐远出，至刻厚意。即日法履何如？所要绣观音，寻便召人商量，皆言若今日便下手绣，亦须至五月十间方得了当。如成见卖者即甚不佳，厥直六贯五六。见未令绣，且此咨报，如何如何？借及折枝两轴，专令归纳，并无污损，且请点检妆佛，甚烦催督。今令两仆去迎，且请便遣回，今趁追荐，仍希觑令子细安置结束，勿使磨损，为祝。其余者，亦幸与督之。至祝至祝！所借浮沤画一轴，近将比对壁上画者，恐非真笔，然亦稍可爱。前人如相许辍得亦妙。冗事甚聒雅怀，非宗契不至此也。大人未及奉书，舍弟亦同此致恳。珍重珍重！不次。轼顿首宗兄宝月大师。三日早。前买缬一匹，花样不入意。却封纳换黄地月儿者一匹，厥直同否？聒噪聒噪！昨所说两药方，札去呈大人。近召册八哥，与说前来事意，他言待归与一亲情计会，此欲与再扣前人，恐要知。浮沤请与挂意图之。厥费亦请勿令过。前来所说，但量贫宗所办得，莫作何三辈眼目看也。呵呵。因送窦宰，千万□及(1)。轼手启。《西楼帖》





与宝月大师　二


轼顿首：违间旬日，法履何似？昨眉阳奉候数日，及至嘉树亦五六日间，延望不至，不知何故爽前约也？怏快。来早且解缆前去。渐远，无由一见，惟强饭多爱。今嘉倅任屯田秀才行，聊附此为问。草草，不宣。轼顿首宗兄宝月大师。十月十二日。僧正亦不别幅。《西楼帖》





与宝月大师　三（残）


……成都大尹明叟，雅故相知之深，礼当拜状。以罪废之余，不敢上玷。或因问及，即道此意，如不言及，即不须道也。轼手启。

手启上宝月大师老兄。轼谨封。

书上成都府大慈寺小和院宝月大师。眉山苏轼谨外封。《西楼帖》





与子明　一


轼启：自离乡奉状，遂至今日，亦到京。百冗，然怠慢之谴，不敢辞也。亦不捧来诲。颇得眉州书，粗闻动止。即日远想尊体佳胜？侄男女各安？轼二月中，授官告院，颇甚优闲，便于懒拙。却是子由在制置司，颇似重难。主上求治至切，患财利之法弊坏，故创此司。诸事措置，虽在王安石、陈升之二公，然检详官不可不协力讲求也。常晨出暮归，颇羡弊局之清简。今岁以中举人来者极多，已有四百余人。十六郎举业颇长，有望。因风时寄片字，余惟千万善保尊重。谨奉状起居，不备。弟轼再拜子明都纠二哥、县君二嫂左右。□月廿七日(2)。《西楼帖》





与子明　二


轼启：得递中及走马处书诲，喜知尊候康胜，郎娘各安。轼此与以下各无恙。陈州亦安，近沿牒来，住十余日而去。所报狱事甚详。初闻亦深为忧挠。近闻石掾翻案，他莫亦不免作失入。近有人言，见审刑孙待制论此事云，法官据案下法不成出入下头必是有失举驳或失出下减等，皆公罪杖，必不深重，且请安心。蒲大已作检正，仍是孔目房，甚有能名。雍大得蜀宪，旦夕行矣。兄意已与具道矣。料钱请到二月□(3)，已托李由圣寄银五十两，在鲜于子骏处，托转达蓬州大哥处分擘奉还也。具有数子在彼。近日不行青苗者，虽旧相不免。弟若出外，必不能降意委曲随世，其为虀粉必矣。以此且未能求出，聊此优游卒岁耳。未缘聚首，惟望以时自重，不备。弟轼再拜子明都曹二哥、县君二嫂左右。四月七日。《西楼帖》





与子明　三


轼启：因循久不奉状，亦多时不捧来诲，倾系殊深。即日远想尊体佳胜？侄儿女各无恙？乡人到者，皆言兄临政，精敏之誉，甚慰想望。轼此并安常。昨五月生者婴儿名叔寄，甚长进。子由在陈州安，八月中生一女，名宛娘，必已知之。曾托石嗣庆秘校附书并公服□必达(4)。兄去替更只半年，必且为东上之计，不知会于何处？轼自到阙二年，以论事方拙，大忤权贵，近令南床捃摭弹劾，寻下诸路体量，皆虚，必且已矣。然孤危可知。春间，必须求乡里一差遣。若得，即拜见不远矣。忠义古今所难，得虚名而受实祸，然人生得丧皆前定，断置已久矣，终不以此屈。远书，不敢缕，略报免忧耳。冬寒，千万善保尊重。不备。弟轼再拜都曹子明兄、县君二嫂左右。十月廿八日。《西楼帖》





与子明　四


轼启：久不奉诲音，日增思念。严寒，不审尊履何如？轼与以下并安。府幕已有正官，陈忱。更月余到，且可脱去。近为十六侄葬事，得朝假十日，昨晚方自八角归。掩圹诸事已了，颇甚臻至，但削诸浮华。可送者十余人，亦就八角略管领之。伤心伤心！媳妇彭寿且安。柳郎亦送至，彼小娘亦在此，为久患腹藏，调理无效，故柳郎挈来入京就医也。服药渐有体面，见今亦无苦恙。勿忧勿忧！巧孙甚长惠，只在家里，安下数日，却暂去觐他伯父。在此监仓。轼近迁居宜秋门外，宅子稍得厅前颇有野趣，可葺作一小园。但自揣必不久在都下，无心作此也。近日事体颇新，兄弟蠢拙，颇为当柄者所忿。孤远恐不自全，日虞罪戾耳。远书不细述。未由拜会，千万以时珍卫。谨奉状，不备。弟轼再拜子明都曹二哥、县君二嫂左右。十一月廿二日。

尊己一婢，近归京师。句令府中分析病亡因依，云见寄榇润州鹤林寺，已焚了，并十二郎亦然伤苦，已令行文字往本州钤束寺僧常切照管。力□，只及此耳。《西楼帖》





与子明　五


轼启：忽又岁尽，相去数千里，企望之怀，牢落可知。即辰尊履何如？轼此并安。已罢府幕，依旧官告院。大哥已授蓬州宜陇令，必已知。小娘在此服药，已安，元亦无苦恙也。十六郎房下，权已迎归在此。彭寿颇健。子由来年穷腊方赴任，方头罢却差遣，请受坐食贫，兄既不知过，又被士大夫交口誉之，愈难向道也。奈何奈何！无缘会聚，惟乞以时珍卫。谨奉启上问，不备。弟轼再拜子明都曹兄、县君二嫂左右。《西楼帖》





与子明　六


轼启：累捧来诲，伏承尊履休胜，侄男女各安康，深慰深慰！轼此与以下并安。累蒙令问奏案次第。近问得一的当人，云兄已书杖六十公罪，又系去官，必无虞，非久，上矣。千万无虑，问得甚的，不欲详言也。但可惜石同年不免耳。近蒙惠书，冗中未及答。且告多致恳，宦途常事，不足介意。轼近乞外补，蒙恩除杭倅□阙，旦夕且般挈往宛丘，相聚四五十日，俟凉而行。愈远左右，益增倾企。伏暑方炽，万乞保重。临行百冗，奉状草率，幸恕之。不备。弟轼再拜都曹二哥、县君二嫂左右。六月十七日。

料钱请至三月，已缴纳讫。去年寄一笏，令孙潜带与鲜于子骏，转达大哥处。自后又寄蓬州知州十两去，并有数子在大哥处也。《西楼帖》





与子明　七


轼启：九月递中奉状，计达。即日远想尊候万福？侄男女孙各计安胜，后来更添孙未？轼此与以下并安。拜别忽又岁尽，会集杳未有期，西望于邑。时事日蹙迫，所至皇皇。钱塘旧号乐都，比来事事减削寒俭，食口渐众，而百物贵，平居仅可□足(5)，自顾方拙，日忤监司，若蒙体量沙汰，好一段狼当也。然得过且过，亦未暇计虑。兄仍权延贡□已赴本任(6)。因风时赐诲音。严寒，千万乞善保尊重。有少公事，一到湖州。临行草草中，奉状不备。弟轼再拜察推子明兄、县君二嫂左右。十一月十五日。

十二姨尊候计万福？近领手诲，为忙中未及拜状，乞道卑恳。轼又上。《西楼帖》





与子明　八


轼启：久不上状，懒惰之性，兄所照知，想未深罪。即辰尊履何如？兄所临有声蔼然，想诸公文章，别有殊擢。弟已有替人，替成资。二年水旱，无种不有，且只得善去也。阔别十年，瞻奉无期，此怀可知。惟顺时保练，卑请区区之至也。谨奉手状起居，不备。弟轼再拜寺丞子明二哥、县君二嫂左右。八月十八日。

建茶兖墨各少许，表□而已(7)。不罪浼渎。《中秋》三诗，寄呈以当一笑。轼再拜。《西楼帖》





与子明　九


轼启：久不奉状，无便故也。递中又恐浮沉，皆不审尊体何如。大哥奄逝，忽已一年，近念不忘。承示大葬，不得临圹一诀，此恨无穷。今因王家夫力还乡，附奠文一首，托杨有甫具奠。仍告兄取次差儿侄一人，因正初拜坟时，与读过。轼此凡百如常，但江淮不熟，艰食贫困耳，余无可念。递中曾用皮角，附李信甫书一角，必到。见说见说！且在和州，四娘甚安也。乍冷，万万以时自重。谨奉状，不备。弟轼再拜子明通直二哥、县君二嫂左右。九月一日。《大观录》卷五





与某宣德书


蒙遣人致金五两、银一百五十两为赆。轼自黄迁汝，亦蒙公厚饷，当时邻于寒殍，尚且辞避，今忝近臣，尚有余沥，未即枯竭，岂可冒受。又恐数逆盛意，非朋友之义，辄已移杭州，作公意舍之病坊。此盖某在杭日所置，今已成伦理，岁收租米千斛，所活不赀，故用助买田，以养天民之穷者。此公家家法，故推而行之，以资公之福寿，某亦与有荣焉。想必不讶。至于感佩之意，与收之囊中，了无异也。《咸淳临安志》卷八八





与张天觉　一


轼启：羁旅索寞久矣，见公得一散怀抱，为乐难名。行日犹欲上谒，遽闻侵夜解去，既而累日风雨，知仙舟未免留连，甚多耿耿也。两沐□□(8)，慰□□□(9)。即日起居何如？公受眷遇深，必不久远外，会□舟中之……(10)。《西楼帖》





与张天觉　二


轼启：一向多病，不时奉书，思仰甚矣。比日履兹畏暑，起居佳胜？向蒙示谕“铁牛老鼠”之说，实不晓此谜。但废放之中，病患相仍，默坐观者，虽无所得，而向之浮念杂好，尽脱落矣。永日杜门，游从登览，举觉无味。此下根钝器，所守如此，不足为达者言也。久望公还，何故至今，何时复得把臂一笑。未间，惟万万以时自重。轼再拜天觉学士阁下。六月五日。《西楼帖》





与张天觉　三


轼比来多病少出，向时浮念杂好，扫地尽矣。天觉比来诸况何如？已有儿子未？因书略相报。漫令小儿往荆渚求少田，不知遂否？甚欲与公晚岁为邻翁，然公岂此间人哉！轼白。《西楼帖》





与张天觉　四


……语，想必留意也。余更万万慎重自爱。谨奉手启上问，不宣。轼再拜天觉学士执事。三月十四日。《西楼帖》





与钦之


轼去岁作此赋，未尝轻出以示人，见者盖一二人而已。钦之有使至，求近文，遂亲书以寄。多难畏事，钦之爱我，必深藏之不出也。又有《后赤壁赋》，笔倦未能写，当俟后信。轼白。《庚子销夏记》卷八





答刘景文


公每发言，如风樯阵马，迅霆激电，不意于中复有祥光异彩，纡余致腻，盎盎如阳春淑艳，时花美女，诚不足比其容色态度，此所谓不测之谓神也。《王荆文公诗》卷三六《答刘季孙》李壁注文





与李商老


轼启：昨日辱访，且惠书教，适病，未能读，晨起乃得详览。阅味再三，悲喜兼怀，知德叟有子不亡也。未能往谢，但写得墓盖大小两本，择而用之可也。病倦，裁谢草草。《豫章黄先生文集》卷二九





与庞安常


轼启：适恰遣人奉启，辱教，且审起居佳胜。召食固当依命，为章宪在武昌见候，轼来日又斋素，必难趋赴，且望恕察。晚当拜见，匆匆奉启。不一。轼再拜安常处士足下。《宝书斋法书赞》卷一二





与家退翁　一


轼启：数日斗寒，尊体佳否？来日谒告一日，与公略会话，幸访临早食也。不宣。轼再拜退翁朝散年兄。廿三日。《西楼帖》





与家退翁　二


轼启：昨日先纳送行诗，必达。经宿起居何如？来日定成行否？卑体尚畏风，不果往别。千万顺候自爱。细簟一领，暑途恐须用。鱼胶四片，鹿顶合子一枚，赐墨三丸，纳上。不讶浼渎。不宣。轼再拜退翁朝奉使君兄。十一日。《西楼帖》





与家退翁　三


轼启：人来，辱手书，具审起居胜常，甚慰想望。轼连岁乞补外，请越得杭，恩出望外，不独少便衰疾，亦遂安蠢拙矣。但去□日远，归扫坟墓何日，不能无惘惘也。乍热，千万以时保爱。治行，冗中布谢，草略，不宣。轼再拜退翁朝散年兄。四月十三日。

手启上退翁朝散家。轼谨封。《西楼帖》



* * *



(1)　□：似“访”字。

(2)　□：似“三”字。

(3)　□：似“住”字。

(4)　□：似“段”字。

(5)　□：似“裹”字，又似“里”字。

(6)　□：似“莫”字。

(7)　□：似“信”字。

(8)　□□：有涂改痕迹，不易辨认，似“书问”二字。

(9)　□□□：有涂改痕迹，不易辨认，其后之“□□”，似“落落”二字。

(10)　□：似“散”字。






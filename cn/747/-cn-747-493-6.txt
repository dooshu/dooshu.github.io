○送从史南仲登科後归汝州旧居序

古者采诗以辩志，升歌以发德，系於时风，播为乐章，有不类者，君子羞之。令兄能溯其末流，泳於深源，志之所之，不迁於物。以为洙泗弟子，起予者商，而又嘉回之屡空，鄙赐之屡中，故带经食力，耕於汝山之下，环堵蓬茨，若荫华榱，逸韵丽藻，锵然在听。去岁临汝守首贤能之书，贡於仪曹，瞻言正鹄，审固则获，前此亦尝失之矣。退实无愠，赢而不嚣，盖能反诸已而已，且用廉贾之道故也。今将抵洛郊，历平阳，与贤诸侯交欢假道。然後自洛之汝，燕居中林，磅礴古昔，务诸远大。莺出幽谷，鹏击南溟，将与群从叔季，复修异日之贺，岂止於今耶？南宫郎有雅知兄者，且与德舆为僚，徵诗贶别，以附其志。谨序。


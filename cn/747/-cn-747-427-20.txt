○送卢侍御赴恒州使幕序

圣朝以上台清河王鸿勋茂绩，焯见群后，俾兼绾中枢。将二十年，南征北伐，投艰排难，则倍之矣。是则国有恒岳，以公配之而有土；天有上将，以公委之而分阃。勤则至矣，位亦极矣。谈者为美，其谁闲然？故得高枕安边，包茅述职，出奖忠义，入延秀异，不远数千里而得卢君。君亦感激知已，奔波从事。虽立资於时，实由昔用誉，不家而食，尽室以行。峨铁冠而利往，陪玉帐以忝画，何风会合而至是乎？初此行也，锺陵有连帅之府，落帆江浦，上谒告离。府公以禀命则同奖王室，修好则不闻遐方。爰遵上公，爰遵上公，是厚宾介，我以杂佩，必先饩牵。便蕃初筵，礼无违者。元冰仲月，白雁南飞。大舟横江，信宿千里。且务从军之乐，不赋苦寒之行，盖时人义之者多矣。仆江西旅人也，趋风明庭，同等见顾，常忝座右之客，不贱屏外之员。送君此行，抑有由也，然安得容容掺子之祛乎！


○对获俘衣之判

〈乙攻城，获俘衣之。或以为非，曰：“使其如归。”〉

德以绥边，仁惟克敌，必将制胜，是曰“能贤”。乙出师以和，攻昧以顺，戈矛云合，士卒星驰。既左旋右抽，期一月三捷。人思悬布，军以获俘，以为安忍无亲，黩武无烈。作其令主，徵冶夫之谋费；还其侵地，善羊祜之取吴。则寒者衣之，人遽叛於南氏；归乃有所，城亦复於季孙。美绩可书，策勋宜赏。彼或非者，徒测海而多愧；尔有词焉，固包荒而无怍。


王汉卿农部宗海出都扺潮小住将归武平赋别　二首


征书万里赴长安，御笔新除七品官。玉殿晓云扶射策，金台斜日送归鞍。

眼看沧海蓬莱浅，梦入诸天列宿寒。一笑江城重话旧，此行垂橐负瞻韩。

岸花送客绿篷忙，天上初回粉署郎。南海约寻光孝寺有羊城之约，西山归访读书堂。武平西山有李纲读书堂遗址。江湖游草添行卷，风雪寒梅问故乡。佳话闺中应说遍，良人执戟在明光。






◇上魏明帝疏请选征辽东副将（景初二年正月）

臣闻先王制法，必於全慎。故建官受任，则置假副。（《晋书》作「则置副佐」。）陈师命将，则立监贰；宣命遣使，则设介副，临敌交刃，则参御右，盖以尽谋思之功，防安危之变也。是以在险当难，则权足相济；陨缺不豫，则才足相代，其为国防，至深至远。及至汉氏，亦循旧章，韩信伐赵，张耳为贰；马援讨越，刘隆副军。前世之迹，著在篇志。今懿奉辞诛罪，精甲锐锋，步骑数万，道路回阻，四千馀里。虽假天威，有征无战，寇或潜遁，消散（《晋书》作「消引」。）日月。命无常期，人非金石，远虑详备，诚宜在副。今北边诸将及懿所督，皆为僚属，名位不殊，素无定分，统御之尊卒有变急，不相镇摄。存不忘亡，圣达所戒。臣愚以为宜选大臣名将威重宿著者，盛其礼秩，遣诣懿军，进同谋略，退为副佐。虽有万一不虞之灾，军主有储，则无患矣。（《魏志·明帝纪》注引《魏名臣奏》。又《晋书·何曾传》。）


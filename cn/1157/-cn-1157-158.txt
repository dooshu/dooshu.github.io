●卷一百五十八　兵考十

○车战

周武王戎车三百两（兵车，百夫长所载。车称两。一车步卒七十二人，凡二万一千人，举全数），虎贲三百人（勇士称也，若虎贲兽，言其猛也。皆百夫长），与受战於牧野。

《诗》："与尔临、冲，以伐崇墉（临，临车也；冲，冲车也。孔氏曰："临者，在上临下名；冲者，在傍突之称。二车不同。"）。"牧野洋洋，檀车煌煌（檀，木之坚者，以为兵车。煌煌，明也）。驷騵彭彭（骝马白腹曰騵。彭彭，强盛也）。维师尚父，时维鹰扬，凉彼武王，肆伐大商，会朝清明。"

《六韬》：武王问於太公曰："以车与骑步所当几何？"公曰："车者，军之羽翼也，所以陷坚阵，要强敌，遮北走也。易战之法：一车当步卒八十人，八十人当一车；一车当六骑，六骑当一车；十乘败千人，百乘败万人。此其大数也。置车之吏数，五车而一长，十车而一吏，五十车而一率，百乘而一将。易战之法：五车为列，前後相去四十步，左右十步。险战之法：车必循道。十车为聚，二十车为屯，前後相去二十步，左右六步。队间三十六步。五车一长，纵横相去一里，各返故道。选车士之法：取年四十以下，长七尺五寸已上，走能逐马及驰而乘之，前後左右，上下周旋，能超乘旌旗，力彀八石、弩射前後皆便习者，名曰武车之士，不可不厚也。车战之地：凡车之死地有十，其胜地有八。往而无还者，车之死地也；越绝险阻乘敌远行者，车之竭地也；前易後险者，车之困地也；陷之险阻而难出者，车之绝地也；圯下渐泽、黑土黏埴者，车之劳地也；左险右易、上陵抑阪者，车之逆地也；殷草横亩、犯历深泽者，车之拂地也；车少地易、与步不敌者，车之败地也；後有沟渎，左有深水，右有险阪者，车之坏地也；日夜霖雨，旬日不止，道路溃陷，前不能进，後不能解者，车之陷地也。此十者，车之死地也。敌之前後，行阵未定即陷之；旌旗扰乱，人马数动即陷之；士卒前後相顾，前往而疑，後恐而怯即陷之；三军卒惊皆薄而起即陷之；战於易地暮不能解即陷之；远行而暮舍、三军恐惧即陷之。此八者，车之胜地也。"

西麓周氏曰："古者战陈，士卒必与车乘相丽。《左传》云：'卒乘辑睦。''公乘无人，卒列无长'，'车驰卒奔，乘晋师'。'先偏後伍'，亦为卒乘列，故毁车崇卒，必有自来，而古书未有记战骑者，要之升陑入隧，山涧稠阻，非车所能用，其必藉卒以济，而未尝不属於车乘耳。武王革车三千两，虎贲三百人。自百夫长以上皆乘，车非车外又有虎贲之士也。《六韬　均兵》分车、步、骑，各有属。险战之法：十车为聚，二十车为屯，前後相去二十步，左右六步。夫险形岂有相似者？乃与平地一概区截，已是虚谈。易战：一车当步卒八十人，一骑当步卒八人，一车当十骑。险战：一车当步卒四十人，一骑当步卒四人，一车当六骑。夫车，步骑相当，得势者胜。安有定形？不然，车之所蹂，骑之所驰，何止当几人而已？徒以易险两字对相裁减，不待知兵者知其谬也。战骑出匈奴，所谓控弦引弓。《管子》载骑寇始服，专指北狄。唐太宗谓蕃兵唯劲马奔冲者。六国时，燕、赵、边胡，始用之。秦遂有骑卒将。曹操始为战骑、陷骑、游骑之法，且云车徒常教以正，骑队常教以奇。此书论战骑翼其两傍，掩其前後，全是後代裹阵拐子马事，非古法也。"

《周礼　巾车》："革路，龙勒，条缨五就，建大白以即戎，以封四卫（革路，鞔之以革而漆之。无他饰。龙，〈馬龍〉也，以白黑饰。韦杂色为勒。条，读为绦。其樊及缨，以条丝饰之而五戎，不言樊字盖脱耳。大白，殷之旗，犹周大赤，盖象正色也。即戎，谓兵事。四卫，四方诸侯守卫者，蛮服以内是也）。"

车仆掌戎路之萃，广车之萃，阙车之萃，苹车之萃，轻车之萃。（萃，犹副也。此五者皆兵车，所谓五戎也。戎路，王在军所乘也。广车，横陈之车也。阙车，所谓补阙之车也。苹，犹屏也，所用对敌自蔽隐之车也。轻车，所用驰敌致师之车也。《春秋传》曰："公丧戎路，"又曰："其君之戎，分为二广。"则诸侯戎路广车也。又曰："师斿阙四十乘。"《孙子》：八陈，有苹车之陈。又曰："驰车千乘，五者之制及萃数，未尽闻也。"《书》曰："武王戎车三百两。"故《书》革作平。杜子春云："苹车当为軿车，其字当为萃。《书》亦或为萃。"）凡师，共革车，各以其萃（五戎者共其一，以为王优尊者所乘也，而卒各从其元焉。疏：王虽乘一路，田路皆从，以优尊也。此戎路即巾车所谓革也。巾车所掌五戎之正，此所掌五戎之倅）。会同亦如之（巡守及兵车之会。则王乘戎路；乘车之会，王虽乘金路，犹共以从，不失备也）。

《考工记》："车有六等之数：车轸四尺，谓之一等；戈秘六尺有六寸，既建而迤，崇於轸四尺，谓之二等；人长八尺，崇於戈四尺，谓之三等；殳长寻有四尺，崇於人四尺，谓之四等；车戟常，崇於殳四尺，谓之五等；酋矛常有四尺，崇於戟四尺，谓之六等（此所谓兵车也。轸，舆後横木。崇，高也。八尺曰寻，倍寻曰常。殳长丈二。戈、殳、戟、矛、皆插车骑，骑，车傍也。郑司农云：迤读为倚，移从风之移，谓著戈於车邪傍也。酋发声。直，谓矛。疏：有刃曰戈、矛、戟，无刃曰殳，殳主击，戈矛戟主刺。《兵车图》曰：车有六等，戈崇於轸，人崇於戈，殳崇於人，戟崇於殳，矛崇於戟，此六数也。车之六建：夷矛建於酋矛之前，酋矛建於戟之前，戟建於殳之前，殳建於戈与人之前。此六建也，而轸则不与焉。八尺曰寻，倍寻曰常，凡兵无过三其身，过而无已，则不能用，又害人也。戈建而迤，取止戈为武之意，入必後其刃，不以刃向国焉。不及弓矢者，以人佩故也）。"

《诗》："元戎十乘，以先启行。戎车既安，如轾如轩（元，大也。夏后氏曰钩车，先正也。殷曰寅车，先疾也。周曰元戎，先良也。军前曰启，後曰殿，元戎十乘以先，军行之前者，所谓选锋也。轾车之覆而前也，轩车之却而後也。戎车既安正矣，从後视之如轾，从前视之如轩，是適调也。元戎甲土三人同载，左持弓，右持矛，中御。戈殳戟殳插於骑，上建鸟章白旆。鸟章，画急疾之鸟，张逸云：隼是也。白旆继旐者，谓继帛犹通帛为旆。亦是绛也。此旟而言旐者，散则通名）。""小戎俴收，五鞪梁輈，游环胁驱，阴靷鋈续，文茵畅毂，驾我骐馵（小戎，兵车也。天子戎车谓之元戎，诸侯谓之小戎。俴，浅也。收，轸也。轸车前後两端横木，所以收敛所载，故名收焉。凡车之制，广皆六尺六寸，其平地任载者为大车，则轸深八尺；兵车，则轸深四尺四寸。比之为浅，故曰俴收。五，五束也。鞪，历录也。梁輈，輈上句衡也。一輈五束，束有历录。輈，辕也。梁輈，輈上曲钩。衡，衡者，轭也。輈从轸以前稍曲而上，至衡则居衡之上而向下钩之，衡则横於輈下，而輈形穹窿，上曲如屋梁然。又以皮革五处束之，其文章历录然也。游环，靷环也。游在背上，所以御出也。胁驱，谨驾其所以出入也。靷环，以皮为之。引两骖马之外辔，贯其中而执之，所以制骖，使不得外出也。此环当两服马之背上游移，前却无定处，故谓之游环，亦谓之靳。《左传》曰："如骖之有靳"，胁驱，亦以皮为之，前系於衡之两端，後系轸之两端，当服马两胁外，以驱骖马，使不得内入也。阴掩轨也。靷，所以引也。鋈，白金也。续，续靷也。掩轨，谓舆下三面材，以板木横侧车前，所以阴映此轨也。輈在轨前，横木映轨，故郑氏云，掩轨在轼前，垂輈上，谓阴板垂輈上也。此车衡之长，唯六尺六寸，止容二服。骖马颈不当衡，别以皮为二靷，系於阴板之上，令骖马引。引，亦谓之靷；《左传》曰："两靷将绝"，是横轨之前，别有骖马二靷也。文茵，车中所坐之褥，用虎皮，有文采也。畅，长也。毂，所以贯车轮者，大车之毂一尺有半，兵车之毂三尺三寸，比大车为长，故曰畅毂。骐，骐文也。马左足曰曰馵）。""四牡孔阜，六辔在手，骐骝是中，騧骊是骖，龙盾之合，鋈以觼軜（孔阜，甚肥大也。骐，马青黑色。骝，赤身黑鬣。中，中服也。騧，黄马黑喙。骊，黑色。骖，两騑也。车驾四马，内两马谓之服，外两马谓之騑。盾，干也。画龙於盾，合而载之，以为车上之卫，必载二者，备破毁也。鐍，环之有舌者。軜，骖内辔也。置鐍於轼前以系軜，故谓之鐍軜，亦销沃白金以为饰也。骖之外辔，则御者执之）。""俴驷孔群厹矛鋈錞，蒙伐有苑。虎韔镂膺，交韔二弓，竹闭绲縢（俴驷，四马皆以浅薄之金为甲，欲其轻而易於马之旋习也。孔群，言甚调和也。厹矛，三隅刃也，刃有三角。鋈錞，矛之下端平底者，亦以白金沃之。蒙，杂色。伐，中干也。盾之别名。苑，文貌，画杂羽之文於盾上也。虎，虎皮。韔，弓室也。镂，刻金饰也。膺，马带也。镂金以饰马当胸带也。交二弓於韔，备折毁也。闭，弓檠也，《仪礼》作〈韋必〉。绲，绳。縢，约也。以竹为闭而以绳约之，於弛弓之里，檠弓体使正也）。"

陈氏《礼书》曰："古者之用兵也：险野，人为主；易野，车为主。则险野非不用车而主於人，易野非不用人而主於车。车之於战，动则足以冲突，止则足以营卫。将卒有所芘，兵械衣裘有所赍。《诗》曰：'君子所依，小人所腓。'则车之为利大矣。昔周伐郑，为鱼丽之陈。先偏後伍，伍承弥缝（桓五年）。邲之战，楚君之戎，分为二广。广有一卒，卒偏之两（宣十二年）。楚巫臣使於吴，以两之一卒適吴，舍偏两之一焉（成十年）。考之《周礼》，五伍为两，四两为卒。《司马法》：二十五人为两，百人为卒。卒、两，则人也。偏，则车也。杜预十五乘为大偏，九乘为小偏。其尤大者，又有二十五乘之偏。则周鱼丽之偏，二十五乘之偏也；楚二广之偏，十五乘之偏也；巫臣所舍之偏，九乘之偏也。先偏後伍，伍从其偏也；卒偏之两，两从其偏也。先其车，足以当敌；後其人，足以待变。则古者车战之法，略可知也。或者谓晋人以什共车必克，房琯以车战取败，遂以为用车不若用人与骑之愈，是不知晋人之克，非什之利，用什之幸也；房琯之败，非车之不利，用车之罪也。古者教民以射御为艺，君子以射御为能，故孔子曰，'吾执射乎？执御乎？'《诗》称叔段之多才，则曰：'叔善射忌，又良御忌。'古人相率以射如此。则登车而不能御，参乘而不能射，鲜矣。房琯之用车，有是人乎？不然，巫臣教吴以乘车而能取胜於楚何也？戎车之制，不可以考，姑仿《小戎》以见之。"

又曰："祥车旷左，所以虚神位也；乘君之乘，车不旷左，不敢虚君位也；左必式，不敢安君位也。盖乘车之礼：君处左，车右处右，仆处中，故造车者必慎於左。《考工记》所谓'终日驰骋，左不揵'是也；乘车者不敢旷左，《戎右》所谓'会同充革车'是也；器物不敢措之於左，《月令》所谓'载耒耜於参保介之御间'是也。後世魏公子虚左以迎侯生，秦皇虚左以迎太后，皆古之遗制耳。此特乘车为然。若兵车则驭者在左，戎右在右，将帅居中。昔晋伐齐，却克将中军，解张御，郑缓为右。却克伤矢，流血及屦，鼓音未绝，曰：'余病矣！'解张曰：'自始合而贯余手及肘，余折以御，左轮朱殷，岂敢言病？'夫却克伤矢而未绝鼓音，则将在鼓下矣；解张伤手而血殷左轮，则御在车左矣。然此将帅所乘也。若士卒所乘，则左人持弓，右人持矛，中人御。故《书》戒左不攻於左，右不攻於右，御非马之正，言左右而又言御，则御在中可知也。《左传》称秦师过周北门，左右免胄而下，言左右下，则御在中，不下可知也（僖三十三年）。楚乐伯曰：'致师者左射以菆'，是左人持弓也（宣十二年）。栾针为晋侯右，曰：'寡君使针持矛焉（成十六年）。'卫太子为简子祷，曰：'蒯聩不敢自佚，备持矛焉。'是右人持矛也（襄二年）。盖御无定位，右有常处，故将帅车则御在左，士卒车则御居中，右人之持矛，虽将帅士卒之车不同，而所居常在右，所职常持矛也。凡此，皆三人乘车之法也。《太仆》：'凡车旅田役，赞王鼓。'王之乘车，有御与戎右，又有太仆，则四驷乘矣。春秋之时，侯叔夏御庄叔，绵房甥为右，富父终生驷乘。杜预曰：'驷乘，四人乘车。'"

北戎侵郑。郑伯御之，患戎师，曰："彼徒我车，惧其侵轶我也（徒，步兵也。轶，突也）。"公子突曰："使勇而无刚者，尝寇而速去之（尝，试也。勇则能往，无刚则不耻退），君为三覆以待之（覆，伏兵也）。戎轻而不整，贪而不亲，胜不相让，败不相救。先者见获，必务进；进而遇覆，必速奔。後者不救，则无继矣。乃可以逞。"从之。戎人之前遇覆者奔，祝〈日冉〉逐之，衷戎师，前後击之，尽殪（为三部伏兵。祝〈日冉〉率勇而无刚者，先犯戎而速奔，以遇二伏兵，至後伏兵起戎还走，〈日冉〉反逐之。戎前、後及中三处受敌，故曰衷戎师。殪，死也）。戎师大奔（後驻军不复继也）。十一月甲寅，郑人大败戎师。晋城濮之战，车七百乘，韅、靷、鞅、〈革半〉（五万二千五百人。在背曰韅，在胸曰靷，在腹曰鞅，在後曰〈革半〉言驾乘修备也）。邲之战，栾武子曰："楚君之戎，分为二广（君之亲兵）。广有一卒，卒偏之两（十五乘为一广。《司马法》：百人为卒，二十五人为两，车十五乘为大偏。今广十五乘亦用旧偏法，复以二十五人为承副）。右广初驾，数及日中；左则受之，以至於昏；内官序当其夜（内官，近官。序，次也），以待不虞，不可谓无备。"楚子为乘广三十乘，分为左右广。鸡鸣而驾，日中而说（说，舍也）；左则受之，日入而说。许偃御右广，养白基为右；彭石御左广，屈荡为右（楚王更迭载之，故各有御右）。

章氏曰："车战之法，每车用甲士三人，步卒七十二人。行则以车为卫，居则以车为营。一车之间，又有倅车（见《周礼　车仆》）。《春秋》：如韩原之战，辂秦伯，将止之。鞍之战，韩厥中御而从齐侯。鄢陵之战，却至遇楚子韩厥从郑伯。邲之战，楚子乘广以逐赵旃。用车以战，而使敌人使得与吾元帅相接，则是环卫之车不设也。盖古者车战之法，前後整齐，必有护卫，前後行列，元帅未易动摇也。至春秋列国用之，往往军伍不整，而元帅每以车逐利，混然左右，率无定法，故敌人得以及之。终春秋之世，致败者未有不由车战之无法而轻动摇也。惟繻葛之战，二拒用事，若原繁、高渠弥以中军奉公，未尝轻动摇，深得古法。"

晋申公巫臣使於吴，以两之一卒適吴，舍偏两之一焉（《司马法》：百人为卒，二十五人为两，车九乘为小偏，十五乘为大偏，盖留九乘车及一两二十五人，令吴习之也）。与其射御，教吴乘车，教之战阵，教之叛楚，寘其子孤庸焉，使为行人於吴。晋中行穆子败无终及群狄於太原（即大卤也。无终，山戎），崇卒也（崇，聚也），将战，魏舒曰："彼徒我车，所遇又厄（地险不便车）。以什共车，必克（更增十人，以当一车之用）。困诸厄，又克（车每困於厄道，今去车，故为必克）。请皆卒（去车为步卒），自我始。"乃毁车以为行（魏舒先自毁其属车为步阵），五乘为三伍（乘车者车三人，五乘，十五人，今改去更车，以五人为五，分为三伍。五），荀吴之嬖人不肯即卒，斩以徇魏舒辄斩之，荀吴不恨，所以能立功。为五陈以相离，两於前，伍於後，专为右角，参为左角，偏为前拒（皆临时处置之名），以诱之。翟人笑之。未陈而薄之，大败之（《传》言荀吴能用善谋）。

按：兵虽曰凶器，然古之以车战，其坐作进退，整暇有法，未尝掩人之不备而以奇取胜也，故韩厥遇齐侯则奉觞加璧，却至遇楚子则免胄趋风。可以死，则为千犨之请矢；可以无死，则为庾公之叩轮；所谓杀人之中又有礼焉。虽春秋伯国之君臣，其志在於争城争地，然於勍敌之人，初不迫於险固如此。至戎狄之侵中国，则雲合鸟散，轻进易退，於是车之雍容，不足以当其徒之慓疾，遂至舍车而用徒。然彼长於徒，我长於车。今舍吾之长技而与之搏，是以兵予敌也。故必设覆以诱之，未陈而薄之，然後可以取胜，而车战之法废矣。秦汉以後之用兵，其战胜攻取者，大概皆如郑之御戎，晋之败狄耳，何尝有堂堂正正之举乎？

汉夏侯婴破李由军於雍邱，以兵车趣战疾，破之。灌婴以御史大夫将军车骑别追项籍，至城东，破之。武帝时，卫青军出塞击匈奴，以武刚车自环为营（张晏曰：兵车也），而纵五千骑往当匈奴。霍去病少侍中贵不省士，其从军，上为遣太官赍数十乘，既还，重车馀弃梁肉而士有饥者。李陵击匈奴，与单于相值，围陵军。陵居两山间，以大车为营。引士出营外为陈，连战，士卒中矢伤，三创者载辇，两创者将车，一创为持兵战。陵曰："吾士气少衰而鼓不起，何也？军中岂有女子乎？"乃搜车中，得随军妻妇，皆斩之，复战。

按：先儒因考《西汉书》，此数条以为车战之制，汉尚用之，然详考其辞，则是以车载糗粮器械，止则环以为营耳。所谓"甲士三人，左持弓，右持矛，中执绥"之法，已不复存矣。

後汉光武造战车，可驾数牛，上作楼橹，置於塞上以拒匈奴。

灵帝时，阳璇为零陵守，制车数十乘以御贼。

《魏武帝新书》：攻车七十五人，守车一队，共二十五人。田豫与虏战，亦用车而战。

晋马隆击鲜卑，树机能以众数万据险拒之，隆以山狭隘，乃作扁箱车，地广则为鹿角车营，路狭则为木屋施於车上，转战而前，行千馀里，杀伤甚众，遂平凉州。刘裕伐南燕，以车四千乘为左右翼，方轨徐进，与燕兵战於临朐，败之。裕伐秦，假道於魏，魏遣军徼之。裕遣白直队主丁旿帅仗士七百人、车百乘，渡北岸，去水百馀步，为却月阵，两端抱河，车置七仗士，事毕，使竖一白旄。魏人不解其意，皆未动。裕先命宁朔将军朱超石戒严。白旄既举，超石率二千人驰往赴之，赍大弩百张，一车益二十人，设彭排於辕上。魏人围之，超石以大鎚及槊千馀张御之。魏师奔溃。

魏太武真君四年，北征柔然，骑十万、车十五万两，旌旗千里，遂度大漠。柔然怖畏，不复敢南向。

隋遣诸将与突厥战，皆戎车，步骑相参，与鹿角为方陈。

唐高宗调露元年，突厥阿史德温传反，以裴行俭为定襄大总管，统兵讨之。先时，馈粮数为虏钞，军馁死。行俭乃诈为粮车三百乘，伏壮士五辈，赍陌刀、劲弩，以羸兵挽进，又伏精兵冲其後。虏果掠车，羸兵走险，贼驱就水草，解鞍牧马。方取粮车中，而壮士突出，伏兵至，杀获几尽。自是粮车无敢近者。

元宗时，哥舒翰节度陇右，造战车，蒙以狻猊。

肃宗至德初，李光弼守太原，史思明来攻，光弼彻民屋为櫑石车。车二百人挽之，石所及辄数十人，贼死，伤十二。房琯将兵复两京，至便桥、陈涛斜，琯效春秋时战法，以牛车二千乘、马步夹之。既战，贼乘风譟，牛悉髀栗，贼纵火焚之，人畜大乱，官军死伤者四万人。马燧为河东节度使，为战车，冒以狻猊象，列戟於後，行以载兵，止则为阵，遇险则制冲冒。讨田悦，推火车焚其将杨朝光栅，进击，大破之。

宋真宗咸平四年，吴淑请复古车战之法，曰："卫青、李陵、刘裕、马隆皆以车而胜。近符彦卿破虏阳城，亦拒马为行寨。夫匈奴所长者骑兵也，苟非连车以制之，则何以御其奔突哉？故用车战为便。其制，取常用车，接其冲轭，驾以牛，车上置枪，以刃外向。列士卒於车外，贼至射之，乃出骑兵击之，此制虏要术也。战之用车，一阵之铠甲也，故可以行止为营阵，贼至则敛兵附车以拒之，贼退则乘胜出兵以击之，出则藉此为所居之地，入则以此为所居之宅，故人心有依据，不惧胡骑之陵突也。"景德初，契丹入寇，大将李德隆以澶渊不足守，命士卒掘濠堑，以大车数十乘重垒环之，步骑处中，戎马数万来攻其营，御之，遁去。

仁宗至和二年，韩琦言："郭固就民车约古制为兵车，临阵御敌，缓急易集。其车前锐後方，上置七枪，为前後二拒，此马燧战车，行载兵甲，止为营阵也。又以民车之箱，增为重箱，高四尺四寸，用革輓之，吴起所谓'革兵掩户，輓轮笼毂'是也。臣以为可用於平川之地，临阵以折奔冲，下营以为寨脚。今令固自赍车式进呈"。试之，以固为卫尉寺丞。

范仲淹上《议攻》云：延安之西，庆州之东，有贼界百馀里侵入汉地。唐马燧造战车，行载兵甲，止为营阵。此路山坡大车难进，当用小车二千两。银绢钱二十万，赏有功将吏。

神宗时，以北虏将入寇，遣中贵人取两河民车为备，民大惊扰。上问沈括曰："卿知籍车之事乎？"括曰："车战之利，见於历世。但古人所谓轻车者兵车也。今之民车重大，以牛挽之，日不能行三十里，少蒙雨雪，跬步不进，故俗谓之太平车，恐兵间不可用耳。"上喜曰："无人如此语朕。"遂罢籍车之令。

徽宗时，泾原邢恕建兵车之议，下令创造，买牛以驾，凡数十乘。已而蔡硕又请河北置五十将兵器，仍为兵车万乘。蔡京主其说行之，奸吏旁缘即日散行郡县，掠民缗钱矣。崇宁三年，河北、陕西都转运司皆奏："兵车用许彦圭所定式，则车大而费财，实多依往年二十将兵车式，轻小易用，复可省费。"诏卒用许彦圭式行下。时熙河转运副使李复先奏曰："古者师行，固尝用车，然井田法废己久。且今之用兵，与古不同。古者兵不妄加，征战有礼，不为诡遇，动皆有法，又多在平原易野，故车可以行而敌人不敢轻犯。今之用兵，尽在极边，下寨驻车，各以保险为利，车不能上。又战阵之交，一进一退，车不能及，或为虏所袭，逐车又不及收。臣於戎马间观之屡矣，乃至粮糗、衣服、器械有不能为用者，而况於车乎？臣闻此议，出於许彦圭。彦圭因姚麟上其说为身谋，朝廷但以麟边人，熟边事，遂然之。而不知彦圭轻妄、麟立私恩以误国计。昔唐房琯用车战，大败於陈涛斜，当时在畿邑，平地尚如此，况今欲用於峻坂沟谷之间乎？且战车比常车阔六七寸，运不合辙，昨东来者牵挽不行，致兵夫典卖衣物，自赁牛具，终日而进六七里，率多逃亡，战车弃於道路。未造则有配买物材、雇差夫匠之扰；既成，又艰於运致。然则其为诸路之患，其费不知其几千万矣。彦圭苟望一官之进，上欺朝廷，下害百姓，此而不诛，何以惩後！臣今乞便罢造，已造者不复运来，以宽民力。"其後彦圭卒得罪。

钦宗靖康末，枢密将官刘浩在河北募兵创造战车，其法有左右角、前後拒，各用卒二十五人，每车计百人。

高宗建炎初，宗泽造战车法：运车者十有一，执器械辅车者四十有四，每车计五十五人。李纲造战车法：两竿双轮，上设皮篱以捍矢石，下施铁裙以卫人足，旁施铁索，联可为营，四人推竿以运车，一人登车以发矢，二十人执军器发车之两旁，每车用二十五人。其法竟不及施，盖自渡江後，东南沮洳之区，险隘之地，不以车为主也。

高宗绍兴二年，布衣王大智献车式，上命为枢密计议官。明年车，成而不可用，罢之。

上谓辅臣曰："车制虽古，然用各有宜，况其物料多南方所无。且古人用车，亦或不利，如骖絓而止之类，盖用车於战阵间，亦非利器也。"席益曰："古人之战，彼此皆用车。至於彼徒我车，已有侵轶之虑，而後人每以车敌骑，其败固宜，房琯陈涛斜是也。"

孝宗隆兴初，宰臣进呈　敏军中措置教习车阵。陈康伯曰："数年前，陈敏增制造，行下三衙相度，有车样阵图见在。"上曰："车战古法，平原旷野，可以备驰突尔。"亦卒不用。

宁宗开禧初，中郎将厉仲方者为历阳守，尝造战车九牛弩，未及用而罢去。周虎继之，或谓虎用其战车败虏於清水镇，不知其详何如也。

○舟师水战

鲁襄公二十四年，楚子为舟师以伐吴（舟师，水军），不为军政（不设赏罚之差），无功而还。

昭公十七年，吴伐楚。阳匄为令尹，战於长岸，大败吴师，获其乘舟艅艎（舟名），使随人後至者守之，环而堑及泉（环，周也），盈其隧炭，陈以待命（隧，出入道）。吴公子光请於众曰："丧先王之乘舟，岂唯光之罪，众亦有焉。请藉取之以救死。"众许之，使长鬣者三人（长髭多鬣，与吴人异形，诈为楚人），潜伏於舟侧，曰："我呼艅艎则对"。师夜从之。三呼皆迭对。楚人杀之。楚师乱，吴人大败之，取艅艎以归。昭公二十四年，楚子为舟师，以略吴疆。沈尹戍曰："此行也，楚必亡邑，不抚民而劳之，吴不动而速之（速，召也）。吴踵楚（蹑楚踵迹），而疆场无备，邑能无亡乎？"越大夫胥犴劳王於豫章之汭（汭，水曲），越公子仓归王乘舟（归，遣也），仓及寿梦帅师从王（寿梦，越大夫），王及圉阳而还（圉阳，楚地）。吴人踵楚，而边人不备，遂灭巢及锺离而还。

定公四年，蔡侯、吴子、唐侯伐楚，舍舟於淮汭（吴乘舟从淮水过蔡而舍之。舍，置也），自豫章与楚夹汉（豫章，汉东江北地名）。左司马戍谓子常曰："子沿汉而与之上下（沿汉上下，遮勿令渡），我悉方城外以毁其舟（以方城外人毁吴所舍舟），还塞大隧，直辕、冥厄（三者，汉东之隘道）。子济汉而伐之，我自後击之，必大败之。"既谋而行。武城黑谓子常（黑，武城大夫）曰："吴用木也，我用革也（用重器），不可久也，不如速战。"史皇谓子常："楚人恶子而好司马，若司马毁吴舟於淮，塞城口而入（城口，三隘道之总名），是独克吴也，子必速战。不然不免。"乃济汉而陈。自小别至於大别（二别，在江夏界），三战皆败。

哀公九年，吴城邗沟通江淮（於邗江筑城穿沟，东北通射阳湖，西北至宋口入淮，通粮道也。今广陵韩江是）。

汉武帝时，东越数反覆，朱买臣因言："东越王居保泉山，一人守险，千人不得上。今闻越王更徙南行，去泉山五百里，居大泽中。今发兵浮海，直指泉山，陈舟列兵，席卷南行，可破灭也。"上乃拜买臣为会稽太守。诏买臣到郡，治楼船，备粮食、水战具。岁馀，买臣受诏与韩说俱击破东越。上元鼎五年，南粤相国吕嘉反，诏粤人及江淮以南楼船十万师往讨之。卫尉路博德为伏波将军，出桂阳，下湟水；主爵都尉杨仆为楼船将军，出豫章，下横浦；故归义粤侯二人为戈船，下濑将军出零陵，或下离水，或抵苍梧。使驰义侯因巴蜀罪人，发夜郎兵，下〈牜羊〉牱江，咸会番禺。

武帝时，有楼船，有戈船（张晏曰："越人於水中负大舟，又有蛟龙之害，故置戈於船下，因以为名。"臣瓒曰："《伍子胥书》有戈船，以载於戈，因谓之戈船也。"），有下濑（濑，湍也。吴越谓之濑，中国谓之碛，《伍子胥书》有下濑船），有横海。江淮青齐皆有楼船军，击南粤，救东瓯，则用江、淮、会稽楼船，灭朝鲜则用齐楼船。又开昆明池以习水战（元狩三年，发谪吏穿昆明池。臣瓒曰："《西南夷传》有越隽、昆明国，有滇池，方三百里。汉使求身毒国，而为昆明所闭。今欲伐之，故作昆明池象之，以习水战。在长安西南，周回四十里。"）。

後汉光武建武九年，公孙述遣其将王田戎等据荆门、虎牙，横江水起浮桥、开楼，立攒柱以绝水道，结营跨山以塞陆路，距汉兵。岑彭屯津乡，数攻田戎，不克。十一年，帝遣吴汉率诛虏将军刘隆等三将，发荆州兵凡六万馀人、骑五千匹，与彭会荆门。彭装战船数千艘，吴汉以诸郡棹卒多费粮榖，欲罢之。彭以蜀兵盛，不可遣，上书言状。帝报彭曰："大司马习用步骑，不晓水战。荆门之事，一由征南公为重而已。"彭令军中募攻浮桥，偏将军鲁奇应募而前。时东风狂急，奇船逆流而上，直衡浮桥，而攒柱有反把钩，奇船不得去。奇等乘势殊死战，因飞炬焚之，风怒火盛，桥楼崩烧。彭悉军顺风并进，所向无前，蜀兵大乱，溺死者数千人。

献帝建安十三年，曹操南击刘表，取荆州，追刘备於当阳。备遣诸葛亮求救於孙权。操遗权书曰："今治水军八十万众，方与将军会猎於吴。"长史张昭曰："将军大势可以拒操者，长江也；今操得荆州，奄有其地，刘表治水军，蒙冲斗舰乃以千数，操悉浮以沿江，此为长江之险已与我共之矣，不如迎之。"周瑜曰："今北土未平，而操舍鞍马，仗舟楫，与吴、越争衡。又今盛寒，马无槀草，驱中国士众远涉江湖之间，不习水土，必生疾病。此数者用兵之患，而操皆犯之。瑜请得精兵数万人，保为将军破之！"权从之，遣兵三万人，令瑜拒操。与操遇於赤壁。时操军已有疾疫，初一交战不利，引次江北。瑜部将黄盖曰："今寇众我寡，难与持久。操军方进船舰，首尾相接，可烧而走也。"乃取蒙冲斗舰十艘，载燥荻、枯柴，灌油其中，裹以帷幕，上建旌旗，豫备走舸，系於其尾。先以书遗操，诈云欲降。时东南风急，盖以十舰最著前，中江举帆，馀船以次俱进。操军吏士皆出立营观，指言盖降。去北军二里馀，同时发火，火烈风猛，船往如箭，烧尽北船，延及岸上营落。顷之，烟焰障天，人马烧溺死者甚众。瑜等率轻锐继其後，雷鼓大震，北军大坏。操引军从华容道步走，引军北还。二十四年，孙权使吕蒙袭关羽於江陵。蒙至浔阳，尽伏其精兵〈舟冓〉〈舟鹿〉中，使白衣摇橹，作商贾人服，昼夜兼行，羽所置江边屯候，尽收縳之，故羽不闻知。至江陵，羽将士悉以城降。

晋武帝谋伐吴，诏王濬修舟舰，乃作大船连舫，方百二十步，受二千馀人。以木为城，起楼橹，开四出门，其上皆得驰马往来。又画鷁首怪兽於船首，以惧江神。舟楫之盛，自古未有。时造船木姊，蔽江而下，吴建平太守吴彦取以白吴主，曰："晋必有攻吴之计，宜增建平兵。"皓不从。太康元年，王濬伐吴，攻丹阳，克之。吴人於江碛要害之处，并以铁锁横截之；又作铁锥长丈馀，暗置江中，以逆距船。濬乃作大筏数十，方百馀步，縳草为人，被甲持仗，令善水者以筏先行，遇铁锥，辄著筏而去。又作大炬，长十丈，大数十围，灌以麻油，在船前，遇锁，然炬烧之，须臾，融液断绝，於是船无所碍，顺流径造三山。孙皓遣游击将军张象率舟师万人御濬，象众望旗而降。濬兵甲满江，旌旗烛天，吴人大惧。

安帝义熙六年，卢循因刘裕北伐，乘虚袭建康，率众数万，方舰而下。裕引兵南还拒之，出轻利斗舰，射提幡鼓，众军腾踊争先。军中多万钧神弩，所至摧陷。裕自中流蹙之，因风水之势，贼舰悉泊西岸。岸上军先备火具，悉焚之，贼众大败。　太尉刘裕率师伐秦，王镇恶请率水军自河入渭，直至渭桥。镇恶所乘皆蒙冲小舰，行船者悉在舰内，溯渭而进，舰外不见有行船人，北土素无舟楫，莫不惊异以为神。

宋文帝时，垣护之从王元谟攻魏滑台，护之以百舸为前锋，元谟既败，魏军悉牵元谟水军大艚，连以铁锁三重断河，以绝护之还路。河水迅急，护之中流而下，每至铁锁，以长柯斧断之，魏人不能禁。惟失一舸，馀并全。

梁韦叡拒魏军，魏入先於邵阳洲两岸为两桥，立栅数百步，跨淮通道。叡装大舰，使梁郡太守冯道根等为水军。会淮水暴涨，叡即遣之，斗舰竞发，皆临魏垒。以小船载草，灌之以膏，焚其桥。风怒火盛，敢死之士拔栅斫桥，水又漂疾，倏忽之间，桥栅尽坏。道根等身自搏战，军人奋呼，无不一当百，魏人大溃。

孝元帝承圣元年，湘东王绎遣王僧辨等讨侯景。景使侯子鉴拒之，使人戒子鉴曰："西人善水战，勿与争锋；若步骑一交，必当可破，汝但结营岸上，引船入浦以待之。"子鉴乃舍舟登岸，闭营不出。僧辨等停军芜湖十馀日，景大喜，以为西师畏之，乃复命子鉴为水战之备。僧辨至姑熟，子鉴帅步骑万馀人度洲，於岸挑战，又以舟〈鳥舟〉了千艘载战士。僧辨麾细船皆令退缩，留大舰夹泊两岸。子鉴之众谓水军欲退，争出趋之。大舰断其归路，鼓譟大呼，合战江中，景兵大败。

陈武帝时，徐嗣徽引齐人渡江据芜湖，帝诏文育还都。嗣徽等乃列舰於青墩，至於七矶，以断文育归路。及夕，文育鼓譟而发，嗣徽等不能制。而文育反攻之，嗣徽骁将鲍砰独以小舰殿军，文育乘军舴艋与战，跳入砰舰，斩砰，仍牵其舰而还，贼众大骇。

梁王琳引合肥、巢湖之众，舳舻相次而下。陈侯瑱率军进屯槛洲，明日合战，琳军少却。及夕，东北风吹其舟舰，并壤，夜中有流星坠於贼营。及旦风静，琳入浦治船，以鹿角绕岸，不敢复出。时西魏将史宁蹑其上流，瑱闻之，知琳不能持久，收军却据湖浦，以待其毙。及史宁至，围郢州，琳恐众溃，乃率船东下，去芜湖十里而泊。明日，齐人遣兵助琳。瑱令军士晨炊蓐食，顿芜湖尾以待之。将战，有微风至自东南，众军施拍纵火。定州刺史章昭远采平虏大舰中江而进，琳军大败，脱走以免者十二三。

欧阳纥据岭南反，陈将章昭达督众军讨之，纥乃出顿涯口，多聚沙石，盛以竹笼，置於水栅之外，用遏船舰。昭达居其上流，装舰造拍，以临贼栅。又令其军人衔刀，潜行水中，斫竹笼，笼篾皆解。因纵火舰随流突之，贼众大败。

隋文帝将伐陈，命杨素造战舰。大舰名"五牙"，上起楼五层，高百馀尺，左右前後置六拍竿，并高五十尺，容战士八百人；次曰"黄龙"，置兵百人。自馀平乘、舴艋，各有等差。开皇八年，伐陈。素亲帅"黄龙"，数千艘，衔枚而下，舟舰被江，旌甲曜日。素坐平乘大船，容貌雄伟，陈人望之皆惧曰："清河公即江神也。"

唐赵郡王孝恭及李靖击萧铣，帅战舰二千馀艘东下，大破铣军，乘胜直抵江陵，入其外郭。又攻水城，拔之。大获舟舰，靖命尽散之江中。诸将皆曰："破敌所获，当籍其用，奈何弃之以资敌？"靖曰："萧铣之地，南出岭表，东距洞庭。吾悬军深入，若攻城而示拔，援兵见之，必谓江陵已破，未敢轻进，往来窥伺，动逾旬月，吾取之必矣。"铣援兵见舟舰，果疑不进。靖进围之，铣内外阻绝，乃降。

梁王彦章攻晋，晋人以铁锁断德胜口。彦章阴遣人具舟命于杨村，命甲士六百人皆持巨斧，又令舟载鞴炭烧断之，因以巨斧斩浮桥，遂破南城。

吴越王钱鏐大举伐吴，以钱傅瓘为诸军都指挥使，帅战舰五百艘，自东洲以进。吴遣彭彦章、陈汾拒之。傅瓘命每船皆载灰、豆及沙，战於狼山江。吴般乘风而进，傅瓘引舟避之，既过，自後随之。吴回船与战，傅瓘使顺风扬灰，吴人不能开目。及船舷相接，傅瓘使散沙於己船而散豆於吴船，豆为战血所渍，吴人践之皆僵仆。傅瓘因纵火焚吴船，吴兵大败。

梁贺坏攻德胜南城，以竹笮联艨艟十馀艘，蒙以牛革，设睥睨、战格如城状，横於河流，以断晋之救兵，使不得度。晋王引兵救之，陈於北岸，不得进；遣善游者入南城，守将言矢石将尽，陷在顷刻。晋王募能破艨艟者，亲将李建及应募，选效节敢死士得三百人，被铠操斧，帅之乘舟而进。将至艨艟，流矢雨集，建及使操斧者入艨艟间，斧其竹笮，又以木罂载新，沃油然火，於上流纵之，随以巨舰实甲士，鼓譟攻之。艨艟既断，随流而下，梁兵焚溺殆半。

周显德三年，攻唐之寿州。唐人大发楼船，蔽川而下，泊於濠泗。周师频不利，唐将林仁肇水陆并进，又以船载薪蒸，乘风纵火，将焚浮梁。周将张永德使习水者候其船下，縻以铁锁，急引轻船击之。唐人既不得近，溺者甚众，夺舰数十。　四年，帝还自寿春，以南方水军敏锐，乃於京城汴水侧开地造船舰数百艘，招诱南卒教习北人水战。数月之後，纵横出没，殆胜唐兵。命右骁卫大将军王环将水军数千自闵河沿颍入淮，唐人见之大惊。帝乃将骑循北岸，诸将循南岸追唐兵，水军自中流而下，唐兵战溺死及降者殆四万人，获战船粮仗十万数，遂克寿州。

帝自攻濠州，王审琦拔其水寨。唐人屯战船数百於城北，植巨木於淮水以限周兵。帝命水军攻之，拔其木，焚战舰七十馀艘，斩首二千馀级。又闻唐有战船数百艘，在涣水东，欲救濠州，将兵夜发水陆击之，大破唐兵於涡口，克泗州。又闻唐战船数百艘泊涡口，上自将亲军自灌北进，命太祖皇帝自淮南进，诸军以水军自中流进，兵迫唐兵，乘胜争进，且战且行，金鼓声闻数十里，追至楚州西北，大破之，所获战船烧沈之馀，得三百馀艘；士卒杀溺之馀得七千馀人。唐之战船在淮上者，於是尽矣。

五年，上欲引战舰自淮入江，阻北神堰，不得渡；欲凿楚州西北濠水以通其道，遣使行视，还言地形不便，计功甚多。上自往视之，授以规画，发楚州民夫浚之，旬日而成，用功甚省，巨舰数百艘皆达於江，唐人大惊，以为神。

宋太祖皇帝乾德初，凿大池於京城之南，引蔡水以注之。造楼船百艘，选精兵，号水虎捷，习战池中。开宝六年，诏以新池为讲武池。七年，将有事於江南。是岁凡五临幸，观习水战。九年四月，幸金明池习水战。上御水心殿，命从臣列坐以观战舰角胜，鼓譟以进，往来驰突为回旋击刺之状，顾谓侍臣曰："兵棹之技，南方之事也。今已平定，固不复用，但时习之不忘武功耳。"讫真宗朝，岁习不辍。

高宗建炎元年，右仆射李纲言，当於沿河沿淮沿江帅府置水兵二军，要郡别置水兵一军，须要郡别置中军，招集善波操舟便利之人，拟立军号曰"凌波楼船军"。从之。四年夏四月，兀术入寇，自明州回归。韩世忠先屯焦山，以邀其归路。兀术遣人约日会战，世忠伏兵击之，俘获甚众，及其舟千馀艘，虏终不得济，复使致词，愿还所掠，益以名马，求假道。世忠不从，与相持於黄天荡。世忠以海舰进泊金山下，将战，世忠预命工鍜铁相连为长绠，贯一大钩，以授士之骁捷者。平旦，虏以舟噪而前。世忠分海舟为两道，出其背，每縋绠则曳一舟而入，虏竟不得济。乃求与世忠语，世忠酬答如响，时於所佩金凤瓶传酒纵饮示之。兀术见世忠整暇，色益沮，乃求假道甚恭。世忠曰："是不难，但迎还两宫，复旧疆土，归报明主，足相全也。"兀术既为世忠所厄，欲自建康谋北归，不得去。或教以芦场地凿大渠二十馀里，上接江口，在世忠之上流。遂傍治城西南隅凿渠，一夜渠成。次早出舟，世忠大惊，金人悉趋建康，世忠尾击败之，虏终不得济。乃揭榜募人献所以破海舟之策，有教其於舟中载土，以平版铺之，穴船板以擢桨，侯风息则出江，有风则勿出，海舟无风，不可动也，以火箭射其篛蓬，则不攻自破矣。一夜造火箭成，是日引舟出江，其疾如飞，天霁无风，海舟皆不能动，以火箭射海舟篛蓬，世忠军乱，焚溺而死者不可胜数。世忠与馀军至瓜步弃舟而陆，奔还镇江。绍兴三十一年，虏亮渝盟入寇，李宝以舟师御之，至东海县。时，虏兵已围海州。宝麾兵登岸，虏惊出意外，亟引去。於是魏胜出城迎宝，宝遣辩士四人，招纳降附。时山东豪杰王世隆辈，皆各以义旗聚众，争应为援。宝与子公佐引舟师至密之胶西石臼岛，而虏舟已出海口，泊唐岛，相距止一山，候风即南，不知王师之猝至也。宝伺虏未觉，遣其将曹洋、黄端祷於石臼神，祈风助顺，忽风自南来，众喜，争奋，引帆握刃，俄顷，过山薄虏，鼓声震荡，虏惊失措。虏帆皆以锦缬为之，弥亘数里，忽为波涛卷聚一隅，窘促摇兀，无复行次。宝命以火箭射之，烟焰随发，延烧数百。火不及者犹欲前拒，宝命健士跃登其舟，以短兵击刺，殪之舟中，其馀签军皆中原旧民，脱甲而降者三千馀人，获酋首完颜郑家奴等六人，斩之。惟统军韩保衡未发舟，不可获。旋闻自经死，得献议造人倪询等，皆淮浙奸民，且为虏乡导者。又获其统军印与伪诏、文书、器甲、粮斛以万计。宝欲乘胜以进，而闻逆亮已济淮，遂旋师，驻东海，视缓急为援，遣小舟奏捷。既至，上命降诏奖之，除宝靖海节度、沿海制置使。十一月，亮亲统细军驻和州之鸡笼山。临江筑坛，刑马祭天，必欲由采石而渡。朝廷诏王权赴行在以李显忠代之，命虞允文趣显忠交权兵。时显忠未至，权听留水军舟船咸在。允文督军士决战，於是统制张振、王琪等列江岸以待之，而以海鳅船载精兵驻中流迎敌。布阵甫毕，亮以小红旗麾舟绝江而来，诸将尽伏山崦，虏未之觉，一见大惊，欲退不可。虏舟皆旋为之，底极不平，舟中之人皆不能施，尽为官军所杀。明日，允文又命戚新引舟师直杨林河口，驻舟江心，齐力射虏。虏见舟无归路，於下流纵火自焚，官军亦於上流焚其舟，凡百八十，虏引去。

诚齐杨氏《海鰌赋後序》曰："采石战舰：曰"蒙冲"，大而雄；曰"海鰌"，小而驶。其上为城堞屋壁，皆垩之。绍兴辛巳，逆亮至江北，掠民船，指麾其众欲济。我舟伏於七宝山後，令曰，旗举则出江。先使一骑偃旗於山之顶，伺其半济，忽山上卓立一旗，舟师自山下河中两旁突出大江。人在舟中，踏车以行船，但见船行如飞，而不见有人，虏以为纸船也。舟中忽发一霹雳炮，盖以纸为之，而实之以石灰硫黄，炮自空而下落水中。硫黄得水而火作，自水跳出，其声如雷。纸裂而石灰散为烟雾，眯其人马之目，人物不相见。吾舟驰之，压贼舟，人马皆溺，大败之云。

孝宗隆兴元年九月，诏诸州召募水手，於手上刺某州水军字，以革冒代之敝。　四年，枢密院言，潮州守臣傅自修欲於本军禁军阙额人数内拨三指挥二百人，专防海道，以谙识水势人充。

《建炎以来朝野杂记》："平江许浦水军，本明州定海水军也。旧隶沿海制置司，防扦海道。乾道中，改隶殿前司，以三千人为额。五年冬，又改为御前水军。八年春，并归许浦镇，置副都统制统之。淳熙四年冬，诏以七千人为额。五年秋，又增额五百人，江阴水军，旧自泉州调发。乾道三年，陈正献在枢管，以其劳费，奏留屯二千人於江阴军，而沿海制置司又别屯千人。逮淳熙末，累增至四千人，分三将。此外左翼军亦有水军三千人，摧锋军二千人，福州延祥寨千人。而镇江建康府、池江鄂州御前诸帅，亦各有水军，多者数千人，少者千馀人。其後殿司又有许浦水军，而淮阴、靖安、唐湾、采石诸水军则皆冠以御前之号。








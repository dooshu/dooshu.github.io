●卷九十五　宗庙考五

○后妃庙　私亲庙（祔庙）

《周礼　大司乐》：乃奏夷则，歌小吕、舞《大濩》，以享先妣。

郑氏注曰："先妣，姜嫄也。姜嫄履大人迹，感神灵而生后稷，是周之先母也。周立庙，自后稷为始祖，姜嫄无所妃，是以特立庙而祭之，谓之閟宫。閟，神之。"

汉高祖五年即皇帝位，追尊先媪曰昭灵夫人（《汉仪注》：昭灵夫人陵庙在陈留小黄）。

宣帝元康元年立皇考庙，益奉明园户为奉明县（奉明园即皇考史皇孙葬地）。

帝初即位，下诏曰："故皇太子在湖，未有号谥。岁时祠，其议谥，置园邑。"有司奏请："礼'为人後者，为之子也'，故降其父母不得祭，尊祖之义也。陛下以孝昭帝後，承祖宗之祀，制礼不逾闲。谨行视孝昭帝所为故皇太子起位在湖，史良娣冢在博望苑北，亲史皇孙位在广明郭北。谥法曰'谥者，行之迹也'，愚以为亲谥宜曰悼，母曰悼后，比诸侯王园，置奉邑三百家。故皇太子谥曰戾，置奉邑二百家。史良娣曰戾夫人，置守冢三十家。园置长丞，周卫奉守如法。"以湖阌乡邪里聚为戾园（阌，古"閺"字，从门中｛目支｝。建安中正作閺。师古曰："｛目支｝，举目使人也。｛目支｝，许密反"），长安白亭东为戾后园，广明成乡为悼园。故改葬焉。後八岁，有司复言："《礼》'父为士，子为天子，祭以天子'。悼园宜称尊号曰皇考，立庙，因园为寝，以时荐享焉。益奉园民满千六百家，以为奉明县。尊戾夫人曰戾后，置奉园邑，及益戾园各满三百家。"

致堂胡氏曰："礼曰为人後者，为其父母降，不敢贰尊也。既名其所後为父母，则不得名其所生曰父母矣。而礼有为其父母降，是犹以父母名之，何也？此所谓不以辞害意也。立言者顾不可曰为其伯父伯母。若叔父叔母降，故假曰父母，以明当降之义。降，则不可名之曰父母矣。"宣帝初，有司奏请戾太子及悼后之谥，首言为人後者云云，後言故太子谥曰戾云云，"首尾皆是也，而中有称亲之言则非也。诏书问故太子，未及史皇孙，虽包含意指，有司直对太子、良娣之谥可也。而前据经义，後上戾名，中特称亲为史皇孙以中帝意，岂非奸说乎？夫亲，深言之则非父不可当，若曰文王之为世子，有父之亲是也，泛言之，则所厚者皆可以称。若曰亲者无失其为亲是也。有司之言果何从欤？若避曰考，故以亲言，是疏之也。知其不可称考，而姑曰亲，以包举之，是不正名，亦疏之也。以其不得於言，知其不契於理，既为伯父母、叔父母之後而父母之，则当降所生父母，而伯父母叔父母之，昭昭然矣"。

先公曰："愚按胡氏之说辩则辩矣，而施之宣帝之世则不可，愚将徐徐诘之。胡氏曰'敢问宣帝而欲称其所生之父母也将为伯父乎，为叔父乎'？於所後父为兄则伯父也，於所後父为弟则叔父也，而宣帝则有所後祖，无所後父者也。昭帝崩，亡嗣，宣帝以兄孙为叔祖後者也，不得其所後之父而父之，则何以称其所生之父乎？先是，昌邑王以兄子入继，则考昭帝可也，典丧可也。昭帝葬矣，易月之制终矣；昌邑废矣，宣帝始以兄孙入继。当时惟言嗣孝昭皇帝後而已，则未知其为子乎，为孙乎！必也升一等而考昭帝，则又将降一等而兄史皇孙矣，可不可乎？有司未有所处，姑缘其所生父直称之曰皇考而已。故曰胡氏辩则辩矣，施之宣帝之世则不可，当俟通儒而质之。"

元帝永光五年，韦元成言："古者制礼，别尊卑贵贱，国君之母非適不得配食，则荐於寝，身没而已。陛下躬至孝，承天心，建祖宗，定迭毁，序昭穆，大礼既定，孝文太后、孝昭太后寝祠园宜如礼勿复修。"奏可（孝文太后薄氏葬南陵，孝昭太后赵氏葬雲陵，各有园庙）。

帝寝疾，匡衡告谢毁庙曰："孝莫大於严父，故父之所尊子不可以不承，父之所异子不敢同。礼，公子不得为母信（读曰申），为後则於子祭，於孙止（李奇曰："不得信，尊其父也。公子去其所而为大宗後，尚得私祭其母，为孙则止，不得祭公子母也，明继祖不复顾其私祖母也。"），尊祖严父之义也。"

哀帝建平元年，追尊定陶共王为共皇帝，置寝庙京师，序昭穆仪如孝元帝（言如天子之仪，为庙京师也）。徙定陶王景为信都王（不复为定陶王立後者，哀帝自以己为後故）。

郎中令泠褒、黄门郎段犹等复奏言："定陶共皇太后、共皇后皆不宜复引定陶藩国之名以冠大号，车马衣服宜皆称皇之意，置吏二千石以下各供厥职。又宜为共皇立庙京师。"上复下其议，群下多顺指言："母以子贵，宜立尊号，以厚孝道。"唯丞相光、大司马喜、大司空丹以为不可。丹曰："圣王制礼取法於天地尊卑者，所以正天地之位不可乱也。今定陶共皇太后、共皇后以"定陶共"为号者，母从子、妻从夫之义也。欲立官置吏，车服与太皇太后并，非所以明尊无二上之义也。定陶共皇号谥巳前定，义不得复改。《礼》：'父为士，子为天子，祭以天子，其尸服以士服。'子无爵父之义，尊父母也。为人後者为之子，故为所後服斩縗三年，而降其父母期明尊本祖而重正统也。孝成皇帝圣恩深远，故为共王立後，奉承祭祀，令共皇长为一国太祖，万世不毁，恩义已备。陛下既继体先帝，特重大宗，承宗庙天地社稷之祀，义不可复奉定陶共皇祭入其庙。今欲立庙於京师而使臣下祭之，是无主也。又亲尽当毁，空去一国太祖不堕之祀而就无主，当毁不正之礼，非所以尊厚其皇也。"丹由是浸不合上意。

平帝元始中，大司马王莽奏："本始元年丞相义等议（蔡义也），谥孝宣皇帝亲曰悼园，置邑三百家，至元康元年，丞相相等奏（魏相也），父为士，子为天子，祭以天子，悼园宜称尊号曰'皇考'，立庙，益故奉园民满千六百家，以为县。臣愚以为皇考庙本不当立，累世奉之，非是。又孝文太后南陵、孝昭太后雲陵园，虽前以礼不复修，陵名未正。谨与大司徒晏等百四十七人议，皆曰孝宣皇帝以兄孙继统为孝昭皇帝後，以数，故孝元世以孝景皇帝及皇考庙亲未尽，不毁。此两统贰父，违於礼制。案义奏亲谥曰'悼'，裁置奉邑，皆应经义。相奏悼园称'皇考'，立庙，益民为县，违离祖统，乖缪本义。父为士，子为天子，祭以天子者，乃谓若虞舜、夏禹、殷汤、周文、汉之高祖受命而王者也。非谓继祖统为後者也。臣请皇高祖考庙奉明园毁勿修，罢南陵、雲陵为县。"奏可。

光武帝建武三年，立亲庙雒阳。祀父南顿君以上至春陵节侯。

十九年，五官中郎将张纯与太仆朱浮奏言："礼，为人後者则为之子，既事大宗（大宗，谓元帝），则降其私亲。今禘祫高庙，陈叙昭穆，而春陵四世君臣并列，以卑厕尊，不合礼意。昔高祖以自受命，不由太上，宣帝以孙後祖，不敢私亲，故为父立庙，独群臣侍祠。臣愚谓宜除今亲庙，以则二帝旧典，愿下有司博采其议。"诏下公卿。大司徒戴涉，大司空窦融议："宜以宣、元、成、哀、平五帝四世代今亲庙，宣、元皇帝尊为祖父，可亲奉祠，成帝以下有司行事，别为南顿君立皇考庙，其祭上至春陵节侯，群臣奉祠。以明尊尊之敬，亲亲之恩。"诏可。其南阳春陵岁时各且因故园庙祭祀。园庙去太守治所远者，在所令长行太守事侍祠。南顿君称皇考庙，钜鹿都尉称皇祖考庙，郁林太守称皇曾祖考庙，节侯称皇高祖考庙，在所郡县侍祠。

致堂胡氏曰：西汉自"孝成而後，三世无嗣。王莽篡时，汉祚既绝，光武扫平祸乱，奋然崛起，虽祖高祖，而帝四亲，非与哀朝尊崇藩统同事，於义未有大不可者。然一闻纯等建议，断然从之，曾无留难，章陵四祠，蔑有异等，彼何所为而然邪？寡恩之谮，既不闻於当年，失礼之议，又不生於後代，以是较之，宣、哀过举益明，而礼所载为人後者为其父母降而不得祭，岂可违而不守哉"。

中元元年，帝使司空告祠高庙，以吕氏王诸吕，贼三王几危社稷，不宜配食。上薄太后尊号曰高皇后，配食地祇。迁吕太后庙於园，四时上祭。

和帝追尊其母梁贵人曰恭怀皇后，陵以窦后配食章帝，恭怀皇后别就陵寝祭之。

安帝以清河孝王子即位，建光元年，追尊其祖母宋贵人曰敬隐后，陵曰敬北陵，亦就陵寝祭，太常领如西陵。追尊父清河孝王曰孝德皇，母曰孝德后，清河嗣王奉祭而已。

顺帝即位，追尊其母曰恭愍后，陵曰恭北陵。就陵寝祭，如敬北陵。

桓帝以河间孝王孙蠡吾侯即位，梁太后诏追尊河间孝王为穆皇，夫人曰孝穆后，庙曰清庙，陵曰乐成陵；蠡吾先侯曰孝崇皇，庙曰烈庙，陵曰博陵。皆置令、丞，王因奉祀。

灵帝以河间孝王曾孙解犊侯即位，窦太后诏追尊皇祖淑为孝元皇，夫人夏氏曰孝元后，陵曰敦陵，庙曰靖庙；皇考长为孝仁皇，夫人董氏为真园贵人，陵曰真陵，庙曰奂庙。

献帝即位，相国董卓奏恭怀、敬隐、恭愍三皇后（和帝生母，安帝祖母，顺帝母）并非正嫡，不合称后，皆奏毁之。

魏文帝甄后赐死，故不列庙。明帝即位，有司奏请追谥曰文昭皇后，使司空王朗持节奉策告祠於陵。三公又奏曰："自古周人既祖后稷，又特立庙以祀姜嫄。今文昭皇后於後嗣，圣德至化，岂有量哉！夫以皇家世妃之尊，神灵迁化，而无寝庙以承享祀，非以报显德，昭孝敬也。稽之古制，宜依周礼，别立寝庙。"奏可。

太和元年二月，立庙於邺。四月，洛邑初营宗庙，掘地得玉玺，方一寸九分，其文曰"天子羡思慈亲"。明帝为之改容，以太牢告庙。至景初元年十二月己未，有司又奏文昭皇后立庙京师，永传享祀，乐舞与祖庙同，废在邺庙。

明帝太和三年诏曰："礼，王后无嗣，择见支子以继大宗，则当纂正统而奉公义，何得复顾私亲哉！汉宣继昭帝後，加悼考以皇号。哀帝以外藩援立，而董宏等称引亡秦，惑误朝议，遂尊恭皇，立庙京师。又宠藩妾，使比长信，僭差无礼，人神弗佑。罪师丹忠正之谏，致丁、傅焚如之祸。自是之後，相踵行之。其令公卿有司深以前世为戒，後嗣万一有由诸侯入奉大统，则当明为人後之义；敢为佞邪导谀君上，妄建非正之号，谓考为皇，称妣为后，则股肱大臣诛之无赦。其书之金策，藏之宗庙。"是後高贵、常道援立，皆不外尊。及愍帝建兴四年，司徒梁芬议追尊之礼，帝既不从，而右仆射索綝（丑林反）等亦称引魏制以为不可，故追赠吴王为太保而已。

晋武帝既改创宗庙，追尊景帝夫人夏侯氏为景怀皇后。任茂议以为夏侯初嫔之时未有王业。帝不从（时已尊景王夫人羊氏为景后矣）。

太康元年，灵寿公主修丽祔於太庙，周汉未有其准。魏明帝则别立平原主庙，晋文异魏也。

惠帝世，愍怀太子、二子哀太孙臧、冲太孙尚并祔庙，元帝时，怀帝殇太子又祔庙，号为阴室四殇。

怀帝初，又策武帝後宫杨氏曰武悼皇后，改葬峻阳陵侧，别祠弘训宫，不列於庙。

成帝咸康时，作武悼后神主祔於庙，配享世祖。

元帝太兴二年，有诏琅邪恭王宜称皇考。贺循议云："礼典之义，子不敢以己爵加其父号。"帝又从之。

元帝为琅邪王，妃虞氏永嘉时薨，帝为晋王，追尊为王后。有司奏请王后应别立庙。令曰："今宗庙未成，不宜更兴作，使修饰陵上屋以为庙。"太兴三年，追谥皇后，祔於太庙。

明帝生母豫章君荀氏，成帝时薨，赠豫章郡君，别立庙於京师。

孝武太元十九年，诏追尊郑太后（简文帝母，元帝後宫），尚书令王珣奏下礼官详正。按太常臣允等议："以《春秋》之义，母以子贵，故仲子、成风咸称夫人。《经》云'考仲子之宫明不配食也'，且汉文诏二太后并系子号，宜远准《春秋》考宫之义，近谟二汉不配之典。尊号既正，宜改筑新庙。显崇尊称，则罔极之情伸；别建寝庙，则严祢之道著；系子为称兼明贵之所由，一举而三义，以允固哲，王之高致。"可，如允议，追尊会稽太妃为简文皇太后。

燕主慕容垂尊母兰氏为文昭皇后，欲迁文明段后，以兰后配享太祖。博士董谧、刘详议，以为尧母为帝喾妃，位第三，不以贵陵姜嫄，明圣之道以至公为先，文昭后宜别立庙。垂不从，卒迁段后，以兰后代之。又以景昭可足浑后倾覆社稷，追废之，尊烈祖昭仪段氏为景德皇后，配享烈祖。

崔鸿曰：齐桓公命诸侯毋以妾为妻。夫之於妻，犹不可以妾代之，况子而易其母乎！《春秋》所称"母以子贵"者，君母既没，得以妾母为小君也。至於享祀宗庙，则成风终不得配庄公也。昔文姜得罪於桓公，《春秋》不之废。可足浑氏虽有罪於前朝，然小君之礼成矣。垂以私憾废之，又立兄妾之无子者，皆非礼也。

宋孝武大明二年，有司奏：皇代殷祭，无事於章太后（博士孙武议："《祭统》曰'有事於太庙，则群昭群穆咸在，不失其伦'。殷祀是合太祖而序昭穆。章太后既居於上，不立正庙。若迎主入太庙，既不敢配列於正序，又未闻於昭穆之外别立为位。章太后庙四时享荐，虽不於孙止，若太庙禘祫，独祭别宫，与四时烝尝不异，则非禘大祭之义，又无取於祫合食之文。谓不宜与太庙同殷祭之礼也。"）。诏曰："章皇太后追尊极号，礼同七庙，岂容独阙殷荐，隔兹盛祀。閟宫遥祫，既行有周，魏、晋从享，式范无替。宜述附前典，以宣情敬。"（博士王奭之议："按禘祫小庙，礼无正文，求之情例，如有可准。推寻祫之为名，虽在合食，而祭典之重，于此为大。夫以孝享亲，尊爱罔极。因殷荐於太祖，亦致盛祀於小庙。譬有事於尊者，可以及卑。故魏高堂隆所谓'犹以祫故而祭之'也。是以魏之文思，晋之宣后，虽不并序於太庙，而犹均禘於姜嫄，其意如此。又徐邈所引四殇不祫，就而祭之，以为别享之例，斯其证矣。愚谓章太后庙亦宜殷荐。"从之）。七年立宣贵妃庙（时有司奏："故宣贵妃既加殊礼，未详应立庙不？"虞龢议曰："《婚义》云'后立六宫'，后之有三妃，犹天子之有三公也。三公既尊於列国诸侯，三妃亦贵於庶邦夫人。据《春秋》，仲子得考彼别宫，今贵妃理应立此新庙。"诏可。龢，音禾）。其祀礼：王亲执奠爵，有故，三卿行事。

明帝太始二年，昭太后崩。有司奏："太后於至尊无亲，上特制义服。祔庙之礼，下礼官详议。"乃跻新祏於上位，其祭使有司行礼（博士王略等奏："昭皇太后正位母仪，尊号允著，祔庙之礼，宜备彝则。愚谓神主应入章后庙。又宜依晋元皇之於愍帝，安帝之於永安后，祭祀之日，不亲执觞爵，使有司行事。"时太宗宣后已祔章太后庙。虞龢议以为："《春秋》之义，庶母虽名同崇号，而实异正嫡。是以犹考别宫，而公子主其祀。今昭皇太后既非所生，益无亲奉之理。《周礼》宗伯职云：'若王不与祭，则摄位。'然则使有司行其礼。又妇人无常秩，各以夫为定，夫亡以子为次，昭皇太后即正位於前，宣太后追尊在後，以序而言，宜跻祏於上位。"诏可）。六月，有司奏："七月尝祠二庙，依旧车驾亲奉。孝武皇帝室，至尊亲进觞爵及拜伏。又昭皇太后室应拜，及祝文称皇帝御名。又皇后今月二十五日虔见於祢，拜孝武皇帝、昭皇太后。并无明文，礼官议正。"礼官议曰："今上既纂嗣文皇，於孝武进拜而已，〈摥，中“扌改酉”〉爵使有司行事。昭皇太后祝文称皇帝御名。孝武、昭皇太后二室，废荐告。"

後废帝元徽二年十月丙寅，有司奏：至尊亲祠太庙文皇帝太后庙之日，孝武皇帝及昭皇太后虽亲非正统，而常经北面，宜执孝武皇帝觞爵，昭皇太后依旧三公行事（左丞孙缅议："晋代祖宗孝宗、显宗、烈宗、肃宗并是晋帝之伯，今朝明准，而初无有司行事之文。愚谓主上亲执孝武皇帝〈摥，中“扌改酉”〉爵，有惬情敬。皇太后君母之贵，见尊一时，与章、宣二庙同享閟宫，非唯不可躬奉，乃宜议其毁替，请且依旧，三公行事。"从之）。

齐明帝建武二年，有司奏迁景懿后於新庙（车服之仪：乘重翟车，服之袆衣，首饰以覆。侍中、散骑常侍、黄门侍郎、散骑侍郎各二人，分从前後部，同於王者。内侍有女尚书、女长御启引）。

梁武帝立小庙（太祖、太夫人庙也。非嫡，故别立庙）。皇帝每祭太庙讫，乃诣小庙，亦以一太牢，如太庙礼。

普通七年，祔皇太子所生丁贵嫔神主於小庙。

陈文帝入嗣，而皇考始兴烈昭王庙在始兴国，谓之东庙。天嘉四年，徙东庙神主祔於梁之小庙，改曰国庙，祭用天子仪。

唐制追赠皇太后、赠皇太子，皆别立庙。

先天元年，祔昭成、肃明二皇后於仪坤庙。

昭成皇后窦氏，睿宗妃，生元宗；肃明皇后刘氏，亦睿宗妃，生宁王，皆为武后所杀。元宗即位，追封立庙。

开元三年，右拾遗陈贞节以诸太子庙不合守供祀享，上疏："伏见章怀太子等四庙，远则从祖，近则堂昆，并非有功於人，立事於代，而寝庙相属，献祼连时，事不师古，以克永代，臣实疑之。今章怀太子等乃为陵庙，分署官寮，八处修营，四时祭享，物须官给，人必公粮，合乐登歌，咸同列帝。谨按《周礼》，始祖以下犹称小庙，未知此庙厥名维何？臣谓八署司存，员寮且省，四时祭祀，供给咸停。臣又闻盘石维城，既开封建之典；别子为祖，非无大小之宗。其四陵庙等，应须祭祀者，并令承後子孙自修其事，崇此正典，冀合礼经。"上令有司集礼官及群官详议奏闻。驾部员外郎裴子馀议曰："谨按前件四庙等，并前皇嫡允，殒身昭代，圣上哀骨肉之深，锡烝尝之享，宪章往昔，垂范将来。昔嫄庙列周，戾园居汉，并位非七代，置在一时，斯并前代宏规，後贤令范。又按《春秋》，狐突適下国，遇太子，使登仆，曰：'子将以晋畀秦，秦将祀予。'此则太子之言，无後明矣。对曰：'神不歆非类，人不祀非族，君祀无乃殄乎！'此则晋有其祀，立庙必矣。又定公元年，立炀宫，经传更无异说。郑元注云：'炀公，伯禽之子，季氏祷而立其宫也。'考之汉储晋嫡则如彼，言乎周庙鲁宫则如此，岂可使晋求秦祀，戾匪汉恩，所枉者深，所直者鲜，黩神慢礼，理必不然。且尊以储后，位绝诸侯，谥号既崇，官吏有典。去羊存朔，非理所安，徇利忘礼，何以为国。"太常博士段同泰议曰："自古帝王，封建子弟，寄以维城之固，咸登列郡之荣，岂必有功於人，立事於代？生者曾无异议，逝者辄此奏停，虽存没之迹不同，而君亲之恩何别。此则轻重非当，情礼不均，神道固是难诬，人情孰云其可？"

四年十一月十六日，昭成皇后祔於太庙。至八月九日，敕肃明皇后依前仪坤庙安置。初欲祔於太庙，太常博士陈正节等，以肃明皇后不合与昭成皇后配祔於睿宗，遂奏议曰："臣闻於礼，宗庙父昭子穆，皆有配座，每室一帝一后，礼之正仪。自夏、殷而来，无易兹典。伏惟昭成皇后有太姒之德，已配食於睿宗，则肃明皇后无帝母之尊，自应别立一庙。谨按《周礼》云'奏夷则歌中吕，以享先妣。先妣者，姜嫄也'。姜是帝喾之妃，后稷之母，特为立庙，名曰閟宫。又《礼论》云晋伏系之议云：'晋简文郑宣后既不配食，乃筑宫於外，岁时就庙享祭而已。'今肃明皇后无祔配之位，请同姜嫄、宣后，别庙而处，四时享祀，一如旧仪。"从之。於是迁昭成皇后神主祔於睿宗之室，唯留肃明皇后神主於仪坤庙。八月二日，敕仪坤庙隶入太庙，不须置官属。至二十一年正月六日，迁祔肃明皇后神主於太庙，其仪坤庙为肃明观。

二十二年敕："赠太子顷年官为立庙，并致享祀虽欲归厚，而亲且幸安。烝尝之时，子孙不及，若专令官祭，是以疏间亲，遂此为常，岂云敬孝？其诸赠太子有後者，但官置庙，各令子孙自主祭，其署及官悉停。若无後者，宜依旧。"

上元二年，礼仪使太常卿杜鸿渐奏："让帝、七太庙等，请停四时享献，每至禘祫之月，则一祭焉。乐用登歌一部，牲献樽俎之礼，同太庙一室之仪。"

昭宗大顺元年，将行禘祭，有司请以三太后神主祔享於太庙。三后者，孝明太皇太后郑氏（宣宗皇帝母），恭僖皇太后王氏（敬宗皇帝母），正献皇太后萧氏（文宗皇帝母）。三后之崩，皆作神主，有故不当入太庙。当时礼官建议，并置别庙，每年五享，三年一祫，五年一禘，皆於本庙行事，无奉神主入太庙之文。至是乱离之後，旧章散失，礼院凭《曲台礼》，欲三太后祔享太庙。太常博士殷盈孙献议非之，曰："臣谨按三太后，宪宗、穆宗之后也。二帝已祔太庙，三后所以立别庙者，不可入太庙故也。与帝在位，皇后别庙不同。今有司误用王彦威《曲台礼》，禘别庙太后於太庙，乖戾之甚。臣窃究事体，有五不可。《曲台礼》云：'别庙皇后，禘祫於太庙，祔於祖姑之下。'此乃皇后先崩，已造神主，夫在帝位，如昭成、肃明、元献、昭德之比。昭成、肃明之崩也，睿宗在位。元献之崩也，元宗在位。昭德之崩也，肃宗在位。四后於太庙未有本室，故创别庙，当为太庙合食之主，故禘祫乃奉以入飨。又其神主但题云'某谥皇后'，明其後太庙有本室，即当迁祔，帝方在位，故皇后暂立别庙耳。本是太庙合食之主，故禘祫乃升，太庙未有位，故祔祖姑之下。今恭僖、正献二太后，皆穆宗之后。恭僖，会昌四年造神主，合祔穆宗庙室。时穆宗庙已祔武宗母宣懿皇后神主，故为恭僖别立庙，其神主直题云皇太后，明其终安别庙，不入太庙故也。贞献太后，大中元年作神主，立别庙，其神主亦题为太后，并与恭僖义同。孝明，咸通五年作神主，合祔宪宗庙室。宪宗庙已祔穆宗之母懿安皇后，故孝明亦别立庙，是懿宗祖母，故题其主为太皇太后。与恭僖、贞献亦同，帝在位后先作神主之例。今以别庙太后神主，禘祭升享太庙，一不可也。《曲台礼　别庙皇后禘祫於太庙仪注》云：'内常侍奉别庙皇后神主，入置於庙廷，赤黄褥位。奏云："某谥皇后禘祫祔享太庙"，然後以神主升。'今即须奏云'某谥太皇太后'。且太庙中皇后神主二十一室，今忽以皇太后入列於昭穆，二不可也。若但云'某谥皇后'，即与所题都异，神不可依凭？此三不可也。《古今礼要》云：'旧典，周立姜嫄别庙，四时祭荐，及禘祫与七庙，皆祭。唯不可入太祖庙为别配。魏文思甄后，明帝母，庙及寝依姜嫄之庙，四时及禘皆与诸庙同。'此旧礼明文，得以为证。今以别庙太后禘祫於太庙，四不可也。所以置别庙太后，以孝明不可与懿安并祔宪宗之室，今禘享乃处懿安於舅姑之上，此五不可也。且祫，合祭也。合犹不入太祖之庙，而况於禘乎？窃以为并皆禘於庙为宜。且恭僖、正献二庙，比在朱阳坊，禘、祫赴太庙，皆须备法驾，典礼甚重，仪卫至多。咸通之时，累遇大享，耳目相接，年代未遥，人皆见闻，事可询访，非敢以臆断也。或曰以三庙故禘祫於别庙，或可矣，而将来有可疑焉。谨按睿宗亲尽已祧，今昭成、肃明二后同在夹室，如或後代宪宗、穆宗亲尽而祧，三太后神主其得不入夹室乎？若遇禘祫，即如之何？对曰：此又大误也。三太后若亲尽合祧，但当閟而不享，安得处於夹室。禘、祫则就别庙行之，历代以来，何尝有别庙神主复入太庙夹室乎？"（时宰相孔纬以大祭日迫，不可遽改。时人非之。）

後唐明宗天成二年，中书门下奏：两汉以诸侯王入继帝统，则必易名，上谥广孝，称皇，改置园陵，仍增兵卫等事。遂诏下太常礼院集议："请追尊四庙，并加皇帝之号，兼请於洛京立庙。"敕宜於应州旧宅立庙，馀依所奏。

按庄宗以沙陀为唐之嗣，明宗又以代北狄裔为庄宗之嗣，故後唐之所谓七庙者，以沙陀之献祖（国昌）、太祖（克用）、庄宗（存勖）而上继唐之高祖、太宗、懿宗、昭宗；而此所谓四庙者，又明宗，代北之高、曾祖父也。

宋太祖皇帝建隆初，追尊贺氏为孝惠皇后，止就陵所置祠殿，荐以常馔，不设牙盘祭器。乾德初，孝明皇后王氏崩，有司始议置后庙，奉孝惠、孝明二后神主升祔。诏令详定殿室之制及先後之次。太常博士和岘等奏请同祔太庙。及太祖山陵，神主祔庙，乃请以孝明皇后配享，忌日行香废务，其孝惠皇后享於别庙。并从之。

太宗太平兴国元年，追册越国夫人符氏为懿德皇后，尹氏为淑德皇后，并祔享於后庙。

真宗至道三年六月，诏大行皇帝祔庙，令都省集议定皇后合食之礼。咸请以懿德皇后符氏升配，宗正卿赵安易言淑德皇后尹氏当在懿德之上。今百官议论苟且，隳渎尊卑，若序以後先，当用淑德配食。诏有司详讨以闻。

礼官议："按晋时议景帝配祔，傅元等议：'夏侯夫人初归景帝，未有王基之道，不及帝统百揆而亡，后妃之化未著远近，追尊无经义可据。'窃以今之所议，正与此同。且淑德配合之初，潜跃之符未兆；懿德辅佐之始，藩邸之位已隆，然未尝正位中宫，母临天下。岂可生无尊极之位，没升配飨之崇，人情不安，典籍无据。唐顺宗祔庙後十一年，始以庄宪皇后升配；宪宗祔庙後二十五年，始以懿安皇后升配。今请虚位，允叶旧仪。"再诏集议礼官同详定。上议曰："请升祔懿德，其淑德皇后加'太'字，仍旧别庙。"诏恭依，其淑德皇后不加"太"字，别庙祭享。

乾兴元年（时仁宗已即位），中书下礼仪院状，庄穆皇后尝母仪天下，礼当升祔；庄怀皇后本从藩邸追命，当享后庙。集尚书省六品、诸司四品以上议，如礼仪院，祔真宗庄穆皇后神主於太庙。

明道二年，庄献明肃太后既上谥，又追尊庄懿太后。方事园陵，判河南府钱惟演建议请二太后并祔真宗。礼院言："夏、商以来，父昭子穆，皆有配座，每室一帝一后，礼之正仪。开元昭成、肃明皇后始有并祔。惟演引唐武宗母韦太后祔穆宗，孝明、孝章祔太祖故事。按穆宗惟以韦太后配，更无别后，太祖未尝以孝章配。伏见先帝以懿德配享太宗，及明德园陵礼毕，遂得升祔。元德自追尊後，凡十七年始克升配。今庄穆著位长秋，祔食真宗，斯为正礼。庄献母仪天下，与明德例同，若从古礼，止应祀后庙。庄懿帝母之尊，与元德例同，便从升祔，似非先帝慎重之意。前代无同日并祔之比，惟上裁之。"都省礼院更议，皆以为"庄穆位崇中壶，与懿德有异，已祔真庙，自协一帝一后之文。庄献辅政十年，庄懿诞育圣躬，功德莫与为比，退就后庙，未厌众心。按《周礼》大司乐职'奏夷则，歌中吕，以享先妣'，先妣者，姜嫄也，帝喾之妃，后稷之母，特立庙而祭，谓之閟宫。宜太庙外别立新庙，奉安二太后神主，同殿异室，岁时荐享用太庙仪。别立庙名，自为乐曲，以崇世享。忌前一日，不御正殿，百官奉慰，著之甲令。"仍作新庙，名曰奉慈，在两庙之间。景祐三年，诏祠太庙、奉慈后庙，每室各差宫闱令一。

英宗治平三年，立濮王园庙。

先是，宰臣韩琦等奏：请下有司议濮安懿王及谯国太夫人王氏、襄国太夫人韩氏、仙游县君任氏合行典礼。诏须大祥後议之。至是进呈，乃有是诏。翰林学士王珪等相顾不敢先，知谏院司马光独奋笔立议，略曰："'为人後者为之子'，不敢复顾其私亲。秦、汉以来，有自旁支入承大统，推尊其父母为帝后，皆见非当时，取讥後世，不敢引以为圣朝法。臣以为濮王宜尊以高官大爵，称皇伯而不名。"贾黯之议亦同。王珪敕吏以光手稿为案，议上，欧阳修以为自古无以所生父改称伯者，珪等言非是。中书奏汉宣帝、光武皆称父为皇考。太后闻之，手书诘责辅臣以不当议称皇考。上诏："如闻集议，议论不一，宜权罢议，当令有司博求典故，务合礼经。"判太常寺范镇率礼官上言："陛下既考仁宗，又考濮王，其议未当。"具列仪礼及汉儒议论，魏明帝诏为五篇奏之。於是台官自中丞贾黯以下各有奏。知杂吕诲亦言："陛下入继大统，皆先帝之德，当从王珪等议为定，封濮安懿王大国，诸夫人典礼称是。"奏皆留中不报。司马光又上言曰："伏见向者诏群臣议濮安懿王合行典礼，王珪等二十馀人皆以为宜。准先朝封赠期亲尊属故事，凡两次会议无一人异辞，而政府之意独欲尊濮王为皇考。巧饰词说，误惑圣听。政府言《仪礼》本文《五服年月敕》皆云'为人後者为其父母之服者，不谓之父母'。不知如何立文？此乃政府欺罔天下之人，谓其皆不识文理也。又言汉宣帝、光武皆称其父为皇考。臣案宣帝承昭帝之後，以孙继祖，故尊其父为皇考，而不敢尊其祖为皇祖者，以与昭帝昭穆同也。光武起布衣，诛王莽，冒矢石以得天下，名为中兴，其实创业。虽自立七庙，犹非太过。况但称皇考，其谦损甚矣。今陛下亲为仁宗之子以承大业，《传》曰'国无二君，家无二尊'，若复尊濮王为皇考，则置仁宗於何地乎？"至是乃诏立濮王园庙，以宗濮为濮国公，奉濮王祀。先是，太后手书："濮安懿王、谯国太夫人王氏、襄国太夫人韩氏、仙游县君任氏，可令皇帝称亲，尊王为濮安懿皇，谯国、襄国、仙游并称后。"上手诏曰："称亲之礼，谨遵慈训；追崇之典，岂易克当。且欲以茔为园，即园立庙。皇太后已赐俞允，仍改封宗朴。"侍讲吕公著上言："称亲之说，乃汉史皇孙故事。皇孙即宣帝所生父，宣帝为昭帝後，是以兄孙遥嗣祖统，无两考之嫌，故且称亲。其後既立谥，只称悼园。今陛下以旁支继大统，建立园庙，以王子承祀於濮王，无绝父之，义於仁宗无两考之嫌，可谓兼得。其亲字既称谓难立，且义理不安，乞寝罢。"不报。

神宗熙宁二年九月，废奉慈庙，奉章惠太后神主赴西京，瘗陵园。

先是，治平初，同判太常寺吕公著言："章惠皇太后准章圣皇帝遗札褒太妃之号。仁宗皇帝尝以母称，故加保庆之号。盖生有慈保之勤，故没有庙享之报。今於陛下则恩有所止，义难承祀，其奉慈庙请依礼废罢。"诏太常礼院详议。神宗即位，知谏院杨绘言："章惠太后於仁宗有抚养之恩，故别祭於奉慈庙。今陛下之於仁宗皇帝则孙也，乞下有司详议。"礼官复申治平之议。乃命太常卿奉神主瘗於陵园，帝率群臣诣琼林苑酌献以辞，遂废其庙。

元丰六年，详定郊庙奉祀礼文所言："按《礼》，夫妇一体，故昏礼则同牢、合卺，终则同穴，祭则同几、同祝馔，未尝有异庙者也。惟周人以姜嫄为媒神，而帝喾不庙，又不可下入子孙之庙，乃以别庙而祭之，故《鲁颂》谓之閟宫，《周礼》谓之先妣是也。自汉以来，凡不祔不配者，皆援姜嫄以为比，或以其微，或以其继而已。盖其间有天下者，起於侧微，而其后不及正位中宫，或已尝正位矣，有所不幸，则当立继以奉宗庙，故有'祖姑三人则祔於亲者'之说。则立继之礼，其来尚矣。始微终显，皆嫡也，前娶改继，皆嫡也。後世乃以始微後继寘之别庙，不得伸同几之义，则非礼之意。恭惟太祖孝惠皇后、太宗淑德皇后、真宗章怀皇后实皆元妃，而孝章皇后则太祖之继后，而皆祭以别庙，在礼未安，请升祔太庙，增四祏室，以时配享。"七月，遂自别庙升祔焉。

徽宗大观二年，礼部太常寺请建别庙奉安惠恭皇后神主，依章穆皇后祔享故事。乃奉惠恭皇后祔於别庙。

政和四年，礼部太常寺言："明达皇后祠殿寘在城外，於典礼无据，请就惠恭皇后别庙增建殿室升祔。"七月，奉明达皇后祔於别庙。

高宗绍兴二十二年，有司言："懿节皇后上仙，合祔庙。"权礼部侍郎施坰等言："检会大观二年显恭皇后故事，於太庙殿後建别庙奉安神主。今来大行皇后祔庙，亦各建别庙於太庙殿之後。"诏从之。乃建别庙。

绍熙五年，太庙祧僖、顺、翼、宣四祖庙。作四祖庙，奉安僖祖以下神主（详见《天子宗庙门》）。








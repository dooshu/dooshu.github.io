卷五十五 灵异部


灵异

鳖灵（出《蜀记》）

鳖灵于楚死，尸乃溯流上，至汶山下，忽复更生。乃见望帝，望帝立以为相。时巫山壅江，蜀民多遭洪水，灵乃凿巫山，开三峡口。令鳖灵为刺史，号西州皇帝。以功高，禅位与灵，号开明氏。

玉梁观（出《玉笥山录》）

汉武帝时，玉笥山民感山之灵异，或愆旱灾蝗，祈无不应。乃谋共置一观，以表灵迹。既构殿，阙中梁一条，邑民将选奇材，经数旬未获。忽一夜，震雷风烈，达晓乃晴，天降白玉梁一条，光彩莹目，因号为玉梁观。至魏武帝时，遣使取之，至其山门，去观数里，亭午之际，雷电大震，裂殿脊，化为白龙，擘烟雾而去，没观之东山下。晋永嘉中，有戴氏子，好游岩谷，偶入郁木山，见两座青石，榰一条白玉梁于岩下。戴氏俯近看之，以手扪摸其上，见赤书五行，皆天文云篆。试以手斧敲之，声如钟，又如隐雷之声，鳞甲张起。戴氏惊异，奔走告人，再求寻之，不知其所。自玉梁飞去后，其处遂废。

湘穴（出《搜神记》）雨濑（出《荆州记》）

湘穴中有黑土，岁旱，人则共壅水，以塞此穴。穴淹，则大雨立至。

耒阳县有雨濑。此县时旱，百姓共壅塞之，则甘雨普降。若一乡独壅，雨亦遍应，随方所祈，信若符刻。

孙钟（出《神异记》）

孙钟家于富春，幼失父，事母至孝。遭岁荒，以种瓜自业。忽有三少年，诣钟乞瓜，钟厚待之。三人谓曰：“此山下善，可葬之，当出天子。君下山百许步，顾见我去，即可葬处也。”钟去三四十步，便反顾，见三人成白鹤飞去。钟记之，后死葬其地。【眉批】能如其言，下山百步，则不止偏伯矣。地在县城东，冢上常有光怪，云五色，气上属天。及坚母孕坚，梦肠出，绕吴阊门。

【总评】《异苑》云：孙坚丧父，行葬地，忽有一人曰：“君欲百世诸侯乎，欲四世帝乎？”答曰：“欲帝。”此人因指一处，坚异而从之。时富春有沙涨暴出，及坚为监丞，邻党相送于上。父老谓曰：“此沙狭而长，子后将为长沙矣。”果起义兵于长沙。

金精山木鹤（出《稽神录》）

虔州虔化县金精山，昔长沙王吴芮时，仙女张丽英飞升之所，道馆在焉。岩高数百尺，有二木鹤，二女仙乘之，非榜道所及，不知其所从。其二鹤，恒随四时而转，初不差忒。顺义道中，百胜军小将陈师粲者，尝与邻里女子遇于岩下，求娶焉。女子曰：“君能射中此鹤目，即可。”师粲即一发而中，臂即无力，归而病卧，如梦非梦，见二女道士绕床而行。每过。辄以手拂师粲之目，数四而去。竟失明而卒。所射之鹤，自尔不复转；其一犹转如故。

钓台石（出《大业拾遗》）

大业七年二月，初造钓台之时，将船运石，兵丁困弊于役，叹嗟之声，闻于道路。时运石者，将船至江东岸山下取石，累构为钓台之基。忽有大石，如牛十余，自山顶飞下，直入船内，如人安置，船无伤损。【眉批】鬼神哀役之劳也。

文水县坠石（出《法苑珠林》）

贞观十八年，文水县大雷震，云中落一石，大如碓觜，眷高腹平。县丞张孝静奏，时有西域摩伽陁菩提寺长年师到西京，颇推博识。敕问之，是龙食，二龙相争，故落下耳。

叱金像（出《宣室志》）

初唐有神像，传云周隋间有术士，范金而成之。天后朝，因命置于宫中，扃其殿宇甚严。玄宗尝幸其殿，启而观焉。时肃宗在中宫，代宗尚稚，俱侍上。上问力士曰：“此神像何异，亦有说乎？”力士曰：“此前代所制，可以占王者在位之年。其法当厉声叱之，苟年甚永，则其像摇震亦久。不然，一撼而止。”上即严叱之，其像若有惧，摇动移时，仆于地。上喜，力士因再拜贺。上即命太子叱之，其像微震。又命皇孙叱之，亦动摇久之。上曰：“吾孙似我。”其后玄宗在位五十载，肃宗在位凡六年，代宗在位十九年，尽契其占也。

玄宗圣容（出《玉堂闲话》）

玄宗皇帝御容，夹作，本在盩厔县。贞元中，忽有僧如狂，负之，置于武功潜龙宫。宫即神尧故第也，今为佛宇。御容唯绛纱衣幅巾而已。寺僧云：“庄宗入汴，明宗入洛，洎清泰东赴伊瀍之岁，额上皆有汗流。”学士张沆尝闻而未之信，及经武功，乃细视之，果如其说。又意其雨漏所致，而幅巾之上则无。自天福之后，其汗遂绝。高陵县又有神尧先世庄田，今亦为宫观矣。有柏树焉，相传高祖在襁褓时，母置放柏树之阴，而往饷田。比饷回，日斜而树影不移，【眉批】奇事！则今柏树是也。史传失载。

渝州莲花（见吴均《齐春秋》）

渝州西百里相思寺北石山，有佛迹十二，皆长三尺许，阔一尺一寸，深九寸，中有鱼文，在佛堂北十余步。贞观二十年，寺侧泉内，忽出红莲花，面广三尺。游旅往还，无不叹讶。经月不灭。昔齐荆州城东天子井出锦，于时士女取用，与常锦不异，经月乃歇，亦此类也。

玉马（出《闻奇录》）

沈傅师为宣武节度使，堂前忽马嘶，其声甚近，求之不得。他日，嘶声极近，似在堂下。掘之，深丈余，遇小空洞，其间得一玉马，高三二寸，长四五寸，嘶则如壮马之声。其前致碎硃砂，贮以金槽，粪如菉豆，而赤如金色。沈公恒以硃砂喂之。

郑仁本表弟（出《酉阳杂俎》）

唐大和中，郑仁本表弟某，尝与一王秀才游嵩山，扪萝越涧，境极幽夐，忽迷归路，将暮，不知所之。徙倚间，忽觉丛中鼾声。披榛窥之，见一人布衣，衣甚洁白，枕一袱物，方眠熟。即呼之问路，其人举首略视，不应复寝。又再三呼之，乃起坐，顾曰：“来此。”二人因就之，且问其所自。其人笑曰：“君知月七宝合成乎？月势如丸，其影多为日烁。其亚处也，常有八万二千户，【眉批】荒唐！岁一修之。”因开袱，有斤凿数事，玉屑饭两裹，授与二人曰：“但由此，自合官道矣。”言已不见。

管子文

李林甫为相初年，有一布衣谒之，高声自称：“业八体书生管子文，欲见相国，伸一言。”林甫召之于宾馆，至夜静，月下揖之。生备述古昔兴亡明主贤臣之事，且云天下将乱，劝之虚心任贤。临去，林甫留之不得，令人逐之。至南山中一石洞，遂不见，惟有故旧大笔一，携归以白林甫。林甫置之书阁。其夕，笔化为五色禽飞去。

胡氏子（出《录异记》）

洪州胡氏家贫，有子五人，其最小者，气状殊伟。此子既生，家稍充给，农桑营赡，力渐丰足，乡里咸异之。其家令此子主船载麦，溯流诣州市。未至间，江岸险绝，牵路不通，截江而渡，船势抵岸，力不制，沙推岸崩，穴中得钱数百万，乃弃麦载钱而归。由是其家益富，市置仆马，营饰服装，咸言此子有福。不欲久居村落，因令来往城市，稍亲狎人事。

【眉批】来往城市，便是没福。行及中道，所乘之马，跪地不进。顾谓其仆曰：“船所抵处得钱，今马跪地，亦恐有物。”因令左右之，得金五百两，赍之还家。他日复诣城市，因有商胡遇之，知其头中有珠，使人诱而狎之，饮之以酒，取其珠而去。【眉批】此子何不自爱？初，额上有肉隐起，如球子形，失珠之后，其肉遂陷。既还家，亲友眷属，咸共叹讶。自是此子精神减耗，成疾而卒，其家生计，亦渐亡落焉。

庐山渔者（出《玉堂闲话》）

庐山中有一深潭，名落星潭，多渔钓者。后唐长兴中，有钓者得一物，颇觉难引，迤逦至岸，见一物，如人状，戴铁冠，积岁莓苔裹之。意其木，则太重；意其石，则太轻。渔者置之潭侧。后数日，其物上有泥滓莓荅，为风日所剥落，又经雨淋洗，忽见两目俱开，则人也，欻然而起，就潭水盥手面。众渔者惊异，共观之。其人即询渔者本处土地山川之名，及朝代年月，甚详审。问讫，却入水中，寂无声迹。【眉批】近水怪。然竟无一人问彼所从来者。南中吏民神异之，为建祠坛于潭上。








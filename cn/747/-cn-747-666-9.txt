○为宰相贺雨表

臣某言：臣闻圣明在上，刑政叶中，则天地气和，风雨时若。常闻其语，今见其时，臣某等诚欢诚跃顿首顿首。臣伏以阴阳气数，盈缩相随，去秋多霖，今春少雨，宿麦犹茂，农功未妨。陛下念物忧人，先时戒事，靡神不举，有感必通，故云出於山，月离于毕，初洒尘以，渐破块而滂沱，圃囿田畴，无不沾足。雨之所致，臣知其由。自上而来，虽因天降，从中而得，实与心期，发於若厉之诚，散作如膏之泽。凡在率土，孰不欢心。臣等位忝钧衡，职乖燮理，仰阴阳而增惧，顾霖雨而怀惭。无任兢惕之至。


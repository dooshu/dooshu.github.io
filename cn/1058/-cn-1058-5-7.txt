求自試表（二首）


臣植言：臣聞士之生世，入則事父，出則事君。事父尚於榮親，事君貴於興國。故慈父不能愛無益之子，仁君不能畜無用之臣。夫論德而授官者，成功之君也。量能而受爵者，畢命之臣也。故君無虛授，臣無虛受。虛授謂之謬舉，虛受謂之尸祿。《詩》之素餐所由作也。昔二虢不辭兩國之任，其德厚也。旦、奭不讓燕、魯之封，其功大也。今臣蒙國重恩，三世於今矣。正值陛下昇平之際，沐浴聖澤，潛潤德教，可謂厚幸矣。而位竊東藩，爵在上列，身被輕暖，口厭百味，目極華靡，耳倦絲竹者，爵重祿厚之所致也。退念古之受爵祿者，則異於此，皆以功勤濟國，輔主惠人。今臣無德可述，無功可紀，若此終年，無益國朝，將掛風人彼己之譏。是以上慚玄冕，俯愧朱紱。

方今天下一統，九州晏如。顧西尚有違命之蜀，東有不臣之吳。使邊境未得脫甲，謀士未得高枕者，誠欲混同宇內，以致大和也。故啟滅有扈而夏功昭，成克商奄而周德著。今陛下以聖明統世，將欲卒文武之功，繼成康之隆，簡賢授能，以方叔、邵虎之臣，鎮衛四境，為國爪牙者，可謂當矣。然而高鳥未掛於輕繳，淵魚未懸於鉤餌者，恐釣射之術或未盡也。昔耿弇不俟光武，亟擊張步，言不以賊遺於君父也。故車右伏劍於明轂，雍門刎首於齊境。若此二子，豈惡生而尚死哉？誠忿其慢主而凌君也。夫君之寵臣，欲以除患興利，臣之事君，必殺身靜亂以功報主也。昔賈誼弱冠，求試屬國，請系單于之頸，而制其命。終軍以妙年使越，欲得長纓纓其王羈致北闕。此二臣者，豈好為誇主而曜世俗哉？志或鬱結，欲逞其才力，輸能於明君也。昔漢武為霍去病治第，辭曰：「匈奴未滅，臣無以家為。」夫憂國忘家，捐軀濟難，忠臣之志也。今臣居外，非不厚也，而寢不安席，食不遑味者，以二方未克為念。

伏見先帝武臣宿兵，年耆即世者，有聞矣。雖賢不乏世，宿將舊卒由習戰也。竊不自量，志在授命，庶立毛髮之功，以報所受之恩。若使陛下出不世之詔，效臣錐刀之用，使得西屬大將軍，當一校之隊。若東屬大司馬，統扁舟之任。必乘危蹈險，騁舟奮驪，突刃觸鋒，為士卒先。雖未能擒權馘亮，庶將虜其雄率，殲其醜類，必效須臾之捷，以滅終身之愧，使名掛史筆，事列朝榮。雖身分蜀境，首懸吳闕，猶生之年也。如微才弗試，沒世無聞，徒榮其軀，而豐其體，生無益於事，死無損於數。虛荷上位，而忝重祿，禽息鳥視，終於白首，此徒圈牢之養物，非臣之所志也。

流聞東軍失備，師徒小衄，輟食棄餐，奮袂攘衽，撫劍東顧，而心已馳於吳會矣。臣昔從先武皇帝，南極赤岸，東臨滄海，西望玉門，北出玄塞，伏見所以行師用兵之勢，可謂神妙也。故兵者不可預言，臨難而制變者也。志欲自效於明時，立功於聖世。每覽史籍，觀古忠臣義士出一朝之命，以徇國家之難，身雖屠裂，而功名著於景鍾，名績垂於竹帛，未嘗不撫心而嘆息也。臣聞明主使臣不廢有罪，故奔北，敗軍之將用而秦，魯以成其功。絕纓、盜馬之臣赦，而楚、趙以濟其難。臣竊感先帝早崩，威王棄世，臣獨何人，以堪長久。常恐先朝露填溝壑，墳土未乾而身名並滅。臣聞騏驥長鳴，伯樂昭其能；盧狗悲號，韓國知其才。是以效之齊、秦之路，以逞千里之任。試之狡兔之捷，以驗搏噬之用。今臣志狗馬之微功，竊自惟度，終無伯樂、韓國之舉。是以於悒而竊自痛者也。

夫臨博而企竦，聞樂而竊抃者，或有賞音而識道也。昔毛遂，趙之陪隸，猶假錐囊之喻以寤主立功，何況巍巍大魏，多士之朝，而無慷慨死難之臣乎？夫自衒自媒者，貞女之醜行也。干時求進者，道家之明忌也。而臣敢陳聞於陛下者，誠與國分形同氣，憂患共之者也。冀以塵霧之微，補益山海，熒燭末光，增輝日月。是以敢冒其醜，而獻其忠，知必為朝士所笑。聖主不以人廢言，伏惟陛下少垂神聽，臣則幸矣。





又


五帝之世非皆智；三季之末非皆愚，用與不用，知與不知也。夫相者，文德昭者也；將者，武功烈者也。文德昭，則可以匡國朝，敘百揆，稷、契、夔、龍是矣。武功烈，則可以征不庭，廣邦境，南仲、方叔是也。昔伊尹之為媵臣，至賤也；呂尚之處漁釣，至陋也。及其見舉於湯、文，誠合志同，豈復假近習之薦，因左右之介哉？發騏驥於吳阪，可謂困矣。及其伯樂相之，孫子御之，形體不勞，而坐取千里。伯樂善御馬，明君善御臣，誠任賢使能之明效也。昔段幹木，修德於閭閻，秦師為之輟攻，而文侯以安。穰苴授節於邦境，燕、晉為之退師，而景公無患。皆簡德尊賢之所致也。願陛下垂高宗、傅巖之明，以顯中興之功。






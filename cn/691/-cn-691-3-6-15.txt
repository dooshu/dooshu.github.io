◎欺凌孤寡

朱蕉圃曰：无锡庠生邹（梦兰），年少能文，有名场屋。兄孝廉（梦桂）早卒，不礼于嫂，欺凌孤侄，家产多半侵渔。一夕，梦兄持鱼骨示之，曰："汝所为不道，将以哽死。"觉而恶之，一切鱼属戒不入口。无何，耿学政按临常州，耳中隐闻邹梦兰欺凌孤寡七字，侦之，无一人，又非梦也。因廉得其事，褫衿重杖，檄有司追返其产。梦兰乃忿懑而死。徐西茂才（泗芹）为余言。


○册骨咄国王罗金节为叶护文

维天宝十一载，岁次壬辰，正月己卯朔二十四日壬寅，皇帝诏曰：於戏！畴赏懋功，无隔於中外；怀荒卹远，谅归於典谟。咨尔骨咄国王罗金节，夙遵声教，志尚忠节，作扞边疆勤效斯著。顷者以群丑拨动，方欲胁从，而忠恳不渝，始终弥固。言念於此，嘉尚良深。是用授尔骠骑大将军，仍册为叶护。尔其祗膺典礼，慎守封疆，贻庆子孙，受兹宠锡。可不美欤？


读张居正传


［明］冯从吾





昔人论管仲功大而器小，又以为功之首而罪之魁。居正为相，功不及管仲，而罪过之。父死，不奔丧，罪一。初丧，衣绯入朝，罪二。方葬，衣蟒阅操，罪三。三十二人之辇，越分僭乘，罪四。邹元标、赵用贤、吴中行、傅应祯、沈思孝、艾穆等廷杖远谪，罪五。刘台、吴仕期、洪朝选等以私忿而置死地，罪六。三子倩人作文，联翩而取鼎甲，罪七。冒边功，荫子为金吾，罪八。决囚千百，而无恤渭水之赤，罪九。阉宦如保，望尘雅拜，罪十。吏兵用人惟其所私，罪十一。王篆、王宗载、胡槚、陈世宝、陈绅、于应昌、陈三谟、曾士楚、朱琏、劳堪、龙宗武辈，夤缘结党，而杀人以媚人，罪十二。负此十二罪，譬之失节之妇，即有他美，何足赎哉？呜呼！居正未尝无才，而才浮于德；未尝无功，而罪浮于功，又安得与管仲并论哉？敢以此两言断居正千古之案！

（《冯恭定公全集》）






陆游　暮春龟堂即事

风日初和昼漏长，萧然巾屦集茆堂。

雨余千叠暮山绿，花落一溪春水香。

断简椟中尘委积，故人墓上草荒凉。

尔来幸有宽怀处，病退床头减药囊。

陆游

陆游　暮春龟堂即事

踯躅花开照眼明，缓扶藤杖绕廊行。

流年又见一春过，苦雨略无三日晴。

觅句未应妨熟睡，漱泉聊足解余酲。

鹿麛雉子常追逐，谁识山翁及物情？

陆游

陆游　暮春龟堂即事

日月无根去若驰，故园又见落花时。

杯中绿酒不肯饮，镜里苍颜应自知。

千丈新堤湖水满，五更残漏角声悲。

暮年父子难乖隔，淮浦书来苦觉迟。







卷224

陆游

陆游　暮春龟堂即事

东皇促驾又天涯，一片难寻堕地花。

瘦策穿林数新笋，素屏围枕听鸣蛙。

蚕房已裹清明种，茶户初收谷雨芽。

欲把一杯壶已罄，谩搜诗句答年华。

陆游


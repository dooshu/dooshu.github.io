○南风之薰赋（以“悦人阜财，生物咸遂”为韵）

歌南风之黛兮，肇自前烈。美凯风以时兮，流乎俊哲。澹澹荡荡，生乎无间；馥馥微微，播于有截。故功成作乐，而上下昭著；治定制礼，而君臣有别。吾亦乘日月之至明，致中和之令节。言而履之，万国称庆；动而法之，千寮胥悦。此所谓规模帝舜，慰洽吾人。操五弦之琴而八风从律，征三代之乐而六气平均。使天下霈然而有感，穷海外飒尔而知春。至于传之永久，垂之不朽。可以动萌芽，可以荣林薮。薰风之有德也，使国富以人安；薰风之有惠也，使时和而俗阜。若乃燠佳气兮允塞，埽祥烟兮乍开。早绽青门之柳，先惊上苑之梅。晦入阳春之曲，潜吹玉管之灰。此亦韶年之丽景，况有顺时而丰财。或披襟而乍对，或临水而轻拂。承长养则芳气袭于一人，阐煦妪则膏露沾于万物。斯以发号施令，前规后监。三农以之协洽，兆人以之无咸。如此则典礼备，麟凤至。吾道不乐兮，发身有时。薰风自南兮，万物咸遂。物本无情，因时而生。百姓日用而不觉，五音岁兆于未萌。傥高飙之借便，顺下风而长鸣。

李夷亮

夷亮，宰相夷简之弟。贞元五年进士。


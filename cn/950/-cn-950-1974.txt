杨万里　听蝉八绝句

披襟散发晚风清，细细孤斟缓缓行。

道是江东官事冗，绿杨阴里听蝉声。

杨万里

杨万里　听蝉八绝句

一只初来报早秋，又添一只说新愁。

两蝉对语双垂柳，知斗先休斗後休。

杨万里

杨万里　听蝉八绝句

渠与斜阳有底雠，千冤万恨欣清秋。

更从谁子做头抵，只放斜阳不落休。

杨万里

杨万里　听蝉八绝句

一壳空空纸样轻，风前却有许多声。

叫来叫去浑无事，叫到诗人白发生。

杨万里

杨万里　听蝉八绝句

说露谈风有典章，咏秋吟复入宫商。

蝉声无一些烦恼，自是愁人枉断肠。

杨万里

杨万里　听蝉八绝句

乍来忽去为谁忙，短气抽教强作长。

道是渠侬声不歇，一吟一续万低昂。

杨万里

杨万里　听蝉八绝句

望帝啼春夜更多，不知蝉意却如何。

还来入夜便无语，明日将诗理会他。

杨万里

杨万里　听蝉八绝句

罪过渠侬商略秋，从朝至暮不曾休。

莫嫌入夜还休去，自有寒蛩替说愁。

杨万里


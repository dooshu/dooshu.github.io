徐文卿　秋后二首

种豆山园中，土瘠豆不实。

攟收能几何，倚杖三叹息。

况此山下田，旱久苗叶赤。

无豆尚犹可，无禾孰供食。

已孤丰稔望，徒费耘耕力。

官吏更索租，真尔从何出。

徐文卿

徐文卿　秋后二首

剧暑不易摧，屡雨方肯低。

晓行残月裹，秋意乃忽凄。

习习风搅树，曳曳云山溪。

伴我尘外躅，更有白鹭儿。

节往四叙改，人老百虑非。

策世竟莫售，勤身复奚为。

徘徊发咏叹，苍茫度荒陂。

且归煮香秔，解此腹中饥。

徐文卿


文集卷五十三


与赵德麟　一


以下俱杭州

候吏来，特承书教，礼意兼重，感怍不已。比日起居何如？养疴便郡，得亲宗彦，幸甚。行役迫遽，裁谢草略，想蒙恕察。卷五二





与赵德麟　二


明守一书，托为致之。育王大觉禅师，仁庙旧所礼遇。尝见御笔赐偈颂，其略云“伏睹大觉禅师”，其敬之如此。今闻其困于小人之言，几不安其居，可叹可叹！太守聪明老成，必能安全之。愿公因语款曲一言。正使凡僧，犹当以仁庙之故加礼，而况其人道德文采雅重一时乎？此老今年八十二，若不安全，当使何往？恐朝廷闻之，亦未必喜也。某方与撰《宸奎阁记》，旦夕附去。公若见此老，当为致意。卷五二





与赵德麟　三


以下俱颍州

人来，辱书，伏审履兹畏暑，起居佳胜，为慰。见念之深，正如怀仰之意。不肖独赖晁无咎在此，方忧其去，若果得德麟为代，真天假老拙也。既未欲来此寄居，常令为于高邮寻安下处，续当驰报也。未间，万万自重。卷五二





与赵德麟　四


别后思仰不可言。窃计起居佳胜？得舍弟书，奉太夫人久服药，近已康复，伏惟欢庆。到郡两月，公私劳冗，有稽上问，想未深责。会合未期，惟冀侍奉外，千万保重。卷五二





与赵德麟　五


昨日幸接笑语。今日知举挂，闻之后时，不及往慰，悚息悚息！三日臂痛，今日幸减，录旧诗一篇奉呈。闻公亦欲借示诗稿，幸付去人。上清宫成而有德音，意谓守臣当有贺表，如何如何？谋之于公，幸略垂示。卷五二





与赵德麟　六


某启：数日不接，思渴之至。冲冒风雪，起居何如？端居者知愧矣。佛陀波利之虐，一至此耶！乃知退之排斥，不为无理也。呵呵。酒二壶迎劳，唯加鞭加鞭！卷五二





与赵德麟　七


《字说》改多，写了纳去。背时两叶，实糊合之，仍用皂绫夹褾纪之。一片皂绫夹之褾两面也。仍请前后各着一空叶。卷五二





与赵德麟　八


某启：钦服下风，为日久矣。迟暮相从，倾盖如故。非独气类自然，抑亦夙昔缘契。人来，辱手教，得闻起居佳胜，堂上康福，感慰深矣。某凡百如昨，又得无咎相切磨之幸。德麟替后，想必有殊命。万一尚未，一来为无咎交承亦佳。又闻欲寄居此间，可先示谕也。万万自重。不宣。卷五二





与赵德麟　九


以下俱赴扬州

惠示二诗，伏读慰抃不可言。某途中及到此，绝少暇，止有数首，不佳。又未有工夫录去，容稍积多，并奉呈也。今且次韵二首，为一笑。卷五二





与赵德麟　一〇


某启：宦游无定，得友君子，又复别去，怅惘可量。数日，窃想起居佳胜？到寿淮山，渐有佳思。懒不作诗，亦无人唱和也。乍远，万万自重。不宣。卷五二





与赵德麟　一一


淮南夏颇熟，然积欠为害，疾瘵殆未有安理。浙西疲甚，岁事亦未可知。余非书所能尽。德麟孤风超然，愿少贬，以忍济为念。必亮此意。此中有干，幸示及。杭州买物人已回，内中所欠俞君钱，此有便，当先为寄还之。如遣还之，可速示，免重寄也。滑盏，得钱都正书，已琢磨，兼与钱讫。非久必寄来，即附上。卷五二





与赵德麟　一二


文广狱断敕下，可略示也。李尉推恩有耗否？尹遇案必已上。古人云：雷霆之下，恐难独当。愿挂一名。以今观之，此人真难得也，亦勿深怪之。知颍尾夏田损半，秋有望否？淮南东西秋夏皆大熟，亦一乐土也。狱官不惟庇为前勘，乃是深为不待结案而移司者周虑也。若勘作故出，则指挥移司官不得不问。上下欺罔，不得不令人愤愤，某亦无由入文字。亦有以论之，恐不济事，太息而已。卷五二





与赵德麟　一三


以下俱扬州还朝

某启：鲁直寄书来，甚安，并得少双井，今附纳上。蒙惠奇茗，绝妙。因见太守，为致意。为适病在告，数日未果。奉书，要《临淄堂记》，秋凉稍暇，可作也。月老亦致意。热甚，又多病，未暇作《法施堂铭》。不一一。卷五二





与赵德麟　一四


某启：近承专使手书，为使者云，往西洛还，当取书，故未答。辱教字，具审起居佳胜，感慰兼集。公未即解去，与俗子久处，良不易。然有忍乃济，愿以不见不同无尽待之。某到此半月，无可乐者。过大礼，即重乞会稽尔。无缘面谢，幸恕草草。卷五二





与赵德麟　一五


累辱手教，感慰无量。比日起居佳胜？大礼日近，随分冗迫，未得即见贤者，深增怅惘也。乍寒，万万以时自重。卷五二





与赵德麟　一六


纷纷尚未暇往见，思企之极。阴寒，起居佳胜否？甘酿佳贶，辄践前言，作赋，可转呈安定否？无事见临，幸甚。卷五二





与赵德麟　一七


辱教，承台候佳胜。拙疾犹未退，尚潮热恶寒也。来日必赴盛会，未得，后日犹恐当谒告也。辱意甚宠，适会如此，非所愿。幸千万加恕。子由固当驰赴也。穆公且喜渐安。卧病，书此不谨。卷五二





与钱济明　一


以下俱赴定州

某启：别后至今，遂不上问，想察其家私忧患也。远辱专使惠书，且审侍奉起居康胜，感慰兼集。老妻奄忽，遂已半年，衰病岂复以此汩缠。但晚景牢落，亦人情之不免。重烦慰谕，铭佩何言！然公亦自有爱女之戚而不知，奉疏后时，惭负不已。出守中山，谓有缓带之乐，而边政颓坏，不堪开眼，颇费锄治。近日逃军衰止，盗贼皆出疆矣。幕客得李端叔，极有助。闻两浙连熟，呻吟疮痍，遂一洗矣。何时会合，临书惘惘。惟倍加爱啬，以副所愿。卷五三





与钱济明　二


寄惠洞庭珍苞，穷塞所不识，分饷将吏，并戴佳贶也。无以为报，亲书《松醪》一赋为信，想发一笑也。近得单季隐书云：公有一痫药方，极神奇。某长孙有此疾，多年不痊，可见传否？如许，望递中示及。卷五三





与钱济明　三


某启：久不奉书，盖无便，亦懒怠之故，未深讶否？比日起居何如？某与贱累如昔，曾托施宣德附书及《遗教经》跋尾，必达也。吴江宦况如何？僚佐有佳士否？垂虹闻已复旧，信否？旅寓，不觉岁复尽。江上久居益可乐，但终未有少田，生事漂游无根尔。儿子明年二月赴德兴，人口渐少，当稍息肩。余无可虑。会合何时，万万自爱。不宣。因便往三衢，奉启。卷五三





与钱济明　四


以下俱惠州

某启：专人远辱书，存问加厚，感悚无已。比日郡事余暇，起居何如？某到贬所，阖门省愆之外，无一事也。瘴乡风土，不问可知，少年或可久居，老者殊畏之。唯绝嗜欲、节饮食，可以不死。此言已书之绅矣，余则信命而已。近来亲旧书问已绝，理势应尔。济明独加于旧，高义凛然，固出天资。但愧不肖何以得此！会合无期，临纸怆恨，惟祝倍万保重。不宣。卷五三





与钱济明　五


某启：近在吴子野处领来教，尚稽答谢，悚息之至。远蒙差人，固佩荷契义矣，而卓契顺者，又可奇也。无以答其意，与写数纸，公可取一阅也。寄惠白术，极所欲得也。笺格甚高，想见风裁，回信唯有紫团参一板，疑可以奉亲，故不以微鲜为愧也。两儿子曾拜见否？凡百想有以训之。幼子过相随，甚干事，且不废学。蒙令子惠书，回答简率，一一封内，必不罪也。岭南家家造酒，近得一桂香酒法，酿成不减王晋卿家碧香，亦谪居一喜事也。有一颂，亲作小字录呈。勿示人，千万千万！卷五三





与钱济明　六


以下俱北归

某启：去年海南得所寄异士太清中丹一丸，即时服之，下丹田休休焉。数日后，又得迨赍来手书。今又领教诲及近诗数纸，高妙绝俗，想见谪居以来，探道著书，云升川增，可慕可畏，可叹可贺也。及录示训词，诲以所不及，此曾子所谓爱人以德者，敬遵用不敢忘。幸甚幸甚！卷五三





与钱济明　七


某启：忽闻公有闺门之戚，悲惋不已。贤淑令人久同忧患，乍失内助，哀痛何堪！人生此苦，十人而九，结发偕老，殆无而仅有也。惟深照痛遣，勿留胸次。令子哀疚难堪，惟当勉为亲庭节哀摧慕。本欲作慰疏，适旅中有少纷冗，灯下倦怠，不能及也。千万恕察。某若居住常，即自与公相聚；若常不可居，亦须到润与程德孺相见。公若枉驾一至金山，又幸也。卷五三





与钱济明　八


某启：人来，领手教及二诗，乃信北归灾退，并获此佳宠，幸甚幸甚！又知诗人穷而后工，然诗语明练，无衰惫气，如季札者听之，亦有以知君之晚节也。比日起居佳胜？某此去不住滞，然风水难必期。公闲居难以远涉，须某到真遣人奉约，与德孺同来金山，乃幸也。所怀未易尽言，并俟面陈。余惟万万自重。卷五三





与钱济明　九


某启：得来书，乃知廖明略复官，参寥落发，张嘉父《春秋》博士，皆一时庆幸。独吾济明尚未，何也？想必在旦夕。因见参寥复服，恨定慧钦老早世，然彼视世梦幻，安以复服为？闻儿子迨道其化于寿州时，甚奇特，想闻其详。乃知小人能坏其衣服尔。至于其不可坏者，乃当缘厄而愈胜也。旧有诗八首寄之，已写付卓契顺，临发，乃取而焚之，盖亦知其必厄于此等也。今录呈济明，可为写于旧居，亦挂剑徐君之墓也。钦诗乃极佳，寻本未获。有法嗣否？当载之其语录中。契顺又不知安在矣，吾济明刻舟求剑，皆可笑者也。卷五三





与钱济明　一〇


某已到虔州，二月十间方离此。此行决往常州居住，不知郡中有屋可僦可典买者否？如无可居，即欲往真州、舒州，皆可。如闻常之东门外，有裴氏宅出卖，虔守霍子侔大夫言。告公令一干事人与问当，若果可居，为问其直几何，度力所及，即径往议之。俟至金陵，别遣人咨禀也。若遂此事，与公杖屦往来，乐此余年，践《哀词》中始愿也。张嘉父今安在？想日益不止。涂中闻秦少游奄忽，为天下惜此人物，哀痛至今。闻鲁直、无咎皆起，而公独为猘子所啮，尚栖迟田间。圣主天纵，幽蔀毕照，公岂久废者，惟万万宽中自爱。卷五三





与钱济明　一一


示谕孙君宅子，甚感其厚意，且为多谢上元令侄，行见之矣。王、范二君处，皆当力言也。刘道人若能同济明来会，深所望。未敢奉书，且为致此意。裴家宅子果如何？卷五三





与钱济明　一二


居常之计，本已定矣，为子由书来，苦劝归许，以此胸中殊未定。当俟面议决之。卷五三





与钱济明　一三


某启：蒙示谕，昨日所得过矣。思无邪，吾子自有，老拙何为！神药希代之宝，理贯幽明，未敢轻议，少留谛观，俟从者见临，乃面论也。卷五三





与钱济明　一四


妙啜见分，幸甚。所问已得其端，通缓颊否？不倦。日烈，见顾为望。卷五三





与钱济明　一五


家有黄筌画龙，拔起两山间，阴威凛然。旧作郡时，常以祈雨有应，今夕具香烛试祷之。济明虽家居，必不废闵雨意，可来燔一炷香否？旧所藏画，今正曝凉之，只今来闲看否？卷五三





与钱济明　一六


某一夜发热不可言，齿间出血如蚯蚓者无数，迨晓乃止，困惫之甚。细察疾状，专是热毒，根源不浅，当专用清凉药。已令用人参、茯苓、麦门冬三味煮浓汁，渴即少啜之，余药皆罢也。庄生云在宥天下，未闻治天下也，如此不愈，则天也，非吾过矣。杨评事谩与一来亦佳，到此，诸亲知所饷无一留者，独拜蒸作之馈。切望止此而已。卷五三





答廖明略　一


以下俱北归

远去左右，俯仰十年，相与更此百罹，非复人事。置之，勿污笔墨可也。所幸平安，复见天日。彼数子者何辜，独先朝露，吾侪皆可庆，宁复戚戚于既往哉！公议皎然，荣辱竟安在？其余梦幻去来，何啻蚊虻之过目前也。矧公才学过人远甚，虽欲忘世而世不我忘，晚节功名，直恐不免尔。老朽欲屏归田里，犹或得见。蜂蚁之微，寻已变灭，终不足道。区区爱仰，念有以广公之意者，切欲作启事上答，冗迫不能就，惟深亮之。卷五三





答廖明略　二


衰陋之甚，惟有归田，杜门面壁，更无余事。示谕极过当，读之悚汗。毗陵异政，谣颂蔼然，至今不忘。为民除秽，以至虿尾，吴越户知之，此非特儿子能言也。圣主明如日月，行遂展庆，众论如此。目昏，不能多书，悚怍不已。卷五三





与陈伯修　一


以下俱杭州

辱书，承孝履如宜。日月如昨，奄换新岁；追慕摧怛，愈远无及，奈何！未缘面慰，伏冀简哀自重。不宣。卷五三





与陈伯修　二


盐官尉以阻节诉灾，致邑民纷然喧讼，不得不问。然已州罚讫，奏知而已。承谕及，幸悉幸悉！卷五三





与陈伯修　三


以下俱惠州

某启：久不通问，愧仰深矣。远辱专使手书，眷念之重，不减畴昔，幸甚幸甚！比日履兹暑溽，起居佳胜？始闻出使畿甸，旋又移守解梁。伯修平生厄滞，得丧毫末，本不足云，但恨材用不展，有孤天授。今兹小试，已恨迟暮，惟勉之，一日千里，副士友之望也。秋热，万万以时保重。不宣。卷五三





与陈伯修　四


某谪居粗遣。筠州时得书，甚安。长子已授仁化令，今挈家来矣。某以买地结茅，为终焉之计，独未甃墓尔，行亦当作。杜门绝念，犹治少饮食，欲于适口。近又丧一庖婢，乃悟此事亦有分定，遂不复择。脱粟连毛，遇辄尽之尔。惠示佳茗，极感厚意，然亦安所施之？扇子极妙，奉养村陋，凡百不能称也。佩公高义，不忘于心。千里劳人，以致口腹之养，甚非所安也。卷五三





与陈伯修　五


某近日甚能刳心省事，不独省外事也，几于寂然无念矣。所谓诗文之类，皆不复经心，亦自不能措辞矣。辱示清风堂石刻，幸得荣观，仍传之好事，以为美谈。然竟无一字少答来贶。公见知之深，必识鄙意也。新居在一峰上，父老云，古白鹤观基也。下临大江，见数百里间。柳子厚云：“孰使予乐居夷而忘故土者，非兹丘也欤？”只此便是东坡新文也。谭文之，南方之瑚琏杞梓也，恨老尔，颇相欢否？毛泽民高文，恨知之者少，公能援达之乎？徐得之书信已领，当递中答谢也。卷五三






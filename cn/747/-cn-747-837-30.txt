○授右威卫上将军契璋威卫上将军制

敕。具官契璋。尚齿酬劳，固闻於茂典。念功求旧，式劝於後生。朕尝因坐朝，周视百辟，有峨冠担，华承弁，鹰扬鹗立於墀庑之上者。一旦便殿询於宰臣，且曰“卫将军璋也。”夙号良将，实著军功。尝拥节旄，兼闻善政。自处之环卫，委以腹心。辟彼污莱，尽作文王之囿。化其士卒，皆为君子之营。而耆艾服勤，班资不称。积薪之叹，达我聪闻。俾升上将之尊，不假三师之贵。吾於尔辈，无吝优恩。勉服轩裳，共致宁谧。可。


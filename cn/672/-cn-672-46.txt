同贻谋过敬亭松轩看竹小酌即题其壁间竹深留客图以赠

刁骚一夜风兼雨，暁晴喜向松轩启，
轩中畵壁烟迷蒙，轩外琅玕青如洗。
主人好客雅好诗，淋漓墨渖杂酒巵，
卷帘翠色聫座隅，醉余奋袖争题之。
我诗不道畵中景，但写眼前欢笑酬唱时。
西风韵冷竒莭劲，苔纹绿茁箨龙迸，
何可一日无此君，欲取斯言为君赠：
君不见，元卿好竹性且孤，唯许羊仲求仲俱。
倩谁更展畵家茟，为君重作留客图。



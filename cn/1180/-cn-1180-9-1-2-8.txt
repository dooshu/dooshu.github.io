殷其雷

三章，章六句


首章讲：此思君子作也。意曰：君子驰驱王事，奚暇计及家哉？顾役则念其劳，离则期其合，在我有难为情者。





殷其雷，在南山之阳。

山南曰阳。彼殷然雷声，则在南山之阳。是无定者，固有定在矣。





何斯违斯？莫敢或遑。

斯，前一字指君子，后一字指此所。遑，闲暇也。何此君子乃违此所，以从役于外，而莫敢少暇乎？是有定者，反无定在矣。





振振君子，归哉归哉！

君子，指其夫。夫以君子之莫敢或遑，则旋归之未有期，诚不能不系吾思者。吾想君子之为人也，振振然信实而无伪，忠厚而有余，其德之美如此。乃吾之所欲相亲，而无朝夕违者。尚其早毕事而来归哉！早毕事而来归哉，庶可以慰吾仰德之思矣。不则，思念之情，曷维其已耶？

二章讲：





殷其雷，在南山之侧。

殷然雷声，盖在南山之侧，而有定处矣。





何斯违斯，莫敢遑息。

息，止息也。何此君子独去此，而莫敢遑息者乎？





振振君子，归哉归哉！

想我君子忠信慈祥，振振有足嘉者。速一日之归，则速慰吾一日之思矣。尚其早毕事而来归哉！不然，思念不能以自已也！

末章讲：





殷其雷，在南山之下。

殷然雷声，盖在南山之下，而有定处矣。





何斯违斯，莫敢遑处。

处，安居也。何此君子独去此，而不敢遑处者乎？





振振君子，归哉归哉！

想我君子笃实浑厚，振振有足美者。速一日之归，则速慰吾一日之念矣。尚其早毕事而来归哉！不然，思念不能以自已也！夫既念其役而悯其劳，复美其德而望其归，妇人可谓专一之至矣。非被化而能若是乎？






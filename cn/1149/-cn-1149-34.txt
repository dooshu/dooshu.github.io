卷三十四

<史部,别史类,郝氏续後汉书>

钦定四库全书

续後汉书卷三十四　　　　元　郝经　撰

列传第三十一

魏臣

张辽　乐进　于禁　张合　徐晃　朱灵李典

张辽字文远鴈门马邑人也本聂壹之後以避怨变姓少为郡吏汉末并州刺史丁原以辽武力过人召为从事使将兵诣京都何进遣诣河北募兵得千余人还进败以兵属董卓卓败以兵属吕布迁骑都尉布为李傕所败从布东奔徐州领鲁相时年二十八曹操破吕布於下邳辽将其衆降拜中郎将赐爵关内侯数有战功迁禆将军袁绍破别遣辽定鲁国诸县与夏侯渊围昌豨於东海数月粮尽议引军还辽谓渊曰数日已来每行诸围豨辄属目视辽又其射矢更稀此必豨计犹豫故不力战辽欲挑与语傥可诱也乃使谓豨曰公有命使辽传之豨果下与辽语辽为说曹公神武方以德怀四方先附者受大赏豨乃许降辽遂单身上三公山入豨家拜妻子豨喜随诣操操遣豨还责辽曰此非大将法也辽谢曰以明公威信着於四海辽奉恩旨豨必不敢害故也从讨谭尚於黎阳有功行中坚将军从攻尚於邺尚坚守不下操还许使辽与乐进拔隂安徙其民河南复从攻邺邺破辽别徇赵国常山招降缘山诸贼及黑山孙轻等从攻谭谭破别将徇海滨破辽东贼柳毅等还邺操自出迎辽引共载以辽为荡寇将军复别击荆州定江夏诸县还屯临颍封都亭侯操将讨袁尚於柳城辽谏曰夫许天下之会也而天子在焉今远北征若刘表遣刘备袭许据之以号令四方则公之事去矣操策表无能为遂与辽俱行卒与虏遇辽劝操战气甚奋操壮之自以所持麾授辽遂击大破之斩单于蹋顿时荆州未定复遣辽屯长社临发军中有谋反者夜惊乱起火一军尽扰辽谓左右曰勿动是不一营尽反必有造变者欲以动乱人耳乃令军中其不反者安坐辽将亲兵数十人中陈而立有顷定即得首谋者杀之陈兰梅成以氐六县叛操遣于禁臧覇等讨成辽督张合朱牛盖等讨兰成伪降禁禁还成遂将其衆就兰转入灊【原注昨淫反】山灊中有天柱山高峻二十余里道险狭步径裁通兰等壁其上辽欲进诸将曰兵少道险难用深入辽曰此所谓一与一勇者得前尔遂进到山下安营攻之斩兰成首尽虏其衆操论诸将功曰登天山履峻险以取兰成荡寇功也增邑假节操既伐孙权还使辽与乐进李典等将七千余人屯合肥操方攻张鲁教与护军薛悌署函边曰贼至乃发俄而权率十万衆围合肥乃共发教教曰若孙权至者张李将军出战乐将军守护军勿得与战诸将皆疑辽曰公远征在外比救至彼破我必矣是以教指及其未合逆击之折其盛势以安衆心然後可守也成败之机在此一战诸君何疑李典亦与辽同於是辽夜募敢从之士得八百人椎牛飨犒平旦辽披甲持戟先登?陈杀数十人斩二将大呼自名冲垒入至权麾下权大惊衆不知所为走登高冢以长戟自守辽叱权下战权不敢动望见辽所将衆少乃聚围辽数重辽左右麾围直前急击围开辽将麾下数十人得出余衆号呼曰将军弃我乎辽复还突围拔出余衆权人马皆披靡无敢当者自旦战至日中吴人夺气还修守备衆心乃安诸将咸服权守合肥十余日城不可拔乃引退辽率诸军追击几复获权操大壮辽拜征东将军【原注孙盛曰夫兵固诡道奇正相资若乃命将出征推毂委权或赖率然之形或凭椅角之?羣帅不和则弃师之道也至於合肥之守悬弱无援专任勇者则好战生患专任怯者则惧心难保且彼衆我寡必怀贪堕以致命之兵击贪堕之卒其势必胜胜而後守守则必固是以魏武推选方圆参以同异为之密教节宣其用事至而应若合符契妙矣】至建安二十一年操复伐孙权到合肥循行辽战处叹息良久乃增辽兵多留诸军徙屯居巢关羽围曹仁於樊会权称藩召辽及诸军悉还救仁辽未至徐晃已破关羽仁围解辽与操会摩陂辽军至操乘辇出劳之还屯陈郡曹丕立转前将军赐帛千匹谷万斛分封兄泛及一子列侯孙权复叛遣辽还屯合肥进爵都乡侯给辽母舆车及兵马送辽家诣屯敕辽母至导从出迎所督诸军将吏皆罗拜道侧观者荣之及簒代封晋阳侯增邑千户并前二千六百户黄初二年辽朝雒阳丕引辽会建始殿亲问破吴意状丕叹息顾左右曰此古之召虎也为起第舍又特为辽母作殿以辽所从破吴军应募步卒皆为虎贲孙权复称藩辽还屯雍丘得疾丕遣侍中刘晔将太医视疾虎贲问消息道路相属疾未瘳丕迎辽亲临执其手赐以御食疾小差还屯孙权复叛丕遣辽乘舟与曹休至海陵临江权甚惮焉敕诸将张辽虽病不可当也慎之是岁辽与诸将破权将吕范辽病遂笃卒於江都丕为流涕諡曰刚侯子虎嗣六年丕追念辽典在合肥之功诏曰合肥之役辽以步卒八百破贼十万自古以少击衆未之有也使贼至今夺气可谓国之爪牙矣其分辽典邑百户赐一子爵关内侯虎为偏将军卒子统嗣

谨案目録此下有乐进于禁传今阙

张合字儁乂河间鄚人也汉末应募讨黄巾为军司马属韩馥馥败以兵归袁绍以合为校尉使拒公孙瓒瓒破合功多迁宁国中郎将曹操与袁绍相拒於官渡合说绍曰公勿与曹操战也密遣轻骑钞絶其南则彼自败矣绍不从绍遣将淳于琼等督运屯乌巢操自将急击之合说绍曰曹操兵精往必破琼等破则将军事去矣宜急引兵救之郭图曰合计非也不如攻其本营势必还此为不救而自解也合曰曹操营固攻之必不拔若琼等见禽吾属尽为虏矣绍但遣轻骑救琼而以重兵攻操营不能下操果破琼等图慙更谮合曰合快军败出言不逊合惧乃归操绍军大溃【谨案志注裴松之曰案武纪及袁绍传并云袁绍使张合高览攻太祖营合等闻淳于琼破遂来降绍衆于是大溃是则缘合等降而後绍军坏也至如此传为绍军先溃惧郭图之谮来归太祖为参错不同今郝书移绍军大溃於合归下诸传相通矣】操得合甚喜谓曰昔子胥不早寤自使身危岂若微子去殷韩信归汉邪拜合偏将军封都亭侯授以衆从攻邺拔之又从击袁谭於渤海别将围雍奴破之从讨柳城与张辽俱为军?以功迁平狄将军别征东莱讨管承又与张辽讨陈兰梅成等破之从破马超韩遂於渭南围安定降阳秋与夏侯渊讨鄜贼梁兴及武都氐又破马超平宋建操伐张鲁先遣合督诸军讨兴和氐王窦茂操从散关入汉中又先遣合督步卒五千於前通路至阳平鲁降操还留合与夏侯渊等守汉中拒昭烈合别督诸军降巴东巴西二郡徙其民於汉中进军宕渠为昭烈将张飞所拒引还南郑拜荡宼将军昭烈屯阳平合屯广石昭烈以精兵万余分为十部夜急攻合合率亲兵搏战昭烈不能克其後昭烈於走马谷烧都围渊救火从他道与昭烈相遇交战短兵接擒渊斩之渊虽为都督昭烈惮合而易渊及杀渊昭烈曰当得其魁用此何为邪合还阳平时新失元帅恐为昭烈所乘三军失色渊司马郭淮乃令衆曰张将军国家名将刘备所惮今日事急非张将军不能安也遂推合为军主合出勒兵安陈诸军皆受合节度衆心乃定操在长安遣使假合节操遂自至汉中昭烈保险不战操乃引出汉中诸军合还屯陈仓曹丕立以合为左将军进爵都乡侯及簒代进封鄚侯诏合与曹真讨安定卢水胡及东羌召合与真并朝许宫遣南与夏侯尚击江陵合别督诸军渡江取洲上屯坞曹叡立遣南屯荆州与司马懿击孙权别将刘阿等追至祁口交战破之汉丞相亮出祁山加合位特进遣督诸军拒亮将马谡於街亭谡依阻南山不下据城合絶其汲道击大破之南安天水安定郡应亮合皆讨平之诏曰贼亮以巴蜀之衆当虓虎之师将军被坚执锐所向克定朕甚嘉之益邑千户并前四千三百户司马懿治水军於荆州欲顺沔入吴诏合督关中诸军往受节度至荆州会冬水浅大船不得行乃还屯方城汉丞相亮复出攻陈仓叡驿召合到雒阳叡自往河南城置酒送合遣南北军士三万又分遣武卫虎贲使卫合因问曰迟将军到亮得无已得陈仓乎合知亮县军无谷不能久攻对曰比臣未到亮已走矣屈指计亮粮不至十日合晨夜进至南郑亮退诏合还雒拜征西车骑将军合识变数善处营陈料战势地形无不如计合虽武将而爱乐儒士尝荐同乡毕湛【谨案陈志作卑湛误通志作毕与此合】经明行修诏曰昔祭遵为将奏置五经大夫居军中与诸生雅歌投壶今将军外勒戎旅内存国朝朕嘉将军之意今擢湛为博士汉丞相亮复出祁山诏合督诸将西至略阳亮还保祁山合追至木门与亮军战飞矢中合右膝卒【原注魏略亮军退司马宣王使合追之合曰兵法围城必开出路归军勿追宣王不听合不得已遂追蜀军乘高布伏弓弩乱发矢中合髀】諡曰壮侯子雄嗣合前後征伐有功叡分合户封合四子列侯赐小子爵关内侯

谨案目録此下有徐晃传今阙

朱灵字文博清河人也有胆略袁绍领冀州以灵为将同郡季雍以鄃【原注羊朱反】叛绍而降公孙瓒绍遣灵攻之灵家在城中瓒将灵母弟置城上呼灵灵望城涕泣曰丈夫一出身与人岂复顾家邪遂力战拔之生禽雍而灵家皆死曹操攻陶谦绍使灵督三营助操有功绍所遣诸将各罢归灵曰吾观人多矣无若曹公者此真吾主也今已遇复何之遂留不去所将士卒皆随灵留操表为杂号将军操克冀州遣灵将新兵五千人骑千匹守许南操戒之曰冀州新兵久习寛缓暂见齐整意尚怏怏卿名故有威严宜以道寛之不然即有变灵至阳翟中郎将程昂等果反灵即斩昂以状闻操手书曰兵中所以为危险者外对敌国内有奸谋不测之变昔邓禹中分光武西行而有宗歆冯愔之难後将二十四骑还雒阳禹岂以是减损哉【原注後汉书邓禹遣冯愔宗歆守栒邑二人争权相攻愔遂杀歆因反击禹遂为赤眉所败衆皆死散独与二十四骑还诣宜阳谢】来书恳恻多引咎过未必如所云也曹丕立拜後将军封鄃侯增其户邑诏曰将军佐命先帝典兵历年威过方召功踰绦灌图籍所美何以加焉朕受天命帝有海内元功之将社稷之臣皆朕所与同福共庆传之无穷者也今封鄃侯富贵不归故乡如夜行衣绣若平常所志愿勿难言灵谢曰高唐宿所愿於是更封高唐侯【谨案陈志徐晃传作高唐亭侯志注无亭字通志有亭字】卒諡曰威侯子述嗣

李典字曼成山阳钜野人也典从父乾有雄气合宾客数千家在乘氏初平中以衆随曹操破黄巾於寿张又从击袁术征徐州吕布之乱操遣乾还乘氏慰劳诸县布别驾薛兰治中李封招乾欲俱叛乾不聼遂杀乾操使乾子整将乾兵与诸将击兰封兰封破从平兖州诸县有功稍迁青州刺史整卒典徙颍隂令为中郎将将整军典好学不乐兵事乃就师读春秋左氏传博观羣书操善之故试以民事迁离狐太守时操与袁绍相拒官渡典率宗族及部曲输谷帛供军绍破以典为禆将军屯安民操击谭尚於黎阳使典与程昱等以舩运军粮会尚遣魏郡太守高蕃将兵屯河上絶水道操敕典昱若舩不得过下从陆道典与诸将议曰蕃军少甲而恃水有懈怠之心击之必克军不内御苟利国家专之可也宜亟击之昱亦以为然遂北渡河攻蕃破之水道得通刘表使昭烈北侵至叶操遣典从夏侯惇拒之昭烈一旦烧屯去惇率诸军追击之典曰贼无故退疑必有伏南道窄狭草木深不可追也惇不聼与于禁追之典留守惇等果入伏里战不利典往救昭烈望见救至乃退从围邺邺定与乐进围高干於壶关击管承於长广皆破之迁捕虏将军封都亭侯典宗族部曲三千余家居乘氏自请徙诣魏郡操笑曰卿欲慕耿纯邪典谢曰典驽怯功微而爵宠过厚诚宜举宗陈力加以征伐未息宜实郊遂之内以制四方非慕纯也【原注後汉书世祖渡河至邯郸纯即谒见世祖深接之纯退见官属将兵法度不与他将同遂求自结纳献马及缣帛数百匹世祖北至中山留纯邯郸会王郎反世祖自蓟东南驰纯与从昆弟欣宿植共率宗族宾客二千余人老病者皆载木自随奉迎於育拜纯为前将军封耿榔侯】遂徙部曲宗族万三千余口居邺操嘉之迁破虏将军与张辽乐进屯合肥孙权率衆围之辽欲奉教出战进典辽皆素不睦辽恐其不从典慨然曰此国家大事顾君计何如尔吾岂可以?憾而忘公议乎乃率衆与辽破走权增邑百户并前三百户典好学问贵儒雅不与诸将争功敬贤士大夫恂恂若不及军中称其长者年三十六卒子祯嗣曹丕立追念合肥之功增祯邑百户赐典一子爵关内侯邑百户諡典曰愍侯

议曰张辽徐晃诸将壮猛有谋亦关张之亚匹然失身於操终为勇而无义苟当高帝之诛秦世祖之复汉亦曹樊之佐命耿贾之图画也乃於簒朝倾智并命功愈多胜日增而负日重终不免为蜚亷?来所以义士审於委质智者急於择君也宋司马光曰于禁将数万衆败不能死生降于敌既而复归文帝废之可也杀之可也画陵寝以辱之斯为不君也

赞曰羣虎啸风哮阚逐竞雄狐假威诈神力胜颠刘植曹区宇造天果弗定与伪蔑道








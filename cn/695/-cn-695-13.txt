王府尹

（「王府尹」，「尹」原作「君」，据明纪录汇编本改。）

尝梦人授之书曰：「读吾书可衣绯，不读吾书止衣緑。」觉而异之。数日而路得一书，视之，青乌之说也。汉王有异志，遣人购之，不往，曰：「欲得予，非诏旨不可。」汉以名闻。时太宗有事于寿陵，乃遂取以往，今长陵乃其所定也。对面有小阜，劝上去之，曰：「恐有妨于皇嗣。」上问：「无后乎？」曰：「非也，但自偏室出耳。」上曰：「偏室亦可也。」遂不去，后累世皆验。其人官至顺天尹。


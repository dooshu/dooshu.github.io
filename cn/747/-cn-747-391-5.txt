○唐故颍川郡长史赠秘书监独孤公第三子忄登墓志

唐天宝元年岁次壬午，颍川郡长史府君第三子曰忄登寝疾卒於颍川。至德二载冬十月四日，权窆於洛阳龙门之西山焉。至大历四年五月十有二日，诏追赠颍川府君秘书监。是岁七月十有一日壬午，迁宅兆於寿安祖茔甘泉乡之原，以君之丧葬於茔之左，礼也。君沈毅出於天成，幼年性即果断，岸然不可以屈挠。资禀颖悟，过目成诵，若出之素得，兼之好学不倦，朝夕无废时。弱岁专於《左氏春秋》，晰疑洞义，二百四十二年之事，若列之指掌。尤工於画，尤善音律。图书之奥。靡不深究，津津乎神，游而趣洽，所以为之即得其理。意气倜傥，达节，不欲以细行窃名。志气方远，未仕，不幸多病，年方二十二而殁。呜呼！修短之经，圣人罕论，同尘颜冉，茹恨何言？呜呼！


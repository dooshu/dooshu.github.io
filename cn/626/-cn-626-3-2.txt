袁御史凯一百十六首

【傅岩操】

日之将出兮，余趋乎筑之所。杵丁丁而不息兮，汗淫淫之如雨。日既入而始休兮，饭粗粝而不饱。呜呼其命兮，余何辞乎此苦。

【渭滨操】

渭之岸盘盘兮，其流汤汤。我居其下兮，于今几霜？朝饮其水兮，莫食其鲤与鲂。我日斯迈兮，于余心以何伤。

【门有车马行】

主人堂上坐，门前车马来。

车马一何广，远近生尘埃。

好客不厌多，恶客何为乎？

寄言主人道，结客毋草草。

【江南曲】

江南好，流水中有鲤鱼与雁凫。汝出取鱼与雁凫，养我堂上姑。姑今年老，鸣声呜呜。声呜呜，良可哀。生而不能养，死当何时回？死而不回，呜呜良可哀。

【短歌行】

昨日旧谷没，今日新谷升。

壮年不肯住，衰年日凭凌。

日月行于天，江河行于海。

海水不复回，日月肯相待？

日月不相待，自古皆死亡。

死亡不能免，安有却老方。

仙人郑伯侨，于今在何方？

尔骨苟未朽，蝼蚁生肝肠。

独有令名士，可以慰情伤。

【鸡鸣】

鸡鸣双户间，行人出门阑。

出门一何易，入门一何难。

君今行远地，妾欲致微意。

燕赵尚豪侠，杀人为意气。

邹鲁多儒生，彬彬守经义。

临歧不惑，古称为明。

送子远游，听我《鸡鸣。

【紫骝马】

君骑紫骝马，远上燕山去。

老母倚门啼，泪湿门前路。

泪亦何时干，马去无回步。

前月附书还，置身在郎署。

月赐既已多，取得尚书女。

身荣自可乐，母死无人顾。

多谢邻里人，将钱治坟墓。

【从军行】

烽火塞上来，发卒备戎虏。

翩翩长安儿，力未胜弓弩。

幸蒙车骑念，出入在幕府。

风烟一朝息，归来受茅土。

番笑李将军，血战自辛苦。

【独漉篇】

仰天天无穷，俯地地无垠。

天地自无尽，谁为百年人？

百年之中，人复能几。汝不成人，忧我父母。

【苦寒行】

雨雪雨雪，凄风如刀，我行中野，而无缊袍。

我寒我饥，谁复我知。四无人声，但闻熊罴。

罴欲攫我，罴复夺我。我身茕茕，进退不可。

进固难矣，退亦何止。还望旧乡，远隔江海。

江波汤汤，海波洋洋。我思我乡，死也可忘。

【芳树】

芳树生后园，棘生芳树傍。

虫来啮树根，终也被棘伤。

棘伤虫即死，树叶自芬芳。

忠贤在君侧，四夷敢陆梁？

不独君与臣，亦有弟与兄。

兄弟宜相近，不宜远相忘。

相忘亦何难，外侮不可当。

君看《芳树辞，辞短义则长。

【游子吟】

游子行万里，母心亦如之。

陆行有虎豹，水行有蛟螭。

盗贼凌寡弱，风露乘寒饥。

谁云高堂安，中有万险危。

寄言里中子，亲在勿远离。

【铜雀妓】

流尘拂还集，絜糒俨然陈。

歌吹自朝暮，君王宁复闻。

松柏有时摧，妾非百年人。

愿为陵上土，岁久得相亲。

【杨白花】

杨白花，飞入深宫里。宛转房栊间，谁能复禁尔。胡为高飞渡江水？江水在天涯，杨花去不归。安得杨花作杨树，种向深宫飞不去。

【送贡先生入闽】

日月异行，川岳异途。嗟嗟我人，胡能并居。

衎衎夫子，奕世之儒。婴耽世华，而味道腴。

伊余后生，固陋荒芜。学匪上达，质为下愚。

既蒙不鄙，通家视余。朝趋函丈，夕陪座隅。

话言谆谆，既沾且濡。其沾如何，如彼时雨。

膏液渗漉，萌芽翘举。庶几有成，实坚实好。

如何翩然，远迈于道。肃肃王命，孰敢后之。

峨峨闽关，载驱载驰。汤汤江流，泛泛行舟。

篽篽仆夫，负担以趋。悠悠长林，萧萧逝波。

瞻望弗及，为之奈何。昔为长葛，松柏是依。

今为转蓬，荡然无归。山则有徂，河则有渚。

嗟嗟我人，独行踽踽。天高无穷，地长茫茫。

允矣夫子，何时可忘。

【蒋氏寿萱堂】

湜湜黄浦，东流为莆。维莆之阳，季硕氏居。

维季硕氏，夙失其怙。母氏是拊，是复是顾。

是乳是哺，燥湿易处。不敢笑语，不敢恐惧。

母也劳苦，既长而教。出就于校，复因复好。

克荷克绍，母也其耋。嗟嗟我母，如彼昊天。

何以报之，维以永年。烨烨芳草，树之于阴。

翼翼高堂，匪高且深。维此芳草，其气扬扬。

母氏覯止，其忧乃忘。既忘其忧，其乐悠悠。

无有灾咎，维康维寿。维寿其何，如山如河。

不竭不磨，寝食具宜。水有游鲤，陆有粳米。

烹炙淅洗，甘膏氵修。酌此春醴，于堂之北。

于堂之北，旦旦若是。曷其有既，我歌我诗。

置之于楣，告尔后来。告尔后来，季也可仪。

【陶节妇诗】

维费荣敏，江夏启封。何以世家，户侯县公。

抑抑节妇，实维其孙。始由旧姻，遂此新婚。

翁亦大族，内外百口。爰觌令仪，具曰贤妇。

其贤维何，孝于姑嫜。凡百之为，敬恭是将。

夫良妻柔，敬之如宾。雍雍闺门，曾无间言。

姻亲之间，岁时问遗。榛栗枣修，罔敢遗坠。

孰司其权，降此后灾。昔如雨龙，相随以飞。

如何中途，羽翼忽乖。又如黄鹄，雍雍喈喈。

一失其雄，雌将畴依？亦既逝矣，家亦毁矣。

茕茕孤嫠，将复何倚。婉婉弱女，索索空宇。

载枝载梧，越此寒暑。维此寒暑，厥维艰哉。

人维我忧，我宁叹嗟。如彼之白，涅亦不缁。

如彼之坚，磨亦不亏，蓬首布衣，多历年所。

不懈不怠，有进无阻。天相厥德，女既有家。

庶几其门，不堕以遐。昔闻共姜，之死靡慝。

亦有孝妇，终养不惑。人亦有言，千载一时。

欲知古人，视此后来。山则有杞，隰则有芷。

温温淑人，百福是履。我歌此诗，可配《国风。

实而不浮，观者是恭。

【徐氏建华亭学诗】

渠渠新学，徐卿始作。伊谁克完，季子仲宽。

维此新学，始亦甚隘。爰斤爰构，以就于大。

其大维何，有门言言。有堂轩轩，有庑骞鞬。

有阶平平，高墉连连。凿池溅溅，树木芊芊。

凡民之俊，其来如云。小心鞠躬，不軿以勤。

维昔玄圣，训言斯明。百工居肆，匪肆不成。

嗟嗟尔俊，亦既知止。岂徒诵言，厥有微旨。

其旨维何，曰仁与义。明明仁义，不远甚迩。

尔求其方，先我孝悌。维此孝悌，为仁之始。

始于家邦，终于四海。昔为棫朴，今则楩槠。

昔为碔砆，今焉璠玙。是蓄是储，邦家之需。

嗟嗟尔俊，克就兹美。谁其始之，徐氏父子。

徐氏父子，可谓曰贤。我歌我诗，刻于学宫。

以告后人，以永其传。

【荒园】

莽莽荒园，阴阴雾霾。剃以灌木，带以蒿莱。

鼷鼠踸踔，鸱鸮啸哀。中有一士，憔悴形骸。

三世不显，终身无媒。冠裳绽裂，毛发毰毸。

食无余糁，室有浮埃。朝餐井李，夕荫园枝。

奚有琴册，咏歌喧豗。亦有流泉，载沿载洄。

岂不辛苦，聊用徘徊。昊天赋命，如彼之材。

卑不可抗，高其能摧。贵贱贤愚，孰能迁推？

尼父天纵，回亦奇才。厄陈屡空，曾无叹嗟。

明明圣轨，烈烈高怀。景行先哲，敢不钦哉。

【赋耕隐】

维古四民，次二曰农。虽及我私，岂忘于公。

沮溺之徒，始为隐沦。滔滔不归，乃洁其身。

温温黄生，在彼原畛。既耕既芸，遂名为隐。

其隐维何，无与于世。左釐右粥，聊以卒岁。

人亦有言，可仕则仕。苟非其时，进退由己。

嗟嗟众人，不惟其危。朝趋夕奔，终蹈祸机。

惟生之为，彼善于斯。悠悠我心，乐且无灾。

【赋许思敬真率朝】

邃古之初，民性质朴。不侈不靡，燔黍捭豚。

汗尊抔饮，取足而已。淳风既漓，日趋于卑。

如彼流水，食必方丈。器必雕镂，荡然无纪。

其或不然，是有后言。争笑迭毁，洛河之南。

大贤是居，思整其圮。倡为真率，以究其源。

以窒其委，真则无伪。率则易成，亦克为礼。

惟许敬氏，恭俭和易。深用仰止，大书于家。

朝夕是瞻，庶蹈其轨。悠悠之徒，既沾既濡。

曾不知此，草木无章。发为声诗，敬赞德美。

【与倪元镇饮得江上雨】

亹霂飘无际，凭阑千里阴。

芳田沾泥泥，清波望沉沉。

楚客帆已重，吴宫树转深。

归鸿无肃羽，别渚有哀吟。

君知此时意，宁识故园心。

【赋得泰伯庙送倪元镇】

剪商肇基迹，传季思逮圣。

兄弟逃荆蛮，让德一何盛。

千家聿来从，勾吴始开境。

遥遥至裔孙，欲大心逾骋。

深宫贮妖丽，高台瞰遐迥。

既拒伍胥忠，还甘太宰佞。

邻邦树仇怨，上国肆争竞。

社稷终变迁，轩楹独完正。

相传在闾里，洒扫改严净。

岁时具牡醴，歌舞劳送迎。

楚鬼久无食，越魄谁将籥。

强暴有湮晦，圣哲无终竟。

於焉送将归，舟舻得依并。

是时春气和，氤氲满芳径。

渚花动幽彩，汀莆发深靘。

江水去不息，烟霞日将暝。

敛衣拜阶下，怀哉起孤咏。

【赋得绿珠】

于越山水秀，自古有名娃。

绿珠虽后来，声名天下夸。

明珠动盈斛，轻绡亦论车。

众人不能得，独向石崇家。

名园临紫陌，高楼隐丹霞。

文犀饰窗槛，白玉缀檐牙。

为乐未及终，奇祸忽来加。

厚意何可忘，微命何足多。

委身泥沙际，终令后世嗟。

殷女曾灭国，周褒亦乱华。

古人已如此，今人将奈何。

犹胜中郎女，清泪湿悲笳。

【题陶九成南村草堂】

多士方见材，斯人乃梧雰。

秉心自超越，当时识趋舍。

迢迢溪南村，流水亦清写。

草木发深润，里俗况淳雅。

於焉事结构，面势临旷野。

分明治畦町，日夕供灌洒。

秋菰已堪煮，春菘行可谢。

子真久在谷，幼安去诸夏。

嚣杂既云远，忧患兹为寡。

愿谢鸾鹄侣，从君鸡豚社。

【题葛洪移家图】

当时司马衷，愚呆回不慧。

牝鸡肆淫虐，骨肉互吞噬。

渊聪乘时起，诸夏受其敝。

琅琊遂东来，单弱何由济。

赖此晋夷吾，草草正神器。

国步未尽康，祸乱亦遄至。

王敦反上游，苏峻复凶悖。

渊袴已云亡，超雅从兹毙。

葛生当是时，幡然思远逝。

驾言觅丹砂，神仙或可致。

青牛载妻子，舁册付奴婢。

遥遥向南海，盖欲避斯世。

嬴秦乱黔首，留侯佐高帝。

婉婉幕中画，取胜千里外。

韩彭既诛醢，相国下廷尉。

辟谷谢人间，赤松乃吾契。

明哲终保身，畴能测其意。

生也虽后来，心迹颇相类。

茫茫宇宙中，清风飘无际。

斯人不可见，抚卷增叹喟。

【夜经胥浦乡新被寇（丙申冬）】

枯蒿茫茫雪初集，青泥小岸硬复湿。

草鞋断尽余两耳，十步九倒何由立。

空村无人不敢入，野狗龈龈累百十。

沟中死人血未干，终夜冤魂自相泣。

【夜归】

黑风漫天天雨汁，海水荡潏如山立。

沙头旧屋四角崩，草茅无人不收拾。

此时归来夜将半，短衣无绵满身湿。

西邻灯火唤不应，饭冷欲食何由食。

【老夫（五首）】

老夫避兵荒山侧，三日无食在荆棘。

鞋袜破尽皮肉碎，血被两踵行不得。

于时瘦妻实卧病，十声呼之一声应。

夜深困绝倚枯树，逐魂啼来雨如注。

老夫避兵黄浦上，八月秋涛势逾壮。

蛟龙变化不自谋，鲸鲵偃蹇还漂荡。

舡中小儿惧且泣，妇女呕吐无人色。

我独兀坐面向天，篙师疾呼更索钱。

老夫避兵三江口，江中夜夜蛟龙吼。

砉然一声脑欲裂，千尺长堤忽如走。

须臾海门风雨来，江水震荡如奔雷。

同行百舡半沉溺，无力救之空叹息。

老夫避兵三泖边，泖水阔绝无人烟。

恶风三日天正黑，湿云臭雾相盘旋。

草头飞虫啮人肉，更有青蛇口尤毒。

小儿无知恣奔走，我欲近前捉其手。

老夫避兵东海头，海风吹衣夜飕飕。

黄蒿断岸少人迹，饥鸢无食声啾啾。

狐狸向人呼姓名，两脚直立当前行。

自信从来胆力壮，此日对之魂欲丧。

【赋朱焕章所畜鹈鹕鸟】

朱家有鸟名鹈鹕，意度自与凡羽殊。

冥蜚时时近丹穴，夜宿往往归苍梧。

当时六翮须无禁，何乃困顿来庭除。

玄云飘萧羽衣碎，俯仰饮啄随人意。

空檐燕雀亦何心，喧噪迫逐无宁地。

孤雌孤雌复何所，落日烟波隔吴楚。

沉思当日伉俪初，岂料如今各羁旅。

众雏众雏尤痛惜，父既不归无可食。

纵有弱母汝念深，浪高风急身无力。

我言鹈鹕君莫嗔，忍耻含悲度此身。

不见四海干戈际，多少思家失路人。

【病阿速（阿速，蒙古别号也）】

杭州阿速病可伤，况复四体多金创。

口粮开除但乞丐，终日哀鸣行路傍。

自言家在云中住，兄弟既死惟爹娘。

往年江南妖贼反，圣旨差我随平章。

同行二千五百辈，辈辈选用皆精强。

孰知江南风土异，不比中原尽平地。

中原地平好驰逐，一人腾骧万人废。

江南地卑山林密，泥深马滑无由立。

角弓着雨软如绵，咫尺相看不能射。

九月十月岁云莫，贼兵突入观音渡。

平章脱身向东去，太半尽死无人顾。

我幸不死病已危，丞相被逐无依归。

异乡此日谁相慰，只似天边孤雁飞。

【王叔明画云山图歌】

有客来自高句丽，遗我一幅丈二纸。

纤白只如松顶云，光明不减吴江水。

藏之箧笥今七年，妻孥爱惜如纨绮。

至正乙巳三月初，王郎远来访老夫。

升堂饮茶礼未毕，索纸为画云山图。

初为乱石势已大，橐驼连拳马牛卧。

忽焉披地高入天，欲堕不堕令人怕。

其阳倒挂扶桑日，其阴积雪深千尺。

日射阴崖雪欲消，百谷春涛怒相激。

林下丈人心自闲，被服如在商周间。

问之不言唤不返，源花莫莫愁人颜。

老夫见之重叹息，何由致我共绝壁。

王郎王郎莫爱惜，我买私酒润君笔。

【观朱泽民所画山水有感】

朱公画图爱者众，声价端如古人重。

王卿巨公数见寻，往往闭门称腕痛。

我时挟册游郡城，朱公爱我诗律精。

时时沽酒留我宿，共听西窗风雨声。

清晨起来忘洗盥，短衣飘萧临几案。

太行中条眼底生，岩岫冥冥气凌乱。

禹凿龙门疏洚水，根入黄河源不断。

南及衡阳抵桂林，东入会稽连海岸。

是中置我一亩宫，正如浮萍在江汉。

溪流涴涴石齿齿，夹岸桃花途远迩。

原头烟雾散鸡犬，屋里诗书杂童稚。

扁舟远来知是谁，岂是昔日鸱夷皮？

五湖翾菜殊可乐，千古功名何足奇。

只今四十有三载，公竟不归画图在。

世间好手岂易得，终日纷纷劳五彩。

感时念旧心独苦，况我头颅白如许。

呼儿卷却不忍看，白发高堂泪如雨。

【徐子修画山水歌】

夏家高堂生昼寒，徐卿画图墨未干。

深山大泽贮烟雾，黑处似有龙蛇蟠。

襄阳小米师董原，妙处不受绳墨牵。

顷刻万里皆自然，房山尚书世称贤。

化为白云满晴巅，李家将军极清妍。

畏避退缩不敢前，至今海内人争传。

卿惟得此二家意，损益往往无凝滞。

意思元居造化先，笔力正在苍茫际。

前年为客写林麓，百道飞泉出幽谷。

老夫醉来不敢眠，深虑波涛卷茅屋。

长堤曲阪路如线，远入深林时隐见。

水上人家不闭门，门外幽花满芳甸。

徐卿徐卿我所慕，廿载相看发垂素。

安得潇湘千尺水，更画城东种瓜处。

【陶与权宅观张于正山水图】

陶翁画图眼见稀，自言爱之重珠玑。

清晨挂向草堂上，已觉几案生烟霏。

苍梧云深众鬼泣，笠泽雨重群龙归。

崖深谷黝望不极，独有黄鹄摩空飞。

飞来潭上啄丹实，牵动百尺藤萝衣。

藤萝飘萧露石角，林西更见幽人扉。

幽人长年不出户，薇蕨短小身常饥。

嗟嗟此是谁氏笔？张君吾友精天机。

君家祖父尽卿相，门户贵显中衰微。

读书学古有至行，粉墨特用相娱嬉。

忆昔东城饮春酒，汪家林木含春晖。

当时挥洒每见及，破屋往往增光辉。

自从丧乱尽失去，至今梦寐犹依依。

偶来此处见此本，欲去不忍徒歔欷。

行当买舡秋浦上，请君同作钓鱼矶。

【王若水为画秋江众禽图】

钱唐王宰心思长，欲与造化争毫芒。

下笔百鸟相趋跄，前身岂是孤凤凰。

江头芙蓉花正开，花下细浪亦萦回。

敔鹅贴贴天际来，雄雌相随气和谐。

一双鸳鸯睡沙尾，野凫翩翩唼菰米。

群鸥争浴故未已，倾落枯荷叶中水。

鹡鸰飞飞多急难，雎鸠意度诚幽闲。

乃知良工有深意，不在丹青形似间。

姑苏台前秋气孤，五羊城下烟疏疏。

此时此景真相似，独少扁舟归钓鱼。

宰也只今成老夫，爱我不辞为此图。

我今亲老无可养，慎勿重添反哺乌。

【送曹生从师】

白沙入泥沙自黑，蓬生麻中岂不直。

生子当置邹鲁间，礼义薰陶易成德。

三江雪花没马牛，曹生扣门言远游。

天地苦寒子何往，负笈从师清泖头。

鲁君为儒我所知，规矩进退无差池。

座中弟子十余辈，森森玉立多容仪。

子往拜之听教诲，师严友亲各从类。

一篑为山古所闻，百川与海终相会。

他时还乡拜庭闱，百年门户顿光辉。

里中父老皆称叹，胜似苏家相国归。

【送齐文韶归东阿】

江上晴云晴复湿，落絮飞花满原隰。

此时君扣主人门，七尺长身如鹄立。

自言稷下旧诸生，奉命江南宰山邑。

三年仕宦多变故，八口飘零少收拾。

只今零落江海边，终日遑遑但忧悒。

主人闻之不暇沐，握发出户遽延入。

净扫南轩催下榻，更开西第同宴集。

时余挟册依主人，升堂再拜还相揖。

一时爱厚忘尔汝，况肯琐屑论阶级。

朝向春园恣游衍，暮归雪案同温习。

迩来倏忽将五载，岁月荏苒如呼吸。

君居北海我南海，马牛之风岂相及。

偶然相值若弟兄，信是前生有因袭。

今晨忽言归故乡，主人错愕余惊惶。

干戈未息多盗贼，霜露既降无衣裳。

君言狐死尚首丘，况我先陇安能忘。

闻君此语良可伤，欲留不留空断肠。

殷勤劝尔一杯酒，明日思君江水长。

【大醉后率尔（三首）】〗

白头儒生何所作，独把尘编海边坐。

上书格君事已晚，杀贼救民力尤懦。

四十无闻五十来，不如牛马空长大。

身是江南儒家子，十五学经二十史。

低回欲得圣贤心，浩荡更觅先儒旨。

当时自谓才可重，岂料中年人不用。

白头总得溪上田，手脚生疏不能种。

腐儒学经经不明，腐儒欲耕无地耕。

读书耕田两无成，不如相随剧孟辈，

博钱吃酒洛阳城。

【江上送高文起夫分韵得暮字】

青春送客黄家渡，千里汀洲带芳树。

烟中历历白鸟来，日晏翩翩彩舟去。

主人置酒江上屋，远客哦诗水边路。

明朝花落更思君，海东月上青山暮。

【将帅】

将帅多儿戏，朝廷望贼平。

几人思报国，何处有全城。

未识龙蛇阵，频遭犬彘惊。

亚夫军细柳，千古汉家营。

【闻诛孛罗帖木儿（乙巳十月）】

国步虽微蹇，天心自可稽。

爪牙翻噬啖，宗社欲颠挤。

蔽日朱旗入，连郊铁骑嘶。

紫垣通猰貐，玉座接鲸鲵。

圣哲元无惑，晨昏且暂携。

济河声杳杳，幽蓟色凄凄。

密诏亲传罢，中军气欲迷。

登坛惟慷慨，抚剑亦悲凄。

敌忾心逾切，勤王力自齐。

义声驱海岳，直气决云霓。

减灶秋烟薄，吹笳夜月低。

指麾容草草，进退合祈祈。

忌器非忘鼠，忧苗更惜稊。

逆徒从剪伐，元恶待屠刲。

肘腋能无意，神灵况夹批。

吕侯初受命，董卓已燃脐。

云雨苏烦热，江河濯障堤。

万方深慰望，九庙实安栖。

天阙归龙种，云山识马蹄。

问安纡玉趾，视膳入金闺。

膝下欢仍旧，中宫乐未睽。

清秋多宴会，仙仗日东西。

宫女花垂鬓，都人酒满捭。

里闾闻笑语，灯火杂孩提。

白日依中道，青春入故畦。

远人来服食，绝域尽航梯。

世祖功如在，今王敬日跻。

鼎彝铭将相，衽席措黔黎。

淮海休波浪，湖湘尚鼓鼙。

既闻诛柙虎，莫自学醯鸡。

桀逆忘身首，忠贤荷璧圭。

休同隗嚣辈，终误一丸泥。

【送孔提举航海归曲阜】

宣尼老孙子，白祼更长身。

家世谁能念，干戈独爱贫。

未闻兴礼乐，还似泣麒麟。

今日乘桴去，鱼龙莫恼人。

【客中除夜】

今夕为何夕，他乡说故乡。

看人儿女大，为客岁年长。

戎马无休歇，关山正渺茫。

一杯椒叶酒，未敌泪千行。

【出三江口有怀钱野人衮】

处处无归路，悠悠且逝波。

渚花风外少，江树雨中多。

吹笛蛟龙听，开窗鹳鹤过。

高人著书手，头白共蹉跎。

【送李高士归荆州】

南京高宴罢，西土遂言归。

江路犹残雨，荆门正落晖。

蓬生仲蔚宅，秋入老莱衣。

明日思君处，萧条鸿雁飞。

【怀陶叟】

陶叟今何在，迢迢江水东。

瓜田连暮雨，荷屋近秋风。

本在羲皇上，聊游鹿豕中。

几时春夜饮，还对烛花红。

【陪杨廉夫登朱泾法忍寺阁次壁间韵】

伍子行师日，秦皇驻辇辰。

英雄无处所，楼阁自天神。

白鸟晴沙远，云山锦树新。

谁知千载后，凄恻吊斯人。

【迁居】

旧屋非吾有，新居亦借人。

往来皆是客，到处只为邻。

鸡犬遭羁缚，妻孥厌苦辛。

长歌灯影下，命也复何嗔。

【远客】

野客频经雨，深林独闭门。

故人俱杀戮，稚子共朝昏。

城郭无归路，江湖有断魂。

夜寒灯焰短，呜咽对残樽。

【书寓所壁】

野水连斜屋，秋林正压床。

把书惊眼暗，嗜酒觉身狂。

王伯功名切，江湖战斗忙。

分明故园路，岁岁欲相忘。

【丙申岁书怀】

素书犹在箧，白发忽盈簪。

空费千金学，何尝一称心。

呼鸡秋岸远，饮犊夜江深。

欲问三迁术，陶朱不可寻。

【赠张鸣善】

白帝城中客，清秋碧海旁。

乾坤方汹汹，身世独遑遑。

万里空形影，全家堕虎狼。

悲歌三百首，一一断人肠。

【寓所即事】

沙水寒犹浅，江船远未来。

举家忧米粒，终日走蒿莱。

骨肉还相弃，交游定莫猜。

痴儿饥困久，爱父强徘徊。

【寓所寄何彦明】

门倚秋沙白，窗含野树黄。

稍能亲雁鹜，已觉远豺狼。

旧发从渠短，新诗颇自长。

何郎最知我，酒熟定能将。

【游会稽山】

山实杨州镇，人逾浙水来。

禹功县白日，秦刻卧苍苔。

龙起梅梁去，神游石洞开。

明朝有余兴，更上越王台。

【怀张叟】

说剑真无匹，论文亦有神。

气高真傲兀，头白自漂沦。

我正思前辈，谁当继后尘。

江南春草绿，何处觅行人。

【夜泊镆铘城】

江水春逾阔，山云夕更深。

移舟沙树底，拄杖古城阴。

鸿雁搀人去，蛟龙入夜吟。

故园双泪眼，拭断更沾襟。

【登浦上阁】

高阁春波上，登临独怆然。

故乡从此去，久客未言还。

花好谁家屋，帆轻何郡船。

朝来有微雨，应洒郭西田。

【送张七西上】

楚客舟航小，吴门雨雪繁。

兵戈方浩荡，江海失攀援。

浊酒非能醉，深交不易言。

明朝空寂寞，独对野人园。

【江上早秋（丙申岁作）】

靡靡菰蒲已满陂，菱花菱叶共参差。

即从景物看身世，却怪飘零枉岁时。

得食野凫争去远，避风江鹳独归迟。

干戈此日连秋色，头白尤多宋玉悲。

【江上书怀】

沪渎城边秋气高，敔鹅鸿雁各求曹。

不眠更识匡床稳，欲去还思小几牢。

几处尺书俱寂寞，百年双鬓独萧骚。

秋江欲渡愁难渡，风雨龙吟长怒涛。

【和王叔善祀天妃有雪】

酒正初传内府醪，南来河伯避行舠。

百年祀事崇邦典，半夜神光出海涛。

花散晓风纷烂熳，礼成春殿肃清高。

圣躬端为苍生祷，不比乘槎汉使劳。

【闻笛】

花发吴淞江上村，隔花吹笛正黄昏。

风尘远道归何日，灯火高楼合断魂。

夜静几家无别泪，雨声终日过闲门。

天边杨柳今无数，短叶长条非故园。

【沪渎龙王庙晚眺】

沪渎高城今已残，独余木叶洒惊湍。

风云浩荡时将暮，江水萧条龙亦蟠。

千里吴乡多战伐，孤舟蜀客转饥寒。

弊裘涕泪兼新旧，终日思家敢怨叹。

【南村】

南村烟树接蒹葭，白鹭翩翩满白沙。

此地遂成茅屋计，何人更识老夫家。

即开断垄行新竹，便接平皋树杂花。

戎马纷纷终未已，此身泛泛独长嗟。

【兵后大醉陶与权宅丙申九日也】

酒到愁肠味颇醇，花因白发更精神。

儿童休笑灯前舞，老子今存死后身。

何处江湖为乐土，谁家门户有闲人？

多情独有陶征士，醉过清秋不厌频。

【春日溪上书怀（丙申岁）】

溶溶春水杂蒹葭，袅袅晴风度落花。

小巷几时佳客至，新诗独向野人夸。

未闻汗马收诸国，且逐闲鸥坐浅沙。

春色酒杯俱在眼，底须辛苦欲还家。

【久雨】

荒村处处闻流水，草阁时时自掩扉。

庭树叶深沙鸟宿，野藤花退蜜蜂稀。

只将书卷消长夏，更倚渔舟送落晖。

天意未教戎马息，老夫漂泊敢言归。

【丙申三月一日北山雨望（时张士诚据吴）】

冻雨萧条江上来，随风沾洒气幽哉。

陆机茅屋终难住，伍相祠堂亦可哀。

独客飘飘何处去，孤帆寂寂几时回。

《竹枝声断沧江暮，短发无辜独受催。

【池上书怀】

野水寒冰上曲池，薄云斜日下疏篱。

黄蒿处处迷归路，沧海年年少故知。

北望朝廷非昔日，东来儿女更依谁。

老年拄杖犹无力，况是饥寒气血衰。

【张叔温诸公携酒至泖滨明日作此奉谢】

八月风高鸿雁飞，三江潮落蟹螯肥。

已拚白发如秋水，不厌清尊共夕晖。

氛膋远连豺虎窟，波涛晴晃芰荷衣。

扬雄旧宅城东住，骑马归来月满扉。

【大雨书寓所壁】

五月六月雨绵绵，东望黄浦水连天。

小溪漫漫不可渡，高岸兀兀何由全。

家童种荷已穿壁，野老捕鱼还满船。

南邻少妇亦可恶，浊酒盈缸须见钱。

【秋日海上书怀（丁酉岁作）】】

寡妹城西消息稀，老夫漂泊几时归。

朝廷计议知何意，丞相征行事已非。

东去鲸鲵方作横，南飞乌鹊正无依。

可怜白发孤村里，终日哀哀赋《式微。

【舟次上海县】

海上惊风乱鹤飞，千村霜露亦霏霏。

清砧自是逢秋起，白骨何由远道归。

戈甲只残蝼蚁命，江山终属虎狼威。

自怜此日身将老，况复中宵泪满衣。

孟阳曰：“可谓气骨高妙。”

【海上书怀（丁酉岁作）】

十年不见鹳鹅军，千里犹残犬彘群。

涕泪每从天际老，檄书谁道日边闻。

荆蛮战克心犹忍，淮寇平来地已分。

莫怪腐儒东海上，时时哀怨动秋云。

【寓所二首（丁酉二月）】

草阁闲庭春水边，雨蒲风柳自纷然。

邻翁对客还争席，水鸟依人欲上船。

西北朝廷无使节，东南城郭有烽烟。

老夫避地非游说，正少苏家二顷田。

西斋春树日阴阴，下有飞花一尺深。

幽趣未容他处坐，新诗只向此中吟。

邻翁小圃春相接，渔父扁舟晚更寻。

归去故园应念此，他时怀抱亦难禁。

【登虎溪阁】

秋深时节雨霏霏，独坐江楼看雁飞。

烟火数家山郭晚，蓬樯几处野航归。

谋生计画人皆笑，投老乡关事已非。

闻道淮南新易将，江湖此日亦沾衣。

【秋晚东海寓舍】

落叶寒蝉小巷深，枯藤斜日半墙阴。

读书稚子当轩坐，为客衰翁倚杖吟。

沧海未知终老计，白头难忘故园心。

弊裘零落余双袖，清泪年来似不禁。

【沙边】

沙边细路少人行，只有闲花树树明。

水阁经春尘自满，风帘终日鸟争鸣。

躬耕岂愿将军顾，肥遁聊成处士名。

白鹭晴烟满平野，老夫于此最关情。

【次杨廉夫先辈韵】

吹笛春江烟雾稀，幽芳小草总相依。

巫峡宁知云雨梦，沧洲欲拭芰荷衣。

花间鹳鹤迎人起，波上鱼龙挟棹飞。

不似南州庾开府，乡关头白苦思归。

【姚性存将归鹤沙以诗见别次韵】

十年避地谁知我，此日看君自可人。

空谷正思驹皎皎，清溪还度石磷磷。

韩公住处皆荒服，区册归时及早春。

闻道沙边风俗好，老夫东望欲为邻。

【壬寅九日】

野老园篱江水东，溥溥夕露满幽丛。

已教短发从天白，未厌秋花特地红。

身世只今惟仗酒，安危从此不关侬。

神交赖有陶征士，避地休官意颇同。

【过杨右丞墓】

铁骑千群下九江，将军才气古无双。

誓倾淮海鲸鲵窟，痛洗东南礼义邦。

关羽不防吴寇入，费幰终惑魏人降。

腐儒忧国思家泪，独向西风洒石缸。

【寄南台掾朱自明时初复役】

世祖行台列俊贤，掾郎家世本儒先。

一时人物青云上，十道风霜白昼前。

最爱群公交荐日，正逢天子中兴年。

腐儒饥饿干戈际，欲买山阴雪后船。

【白燕】

故国飘零事已非，旧时王谢见应稀。

月明汉水初无影，雪满梁园尚未归。

柳絮池塘香入梦，梨花庭院冷侵衣。

赵家姊妹多相忌，莫向昭阳殿里飞。

附见

☆时大本（一首）

【白燕】

春社年年带雪归，海棠庭院月争辉。

珠帘十二中间卷，玉剪一双高下飞。

天下公侯夸紫颔，国中俦侣尚乌衣。

江湖多少闲鸥鹭，宜与同盟伴钓矶。

（杨仪《骊珠杂录曰：“时大本赋《白燕诗，呈杨铁厓，铁厓极称‘珠帘’、‘玉剪’之句。袁景文在坐曰：‘诗虽佳，未尽体物之妙。’廉夫不以为然。景文归作诗，翌日呈之，铁厓击节叹赏，连书数纸，尽散坐客，一时呼为‘袁白燕’。以此得名。李献吉曰：‘《白燕诗最下最传。’非通论也。”）

【送曹新民归东州】

十年西浙曳长裾，千里东归指旧庐。

原上鹡鸰终有托，旅中嬴博近何如。

朝廷未拟申公使，弟子犹传伏胜书。

江草江花总无限，为君今日重嗟吁。

【赋绿珠得车字】

绿珠初嫁石崇家，细马轻驼七宝车。

已用明珠为匼匝，更输白璧教琵琶。

日日东楼倾美酒，朝朝西苑看名花。

只为恩深不相弃，还将玉体委尘沙。

【观王生所藏王维画】

右丞小景树参差，我有林塘实似之。

日日欲归还蹭蹬，时时借看解愁思。

恨无黄鹄高飞去，独奈沙鸥静不移。

明日江头候春水，典衣沽酒待篙师。

【浦上木芙蓉盛开约黄鹤山人共观】

江浦芙蓉色正深，清霜点染更沉沉。

孤舟向日曾亲见，短褐于今欲远寻。

已拟携樽同野客，不妨展席对沙禽。

明年臂痛应全愈，移遍东园野木阴。

【野航为范子俊赋】

一舸夷犹野水边，渚禽沙鸟各纷然。

幽花满棹初维岸，春水连堤忽上天。

世上风波终未已，江南烟雨正堪眠。

他日匏尊留我饮，更凭孤鹤问坡仙。

【镜中梅】

的砾孤芳野水滨，折来应是晓妆人。

瑶池风暖香初散，银汉春回迹未真。

奔月定知犹有影，凌波却喜不生尘。

绿毛么凤无栖处，来往兰房不厌频。

【题赵王夜宴图】

玉户金缸夜未央，邯郸宫里奏丝簧。

郑姬已醉韩姬倦，谁拂君王白象床。

【题吴王内凉图】

微月斜侵响歊廊，芙蓉清气满金塘。

鸳鸯只傍阑干宿，也爱君王水殿凉。

【题吴宫衰柳图】

远岸依依落日明，吴王醉处少人行。

多情独有垂杨树，犹送深宫夜雨声。

【遣怀】

白发三江一腐儒，长年耽酒不耽书。

偶逢世乱无生计，落日烟中自把锄。

【日莫即事】

茅屋秋来破不胜，野云沙树自层层。

老夫生理今抛废，日日江潭去采菱。

【费夫人】

官军应贼着红巾，苗獠来时更不仁。

若道南州无节妇，请看东海费夫人。

【杨员外】

群盗南奔日月昏，诸公臣节不须论。

白头惟有杨员外，不负从来天子恩。

【闻山东消息三首】

王事私恩不共天，益都城下枕戈眠。

鲸鲵戮尽为京观，子孝臣忠亿万年。

纵道三东柱石倾，华夷黎庶不须惊。

张皇国势如平日，詹事新来总父兵。

从今父老不须悲，詹事英名四海知。

汉室中兴吴楚破，条侯元是绛侯儿。

【陪郑明德倪元镇游天平山四首】

官河春水绿悠悠，水上人家尽画楼。

买取吴娃三日酒，放船直到百花洲。

高台千尺对层峦，只许吴王醉里看。

山色不随勾践去，游人还得倚阑干。

郑监风流老不衰，倪宽头白更应痴。

吴越英雄已泥土，欲从江海问西施。

百花洲上百花开，花是吴王旧日栽。

吴王去后无消息，岁岁看花人自来。

【醉后口号二首】

新书欲献帝王家，奈此家贫道路赊。

醉卧江村风雪里，时时自比贾长沙。

谁人更识贾长沙，老作江南百姓家。

但使瓶中有春酒，不劳恸哭与长嗟。

【马益之邀陈子山应奉秦景容县尹江上看花二公竹枝歌予亦作数首】

吴淞江上好春风，水上花枝处处同。

得似鸳鸯与鸂鶒，时时来往锦云中。

水上花枝日日开，行人头白不能来。

请看门外东流水，流向沧溟更不回。

江水东流更不回，行人白发苦相催。

只恐明朝风雨恶，夜深灯烛亦须来。

千株云锦照江沙，沙上青旗卖酒家。

莫怪狂夫狂得彻，吴姬玉手好琵琶。

吴姬玉手好琵琶，少小声名到处夸。

但使主人能爱客，年年来此看江花。

江花红白最堪怜，莫惜看花费酒钱。

他时白发三千丈，纵使频来不少年。

黄家渡西多好春，黄家渡上酒能醇。

看花吃酒唱歌去，如此风流有几人。

寒食清明正好春，看花须着少年人。

少年看花花自喜，白发看花花亦嗔。

松江水碧碧如天，水上行人坐画船。

记得吴儿《竹枝调，为君高唱百花前。

日日花前金叵罗，百年能得几经过。

花开花谢人还老，狂客狂吟莫厌多。

寄语看花江上人，清明时节好来频。

清明节后多风雨，风雨颠狂恼杀人。

【口号一首（丁酉岁作）】〗

白沙乡里今年熟，清酒家家味颇醇。

明日杖藜行处醉，只愁齁睡恼比邻。

集外诗（一首）

【蚊】

群蛇戢戢方斗争，虾蟆蝼蛄相和鸣。

百足之虫行无声，毒气着人昏不醒。

蚊蚋虽微亦从横，隐然如雷吁可惊。

东方日色苦未明，老夫闭门不敢行。







甲集第三




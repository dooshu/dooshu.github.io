○漕河議 【 濬湖修閘】

江南水利。當以漕河為先。漕河當以鎮江之丹徒丹陽為先。丹陽丹徒其地形比常州之武進數尺而高。武進比無錫蘇州又數尺而高地形高則水易流洩而涸。其涸也于冬春間為尤甚。當修復呂城奔牛閘壩為先。呂城原建石閘一座、奔牛原建石閘二座、閘兩傍各有壩以備盤剝。粮船官船由閘。而民船由壩盤剝也。此專為通運而設。盖從來然矣。由奔牛呂城西至京口、亘百六十里而長、即閘壩修復而関閉、或久旱河流枯梗也、當預蓄練河之水以待放閘而濟運為先。在丹陽者為下湖。在丹徒丹陽間者為上湖各週四十餘里而廣。仰受長山高驪山諸水。匯而為湖。上下湖各設三閘以蓄洩而灌注。夏秋戽以溉田。冬春放以濟運。載在縣志。盖亦從來然矣。後因湖佃成田而難于查奪也。佃田之家。私放湖水。冀免渰沒。而利于種作也。又漁戶私開涵洞。為水門。張網以取魚也。而本縣水利官力或不能禁治。於是湖遂歲歲涸。湖歲歲涸。則運河無可以濟。兼以運船空回者。與官船不時來往者。通閘而行。不許関閉。則閘規不復可施。又兼以呂城係鎮江属。奔牛係常州属。各分彼此。無有為之總理者。於是兩閘壩日就廢弛。而河非恆雨。則不得積水而通流。舍永遠之利而行不終歲之計天下事往往然也即每歲勞民挑濬。其地形終是高。河水終易流洩而涸。即今雖巳經挑濬。而運道猶艱阻如故。加以天不雨者八閱月而久運船淺閣于平地。則促小船小車剝載粮米。起水車各港浜戽水以求濟。不濟則又起夫拽船兩岸。若陸地行舟者然。戞戞乎難矣。盖由漕臺去此數百里而遠。不能知其故。而惟每歲以挑濬一節責成于有司。有司者畏漕臺之參論。而亦惟每歲一挑濬以塞責。畏運軍摻回船而東與官船之去而西來而東者。情奪而勢禁。而每歲不復奉閘規行事。又或以佃湖租為利。以查奪湖田為足以招怨而生謗也。漫不經心者有之。欲施恩小民而日復增佃者亦有之。湖灘由此遂多請佃。湖底由此遂可揚塵。運河之淺阻。遂為故常。而付之于莫可如何、此因循日久所致。或明知其故而不一留意于經理者。乃其積習然矣。在武進又有孟瀆一河。外通江。內資溉。并利于舟楫來往也。姑勿論。所論以放運船空回者官船來往者于冬春間、而專事呂城奔牛閘壩得以関閉而蓄水。即北去巳承兌運船。乘風潮之便。時一由此出江。與呂城奔牛運河兩利而俱存焉。亦未為不可也。獨河庄一帶民貧、力不能任此、彼府縣有司者、又未肯任勞、為國家興此無窮之利。聞江陰之夏港、利于江船、由彼收泊、而惟恐孟瀆河開、則河庄一帶、將來或分奪其利也、多方行貨以搖官府、官府中人多為之左右其說、以簧鼓而熒惑、而鄉士大夫又多以因田起夫為不便、於是其議屢興而屢寢焉、識者盖往往歎之、聞近時嘗估計欲開此河矣、估銀約四萬餘兩、以工費浩穰而中止窃惟事関國運、凡有粮運地方、均當協助何疑又聞漕臺批發挑河銀子丹徒丹陽、歲計六七千金、而武進秋粮內有修河銀、徭編內有淘河夫銀錢粮又未聞缺乏、誠為國家興大役以利久遠、似難惜此勞費、是在地方上下司相與公心定議、協力求濟而巳矣、除各粮運地方、及常州府所属他縣協助外、即轉發丹徒丹陽河工銀六七千金于彼召募、即令丹徒丹陽百姓、亦量于彼幫工、費一年而省漕臺年年六七千金之批發。勞一年而省我百姓年年濬河之勞。亦事體所甚便。人心所樂從也。况武進係本地方、而河庄一帶沿河五十里居民、又均受通舟楫溉田畝之利其有也、今欲固湖隄莫若栽植蘆柳于隄下、蘆傍隄栽三四丈濶。蘆茂則可以禦風水。隄可障柳。沿隄須栽成行柳茂則根入于土。隄可固。在西南一面尤所當首加意。湖中之地間可許栽蘆。曩所革佃田內下田水深成蘆難。不利湖水滿。上田土高而水淺即湖水滿亦不深。於蘆性最相宜。故許民間栽蘆者。上田可也。下田不可也。柳植隄岸兩傍。隨人田畝為界止亦隨人自栽自採。所應伐之遠揚。庶幾民間肯自盡心力而不煩官長嚴督。故蘆柳之利。属之民可也属之官不可也、往時課取魚利於網戶。而縱令湖水得自私。所以有放水張魚之時而官不禁。官取魚利而湖水得私放不禁也。所以乘湖水之涸。又有剷取艸皮之時而官不知。今魚利既不輸官租。湖中之水艸又恣民自取。民猶不奉官長約束。私放水張魚。私剷取艸皮致湖水涸而國運妨濟也。則難以辭罪罰於官矣。蘆成而計畝徵課。可少裨過客之供應。勝于取魚利為多。柳成陰而行者蒙蔭。隄亦永不壞也。為今之計。惟擬革丹陽新佃湖田、有妨水道者。而蓄湖水令滿以待濟運。修復呂城奔牛兩閘壩以啟閉。而資盤剝于丹陽運河。通金壇名七里橋地方。橋傍原有閘基。與京口閘各以時下板。以防走洩。于今年運完之日。即議開孟瀆河以放運。回空船及官船之來去者。於冬春間或遇東南風便。即乘間一放。已承兌粮船北去。每年不出正月終或二月中旬。即可保運船盡過江以北矣。其丹徒有山?易于崩坍。丹陽有沙土易于淤塞。去處則兩三年一撈淺可也。丹陽之在城市河狹而難廣、沙而易淤者三四里許。即開挑亦不得通利。此則當疏濬西南関外一帶堅土城濠。令廣且深。而於此通運可也。倘慮及呂城奔牛係于兩府所属、事體不得止?帚一、不免以推調誤事、則請令鎮江水利官。帶管奔牛閘壩于冬春間可也。倘慮及孟河冬春間水高于江。易洩而難蓄。則于江口建一大石閘。如京口閘可也。倘又慮及丹陽之佃湖田者、橫生謗議、或陰有撓阻于其間、則丹徒丹陽其荒弃地有萬頃洋焉。許令改佃于彼以息怨口亦可也。近題東南水利、專委南臺侍御、而運河則仍属之漕臺、漕臺不得巡歷地方、恐文移往來、動有稽誤、中間有當題請處、謂宜題請行之、庶永永可以遵行、民生國計、亦永永可稱便益


○求言御札

朕奄有四海，于今三年，敬事天明，敢忘日慎？上凭列圣，赖祖宗之垂休；下设庶官，思邦家之共治。闻过必服，见善则师，静惟省躬，动怀畏相，每从人欲，方布时和，不谓仲春已来，繁阴未散，虽如膏之泽，可待丰年，而飞霰其，恐伤宿麦，实关穑务，深轸纳隍。卿等陈力有方，直言无避，共熙帝载，以沃朕心，更吐嘉谋，庶裨阙政。应文武百官奏对，恐有隐密之事，不敢当庭敷扬，即许上章，极言时政善恶，贵合天道弛张。


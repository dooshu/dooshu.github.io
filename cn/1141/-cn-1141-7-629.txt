莆田余希之注李长吉诗作歌寄之

峄阳琴材野火烧，海波晦冥鸟悲号。
夜半骚魂冢中起，玉楼使者寒不死。
石鼓初鸣桐木鱼，冰蚕重濯锦江水。
李生余生皆畸人，知音识曲伤千春。
伯也能倡仲能和（伯氏赓之吏部，诗近万首。），眼前乐事真绝伦。
吾爱昌黎有奇癖，鹍鹏垂翅能先识。
其时崛奥拗金铁，一寸瑶草不肯食。
世人皮相韩无诗，天孙怒罢机中丝。
请君并辑为韩李，光怪应须缠十指。



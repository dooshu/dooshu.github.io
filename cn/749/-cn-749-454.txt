姚宽


宽字令威，号西溪，嵊人。崇宁三年（1104）生。以荫补官，权尚书户部员外郎、枢密院编修官。绍兴三十二年（1162）卒。有西溪丛语传于世。

菩萨蛮

春愁

斜阳山下明金碧。画楼返照融春色。睡起揭帘旌。玉人蝉鬓轻。

无言空伫立。花落东风急。燕子引愁来。眉心那得开。

又

别恨

梦中不记江南路。玉钗翠鬓惊春去。午醉晚来醒。暝烟花上轻。

红绡空浥泪。锦字凭谁寄。衫薄暖香销。相思云水遥。

怨王孙

春情

毵毵杨柳绿初低。澹澹梨花开未齐。楼上情人听马嘶。忆郎归。细雨春风湿酒旗。

生查子

情景

郎如陌上尘，妾似堤边絮。

相见两悠扬，踪迹无寻处。

酒面扑春风，泪眼零秋雨。

过了别离时，还解相思否。

踏莎行

秋思

蘋叶烟深，荷花露湿。碧芦红蓼秋风急。采菱渡口日将沉，飞鸿楼上人空立。

彩凤难双，红绡暗泣。回纹未剪吴刀涩。梦云归处不留踪，厌厌一夜凉蟾入。








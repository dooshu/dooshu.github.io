○首春逢耕者

南楚春候早，余寒已滋荣。土膏释原野，（《国语》：阳气俱蒸，土膏其动。膏，土润也。）百蛰竞所营。（蛰，直立切，藏也。《庄子》：蛰虫始作。）缀景未及郊，（“缀”，一作“掇”。）穑人先偶耕。园林幽鸟啭，渚泽新泉清。农事诚素务，羁囚阻平生。故池想芜没，遗亩当榛荆。慕隐既有系，图功遂无成。聊从田父言，款曲陈此情。眷然抚耒耜，回首烟云横。


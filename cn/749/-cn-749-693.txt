魏了翁


了翁字华甫，蒲江（在今四川）人。生于淳熙五年（1178）。庆元元年（1195）登进士。开禧初，以武学博士对策，谏开边事，御史徐相劾其狂妄，遂辞去。筑室白鹤山下，授徒讲学。嘉定末，除起居郎，历任州郡。入朝权工部侍郎，旋贬靖州。理宗亲政，召还，命真深究士院，累擢端明殿学士，同签书枢密院事，督视江淮京淮军马。以资政殿学士致仕。嘉熙元年（1237）卒，年六十，谥文靖，追赠秦国公。有鹤山词。

蝶恋花

和孙蒲江□□上元词

又见王正班玉瑞。霁月光风，恰与元宵际。横玉一声天似水。阳春到处皆生意。

十载奔驰今我里。昔□元非，未信今皆是。风月惺惺人自醉。却将醉眼看荣悴。

虞永康刚简所筑美功堂于城南以端午落

成唐涪州赋水调歌即席次韵（水调歌头）

水自石纽，灌口怒腾辉。便如黑水北出，迤逦到三危。百尺长虹夭矫，两岸苍龙偃蹇，翠碧互因依。古树百夫长，修竹万竿旗。

画堂开，风与月，巧相随。史君领客行乐，旌纛立披披。慨想二江遗迹，更起三闾忠愤，此日最为宜。推本美功意，禹甸六章诗。

张茶马□□生日六月十八日（同上）

轻露瀹残暑，蟾影插高寒。团团只似前夕，持向老莱看。九秩元开父算，六甲更逢儿换，梧竹拥檀栾。都把方寸地，散作万云烟。

锦边城，云间戍，雪中山。风流老监在此，忧顾赖渠宽。天上玉颜合笑，堂上酡颜如酒，家国两平安。又恐玉川子，茗椀送飞翰。

杨崇庆熹生日（同上）

风露浸秋色，烟雨媚湖弦。旌旗十里小队，拟约醮坛仙。身在黄旗朱邸，名在玉皇香案，底事个人传。正恐未免耳，惊搅日高眠。

虎分符，龙握节，鹿御轓。于君本亦馀事，所乐不存焉。一点春风和气，无限蓝田种子，渺渺玉生烟。富贵谁不有，借问此何缘。

赵运判师生日（同上）

万里蜀山险，难似上青天。谁知间有、人心之险甚山川。赖得皇华星使，满载春风和气，来自鉴湖边。要识方寸地，四十万云烟。

佩珑璁，冠昱爚，组蝉联。眼前富贵馀事，所乐不存焉。闻道汉家子政，博考兰台载籍，胸次著千年。会有太一老，同结海山缘。

广汉士民送别用韩推官韵为谢（念奴娇）

万人遮道，拨不断、争挽房湖逐客。臣罪既盈应九死，全荷君王矜恻。况是当年，曾将愚技，十字街头立。恩波浩荡，孤忠未报涓滴。

世事应若穿杨，一弦不到，前发皆虚的。自判此生元有分，不管筮违龟食。靴帽丛中，渔樵席上，无入非吾得。倚湖一笑，夜深群动皆息。

杜安人生日（临江仙）

九十秋光三十八，新居初度称觞。青衫彩服列郎娘。孙枝无处著，犹欠两东床。

尽是当年亲手种，如今满院芬芳。只凭方寸答苍苍。个中无尽藏，谁弱又谁强。

送嘉甫弟赴眉山（同上）

细雨斜风驱晓瘴，绰开坦坦长途。膏车秣马问程初。梅梢迎候骑，雁影度平芜。

行己不论官小大，穷探不间精粗。只从厚处作规模。简编迂事业，屋漏拙功夫。

和阎广安□□感皇恩韵

三峡打头风，吹回荆步。坎止流行谩随遇。须臾风静，重踏西来旧武。世间忧喜地，分明觑。

喜事虽新，忧端依旧，徒为岷峨且欢舞。阴云掩映，天末扣阍无路。一鞭归去也，鸥为侣。

登白鹤山，借前韵呈同游诸丈

（水龙吟）

阑风长雨连霄，昨朝晴色随轩骤。松声花气，江烟浦树，如相迎候。山送青来，僧随麦去，山为吾有。更搘筇直上，薜萝深处，云垂幄、藓成甃。

未至相如独后。对山尊、劝酬多又。记曾犯雪，重来已是，绿肥红瘦。好语时闻，忧端未歇，倚风搔首。谩持觞自慰，冰山安在，此山如旧。

次韵西叔兄咏兰（满江红）

玉质金相，长自守、间庭闇室。对黄昏月冷，朦胧雾浥。知我者希常我贵，于人不即而人即。彼云云、谩自怨灵均，伤兰植。

鶗鴂乱，春芳寂。络纬叫，池英摘。惟国香耐久，素秋同德。既向静中观性分，偏于发处知生色。待到头、声臭两无时，真闻识。

吴制置猎生日（水调歌头）

世界要扶助，人物载耆英。茫茫四海，谁识今代有厖臣。万顷青湖佳气，一片紫岩心事，天付与斯人。耸耸铁冠吏，表表白云卿。

海沮漳，城汉郢，宅峨岷。规摹妙处，胸次纳纳几沧瀛。未说令公二纪，先看武公百岁，年与学俱新。星弁百僚准。天宇四时春。

和黄侍郎畴若见贻生日韵

（南乡子）

万里载浮名。忆昔从容下帝京。冉冉七年如昨梦，分明。赢得存存夜气清。

谁使滥专城。有罪当诛尚薄刑。细数当时同省士，皆卿。落落韵阳独九龄。

张致政□□生日（水调歌头）

冬至子之半，玉筦罅微阳。壶中别有天地，转觉日增长。一样金章紫服，一样朱颜绿髮，翁季俨相望。翁是修何行，未已且方将。

玉生烟，兰竞秀，彩成行，翁无他智，只把一念答苍苍。今日列城桃李，他日八荒雨露，都是乃翁庄。要数义方训，不说窦家郎。

杨子有德辅母夫人生日（临江仙）

尚忆去年称寿日，彩衣犹带天香。今年还见雁成行。两头娘子拜，笑领伯仁觞。

知是几年培植底，如今满院芬芳。只凭方寸答苍苍。春风来不断，点缀艳阳妆。

妇生朝李倅□同其女载酒为寿

用韵谢之（水调歌头）

曾向君王说，臣愿守嘉州。风流别乘初届，元在越王楼。湖上龟鱼何事，桥上雁犀谁使，争挽海山舟。便遣旧姻娅，解后作斯游。

晚风清，初暑涨，暮云收。公堂高会，恍疑仙女下罗浮。好是中郎有女，况是史君有妇，同对藕花洲。拟把鹤山月，换却鉴湖秋。

张邛州师夔生日（临江仙）

腰著万钉犀玉夸，肘垂斗大金章。非关性分总寻常。要知真乐处，彩服鬓毛苍。

浩荡春风生玉树，蒸成满院芬芳。斗城无处著韶光。会归天上去，长捧伯仁觞。

赵运判师生日四月十一日

（水调歌头）

有匪碧岩使，满腹鉴湖秋。不居上界官府，来作散仙游。长珮高冠人伟，组练锦袍官贵，清献旧风流。杓柄长多少，洗尽蜀民愁。

鵕鸃冠，貂尾案，鹭鸶辀。时来正恐不免，留滞剑南州。帘卷西州风雨，庭伫百城歌鼓，桃李翠云绸。谁谓蜀山远，只在殿山头。

张总领□□生日（贺新郎）

家住峨山趾。暑风轻、双泉漱玉，五坡攒翠。坡上主人归无计。梦泛沧波清泚。曾拜奏、前旒十二。愿上皇华将亲去，及翁儿、未老相扶曳。乘款段，过闾里。

玺书未报人相谓。倚西风、胡尘涨野，隐忧如猬。就似东门贤父子，只恐荣亲犹未。待洗尽、岷峨憔悴。便把手中长杓柄，为八荒，更作无边施。却上表，乞归侍。

管待李眉州□□劝酒（鹧鸪天）

十载交盟可重寻。剩于棠茇细论心。云障晚日供秋思，风递荷书作晚阴。

纡胜引，豁尘襟。未须紫马去骎骎。玻璃无计留君住，但乞在公三日霖。

管待李参政壁劝酒（水调歌头）

落日下平楚，秋色到方塘。人间袢暑难耐，独有此清凉。龙卷八荒霖雨，鹤閟十州风露，回薄水云乡。欲识千里润，记取玉流芳。石兰衣，江蓠佩，芰荷裳。

个中自有服媚，何必锦名堂。吸取玻璃清涨，唤起逍遥旧梦，人物俨相望。矫首望归路，三十六虚皇。

管待杨伯昌子谟劝酒（贺新郎）

独立西风里。渺无尘、明河挂斗，碧天如洗。鳷鹊楼前迎风处，吹堕乘槎星使。弄札札、机中巧思。织就天孙云锦段，尚轻阴、朱阁留纤翳。亲为挽，天潢水。

等闲富贵浮云似。须存留、几分清论，护持元气。曾把古今兴亡事，奏向前旒十二。虽去国、言犹在耳。念我独兮谁与共，谩凝思、一日如三岁。夜耿耿，不皇寐。

李提刑冲佑生日（水调歌头）

漙露浸秋色，零雨濯湖弦。做成特地风月，管领老臞仙。雁落村间柸影，鱼识桥边柱杖，虑澹境长偏。只恐未免耳，惊搅日高眠。

龙握节，貂插案，鹿衔轓。于公元只馀事，所乐不存焉。手植蓝田种子，无数阶庭成树，郁郁紫生烟。富贵姑勿道，借问此何缘。

王总领□□生日八月六日

（同上）

轻露瀹残暑，哉魄拟初弦。天台万八千丈，中有紫霞仙。正理中枢旧武，却忆邻环昨梦，重上蜀青天。只守伯禽法，駉野万云烟。

锦川星，郎位宿，又移躔。为无结辈十数，踏遍蜀山川。人识绍兴奉使，家有显谟科约，慧命得公传。从此造朝去，两地亦青毡。

利路杨宪熹生日（同上）

岁岁为公寿，著语不能新。自公持节北去，我亦有遐征。坐我碧瑶洞府，被我石楠嘉荫，冰柱向人清。待屈西风指，王事有期程。

我尝闻，由汉水，达河津。痴牛騃女会处，应有泛槎人。便向汉川东畔，直透银河左界，去上白云京。袖有传婿研，我欲丐馀芬。

送张总领（摸鱼儿）

知年来、几番拜疏。但言归去归去。问归有底匆忙事，得凭陈情良苦。天未许。将花绶藻衣，为插仪庭羽。掉头不顾。念白髮翁儿，本来天分，不是折腰具。

从头数。多少汉庭簪组。滔滔车马成雾。争如祖帐东门外，父子缥缥高举。峨眉下、有几许湖山，无著春风处。留君不住。但远景楼前，追陪杖屦，莫忘却、别时语。

和赵黎州□□陪李参政壁游

醴泉西园（朝中措）

沙堤除道火成城。换得午桥清。寒色般添酒令，野芳抵当铏羹。

松馨花气，岸容山意，浦思溪情。谁记一时胜引，坐中喜得间平。

李参政壁生日十一月二十四日

（水调歌头）

曾记武林日，岁上德星堂。相君襟度夷雅，容我少年狂。辇路升平风月，禁陌清时钟鼓，嗺送紫霞觞。回首十年事，解后衮衣乡。

古今梦，元一辙，谩千场。纷纷间较目睫，谁解识方将。霜落南山秋实，风卷北邻夜燎，世事正匆忙。天意那可问，只愿善人昌。

送袁黎州柟（临江仙）

晓色昽日忽云日澹，绰开坦坦长途。西宁太守问程初。梅梢迎候骑，柳树困平芜。

九折邛峡浑可事，不妨叱驭先驱。平平岂是策真无。抚摩迂事业，细密钝功夫。

安大使丙生日（水调歌头）

人物正寥阔，有美万夫望。七年填拊方面，帷幄自金汤。千尺玉龙衔诏，六尺宝靮照路，载绩满旂常。富贵姑勿道，难得此芬芳。

尝试看，今古梦，几千场。人情但较目睫，谁解识方将。霜落南山秋实，风卷北邻夜燎，世事正匆忙。海内知公者，只愿寿而臧。

上元放灯约束妓前灯火

（临江仙）

怪见江乡文物地，轻豪争逐春妍。银花斜亸紫金鞭。千灯浑是泪，一笑不论钱。

今岁遨头穷相眼，繁华不学常年。只余底事索人怜。诗书真气味，农扈老风烟。

次韵史少弼致政赋李参政壁西

园海棠（鹧鸪天）

日日春风满范围。海棠又发去年枝。月笼火树更深后，露滴燕支晓起时。

看不足，醉为期。宵征宁问角巾欹。一春好处无多子，不分西园掇取归。

同日李提型亦有词因次韵

（临江仙）

脚踏西郊红世界，才知春意分明。不须更说锦官城。春来游冶骑，得得为渠停。

停到花眠人且去，酒杯苦欲留行。直须醉饮到参横。不因歌白雪，三日作狂酲。

郡圃新开云月湖约客试

小舫（柳梢青）

撺掇花枝，趱那天气，一半春休。未分真休，平湖新涨，稚绿初抽。

等闲作个扁舟。便都把、湖光卷收。世事元来，都缘本有，不在他求。

饯黄侍郎畴若劝酒（摸鱼儿）

向江头、几回凝望，垂杨那畔舟才舣。江神似识东归意，故放一篙春水。却总被。三百里人家、祖帐

连天起。且行且止。便为汝迟留，三朝两日，如此只如此。

还须看，世上忧端如猬。一枰白黑棋子。肥边瘦腹都闲事。毕竟到头何似。当此际。要默识沉思，一著惺惺地。目前谁是。料当局诸公，敛容缩手，日夜待公至。

杨提刑子谟生日（水调歌头）

有匪碧岩使，长珮奏琅球。门前初暑才涨，一室淡于秋。帘卷峨眉烟雨，袖挟西川风露，满眼绿阴稠。人物眇然甚，得似此风流。

此何时，公犹滞，剑南州。分明忧在目睫，只凭付悠悠。未问人谋当否，须信天生贤哲，不只等闲休。努力崇明德，巨浸要平舟。

赵茶马师生日（贺新郎）

汉使来何许。到如今、天边又是，薰弦三度。见说山深人睡稳，细雨自催茶户。向滴博、去间看取。

料得权奇空却后，指浮去、万里追风去。跨燕越，抹秦楚。

不妨且为斯人驻。正年来、忧端未歇，壮怀谁吐。顷刻阴晴千万态，怎解绸缪未雨。算此事、谁宽西顾。待洗岷峨凄怆气，为八荒、更著深长虑。间两社，辅明主。

鲜于安抚□□劝酒（念奴娇）

固陵江上，暮云急、一夜打头风雨。催送春江船上水，笑指□山归去。靴帽丛中，渔樵席上，总是安行处。惟馀旧话，为公今日拈取。

见说家近岷山，翠云平楚，万古青如故。要把平生三万轴，唤取山灵分付。庐阜嵩高，睢阳岳麓，会与岷为伍。及时须做，鬓边应未迟暮。

生日谢寄居见任官载酒三十七岁

（木兰花慢）

怕年来年去，渐雅志、易华颠。叹梦里青藜，间边银信，望外朱轓。十年竟成何事，虽万钟、于我曷加焉。海上潮生潮落，山头云去云还。

人生天地两仪间。只住百来年。今三纪虚过，七旬强半，四帙看看。当时只忧未见，恐如今、见得又徒然。夜静花间明露，晓凉竹外晴烟。

张总领□□生日六月十八日

（满江红）

有美人兮，招不至、几回凝伫。应只为、家山自好，不堪他顾。忙里抽头真得计，闲中袖手看成趣。念从前、出处总无心，天分付。

云冉冉，更吞吐。泉活活，无朝暮。与自家意思，一般容与。月壑晓寒垂叶露，风窗午睡连山雨。看苍颜、白发两闲人，摩今古。

和李提刑见贻生日韵（同上）

宇宙中间，还独笑、谁疏谁密。正从容行处，山停川溢。钟鼎勒铭模物象，山林赐路开行荜。要不如、胸次只熙熙，无今昔。

便百中，穿牙戟。怕六凿，生虚室。为幽香小伫，旋供吟笔。人事未须劳预虑，天公浑不消余力。看雨馀、云卷约帘旌，明红日。

送宇文侍郎□□知汉

州劝酒（鹧鸪天）

尚忆都门祖帐时。重来动是十年期。云拖暮雨留行色，露挟秋凉入酒卮。

湖上雁，水边犀。未须矫首叹来迟。北风满地尘沙暗，宣室方劳丙夜思。

李提刑生日（满江红）

秋意冷然，对宇宙、一尊相属。君看取、都无凝滞，天机纯熟。水拍池塘鸿雁聚，露浓庭畹芝兰馥。笑何曾、一事上眉头，萦心曲。

兴不浅，船明玉。人更健，巾横幅。问人间底处，升沉迟速。气压暗岩虹半吐，眼明平楚云相逐。但年年、屈指问西风，新。

次韵李参政壁朝阳阁

落成（鹧鸪天）

月落星稀露气香。烟销日出晓光凉。天东扶木三千丈，一片丹心似许长。

淇以北，洛之阳。买花移竹且迷藏。九重阊阖开黄道，未信低回两鬓霜。

李参政壁生日（满江红）

湖水平漪，与我意、一般容与。任多少、双凫乘雁，落花飞絮。露冷云寒烟外竹，霜明日洁梅边路。怪天随、人意作阴晴，无非数。

方寸地，图书府。老太史，亲分付。况身名四海，未为不遇。用舍行藏皆有命，时来将相还须做。且闲中、袖手阅时人，摩今古。

邓倅子美生日(虞美人)

许时闭户间疏散。风月无人管。自从阳律一番新。又把前回风月、送西邻。

浮云富贵非公愿。只愿公身健。更教剩活百来年。此老终须不枉、在人间。

任隆庆之母正月十一日生隆

庆十三日生日(醉落魄)

无边春色。试从汉谕堂边觅。儿前上寿孙扶掖。九十娘娘，身是五朝客。

眼前富贵浑闲历。个中真乐天然的。儿孙强劝持馀沥。娘道休休，明日儿生日。

燕甲戌进士归自都城(水调歌头)

古说士夫郡，犹欠殿头魁。记曾分付公等，行矣勉之哉。世事弈棋无定，甲子循还复尔，不免且低回。人物价自定，万事付衔杯。

试与公，同握手，上春台。繁红丽紫何限，转首便尘埃。欲识化工定处，须向报秋时节，未用较先开。休道屋犹矮，卿相个中来。

张静甫之母夫人生日(临江仙)

天为西南分八使，更分四道蕃臣。争如齿宿彩衣新。亲年开百岁，又见子生孙。

一度平反供一笑，无边桃李皆春。便归天上极恩荣。为君图寿母，更看太夫人。

叔母生日前数月，西叔方以女妻

唐述之，故末联云云(鹧鸪天)

遥想庭闱上寿时。芝兰玉树俨成围。问娘鼎鼎修何行，一样都生及第儿。

春淡沲，日熹微。两头娘子玉东西。一杯更为诸孙寿，子舍新来恰上楣。

某既赋小阕为叔母寿因复惟念昔

者未尝不得与称觞之列今迎侍不

果又以简书不克往侍缺然于怀

再遣小阕托诸兄代劝。(柳梢青)

记得年年。阿奴碌碌，常在眼前。彩舫吴天，锦轮蜀地，阅尽山川。

今年苦恋家园。便咫尺、千山万山。但想称觞，三荆树下，丛桂堂边。

次韵虞万州刚简以

谒金门曲为叔母寿

那复有。气味酉农于春酒。犹向故乡怀印绶。相过何日又。

吐出心肠锦绣。问我阿娘依旧。娘亦祝君如柏寿。相看霜雪后。

即席和李参政壁白笑花清平乐

蓝田玉种。为我酬清供。香压冰肌犹怕重。更倩留仙群捧。

看花美倩偏工。举花消息方浓。此笑知谁领解，无言独倚东风。

次韵李提刑白笑词并呈

李参政壁（清平乐）

谁分天种。来上花鬘供。绿叶素云姿雅重。那得愁心频捧。

他花自是无工。不关香淡香浓。才问为谁含笑，盈盈靴面欹风。

约李彭州兄弟看荔

丹有赋（临江仙）

双荔堂前呼大撇，虯枝看取垂垂。帝怜尘土著冰姿。故教冻雨过，浴出万红衣。

绿幄赪圆高下处，中含玉色清夷。涴人应笑太真肥。破除千古恨，须待谪仙诗。

李参政壁领客访环湖瑞莲

席间索赋（浣溪沙）

晓镜摇空髻耸丫。

夜盘承露掌分叉。

翠芳绰约总无华。

欲往从之空怅望，

潜虽伏矣莫藏遮。

淤泥深处瑞莲花。

李参政壁赋浣溪沙

三首再次韵谢之

一日嘉名万口传。

都凭新乐播芳鲜。

非关呈瑞作人妍。

地褊不妨金步稳，

境幽生怕鼓声填。

馀尊相与重留连。

又

密叶留香护境天。

好风时雨媚清涟。

亭亭双秀倚湖弦。

造化曾居公掌握，

呈祥宁许百花先。

聊占棣萼蒂芳连。

又

试问伊谁若是班。

二乔铜雀锁孱颜。

千年痕露尚馀潸。

羞向眼前供妩媚，

独于静处惬幽娴。

人情多少逐河间。

生日谢寓公载酒（贺新郎）

只记来时节。又三年、朱炜过了，恰如时霎。独立薰风苍凉外，笑傍环湖花月。多少事、欲拈还辍。扶木之阴三千丈，远茫茫、无计推华髮。容易过，三十八。

此身待向清尊说。似江头、泛乎不系，扁舟一叶。将我东西南北去，都任长年旋折。风不定、川云如撇。惟有君恩浑未报，又故山、猿鹤催归切。将进酒，缓歌阕。

和李参政壁惠生日（满江红）

物象芸芸，知几许、功夫来格。更时把、荷衣芰制，从容平熨。云淡天空诗献状，竹深花静机藏密。对窗前、屏岫老仪刑，真颜色。

商古道，谁俦匹。评今士，谁钧敌。向平舟问雁，久间霜翮。枰上举棋元不定，磨边旋蚁何曾息。倘天公、有意要平治，饶华髮。

送简池宋倅□□之官

即席赋（念奴娇）

修姱人物，元如许、谁把屏星留却。弄破峨眉山月影，似作平分消息。卷雾名谭，翳云长袖，未称三池客。且然袖手，人间烦暑方剧。

分手未见前期，风前耿耿，目断斜阳角。亦欲乘风归去也，问讯故山猿鹤。紞鼓催鸡，挥弦送雁，转首成乖各。愿加餐饭，书来频寄新作。

虞万州刚简生日用所

惠词韵（贺新郎）

久问闲边著。对沧江、烟轻日淡，雨疏云薄。一片闲心无人会，独倚团团羊角。便舍瑟、铿然而作。容室中间分明见，暮鸢飞、不尽天空阔。青山外，断霞末。

看来此意无今昨。都不论、穷通得失，镇长和乐。此道舒之弥八极，卷却不盈一握。但长把、根基恢拓。将相时来皆可做，似君家、祖烈弥关洛。康国步，整戎略。

七夕之明日载酒李彭州家

即席赋（鹊桥仙）

银潢濯月，金茎团露，一日清于一日。昨宵云雨暗河桥，似刬地、不如今夕。

乘查信断，搘机人去，误了桥边消息。天孙问我巧何如，正为怕、不曾陈乞。

李彭州生日（水调歌头）

促织谁遣妆，唧唧不能休。揽衣起观，四顾河汉淡如油。露下南山荟尉，风抹西湖菱芰，客感浩悠悠。尚此推不去，岁寿两公侯。

自侯归，闲日月，几春秋。东方千骑，何事白首去为州。会有葛公清侣，携上神仙官府，玉案侍前旒。却袖经纶手，归伴赤松游。

王总卿□□生日（八声甘州）

自王家无怨住襄城，世总生贤。似谢阶兰玉，马庭梧竹，一一堪怜。富贵关人何事，且问此何缘。又踏前朝脚，领蜀山川。

点检重关复阁，尚甘棠匝地，乔木参天。中兴规画，父老至今传。六十年，山河未改，只芳菲、不断紧相联。相将又，参陪宰席，还似当年。

别李参政壁（贺新郎）

此别情何限。最关情、一林醒石，重湖宾雁。几度南楼携手上，十二阑干凭暖。肯容我、樽前疏散。底事匆匆催人去，黯西风、别恨千千万。截不断，整仍乱。

三年瞥忽如飞电。记从前、心情双亮，意词交刬。千古黎苏登临意，人道于今重见。又分付、水流冰泮。满腹馀疑今谁问，上牛头、净拭乾坤眼。聊尔耳，恐不免。

许遂宁奕生日（同上）

多少龙头客。数从前、何官不做，清名难得。万里将旜归报汉，青锁还应催当夕。又一叶、扁舟去国。许史庐前车成雾，未如公、正怕云霄逼。留不尽，二三策。

一声千里楼前笛。遏天涯、浮云不断，镇长秋色。试上层楼分明看，无数水遥山碧。问此意、有谁曾识。独抱孤衷苍茫外，满阑干，都是长安日。终有待，佐皇极。

和瞻叔兄除夕（虞美人）

一年一度屠苏酒。老我惊多又。明年岂是更无年。已是虚过、三十八年前。

世间何物堪称好。家有斑衣老。相期他日早还归。怕似瞻由、出处不曾齐。

刘左史光祖生日（念奴娇）

岸容山意，随春好，人在春风独立。立尽闲云来又去，目断一天红日。岂不怀归，于焉信宿，此意无人识。只看鬓髮，丝丝都为人白。

风露正满人间，齁齁睡息，浑不知南北。要上南山披荟蔚，谁是同心相觅。天运无穷，事机难料，只有储才急。愿公寿考，养成元祐人物。

和刘左史光祖人日游南山

追和去春词韵（朝中措）

天公只解作丰年。不相冶游天。小队春旗不动，行庖晚突无烟。

吟须捻断，寒炉拨尽，雁自天边。唤起主人失笑，寒灰依旧重然。

元夕行灯轿上赋洞庭春色呈刘左史

花帽檐行，宝钗梁畔，还是上元。看去年芳草，如今又绿，当时皓月，此夕仍圆。节序驱人人不解，道岁岁年年都一般。看承处，有烛龙照夜，铁凤连天。

东风不知倦客，又吹向楼阁山巅。任管弦闹处，诗豪得志，绮罗香里，侠少当权。客与溪翁无一事，但随俗簪花含笑看。无限意，更醉骑花影，饱看丰年。

次韵刘左史光祖自和去

年元夕词（鹧鸪天）

春漏逢欢恐不深。银花火树粲成林。酒中和乐无穷味，烛里光明一寸心。

金马朔，玉堂寻。风流文献未如今。连宵坐我东风里，春满肝脾月满襟。

刘左史光祖夫人生日（念奴娇）

刘郎初度随春到，尚记彩衣春立。又上夫人千岁寿，相望不争旬日。琴瑟仪刑，山河态度，长是春风识。都将和气，蒸成满院红白。

我被五斗红陈，三升官酒，驱到郪城北。解后相逢同一笑，此会几年难觅。宝蜡烧春，花光缟夜，未放觥筹急。天然真乐，倘来知是疣物。

同官载酒为叔母寿次韵为谢

时自潼过遂（玉楼春）

射洪官酒元曾醉。又六十八年重至。长江驿畔水如蓝，也应似、向人重翠。

人生岂必高官贵。愿长对、诗书习气。陶家髻子作宾筵，有如个、嘉宾也未。

叔母生日用许侍郎奕所和

去岁词韵为谢（贺新郎）

谁主谁为客。叹人生、别离容易，会逢难得。省户高门十年梦，瞥忽浑如昨夕。风不定、乱云飞急。本自无心图富贵，也元知、富贵无缘逼。且还我，兔园策。

谁知一曲柯亭笛。向天涯、依然解后，长安本色。怪我阿今老眼，已是看朱成碧、但犹记、黄裳曾识。多谢殷勤无以报，愿阿、长健如今日。送公去，上霄极。

和虞万州刚简所惠叔母

生日词韵（洞仙歌）

人生一世。如此元如此。造化都从起时起。看庭前桃李，弄蕊开花，还又看，一度成阴结子。

母寿亲认取，叶叶枝枝，一气分来结成底。更得故人书，遗我新词，把寸心、分明指似。信过眼、浮华几何时，剩培植根心，等闲千岁。

妇生日许侍郎奕载酒

用韵为谢（西江月）

曾记刘安鸡犬，误随鼎灶登仙。十年尘土涴行缠。怪见霞觞频劝。

会合元非择地，乖逢宁得非天。妇闻风月正女便娟。亲泼床头醅面。

叔母生日刘左史光祖以余

春时所与为寿词韵见贶复

用韵谢之（念奴娇）

梦中犹记，来时路、五马踟蹰攒立。江北城南春澹沲，山锁一天晴日。伊轧征车，徊徨去意，只有东风识。如今远在，谁人伴我浮白。

天外一曲阳春，依然有脚，来到萱堂北。不是奇情双照亮，肯寄鳞鸿相觅。酒引曹醇，歌翻楚调，触拨归心急。醉魂时绕，莺花世界风物。

叔母生日（水调歌头）

人道三十九，岁暮日斜时。儿今如许，才觉三十九年非。昨被玉山楼取，今仗牛山挽住，役役不知疲。自己未能信，漫仕亦何为。

亦何为，应自叹，不如归。问归亦有何好，堂上彩成围。上下东冈南陌，来往北邻西舍，逷地看儿啼。富贵适然耳，此乐几人知。

和费五九丈□□见惠

生日韵（蝶恋花）

早岁腾身阝齐辇路。秋月春风，只作浑闲度。手挟雷公驱电母。袖中双剑蛟龙舞。

如此壮心空浪许。四十明朝，忍把流年数。又过一番生日去。寿觞羞对亲朋举。

新亭落成约刘左史光祖和

见惠生日韵（醉蓬莱）

又一番雨过，倚阁炎威，探支秋色。前度刘郎，为故园一出。黄髮丝丝，赤心片片，俨中朝人物。诗里香山，酒中六一，花前康节。

倦客才归，新亭恰就，萱径荫浓，林香发。尊酒相逢，看露花风叶。跃跃精神，生生意思，入眼浑如涤。更祝天公，收回积潦，放开晴日。

次韵李参政壁见贻

生日（江城子）

水花湖荡翠连天。记年年。甚因缘。鬥鸭阑干，云雾踏青妍。人似风流唐太白，披紫绮，卧青莲。

如今别思浩如川。欲腾骞。隔风烟。月到天心，人影在长编。只有此身飞不去，翔雁侧，狎鸥边。

和许侍郎奕韵（贺新郎）

千里楼前客。数从前、几般契分，更谁同得。尚记流莺催人去，又见莎鸡当夕。叹天运、相煎何急。幸自江山皆吾土，被南薰、吹信还相逼。临大路，控长策。

向来风月苏家笛。问天边、玉堂何似，黄冈秋色。万事无心随处好，风定一川澄碧。些个事、非公谁识。我亦年来如此意，但聪明、不及于前日。谁为我，指无极。

贺刘左史光祖进职

奉祠（满江红）

许大才名，知几许、功夫做得。独自殿、三朝耆旧，岿然山立。出处只从心打当，去留不管人忻戚。抱孤衷、脉脉倚秋风，无人识。

龙可养，凡鳞匹。鸾可挚，凡禽敌。便翩然归作，玉龙仙客。枰上举棋元不定，磨边旋蚁何曾息。傥天公、有意要平治，须华髮。

刘左史光祖别席和韵（江城子）

一襟满贮梓城春。笑声频。笔挥银。自有江山，长是管将迎。不似如今归去客，云外步，水边身。

萧然今代杰魁人。混光尘。越精神。不把浮云，轩冕拂天真。化洽堂边应创见，人物旧，榜颜新。

约刘左史光祖谢

会再和（同上）

如公何地不阳春。往来频。醉倾银。闻道河阳，童稚正欢迎。移向德威堂上著，疑潞国，是前身。

行人还又送行人。夜无尘。对丰神。自古心知，别语转情真。须信人生归去好，三径旧，四时新。

又（同上）

西来紫马倦行春。上书频。阙排银。愿听臣归，子舍便将迎。又为老臣全晚节，关教化，系臣身。

帝心终眷老成人。想音尘。倍留神。且把闲风，淡月与全真。出处如公都有数，今古梦，几番新。

同官酌酒相贺再和前韵（同上）

与君同醉梓州春。不辞频。漏更银。尚记梅时，出郭喜相迎。又对西风斟别酒，云过眼，月分身。

倘来官职不关人。等微尘。苦劳神。更向中间，谩说假和真。只有交朋关分义，无久近，与陈新。

别许侍郎即席赋（鹧鸪天）

公在春官我已归。公来东蜀我居西。及公自遂移潼日，正我由潼使遂时。

如有碍，巧相违。人生禁得几分飞。只祈彼此身长健，同处何曾有别离。

许侍郎奕生日十月二十四日

（木兰花慢）

记北人骑屋，看龙首、许仲元。自拥节来归，持荷直上，谁与争先。好官到头做彻，些儿欠缺便徒然。我爱庆元龙首，当春不逐时妍。

人生天地两仪间。且住百来年。数初度庚寅，未来甲子，尽自宽闲。太平竟须公等，终不成、造物谩生贤。拓取面前路径，著身常要平宽。

宴遂宁新进士（同上）

记薰风殿上，曾当暑、侍君王。看绛服临轩，白袍当殿，流汗翻浆。今年诏书催发，趁槐庭、初夏午阴凉。瘦马行时腊雪，叠猿啼处年光。

大科异等士之常。难得姓名香。叹陋习相承，驹辕垂耳，麟楦成行。平生学为何事，到得时、遇主忍留藏。看取杏花归路，身名浑是芬芳。

即席和韵（同上）

问梅花月里，谁解唱、小秦王。向三叠声中，兰桡荃棹，桂醑椒浆。明朝濮渝江上，对暮云、平野北风凉。准拟八千里路，破除九十春光。

砚涵槐影漾旂常。披拂御炉香。念人世难逢，玉阶方寸，陛楯颜行。休言举人文字，系一生、穷达与行藏。凡卉都随岁换，幽兰不为人芳。

西江月梦中作觉后浑能省记，

独欠第五句因足成之晓

起大雪（西江月）

一段同云似练，更无剩幅间边。玉娥不怕五更寒。剪就飞花片片。

酒里吟边竞爽，枝头枝底争妍。入春无物不芳鲜。只我依然颜面。

许侍郎奕硕人生日十二月二十二日

（减字木兰花）

新符旧历。交割新年馀七日。谁识春华。元住东川太守家。

一年一曲。拟尽形容无可祝。愿似庭梅。长向春风伴斗魁。

刘左史光祖生日正月十日（满江红）

见说新来，把闲事、都齐阁束。日用处、浑无凝滞天机纯熟。帘卷春风琴静好，庭移晓日兰芬馥。笑可曾，些子上眉头，萦心曲。

吞宇宙，船明玉。批风月，诗成轴。问人间底处，升沉荣辱。与我言兮虽我愿，不吾以也吾常足。但年年、先后放灯时，新。

同官约瞻叔兄□□饮于郡

圃海棠花下遣酒代劝

（海棠春令）

东君惯得花无赖。看不尽、冶容娇态。拟傍小车来，又被轻阴绐。

阴晴长是随人改。且特地、留花相待。荣悴故寻常，生意长如海。

与同官饮于海棠花下烧烛

照花即席赋（临江仙）

自有天然真富贵，本来不为人妍。谨将醉眼著繁边。更擎高烛照，惊搅夜深眠。

花不能言还自笑，何须有许多般。满空明月四垂天。柳边红沁露，竹外翠微烟。

次韵同官约瞻叔兄□□及杨仲

博约赏郡圃牡丹并遣酒

代劝（朝中措）

玳筵绮席绣芙蓉。客意乐融融。吟罢风头摆翠，醉馀日脚沉红。

简书绊我，赏心无托，笑口难逢。梦草闲眠暮雨，落花独倚春风。

东叔兄生日（临江仙）

去岁玉堂山下住，母旁后弟前哥。今年作县古松坡。静参朱祭酒，间印马头陀。

去路更无山隔断，春风跋马经过。不妨缓辔尽婆娑。愿申临别语，长使得天多。

小圃牡丹盛开旧朋毕至

小阕寓意（柳梢青）

昨夕相逢。烟苞沁绿，月艳羞红。旭日生时，初春景里，太极光中。

别来三日东风。已非复、吴中阿蒙。须信中间，阴阳大造，雨露新功。

叔母生日每岁兄弟多以校试莫遂

彩衣团栾之乐今岁复尔良以缺

然小词寄五兄代劝（小重山）

养得儿男百不中。年年随举子，踏春风。寿觞庭院燕泥融。将雏处，长是半西东。

移孝便为忠。儿行虽在远，母心同。若将一念答天公。归来拜，也胜橘双红。

即席次韵张太傅方为叔母

生日赋（南柯子）

暮雨收尘马，薰风起箨龙。夜凉人锁武成宫。却忆亲旁、寿饼荐油葱。

谁锡诗人类，应晞颖谷封。儿行虽远母心通。触拨今宵、梦逐彩云东。

瞻叔兄生日五月三日（眼儿媚）

梦魂不踏正牙班。直作五云闲。简编真乐，壎篪雅韵，菽水清欢。

都将瞥忽荣华事，春梦晓云看。只期他日，实愿受用，大耐高官。

南叔兄生日用前韵

五月六日（同上）

不居上界列仙班。梅隐寄幽闲。玉堂云晓，玉珍雨夜，总是真欢。

如兄才誉居人上，鹏路正看看。只祈兄弟，长随母健，不爱高官。

次韵许侍郎奕为叔母

生日（洞仙歌）

寿觞庭户，正柳明桃炫。拟斫江鱼鲙银线。被春风吹入，花锦城中，惟有梦，时到轻轩翠幰。

归来春已过，桃柳成阴，但喜庭闱镇强健。更得故人书，遗我瑰词，应重记、去年相见。望白鹤朱霞杳难攀，谩芳草如烟，青青河畔。

又次韵为妇安人生日（鹧鸪天）

夫子同年第太常。偶然二内亦同乡。其间更有真同处，道义场中无别香。

花入思，绣为肠。不妨冬月作重阳。家人但歉今年会，犹欠腰金与鞠黄。

叔母生日刘左史光祖以余正月

十日所与为寿词韵见贻至是

始克再用韵谢之（满江红）

彼美人兮，不肯为、时人妆束。空自爱、北窗睡美，东邻醅熟。不道有人成离索，直教无计分膏馥。望鹤飞、不到暮云高，阑干曲。

驹在谷，人金玉。槃在陆，人宽轴。笑吾今何苦，耐司空辱。应为嗷嗷鸟反哺，真成落落蛇安足。到梓州、旧事上心来，呼杯。

再和班字韵谢南叔兄□□

见贻生日（眼儿媚）

北风不竞帝师班。雨足桔槔闲。且容湖使，静中藏拙，忙里偷欢。

一枰黑白终何若，未可目前看。自量愚分，不堪世用，只称田官。

生日谢同官六月八日

（洞庭春色）

四十之年，头颅如此，岂不自知。正东家尼父，叹无闻日，鄹人孟子，不动心时。顾我未能真自信，算三十九年浑是非。随禄仕，便加齐卿相，于我何为。

人间郁蒸难耐，谁借我五万蒲葵。上玉台百尺，天连野□，□楼千里，江射晴晖。此意分明谁与会，但时把瑶笙和月吹。吾归矣，有鸿相与和，鹤自由飞。

送赵阆州希异之官

（水调歌头）

冻雨洗烦浊，烈日霁威光。逸人去作太守，旗志倍精芒。莎外马蹄香湿，柳下阴晨润，景气踏苍苍。夹道气成雾，我独犯颜行。

对颜行，斟尾酒，点头纲。请君釂此，更伴顷刻笑谭香。为问锦屏富贵，孰与熙宁谏议，千古蔚仪章。世道正颓靡，此意傥毋忘。

再用初八日韵谢通判运管

以下（洞庭春色）

安石声名，买臣富贵，我不敢知。谩扬州泛泛，浮湛随水，阊门轨轨，开阖从时。满目浮荣何与我，只赢得一场闲是非。诚知此，问不归何待，不饮胡为。

岩松润篁易老，应只能、采菽烹葵。看风沙漠漠，未清紫逻，烟去冉冉，时露晴晖。谁唤当年刘越石，为携取胡笳乘月吹。吾无用，但寤言独宿，奋不能飞。

吹韵东叔兄见贻生日（鹧鸪天）

内贵何妨知我希。芳荪纽佩石兰衣。不教尘外专云壑，准向人间驾使马非。

忧国梦，绕端闱。静言思奋不能飞。时因风雨思畴昔，叹两苏公盍不归。

次韵高才卿恭叔见贻生日

因以为寿（水调歌头）

桃李眩春昼，松柏傲霜时。春妍不必皆是，晚秀未为非。画斧河边瘴雾，叱驭关前险阻，马竭复人疲。胡不效侪等，趣取好官为。

居之安，于胥乐，咏而归。毡裘鴂舌成市，书史俨相围。月淡秋亭烽影，日静春斋铃索，未听杜鹃啼。美酒无深巷，莫道不吾知。

次韵刘左史光祖和三月十八

日词见贻生日（小重山）

开汉江山落手中。满门花粲阑，锦蒙戎。与人和气乐融融。应怜我，留滞剑南东。

风味两文忠。怳如畴昔夜，一尊同。如今海内几刘公。觇天意，犹在笑颜红。

次韵李参政壁见贻

生日（临江仙）

闲放楼前千里目，天边云大如囤。秋风入帽露华新。无端忧国梦，应到守封臣。

旧弼如今都有几，长教燕坐申申。折杨笑面背阳春。忧酲头欲雪，浊梦肺生尘。

贺许侍郎奕得孙（水调歌头）

三十作龙首，四十珥貂蝉。幡然携取名节，锦绣蜀山川。揽辔扶桑初晓，饮马咸池未旰，来日尽宽

闲。兹事亦云足，所乐不存焉。

女垂髫，儿分鼎，妇供鲜。尊章青鬓未改，和气玉生烟。造物犹嫌缺陷，要启公侯衮衮，又畀贾嘉贤。公更厚封植，自古有丰年。

杜安人生日（临江仙）

七夕长留河汉女，重阳又属骚人。只馀八八号佳辰。中和无与拟，摏作一家春。

俗事萦人何日了，随缘女嫁男婚。却将不系自由身。闲中书日月，随处弄儿孙。

九日席上呈诸友（贺新郎）

旧日重阳日。叹满城、阑风去雨，寂寥萧瑟。造物翻腾新机杼，不踏诗人陈迹。都扫荡、一天云物。挟客凭高西风外，暮鸢飞、不尽秋空碧。真意思，浩无极。

糕诗酒帽茱萸席。算今朝、无谁不饮，有谁真得。子美不生渊明老，千载寥寥佳客。无限事、欲忘

还忆。金气高明弓力劲，正不堪、回首南山北。谁弋雁，问消息。

送赵监丞□□赴利路

提刑（阮郎归）

西风吹信趣征鞍。日高鸿雁寒。稻粱啄尽不留残。侬归阿那边。

无倚著，只苍天。将心何处安。长教子骏满人间。犹令侬意宽。

送客归来道中再得

数语（浣溪沙）

骊驹未撤客乘鞍。征鞭摇晚寒。雁边酲梦角惊残。关山斜日边。

求道地，托恩天。人情久亦安。转移都在笑颦间。鄙夫应也宽。

茂叔兄□□生日（同上）

云外群鸿逐稻粱。

独乘下泽少游乡。

赤心片片为人忙。

俗事萦缠何日了，

自身活计孰为长。

闭门书卷圣贤香。

许侍郎奕生日（沁园春）

惠我田畴，拯民水火，春满蜀东。更山连睥睨，长蛇隐雾，红移略约，睢霓横空。人卧流苏行席上，公心事夕阑晨枕中。长自苦，算无人识得，只有天公。

天教百般如愿，也应是、天眼惺憁。看田间泥饮，门无夜打，水滨庐处，户有朝舂。拟上公堂，称兕爵酒，未抵人间春意浓。无可愿，愿城池永与，公寿无穷。

李参政壁生日（水调歌头）

宇宙一大物，掌握付诸人。人心不满方守，坱北浩无垠。或者寒蝉自比，不尔秃犀贻笑，龊龊竟何成。胡不引贤者，相与共弥纶。

未如何，尝试使，问苍旻。四时迭起代谢，有屈岂无伸。昨夜伶伦声里，一气排阴直上，阳德与时新。道长自今日，持此庆生申。

刘监丞翊之生日（眼儿媚）

乃翁表里玉无瑕。浑是得天多。一生受用，不完全处，都补填他。

郎君心念和平处，似得十分家。天何以报，重重印字，滴滴檐窠。

西叔兄生日（乌夜啼）

不肯呈身觅举，那能随俗为官。梅花寒飐书窗月，一味漂阳酸。

梅里无边春事，书中千古遐观。邻翁不识清闲乐，惊见满堂欢。

许侍郎奕硕人生日（虞美人）

无端嫁得龙头客。富贵长相迫。云深碧落记骖鸾。又逐东方千骑、到人间。

妇前百拜儿称寿。季也参行酒。最怜小女太憨生。约住两头娘子、索新声。

刘左史光祖之生正月十日

李夫人之生以十九日赋

两词寄之（浪淘沙）

老眼静中看。知我其天。纷纷得失了无关。花柳乾坤春世界，著我中间。

世念久阑珊。随寓随安。人情犹望衮衣还。我愿时清无一事，尽使公闲。

又

鹤外倚楼看。云飐晴天。天高鸡犬碍云间。掉臂双仙留不彻，还任人间。

客佩振珊珊。来贺平安。年年直待卷灯还。似是天公偏著意，占破春闲。

叔母庆七十（木兰花令）

儿前捧劝孙扶掖。共庆贺、娘娘七帙。此杯不比寻常，百年间、才是省陌。

眼前彩绣成行立。已应是、天公偏惜。何须剩觅长年，且只消、一百二十。

东叔兄生日（醉落魄）

才难如此。一门生许奇男子。长公更是惺惺底。千百年间，一寸心为纸。

人知公在诗书里。天知公在诗书外。人间百顺由公起。公把无心，总备人间事。

叔母生日同官载酒用去年

词韵（小重山）

风雨移春醉梦中。忽然吹信息，堕泸戎。青炜风物换朱融。吾归矣，家在月明东。

公等为人忠。年年称母寿，一尊同。恨无佳句可酬公。相期意，滴滴小槽红。

叔母生日次韵许侍郎奕

临江仙为寿（临江仙）

春院绣帘垂，一天风月横陈。慈亲初度纪嘉名。每从歌舞地，犹记杰魁人。

大句忽随乌鹊至，恍如前岁逢春。只祈岁岁及兹辰。天风吹宝唾，华彩动文星。

叔母生日同家人劝酒

（水调歌头）

涪右金华宅，上有蔚蓝天。当年玉女何事，未摆世间缘，要把平夷心事，散作吉祥种子，春暖玉生烟。回首生处所，更欲与周旋。

自归来，生处所，已三年。山头白鹤候我，应讶久留连。已作秋风归梦，忽递春风消息，吹我著泸川。安得且归去，绵上饱耕眠。

约程漕使遇孙初筵劝酒

（八声甘州）

记幡然、持节下青云，巴月几成弦。待竹枝歌彻，讼棠匝地，扉草连天。却寻当年旧梦，来使蜀东川。人物寥寥甚，禁许回旋。

愧我推挤不去，尚新官对旧，后任如前。与故人饮酒，月露写明蠲。叹书生、康时无计，谩忧思、时堕酒痕边。且只愿、早休兵甲，长见丰年。

次韵费五十九丈□□题秋山

阁有感时事（贺新郎）

霞下天垂宇，倚阑干、月华都在，大明生处。扶木元高三千丈，不分闲云无数。谩转却、人间朝暮。万古兴亡心一寸，只涓涓、日夜随流注。奈与世，不同趣。

齐封冀甸今何许。百年间、欲招不住，欲推不去。闸断河流障海水，未放游鱼甫甫。叹多少、英雄尘土。挟客凭高西风外，问举头、还见南山否。花烂熳，草蕃蔗。

次韵西叔兄访王宣干万

（江城子）

梦随瘦马渡晨烟。月犹弦。稻初眠。宇宙平宽，著我一人闲。梦破枇杷香满袂，应唤我，驻行鞯。

雁声砧杵落晴川。抚流年。叹区缘。随世功名，未信果谁贤。目断孤云东北角，离复合，断还连。

即席次韵南叔兄同亲友饯王万

里万回宣幕（喜迁莺）

鬓霜盈握。叹刍牧荒墟，稻粱衰索。落日牛羊，晚云鸿雁，傍地飞空无托。牧人困和雨睡，田父醉连云酌。醉梦未醒，虎嗥川谷，麕惊林薄。

离别。谁不恶。心事同时，都不论离合。眼底时几，鼻端人物。谁辨北征东略。最怜世途局趣，只道书生疏阔。无可赠君，松阴庭院，菊华篱落。

即席次韵宋权县彝约客

（满江红）

世道何常，都一似、水流云出。叹自古、燕巾滥宝，楚山迷璧。老我如今观变熟，行藏语嘿惟有时适。似沧溟、容得乘禽飞，双凫集。

花露晓，松风夕。经味永，山光吸。历岩中考第，案头月日。物欲强时心节制，才资弱处书扶掖。拟棕鞋、桐帽了平生，投簪舄。

即席和李潼川韵（水调歌头）

清燕卧霜角，月魄几回哉。一声云雁清叫，推枕赋归来。流水落花去路，画象棠阴陈迹，霄观傍楼台。别忆入梅艳，愁色上田莱。

记来时，惊列缺，走吴回。人间都失匕箸，老婢亦惊猜。匹马晓风鞭袖，孤堞暮烟烽柝，挥却挂蛇杯。不负此邦去，笑只也应开。

约李潼川饮即席赋（同上）

昨夜严家集，霜斗飐晴天。乾坤如许空阔，著我两人闲。醉帽三更月影，别袂一帘花气，语隽不知还。二十年间事，肝肺写明蠲。

记相逢，一似昨，两经年。风波闹处，推出心胆至今寒。也为故人饮酒，也念邦人怀旧，姑为驻征鞍。未忍作离语，留待月华圆。

贺李潼川改知常

德府（同上）

更尽一杯酒，春近武陵源。源头父老迎笑，人似老癯仙。检校露桃风叶，问讯渚莎江草，点检旧风烟。世界要人拄，公独卧闲边。

叹从来，分宇宙，有山川。主宾均是寄耳，赢得鬓毛班。最苦中年相别，更是人才难得，相劝且加餐。归为玉昆说，时寄我平安。

刘左史光祖生日庆

八十（同上）

山岳会元气，初度首王春。扶持许大穹壤，全德付耆英。二万九千日力，四百八旬甲子，酿此杰魁人。玉剑卧霜斗，金锁掣天扃。

学宗师，人气脉，国精神。不应闲处袖手，试与入经纶。磊落蟠溪感遇，迢递彭篯岁月，远到漆园椿。用舍关时运，一片老臣心。

十五日同宪使观灯马上

得数语（鹧鸪天）

解后皇华并辔游。追随世好学风流。儿童拍手拦街笑，只是酸寒魏梓州。

千炬烛，数声讴。不知白了几人头。惺憁两眼看来惯，且得人心乐便休。

六十日再赋（同上）

两使星前秉烛游。滔滔车马九河流。耳听宣政升平曲，目断炎兴未复州。

闻鼓吹，强欢讴。被人嗺送作遨头。凭谁为扫妖氛静，却与人间快活休。

再和四年前遂宁所赋韵

（临江仙）

一点阳和浑在里，时来尔许芳妍。春风吹上醉痕边。隽欢欺浅酌，清晤失佳眠。

聊把繁华开笑口，须臾雨送风般。因花识得自家天。炯然长不夜，活处欲生烟。

汪提刑杲宜人生日

（柳梢青）

庄敏传家，文安嫡胄，文惠诸孙。两大相辉，晋秦匹国，韩女吉盈门。

天风吹下双轩。恰趁得、酴醾牡丹。锦绣光中，殿春不老，阅岁长存。

饯汪漕使杲劝酒（蝶恋花）

可煞潼人真慕顾。接得官时，只道来何暮。岁岁何曾摏得住。遂人又见迎将去。

谩自儿曹相尔汝。心事同时，千里元相梧。况是棠阴随处处。秋江夜月春空雾。

王子振辰应生日同书院诸

公各赋一阕（菩萨蛮）

鸣蝉泊雨晴云湿。游龙翦岸涪江碧。气候尔和平。满家浑是春。

公堂虽有酒。不敌公真有。寿宿对魁星。颊红衫鬓青。

次西叔兄送南叔兄赴钤干

见寄韵（青玉案）

中年怕踏长亭路。便自有、离愁苦。一自送君趋幕府。惺憁莺舌，呢喃燕觜，那解春无语。

三年山月移朝暮。独倚松风等闲度。到得除书萦绊住。却愁不似，当时皓月，长伴君来去。

即席和书院诸友（西江月）

早厌人间腐鼠，要希云外飞皇。羲和不肯系朝阳。任向鬓边来往。

出谷声中气味，编蒲册里晶光。至今心胆为渠狂。梦倚银潢天上。

虞简州刚简生日

（水调歌头）

牛酒享宾客，焦烂列前荣。有人先事早计，残突伴孤星。香火家家绘象，鼛鼓村村祠宇，翦不断人情。清泪九皋鹤，唤起梦魂惺。

白蘋洲，芳草渡，玉湖亭。画帘挂起箓簌，一卷易同盟。携手锦江箍隐，觌面墨池玄叟，扶杖蜀君平。三老冁然笑，云散太空清。

应提刑懋生日（临江仙）

红杏花边曾共赏，天涯还是相逢。人言契分两重重。谁知声利外，别有一般同。

炯炯奇情双亮处，天光水色相通。磨中旋蚁渺何穷。共扶天事业，此意政须公。

范遂宁子长生日和所惠

词韵报之（同上）

千里楼高人与并，个中彻地通天。秋风吹髮半成宣。都将强岁月，空对旧山川。

养就人才端有意，公今三祖差肩。偏轻偏重几番船。要公常把柂，容我老闲边。

茂叔兄生日（同上）

占断人间闲富贵，长秋应是长春。前山推月上帘旌。缓觞燖旧友，勾拍按新声。

时倚晴空看过雁，几州明月关情。知君早已倦青冥。时来那得免，事业一窗萤。

送西叔兄之官成都（满江红）

逢著公卿，谁不道、人才难得。须认取、天根一点，几曾休息。未问人间多少士，一门男子头头立。只其间、如许广文君，谁人识。

冠盖会，渔樵席。豪气度，清标格。要安排稳当，讲帷词掖。蜀泮堂堂元不恶，犹嫌偏惠天西壁。嘱公卿、著眼看乾坤，搜人物。

刘左史光祖生日

（千秋岁引）

天生耆德，占断四时先。春院落，锦山川。万家灯市明朱紫，一庭花艳傍貂蝉。妇承姑，翁抱息，子差肩。

匌匝是、文公开九帙。陆续看、武公逾九十。从九九，到千千。海风谩送天鸡舞，蛰雷未唤壑龙眠。且从他，歌缓缓，鼓咽咽。

人日南山约应提刑懋之

（醉落魄）

无边春色。人情苦向南山觅。村村箫鼓家家笛。祈麦祈蚕，来趁元正七。

翁前子后孙扶掖。商行贾坐农耕织。须知此意无今昔。会得为人，日日是人日。

上元马上口占呈应提刑懋之

（南乡子）

连夕雨盈畴。先为农家做麦秋。更放年头晴甲子，知不。应是天公及尔游。

随事与民求。又与随时验乐忧。民气乐时天亦好，休休。为尔簪花插满头。

过凌云和张太博方

（水调歌头）

千古峨眉月，照我别离杯。故人中岁聚散，脉脉若为怀。醉帽三更风雨，别袂一帘山色，为放笑眉开。握手道旧故，抵掌论人才。

山中人，灶间婢，亦惊猜。江头新涨催发，欲去重徘徊。世事丝丝满鬓，岁月匆匆上面，渴梦肺生埃。酒罢听客去，公亦赋归来。

张太博方送别壁津楼再赋

即席和（水调歌头）

舣棹汉嘉口，更尽渭城杯。凌云山色。似为行客苦伤怀。横出半天烟雨，锁定一川风景，未放客船开。想见此楼上，阅尽蜀人才。

山猿鹤，江鸥鹭，亦相猜。滔滔日夜东注，全璧几人回。客亦莞然成笑，多少醉生梦死，转首总成埃。信屈四时耳，寒暑往还来。

次韵黄叙州□□（满江红）

风引舟来，恰趁得、东楼嘉集。正满眼、轻红重碧，照筵浮席。更是姓黄人作守，重新墨妙亭遗迹。对暮天、疏雨话乡情，更筹急。

嗟世眼，迷朱碧。矜气势，才呼吸。彼蔡章安在，千年黄笔。腐鼠那能鹓凤吓，怒蜩未信冥鹏翼。与史君、酌酒酹兴亡，浇今昔。

次韵黄叙州□□

（水调歌头）

烟雨敛江色，江水大于杯。篷窗一枕霄梦，忽忽到无怀。苦被江头新涨，推起天涯倦客，万里片帆开。收用到我辈，天下岂无才。

路漫漫，行又止，信还猜。渊鱼得失有分，须载月明回。寄语鹤山亲友，若访吾庐花柳，为我扫烟埃。去去党无辱，振袂早归来。

次韵虞夔宪刚简新作

巴绿亭（卜算子）

江横山簇。柏箭森如束。满眼飞蓬撩乱，知几几、未膏沐。

快意忽破竹。一奁明翠玉。千古江山只么，人都道、为君绿。

生日前数日杨仲博约载酒见

访即席次韵（贺新郎）

风定波纹细。夜无尘、云迷地轴，月流天位。摇裔飞来江山鹤，犹作故乡嘹唳。清境里、伴人无睡。应叹余生舟似泛，浪涛中、几度身尝试。书有恨，剑无气。

从渠俗耳追繁吹。抚空明、一窗寒簟，对人如砥。梦倚银河天外立，云露惺惺满袂。看多少、人间嬉戏。要话斯心无分付，路茫茫、还有亲朋至。应为我，倒罍洗。

李季允约登鄂州南楼

即席次韵（卜算子）

携月上至南楼，月已穿云去。莫照峨眉最上峰，同在峰前住。

东望极青齐，西顾穷商许。酒到忧边总未知，犹认胡床处。

李季允同总漕载酒□湖

相送即席再和（同上）

能得几时留，王事催人去。翠荡涵空酒满船，苦要留人住。

身世两悠悠，飘泊知何许。但得心亲志合时，都是相逢处。

李季允曾为白芙蕖赋卜算子

至是久旱得雨借前韵有赋

风雨满空霏，总得江山妙。洗出湖光镜似明，不受纤尘涴。

心事竟堪凭，天意真难料。呼吸丰年顷刻间，也合轩渠笑。

次韵西叔詹叔兄嘉甫弟惠

生日□词（水调歌头）

昨梦鹤山去，风景逐时新。藕花拍满栏槛，松竹被池频。尽日兄酥弟酪，触处言鲭义，相对只翁卿。梦觉帝乡远，有酒为谁倾。

忽飞来，天外句，梦中人。自怜何事，强把麋鹿裹朝绅。坐看九衢车马，鞭策长安日月，檐阁太玄经。只说来时节，金气已高明。

孙靖州应龙生日八月八日

（木兰花慢）

恰秋光四十，箕斗外、月初弦。笑浅濑平芜，寒城小市，掌许山川。半生梦魂不到，与君侯、岁岁此周旋。鞍马空销髀肉，兜牟未换貂蝉。

人生天地两仪间。须住百馀年。数重卦三三，后天八八，来日千千。面前路头尽阔，放规模、运量十分宽。官职终还分定，儿孙也靠心传。

又孙靖州应龙生日

（水调歌头）

九十九峰下，百二十年州。西风吹起客梦，月满驿南楼。影入天河左界，辰在寿星向上，还是去年秋。要和木兰曲，载酒寿君侯。

天边信，云外步，去难留。寿觞庭院依旧，已带别离愁。离合钟情未免，行止关人何事，浪白世间头。将相时来作，身健百无忧。

范靖州良辅生日十月

二十□日（同上）

犹记端门外，鞭袖五更寒。一声天上钟柝，金锁掣重关。君向紫宸上阁，我侍玉皇香案，都号舍人班。梦觉帝乡远，相对两苍颜。

玉围腰，金系肘，绣笼鞯。乡人衮衮严近，五马度荆山。收拾五湖气度，卷束蟠胸兵甲，春意满人间。天锡公纯嘏，气象自平宽。

靖州江通判埙生日

（鹧鸪天）

日上牛头度岁辰。黄钟吹龠煦乾坤。弦歌堂上三称寿，风月亭前又见君。

人似旧，景长新。明朝六桂侍双椿。蛮邦父老惊曾见，得似君家别有春。

和虞婿惠生日（满江红）

月上南箕，还认得、去年星历。知谁把、一天星象，荡摩朝昔。若使平生浑自弃，如今老大何嗟及。更年来、偏得钝工夫，蹉跎力。

溪瘴碍，蛮烟隔。穹壤断，江山窄。纵燕巾滥宝，楚山囚玉。小小穷通都未问，忍闻同气相煎急。诵虞郎、百字短长诗，忧何极。

范静州良辅生日十月二十一日。

二十三日交十一月节（鹧鸪天）

谁把璿玑运化工。参旗又挂玉梅东。三三律琯声馀亥，九九玄经卦起中。

新岁月，旧游从。一觞还似去年冬。人间事会无终极，分付翘关老令公。

江通判埙生日（菩萨蛮）

东窗五老峰前月。南窗九叠坡前雪。推出侍郎山。著君窗户间。

离骚乡里住。恰记庚寅度。挹取芷兰芳。酌君千岁觞。

绵州表兄生日绍定壬辰

五月（念奴娇）

被东风吹送，都看尽、蜀三川。向涪水西来，东山右去，剑阁南旋。家家露餐风宿，数旬间、浑不见

炊烟。踏遍王孙草畔，眼明帝子城边。

万家赤子日高眠。丝管夜喧阗。自梓遂而东，岷峨向里，汉益从前。人人里歌涂咏，愿君侯、长与作蕃宣。我愿时清无事，早归相伴华颠。

荣州表兄生日（贺新郎）

幸有天遮蔽。为西南、空虚一面，挺生男子。塞下将军支颐卧，夜半揽衣推起。扫十万、胡人如洗。见说巴山矟马退，也都因、粮运如流水。剑以北，一人耳。

十年梦断斜阳外。恰归来、昌蒲蘸酒，祝兄千岁。入从出藩谁不是。谁是难兄难弟。正乐意、融融未已。莫趣东方千骑去，愿时平、华皓长相对。闲富贵，只如此。

高嘉定生日和所惠韵

（水调歌头）

高氏八千石，驺哄溢街坊。庸夫俗子，夸道锦绣裹家乡。谁识书生心事，各要济时行已，肯顾利名场。用我吾所欲，不用亦何伤。

汉嘉守，凡阅历，几麾幢。便教入从出节，都是分之常。但愿国安人寿，更只专城也好，不用较强梁。准拟耆英会，倚杖看人忙。

送蒋成父公顺（同上）

风雪锢迁客，闭户紧蒙头。一声门外剥啄，客有从予游。直自离骚国里，行到林闾屋畔，万里入双眸。世态随炎去，此意澹于秋。

感毕逋，怀秸鞠，咏夫不。寻师学道虽乐，吾母有离忧。岁晚巫云峡雨，春日楚烟湘月，诗思满归舟。来日重过我，应记火西流。

高嘉定生日泰叔（摸鱼儿）

记年时、三星明处。尊前携手相语。家山幸有瓜和芋，何苦投身官府。谁知道，尚随逐风华，为蜀分南土。依前廉取。便卷却旌麾，提将绣斧。天口笑应许。

逢初度。从头要为君数。怕君惊落前箸。天东扶木三千丈，不照关河烟雨。谁砥柱。想造物生才，肯恁无分付。九州风露，待公等归来，为清天步。容我赋归去。

上巳和黄成之韵（水调歌头）

尚记春归日，锦绣里江城。谁推日驭西去，水认故乡痕。鱼鸟自飞自跃。红紫谁开谁落。天运渺无声。四序镇如此，当当复亭亭。

是何年，修禊事，畅幽情。竞传元巳天气，别是一般清。便引郑郊溱洧。不道孔门沂泗。大道掌如平。待挽迷津者，都向此中行。

中秋（唐多令）

轻露濯秋风，新楼插太空。更遭逢、解事天公。为唤羲和驱六马，将杲日、挂帘栊。

日影正沈红。须臾月在东。百万家、乐意融融。民意乐时天亦好，聊与众、一尊同。

别吴毅夫、赵仲权、史敏叔、

朱择善（同上）

朔雪上征衣。春风送客归。万杨华、数点榴枝。春事无多天不管，教烂熳、住离披。

开谢本同机。荣枯自一时。算天公、不遣春知。但得溶溶生意在，随冷暖、镇芳菲。

江东漕使兄高瞻叔生日端平

丙申五月（水调歌头）

堪怪两外府，使传载朝缨。虽云身在江表，都号汉公卿。莫是才堪世用，莫是有人吹送，中外尔联

荣。天运自消息，龙蠖不关情。

更寻思，谁得失，孰亏成。潜鱼要向深渺，犹恐太分明。且愿时清无事，长把书生阁束，归践对床盟。强似抗尘俗，岁岁上陪京。

建康留守陈尚书韦华生日

（同上）

天地一大物，扶植要人才。人才谁是，不肯随俗强追陪。与我言兮我愿。莫我知兮谁怨。全仗帝为媒。此意久寥阔，今见者留台。

笏围腰，书创屋，骑笼街。时贤白尽须髮，老子抑名斋。更取堂名淇绿。要把北山万竹。一日倚云栽。自处只如此，将相任时来。

淮西总领蔡少卿范生日

（唐多令）

人物盛乾淳，东嘉最得人。费江山、几许精神。我已后时犹遍识，君子子、又相亲。

秋入塞垣新。风寒上醉痕。万百般、倚靠苍旻。只愿诸贤长寿健，容老我、看闲身。

中秋新河（木兰花慢）

正秋阴盛处，忽荡起、一冰轮。甚汉魏从前，才人胜士，断简残文。都无一词赏玩，更拟将、美色似非伦。此意谁能领会，自夸光景长新。

得阴多处倍精神。俗眼转增明。向大第高楼，痴儿騃女，脆竹繁茵。此心到头未稳，莫古人、真不及今人。坐看两仪消长，静观千古浇淳。

偶书（八声甘州）

被西风吹不断新愁，吾归欲安归。望秦云苍憺，蜀山渺氵奔，楚泽平漪。鸿雁依人正急，不奈稻粱稀。独立苍茫外，数遍群飞。

多少曹苻气势，只数舟燥苇，一局枯棋。更元颜何事，花玉困重围。算眼前、未知谁恃，恃苍天、终古限华夷。还须念，人谋如旧，天意难知。








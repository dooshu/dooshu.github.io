宋徵士参少保丞相信国公参军丘创兆先生家传


按：本文写于一九〇八年，据丘逢甲诗文手稿第十六册校录。丘创兆，原名文兴，是丘族迁粤定居镇平县之开基者。

先生讳文兴，先世由中州迁闽，所谓八族开闽者，丘氏其一也；宋中叶，始由宁化徙上杭。父讳梦龙，为朱子再传弟子，邃于《易》，梦中见乾卦象，乃以自名。以太学上舍仕终左承议郎。先生传家学，度宗时以荐辟入都，遇岳鄂王孙于临安，伟先生，以女妻焉。上书触时相忌，不遇归，道虔州，丞相文公方守虔，谒焉，至相合也。公已起兵勤王，间关入闽，先生乃与友谢翱俱入幕。既复招乡里子弟，与公会于梅州，遂参军事。五坡岭之役，公已北行，先生与翱伏潮阳民间，旋归道梅州，北至石窟都，喜其山川，谋居焉。都者，今镇平县也（镇平，崇祯六年始设县）。翱为卜，得箕子明夷兆，曰“吉”。先生乃奉父来居，是为迁粤之始。旧部曲散，而从者各授以田使耕，遗民之就学者亦日益众。翱寄先生诗有“谁于荒山中，辟此遗民界；我昔为之兆，其后将必大”语，复大书“创兆”二字颜其居，学者称创兆先生。然先生晚年自号冰蘖老人，有《冰蘖集》及《易说》，今佚。先生故居在今镇平文福乡之员山下，墓亦在焉，与岳夫人墓相望也。员山之东有君山，亦曰军山，以先生会师时军从此出；又曰徵君山，以先生为宋徵士也（君山口有村名寨里，志乘皆言宋摧锋寨故址，今为丘氏所居；相传先生率乡兵亦尝驻此为寨，前年丘氏掘地，得古钱一罂，皆宋年号）。有相公岩，则先生所登而祭文公者，犹翱之西台也。乡之中有相公祠，祀文公及张、陆二公，又曰“三相祠”；有宋思亭故址，所以寄遗民之思者，犹可考焉（此即今之路亭；或谓亭为宋程乡令建者，误）。先生卒元大德间，年八十馀。其墓碑书法雄伟，相传亦翱书云。逢甲谨按：家谱，先生子及孙皆有学行，不仕元，族人终元世亦无仕者，入明乃大显。今先生之裔分籍于东南各行省者颇盛，流寓海外者亦及万人，岁时皆有归省祠墓者，其守祠墓犹数千家；嘉应、汀州间，家族学堂多以“创兆”名者，已十一所，其不忘前人忠孝，拳拳若此，亦足见先生之遗泽长也。






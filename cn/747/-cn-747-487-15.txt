○太子宾客举人自代状

〈朝议大夫守太子宾客骁骑尉成纪县开国伯臣权德舆准制举自代官谏议大夫韦况〉

右。伏准建中元年正月五日制：常忝官上後三日举一人以自代者。前件官含和抱素，宴息道枢。循性履方，远迹声利。徵拜谏列，乞归故山。实有古风，可司教本。伏以宾护之任，道德所宜，不婴事物，时谓清重。正职员於三品，列商皓於四人。岂臣小生，忽据尊秩？久於尘玷，自速愆尤；过蒙恩私，犹处优礼。俯仰惭灼，上负聪明。赋禄命官，必归耆硕。以臣负罪，非所克堪。推贤让能，朝有恒制。大僚厚德，庆洽时情。谨录奏闻。谨奏。


卷172_7【秋夜宿龙门香山寺，奉寄王方城十七丈，奉国莹上人，从第幼成令问】  李白

朝发汝海东，暮栖龙门中。

水寒夕波急，木落秋山空。

望极九霄迥，赏幽万壑通。

目皓沙上月，心清松下风。

玉斗横网户，银河耿花宫。

兴在趣方逸，欢馀情未终。

凤驾忆王子，虎溪怀远公。

桂枝坐萧瑟，棣华不复同。

流恨寄伊水，盈盈焉可穷。


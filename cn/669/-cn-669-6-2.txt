2　韓愈謂儀禮無所用　韓愈善讀儀禮


韓文公讀儀禮謂：「攷于今，無所用。」愚謂天秩有禮，小大由之，冠昏喪祭，必於是稽焉。文公大儒猶以爲無所用，毋怪乎冠禮之行，不非鄭尹而快孫子也〔一〕。

【全云】無所用者，以其委曲細瑣諸節目耳，非謂冠昏喪祭大綱也。

【元圻案】韓文公讀儀禮曰：「余嘗苦儀禮難讀，又其行於今者蓋寡，沿襲不同，復之無由，考之於今，誠無所用之。然文王、周公之法度，粗在於是。孔子曰『吾從周』，謂其文章之盛也。古書之存者希矣。百氏雜家尚有可取，況聖人之制度耶？於是掇其大要，奇辭奥旨著於篇，學者可觀焉。惜乎吾不及其時，揖讓進退於其間，嗚呼盛哉！」觀此則於「今無所用」之言，蓋文公之微辭耳。鄭漁仲曰：「安得善讀儀禮如韓文公者，與之論儀禮哉！」〇柳宗元與韋中立論師道書：「古者重冠禮，將以責成人之道，是聖人所尤用心者也。數百年來，人不復行。近有孫昌胤者，獨發憤行之。既成禮，明日造朝至外廷，薦笏言於卿士曰：『某子冠畢。』應之者咸憮然。京兆尹鄭叔則怫然曳笏卻立，曰：『何預我耶？』廷中皆大笑。天下不以非鄭尹而快孫子〔二〕，何哉？獨爲所不爲也。」

〔一〕「快」，原作「怪」，據元刊本、清嘉慶本改。

〔二〕「快」，原作「怪」，據中華本柳宗元集卷三四答韋中立論師道書改。






12　杜密劉勝居鄉所效之人　居官居鄉實念實事


爲杜密之居鄉，猶效陳孟公、杜季良也。爲劉勝之居鄉，猶效張伯松、龍伯高也。制行者宜知所擇。

【閻按】高忠憲言：「居廟堂之上則憂其民，處江湖之遠則憂其君，此士大夫實念也。居廟堂之上，無事不爲我君；處江湖之遠，隨事必爲我民，此士大夫實事也。實念實事，在天地間，凋三光、敝萬物而常存。」此蓋答朱平涵居鄉書。余謂今之居鄉，爲劉勝易，爲杜密難。

【元圻案】陳遵，字孟公。張竦，字伯松。注已見上卷〔一〕。後漢書馬援傳：「杜季良，名保，京兆人，時爲越騎司馬。保仇人上書，訟保『爲行浮薄，亂群惑衆，伏波將軍萬里還書以誡兄子』。書奏，免保官。龍伯高，名述，亦京兆人，爲山都長，由此擢零陵太守。」黨錮傳：「杜密，字周甫，潁川陽城人。爲北海相。去官還家，每謁守令，多所陳託。同郡劉勝，亦自蜀郡告歸鄉里，閉門埽軌，無所干及。太守王昱謂密曰：『劉季陵清高士〔二〕，公卿多舉之者。』密知昱激己，對曰：『劉勝位爲大夫，見禮上賓，而知善不薦，聞惡無言，隱情惜己，自同寒蟬，此罪人也。今志義力行之賢而密達之，違道失節之士而密糾之，使明府賞刑得中，令問休揚，不亦萬分之一乎？』昱慙服。」〇胡氏讀史管見四：「或問：劉勝、杜密所處孰賢？曰：勝賢。如密之論，軒揚激發，固非常士所及。然勝之行，深潛静退，可爲鄉里之式。如密之論，非惟犯出位之譏，亦取禍辱之道也，遇王昱賢者，故能容之耳。」

〔一〕按見本書卷一二第六二「張竦答陳遵」條注。

〔二〕「劉季陵」，原作「劉季林」，據中華本後漢書卷六七杜密傳改。






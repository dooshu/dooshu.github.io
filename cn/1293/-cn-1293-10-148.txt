○吴下两故人词

高君茶庵，以吴下两故人词见示。一长洲宋明经［志沂］，字浣花，词名梅笛。咸丰十年，苏城陷，殉难。一吴县王愧庵布衣［复］，有烟波阁词。苏州被兵，挈妻子旅寓於杭。围城中，忍饥垂毙。城破，没於乱军中。生平著述，均归劫火。茶庵与刘泖生司马［履芬］、潘瘦羊明经［钟瑞］，搜罗钞撮，仅得十之一二云。其上乘已渺不可追，然渥洼下驷，犹具神姿。愧庵唐多令云：“香烬绣帘空。喁喁镜鉴中。助凄清、唧唧寒蛩。絮得秋宵更短短，风淅淅、月。如画小眉峰。分明恨万重。梦无聊、灯晕微红。梦惯销魂推梦去，还对影、话愁衷。”蝶恋花云：“梦觉雁声和月坠。背著寒灯，闷拥孤衾睡。西北风尖吹欲死。柳丝怎把郎船系。蓦上心头还眼底。百苦千辛，第一愁滋味。天末芙蓉湖上水。相思付与回潮寄。”邗江舟次，题湘君小影长亭怨慢云：“正遥夜、梦阑孤艇。淡月微茫，残灯掩映。展取生绡，亭亭一尺惊［作去声］鸿影。香魂远近，应荡作、梨云冷。画里小眉峰，犹恐被、馀愁压损。谁省。怅怜侬忆汝，一霎钿楼韶景。星眸滟滟，惯抛向、酒边人领。甚短梦、绿瞥红飘，抵一劫，昙花长命。问绮业如何，二十四桥烟暝。”浣花，霜天晓角云：“灯影帘间。酒醒人未眠。却被城头画角，吹月色、到愁边。更残。霜满天。早梅香可怜。莫问春风消息，春如梦、梦如烟。”谒金门云：“天又暝。细雨一帘香冷。雨到晴时风不定。月明花颤影。今夜枕边偷省。昨夜镜边笑并。料得画楼残醉醒。晚妆和泪等。”竹夫人，疏影云：“空床聘得。怪个侬瘦削，无限怜惜。脉脉含情，悄悄相偎，湘云梦里犹碧。冰肌玉骨还如旧，但换却、当初颜色。记那回、翠袖天寒，弹指已成今昔。欢境匆匆过了，嫩凉渐到枕，今夕何夕。冷淡芳心，不合时宜，莫怨薄情抛掷。年年历尽秋风恨，料此意、齐纨能识。只愿伊、长报平安，未必重逢无日。”美人蕉临江仙云：“绿满情天秋最好，如花悄立墙阴。相思遥望碧云深。竹边罗袖薄，一寸展红心。却悔愁根当日种，秋娘憔悴难禁。隔帘听雨夜沉沉。西风容易老，断梦可能寻。”时吴县潘子绣茂才［遵敖］，亦殉苏城之难，著有香隐庵词。喝火令云：“一角红楼侧，双鬟碧玉家。那时同话夕阳斜。不道蓝桥重到，梦影已天涯。空赠当筵扇，难寻泛海槎。人生能有几诏华。禁得年年，飞絮又飞花。禁得花花絮絮，飞遍旧窗纱。”秋蝉孟家蝉云：“向古槐影里，暮柳阴中，嘶破凉天。漫洒齐宫泪，怕抱叶生怜，敲冷一声清磬，还隐约、重理琴弦。最凄然。客鬓蓬松，听彻风前。情牵。问天涯甚处，可觅知音，寄与冰笺。馀恨一襟，应化缕缕苍烟。便有虫吟渐替，算已是、吸露年年。断桥边。暑气消残，犹诉缠绵。”［此调系宋潘元质自度腔，词谱、词律均未收。］又余友史焕庭明经［应兰］，吾邑陷时，避居西乡，贼至自尽。浣溪沙云：“乍试轻罗怯晓寒。远山新翠落眉端。悄拈红豆把莺弹。花是合欢亲去种，酒因长命偶成酣。藏钩微笑耐人看。”尚见其题友人松风蕉雨图，卜算子词甚佳，不能追记矣。


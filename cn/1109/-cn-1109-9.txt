罴说

鹿畏貙［1］，貙畏虎，虎畏罴［2］。罴之状，被发人立，绝［3］有力而甚害人焉。楚之南有猎者，能吹竹为百兽之音。寂寂持弓矢罂火［4］，而即之山，为鹿鸣以感其类［5］，伺其至，发火而射之。貙闻其鹿也，趋而至［6］，其人恐，因为虎而骇之。貙走而虎至，愈恐，则又为罴，虎亦亡去。罴闻而求其类，至则人也，捽搏挽裂而食之［7］。

今夫不善内而恃外者，未有不为罴之食也。

【注释】

［1］貙：一种类似于狐狸，身躯大于狐狸的野兽。

［2］罴：一种比熊还要凶猛的野兽。

［3］绝：极度，非常。

［4］寂寂：悄悄地。罂火：火种。

［5］感：召唤。

［6］趋：快走，小跑。

［7］捽：揪住，抓住。挽：厮打。








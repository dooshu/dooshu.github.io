○授刘悟义成军节度使制

门下：王者驱大顺以道至和，不能无狡寇；天将廓沴气以息暴乱，则必有忠臣。非处迷何以明其劲节？非嘉奖何以表其尤功？况讨罚之初，诏命斯著，高悬宠爵，获则当之。淄青都知兵马使金紫光禄大夫试殿中监察御史上柱国刘悟，忠孝之后，义勇为心，久沦迹而未申，每蓄谋以思奋。属奸凶负阻，将帅徂征，宣威已震於河山，肆逆犹固其巢窟，遂能潜通密款，先事指期。决策於万众之中。挺身於重城之内，感深而信誓若一，气直而神明为徒，枭彼渠魁，歼厥丑类，乃飞章以驰献，繄大庆之遐闻。临轩载怀，是举斯命，眷彼雄镇，惟兹滑台。有二郡察俗之殷，其人劲而刚；有三军制节之重，其士毅以肃。俾膺分阃，式委观风。超昇题剑之名，所以崇其望；兼假弄印之任，所以峻其威。疏封广载其土田，真食爰优其户赋，仍加厚赐，用示深恩。高门大启於通衢，别墅荣分於沃野，凡是赏典，称乎国章。於戏！在昔天宝季年，羯胡首难，惟悟之祖，职居平虏。能戮贼臣，竟通朝命，赐名以旌其忠，授钺以仗其材。今悟又能除妖，可谓济美，勉持忠孝，以保家邦。可检校工部尚书使持节滑州诸军事充义成军节度使，勋封如故。


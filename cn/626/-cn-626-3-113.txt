吴副使肜四首

【峡口晚泊（四首）】

川路渺无际，扬帆溯流波。

征人叹迟暮，舟子方笑歌。

去去日将夕，维舟松上萝。

坐啸微雨歇，洲渚落花多。

翠壁隐残照，沧洲生夕阴。

鸥鸟忽飞去，幽幽春水深。

涉险念先训，观风推圣心。

功名觉迟暮，萧飒二毛侵。

日落潭水绿，松间闻子规。

征途一万里，江月每相随。

王事有程度，人心多险巇。

周询庶有济，驱涉不知疲。

江烟敛初夕，华月入我舟。

坐久风露集，微寒侵敝裘。

戍鼓动边思，棹歌萦客愁。

渐闻湍响急，度峡是归州。


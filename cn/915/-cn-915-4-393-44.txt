◇刀铭

侍中关内侯臣粲言：奉命作《刀铭》，及示以其叙二报，诚必朝氏之刀，而张常为工矣。辄思作铭，谨奉，陋不足览。

相时阴阳，制兹利兵。和诸色剂，考诸浊清。灌襞以数，质象以呈。附反载颖，舒中错形。陆犀兕，水截鲵鲸。君子服之，式章威灵。无曰不虞，戒不在明。（《艺文类聚》六七《文选·七命》注，《初学记》二十二，《御览》三百四十六。）


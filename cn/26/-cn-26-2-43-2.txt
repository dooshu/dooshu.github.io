卢文纪


卢文纪，字子持，其祖简求，为唐太原节度使，父嗣业，官至右补阙。文纪举进士，事梁为刑部侍郎、集贤殿学士。唐明宗时，为御史中丞。初上事，百官台参，吏白诸道进奏官贺，文纪问：“当如何？”吏对曰：“朝廷在长安时，进奏官见大夫、中丞如胥史。自唐衰，天子微弱，诸侯强盛，贡奉不至，朝廷姑息方镇，假借邸吏，大夫、中丞上事，进奏官至客次通名，劳以茶酒而不相见，相传以为故事。”文纪曰：“吾虽德薄，敢隳旧制？”因遣吏谕之。进奏官奋臂喧然欲去，不得已入见，文纪据床端笏，台吏通名赞拜，既出，恚怒不自胜，诉于枢密使安重诲。重诲曰：“吾不知故事，可上诉于朝。”即相率诣阁门求见以壮诉。明宗问宰相赵凤：“进奏吏比外何官？”凤曰：“州县发递知后之流也。”明宗怒曰：“乃吏卒尔，安得慢吾法官！”皆杖而遣之。文纪又请悉复中外官校考法，将相天子自书之，诏虽施行，而官卒不考。岁余，迁工部尚书。

文纪素与宰相崔协有隙，协除工部郎中于邺，文纪以邺与其父名同音，大怒，邺赴省参上，文纪不见之，因请连假。已而邺奉使未行，文纪即出视事，邺因醉忿自经死，文纪坐贬石州司马。久之，为秘书监、太常卿。奉使于蜀，过凤翔。时废帝为凤翔节度使，文纪为人形貌魁伟、语音琅然，废帝奇之。后废帝入立，欲择宰相，问于左右，左右皆言：“文纪及姚顗有人望。”废帝因悉书清望官姓名内琉璃瓶中，夜焚香祝天，以箸挟之，首得文纪，欣然相之，乃拜中书侍郎、同中书门下平章事。

是时，天下多事，废帝数以责文纪。文纪因请罢五日起居，复唐故事，开延英，冀得从容奏议天下事。废帝以谓五日起居，明宗所以见群臣也，不可罢，而便殿论事，可以从容，何必延英。因诏宰相有事，不以时诣阁门请对。晋高祖起太原，废帝北征，过拜徽陵，休仗舍，顾文纪曰：“吾自凤翔识卿，不以常人为待，自卿为相，询于舆议，皆云可致太平，今日使吾至此，卿宜如何？”文纪皇恐谢罪。废帝至河阳，文纪劝帝扼桥自守，不听。晋高祖入立，罢为吏部尚书，累迁太子太师，致仕。周太祖入立，即拜司空于家。卒，年七十六，赠司徒。






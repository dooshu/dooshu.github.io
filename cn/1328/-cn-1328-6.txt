逸囚


西牢之处犯人也，被以囚衣，左右异色，居狱中作工，各有其职，彼此不得接谈。门前则有司职守者，左右矗立，终日无间。其有囚之亲友欲入狱存问者，必经警察长允许，乃得入。既入，则司狱者引与相见。其所谓相见者，第使之遥遥对立，入视者与囚语，惟能抚慰，不能及其他。处处皆有人伺察之，立法之缜密，至为完备。

一日侵晨，大雨如注。粪夫披蓑戴笠荷粪担来，置蓑、笠、粪担庭间，入内涤厕。事已而出，则失蓑、笠、粪担所在，大惊怪。遍致诘问，问及门者。门者大诧曰：“若非已荷之去耶？”曰：“吾涤厕方出，曷从去？”门者顿足曰：“休矣！囚其逸矣！”急鸣于司狱者，大集群囚，按名点视，果遗其一。四出侦寻，至数十武外僻路间，蓑、笠、囚衣等委地焉，囚则已如天外飞鸿矣。






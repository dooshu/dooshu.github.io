大智

郁离子曰：“人有智而能愚者，天下鲜哉。夫天下鲜不自智之人也，而不知我能，人亦能也。人用智而偶获，遂以为我独，于是乎无所不用。及其久也，虽实以诚行之，人亦以为用智也，能无穷乎？故智而能愚，则天下之智莫加焉。鬼神之所以神于人者，以其不常也。惟不常，故不形，不形故不可测。人有作为不可测者，自以为不可测，而不知其为人所测。故智不自智，而后人莫与争智。辞其名，受其实，天下之大智哉！”


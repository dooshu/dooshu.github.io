○量河渠以備規則

臣惟天津以北、一帶河道、本為漕運而設專官近年以來。中多淺阻。在經紀則利於起剝。在民船則苦於拘擾。在運官則狃於冒破。在軍士則减其羡餘。上下相蔽。彼此互爭。臣前親歷河西務地方、詳加經理、稍便軍民、緣是推類以盡其餘、而凡事之未便者、審機度勢、似不容不變通而以時措之也、故今年四月以來、臨清衞粮船淺阻於天津以北地方、不能前進、臣恐遲悞粮運隨差經歷詹鳴鳳等呈知工部管河郎中荊應春、切責委官胡寬齊華等、調撥提淺人夫、分泒各淺、設法挑濬、始得疏通、但臣思今年如此、來歲可知、今後合無責令管河郎中、每年三月、會同廵倉御史、親詣各淺地方、督率人夫、逐一整理、務使水歸於一、庶漕船不阻、而起剝者鮮矣、此則時疏導以齊河洪之分合、或者其可行也、船之輕重、係於水之淺深。而腳價之多寡因之。臣會同戶部鈔關主事華舜欽、議於河西務及通州石壩土壩。各植木為標。上刻等級。立則量水以計起剝之功費其法為密名曰水。則。合無行令委官華富李仲春、將水則三等。即發各運遵行。即水則之淺深。知起剝之多寡。或剝或否。可坐而定。而冒破者無所用其計矣。此則立標凖以測水勢之淺深。或者其可行也。軍船起剝。不得巳借用民船。拘留日久。則費用日多。臣計其工力。與其食用。知會戶部員外郎程珤、行令各運自桃花淺起者二兩二錢、自楊村起者一兩九錢、自河西務起者一兩三錢、自王家擺渡起者一兩、自里二泗以北起者六錢五分、自啞扒庄以北起者五錢五分、自郝家務以北起者四錢五分、自中心樓以北起者二錢五分、若運船直抵石土二壩者。免其腳價。則拘留者庶乎其不擾矣。此則量灘淺以議腳價之多寡。或者其可行也。水次兌運期限。不獨當嚴於運官。尤當嚴於有司。葢運官違限。監兌者查參之。而有司違焉。則往往付之無可柰何。臣欲刻之印信交單。責令運官執赴水次。會同有司。自某日運船抵水次。某日有司分派粮長花名。某日較斛。某日探米晒揚。損折若干。加潤若干。某日開兌。某日兌完。公同填給。運官投文之日。送臣查考。以便量情參治。庶完粮不違其期。而經年住俸之罰。不得偏累運官矣。此則置長單以稽有司之遲速。或者其可行也。督理倉塲等官、歲選官攢以供書辦、替經題請、未實舉行、以故其進也百法鑽求、其既也任意盤據、違例生姦、莫此為甚、臣於今年二月、會同總督衙門、將應該書辦人員、彌封考選、照數?門?黽?撥、巳經遵例一年一換外、但竊思臣職提督倉塲、兼理河道、而漕政銀庫、俱應關防、兼以交代不一、較之事簡而任久者不同、自今為始、合無照依廵書期限、每三年一換、庶事體之習熟有恒、而更替之期限有定、悞事生奸、或可免矣、此則准廵書以定書辦之久近。或者其可行也。倉塲官攢。冗員太多。則束手而冗食之者太眾。但法制既定。裁革實難。臣欲於通倉守支之人。凡每廒坐放剩有正粮二千石以下者、准照京倉事例。盤於見年代放。而守支者。即日起送。以省冗濫。葢粒米之來。苦備千狀。而坐食之冗。歲費萬餘。為國惜財者。雖小不可忽也。此則勤交盤以限官攢之去留或者其可行也。至於均驗給以普賞鈔之恩、臣欲令運官預領於鈔關、不許踰年、官封必騐於東廳、然後給散、庶數足而家給、官旗不至于剋减可也、公體察以甦白糧之困、臣欲於部運之官、得劾其貪、於挾詐之黨、得禁其惡、庶蚤至而速完、粮戶不至於破亡可也。扣輕賫以免借貸之苦、運官自河西務起剝既畢、將官銀扣於鈔關、船戶至張家灣卸粮而回、遂當官領其腳價、是軍免先時以借貸。民不過時以守候矣。預給散以免凍阻之患。則粮米呈樣之時。即驗輕賫銀兩。運船起空之日。即散軍士羡餘。是船不候而先回。軍得銀以少濟矣。廣摯斛以省較勘之費。葢兌粮有正斛。起粮有摯斛。今後合無每船令漕運衙門。給與摯斛一張。每年禁該壩委官不許仍前較勘。如此。則增釘加條之擾。費米索銀之弊可以免矣。清軍伍以杜規避之奸。葢富室買求閒役。苦差偏累貧軍。今後合無令各軍給領羡餘之日就使赴臣等稽查。中間果有老幼貧難之人。即與行文除豁。如此。則賣富差貧之私。盜米掛籌之累。可以免矣。凡若此者、皆臣之責也、而河道則屬之廵鹽御史、事權既限於職掌、則舉措不免於艱難、如蒙敕下該部、將臣言再加詳議、擇其有便於軍民、經久可行者、載入議單、以便遵守、仍轉行都察院、將天津以北一帶河道、分屬於廵倉御史管理、以便責成、庶幾法隨時而益詳、弊不生於簡畧、職以專而益勵、政不壞於因循矣、


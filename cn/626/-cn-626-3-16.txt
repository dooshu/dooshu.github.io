汪忠勤广洋二首

【竹枝词】

三百六十滩水清，桃花春浪近来生。

催归不待临歧语，夜夜子规啼到明。

【哀蛩吟】

西风院落无人语，白露泠泠滴秋宇。

仰见月明河汉高，咿轧哀蛩弄机杼。

咿轧咿轧机杼鸣，绮窗飞度玉梭轻。

同声合奏思无限，万绪千端织不成。

芳兰夕气浮金井，宝鸭沉烟翠衿冷。

荡子从军去不归，妾身抱恨愁孤影。

此时此夜闻此声，更长梦短难为情。

银缸暗击玉钗碎，锦瑟斜移金雁横。

金雁斜横飞不起，漫索余音满人耳。

梨云化作阳台梦，家书望绝湘江鲤。

湘江水流东复深，荡子不归劳妾心。

故将鲛人万斛泪，写入哀蛩肠断吟。

◎补人

☆胡缙云深（一首）

【题乃易之还京诗后】

忆陪仙杖入关时，玉帐星联紫翠围。

今日读君天上曲，依然环佩月中归。


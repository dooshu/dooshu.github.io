都下赠陈其年

青髩俄看有白丝别君犹记少年时尘中见面宁相识乱後逢人数寄诗畏俗疎狂龙性在买姬飘转蚌珠迟雄文此日同推荐赋奏长杨更属谁

次韵杨六谦九日同诸公集黑龙潭时余偶病未出

长安云物易为秋九日羣登傍浦楼雷雨此中生絶壑蒹葭何处有孤舟西山倒影当尊酒大漠悲风试客裘谁信少文怀五岳良时偏卧不同游

二

莾荡风烟接蓟丘蛟宫深处野亭幽鸥闲故狎筵前客叶落遥看木末楼旧日金台荒草在千年易水白云秋凭高词赋吾何有归梦沧江杜若洲


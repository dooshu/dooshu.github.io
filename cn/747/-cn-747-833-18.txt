○册赠刘崇望司空文

维年月日某甲子，皇帝若曰：生不能用，死而诔之。为上者且愧於心，古君子亦云非礼。其或尝居夹辅，兼授中权，生也无不用之悲，殁也有可追之命。展兹异数，示彼诸孤。我念大臣，庶几得礼。咨尔故特进兵部尚书刘崇望，气质之禀，直枉自分。先哲王於是而观，贤不肖於焉乃定。所以树为吉德，彰在令终。论若所为，信如斯语。始於家事，励以躬行。处昆弟之欢，耻闻优劣。视仆隶之役，常务宽容。避名无取乎白眉，掩过每言乎烂手。周爱疏属，遍惠故人。位高而惟恐骄矜，权至而未尝击断。刚亦不茹，怨乃用希。是以诚存则安，族大能保。天非有私於若，惟若有顺於天。昔者太史秉书，冲人嗣训。时乃之任，首冠侍臣。罔漏代言，以光诞告。机平旬岁，勉应旁求。佐理甚勤，念功如在。比从蜀道，入补夏卿。方待嘉谋，共熙庶绩。一旦夺我心膂，克尔膏肓。梦两楹而遽罹明徵，偃巨室而犹疑假寐。永言辨色，遂绝履声。且临将葬之期，弥积或亏之痛。自朝受策，以法登车。往慰逝川，俾称空土。今遣使左谏议大夫宪王博副使仓部郎中温绪持节册尔为司空。於戏！吾所申命，何若於鲁侯之诔。属辞於若，尚知之哉！


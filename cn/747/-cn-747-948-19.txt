○即墨侯传

石虚中，字居默，南越高要人也。性好山水，隐遁不仕。因采访使遇之於端溪，谓曰：“子有朴质沈厚之德，兼有奇相。体貌紫光，嘘呵润澈，颇负材器，但未遇哲匠琢磨耳。《礼》不云乎：‘玉不琢，不成器；人不学，不知道’子其谓矣！今明天子御四海，六合之内，无不用之材，无不成之器。我今奉命巡察天下风俗，采访海内遗逸，安敢辄忘厥职，见贤不荐者欤？子无恋溪泉，自取沈弃耳。”虚中曰：“仆生此南土，远在峡隅。自不知材堪器用，既辱采顾，敢不唯命是从！”

采访使遂命博士金渐之规矩磨龙，不日不月，果然业就。虚中器度方图，皆有边岸，性朴谨默，中心坦然，若汪汪万顷之量也。采访使以闻於有司，考试之，与燕人易元光研合道，遂为水之交。有司荐於上，上授之文史，登台省，处右职。上利其器用，嘉其谨默，诏命常侍御案之右，以备濡染。因累勋绩，封为即墨侯。虚中自历位，常与宣城毛元锐、燕人易元光、华阴楮知白常侍左右，皆同出处。时人号为“相须之友”。

史臣曰：“卫有大夫石昔，其先颛帝之苗裔也。出靖伯之後曰甫，甫生石仲，仲之後曰昔。春秋时仕卫，世为大夫焉。即墨侯石氏与卫大夫即不同也。盖出五行之精，八音之灵，岳结而生。禀质而名，怀宝为玉，吐气为，发硎利刃，与天地常存者也。”


◇立穆庾皇后册（太宁元年六月壬子）

妃庾氏昔承明命，作嫔东宫，虔恭中馈，思媚轨则。履信思顺，以成肃之道；正位闺房，以著协德之美。（《文选》谢眺《齐敬皇后哀策文》注引《晋中兴书》作「之义」。）朕夙罹不造，茕茕在疚。群公卿士，稽之往代，佥以崇嫡明统，载在典谟，宜建长秋，以奉宗庙。是以追述先志，不替旧命，使使持节兼太尉授皇后玺绶。夫坤德尚柔，妇道承姑，崇粢盛之礼，敦螽斯之义，是以利在永贞，克隆堂基，母仪天下，潜畅阴教。鉴於六列，考之篇籍，祸福无门，盛衰由人，虽休勿休。其敬之哉，可不慎欤！（《晋书·明穆庾后传》）


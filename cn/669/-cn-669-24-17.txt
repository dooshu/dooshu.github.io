17　秦遷東周君而周遂不祀　春秋存陳之義　周赧後即繫秦不當


周赧王卒於乙巳，明年丙午，秦遷西周公，而東周君猶存也。壬子，秦遷東周君，而周遂不祀。事在秦莊襄王元年。作史者當自丙午至壬子，繫周統於七國之上。何云：「自威烈王後，即當與七國平書。」〇又云：「三晉猶王所命，而齊威朝周，秦、楚、燕皆故臣也〔一〕，王雖微弱，可遂與之等夷乎？」乃得春秋存陳之義。大事記周赧後即繫秦，閻按：「通鑑已然。」朱子以爲未當，綱目以七國如楚、漢並書之。

【元圻案】史記周本紀：「考王封其弟於河南，是爲桓公，以續周公之官職。桓公卒，子威公代立。威公卒，子惠公代立，乃封其少子于鞏以奉王，號東周惠公。王赧時，東西周分治。王赧徙都西周。五十九年，秦攻西周，西周君奔秦，盡獻其邑三十六。秦受其獻，歸其君於周。周君、王赧卒，秦遷西周公於狐。後七年，秦莊襄王滅東、西周。」〇通鑑周紀終於赧王五十九年乙巳，是歲赧王崩。次年丙午即以秦紀繫年，昭襄王之五十二年也。胡三省注曰：「西周既亡，天下莫適爲主。通鑑以秦卒併天下，因以昭襄繫年。」〇大事記卷五終於周赧王五十九年，卷六終於秦昭王五十二年。解題曰：「是歲秦既滅周，故以秦年統諸國。」

〔一〕「燕」，原脱，據清嘉慶本補。






卷二十八 怪语


黄野人

黄野人，相传葛洪弟子，共仙去，留丹柱石间，野人服之。居罗浮为地行仙，往往与人相遇，或为黄冠，或儒者，或为溪翁、山妇，或牛，或犬，或鸟，或大胡蝶。凡山中所有物，皆能见之。苏子瞻常游罗浮，见一田妪负儿，嘲其黑乳，妪答歌多言子瞻隐事，子瞻大惊，欲就语，妪忽不见。子瞻尝云：罗浮有一野人，相传为葛稚川之隶。有道士邓守安者，尝见其足迹长二尺许。大均尝至罗浮，一人云，有僧于黄龙洞遇一老者，意其为黄野人也。拜求丹药，老者指虎粪示之，僧见虎粪犹暖，有气蒸然，且杂兽毛，腥秽不敢尝。俄而虎粪渐消灭，仅余一弹丸许。一樵者至取吞之，异香满口，后得寿百有余岁。又有见黄野人，冠乌方帽，著靴，往来黄龙、华首之间，见人则大笑反走。一日醉归，以煤书壁上云："云意不知沧海，春光欲上翠微。人间一堕千岁，犹爱梅花未归。"又有人于石岩间见一无衣人，绀毛覆体，异之。再拜问道，其人了不相顾，但长啸数声，响振林木。有一伛偻者遇之，令于道上俯拾一石以进，及起则腰膂自如。又有樵者，患脚疮不愈，一老人隔溪唤之使前，手削木皮傅之，其疮即愈。又有采笋者，夜宿深谷中，然木以辟云气，一木客就火而蹲，眉目如人，而黄发离披，以薪触之，稍稍退缩，相对寂然无言，至明乃跳跃而去。又有僧于聚霞峰侧，见一人从竹丛中惊出，披发至地，大呼疾奔入涧，视足迹长二尺许，是皆黄野人之所为云。黄野人故有庵庐，在冲虚观西，遗蜕尚存。宋太守王宁，登山寻其庵，一樵夫持一竹篾授之，随即不见，视竹篾三丈无节。又有采药者，至大石楼下，洞门忽开，一披蓑美者少年，腰插斧柯，手携一幼女，顾视采药者曰："女识吾否。"问之，则书数字于其手，行十余步忽不见，洞门复合，惆怅者久之。亦意其为黄野人也。山中仙灵颇众，人稀得见，惟黄野人数数与人遇，共事见《山志》，不可枚举。大率每年九月六日至九日，黄野人必出，以是日候之，然往往见之不识云。

幻女

南方海外之国，多幻术师，能使鬼执烛持茗供客，客徒见烛茗出入，不见其人。有孔氏子者，往从学之，则曰："且留为我女婿，当以法授。"于是见女，夜与之处，美而艳，亟欲就之，辄展转床席间，如隔墙壁。与语则在，索烛照之，婉娈丰泽来亲人，欲抚而搂之，又不可近。凡数夕，无如之何。孔氏子亦美而艳，女心动，悦之。则曰："席间有红丝一缕，盍取而去之。"去之，乃遂得接合为夫妇，甚欢。师知而将杀之，其女以告，使亟去。且曰："幸以手执一雄鸡，顶一铁釜，剑飞至，得鸡若手指血。可厌而返也。"曰："若此赘我何为。"女曰："以子美故。我私而就子，其他或来与处，相狎昵久不得接，彼将神荡魂离，以至于死。死则师命我裸裎招之，故能役之执烛茗以事客。以是为赘耳。"乃决去，涕泣甚悲。女曰："无思我，我固老且丑也。"因脱其面，若蝉蛇蜕然。或以语美周黎子，黎子曰："固然。夫色之美者皆能役人，然而固未尝美也。"

三烈魂

女以烈见，不幸也。而烈以魂见，使人得传其名氏，则犹为大幸。予得三人焉。一日韩氏女。初，广州有周生者，于市买得一衣，丹縠鲜好，置之于床。夜将寝，褰帷忽见少女，惊而问之。女曰："毋近，我非人也。"生惧趋出。比晓，闾里争来观之，闻其声若近若远，久之而形渐见，姿首绰约，有阴气笼之，若在轻尘。谓观者曰："妾博罗韩氏处女也，城破被执。兵人见犯不从，触刃而死。衣平日所著，故附而来耳。"予哀之以辞曰："彼绡者衣兮，水之不能濡，美人之血红如荼兮。彼衣者绡兮，火之不能爇，美人之心皎如雪兮。毋留我绡兮，吾魂与之而东飘兮。毋留我衣兮，吾魂与之而西飞兮。噫嘻烈兮，不自言之而谁之知兮。"一曰湛氏，增城湛翼卿之女也。及笄，受聘吴氏子。丙戌，广州不守，女投井而死，吴生欲迎丧以归。其亲串止之。有李生曰："凡女子许嫁，字而笄之，死则以成人之丧礼之，况死于节者乎。"于是吴生迎丧以归。一夕月明，李见一好女子身被湿衣，前拜曰："妾湛氏女也，非君执议，游魂无依矣，请赋诗志妾之死。"言毕而灭。予抚琴而为之操曰："呜呼噫嘻，井之阴阴兮，美人以其魂嫁犹不沉兮。匪一日之沉兮，何以得君子百年之心兮。谢君之友兮，以礼而合幽明之瑟琴兮。"一曰苏氏妇。甲寅春，广州有请觇仙者，忽有自署苏氏者来，问其谁，曰："妾广州绣花街人，年十七，嫁汪叔茂季子。庚寅冬，城破，兵杀吾夫，吾以几击兵，兵破头额，因磔我而死。"予为之歌曰："击奴击奴，奴虽不死已碎颅，脑血可以溅吾夫。纤纤女手有霹雳，泰山难与秋毫敌。丈夫何必是荆轲，死为鬼雄随所击。"

卢琼仙

卢琼仙者，刘鋹之才人也。崇祯间，有请觇仙者，琼仙至，题云："身轻不许风中立，腕白愁教月下看。"琼仙故能诗。同时有苏才人者，亦能诗，南汉宫中称大家，刘䶮宠之。至鋹时，有女学士十余人，琼仙其一也，与苏皆南海人云。

王小姑

王小姑，东莞石冈人。及笄，适陈氏子，无何，得疾不火食，日嚼梨枣饮水而已。殁经一日，颜色如熟寐。向夕，诸姊妹并立庭中，月色凄清，霜叶微坠，有物随风而至，灭于阶下，流香馥郁，冷然袭衣。诸姊妹曰："岂小姑来惊人耶！"小姑微吟，若流莺出于叶底，就之弗见。良久曰："世缘未尽，复来相对耳。"骨肉掩泣。小姑取架上巾为之拭泪，亲戚来观，婉娈如昔。每晓妆，皆见其衣紫绡，挽颓云，与近态异。因戏疾抚其臂，玉腕如冰。小姑怒，以钗刺之。兄举子，代命名曰栋隆，手制巾领与之，时时抱行空中，儿弗畏也。越数年，忽见身，与所亲泣诀曰："缘尽矣。"倏然而灭。

黄宾臣

有黄宾臣者，字敬而，琼山诸生也。庚申七月，至高州，值天大旱，有司祈祷不应。宾臣曰："凡求雨必得奇门真传。"或异其言，亟报有司往请之。宾臣使取竹片十二为令牌，及大锅一，黑雄鸡一，鹿脯五器以待。明日于观出寺为坛，宾臣服道衣，被发仗剑，于坛上步罡捻诀，以目视日，竟日不下一睫。明日申刻果雨，不甚大，观者称其术之神。曰："未也。俟明日观之。"明日烈日如故，宾臣曰："此劫数，非独高凉一郡为然，柰何！"有司以其左道讥之，宾臣愧甚。于是至发祥寺，登浮图，居第四重，上下左右悉以符箓封之。越三日，谓观者曰："明午雨必至，但从东南来可保无事，否则当有性命之忧。"因作书与家人诀。明日未时，烈日中狂风大作，宾臣谓其仆曰："雨从西北方起，不祥，尔当速去。"其仆甫下塔，霹雳一声，雨如注。有老人见一麻鹰，口含火丸，从塔第一重飞入，势甚可怖。须臾霹雳再震，远近闻硫磺扑鼻。驰视之，宾臣僵仆塔外，口存微息，鼻旁与右臂微破，一孔如针，血流不止，以沸水饮之，不受矣。高州人以宾臣为百姓而死，立庙祀之。

北门邪

自琼至崖，所历州县，皆杜北门不开。曩时，琼郡午后鬼入市廛，以纸钱贸物，核之仅灰烬存焉，于是皆试钱水中，验浮沉以别人鬼。有堪舆言："宜杜北门，作真武庙以镇之。"有司如其言，鬼怪遂灭，故十州县皆效之。此甚妄也，北非鬼门也。鬼无形，随在可以出入，有司者尽人道以杜之可耳，何必门。故曰："有道之国，其鬼不灵。"

孝陈

孝陈者，恩平文安寨人，不知其名。人以其始为女而终为男，不可以复女之，而掩其今之为男也；亦不可以竟男之，而掩其昔之为女也。于是但称之曰陈云。陈之为孝则何？曰：陈及笄时，以其父贫而无子，将如，北宫婴儿之所为，不嫁以养。其父强遣之，陈时时提持酒食，归饷其父。虽大风雨，崎岖山谷，豺虎之间弗少避。路有乌风大王者，祷之，祷已而哭，哭辄失声。痛其身之女，不幸而不为男，使其父老而无依也。一日匍匐坛前，见有山果随流，拾食之，得疾。迷闷数日，梦有人以刀截其下体而接以他体者，惊寤，则居然男子矣。其夫以闻电辉王将军，将军嘉叹，以为孝之所致，命麾下给养其亲。未几，文安寨破，蕃王得陈，怪之，配以女子，而使掌管鹿园，于是陈又为人夫焉。屈子曰："甚矣哉！天固无不足于人，而人尝不足于天。人固无不足于人，而人尝不足于人。夫苟足于天，虽女而男之可矣。苟足于人，虽妻而夫之可矣，孝陈之事是矣。嗟夫！女而男之，非祥也，则在陈则祥；妻而夫之，非祥也，而在陈则祥，祥则复何怪之与有。"





卷八之十八　梁鸿妻

梁鸿妻者﹐右扶风梁伯淳之妻﹐同郡孟氏之女也。其姿貌甚丑﹐而德行甚修。乡里多求者﹐而女辄不肯。行年三十﹐父母问其所欲﹐对曰﹕“欲节操如梁鸿者。”

时鸿未娶﹐扶风世家多愿妻者﹐亦不许。闻孟氏女言﹐遂求纳之。孟氏盛饰入门﹐七日而礼不成。妻跪问曰﹕“窃闻夫子高义﹐斥数妻。妾亦已偃蹇数夫。今来而见择﹐请问其故。”鸿曰﹕“吾欲得衣裘褐之人﹐与共遁世避时。今若衣绮绣﹐傅黛墨﹐非鸿所愿也。”妻曰﹕“窃恐夫子不堪。妾幸有隐居之具矣。”乃更粗衣﹐椎髻而前。鸿喜曰﹕“如此者﹐诚鸿妻也。”字之曰德曜﹐名孟光﹔自名曰运期﹐字俟光﹐共遯逃霸陵山中。

此时王莽新败之后也。鸿与妻深隐﹐耕耘织作﹐以供衣食﹔诵书弹琴﹐忘富贵之乐。后复相将至会稽﹐赁舂为事。虽杂庸保之中﹐妻每进食﹐举案齐眉﹐不敢正视。以礼修身﹐所在敬而慕之。君子谓﹕“梁鸿妻好道安贫﹐不汲汲于荣乐。”论语曰﹕“不义而富且贵﹐于我如浮云。”此之谓也。


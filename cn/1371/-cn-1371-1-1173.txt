感事

今古成何事？

兴亡迹已陈。



干时无上策，避世且全真。



就日思明主，看云忆老亲。



到头垂白早，径醉曲生春。



感事

已醉猩猩犹爱屐，入秋燕燕尚争巢。



老夫看尽人间事，欲向山僧学打包。



感事

曾事高皇接隽游，君恩天地若为酬？

济时已负终身媿，谋己常从一笑休。



在昔风尘驰厩置，即今烟雨暗耕畴。



孤愁欲豁宁无地，野店逢僧每小留。



感事

清班曾见六龙飞，晚落天涯远日畿。

边月空悲新雪鬓，京尘犹染旧朝衣。



江山壮丽诗难敌，风物萧条醉绝稀。

赖有东湖堪吏隐，寄声篱菊待吾归。



感事

陋巷何须叹一瓢，朱门能守亦寥寥。



衲衣先世曾调鼎，野褐家声本珥貂。



若悟死生均露电，未应富贵胜渔樵。



千年回首俱陈迹，不向杯中何处消？

感事

青鬓当时映绿衣，尧功曾预记巍巍。



玄都春老人何在？

华表天高鹤未归。



流辈凋疏情话少，年光迟暮壮心违。



倚楼不用悲身世，倦鷁无风亦退飞。



感事

鸡犬相闻三万里，迁都岂不有关中？



广陵南幸雄图尽，泪眼山河夕照红。



感事

堂堂韩岳两骁将，驾驭可使复中原。



庙谋尚出王导下，顾用金陵为北门！



感事

渭上昼昏吹战尘，横戈慷慨欲忘身。



东归却作渔村老，自误青春不怨人。



感事

扪虱当时颇自奇，功名远付十年期。



酒浇不下胸中恨，吐向青天未必知。




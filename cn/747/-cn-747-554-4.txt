○与袁相公书

伏闻宾位尚有阙员，幸蒙不以常辈知遇，恒不自知愚且贱，思有论荐。窃见朝议郎前太子舍人樊宗师，孝友聪明，家故饶财，身居长嫡，悉推与诸弟。诸弟皆优赡有余，而宗师妻子常寒露饥馁，宗师怡然处之，无有难色。穷经究史，章通句解，至于阴阳、军法、声律，悉皆研极原本。又善为文章，词句刻深，独追古作者为徒，不顾世俗轻重，通微晓事，可与晤语。又习于吏职，识时知变，非如儒生文士，止有偏长。退勇守专，未为宰物者所识，年近五十，遑遑勉勉，思有所试。阁下倘引而致之，密加识察，有少不如所言，愈为欺罔大君子，便宜得弃绝之罪于门下。诚不忍奇宝横弃道侧，而阁下箧椟尚有少阙不满之处，犹足更容，辄冒言之，退增汗慑。谨状。


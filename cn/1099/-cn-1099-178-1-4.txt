○議處宗室 【 宗室】

臣伏承發示、與諸王書、諮議處宗室事宜、　皇上推赤心而欲盡親親之道、在諸王宜布公道而當遵親親之殺也、臣謹與禮官時議得親王郡王鎮輔奉國將軍中尉之封、各以世數為之降殺、著在　祖訓、聖製謂我　太祖高皇帝定制、朕與來者所當遵守也、臣等夫復何言、又聖製近年以來、室室之中、有花生子女甚多、混同妃匹所生者、我　祖宗不加深究、姑收入玉牒、又與之封爵、資其婚嫁、　皇上巳知之明、是宜處之當也、該部方議奏、自今以後、凡花生子女冠帶婚嫁可省也、又議鎮輔奉國將軍中尉凡犯重罪、革為庶人、及曾發高墻放回者、其未革爵所生子女、止許請名、給與冠帶養贍婚嫁、不許請封、其犯革爵後所生子女、止許請名、不許請養贍婚嫁、又議鎮輔奉國將軍而下、凡嫡子俱許請封、無嫡子方許以一庶子請封、其餘止許請名、給以冠帶養贍婚嫁、至奉國中尉、止許一子請封、其餘止許請名、給以冠帶養贍婚嫁可也、凡此皆可以節其末流、可行也但其所擬、俱為未定之詞、合令為歸一之奏、以俟聖斷施行、茲奉聖製、與諸王共議自後凡朝廷皇子、自第二子皆封郡王、親王第二子皆封鎮國將軍、餘各減一等、臣等仰見聖明之意、裁節先自朝廷始、所宜諸王無不思服也、臣等伏思孔子有曰、尊其位、重其祿、同其好惡、所以勸親親也、夫親王郡王以下爵封、　聖祖既有定制自後非獲罪戾者、未嘗減降、臣等竊恐皇上一旦行之、知者以為欲為等殺之宜、不知者反疑失親睦之道、故臣等未敢願　皇上遽行之也、無巳則臣等有一說焉、夫今日所慮宗室之繁衍者。非有他也。以天下財賦有限。供億之不給耳。謹按大明官制、　太祖時、文武官員俱支全俸、自永樂元年、令在京文武官一品二品四分支米、六分支鈔、三品四品、米鈔中半兼支、五品六品、六分米、四分鈔、七品八品、八外米、二分鈔、每新鈔二錠、折米一石、此正因官多而為之樽節也。今合無除禮部前議外、再著禮部奏除親王照舊外、自郡王以下、鎮輔奉國將軍中尉凡全支俸米者、照依在京品官樽節之例米鈔或四六、或中半折支、其見有米鈔兼支者、亦量為逓減、存其爵封。以全親睦之道。減其祿俸。以尊樽節之宜。如此則上不失　祖宗之舊制。下不失宗室之勸心。此臣等區區愚昧之見、報効之誠也、


◇以会稽王昱为丞相、录尚书事诏（太和元年十月）

会稽王体道冲虚，理识明久。阿衡孝宗，有保义之规；辅弼哀皇，尽翼亮之道。朕承洪绪，仍闻善诱。慎徽五教，仪形具瞻，登贤显亲，国之典也。其以为丞相、录尚书事，入朝不趋，赞拜不名，剑履上殿，给羽葆鼓吹班剑六十人。（《御览》二百二十引《晋中兴书》。案：《废帝纪》兴宁三年七月，改封昱为琅邪王，今此仍称会稽者，《简文纪》帝固让，故虽封琅邪，而不去会稽之号。）


◇以谯王承为湘州刺史诏（三年）夫王者体天理物，非群才不足济其务。外建贤哲，以树风声，内睦亲亲，以广藩屏。是以太公封齐，伯禽居鲁，此先王之令典，古今之通义也。我晋开基，列国相望，乃授琅邪武王，镇统东夏；汝南文武，总一淮、许；扶风、梁王，迭据关右；爰暨东瀛，作司并州。今公族虽寡，不逮曩时，岂得替旧章乎！散骑常侍、左将军、谯王承，贞素款亮，志存忠恪，便藩左右，恭肃弥著。今以承监湘州诸军事、南中郎将、湘州刺史。（《晋书·宗室谯王承传》。）

湘州南楚固，以叔父居之。（《书钞》七十二引《晋中兴书》）


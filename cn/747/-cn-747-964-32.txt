○请收市铜物铸钱奏（贞元十五年中书门下）

伏准群官所议铸钱，或请收市人间铜物，令州郡铸钱。当开元以前，未置盐铁使，亦令州郡勾当铸造。令若两税纳匹段，或虑兼要通用见钱，欲令诸道公私铜器各纳所在节度团练防御经略使，便据元敕，给与价直，并折两税，仍令本处军人铸。其铸本请以留州留使年支未用物充，所铸钱便充军府州县公用。当处军人自有粮赐，亦校省本。所资众力，并收众铜。天下并功，速济时用，待一年後铸器物尽则停。其州府有出铜铅可以开铸处，具申有司，便令同诸监冶例，每年与本充铸。其收市铜器期限，并禁铸造买卖铜物等，待议定，便令有司条疏闻奏。其上都铸钱及收铜器，续处分。将欲颁行，尚资周虑，请令中书门下两省御史台并诸司长官商量，重议闻奏。


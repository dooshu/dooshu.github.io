○寄言上篇

孺子道成人之言，父母必怜夸焉。非直父母也，乡人亦异而指之矣。是何也？非所以期孺子也。待以孺子而言成人也，则父母怜之，如乡人指异。即有魁然成人而事孺子，是何人哉！其所以待之视之，用何心也。移是而言，小人不能为君子固也。陷乎罪诛，非暴逆狠戾，而窘於咽喉之空，尺寸之肤，受之不仁，仁人不悯怜之也。今有一乡之吏，遇孺子把弄土涂，折挽草木，则呵而批之曰：“何尔也！”成人者有妄毁淫取，顾不敢动睫而过之，是诚不了一乡矣。吾欲世之大人，无独见乡吏之不了一乡，而不自见所不理；无喝怒於孺子之为，而恬视魁然成人，挽折大草，淫取大物者。本其所以待之之心，从而校之，天下几苏息。


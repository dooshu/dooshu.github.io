○獻戰車疏 【 戰車】

騎戰非中國之所長。而車戰乃夷狄之所短。古有元戎小戎武剛偏廂諸車。制猶未周。臣推廣其制、另造一車、車高五尺四寸。廂闊二尺四寸。前後通長一丈四寸。在上放銃者二人。在下推車并放銃者四人。每車重不過二石遇險但用四人肩行。車上下前後。通用布甲以遮矢石。甲上皆畫猛獸。轅內放銃者亦用布甲護蔽下身。每遇賊先發車十輛或五輛。直衝賊陣。前有阻塞。則首車向前放銃。後有追襲。則尾車向後放銃。若入賊陣。則各車兩廂放銃。使賊馬驚擾。自相蹂踐。其餘車輛。或掎角夾攻。或邀賊歸路。庶可謂萬全之策。


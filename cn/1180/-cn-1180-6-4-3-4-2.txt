挽歌


毓圣恩无极，游仙梦不归。
载逢玄隧改，重念紫宫违。
帐殿松阴合，铃歌薤露晞。
永陵原上月，今夕见重晖。

忆昔推宫范，于今戴母慈。
渚虹方衍庆，风木已兴悲。
专祀隆周典，陪陵备汉仪。
丹旌遥发处，一望一凄其。

虞琴方罢奏，湘瑟久含愁。
班竹无双泪，苍松共一抔。
掖庭春寂寂，山殿夜悠悠。
不尽终天思，凄风三月秋。

晓日金山道，灵向北移。
祗看双凤翣，遥度九龙池。
日月回陵谷，风云护羽仪。
共知明主孝，甘露洒琼枝。

嗣望膺宸极，重闱天寝园。
身违天下养，名极域中尊。
蜃辂迥芳甸，星轩复紫垣。
千秋霜露候，冠佩肃陵原。

自昔亲蚕日，盆缫几度陪。
春风依旧到，仙驭不重回。
北陇泉扉启，西郊辇路开。
彩云偏有意，来去绕陵台。

梧野营新兆，金山从旧封。
镜埋长隐凤，剑化自从龙。
暝色浮千嶂，涛声起万松。
回瞻佳气合，苍翠锁居庸。

北极恩长戴，东朝养未伸。
月残长乐梦，花发霸陵春。
典礼遵前古，哀荣及此辰。
孝思根圣性，伫望几伤神。

地应占沙胜，天开梦日祥。
一辞丹凤辇，长返白云乡。
月落千峰暝，乌啼五夜霜。
尊荣及泉壤，舜孝仰重光。

德以璇闱著，名从玉简传。
无疆元应地，有子正当天。
遗佩藏丹壑，飞入紫烟。
焄蒿霜露夕，怅望自年年。






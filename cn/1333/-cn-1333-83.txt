记壁虎


守宫，一名蜥蜴，俗呼之曰壁虎。长二三寸，四足一尾，常游于壁间。一日，壁虎偶至海滨，见鳄鱼方自水中出。壁虎见之，以其状之类己也（壁虎状极类鳄鱼，而大小悬绝），大异之，趋与语曰：“若非我同类耶？子何食而庞然如是也？”鳄鱼觑见其小也，不欲多与语，第应之曰：“吾因以人为食者。”语讫，入水去。壁虎益诧为奇事，亦欲入水从之。同类谏曰：“予之全身，乃不及其一爪，此波涛汹涌者，入则死耳。必欲从之，必先大与彼等而后可。”壁虎曰：“诚然，我当求其所以自大之术。”遂自鼓其气，肚腹之下，膨胀有加。顾其同类曰：“我之大，足与彼等否？”曰：“不如远甚。”再鼓再问，应亦加之。壁虎叹曰：“吾知之矣。彼因言以人为食者，殆先噬人而后可大乎？吾当试为之。”乃窜至人旁，窥人不察，猛噬其臂。人惊觉，捉而扑杀之。






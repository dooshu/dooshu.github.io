陆游　初寒

江路常逢雨，山城早得寒。

兰凋初解佩，菊老尚加餐。

节物知何负，情怀自鲜欢。

浮生看已熟，不必梦邯郸。

陆游

陆游　初寒

我穷不自活，万事付天公。

今年寒苦晚，雾雨常蒙蒙。

虽逭裘褐忧，坐念疾病攻。

清夜喜不寐，万木号西风。

新霜才几何，瘴疠一扫空。

晓看乌臼林，已有数叶红。

微云时去来，寒日犹曈曨。

振衣起出户，一笑寻邻翁。

陆游

陆游　初寒

重云蔽白日，陂港日夜涸。

秋风才几时，已见霜雪作。

人生各有分，岂必衣狐猚。

吴中冬蔬茂，盘筋不寂寞。

抟泥治墙屋，伐筱补篱落。

薄酒亦醉人，问子胡不乐？

陆游

陆游　初寒

日月谁能驻，风霜忽已高。

公孙分布被，范叔共绨袍。

罢亚炊香甑，蒲萄压小槽。

所惭才已尽，孤咏不能豪。

陆游

陆游　初寒

雨霁林犹滴，泥新路易乾。

萧条山步晚，憔悴客衣单。

小女收鱼笱，童儿放鸭栏。

初寒岂不好，衰病自无欢。

陆游

陆游　初寒

今日霜露冷，凛然悲暮秋。

垂帷跨微火，发箧出轻裘。

徂岁逝将换，残生愈觉浮。

一杯还自闵，小猎记梁州。

陆游

陆游　初寒

船尾寒风不满旗，江边丛祠常掩扉。

行人畏虎少晨起，舟子捕鱼多夜归。

茆叶翻翻带宿雨，苇花漠漠弄斜晖。

伤心到处闻堪杵，九月今年未授衣。

陆游

陆游　初寒

久雨重阳後，清寒小雪前。

拾薪椎髻仆，卖菜掘头船。

薄米全家粥，空床故物毡。

身犹付一歃，名字更须传？

陆游

陆游　初寒

新雁来时岁又残，丹枫数树照江干。

前山云起忽成暝，陋屋雨来初变寒。

身退已收清禁梦，里居终出上恩宽。

作诗老恨无奇思，时取囊中断稿看。

陆游

陆游　初寒

逐禄天涯半此生，明时宽大许归耕。

山围鱼市寒无色，雨掠蓬窗夜有声。

白发青灯身潦倒，残芜落叶岁峥嵘。

尔来有喜君知否，买得乌犍万事轻。

陆游

陆游　初寒

蚊蝇扫迹叶飞初，剩喜幽窗读我书。

墙角短檠真耐久，手中团扇又成疏。

百年作梦行休去，九月无衣亦晏如。

独恨故人消息断，寒江谁与倩双鱼？

陆游

陆游　初寒

老遇初寒候，贫当绝禄时。

衣裘俱在笥，薪炭不愆期。

鹑满群童纲，鱼浮百石陂。

比邻每分饷，扪腹可无饥。

陆游

陆游　初寒

重帘御晚吹，密瓦护晨霜。

焰焰砖炉火，霏霏石鼎香。

行迟依木杖，坐久穴藜床。

昼亦无聊甚，胡为厌夜长？

陆游


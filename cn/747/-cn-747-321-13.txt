○祭亡友张五兄文

维永泰二年岁次庚午正月某朔日，赵郡李华，谨遣从侄詹事府丞廉，以茶乳疏果之奠，敬祭於亡友张五兄博士之灵：呜呼痛哉！先生之终，人伦不幸。况乎小子，最饱道风，何悲如之？先生以道为贵，以德为富，以乐天知命为寿，则非其道而贵者贱也，非其德而富者贫也，不乐天不知命而寿者夭也。然先生道贵德富，加以乐天知命之寿，固无恨矣。所痛者，仁而无後。天道何以为善与？神理何以为正直？滔滔江水，此恸保穷？呜呼哀哉！华残年衰病，足不履地，抚膺而哭，欲往无由。千里申奠，不任酸咽，仁兄先生，俯鉴悲怀。尚享！








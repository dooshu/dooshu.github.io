杭世骏序





作者不易，笺疏家尤难，何也?作者以才为主，而辅之以学，兴到笔随，第抽其平日之腹笥，而纵横曼衍，以极其所至，不必沾沾獭祭也。为之笺与疏者，必语语核其指归，而意象乃明；必字字还其根据，而证佐乃确。才不必言，夫必有什倍于作者之卷轴而后可以从事焉。空陋者固不足以与乎此，粗疏者尤未可以轻试也。李供奉太白，才兼仙佛，致《离骚》之幽，着太史之洁，其于杜也，并驱方轨，未易轩轾也。然注杜者，自宋以后已有千家，至我朝而钱、朱、顾、仇之书出，搜括无遗蕴矣。太白之集，历五百年而始有萧、杨二家，又历五百年而始有盐官胡氏孝辕。孝辕亡后，今且百余年矣，文士林立，未有起而补其阙者。吾友王君载庵，以三家之注、之典未核也，结轖之未疏瀹也，疵缪之未铲削也，专精覃思，寤寐太白于千载之上，一一扣其出处，而究其指归。太白之精神与前注之得失，轩然若揭日月，其诸太白之功臣与?其诸三家之争友与?吾不敢谓载庵之学果什倍于太白；孝辕博极群书，而载庵能掇其瑕砾，即谓之什倍于孝辕可也。且吾言太白才兼仙佛，其蕴蓄为何如耶?二氏之书，与吾儒之著述相埒，上下千古，而能尽读之者，吾于唐得一人焉，曰段柯古，吾于宋得一人焉，曰释氏赞宁，吾于前明得一人焉，曰宋氏潜溪。以近代而论，蒙叟研精内典，而玄门之旨奥未窥；竹垞朱氏自言于竺干之书，诗文未敢阑入，则并蒙叟之长而犹且怖若河汉，他可知矣。载庵早鳏，阒处如退院老僧、空山道士，日研寻于二氏之精英，以其余事而为是书，足以发太白难显之情，而抉三家未窥之妙。书来质余，方望洋惊叹，五体投地，而敢以一言半句相益乎!然其苦心孤诣，余学虽未至，而心故识之，聊识数言，以冠其篇端，以稔夫世之读太白之集者之不易，并稔夫注是集者之尤难也。

乾隆己卯闰月望后一日，友弟杭世骏






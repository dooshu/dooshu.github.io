◇请褒赠王镇恶表（义熙十四年）

故安西司马、征虏将军王镇恶，志节亮直，机略明举。自策名州府，屡著诚绩。荆南遘衅，势据上流，难兴强蕃，忧兼内侮。镇恶轻舟先迈，神兵电临，旰食之虞，一朝雾散。及王师西伐，有事中原，长驱洛阳，肃清湖、陕。入渭之捷，指麾无前，遂廓定咸阳，俘执伪后，克成之效，莫与为畴。实捍城所寄，国之方邵也。近北虏游魂，寇掠渭北，统率众军，曜威扑讨。贼既还奔，还次泾上。故龙骧将军沈田子，忽发狂易，奄加刃害。忠勋未究，受祸不图。痛惜兼至，惋悼无已。伏惟圣怀，为之伤恻。田子狂悖，即已备宪。镇恶诚著艰难，勋参前烈。殊绩未酬，宜蒙追宠。愿敕有司，议其裒赠。（《宋书·王镇恶传》）


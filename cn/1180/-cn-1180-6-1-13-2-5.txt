贺瑞雪表五


灵雪应祈，允兆升平之象；皇穹眷圣，式昭感格之诚。喜气春融，欢声雷动。

恭惟皇上尧仁丕冒，舜德好生。臻中和位育之功，极参赞财成之道。祁寒暑雨，洞悉小民之艰；黍稷稻粱，恒切有秋之望。属冬时之既届，偶雪泽之犹愆。爰轸宸衷，恐妨农务。斋心内殿，惟翼翼以钦承；躬祷雩坛，俨洋洋其陟降。至诚必飨，克敬惟亲。六合同云，遂作轻盈之絮；九天飞霰，旋开顷刻之花。冈原皓若堆琼，衢路纷如连璧。既沾既足，永无螟螣之虞；以耘以耕，豫卜茨梁之积。农歌于野，忻玄泽之兆丰；士庆于朝，仰圣心之允合。是皆皇上功侔造化，用能粒我蒸民者也。

臣等睹兹灵贶，曷既名言。欢呼敢效乎虫鸣，踊跃岂殊于兽舞。伏愿道超无外，德契重玄。敬记鲁年，奠万国于春台玉烛；肆歌周雅，祝一人如山阜冈陵。






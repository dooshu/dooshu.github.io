○為夷酋欵塞酌議事宜疏 【 受款事宜】

臣會同廵撫右僉都御史方某、議照封疆邊事、臣等職任攸關、夷狄歸降、國家體統所係、詎容輕率、馴致貽患、歷查虜酋俺荅擁數萬之眾、橫行塞外、幾五十年、威制諸夷、侵擾邊圉、最為強橫、把漢那吉、的係俺答親孫素所鍾愛。平時驕貴。非諸夷之比。今乃祖孫相忤。輕弃其親。千里來降。夫豈人力所致。茲盖恭遇我　皇上神武不殺、至仁無敵、格天心之助順、攝外夷以來王、適虜運將衰、神厭夷德、使之蕭墻啟釁。骨肉叛離。致此內變。臣歷考古昔漢唐盛時。夷狄歸附。往往有之當旹處置互有得失謂其異類。因而殲之者。平論古事深為得宜固非王者大一統之仁。矜誇好大。寵幸逾制者。尤非尊中國賤夷狄之義。非仁無以柔遠。非義終以召禍。古有明徵。今可為監。茲把漢那吉之來降。雖若甚微。其關係華夷之分。實當慎重。始之不謹。將貽後艱。臣等再思把漢雖俺酋之孫。乘憤而來。黨與寡少。非率眾歸附之比。但宜給之宅舍。授之職衘。豐其餼廩。易其服用。以悅其心。嚴防出入。禁絕交通。以虞其詐。誘之以話言。示之以大義。攝之以兵威。亂之以醉酒。以察其志。歲月既久。果無異心。徐為錄用。俾其自效。若俺答果肆勒兵。近邊索取。則明行曉告。許其生還。諭以禍福。因與為市。責令俺酋將版升諸逆賊首趙全等。生擒解送。被掠人口。悉放南歸。然後優加賞給。以禮遣還。一以陰中其老牛舐犢之思。一以潛奪其兇頑啖噬之氣。彼雖豺虎。寧不知恩昔逋獍梟。亦獲正法。策之上也。若俺酋倚恃桀傲。稱兵強索。不可理諭。得力在我守禦有餘則恩威可以兩行申飭諸將。嚴兵固守。隨機拒戰。俾再遭挫折。必思悔禍。如搆患無巳。則明示盡殺以撓其志。彼若望其生還。必懼我之制其死命。其心既奪其氣易沮計必不敢大肆狂逞。而吾策可行。策之中也。若老酋昏悖。不顧其孫。弃而不求。假使俺答弃而不求則一時或以為無関輕重故引漢事使之分立虜庭實制虜之一奇也則當厚加資養。訓以德禮。結以恩信。如歷代待外國之質子。其部下餘眾。有相繼來降者。就於各邊從便容收駐。牧責令把漢統領。略如漢人置屬國。居烏桓之制。俟老酋既死。其子黃台吉必兼統其眾。因將那吉。加以名號。送還本土。令其收集餘眾。自為一部。舊存部落。見故主之得歸。勢必響應。黃酋聞其姪之復反。勢必忿爭。彼若兩族相持我則兩利俱存彼若互相仇殺我則按兵稱助盖推亡固存。把漢必知懷德。掖此扞彼。黃酋亦自畏威。在彼將無暇侵陵。在我亦遂得休息。策之終也。若循習舊例。安置海濱。使之抑欝愁苦。不過為中國禁錮之囚。使老酋聞其生存。日切南望。侵擾不巳。後雖曲處。徒取夷輕。尤不宜給配諸將。使之隨營殺賊。立功報効。彼恃驕貴之素。不受驅策。駕馭失道。怨望斯生。頓生颺去之心。終貽反噬之悔。均非長慮卻顧。禦虜安邊之宜。再照那吉之降。本以少年未敢自决。皆係本夷乳母之父夷俗名為奶公。各夷視同親父。即夷名阿力哥者。主持其行止。若可各賜一官。以慰其志。尤鼓舞之大機。使遠人遂歸化之心。黠虜得制禦之略。伏乞　勑下兵部廣集眾議。如臣等所言不謬。酌定機宜。覆示臣等相機禦防、庶國體尊崇。恩威廣被而封疆獲寧謐之休矣。


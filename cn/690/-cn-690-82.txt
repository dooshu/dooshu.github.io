卷八十二



卷之八十二

洪武六年五月壬寅朔。

以北平之博野、高阳、定兴、新城四县隶保定府。

礼部尚书牛谅奏定太岁、风云雷雨、岳镇、海渎、山川、城隍诸神祈报，告祭神位，春、秋祈报，凡一十五坛，中太岁、风云雷雨、五岳、五镇、四海，凡五坛，东西各五坛，东则四渎、京畿山川、春、秋二季，月将、京都各府城隍，西则钟山、甘肃山川，夏、冬二季、月将、旗纛、战船等神。若有事告祭，则设神位，凡二十八坛，中五坛与祈报同，东四渎、京畿、湖广、山东、河南、北平、广西、四川、甘肃等处山川、夏、冬二季、月将、京都城隍，凡一十二坛，西钟山、江西、浙江、福建、山西、陕西、广东、辽东山川、春、秋二季、月将、旗纛、战船等神，凡一十一坛。若亲祀，则每坛牲用犊一、羊一、豕一、笾、豆各十、簠、簋各二、登一、铏二、酒盏三十，帛太岁一、风云雷雨四、钟山一、京畿山川四、甘肃山川二、春夏秋冬四季、月将各三、京都各府城隍共二，俱白色，五岳、五镇各五、四海四，各随方色，四渎四，黑色，旗纛、战船等神共七，黑色二、白色五，共用酒尊一十三，祝一。先期，皇帝斋二日，陪祀执事官同。前祀一日，中书丞相朝服省牲。至日清晨，皇帝具皮弁服入就位。典仪唱“迎神”，协律郎举麾，奏《保和》之曲，执事官于各坛神位前斟酒。典仪唱“请行礼”，太常奏有司“谨具，请行事”，皇帝再拜，百官同。典仪唱“奠帛，行初献礼”，皇帝诣盥洗位搢圭，盥说，出圭，诣酒尊所，执事者以爵受，泛齐，协律郎举麾，奏《中和》之曲、《武功》之舞。皇帝至太岁神位前，搢圭，奠帛，献爵，出圭，俯伏，兴，平身，次诣各坛神位，每三坛一次，行礼如上仪。各坛礼毕，诣读祝所跪，百官皆跪，读祝官取祝，跪读。讫，皇帝俯伏，兴，平身，百官皆俯伏，兴，平身，皇帝复位，再拜，兴。典仪唱“行亚献礼”，协律郎举麾，奏《肃和》之曲、《文德》之舞，执事官于各坛神位前斟酒，皇帝再拜，兴。典仪唱“行终献礼”，协律郎举麾，奏《凝和》之曲、《文德》之舞，仪同亚献。典仪唱“饮福，受胙”，皇帝诣饮福位，搢圭，受爵，饮福酒，以爵授执事者，受胙，以授左右，出圭，俯伏，兴，再拜，复位，在位官皆再拜。典仪唱“彻豆”，协律郎举麾，奏《寿和》之曲，执事官各彻豆。典仪唱“送神”，协律郎举麾，奏《豫和》之曲，皇帝再拜，百官皆再拜，读祝官捧祝，掌祭官捧帛馔，各诣燎位。典仪唱“望燎”，协律郎举麾，奏《熙和》之曲，皇帝诣望燎位举火，太常卿奏“礼毕”。其祝文曰：“维神主司民物，参赞天地，化机发育有功。考于古典，历代有春告之礼。今当一岁之初，农事将兴，谨以牲醴庶品，用伸祭告，所冀风雨以时，年岁丰稔，民物咸遂，军民皆安。”秋报曰：“今农事告成，谨以牲币醴齐，粢盛庶品，用伸报祭。”余同春祈。又命《乐章·迎神篇》曰：“吉日良辰，祀典式陈，太岁、尊神、雷雨风云、岳镇、海渎、山川、城隍内而中国外，及四方濯濯厥灵，昭鉴我心，以候以迎，来格来歆。”自奠帛以下，则皆如旧文。

《祖训录》成。其目十有三，曰箴戒，曰持守，曰严祭祀，曰谨出入，曰慎国政，曰礼仪，曰法律，曰内令，曰内官，曰职制，曰兵卫，曰营缮，曰供用。上亲为之序曰：“朕观自古国家建立法制，皆在始受命之君。当时法已定，人已守，是以恩威加于海内，民用平康，盖其创业之初，备尝艰苦，阅人既多，历事亦熟，比之生长深宫之主未谙世故及僻处山林之士自矜已长者，甚相远矣。朕幼而孤贫，长值兵乱，年二十四，委身行伍，为人调用者三年，继而收揽英俊，习练兵之方谋，与群雄并驱，劳心焦思，虑患防微，近二十载，乃能剿除强敌，统一海宇，人之情伪，亦颇知之，故以所见、所行与群臣定为国法，革元胡俗，去姑息之政治。旧习污染之徒，且群雄之强盛诡诈，至难服也，而朕已服之；民经世乱，欲度兵荒，务习奸猾，至难齐也，而朕已齐之。盖自平武昌以来，即议定著律令，损益更改，不计遍数，经今十年，始得成就，颁而行之。民渐知禁，至于开导后人，复为《祖训录》一编，立为定法，大书揭于西庑，朝夕观览，以求至当，首尾六年，凡七誊曩，至今方定，岂非难哉？盖俗儒多是古非今，奸吏常舞文弄法，自非博采众长，即与果断，则被其眩惑，莫能有所成也。今令礼部刊印成书，以传永久，凡我子孙，钦承朕命，无作聪明，乱我已成之法，一字不可改易，非但不负朕垂法之意，而天地、祖宗亦将孚佑于无穷矣。呜呼！其敬戒之哉！”于是颁赐诸王，且录于谨身殿东庑、乾清宫东壁，仍令诸王书于王宫正殿、内宫东壁，以时观省。上因谓侍臣曰：“朕著《祖训录》，所以垂训子孙，朕更历世故，创业艰难，常虑子孙不知所守，故为此书，日夜以思，具悉周至， 绎六年，始克成编。后世子孙守之则永保天禄，苟作聪明，乱旧章，是违祖训矣。”侍臣对曰：“自古创业之主，其虑事周详，立法垂训，必有典则，若后世子孙不知而轻改，鲜有不败。故经云：‘不愆不忘，率有旧章。’”上曰：“日月之能久照万世，不改其明；尧舜之道不息万世，不改其行。三代因时损益者，其小过不及耳。若一代定法，有不可轻改，故荒坠厥绪，几于亡夏，颠覆典刑，几于亡商。后世子孙，当思敬守祖法。”

癸卯，命濠梁行大都督府造渡淮浮桥，定其制为方舟七十二联络横水，水涨舟稀则续以木板。既而，临濠行大都督府奏：“淮河浮桥，始议用方舟，舟短而阔，遇河流泛涨，恐为所冲，若改其式，俾中宽而长，首尾锐足，以拒风涛之冲激，其舟止用四十有五。”诏从之。

河东盐运司奏：“自洪武二年至五年终，盐课凡百二十一万引。”

以河南府学训导开济为国子助教。

诏定公侯以下家庙礼仪。礼部官议：“凡公侯、品官，别为祠屋三间于所居之东，以祀高、曾祖考，并祔位，如祠堂未备，奉主于中堂享祭。二品以上羊一、豕一，五品以上羊一，以下豕一，皆分四体熟而荐之，不能具牲者设馔享之，所用器皿随官品第，称家有无。祭之前二日，主祭者闻于上，免朝参。凡祭于四仲之月，择吉日，或春、秋分、冬、夏至，亦可其仪。前期一日，主祭者致齐，执事者洒扫，祭所陈设、仪物，亲监宰牲。至晚，主妇监造祭馔。是夕，主祭以下沐浴更衣，宿于外舍。明日质明，率预祭诸亲，主妇率预祭众妇，诣祭所，实蔬果、酒馔于器。生祭者盥帨讫，诣祠堂，捧正位、祔位神主、椟，各置于一盘，令亲子弟各一员捧至祭所。主祭开椟，捧各祖考神主，主妇开椟，捧各祖妣神主，以序安奉于位，子弟捧祔食神主，置于东西壁边。执事者进馔，读祝者一人，就赞礼，以子弟、亲族为之。陈设神位讫，各就位，主祭在东，伯叔诸兄立于其前稍东，诸亲立于其后，主妇在西，母及诸母立于其前稍西，妇女立于其后。赞拜：主祭、主妇以下皆再拜，主祭者诣香案前跪三，上香献酒，奠酒于高祖、祖妣前，由曾祖而下皆如之。执事酌酒于祔位前，读祝，跪读讫，赞拜。主祭者复位，与主妇皆再拜，再献、终献并如之，惟不读祝。每献执事者于祔位，更酌酒，献毕，赞拜，主祭、主妇以下复再拜。焚、祝并纸钱于中庭，礼毕，主祭者安神主于椟，如初。是日，设筵，享祭馔，男、女异席，余胙分诸亲友及下执事。”制曰：“可。”

成都卫指挥使袁洪等讨平滕大寨蛮人，班师。命定功赏，总兵、指挥绮、帛各四匹，领兵指挥绮、帛各三匹，千户而下赐有差，克寨军士白金人二两，战没者倍之，伤故者视军士增其半。

亲王仪仗车辂成。先是，诏议亲王仪仗车辂之制。礼官及诸儒臣历考唐、宋而损益之，定议以闻，上命工部如式制之。至是成，诏给秦、晋、今上、吴、楚、靖江诸王。其仪仗之制：宫门外，方色旗二，青色白泽旗二，执人随旗色，皆戎服殿下，设绛引旛。戟氅、戈氅、锽氅、班剑、梧枝、立瓜、卧瓜、仪刀、镫杖、骨朵斧各二，响节八，交椅、脚踏、水樽、水盆各一，团扇四，盖二，皆以校尉执之。校尉服用交脚幞头、红绿辟邪兽团花裙袄、铜葵花束带、皂靴。殿上，拂子二，香炉、香盒、唾壶、唾盂各一。车辂之制：自顶至轮脚高一丈二寸五分，内辂顶三层，高二尺二寸五分，柱高五尺，平盘高二寸五分，辕条至轮脚二尺七寸五分，四角方，阔五尺二寸五分，辕条二，各长一丈六尺五寸，自辕条至鴈翅板，阔五尺九寸五分，车辋阔四寸厚三寸。朱红漆辂厢一，座前叠胜花窗二扇，周围下嵌，实剔云龙沉香色描金板，屏风抹金，铜钉铰，朱红漆，周围阑干嵌玲珑彩色云明金龙板，厢花抹金，铜钉铰，阑干象牙蹲龙十二，天轮顶圈三，道明金装明耀叶板七十二片，系耀叶绢带七十二条，周围大红文绮轮衣三层，上绣瑞草辂顶青文绮挽罩。上安抹金铜火珠一、青文绮绣云龙络带四条、羊肝色漆座椅一、大红文绮围幕一、织金大小绮座褥四、绒锦满褥一、大红绮垫褥一、红油雨衣一、红竹帘三、大红线罗太常旗二、花氊单二、红油高梯二、升辂梯一、朱红漆行马一、驾辂鞍辔四、抹金铜兽面四、皮夹顶马鞍笼四、诞马辔八、红缨八、绒绣韀八。

上谕中书省臣曰：“马虽至驽，策励可以致远；木虽至朴，绳削可以致用；人虽至愚，勉教可使成材。故圣人之教无弃人，君子之化无鄙俗。朕观今之为吏者，寡于学术，惟弄文法，故犯罪者多，若得贤官长以表率之，又日聚而教之，及告以古人为吏而致通显者与夫守身保家之道，岂有不化而为善乎？自今省台、六部官遇有暇时，集属吏，或教以经史，或讲以时务，以变其气质，年终考之，视其率教与否，则可以知其贤、不肖矣。”

乙巳，以宣宁侯曹良臣子泰袭爵。

命大都督府：“凡故军之妻在营守节及愿还乡者，倍与优给，冬寒加给薪炭，其欲改嫁依亲者听。”

卿云见。

丙午，豹韬卫军妻周氏一产三男，命赐钱万二千，俾求乳母养之。

命长兴侯耿炳文于西安、凤翔、平凉、庆阳、延安、巩昌、临洮诸府旧军内选一万九千人充秦王府护卫军士。

房州人叚文秀自称参政，伪立官属，聚众作乱，据鲤鱼山，卫国公邓愈发兵捕斩之。

太原府阳曲县地震。

戊申，诏山西都卫于鴈门关、太和岭并武、朔等州县山谷冲要之处，凡七十有三，俱设戍兵，以防胡寇。

己酉，开封府封丘县蝗。

赐监察御史答禄与权羊、酒，仍赐其妻罗衣一袭，白纻衣一袭。

夜有流星大如杯，青色，起自天庙西南，行至游气中没。

癸丑，赐大都督府同知沐英铜陵县田十二顷四十亩，岁计租五百四十八石。

丙辰，赐翰林编脩王辉几榻、帏帐、衾褥。

戊午，命吏部定天下文武各司官职名并该掌印信，以为定式。

庚申，胡兵入寇武、朔等州。时大将军徐达驻师临清，报至，遣临江侯陈德、巩昌侯郭之兴率兵往击之。

癸亥夏至，祭皇地祗于方丘。

甲子，儋州宜伦县民陈昆六等作乱，攻陷州治，广东都卫发兵剿捕之。

指挥万亿招集四川旧将士四千七百五十六人至京师。

乙丑，诏定官员侍坐礼。

置秦州守御千户所。

永福县民诱众作乱，福州卫兵擒斩之。

命造“扈驾先锋”金字银牌一千五百面，寻革去，改制为守卫金牌，其制以铜为之，涂以金，高一尺，阔三寸，以“仁义礼智信”为号。仁字号上钑独龙盘云花，公、侯、伯、都、督佩之；义字号钑金伏虎盘云花，指挥佩之；礼字号钑獬豸盘云花，千户卫镇抚佩之；智字号钑狮子盘云花，百户所镇抚佩之；信字号钑盘云花，将军佩之。二面俱有篆文，一曰守卫，一曰随驾。守卫官员悬带此牌直宿，不许借挂，牌首仍为圆窍，贯以青丝绦，俱掌于尚宝司。凡公、侯、伯、都督、指挥、千、百户、镇抚及将军随驾应直宿卫者，许关给佩带，下直则纳之国朝。将军之设，选躯体丰伟、有勇力者为之，号曰“天武将军”，立将军、千、百户、总旗统属其众，以年深者等而升之。凡早晚朝及宿卫扈驾，俱执金瓜，披铁甲，佩弓矢，冠红缨铁盔帽，列侍左右，如大朝会，则披金甲、金盔帽，列侍殿庭，俱有定数。其有品秩者，依品俸级，余皆支米二石。若亡故子弟愿代者，验有勇力，方许，民及人材投充者，亦验其可否而用之。初隶拱卫指挥使司，后隶锦衣卫，止称曰将军。

戊辰，以工部侍郎李敏为尚书。

庚午，赐翰林编脩王琏几榻、帏帐、衾褥。

赐吐蕃等处及宁夏、兴和来降头目一百二十八人月粮、钱布有差。

是月，应天府江宁县、镇江府丹徒县、常州府江阴、无锡二县、淮安府沐阳县、苏州府长洲县、嘉兴府嘉兴县、绍兴府诸暨县、开封府兰阳县、青州府益都县、武昌府江夏县及扬州府属邑并雨雹。

置西安前卫。

内使监典簿苏某有罪诛。








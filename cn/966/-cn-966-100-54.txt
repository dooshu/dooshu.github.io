黄彦平　约建德蔡令游梅山晨起微雪

长年踪迹困尘埃，几向名山勒驾回。

闲约访僧寻野寺，翻成踏雪看官梅。

岫云要是无心出，溪月犹能有兴来。

竹折松欹更愁绝，不妨吟赏助清哀。

黄彦平

黄彦平　约建德蔡令游梅山晨起微雪

青回沙际草先知，稍傍芳林上故枝。

野寺残僧微雪后，冻云寒雁共来时。

不愁眼里无诗本，却要胸中有画师。

已拚入城官长驾，留连风物得归迟。

黄彦平


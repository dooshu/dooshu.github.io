○论仆射中丞相见仪制疏

左右仆射，师长庶寮，开元中名之丞相，其後虽去三事机务，犹总百司之权，表状之中，不署其姓。尚书已下，每月合衙上日，百寮列班，宰相居上，中丞、御史列位於廷。礼仪之崇，中外特异。所以自武德、贞观已来，圣君贤臣，布政除弊，不革此礼，谓为合宜。苟有不安，寻亦合废。近年缘有才不当位，恩加特拜者，遂从权便，不用旧仪。酌於群情，事实未当。今或有仆射初除，就中丞院门相看，即与欲参何殊？或中丞新授，亦无见仆射处及参贺处；或仆射先至，中丞後来，宪度乖宜，尊卑倒置。傥人才忝位，自合别授贤良；若朝命守官，岂得有亏法制？伏望下百寮详定事体，使永可遵行。


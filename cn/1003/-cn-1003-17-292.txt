曾几　题程伯禹给事漫吾亭

漫郎专一溪，万事俱不理。

胡为堕我相，名字出奇诡。

山林轩冕欤，等是寄焉耳。

程公傍亭意，道眼深照此。

端居亦偶然，小出聊复尔。

宣城幻事了，却梦归故里。

结庐澄潭上，尽室清镜里。

木阴凉夏簟，荷气馥秋水。

遥岑招不来，为我列窗几。

昔吾与今吾，念念如脱屣。

心期次山外，人要安石起。

公勿赋远游，行应去天咫。

曾几


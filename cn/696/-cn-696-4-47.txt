岁暮怀舒章


其一


北风动地满燕关，天外孤鸿去未还。
匹马桑乾河上夜，一轮明月万重山。

其二


悲歌一曲弃繻生，滟滟龙文匣里明。
燕市楼台三十万，不知何处有荆卿。

其三


南城榆柳郁苍苍，绕树啼乌落日黄。
此地朔风吹不尽，因君短褐更飞霜。

其四


壮士辞家意若何，风尘无计更婆娑。
知君旧有平胡策，汉署于今待诏多。

其五


北地胡姬锦作茵，江南才子玉嶙峋。
樽前白苧思无限，眼底黄金愁杀人。

其六


郢中高唱本苍凉，子去风流欲断肠。
惟有多情怜宋玉，紫箫一夜满三湘（舒章行后，予与辕文小有酬和）。

其七


故人高卧白云庐，海内交游尽索居。
不得与君同叹息，枞阳昨日数行书（时得密之书）。

其八


十年比翼共徘徊，薄暮横云万里开。
昨岁予游郯子国（去岁冬尽，予在郯城），今春君上郭隗台。





○令陈直言诏

前政多僻，人不聊生，怨讟如雠，尝无控告。黎民易子而食，郡县犹有馀粮。遂使聚敛无厌，穷兵不已，忠良屏迹，邪伪当涂。庆妖怪为祯祥，称希旨为奉法，至於亡灭，上莫之知，静言其事，可为太息者也。朕恭膺宝历，救斯兆庶，思革前弊，念兹在兹。起军以来，於今期月，军书羽檄，日有百数，一言一事，皆亲览焉。未明求衣，中夜不寐，恐一物之失所，虑一理之有屈。但四方州镇，习俗未惩，表疏因循，尚多迂诞。申请盗贼，不肯至言，论民疾苦，每亏实录。妄引哲玉，深相佞媚；假托符瑞，极笔阿谀。乱语细书，动盈数纸，非直乖於体用，固亦失於事情。千里而伫於一言，万机凑於一日。表奏如是，稽疑处断，不知此者，谓我何哉？宜颁告远近，知朕至意。


○谕侍臣绝谗构论

朕历观前代，谗佞之徒，皆国蝥贼，巧令朋比。暗主庸君，莫不迷惑；忠臣孝子，泣血衔冤，故丛兰欲茂，秋风败之；王者欲明，谗人蔽之。如齐、隋间事，斛律明月齐朝良将，威震敌国，周家每岁斫汾河冰，虑齐兵西度。及明月被祖孝徵谗构伏诛，周人始有吞齐之心。高颎有经国大才，为隋文帝赞成霸业，知国政者一十馀载，天下赖以康宁。文帝唯妇言是听，特令摈斥，及为炀帝所杀，刑政由是衰坏。又隋太子勇抚军监国，凡二十年，早有定分。杨素欺主罔上，贼害良民，使父子道灭，逆乱之源，自此开矣。隋文既淆混嫡庶，竟祸及其身，社稷寻亦覆败。古人云：“代乱则谗胜”，诚非妄言。朕每防萌杜渐，用绝谗构之端，犹恐心力所不至，或不能觉悟。前史云：猛兽处山林，藜藿为之不采；直臣立朝廷，奸邪为之寝谋。此实朕所望於群公也。


○清理遼東屯田疏 【 遼東屯田】

竊惟遼東　京師左臂也。一面瀕海。三面與虜隣。惟山海關通一線之路。與內地相接。舟車商賈之利。歲不能十一焉。故上之所以給軍需。下之所以供歲事。舍耕稼之外。無他策矣。地多沃壤。鮮賦稅。常薄種而廣收。獨其人不習葢藏。一遇荒年。無路乞禾?翟。輒相繼填溝壑。且先年既改屯軍為操軍。兵荒相尋。尺籍消耗。耕作之業。率歸舍餘。屯軍已盡廢矣。舉千里曠土、皆欲同時興耒耜。其勢能乎。近賴撫臣勞來安集、寬召種之令、人皆翕然就之始知有生民之樂、但遼河以東。人多輻湊。漸可招犭?來。惟河西地方。屯堡蕭然。十室九空。其間附城而居者。復有操備送迎之苦。勸相開墾。當為漸圖。若不因地制宜。曲加存恤。恐歲月遷延。汙萊猶舊雖有良法。亦徒託諸空言而已。臣親歷邊陲、從宜計畫、及會同撫按衙門、更相考訂、共要其成、乞　勑該部參酌施行　一設圈臺以便收保、遼東沃野千里。凡附近城堡者、無尺寸不耕。惟曠遠之地。滿目蒿萊。無慮千百頃。葢零賊出沒。恐無從遮蔽也。今行該寺道、查各處荒田、凡甚耕穫者、督行將領各就其便利、撥軍管種。耕則通力合作。收則計畝均分。處給牛種。隨便還官。仍相度地宜。督令修築圈臺遠近聯絡。如零騎入境。即收歛人牛。先為防避計。其同田軍士。或專耕獲。或為哨望。彼此更番。利害同情。耕於此。守於此。食足兵強。而戰亦可恃矣。此與營田之法。跡雖近似。而其實大異。　一寬糧額以勸開墾查得該鎮最多可耕之地而無其人。或有可耕之人。而無其具。且歲事荒歉。虜患頻仍。開墾曾未踰年。而徵斂誅求。迄無寧日。往往苦於包賠。雖三尺之童。亦知所趨避矣。孰能強之。今既撥軍耕種。凡一應圈臺。皆責其併工修築。以為耕牧之地。用力用勞。非旦夕可以坐享其成也。若仍照額徵糧。即慮始之難。巳疑信相半。又安保其不終廢耶。今議開墾六年後。如果成業。然後酌量分數。定立差等。隨其遠近肥瘠。從宜起科。使人人皆知其為永久之利。則荒田無不盡墾矣。　一開溝洫以備旱潦、遼東地方。多平原易野。而岡阜之高低起伏。亦曲折相尋。其間接連河海者千百十一耳故旱魃為殃。則赤地千里。疏濬水利乃屯田之本計也霖雨彌月。則泛溢成湖。天災流行。秋成失望。凡以其備之無策耳。今行各寺道、選委有心計文武職官。相度地形。定溝洫之制。河流可導也。則因其勢而利導之。其或彼此相隔。疏濬為難。則審視下流。開鑿渠堰。遠近大小。順其方隅使原隰高下水有所歸潦則疏之以為容納之區。旱則引之以資灌溉之利。而何凶年之足慮乎。劑量既定。揆日程工。舉千百人而相率為之。即塹山堙谷。當不勞餘力。况興此役於原野。而督責以考其成直在舉手投足間耳。又何難焉。此不惟可以興水利而亦足以禦胡馬　一別功罪以專責成、遼東地廣人稀。歲多零賊。鈔掠無常。非以耕種之事屬將校任之則觀望畏難欲士卒各安其業。决不可得也。今行各寺道督同將官。隨地分布。多者千人以上。少亦不下數百人。聲援相應。合耦而耕。即千百頃可旬日迄工其地閒曠已久。土膏甚潤。菽麥既播。生意勃然。二月而耕。東作在息兵之後七月而穫。西成在防秋之前。併力舉之。亦不過浹旬耳。然此必將官親為提督。察其勤惰而勸懲之。每年以收成之多寡。課將領之殿最。督率有功者。特加獎勵。勸相無方者。嚴行戒飭。分別具　題而賞罰行焉。則彼此責成。各以哨隊相統率。不令而自行矣。　一廣召種以闢荒蕪、查得　國初設屯田、歲徵糧草以給操軍、實兵農相濟之利也、遼東自成化以後、盡將屯軍改為操軍、而屯田之廢墜非一日矣、故有其地而無其人雖在上者日窮其智力、將安施乎、邇年來惟操軍之幫丁、及各該舍餘耕種者、猶納糧不缺、其他丁力單寡者、調操且無寧日、豈暇從事畎畝耶、以臣愚見揣之、撥軍耕種。固為良策。然東戰西守。或無常期。春作秋收。恐無常業。其成效猶難必也。合無示諭各該衞所等衙門、除屯田見種納糧者、不許紛更外、其餘荒蕪者、無分官旗舍餘。寄籍客戶。聽其自行認種。各照頃畝告給牛種待五年之後。若有收成。仍分別上中下。辦納屯糧。其有逼臨虜穴。及工力繁難者。永不起科。若原主告爭。不得追奪。另查荒田給還。此亦多方招犭?來之法。臣廵歷所至、紛紛具告、開墾者、已經批行各寺道衙門、查撥耕種、葢耒耜徧野、則蓄積富饒、軍士以折色而糴買供家商人以鹽糧而報中規利皆隨在各足。不待遠求。其為塞上之利亦博矣　一清迯丁以便招集、查得該鎮行伍空虛、屯田蕪穢、多田數年來、或殺虜於強寇、或凍餒於荒年、戶口消沉、日益月甚、其間亦有乘時逃竄。所至為家。避差科之勞。懼戰鬪之苦。相率走匿於窮鄉東南山乃其淵藪也一二年來。或相繼投軍。然一姓報名。數姓影射。一丁在冊。數丁安閑。若盡法搜查。恐追求太激。或失撫宇之宜。今須議行保甲。譏察面生可疑之人。凡見在人丁。戶分主客。俱令登報。不許扶同隱漏。待清查既畢。然後下令曰。凡流寓此地者。原日逋負。及各色罪名。通行蠲免。聽其各相朋合。每五丁抽一強壯者。守禦地方。餘四人即為幫丁。給以屯田。儘力開墾。一如撥軍耕種事例。五年之後。果有收成。方量徵子粒。或永不起科。則彼得墾田互相存活而官得壯丁堪備戰守一舉而數利具焉。先年撫臣招兵東南山。有願備鞍馬投充報效。不終朝而應募者數千人。彼謂生聚既廣。終不能免役於官。故以報效為詞。告取壯丁。占據名下。雖曰用命於官實所以為自全計也今優以幫丁。給以屯田惟其情之所欲。而曲遂其私。彼將聞風來歸之恐後矣。此不惟可以墾屯田。而亦可以實軍伍也　一議營田以廣儲蓄、查得該鎮屯田拋棄數多。往往缺人佃種。故先年改為營田。撥軍耕作。牛具種子。給領於官。終歲以農為專責。而戰守不與焉。故人皆爭為營田之軍為其有利而無害也况月糧之外。復給口糧。而歲斂所入。原無常數。百計侵漁。曲事蒙蔽者所至有之。故就其月之所給。計其歲之所收。多寡較量。或有大相懸絕者。田雖不至荒蕪。而權其損益。所得幾何。今遽行停罷。則其田拋荒。尤為失策。合無令其照舊耕種。聖祖屯田原先抵月糧而另納餘糧也先將應納額糧。抵其歲支本折之數。仍查羨餘若干。盡入官倉。以備支用。如遇警報。雖免其身親赴敵。而防守城池。皆一體編派。使不得規避苟全。庶無苦樂不均矣。凡此皆為一時權宜之法。若有可耕之人。即改復屯田。盡革營田名色、軍回原伍。照常操備。此上策也。　一寬海禁以備接濟、遼東地當瀕海土人以力農為本業。自嘉靖三十六七年。災虜相仍。米價騰湧。人且相食。葢舟楫不通。商販鮮至。豐年積粟之家既不能貿易以規利一遇荒歉又不能稱貸於他方。此生計蕭條。閭里丘墟。職此故也。查得山東海運。自登萊達金州旅順口。僅一晝夜。往跡具存。可按也。後以布花解本色。為登萊之累。遂罷海運。而解折色。前後議復者。持論紛然。竟寢不報。夫海道通行。不獨商賈輳集。遼東一鎮附山東省聖祖創制本欲其相通故時行海運以贍給之一如通都且遼東饑則以移粟望山東山東饑則以移粟望遼東彼此兼濟豈獨遼人之利耶或謂海禁通。則戍卒逋逃。無從譏察。而倭寇或出沒海島間禍且不測。况萬頃波濤。民其魚鼈。能勿慮乎。夫驗引盤詰。禁例甚嚴。金州與登萊。原有委官。成法具在。悉舉而行之。其孰能飛渡耶。倭寇犯遼東。自望海堝殲其黨殆盡。垂二百年。影滅跡絕。估試行之。果海寇至。即行報罷。寧獨無策耶。若必念風濤之惡。則成化以前。未聞有覆溺之患。何今日為慮之深也。但議復海運則登萊不免有造船之費而布花徵本色。民苦其擾。當事者輒附會他說。以滋羣疑。今惟開其禁使商賈通行所在官司嚴盤詰之令重逋逃之罰不許姑息以長姦。其山東布花。仍舊徵折色。由山海關轉解。庶乎官不勞而民不擾。遼東山東兩利俱全矣。否則饑饉相仍。乃皇皇求活於　內帑。是何異引西江之水、而救涸轍之鮒魚、其勢之相及、能幾何哉、况遼東一鎮。以寧前為咽喉之地。扼寧前。則全鎮危矣。所以為應援者。猶幸金州濱海。通道登萊。苦必疑懼而閉之。恐變起不虞。呼號無路。杞人之憂、葢有不忍言者、或曰海道弛其禁、誠利矣、若軍士變姓名、望風鼠竄、雖殺之不能禁也、若不先期籌畫、著為定例、必待荒年、及事勢不容巳者、乃間一行之、救時之策庶幾可行、夫由前所言者、為百世經久之利、由後所言者、乃一時變通之權、决擇取裁、是地方任事諸臣、審圖其所便宜云耳、　一革關稅以資農末、竊惟山海關控扼胡虜、箝制逋逃、凡有附帶違禁貨物者、悉捕治之、此關法也、各省商人往來於此、百貨兼備。而農具亦於是取給焉。先年抽稅之例、始於太監李能、後主事鄔閱守關、業巳　奏革、近緣薊遼二鎮以撫夷之費。遂仍舊額抽盤。歲入凡四千兩有奇。夫商人冐不測之險。而行貨絕域遠踰數千里。單騎孤囊。晝有風塵之警。頹垣葦戶。夜無衽席之家。彼強顏為此者。欲規十一之利。以自封殖焉耳。若所至關隘。復苦索之。彼揆度於盈縮之間。或得失利害。不能相酬。即通都大邑。無往非求售之地。何必屑屑於遼東耶。况寧遠廣寧。皆有稅課司。去山海關不數程。而征商嚴密如此。其何以堪。中鹽商人。亦多買易於此。以資奇贏之利。紛紛控告。情詞愴然。聞近日課程。鮮能盈舊額。而物價騰湧。大異昔年。事固有明驗也。乞自今惟查引驗貨、一如　祖宗成法悉免其抽稅、即農末獲相濟之利、而行旅皆願出其塗矣、　一增鹽額以實倉庾、遼東屯糧原額二十五萬石有奇、該鎮官軍、共計九萬員名、即使正額盡完。猶不足以供三月之本色、况地廣人稀。田多蕪穢。近年實收米豆。僅十萬八千石、三月之給、所濟幾何、今兩淮鹽糧、土人爭相報中、惟不喜山東之引。而願增長蘆。紛紛向臣言之。案查去年該臣題　准新開長蘆鹽伍萬引、就於運司納折色、聽其赴塲自買、合無將原開勘合、量減其價、改派遼東、猶為長便、查得該鎮隆慶二年、開過巳前存剩、及本年額鹽、共一十七萬八千六百九十四引、止得米豆三萬九千六百一十三石、隆慶三年分、該額鹽一十二萬四千三百一十二引、召商上納米豆、共計九萬五千三百九十七石、葢四倍矣、視今日屯糧之數、亦足相當、鹽法疏通。於此槩見。若再加長蘆五萬引、豈以壅滯為患耶、况近日兩淮停中三分、山東停中四萬、引目既少。報中者多。固知其易易也。訪得權勢之家。及將官嗜利者。每遇開派鹽引。多雄據而染指焉。溪壑難填。專利無厭。且險遠之地。巧於避難。派納未完。截給勘合。其末流之弊。必至於買窩賣窩。而且阻壞鹽法矣。乞行撫按衙門督同寺道不時查訪。如有前弊。嚴行拏究。庶利歸商人。而邊儲鹽法兼濟無窮矣。　一酌引價以恤邊商、據遼商告稱兩淮引價、見蒙題　准則例、官民兩便、今歲戶部衙門、開派鹽引、即大家小戶、爭報名投納、以致人多引少、上納利微、願革去小戶、惟大戶各給千引以上、庶不徒勞無益、且山東一引、該官價銀一錢五分、及分撥與內商、止得銀三四分而已、虧折太多、無地控訴、乞照兩淮事例、著為成規。庶無專利偏累之弊、夫廣中納之門。而後鹽法疏通。此常理也。查得先臣劉大夏經畧邊儲。凡糧自十石以上。草自百束以上。皆准報官交納。權勢包攬之家。姦弊一掃而盡。至今邊人頌之。今遼東中鹽者。無論十石五石。皆奔趨恐後。此正上下相須豈容禁革聽其彼此相輳。共填一勘合。於法何病焉。惟山東之價。原係一錢五分。而分撥內商。不及三分之一。此不容不區處也。乞行長蘆廵鹽御史、從長酌議、務使邊內二商、兩利兼全、庶可經久或謂兩淮商人。多親身報中。惟山東長蘆。皆中途接買。原非真正邊商。若引價過多。徒資姦人之囊橐。實與邊商無與。此其言未為無據也。但引價既定。即揭示遼東地方。在邊商必不賤售。而分撥之人。亦不得如往年抑勒矣。內商有新引一百道。方准告掣名下舊鹽一百引。則邊引之疏通。不疾而速。此兩淮近例也。何不可行於山東與長蘆耶。

皇明經世文編卷之三百五十八終








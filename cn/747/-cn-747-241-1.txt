○早秋上阳宫侍宴序

臣闻神器至大，非圣无以光临；宝位至尊，非神无以长守。我金轮圣神皇帝垂妙觉，抚鸿勋，出轩宫而镇紫微，卷衣而袭元衮，释罘祝网，万族咸宁。革故维新，五刑不用，润玉律而含元气，转金浑而调顺晷。穷荒极远，重译左言之俗；负阻凭危，背德殊风之类：莫不厥角稽颡，执贽来庭，烟火通於万方，车书混於千界。庆延八室，享配於明；辟水三雍，讲论乎道义。麟凤荐祉，龟龙奉图，石铭显瑞於郊畿，玉收告祥於宫掖。以日继月，纷纶葳蕤，竹帛书之而未穷，夷夏歌之而不极。圣人之具品周矣，天子之能事毕矣，自千古以下，迄於梁隋，何功於人，比我全德？於是宁宴坐，展豫游，顺四时，乘六辨，先王洛食，上帝河都枢机正於域中，雨露均於天下。徒观其离宫别殿。弥复道而亘南端；高阁重甍，瞰崇墉而连北斗。沧洲晓气，化为宫阙之形；阊阖秋风，乱起金银之树。降雕舆而式燕，簪绋凝严；披镂槛而高，山河在目。参光有地，游日月於天边；睨远无穷，见城池於掌上。四达分九重之路，积树捎云；双茎当铁锁之桥，流珠耿汉。霞浆玉醴，与湛露而俱倾；凤管龙丝，杂商飙而共奏。圣皇望芝田，赋葛天，和者万，唱者千，命小臣，编纪众作，流汗拜首，而为序云。


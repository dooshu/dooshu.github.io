○唐故凉州长史元君石柱铭（并序）

公讳仁惠，字某，河南洛阳人也。昔帝轩命子，爰宅幽都，天神降祚，遂荒北岳。其後日月运行，雷经始，坛场邺洛，据天地之图；带砺山河，建王侯之国。公即魏昭成皇帝之十代孙，中书令濮阳王顺之曾孙也。大父雄，魏濮阳王，後改封武陵王。昆吾伯嗣，越在濮阳之墟；琅琊王子，别封武陵之郡。宇文朝降为武陵公太府卿秦州总管。微子去国，不替旧章；孽侯来朝，於焉降等。父胄，隋濠、豫二州刺史右卫大将军，袭封武陵公。翼亮隋室，宏济王基，有佐命之元勋，承异朝之延赏，文武藉甚，贻燕深长。

公受金行之正性，承冠代之隆烈，幼见岐岳，夙闻声器。灵台云秀，绳墨之宰无施；雅韵天成，金石之师何力？属隋纲弛紊，神弃不歆，卿族衣冠，日失其序。独寐寤宿，永怀盘涧之人；藏器待时，未射高墉之隼。唐祖龙飞天宇，鹤版岩林，授公右千牛录事，黉之恩旧也。高皇邑子，既与卢绾同衣；光武学徒，则有严陵共宿。久之，以公事免为州法曹，又历循州河源、滑州灵昌二县令。克已为政，蛮貊化忠信之言；直道与人，仕已无喜愠之色。永徽在历，硕真构难，群凶既翦，江界萧条，帝念疲畴兹俾，授公睦州雉山县令。乘ㄞ而往，下车作则，江逋海盗，革面来威，然後简纲鸠人，峻策羁吏。闲田尽辟，鳏寡委犬彘之馀；绝涧无游，豪猾屏蚕渔之气。我有礼乐，达于山川鬼神；物应休祯，孚於鸟兽草木。朝廷异之，拜朝散大夫，行隆州阆中令，未至，改授雍州渭南令，观人设教，异邑同风。迁隆州司马，寻加朝散大夫，守凉州都督府长史。分乘两蕃，人康颂作，化澄巴濮，无侵橘柚之园；教溢河湟，不饮蒲萄之酒。离歌就昊，岁梦临辰，命踬修途，荣惭厚德。总章二年，终於官舍，春秋七十有三。

夫人安定梁氏，文伯之妻，君子以为知礼；孟轲之母，良史称其能贤：齐德茂於昭涂，合期於荧。有子怀贞，斧藻诗礼，佩践义方，承家有馥，芝兰如也。历官右司员外郎太子舍人，而罹事徙居，复归旧土。芦露於三纪，无斧冠之行；违桑梓於十载，还守青门之田：勤孝在乎追远，丰感思乎备物。武陵公之茔域，今顺陵柏城之内也，山园有禁，奉瞻靡及。粤以圣历二年岁次月朔，别卜宅於咸阳县肺浮原合葬焉。公孝友纯深。风标峻起，门无杂客，家有严君。而佐郡为邦，宏风迈德，执法不挠，去邪勿疑：仲由之政事，叔向之遗直，岂称论之典有阙，范则之容将坠？仰惟代姻。恭承哀托，郭有道之故事，无丑蔡邕；赵文子之将游，永怀随会。寓词楹石，式题贤垄。其铭曰：

大哉乾元，我族资始。有国伊魏，曰天之子。皇羲姓风，帝姬氏水。创业垂统，郁乎旧史。崇德象贤，允也重轨。贞涵玉性，润结璇源。武公之子，平王之孙。川流长直，光气熊浑。孝深柏颡，义重荆。白比节，黄金敌言。行实刚简，游无谄黩。学妙神教，书能鬼哭。避彼屯运，盘桓空。四海有王，一旦明目。佩此芳草，迁於乔木。亦既从政，淑问克宣。秉心如水，临事如弦。历宰四邑，高芬属天。元僚两郡，汪化流泉。江河秦蜀，嘉声在焉。三光西没，百川东度。天道运回，人随代故。倏忽三纪，悲凉千露。帝葬桥山，傍ヂ祖墓。天断旧域，地开新路。路即咸阳，阡惟京兆。坤气云矗，长冈龙抱。掩铜人，茔留石鸟。尘歇径灭，山飞海少。篆刻扬名，亭亭华表。








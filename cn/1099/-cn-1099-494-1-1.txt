○請修朝政疏 【 修舉朝政】

馮恭定生平講學造次不離讀此見忠愛之旨

臣不佞猥以書生、叨入仕籍、三年于北矣窃見　皇上郊廟不親、朝講不御、奏章多留中不發、臣不勝杞人之憂、然而未敢有請者、謂在廷諸臣、明諍顯諫、連篇累牘、庶幾哉萬有一之感悟　上心也、又惡用臣言為哉、第諸臣言之諄諄、而　皇上聽之藐藐、屢請饗祀矣、而　皇上之遣官恭代者如故、屢請朝講矣而　皇上之靜攝深宮者如故、屢請發章奏矣、而　皇上之留中不發者如故、豈在廷諸臣、無一言之有當于　皇上耶、抑　皇上始勤而終怠、即諸臣言之、亦不恤耶、臣窃意　皇上之心。不過以為昔年勵精天下不見其益。近年靜攝。天下不見其損。何苦舍逸而就勞。不知人君之舉動。與士庶不同。士庶久不理家則家事廢。其為患也小而易弭。人君久不理天下。則天下之事廢。其為患也大而難圖。　皇上試觀丁亥戊子以前。四夷效順。海不揚波。天下何等景象也是勵精之效既如彼。巳丑庚寅以後。南倭報警。北虜叛盟。天變人妖。疊出遝至。天下又何等景象也。是靜攝之患又如此。中外多事。人心憂虞。失今不圖。長此安窮。豈必朝講一日不舉。便有一日之禍。章奏一日不發。便有一日之禍。然後為可憂哉。且今日　皇上自視為何如主也。　皇上欲成其神聖之名、而使天下不見其太平之象、則名實不符、人誰信之、况今當朝覲之期、萬國冠裳、畢集門下、咸欲一覩其清光而竟不可得、則必相顧而疑、相疑而議、不曰　皇上困于麯蘖之御而歡飲長夜、必曰　皇上倦于窈窕之娛而宴眠終日、不然、何朝政廢弛至此極也、雖　皇上近頒敕諭、謂　聖體違和、或可以再借靜攝之名、以少掩其晏安之非、而不知　皇上靜攝巳非一日、如以為真疾耶。則當戒酒戒怒以圖尊生之計。如一時倦于早起托之乎疾耶。則鼓鐘于宮聲聞于外。天下人心。豈可欺乎。况　皇上每晚必飲。每飲必醉。每醉必怒。酒酣之後。左右近侍。一言稍違。即斃杖下。如是則既非靜攝。又廢朝政。縱諭旨森嚴。恐亦不足以服天下而信後世也。臣見前歲　皇上禁止章奏。非奉　聖旨、不許傳布、臣意　皇上不過以為臣下章奏。多有不識忌諱者。恐一傳布。則天下傳誦其章奏。必議及于　皇上之舉動。故姑留中以冺其跡耳。不知今日諸臣來朝而　皇上猶然靜攝。其紛紛議論視章奏所傳更孰多寡乎。一人之舉動。四海之觀望隨之。豈在章奏之傳不傳也。欲以泯其跡而反以彰其過。豈　皇上未思及于此耶。臣願　皇上勿以天變為不足畏、勿以人言為不足恤。勿以目前之晏安為可恃、勿以將來之危亂為可忽。必乘此大班糾劾之日、亟出視朝以答四海臣工之望、無惜此頃刻省覽之勞、發臣章奏以昭一人納諫之明、仍望　飲以養性情、戒怒以馭左右、至于以後諸臣章奏、無論奉旨與否、准其照舊傳布、則　聖德以光　聖度以宏天下太平之治、可計日而奏矣、

高忠憲公奏疏（疏）

高攀龍


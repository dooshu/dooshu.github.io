秋宫词


其一


秋来玉殿锁鸳鸯，银汉横天阁道长。
萤火自矜能照夜，双双暗度映金塘。

其二


浴罢斜临金水河，紫罗纨扇采菱歌。
君王自爱长生殿，明月凉风殿后多。

其三


明朝七夕是佳期，菱角鸡头进不迟。
欲与君王为记室，蜀笺先写女牛词。

其四


别院天边奏玉笙，凤鞋鸾带绕阶行。
宫中幸有秦珠在，不信人间月正明。

其五


十二楼前近碧城，玉箫雕管尽停声。
仙家昨进珊瑚散，秋夜金茎露渐清。

其六


金缕歌残鸳瓦霜，中人传示索茶汤。
始知天子斋宫宿，枉怨三更秋夜长。

其七


水晶帘捲紫菱残，七尺屏风画两鸾。
梧叶一声秋堕地，湘纹簟子殿头寒。






其八


凭陵万户望云楼，自觉云中别样秋。
昔在人间频怅怅，从来天上更多愁。

其九


石屏桂殿九秋丹，金剪绒铺摘取看。
共道姮娥来手授，天香先到贵妃冠。

其十


内鹰九月振金衣，绿袖红绦对落晖。
留意辽西常校猎，掣铃应向海东飞。





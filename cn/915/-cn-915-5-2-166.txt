◇受禅告天文（延康元年十一月辛末）

皇帝臣丕敢用玄牡，昭告于皇、皇后帝：汉历世二十有四，践年四百二十有六，四海困穷，王纲不立，五纬错行，灵祥并见，推术数者，虑之古道，咸以为天之历数，运终兹世。凡诸嘉祥，民神之意，比昭有汉数终之极，魏家受命之符。汉主以神器宜授于臣，宪章有虞，致位于丕。丕震畏天命，虽休勿休。群公庶尹六事之人，外及将士，洎于蛮夷君长，佥曰：「天命不可以辞拒，神器不可以久旷，群臣不可以无主，万机不可以无统。」丕祗承皇象，敢不钦承。卜之守龟，兆有大横，筮之三易，兆有革兆，谨择元日，与群寮登坛受帝玺绶，告类于尔大神：惟尔有神，尚飨永吉，兆民之望，祚于有魏世享。（《魏志·文帝纪》注引《献帝传》）


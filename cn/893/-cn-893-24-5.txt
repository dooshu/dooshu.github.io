寓言三首





周公负斧扆，[一]成王何夔夔?[二]武王昔不豫，剪爪投河湄。贤圣遇谗慝，不免人君疑。天风拔大木，禾黍咸伤萎。管、蔡扇苍蝇，公赋《鸱鸮》。金滕若不启，忠信谁明之。[三]

[一]《逸周书》：成王嗣，幼弱，未能践天子之位。周公摄政，君天下，弭乱六年而天下大治。乃会方国诸侯于宗周，大朝诸侯明堂之位，天子之位负斧扆，南面立。《礼记·明堂位》：昔者周公朝诸侯于明堂之位，天子负斧依，南乡而立。郑康成注：负之言背也。斧依，为斧文屏风于户牖之间，周公于前立焉。孔颖达《礼记正义》：天子当依而立者。依状如屏风，以绛为质，高八尺，东西当户牖之间，绣为斧文也。亦曰斧依。故《觐礼》曰：天子设斧依于户牖之间，左右几，天子衮冕负斧依。郑注云：依，如今绨素屏风也，有绣斧文，所以示威也。《尔雅》云：牖户之间谓之扆。郭注云：窗东户西也。依此诸解，是设依于庙堂户牖之间，天子见诸侯则依而立，负之而南面以对诸侯也。扆、依，古字通用。



[二]《书·舜典》：“夔夔齐栗。”孔安国《传》：“夔夔，悚惧貌。”



[三]《尚书》：既克商二年，王有疾弗豫，二公曰：“我其为王穆卜。”周公曰：“未可以戚我先王。”公乃自以为功，为三坛同墠，为坛于南方北面，周公立焉，植璧秉圭，乃告太王、王季、文王。公归，纳册于金滕之匮中。王翼日乃瘳。武王既丧，管叔及其群弟流言于国，曰：“公将不利于孺子。”周公乃告二公曰：“我之弗辟，我无以告我先王。”周公居东二年，则罪人斯得。于后，公乃为诗以贻王，名之曰《鸱鸮》。王亦未敢诮公。秋大熟，未获。天大雷电以风，禾尽偃，大木斯拔，邦人大恐。王与大夫尽弁以启金滕之书，得周公所自以为功代武王之说。王执书以泣曰：“昔公勤劳王家，惟余冲人勿及知。今天动威以彰周公之德。唯朕小子，其亲逆我国家，礼亦宜之。”王出郊，天乃雨，反风，禾则尽起，岁则大熟。《史记·蒙恬列传》：昔周成王初立，未离襁褓，周公旦负王以朝，卒定天下。及成王有病甚殆，周公旦自揃其爪以沉于河，曰：“王未有识，是旦执事，有罪殃，旦受其不祥。”乃书而藏之记府。及王能治国，有贼臣言：“周公旦欲为乱久矣，王若不备，必有大事。”王乃大怒。周公旦走而奔于楚。成王观于记府，得周公旦沉书，乃流涕曰：“孰谓周公旦欲为乱乎!”杀言之者，而反周公旦。《鲁世家》亦载此事。太白此诗盖合二事而互言之。



萧士赟曰：此惧谗诗也，隐括金縢之事以申其意。





其二





遥裔双彩凤，[一]婉娈三青禽。[二]

往还瑶台里，鸣舞玉山岑。[三]

以欢秦蛾意，[四]复得王母心。

区区精卫鸟，衔木空哀吟。[五]

[一]卢思道诗：“丰茸鸡树密，遥裔鹤烟稠。”



[二]毛苌《诗传》：“婉娈，少好貌。”《山海经》：“三青鸟，皆西王母使也。”详六卷注。



[三]瑶台、玉山，皆西王母之居。见五卷注。江淹诗：“愿乘青鸟翼，径出玉山岑。”



[四]秦娥，谓秦穆公女弄玉也。见六卷注。



[五]精卫衔木填海，见一卷《大鹏赋》注。



萧士赟曰：此刺当时出入宫掖，取媚后妃、公主，以求爵位者。彩凤、青禽，以比佞幸。瑶台、玉山，以比宫掖。秦娥，以比公主。王母，以比后妃。精卫衔木，以比小臣怀区区报国之心，尽忠竭诚而不见知，其意微而显矣。





其三





长安春色归，先入青门道。[一]绿杨不自持，从风欲倾倒。海燕还秦宫，双飞入帘栊。[二]相思不相见，托梦辽城东。[三]

[一]《雍录》：青门，在汉都城，为东面南来第一门，即邵平种瓜之地也。



[二]谢惠连诗：“升月照帘栊。”《说文》：“栊，房室之疏也。”



[三]秦置辽西、辽东二郡，因在辽水之西、东而名。在唐时，辽西为柳城郡及北平郡之东境，辽东为安东都护府之地，外与奚、契丹、室韦、靺鞨诸夷相接，皆边城也，有兵戍之。



萧士赟曰：此闺思诗也。良人从军，滔滔不归，感时触物而动怀人之思者欤?绿杨、海燕，以起兴也，婉然《国风》之体，所谓“圣于诗”者，此哉!






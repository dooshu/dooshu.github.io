○代陈司徒谢敕赐麟德殿宴百僚诗序表

臣某言：支使某官奏事回，伏奉某月日手诏，赐臣以皇太子所写《圣制麟德殿宴百僚诗序》。日月扬光，风动色，捧受之次，震骇失常。臣某中谢。臣伏以经天纬地者，圣人之文；多才多艺者，元良之美。逖听前修，旋观往册，考论盛德，罕见全能。故汉后咏歌，有乖《雅》、《颂》之旨；周储聪哲，不闻翰墨之妙。伏惟陛下道洽帝尧，文超系表，体阴阳之变化，与汉而昭回。皇太子德迈生知，学资圣训，掩锺张之笔札，并虬鸾以飞动。臣特承湛恩，荷此殊锡，集荣光於外府，启重宝於私庭。班氏赐书，既甚悬隔；马卿视草，曾未比拟。又臣所献奉和诗，事等赓歌，情同率舞。滥吹之音，谬尘於天听；逾涯之赏，忽降於丝言。岂臣微力所宜负戴？非臣捐躯所能效益，无任荣荷感惕之至。


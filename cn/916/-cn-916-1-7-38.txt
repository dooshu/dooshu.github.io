【战国策引鄙语】

见兔而顾犬。未为晚也。亡羊而补牢。（《诗纪》云。一本作篱。音同。）未为迟也。（《新序》作亡羊而补牢未为迟。见兔而呼狗未为晚。○战国策楚策。《新序》杂事篇。《御览》四百九十五、九百七。《诗纪前集》十。）

借车者驰之。借衣者被之。（○战国策赵策。《诗纪前集》十。）

宁为鸡口。无为牛後。（○战国策韩策。《史记》苏秦列传。《类聚》二十五。《御览》四百六十、四百九十五、八百九十八。《诗纪前集》十。○《颜氏家训》曰：按延笃战国策音义曰：尸。鸡中之主。从。牛子也。然则口当为尸。後当为从。俗写误也。○逯案。《史记》索隐引战国策与颜氏同。）


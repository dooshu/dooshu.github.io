昆明池治水战歌


滇云北开照汉月，楚南积水光冲瀜。
酷烟布绝大秦道，荒唐旄节啼腥风。
黔巫压翠绿波死，昆崙浴象摇龙宫。
巴蟒暑饮毒溪水，踏歌蛮女攀雄虹。
汉威不到刘郎怒，割石烧空剪银浦。
旋风捲土移洪濛，劫灰飞尽羵羊舞。
长安城西星浸池，秦家苍璧神灵雨。
清秋碧落雕鹘游，楼船激浪中流鼓。
高牙矗天日犯旗，黄姑愁绝云莽莽。
鹳鹅唼藻声徘徊，老蛟失翼青兕哀。
壮士学技夜郎国，美人倚望通天台。
支祈尺郭移下濑，威名遣作天南雷。
炎州小水入泾渭，邛竹枸酱端然来。
从此昆明静春碧，宫娃染红青草隈。
元狩三载工作始，叱咤滇王受汉玺。
幅员不数羲与轩，茂陵龙孙真天子。





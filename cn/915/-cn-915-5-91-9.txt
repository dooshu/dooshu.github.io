◇政务

凡吏之于君，民之于吏，莫不听其言而则其行，故为政之务，务在正身；身正于此，而民应于彼。《诗》云：「尔之教矣，民胥效矣。」是以叶公问政，孔子对曰：「子帅以正，孰敢不正。」又曰：「苟正其身，于从政乎何有；不能正其身，如正人何？」故君子为政，以正己为先，教禁为次。若君正于上，则吏不敢邪于下；吏正于下，则民不敢僻于野。国无倾君，朝无邪吏，野无僻民，而政之不善者，未之有也。凡政之务，务在节事。事节于上，则民有余力于下；下有余力，则无争讼之有乎民。（当有误。）民无争讼，则政无为而治，教不言而行矣。（《群书治要》）




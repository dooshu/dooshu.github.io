○登华旨

尝读李肇《国史补》云：“韩文公登华岳之巅，顾视其险绝，恐栗度不可下，乃发狂恸哭，而欲缒遗书为诀。”且讥好奇之过也如是。沈子曰：“吁！是不谕文公之旨邪，夫仲尼之悲麟，悲不在麟也。墨翟之泣丝，泣不在丝也。且阮籍纵车於途，途穷辄哭，岂始虑不至邪？盖假事讽时，致意於此尔。前贤後贤，道岂相远？文公愤趣荣贪位者之若陟悬崖，险不能止。俾至身危踣蹶，然後叹不知税驾之所，焉可及矣？”悲夫！文公之旨，微沈子几晦乎？


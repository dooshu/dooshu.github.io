○送河南王少府还任序

王公秀出士林，香传国誉玉立增映，金声自远。故弱冠之後，代为文人，不四三年，而交辟如契。岂惟鸿鹄，志在千里；自是凤雏，生而五色。今大夫当弄印之贵，积苍生之望，立程朝端，举正天下。少府公晨昏之际，恋空独立，爰自东洛，达於上京。且因王命，得及私观乔，梓之庆，实为时荣。然则赤县多务，不遑久留；素琴在御，匹马云迈。清风霁景，随我佳兴，又足名也。顷忝台宪，出於门阑，遂使小子知名，敢忘国士之遇。心乎爱矣，此别何言？前郊一叶，凉风已半，金吹淅沥，凄然欲寒。兵部员外郎王公，以从父之仁，敦北阮之好。猥顾同舍，谓余知音，相期都门，方以送远，才子东矣，得无斯文。


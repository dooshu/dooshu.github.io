○唐韵序

盖闻文字聿兴，音韵乃作。《苍颉》、《尔雅》为首，《诗颂》次之，则有字《统字》、《林韵》、《集韵》略，述作颇众，得失互分。惟陆生《切韵》，盛行於世。然隋珠尚类，虹玉仍瑕，注有差错，文复漏误。若无刊正，何以讨论？我国家偃武修文，大崇儒术，置集贤之院，召才学之流。自开辟以来，未有如今日之盛。上行下效，比屋可封，辄罄讠叟闻，敢补遗阙，兼习诸书，具为训解。州县名号，亦据今时。字体从木从才，著彳著亻，施殳施攴，安尔安禾，并悉具言，庶无纰缪。其有异闻，奇怪传说，姓氏原由，土地物产，山河草木，鸟兽虫鱼，备载其间，皆引冯据，随韵编纪。添彼数家，勒成一书，名曰《唐韵》，盖取《周易》、《周礼》之义也。及案《三苍》、《尔雅》、《字统》、《字林》、《说文》、《玉篇》、《石经》、《声韵》、《声谱》、九经、诸子、《史》、《汉》、《三国志》、晋、宋、後魏、周、隋、陈、宋、两齐、《书》、《本草》、《姓苑》、《风俗通》、《古今注》、贾执《姓氏英贤传》、王僧孺《百家谱》、周何洁《集文选》、诸集《孝子传》、《舆地志》，及武德已来创置迄开元三十年，并列注中。等夫舆诵，流汗交集，愧以上陈天心。又有元青子、吉成子者，则汝阳侯荣之曾孙。卓尔好古，博通内外，遁禄岩岭，吐纳自然。抗志钤键，栖神梵宇，淡泊无事，希夷绝尘。倏忽风，灵焰怡怿，考穷史籍，广览群书，欲令清浊昭然。学之上，有终日而忘食，有连宵而不寐。案《搜神记》、《精怪图》、《山海经》、《博物志》、《四夷传》、《大荒经》、《南越志》、《西域记》、《西壑传》、汉纂《药论》、《证俗》、《方言》、《御览》、《字府》，及九经三史诸子中遗漏要字、训义解释，多有不载，必具言之，子细研穷。究其巢穴，澄凝，微思，郑重详思，轻重期分，不令糅，缄之金箧，珍之宝之而已哉！宁辞阻险，敢不躬谈？一诉愚心，克谐雅况，依次编记，而不别番。其一字数训，则执优而尸之，劣而副之。其有或假不失元本，以四声寻绎，冀览者去疑、宿滞者豁如也。又纽其唇齿喉舌牙部仵而次之，有可纽不可行之，及古体有依约之，并采以为证，庶无壅而昭其冯。起终五年，精成一部。前後总加四万二千三百八十三言，仍篆隶石经，勒存正体，幸不讥繁。於时岁次辛卯天宝十载也。

于休烈

休烈，河南人。开元初进士，擢制科，累迁比部郎中，出为中部郡太守。肃宗朝擢工部侍郎，徙国子祭酒。代宗立，累进工部尚书，封东海郡公，加金紫光禄大夫。大历七年卒，年八十，赠左仆射，谥曰元。


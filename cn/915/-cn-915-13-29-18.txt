◇京师突厥寺碑

夫六合之内，存乎方册，四天之下，闻诸象教。百亿阎浮，尘沙算而不尽，三千日月，世界数而无边。至于周星夕陨，汉宫霄梦，身世梵世，力减须弥，应现十方，分身百佛，上极天中，下穷地际，转法轮于稔国，留妙象于宾，至于善见神通，瓶沙瑞相，波斯铸金，优填雕木，莫不归依等觉，回向佛乘，弃形骸而入道，舍国城而离俗。突厥大伊温温木汗，夏后余基，惟天所置，威加穷发，兵历无革，小大当户，左右贤王，麟胶角触之弓，鹫羽射雕之箭。跨葱岭之酋豪，靡不从化，逾天山之君长，咸皆宾属。人敦信契，国宝亲邻，太祖文皇帝道被寰中，华覃无外，提群品于万福，济苍生于六道，大冢宰晋国公功高寅亮，位隆光辅，命司空而度地，监匠人而置臬。带二条之逸陌，面九市之通廛，图木缇锦，雕楹砻密，香随微雨，自丽风尘，幡杂天花，常调丝竹，四神大患，净界无毁，六珠芬尽，法身常住，铭曰：七华妙觉，三空胜境，意树已雕，心猿斯静，灵城偃色，空衣灭影，索隐穷源，振衣提领。（《艺文类聚》七十六）


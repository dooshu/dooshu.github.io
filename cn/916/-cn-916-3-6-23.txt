【美女篇】

〖歌录曰：美女篇。齐瑟行也。〗

美女妖且闲。采桑歧路间。（六臣本《文选》注云。五臣作西字。）柔（玉台作长。《书钞》作弱。《初学记》作桑。《御览》同。）条纷（《书钞》作日。《初学记》作芬。《御览》同。）冉冉。（《御览》作苒苒。）落叶（《文选》作叶落。《初学记》、乐府同。）何翩翩。攘袖见素手。皓腕约金环。（《初学记》作鐶。《御览》同。）头上（《书钞》作戴。《御览》作戴。又作插。）金（《类聚》作三。乐府同。）爵（《书钞》作雀。《初学记》同。《御览》或同。又或作合欢。）钗。腰佩翠琅玕。明珠交玉体。珊瑚间木难。罗衣何飘飖。（李善本文作飘飘。玉台同。）轻裾（《诗纪》误作车。）随风还。顾盻（同盼）遗光采。长啸（《类聚》作笑。《初学记》同。）气若兰。行徒用息驾。休者以忘餐。借问女安（《类聚》、乐府作何。）居。乃在城南端。青楼临大路。高门结重关。容华耀（玉台作晖。《类聚》同。）朝日。谁不希令颜。媒氏何所营。玉帛不时安。佳人慕高义。求贤良独难。众人徒（李善本《文选》作何。玉台同。）嗷嗷。安知彼所观。（玉台作欢。）盛年处房室。中夜起长叹。（○《文选》二十七。玉台新咏二。本集六。《诗纪》十三。又《书钞》百三十六引玕一韵。又引翩、环二韵。《类聚》十八引闲、间、环、玕、难、还、兰、餐、端、关、颜十一韵。《初学记》十九引闲、间、翩、环、玕、难、还、兰、餐九韵。《御览》三百八十一引间、翩、玕、[□]四韵。七百十八引头插金爵钗一句、头戴合欢钩一句。）


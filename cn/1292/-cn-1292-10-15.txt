◇　蠲除改元制书诏（建平二年二月）

朕获保宗庙，为政不德，变异屡仍，恐惧战栗，未知所繇。待诏夏贺良等建言改元易号，增益漏刻，可以永安国家。朕信道不笃，过听贺良等言，冀为海内获福，卒无嘉应，久旱为灾。以问贺良等，对当复改制度，皆背经谊，违圣制，不合时宜。夫过而不改，是为过矣。六月甲子制书，非赦令也。皆蠲除之。贺良等反道惑众，奸态当穷竟，皆下狱。

（《汉书·李寻传》，又见《哀纪》，有删节。）






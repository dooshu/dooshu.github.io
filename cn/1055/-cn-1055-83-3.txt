【辞翰林学士奏〈至和元年九月〉】

臣今日准阁门告报，蒙恩除臣翰林学士，所降敕告，臣未敢祗受。窃以内制之职，选用非轻。臣以庸虚，缪尘侍从，岁月虽久，能效无闻。居外任不历烦难，在朝廷未有补益。见居学士之职，已甚厚颜，岂敢更希荣进？况臣屯蹇之迹，忧患所侵。齿发凋残，心志衰耗。向侍老母，久缠疾恙；寻丁忧制，仅有余生。累岁以来，学业荒废，诏诰之任，尤非所当。欲望圣慈，察臣衰拙，所有恩命，特赐寝停。臣无任。


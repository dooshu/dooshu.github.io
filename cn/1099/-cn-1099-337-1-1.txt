○薊鎮善後事宜疏 【 薊鎮事宜】

自大虜款貢後每歲奏遣大臣廵邊閱視八事脩舉何如江公奉使歸上此諸疏

臣惟今之邊務、莫重于薊當事者之所經畫、建議者之所講求、無遺策矣、昆以愚昧、奉使行間、官守雖異于身親、而邊務實繇于目擊、欽遵　敕諭、臣若的有所見、亦許據實奏聞謹以薊鎮善後事宜、條為十有六事、內刪三條冒昧以請、伏乞採擇施行、

計開

一準功罪、臣惟薊設督臣、自庚戍始、時乘軍事積廢草創未遑、重以虜患頻仍、狼顧不給柄臣債帥、中外相蒙干時督責雖嚴、姦利滋起、法僅行於總督撫鎮、罰不及於分部偏□、往者庚戌釁開、乘我不備、其後聚兵儲餉。殫海內之財力。以奉一區。葢庶幾乎有備矣。虜中歲麋至。至則飽歸。當事諸臣。豈智力盡出虜下。邊人謂中國失策。大者兩端。其一則罪罰不平。其一則變置太亟故也。變置太亟則一有過議不暇設施而罷後來者復然則脩舉邊備之策反疏矣比年分布春秋二防、各分信地在兵備居常則職整飭、遇警則職監督、在副總兵參將遊擊分區則職防禦、遇調則職應援、有成命矣、夫守備不設、策應失機其罪無赦、夷考往事、督臣棄市者二人撫臣論死者一人、謫戍者一人、鎮臣死戰者一人、棄市者一人、其他以罪去官、什居七八、而監司部將、意氣自如、雖或以罪行、旋即嚮用、監司部將、既非文網所該、繇是而玩愒陵夷尾大不掉、監司自挾刀筆、關白所部、足以持境內短長、睊睊然芥視諸將而蔑視督撫、部將往往附聲勢、于督撫主將之權、其或不從、輒布蜚語輦轂下、及虜且急、當事者檄部將赴之、以督撫易危故下輕其上如此反唇語曰乃公負越行間、轞車且至、行矣、我安能戰、比失事、當事者業已抵罪、此輩猶復在軍、代者至、率以姑息收人心、或有力為之先談、而此輩進矣以監司則如此。以部將則如彼、雖有殊才莫措其手、此罪罰不平之說也、虜騎卷甲長驅、且深入數千里、即踰垣而入、其眾必信宿而後齊、乘其未集而擊之。一利也。既聚矣、宜必散掠田野間、散則可掩其羣。又一利也、既入而出、凡三百里、日夜不少休、滿載而行、輜重為累、乘其出隘而追襲之、無不利者、若郭虎之截潮河川、張臣之尾棒槌崖是巳、石州之寇歸失道而死者相籍于塗、內無追兵、業巳踉蹌出境去、則明驗也　先朝一聞虜入。輒逮當事者。即有可乘。莫為决策。及代者有人。宜未即至。至則取辦倉卒。宜未即知。便宜。遂使匈奴橫行。而中國之兵卒于不振。此變置太亟之說也。臣請遵照律例、申飭總督撫鎮兵備及各領兵官、功所繇。各坐信地。乃若總督撫鎮諸臣。莫非信地。虜既入境。罪巳無辭。姑容其相機出奇親帥將士。决一死戰。其或無功足贖。輒付士師。此則罪罰惟均、威悉加於椓杙、事機不失、功可收于桑榆矣。

一分責成、臣惟分布調度。理餉程功。總督事也。繕邊防固城守。實行伍。輯士民。廵撫事也。明間諜。謹烽堠精教練。嚴約束。勒部曲。審機宜。料敵制勝。總兵事也慎出納。給餉以時。戶部分司事也。足食利兵。廵工訓士。慎聽閭伍之訟。毋失其和。兵備事也。治一旅之師。當一面之守。守必固。戰必勝。諸將事也。凡此則皆功能相濟。體統相維。語曰。千金之裘。非一狐之腋也臣先欲通論功罪。其謂是與。臣嘗歷諸省、視各邊、廩廩不踰、所不者、惟將權輕耳、薊為天下重鎮、顧獨不然比年稍振、舉之猶多陵替、即如發大眾。興大役。而總督撫鎮未始與聞。有事調遣。師行粮從而總督撫鎮不獲自遂。大者侵官、小者衡命、輕者凌節、重者操戈漸不可長矣故臣請自督撫而下、各分責成、調度失宜。功罪失實。罪在總督。完繕不豫。罪在廵撫。虜形不察。軍政無紀。戰陣無勇。罪在總兵。芻餉不給。致失機事。罪在戶部分司。信地不嚴。專責不舉罪在監司部將。其間或有壅閼凌篾誣罔者、即于非法、均為不臣、聽總督撫鎮據實奏聞、雖有他長、在所必斥、自後課功按罪、悉遵責成而行、如此則守道官不相凌奪、同心同德、無或差池、此其選也、

一一事權、臣竊見各鎮邊防事畢、則督撫歲課文武將吏功罪以聞邇者督臣僅課薊昌、而不及遼東保定、葢白隆慶元年始、夫督臣置身文武將吏之上、總攬于四千里之間、惟是操柄在耳、請自今始、凡三鎮兩防功罪、照舊歲終俱聽督撫會題。庶人心一而權不移。於事便矣。及查浙福故有總督。而福建廵撫特給旗牌。兩廣見有總督。而廣西廵撫特給旗牌、葢節制雖受於督臣。而便宜亦可以從事。因而底績者亦多矣。乃今薊遼保定廵撫。未請旗牌。下之則懼受任之難勝。上之或以威權之不易假耳。說者又謂在薊則督撫同境。在保定則久不稱兵。惟遼東日在戒嚴尤不可不給。夫遼東則誠然矣。薊事近以東防為急。就近調援撫臣職之。保定上衛京師。內防竊發。外備深入。不無事矣。合無比照福建廣西撫臣事例、均給旗牌、使諸臣皆得奉將天威制勝閫外、尤便事也、

一明賞罰、臣惟論功行賞、宜必察其所繇、功繇發縱指示則邊臣居最自此而下賞有差。功繇衝鋒决戰、則將士居最自此而上賞有差。法也。頃時虜警猝至主者遠不及聞功或出於材官。而賞必先於在事。假令他日失備。罰亦如之。臣嚮所言往事是已臣請自今論功罪狀、勿取具官、功必覈其本謀、罪必按其專責、如此則賞必當功、罰必當罪、賞一人而千萬人勸、罰一人而千萬人服、夫非兵之至要也與哉、

一寬中制、臣惟政有經權、兵有奇正、經正則有定法權奇或無定形、九邊二防、章程具備、本部先期申飭、該科因事指陳、無庸贊一辭矣。然此則經政之經也。兵之正也、藉令有事。則虜形未可逆睹。軍事未可豫謀。邊臣以身親之。猶懼不給。　先朝每聞薊警。發言盈庭。顧邊情必信宿而後達　廟謨亦必信宿而後行。比檄下邊臣。業巳去虜數千里矣。即猶可及。揆之事變。不啻徑庭。掣肘則害成。從心則渝命。兩端首鼠復何可為。頃臣出入薊門。虜數東伺、臣方與諸臣會議、亦時時屬目灣東。比見傳烽。則報警與報捷俱至。四月有警、撫鎮就近兼程赴之、總督方議遣兵。虜業巳遁去。邊臣守在邊境。猶或呼吸。變態不同。假令中策之。徒勤遠畧耳。雖當局或不若旁觀。而百聞終不如一見。臣請自今而後、如或薊以警聞。　朝廷一以鎮靜制之務在以全取勝如此則邊臣耳目不亂易于行事使邊臣各得專心致志。因時制宜。法曰將能而君不御者勝。乃今能者在事。願以不御御之。

一止流言、薊門逼近京師若流言一入論事者風生而督撫不安其位當事畏浮議甚于畏夷虜也臣惟三輔四會之區、訛言易煽、邊將錮于積襲、憚于更張、噏訿成風、黨同伐異、甚者高距長喙、睥睨總督撫鎮之間、怙勢借資、干進務入、或不得逞、輒以流言中之、輕則毀其官常、重則誣以反狀、雖其言止于智者、大率不行、脫或喜新聞而過聽之、則在事者懼矣。臣請通行申儆境內諸將、務在共濟時艱、如復誣上行私、造言生事、前項奸徒、據有實跡、即行論劾、罪在主使、比依匿名告言人罪科之、庶幾正人心、息邪說、是非不紊、上下相安、邊事之利也、

一治標兵、臣聞薊鎮始設、總督分部薊西、于時主客精兵。悉在西部。而密雲標兵強矣。廵撫分中、部治遵化。其標兵強者半之。總兵專備灤東。標兵具數而巳。先年餉無定額。密雲獨優。遵化次之。灤東僅僅不給。乃若諸路有失。罪在各營而督撫標兵不受罰。臺工並興。大眾畢發。而督撫標兵不受工。寬假至矣、比臣會閱湯泉、則密雲標兵有未成伍者、及乘便閱密雲、則聞金鼓有未知坐作進止者、遵化標兵守灤束、虜薄窟窿臺且退矣、諸軍乘勝追襲、而標兵獨留、虜犯桃林、南北兵斬獲三級、諸援兵皆未至、而標兵獨欲欀一級為功、夫督撫在邊境、則境內莫非其兵藉、第令用兵、則諸兵之功罪、莫非其功罪、此輩自挾親附、驕惰相成居常則違約束、棄甲兵、遇事則避艱難、擇便利、頃臣部署額兵手正其籍號標兵者易名援兵春秋兩防。亦必分發各路。意政坐此。夫練兵者。總理之責。標兵者諸部之倡。近議客兵入踐更。則總督驗視分別具奏。而班軍選練亦在此時。雖節制出自軍門。而責成宜先主將。臣請令每年二月七月。總兵預赴密雲駐劄教塲。先閱上班兵馬。分別等第。即送軍門過堂。乘此時比練密雲標兵。簡不勝任者為之變置。不用命者悉照軍法。事畢過遵化。會同廵撫比練標兵亦如之。廵撫就近過三屯營照例會比本標兵馬。完日撫鎮通將殿最及行過實跡咨呈總督。另疏隨上班兵數等第奏聞。即今督撫與主將同心。宜必無分彼此、自後標兵功罪。悉依調發信地程期多寡重輕。俱照各部同論。如此則法行自近、一視為公、諸部無間言、而各標有實效矣、

一固封守、臣惟薊增邊臺、經制巳備、邊墻塼垣畢起、亦足周防、特其中每堵衡置襯木二三層。則甃石者為速成計耳。第恐曠日持久。木朽石頹。不出十年。中潰殆半。乃今欲為更始、工力不支、議者欲就陴下墻基循墻、加築三和土、墻高三尺、下修上削、附墻相依、久之土石一家、風雨斧鑿不壞、厚下以防中潰、利賴居多、異時即有傾頹、旋可完繕、其基固無慮也、且附墻而削其上、無能置足其間、彼雖或有乘墉壞垣之謀、一無所逞、計莫便于此矣、臣請俟臺工畢、然後議行、畫地分區、各繕其境、以日計力、以人計工、五年七年、可告成事、

一開邊利臣出閱塞外多沃土可耕。且臺垣睥睨相臨。穡事易舉。邊人坐兩不便。棄而不耕。葢以出關之禁甚嚴。即失一人。當守者罪。于是諸夷重挾守者。非百緡不購一人。幸饜其貪。彼且伺邊人如射隼。厲禁未弛。安取自履危機。一也。昔在邊人地不入中國版圖。異日或以開墾報官司。官司且籍記之矣。其後或科屯課。將為厲階。二也。夫南兵宿臺列戍。歲以為常。其人皆起田間。習耕稼。開邊利以資遠戍。夫非因糧于敵乎哉。顧禦人國門。僵屍道路者。籍籍相聞。如將拓邊。安得一無所失。况樵蘇之利。閭伍必資。雖欲禁之。祗蒙上耳。臣請下其事總督撫鎮。相度近邊可耕之地。分給力耕之兵。定其程期。分其比耦。使之通力合作。計地均分。每遇農事之期。依期結伍而出。荷戈則戰。荷耒則農。仍先諭坐口夷人毋為虜耳目俟畢穡事各分所獲易賞賞之他若一二畸零。不許違期私出萬一有失人畜。先諭諸夷。責限歸復。否則削其撫賞。如事不繇於守者。量情論罪。令得立功自贖。勿復苛求。雖或歲入有常。悉聽耕者取給。勿復起課。樵蘇亦用此法。但不許各官掊剋科分。此亦富強之資。中國之大利也。

一恤軍丁臣惟諸衛環列甸服、自昔未有兵端、軍戶蕃庶優游、家給人足、例徵後府柴炭。則皆惟正之供。諸衛奉之。固非難事。及邊事起、抽發召募並行、正軍既皆赴邊餘丁又皆赴募、即有一二老羸、救死不贍重以歲例柴炭、畢致迯亡、總計歲例柴炭。不過六七千緡。方今歲竭中國之力。以奉薊昌。顧又歲竭薊昌之力。以奉後府。即歲用不可缺。其將如此惸獨何。議者謂各省都司。歲有公費公用銀兩。大半為各衛所豪猾侵匿。漫無稽查、第行各撫按逓年就數內徵取之。仍以省分大小為差。多者六百。次五百中四百。少則三百。行都司各二百。每歲都司進表。即令親解武庫司。取數易盈。無庸加派。此一策也。又謂山海居庸紫荊倒馬等關。舊制亦隸後府。歲計關稅。當不下六七千緡。居庸属之廵關。今改他用矣。東西各關。則佐薊遼保定廵撫軍費。固非常經。第通行改納武庫司原用之數。聽各廵撫另行處補。如或歲入乘除不給。聽總督動支主兵。扣存餉銀益之。又一策也。

一重嚴關、臣往議額兵、直以山海關路、舊額兵少、稍稍增益之、比閱遼東、出入其地、則負山阻海。獨立嚴關保薊扼遼。最為要塞。地重兵薄。旋議增兵。即會督撫諸臣、議俟新軍從便撥補、月粮布花。即就額餉、內通融支給、不必更增、應候類題允行以便遵守、及照各關莫重於山海。故特遣部臣守之。迄今註選職方司主事一員。職專譏察。臣遇管關主事任天祚詣問便宜、則云先年遼東稍饒逋迯者少。比歲兵荒相繼遂多越關。即當關窮詰得情。具文逓解。彼中廵撫。輒以公文無印。遂致持疑。往返不收。卒無歸著。殊為不便。臣稽令申部属出守關者、比照差出廵按御史事例、特給精微批、事重故也及查居庸紫荊倒馬各管關同知通判、近巳各請關防、而部属駐守重關、尤為喫緊、亦應比照各關事例、一體請給、

一據險隘、臣閱曹家寨舊邊。則自黑谷關外山高壓城。雖有邊臺。猶難固守。且三十里孤懸如帶。深入胡地中。顧惟諸寨營城在焉原無民社土地。內自將軍臺南山起。至吉家庒北山止。相去僅七百丈。足以扼其吭而塞之。于此兩山對峙。衡為城七百雉。經接邊城即築七臺。據險以守。雖虜至百萬。無能為矣。臣請以舊邊為外險。防守如常。新築為內險。兩存不廢。即以本路額兵分布。不必增兵。但本路遊擊、正統提調一員、今增內、險應于吉家庒、增一提調、應給廩糧料、草、併入額餉數中、若信地額兵、聽總督分定、又查得太平寨擦崖子提調一員。計分邊七十里。其間人力單薄備廣難周。西則燕河提調二員。舊稱治邊百二十里。其後分割臺頭路。而燕河一路。巳有提調二員重之以將官。臨之以恊守。計所轄邊不過六十九里相沿至今。臣請以擦崖子界內自白道子起。至白羊谷止。共十二里、割付燕河。則官不必增。而事易集矣

一濟衝煩、臣惟國初疆理大寧諸司、繇元故道、西則古北、口。東則喜峯口。皆為通衢。以故古北口則有石匣。喜峯口則有古城。皆為軍驛。迄今則石匣不通驛使。惟邊臣歲一至焉。至則惟取辦輿夫八名。餘無所與。而諸豪軍影射於此者多矣。古城僅通属夷入貢亦無他端。自昔相沿。不遑損益。該鎮近該總督駐劄密雲。繇密雲而東五十里為太僕庄。又五十里為熊兒谷。繇此而外則入邊。內則入薊。恒必繇之。熊兒谷即係邊營。原無應付夫馬。行者憑藉聲勢。將官不得巳而勉應之。本營隸墻子嶺地方。外切西虜属夷。久絕撫賞問諜不通、萬一疏虞。去郊關僅百餘里耳。查得石匣去太僕庒僅七十里。應以該驛移置太僕庒葢自此而西則密雲。東則將軍營、南則平谷縣。皆為適中。驛原有驛夫、聽總督衙門量撥馬匹、可謂腰站止令應付夫馬、若廩粮鋪程中火、仍舊一無與焉、該驛逓年影射軍丁、聽總兵官清查、照例抽選操練、又三屯營舊有灤陽驛、原額夫馬數少、應付不敷、行者又或橫索於本營各將官、亦非事體、應以古城驛併歸灤陽驛、恊濟煩難、灤陽去喜峯口九十里、如遇貢夷出入、仍令照舊赴彼應之、亦非難事、


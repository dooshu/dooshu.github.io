○立社诏

厚地载物，社主其祭，嘉谷养民，稷惟元祀。列圣垂范，昔王通训，建邦正位，莫此为先。爰暨都邑，建於州里，率土之滨，咸极庄敬。所以劝农务本，修始报功，敦序教义，整齐风俗。末代浇浮，祀典亏替，时逢丧乱，仁惠弛薄，坛壝阙昭备之礼，乡闾无纠合之训。朕握图受历，菲食卑宫，奉珪璧以尊严，洁粢盛而禋燎。尚想躬稼，励精治本，永言享祀，宜存往纪。是以吉日维戊，亲祀大社，率从百僚，以祈九穀。今既南亩俶载，东作方兴，州县致祀，宜尽祗肃。四方之民，咸勤殖艺，随其性类，命为宗社。京邑庶士，台省群官，里闬相从，共尊社法。以时供祀，各申祈报，兼存宴醑之义，用洽乡党之欢。且立节文，明为典制，进退俯仰，登降折旋。明加诲励，递相劝奖，齐之以礼，有耻且格。布告天下，即宜遵用。


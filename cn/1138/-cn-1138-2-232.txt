赠纪子湘郡丞二首①

其一


① 时河决下流，淮南漂没，惟徐得免。
佐郡彭城领上游，使君丰采大苏流。
山川楚汉千年迹，筐篚荆扬万里舟。
庙略漫劳沉白马，宣房无恙醉黄楼。
绨袍珍重频回首，飒飒西风客子愁。

其二

清淮怒挟浊河奔，雪浪银涛树杪翻。
三策频年咨贾谊，长堤千里倚王尊。
霜清大泽宽鱼税，雨过西畴长稻孙。
便欲停桡乘款段，快哉亭上一开樽。


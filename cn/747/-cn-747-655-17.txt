○告赠皇祖祖妣文

孝孙稹，敢昭告於皇祖陈州南顿县丞赠尚书兵部员外郎府君、祖妣赠晋昌县太君唐氏：惟元统运，尝宅区夏，选建贤善，俾公彭城。公实能德，延於後嗣，降及兵部，为隋巨人，抑扬直声，扶卫衰俗。户部绩绍，传於魏州，蕴郁懿粹，族用繁昌。始兵部赐第於靖安里，下及天宝，五世其居，冕弁骈比，罗列省寺，一日秉朝烛者，凡十四五，叔仲伯季、姊妹诸姑，洎友婿弥孙，岁时与会聚者，百有馀人，冠冕之盛，重於一时。燕寇突来，人士骇散，荫籍削，龟绳用稀。我曾我祖，仍世不偶，先尚书盛德大业，屈於郎署。小子稹蒙幸馀福，据有方州，今皇帝嗣位之初，泽被幽显，尚书府君洎荥阳郡太夫人，当进封赠。小子稹伏念先尚书尝以比部郎乞换追命，朝列不许，大孝莫申，是用追述先志，乞回恩於祖父祖妣。是岁八月十八日诏，以兵部员外郎、晋昌县太君来告第，摧慕感咽，五情伤殒。谨以仲冬日至，修奉常荐，焚献制书，昭告神几。伏惟尚飨。


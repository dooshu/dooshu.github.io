◇答蔡廓问

蔡廓问雷次宗云：「礼称唯主丧不除，恐此正施於嫡传重者耳。按汉萧太傅云：「主丧独谓子也。」又案王肃云：斩衰之丧未葬，直云主丧不除。而王举重为言，明正谓孝子不变，馀皆除也。今世人为妻亦不除主丧，将宜除邪。」雷次宗曰：「不言三年，而云主丧，是不必唯施子孙也。吉凶异道，不得相干。殡柩尚在，岂可弁冕临奠。夫主妻丧，以本重故也，谓不宜除。（《通典》一百三。）


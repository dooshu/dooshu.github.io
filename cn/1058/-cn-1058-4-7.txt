社頌（並序）


余前封鄄城侯，轉雍丘，皆遇荒土，宅宇初造。以府庫尚豐，志在繕宮室，務園圃而已。農桑一無所營。經離十載，塊然守空，飢寒備嘗。聖朝愍之，故封此縣。田則一州之膏腴，桑則天下之甲第。故封此桑，以為田社。乃作頌雲：

於惟太社，官名后土。

是曰勾龍，功著上古。

德配帝皇，實為靈主。

克明播植，農正曰社。

尊以作稷，豐年是與。

義與社同，方神北宇。

建國承家，莫不攸敘。






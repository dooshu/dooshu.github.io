○恤刑敕

朕以寡昧，获主黎元，将以召天地之和，每思去刑政之弊，寅恭於此，宵旰为劳，今以节及长嬴，时临暑热，耕农之户，蚕麦将忙，宜於狱讼之闲，特示忧勤之旨。应有刑狱，切虑淹滞。诏至，所有重轻系囚，疾速勘鞫断遣，无令冤抑，虑有淹延。若轻罪画时决遣，其婚田争讼务内勿治。若事要定夺，即须疾速区分。若断遣不平，许人纠告官典，必议徵断。


王朴

王权，陕西人也，改名朴。洪武中为御史。性戆，数与上争曲直，上怒，命斩之。反接至市曹，有旨赦之，反接还见上。上曰：「汝其改乎？」朴曰：「陛下以臣为御史，岂可戮辱至此。且以臣为有罪，安用生之？（「安用生之」，「用」原作「有」，据明纪录汇编本改。）无罪，又安得戮之？臣今日愿速死。」上复命反接至市，过史馆大呼曰：「学士刘三吾听之，某月日皇帝杀无罪御史王朴。」临死作诗云云。行刑者复命，上恻然，问朴死有何言，以诗闻。上曰：「彼有片言，亦当以闻，况诗耶？」行刑者数人俱坐死。盖上惜其才，欲折其气，实无意杀之也。


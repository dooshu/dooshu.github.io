潞州新勑赐承天禅院记

景德元年冬天子廵狩澶渊驻跸河上始议和戎之利慎柬使乎之才乃诏西京左藏库使奨州刺史陇西李公继昌奉将信币克成盟好复命行在不逾浃旬奏事宸居沃心称旨时黄屋值流虹之庆帷宫举称觞之典执玉万国涂山无後至之刑舞羽两阶灵台有偃兵之议纯嘏之锡上帝是赉富夀之祝率土攸同公因顿首上言以上党旧邦卜居累世有环堵之室乃先人之庐而自参表着於内朝占名数於京邑乔木犹在高台未倾愿为仁祠以施开士增饰轮奂肃奉?修庶以衆善之因仰助无疆之算上览奏嘉叹即命俞之申锡玺书旌以懿号曰承天禅院从其志也夫箕裘善继前典攸称桑梓致恭先民所重虽知乐之至不忘所生而似续之贤由於肯构矧壶关之壤上应昴毕羊头之厄北当燕赵国俗尚武人气多豪控山东列郡之冲乃天下劲兵之处悲歌慷慨寖以成风土厚水深居之不疾而公之先正兹焉挺生藴翁归文武之才茂荀息忠贞之力始仕周室殆於皇朝功济生民道合明主历计相之剧任处宣猷之上列乃至正位机密允辅大政当太祖皇帝夙兴夜寐经营四方料敌伐谋指踪千里前席借筯允集大勲持建节牙出临巨屏功成身退高朗令终惟公经德体仁象贤济美职在清禁爵为通侯门戟鼎铭昭阀阅之盛朱轓佩玉显车服之贵誓师边徼威肃巴賨作牧藩垣政成海岱单介使虏通玉帛之驩三接承顔居心膂之任万乘亲倚羣公倾慕盖所谓人伦之佳士帝右之信臣者也先是公之载诞亦在旧居指树尚存藏鐶可验尝蒸奉祠履霜露而长怀井臼思归顾枌榆而永感然而高扉纳驷奕叶珥貂爽垲不迁亲隣素择襃成徙籍盖出主恩杨仆移关敢罹特议且深信内典勤修白业念旻天之罔极报德无阶繄觉海之大雄归心有素恭承明诏肇开浄土栋宇之制侔七宝之庄严苾蒭之徒极四事之供养匠石殚巧天龙荐祥金碧炫彩於晨曦钟梵交音於空界问安之寝聿为道场学礼之庭更张法席足以滋殖德本发挥善利香象负重广集弥天之流水鸟谈空更同极乐之国福祉之盛岂可量哉昔者南朝诸公多施宅而为寺西域长者竞舍财以供僧简策相传风流未远贝多所记报应非虚订公之为斯一致耳曩者太尉先生居显位受厚禄宠锡蕃庶私帑充牣奉身甚约事佛尤谨生平饭僧七十万造千佛像修绀殿以严宝刹饰琅函以秘金文又以方牍摹印金刚上生等经施於四衆山门禅苑多所缮完什器道具率用营置深逹实相不滞根尘尽此报身当得解脱君子谓李公诒谋锡羡源深流长福履所绥凡情叵测何止积善余庆啓八世之莫京定须当来下生首三会而受记父作子述不其韪与予职在右曹心师西竺辱公之请至于再三僶俛挥毫以谨岁月而已时景德二年岁次乙已四月八日记


淫报

道光十七年间，电白水东有乞者，约三十余岁，患疝症，肾囊如斗大，累垂膝间，出则以两手捧之，蹒跚而行。处则以矮杌乘尻尾，箕踞而坐。自隐其姓名，而述生平所为。云家本大族，颇饶裕，少年渔色，每宿青楼，拥五六妓作联床之欢，又曾人蜑艇，择蜑妇之稍有姿色者淫之，辄过十数艇而后已。

因是气虚，为风邪所中，得疝证，屡治不效。初如柿，渐如瓜，继如斗，遂成痼疾。家资亦荡尽，贫病交迫，孑然一身，亲故皆绝望。乃向旧所识妓借贷，始犹有应者，久之并加白眼，不得已而效麻疯所为，日往妓馆蹲伏门中，强讨恶索焉。

嗟夫！斯殆淫夫之获现报者乎？客有识之者，能举其姓氏云。













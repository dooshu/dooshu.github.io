◇遗诏（永宁二年二月）

朕以无德，托母天下，而薄祜不天，早离大忧。延平之际，海内无主，元元厄运，危如累卵。勤勤苦心，不敢以万乘为乐，上欲不欺天愧先帝，下不违人负宿心，诚在济度百姓，以安刘氏。自谓感彻天地，当蒙福祚，而丧祸内外，伤痛不绝。顷以废病沈滞，久不得侍祠，自力上原陵，加逆唾血，遂至不解。存亡大分，无可奈何。公卿百官，其勉尽忠恪，以辅朝廷。（《后汉·和熹邓后记》）


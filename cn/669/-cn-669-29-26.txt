26　高宗廟號陵名初議


高宗廟號未定，有議爲「光宗」、「寧宗」者，見周益公思陵録。其後兩朝用之。高宗陵名，嘗擬「永阜」，其後孝宗用之。

【元圻案】周益公思陵録上：「太上廟號，衆以『高宗』爲允，上曰：『太后以武后之故，深不欲用。』劉參欲稱『光宗』〔一〕，上曰：『無謂。』臺諫謝諤等六人乞用『寧考』之『寧』，禮官再乞用『高』字，上顧予：『如何？』予曰：『以高大爲義，則「高宗」亦可。』上乃令就初議。」又：「王相擬太上陵名凡五：永紹、永興、永阜、永壽、永思。上點永思。」

〔一〕「劉參」，原作「留參」，據四庫本文忠集卷一七二思陵録上改。






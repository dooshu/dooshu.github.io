○与田将军书

天子赏将军之勋，自裨校领十万军，率给麾幢节符，佩黄金印者数四，庙祖於京，开东第驷门，号公侯家，子弟姻族，以将军故，皆为好官。将军之勋名，可谓盛矣美矣！然某闻古人曰：“成功不久难处。”且物禁太盛。昔者周公以至圣之德，致太平之功，以成王幼小，不忍而去，召公有不悦色。何者？势逼不能无嫌故也。夫以圣处犹难，况非圣哉？故范蠡、留侯知其然，去之而远害。昔者李斯为秦破山东从，擒诸侯，尊秦为天子，秦子以为丞相任事，秦廷之贵惟斯耳。斯知盛满不行，卒为秦擒。韩信为汉诛赵魏，破齐楚，尊汉为天子，汉裂土封王於荆，汉将之贵惟信耳。信不知降挹，一旦蜚言被疑，卒受吕後之诛。彼二子可谓巧於为人，拙於为身，故二子始有周吕勋，卒受参夷诛。何则？日务进而不知退故。今上封足下为公为王，为十万户侯，传子袭孙，居为夔为龙，出为桓为文，且令召公无不悦色，足下岂不贤于周公哉？夫今之游宦者，辛勤数千万言，得一官，俸不过三二万，数仆不过一二人，满当罢，恋恋不欲去，岂非顾其利耶？况夫遭时变，即据千里土，权杀生柄，不觉炎燠更变，歌僮侍儿俳优不离前，为乐万方以娱情，惟恐其不欢，无纤忧能钻其胸，岂不愿留之耶？顾其势不可，是以取。古尧让天下而长有天下，孙叔敖不悔去者三。愿将军无受吴张元之说，纳马援、邹阳之策，思留侯、陶朱之举，悟韩信、李斯之惑，立窦融河西之绩，览郭、马、李高数贤之事，稽叔敖三去之美。昔蔡泽之说范雎也，引鞅起踵以击夺其位，睢受说而归相让泽。非不知泽情而受市也，盖审理必然。今某来非纵横时，岂泽之徒欤？既非夺位而来，又岂欲骋口世？直以惜贤人之业耳。惟将军无猜焉。


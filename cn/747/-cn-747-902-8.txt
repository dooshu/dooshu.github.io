○对九文六采判

（丁能从九文六采之大，自谓成人。或责其揖让未中礼。词云：“周旋曲直，各有所从。”）

威仪有差，宾聘所贵，举必执礼，是为成人。能曲直之不违，则进退而皆中。惟丁克荷前烈，绍复旧典，修上下之纪，制财用之节，不失天地之经，尚陈文采之数。此实大者，夫何间焉？同游吉得礼之初，因於国产；类赵简习仪之际，效彼鲁侯。奉以周旋，谁敢失堕？每事皆问，无废孔门之则；一言之请，将成晋国之风。谅词者之有据，诚或人之妄责。


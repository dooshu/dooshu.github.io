◇司徒袁公夫人马氏碑

维光和七年，司徒公夫人马氏薨，其十一月葬。哀子懿达、仁达，衔恤哀痛，靡所写怀，乃撰录母氏之德履，示公之门人。睹文感义，采石于南山，谘之群儒，假贞石以书焉。夫人右扶风平陵人也。曾祖中水侯，祖将作大匠，考南郡太守。中水侯弟伏波将军女，在淑媛作合孝明，诞生孝章，婚姻帝室，世为名族。夫人生应灵和，德精性妙，角犀丰盈，实有伟表。温慈惠爱，慎而寡言，幼从师氏四礼之教，早达窈窕德象之仪。及笄，求匹明哲，供治妇业，孝敬婉变，毕力中馈。后生仰则，以为谋宪。自公历据王官至宰相，夫人营克家道，扶翼政事，聪明达乎中外，隐括及乎无方，不出其机，化导宣畅，童子无骄逸之尤，妇妾无舍力之愆，故能究生人之光宠，获福禄之丰报，朝春政于王室，躬桑茧于蚕宫。春秋六十有三，寝疾不永。懿等追想定省，寻思仿佛，哀穷念极，不知所裁，乃申辞曰：

於穆母氏，其德孔休。思齐先始，百行聿修。宣慈惠和，恩泽并周。义方之训，如川之流。俾我小子，蒙昧以彪。不享遐年，以永春秋。往而不返，潜沦大幽。呜呼哀哉，几筵虚设。帏帐空陈，品物犹在。不见其人，魂气飘。焉所安神？兄弟何依？姊妹何亲，号兆切怛。曾不我闻，吁嗟上天。何辜而然，伤逝不续。近者不旋，（本集。案：《文选·潘岳寡妇赋》注，《颜延之宋元皇后哀策文》注，并引蔡邕《袁公夫人碑》云：「义方之训，如川之流。」是唐初本《蔡集》有此碑。）


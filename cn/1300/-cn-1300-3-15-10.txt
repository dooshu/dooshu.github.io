别国方言

今世所传扬子云《輶轩使者绝代语释别国方言》，凡十三卷，郭璞序而解之。其未又有汉成帝时刘子骏与雄书，从取《方言》，及雄答书。以予考之，殆非也。雄自序所为文，《汉史》本传但云：“经莫大于《易》，故作《太玄》；传莫大于《论语》，作《法言》；史篇莫善于《仓颉》，作《训纂》；箴莫善于《虞箴》，作《州箴》；赋莫深于《离骚》，反而广之；辞莫丽于相如，作四赋。”雄平生所为文尽于是矣，初无所谓《方言》。《汉·艺文志》小学有《训纂》一篇。儒家有雄所序三十八篇，注云：“太玄》十九，《法言》十三，乐四，箴二。”杂赋有雄赋十二篇，亦不载《方言》。观其答刘子骏书，称“蜀人严君平”，按君平本姓庄，汉显帝讳庄，始改曰“严”。《法言》所称“蜀庄沈冥，蜀庄之才之珍，吾珍庄也”，皆是本字，何独至此书而曰“严”。又子骏只从之求书，而答云：“必欲胁之以威，陵之以武，则缢死以从命也！”何至是哉？既云成帝时子骏与雄书，而其中乃云孝成皇帝，反覆抵牾。又书称“汝、颍之间”，先汉人无此语也，必汉、魏之际，好事者为之云。


50　魏律但用鄭氏章句　律例有八猶春秋之凡　應從而違堪供而闕


律章句，馬、鄭諸儒十有餘家，魏明帝詔但用鄭氏章句。事見晉書刑法志。范蜀公策問，見宋文鑑一百二十四。曰：「律之例有八：以、准、皆、各、其、及、即、若。若春秋之凡。」集證：「律疏：『以者，與真犯同；准者，與真犯有間；皆者，不分首從，一等科罪；各者，彼此各同科此罪；其者，變於先意；及者，事情連後；即者，意盡而復明；若者，文雖殊而會上意。』」宋莒公名庠，封莒國公。曰：「應從而違，堪供而闕，此六經之亞文也。」

【閻按】朱子解曰：「謂子不從父不義之命，及力所不能養者，古人皆不以不孝坐之。義當從而不從，力可供而不供，然後坐以不孝之罪。」

【元圻案】通鑑魏明帝紀太和三年：「初，魏文侯師李悝，著法經六篇，商君受之以相秦。蕭何定漢律，益爲九篇，後稍增至六十篇。又有令三百餘篇，決事比九百六卷，世有增損，錯糅無常，後人各爲章句，馬、鄭諸儒十有餘家，以至於魏，所當用者合二萬六千二百七十二條，七百七十三萬餘言，覽者益難。帝乃詔但用鄭氏章句。又詔陳群、劉劭等删約漢法，制新律十八篇，州郡令四十五篇，尚書官令、軍中令合百八十餘篇〔一〕。於正令九篇爲增，於旁章科令爲省矣。」〇法家書之存於今者，惟唐律爲最古。周顯德中，竇儀因之作刑統。〇宋敏求春明退朝録上謂：「宗衮嘗言：律云『可從而違，堪供而闕』，亞六經之文也。」〇宗衮，謂宋莒公也。謝朓謂謝安爲宗衮。

〔一〕「八」，原脱，據中華本資治通鑑卷七一魏紀明帝太和三年補。






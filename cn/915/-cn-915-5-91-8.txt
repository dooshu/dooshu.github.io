◇臣不易

昔孔子言「为臣不易」，或人以为易，言「臣之事君，供职奉命，敕身恭己，忠顺而已。忠则获宠安之福，顺则无危辱之忧，曷为不易」哉？此言似易，论之甚难。

夫君臣之接，以愚奉智不易，以明事暗为难，唯以贤事圣，以圣事贤为可。然贤圣相遭稀，又周公之于成王，犹未能得，斯诚不易也。且父子以恩亲，君臣以义固，恩有所为亏，况义能无所为缺哉？苟有亏缺，亦何容易！

且夫事君者，竭忠义之道，尽忠义之节，服劳辱之事，当危之难（句有脱误，疑作「当危难之时」。）肝脑涂地，膏液润草而不辞者。（疑当有「诚欲」二字。）以安上治民，宣化成德，使君为一代之圣明，己为一世之良辅，辅千乘则念过管、晏，佐天下则思丑稷、禹，岂为七尺之躯，宠一官之贵，贪充家之禄，荣华嚣之观哉？（当有「是」字。）以忠臣之事主，投命委身，期以成功立事，便国利民，故不为难易变节，安危革行也。然为大臣者，或仍旧德，藉故势，或见拔擢重任，其所以保宠成功；承上安下，则当远威权之地，避嫌疑之分，知亏盈之数，达止足之义；动依典礼，事念忠笃，乃当匡上之行，谏主之非，献可济否，匪躬之故，刚亦不吐，柔亦不茹。

所谓大臣，以道事君也。然当托于幽微，当行于隐密，使怨咎从己身，而众善自君发，为群寮之表式，作万官之仪范，岂得偷乐容悦而已哉？然或为邪臣所谮、幸臣所乱，听一疑而不见信，事似然而不可释，忠计诡而为非，善事变为恶，罪结于天，无所祷请，激直言而无所诉。（疑作「激直而言无所告诉」。）深者即时伏剑赐死，浅者以渐斥逐放弃。盖比干、龙逢所以见害于飞廉、恶来，孔子、周公所以见毁于管、蔡、季孙也。斯则大臣所以不易也。

为小臣者，得任则治其职，受事（当有「则」字。）修其业，思不出其位，虑不过其职，竭力致诚，忠信而已。然或困辱而不均，厌抑而失所，是以贤者或非其议，豫非其事，不著其陋，不嫌其卑，庶贯一言而利一事。然以至轻至微，至疏至贱，干万乘之主，约以礼义之度，匡以行事之非，忤执政之臣，暴其所短，说合则裁自若，不当则离祸害；或计不欲人知，事不从人豫，而已策谋适合，陈义偶同。（当有「在」字。）上者或显戮其身以神其计，在下者或妒其人而夺其策。盖关思见杀于郑，韩非受诛于秦，庞涓刖孙膑之足，魏齐折应侯之胁，斯又孤宦小臣所以为难也。

为小臣者，一当恪恭职司，出内惟允，造膝诡辞，执心审密，忠上爱主，媚不求奥灶而已，若为（有脱误。）苟若此，患为外人所弹，邪臣所嫉，以职近而言易，身亲而见信，奉公侠私之吏，求害之以见直，怀奸抱邪之臣，欲除之以示忠。言有若是，事有似然，虽父子之间，犹不能明，况臣之于君而得之乎？故上官毁屈平，爰盎谮晁错，公孙排主父，张汤陷严助，夫数子者，虽示纯德，亦亲近之臣所以为难也。

为外臣者，盖力致死，其义一也。不以远而自外，疏而自简，亲涉其事而掌其任。苟有可以兴利除害，安危定乱，虽违本朝之议，诡常法之道，陈之于主，行之于身，志于忠上济事，忧公无私，善否之间，在己典主可也。然患为左右所轻重，贵臣所壅制，或逆而毁之，使不得用，或用而害之，使不得成，或成而谮之，使不得其所。吴起见毁于魏，李牧见杀于赵，乐毅被谗于燕，章邯畏诛于秦，斯又外臣所以为危也。

此举梗概耳，曲折纤妙，岂可得备论之哉？（《群书治要》）

（《治要》连属上篇，审观之，别是一篇也。篇名当是《治本》）

夫治国之本有二，刑也，德也。二者相须而行，相待而成矣，天以阴、阳成岁，人以刑、德成治，故虽圣人为政，不能偏用也。

故任德多，用刑少者，五帝也；刑德相半者，三王也；杖刑多，任德少者，五霸也；纯用刑强（《初学记》二十、《御览》六百三十三无「强」字。）而亡者，秦也。夫人君欲治者，既达专持刑德之柄矣，位必使当其德，禄必使当其功，官必使当其能：此三者，治乱之本也。位当其德，则贤者居上，不肖者居下；禄当其功，则有劳者劝，无劳者慕（有脱文。）未之有也。凡国无常治，亦无常乱；欲治者治，不欲治者乱。后之国士人民，亦前之有也；前之有，亦后之有也。而禹独以安，幽、厉独以危：斯不易天地异人民，欲与不欲也。吴坂之马，庸夫统衔，则为弊乘，伯乐执辔，即为良骥，非马更异，教民亦然也。故遇禹汤则为良民，遭桀、纣则为凶顽，治使然也。故善治国者，不尤斯民，而罪诸己；不责诸下，而求诸身。《传》曰：「禹汤罪己，其兴也勃焉；桀纣罪人，其亡也忽焉。」由是言之，长民治国之本在身。故詹何曰：「未闻身治而国乱者也。若詹者，可谓知治本矣。」（《群书治要》）


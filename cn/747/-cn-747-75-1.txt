○太和八年疾愈德音

门下：朕祗若天命，缵承睿图，正统纪以清庶方，序彝伦以贞百度，栗栗寅畏，於兹九年。虽俭己饬躬，推诚育物，惧有未至，不遑宴宁。属节气交时，疾恙婴体，列圣垂佑，涉旬复初。既上庆於两宫，宜覃恩於兆姓，庶与寰宇，同兹福祥。自太和八年二月九日昧爽已前，天下应犯死罪降从流，流徒等已下罪递减一等，惟官典犯赃，及诸色所由破用官物，故杀人十恶等罪，不在此限。左降官流人，缘近有去年八月九日敕，宜即与处分。

为政之要，必在去烦，厚下之恩，莫先已责。应度支户部盐铁积欠钱物：或囚系多年，资产已尽；或本身沦没，展转难徵；簿书之中，虚有名数，囹圄之下，常积滞冤。言念於斯，所当矜恤。其度支户部盐铁应有悬欠，各委本司具其可徵可放数，条流闻奏，不得容有奸滥。在京诸司诸使食利钱，其元举人已纳利计数五倍已上者，本利并放。其有人户逃死，摊徵保人，其保人纳利计两倍已个者，其本利亦并放免。茯纳利未满此数者，待纳利数足，徵本停利。其诸色私债，止於一倍，不得利上生利，仍委本县各为详理处分。京邑之中，本无榷酤，属贞元用兵已后，费用积广，始定店户等第，令其纳榷。况万方所聚，私酿至多，禁令既不可施，榷利自无所入，徒立课额，殊非惠人。其长安、万年两县见徵纳榷钱一万五千一十贯八百文，若先欠者，并宜放免。其榷酒钱，起今日已后，亦宜并停。

比者沧寇干纪，稽诛数年，诸道兴师，屡献戎捷，时方讨叛，难议释缧，免死戍边，已为恩贷。今沧州一道，久被朝章，念其怀土之心，必有向隅之叹，俾之遂性，用洽优恩。其诸道所送沧州将健配流，及边镇营田役使者，共一千三百五十九人，并委诸道节度观察使据现在人放归本管。如有已效军职，及自有生业不愿去者，亦任便住。董昌龄自至邕州，累平溪洞，兵威所向，首恶皆擒。然每念苍生，无非赤子，况在荒徼，尤当抚循。其溪洞如有未归附者，向后非因侵扰，更不用进讨，仍加存抚，使各怀安。其所获黄洞百姓，并分配侧近州县，令自营生，不得没为奴婢，将充赏给。如元是奴婢者，即任充赏。南海蕃舶，本以慕化而来，固在接以恩仁，使其感悦。如闻比年长吏，多务徵求，嗟怨之声，达於殊俗。况朕方宝勤俭，岂爱遐琛，深虑远人未安，率税犹重，思有矜恤，以示绥怀。其岭南福建及扬州蕃客，宜委节度观察使常加存问，除舶脚收市进奉外，任其来往通流，自为交易，不得重加率税。天下诸州府，如有冤滞未伸，宜委御史台及出使郎官察访闻奏。

於戏！朕百灵所祐，获遂痊和，虔奉神休，敢忘昭报。其五岳四渎天下名山大川，各委所在长吏致祭，仍加丰洁，以副精诚。朕以寡德，上奉丕构，宗社流庆，元穹叶灵，微恙愆和，旋就康复。渥泽思及於人瘼，儆戒先自於朕躬，俾我华夷，共欢富寿，中外臣庶，宜体予怀。主者施行。


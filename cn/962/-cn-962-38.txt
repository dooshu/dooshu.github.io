姜特立　出闽中四首

山行十日到吾家，腊尽归人惜岁华。

斗酒只鸡谁劳我，更须踏雪看梅花。

姜特立

姜特立　出闽中四首

千里携定一秃翁，一尊倒尽百愁空。

野梅可是工迎客，排日开花到浙中。

姜特立

姜特立　出闽中四首

飘蓬不归根，而我还故里。

有食即可安，何必土风美。

岂非俗缘故，堕此胶漆底。

艰关一月程，况复携老稚。

囊空畏途远，蓐食常夜起。

人生贵适意，奔走殊未已。

俟有三迳资，吾生恐无几。

姜特立

姜特立　出闽中四首

晚出仙霞岭，平原豁故关。

石穷千里迳，云失万重山。

渐喜乡音似，遥知儿辈欢。

不缘怀里社，倦翼未须还。

姜特立


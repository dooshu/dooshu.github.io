○不招士论

《史记》以卫青为大将军，门下宾客苏建常责其不招士。青言：“自魏其武安招至宾客，天子常切齿。夫选贤任能，乃天子之柄，岂臣下之所为哉！”太史公亦美其慎重。子窃未然之。夫诸侯贡士，载在礼经。一与再不贡，有黜爵削地之制，则当位者其可嘿嘿乎？且魏其武安之厚宾客，非有贤智士也，皆任侠之徒。以力折公侯为能，以权倾州县为重。如是，则天子安得不切齿哉？萧何荐韩信，王陵举张苍，鲍叔举夷吾，子皮任子产，如有益於国、济於时，岂天子之能罪哉？其後武帝诏於青问选士，青但欲以富贾金多者，皆应命。赖贤大夫赵禹知其事，召问其故，皆聂聂然罔审是非，与土偶无别，遂悉命其徒。於末流中得田仁任安，武帝与语大悦，皆擢用之。若武帝常切齿，不当於青之门下选士也。得田仁任安，协於上意，亦不当罪青之门有人也。武既不然，而青以为切齿，无乃诬上之言欤？抑唯欲聚富金多财者欤？抑吝其金帛，或招致贤彦，有所费耗欤？若然，则出塞之功，无乃幸而成者欤？


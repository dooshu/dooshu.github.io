○受尊号赦文

门下：朕闻奉天地之大统，必酌於人心；荷宗祖之成训，必参於国典。顾惟眇身，守任重器，道未能被物，德不足蓄身，赖於宗工硕老，辅导丞弼，享祧主鬯，熏燎告元。履历正元，敷施大号，庶方咸若，四表穆然。皇祖披攘之基，列圣焦劳之业，恬焉而有，泰焉而居。昼以度心，夜以省己，其何德以堪之？方将法乾以行健，体咸而致和，执冲以固高，守约以持满，而文武百辟，章奏四上，以为人心不可以曲让，国典不可以矫违，亦用慰於太皇太后皇太后之意。屈而后俞，谅非获已。岂不以予非生知，欲以徽称懿号诱掖劝慕之乎！将使循名而勉其实，力实而应其名乎！然则予方且以为韦弦，方且以为箴诰，楙於皇极，庶无尤违。是宜与物同利，惟新大泽，可大赦天下。

自宝历元年四月二十二日昧爽已前，大辟罪已下，已发觉未发觉，已结正未结正，系囚见徒，罪无轻重，咸赦除之。惟故杀人及官典犯赃，不在此限。应左降官未经量移者，宜与量移近处。丁忧去任，服阕日亦与量移。如准前制已合量移，有司未注拟者，并任累叙。流人未到所在，及已到未经量移者，并与量移近处。僧尼道士移隶未经量移者，亦与量移近处。中外前资见任官，顷因延累，未及用才，并左降官中有事情可恕，名迹素闻者，宜委中书门下量加奖用，勿使屈滞。

授田制禄，岁久而弊深；留狱要囚，期舒而滥广。隐冒启逃奸之渐，倍称成豪夺之源，亟举旧章，犹循宿蠹，永言谋始，必俟申明。在京百司职田，散在畿内诸县，旧制配地出子，逐亩平摊。比量旧制，孰为久便？宜委京兆府与屯田审计会，条疏奏闻。如闻京城诸司，捕系推鞫，动经旬时，每委御史巡囚，罕能察访举劾，积成冤滞，为弊颇深。宜委御史台重举用长庆元年七月十八日赦文条件闻奏。京畿百姓，多属诸军诸使，或户内一人在军，其父兄子弟不受府县差役。顷者频有制敕处分，如闻尚未遵行，宜委京兆府重举用长庆元年七月十八日赦文条疏闻奏。应京城内有私债，经十年已上，曾出利过本两倍，本主及原保人死亡，并无家产者，宜令台府勿为徵理。应天下典贴得人庄田园店等，便合祗承户税。本主收赎之日，不得引令式及言私生契，组织贫人。

令烦而政挠，积习而弊竽，欲其适宜，须有厘革，使人不倦，必在变通。今年正月七日制敕处分条目中，有未经施行者，委御史台令提举，仍条录闻奏。宜委百司官长，各具条疏当司利病奏闻，择其善者，当议改更。宏文崇文馆生及斋郎三卫，所用资荫，逾滥颇多，澄源清流，切在厘革。宜委礼部兵部侍郎条疏，以久远可行用者，兼每荫别限年限朔作条例闻奏。懋官述职，御侮宣威，暨於庶僚，咸竭乃力，峻其爵秩，以极封崇。内外文武见任及致仕官，三品已上赐爵一级，四品已下加一阶，仍赐勋两转。神策六军金吾威远皇城将士，普恩之外，各赐勋两转。列虞宾之位，崇襃圣之允，所以阐德教而昭前烈也。二王三恪及文宣公各赐物三十匹。朕上奉两官，下临九有，庶几广爱之道，以行教化之风。太皇太后皇太后二等已上亲，委中书门下约旧例量加优赏。

二广分营，六师环卫，梯航贡奉，玉帛会同，既勤劳而可嘉，亦怀来之所尚。神策及六军金吾威远皇城等诸军，将军统军以下，各有赐给。其将士等长行立仗者，并守本军本营者，各赐物有差。鸿胪礼宾院应在城内蕃客等，并节级有赐物。宣赞盛礼，润色鸿徽，爰锡宠於崇阶，亦推恩於任子。摄侍中读宝官门下侍郎平章事窦易直，摄中书令读册官中书侍郎平章事李程，各赐一子出身。撰册文官左仆射平章事李逢吉，宜依旧例赐一子出身正员官。奉册奉宝绶官书玉册官书宝官，各加两阶。进宝绶进册中严外办理仪赞导押册押宝绶举舁宝册官各加一阶。合入三品者，待考足日听叙。合选人减一选，其馀应职掌行事官及写制书官太常修撰仪注礼官并宫内行事官，三品已上赐爵一级，四品已下加一阶，仍并赐勋一转。造玉册并填金字造宝装官各赐五十匹。

前王之令政，未有遗年；先哲之格言，实先顾行。义存忠厚，教裕家邦。天下百姓，九十已上，委所在长吏量加存问。孝子顺孙，义夫节妇，旌表门闾，终身勿事。先已旌表者，亦量加优恤。生甫炳灵，出图表异，故能发泄云雨，蓄涵风雷。望秩之仪，必资蠲洁，五岳四渎，宜委本州府长吏备礼致祭。名山大川及自古圣帝明王忠臣烈士，令所在以礼致祭。亡命山泽，挟藏军器，百日不首，复罪如初。赦书有所不该者，所司具作条例闻奏。敢以赦前事相告言者，以其罪罪之。赦书日行五百里，布告天下，咸使闻知。








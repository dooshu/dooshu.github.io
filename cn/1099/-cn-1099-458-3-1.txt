○題為藩封典禮殷繁疏 【 藩封典禮】

乞早定吉期以便治辦事、奉旨福王之國期在明春欽此、臣部通行各衙門知會、訖臣等皆忻喜加額、見聖明有銳行之斷、諸臣無俟勸駕之煩矣、之國禮儀、臣部職掌、竊思冊印冠服車輿器械、非可旬日而辦、即舟船之具、多在江南、三四千里外、其來也亦必數月、而後能至、目下得旨行文催赴初秋進發、春明方可以給用、此時之甚迫而勢之不容少緩也、頃巳兩月餘、不聞明旨、亟定行日、而莊田四萬頃、屢屢催取、皇上固無料理實事明示天下以必行而在諸臣且憂浩蕩深慈未免責天下以難副奏請遷延。反稽正務臣之愚窃以為行止大事。豈以莊田財貨為遲速。自可不必慮也。且就莊田一節論。四萬頃之數。幾跨一府數州縣之地。目今廢地無有。田何從給。且　祖宗朝未有過數千頃者四萬頃之例。止自景潞二府。今所奏上其于四萬歲課。業如潞府矣。諸臣之奉命巳恭。而將事最稱矣。如是而猶取盈焉不止漢明帝曰吾子豈可與先帝子等正合當日之規豈子之愛可特加諸弟之上耶豈累朝之待子皆不必厚而皇上之待子獨當加異耶臣誠不願福王之初就藩。偏有此渝涯之分量也。至自行徵收。則又　祖制所嚴禁。臣查會典一則曰親王原有額設官攢。布按二司督同長史兩平收受。一則曰曰王府官員內使旗挍管莊人等干預撥置、并擅自差人下府州縣催徵騷擾者、旗挍人等發邊衛充軍、官員內使監候奏請發落、若轉導及布按廵守縱容不舉、并府州縣聽從差人騷擾者俱參問。此非徒為愛小民也正所以愛王國而樽節之安全之不使其張威流毒小虧盛美也　皇上顧不念此。而反欲令自徵收。貽福王以大不安耶。萬一騷擾生患。此時而欲一一奏請。纔行禁戢。不巳晚耶。臣等一諍之不能。而終年諍乎。且逐事事而諍乎。凡此皆非土田事也典制所在。　皇上當思垂法則傳久遠。臣終不願　皇上之初封子輒有此駭眾之施為也。伏祈　皇上早諭欽天監選定吉日、中外臣工、庶可灑然袚濯行事。更祈　皇上動思典制。寧加裁約。毋遇索取。寧愛福王以德義。毋過狥之姑息。使中外臣工。曉然知　皇上之于籌筴明而計國家遠也。豈不休哉。臣今不及時言倐忽秋冬萬務冗劇、期之將迫、事之不戒、臣何所逃罪


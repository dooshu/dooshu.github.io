流夜郎赠辛判官





昔在长安醉花柳，五侯七贵同杯酒。[一]气岸遥凌豪士前，[二]风流肯落他人后。夫子红颜我少年，章台走马着金鞭。[三]文章献纳麒麟殿，[四]歌舞淹留玳瑁筵。[五]与君自谓长如此，宁知草动风尘起。[六]函谷忽惊胡马来，[七]秦宫桃李向明开。[八]我愁远谪夜郎去，[九]何日金鸡放赦回。[十]

[一]《群辅录》：平阿侯王谭、成都侯王商、红阳侯王音、曲阳侯王根、高平侯王逢时，并以元后弟同日受封，京师号曰五侯。并奢豪富侈，招贤下士，谷永、楼护皆为贵客。潘岳《西征赋》：“窥七贵于汉庭。”李善注：“七贵谓吕、霍、上官、赵、丁、傅、王也。”



[二]《梁书》：气岸疏凝，情途狷隔。



[三]《汉书》：张敞无威仪，时罢朝会，过走马章台街。孟康注：“在长安中。”臣瓒曰：“章台，下街也。”



[四]《初学记》：《三辅黄图》曰：未央宫东有麒麟殿，藏秘书，即扬雄校书之处也。



[五]宋之问诗：“歌舞淹留景欲斜，石关犹驻五云车。”刘桢《瓜赋》：“布象牙之席，熏玳瑁之筵。”



[六]《后汉书》：“设后北虏稍强，能为风尘。”章怀太子注：“相侵扰则风尘起。”张骏《薤露行》：“三方风尘起，猃狁窃上京。”



[七]函谷，见二卷、五卷注。



[八]萧士赟曰：子见以“桃李向明开”为公卿归禄山，非也。是指同时侪类，因兵兴之际，不次被用，为人桃李，我独遭谪也。向明者，向阳花木之义。



[九]《舆地广记》：唐贞观十六年，开山洞，置夜郎县为珍州治。李白流夜郎，即此。《唐书·地理志》：贞观十六年，开山洞置珍州，并置夜郎、丽皋、乐源三县，后为夜郎郡，隶黔中道。元和二年，州废，地改属溱州。



[十]《旧唐书》：凡国有赦宥之事，先集囚徒于阙下，命卫尉树金鸡，待宣制讫，乃释之。






○授萧嵩集贤院学士修国史制

明乎国史，所以宏阐大猷；观乎人文，所以化成天下。自非钩深学海，囊括词林，盛周公之典谟，悬仲尼之日月，何以纂叙鸿业，允谐佥能？兵部尚书兼中书令萧嵩，自天生德，惟国之桢，孝友温仁，禀於性与。明密忠谨，自然道合，礼乐资其黼藻，风雅由其发挥，足以掌书殿之秘文，史策之徽烈。论道而讲学，司论而记言，俾垂作范之规，用成不刊之典。可兼集贤院学士知院事兼修国史，馀并如故，主者施行。


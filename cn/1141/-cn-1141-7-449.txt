黄俞邰闻母丧南归

恻恻送君归，蓟门暮寒节。
持尊不敢饯，麻衣泪凝血。
短景骛修涂，羸马愁蹩躠。
传家书满庐，富与君山埒。
十载罢远游，曰维母将耋。
稍稍卖文字，甘旨或无缺。
卓矣罗昭谏，推贤能奋舌（谓继峰侍御。）。
徵书促上道，内顾纷羁绁。
盛夏娇女殇，回肠摧百折。
母老病眼枯，伤心但呜咽。
儿实难废离，献赋儿亦拙。
清时方辟门，屡诏搜岩穴。
天子尚优容，部檄苦敦切。
当门吏叫呼，交逼甚火烈。
母曰汝亟行，毋使我磨灭。
况汝父腹笥，恨未窥天阙。
汝往光我闾，吾衰未永诀。
语罢久逡巡，声吞还气结。
谁言登车时，早为长别日。
入都把残卷，相期慎干谒。
延访有公卿，梁魏亶人杰⑴。
文酒亦纵横，户外多车辙。
观子每谈宴，抚膺忧惙惙。
游子心频动，慈母指当齧。
丹陛阻陈情（控辞铨部未允。），回首祝哽噎。
知未平宿疴，所冀且存活。
书来得凶耗，擗踊肠断绝。
家贫久客居，生计困臲卼。
含饭与周身，凭谁殚曲折。
三日谢水浆，垂领变华发。
北海最礼士，唁赙义突兀（相国冯公嗟悼枉唁，即赠赙八金。）。
遂令素冠人，下交动朝列。
圣善洵哀荣，诔词出鸿笔。
归时告几筵，形音犹髣髴。
朝渡滹沱水，夕望金陵月。
河决浩横波，冲飙正萧瑟。
中路一哀号，陨涕垂冰雪。
近闻中旨传，禄食到裋褐。
圣主念栖迟，试可剧饥渴。
子才当见收，大故复中夺。
呜呼捧檄心，本为承欢发。
臣子愿俱违，蹉跎悲两失。
我亦有隐忧，挥手未敢说。
子归惨独伤，我留弥惴慄。
一身系宗祊，万事看鸡骨。
受体念所生，哀毁毋汩没。
⑴ 大司农梁公、大中丞魏公，见予辄问及黄子。



请叙录日讲诸臣疏


臣等伏睹皇上践祚以来，日御讲筵，孜孜问学，隆冬盛暑，未尝少间。而侍讲诸臣申时行等，亦夙夜在公，勤诚匪懈。在诸臣以劝讲为职，虽竭忠尽瘁，分所当然，岂敢有所希觊？但臣窃以为敬事后食者，人臣靖共之心；有劳必录者，明主激劝之典。况先朝于日讲官亦每特加优礼，所以重圣学也。

今皇上聪明日开，闻见日广。虽天挺英资，匪由学习，而诸臣开导启沃之功，亦似有不可泯者。伏望圣慈俯轸诸臣微劳，酌其年资，量加升级，以示激励，敕下吏部，铨注遵行。夫诸臣之效劳愈深，则皇上典学之功愈进；诸臣之被恩愈渥，则朝廷崇儒之典愈光矣。






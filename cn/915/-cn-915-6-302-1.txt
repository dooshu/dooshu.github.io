◇上疏请兴复国学

立人之道曰仁与义，翼善辅性，惟礼与学，虽理出自然，必须诱导，故洙、泗阐弘道之风，《诗》、《书》垂轨教之典；敦《诗》悦《礼》，王化以斯而隆，甄陶九流，群生于是乎穆。世不常治，道亦时亡。光武投戈而习诵，魏武息马以修学：惧坠斯文，若此之至也。大晋受命，值世多阻，虽圣化日融，而王道未备。庠序之业，或废或兴，遂令陶铸阙日用之功，民性靡素丝之益，玄绪，翳焉莫抽，臣所以远寻伏念，寤寐永叹者也。今皇威遐震，戎车方静，将洒玄风于四区，导斯民于至德，岂可不弘敷礼乐，使焕乎可观！请兴复国学以训胄子，班下州郡，普修乡校；雕琢琳琅，和宝必至；大启群蒙，茂兹成德；匪懈于事，必由之以通：则人竞其业，道隆学备矣。（《宋书·礼志一》）


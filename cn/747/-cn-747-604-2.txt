○为京兆李尹答于襄州第二书

实白：前辱阁下书，厚自枉屈，执州人之礼。兼示移群从书，明所以去河南从京兆为望之旨，於古仪为得。然而通行之自久，或献疑焉。是以前书不敢不逡巡牢让，亦有以发阁下之雄辨，使嚼然为世程者。今月某日，函使至，果贻理言。大明时人之所以失，而我独障颓波而逢其原。既一辞不获命，又学浅不堪往复，敢不敬从！前史称以大将军而有揖客，岂不为重？循汲直之言，则有以略其礼而增高者。今鄙人之不让，适有以增阁下之重耳。实白。


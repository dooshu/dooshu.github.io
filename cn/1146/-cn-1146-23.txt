偃月營法

凡地帶半險，須作月營。其營軍列面平背險，兩翅向險，如月初生。每營相去疏密及安置隊伍准前法。其門則臨時計之。至若兵馬多少，幕次所設，此大約也。如有警急，畜牧并於營後安置。

一說安營法與圓陣相侔。每一大營有四十子營。營各四十幕為一部。其一子營皆空，其內八關，關三徑，十三旗，十六鼓。左矛右戟，前楯後弩，旗鼓中央大將之所。餘法准上同。


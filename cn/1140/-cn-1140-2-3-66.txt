灵岩行【在长清县】

灵岩开凿巨灵苦万仞丹梯作环堵已留天穴烂明星更遣甘泉泻石乳僧廊侧入洞门深铁崖涌出袈裟古【铁片如衣名铁袈裟】腹空秃树饱风霜斗大苍藤暗烟雨丹台飞嵌层岩巅削成石屋居无椽杖藜直上八千仞手抚白鹤凌紫烟朗公卓锡呼不应龎眉石丈拱我前【山有石如人立名朗公石】俯视人间悲浩劫谁知梵宇亦桑田般舟宝殿金银摧世尊尘埃龙象哀唐碑宋碣纷断折存者欹侧埋荒苔灵蹟摩挲恨未了倦游一宿良草草谁能高枕卧空山饱饭青精顔色好


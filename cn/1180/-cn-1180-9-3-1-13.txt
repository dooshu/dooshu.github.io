行苇

四章，章八句


首章讲：此祭毕而燕父兄耆老之诗。若曰：国以宗姓为重，以燕好为情，情洽而后宗姓无失其亲也。今祭祀毕矣，宾客归矣。嗟，我兄弟何无燕以笃亲亲乎？





敦彼行苇，牛羊勿践履。方苞方体，维叶泥泥。

行，道间。苞，甲而未坼。体，成形。彼敦然勾萌之行苇，其生意之毕达而未成也。惟牛羊勿践履之，则方苞方体甲而未坼者，渐以成形，维叶泥泥而柔泽矣。





戚戚兄弟，莫远具尔。或肆之筵，或授之几。

戚戚，是亲意。具，俱也。尔，皆在。肆，是陈。筵，是席。授，是与。几，所以凭者。况此戚戚然至亲之兄弟，其分义本相属而不睽也。惟令之莫远而具迩，则我或肆之筵，或授之几，以笃亲亲之情，而燕礼在所必行矣。不然虽有筵几，当复为何人而设之哉？

二章讲：夫是燕也，岂有一之不用其情乎？





肆筵设席，授几有缉御。

设席，是设重席。缉，是续。彼侍御不足，非所以优宾也，则既肆之筵、设之席、授之几矣，而又有相续代而侍者使令于前也，侍御何如其盛耶！





或献或酢，洗爵尊斝。

酢，莫是不饮也。斝，殷爵名。献酬不举，非所以尽情也，则主人酌酒而献宾，则从而酢之；主人洗爵而酬宾，则从而奠之，而交错以遍也。献酬何如其盛耶！





醓醢以荐，或燔或灸。嘉殽脾臄，或歌或咢。

荐，进也。臄，口上肉。自其饮食言之，则醓醢荐而燔灸之并陈，嘉殽具而脾臄之盛有，肥甘无不足于口矣。饮食其有不盛乎？自其歌乐言之，则或比于琴瑟而为之歌，或徒击乎鼓而为之咢，声音无不足于耳矣。歌乐其有不盛乎？燕饮之间随事而周，其礼有如此矣。

三章讲：然犹未也，而又行射以为乐焉。





敦弓既坚，四既钧。舍矢既均，序宾以贤。

敦，雕也，是画其文于弓上。，是金镞翦羽矢也。均，皆中。贤，中之多者。敦弓则既坚而强劲矣，四则既钧而参亭矣。斯时也，比耦齐发，舍矢既均，而皆有所中矣。然中不能无多寡之殊也。于是序宾而以中多者为贤焉，而寡者则取觯立饮。是非以能愧不能也，藉是以饮酒，庶有以尽相乐之情乎！





敦弓既句，既挟四。四如树，序贤以不侮。

句、彀同。挟，手挟矢而射。树，与手就树一般。不侮，是敬意。敦弓则既句而引满矣，四则既挟而遍什矣。斯时也，贯革坚正，有如手就而树之于的矣。然心不能无敬肆之异也。于是序宾而以不侮者为德焉，而侮者则取觯立饮。是非以德病不德也，藉是以劝酬，庶有以罄相乐之情乎！一燕饮之间，而行射之为乐又如此矣。

四章讲：然犹未也，而又举酒以相祝焉。





曾孙维主，酒醴维醹。

曾孙，主祭之称。主，主乎燕。醹，是厚。今日之燕享之者父兄耆老也，而主之者实维曾孙焉。燕必有酒也，酒醴则维醹矣。





酌以大斗，以祈黄耇。黄耇台背，以引以翼。

黄耇，老人之称。台背，鲐文在背。引，是导。翼，是辅。酌以有器也，酌则以大斗矣。酌之者何？盖欲父兄耆老也。饮此旨酒，颐养天和，以期黄耇台背之庆耳。然得寿固难，而善以享寿尤难，又安得我父兄耆老也。相与引于善焉，使不昧于所趋；相与翼于善焉，使不怠于所行。





寿考维祺，以介景福。

祺，是吉。介，是大。则寿不徒寿，而有德以享之。为国之元老，为卿之达尊，而可以表世范俗矣，此其寿考也。盖寿考之美也，景福之介，孰有过于此哉？一燕饮之间，而奉酒以祝颂又如此矣。

吁！周王于祭毕之燕，而殷勤笃厚如此，其亲亲之至何如哉？此周道所以独隆，而非后世所能及也与！






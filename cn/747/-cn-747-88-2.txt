○命相度河渠诏

食乃人天，农惟国本，兵荒益久，漕挽不通。关中郑白两渠，古今同利，四万顷沃饶之业，亿兆人衣食之源，比者权豪，竞相占夺。堰高硙下，足明弃水之由；稻浸稑浇，乃见侵田之害。今因流散，尚可经营，宜委京兆尹选强干僚属，巡行乡里，逐便相度，兼利公私。或署职特置使名，假之权宠；或力田递升科级，许免征徭，因务劝分，冀能兼蓄，亦宜速具闻奏。


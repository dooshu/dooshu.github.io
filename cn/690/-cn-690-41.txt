卷四十一



卷之四十一

洪武二年夏四月乙丑朔，遣内臣送高丽流寓人还其国，以玺书赐其王王颛曰：“去冬尝遣使至王国，以玺书赐王。比因南徙幽燕之民，其间有高丽流寓者百六十余人，朕念其人岂无乡里骨肉之思，故令有司遣使护送东归。而内使金丽渊适在朕侧，自言亦高丽人家有老母，久不得见，朕念其情，就令归省，并护送流寓者还。赐王纱、罗各六匹，至可领也。”

丙寅，大将军徐达在凤翔会诸将，议师所向。诸将咸以张思道之才不如李思齐，庆阳易于临洮，欲先由豳州取庆阳，然后从陇西攻临洮。达曰：“不然。思道城险而兵悍，未易猝拔，临洮之地，西通蕃夷，北界河湟，我师取之，其人足以备战斗，其土地所产足以供军储。今以大军蹙之，思齐不西走胡，则束手就降矣。临洮既克，则旁郡自下。”诸将然之。达乃留御史大夫汤和守营垒辎重，令指挥金兴旺偕余思明等守凤翔，遂移师趋陇州。上遣使即军中命副将军常遇春率师赴北平。先是，元将也速以兵寇通州，至白河遁去。至是，有报胡兵复欲入寇，故遣使驰报遇春等，令率所部兵还北平，取迤北余寇。

丁卯，大将军徐达师度陇州，次固关山，故元平凉府华亭县白同佥遣人以马十匹来献。达遣参随金国宝往华亭抚谕其军民，以参随王敬祖权陇州。

戊辰，置陕西、山西二行省，以中书参政汪广洋为陕西参政，御史中丞杨宪为山西参政，迁治书侍御史周祯为广东行省参政，改河南分省为行省。

己巳，遣使赐思南宣慰使田仁智金织、罗绮、锦帛、纱帽、鞍辔。

命博士孔克仁等授诸子经，功臣子弟亦令入学。上谕之曰：“人有精金，必求良冶而范之；有美玉，必求良工而琢之。至于子弟有羙质，不求明师教之，岂爱子弟不如金玉邪？盖师所以模范学者，使之成器，因其材力，各俾造就。朕诸子将有天下国家之责，功臣子弟将有职任之寄，教之之道，当以正心为本，心正则万事皆理矣。苟导之不以其正，为众欲所攻，其害不可胜言。卿等宜辅以实学，毋徒效文士记诵词章而已。”

庚午，徵故元回回司天台官郑阿里等十一人至京师，命给饩廪，赐衣服有差。

大将军徐达师至秦州马跑泉，元守将吕德、张义等遁去，获其部将镇抚王某，遣都督佥事陈德领兵追吕德于盐馆，获之，以鹰扬卫百户李德春权守秦州，参随陈忠署州事。

辛未，元海北道廉访司佥事李文焕乞归田里，赐文绮、帛各四匹，米十石，钱一万二千，仍给舟，送归淮安。

壬申，大将军徐达檄都督耿炳文、指挥金兴旺各运军饷五千石赴巩昌，令合肥卫千户王宏将兵五百守陇州，张规鲁将兵千人守秦州。

甲戌，大将军徐达师入伏羗，取宁远，遣指挥储秭收捕伏羗山洞，以参随苗成署县事，百户何胜守宁远，参随刘彦龙署县事。

改南阳府嵩州为嵩县，隶河南府；以广平府磁州及武安县隶彰德府；真定府涉县隶磁州；并濮阳县于开州、白马县于滑州，俱隶大名府；并滏阳县于磁州；改大名府之浚州、彰德府之林州、广平府之威州俱为县；又改无锡州为无锡县，仍隶常州府；割广东新州之新兴、阳江、阳春三县隶肇庆府；罢连州，以所辖阳山、连山二县隶韶州府；罢梅、循二州，以所辖龙川、长乐、兴宁三县隶惠州府，程乡县隶潮州府。

乙亥，诏中书编《祖训录》，定封建诸王国邑及官属之制。

以工部尚书单安仁为兵部尚书，孙克义为工部尚书。克义，故元平章，守真定，常遇春下真定，克义降，至是擢用之。

以翰林待制秦裕伯知陇州。

上闻元将纳哈出拥兵据辽阳，为边患，乃遣使以书与元主曰：“朕闻自昔有国家者，必知天命去留之机，审人事成败之势，进可以有为，退足以自保，此理之必然。曩者，君之祖宗起自北方，奄有中土，兵强事举，华夷咸服。及君嗣位之时，中外犹安，兵甲非不众，人材非不盛，一旦多故，天下鼎沸，处置乖方，力莫能御，以致豪杰分争，生民涂炭。朕本淮右布衣，不忍坐视，因人心之所向，遂仗义兴兵，群雄所据之地，悉为我有。君亦知天命所在，逊于沙漠。朕师非不能尽力穷追，以君知时通变于心，有所不忍。近闻兵扰边陲，民罹锋镝，岂君之故？将妄为生事邪，抑君失算而使然邪？若果不知自省而犹为此举，则是不能识机度势，恐非君之福也。朕今为君熟计，当限地朔漠，修德顺天，效宋世南渡之后，保守其方，弗绝其祀，毋为轻动，自贻厥祸。”又以书谕纳哈出曰：“将军昔自江左辞还，不通音问十五年矣。近闻戍守辽阳，士马强盛，可谓有志之士，甚为之喜。兹因使通元君，道经营垒，望令人送达，所遣内臣，至将军营，即令其还，书不多及。”

大将军徐达师至巩昌，元守将平章梁子中、侍郎陈子林、郎中谭某、员外郎鄢某俱出降，既而总帅汪灵真保、平章商暠、左丞周添祥、达鲁花赤张虎都帖木儿、万户董禔、雷清、石荣等亦继至，达皆礼待之。遂以都督佥事郭子兴守其城，送灵真保等赴京，仍遣右副将军冯宗异将天策、羽林、骁骑、雄武、金吾、豹韬等卫将士征临洮，都督副使顾时、参政戴德各将本部兵征兰州。

上因侍臣言及医者吮痈事，曰：“朕尝思人子于其亲一体而分者也，思念之笃，精诚之至，必相感通。朕昔遭兵乱，母后之坟，为兵所发，朕收遗骸，失一指骨，于坟近地遍求不可得，忽得一骨，然未敢必其是。闻世有以指血验之者，遂啮指滴血其上，果透入其中，及以他骨验之，则血不入，乃知亲之气血相感如是，与他人自不同也。故古有母搤臂噬指而子即心痛，理有之矣。今人父子兄弟一遇利害，或悖不相顾者，独何心哉？”

丙子，诏免秦、陇等处新附郡县夏、秋税粮。

大将军徐达遣凤翔秀才张孝德招谕平凉。

丁丑，右副将军冯宗异师至临洮，李思齐降，宗异遣人送之大将军营。初，思齐之在凤翔也，上以书谕之曰：“前者，遣使通问，至今未还，岂所使非人，忤足下而留之欤，抑元使适至，足下不能隐而杀之欤？若然，亦事势之常，大丈夫当磊磊落落，岂以小嫌介意哉？夫坚甲利兵，深沟高垒，必欲极力抗我军，不知竟欲何为？昔足下在秦中，人以兵众地险而从之，虽有张思道专尚诈力，孔兴等自为保守，扩廓帖木儿以兵出没其间，然皆非勍敌。足下当时不能图秦自王，已失此机，今中原全为我有，向与足下相为犄角者，皆披靡窜伏。足下以孤军相持，徒伤物命，终无所益，厚德者岂为是哉？朕知足下不守凤翔，则必深入沙漠，以图后举。足下初入其地，胡或面从，然非我族类，其心必异，据其地不足以为资，失其势适足以自殒，使兵威常强，尚云可也。倘中原相从之众以胡地荒凉，或不乐居，其心叵测，一旦变生肘腋，孑然孤弱，妻孥不能相保矣。且足下本汝南之英，祖宗坟墓所在，深思远虑，独不及此乎？诚能以信相许，去夷就华，当以汉待窦融之礼相报，否则非朕所知也。”思齐见书，有降意，其餋子赵琦者与其麾下绐之与西入土蕃，思齐信之，遂俱奔临洮。琦等私窃宝货妇女，避匿山谷间，思齐遂穷蹙。至是，宗异师至，遂举临洮降，琦等亦相继来归。宗异遣宣使张本中报捷京师，大将军徐达遣指挥韦正及赵琦、司马来兴、朵儿只吉等守之。琦，狄道人，一名脱脱帖木儿，时呼为赵脱儿，世为元土官云。

都督副使顾时等兵克兰州，以指挥韩温守之。

己卯，大将军徐达师入安定州，以降将陈宗聚、李克让署州事，调青州右卫官军守之。

右丞薛显将虎贲、骠骑、羽林等卫将士攻马鞍山西蕃人寨，获其牛马而还。

癸未，大将军徐达师至会州，以参随黎宗文署州事，指挥陈寿、周用等守之。时部将有欲括所下州县羊马，以供军用者，达谓之曰：“西北之民，素以畜牧马为生。今奉命吊伐，本以安民，若尽括其所资，彼将何以为生？”不许。

甲申，临洮捷奏至。上览奏毕，即遣使往谕大将军徐达曰：“将军提师西征，所至克捷，今李思齐又纳降矣。但未知庆阳、宁夏攻取如何，张思道兄弟多谲诈，若其来降，宜审处之，勿堕其计也，军中之事，尤宜慎之。”

命立临洮卫。

乙酉，大将军徐达师至靖宁州，故元知院杜伯卜哈遁去，达遣指挥潘某将兵追之不及，获其人马还报，乃遣人招之，复遣兵徇下隆德县。明日，师度六盘山，至开城，谍报故元豫王驻西安州，遂令平章俞通源立栅守开城，移兵趋西安，次于海那都，遣右丞薛显将精兵五千人袭豫王，豫王遁去，获其人口、头目及车辆而还。

戊子，升太仓卫指挥佥事翁德为指挥副使。先是，倭寇出没海岛中，数侵掠苏州、崇明，杀伤居民，夺财货，沿海之地皆患之。德时守太仓，率官军出海捕之，遂败其众，获倭寇九十二人，得其兵器、海艘。奏至，诏以德有功，故升之，其官校千二百四十七人赏绮帛五千匹、银二千五百六十九两，战、溺死者加赐钱、布、米，仍命德领兵往捕未尽倭寇。遣使祭东海神曰：“予受命上穹，为中国主，惟图乂民，罔敢怠逸。蠢彼倭夷，屡肆寇劫，滨海郡县，多被其殃。今命将统帅舟师，扬帆海岛，乘机征剿，以靖边氓，特备牲醴，用告神知。”

庚寅，大将军徐达以所获元豫王人口及头目和林童等车二百辆送开城州，以西安州所获男女七千余口送北京安置。

癸巳，淮安、宁国、镇江、扬州、台州府并泽州各献瑞麦，凡十二本。群臣皆贺。上曰：“朕为民生，惟思修德致和，以契天地之心，使三光平、寒暑时、五谷熟、人民育为国家之瑞，盖国家之瑞不以物为瑞也。昔尧舜之世，不见祥瑞，曾何损于圣德？汉武帝获一角兽，产九茎芝，当时皆以为瑞，乃不能谦抑自损，抚辑民庶，以安区宇，好功生事，卒使国内空虚，民力困竭，后虽追悔，已无及矣。其后神爵、甘露之侈，致山崩地震，而汉德于是乎衰。由此观之，嘉祥无徵而灾异有验，可不戒哉。”

均房山寨符谷明等七十人来降，诏令往温州明州守御。

改建昌卫为建昌守御千户所。








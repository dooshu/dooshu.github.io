○中书门下贺醴泉获白鹿表

臣某等言：“今日中使某乙至，奉宣进止：示臣等醴泉县镇遏使康志宁於建陵柏城外得一白鹿者。“谨按《孝经》援神契曰：“王者德至禽兽，则白鹿见。”又《孙氏瑞应图》曰：“王者惠及下民则至。”伏惟皇帝陛下圣德广运，与天合符。尊祖敬宗，爱人育物，含灵效祉，叶赞休明。惟此仁兽，式彰孝理。皎然玉质，俯近轩台。独{鹿昊}々以不群，亦呦呦而遂性。汉得之於槐里，齐获之於敏邱。呈祥瑞圣，岂比今日？臣等谬列台司，无补时化，每承灵贶，徒竭欢心。无任欣踊跃之至！伏请宣付史馆，谨奉表陈贺以闻。


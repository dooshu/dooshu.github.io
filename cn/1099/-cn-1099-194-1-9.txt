○與夏桂洲 【 東粵賊情】

某守土無狀、致動兵革、去冬具柳州馬平用兵事繇、煩瀆朝聽、近者恭承廟算、各險塞悉摧破、其勞其費、皆有不容已者、葢此賊盤據柳慶之交梗、其水陸二路。自國初以來凡四用兵。沿江一帶。雖曾掃除。而險巢未破。至壬寅夏殺官軍之後勢遂桀張。慶遠一郡。幾為絕域。前提督秦尚書題奉欽依勦捕、近廵按御史復有言、而二郡有司百姓、日以劫害事情來告、欲止不能、其幸而克之者亦無他術、前此賊所以得延殘喘者。由我進兵太遲散兵太蚤又徵兵太雜且遠葢以十月後進兵。賊以收穫上寨。不久涉春。雨水淋漓。而遠調之兵思歸農種。無復鬪志。兵倦糧竭勢不得不解散也。某向備數廣西提學。深知其弊。故去歲以九月進兵。征苗不在兵力多寡但當調度合宜則自然有功收其禾稼以充軍食又以魚窠等險寨責之南丹東蘭那地三洲。兵精路近得以更番圍困故自去秋九月至今春四月。我兵尚有餘食。賊勢日蹙。而更番之力亦有餘偶值機會。而遂克之爾。賊所據地。綿亘百十里。與柳城融縣各巢相倚為惡。又擇其惡之尤者分兵追勦。所謂上油峒。則柳城蠻也。所謂古龍古郎鵞頸三峒。則融縣蠻也。誅此數惡魁。因以震怖其餘。廣右猺獞。不可勝誅。終歸於撫。然必威震而後惠流而撫可固。其大槩如此。本不足深言。以用兵大事。亦欲公察其不容巳者。而非佳兵也。某疏拙無能。但得地方略靖、淨峯于粵事平後即解組而歸不復內轉故其言云爾上以仰稱任使、而不負此行之意、於平生不啻幸足、豈敢復有希冀、此某區區本心、亦望公俯察及此爾、


○黔州观察使新厅记

古者诸侯路寝，成则考之。今刺史颁诏条，而都府兼支郡，辩章命令，必有攸处，置者位之表也，一方之所属目焉。黔中为楚西南徼道，在汉为武陵，庄乔循江以略地，唐蒙浮船以制越，五溪襟束，为一都会。长人者急之则愁扰以走险，缓之则横猾而犯禁，故分命者得持节按部而辑绥之，视他邦授律之不若也。元和二年夏六月，制诏商州刺史陇西李君，以中执法剖符兹土，凡四使十五郡五十馀城，裔夷岩险，以州部修贡职者，又数倍焉。察廉经理，招徕教化，以柔远人，以布王泽。先是兵火焚如之後，公堂庳陋，飨士接宾，礼容不称。君乃规崇构，开华轩，西厢东序，靓深宏敞，广厦翼张，长梁飞，修廊股引，丽谯对起。自堂徂庭，陟降攸宁，耀爽乎光明，宣慈以洽平，君子谓福黔人於此堂也信矣。李君敏肃而才，代为宗室吏师，先尚书尝繇大农赋政於此，凡七易守臣，而君嗣其职，老壮感泣，犹郑人宜桓武之世焉。君之长寿安也，则泉曰喷玉；在湖也，则亭曰白；在商也，则馆曰丹水。皆得胜概，流为咏歌。及兹则兴事任力，休嘉宏大，此物此志，惠於斯人，其他可知也，其陟明可前知也。书事以志美，其古史记之遗乎？三年冬十月，兵部侍郎权德舆记。


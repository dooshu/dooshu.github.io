○巡幸东都赐赉从官敕

出震雷豫，本乎观风，省方展义，期於利物。朕志惟忘己，情在顺人，爰采谣歌，式事巡幸。自转跸西镐，即宫东周，景暖风恬，无凛冽之惨；烟和气舒，佳晏温之色。俾夫军卫众庶，靡有郊寒之虞；岂非龟筮允臧，堪献卜征之吉。天人叶应，徯予之诚，感是休和，良以有慰。思覃庆泽，沃於行所。亲王赐物八十匹，嗣郡王六十匹，一品五十匹，三品四十匹，四品三十匹，六品二十五匹，七品二十匹，八品九品十匹。三卫引驾细引飞骑各四段，纩弩手募士主膳供饭及诸色白身人等各三段，知顿使知营幕使各六十匹。知顿御史三十匹，知驿御史及知顿判官和营幕官赐各加一等，入仗突厥吐蕃共赐物五百匹。令鸿胪据蕃望高下节级分付，供顿州百姓所据缘顿差科及充夫匠杂役供应等人，宜放今年地税，馀户等免今年地税之半。应定名供顿县官各与一中上考。


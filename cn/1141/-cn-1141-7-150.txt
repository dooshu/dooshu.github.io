竹源坑

悲民难也。地在新淦之东山，其邻曰大坑，多盗，兵至则走。官檄竹源诸坑义众捕之，而逸其豪，已而盗杀竹源殆尽，君子伤之。
杀虎防咥人，芟蔓莫留根。
留根终遗患，伤心不可论。
竹源数百家，今馀几人存。
竹外有源泉，血流泉水浑。
群盗故比邻，姻娅如弟昆。
反戈相啖食，收骨无儿孙。
茕茕数寡妇，零落依空村。
凶年嗟半菽，撮土招游魂。
人亡亩税在，泪罢还声吞。



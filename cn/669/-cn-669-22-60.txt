98　道之可傳可受均以心


大宗師曰：「道可傳而不可受。」屈子遠遊曰：「道可受兮不可傳。」敢問其所以異？曰：「莊子所謂傳，傳以心也。屈子所謂受，受以心也。目擊而存，不言而喻，耳受而口傳之，離道遠矣。」

【元圻案】耳受口傳，即道聽塗説。〇王介甫書洪範傳後曰：「古之學者，雖問以口，而其傳以心；雖聽以耳，而其受以意。故爲師者不煩，而學者有得也。」厚齋之意，似本於此。






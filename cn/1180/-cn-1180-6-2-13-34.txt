答宣大巡抚贾春宇言边事


承示，顺义诸酋，表贡已入。夷情益加恭顺，慰甚。早市因惩于昨年之失利，但恐别有隐情，亦望密侦见教。五月末旬，京师连朝甘雨，塞下不知何如？

前承教，梅宪副别转，欲以王即代之，甚善。奈铨部已别有推用，难以再更。王君当处之囊中，俟从容简拔也。边缺不能停久，此后公有欲推毂者，宜预期见教；俟有缺而后图之，晚矣。

萧上榖邀，过贵镇面订边事，甚善。事有当密议者，不妨先以见示。然仆凡处事，初无一毫成心，理之所在，舍己从人，亦无一毫系吝。况边事关系甚重，须彼此虚心商量；又不可谓事出鄙见，黾勉相从，不复质论也。






【乞避位第三表】

臣某言：近以雨水之灾，再上表待罪，蒙降批答不允，仍断来章者。阴干时，圣心轸虑。明诏一下，群臣震惶。况居任责之司，敢为幸免之计！臣某〈中谢。〉伏惟皇帝陛下，身膺眷命，光绍丕图，总览万几之繁，讲求三代之治。旰不遑食，励文王之小心；行之以勤，躬伯禹之盛德。固已生民受赐，品汇蒙休，宜召至和，以来嘉应，而善气未效，时灾荐臻。惟天聪明，异不虚出，示人警戒，咎必有归。所以三事之臣，连章沥恳。况臣最为滥窃，尤玷宠荣。方平日以尸居，不知引分；及败官而宜罚，其敢逃刑？伏惟皇帝陛下，俯抑至慈，深思大谴。退其不肖，以为修政之先；不以空文，庶得应天之实。


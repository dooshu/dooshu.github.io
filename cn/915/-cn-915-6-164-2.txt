◇答或问异姓为后之子服本亲

或问「以异姓为后，然当还服本亲。及其子，当又从其父而服邪？将以异姓而不服也？」答曰：「神不歆非族，明非异姓所应祭也。虽世人无后，并取异姓以自继，然本亲之服，骨血之恩，无绝道也。异姓之义，可同于女子出适，还服本亲，皆降一等。至于其子应从服者，亦当同于女子之子，从于母而服其外亲。今出为异姓作后，其子亦当从于父母服之也。父为所生父母周，子宜如外祖父母之加也。其昆弟之子，父虽服之大功，于子尤无尊可加，及其姊妹，父为小功，则子皆宜从于异姓之服，不得过缌麻也。（《通典》六十九）


◎蛇冤

黄霁青先生尝语家大人曰："道光丁酉夏，予于南园观叠石，见一螳螂飞扑奴子笠檐上，双举怒臂，若欲搏击然。奴将捉而杀之，时木渎卖花人顾姓在旁，摇手戒勿杀，曰："物有知也，安可与之结怨对耶？"予闻其语，异而诘之，顾因言数年前伊戚王姓者，尝以花木易米，往来湖广。一日，舣船汉阳村落间，忽来一小青蛇，沿跳板（舟人停泊布木板以便上下名跳板）作叩头状。王异之，寻缘隙入头舱泥中而蛰。因其非毒螫者，听之。后返棹至江宁之浦口，刚系缆，则蛇出，仍缘板登岸，回顾叩头如前状。益诧异，伺其所之。蜿蜒半里许，瞥入道旁人家篱下，匿不复见。越日，闻有人为蛇啮毙者，心知其异。往视则一少年，衣冠甚都，倒前蛇匿处，似营县奉差人也。其仆方往来无措，叩之，知毙者策骑过篱下，鞭忽堕，勒马俯而拾之，一小青蛇突出啮其指，嗷然失声，滚地呼痛，顷之遂绝，而蛇迹杳然矣。视其所啮，则右手食指青黑而肿，似中毒甚深者。王不胜叹异，归以语顾者如此，顾因所闻推以儆奴子耳。按小青蛇，即俗所谓青条蛇，我乡人家屋宇及田野阡陌间所在都有，非如赤练、寸银（昔蛇名）之毒也，从未闻有啮人至死者。汉阳小青，不远千里，吁求附舟，择地潜匿，若早知其人之必由此路，有堕鞭之事，欲得而甘心者。苟非积仇宿怨，曷至此。愿世人多结善缘，勿留孽果。乃或谓此段公案，适然遭逢，若雷出地奋，触之者毙。亦安知天下之广大，人物之蕃庶，胡为而适然遭逢耶？盍亦思其故矣。


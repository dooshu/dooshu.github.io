○对袭代封逃判

〈丁长当袭代封，逃。主司以有兄不录其弟。〉

先王有作，班氏叙其家风；远代无违，韦孟陈其祖德。是知本枝可重，宗叶难轻。丁胄望素高，勋庸夙著。金柯玉叶，冠盖之望攸崇；青社白茅，诸侯之业斯大。上林春至，花萼均芳；下泽秋归，鸿雁齐列。既而风枝不静，星屡移。何劭承家，泫然流涕；桓元袭爵，悲不自胜。苟怀揖让之风，遂有逋逃之迹。昔延陵去国，令范犹存；太伯辞周，遗芳未泯。必若情深让弟，义等脱身，请封韦氏之次男，无亏太伯之高节。

张凭


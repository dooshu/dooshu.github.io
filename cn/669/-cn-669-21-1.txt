1　禹受地記疑即禹本紀


三禮義宗引禹受地記，王逸注離騷引禹大傳，豈即太史公所謂禹本紀者歟？

【集證】玉海五十七：「三禮義宗明天地歲祭義引禹受地記云：『崑崙東南五千里之地，謂之神州。』」王逸注離騷引禹大傳曰：「洧盤之水〔一〕，出崦嵫之山。」史記大宛傳：「禹本紀言：『河出崑崙，其高二千五百餘里，日月所相避隱爲光明也。其上有醴泉、瑶池。』自張騫使大夏之後，窮河源，惡覩所謂崑崙者乎？禹本紀、山海經所有怪物，余不敢言之也。」按張騫傳：「天子案古圖書，名河所出山曰崑崙。」通典疑所謂「古圖書」即禹本紀。

〔一〕「洧盤」，原作「侑槃」，據四庫本楚辭章句卷一離騷經章句改。






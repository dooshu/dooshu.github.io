○西夏敘功敬陳末議以重爵賞疏 【 平哱功次】

臣聞古之善觀人國者。觀其爵賞何如而巳。當則威王封一即墨而齊治。濫則肅宗偏給告身而祚衰。人臣任職。非事敗而同其罪者。不當事成而同其功。後世等功賞於覃恩循襲故常。曲全體面。人主既輕授之。臣下亦輕視之于是乎名器愈濫。而事功愈不可成。國家承平久矣、士大夫固不習兵、寧夏變興、中原震動、召四方之兵、歷三時之久。始克蕩平、葢謀夫孔多、羣方畢舉、非若宸濠寘鐇之揵、沉定而淆、神武而莫測也、說者以為宗社之靈詎不信歟、然茲役也、九塞安危、關係不小、奈何以平日邊功視之、特一時臣子不宜重自矜詡、以多取數于朝廷貽將來口實耳、先是總督葉夢熊、監軍御史梅國禎、各疏報功次、頗號詳明、然一嘉諸鎮之勞、一陳欽遣之伐、意見不無異同、昨該按臣劉芳譽奉旨覈寔奏報、獨詳按事情、別陞賞、直書特書大書、不一而足、犁然備矣、臣等事關職掌、日逐看詳、下採公評、上引繩墨、可無一言塞責乎、然行間將卒、出萬死一生、即賞疑固當從予、况經覆覈、寧復有他、雖數近五百員名、臣等不敢苛論、論其大者、夫舉裘者必挈其領。敘事者必引其端。方賊之初反也。一鼓而下河西四十七堡。勢且炎炎燎原。不犄其前。不角其後。惟嬰城自保而後賊可圖也則當敘遏賊之功巳而賊急勾虜。虜堅助賊。賊俯而戰。我仰而攻。殺士卒萬餘。而城守自若。不一離其腹心。何以使之內訌而變作。則當敘間賊之功大俘獻矣。劉許誅矣。藉令哱民少延得毋養虎遺患。而片紙密授。禍本悉除。小信小慈。何足論也。則當敘滅賊之功遏賊之功。蕭如薰尚矣來保之守靈州。李昫諸人之收復城堡。是其次也退虜之功。李如松尚矣麻貴之力戰。董一元之搗巢是其次也。間賊之功。周國柱尚矣。李登王英夏之時等。是其次也。滅賊之功。原出葉夢熊獨斷而諸將之乘機戮力。抑又其次矣。若諸偏裨自不得與大將齊衡。提督總兵自不得與督臣並論。而總督廵撫監軍三臣者。全軍皆屬駕馭。成則一體論功。正不必以某事某策分彼巳較低昂。此輕重之等也。府州縣各效微勞。則敘李崇德等八人足矣。列城循吏。宜闕之以需別項之薦章。各司道共襄厥美。則敘楊時寧劉光國等十人足矣。其餘方面。盍置之以待將來之表樹。各差御史。苟非身與劻勷者。決不希恩督撫諸臣。上係奉旨徵調者。必能讓善。至承舍吏書紛然白簡。雖云往例。寔係陋規所當釐革此詳間之辨也。寧夏之功說者以為葉李实攘魏之功魏學曾功魁罪首。業巳鑒自聖衷然被罪則救者連章。敘功則贊者交口。人心如此。公論可知。蕭如薰傾囊以鼓戰士。奮勇而斃渠魁。臨期則蹇蹇王臣。居功則恂恂處子。一時名將。寔鮮其儔。類敘之中。信宜有優異之典。蔡可賢趙夢麟董一奎等、雖經廢革、或難以過而盡掩其功、俞尚德向稱鼓譟何遽以功而盡掩其罪、此權度之準也。至如臣弘綱者、挈瓶之智、既不如人、汗馬之勞、無能為役、若以本等章奏、冐濫署名、則自朔方告變以來、封事日盈几閣、將言言而按之、人人而秩之耶、且國家既設兵部、又該兵科、無非欲其事共參詳、法相印証、知大体之言故必身居寵辱之外。而後可以定人之罪。次人之功。若賞云則賞。陞云則陞。彼諛此狥。雷同為利。　陛下亦何賴焉。夫驅命難同?菓。敝袴必待有功。爵賞一端。明主斤斤愛惜。今有事則將士暴骨于原野。儒者袖手于廟廊。事定則棲魂沙漠者。中朝拜塞上之恩誠為可恥未沾片語之溫。而錄錄因人者。濫沐逾涯之寵。欲以抑貴近勸勞臣使天下望風畢命斯亦難矣臣觀　二祖之朝、非戡亂大功、不輕議賞、即世宗平倭之役、神宗時如平播平哱即畀伯爵可也此疏其亦不甚滿於葉龍潭乎初奉欽依擒王直者許封伯爵、及直就擒、賞格最稱簡易、國家恩何患今日之不隆、患將來之不繼耳、年來此?夕小邊功、輒叨上賞、士大夫習而不察、日取盈焉、矧是役也。宜中外之有越志、臣等以為　陛下宜稍節之。仍乞著為定例、以後按臣勘功、止敘在外文武員役、至於閣部　恩命。則斷自聖心。司屬等官。則聽憑部覆。不必一槩稱敘。襲故導諛。是或一道也。夫功成議賚、通國讙呼、臣等何心獨云慎重、喜勝易多溢美之詞戰勝易多溢格之賞、明主論功。亦求其當而巳。若曰操文法以蔑邊功、博名高而圖自樹夫何敢哉、


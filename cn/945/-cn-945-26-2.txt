又

近奉柔毫远尘台听敢冀岩廊之重特贻尺素之文华衮被躬自知其幸夜光在握诚足称珍捧读已还兢荣无措窃以汉薛宣之故事未尝移书晋何曾之持衡不答小纸盖丞相之尊重与庶位以悬殊名既不同礼亦异数如某者材质驽下门阀寒微谬参多士之林得食上农之禄雕虫篆刻耻子云之壮夫抱椠怀鈆非董狐之良史质于清议宛在下流自知甚明内省尤熟岂谓相公推好贤之雅旨敦与进之虚怀采画饼之名厚筑金之礼怜潘岳之拙宦深叹数奇许子夏之言诗曲加护短置于客右借以月评垂耳之驹骤增十倍之价拖肠之鼠如饵九转之丹穷途有依铩翮重奋比至京国传闻搢绅假之余光无不改观矧又金简玉字别示于温存圭窦荜门顿生于气?恩极邱山之重心非木石之顽瞻俭幕之芙蓉虽遥盛府望傅岩之舟檝终济迷津眷言蓬艾之微必期顶踵之报


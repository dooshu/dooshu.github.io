○檄大小將領 【 勦倭機宜】

一本部奉　命徵調各師、不日渡江、深入朝鮮內地剿絕倭奴、其攻戰之法、必須預講、敵情虛實、必須預知、今先以主客馬步攻戰三事謀之、本官宜多方籌畫、或與部下有謀智者熟思審處、照欵登報、然兵家之事、千變萬化、難以拘執、如有破倭奇策、出于三事外者、俱商確明白、或密揭或面稟、以俟裁酌、慎勿稽遲草率、有辜本部屬望至意、　一議主客之勢、須先遣通曉員役、會同朝鮮君臣、的審倭兵動靜如何、虛實如何、如何攻、如何戰、然後進兵、斯為成算、　一議馬步之勢、倭兵多步。我兵多馬。步利險阻。馬利平行。倭兵拒險阻則我之馬兵無所用其武前日攻城之戰。病正坐此。葢地利不可不得也。得地利必須藉鄉導。法曰鄉導不得曰昧。朝鮮人即可為之。無患也。但遇險我先設伏。無令倭奴得之。故古之名將。列伍陣設伏二十處。以取勝者。有以哉我兵在馬上。倭兵在步下。我兵之刀短倭兵之刀長其勢稍不相接。不得器械。是以卒與敵。須易以長鎗大劍。以便搠刺。江南之筤筅金?翁刀。率皆長兵。正此意也。陣定而合。須我之步兵先之。馬兵繼之。馬兵分左右翼擊之。乃法也。　一議攻戰之勢、說者謂倭之鳥銃。我難障蔽。倭之利刀。我難架隔。然我之快鎗三眼鎗。及諸神器。豈不能當島銃。倭純熟故稱利我生熟相半。故稱鈍。原非火器之不相敵也。倭刀雖利能死人。我刀雖稍不如。豈不能死倭哉倭之所以能敢戰者、非緣一刀之故其實殊恐戰也前者死後者進無少退怯今日調兵四至。雲集烏合。若兵將無紀士分彼此。心果堅耶否耶西夏之事。可為殷鑒。豈我之刀不能敵倭。倭之利刀不能架隔。殆非也。其心實不如倭之死戰也。宜選驍勇敢戰者另為一營。亦須選勇將有謀者統之。或用之衝突。或用之設伏。或用之出奇。或用之夜砍敵營以濟諸兵之所不及。昔晉謝玄劉牢之。率兵五千。大潰秦師。誠得死力也人又謂鳥銃能擊二層。嘗試之矣。八十步之外。能擊濕氊被。二層。五十步之外。能擊三層四層。諸所議障蔽事宜。亦當從長。其實兵貴速合。障蔽先之。弱兵繼之。強兵又繼之。撲砍一處。分兵左右衝擊之。倭無所施其技矣。乃孫武子三駟之術。於法有之。非誑也。


汉川阳台山产丛芝徐子星方伯名之曰采芝山岳霞起求诗纪之

我昔过汉渚，丹阁俯清湍。
江洲滋芳草，眷言目以兰。
回首郎官湖，把酒天风寒。
朅来二十载，旧游成一叹。
谁言铜池秀，丛生荒谷间。
呜呼南楚地，烽火久摧残。
杀气缠草木，战骨高巉岏。
嘉祥何蒸蔚，灵卉攒岩峦。
煌煌馀百本，照耀森琅玕。
宁非兵革息，林麓回欢颜。
达贤欣睹记，嘉名锡兹山。
一洗阳台陋，刻碣层崖端。
忆我官临阳，九茎亦江干。
纷纶延众赏，流咏传萧滩。
遥知企松乔，采采思晨餐。
何当同饱食，奋飞生羽翰。



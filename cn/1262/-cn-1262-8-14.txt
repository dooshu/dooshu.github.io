朔望行香：

洪武十七年，敕每月朔望，祭酒以下行释菜礼，郡邑以下诣学行香。按朔望行香之礼，古未有也。北齐每月朔祭酒博士诸生展拜阶下，郡县朔朝，是时未爇今所谓香也。然朔日行礼则始于此，其后遂以朔望行香。朱子曰：谒宣圣焚香不是古礼，捻香不当叩头，只直上捻香，即出笏叩首而拜。由是言之，则宋亦然矣。但仪节与今不同，今只行拜礼。(东阳王嘉忠《澄海县志》)




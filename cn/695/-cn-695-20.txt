李贤

国朝自三杨后，相业无如贤者，其得君最久，亦能展布才猷。（「亦能展布才猷」，「亦」原作「以」，据明纪录汇编本改。）然在当时以贿闻，亦颇恣横。岳正自内阁出贬后，召还馆中，贤欲以为南京祭酒，正不欲。或谗之，正曰：﹂吾阁老也，乃欲逐吾于外？」都给事中张昂有时名，因失贤意，吏部拟二人京堂，乃皆出之于外，二人自是不振。叶盛廵抚广东，或谗之曰：「盛自负其文，尝指公某文为不善。」因以韩雍易之。其敕曰：「无若叶盛之杀降也。」罗伦疏贤夺情，贤怒甚，欲贬于外，王翱劝其依文彦博故事，说留之，贤谢曰：「吾不能矫情如此。」


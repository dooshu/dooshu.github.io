○改元大赦文

古者君临大宝，子育黎民，爰当御历之初，宜布惟新之令，将冀昭苏品物，荡涤瑕疵，大推作解之恩，俾乐咸亨之运。恭以明宗皇帝经纶草昧，统御寰瀛，垂衣而八表归心，负而十年无事，必谓盘维永固，鼎社无迁，立万代之基图，为百王之轨范。洎遗弓剑，遂起干戈，逆竖延灾，宗英失守，劫夺神器，侮乱天常，诛戮至亲，虐害无告，顾予何咎，忽有异谋，无名而大举甲兵，不道而广劳生聚，寰中板荡，天下惊骚，内外离心，遐迩积怨，嗷嗷士庶，若无所依。契丹皇帝不忘先朝，特存旧好，亲提锐旅，远殄群凶，未整鹳鹅，尽歼蛇豕。而复念中原之无主，悯四海之倒悬，欲泰群情，特申大义，猥惟凉德，俾纂宝图，成命不回，固让莫得。殷汤以东征西怨，乃践帝图；夏禹以地平天成，遂兴王业。矧予寡昧，有愧推崇，虽勉副群心，恭临大位，将何以祗膺眷，统和人神？以是驭朽兴怀，宵衣在念，跻生民於富寿，保社稷於延洪。颁历纪年，既有遵於典册；推恩行庆，将普及於幽遐。宜改长兴七年为天福元年，大赦天下。十一月九日昧爽已前，应在京及诸州郡邑罪犯，及曾受伪命职掌官吏，并见禁囚徒，已结正未结正，已发觉未发觉，罪无轻重常赦所不原者，咸赦除之。应曾相连贼党军人百姓，有奔窜山谷者，一切不问，任归本贯。如愿在军者，亦仰所司申送，当令本军收管。易俗移风，宜遵善教，尊本敬始，自有常规。明宗朝所行敕命法制，仰所在遵行，不得改易。悉力为时，罄财助国，苟不推於恩信，亦何示於赏酬？自举义已来，应借率人户，及经抄括商旅资财钱物，委所司明置文籍，候平定之後，当议给还。京城将士，降附军戎，自举义已来，悉闻忠荩，宜加赏赍，以劝勤劳。应在京诸军将领兵士等，候并破贼寨，当议各加优赏。有没於王事者，各与赠官，其子孙并与量才叙用。文武官寮等，久输推戴之诚，宜示奖酬之道。应在京文武官寮，及军府将校并劝进官等，兼前资官内，自五月後来未曾分掌职任，并各与迁转官资。自五月後来已曾受官者，不在此限。其军府诸色职掌将吏等，已及押衙职者，并与加官。未及押衙职者，各与递迁职次。应超魏府行营及系侍卫诸军将校等，并已加恩外，所有六军及诸道本城并替换在诸处将校未加恩者，凡执干戈，皆为社稷，虽守役或分等闪，而倾心尽著勤劳，且被渥恩，各升官秩，用奖输忠之效，俾坚御侮之诚。其六军及诸道州府本城并替换在诸处将校未加恩者，宜令并与依资转官。仍令六统军及诸道州府，据前项军都，自副将已上，分析名衔申奏。盐麦之利，军府所须，倘不便於户人，宜别从於条制。所期济众，无患妨公，在京盐货，元是官场出籴自今後并不禁断，一任人户取便籴易，仍下太原府，更不得开场粜货，其麴每斤与减价钱三十文。恩推掩骼，义显烛幽，允谐遐迩之心，冀叶阴阳之序。应自举义已来，或有因事抵法之人，及九月十四日後，杀戮贼寇，所在暴露骸骨，未有骨肉收认无主者，委逐处长吏埋瘗。弓旌聘士，岩穴徵贤，式光振鹭之班，将起维驹之咏。应山林草泽贤良方正隐逸之士，委逐处长吏切加采访，咸以名闻，当议量才叙任。昨以寇戎久在郊境，颇伤禾稼，赋租应近畿五十里内，委逐处令长检覆，当与免今秋税租差科。

於戏！甘泽配天，万物以之膏润；震雷出地，百卉繇是发生。将欲道和气於八方，示深仁於三面，永康圣历，普洽民心。凡百庶寮，洎方伯连帅，克奉明恩，勉扬厥职，共臻至化，称朕意焉，赦书日行五百里，敢以赦前事言者，以罪罪之。布告中外，咸使闻知。


○为王方庆让凤阁侍郎表

臣某言：伏奉恩制，以臣为凤阁侍郎同凤阁鸾台平章事。恩宠光临，奖饰逾分，虔荷明命，营魂失守。臣某中谢。臣学非儒墨，术异商韩，文乏斧藻，艺惭刀笔。属乾坤贞观，日月光辉，飞龙在天而庶物咸睹，仙兔离毕而群萌皆润，遂得封植樗散，谬齿於翘薪；翦拂驽骀，滥陪於逸骥。骤荷私遇，频阶荣擢，入参丹阁，出拥彤驺。爰自海邦，遂升河替，佩若若之绶，骛辚辚之毂。叨恩窃幸，空变星霜，尸禄妨官，曾微报效：宜受素餐之责，番成黄阁之荣。夕拜琐闱，朝陪禁省，敢希任先淑睿之美，每忧王歆谬误之失。而天慈逾渥，圣泽无涯，爰回斗极之晖，更宠掖垣之授。下神畿而入仙禁，未变葭灰；自鸾渚而游凤池，仅叶。荀侯之十旬累命，未可为俦；车公之同日九迁，曾无足比。既超伦而迈等，实负愧而承羞，臣亦何人，敢叨非据？况枢秘之重，丝纶是职，言参元化，步入紫微。臣蒲柳既秋，桑榆渐迫，耄期云及，衰疾徂侵。以日失之歌，当夜行之罪，招愆获谤，非为身谋；败驾倾饣束，将贻国负。盖力周於用，则轻重咸宜；任过其材，知巨细同踬。伏愿察臣知止之分，矜臣自量之情：杲乎出日，回三舍之光；油然作云，垂九霄之泽：曲收过谬，改命才贤。则维鹈之讥，不起於舆诵；振鹭之咏，复闻於朝序。无任悚惧之至，谨诣朝堂奉表以闻。所让人别状封进，臣某诚惶诚恐顿首顿首死罪互罪。谨言。


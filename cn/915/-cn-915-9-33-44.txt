◇建平王让镇南徐州刺史启

臣言，臣誓惟殃衅，频写曲折，慊慊狂愚，冀蒙哀吊，而圣旨悬严，便赐断表，神乖意失，音影何地，吞悲茹号，情胆载绝。臣荒昧神气，爰自幼禀，分逾鼎贵，秩高外州，臣乏素能，或所不任，况在忧年，必取黜辱，特为开非常之恩，借权制之义，紊礼灭经，实翦治本。臣又能身祈命请，一感天地，踯躅表启，心容已，犹疑大道之行，墨不兴，孝治天下，通丧获遂。陛下覆被仁明，品物无漏，岂於微臣，独不蠲鉴？憔鲠在躬，辄复尘触。伏愿暂辍听览，少怜苫草，则臣死之日，犹生之年，临启恍惚，魂识无主，不胜殒越怵息之心。（《本集》。）


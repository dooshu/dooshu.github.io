○與廵海道副使張鳳來密東 【 造船募兵】

差使將行、適前差者蔣英自月港至、得貴道揭報、乃知彼中見在戰船之數、及委官造船募兵緣由、即雖未集、而此心稍慰矣、大抵從古來無不滅之賊。亦無不可為之事、勢至此則賊有可滅之機。而事有可為之端矣。但要人策其志而勿隳、奮其氣而勿惰。斯治船治器。選將選兵。種種有條。何憂其不可集事哉。今月港見在戰船三十八隻、又王宗瀛新駕南來者九隻。計四十七隻矣、北之總鎮原議之數、止少八隻耳、前調塩船、有尚在月港者。不拘幾隻切不可發回葢。前次調之甚難寧可再與之工食有損傷則為之修理可也二十隻中。要取八隻凑用不難矣平買塩船之議。向未聞之。竊料此策亦有阻牾。葢塩法之事。原不屬軍門。恐人未必有共濟之意也。為今之計、惟陸則固守城池。水則保全船隻。陸則堅壁清野、嚴禁接濟。水則修船募兵。選將治器。陸則聚兵要害。俟其來犯。一舉而盡殲之。勿使片甲得以歸舟。勿聽各將敵退回船零斬數級之說。水則哨其登陸。舟少可乘相機而縱焚之亦勿坐視。其或往或來。任其所便。此數說者。皆今日目前可使出境之計。兵食俱足然不言擒制而言使其出境葢曾一本梟賊難于一旦制其死命也諒貴道之所能自得。毋俟僕之喋喋也。至于催督巨艦、添募水兵照總鎮之原議、稍加劑量而行之、則僕固巳節有通行、既嚴催矣、漳州所屬五艦并兵、更望貴道加謹立催、更比在上府者易濟用也、次則興泉先造四隻、近報工完巳八九分、新造一隻、想亦易辦、興泉君素能精敏任事者、此亦可望濟用也、福寧州所造、昨巳面祝分守君、亦云有工六七分矣、惟在省者五隻、本院及監軍兵備二道、日夜立催、俱有可望、惟莆田仙遊福清三隻、恐尚遲耳、然亦催之甚嚴、若再少遲、當亦如建安知縣胡汝礪例行矣、廣中船兵。自南頭發來者八十隻是實。葢原造福船。尚餘一十三隻。後又添造成七隻。計二十隻。其六十隻。則王監生所募。烏尾橫江等船。大小不等。即東莞番禺等縣官所插調。亦非王生所自出也。前總鎮部下人所言未真也。所幸俞虗江巳到、所造亦將有次第、募兵之事、渠自認甚力、云必得堪用者、且看其人意氣亦可共事、前日禁止募兵之說、今當勿拘舊議矣、前此幹會勦之事。往往各省自幹。今彼省來閩造船矣。來閩募兵矣。又遣將遣官齎資入閩治船治器。刻期舉事。未有如此之便者矣。此而若不准其募兵。則其所造之船為無用。船既無用。則會剿之舉其何以行之哉。是以今亦允其募兵。庶可濟會剿之圖也。查該省原造八十隻之數、今亦有三四十隻將完、餘方有四五分工、其將完者、俟募兵一完、即可用以擊賊矣、但不知賊勢果否強弱如何、如其易滅。則趁其先完之數。速令募兵。吾閩亦速速收拾船兵。與之會同舉行。如其賊勢尚悍。則須遲以俟之。待其八十隻俱完。則閩中巨艦快船。色色俱完。併力大舉。則滅賊之効如探囊矣。事勢或難或易。應緩應急。須再從實密報。但修船募兵、委將選兵則須急急圖之不可時刻怠也、


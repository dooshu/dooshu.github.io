○送協理戎政大中丞二華譚公還朝序 【 戎政】

人臣于國家之事、莫難于以身任之也、能任則危机伏于前、而不移、浮議作干後、而不奪、其究也事定功成、而國家蒙其利、然使才不副志、未能灼見其利害之所在、而遽任之則或至于僨事而罔功、適足以履危机、快浮議、而吾身無以自容于天下、任事之難如此、古稱趙營平老成善謀國、世所傳者、坐困先零上便宜疏數事而止爾、而不知其經畫前定。處之裕如。為國任事之心。葢有當時所不及聞。後世所不及載者。斯其人可以危机浮議動哉二華譚公性沉毅。曉暢兵事。夙負經世之略。往歲閩越事倭。嘗屢著奇績。旋以望移薊鎮開府。公至鎮。即按行塞上。慨然謂將佐曰。予嘗謂南人治南北人治北葢風氣性習殊也吾今而知南北之勢異也秣馬礪兵親援枹鼓角勝負于呼吸者宜于南堅壁清野設奇固守先為不可勝以坐制侵軼者宜于北虜在我目中矣。即日圖上方略。謂薊鎮近在宇下。士馬虛耗。歲縻大司農且百萬。緩急實無可恃。葢戍邊之士聚。則力強而備疏。散則備嚴而力弱。虜勢如疾風迅電。不可嚮遏。彼出其長技薄我。往往得志。此失地形之過也夫負嵎之虎、人莫敢攖、十仞之雀、彈者卻步、踰險也、薊鎮天險。柰何棄之以與虜共。莫如擇當路塞興。築墩臺具藺石布渠答塹壘木樵貯弓矢火器其中虜至則據高收保扼之使不得過暇則依止耕作。漸復屯種。如此庶內地得以休息。行之數年。邊境充實。然後議戰議守。惟吾所欲。此誠以逸待勞。萬萬必全之策。不然患未巳也。于時上嘉納其說。大興版築之工。東距山海。西連居庸。亭鄣斥堠。遠近相望。尋有以隃度阻公者。公益慷慨不顧。日椎牛釃酒。分番休士。曾未踰時。而金城雄峙。屹然改觀矣。廼又廣招募。勤簡閱。奮壯猷之先聲。越拘攣之故見。積弱駸瘳。人有固志。會虜擁眾匿塞下。睥睨者久之知不可犯竟引去由是朝廷始克明公之功。而隃度者。歎服以為不可及。公則慮周日戒。愈飭愈毖。而戎政之命下矣。嘗聞君子抱??斤弛之才。建掀揭之績者。顧其時。亦有遘會焉。當公之修築也。邊儲告空。士不宿飽公為植廵功。且撫且役。較營平時。難實倍之。然攷營平便宜疏上。嘗再見譙讓。至累疏爭之始决。公訏謀朝陳。暮即報可。調度經營。一無中制、計所遘會。則什伯踰之矣。嚮使非公以身任之。內怵外囂。媮得避嫌之便。而亡後咎餘責。誰與成此功邪。古之大臣在邊鄙則邊鄙重。在朝廷則朝廷重公知北事異于南亦嘗有以營事告公者乎。擁大纛制閫外。賞捐千金。而罰輕釁鼓。苟利社稷。專之可焉是故其展布也、易。營卒坐食縣官。半多亡賴。寬之則玩愒滋深。急之則怨讟易作。動見掣肘。即約束無所施。是故其振刷也難。昔李光弼始至軍中。壁壘旌旗。精彩皆變。彼光弼信善將兵。然倉卒臨之。豈遽能起衰廢于俄頃哉。良由威望之在平日者。有以懾服其心故爾。公策勳南北。威望焯然。在人耳目。天子方甚眷嚮之。故管制初新。不以他属。而以属公。公感激益深。則任事當益力。出其屢試屢效者。抗皇稜。作六師。以稱明主倚?之意。其不可信乎。其不可信乎。詩裳華之雅曰。左之左之。無不宜之。右之右之。無不有之。維其有之。是以似之。公之謂也、繼公開府者。為白川劉公。與公從事。彊場甚久。謂公還朝有日。則以書問言于余。余既雅慕愛公。而又重劉公請。于是乎言。


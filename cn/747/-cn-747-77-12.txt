○答李德裕让太尉第二表批

省表具知。我文祖有文贞房杜，左右前后，若日照月临，缉熙帝图，肇显天禄。异代同德，建勋垂休，克相朕躬，光集大命，功居第一，节贯在三，神开智谋，识洞蓍蔡。用夔龙之道，振尧舜之风，悬衡不欺，朗鉴能烛。乃者荤狁狂獗，参翦伐之权；顽童侵虐，启平殄之策。替我独断，挺身群疑，子房潜运於先机，张华坚执於必克。制变兵事，訏谟国经，昼则共议公朝，夜多不寐私室。挥发纶綍，揣摩典章，弼亮五年，风雨一志。刚健不倚，谦尊益光，见吴芮萧何之心，尽食蘖饮冰之节。今边烽息照，凶首已歼，允赖畴咨，克平夷夏，特宠槐庭之拜，俾崇凤沼之荣。巍峨三台，耀映千古，未为宠答，继有让章，体朕至怀，宜断来表。所谢知。


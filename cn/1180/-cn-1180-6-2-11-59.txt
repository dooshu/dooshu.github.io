答河道江心源言棍徒假借


近来各处，盗防稍弛，故借淮事以警之，非苛求于左右也。猥辱遣谢，深以为愧。承示管河诸君，俱宜责成久任，俟勘官奏至，悉如所拟留用也。

近访有棍徒，假名张梅，称为不榖家人，于江南北一带贸易。闻公亦为所诳，给与牌票，悉免关税；又擅乘驿船，有所求索。昨小儿嗣修已拿获，付之于理矣。小儿居家，闭门诵读，即敝郡有司，亦罕与接见。四方相知有惠，毫不敢领，岂复差人远事贸易乎？此后再有奸人假称不榖族姓家人者，不论真伪，即置之重法。如公不忍加刑，希差人拿解来京，愿得而甘心焉。仍乞通行贵属，严加缉访。有重令脱逃者，将官吏提究。庶奸人无所假借，地方亦免扰害。往王敬所督漕，曾有诈称寒舍子弟者，实时捶杀。不榖至今感之。谅公爱我，又当厚于敬所也，敢布腹心。又闻前如江令有令弟名一鲲者与焉。信否？法纪所在，恐不得以亲挠也。






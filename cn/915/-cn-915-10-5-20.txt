◇赠谥司马申诏（至德四年）

慎终追远，钦若旧则，阖棺定谥，抑乃前典。故散骑常侍、右卫将军、文始县开国伯申，忠肃在公，清正立己，治繁处约，投躯殉义。朕任寄情深，方康庶绩，奄然化往，伤测于怀。可赠侍中、护军将军，进爵为侯，增邑五百户，谥曰中，给朝服一具，衣一袭，克日举哀，丧事所须，随由资给。（《陈书·司马申传》）


82　晉史忠義傳三人可削　許敬宗李義府晉史秉筆


晉史忠義傳可削者三人：韋忠不見裴頠，辭張華之辟，初節亦足稱矣，而仕於劉聰，爲之討羌而死，非爲晉死也，謂之忠義可乎？王育仕於劉淵，劉敏元仕於劉曜，舍順從逆，皆失節者也，忠義安在哉？唐之修晉史也，許敬宗、李義府與秉筆焉，是烏知蘭艾鸞梟之辨？

【全云】譙登應傳而不傳，此晉史之所以謬也。

【元圻案】忠義韋忠傳：「忠，字子節，年十二喪父，裴秀弔之，哀慟感人。歸而命子頠造焉，託行不見。頠爲僕射，數言之張華，華辟之，辭疾不起。人問其故，忠曰：『茂先華而不實，裴頠慾而無厭，棄典禮而附賊后，若此豈大丈夫所宜行耶！』後仕劉聰，爲平羌校尉，討叛羌，矢盡不屈死。」又王育傳：「育，字伯春。劉元海之爲北單于，育説穎曰：『元海今去，育請爲殿下促之，不然，懼不至也。』穎然之，以育爲破虜將軍。元海遂拘之。其後以爲太傅。」又劉敏元傳：「敏元，字道光，永嘉之亂，自齊西奔。同縣管平年七十，隨行，爲盜所劫。敏元請以身代，盜曰：『義士也！犯之害義。』乃俱免之。後仕劉曜，爲中書侍郎、太尉長史。」






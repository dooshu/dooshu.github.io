○为人谢赐男岁节料并口脂腊脂等状

右，臣得男公敏状称，伏奉恩旨，赐岁节料面两石，羊一腔，酒五斗，口脂、腊脂、红雪各一合者。臣谬以庸虚，叨尘任使。陛下前因蜡日，已降使臣，既沾泽口之膏；又赐雪烦之散。一从捧受，实未遑宁。岂疲病小男，复蒙宠锡。酒浆口腹，充溢於杯盘；药饵脂膏，馨香於怀袖。虽君父用赏延之义，微细不遗；而臣子非立功之人，光辉斯极。岂德泽之私於一物，俾恩波之重若三山。夙夜寝兴，以荣为惧。戎守有限，不获陈谢。无任感庆屏营之至。


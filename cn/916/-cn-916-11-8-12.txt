【别南海宾化侯诗】

石关通城井。蒲涧迩灵洲。此地何辽□。群英逐远游。高才袁彦伯。令誉许文休。悠焉值君子。复此映芳猷。崤函多险涩。星□壮环周。分歧泣世道。念别伤边秋。断山时结雾。平海若无流。惊鹭一群起。哀猿数处愁。是日送归客。为情自可求。终谢能鸣雁。还同不系舟。其如江海泣。惆怅徒离忧。（○文苑英华二百六十六。《诗纪》百五。又《类聚》二十九作别宾化侯诗。引秋、流、愁、求四韵。）


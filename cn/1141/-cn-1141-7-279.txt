湖上别荔裳

初，荔裳按察两浙，中蜚语逮系，久始得白。年逾五十，始举二子。

拭我襟上泪，抱君怀中儿。
君今脱罗网，复滋琼树枝。
悲喜各难言，尊酒还共持。
昔别闻险难，寄书凭阿谁。
当时恐永诀，此会安可期。
浮云无定所，偶然会路岐。
西湖清兴发，情至成新诗。
客居难永久，返驾须何时。
鸿鹄志千里，忽为燕雀欺。
垂翅尚可振，天路当奋飞。
平慎以自爱，岁晏东山归。



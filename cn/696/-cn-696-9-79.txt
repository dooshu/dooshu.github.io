董逃行

吾今近游从昆崙，欲上云气何婵媛。
四望流沄沄，弱水万里安存。
但见龙女，贝阙珠轩（一解）。
大鱼如陵飞翻，灵云窈窕通天门。
东采若木为舟，但见白榆历历，汉水所源（二解）。
汉亦不大随所行。
星之宫中有真人，绛冠玄缨。
延我入门，置酒吹玉笙。
长跪问道，教我忘情（三解）。
从吏受敕，嬉游夜明，中有桂树何敷荣。
嫦仪顾我笑，手授玉杵云英。
臣再拜，不敢食，谨献陛下为长生（四解）。
君今服食，历天之后。
协和诸夏，永无盗寇。
辟邪符拔，乐我君囿。
往还者神人，乘云与轩辕左右（五解）。





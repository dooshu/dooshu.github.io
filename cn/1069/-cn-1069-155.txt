卷一百七十五

永乐十四年夏四月癸亥朔享  太庙  命皇太子行礼  夜有星如碗大青白色有光出平星西南行至云中

○丁卯  敕甘肃总兵官都督费瓛严边备

○戊辰

○制长阳远安兴山巴东靖江五王仪仗

○庚午

○贵州左布政司蒋庭瓒奏思州思南二府旧有土军二千户所聚则为兵散则为农不妨农事今改隶前军都督府专守军律不得务农乞仍旧为便从之

○辛未

○琉球国中山王思绍使韩完义等贡马山南王他鲁每遣使郑仪才等奉表贡方物谢袭封恩

○壬申修  大祀坛及神乐观山川坛  懿文陵  礼部祭祀清吏司郎中周讷上言今天下太平四夷宾服民物阜丰请封禅泰山刻石纪功德垂之万世尚书吕震亦言  皇上圣德神功昭格上下宜如讷请  上谓震曰今天下虽无事然水旱疾疫亦间有之朕每闻郡县上奏未尝不惕然于心岂敢谓太平之世且圣经未尝言封禅唐太宗亦不为封禅魏徵每以尧舜之事望太宗尔欲处朕于太宗之下异乎徵之爱君矣尔当以古人自勉庶几不忝宗伯之任

○甲戌  命朱绍祖为通政司右参议绍祖故北京刑部尚书浚之长子  鞑靼阿剌哈儿等九人各率家属来归命阿剌儿为都指挥佥事余授指挥千百户俱赐冠带文绮袭衣

○乙亥  命翰林院学士兼左春坊大学士胡广为文渊阁大学士右春坊右庶子兼翰林院侍讲金幼孜俱为翰林院学士三人俱仍兼春坊原职  夜有星如盏大赤色光烛地出西北云中东南行至云中后五小星随之

○丁丑

○朝鲜国王李芳远遣陪臣韩长寿等贡方物贺  万寿圣节  复设孟养军民宣慰使司命故土官刀木旦次子刀得孟为宣慰使初刀木旦及其长子思栾发为缅甸土官那罗塔所杀司遂废孟养之人从木旦之侄玉宾散居干崖金沙江处者三千余人朝廷尝命玉宾署宣慰使以抚之至是复设宣慰司授刀得孟宣慰使改授玉宾为本司同知令率其众复业仍遣使谕那罗塔各守疆境毋再侵扰以取罪愆

○乙卯  万寿圣节  上御奉天殿受朝贺大宴文武群臣及四夷朝使

○壬午

○设直隶淮安府山阳县之清河福兴清河县之新庄邳州之乾沟徐州之沽头上沽头下沛县之金沟山东济宁州之谷亭孟阳泊鲁桥十闸置闸官各一员及云南临安府蒙自县之菁口关教三部长官司之部旧村二巡检司

○癸未

○夜有二星如盏大青白色光烛地其一出文昌西北行至近浊其一出南斗杓东北行至游气  至礼部尚书吕震言  皇太孙将行婚礼预制仪仗其制宜如亲王  皇太孙妃冠服仪仗亦如亲王妃制惟增制燕居冠服从之  交阯镇夷卫百户丁仕验未朝仕验南策州民初平交阯时效力捕寇英国公张辅表授其职至是来朝且贡马谢恩赐钞币遣还








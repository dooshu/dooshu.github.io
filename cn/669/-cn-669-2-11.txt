11　屯曰建侯　封建郡縣之得失


乾、坤之次，屯曰「建侯」，封建與天地並立。一旅復夏，共和存周，封建之效也。匹夫亡秦，五胡覆晉，郡縣之失也。

【何云】晉室八王樹兵，非不封建也，終收琅邪渡江之效，則失中有得。

【全云】封建兼有得失，郡縣亦然。如唐以藩鎮而亡，宋以削除藩鎮而亦亡也。典午封建之初，原無先王之規制，致其後日尋干戈，而平吴以來，遂盡削郡縣武備，則天子之勢反弱，此於封建、郡縣直兩失之。何説謬。

【元圻案】皇甫謐帝王世紀：「帝羿有窮氏，帝嚳以上，世掌射正，封於鉏〔一〕。及夏之衰，自鉏遷於窮石，因夏民以代夏政。帝相徙於商丘，依同姓諸侯斟尋。羿不脩民事而信寒浞，浞殺羿，襲有窮之號，因羿之室，生奡及豷。使奡帥師滅斟灌、斟尋，殺夏帝相。」〇哀公元年左傳〔二〕：「后緡方娠，歸於有仍，生少康焉。爲仍牧正，澆使椒求之，逃奔有虞。虞思於是妻之以二姚，而邑諸綸，有田一成，有衆一旅，以收夏衆，遂滅過、戈，復禹之績。」〇史記周本紀：「召公、周公二相行政，號曰『共和』。共和十四年，厲王死於彘。太子静長於召公之家，二相乃共立之，是爲宣王。二相輔之，諸侯復宗周。」〇魯連子：「衞州共城縣，本周共伯之國也。共伯名和，好行仁義，諸侯賢之。厲王奔彘，諸侯奉和以行天子事，號曰共和元年。」〇吕氏春秋開春論：「共伯和修其行，好仁賢，而海内皆以來爲稽矣。」〇竹書紀年：「厲王十三年，共伯和攝行天子事。」〇馬氏繹史曰：「莊子稱『共伯得乎共首』，亦指此也。諸書多言共伯和，史記獨言周、召共政，未知孰是。」〇賈誼過秦論：「秦以區區之地，致萬乘之權，一夫作難而七廟隳。」〇史記陳涉世家：「勝雖已死，其所置遣王侯將相竟亡秦。」〇晉書載記：「前趙劉淵匈奴、後趙石勒羯、前燕慕容皝鮮卑、前秦苻洪氐、後秦姚萇羌爲五胡。」〇漢書地理志：「秦以周制微弱，終爲諸侯所喪，故不立尺土之封，分天下爲郡縣。」

〔一〕「鉏」，原作「鋤」，據叢書集成初編本帝王世紀改。下同。

〔二〕「元年」，原作「二年」，據中華本春秋左傳注哀公元年改。






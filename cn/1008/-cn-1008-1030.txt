赵蕃　立春前三日雪明日犹未已时简子进彦博昆仲示成父四首

稍稍因风集，萧萧与霰俱。

山明一笑粲，竹重折腰趋。

白战惭非敌，清谭孰可娱。

无庸杖方竹，随懒坐团蒲。

赵蕃

赵蕃　立春前三日雪明日犹未已时简子进彦博昆仲示成父四首

应候犹当腊，争先未得春。

人贫只好旧，天意欲呈新。

尽洗江南瘴，全消渭北尘。

能逢中兴日，甘作未归民。

赵蕃

赵蕃　立春前三日雪明日犹未已时简子进彦博昆仲示成父四首

衾冷方高卧，窗明误揽衣。

问梅穿破履，借米启柴扉。

晓日犹藏密，和风盍解围。

冬春俱正令，宁复病年饥。

赵蕃

赵蕃　立春前三日雪明日犹未已时简子进彦博昆仲示成父四首

待伴先春至，差明积夜初。

空庭式无扫，冻笔屡成嘘。

溪远应回棹，窗明好读书。

惠连临此际，题赋复何如。

赵蕃


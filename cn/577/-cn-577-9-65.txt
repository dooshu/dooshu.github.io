一百五日夜对月

一百五日夜对月〔一〕


无家对寒食，有泪如金波。斫却顾陶本作折尽月中桂〔二〕，清光应更多。仳离放红蕊，想像青蛾晋作娥〔三〕。牛女漫愁思，秋期犹渡河。

〔一〕一百五日：《荆楚岁时记》：去冬至一百五日，即有疾风甚雨，谓之寒食。

〔二〕月中桂：《酉阳杂俎》：旧言月中有桂，有蟾蜍，故异书言月桂高五百丈，下有一人，常斫之，树创随合。人姓吴，名刚，西河人，学仙有过，谪令伐树。

〔三〕青蛾：吴曾曰：谓蛾眉也，作娥，非是。






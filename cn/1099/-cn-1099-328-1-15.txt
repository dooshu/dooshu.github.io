○答兩廣劉凝齋言賊情軍情民情 【 五嶺事情】

羅旁自擅不討之日久矣。往大征之舉。擒斬以數萬計。不可謂之無功。但此中猺賊不能為害。為害者。狼賊耳。猺山而蠢。狼流來無根。黠而好亂。大兵一臨。猺□走于狼。即竄穴中嚎木杪。官兵搜而殲之。無敢抗臂。故所殺者。皆猺賊也。山深菁密。逸刀漏網者。安得盡無。及大兵既退。下令招降。則狼賊又聽招而來。或詐作流戶。願受一廛。或託言亡命。懼而歸死。有司不察。慨行容納。彼乃嘯其徒侶。繕其故巢。又知我防守單弱。大役難再。逞其故態擾我新民。故今日之為亂者。盖狼賊非猺賊也。此賊情之大較也。至于浙福之兵。皆浮募無籍之徒。利于征剿。憚于防守。征剿則有鹵獲之利。功成有陞賞之榮。而賊眾又弱而易攻。非南倭北虜以血戰而得之者。故官兵無不樂于用兵。賊平之後。株守窮荒。升斗之粟。不足以糊口。一有失事。罪且不測。故防守之兵無不利于人之為盜甚者身自為賊矣。嶺表之盜每多內地人為之接濟鳥盡弓藏、兔死犬饑、故諸將士多張大賊埶者。亦未可盡以為然也。此軍情之大較也。夫天下未有一舉百當。絕無後艱者。譬彼芟艸。銛鉏既過。根芽再萌。惟旋生旋除之耳。嘉隆之間。廣中處處皆盜。議者謂嶺表非我版圖矣。不穀違眾而用殷司徒凌司馬。數年之間稍覺寧定。然二公承大亂之後。闢除艸萊。開通徑路。急在除賊救民而巳。其中寧無有缺而不備。粗而不精者。今日正賴補苴塞漏以終成其功爾。殷之頑民。以衣冠之舊族。處畿邑之近地。猶世歷三紀。人更三哲而後能變。况蠻荒榛菁之區。猿狖鼪鼬之類。可責之一旦服吾之教令哉。甲冑之士。喜言征討。閭閻之間。又苦調發。惟公熟計而審圖之。五嶺以南。盡以付公。不從中制。或以威服。或以德懷。在公必有勝算。敢獻瞽言。惟高明擇焉。


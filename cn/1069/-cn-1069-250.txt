卷二百七十

永乐二十二年夏四月丙午朔享 太庙

○丁未 命故都指挥同知张森子福都指挥佥事扯扯秃子伯颜不花失列吉子敬俱袭父原职为羽林前卫指挥使金吾左卫指挥同知胜敬叔鬼里赤袭指挥同知赠神武右卫故指挥同知陈荣武城前卫故指挥同知戴翔为骠骑将军都督佥事大宁前卫故指挥使杨英常山中护卫故指挥使金干者木金吾左卫故指挥使石岩金吾右卫故指挥使徐士保羽林前卫故指挥使于兴金吾左卫故指挥同知钱兴白义俱为骠骑将军都指挥使羽林前卫故指挥同知陶七哥李奴儿倪和大兴左卫故指挥同知杭兴伍金吾左卫故指挥同知梁平鲍兴李宜故指挥佥事陈宜金吾右卫故指挥佥事张伍俱为镇国将军都指挥同知金吾左卫故指挥同知杜友谅故指挥佥事黄歪头吴保儿羽林前卫故指挥佥事刘铭梅忠俱为昭勇将军指挥使燕山左卫故指挥佥事于得安为怀远将军指挥同知先是 上谕兵部臣曰征讨将士昔从朕平内难万死一生乃底成功存者悉加升赏死者已录其子孙其有没于战阵者赠典未加非朕褒显功臣之意其甄录以闻于是荣等皆追赠官△云南宁远州土官知州刀吉罕差头目关瓦贡方物赐之钞币△满剌加国王西哩麻哈剌者还国赐宴于玄武门赐金百两银五百两钞三万二千二百七十锭锦六段彩段五十八表里纱罗各二十二疋绫四十六疋绵五百三十六疋绵布三百九十二疋织金罗衣一袭素罗衣十三袭赐王妃素罗女衣十二袭绢女衣十七袭赐其从人衣服有差

○戊申

○以亲征胡寇命 皇太子告 天地 宗庙 社稷遣官祭旗纛山川等神 命皇太子

○广西崇善县土官知县赵暹兄赵昌进马赐之钞币

○己酉

○车驾发北京次唐家岭

○辛亥

○夜有星如盏大青白色有光出阁道南行入室宿

○壬子

○秦王志土□恒薨

○癸丑

○遣太常寺官祭告居庸山川

○车驾度居庸关

○乙卯 皇太子令赈河间府吴桥县饥民九百一十七户给粟千四百五十石

○丙辰

○后军都督言霖雨坏密中卫及蓟州卫城垣请拨军修理 皇太子从之

○丁巳

○车驾次土木升陕西行都司都指挥使刘广为右军都督佥事仍掌陕西行都司事△朝鲜国王李祹遣陪臣申商奉表贡方物诣军门贺 万寿圣节

○己未

○车驾次长安岭享诸将

○壬戌 万寿圣节车驾次赤城礼部尚书吕震奏百官行贺礼 上曰今亲率将士问罪漠北夙夜劳心军务不遑自宁尚以生日为庆耶其止勿贺

○癸亥

○车驾次云州朝鲜国陪臣申商辞还赐之钞币

○丁卯 皇太子升吏科给事中张瑛礼科给事中戴伦为左春坊左中允云南右参政姚肇为福建布政司右布政使按察司副使曹本为广西按察使监察御史况文为广东布政司左参政彭脊月目为福建布政司右参政刘弘道为江西布政司右参政太仆寺丞陈俨为河东盐运司运使范彝为福建盐运司运使改云南右参政袁昱于浙江布政司浙江左参政江英于云南布政司

○己巳 皇太子命金吾左卫故指挥使苗黑狗子海济州卫故指挥同知贾成子真金吾右卫故指挥佥事塔失海子北斗奴虎贲左卫故指挥佥事当兴弟永各袭职

○庚午

○车驾次隰宁忠勇王金忠所部指挥同知把里秃等获虏所谍者言阿鲁台去秋闻朝廷出兵挟其属北遁及冬大雪丈余孳畜多死部典离散比闻大军且至复度答兰纳木儿河趣荒漠以避所以遣谍者虏闻之不实耳 上曰然则寇去此不远遂命诸将速进以获功升把里秃为都指挥佥事其下皆升一级赐白金彩币有差

○辛未

○秦王志土□恒讣闻行在遣官赐祭谥曰僖命有司治丧葬王秦隐王第二子也

大明太宗文皇帝实录卷二百七十

责任编辑：颜兵








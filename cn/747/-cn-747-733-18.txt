○胡越同舟赋（以“所思同济，宁患异心”为韵）

胡越异方兮言语不通，邂逅相遇兮扁舟之中。讶形殊而类别，偶溯浪而乘风。邈矣两乡，怀土之情则异；飘然一叶，济川之计斯同。始也各自天涯，俱来波际。指遥程於空阔，纷远思而容裔。南冠朔服，俄泛泛以相亲；孤棹片帆，杳悠悠而未济。安危目击，休戚心期。当波澜之起处，是肝胆之呈时。水害若防，不独文身之俗；风高傥便，岂惟嘶马之思。去乃夷犹，来何处所。不远南北，宛为俦侣。投足而乍怜遥集，共轸风涛；思乡而何暇哀吟，且虞悠阻。迹也既狎，心焉匪宁。摇烟荡水，泛梗飘萍。在浩渺之难测，况洄之不停。容与安流，每欣欣而会意；纵横骇浪，咸惴惴以忘形。盖以风水多虞，因依不间。来非类聚，虽惭泛洛之仙；情匪貌亲，诚无敌国之患。殊方何远，合志何深。因托质於刳木，遂忘言於断金。向若不同其利，无得而寻；长嗟绵邈，莫嗣徽音。则朔野慕射雕之悍，炎洲乐拾翠之心。复安得同其忧患而计其浮沉哉！於是察其事，嘉其意。谅极暌而乃合，非弃同而即异。永怀共济之诚，信无往而不利。

卢简求

简求字子臧，宣武军节度使宏正子。长庆元年进士。大中时拜泾原渭武节度使检校左散骑常侍上柱国范阳县男。徙义武，又徙凤翔河东。咸通初以太子少师致仕。五年卒，年七十六，赠尚书左仆射。


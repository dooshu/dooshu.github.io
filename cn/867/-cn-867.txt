小仓山房诗集 - (清)袁枚





序


薛起鳳序

《爾雅疏》云：「序者，序述此經之旨也。」隨園先生論詩之旨，一見於集中《答歸愚宗伯書》，再見於《續詩品》三十二首。凡古人所未道者，業已自道之，無俟再為序述。第按其所編，始弱冠，終花甲，四十年之行藏交際，具在於斯，可當康成《年表》讀矣。晚年境愈高，才愈斂，欲刪去《少年》、《落花》、《殘雪》諸作。起鳳爭曰：「孤松蒼於冬，時花繁於春。各有其時，不可廢也。」先生曰：「諾。」已乃並存之。橫山弟子薛起鳳序

蔣士銓《讀隨園詩題辭》

我讀隨園詩，古多作者我不知。

古今只此筆數枝，怪哉公以一手持。

意所欲到筆注之，筆所未到意孳孳。

好風搖曳春雲姿，雷雨卷空分疾遲。

神仙龍虎雜怒嬉，幽禽古木山四圍。

水光澹澹花垂垂，境界起滅微乎微。

難達之情息息吹，難狀之景歷歷追。

我忽歡喜忽傷悲，忽叫忽躍忽嗟谘。

口權目量心是非，我身傀儡詩牽絲。

問我不知旁人疑，如沐酥酪潤膚肌，

如飲醇釅沁肝脾，如禮杖拂回愚癡，

如受砭刺起癃疲。

海嶽幽奧林泉奇，氣象入筆皆可窺。

高才博學嚴矩規，心兵意匠極艱危，

歸諸自然出淋漓。

公曰我詩無常師，取長棄短各有宜，

傾瀝精液擲毛皮，取友求益吾無私。

先生天才重倫彝，至情感人皆涕洟。

每值死生當別離，由片言至千萬詞。

不少不多相授施，魂銷腸斷噫噓唏。

聖賢萬古情若斯，否則其言傳者希。

我詩感公加針錐，凡我所短攻弗遺。

剛濟以柔戒恣睢，裁縮鍛煉歸爐錘。

請事斯語曷敢違，公懼弗傳誰庶幾？

索報懇懇命點嗤，壯健無疾求良醫。

調和血氣慎參耆，敢妄攻補促亢羸。

冊載所作手芟夷，美人對鏡修容儀，

釵裙佩帶生光輝。玉工懷璧精磨治，

白圭瑩潔除瑕疵。淺深功力年可推，

江河發源無所虧，及放四海寧竭衰。

況公遺榮樂岩扉，忠孝所溢詩書滋。

後進我幸生同時，願寫副本藏厜㕒。

千秋歲月堂堂馳，讀公詩者如何思！

館後學蔣士銓題

趙翼《讀隨園詩題辭》

其人與筆兩風流，紅粉青山伴白頭。

作宦不曾逾十載，及身早自定千秋。

群兒漫撼蚍蜉樹，此老能翻鸚鵡洲。

相對不禁慚飯顆，杜陵詩句只牢愁。

舒卷閑雲在絳霄，平生出處亦超超。

曾遊閬苑輕三島，愛住金陵為六朝。

富貴豈如閑有味，聰明也要福能消。

不須伯道愁無子，此集人間已不祧。

只擬才華豔，誰知鍛煉深？

殺人無寸鐵，惜墨抵兼金。

古鬼忽然泣，生龍不可擒。

挑燈重相對，想見妙明心。

館後學趙翼題

李憲喬《讀隨園詩題辭》

憶自數歲入鄉校，即聞世有才子姓袁字子才。漢廷峙揚馬，梁園豔鄒枚。斯人一出《文選》廢，蕭統若在須別裁。比長遊都下，結交海內英，益得才翁之才與其行。二十作《文賦》，徵在鴻儒班。一舉擢高第，供奉玉皇前。每出一篇奏，已被中外萬口傳。若非《河滿》張承吉，即是《洞蕭》王子淵。鸚羽苦羈縛，三載辭金殿；驥足稍欲施，四任宰江縣。江左形勝天下偉，古來名士此中半。臨江酹酒弔桓王，開國英雄同弱冠。三十未及強，拂衣賦歸歟。金陵有遺愛，遂僦金陵居。犀首不好飲，虞卿還著書。燕許兩禿翁，鞠𦜕斂手謝不如。更以其暇灊奇石，選妙妓，辟華軒，跌宕詞賦，闐咽管弦。遂使當代巨公貴人，下逮傭豎並婦孺，無不知大江以南有隨園。喬也陋已極，未及身作隨園客。一官投嶺嶠，所見生獰語啁𠹗。或傳才翁名，謂是古人今莫得。忽驚將軍自天下，如郭令公出回紇。中丞為予言：「子才詩中霸。子往試與語，庶免為驅嚇。」碧虛洞與棲霞連，一見握手如舊歡。自言行年七十走萬里，相得無如吾子賢。朝遊共躡白雲騑，夕歸同泛明月船。岸人笑歡爭指似，采石江上看謫仙。我詩槎枒多苦語，誰其好之茹不吐。才翁一呼四座驚，此至諴通愈及甫。比疏詎所當，交驚亦差樂。平明來取別，將往觀衡嶽。中路寄我詩，已據衡嶽之磅礴。噫嘻戲！才翁之才如天風，人籟雖工那得同。惟有隨園歉未到，要使姓名先署隨園中。

李憲喬《隨園詩贊》

曠矣先生！侔今無徒，儕古少類。達如劉伯倫，而不好飲；逸如嵇叔夜，而不好音樂；習靜如王摩詰，而不好佛；恬退如賀季真，而不好道；以名教是非自任如韓退之，而不好儒；誌鄙王戎，而不諱好財；性異阮咸，而不辭好色。詼奇倜儻，疑龍疑蛇。播之為文，天焰地葩。或謂是太白之精所化，而為文章之宗耶？或謂是歲星所寓，而為滑稽之雄耶？吾莫能測之而盡其形容也。

後學李憲喬題








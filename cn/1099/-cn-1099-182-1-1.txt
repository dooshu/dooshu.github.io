○進輿地圖疏 【 輿地圖】

臣惟隆古帝王。求講政務。親與其臣。面相可否。猶懼其未也。乃陳地圖焉。於是乎九州地域廣輪之數。民情土俗之宜。如指諸掌而後行之。是故一時允賴。我太祖高皇帝奮起民間。人之情偽實備嘗之。地之險易實徧歷之。　太宗文皇帝。亦與有間關之勞。故當時延訪儒臣皆出其胸中之實見所以斟酌損益百代之制。百六十年未易改也。自時厥後。　列聖相承。雖莫不具　上聖之資。而視　祖宗之實。嘗周遊民間者有間矣。是以延訪之典。或作或輟。　當是大臣雖多正人而才力不足以振起弊政故事業所見止此孝宗皇帝嘗銳意行之。終以不能徧知人情土俗而止正德以來。積十有六年。上下之情。於是大隔。而欺蔽遂有不可止者。則所當修復　祖宗之舊。使上下各得自盡正在今日。臣待罪輔臣、愧無裨補、乃者備員吏部、凡遇考績朝覲官員、密加訪問、於地方之民情土俗、亦各得其一二、除摘其論列之近似者、裝成三冊上請施行外、敢復即天下土地、分為十有七圖、各具敘紀、又裝成一冊上獻、伏惟　皇上清閒之燕、復披此圖、必如我　祖宗之親歷地方者。然則延訪之際皆有實據人豈能欺之哉


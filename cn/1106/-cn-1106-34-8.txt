○上桂州李中丞荐卢遵启

（卢遵，公之内弟也。公尝有序送遵游桂州，在元和四年，当与此书同时作。）

凡士之当显宠贵剧，则其受赐于人也，无德心焉，何也？彼将曰，吾势能得之。是其所出者大，而其报也必细。居穷厄困辱，则感慨捧戴，万万有加焉。是其所出者小，而其报也必巨，审矣。故凡明智之君子，务其巨以遗其细，则功业光乎当时，声名流乎无穷，其所以激之于中者异也。

若宗元者，可谓穷厄困辱者矣。世皆背去，憔悴旷野，独赖大君子以明智垂仁，问讯如平生，光耀囚锢，若被文绣。呜呼！世之知止足者鲜矣。既受厚遇，则又有不已之求，以黩阁下之严威，然而亦欲出其感慨捧戴而效其巨者。伏惟阁下留意裁择，幸甚幸甚。

伏以外族积德儒厚，以为家风。周、齐之间，兄弟三人，咸为帝者师，（解在二十四卷《送内弟庐遵序》。）孝仁之誉，高于他门。伯舅叔仲，咸以孝德通于鬼神，为文士所纪述。相国彭城公尝号于天下，名其孝以求其类，则其后咸宜硕大光宠，以充神明之心。乃今凋丧沦落，莫有达者，岂与善之道。（《老子》：天道无亲，常与善人。）无可取耶？独内弟卢遵，其行类诸父，静专温雅，好礼而信，饰以文墨，达于政事。今所以闻于阁下者，无怍于心，无愧于色焉。以宗元弃逐枯槁，故不求达仕、务显名，而又难乎其进也。窃高阁下之举贤容众，故愿委心焉。则施泽于遵，过于厚赐小人也远矣。以今日之形势，而不废其言，（《论语》：君子不以言举人，不以人废言。）使遵也有籍名于天官，（天官，谓吏部。）获禄食以奉养，用成其志，一举而有知恩之士二焉，可不［谓］务其巨者乎？伏惟试详择焉。言而无实，罪也。其敢逃大谴？（一本止作“言而无实，罪其敢逃。”）进退恐惧，不知所裁。不宣。谨启。






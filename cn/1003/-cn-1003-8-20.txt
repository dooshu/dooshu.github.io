曾惇　书事十绝

黄泥坂下雪犹深，赤壁矶头江欲平。

驿吏西来闻好语，蕃人已出蔡州城。

曾惇

曾惇　书事十绝

和戎诏下破群疑，无复旄头彗紫微。

屈已销兵宜有报，先看长乐版舆归。

曾惇

曾惇　书事十绝

吾君见事若通神，兵柄收还号令新。

裴度只今真圣相，勒碑十丈可无人。

曾惇

曾惇　书事十绝

淮上州州尽灭烽，今年方喜得知戎。

问谁整顿乾坤了，学语儿童道相公。

曾惇

曾惇　书事十绝

连营貔虎气如云，听诏人人愿立勋。

沔鄂蕲黄一千里，更无人说岳家军。

曾惇

曾惇　书事十绝

田父今年作社频，边头闻见一番新。

官军不斫人家树，各自持钱去买薪。

曾惇

曾惇　书事十绝

江头柳木已参天，柳色花光日日妍。

惊怪田家频得醉，今年斗米不论钱。

曾惇

曾惇　书事十绝

村村准拟十分禾，老稚扶携笑且歌。

租税况今黄纸放，阳城元自拙催科。

曾惇

曾惇　书事十绝

淮畔风尘自此清，斯人还喜见升平。

田家尽说今年好，要雨雨来晴便晴。

曾惇

曾惇　书事十绝

百丈岢峨贾客船，张帆打鼓下长川。

路人指点几重泪，江道无来十六年。

曾惇


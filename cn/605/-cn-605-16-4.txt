祭义伶文

崇祯辛未，义伶夏汝开死，葬于越之敬亭山。明年寒食，其旧主张长公属其同侪王畹生、李生持酒一瓯，割羽牲一，至其陇，招其魂而祭之，并招其同葬之父凤川同食。谕之曰：

夏汝开，汝尚能辨余说话否耶？汝在越四年，汝以余为可倚，故携其父母幼弟幼妹共五人来。半年而父死，汝来泣，余典衣一袭以葬汝父。又一年，余从山东归，汝病剧，卧外厢，不得见。阅七日，而汝又死。汝苏人，父若子不一年而皆死于兹土，皆我殓之，我葬之，亦奇矣，亦惨矣。汝为人跋扈而戆直。今死后，忘其为跋扈，而仅存其戆直，余安得不思之，不惜之？汝未死前，以弱妹质余四十金。汝死后，余念汝，旧所逋俱不问，仍备粮糈，买舟航，送汝母与汝弟若妹归故乡，使汝妹适良人，汝知耶？不知耶？汝母临别，言汝妹得所，当来收汝父子骸骨，今竟杳然，何耶？余忆天下有无心之言，遂为奇谶。余四年前，纠集众优，选其尤者十人，各制小词。夏汝开曰：“羁人寒起，秋坟鬼语。阴壑鸣泉，孤舟泣婺。重重土绣声难发，钟出峡。惊雷触石，石初裂，声崩决。狂风送怒涛，千层万叠，直至樯颠柁折方才歇。”见者可谓酷肖。今试读之，语语皆成谶矣，异哉！今汝同侪十人，逃者逃，叛者叛，强半不在。汝不幸而蚤死，亦幸而蚤死，反使汝为始终如一之人，岂天玉成汝为好人耶？

汝生前，傅粉登场，弩眼张舌，喜笑鬼诨，观者绝倒，听者喷饭，无不交口赞夏汝开妙者。绮席华筵，至不得不以为乐。死之日，市人行道，儿童妇女，无不叹惜，可谓荣矣。吾想越中多有名公巨卿，不死则人祈其速死，既死则人庆其已死，更有奄奄如泉下，未死常若其已死，既死反若其不死者比比矣。夏汝开未死，越之人喜之赞之，既死，越之人叹之惜之，又有旧主且思之祭之，汝亦可以瞑目于地下矣。汝其收泪开怀，招若父同饮酒食肉，颓然醉焉。余有短歌一阕，汝其按拍而歌之。

歌曰：彼山之阿兮汝可以嬉，白骨粼粼兮青冢累累。凄风苦雨兮群鬼聚语，疑汝父子兮不辨汝乡语。见汝茕茕兮或来欺汝，今见有人来祭兮，当不嗤汝为他乡之馁鬼。


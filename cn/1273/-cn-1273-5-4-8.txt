致菽园


按：此函写于一八九八年，刊出时，题为《来函照登》，载新加坡一九〇〇年六月四日《天南新报》。

菽园宗兄孝廉阁下：五月间寄上两书，前一书言南洋总埠宜设中西学堂事，已承登贵《新报》；后一书托前槟榔屿领事张榕轩煜南带去，未审达览否？大旨系欲为桑梓开风气，因张君行李匆匆，促书未畅所怀，总之不离乎设学者。近思此旨在未奉科举改章及改各省书院为学堂，各明旨与总署议定倡建学堂奖章之前时所言也，既而叠承廷谕，各省府州县，由此必改书院为学堂，无待言者。鄙意谓民间尤必广设学堂。虽至大之县，不过一二书院，而今日维新之始，凡士、凡农、凡工、凡商、凡叟、凡童蒙、凡妇女，皆必有学，每□□非官设一二学堂所能容。故今日之学堂，尤以多为贵。且学堂之外，必有藏书楼以资众览，博物馆以备多识。海内外知新之君子，颇能言之，但一时地方财力有限，未能齐举，然天下义士已有为之先者矣！昨接嘉应友人书，知现任槟榔屿领事谢梦池太守荣光，于其珂郡松口堡倡捐白金四万两，以一万两建学堂，三万两为延中西教习及养各学生之费。学堂地基已择定于该堡之琵琶铺，背山面河，水木明瑟，日召匠将行经营。其尊人益封翁学谦，好善尤力，以学堂工程非旦夕可竣，议以新建书房，先行腾出，俟派人往粤省及上海各处购办中西书籍及仪器到后，即延师开学；其学堂章程由其乡先生温慕柳太史仲和、饶芙裳孝廉集蓉诸君拟定，极为妥善。谢君于捐款后已由领事署移知地方官在案，其事与总署所议奖章相符，将来太史据以入告，其膺懋赏赐御书自在意中，而谢君来文则固谦称不敢迎邀议叙也。其一致家书云：此举上可为国家储人才，下可为桑梓开风气，自为子孙久远计，亦莫善于此。可云卓识。谢君有弟可斋，太学仓期，好学不寿。有《红叶山房诗》，颇清婉可诵，向曾见之。至谢君则向未谋面，惟友人慕柳太史及现随使日本之梁诗五孝廉居实，皆赞其为人。两君向不轻许可者，观于此举信而有征矣。逢甲向籍于闽，今籍于粤，闽粤人皆乡人也。吾闽粤乡人之在南洋诸岛者，好义之声久已上动朝廷，下遍各省，窃谓其中富过谢君者不少，富如谢君者尤不少，其关心桑梓者当亦不少。此书祈仍登贵报，并请阁下发广长舌，普劝吾乡人在南洋诸岛之当而好义者，盖各于其乡倡建学堂、书楼，或独力为之，或合力为之。其博物院虽不必各乡皆有，然每府县之巨镇，亦不可不有之，其事略后于学堂书楼可也。所愿并闽粤乡人同膺懋赏御书之荣，勿在谢君之后。此等义举，诚有如谢君所云，上可为国家储人才，下可为桑梓开风气，即自为子孙久远计，亦莫善于此者也。亦即逢甲前书所云，以之保国可也，保种可也，保教可也，即以之保南洋之权利，亦无不可也。盖保权利，莫如自强，欲自强莫如举国皆学。吾闽粤人才不弱，当今使车四出，而乡人居其大半。罗伍黄张皆极行人之选，诚如周知四周，莫吾闽粤人。若而康工部忠肝热血，力主维新，恭值皇上励精图治，遂邀特达之士知学堂之议，虽政府主于上，而由工部赞之者为多。吾闽粤已得风气之先，则所以设学育材以为自强根本者，当不致落人后，而造福桑梓，尤于南洋好义诸君子有厚望焉。张榕轩昆季籍亦松口，闻其将倡建书楼，与谢君并驾齐驱，俟另有声闻，再当函登贵报。至南洋总埠应设学堂，以育海外英才，已详前书，兹不赘述。翘首南云，祝之盼之。此候著安。惟照不□□。宗愚弟逢甲顿首。七月二十四日。






◇会葬宋汉策（永建中）

太中大夫宋汉，清修雪白，正直无邪。前在方外，仍统军实，怀柔异类，莫匪嘉绩，戎车载戢，边人用宁。予录乃勋，引登九列。因病退让，守约弥坚，将授三事，未克而终。朝廷愍悼，怛其怆然。《诗》不云乎：「肇敏戎功，用锡尔祉。」其令将相大夫会葬，加赐钱十万，及其在殡，以全素丝羔羊之洁焉。（《后汉·宋宏传》）


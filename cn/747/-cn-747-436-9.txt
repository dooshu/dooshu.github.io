○昆田化为金赋（以“祭祀明洁，神化之金”为韵）

地有百瑞，美者惟金。其见寡，其应深。故因神而呈，足表至诚之道；从物以化，更彰肃祭之心。其祭惟何？首山之祀。其祭则那？我皇所致。始馨香以享德，终洁敬而展意。向清汉以式瞻，庶嘉祥於一至。於是乎神报以福，帝受以。昆田之上，金化於兹。考出地之形，时则亡也；观从革之状，维其有之。原其始也，未辨厥名，莫知其价。纷杂乎珍异，昭彰乎昼夜。呈祥於代，虽得神而生；入息於时亦时，神而化。及其变也，倏忽而成，烂然而明。初比粟而散点，竟如萤以乱呈。昔混丹砂，南面之虔诚始答；今辉徭草，四方之正色遂生。山下荧煌，田间昭晰。向曙而野花齐媚，入螟而天星共列。祥风拂而逾丽，瑞露濡而更洁。至若随车表舜，还雨来秦。或因初以出，或从本而陈。未有迁移以礼，变化从神，以彼瑞为兹瑞，易前珍为後珍。则知宝非神而不见其详，神非宝而莫临其祭。访古而昆田宛在，阅史而清风不替。别有泥沙久沈，光影常翳。顾兹神之所开，亦化形而表帝。


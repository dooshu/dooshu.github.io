绝句四首

其一

垂杨漠漠（一作莫莫）雨毵毵，独倚雕阑抚剑镡。
欲待美人愁日暮，断肠风信是（一作自）东南。

其二

扁舟明月两峰閒，千顷芦花人未还。
缥缈苍茫不可接，白云空翠洞庭山。

其三

相国风流尽可师，讲坛景色似当时。
漳江一带新栽柳，不遣东风向北枝。

其四

大涤山头起暮烟，武夷人去草芊芊。
自从一闭平津阁，珠履三千尽黯然（黄讲学大涤山）。







208　張良受黄石符誦三略　含神霧謂風后授張良書　素書一卷天與之


魏李蕭遠運命論：「張良受黄石之符，誦三略之説。」言三略者，始見於此。【原注】漢光武詔引黄石公記，未有三略之名。含神霧云：「風后爲黄帝師，又爲禹師。化爲老子，授張良書。」見史記留侯世家索隱。今有素書六篇，謂黄石公圯上授子房，世人多以三略爲是。荆公咏張良詩云：「素書一卷天與之。」

【元圻案】李運命論載文選。李善注：「集林曰：李康，字蕭遠，中山人也。性介立，不能和俗。著遊山九吟。魏明帝異其文，遂起家爲尋陽長，政有美績。」又賦注引黄石公記序曰：「黄石者，神人也。有上略、中略、下略。」〇四庫全書總目兵家類：「黄石公三略，三卷。案：黄石公事，見史記，三略之名，則始見於隋書經籍志，云：『下邳神人撰，成氏注。』唐、宋藝文志並同。光武詔引黄石公『柔能制剛，弱能制强』之語，出此書軍讖之文。」又：「素書一卷，舊本題黄石公撰，宋張商英注。疑即商英所僞撰。」






卷二十

钦定四库全书

怀麓堂集卷二十

明　李东阳　撰

诗稿二十

七言絶句

题扇次倪良弼稽勲韵

渚兰汀芷思芳年多在秋风白露前欲把青溪溪上笛夜凉吹遍泬寥天

海潮图

月明初满妙高台江上潮头夜半来恨不海门三日住北风吹雨看崔嵬

墨梅

碧溪寒水淡无痕照见孤山处士魂此夜独吟应不寐隔江清影未开门

墨竹

翠佩瑶环昨夜风渚云飞尽楚王宫青娥舞罢婆娑曲人在空山月影中

先春亭

幽人屋近梅花住载酒呼童出每迟误向花间问春色不知春在未开时

应伯起墨梅

老香遗墨未全磨见说咸淳似永和画手人间那更得澄心堂纸已无多

题画二絶

风落空山老树秋断溪幽咽水空流何因得共幽人话消尽西窗一夜愁

隐隐幽岩曲曲泉石林茅屋两三椽平生不尽江山兴只是丹青已可怜

题画

隔岸溪分野色齐渚烟汀草望还迷深山似有幽人宅不是湖东是瀼西

牧羝图

仗节驱羊不自怜白头归国意茫然陵亡律死须臾事谁更能消十九年

沈启南墨鹅

点染鹅溪玉雪光忽惊毛羽动寒塘君看十五年前笔已有诗人说沈郎

题画

水穷云起两无期独坐空山日暮时好是王维诗里画画中那复更题诗

怡云图鸣治以寄其族叔世弼者用亨父韵

不用将云寄隐君隐君山自有闲云云边若遇陶弘景莫遣高歌世上闻

子母牋一首与仲律【仲律见索小牋数日酬和还者过半因名为子母牋】

朝来东馆暮西涯子母牋成岂浪夸犹有贪心劳望眼半随诗句落谁家

题画

月斜长信晚钟声又报羊车过夹城清夜独吟霜雪句手携团扇背花行

芦?

江上黄芦风作花一双秋影落寒沙春风又緑长安草何必江南有岁华

戏题屠元勲小扇

苍苔白石净无尘十亩青山絶四隣剩欲逃名此中去秪愁诗债远随人

草庐三顾图

鱼水君臣岂易遭几人三顾不辞劳一从钓渭耕莘後谁似先生出处高

墨竹

乱石层厓卷暮湍秋风吹老碧琅玕苍苍月色萧萧籁并作空堂一夜寒

安远柳侯所藏墨竹

莫问龙孙与凤雏渭川门阀重江湖看君合是封侯相已作昂藏一丈夫

梧竹图

雨干霜枝偃欲扶两心应与石同枯山中岁月无人记曾宿当年老凤雏

夏仲昭墨竹【有朱氏仲昭印】

江南墨竹近来荒剩有人传夏太常图印秪今犹旧姓风流知是少年狂

画鹅

宛转临流意欲飞野云溪雪乱光辉莫教洗墨池边过共惜姢姢好羽衣

梅鹤图

野色茫茫水接空数声风鹤乱西东夜深不辨梅花路知在轻烟素月中

画鱼二首

禹门人道不凡才咫尺烟波万里猜刚见赤鳞三十六尚疑平地有风雷　　　右鲤

清池玄鲫映霜空鳞尾分明素浪中顔色未能同赤鯶似应呼作黑头公　　　右鲫

题周御医原已赐扇寄乃翁菊处处士

九华宫扇簇春云上有仙书写八分林下清风试披拂布袍应惹御炉薰

画瓜

玉盘秋露水精寒氷齿余香嚼未残暑月为君清到骨不知身在画中看

画菜

坐怜幽意满闲庭长见春畦过雨青记得苏郎旧风味雪堂中夜酒初醒

牧牛图

雨足平田水乱流秪应牛背稳如舟归来记得前村梦月满千山一笛秋

月明吹笛过前溪牛背归来夜不迷还似小西门外望淡烟芳草路东西

题画

不惜柴门一径苔杖藜长是为花来黄花也解幽人意似向西风作意开

题杏花图赠吴原璧下第後判黄州

吴刚自是斫桂手不折东风杏苑花二十四囘京国梦岂知春在楚天涯

希夷睡像次体斋韵

万古乾坤一草庐春风长在黑甜余自从驴背翻然堕纵有蒲轮不上车

题画

碧瓦朱楼素月中苏台东望海门通何人解作孙郎啸一夜千山万木空

墨牡丹二絶

老来青帝亦风流年少花王正黑头共忆东风旧游路乱红残紫不胜愁

净洗浓妆不受尘墨池清赏称诗人休怜一朶扬州白犹是烟花梦里身

画

步屧空林散夜凉断桥斜带入溪霜仙家晚饭无烟火犹记山中石髓香

题徐御医画卷

忆别江南花草地十年幽梦满京尘还家尚喜儿孙识不是天台采药人【徐本姓刘】

太白扶醉图

半拥宫袍拂锦韀有谁扶醉敢朝天玉堂记得风流事知是吾宗老谪仙

白头翁图

名园芳事入新年绣羽无声意共传可是春风消不得白头如雪对花前

题崑山屈钥画竹

太常墨竹似彭城又到江南屈处诚可是崑山能种玉一枝初老一枝荣

画松三首为卜刑部从大题

玄云匝地黯无辉老干盘空势不归疑是叶家堂上见夜深风雨墨龙飞

十年不到山中路又见青松画里生拟着茅堂最深处石窗凉雨听秋声

郎官对坐一松孤共识西台两大夫十八年中今已半夜来曾梦作公无

梅月图次韵

影娥宫殿月参差却认梅花是桂枝欲采幽芳无处寄人间天上两相思

画马四絶

野花开尽紫骝嘶老树风高落日低十载沙场无一战老来林下啮霜蹄

照夜琼阶匹练明月中疑是踏空行若教画史当时见纵有霜毫貌不成

望断朱门白昼长野烟溪树晚苍苍也知羁杙为身累思绕秋风苜蓿场

毛骨真疑泼墨成柳花初点雪分明秪愁化作苍龙去闻是当年渥水精

弃瓢图

至人于物本忘情瓢系犹嫌树里声应是向来新洗耳个中听得更分明

红梅为力斋题

谁道南枝胜北枝北枝偏耐雪霜欺雪霜消尽春风改只有丹心似旧时

梅月图

清溪倒影入空寒月色梅花共一般夜半落英看不见暗风吹堕玉阑干

花鸟便面为泉山修撰作

开遍江头荔子花几年春日住京华南枝越鸟如相识飞入端明学士家

画扇

水西亭馆路逶迤客到衡门出每迟相别几时长揖罢定应先诵近来诗

画二首

野色湖声远近中緑荷翻雨稻含风幽居无限山林景只隔柴门便不同

露下空江宿雾收月华天影共沉浮轻舟莫放乘流去恐入银河犯斗牛

夜合花二絶

夜合枝头别有春坐含风露入清晨任他明月能相照歛尽芳心不向人

袂掩芳尘欲避春羞将月夕换风晨向来花品看应熟不待开时已可人

送张阃幕兼素借陈石斋诗稿

病来三日废吟诗石老诗清想见之为报故人张幕府中郎书秘有人知

空山野食无烟火灵籁天声自管弦我亦从今断荤饮为公重和石斋篇

夀陈石斋母节妇竹枝七首

北堂有草解忘忧八十为春八十秋若与庄椿同数夀八千从此是从头

少小为今作婆朱顔两点鬓双皤孙在堂前为婆舞从堂上听儿歌

教子读书还织缯纺车哑哑绕青灯母今发白子亦白白发相看无限情

名家绰楔起高楼节妇名题在上头石柱如山屹不动门前江水自东流

大忠祠下非无路节妇门中更有人莫道人心不如古须将节妇比忠臣

慈竹生孙正满坡闭门秋色转婆娑桃花柳絮无拘束纵得春光亦不多

岭南风景直千金楚客歌成万里心莫作楚歌歌此曲阿元解岭南音

题画三絶

雨余东郭草萋萋花底垂鞭信马嘶莫恠山僮行不得石根犹滑旧时泥

问水寻山路转难携琴不觉过溪寒秪应城市无间地不到深林未可弹

雪满前溪竟不知一灯寒影下书帷橹声咿轧中宵至不是王郎更有谁

杂画

雪藕霜梨氷齿寒翠瓜和露出秋盘多情更谢西园笋并作山斋一味酸

鹭鸶

野水和烟向晚昏一丝揺曳欲无痕游鱼不动风前饵梦绕秋江处处村

鸲鹆

宛转清音世所稀巧将言语夺天机翠笼鹦鹉休相诧只让翩翩好羽衣

慰方石先生病手及口次韵各一首

只手难教左画方病肢终以右为强持螯未觉风流减对客挥毫也未妨

病口慵开兴亦孤逢人一笑且胡卢不须更作悬河辩纵有悬河济得无

杂画四絶

度竹穿花处处心暖风晴浪影浮沉亦知春去无多日犹在花丛与竹隂　　右蝶

涧草园花各自春喓喓趯趯意俱真试从象外看生色始觉天机不属人　　右草虫

五月桑园叶再生吴蚕初熟暑风清山禽一夜头如锦贫女缲丝尚未成　　右戴胜

啄遍高林蠧已空枝头独立向西风莫将毛羽论长短要録山禽爪觜功　　右啄木

题计汝和墨菊

偶将盘礴累高情画苑人人识姓名一自长安卖墨菊担头桃李价全轻

沈石田山水

翠竹碧桐秋气高洞庭南望俯亭臯恠来落叶兼风下知是幽人读楚骚

竹雀图

爱听琳琅戞素秋恶闻啁哳绕枝头若教爱恶浑无迹须向天机静处求

题画二絶

云暖深山药草新山僮应愧客来频多情独有松间鹤长为殷勤报主人

卧雪年深懒跨驴客来犹未下庭除心闲自觉渠输我诗好还应我让渠

鈎勒竹

晋水秋沉铁鈎锁唐宫夜解玉连环世间无限机心事只在丹青伎俩间

春草

过烟披雨见蒙茸平野高原望不穷同是一般春色里年年各自领东风

泥金梅

梨花如雪柳如金俗眼犹将较浅深争似能黄更能白两般顔色一般心

拔蒿二絶示诸生

委巷回风多暮尘阶前老蒿长刺人呼童荷锸相料理忽见庭花放锦新

拔去庭蒿庭始寛向来茅塞本无端谁道人心不如此塞时容易拔时难

题画

波光树色两沉浮水郭山村共一舟柔橹数声听未了不知身已在中流

戴文进画菊

黄花开满院前坡醉杀西江计汝和忽见钱塘着色画不知秋色较谁多

题画为戴刑部同年

壁立西台万仭秋人间炎暑一时收道傍共指青松树得似棠隂庇九州

题画芥

雨洗尘沙不受侵短篱横圃带秋隂城居不改山林味世上何人识苦心

便面小景

题蕉拜石两无情捋尽吟髭句不成顾影忽然成自笑为谁痴立为谁行

词曲

便面小景词二首

浪淘沙

江上晚多风且系孤篷轻蓑细雨荻花丛见说前溪波浪恶休更匆匆此兴在江东还似飘蓬天涯白首画图中把酒高歌从此别何处相逢

减字木兰花

孤亭落照一片青山宜晚眺枉渚囘波短櫂何人载酒过秪愁归去蔓草寒蹊无觅处他日重游记取前溪双树头

洛阳春题金瓶牡丹夀罗氷玉五十

洛阳花入长安早似天风吹到绦罗高卷对罗郎画与诗俱好一阳生处春先报报先生知道年年画里看花来看花老人方老

雨中花题画四阕

正爱月来云破那更柳眠花卧帘幕风微秋千人静酒尽春无那迢逓高楼孤寂坐缥缈笛声飞堕恨烛短宵长院深墙迥凭仗风吹过

何处玉楼朱户如隔煖烟香雾荷芰池中蔷薇架底风落花无数三十年华容易度薄命任他分付恨承露盘空茂陵人老谁献长门赋

庭下桂花如绣门外月华如昼云母屏开水精帘卷照见姮娥瘦记得中秋风雨後今夜清光依旧怕犀箸风高玉盃露冷空把仙裙绉

三十六宫台殿一夜雪华飞遍旋扑罘罳更窥疏绮还绕流苏转人世几囘惊岁晏天上春光应先想白雪歌成氷顔醉也谁见春风面

减字木兰花题画

危峰欲堕岩背老翁方稳坐落叶无声树底风来了不惊秪缘诗癖纵有闲心闲未得刚道忙来世事何曾一挂怀

浪淘沙题牡丹

春去有余春且付花神天香满地不沾尘报道夜来新雨过雨过还新芳意比佳人谁写花真碧云为盖草为茵刚道花王谁不信疑是前身

怀麓堂集卷二十








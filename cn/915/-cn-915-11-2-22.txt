◇宽徭赋诏（延和三年二月）

朕承统之始，群凶纵逸，四方未宾，所在逆僭。蠕蠕陆梁于漠北，铁弗肆虐于三秦。是以旰食忘寝，抵掌扼腕，期在埽清逋残，宁济方宇。故频年屡征，有事西北，运轮之役，百姓勤劳，废失农业，遭离水旱，致使生民贫富不均，未得家给人足，或有寒穷不能自赡者，朕甚愍焉。今四方顺轨，兵革渐宁，宜宽徭赋，与民休息。其令州郡县，隐括贫富，以为三级，其富者租赋如常，中者复二年，下穷者复三年，刺史守宰，当务尽平当，不得阿容以罔政治，明相宣约，咸使闻知。（《魏书·武纪》上）


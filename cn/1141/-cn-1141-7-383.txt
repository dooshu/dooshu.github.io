三君咏

其一 孙徵君夏峰

故明孝廉，累徵不出，著书终老于嵩、洛之间。

徵君厉感概，抱书嗣微言。
九十真带索，肥遁馀丹颜。
执经缨冕集，却币丘园閒。
长吟伊洛水，永啸苏门山（所著有《理学宗传》。）。

其二 魏光禄环溪
志行磊珂，以太夫人老，得请终养，里居讲学。

黄门介特人，掉头少所向。
补阙忧素餐，陈情急归养。
词翰见清刚，出处崇廉让。
大隐朝列间，遁志层云上。

其三 张学士篑山
拾吉州诸儒前绪，在官踽踽，以廷诤被谪，明旦遂归。

学士早宦达，营道愁岁晏。
退直自掩关，守官无兼膳。
高轨蹑三罗，直声齐四谏。
彤庭夕谪归，祖帐就晨饯⑴。
⑴ 公尝言吉州三罗，文恭、文毅一及第后，并有浮云富贵意，文庄独坐小楼二十年，两起尚书不赴，有乐道高风。



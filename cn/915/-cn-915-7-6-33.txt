◇功服诏（八月甲寅）

车服之饰，象数是遵。故盛皇留范，列圣垂制。朕近改定五路，酌古代今，成六服，沿时变礼。所施之事，各有条叙。便可付外，载之典章。朕以大冕纯玉缫，玄衣黄裳，乘玉辂，郊祀天，宗祀明堂。又以法冕五彩缫，玄衣绛裳，乘金路，祀太庙，元正大会，朝诸侯。又以饰冠冕四彩缫，紫衣红裳，乘象辂，小会宴飨，饯送诸侯，临轩会王公。又以绣冕三彩缫，朱衣裳，乘革辂，征伐不宾，讲武校猎。又以绂冕二彩缫，青衣裳，乘大辂，耕稼，飨国子。又以通天冠朱纱袍，为听政之服。（《宋书·礼志》五，《通典》六十一，又《御览》六百八十六引王智深《宋记》。）


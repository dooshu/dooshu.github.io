卷九

<史部,别史类,郝氏续後汉书>

钦定四库全书

续後汉书卷九　　　　　　　　元　郝经　撰

列传第六

汉臣

袁绍【子谭　熙　尚　从兄遴　外甥高干　逢纪审配　沮授　田丰　赵义　李孚　王修】　袁术袁绍上

袁绍字本初汝南汝阳人自司徒安四世居三公位由是埶倾天下绍司徒汤之孙司空逢之庶孽也出後伯父五官中郎将成【原注後汉书安字邵公祖父良习孟氏易安传良学举孝亷除隂平长永平十三年楚王英谋逆下郡覆考三府举安能理剧拜楚郡太守治楚狱所伸理者四百余家徵为河南尹迁太仆元初三年拜司空章和元年代桓虞为司徒时天子幼弱外戚擅权每朝会进见及与公卿言国家事未尝不噫呜流涕自天子及大臣皆倚赖之四年薨子敞字叔平和帝元初三年代刘恺为司空安孙汤字仲河桓帝初为司空累迁司徒太尉汤次子逢字周阳灵帝时为司空逢弟隗字次阳献帝初为太傅为董卓所害魏书自安以下皆博爱容衆无所拣择宾客入其门无贤愚皆得所欲为天下所归绍即逢之庶子术异母兄也出後成为子　英雄记成字文开壮健有部分贵戚权豪自大将军梁冀以下皆与结好言无不从故京师为作谚曰事不谐问文开】少为郎弱冠除濮阳长早丧其父及遭母丧去官三年丧毕追感幼孤再服父服凡庐墓六年绍壮健有威容既累世台辅豪杰归仰加倾心折节莫不争赴其庭士无贵贱与之抗礼辎軿柴毂填接街陌自大将军梁冀以下莫不善之与张邈何顒伍琼为奔走友曹操倾慕亦内交焉於是声望甚盛及徙居雒阳不妄通宾客养名自重非海内知名不得相见睥睨权幸不应辟命【原注英雄记绍隐居雒阳不妄通宾客非海内知名不得相见又好游侠与张孟卓何伯求吴子卿许子远伍德瑜皆为奔走之友不应辟命裴松之曰案魏书云绍逢之庶子出後伯父如此记所言则似实成所生夫人追服所生礼无其文况於所後而可以行之二书未详孰是】宦官皆恶之中常侍赵忠言於省中曰袁本初坐作声价不应呼召好养死士不知此儿欲何所为乎绍叔父太傅隗闻之责数绍曰汝不改行而与时偕且破我家始辟大将军何进掾为侍御史迁虎贲中郎将中平五年初置西园八校尉以绍为中军校尉【原注後汉书作佐军校尉】灵帝崩少帝即位绍使客张津说何进曰黄门常侍秉权日久又永乐太后与诸常侍专通财利将军宜整顿天下为海内除患进以为然遂与绍谋诛阉官及蹇硕令赵忠图进事觉诛硕绍说进曰硕既伏诛不尽灭其党必为後患今大行在前殿将军以诏书领兵卫守可勿入宫进纳其言後更狐疑绍胁进曰今衅构已成形势已露将军不早决之事留变生後机祸至复为窦氏矣进乃白太后太后不从乃召董卓欲以胁太后常侍黄门闻之皆诣进谢惟所错置绍劝进便可於此决之至再三进不许转绍司隶校尉假节专命击断绍使雒阳方畧武吏检司诸宦者又令绍从弟虎贲中郎将术选温厚虎贲二百人入禁中代持兵黄门陛守门户中常侍段珪等矫太后命召进入杀之宫中乱术将虎贲烧南宫嘉德殿青琐门欲迫出珪等珪等不出刼帝及陈留王走小平津绍既斩宦者所署司隶校尉许相又捕赵忠等斩之【原注山阳公载记绍与王匡等并力入端门遂於承明堂上格杀中常侍高望等二人】乃闭北宫门勒兵捕诸阉官无少长皆杀之急迫珪等悉赴河死帝得还宫董卓将兵至骑都尉泰山?信说绍曰董卓拥制强兵累拒诏命今乘乱而入将有异志若不早图必为所制其新至罢劳袭之可禽也绍畏卓不敢发顷之卓议欲废立谓绍曰天下之主宜得贤明每念灵帝令人愤毒董侯似可今欲立之为能胜史侯否人有小智大或痴亦知复何如为当且尔绍曰汉家君天下四百许年恩泽深渥兆民戴之今上富於春秋未有失德闻於天下公欲废嫡立庶恐衆不从公议也卓按劔叱绍曰竖子敢然天下事岂不在我我欲为之谁敢不从绍诡对曰此国家大事请出与太傅议卓复曰刘氏种不足复遗绍勃然曰天下健者岂惟董公横刀长揖径出县节於上东门而奔冀州【原注英雄记绍揖卓去坐中惊愕卓新至见绍大家故不敢害　山阳公载记卓以袁绍弃节改第一葆为赤旄　裴松之曰绍于时与卓未构嫌隙故卓与之谘谋若但以言议不同便骂为竖子而有推刃之心及绍复答崛强为甚卓又安能容忍而不加害乎且如绍此言进非亮正退违诡逊而显其竞爽之旨以触哮阚之锋有志功业者理岂然哉此语妄之甚矣　时卓暴戾气凌一时决计废立而绍忤之故致忿骂绍亦一世之杰气自盖卓揖之而去亦其宜也是不为妄故今取之】卓既废帝立陈留王购绍急侍中周珌【谨案陈志珌作毖】城门校尉伍琼议郎何顒等为卓信待而隂为绍地说卓曰夫废立大事非常人所及绍不达大体恐惧故出奔非有他志也今购之急势必为变袁氏树恩四世门生故吏徧於天下若收豪杰以聚徒衆英雄因之而起则山东非公有也不如赦之拜一郡守绍喜於免罪必无患矣卓以为然乃拜绍渤海太守封邟【原注囬浪反】乡侯绍犹称兼司隶初平元年绍遂以渤海起兵与後将军术冀州牧韩馥豫州刺史孔伷兖州刺史刘岱陈留太守张邈广陵太守张超河内太守王匡山阳太守袁遗东郡太守桥瑁【原注英雄记瑁字元伟玄族子先为兖州刺史甚有威惠】济北相【案原本讹北海相据後汉书改】鲍信等十郡守相同时俱起衆各数万以讨董卓为名绍与王匡屯河内伷屯颍川馥屯邺邈岱瑁遗咸屯酸枣共约盟誓推绍为盟主绍自号车骑将军领司隶校尉卓闻绍起兵乃诛其叔父太傅隗及太仆基使司隶宣璠收袁氏宗族在京师者尺口以上皆杀之【原注卓别传悉埋青城外东都门内而加书焉又恐有盗取者复以屍送郿藏之】既而卓胁迁车驾西幸长安卓留据雒阳焚伤宫室发掘陵寝独长沙太守孙坚与卓战屡破之绍等皆畏卓莫敢先进诸军十余万列营酸枣日置酒高会曹操为陈计策不从引兵与卓将徐荣战不利诣扬州募兵绍还屯河内诸军食尽衆散卓遣少府隂循等譬喻诸将使罢兵绍等各执其使杀之是时豪杰多附绍且感其家祸人思为报州郡蠭起莫不以袁氏为名韩馥见豪杰归心於绍忌其得衆恐将图己遣从事守绍门不听发兵桥瑁乃诈作三公移书传驿州郡说董卓罪恶天子危逼企望义兵以释国难馥方听绍举兵而谋於衆曰助袁氏乎助董氏乎治中刘惠勃然曰兴兵为国安问袁董冀州於他州不为弱也兵者凶事不可为首今宜视他有发初者然後和之未晩也刘岱遗馥书曰董卓无道天下所共攻死在旦暮但卓死之後当囘师讨文节尔拥强兵阿凶逆宁可得置馥大惧归咎於惠将杀之从事耿武排合伏惠上愿并见斩得不死作徒被赭衣扫除刘岱与桥瑁相恶岱杀瑁以王肱领东郡太守自是山东州郡互相吞灭不复谋讨卓矣初青州刺史焦和亦起兵讨卓与诸将西行不为民人保障甫济河黄巾已入其境青州素殷实甲兵甚盛和每望寇奔北未尝接风尘交旗鼓也性好卜筮信鬼神入见其人清谈干云出观其政赏罚淆乱州遂萧条悉为丘墟和病卒绍使臧洪领青州以抚之二年绍与山东诸将议立幽州牧刘虞为帝遣使奉章诣虞虞拒不受张扬自上党率衆数千归绍绍使与南单于於扶罗屯漳水韩馥意益深疑於绍隂贬节其军粮欲使其衆离散会馥将麴义叛馥与战而败绍因与义相结绍客逢【原注音龎】纪谓绍曰将军举大事而仰人资给不据一州无以自全绍曰冀州兵强吾士饥乏设不能办无所容立纪曰韩馥庸才可密要公孙瓒使取冀州馥必骇惧因遣辩士为陈祸福迫於仓卒必自逊让可因据其位绍然之即以书与瓒瓒遂引兵而至外托讨董卓而隂谋袭馥馥与战不利会董卓入关绍还军延津使外甥陈留高干【原注谢承书干字元才才志宏邈文武秀出父躬蜀郡太守祖赐司隶校尉】及馥所亲颍川辛评荀谌郭国等说馥曰公孙瓒将燕代之卒乘胜南来而诸郡应之其锋不可当袁车骑引军东向其意未可量也窃为将军危之馥惧曰然则为之奈何谌曰君自料寛仁容衆为天下所附孰与袁氏馥曰不如也临危吐决智勇过人又孰与袁氏馥曰不如也世布恩德天下家受其惠又孰与袁氏馥曰不如也谌曰袁氏一时之杰将军资三不如之埶久处其上彼必不为将军下也夫冀州天下之重资也彼若与公孙瓒并力取之危亡可立而待也夫袁氏将军之旧且为同盟当今之计莫若举冀州以让袁氏彼必厚德将军瓒亦不能与之争矣是将军有让贤之名而身安於泰山也馥性恇怯因然其计长史耿武别驾闵纯治中李历【谨案後汉书作骑都尉沮授此作治中李历从魏志也】闻而谏曰冀州带甲百万糓支十年袁绍孤客穷军仰我鼻息譬如婴儿在股掌之上絶其哺乳立可饿杀奈何欲以州与之馥曰吾袁氏故吏且才不如本初度德而让古人所贵诸君独何病焉先是馥从事赵浮程奂将强弩万张屯孟津闻之率兵驰还时绍在朝歌清水浮等从後来?数百艘衆万余人整兵鼓夜过绍营绍甚恶之浮等到谓馥曰袁本初军无斗粮各已离散虽有张杨於扶罗新附未肯为用不足敌也浮等请自以见兵拒之旬日之间必土崩瓦解明将军但当开合高枕何忧何惧馥又不听乃避位出居中常侍赵忠故舍遣子送印绶以让绍绍将至从事十人争弃馥去独耿武闵纯杖刀拒之不能禁乃止绍皆杀之绍遂领冀州牧承制以馥为奋威将军使监护诸将宠遇甚厚而实无所领御引广平沮授为别驾因谓授曰今贼臣作乱朝廷播迁吾历世受宠志竭立命兴复汉室然齐桓非夷吾不能成霸句践非范蠡无以存国今欲与君戮力同心共安社稷将何以匡济之乎授曰将军弱冠登朝则播名海内废立之际则忠义奋发单骑出奔则董卓怀怖济河而北则渤海稽首振一郡之卒撮冀州之衆威震河朔名重天下虽黄巾猾乱黑山跋扈举衆东向则青州可定还讨黑山则张燕可灭囘衆北首则公孙必擒震胁戎狄则匈奴必从横大河之北合四州之地收英雄之才拥百万之衆迎大驾於西京复宗庙于雒邑号令天下诛讨未服以此争锋谁能敌之比及数年其功不难绍喜曰此吾心也即表授为监军奋武将军【原注献帝传授少有大志多权畧仕州别驾举茂才历二县令又为韩馥别驾表拜骑都尉袁绍得冀州又辟焉】魏郡审配【原注先贤行状配字正南少忠烈慷慨有不可犯之节绍领冀州委腹心之任】钜鹿田丰【原注先贤行状丰字元皓钜鹿人或云渤海人丰天姿瓌杰权畧多奇少丧亲居丧尽哀日月虽过笑不至矧博覧多识名重州党初太尉府举茂才迁侍御史阉官擅朝英贤被害丰乃弃官归家袁绍起义卑辞厚币以招致丰丰以王室多难志在匡救乃应绍命以为别驾】并以正直不得志於馥绍以丰为别驾配为治中及南阳许攸逢纪荀谌皆为谋主【原注英雄记纪字兀图初绍去董卓出奔与许攸及纪俱诣冀州绍以纪聪逹有计策甚亲信之与共举事】绍以河内朱汉为都官从事汉先为韩馥所不礼且欲邀迎绍意擅发兵围守馥第拔刀登屋馥走上楼收得馥大儿槌折两脚绍立收汉杀之馥犹忧怖从绍索去往依张邈後绍遣使诣邈有所计议与邈耳语馥在坐上谓为见图无何起至溷以书刀自杀公孙瓒大破青州黄巾於东光还屯广宗威震河朔时州郡务相兼并以自强大绍与术亦相离貮术遣孙坚撃董卓未返绍以周昂为豫州刺史袭取坚阳城坚还击昂走之术遣瓒弟越助坚攻昂越为流矢所中死瓒怒曰余弟死祸起於绍也遂出军屯盘河上疏数罪恶进兵攻绍冀州诸城望风响应绍惧以所佩渤海太守印绶授瓒从弟范遣之郡而范遂去绍领渤海兵助瓒瓒乃自署其将帅为青冀兖三州刺史又悉改置郡县守令绍乃自出击瓒陈於界桥南二十里瓒步兵三万【谨案兵三万与後汉书合陈志英雄记俱作二万】列为方陈骑万疋分为左右两翼白马义从为中坚亦分为两校左射右右射左旌旗铠甲光照天地绍令麴义以精兵八百为先登强弩千张夹承之绍自以步兵数万结陈於後义久在凉州晓习羌鬭兵皆精锐瓒轻其兵少纵骑腾之义兵皆伏楯下不动未至数十步同时俱起扬尘大叫直前冲突强弩雷发瓒军大奔临陈斩瓒所置冀州刺史严纲获甲首千余级追至界桥瓒敛兵还战义复破之遂到瓒营拔其牙门【原注真人水镜经凡军始出立牙竿必令完坚若有折将军不利牙门旗竿军之精也即周礼司常职云军旅会同置旌门是也】余衆皆走绍在後十数里见瓒已破不复设备发鞍息马惟帐下强弩数十张大戟士百余人瓒散兵二千余骑卒至围绍数重乱矢雨下田丰扶绍欲却入空垣绍以兜鍪扑地曰大丈夫当前鬭死而反逃墙垣间邪促使强弩竞发多所杀伤瓒骑不知为绍颇稍引郤会麴义来迎骑乃散去绍振旅还邺三年瓒又遣兵至龙凑挑战绍复撃破之瓒遂还幽州不复出绍乃与瓒所置青州刺史田楷连战士卒疲顿遂以其子谭为青州刺史楷与战不胜四年天子使太傅马日磾太仆赵岐和解关东岐别诣河北绍出迎於百里上拜奉朝命岐住绍营移书告瓒瓒遣使与绍书曰赵太仆以周召之德衔命来征宣扬朝恩示以和睦旷若开云见日何喜如之昔贾复寇恂亦争士卒欲相危害世祖解纷乃俱陛见同舆共出衅难既释时人美之【原注後汉书贾复部将杀人於颍川寇恂戮之於市复以为耻还过颍川曰见恂必手剑之恂出於道称疾而还帝乃徵恂恂至引见时复先在坐欲起相避帝曰天下未定两虎安得私鬬今日朕分之於是并坐极讙遂共车同出结友而去】自省边鄙得与将军共同斯好此诚将军之耻而瓒之幸也绍乃领兵南还三月上巳大会宾从於薄落津修禊事以为乐【原注韩诗章句郑俗三月上巳於溱洧两水之上秉兰祓除不祥风俗通周礼女巫掌岁时祓除疾病禊者絜也於水上盥絜也已者祉也邪疾已去祈介祉也历法三月建辰己卯退除可以拂除灾也】闻魏郡兵反与黑山贼于毒共覆邺城杀太守栗成贼十余部衆数万人会于邺中坐客皆忧怖失色绍自若也【原注献帝春秋绍劝督引满投壶言笑容貌自若】贼陶升者故内黄小吏独将部衆踰城西入闭守州门不纳他贼载绍家及诸衣冠身自扞卫送至斥丘绍到遂屯斥丘以升为建议中郎将乃引军入朝歌鹿场山苍岩谷讨于毒围攻五日破之斩毒及长安所置冀州牧壶寿遂寻山北行薄击诸贼左髭文八等皆斩之又撃刘石青牛角黄龙左校郭大贤李大目于羝根等皆屠其屯壁遂与黑山贼张燕及四营屠各鴈门乌桓战于常山燕精兵数万骑数千匹绍与连战十余日燕兵死伤虽多而绍军亦疲惫遂俱退麴义自恃有功骄纵不轨绍杀之而并其衆初帝之立非绍意故欲立刘虞帝在长安竟不通问兴平二年李傕等以绍雄据河朔威名日盛乃拜绍为右将军其冬车驾东还为李傕所追於曹阳沮授说绍曰将军累叶辅弼世济忠义今朝廷播越宗庙毁坏观诸州郡外托义兵内图相灭未有勤王恤民者今州城麤定兵强士附西迎大驾即宫邺都挟天子以令诸侯畜士马以讨不庭谁能御之绍悦将从之颍川郭图【原注九州春秋图字公则】淳于琼曰汉室陵迟为日久矣今欲兴之不亦难乎且英雄并起各据州郡连徒聚衆动有万计所谓秦失其鹿先得者王今迎天子自近动辄表闻从之则权轻违之则拒命非计之善者授曰今迎朝廷至义也於事会大计也若不早图必有先之者矣夫权不失几功不厌速将军其图之绍竟不从以图等言为然【原注陈志初天子之立非绍意及在河东绍遣颍川郭图使焉图还说绍迎天子都邺绍不从裴松之曰案献帝传沮授尽迎帝都邺策而图沮之此称郭图之计与传违也】曹操围张超於雍丘东郡太守臧洪从绍请兵救超绍不与操拔雍丘杀超洪絶绍不与通绍兴兵围之城陷执洪杀之建安元年帝至雒阳曹操迎帝都许尽收河南地关中皆附诏书下绍责以地广兵多而专自树党不闻勤王之师绍上书曰臣闻昔有哀叹而霜陨悲哭而崩城者【原注淮南子邹衍事燕惠王尽忠左右譛之仰天而哭夏五月天为降霜　说苑齐庄公攻莒为五乘之宾而?梁独不预归而不食其母曰食汝生而无义死而无名则虽非五乘孰不汝笑生而有义死而有名则五乘之宾尽汝下也及与莒战梁遂鬬杀二十七人而死妻闻而哭城为之陁而隅为之崩】每读其书谓为信然於今况之乃知妄作何者臣出身为国破家立事至乃怀忠获衅抱信见疑昼夜长吟剖肝泣血曾无崩城陨霜之应故邹衍杞妇何能感彻臣以负薪之资拔於陪隶之中奉职宪台擢授戎校常侍张让等滔乱天常侵夺朝威贼害忠德扇动奸党故大将军何进忠国疾乱义心赫怒以臣颇有一介之节可责以鹰犬之功故授臣以督司谘臣以方畧臣不敢畏惮强御避祸求福与进合图事无违异忠策未尽而元帅受败太后被质宫室焚烧陛下圣德幼冲亲遭戹困时进既被害师徒丧沮臣独将家兵百余人抽戈承明竦劔翼室虎叱羣司奋击凶丑曾不浃辰罪人斯殄此诚愚臣效命之一验也会董卓乘虚所图不轨臣父兄亲从并当大位不惮一室之祸苟惟宁国之义故遂解节出奔创谋河外时卓方贪结外援招悦英豪故即臣渤海申以军号则臣之与卓未有纎芥之嫌若使苟欲滑泥扬波偷荣求利则进可以享窃禄位退无门户之患然臣愚所守志无倾夺故遂引会英雄兴师百万饮马孟津?血漳河会故冀州牧韩馥怀挟逆谋欲专权埶扼絶军粮不得踵系至使猾虏肆毒害及一门尊卑大小同日并戮鸟兽之情犹知号呼臣所以荡然忘哀貌无隐戚者诚以忠孝之节道不两立顾私怀己不能全功斯亦愚臣破家徇国之二验也又黄巾十万焚烧青兖黑山张杨蹈藉异域臣乃旋师奉辞伐畔金鼓未震狡敌知亡故韩馥怀惧谢咎归土张扬黑山同时乞降臣辄承制窃比窦融以议郎曹操权领兖州牧会公孙瓒师旅南驰陆梁北境臣即星驾席卷与瓒交锋假天之威每战辄克臣备公族子弟生长京辇颇闻俎豆不习干戈加自始祖先臣以来世作辅弼咸以文德尽忠得免罪戾臣非与瓒交戎马之势争战陈之功者也诚以贼臣不诛春秋所贬苟云利国专之不疑故冒践霜雪不惮劬勤实庶一捷之福以立终身之功社稷未定臣诚耻之太仆赵岐衔命来征宣陛下含宏之施蠲除细故与下更新奉诏之日引师南辕是臣畏怖天威不敢怠慢之三验也又臣所上将校率皆清英宿德令名显逹登锋履刃死者过半勤恪之功不见书列而州郡牧守竞盗声名怀持二端优游顾望皆列土锡圭跨州连郡是以远近狐疑议论纷错者也臣闻守文之世德高者位尊仓卒之时功多者赏厚陛下播越非所雒邑乏祀海内伤心志在愤惋是以忠臣肝脑涂地肌肤横分而无悔心者义之所感故也今赏加无劳以携有德杜黜忠功以疑衆望斯岂腹心之远图将乃谗慝之邪说使之然也臣爵为通侯位二千石殊恩厚德臣既叨之岂敢闚觊重礼以希彤弓玈矢之命哉【原注左氏传王命尹氏策命晋侯为侯伯赐之大路之服彤弓一彤矢百玈弓十玈矢千】诚伤偏禆列校勤不见纪尽忠为国翻成重愆斯蒙恬所以悲号於边狱白起歔欷於杜邮也【原注史记胡亥遣使者杀蒙恬恬不肯死使者即以属吏繋於阳周恬喟然太息曰恬罪当死矣起临洮属之辽东城万余里此其中不能无絶地脉此乃恬之罪也遂吞药自杀　秦王免白起为士伍迁之隂密白起既行出咸阳西门十里至杜邮秦王乃使使者赐之劔自裁】太傅日磾位为师保任配东征而耗乱王命宠任非所凡所举用皆衆所捐弃而容纳其策以为谋主令臣骨肉兄弟还为雠敌交锋接刃构难滋甚臣虽欲释甲投戈事不得已诚恐陛下日月之明有所不照四聪之听有所不闻乞下臣章咨之羣贤使三槐九棘议臣罪戾【原注周官三槐三公位焉左九棘孤卿大夫位焉右九?公侯伯子男位焉郑玄注曰槐之言怀也怀来人於此欲与谋也树棘以为位者取其赤心而外刺象以赤心有刺也】若以臣今行权为衅则桓文当有诛絶之刑【原注齐桓晋文皆以诸侯行天子事故云行权】若以衆不讨贼为贤则赵盾可无书弑之贬矣【原注左氏传赵穿攻灵公于桃园宣子未出亡而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁】臣虽小人志守一介若使得申明本心不愧先帝则伏首欧刀褰衣就镬臣之愿也惟陛下垂尸鸠之平【原注诗尸鸠在桑其子七兮淑人君子其仪一兮毛苌注曰尸鸠之养其子旦从上下暮从下上平均如一言善人君子执义亦如此】絶邪谄之论无令臣结恨三泉於是以绍为太尉封邺侯时曹操自为大将军绍耻为之下【原注汉制太尉位在大将军上明帝以东平王苍为骠骑大将军以王故位公上和帝以勇窦宪征匈奴还迁大将军在公上自是大将军位在太尉上】表辞不受操惧让位於绍二年春袁术称帝於寿春三月诏将作大匠孔融持节拜绍大将军锡弓矢节钺虎贲百人兼督冀青幽并四州然後受之绍每得诏书患有不便於己乃欲移天子自近使说操以许下埤【原注音婢】湿雒阳残破宜徙都鄄城以就全实操拒之田丰说绍曰徙都计既不克从宜早图许奉迎天子动托诏书号令海内此筭之上者不尔终为人禽悔无益也绍不从会绍亡卒诣操云田丰劝绍袭许操方围张绣於穰引兵还密谋图绍四年春绍复击公孙瓒围瓒易京破之斩瓒遂并其衆拓定幽土尽有河朔四州之地志骄气盈贡御希简主簿耿包密白绍曰赤德衰尽袁为黄胤宜顺天人称尊号【原注献帝春秋袁舜後黄应代赤故包有此言舜以土德王故黄汉火德故赤】绍以包白事示军府僚属皆言包妖妄宜诛绍不得已杀包以自解又以初平年号与本初字合必能克平祸乱於是简精兵十万骑万匹以审配逢纪统军事田丰荀谌许攸为谋主颜良文丑为将帅欲以攻许【原注世语绍步卒五万骑八千孙盛评曰案魏武谓崔琰曰昨案贵州户籍可得三十万衆由此推之但冀州胜兵已如此况兼幽并　及青州乎绍之大举必悉师而起十万近之矣】沮授谏曰【谨案志作沮授田丰同谏】近讨公孙师出历年百姓疲弊仓库无积赋役方殷未可动也宜务农息民先遣使献捷天子若不得通乃表曹操隔我王路然後进屯黎阳渐营河南益作舟?缮修器械分遣精骑钞其边鄙令彼不得安我取其逸如此可坐定也郭图审配曰兵法十围五攻敌则能战今以明公之神武连河朔之强衆以伐曹操其势易若覆手何必乃尔授曰救乱诛暴谓之义兵恃衆冯强谓之骄兵义者无敌骄者先灭曹操奉迎天子建宫许都以令天下今举师南向於义则违且庙胜之策不在强弱曹操法令既行士卒精练非公孙瓒坐受围者也今弃万安之术而兴无名之师窃为公惧之图配曰武王伐纣不为不义况兵加曹操而云无名且今师徒精勇将士思奋而不及时早定大业所谓天与不取反受其咎此越之所以霸吴之所以灭也监军之计在於持牢而非见时知几也绍纳图言图等因是譛授曰授监统内外威震三军若其浸盛何以制之夫臣与主同者亡此黄石之所忌也且御衆於外不宜知内绍乃分授所统为三都督使授及郭图淳于琼各典一军骑都尉崔琰谏曰天子在许民望助顺不可攻也绍不从

袁绍下

五年昭烈杀徐州刺史车胄据沛以图曹操操惧乃自将击昭烈田丰说绍曰与公争天下者曹操也操今东撃刘备兵连不可卒解举军而袭其後可一往而定兵以机动斯其时也绍辞以子疾未得行丰举杖击地曰嗟乎事去矣夫遭难遇之机而以婴儿病失其会惜哉绍闻而怒之遂疏焉曹操畏绍渡河急击昭烈破之昭烈奔绍绍於是进军攻许田丰以既失前机不宜便行谏绍曰曹操既破刘备则许下非复空虚且操善用兵变化无方衆虽少未可轻也今不如久持之将军据山河之固拥四州之衆外结英雄内修农战然後简其精锐分为奇兵乘虚迭出以扰河南救右则撃其左救左则击其右使敌疲於奔命人不得安业我未劳而彼已困不及三年可坐克也今释庙胜之策而决成败於一战若不如志悔无及也绍不从丰强谏忤绍绍以为沮衆遂械系之绍乃宣檄州郡曰盖闻明主图危以制变忠臣虑难以立权是以有非常之人然後有非常之事有非常之事然後立非常之功夫非常者故非常人所拟也曩者强秦弱主赵高执柄专制朝权威福由己时人迫胁莫敢正言终有望夷之祸祖宗焚灭污辱至今永为世鉴【原注史记秦二世梦白虎啮其左骖马杀之怪问占梦卜曰泾水为祟二世乃斋望夷宫欲祠泾水使使责让赵高以盗事高惧乃隂与其壻咸阳令阎乐数二世二世自杀】及臻吕后季年产禄专政内兼二军外统梁赵擅断万机决事省禁下陵上替海内寒心於是绦侯朱虚兴兵奋怒诛夷逆暴尊立太宗故能王道兴隆光明显融此则大臣立权之明表也司空曹操祖父中常侍腾与左悺徐璜并作妖孽饕餮放横伤化虐民父嵩乞匄擕养因?假位舆金辇璧输货权门窃盗鼎司倾覆重器【原注腾嵩事并见曹操传後汉书左悺河南人为小黄门徐璜下邛人为中常侍】操赘阉遗丑本无懿德狡锋侠好乱乐祸幕府董统鹰扬【原注汉书音义卫青征匈奴大克获帝就拜大将军於幕中因曰幕府】扫除凶逆续遇董卓侵官暴国於是提劔挥鼓发命东下收罗英雄弃瑕取用故遂与操同谘合谋授以禆师谓其鹰犬之才爪牙可任至乃愚佻短畧轻进易退伤夷折衂数丧师徒幕府辄复分兵命锐修完补辑表行东郡领兖州刺史被以虎文奬?威柄【原注文选注法言曰羊质而虎皮言操本羊质而被以虎文也李贤引续汉志云虎贲将冠鶡冠虎文单衣文选注是也注又曰?成也言奨成其威柄也陈志作贼非也】冀获秦师一克之报【原注左氏传晋败秦师于殽秦伯伐晋济河焚舟取王官及郊晋人不出遂霸西戎用孟明也】而操遂承资跋扈肆行凶忒【原注谢承後汉书操得兖州衆强盛内怀反绍意】割剥元元残贤害能故九江太守边让英才俊伟天下知名直言正色论不阿谄身首被枭悬之诛妻孥受灰灭之咎【原注事见让本传】自是士林愤痛民怨弥重一夫奋臂举州同声故躬破於徐方地夺於吕布彷徨东裔蹈据无所幕府惟强干弱枝之义且不登叛人之党【原注左氏传围宋彭城非宋地也於是为宋讨鱼石故称宋且不登叛人叛人吕布也】故复援旌擐甲席卷起征金鼓响振布衆奔沮拯其死亡之患复其方伯之位【原注谢氶後汉书操围吕布於濮阳为布所破投绍绍哀之乃给兵五千人还取兖州】则幕府无德於兖土之民而有大造於操也後会銮驾反斾羣虏寇敓时冀州方有北鄙之警匪遑离局【原注礼记各司其局左氏传离局奸也局部分也】故使从事中郎徐勋就发遣操使缮修郊庙翊卫幼主操便放志专行胁迁省禁卑侮王室【谨案陈志注作王宫误】败法乱纪坐召三台专制朝政【原注应劭汉官仪尚书为中台御史为宪台谒者为外台召文选作领】爵赏由心刑戮在口所爱光五宗所恶灭三族【原注五宗高祖及孙三族父族母族妻族也】羣谈者受显诛腹议者蒙隐戮百寮钳口道路以目尚书记朝会公卿充员品而已故太尉杨彪典历三司享国极位操因缘睚眦被以非罪榜楚参并五毒备至触情任忒不顾宪章【原注事见彪本传章文选作网】又议郎赵彦忠谏直言议有可纳是以圣朝含听改容加锡【原注文选作饰】操欲迷夺明时杜絶言路擅收立杀不俟报闻又梁孝王先帝母昆坟陵尊显桑梓松柏犹宜恭肃而操帅将吏士亲临发掘破梓裸屍掠取金宝至令圣朝流涕士民伤怀操又特置发丘中郎将摸金校尉【谨案宋书废帝纪曰魏武帝有发丘中郎摸金校尉】所过堕突无骸不露身处三公之位而行桀虏之态污国虐民毒施人鬼加其细政苛惨科防互设罾缴充蹊坑穽塞路举手挂网罗动足触机陷是以兖豫有无聊之民帝都有吁嗟之怨历观载籍无道之臣贪残酷烈於操为甚幕府方诘外奸未及整训加意含覆冀可弥缝而操豺狼野心潜包祸谋乃欲摧挠栋梁孤弱汉室除灭忠正专为枭雄往者伐鼓北征公孙瓒强御桀逆拒围一年操因其未破隂交书命外助王师内相掩袭故引兵造河方舟北济会其行人发露瓒亦枭夷故使锋芒挫缩厥图不果尔乃大军过荡西山屠各左校皆束手奉质争为前登犬羊残丑消沦山谷於是操师震慴晨夜逋遯屯据敖仓阻河为固【原注献帝春秋操引军造河托言助绍实图袭邺以为瓒援会瓒破灭绍亦觉之以军退屯守敖仓】欲以螗螂之斧御隆车之隧【原注庄子蘧伯玉谓顔阖曰汝不知夫螗螂乎怒臂以当车辙】幕府奉汉威灵折冲宇宙长戟百万胡骑千羣奋中黄育获之士【原注尸子中黄伯曰余左执大行之獶而右搏雕虎　战国策范雎说秦王曰乌获之力焉而死夏育之勇焉而死】骋良弓劲弩之势并州越大行【原注高干】青州涉济漯【原注袁谭】大军汛黄河而角其前荆州下宛叶而犄其後【原注刘表】雷震虎步并集虏庭若举炎火以炳飞蓬覆沧海以沃漂炭有何不消灭者哉又操军吏士其可战者皆自出幽冀或故营部曲或怨旷思归流涕北顾其余兖豫之民及吕布张杨之遗衆覆亡迫胁权时苟从各被创夷人为雠敌若逥斾方徂登高冈而击鼓吹扬素麾以启降路必土崩瓦解不俟血刃方今汉室陵迟纲维弛絶圣朝无一介之辅股肱无折冲之势方畿之内简练之臣皆垂头榻翼莫所凭恃虽有忠义之佐胁於暴虐之臣焉能展其节义又操持部曲精兵七百围守宫阙外托宿卫内实拘执惧其簒逆之萌因斯而作此乃忠臣肝脑涂地之秋烈士立功之会也可不朂哉操又矫命称制遣使发兵恐边远州郡过听而给与强寇弱主违衆旅叛举以丧名为天下笑则明哲不取也即日幽并青冀四州并进书到荆州便勒见兵与建忠将军协同声势州郡各整戎马罗落境界举师扬威并匡社稷则非常之功於是乎着其得操首者封五千户侯赏钱五千万部曲偏禆将校诸吏降者勿有所问广宣恩信班扬符赏布告天下咸使知圣朝有拘逼之难【谨案此檄文皆据文选故与後汉书三国志节录者不同】绍进军黎阳临发沮授会其宗族散赀财以与之曰夫?在则威无不加?亡则不保一身哀哉其弟宗曰曹操士马不敌君无惧焉授曰以曹兖州之明畧挟天子以为资我虽克伯珪衆实疲弊而将骄主汰军之破败在此行也扬雄有言六国蚩蚩为嬴弱姬其今之谓乎绍先遣颜良御操将刘延於白马授又谏绍曰良性促狭虽骁勇不可独任绍不听操救延与良战斩良绍渡河壁延津南沮授临船叹曰上盈其志下矜其功悠悠黄河吾其济乎遂以疾退绍不许而意恨之复省其所部并属郭图绍使昭烈及文丑挑战操又击破之斩丑再战而禽二将军中大震操还军官渡绍进保阳武沮授又说绍曰北军虽衆而劲果不及南军南军糓少而资储不如北军南幸於急战北利於缓师宜徐持久旷以日月绍不从连营稍前逼官渡遂合战操军不利复还坚壁绍为高橹?土山射营中矢下如雨营中蒙楯而行操乃为发石车击绍楼皆破绍军呼为霹?车绍为地道欲袭操操辄於内为长堑以拒之又遣奇兵袭绍运车大破之尽焚其糓食相持百余日操军粮尽疲困多叛应绍绍遣淳于琼等将兵万余人北迎粮运沮授说绍可遣蒋奇别为支军於表以絶操之钞绍不从许攸曰曹操兵少而悉师拒我许下余守?必空弱若分遣军星行掩袭许拔则奉天子以讨操操成禽矣如其未溃可令首尾奔命破之必也绍又不能用会攸家犯法审配收繋之攸遂奔操而?使袭取淳于琼等琼等时在乌巢去绍军四十里操自将步骑五千人夜往攻之绍闻操击琼谓长子谭曰就操破琼吾拔其营彼固无所归矣乃使高览张合等攻操营合曰曹操精兵往必破琼等琼等破则事去矣请先往救之郭图固请攻操营合曰曹操营固攻之必不拔琼等见禽吾属尽为虏矣绍但遣轻骑救琼而以重兵攻操营不能下操大破琼等斩之尽燔其糓绍军恟惧郭图慙其计反譛张合於绍曰合快军败合忿惧遂与高览焚攻具诣操降於是绍军大溃绍与谭等幅巾乘马与八百骑渡河至黎阳北岸入其将军蒋义渠营至帐下把其手曰孤以首领相付矣义渠避帐而处之使宣令焉衆闻绍在稍复集余衆降操操尽阬之前後八万人沮授为操军所执乃大呼曰授不降也为所执尔操见授谓曰分野殊异遂用圯絶不图今日乃相得也授对曰冀州失策自取奔北授智力俱困宜其见禽操曰本初无谋不用君计今丧乱过纪国家未定方当与君图之授曰叔父母弟县命袁氏若蒙公灵速死为福操叹曰孤早相得天下不足虑也遂赦而厚遇焉授寻谋归绍乃诛之军还或谓田丰曰君必见重矣丰曰公貌寛而内忌不亮吾忠而吾数以至言迕之若胜而喜必能赦我战败而恚内忌将发我必死矣绍军士既败皆拊膺泣曰向令田丰在此必不至於败也绍谓逢纪曰冀州诸人闻吾军败皆当念吾惟田别驾前谏止吾与衆不同吾亦慙见之纪曰丰闻将军之退拊手大笑喜其言之中也绍於是谓僚属曰吾不用田丰言果为所笑遂杀之初操闻丰不从戎喜曰绍必败矣及绍奔遯复曰向使绍用其别驾计尚未可知也【原注孙盛曰观田丰沮授之谋虽良平何以过之故君贵审才臣尚量主君用忠良则霸王之业隆臣奉闇后则覆亡之祸至存亡荣辱常必由兹丰知绍必败败则已必死甘冒虎口以尽忠规烈士之於所事虑不存己夫诸侯之臣义有去就况丰与绍非纯臣乎诗云逝将去女适彼乐土言去乱邦就有道可也】审配二子为操所禽绍将孟岱言於绍曰配在位专政族大兵强且二子在南必怀反计郭图辛评亦以为然绍遂以岱为监军代配守邺护军逢纪素与配不睦绍以问之纪曰配天性烈直每慕古人之节必不以二子在南为不义也愿公勿疑绍曰君不恶之邪纪曰先所争者私情也今所陈者国事也绍曰善乃不废配配由是更与纪亲厚冀州城邑叛绍者绍稍复击定之绍为人寛雅有局度喜怒不形於色而性矜愎自高短於从善故至於败六年曹操以绍新败欲乘其困遂定之夏四月扬兵河上击绍仓亭军破之绍军不出操乃还七年春操复进军官渡绍自军败愤发病呕血夏五月卒绍政寛百姓德之河北士女莫不悼念市巷挥涕如丧所亲绍後妻刘性酷妬绍死未殡尽杀绍宠妾五人曰死者有知当复被宠地下乃髠头黑面残毁其形又尽灭其家绍三子谭字显思熙字显雍尚字显甫谭长而惠尚少而美刘氏有宠而爱尚数称於绍绍亦奇其姿容欲以为嗣而未显言之乃以谭继兄後出为青州刺史沮授谏曰世称万人逐兎一人获之贪者悉止分定故也【原注慎子兎走於街百人逐之贪人俱存人莫之非者以兎为未分定故也积兎满市过不能顾非不欲兎也分定之後虽鄙不争】且年钧以贤德钧则卜古之制也愿上惟先代成败之诫下思逐兎分定之义绍曰吾欲令四儿各据一州以观其能授出曰祸其始此乎於是以中子熙为幽州刺史外甥高干为并州刺史谭至青州其土自河而西不过平原谭北排田揩东破孔融曜兵海隅威惠甚着流民多归之寖以富强其後信用羣小骄奢淫佚华彦孔顺奸佞猾险委以腹心别驾王修忠良正直备员而已使妇弟领兵内草窃市井外剽掠田野又使两将募兵属县有赂者免白籍贫民窜伏丘墓放兵捕索如猎鸟兽於是声望大损境土萧条复如始至之日矣及绍卒嗣犹未定逢纪审配以骄纵为谭所恶辛评郭图皆比於谭而与纪配有隙衆以谭长欲立之配等恐谭立而评等为害遂与刘氏谋矫绍遗命奉尚为嗣谭至不得立自称车骑将军出屯黎阳尚少与之兵而使逢纪随之谭求益兵审配等又议不与谭怒杀逢纪八年春曹操渡河攻谭谭告急於尚尚乃留审配等守邺自将助谭与操相拒於黎阳自九月至明年二月【谨案後汉书与此合陈志作自二月至九月】大战城下谭尚败夜遯还邺操追至邺收其麦尚逆击破操操军还许谭谓尚曰我铠甲不精故前为曹操所败今操军退人怀归志及其未济出兵掩之可令大溃此几不可失也尚疑而不许既不益兵又不易甲谭大怒郭图辛评因谓谭曰使先公出将军为兄後者皆审配之谋也谭遂引兵攻尚战於外门谭败乃引兵还南皮王修率吏人自青州往救谭谭还欲更攻尚修曰兄弟者左右手也譬人将鬭而断其右手曰我必胜其可乎夫弃兄弟而不亲天下其谁亲之属有谗人交鬬其间以求一朝之利愿塞耳勿听也若斩佞臣数人复相亲睦以御四方可横行天下谭不从谭将刘询起兵漯隂以叛谭诸城皆应谭叹曰今举州皆叛岂孤之不德邪修曰东莱太守管统虽在海表此人不反後十余日统果弃其妻子赴谭妻子为贼所杀谭更以统为乐安太守尚复自攻谭谭战大败婴城固守尚围之急谭奔平原尚军馆陶谭复出击尚尚败走险谭追击之尚设伏出奇复大破谭僵尸十余里谭复走保平原尚复攻之战於外门谭军复败郭图说谭曰今将军国小兵少粮匮势弱显甫之来外则不敌愚以为可呼曹操使击显甫操至必先攻邺显甫还救将军引兵而西自邺以北尽可获也若显甫破败其兵散亡又可敛取以拒操操远来粮饷不继必自逃去则赵国以北皆我之有亦足与操为对矣谭始不纳後遂从之问谁可使图曰辛佐治可谭遂遣毗诣操请救时操南击刘表次于西平毗见操致谭意且陈取尚平河朔策以自结於操操大悦乃许谭平刘表遗谭书曰天降灾害祸难殷流初交殊族卒成同盟使王室震荡彛伦攸斁是以智达之士莫不痛心入骨伤时人不能相忍也然孤与太公志同愿等虽楚魏絶邈山河迥远戮力乃心共奨王室使非族不干吾盟异类不絶吾好此孤与太公无贰之所致也功绩未卒太公殂殒贤胤承统以继洪业宣奕世之德履丕显之祚摧严敌於邺都扬休烈於朔土顾定疆宇虎视河外凡我同盟莫不景附何悟青蝇飞於竿旌无忌游於二垒【原注无忌楚谗人费无忌】使股肱分成二体胸膂絶为异身初闻此问尚谓不然定闻信来乃知阏伯实沈之忿已成【原注左氏传高辛氏有二子伯曰阏伯季曰实沈居於旷林不相能也日寻干戈以相征讨】弃亲即雠之计已决旃斾交於中原暴尸累於城下闻之哽咽若存若亡昔三王五伯下及战国君臣相弑父子相杀兄弟相残亲戚相灭盖时有之然或欲以成王业或欲以定霸功皆所谓逆取顺守而徼富强於一世也未有弃亲即异兀其根本而能全於长世者昔齐襄公报九世之讐士匄卒荀偃之事是故春秋美其义君子称其信夫伯游之恨於齐未若太公之忿於曹也宣子之承业未若仁君之继统也【原注公羊传纪侯大去其国大去者何灭也孰灭之曷为不言齐灭之为襄公讳也春秋为贤者讳何贤乎襄公复讐也何讐尔远祖也哀公亨乎周纪侯譛之远祖者几世乎九世矣九世犹可以复讐乎虽百世可也　左氏传荀偃将中军士匄佐之伐齐济河病目出及卒而视不可舍士匄抚之曰主荀终所不嗣事於齐者有如河乃暝受含荀偃字伯游宣子即士匄也】且君子违难不适讐国交絶不出恶声况忘先人之雠弃亲戚之好而为万世之戒遗同盟之耻哉蛮夷戎狄将有诮让之言况我族类而不痛心邪夫欲立竹帛於当时全宗祀於一世岂宜同生分谤争校得失乎若冀州有不弟之慠无惭顺之节仁君当降志辱身以济事为务事定之後使天下平其曲直不亦为高义邪今仁君见憎於夫人未若郑庄之於姜氏昆弟之嫌未若重华之於象敖然庄公卒崇大隧之乐象敖终受有鼻之封损弃百痾追摄旧义复为母子昆弟如初【原注左氏传郑武姜生庄公及共叔段爱段请京使居之段将袭郑夫人将启之庄公伐段段出奔共遂寘姜氏于城颍而誓之曰不及黄泉无相见也既而悔之颍考叔曰若掘地及泉隧而相见其谁曰不然从之公入而赋大隧之中其乐也融融姜出而赋大隧之外其乐也泄泄遂为母子如初　史记舜母死瞽瞍更娶妻生象象常欲杀舜舜践帝位封象有庳为诸侯】今整勒士马瞻望鹄立又与尚书曰知变起辛郭祸结同生追阏伯实沈之踪忘常棣死丧之义亲寻干戈僵尸流血闻之哽咽若存若亡昔轩辕有涿鹿之战周公有商奄之师【原注史记蚩尤作乱黄帝乃徵师诸侯与蚩尤战于涿鹿之野擒杀蚩尤周公东伐淮夷践奄迁其君蒲姑】皆所以翦除秽害而定王业非强弱之争喜怒之忿也故虽灭亲不尤诛兄不伤今二君初承洪业纂继前辙进有国家倾危之虑退有先公遗恨之负当惟义是务惟国是康何者金木水火刚柔相济然後克得其和能为人用今青州天性峭急迷於曲直仁君度数弘广绰然有余当以大包小以优容劣先除曹操以平先公之恨事定之後乃议曲直之评不亦善乎若留神远图克己复礼当振旅长驱共奨王室若迷而不反遵而不改则胡夷将有诮让之言况我同盟复能戮力仁君之役哉此韩卢东郭自困於前而遗田父之获者也【原注战国策齐欲伐魏淳于髠谓齐王曰韩子卢者天下之疾犬也东郭逡者海内之狡兎也韩子卢逐东郭逡环山者三腾山者五兎极於前犬发於後犬兎俱废各死其所田父见之无劳勌之苦而擅其功今齐魏久相持以顿其兵弊其衆臣恐强秦大楚承其後有田父之功齐王谢将休士也】愤跃鹤望冀闻和同之声若其泰也则袁族其与汉升降乎如其否也则同盟永无望矣谭尚并不从曹操遂还救谭十月至黎阳尚闻操渡河乃释平原还邺尚将吕旷高翔叛归曹操谭复隂刻将军印以假旷翔操知谭诈乃为子整聘谭女以安之而引军还九年三月尚使审配苏由守邺复攻谭於平原配献书於谭曰配闻良药苦口利於病忠言逆耳便於行愿将军缓心抑怒终省愚辞盖春秋之义国君死社稷忠臣死君命苟图危宗庙剥乱国家亲踈一也是以周公垂涕以蔽管蔡之狱季友歔欷而行叔牙之诛【原注左氏传公疾问後於叔牙对曰庆父材问於季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有後於鲁国不饮死且无後饮之归及逵衆而卒】何则义重人轻事不获已故也昔卫灵公废蒯聩而立辄蒯瞶为不道入戚以簒卫师伐之春秋传曰以石曼姑之义为可以拒之是以蒯聩终获叛逆之罪而曼姑永享忠臣之名【原注公羊传晋赵鞅帅师纳卫世子蒯瞶于戚戚者何卫之邑也曷为不言入于卫父有子子不得有父也齐国夏衔石曼姑帅师围戚齐国夏曷为与卫石曼姑围戚伯讨也此其为伯讨奈何曼姑受命乎灵公而立辄以曼姑之义为固可以拒之也辄者何蒯瞶之子也然则曷为不立蒯聩而立辄灵公逐蒯聩而立辄则辄之义可以立也】父子犹然况兄弟乎昔先公废绌将军以续贤兄立我将军以为适嗣上告祖灵下书谱牒先公谓将军为兄子将军谓先公为叔父海内远近谁不备闻且先公即世之日我将军斩衰居庐而将军斋于垩室出入之分於斯益明时凶臣逢纪妄画蛇足【原注战国策楚有祠者赐其舍人巵酒舍人相谓曰数人饮之不足一人饮之有余请尽地为蛇先成者饮酒一人蛇先成引酒且饮之乃左手持巵右手画蛇曰吾能为之足未成一人之蛇成夺其巵曰蛇固无足子安能为之足遂饮其酒为蛇足者终亡其酒】曲辞謟媚交乱懿亲我将军奋赫然之怒诛不旋踵将军亦奉命承旨加以淫刑自是之後痈疽破溃骨肉无丝髪之嫌自疑之臣皆保生全之福故悉遣强胡简命名将料整器械选择战士殚府库之财竭食土之实其所以供奉将军何求而不备君臣相率共卫旌麾战为鴈行赋为币主虽倾仓覆库翦剥民物上下欣戴莫敢告劳何则推恋恋忠赤之情尽家家肝脑之计唇齿辅车不相为伤【原注左氏传宫之奇曰辅车相依唇亡齿寒其虞虢之谓乎】谓为将军心合意同混齐一体必当并威偶势御寇宁家何图凶险谗慝造饰无端诱导奸利至令将军翻然改图忘孝友之仁听豺狼之谋袭阏沈之迹诬先公废立之言违近者在丧之位悖纪纲之理不顾逆顺之节横易冀州之主欲当先公之继遂放兵钞突屠城杀吏交屍盈原裸民满野至於髠□髪肤割截支体寃魂痛於幽冥创痍被於草棘又乃图获邺城许赐秦胡财物妇女豫有分数又告令吏士云孤虽有老母辄使身体完具而已闻此言者莫不惊愕失气悼心挥涕使太夫人忧哀愤懑我州君臣士友假寐悲叹念欲静师拱默以听执事之图则惧违春秋死命之节诒太夫人不测之患陨先公万世之业且三军愤慨人怀私怒我将军辞不获命以及馆陶之役是时外为御侮内实乞罪既不见赦而加屠辱各二三其心临陈叛戾我将军进退无功首尾受敌引军奔避不敢告辞亦谓将军少垂亲亲之仁贶以缓追之惠【原注谷梁传缓追逸贼亲亲之道也】而乃寻踪蹑轨无所逃命困兽必鬭以干严刑而将军师旅土崩瓦解此非人力乃天意也是後又望将军克己复礼追还孔怀如初之爱而纵情重怒散锋放火播增毒螫烽烟相望涉血千里遗城厄民引领悲怨虽欲勿救恶得已哉故遂引军东辕保正疆场虽近郊垒未侵境域然望旌麾能不永叹配等备先公家臣奉废立之命而图等干国乱家礼有常刑故奋敝州之赋以除将军之疾伏惟将军至孝烝烝发於岐嶷友于之性生於自然章之以聪明行之以敏逹覧古今之举措覩兴败之徵符轻荣财於粪土贵名高於丘岳何意奄然迷沈堕贤哲之操积怨肆忿取破家之祸翘企延颈待望讐敌委慈亲於虎狼之牙以逞一朝之志岂不痛哉若乃天啓尊心革图易虑则我将军匍匐悲号於将军掌股之上配等亦当敷躬布体以听斧鑕之刑若必不悛有以国毙图头不县军不反斾愿将军详度事宜锡以环玦【原注荀子絶人以玦反人以环】谭得书登城而泣既刼於郭图又以兵锋累交遂不纳曹操进攻邺到洹水去邺五十里苏由为内应谋泄与配战城中败出奔操操遂为土山地道攻之配亦於内作堑以当之配将冯札【谨案冯札与後汉书合陈志作冯礼】为内应开突门内操兵三百余人【原注墨子备突篇城百步一突门突门用车两轮以木束之涂其上维置突门内度门广狭之令人入门四尺中置窐突门旁为槖充竈状又置艾寇即入下轮而塞之鼔槖薰之也】配觉之从城上以大石击门门闭入者皆死操乃凿堑围城周四十里初令浅示若可越配望而笑之不出争利操一夜濬之广深二丈引漳水以灌之自五月至八月城中饿死者过半尚闻邺急将军万余人还邺未到欲令审配知外动止先使主簿钜鹿李孚入城孚斫问事杖繋马边自着平上帻将三骑投幕诣邺下自称都督历北围循表而东步步呵责守围将士随轻重行其罚遂历操营前至南围当章门复责怒守围者收缚之因开其围驰到城下呼城上人城上人以绳引孚得入配等见孚悲喜鼓噪称万岁守围者以状闻操笑曰此非徒得入也方且复出孚知外围益急不可复冒乃请配悉出城中老弱以省糓夜简别数千人皆使持白幡从三门并出降孚复将三骑作降人服随辈夜出突围得去尚乃依西山来东至阳平亭去邺十七里临滏水举火以示城中城中亦举火应之配出兵城北欲与尚对决围操逆击之败还尚亦破走依曲漳为营操复围之未合尚惧遣隂夔陈琳求降不听尚还走蓝口【谨案蓝口与後汉书合陈志作滥口】操复进急围之尚将马延等临阵降衆大溃尚奔山中尽收其辎重得尚印绶节钺及衣物以示城中城中崩沮审配令士卒曰坚守死战操军疲矣幽州方至何忧无主操出行围配伏弩射之几中配兄子荣为东门校尉荣夜开门内操兵初谭之去辛毗郭图家得出而辛评家独被收及操兵入配在城东南角楼见之知城必陷忿辛郭破坏冀州遣人驰诣邺狱指杀评家配乃拒战城中操兵生缚配诣帐中毗闻配屠评家逆以马鞭击配头骂之曰奴汝今日真死矣配顾曰狗辈正由汝曹破我冀州恨不得杀汝且汝今日能生杀我邪有顷操引见谓配曰知谁开卿城门配曰不知也操曰自卿子荣尔【谨案志注作自卿文荣耳文字讹】配曰小儿不足用乃至此操复谓曰曩者孤行围何弩之多也配曰恨其少尔操曰卿忠於袁氏父子亦自不得不尔也有意欲活之配意壮烈终无挠辞而辛毗等号哭不已乃杀之【原注乐资山阳公载记及袁暐献帝春秋并云太祖兵入城审配战於门中既败逃于井中获之裴松之曰配一代烈士袁氏之死臣岂当数穷之日方逃身于井此之难信诚为易了不知资暐之徒竟为何人未能识别然否而轻弄翰墨妄生异端以行其书如此之类正足以诬罔视听疑误後生矣寔史籍之罪人逹学之所不取者也】初冀州张子谦先降素与配不合笑谓配曰正南卿竟何如我配厉声曰汝为降虏审配为忠臣虽死岂羡汝生邪临行刑叱持兵者令北向曰我君在北也见者莫不叹息操以尚在乃全尚母妻子还其财宝操子丕见熙妻甄氏美即纳之高干以并州降复为刺史操之围邺也谭复背之因略取甘陵安平渤海河间攻尚於中山尚败走故安从熙而谭悉收其衆还屯龙凑十二月操讨谭军其门谭夜遁奔南皮临清河而屯明年正月急攻之谭欲出战军未合而败谭被驱驰追者意非恒人趋奔之谭堕马顾曰咄儿过我我能富贵汝言未絶口头已断地李孚自称冀州主簿求见操曰今城中强弱相陵人心扰乱以为宜令新降为内所识信者宣传明教操即使孚往入城告谕吏民使各安故业不得侵凌城中乃安操於是斩郭图等及其妻子袁谭使王修运粮於乐安闻谭急将所领兵往赴之至高密闻谭死下马号哭曰无君焉归遂诣曹操乞收葬谭屍操欲观修意默然不应修复曰受袁氏厚恩若得敛谭屍然後就戮无所恨操乃许之【原注傅子曰太祖既诛衰谭枭其首令曰敢哭者戮及妻子於是王叔治田子泰相谓曰生受辟命亡而不哭非义也畏死忘义何以立世遂造其首而哭之哀动三军军正白行其戮太祖曰义士也赦之裴松之曰田畴传云畴为袁尚所辟不受谭命传子合而言之有违事实】以修为督军粮还乐安谭所部诸城皆服惟乐安太守管统不下操命修取统首修以统亡国忠臣解其缚使诣操操悦而赦之袁氏政寛在职势者多畜聚操破邺籍没审配等家财物百万数及破南皮阅修家糓不满十斛有书数百卷操叹曰士不妄有名辟修司空掾熙尚为其将焦触张南所攻奔辽西乌桓触自号幽州刺史驱率诸郡太守令长背袁向曹陈兵数万杀白马盟令曰违者斩衆莫敢仰视各以次?至别驾代郡韩珩曰吾受袁公父子厚恩今其破亡智不能救勇不能死於义阙矣若乃北面曹氏所不能为也一坐为珩失色【原注先贤行状珩字子侃代郡人清粹有雅量少丧父母奉养兄姊宗族称弟】触曰夫举大事当大义事之济否不待一人可卒珩志以厉事君操闻珩节甚高之屡辟不至卒於家高干闻操讨乌桓复以并州叛执上党太守举兵守壶口关操遣乐进李典击之干还守壶关城十一年春正月操自将击干干闻之留别将守城走匈奴求救于单于单于不受操围壶关三月拔之干遂走荆州上雒都尉王琰捕斩之【原注典论上雒都尉王琰获高干以功封侯其妻哭於室以为琰富贵将更娶妾媵而夺己爱故也】十二年曹操征辽西击乌桓尚熙与乌桓逆操军战败走乃与亲兵数千人奔公孙康於辽东尚有勇力先与熙谋曰今到辽东康必见我我独为兄手击之且据其郡犹可以自广也康亦心规取尚以为功乃先置精勇於廐中然後请尚熙疑不欲进尚强之遂与俱入未及坐康叱伏兵禽之坐於冻地尚谓康曰未死之间寒不可忍可相与席康曰【谨案陈志作熙曰误考後汉书作康曰与此合】卿头颅方行万里何席之为遂斩首送操【原注吴书尚有弟名买与尚俱走辽东曹瞒传云买尚兄子未详】绍从兄遗字伯业为长安令河间张超荐於太尉朱儁称遗有冠世之才干时之略其忠允亮直固天所纵若乃包罗载籍管综百氏登高能赋覩物知名求之今日邈焉靡俦儁遂辟遗累迁山阳太守举兵讨卓後失官绍乃用为扬州刺史袁术攻之败死曹操称长大而能勤学者惟吾与袁伯业尔【原注范晔论曰袁绍初以豪侠得衆遂怀雄霸之图天下胜兵举旗者莫不假以为名及临塲决敌则悍夫争命深筹高议则智士倾心盛哉乎其所资也韩非曰狠刚而不和愎过而好胜嫡子轻而庶子衆斯之谓亡徵】

袁术上

袁术字公路司空逢之子绍之从弟也少以侠气闻数与诸公子飞鹰走狗後颇折节举孝亷历职内外累迁河南尹虎贲中郎将灵帝崩与绍共诛宦官董卓欲废立以术为後将军术畏卓出奔南阳会长沙太守孙坚杀南阳太守张咨引兵从术刘表上术为南阳太守【原注案献帝初平元年袁术据南阳後汉书术传云刘表上术为南阳太守表传云术阻兵屯鲁阳表不得至荆州陈志术传孙坚杀张咨术得据南阳魏武帝纪此年三月已云术屯南阳盖术初奔鲁阳此春孙坚取南阳术乃据之犹以鲁阳为治所也】关东诸将议以灵帝失道使天下叛乱少帝幼弱为贼臣所立又不识母氏所出幽州牧刘虞宿有德望欲立为主绍与冀州牧韩馥使人报术术观汉室衰陵隂怀异志故外托公义以拒绍绍复与术书曰前与韩文节共建永世之道欲海内见再兴之主今西名有幼君无血脉之属公卿以下皆媚事卓安可复信但当使兵往屯关要皆自蹙死於西东立圣君太平可冀如何有疑又室家见戮不念子胥可复北面乎【原注史记伍子胥名员父曰伍奢兄曰伍尚费无忌谗太子建于楚平王杀之奢为太傅并杀奢及尚员遂奔吴事吴王阖庐导之伐楚入郢掘楚平王墓出其屍鞭之三百】违天不祥愿详思之术答曰圣主聪叡有周成之质贼卓因危乱之际威服百寮此乃汉家小厄之会乱尚未厌复欲兴之乃云今主无血脉之属岂不诬乎先人以来奕世相承忠义为先太傅公仁慈恻隐虽知贼卓必为祸害以信徇义不忍去也门户灭絶死亡流漫幸蒙远近来相赴助不因此时上讨国贼下刷家耻而图为此非所敢闻又曰室家见戮可复北面此卓所为岂国家哉君命天也天不可讐况非君命乎慺慺赤心志在灭卓不识其他会虞拒不从议遂寝术表孙坚行破虏将军领豫州刺史使率荆豫之卒击破董卓於阳人袁绍因坚讨卓未反遣其将会稽周昕夺坚豫州术怒击昕走之衅隙遂成术之得南阳户口数百万而术奢淫肆欲徵敛无度百姓苦之稍稍离散既与绍有隙又与刘表不平乃各外交党援以相图术结公孙瓒而绍连刘表豪杰多附於绍术怒曰羣竖不从吾而从吾家奴乎又与公孙瓒书云绍非袁氏子绍闻大怒初平三年术遣孙坚撃刘表於襄阳坚战死公孙瓒使昭烈合谋共逼绍绍与曹操会击皆破之四年术为刘表所逼引军入陈留屯封丘黑山余贼及匈奴於扶罗等佐术与曹操战於匡亭大败退保雍丘又走襄邑操追击连破之乃将其余衆奔九江初扬州刺史陈温卒绍遣袁遗领州术攻遗败走沛国为乱兵所杀术用下邳陈鄅为之术败欲赴寿春瑀拒不纳术退保隂陵收兵攻瑀瑀败走归下邳【原注案陈志术以余衆奔九江杀扬州刺史陈温领其州英雄记谓温卒遗败而瑀为之记　说为详故取之】术自领州兼称徐州伯以张勲桥蕤为将军李傕入长安欲结术为援乃授术左将军假节封阳翟侯遣太傅马日磾因循行拜授术夺日磾节拘留不遣日磾忧

恚呕血死术见?书言代汉者当?高自云名字应之【原注当涂高魏也术自以术及路皆涂也故自云应其?】又以袁氏出陈为舜後以黄代赤德运之次【原注袁涛涂陈公族大夫袁氏其後也火生土故云以黄代赤】遂有僭逆之谋又闻孙坚得传国玺遂拘坚妻夺之【原注吴书坚入洛扫除汉宗庙祠以太牢坚军城南甄官井上旦有五色气举军惊怪莫有敢汲坚令人入井探得汉传国玺文曰受命于天既寿永昌方园四寸上纽交五龙上一角缺初黄门张让等作乱刼天子出奔左右分散掌玺者以投井中　江表传案汉献帝起居注云天子从河上还得六玺於□上又太康之初孙皓送金玺六枚无有玉明其伪也　裴松之曰传国玺者乃汉高祖所佩秦皇帝玺世世传受号曰传国玺案传国不在六玺之数安得总其说乎应氏汉官皇甫世纪其论六玺文义皆符汉官传国玺文曰受命于天既寿且康永昌二字为错未知两家何者为得金玉之精率有光气加以神器秘宝辉耀益彰盖一代之奇观将来之异闻而以不解之故强谓之伪不亦证乎陈寿为破虏传亦除此说俱惑起居注不知六玺殊名与传国为七者也吴时无能刻玉故天子以金为玺玺虽以金於文不异吴降而送玺者送天子六玺曩所得玉玺乃古人遗印不可施用天子之玺今以无有为难不通其义者尔又曰孙坚於兴义之中最有忠烈之称若得汉神?而潜匿不言此隂怀异志岂所谓忠臣者乎吴使欲以为国华而不知损坚之令德如其果然以传子孙纵非六玺之数要非常人所畜孙皓之降亦不得但送六玺而宝藏传国也受命于天奚取於归命之堂若如寿言则此玺今尚在孙门匹夫怀璧犹曰有罪而况斯物哉】兴平二年冬天子播越败於曹阳术大会羣下因谓曰今海内鼎沸刘氏微弱吾家四世公辅百姓所归欲应天顺民於诸君何如衆莫敢对主簿阎象进曰昔周自后稷至于文王积德累功三分天下犹服事殷明公虽奕世克昌孰若有周之盛汉室衰微未至殷纣之弊术默然使召张范范辞遣弟承往应之术问曰昔周室陵迟则有桓文之霸秦失其政汉接而用之今孤以土地之广士人之衆欲徼福於齐桓拟迹於高祖可乎承对曰在德不在衆苟能用德以同天下之欲虽云匹夫霸王可也若陵僭无度干时而动衆之所弃谁能兴之术不悦自孙坚死子策复领其部曲术遣击扬州刺史刘繇破之策因据江东闻术欲僭号与书谏曰盖上天垂司过之星【原注天官书虚次有司非二星主司过失】圣王建敢谏之鼓【原注邓析子尧置敢谏之鼓舜立诽谤之木】设非谬之备急箴阙之言何哉凡有所长必有所短也去冬传有大计无不悚惧旋知供备贡献万夫解惑顷闻建议复欲追遵前图即事之期便有定月益使怃然想是流妄设其必尔民何望乎曩者董卓无道辄擅废立陵虐王室敢行弑逆祸加太后暴及弘农略烝宫人?掘陵寝焚毁宗庙残贼忠良刼迁乘舆天子播越是以豪杰?愤沛然俱起神武外振元恶内毙幼主东顾乃俾保傅奉宣明命使各罢兵修文偃武与之更始而河北通谋黑山曹操放毒东徐刘表称乱南荆公孙炰烋朔北正礼阻兵江浒玄德争盟淮壖是以未获承命櫜弓戢戈当谓使君与国同规乃舍是弗恤完然有自取之志岂海内所望之意哉昔成汤伐桀称有夏多罪武王伐纣曰殷有重罚此二王者虽有圣德宜当君世使时无失道亦无由逼取之也今幼主非有恶於天下徒以春秋尚少胁於强臣而欲夺之惧非汤武之举也卓虽狂狡犹不敢废主自立以中土希战之兵当边地劲悍之虏是以斯须游魂寻已毙灭今四方之人皆便战鬭各据方州地广兵强乃欲为卓所不为以逆临之是取祸也且天下神器不可虚干殷汤有白鸠之祥周武有赤乌之瑞汉高有星聚之符世祖有神光之徵【原注汉书元年冬十月五星聚於东井沛公至霸上　後汉书南顿君生光武於县舍有赤光照室中】皆因民之困瘁於桀纣之政毒苦於秦莽之役故能芟去无道致成其志今天下非患於幼主尊明无受命之德一旦登即尊位秪聚天下之兵尔天子之贵四海之富夫谁不欲义不可也是以陈胜项籍王莽公孙述之徒皆南面称孤莫之能济可以为监又闻幼主明智聪敏有夙成之德天下咸归心焉若除其偪辅而相之必成中兴之业致成周之盛则旦奭之美率土所望纵使幼主有他改异犹望推宗室之谱属论近亲之贤良以绍汉统而固刘宗比迹周霍书功金石图形丹青流庆罔极使君五世相承【原注安生京京生汤汤生逢逢生术凡五世】为汉台辅荣宠之盛莫与为比宜效忠守节扶国家之踬顿念社稷之危阽以奉祖考之志报汉室之恩夫忽履道之节而强进取之欲者曲感图纬之言妄牵非类之文苟以悦主为美不顾成败之计谓天下之人非家吏则门生也孰不从我四方之敌非吾匹则吾役也谁能违我盍乘累世之势起而取之哉为难图之事抗难保之势以徼羣敌之气生衆人之心反忠为逆累世之公族一举而丧之後虽有悔恐无及矣忠言逆耳幸留神听术不纳策遂絶之

袁术下

建安二年因河内张炯符命遂僭号自称仲家【谨案仲家与後汉书合魏志作仲氏】以九江太守为淮南尹置公卿百官郊祀天地沛相陈珪故太尉球弟也术与珪俱公族子孙少共交游书与珪曰昔秦失其政天下羣雄争而取之兼智勇者卒受其归今世事纷扰复有瓦解之势矣诚英乂有为之时也与足下旧交岂肯左右之乎若集大事子实为吾心膂珪中子应时在下邳术并胁质应图必致珪珪答书曰昔秦末世肆暴恣情虐流天下毒被生民下不堪命故遂土崩今虽季世未有亡秦苛暴之乱也曹将军神武应期兴复典刑将拨平凶慝清定海内信有徵矣以为足下当戮力同心匡翼汉室而隂谋不轨以身试祸岂不痛哉若迷而知反尚可以免吾备旧知故陈至情虽逆於耳骨肉之惠也欲吾营私阿附有死不能术欲以故兖州刺史金尚为太尉尚不许而逃术追杀之乃遣使者韩胤以称帝事告吕布并为其子聘布女布执胤送许术大怒遣其将张勲桥蕤攻布大败而还术又率兵击陈国诱杀其王宠及相骆俊曹操乃自征之术闻大骇即走渡淮留张勲桥蕤於蕲以拒操操击破之斩蕤勲退走术兵弱将死衆情离叛加天旱岁荒士民冻馁江淮间相食殆尽时舒仲应为术沛相术以米十万斛与为军粮仲应悉散以给饥民术闻怒陈兵将斩之仲应曰知当必死故为之尔宁以一人之命救百姓於涂炭术下马牵之曰仲应足下独欲享天下重名不与吾共之邪术虽矜名尚奇而天性骄肆尊己陵物及窃伪号淫侈滋甚媵御数百无不兼罗纨厌梁肉【原注九州春秋司隶冯方女国色也避乱扬州术登城见而悦之遂纳焉甚爱幸诸妇害其宠语之曰将军贵人有志节当时时涕泣忧愁必长见敬重冯氏以为然後见术辄垂涕果以有心志益哀之诸妇人因共绞杀悬之厠梁术诚以为不得志而死乃厚加殡殓】自下饥困莫之简恤於是资实空尽不能自立四年夏乃烧宫室奔其部曲陈简【谨案陈简与後汉书合陈志作陈兰】雷薄於灊山复为简等所拒遂大困穷士卒散走忧懑不知所为遂归帝号於绍曰禄去汉室久矣天下提挈政在家门豪雄角逐分割强宇此与周末七国无异惟强者兼之尔袁氏受命当王符瑞炳然今君拥有四州人户百万以强则莫与争大以位则无所比高曹操虽欲扶衰奨微安能续絶运起已灭乎谨归大命君其兴之绍隂然其计术因欲北至青州从袁谭曹操使昭烈徼之不得过复走还寿春六月至江亭去寿春八十里问粮储秖有麦屑三十斛盛暑求蜜浆不获坐箦牀良久乃大咤曰袁术乃至是乎顿伏牀下呕血斗余死术从弟胤畏曹操不敢入寿春奉术柩及妻子依故吏庐江太守刘勲孙策破勲复见收视术女入孙权宫子曜仕吴为郎中【原注陈志董卓袁术刘表共一传评曰董卓狠戾贼忍暴虐不仁自书契已来殆未之有也袁术奢淫放肆荣不终已自取之也袁绍刘表咸有威容器观知名当世表跨蹈汉南绍鹰扬河朔然皆外寛内忌好谋无决有才而不能用闻善而不能纳废嫡立庶舍礼崇爱至于後嗣颠蹷社稷倾覆非不幸也昔项羽背范增之谋以丧其王业绍之杀田丰乃甚於羽远矣裴松之曰桀纣无道秦莽纵虐皆多历年所然後衆恶乃着董卓自窃权柄至于陨毙计其日月未盈三周而祸崇山岳毒流四海其残忍之性实豺狼不若书契未有斯言为当但评既曰贼忍又云不仁贼忍不仁於辞为重袁术无豪芒之功纎芥之善而猖狂于时妄自尊立固义夫之所扼腕人神之所同疾虽复恭俭节用而犹必覆亡不暇而评但云奢淫不终未足见其大恶】

议曰袁氏奕世公鼎高风义轨冠冕海内绍资望夙着一旦提劔而起汛除阉竖肃清宫闱心不义卓投袂而起则有英雄之志矣於是山东讨贼推为盟主河朔服义让以方州卒连幽并青冀横制天下之半材勇效命智谋贡策翼戴天子而加之以共则桓文之举也乃猜忌自用潜怀不轨稽失事机为操所先忿兵犯顺折衂以死幼长倒置祸起骨肉家声委地咸其自取也术恃冢中枯骨敢奸大分罪浮于绍矣沮授田丰计画不用而不能去卒蹈其难其犹在亚父之後乎【原注史记项羽疑范增稍夺其权范增怒曰天下事大定矣君王自为之愿赐骸骨归行未至彭城疽发背死】审配慷慨壮烈死於袁氏岂君子之泽犹未斩也刘表譬解谭尚深明嫡庶长幼之分而身惑於琮琦可谓九江之龟灵於人而不灵於己者也【原注书九江纳锡大龟　庄子仲尼曰神龟能见梦於元君而不能避余且之网知能七十二鑚而无遗筴不能避刳肠之患如是则智有所困神有所不及也】

赞曰二昆挺挺志清王路衅勇啬祸闚觊僭据得雉失卢夫岂操敌陨身赤宗诸子狼籍丰授智计岂劣攸诩事非其人贻诮千古








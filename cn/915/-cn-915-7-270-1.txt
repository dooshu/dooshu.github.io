◇答李交州难佛不见形

释法明白：巨论爰降，敬览移日，馥若幽兰，清若惠风。贫道器非霜颖，运非庖生，动乖理间，独踬疑骇，良由辞讷旨滞，剧难星陈。愚谓贰暗寄奇，鉴观示见，鞠躬歌赞，感动灵变，并趣道之津梁，清升之嘉会。故宜寄观双举，疑验雨行，岂得罢绝示见，顿漏神彩，齐轨姬孔，同范世训。放光动地，徒为空言。夫法身凝寂，妙色湛然，故能隐显顺时，行藏莫测，显则乘如而来，隐则善逝而去。即言求旨，何愆於十号哉？馀晖所映，足光季俗，信者岂以萤烛增疑，正向旦日，白黑比肩。塔像经书，弥满世界。学者岂以无证自悔。又引七经，义兼未来。积善馀庆，积恶馀殃。虽新新生灭，交臂代谢。善恶之业，不得不受。此乃过明三世，愈亮七经，征翰检实，则闻命矣。

前论云：帝王姬孔，训止当世，来生之事，存而不论。故其隐见废兴，权实莫辨，似若矛盾，义将安寄？当仁不让，伏听渊赜。前疏粗述，至圣沉浮，而义据末照，词况未泯。谨更详究，共弘至道。夫群生长寝於三有，众识永忄昏）於六尘，潜移为吞噬之主，相续为回转之轮。形充逆旅之馆，神当过憩之宾，往来三恶而苦楚，经离八难而酸辛。欣乐暂娱，忧畏永勤。一身死坏，复受一身。虽世智辨聪，群书满腹，百家洞了，九流必达。知死生有命，富贵在天，鬼神莫之要，圣哲弗能预。未免谬见以翳情，疑似以干虑。寄怀於巫精，投诚於符咒，执邪以望正，存伪以待真。迟回於两心，踌躇於二迳，放光动地，其可见乎？所以玄籍流布，列筌待机，机动必感，感而後应者也。自有栖志玄宅，下操幽渊，明一生若朝露，辨三世之不虚，纵辔於清真之术，敛控於浊伪之衢。植德耘邪而荟蔚，树福灌正而抹疏。苦节竞辰於寸阴，洁己争逝於桑榆。怀诚抱向，感而遂通。岂不亲映光彩而睹其灵变哉？若耳眼所不自了，或通梦之所见，如汉明因梦以感圣，大法於是而来游，帝王倾诚以归德，英豪敛衽以服化。沙门齐肩於王公，僧尼直躬於天子，九十六种，孰为高哉？宋武皇帝始登帝位，梦一道人，提钵就乞，因而言曰：「君於前世，施维卫佛一钵之饭。今居斯位，遣问严公，征其虚实，严公即送七佛经呈闻。吴主孙权，初疑佛法有灵验，当停罢省，遂获舍利。光明照宫，金铁不能碎，炉冶不能融。今见帝京建初寺，是吴郡有石佛，浮身海水，道士巫师，人从百数，符章鼓舞，一不能动。黑衣五六，朱张数四，薄尔奉接，遂相胜举。即今见在吴郡北寺，诚至到者，莫不有感。朱张连民奉佛，由睹验致。郭文举祗崇三宝，正信坚明，手探虎鲠，深识安危。兰公拂严雪於猛兽，护公感枯泉而洪流，并高行逸群，清身迈俗，皆有异迹，世咸记焉。自兹以外，不可胜论。贫道少惰学业，迄於白首，孤陋寡闻，彰於已诫，直言林朴辞，未必可采。惧不允当，伏追惭悚。谨白。（《弘明集》十一。）


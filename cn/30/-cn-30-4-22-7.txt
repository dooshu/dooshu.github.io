月举连赤海牙


月举连赤海牙，畏兀儿人。从宪宗征钓鱼山，奉命修曲药以疗师疫，赏白金五十两。继从太子满哥都征云南，战数胜。中统三年，火都暨答离叛，领兵与讨平之。至元十二年，佩虎符，为陇右河西道提刑按察使。兀朗孙火石颜谋乱，从皇太子安西王往镇之，皇太子赐以白金五十两。

十五年，与伯速带平土鲁，皇子复赐金衣腰带金碗，且以其功闻。十七年，进官嘉议大夫，仍居旧职。二十年，进中奉大夫、四川等处行中书省参知政事，寻以疾归秦州。大德八年卒。至顺中，赠推忠宣力定远功臣、资善大夫、陕西行省左丞、护军，追封威宁郡公，谥襄靖。






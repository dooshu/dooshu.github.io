○授韦陟文部尚书制

门下：《周官》大冢宰，以九职任万人，三岁大计群吏之诛赏，选部综。时惟厥任，非正人表臣，齐明敏哲，不可处此。御史大夫郇国公韦陟，代笃惟忠，祗勤於德，文可以经国，业可以济时。有郑侨惠主之仁，怀史君子之道。顷居小宰，翼勤万务，铨鉴而必审其实，拔举而不失其能。秉心塞渊，厥有成绩。可守文部尚书，馀如故。


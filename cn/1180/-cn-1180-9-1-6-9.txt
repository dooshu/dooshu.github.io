大车

三章，章四句


首章讲：大夫有以刑政，治其私邑，淫奔者畏而歌之。曰：





大车槛槛，毳衣如菼。

大车，大夫之车。槛槛，车行声。菼，芦始生色。大车之行，槛槛其有声矣。毳衣之服，如菼而青色矣。





岂不尔思？畏子不敢。

尔，指淫奔者。子，指大夫。我也闻其车声，睹其服色，真有凛然令人畏者。故我岂不尔思哉？特以畏子之政刑，森不可犯，虽欲奔而有所不敢耳。伊人固可怀也，法度亦可畏也，乌得不顾而冒为之耶？

二章讲：





大车啍啍，毳衣如。

大车之行，啍啍而重迟矣。毳衣之服，如而赤色矣。





岂不尔思？畏子不奔。

我也闻其车声，睹其服色，真有凛然令人恐者。故我岂不尔思哉？特以畏子之刑政，严不可越，而有不敢以相奔耳。伊人固可念，法禁亦可惧也，乌得不顾而冒行之耶？

末章讲：然大夫之刑政，岂特禁我于一时而已哉？





穀则异室，死则同穴。

穀，是生也。穴，圹也。吾知终身不如其志，生不得相奔以同室矣。惟庶几死得合葬以同穴，于以遂生前未遂之志也。





谓予不信，有如皦日！

皦日，白日也。若谓予同穴之言为不信，则有如皦日在焉，足以鉴我之衷，而永不渝盟者矣，岂徒为一时感激之言哉！吁！观淫奔者，畏大夫之刑政而不敢奔，是特苟免刑罚耳，而相奔之心未尝忘也。其去《二南》之化远矣哉，是可以观世变矣。






○岳武穆祠

岳武穆王庙食汤阴，其地盖王之故乡也。弘治丙辰，粲从父宫保公以御史巡按河南，且满岁，行部至县，经祠所，见墙上石刻「尽忠报国」四大字，径可四尺，意将祗谒。是夕宿察院，梦入祠瞻拜，神起迎，欵语良久。神曰：「予比解兵柄时，在西湖游衍，甚得山水之乐，恨不久耳。」公问曰：「史言王为秦桧谋陷，有诸？」曰：「诚然。然致害者张希狱也。」因请于公曰：「某栖托于此，屋宇倾圯，幸公一鼎新之。」公辞以职非守土，且不久当代去，恐未易料理。神曰：「正须公一言于守、巡耳。」公唯唯，视神目与鼻左右，若有四创，揖而去，遂寤。迟明往谒神像，与梦中所见肖似，祠宇穿漏，神面为霖雨摧剥，有损伤者四处，公异之。阅县库，得羡银捌拾两，以托分巡佥事包裕，又以书与巡抚陈都御史德，修新其祠。祠成，弘敞倍胜于旧。 【 公亲为工部伯父说。】


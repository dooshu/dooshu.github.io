○奉送从叔赴任鄱阳序

叔父端懿诚厚，退然自牧，博洽前载，不以沽名待价为心。德舆羁时，伏见从叔义兴君户部君送别二序，自前秦安邱敬公至周千金恭公而下，德善功烈，辨其昭穆。叔父承千金广川清水三叶绍封之庆，其素履淑行，二叔父实详言之。尔来三十馀岁矣，服义日茂，用晦如初，以仁爱任恤，复趋选部，铜章列城，得之不勤。昔季路宓不齐理蒲与单父，为孔门上第，宏之在人，仁远乎哉？况番君故地，理通下邑，其壤沃，其境清，惠和简廉，可以游刃。异日九江之西，上百里课第於有司者，其在叔父乎？佐酒沾醉，歌诗为礼。有命曰：“尔宜序。”谨序。


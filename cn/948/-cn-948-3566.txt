陆游　午睡

槐楸阴里绿窗开，天与先生作睡媒。

流汗未乾衣上雨，大声已发鼻端雷。

枕镌松石分琴荐，簟织风漪取笛材。

却起岸巾看汲井，人间车马正氛埃。

陆游

陆游　午睡

风霜践残岁，我乃羁旅人。

如何得一室，床敷暖如春。

午枕挟小醉，鼻息撼四邻。

心安了无梦，一扫想与因。

逡巡起＊面，览镜正幅巾。

聊呼蟹眼汤，瀹我玉色尘。

陆游

陆游　午睡

梅黄雨足喜初晴，投枕华胥梦已成。

帐底香云凝未散，手中书卷堕无声。

簟纹似水飞蝇避，鼻息如雷稚子惊。

痴腹便便竟何有？已将嘲弄付诸生。

陆游


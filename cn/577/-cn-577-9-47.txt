陪诸贵公子丈八沟携妓纳凉晚际遇雨二首

陪诸贵公子丈八沟携妓纳凉晚际遇雨二首〔一〕


落日放船好，轻风生浪迟。竹深留客处，荷净纳凉时。公子调冰水，佳人雪藕丝〔二〕。片云头上黑，应是雨催诗。

〔一〕丈八沟：《游城南记》：下杜城之西，有丈八沟，即子美纳凉遇雨之地。《通志》：下杜城西，有第五桥、丈八沟。

〔二〕雪：《家语》：黍以雪桃。注：雪，拭也。

雨来沾席上，风急一作恶打船头。越女红裙湿，燕姬翠黛愁。缆侵堤柳系，幔宛一作卷浪花浮。归路翻萧飒，陂塘五月秋。






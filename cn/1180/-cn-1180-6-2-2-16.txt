答两广李蟠峰


各处有司，当易者多，但甲科今已除尽，须俟新科。然仆以为良吏不专在甲科，甲科未必皆良吏。若廉其已试有效者，就近更调可，他途亦可也。容即与太宰公议之。

大抵论广中诸吏，宜以操守为先。廉且能，上也；即不能兼，且先取廉者。盖数年以来，广盗之起，始皆贪吏利其贿以致滋蔓。故唐人有送南海尉诗云：“此乡多宝玉，慎勿厌清贫。”盖自古以为难也。俞大猷者，毕竟为人何如？便示。






◇答束晰问

束晰问：「嫡子为出母无服，母为子有何服？」步熊答：「但为父後，故不得服耳。母为之服周。嫡子虽不服，外祖犹为服缌麻也。」（《通典》八十九）

束晰问曰：「继母嫁从服，当立庐不？」步熊答曰：「父卒继母嫁，如母，居应倚庐。」（《通典》八十九）

束晰问曰：「有父母丧，遭外缌麻丧，往奔不？」步熊答曰：「不得也。若外祖父母丧，非嫡子可往；若姑姊妹丧，嫡庶皆宜往奔也。」（《通典》九十七）

束晰问步熊，熊答曰：「礼已除不追耳；未除，当追服五月。」（《通典》九十七，小功不税服。）

束晰问步熊曰：「三年丧不葬，五年後复葬，当练不？」熊答曰：「礼云练祥之间必异月，与此同也。」（《通典》一百三）


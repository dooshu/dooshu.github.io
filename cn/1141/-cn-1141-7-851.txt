将适山阴答桐城周子兼示豫章陈子时二子寓开元寺周有秋泛剡溪之作

前年雨雪沾客衣，我回自粤君将归。
临岐序尔宛游草，一尊未尽孤蓬飞。
今年君来我东发，立马长桥生白发。
梦游已吸赤城霞，开眼犹看敬亭月。
羡君冲口皆尺璧，宛陵万壑镌墨迹。
南州孺子诗绝群，坐啸开元共晨夕。
途穷上客无颜色，枯鱼勺水求不得。
嫫母被锦夷光织，相看万古一叹息。
君言我发勿踟蹰，且趁春潮入画图。
秋来亦有山阴棹，相逢傥在西子湖。
但使禹穴能留李白住，不愁吾道沧州孤。



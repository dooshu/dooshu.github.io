141　孫郃論春秋無賢臣


孫郃論春秋無賢臣，蓋諸侯不知有王，其臣不能正君以尊王室。此孟子所以卑管、晏也。

【全云】孫郃，唐末拾遺，吾鄉前輩也。春秋無賢臣論，以見當時藩府諸臣之無心王室。

【集證】晁氏讀書志四：「孫郃文纂一卷。唐孫郃，字希韓，四明人。乾寧四年進士。好荀、孟、揚之書，慕韓愈。舊四十卷。」浙江志：「孫郃，奉化人。唐末爲左拾遺。朱温篡唐，著春秋無賢臣論一卷，即超然肥遯。著書紀年悉用甲子，以示不臣之義。」

【元圻案】孫郃春秋無賢臣論曰：「陪臣於諸侯，君父也。諸侯於周王，亦君父也。陪臣於周，義猶大父也。今諸侯陪臣張公室，侵王室，弱周以强諸侯，是弱祖而强父；佐諸侯而敵周，是佐父而敵祖。遂使姬周削弱，祀號而已。桓、文雖以爲霸，何能正之？反有封禪請隧之僭；管、晏雖有其功，何能諫之？而有反坫毁孔之惡。於是風教大壞，海内焚如，人不堪命，何耶？無賢臣也。」






○为文武百僚谢示周易镜图表

臣等某言：某日开府鱼朝恩以所造周易镜图於中书门下奉宣圣旨，传示臣等。仰观易象，远见天心，捧对循环，载欣载跃。臣某中谢。臣闻太极既立，是生两仪，六书以画卦，四营而成易。备君臣父子之道，尽阴阳变化之源，理乱吉凶，必以类应。自古哲后，曾未研精。爰及近臣，莫闻训习，而朝恩深穷损益，缋以成图。陛下重有激扬，示之於外，臣幽观妙用，周览元言，警诫人君，恢张治道。陛下欲成其政，必在勤而行之，傥能建中於人，实亦天下幸甚。臣无任。


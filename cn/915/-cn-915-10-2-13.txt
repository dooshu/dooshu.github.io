◇进贤诏（天嘉元年七月甲寅）

朕以眇身，属当大宝，负荷至重，忧责实深，而庶绩未康，胥怨犹结，伫咨贤良，发于梦想，每有一言入听，片善可求，何尝不褒奖抽扬，缄书绅带？而傅岩虚往，穹谷尚淹，蒲币空陈，旌弓不至，岂当有乖则哲，使草泽遗才，将时运浇流，今不逮古，侧食长怀，寝兴增叹。新安太守陆山才有启荐，梁前征西从事中郎萧策、梁前尚书中兵郎王暹，并世胄清华，羽仪著族，或文史足用，或孝德可称，并宜登之朝序，擢以不次。王公已下，其各进举贤良，申荐沦屈，庶众才必萃，大厦可成，使或朴载哥，由庚在咏。（《陈书·文帝纪》，罗愿《新安志》九）


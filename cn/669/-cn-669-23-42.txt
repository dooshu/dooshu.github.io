159　孝己事親一夜五起　蒲衣生八年舜讓以天下


尸子曰：「孝己事親，一夜而五起，視衣厚薄、枕之高下也。」見文選馬季長長笛賦注。〇案：北堂書抄一百二十九引尸子，作「孝己一夕五起，視衣之厚薄，枕之高卑，愛其親也」。又曰：「蒲衣生八年，舜讓以天下。周王太子晉生八年〔一〕，而服師曠。」見太平御覽三百八十五。漢書稱孝己，漢書陳平傳「今有尾生、孝己之行」，注：「如淳曰：『孝己，高宗之子，有孝行。』」又武五子傳：「孝己被謗，伯奇放流。」〇文選馬融長笛賦注引世紀曰：「孝己母早死，高宗惑後妻之言，放之。」〇莊子外物篇：「人親莫不欲其子之孝，而孝未必愛，故孝己憂而曾參悲。」莊子稱蒲衣子，應帝王第七：「齧缺問於王倪，四問而四不知。齧缺因躍而大喜，行以告蒲衣子。蒲衣子曰：『而乃今知之乎？有虞氏不及泰氏』云云。」其事見此。【原注】太子晉事，見周書。

【元圻案】周書太子晉解：「晉平公使叔譽于周，見太子晉而與之言，五稱而五窮〔二〕。歸告公曰：『太子晉行年十五，而臣弗能與言。』師曠曰：『請使瞑臣往。』師曠見太子云云。師曠曰：『王子，汝將爲天下宗乎？』」〇史記荀卿傳「楚有尸子」，集解引劉向别録曰：「楚有尸子，疑謂在蜀。今案尸子書，晉人也，名佼，爲二十篇書，凡六萬餘言。」漢藝文志班固自注，又以佼爲魯人。後漢書吕强傳注：「尸子書二十篇，十九篇陳道德仁義之紀，一篇言九州險阻、水泉所起。」

〔一〕「八」，原作「九」，據元刊本、清嘉慶本改。

〔二〕「五窮」，原作「三窮」，據上古本逸周書彙校集注卷九太子晉解改。






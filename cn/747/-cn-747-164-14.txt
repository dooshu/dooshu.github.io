○天赋

臣闻混成发粹，大道含元，兴於物祖，首自胚浑。分泰阶而立极，光耀魄以司尊。悬两明而必照，列五纬而无言。驱驭阴阳，裁成风雨。叶乾位而凝化，建坤仪而作辅。

错落九垓，八柱。灿黄道而开域，辟紫宫而为宇。横斗枢以旋运，廓星汉之昭回。总三统之迁易，乘五运之递来，察文明而降祥瑞，观草昧而动雷。托璇枢之妙术，应玉管之浮灰。

柔克斯高，听卑逾广，覆焘千容，包含万象，载光道德，聿符刑赏。既霆震而霜威，亦春生而夏长。其功不测，其变惟神，大哉其施，旷乎其仁！周八而化育，笼四海而陶钧。虽感通而下济，终辅翼而无亲。登大宝於上皇，发神图於下帝。凭理乱而倚伏，候昏明而开闭，遘尧舜以降祯休，遇辛癸而呈。历成败而无爽，在兴亡而必契。深机不测，神化灵长。虽覃恩於列圣，必归功於有唐。发星辰而效祉，杂烟以降祥。大猷载洽，景贶斯彰。浃庶品以光被，乐群生於会昌。轶大庭而包太昊，孕元顼而掩朱襄。见乾心之祚圣，即灵运之无方。造化惟远，生成不极。沾广惠於禽鱼，预湛恩於动植，非测管以能喻，岂戴盆之可识？欣大赉於天成，激长歌於帝力。


赵蕃　寄赵元归并属元默三首

忆在袁州见，曾遗满纸诗。

临川得再面，近作重相贻。

我老已成退，君才真尔奇。

纵能连日语，宁慰积年思。

赵蕃

赵蕃　寄赵元归并属元默三首

抚信元相近，乖离乃尔赊。

何堪落湖外，动即阻天涯。

叹我干微禄，期君起故家。

文科须中早，学力更功加。

赵蕃

赵蕃　寄赵元归并属元默三首

默也未识面，向来曾予书。

由来几兄弟，绝叹每乖疏。

见说长沙驿，犹迟古寺车。

差池今再矣，伫立又何如。

赵蕃


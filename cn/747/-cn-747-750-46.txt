○上淮南李相公状

某启。伏以近日当州人吏往来，及诸道宾客行过，皆传相公以淮海之地，灾旱累年，仁悯之心，忧念深切，广求人瘼，大革土风，恤养疲羸，抑挫豪猾。备职者思励其已，业官者得用其能，鳏寡孤恂，飞沉动植，仁煦必及，惠爱无遗。吏不敢欺，法能必束，上行下效，家至户到，闾里安泰，史册未闻。窃以圣上倚注既深，相公勋业愈重，况兹异政，即达宸聪。伏料穷边绝塞，将议息兵，宣室明庭，必思旧德，重秉钧轴，固在旬时。某忝迹门墙，不胜跃，攀望戟，下情无任恋结之至，谨状。


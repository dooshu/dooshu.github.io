高太史启《缶鸣集古今诗二百五十九首

【送陈四秀才还吴】

君是故乡人，同作他乡住。

同来不同返，惆怅临分处。

手把长干花，回望长洲树。

恐起忆家心，愁题送君句。

【赠杨荥阳】

嘉陵美山水，亦复富文彦。

杨君产其邦，材拔性高狷。

布衣走名都，早入艺林选。

客屈稷下谈，王邀邺中宴。

出门得名声，不假亲旧援。

匣剑未久埋，囊锥已先见。

吐词实瑰奇，读者心欲颤。

刀鸣斗夫勇，花妥笑女倩。

如观广场中，百戏张曼衍。

平生眼无人，遇我独相善。

陌头每并出，两骑无后先。

喜从兔园游，惭受狗监荐。

君歌我固服，我赋君亦羡。

堕筵吟帽乌，踏席舞裙茜。

醉中共笑语，往往杂谐谚。

有时出城西，山水恣攀践。

岩眠曙猿惊，涧饮夏莺啭。

吴宫妓去榭，萧寺僧开殿。

龙门剥阴苔，高什记题遍。

欢游正相酣，世事忽惊变。

朋俦半生死，一世如激电。

我棹返江浔，君车赴淮甸。

旋闻逐流人，居濠又移汴。

一身去何赍，空橐唯破砚。

危途晚行疲，欲进足如罥。

狼来树杪避，蝎走灯下见。

渡河自撑篙，水急船断纤。

及至秋已深，旧褐风裂片。

难寻高阳饮，空吊鄢陵战。

圣恩忽加怜，收拔佐山县。

卑曹敢云辞，执版谒府掾。

官庖尽炊藜，民赋半输绢。

低飞蓬蒿间，不异雉带箭。

有亲寓京师，年老阙供馔。

欲奉朝夕欢，去职胡敢擅。

晨上宰相书，得归遂微愿。

上堂具珍鲑，呼妇卖钗钏。

我时别君久，问讯愧无便。

空题忆君诗，细字书满卷。

今春被诏起，前史预编撰。

始来长干门，杨柳正飞燕。

逢君风尘余，不改旧颜面。

握手话苦辛，悲喜杂庆唁。

客中虽无钱，自写赊酒券。

邀来卧东阁，月出初锁院。

君言涉艰难，壮志今已倦。

回头悟前非，更名慕蘧瑗。

我闻棠谿金，不畏经百炼。

胡为暂失路，遽欲老贫贱。

吾皇奋神武，四海始安奠。

栈通谕夷文，驿走征士传。

时巡抗霓旌，肆觐冠星弁。

功成万瑞集，礼欲议封禅。

君才适时需，正若当暑扇。

手持照国珠，胸出补衮线。

便应上金銮，立对被天眷。

嗟余忝载笔，鼠璞难自衒。

幸兹际昌辰，魏阙宁不恋。

但忧误蒙恩，不称终冒谴。

秋风楚潮满，归舸帆欲转。

君若念故交，殷勤一相饯。

【送周四孝廉后酒醒夜闻雁声】

别时酒忽醒，客去唯空舍。

风雪雁声来，寒生石城夜。

遥忆渡江船，正泊枫林下。

【过白鹤溪】

昨发白鹭洲，今过白鹤溪。

溪流几回转，只在晋陵西。

月出女犹浣，云深猿自啼。

茅峰虽咫尺，无计蹑丹梯。

【睡觉】

垆熏霭宿润，秋满床屏里。

曙色透窗来，幽人眠未起。

风惊露树怯，日出烟禽喜。

却忆候东华，朝衣寒似水。

【效乐天】

谁言我久贱，明时已叨禄。

谁言我苦贫，空仓尚余粟。

辞阙是引退，还乡岂迁逐。

旧宅一架书，荒园数丛菊。

俗缘任妻子，家事烦僮仆。

性懒宜早闲，何须暮年促。

犹著朝士冠，新裁野人服。

杯深午醉重，被暖朝眠熟。

旁人笑寂寞，寂寞吾所欲。

终老亦何求，但惧无此福。

功名如美味，染指已云足。

何待厌饱余，肠胃生疢毒。

请看留侯退，远胜主父族。

我师老子言，知足故不辱。

【初入京寓天界西阁对辛夷花怀徐七记室】

去年寺里开辛夷，君来忆我曾题诗。

今年我来君已去，思君还对花开时。

欲寻花下君行迹，日暮空庭古苔碧。

殷勤把酒问花枝，看过春风几行客？

【答余新郑（即余尧臣也。可补余传之阙）】

前年吴门初解兵，君别故国当西行。

有司临门暮驱发，道路风雨啼孩婴。

仓皇不敢送出郭，执手暂立怀忧惊。

我时虽幸脱锋镝，乱后生事无堪营。

移家江上托地主，闲园借得亲锄耕。

春朝起沐日照屋，野卉杂发鸣鹂珝。

思君万里不可见，对此涕泪如盆倾。

有壶当轩忍自酌，有句在卷邀谁评。

走役北郭问消息，一客为我言分明。

君初随例诣阙下，有旨谪徙钟离城。

赍无襄金从无仆，弃家独去何惸惸。

长淮粘天趣前渡，牙眼怖客浮鼍鲸。

到州鞠躬谒太守，脱去官籍侪编氓。

城荒无屋寓来客，旋乞废地诛蓬荆。

异乡何人恤同患，喜有杨子兼徐卿。

日高破灶烟未起，闭户不绝哦诗声。

去年圣恩念逐客，特赐拔拭加朝缨。

敕君赴汴听铨擢，路算旧驿犹千程。

沙河无雨夏云热，茅苇夹岸多蚊虻。

舟中感疠得下泄，刃搅肠腹闻纻嘤。

荒途无药相救疗，伏枕两旬几殒生。

终藉神明佑吉士，疾势渐脱身强轻。

一官署作新郑簿，棒檄已去询田更。

我虽历历听客语，虚实未察忧难平。

初春天子下明诏，欲纂前史罗儒英。

非才亦辱使者召，辞谢不得来南京。

日斜出局访君舍，草满陋巷春泥晴。

入门小女识父友，延拜学诉艰难情。

且云父意念家远，新遣两卒来相迎。

须臾出君寄我札，上有秀句如瑰琼。

自陈前事颇一一，与客旧说无亏盈。

读终呼卒问彼土，卒言几年经战争。

河山萧条县虽小，民少奸诈多淳诚。

春秋古称郐子国，溱洧水活鲂鱼幹。

雌兔咻咻草间走，雄雉角角桑颠鸣。

谷深稀逢种田者，时有射户栖山棚。

霜大赤枣收几囷，剥食可比江南粳。

官来抚民务无事，鞭挂壁上无敲搒。

寒厅吏散独坐肃，远对嵩少当檐楹。

闻之离抱顿舒豁，如吸清露醒朝酲。

便因卒还寄君语，此邑小鲜聊试烹。

幸逢昌朝勿自弃，愿更努力修嘉名。

吾皇亲手拥高篲，洒扫六合氛尘清。

海中夷筐已入贡，陇外户版初来呈。

大开明堂议礼乐，学士济济登蓬瀛。

大庙冬烝荐朱瑟，千亩春藉垂青纮。

用材不肯略疏贱，铢寸尽上天官衡。

况君磊落抱奇器，不异一鹗秋空横。

岂容久屈簿领下，天道始塞终当亨。

文章期君归黼黻，借问报政何时成？

【送证上人住持道场】

緌公昔年住宝坊，龙象蹴踏腾毫芒。

袈裟曾侍玉座旁，万众闤听讲仁王。

弟子如云来四方，朝钟暮鼓鸣高堂。

西归葱岭今几霜，钵传昙师道弥昌。

丛林主教遇圣皇，紫衣朝阙随班行。

上人继吐三叶芳，衲中长系摩尼苍。

人间万念俱已忘，独好游戏谈文章。

我来京师寄禅房，每邀看月开修廊。

手横蝇拂坐绳床，竹间风吹煮茗香。

侍僮触屏睡欲僵，高殿宿鸟惊琅珰。

诗成金磬韵尚扬，清才未必惭支汤。

有时夜剪园韭尝，灯悬西斋雨浪浪。

人生聚散不可常，翩然东游主道场。

道场乃在云水乡，碧澜堂前去路长。

江湖寒缩蛟蜃藏，枫桕正赤橙柑黄。

烟销日出闻渔榔，洲渚宛转山低昂。

萧然瓶锡随经囊，留宿肯恋林中桑。

兵余莫嗟梵宇荒，胜景未逐楼台亡。

寺门无人闭夕阳，芋栗收作山中粮。

好说千偈恢禅纲，麾斥佛祖谁敢当。

我方无用糜太仓，叨逐剑佩趋明光。

醉歌欲觅玄真狂，怀恩未得寻归航。

明朝举首空相望，云飞笠泽天茫茫。

【唐昭宗赐钱武肃王铁券歌】

妖儿初下含元殿，天子仍居少阳院。

诸藩从此拥连城，朝贡皆停事攻战。

岐王已去梁王来，长安宫阙生蒿莱。

天目山前异人出，金戈双举风烟开。

罗平恶鸟啼初起，犀弩三千射潮水。

归来父老拜旌旗，酾酒槌牛宴乡里。

击裘骏马骄春风，锦袍玉带真英雄。

诏书特赐誓终始，黄金缕字旌殊功。

虎符龙节彤弓矢，后嗣犹令赦三死。

尽言恩宠冠当时，天府丹书未逾此。

摩娑旧物四百年，古色满面凝苍烟。

天祐宰相署名在，寻文再读心茫然。

古来保族须忠节，受此几人还覆灭。

王家勋业至今传，不在区区一方铁。

人生富贵知几时，泰山作砺徒相期。

行人曾过表忠观，风雨断藓埋残碑。

【穆陵行】

楼船载国沉海水，金槌昼入三泉里。

空中玉马不闻嘶，日落寝园秋色起。

鱼灯夜灭随户开，弓剑已出空幽台。

髡胡暗识宝气尽，六陵松柏悲风来。

玉颅深注驼酥酒，误比戎王月支首。

百年帝魄泣穹庐，醉骨饮冤愁不朽。

幸逢中国真龙飞，一函雨露江南归。

环佩重游故山月，冬青树死遗民非。

千秋谁解锢南山，世运兴亡覆掌间。

起辇谷前马蹄散，白草无人浇麦饭。

【题美人对镜图】

晓院鹿卢鸣露井，玉人梦断梨云冷。

起开妆閤笑窥奁，月里分明见娥影。

白对犹怜况主家，春风一面恼肠花。

何由铸入青铜内，不遣秋霜换娥翠。

【客舍雨中听江卿吹箫】

客中久不闻丝竹，此夕逢君吹紫玉。

断猿哀雁总惊啼，我亦无端泪相续。

数声袅袅复呜呜，散入寒云细欲无。

愁望洞庭空落木，梦游秦苑总荒芜。

曲中识诉君心苦，不道人听更凄楚。

关山灯下叹羁臣，江浦舟中泣嫠妇。

忆昨阊门费酒赀，玉人邀坐弄参差。

彩霞深院花开处，明月高楼鹤去时。

如今忽在他乡外，风雨寒窗两憔悴。

恨无百斛金陵春，同上凤凰台上醉。

始知嶰谷枯篁枝，中有人间无限悲。

愿君袖归挂高壁，莫更相逢容易吹。

【咏苑中秦吉了】

不独能言异凡鸟，最爱佳名呼吉了。

雕笼几度学鸡鸣，惊起烟花六宫晓。

驾来别院未知迎，先听遥呼万岁声。

愿把春风一杯酒，从今莫听上林莺。

【夏珪风雪归庄图】

江云粘波晚模糊，青山忽失如亡逋。

乾坤莹净冰作壶，春意散入千林枯。

野桥古渡行人无，清响瑟索鸣残芦。

江天万里一老夫，短蓑如蚁舟如凫。

鱼寒入泥不上窳，归来远识渔村孤。

柴门夜叩闻犬呼，径竹压折谁相扶。

山妻自炊稚子沽，不羡炙肉围红炉。

嗟余客游岁屡徂，诗囊随驴走髯奴。

长安何处觅酒徒，飞花扑头帽不乌。

旅舍无梦还江湖，惭对《风雪归庄图。

【夜闻谢太史诵李杜诗】

前歌《蜀道难，后歌《逼仄行。

商声激烈出破屋，林鸟夜起邻人惊。

我愁寂寞正欲眠，听此起坐心茫然。

高歌隔舍与相和，双泪迸落青灯前。

李供奉，杜拾遗，当时流落俱堪悲。

严公欲杀力士怒，白首江海长忧饥。

二子高才且如此，君今与我将何为？

【赠金华隐者】

我闻名山洞府三十六，一一灵迹纪真箓。

金华秀出向东南，远胜阳明与勾曲。

楼台缥缈开烟霞，天帝赐与神仙家。

灵源有路不可入，但见几片流出云中花。

子房之师赤松子，三千年前亦居此。

飞行恍惚谁解寻，漫说至今犹不死。

松花酒熟何处游，瑶草自绿春岩幽。

群羊卧地散如石，老鹿耕田驯似牛。

闻有隐君子，乃是学仙者。

自从入山中，不曾到山下。

世人莫知其姓名，以山呼之不敢轻。

樵夫忽见苦未识，识疑便是黄初平。

嗟我胡为在尘网，远望高峰若天壤。

茯苓夜煮倘许飧，铁杖来敲石门响。

【登金陵雨花台望大江】

大江来从万山中，山势尽与江流东。

钟山如龙独西上，欲破巨浪来长风。

江山相雄不相让，形胜争夸天下壮。

秦王空此瘗黄金，佳气葱葱至今王。

我怀郁塞何由开，酒酣走上城南台。

坐觉苍茫万古意，远自荒烟落日之中来。

石头城下涛声怒，武骑千群谁敢渡。

黄旗入洛竟何祥，铁锁横江未为固。

前三国，后六朝，草生宫阙何萧萧。

英雄来时务割据，几度战血流寒潮。

我生幸逢圣人起南国，祸乱初平事休息。

从今四海永为家，不用长江限南北。

【圣寿节早朝】

天启圣图昌，流虹叶梦祥。

飞龙起江左，战马放山阳。

御柳乘阊阖，仙桃熟建章。

远人陈贡篚，近侍浥炉香。

金镜千秋录，瑶池万岁觞。

小臣歌拜手，尧日正舒长。

【禁中雪】

君王元尚俭，台殿忽琼瑶。

环素凝宫沼，飞花缀苑条。

坊鸡惊曙早，仗马喜寒骄。

金扇开时看，丹墀扫后朝。

台司呈贺表，乐部奉仙谣。

须信阳光近，都先别处消。

【早春侍皇太子游东苑池上呈青坊诸公】

铜辇出纡徐，春宫昼讲余。

戟烦郎将卫，简授大夫书。

草长园鸣鹿，冰开照跃鱼。

从游伴商皓，忝窃愧何如。

【谢赐衣】

胪呼遥捧赐，拜服望蓬莱。

香带炉烟下，光迎扇月开。

奇文天女织，新样内宫裁。

被泽徒深厚，惭无夺锦才。

【西清对雨】

楚台云起远，汉苑雨来微。

晓湿宫城旆，寒沾陛楯衣。

沟中随叶堕，炉畔带烟飞。

坐咏西清暇，君王召对稀。

【夜宿太庙斋宫】

乌散庙堧空，清香肃蠙宫。

太常斋禁密，列祖享仪崇。

井叩铜瓶月，墀鸣玉佩风。

听钟候车驾，庭燎已烔烔

【送秦主客迁侍仪使】

蕃客来曾识，衣冠上国风。

承恩趋北阙，罢直出南宫。

导驾炉烟里，催班漏点中。

时清多奏颂，还向阁门通。

【春日退直呈禁署诸公】

待诏直东华，归休每日斜。

职连词客苑，俸入酒胡家。

檐网长萦絮，庭砖欲过花。

知君未出院，应草侍中麻。

【送张司勋宝庆同知】

乍出司勋幕，还乘别驾车。

按图犹汉地，输布尽蛮家。

山热蛇悬树，江晴鹤浴沙。

郡楼回首处，北斗近京华。

【寓天界寺】

雨过帝城头，香凝佛界幽。

果园春乳雀，花殿午鸣鸠。

万履随钟集，千灯入镜流。

禅居容旅迹，不觉久淹留。

【送前进士夏尚之归宜春】

凄凉庾开府，老去复如何。

故国归鸿少，新朝振鹭多。

菊荒应自叹，麦秀竟谁歌。

相送堪愁思，萧萧楚水波。

【早出钟山门未开立候久之】

关吏收鱼钥，趋朝阻向晨。

忘鸣鸡睡熟，倦立马嘶频。

柝静霜飞堞，钟来月堕津。

可怜同候者，多是未闲人。

【雪夜宿翰林院呈危宋二院长】

偶伴王摩诘，寒宵宿禁林。

院铃风外静，宫漏雪中沉。

绛蜡销吟烛，青绫拥赐衾。

明朝陪贺瑞，银阙晓光深。

【夜逢故郡贺冬至使胡普二博士同宿】

会宿本无期，欣逢两旧知。

问年惊别久，候晓畏朝迟。

寒涩高城漏，阳回上苑枝。

明朝使事毕，归骑又天涯。

【送鲍翰林迁官陕右】

銮坡初罢直，西去惜离群。

载笔唐供奉，褰帷汉史君。

浊流河驿雨，高树岳祠云。

公暇应怀古，登临赋夕曛。

【送曾主簿之平乐】

路出桂江东，乡音想未通。

蛇飞山苦雾，鹏运海多风。

木魅长欺客，花蛮少学农。

县厅何处在，椰叶晚阴中。

【桓简公庙】

荒林惨淡中，石马欲嘶风。

功在山留碣，威存庙挂弓。

饥鸦迎祭客，走鼠骇巫童。

千载宣城道，人怜内史忠。

【送前国子王助教归临川】

去国独依依，羁臣泪湿衣。

梦中燕月冷，望里楚山微。

世变人惊老，身全诏许归。

舟前枫叶落，应到故园扉。

【送潘巡检之闽中】

京师到闽海，秋色几程余。

莎栅山兵守，榕林岛户居。

晓衙鸡应鼓，晚逻骑随车。

清世元无盗，将军好读书。

【送思上人】

名林虽尽废，南去只随缘。

野饭晨留钵，城钟夜到船。

虎驯应畏法，鸟唤不惊禅。

他日期相见，高峰旧塔前。

【宴王将军第】

流水通侯第，行云傍妓台。

雨催牙仗散，风引羽觞来。

曲学移声按，诗随得韵裁。

莫令游宴歇，次第过花开。

【送朱从事之吴兴】

释褐方从宦，青山故郡邻。

草深湖带雨，花暗驿藏春。

鼓聚祈蚕女，舟逢射鸭人。

幕中应待久，徒此惜离辰。

【和友人过采石】

山暝断矶头，猿声两岸愁。

柳间娼女酒，月下估人舟。

擒虎嗟横渡，骑鲸忆醉游。

停桡正怀古，风急苇花秋。

【谑柳】

何恨苦长颦，纤姿妩媚春。

惯愁行路客，羞比舞筵人。

乱叶斜斜雨，狂花衮衮尘。

残蝉来噪日，应落汉潭滨。

【无题】

顾影出中堂，长眉学内妆。

本为戚里妇，不是狭斜娼。

扇扑园中蝶，筝弹《陌上桑。

相逢不敢笑，只恐断君肠。

【京师寓廨（三首）】

谁言旧隐非，静里且相依。

绿树城通苑，青山寺对扉。

官闲休直早，客久梦还稀。

是物春来典，唯存旧赐衣。

几夜频听雨，经春不见花。

蘼芜青渚燕，杨柳白门鸦。

拙宦危机远，工吟癖性加。

闲坊车马少，不似住京华。

寂寞过芳时，幽怀只自知。

袖无投相刺，箧有寄僧诗。

鼠迹尘凝帐，蛙声雨到池。

疏慵堪置散，不敢怨名卑。

【送舒征士考礼毕归四明】

寄语关门吏，休轻尚布衣。

叔孙聊应召，周党竟辞归。

赤日京城远，苍烟海树微。

送君还自叹，老却故山薇。

【送周复秀才赋行李中一物得纨扇】

不画乘鸾女，应怜素质新。

霜机惊落早，风麈尚挥频。

席上曾歌怨，窗间或掩颦。

何如为君子，远路障埃尘。

【送流人】

汉条应偶触，蛮俗未能谙。

海近风多飓，山昏瘴似岚。

行冲哀甸虎，食畏蛊家蚕。

乡国何年返，县知老日南。

【赠张省郎】

汉署早为郎，长游凤沼傍。

鸡知壶水候，马识火城光。

每载趋曹笔，时熏直省香。

边书无一羽，冠盖得翱翔。

【送宿卫将出守邓州】

中郎身领仗，宿卫在承明。

旧射双雕落，新乘五马行。

红云遥魏阙，白水近穰城。

好劝诸年少，春来卖剑耕。

【甘露寺】

胜地江山壮，名林岁月遥。

刹藏京口树，钟送海门潮。

月黑龙光发，天清蜃气销。

何当寻狠石，闲坐话前朝。

【大驾亲祀方丘选射斋宫奉次御制韵】

奠壁方坛晓祝釐，豹竿风动从灵祗。

献符多士歌昌运，扈跸诸蕃睹盛仪。

郊射贯侯初复古，汾祠获鼎未云奇。

山川效静年多谷，神答皇心定有期。

【奉迎车驾享太庙还宫】

鸣跸声中晓仗回，锦装驯象踏红埃。

半空云影看旗动，满道天香识驾来。

汉酎祭余清庙闭，舜衣垂处紫宫开。

礼成海内人皆庆，献颂应惭自乏才。

【晚登南冈望都邑宫阙（二首）】

落日登高望帝畿，龙蟠山下见龙飞。

云霄双阙开黄道，烟树三宫接翠微。

沙苑马闲秋猎罢，天街车斗晚朝归。

明朝欲献升平颂，还逐仙班入琐闱。

秦金不厌气佳哉，紫盖黄旗此日开。

残雪已销褵鹊观，浮云不隐凤凰台。

山如雊下层层出，江自巴中渺渺来。

六代衣冠总尘土，幸逢昌运莫兴哀。

【奉天殿进元史】

诏预编摩辱主知，布衣亦得拜龙墀。

书成一代存殷鉴，朝列千官备汉仪。

漏尽秋城催仗早，烛明春殿卷帘迟。

时清机务应多暇，阁下从容幸一披。

【九日陪诸阁老食赐糕次谢授经韵】

叨陪讲席按词曹，晓禁霜花点素袍。

院贮图书西掖静，云连宫殿北山高。

故园莫忆黄花酒，内府初尝赤枣糕。

最爱凤毛今复见，便令池上一挥毫。

【送沈左司从汪参政分省陕西汪由御史中丞出】

重臣分陕去台端，宾从威仪尽汉官。

四塞河山归版籍，百年父老见衣冠。

函关月落听鸡度，华岳云开立马看。

知尔西行定回首，如今江左是长安。

【吴僧日章讲师赴召修蒋山普度佛事既罢东归送别（二首）】

万人拥坐听潮音，宝刹曾迂玉驾临。

佛法晓敷三藏秘，帝恩春及九原深。

钟山坐处花频雨，练浦归时树欲阴。

拟问楞伽嗟已别，楚江飞锡暮沉沉。

故乡未解识清容，却在金陵阙下逢。

中禁曾分斋钵饭，上方时叩讲筵钟。

一帆细雨迢迢浦，半塔斜阳霭霭峰。

相送师归忽多感，飞云亦恋旧依松。

【清明呈馆中诸公】

新烟著柳禁垣斜，杏酪分香俗共夸。

白下有山皆绕郭，清明无客不思家。

卞侯墓上迷芳草，卢女门前映落花。

喜得故人同待诏，拟沽春雨醉京华。

【金陵喜逢董卿并送还武昌】

兵后匆匆记别离，两年音问不相知。

武昌楼下初来日，幕府门前忽见时。

上国花开同醉少，大江潮落独归迟。

莫嗟握手还分手，此会从前岂有期。

【送易左司分省广西】

朝廷特念远民深，画省分官出桂林。

油幕乍开依汉节，卉衣时到贡蛮金。

四时花发山多暖，半日岚开市尚阴。

虞帝祠前黄竹里，相思莫听鹧鸪吟。

【送王检校珣赴北平】

十年同舍客京华，看遍龙河寺里花。

才进史书朝日下，便纡官绶去天涯。

平芜远塞秋驱骑，衰柳遗宫晚噪鸦。

莫道穷边成久别，待君归草玉堂麻。

【京师秋兴次谢太史韵】

柳外秋风起御河，京华客子意如何。

伎同北郭知应滥，俸比东方愧已多。

梁寺钟来残月落，汉宫砧断早鸿过。

不材幸得同趋阙，几度珊珊候晓珂。

【送祠江渎使者】

源发岷峨万里通，函香迢递问斋宫。

神驰白马灵光近，祝奉玄牲礼秩崇。

驿下换船潮涌日，庙前沉璧水回风。

重烦使者徼多福，南国无疵黍稌丰。

【送叶判官赴高唐时使安南还】

铜柱崖前使节过，贡随归骑入京多。

一官暂遣陪成瑨，片语曾烦下赵陀。

晓拜赐衣辞绛阙，秋催征棹渡黄河。

政余好赋登临咏，闻说州人最善歌。

【衍师见访钟山里第】

风雨孤舟寄一僧，远烦相觅到金陵。

青衫愧逐尘中马，白拂看麾座上蝇。

事去南朝犹有恨，梦归北郭已无凭。

文章何用虚叨禄，只合从师问上乘。

【寄题安庆城楼】

层构初成百战终，凭高应喜楚氛空。

山随粉堞连云起，江引清淮与海通。

远客帆樯秋水外，残兵鼓角夕阳中。

时清莫问英雄事，回首长烟灭去鸿。

【送郑都司赴大将军行营】

上公承诏出蓬莱，立马风烟万里开。

赐履已分无棣远，舞戈还见有苗来。

牙前部曲多收绩，幕下宾僚更倚才。

后夜军门知子到，郎星应是近三台。

【送朱谢二博士进贺冬至表赴京师听宣谕毕还吴】

驿骑双驰捧绿章，都门逢旧喜洋洋。

小儒方幸瞻天近，远使初来贺日长。

仗下丹墀晴雪尽，朝回紫陌晓尘香。

承宣归去难留驻，乞报平安到故乡。

【送丕上人还四明育王寺】

解夏还寻旧寺栖，满船黄叶过长溪。

袈裟影入秋山远，舍利光悬夜塔低。

鹅识讲时常绕听，猿知定后不惊啼。

却惭扰扰尘中客，觉路如今去尚迷。

【送吴生赴汴省其父指挥】

都亭槐雨净朝埃，彩服逢秋试剪裁。

定远未归双节在，孝廉初去一船开。

城依梁苑烟中闭，河绕隋堤树里来。

家庆拜余寻旧迹，夕阳骑马过繁台。

【客舍夜坐】

楼角声残锁禁城，灯花半落夜寒生。

啼鸦井上惊风散，残雪窗前助月明。

清世莫嗟人寂寞，中年渐怯岁峥嵘。

酒杯诗卷吾家物，客裹相亲倍有情。

【送郑山人听宣谕后归东阳】

閤门传诏山人拜，清晓蓬莱望彩霞。

布褐朝天才赴阙，蒲帆带雨又还家。

沈侯咏罢楼沉月，婺女妆残庙掩花。

无限朝廷仁恤意，殷勤归向老农夸。

【春来】

客愁拟向春来减，春到愁翻倍旧时。

走马已无年少乐，听莺空有故园思。

日光皛皛浓熏草，风力扬扬缓堕丝。

辟历沟南酒家路，共谁来往问花枝。

【送贾文学以郡荐赴礼部试毕归吴】

匹马都门候晓开，吴公新荐贾生来。

郡中方待传经业，阙下先称射策才。

寒食杏花江店雨，春衣柳絮驿程埃。

惭予东掖叨陪讲，难把长干送别杯。

【休沐日期衍公游北山不果独卧斋中】

休沐欣逢一日闲，拟邀禅客共登山。

两筇未许寻萝径，孤枕应须掩竹关。

历历远峰尘土外，萧萧深屋草莱间。

安眠却胜清游乐，觉看斜阳燕子还。

【送内兄周谊还江上】

忆奉纶音趋赴朝，曾烦远送过枫桥。

云山方恨成睽阻，雪夜俄来件寂寥。

吴苑疏钟沉晚树，楚江归雁逐寒潮。

情亲海内如君少，敢惜离魂为一销。

【夜闻吴女诵经】

云窗月帐散花多，闲读金经夜若何。

娇舌乍弹莺学语，芳心已定井销波。

尼师曾教青莲偈，女伴徒为《白苎歌。

听处若迷空色相，应须愁杀病维摩。

【送赵史君致仕归别业】

久仕江湖白发长，今年得许乞身章。

吏收封印朝辞郡，人贺悬车晚在乡。

家箧已添新著稿，官衫未歇旧熏香。

南风别墅初归处，应坐肩舆看种秧。

【游南峰寺有支遁放鹤亭】

每向人间望碧峰，石门今得问幽踪。

路缘风磴泠泠策，寺隔烟萝杳杳钟。

窗下鸟来多堕果，亭前鹤去只高松。

一龛愿借依香火，莫道诗人非戴颙。

【次韵杨署令雨中卧疾】

双桐分荫晓池清，乍喜新晴觉病轻。

蛛曳林风吹欲断，鹭经沙雨洗偏明。

吟多稍怯临窗写，卧久浑忘出市行。

不道春归逾一月，起闻歌鸟尚疑莺。

【送胡簿之阳朔】

几年桂馆去人稀，白发怜君独远违。

过海定寻回估舶，出京才脱旧儒衣。

祠羞荔子传巫语，县闭榕阴放吏归。

亦欲居夷嗟未得，漫看鸿鹄向南飞。

【谒甫里祠】

衣冠寂寞半尘丝，想见江湖独卧时。

遁迹虚烦明主诏，感怀犹赋散人诗。

钓鱼船去云迷浦，斗鸭阑空草满池。

芳藻一杯谁为奠，鼓声只到水神祠。

【送恩禅师弟子勤归开元寺】

山衲经寒补杂缯，白云高寺遍寻登。

法身已见浮来佛，宗旨曾传化去僧。

归过江城谁施饭，定依旧院自悬灯。

明朝应恨千峰阻，欲问楞伽已不能。

【辞户部之命东还始出都门有作】

诏贰民曹出禁林，陈辞因得解朝簪。

臣材自信元难称，圣泽谁言尚未深。

远水江花秋艇去，长河宫树晓钟沉。

还乡何事行犹缓，为有区区恋阙心。

【归吴至枫桥】

遥看城郭尚疑非，不见青山旧塔微。

官秩加身应谬得，乡音到耳是真归。

夕阳寺掩啼乌在，秋水桥空乳鸭飞。

寄语里闾休复羡，锦衣今已作荷衣。

【送徐山人还蜀山兼寄张静居】

我因解绂远辞京，君为修琴暂入城。

偶尔相逢春酒熟，飘然忽去暮烟生。

山头学啸犹闻响，世上留诗不写名。

西涧烦询张静者，年来注《易几爻成。

【寄题内弟周思敬野人居】

野人何处是幽栖，闻在天随旧宅西。

半屋图书春落蠹，一村花柳昼鸣鸡。

分泉自给烹茶水，待雨惟耕种药畦。

日暮扁舟欲相访，恐惊鸥鸟过前溪。

【徐记室谪钟离归后同登东丘亭】

同上高亭一赋诗，喜逢君是谪归时。

不然此日登临处，应望天涯有远思。

【将赴金陵始出阊门夜泊（二首）】

乌啼霜月夜寥寥，回首离城尚未遥。

正是思家起头夜，远钟孤棹宿枫桥。

烟月笼沙客未眠，歌声灯火酒家前。

如何才出阊门外，已似秦淮夜泊船。

【舟次丹阳驿】

沽酒来寻水驿门，邻船灯火语黄昏。

今朝始觉离乡远，身在丹阳郭外村。

【正月十六日夜至京师观灯】

天街争唱《落梅歌，绛阙珠灯万树罗。

莫笑游人来看晚，春风还似昨宵多。

【夜闻雨声忆故园花】

帝城春雨送春残，雨夜愁听客枕寒。

莫入乡园使花落，一枝留待我归看。

【早至阙下候朝】

月明立傍御沟桥，半启宫门未放朝。

驺吏忽传丞相至，火城如昼晓寒销。

【春日寄张祠部】

乌衣巷口燕来时，杨柳风多纮酒旗。

远客金陵游伴少，看花惭比去年迟。

【宫女图】

女奴扶醉踏苍苔，明月西园侍宴回。

小犬隔花空吠影，夜深宫禁有谁来。

吴中野史载季迪因此诗得祸，余初以为无稽，及观国初昭示诸录所载李韩公子侄诸小侯爰书及高帝手诏豫章侯罪状，初无隐避之词，则知季迪此诗盖有为而作。讽谕之诗，虽妙绝古今，而因此触高帝之怒，假手于魏守之狱，亦事理之所有也。论者详之。

【左掖作】

小殿珠帘散柳丝，东宫初退讲筵时。

不材未敢修封事，把笔闲题应教诗。

【雨中登天界西阁】

青山楼阁楚江东，身在苍茫晚色中。

故国自遥难望见，不关春树雨溟蒙。

【吴中亲旧远寄新酒（二首）】

双壶远寄碧香新，酒内情多易醉人。

上国岂无千日酿，独怜此是故乡春。

为念春来客思悲，欲教一醉对花枝。

那知饮量新来减，不似江亭看妓时。

【宿圆明寺早起】

客起灯前梦尚迷，满楼残月晓风西。

应知野寺非山店，只听钟声不听鸡。

【送郭省郎东归（二首）】

金陵儿女踏春阳，金陵客子正思乡。

一杯况复春将去，目断飞花江水长。

桃叶渡头闻唱歌，孤帆欲发奈愁何。

君归是我来时路，山水无多离思多。

【四月朔日休沐雨中】

送春风雨苦潺潺，得告今朝免缀班。

卧听鸠啼花落尽，此身如在故园间。

【送哲明府之新淦】

花落春衫试剪裁，石头城下楚帆开。

凭谁为报清江吏，麦雉鸣时县令来。

【逆旅逢乡人】

客中皆念客中身，唯汝相逢意更亲。

不向灯前听吴语，何由知是故乡人。

【寄丁二侃】

江头斜日草初薰，日断归鸿隔楚云。

旧日因居相近住，每思家处独思君。

【题虞文靖公书所赋鹤巢诗后】

玉堂罢直发如丝，华盖当头戴笠时。

丁令去来沧海变，人间零落鹤巢诗。

【戴叔鸾入夏江山图】

归隐初辞荐辟章，西风黄叶满车箱。

青牛只识山中路，不是无心向洛阳。

【客中忆二女】

每忆门前两候归，客中长夜梦魂飞。

料应此际犹依母，灯下看缝寄我衣。

【晚晴远眺】

楚天无物不堪诗，登眺唯愁动远思。

秋树江山人别后，夕阳楼阁雨晴时。

【寄徐记室】

惆怅江东日暮云，我来君去苦离群。

不知此日君思我，还似当时我忆君。

【寄家书】

底事乡书累日修，路长唯恐有沉浮。

还忧得到家添忆，不敢多言客里愁。

【闻人唱吴歌】

楚人不解听吴歌，我独灯前感慨多。

记得通波亭下路，画船归去雨鸣荷。

【雨中过山】

春云晻霭涧奔浑，风雨行人过一村。

不似家山深竹里，乳鸠啼午未开门。

【题画】

落日青山影在沙，镜湖波净过荷花。

云间树底参差屋，借问谁家是贺家？

【得故人书知未入京因寄】

曾约春深到凤台，君今不到只书来。

满椷离恨床头放，一度相思一展开。

【题王翰林所藏画兰】

春到怀王旧渚宫，沙棠舟去水烟空。

孤丛不有幽香发，应没江边百草中。

【不见花】

看花无计作闲身，尘土余杭暗度春。

不见花开莫惆怅，花飞还得免愁人。

【寒食逢杜贤良饮】

杨柳无烟江水长，邻家风雨杏饧香。

逢君共把金陵酒，忙却今朝在异乡。

【风雨早朝】

漏屋鸡鸣起湿烟，蹇驴难借强朝天。

却思春水江南岸，闲听篷声卧钓船。

【读韦苏州诗】

扫阁焚香昼卷帷，绿槐疏雨夏初时。

客忧何物能消遣，一帙苏州刺史诗。

【晚过青溪】

王谢池台两岸空，水禽争哢夕阳中。

丽华妖血流难尽，化作荷花别样红。

【黄荃子母兔】

阳坡日暖眼迷离，芳草春眠对两儿。

谁道姮娥曾作伴，广寒孤宿已多时。

【西园即事】

绿池芳草满晴波，春色都从雨里过。

知是邻家花落尽，菜畦今日蝶来多。

【吴别驾宅闻老妓陈氏歌】

白发相邀出后厅，莫辞为唱《雨霖铃。

如今人尽怜年少，谁肯同来特地听。

【出郭舟行避雨树下】

一片春云雨满川，渔蓑欲借苦无缘。

多情水庙门前柳，遮我孤舟半日眠。

【己亥初度（时年三十四）】

风雨空斋诵蓼莪，今年初度客中过。

人生七十寻常寿，未过还怜一半多。

【二乔观兵书图】

共凭花几倚新妆，玉女《阴符读几行。

铜雀那能锁春色，解将奇策教周郎。

【期袁卿见过因出失值寄诗谢之】

非关远出负幽期，自是江边枉棹迟。

谁道空回君恨切，未应如我到家时。

【宿蟾公房】

一禽不鸣深树烟，明月下照高僧禅。

独开西阁咏清夜，秋河欲堕山苍然。

【陌上见梅】

陌头一树带风沙，零落寒香日欲斜。

车马纷纷谁暇看，当年只合种山家。

【东归至枫桥】

故人当日送登畿，此地停舟醉落晖。

惭愧临河旧攀柳，尚留青眼看人归。

【江行】

家家渔网映回桥，春水初生没树腰。

客路江南烟雨里，绿芜芳草恨迢迢。

【戏和徐七见寄卧闻邻槽酒声之作】

春泻邻槽入夜闻，远疑泉响隔松云。

题诗为问醒眠客，几滴还能醉得君？

【见燕至】

初来如报社前春，好宿茅檐伴客身。

莫入江南旧庭院，杏花风雨总无人。

【背面美人图】

欲呼回首不知名，背立东风几许情。

莫道画师元不见，倾城虽见画难成。

【对梨花】

素香寂寞野亭空，不似秋千院落中。

卧对一枝愁病酒，清明今日雨兼风。

【和杨余诸君在谪中忆往年西园听歌】

花落名园罢醉游，故人无复旧风流。

吴乡莫叹无歌听，若使闻歌意更愁。

【重过南寺寻悟公不值】

我是钧天梦觉人，忆来松下是前身。

老僧何去袈裟在，落叶斜阳满室尘。







甲集第五之上




○楼东赋

玉鉴尘生，凤奁香殄。懒蝉发之巧梳，闲楼衣之轻练。苦寂寞於蕙宫，但凝思乎兰殿。信飘落之梅花，隔长门而不见，况乃花心飏恨，柳眼弄愁。暖风习习，春鸟啾啾。楼上黄昏兮，听凤吹而回首；碧云日暮兮，对素月而凝眸。温泉不到，忆拾翠之旧游；长门深闭，嗟青鸾之信修。忆昔太液清波，水光荡浮，笙歌燕赏，陪从宸旒。奏舞鸾之妙曲，乘画鹢之仙舟。君情缱绻，深叙绸缪。誓山海而长在，似日月而无休。柰何嫉色庸庸，妒气冲冲，夺我之爱幸，斥我於幽宫。思旧欢之莫得，梦相著乎朦胧，度花朝与月夕，若懒对乎春风。欲相如之奏赋，柰代才之不工。属愁吟之未尽，已响动乎疏钟。空长叹而掩袂，踌躇步於楼东。


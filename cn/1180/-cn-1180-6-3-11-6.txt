六


殷人之俗，先鬼而后礼。其治天下多言鬼神。盘庚迁都，所以谕其臣者，率言其先世祖宗佐命成功之事，若其子孙不能忠于国家，则其先祖之灵必且请命于天，降之灾罚。高宗欲相傅说，恐人心不服，则托言梦赉，以儆动之。箕子，殷人也，其言五行征应，颇涉窈冥，遂启后世穿凿傅会之谬。至以“稽疑”、“卜筮”之事，与八畴并列，又为失伦。若言建皇极，敬五事，兼三德，用八政，则诚万世治天下之大经大法也。大抵神道设教，用以诱导愚俗，阴翊皇度，圣人所不废。智者唯心知其意，而毋泥其说，则可谓明也已矣。






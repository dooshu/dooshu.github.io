释正觉　送慧禅人往上江糴麻米

石霜拈处最分明，万万千千一粒生。

归日饭香穿鼻吼，相呼作舞下堂行。

释正觉

释正觉　送慧禅人往上江糴麻米

云门糊饼赵州茶，里许明明著得些。

公案见成知味底，一千二百衲僧家。

释正觉

释正觉　送慧禅人往上江糴麻米

解开篾束肚皮宽，子去谁忧甑釜寒。

云水相迎船到岸，饱丛林事不相瞒。

释正觉

释正觉　送慧禅人往上江糴麻米

芦华明月水茫茫，激箭风舟破冷光。

亲到庐陵酬米价，那时开口便相当。

释正觉

释正觉　送慧禅人往上江糴麻米

去去西江趁便风，丁宁底事语庞公。

归来定是通身饭，直下人人识已躬。

释正觉


○允宰臣请御丹凤楼上尊号敕

没陷河湟，百有馀岁，中原封界，咫尺戎疆，累圣含容，久劳征戍。伏思元和中，将摅宿愤，常欲经营，属诛锄叛臣，未暇收复。今则恭行先志，克就前功，不远徵兵，不劳财力。二州之外，兼得七关，又取维州，粗成边业。尚以息人解甲，未收山外诸州，且以肆眚申恩，所以颁示天下。其御楼依所乞。


○授卢怀慎黄门监制

古称纳言，亦号常伯，厥命惟允，朕之股肱，俾乂成绩，聿归良辅。黄门侍郎同紫微黄门平章事卢怀慎，气实温厚，生於蓟北，年始英妙，出相山东，王佐所期，人师攸属。考彼扬历，多所献替。学以充其忠谠，才以运其清明，所谓许国忘身，立朝正色。有仲山甫之节，成管夷吾之能，故其道弥尊，其心益下。可以辅我王度，弼於朕躬，用增辉於侍帷，宜拜宠於参乘。可检校黄门监，散官黄门如故。


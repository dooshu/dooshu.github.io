王奕　呈申屠御史忍斋二首

世家矫矫汉申屠，博古能今命世儒。

豪杰雅知真北学，扶摇久已作南图。

扬州台近催骑鹤，阚水秋深尚忆鲈。

好载白云同一出，檐头新港即荣涂。

王奕

王奕　呈申屠御史忍斋二首

壮游久负子长才，斥鷃几成困草莱。

千载幸逢皇极运，两生端为圣门来。

谁知白发余年健，得共黄花笑口开。

明日西风归棹远，怀人空忆古樽罍。

王奕


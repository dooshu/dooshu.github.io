○疏勒镇军大使左骁卫将田慎状称安西路远沙碛极深国家镇遏甚为劳弊一住十年死亡殆尽欲益反损请停四镇（左右骁卫二条）

狼望萧条，龙堆莽荡。迤逦白兰之表，迢递苍松之外。傍通鬼域，远绝人区。绵亘三十六蕃，经过数万馀里。公主远嫁，徒闻黄鹄之歌；高昌入朝，即动金驴之唱。陈汤斩首之烈，遥靖郅支；班超定远之踪，俯临蒲海。戊已校尉，镇靖遐荒；都护羌夷，招携异域。

田慎名参越骑，位典戎韬，仗节乌垒之前，扬旆绛宾之右。不能因利乘便，蹑充国之英规；矫制申功，展陈汤之盛绩。羸师远入，追广早以长驱；煮弩充饥，慕耿恭之无退。岂得暂辞艰弊，不顾宏图。才住十年，即停四镇？功无缩地，阻境界於边庭；虚奏闻天，失威严於大国。遂使皇威旷荡，莫渐於流沙；圣泽滂沱，不行於近碛。区区炎汉，犹拓土以开垣；赫赫隆唐，拟抽边而削地。诚合解退，以肃朝章，所请无端，告记为允。


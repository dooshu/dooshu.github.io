考试贡举人毕谢赐宴状

右臣等伏蒙圣慈以臣等考试贡举人毕就学士院赐酒食者诸侯贡士式副於旁求万乘临轩载加於慎选幸备抡材之数媿无刈楚之能瞻咫尺之天顔徒增殒越仰躬亲於日昃莫奉畴咨汉庭已覩於决科周室允称於多士但庆文明之盛诚慙品藻之工敢期特就深严俯颁宴劳分萐莆之盛馔美极八珍沾玉斚之醇醪醉期千日唯负属厌之媿曷酬慈惠之仁


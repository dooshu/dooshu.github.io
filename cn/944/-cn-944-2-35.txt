送客不及

刘筠

青门祖帐曙烟微。片席乘流鸟共飞。曲岸马嘶风袅袅。短亭人散柳依依。灞陵目断犹回望。楚水魂销为送归。祇自河梁传怨曲。洛尘千古化征衣。

钱惟演

桥阔川长恨已多。斑骓嘶断隔云罗。遥山几迭迷朱旆。芳草经时驻玉珂。高鸟可能追夕照。绿杨空自拂微波。短辕白鼻何由得。目送层楼一雁过。

刘筠

日上旗亭第五重。百壶春酿与谁同。黄山远隔奔霄骑。紫塞孤飞避弋鸿。湘竹几时休染泪。楚旌终日自摇风。此情不及歌杨柳。一尺鱼书万水中。


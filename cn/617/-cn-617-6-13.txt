安心


【原文】

余自四十五岁以后，讲求安心之法。方寸之地，空空洞洞，朗朗惺惺，凡喜怒哀乐、劳苦恐惧之事，决不令之入。譬如制为一城，将城门紧闭，时加防守，惟恐此数者阑入。近来渐觉阑入之时少，主人居其中，乃有安适之象矣。

养身之道，一在慎嗜欲，一在慎饮食，一在慎忿怒，一在慎寒暑，一在慎思索，一在慎烦劳。有一于此，足以致病。安得不时时谨慎耶！

张敦复先生尝言：古人读《文选》而悟养生之理，得力于两句，曰：“石蕴玉而山辉，水含珠而川媚。”此真是至言。尝见兰蕙、芍药之蒂间，必有露珠一点，若此一点为蚁虫所食，则花萎矣。又见笋初出，当晓，则必有露珠数颗在其末，日出，则露复敛而归根，夕则复上。田间有诗云“夕看露颗上梢行”是也。若侵晓入园，笋上无露珠，则不成竹，遂取而食之。稻上亦有露，夕现而朝敛，人之元气全在乎此。故《文选》二语，不可不时时体察，得诀固不在多也。

余之所居，仅可容膝，寒则温室拥杂花，暑则垂帘对高槐。所自适于天壤间者，止此耳。然退一步想，我所得于天者已多，因此心平气和，无歆羡，亦无怨尤。此余晚年自得之乐也。



【注释】

阑入：指擅自闯入。



张敦复：张英（1637-1708），字敦复，号乐圃、倦圃翁，安徽省桐城人。康熙六年（1667年）进士，清代名臣。官至文华殿大学士兼礼部尚书。著有《笃素堂诗集》《聪训斋语》等。



田间：钱澄之（1612-1693），字饮光，晚号田间老人。安徽省桐城人。与顾炎武、吴嘉纪并称清初江南三大遗民诗人。



侵晓：拂晓。






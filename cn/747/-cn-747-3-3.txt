○平辅公祏大赦诏

自有隋失驭，盗贼交侵，四海群飞，六合云扰。上天降鉴，爰命朕躬，戡定凶灾，廓清宇县。然而江湖之外，水乡僻远，向化之民，未能自达。逆贼辅公祏，驱扇凶丑，蚁聚蜂屯，侵虐黎民，扰动城邑。朕悯兹涂炭，义在吊抚，命彼偏师，聊申薄伐。沿流而下，应机雷克，氛祲清荡，遐迩乂宁，文轨大同，朝野咸庆。今朱明戒节，时方长育，宜顺天心，播兹仁惠，可大赦天下。自武德七年四月一日昧爽已前，大辟罪已下，已发露未发露，击囚见徒悉原免。其犯十恶劫贼，官人枉法受财，主守自盗，及常赦不免，流已上道者，并不在赦例。亡命山泽，挟藏军器，百日不首者，复罪如初。其江州道行军，经途悠远，非无劳倦，应供运转，及从军之内，有犯除解官人立勋效者，并复官爵，仍依本品，随才处分。扬越之民，新沾大化，见在民户，给复一年。其与贼同心，共为逆乱，非被迫胁，情状难原者，不在此例。


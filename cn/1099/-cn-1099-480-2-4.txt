○與徐耀玉職方 【 計安西虜】

往者事不謀始、輕啟戎端、鬪西虜以趂東虜之謀、使得乘隙弄兵、壓我邊關。是以三月內、乞酌東西虜情疏、有西虜之釁不可深北關之援不可斷、東虜之計不可墮之說、葢西事不結。則東謀不寢勢也。亡何、貴衙門有復款之議、而軍門亦遺僕書云、插漢諸酋、俱聽薊門撫款、復差通官往諭虎墩兔罕、及黃台吉拱兔三大酋、為遼講款、竊意西事可得收拾、東虜亦將弭伏、而地方厚幸矣、且西事之該收拾、不但於東虜有關係也、即以西夷論、朵顏衛賴蟒諸酋、未有罪於遼也、今年亦疑畏不來領賞、問之則曰、拱兔以遼東殺伊熟夷為我河流口事所累、若伊款未就、而我先領賞、伊必以兵加我、不敢不候彼款消息、以為進止、是拱兔之事。與賴蟒相連。為拱兔而併携賴蟒。非計也。錦義諸夷。惟小歹青最狡最強。屢欲向寧前插賞一分。而馬道拒之。欲搶寧前而拱兔又沮之。不得如意久矣。自殺降事出。歹酋因而激怒拱酋曰。叔屢沮我搶。今偏殺叔夷願以兵助叔必報。若款不如死。又使人挾寧前曰。拱兔款事。非我主張不可得。許我賞我必成之時該道不從而拱酋恐分巳賞。亦不欲其預事。若不許。則拱酋之望絕。必借歹酋之兵以犯我而且倚歹酋為重以挾我矣。款成而歹酋索謝。則供賞之外。復添一賞。欵不成而連兵入犯。則不惟拱賞斷。歹賞亦斷。是拱兔之事。又與小歹青相連。絕拱兔而至併絕歹酋。非計也軍門通官、諭虎墩兔罕、罕曰拱兔是箇好人、東邊無故殺他夷不償他命、如何回首、今一面使人傳諭、如不聽我、秋間自家到關口、與他講處、是拱兔之事。又與虜王子相連。為拱兔而惹一王子。又非計也。此西事之所以當急急收拾也。


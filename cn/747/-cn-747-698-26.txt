○赐张仲武诏

敕仲武：周于，省表，知可汗犹有疑惧，近日移营。卿自总戎麾，累剪狂寇，英威所震，桀骜皆从，仁义所绥，降附相继。昨者可汗来依塞表，已在彀中。岂谓黠虏之奸心，尚怀翻覆，柔服之际，又此遁逃。远揣虏情，必终难保信。昔去病深入大漠，方殄獯戎；近李靖再袭穹庐，始擒颉利。况卿伐谋制胜，才出古人。宜选练劲兵，掩其无备，使吕嘉怀贰而受首，孟获虽纵而必擒，特立奇勋，永光千古。朕已令刘沔旋师，却入东境，候卿本道成功，即令归镇，经略之事，全以付卿。须及塞草未青，虏骑方困，一举便克，使无孑遗。卿先发马步一万人，於大界原防戍，今缘可汗入卿掌握，已在网罗，岂得更屯精兵，守无用之地，即宜追赴本道，同力剪除。缘卿师旅至多，费用尤重，其出界粮料，已令所司依前支给。卿宜勉於拘，以副朕怀。








○授韦博淄青节度使制

门下。乃眷营邱，表於东海。富强号千乘之国，繁杂聚四方之人。假上将之威权，壮中军之垣翰。将畴阃寄，必在信臣。守尉卫卿韦博，文苑腾芳，儒林擢秀。襟灵旷远，风度详闲。周通爰表於器能，强济式彰於事任。早以重价，践迁清途。谏垣流謇谔之名，通邑擅神明之称。顷自移曹九棘，缓步八砖。冲澹安身，卷舒惟道。应兹图任，允叶佥谐。懿彼全齐，实为右壤。禹贡别九州之盛，海滨综五郡之雄。昔周命太师，汉封韩信。启土用申於带砺，分茅克懋於藩维。选任之隆，古今攸重。於戏！平仲尽规之节，夷吾当俗之方。经堂阜而徽猷可循，指牛山而忠谠如在。馀波未泯，遗爱斯存。礼节既洽於里闾，风谣尚传於古老。为政之暇，无忘谘询。盛铁马於师坛，帖金貂於骑省。膺成命，勉服宠光。


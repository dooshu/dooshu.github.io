【后汉太尉刘宽碑一〈中平二年〉】

右汉《太尉、车骑将军、特进、逯乡昭烈侯刘公碑》。公讳宽，有两碑，皆在洛阳，余家《集录》皆得之。其一故吏李谦所立，而此碑门生殷包等所立。其所书与李谦等所载不异，惟汉隶难得，当录。汉公卿卒，故吏门生各自立碑，以申感慕，惟见于此。今人家碑碣，非其子孙则他人不为立也。治平元年六月十四日书。


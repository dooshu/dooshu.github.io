○授韦贯之尚书右丞平章事制

门下：弼成大化，参叙彝伦，克光元首之明，其服股肱之任。朕所以不自暇逸，务求贤能，式重舟楫之才，以宏经济之道，畴若予志，佥谐乃公。中大夫守尚书右丞上轻车都尉赐紫金鱼袋韦贯之，清明在躬，礼乐之器，蕴珪璋特达之德，茂廉正博雅之规。静而知微，动必有守，凡践列位，备闻嘉猷，当官而行，临事能断，道可镇於风俗，望弥积於朝伦。是宜和靖阴阳，纪纲邦国，命作心膂，列於台阶。夫能虑四方，揆百事，爱利万物，辨论群材，示公忘私，时乃之职。而况图靖藩服，系在庙谟，尔惟顺下以训人，奉上以宣力，因众功而致用，熙众志以为心。朝夕献可否之诚，经纶厎文武之绩，祗膺厥命，勿懈于时。可守尚书右丞平章事，散官勋如故。


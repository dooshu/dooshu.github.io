◇致傅琰书

贫道栖荆累稔，年衰疹积，厌毒人喧，所以远托岷界，卜居斯阜。在广阳之东，去城千步。逶迤长亘，连垒叠岭，岭开四涧，亘列五峰，抱郭怀邑，回望三方，负峦背岳，远瞩九流。以去年四月二十三日创功覆篑，前冬至此，访承尔日正是陛下龙飞之辰。盖闻道配太极者，嘉瑞自显；德同二仪者，神应必彰。所以河洛丙有周之兆，灵石表大晋之征。伏谓兹山之符验，岂非齐帝之灵应邪？檀越奉国情深，至使运属时征，不能忘心，岂能遗事。辄疏《山赞》一篇，以露愚抱。赞曰：

峨峨齐山，诞自幽冥，潜瑞几昔，帝号乃明。岑戴圣字，兆祚休名，峦根云坦，峰岳霞平。规岩拟刹，度岭缔经，创工之日，龙飞紫庭。道侔二仪，四海均清，终天之祚，岳德表灵。（《释藏》驱二，《高僧传》八，又尹八。）


◇答刘绰问

河南尹丞刘绰问曰：「士孙德祖以乐陵太守被书迁陈留，已受印绶，迎吏虽未至，左右已达，未入境而亡。不知乐陵送故吏当持重乎？陈留迎吏当持重乎？」河南尹司马芝答曰：「德祖见陈留太守，故乐陵守耳。乐陵吏以旧君服，复何疑也？」（《通典》九十九）

刘绰难云：「虽去乐陵，其义未绝，陈留虽迎，其恩未加。今使恩未加而服重，恩未绝而服轻乎？《礼》『娶女有吉日而女死，婿齐衰而吊，既葬除之。』谓乐陵宜三年矣。」芝答：「德祖已受帝命，君名已定，乃欲以成名之君，比未成之妇，何邪！」（同上）

绰又难：「陈留之吏，既未相见，而使三年，是责非时之恩。《礼》云：『仕而未有禄，违而君薨，弗为之服，明服以恩，不以名也。』」（同上）



卷二十七·魏二十七


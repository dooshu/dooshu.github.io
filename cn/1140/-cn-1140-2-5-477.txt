王春如同年令宁都

近岭梅花照眼初双江南畔好驱车蛮陬鞞鼔知方定山县行歌治有余地大人家满岩谷年登壤赋益军储金精石室多栖遁倘肯论文式草庐【易堂魏冰叔诸子读书金精】阮怀携酒馔就发若客馆夜集【同大可雪怀】

邸舍曲坐如山堂怪君别久顔未苍从教下榻有知已那免回头思故乡小酌客中何烂漫高谈夜半转猖狂灯残歌罢各回骑皎皎寒星天欲霜

得阮怀见和夜集诗有合并今夕当还乡之句因忆故乡诸游好【谓缉生雨若渊公方邺定九朕虞耦长】

素交何日集山堂独对清樽见老苍战垒频惊从久客浮云相聚各思乡真仙名障谁能尽【仙有九障名居其一】才子饥驱转易狂长忆踏歌人影乱谢公楼畔月如霜


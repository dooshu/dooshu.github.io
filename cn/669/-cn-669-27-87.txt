87　樂廣客蛇影與杜宣事同


樂廣客蛇影，與風俗通所載杜宣事同。

【閻按】風俗通義：劭祖彬爲汲令，賜主簿杜宣酒，感壁上弩影而致疾。尤詳于晉書。

【元圻案】宋戴埴鼠璞云：「大率奇事易失實，虎石、蛇盃，意義略同，皆有二出。漢書：李廣出獵，見虎，射之没矢，視之石也，射不入矣。韓詩外傳：熊渠子夜見虎，射之，没金飲羽。下視知石，復射，矢摧無跡。晉書：樂廣賜客酒，盃中有蛇，既而疾。廣意廳壁角影，復置酒，客頓愈。風俗通：應彬請杜宣酒，盃中如蛇，宣得疾。後於故處設酒，蛇乃弩影耳，意遂解。二事於人名俱不合，未知孰是。」〇樂廣事見本傳，應彬事見風俗通怪神篇。






◎实心教学

侯官谢退谷学博曰："今人读书多不免于处馆，或以为迫于贫而妨于学，其实非也。既处馆，则当以误人子弟为忧，如教童子读四书、读经书必与讲解，自家不了然于口，不得不先自用心研究。且有看书时自谓已晓，及至与人讲解，反觉口中辞理不顺者，则又不得不加研审一番。如此反覆，则弟子所得者仅二三分，而师之所得已六七分矣。惟身虽处馆，而以子弟之功课为厌物，苟且了事，频年处馆弟子无得，师亦无聊，不数年间，以求馆之难为怨望矣。故贫士处馆而立身行已于此觇焉，前程通塞于此定焉。圣人不厌不倦，是彻上彻下之事以圣人为之，终身不过如是。"以初入门学者为之，亦必如是。"此言最为确切。


舒岳祥　将别棠豩遗仲素季厚昆仲

新交胜旧交，生别犹死别。

饥魂散欲飞，愁肠郁以结。

去信诚两难，主客新握别。

家山杳何许，千丈高巀巐。

试登黄甘望，百里见积雪。

我畑无储粟，我箧无重褐。

妻孥幸团栾，忘此饥与渴。

倚君为大厦，顾我颜色悦。

无家未易归，无产难久歇。

乡校著我名，免在编氓列。

麦田望有秋，桑叶行可掇。

贳赀延余年，空囊谁负窃。

不敢久累君，去去春二月。

为我谢王戴，徽音无断绝。

舒岳祥


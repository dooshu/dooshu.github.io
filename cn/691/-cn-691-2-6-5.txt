◎莱芜令

莱芜令素有能声，而地方积疲已久，治之过骤。一日，因征粮激变，几成大狱。上宪檄委邻封新泰某令往查办，某令即单骑前往弹压。乡民持械，蜂拥而前。某令独立牛车上，剀切劝谕，众始知其为邻县某父母也。数语解纷，舆情帖然，其事遂解。未几，莱芜令擢任去，旋以贪墨败。新泰令，即今浙中梁楚香中丞也。


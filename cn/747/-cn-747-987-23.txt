○陀罗尼经幢记

窃闻天不能并覆，地不能俱载，父母有生育之恩，而不免沉沦之患。师资之道即不然，训我以法，乐我以心，悟之於一言之下，顿超生死之境，得之於有无之际，便登常乐之门。万路交驰，而不能挠其道；三界炯然，而不能坏其性。是知师资之礼，孰能报哉？

先师俗姓张氏，法讳皈敬，当邑人也。即灵塔大师上足也。幼归释氏，长参元宗，一言合道，便契真理。挂锡昆峰，久历星岁，近厕兹院，未更岁馀，疾恙渐萦，即赴魔请。付嘱斯在，迁神净方。春秋有七，去景福之首五月九日，已归大寂。门人全意等，以绝粒斋心，香花供养，素服之载，礼之如存。遂则舍兹所有，建彼尊胜幢焉。於是召良匠，凿嘉山，穿厚地而取奇石，翦长林而出珍材，役百千人功，计半一之岁，莫不金槌连击，钢錾双冲，玉屑迸飞，石火电耀，吐莲华之仰覆，垂璎珞之纵横。瑞气祥云，若盘龙之偃蹇；悬针垂露，似返鹊之遨翔。一轴真文，横铺八面。以日计时，功圆既就。

於是卜县之艮位，置院之坤宫，地连溟渤，势接昆岩，四山如（阙一字）日之形，万象带含春之景。坐中秀气，视远近之江山；枕上泉声，听晓夜之流水。依稀无忧之所，仿佛极乐之场，可安尊胜之文，可置不朽之迹。伏恐陵迁谷变，渤成尘。若不镂石於斯，何表将来之纪？


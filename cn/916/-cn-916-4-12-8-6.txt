【答魏子悌诗】

崇台非一《韦余》。珍裘非一腋。多士成大业。群贤济弘绩。遇（《文选》注或作过。或作愚。）蒙时来会。聊（《文选》注作敢。）齐朝彦迹。顾此腹背羽。愧彼排虚翮。寄身荫四狱。托好凭三益。倾盖虽终朝。大分迈畴昔。在危每同险。处安不异易。俱涉晋昌艰。共更飞狐厄。恩由契阔生。义随周旋积。岂谓乡曲誉。谬充本州役。乖离令我感。悲欣使情惕。理以精神通。匪曰形骸隔。妙诗申笃好。清义贯幽赜。恨无随侯珠。以酬荆文璧。（○《文选》二十五。《诗纪》三十一。又《文选》二十六始作镇军参军经曲阿作注引一句。三十一杂体诗注引迹一韵。）


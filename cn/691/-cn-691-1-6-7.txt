◎挞婢微言

先妣郑夫人性宽慈，不得已而挞婢，每不著痛养，而转为黠婢所侮，先妣明知其然，亦不校。其待乳媪灶妪，往往受其倒持，而家道乃蒸蒸日起，弃世之日，婢媪无不哭失声者。尝喜述一故事云：有亲串喜挞婢者，婢脱走，手藤鞭盛气逐之，婢逃出厅事，适庭前衬裁缝工数人，婢呼曰："司父救我；"（士俗呼做活计人为司父）一工人笑曰："汝是自作自受，非我所能救，谁叫汝前生喜挞婢乎？"挞婢料子顿软，鞭坠于地而返。按此是笑谈，然简而能中殊，有古人谲谏之意，其事不必行，而其理则不磨矣。


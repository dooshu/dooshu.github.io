◇上言吏职

内外吏职，多非其人，自顷所征，皆特拜不试，致盗窃纵恣，怨讼纷错。旧典：中臣子弟不得居信秉势。而今枝叶宾客布列职署，或年少庸人，典据守宰，上下忿患，四方愁毒。可遵用旧章，退贪残，塞灾谤。请下司隶校尉、中二千石、二千石、城门五营校尉、北军中候，各实核所部，应当斥罢，自以状言，三府廉察有遗漏，续上。（《后汉·杨震传》，「延熹五年，秉代刘矩为太尉。是时宦官方炽，任人及子弟为官，秉与司空周景上言」。）


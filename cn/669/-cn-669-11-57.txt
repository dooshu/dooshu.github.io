118　舜出於虞幕祖顓頊　虞幕在瞽瞍之先非虞思


史趙曰：「自幕至于瞽瞍無違命，舜重之以明德，寘德於遂。」昭八年。魯語：「幕，能帥顓頊者也，有虞氏報焉。」韋昭注云：「幕，舜之後虞思也，爲夏諸侯。」鄭語：「虞幕能聽協風，以成樂物生者也。」注亦以爲舜後虞思。按左氏則幕在瞽瞍之先，非虞思也。

【閻按】金仁山前編亦辨舜出於虞幕，祖顓頊，不祖黄帝之説頗悉。

【元圻案】金仁山前編曰：「考之於書曰『嬪于虞』，是虞者有國之稱也。參之國語史伯之言曰：『成天地之大功者，其子孫未嘗不章，虞、夏、商、周是也。虞幕能聽協風，以成樂物生者也；夏禹能平水土，以品處庶類者也；商契能和合五教，以保於百姓者也；周棄能播殖穀疏，以衣食民人者也。其後皆爲王公侯伯。』夫以虞幕並稷、契而言，則幕爲有功始封之君，虞爲有國之號，而舜所自出以王天下者也。攷之左氏史趙之言曰：『自幕至于瞽瞍無違命，舜重之以明德。』夫自幕至于瞽瞍，則非自黄帝、昌意、顓頊、窮蟬、敬康、勾望、橋牛以至瞽瞍也。」〇楊升庵集：「羅泌云：嘗見漢劉耽所書吕梁碑，序虞舜之世曰：舜祖幕，幕生窮蟬〔一〕，窮蟬生敬康，敬康生喬牛，喬牛生瞽瞍。質之史記蓋同。」

〔一〕「幕」，原脱，據四庫本升庵集卷四七吕梁碑補。






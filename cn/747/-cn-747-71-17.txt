○雪王庭凑诏

帝王之御大器也，上法天意，下顺人情，何尝不欲舞干羽以致怀来，涤旧垢而宏惠贷。朕以寡昧，获守昌图，享二百馀年之丕基，纂十三列圣之洪业，而涉道犹浅，烛理不昭。德未洽於生灵，信未孚於微隐，至使河朔残梗，藩臣阻绝，既多在予之责，每轸纳隍之念。顷者沧州拒命，将帅专征，有国彝章，非朕敢赦。谅功成於九伐，当事止於一方，况成德本军，早列勋籍，庭凑初意，亦献嘉谋。因缘细隙，互构隙（阙），且闻朝廷，则挂刑书，虽欲上陈，固难自达。及沧德翦定，甲兵偃戢，拜章辨数，纳款邻封。爰妄（疑）台臣，俾通王命，备闻恭惕，延望私恩，感激而情动三军，欢呼而声驰四郡。朕猥居兆人之上，常惧一物失所，虽外示君臣之义，实内犹父子之亲，岂可使覆载之中，不沾雨露，照临之下，独隔辉光。断自予衷，靡听舆议，既改之而不吝，则待之而如初。俾服官荣，载膺寄任，爵服尽在，恩礼用加。其王庭凑可依前授金紫光禄大夫检校司徒兼镇州大都督府长史御史大夫上柱国太原郡开国公食邑二千户充成德军节度镇冀深赵等州观察处置等使。於戏！天道之所助者曰顺，人伦之所重者曰忠。为君在於不疑，为臣在於不贰。然后上下交畅，以厎泰宁。当宏令猷，勉收来效。凡百卿士，宜体朕怀。


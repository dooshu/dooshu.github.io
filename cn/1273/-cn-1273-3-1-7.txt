题东山杨子仙庙　三首


杨子仙者，不知何许人，亦不知何姓名。仙去后，人但以当时混俗之称，呼之为杨子仙云。仙在明中叶曾晦迹镇平[4]东山予族祖曰明家，为牧者，灵迹迭著，出语玄远，族祖异之，一旦遂不知所在。邑人为立庙东山下，祷之辄应，香火甚盛。镰子渡无舟径济，为灵迹之一。“蕉岭可开城”，亦当时仙语，后卒验，盖仙语在未设县治前也。惟“蟾蜍满地走，蝴蝶满天飞，此地当出大魁”语，至今未验，且不知所云。予初来镇平，寓东山乌石山房，为族祖后人宅，故为额曰“仙人旧馆”。暇日谒庙，因题三诗于壁。

峰阴古庙白云关，蕉岭城开紫翠间。斜日满林仙袂冷，笛声牛背下空山。

秋风天末送归舟一作“秋风小泊渡头舟”，闲共渔樵话钓游。要乞仙人飞渡术，眼前沧海正横流。

鳌头龙首总浮名，何事神仙也世情。蝴蝶满天蟾满地，莫将隐语赚书生。






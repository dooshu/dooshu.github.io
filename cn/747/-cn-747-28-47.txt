○增置太庙九室诏

朕闻王者乘时以设教，因事以制礼，沿革以从宜为本，取舍以适会为先，故损益之道有殊，质文之用甚异。且夫至德之谓孝，所以通於神明，大事之谓祭。所以虔於宗庙。国家握纪命历，重光累盛，四方繇其继明，七庙可以观德。朕嗣守丕业，祗奉睿图，聿怀昭事，罔不恤祀。尝览古典，爰询庙制，远则殷周事异，近则汉晋道殊，虽礼文之不一，固严敬之无二。朕以为立爱自亲，始教人睦，立敬自长，始教人顺。是知政以道存，礼从时变，特因宜以创制，岂法古而限今。况恩以降杀而疏，庙以迁毁而废，虽式瞻古训，礼则不违。而永言孝思，情所未足，享尝则止，岂爱崇而礼备，有祷而祭，非德盛而流永。其祧室宜列为正室，将使亲而不尽，远而不祧。庙以貌存，宗由尊立，俾四时式荐，不间於毁主，百代靡迁，匪惟於始庙。所谓变以合礼，动而得中，严配之典克崇，肃雍之美兹在。又兄弟继及，古有明文。今中宗神主，犹居别处，详求故实，当宁不安。移就正庙，用彰大典，仍创置九室，宜令所司择日，启告移迁。


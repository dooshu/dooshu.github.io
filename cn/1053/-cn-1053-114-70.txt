马之纯　新亭三首

相对何庸作楚囚，一时凛凛气横秋。

定知决意谁能止，何事空言竟亦休。

敢谓扶持非尔力，要须恢复有奇谋。

壶浆满路无人至，空使遗民叹白头。

马之纯

马之纯　新亭三首

新亭见说在山头，看见江河衮衮流。

何事后人轻变改，不教遗址且存留。

怜他一代称贤相，说此诸人似楚囚。

若使有人来访旧，一番人见一番羞。

马之纯

马之纯　新亭三首

忆昔诸贤扶晋室，冠盖多于此云集。

坐中翻作儿女悲，世换人非但陈迹。

我来正值三月春，花落鸟啼春寂寂。

江河虽异事略同，同景不殊今视昔。

磨灭英雄得丧多，山重水复无终极。

安能郁郁老江左，尅复神州当勠力。

未论重见管夷吾，只今谁为楚囚泣。

徒倚令人三叹息，徒倚令人泪横臆。

狄夷相残春又春，时乎时乎难再得。

马之纯


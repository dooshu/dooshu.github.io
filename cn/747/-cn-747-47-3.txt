○给复京兆府诏

夏后氏五十而贡，殷人七十而助，周人百亩而彻，其税皆什一也，故谓之天下中正，而颂声作矣。乃者因三代之制，定其税典，务於行古，庶以便人。属以外攘四夷，岁会戎事，军国用度，公储匮乏，役费荐至，近於倍征。而吏或奉法不谨，失我字人之意。孤茕者资有厚敛，豪富者贷以轻徭。动而生奸，浸而流弊，税之什一，其实大半，致有去父母之邦，供庸保之役，流离逋荡，靡室可依，阽於死亡，而莫之省。每一念至，良深悯恻。顷以釐改，从其便安，置沃塉之差，宽赋敛之重。今邦畿之内，宿麦非稔，去秋垦田，又减常岁。昨者徵税，其数颇多。朕以万姓不安，三农将废，忧勤郁切，中夜以兴，思以康济，庶臻其道。每欲悉免量入，将惠其困，而未解兵严，犹资日费，用蠲常数，以卹疲人。其京兆府於今年所率夏麦，宜於七万石内五万石放，不徵二万石，容至晚田就后，以杂色斛斗续纳。仍委京兆府尹崔昭差少尹李椅、于颀等，分县巡抚，必躬必亲，宣示朝章，令悉朕意。


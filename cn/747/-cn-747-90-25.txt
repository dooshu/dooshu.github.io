○命皇太子监国制

门下：朕以眇身，祗膺大宝，十有三载，惧不克胜。上荷祖宗之灵，托於兆人之上。虚受谦益，每励於恭勤；示俭守文，靡忘其宵旰。而乃两经播越，屡兴兵革，生类莫跻於仁寿，理道示致於洽平。尚赖左右大臣，尊奖侯伯，共戡多难，归复神州。岂我眇冲，拯此艰运，恭念高祖、睿宗、元宗、顺宗，或经多难，或苦沈疴，遂厌万几，授於令嗣。是使进退无爽，孝慈两全，人心尽服其至公，天性克彰於具美。近者忽婴疾疹，旦夕未瘳，虽思养襟灵，而亦循典故。皇太子裕，温恭有立，和粹积中，蕴孝悌以（阙），禀聪知而夙赋。动惟尔义，进则思贤，必能广继绝之心，副传归之命。万机至重，不可暂阙，宜令皇太子裕监军国事。咨尔中外匡弼，将相卿士，辅朕元子，永孚於休。凡有庶务，悉宜听监国处分。布告遐迩，当体朕意。主者施行。








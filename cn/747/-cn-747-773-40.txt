○为荥阳公上集贤韦相公状

伏见制书，伏承加集贤殿大学士。恩极台阶，荣兼秘殿。通凤池于册府，擢鸡树于书林。中外具瞻，遐迩增慰。相公黄中禀气，素尚资仁。片玉一枝，已光于昔日；前筹五鼎，果庆于兹辰。况又高步瀛州，领官仙掖。伫见亡书必复，坠简重编。使三千之徒，并受其义；俾百家之说，各有所安。芟翦繁芜，整缀差谬。某早承重奖，今守遐藩，虽荣廉问之权，实羡校雠之吏。仰瞻门闼，俯抱肺肝，陈贺末由，伏深感恋。


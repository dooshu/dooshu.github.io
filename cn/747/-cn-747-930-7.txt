○代人请归姓表

臣闻磐石之宗，义非他族；维城之重，实自本枝。将垂久大之规，合定亲疏之分。臣目乖文律，识昧武经，获履戎行，早尘天渥。提戈击剑，惟倾报主之心；北伐南征，每誓勤王之节。

伏惟皇帝陛下驾驱豪杰，扫荡寰瀛，念其纤芥之劳，假以殊常之泽，赐为骨月，列在宗礻方，但励捐躯，冀酬睿造。今属以乾坤改卜，天地降休，土德潜移，金行启运，徇华夷之推戴，副亿兆之归依。端居而神器自来，遥同舜禅；恭已而龙图肇创，不假周征。缑山之宝祚天长，淮水之瑶源地久。巍峨帝绪，须承绵瓞之宗；浩荡皇基，难杂蓬门之子。循襟省己，荣极增忧，辄披昧死之诚，甘置逆鳞之罪，期分贵贱，永叙仙凡。伏乞圣慈，许臣却还本姓，干冒宸严，无任待罪望恩涕泗陨越之至。


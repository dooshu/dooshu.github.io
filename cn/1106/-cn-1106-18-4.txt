○宥蝮蛇文

（并序晁无咎取《骂尸虫》、《憎王孙》并此《宥蝮蛇文》，以附《变骚》，系之曰：《离骚》以虬龙鸾凤托君子，以恶禽臭物指谗佞。王孙尸虫蝮蛇，小人谗佞之类也，其憎之也，骂之也，投畀有北之意也；其宥之也，以远小人不恶而严之意也。盖《离骚》备此义，而宗元放之焉。蝮，音覆。）

家有僮，善执蛇。晨持一蛇来谒曰：“是谓蝮蛇。（蝮，毒蛇名，色如绶文，鼻上有针，大者长七八尺，一名反鼻，出南方。）犯于人，死不治。又善伺人，闻人咳喘步骤，辄不胜其毒，捷取巧噬肆其害。然或慊不得于人，则愈怒，（慊，苦簟切，恨也。）反啮草木，草木立死。后人来触死茎，犹堕指、挛腕、肿足，（挛，力缘切。腕，乌贯切。肿，时勇切，一本作“”。）为废病。必杀之，是不可留。”余曰：“汝恶得之？”曰：“得之榛中。”曰：“榛中若是者可既乎？”曰：“不可，其类甚博。”余谓僮曰：“彼居榛中，汝居宫内，彼不即汝，而汝即彼，犯而斗死以执而谒者，汝实健且险，以轻近是物。然而杀之，汝益暴矣。彼耕获者，求薪苏者，（《汉书》：樵苏後爨。苏，草也。）皆土其乡，知防而入焉，执耒、操鞭、持芟，扑以远其害。汝今非有求于榛者也，密汝居，易汝庭，（易，谓芟治草木。）不凌奥，不步暗，是恶能得而害汝？且彼非乐为此态也，造物者赋之形，阴与阳命之气，形甚怪僻，气甚祸贼，虽欲不为是不可得也。是独可悲怜者，又孰能罪而加怒焉？汝勿杀也。”余悲其不得已而所为若是，叩其脊，谕而宥之。其辞曰：

吾悲夫天形汝躯，（“夫”，一作“乎”。）绝翼去足，无以自扶，曲膂屈胁，惟行之纡。目兼蜂虿，（《左传》：蜂虿有毒，而况国乎。蜂音峰，虿，丑迈切。）色混泥涂，其颈蹙恧，（“颈”，一作“头”。）其腹次且，（《易·妒》：，其行次且。次，七私切。且，七余切。）褰鼻钩牙，穴出榛居。蓄怒而蟠，衔毒而趋，志蕲害物，阴妒潜狙。（子余切，谓密伺之。）汝之禀受若是，虽欲为{圭黾}为寅，（{圭黾}，虾蟆。寅反行，即寒蚓也。{圭黾}，音蛙。寅，女忍切。）焉可得已？凡汝之为恶，非乐乎此，缘形役性，不可自止。草摇风动，百毒齐起，首拳脊努，冉舌摇尾。（冉，音冉，噍貌。）不逞其凶，若病乎己。世皆寒心，我独悲尔。吾将吾庭。（，音替，又文几切，除也。）葺吾楹，窖吾垣，（窖，音教，一作“窒”。）严吾扃，俾奥草不植，而穴巢不萌。（巢，乞逆切，字当作隙。）与汝异途，不相交争。虽汝之恶，焉得而行？

嘻！造物者胡甚不仁，而巧成汝质。既禀乎此，能无危物？贼害无辜，惟汝之实。阴阳为戾，假汝忿疾。余胡汝尤，是戮是扌失。（敕栗切，击也。）宥汝于野，自求终吉。彼樵竖持芟，农夫执耒，不幸而遇，将除其害，余力一挥，应手糜碎。我虽汝活，其惠实大。他人异心，谁释汝罪？形既不化，中焉能悔？呜呼悲乎！汝必死乎！毒而不知，反讼其内。今虽宽焉，后则谁赉？（一作“赖”。）阴阳尔，造化尔，道乌乎在？可不悲欤！


◇营寿陵诏（四月）

无为山陵，陂池裁令流水而已。迭兴之后，亦无丘垄，使合古法。今日已逝，当豫自作。臣子奉承，不得有加。（官辑本《东观汉记》「四月始营陵地于临平亭南，诏」。）

临平望平阴，河水洋洋，舟船泛泛，善矣夫！周公、孔子犹不得存，安得松、乔与之同共游乎？文帝晓终始之义，景帝所谓孝子也，故遭反覆，霸陵独完，非成法耶？（同上。「乃令陶人作瓦器，又曰」云云。）

古者帝王之葬，皆陶人瓦器，木车茅马，使后世之人不知其处。太宗识终始之义，景帝能述遵孝道，遭天下反覆，而霸陵独完，受其福，岂不美哉！今所制地不过二三顷，无为山陵，陂池裁令流水而已。（《后汉·光武纪下》「初作寿陵。将作大匠宝融上言，园陵广袤，无虑所用。帝曰」云云。案：此与《东观记》互有删节，故并录之。）


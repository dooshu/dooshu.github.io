◇修竹弹甘蕉文

长兼淇园贞干臣修竹稽首：臣闻芟荑蕴崇，农夫之善法；无使滋蔓，翦恶之良图。未有蠹苗害稼，不加穷伐者也。窃寻苏台前甘蕉一丛，宿渐云露，荏苒岁月，擢本盈寻，垂荫含丈，阶缘宠渥，铨衡百卉。而子夺乖爽，高下在心，每叨天功，以为己力。风闻籍听，非复一涂。犹谓爱憎异说，所以挂乎严网。今月某日，有台西阶泽兰萱草到园同诉，自称虽惭杞梓，颇异蒿蓬，阳景所临，由来无隔。今月某日，巫岫敛云，秦楼开照，乾光弘普，罔幽不瞩，而甘蕉攒茎布影，独见鄣蔽，虽处台隅，遂同幽谷。臣谓偏辞难信，敢察以情，登摄甘蕉左近杜若江蓠，依源辨覆，两草各处，异列同款，既有证据，羌非风闻。窃寻甘蕉出自药草，本无芬馥之复；柯条之任，非有松柏後雕之心。盖阙葵藿倾阳之识，冯籍庆会，稽绝伦等，而得人之誉靡即，称平之声寂寞。遂使言树之草，忘忧之用莫施；无绝之芳，当门之弊斯在。妨贤败政，孰过於此。而不除戮，宪章安用。请以见事徙根翦叶，斥出台外，庶惩彼将来，谢此众屈。（《艺文类聚》八十七）



卷二十八

◎沈约（四）


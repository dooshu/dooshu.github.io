○策对重时务敕

应将来三传三礼三史开元礼学究等考试，本业毕後，引试对策时，宜令主司须於时务中采取要当策题，精详考校，不必拘於对属，须有文章，但能词理周通，文字典切，即放及第。如不及此格，虽本业精通，亦须黜落。应九经五经明经帖书及格後，引试对义时，宜令主司於大经出问义五通，於帘下书於试纸，令隔帘逐段解说，但要不失疏注义理，通二通三，然後便令念疏，如是熟卷，并须全通，仍无失错，始得入策。亦须於时务中选策题，精当考较。如粗於笔砚留意者，则任以四六对，仍须理有指归，言关体要。如不曾於笔砚致功，则许直书其事，不得错使文字，只在明於利害。其问义念疏对策，逐件须有去留。


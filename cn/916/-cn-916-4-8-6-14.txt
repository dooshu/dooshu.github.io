【三月三日洛水作诗】

晷运无穷已。时逝焉可追。斗酒足为欢。临川胡独悲。暮春春服成。百草敷英蕤。聊为三日游。方驾结龙旗。（广《文选》、《诗纪》作□。）廊庙多豪俊。都邑有艳姿。朱轩（岁时杂咏误作轻。）荫兰皋。（《书钞》作泽。）翠幕映洛（岁时杂咏误作落。）湄。临岸（广《文选》、《诗纪》作崖。）濯素手。涉（《诗纪》作步。）水搴轻衣。沈钩（岁时杂咏作钓。）出比目。举弋（岁时杂咏作戈。）落双飞。羽觞乘（玉烛宝典作萦。）波进。素卵（《类聚》、广《文选》作卯。岁时杂咏作管。《诗纪》作俎。）随（《初学记》作逐。）流归。（○《类聚》四。广《文选》八作洛水诗。《诗纪》二十八。又《书钞》百五十五作三月三日水上会诗。引湄、衣二韵。《初学记》四、古今岁时杂咏十六并引蕤、旗、姿、湄、飞、归六韵。玉烛宝典三作三日洛水诗。引归一韵。）


○跋禊帖后

唐相褚河南，临禊帖白麻迹一卷。曾入元文宗御府，有天历之宝，及宣政绍兴诸小玺，宋景濂小楷题跋。吾乡张东海先生，观于杨氏之衍泽楼。盖云间世家所藏也。笔法飞舞，神采奕奕，可想见右军真本风流，实为希代之宝。馀得之吴太学，每以胜日展玩，辄为心开。至于手临，不一二卷止矣，苦其难合也。昔章子厚日临兰亭一卷，东坡闻之，以为从门入者，不是家珍。东坡学书宗旨如此。赵文敏临禊帖最多，犹不至如宋之纷纷聚讼，直以笔胜口耳。所谓善易者，不谈易也。


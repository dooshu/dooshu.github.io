敖陶孙　秋日杂兴

凉颸动空谷，振我庭树枝。

鲜劳忽颦蹙，颜色惨不怡。

节序一如此，明当戒裘衣。

寒虫劝机杼，敦迫不贷时。

汝意固可尚，我机坐无丝。

敖陶孙

敖陶孙　秋日杂兴

书气差小祥，夜气益以清。

林端动华彩，初月当我楹。

涧光若翻鹤，草露如栖萤。

揽衣一徙倚，肝鬲涵空明。

一室噤众籁，寂寥无人声。

落地忽堕瓦，忧心还独惊。

敖陶孙

敖陶孙　秋日杂兴

客从湘中来，问我手中松。

当时一雨根，翥霄作鸾龙。

子可爇我鼎，肪可泽我容。

松今已如此，而况种树翁。

寄声十八丈，法当理归筇。

敖陶孙

敖陶孙　秋日杂兴

阵云起西北，中原暗黄尘。

岂无匡时算，无路不得陈。

书生亦过计，夜夜占天文。

匣剑似识时，中宵哑然鸣。

我亦发悲歌，沾衣涕从横。

敖陶孙

敖陶孙　秋日杂兴

昨日尚絺綌，今日便衾帟。

在公不关白，故故出不测。

乡来三丈热，变灭在倏忽。

蓬根爽然醒，凉意满巾帻。

团扇岂辨此，羞涩谢陋质。

不必待秋来，理宜长弃掷。

敖陶孙


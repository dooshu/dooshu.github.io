何梦桂　寄和竹所叔摄慈溪税官二首

莫向扬州唱竹西，枯桑海水自相知。

笼中老鹤千年翅，冰下寒蚕五色丝。

官小暂淹山谷驾，庭閒好和老坡诗。

凌风更上丹山顶，应笑人间蚁垤卑。

何梦桂

何梦桂　寄和竹所叔摄慈溪税官二首

半夜愚翁挟北山，头衔休系旧时官。

风云失手剑光冷，霜雪满头衣带宽。

归去荒园三径菊，相期晏岁九皋兰。

年年江上风涛恶，不上严陵七里滩。

何梦桂


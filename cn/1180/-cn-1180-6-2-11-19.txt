答吴环洲


前上榖王公侦报虏情，言青酋为土蛮所掠，势益衰弱。今岁市马，必不逾额。不榖即复书言：犬羊之性，惟论强弱，不羞卑辱。强则炰烋，弱则屈服，虽身为奴隶而不耻。今顺义既失利于西，青酋失势，土蛮以力驱之，彼必不敢不从。则上榖之忧方始，未可遂为安枕也。

今闻青酋果卑词厚礼，以求解于土蛮。此辈庸驽，安能自立？将来反覆，其情叵测，须顺义归而约束之。故今日之势，仍当怀来顺义以制土酋，未可因其丧败而遂弃之也。






卷一百六十一

<史部,诏令奏议类,奏议之属,历代名臣奏议>

钦定四库全书

历代名臣奏议卷一百六十一

明　杨士奇等　撰

建官

宋哲宗元佑元年门下侍郎司马光上疏曰臣等闻三王不相袭礼五帝不相沿乐况国家设官分职张立治具上下相维修饰明备何所愧於汉唐何必事事循其陈迹而失当今之宜也谨按西汉以丞相总百官而九卿分治天下之事光武中兴身亲庶务事归台阁尚书始重而公卿稍已失职矣及魏武佐汉初建魏国置秘书令典尚书奏事文帝受禅改秘书爲中书有令有监而亦不废尚书然中书亲近而尚书踈外矣东晋以後天子以侍中常在左右多与之议政事不得任中书於是又有门下而中书权始分矣降及南北朝大抵皆循此制唐初始合中书门下之职故有同中书门下三品同中书门下平章事其後又置政事堂盖以中书出诏令门下掌封駮日有争论纷纭不决故使两省先於政事堂议定然後奏闻开元中张说奏改政事堂为中书门下自是相承至於国朝莫之能改非不欲分也理势不可复分也曏日所谓中书者乃中书门下政事堂也唐末诸司使皆内臣领之枢密使参预朝政始与宰相分权矣降及五代改用士人枢密使皆天子腹心之臣日与议军国大事其权重於宰相太祖受命以宰相专主文事参知政事佐之枢密使专掌武事副使佐之自是以来百有余年官师相承中外安帖百司长官及诸路监司诸州长吏皆得专达或申奏朝廷或止申中书枢密院事大则中书枢密院进呈取旨降勅劄宣命指挥事小则批状直下本司本路本州本人故文书简径事无留滞神宗皇帝以唐自中叶以後官职繁冗名器紊乱欲革而正之诚为至当然但当据今日之事实考前世之讹谬删去重复去其冗长必有此事乃置此官不必一依唐之六典分中书为三省令中书取旨门下覆奏尚书施行凡内降文书及诸处所上奏状申状至门下中书省者大率皆送尚书省尚书省下六曹六曹付诸桉勘当检寻文书会问事节近则寺监远则州县一切齐足然後相达事理定夺归着申尚书省尚书省送中书取旨中书既得旨送门下省覆奏画可然後翻録下尚书省尚书省复下六曹方符下诸处以此文字繁冗行遣迃回近者数月远者踰年未能结絶或四方急奏待报或吏民辞讼求决皆困於留滞又本置门下省欲以封駮中书省録黄枢密院録白恐有未当若令举职则须日有駮正争论纷纭执政大臣遂成不协故自置门下省以来駮议甚少又门下不得直取旨行下虽有駮议必须却送中书取旨中书或不舍前见复行改易又内批文字及诸处奏请多降付三省同共进呈则门下之官已经商量奏决若复有駮正则为反复近日中书文字有急速者往往更不送门下省然则门下一官殆为虚设徒使吏员倍多文书繁冗无益於事臣等今衆共商量欲乞依旧令中书门下通同职业以都堂为政事堂每有政事差除及台谏官章奏已有圣旨三省同进主外其余并令中书门下官同商议签书施行事大则进呈取旨降勅劄事小则直批状指挥一如旧日中书门下故事并两省十二房吏人为六房同共点检钞状行遣文书若有溢员除拣选留住外并特与减三年出职不及三年应出职者与减磨勘年限若政事有差失委给事中封駮差除有不当委中书舍人封还词头又两省谏官皆得论列则号令之出亦不为不审慎矣如此则政事归一吏员不冗文书不繁行遣径直於先帝所建之官并无所变更但於职业微有修改欲令於事务时宜差为简便其委曲条目并候得旨允许续议修正

光又上疏曰臣等闻王者设官分职居上者所总多故治其大要居下者所分少故治其详细此理势之自然纪纲所由立也是以周官小宰以官府之六属举邦治大事则从其长小事则专达凡宰相上则啓沃人主论道经邦中则选用百官赏功罚罪下则阜安百姓兴除利害此其职也至於簿领之差失期会之稽违狱讼之曲直胥吏之迁补皆郎吏之任非宰相所宜亲也古人有言察目?者不能见百步察百步者亦不能见目?言详於近者必略於远谨於细者必遗於大也今尚书省事无大小皆决於仆射自朝至暮省览文书受接辞状未尝暂息精力疲弊於米塩细故其於经国之大体安民之远猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令专达臣等商量欲乞今後凡有诏令降付尚书省者仆射左右丞签讫分付六曹誊印符下诸司及诸路诸州施行其臣民所上文字降付尚书省仆射左右丞签讫亦分付六曹本曹尚书侍郎及本厅郎官次第讫委本厅郎官讨寻公案会问事节相度理道检详条贯下笔判云今欲如何施行次第通呈侍郎尚书若郎官所判已得允当则侍郎签过尚书判准应奏上者直奏上应行下者直行下即未得允当者委侍郎尚书改判事之可否皆决於本曹长官其文字分付本廰郎官之时委本曹长官随事大小凿限若有稽违即行纠劾即委的有事故结絶未得者申长官更不经由仆射左右丞即更改条法或奏讫得旨或事体稍大或理有可疑非六曹所能专决者听诣仆射左右丞咨白或具状申都省委仆射左右丞商议或上殿取旨或头签劄子奏闻或入熟状或直批判指挥其诸色人辞状并只令经本曹长官陈过尚书侍郎本厅郎官次第签押判决一如朝廷降下臣民所上文字次第施行若六曹不为收接及久不结絶或判断不当即令经登闻鼓院进状降下尚书省委仆射左右丞判付本省不干碍官员看详定夺若本曹显有不当即行纠劾所贵上下相承各有职分行遣简径事务易集

光又疏曰臣於去年曾上言州县者百姓之根本长吏者州县之根本根本危则枝叶何以得安故自古以来置州郡必严其武备设长吏必盛其侍卫所以安百姓卫朝廷也秦灭六国以为兵不复用虽置郡守而以御史监之堕名城销锋镝故陈胜吴广起而郡县不能制国随以亡晋武帝平吴悉罢州郡兵陶璜山涛皆言州郡武备不可废及永宁以後盗贼羣起州郡无备天下遂大乱国朝置总管钤辖都监监押为将帅之官凡州县兵马其长吏未尝不同管辖盖知州则一州之将知县则一县之将也熙宁中谋臣建议分天下禁军每数千为一将别置将官以领之训练差使抽那一出其手其逐州总管以下及知州知县皆不得关预量留羸弱下军及剩员以充本州白直及诸般差使而已凡设官分职当上下相维如身之使臂臂之使指纪纲乃立今为州县长及总管等官而於所部士卒有不相统摄殆如路人者至於仓库守宿街市廵逻亦皆乏人虽於条有许差将下兵士者而州县不得直差须牒将官将官往往占护不肯差拨万一有非常之变州县长吏何以号令其衆制御奸宄哉臣目覩前宰相西京留守韩绦谒嵩山起建道塲其将下禁军充白直者於条不得出城经宿所敢留者剩员七八人而已况僻小州县其守御之备侍卫之衆可知矣臣当时乞悉罢将官其逐州县禁军并委长吏与总管等官同共提举教閲及诸处差使其州县长吏所给白直皆如嘉佑编勅以前之数臣自上此文字後来不闻朝廷有所施行窃见近岁诸处多阙雨泽盗贼颇多州县全无武备长吏侍卫单寡禁军尽属将官将官多与长吏争衡长吏势力远出其下万一有如李顺王伦攻城陷邑之寇或如王均王则窃彂肘腋之变岂不为朝廷旰食之忧邪王者制治於未乱保安於未危岂可自恃太平之久谓必无此等事邪又自祖宗以来诸军少曾在营常分番往缘边及诸路屯驻驻泊盖欲使之均劳逸知艰难识战闘习山川自置将官以来苟非有所征讨全将起彂与将官偕行外其余常在本营不复分番屯驻驻泊饱食安坐养成骄惰之性岁月滋久恐不可复用又每将下各有部队将准备差遣指使之类一二十人而诸州总管钤辖都监监押员数亦如旧设官重复虚费廪禄凡将官之设有害无利天下晓军政者莫不知之臣愚伏望朝廷如臣前奏尽罢诸路将官其禁军各委本州县长吏与总管钤辖都监监押等管辖一如未置将官已前之法其诸州军兵马全少不足守御之处量与立额招添其守御有备而寇贼之彂不能式遏或弃城逃避或率吏民迎贼或敛民财赂贼虽责之以死彼亦甘心今平居驺从且不能备一旦寇至责以死节不亦难哉

光为左仆射时上疏曰臣闻书称明王立政不惟其官惟其人臣少时见天圣中诸路止各有转运使一员亦无提点刑狱惟河北陕西以地重事多置转运使两员然朝廷必择朝士专任知州有声迹晓钱谷者乃得为之未尝轻以授人凡一路之事无所不总使按察官吏荐贤彂奸爱养百姓兴利除害或朝廷有本路事务未能细知利害者则委之相度措置当是之时官少民安事无不举公私饶乐海内晏清景佑初始复置提点刑狱其後或时置转运判官以其冗长害事寻复废罢自王安石执政以来欲力成新法诸路始置提举常平广惠农田水利官其後每事各置提举官皆得按察官吏事权一如监司又增转运副使判官等员数皆选年少资浅轻俊之士为之或通判知县监当资序及选人以权彂遣处之有未尝历亲民即为监司者能顺己意则不次迁擢小有乖违则送审官院与合入差遣更加责降彼年少则历事未多资浅则衆所不服轻俊则举措率易历事未多故措置百事往往乖方衆所不服故依势立威以行号令举措率易故虑事不熟坏法害民又利禄诱於前罪戾俟於後由是往往上不顾国家事体下不恤百姓怨咨止务希合以图进取致今日天下籍籍如此皆由此来也陛下幸念民惟邦本本固邦宁知元元困穷於国家非便欲救而安之诏青苖钱不得抑配免役钱寛剩不得过二分窃闻诸路提举官犹有於春首抑配青苗钱勒百姓供情愿状别作名目占免役寛剩钱但取文具而已如此则朝廷号令废格不行於臣下恩泽壅塞不被於黎民徒存空文何以为政臣闻去草者絶其本救水者回其原提举官者乃病民之本原也陛下必欲苏息疲瘵乞尽罢诸路提举官其转运使除河北陕西河东外余路只置使一员判官一员提点刑狱分两路者合为一路共差文臣两员凡本路钱谷财用事悉委转运司刑狱常平兵甲贼盗事悉委提点刑狱管勾仍选知州已上资序累历差遣所至有政迹聦明公正之人方得为监司聦明则知官吏贤不肖公正则黜陟无私部下官吏既皆得人事务安有不干集百姓安有不富庶此乃国家镇抚四方之本也若以提举官累年积蓄钱谷财物不少恐转运司一旦得之妄有耗散即乞尽桩作常平仓钱物委提点刑狱一面交割主管依常平仓法谨伺谷价贱籴贵粜及准备灾伤赈贷其余不得支用若转运司委的窘乏须至兑那常平钱物者必须具数先奏朝廷得旨乃得移牒支拨若以监司数少路分阔远处廵历及管勾不办即乞只依旧法每岁徧廵诸州更不徧廵诸县自非要切大事朝廷不令监司亲往勾当只令选差本部官除司理司法县尉独员监当之类旧条不许差出外其旧条不得隔州差选人勾当差及被差之人皆有罪新条诸州管勾官及主簿当给散月分不得差出之类指挥乞更不施行所贵监司有官可差干得事务若遇有贼盗乞朝廷只委提点刑狱差官或行移文字监督捕盗官捉杀察其不称职及有可以代之者先令权摄仍奏乞替换许一面相度贼盗强弱立赏钱数目其捕盗官若立功许随功大小保明乞转官及升差遣或减年磨勘朝廷更不下刑部磨勘诘难住滞临时详酌恩泽直赐指挥贼盗自然无不败获不须令亲出入监逐捉杀於事无益如此则监司廵历管勾职事简要易为办集

右正言朱光庭上奏曰臣等伏覩三月十八日圣旨职事官许带职内尚书候二年加直学士中丞侍郎给事谏议通及一年加待制臣踰月于兹反复思之不得其义多士纷纷之说不可胜纪聊采十说以陈於前惟陛下垂听幸甚说者曰立为此法庶职事官罢日不烦商量便可令带出臣以谓为中书自便则可於朝廷体要则未安也不若因其除外易以职名在人主恩意则新於臣下宠光亦异今既平居无事先以与之则一日补外何以示恩更进则太优不加则近薄虽曰善迁廼如少贬此不可一也借如自尚书一年余罢则当与之直学士耶与之待制耶与待制则无以别於侍郎与之直学士则不应今日所立新制此不可二也或尚书侍郎而下以罪被谪於寻常例当落职者不知止落职事官之职耶并落职名耶不落职名则与平迁善罢无以异矣落则是不问过之轻重皆当夺两重职矣此不可三也官制以来由谏议大夫中书舍人方为给事中由给事中方为侍郎而御史中丞又在侍郎之上其为等差如此今一年之後合为待制则等差纷纷然莫可辨矣此不可四也昨有自尚书除御史中丞者岂可一年之後亦止於加待制则为降官与直学士则为乱法旧制知杂御史乃今侍御史其於中丞相去甚远犹有不?月踰时或才满岁遂转待制者今为中丞一年方得待制是今中丞反轻於前日之杂御史也旧制知制诰乃今中书舍人自居待制之上次迁当为翰林学士其或迁杂学士虽至於侍读学士若不与权三司使及权知开封府皆不为美迁今一年之後乃得加待制是今日中书舍人亦轻於前日之制诰也又既为中书舍人以典制诰为职事其於侍从最为亲近岂须更带待制此不可五也六曹之官容以衆材并进或以钱谷称或以刑法用使为尚书侍郎则可使兼学士待制则不可不然名器混淆而清浊一流矣此不可六也从来以寄禄官为行守试则试者多而行守少加职之後以职为行守试则试者少而行守多暗陞资格隂益俸钱而陛下不知此不可七也官制以前侍郎尚书类为叙迁之官故更以带职为宠官制以後以阶为寄禄而尚书以下实行其职故自以职事官为重恩数之优非昔日比无更稍加职之例岂可以专官制之重职又兼旧制之宠名此不可八也人主之所以厉世磨钝屈天下英雄之心俱入於术中者惟名与器而已故美官重器必使有难得之势则人以得为荣为劝若予之不加重不予不加轻岁月所积例以授之则鄙夫以苟得自矜而高材以同受为耻矣此不可九也待制职备顾问非学术该通议论雅正谁宜为之祖宗之世其选最精出入朝廷才一二人而已故当世人人皆以为贵今乃立法无有定员将一年之後待制满朝必有斗量车载之謡以玩陛下名器此不可十也方陛下修明法度齐正典章之时而官制职名参错如此臣谓终不可以并行伏望圣慈特诏辅臣别加讲议裁定归一适於至当庶行之当世而无碍垂之将来而可久

监察御史上官均上奏曰臣闻朝廷设官分职所以治事才者并用则职修而事治才者不用则事紊而职废才否并用则政事之不治者常半今之士大夫列於版籍者可谓至冗矣京官自承务郎至朝议大夫凡二千八百余人选人一万余人大使臣二千五百余人小使臣一万三千余人举天下之员阙不足以充入仕之人故吏部左右选用阙京朝官及大小使臣大率一年以上选人须及二年以上或三年而阙次之远者莫如选人大抵一官之阙在任与夫已授而又拟之者凡三人故自得替如不该移令待试法之中否须近一年而後拟呈已拟差必待阙三年而後就职七年之间方成一任京朝官待次几一年而後得差遣待阙一年然後就职五年之间方成一任以常人言之三十而仕又十五而改官至七十而致政共成七任耳又况二十未必仕仕者未必皆至七十而又有不幸私故?於吏议年虽及之未必满七任也故举天下之士大夫其才可以治事不至旷职者未必及半就令及半居间之日常多而治事之日常少此天下之郡县所以不治闾井之民未纯被朝廷之德泽者良以此也臣以为欲郡县之治在夫才者居职欲才者居职在乎使其居闲之日少欲其居闲之日少在乎清入仕之源窃观今之自文职入流者凡四进士补?与夫纳粟得官百司胥史是也自武职入流者凡三武举补?与夫百司胥史是也计其才行可以居官治事者纳粟胥史不如补?补?不如进士武举何以言之为进士者自十年就学加之十年而後能治经閲史缀缉文词又加之十年而後能问学通博成就其志其学可谓劳矣及夫有司试之必择其明达义理而稍工文词者方得荐送又求其尤者始预礼部之选又加廷试而後赐第择之可谓至详矣三年一取士举天下学者羣试於有司亡虑数万人而赐第者仅五百人取之可谓至艰矣彼贵游子弟恃其父兄之?补类多骄惰不学仅通经义稍成文词者则必中选就令屡试不中年及三十亦得出仕其眎进士笃志讲学趣操自立宜有间矣百司胥史主行文书积年寡过例该禄仕又豪右之家以赀授官其才品庸下素不知义又外台郡守奨荐之所不及彼固分甘自处於卑贱之地岂复有奋励之意其眎补?子弟闻父兄之教少壮就官有向进之心宜有间矣由此观之计才量行可居官治事者纳粟胥史不如补?补?不如进士理之必然也又进士科所谓特奏名者凡五等其最滥者但曾一次预荐仅及三十年即该推恩其就廷试则试题平易字数减少有司考校又加寛假但粗成文理不至甚纰缪者皆置第四等以上未满七十者即更不须保任便许出官昨元丰八年特奏名系第四等以上者四百余人可谓冗矣夫进士自秋试至省殿二处考校仅取五百其间尚容幸得又况偶获一荐累试见黜年高才耗学术忘废其比进士实固相远而又五路学者鲜少取人数寛但获一荐虽不事学坐待及三十年便该仕禄大率多年五六十以上既就仕官谁肯举荐夫以血气衰耗有苟得之心荐举不及无向进之意其能精明治事廉洁自守者十无一二智识才力方之进士固有间矣夫以特奏得官与夫补?流外之人学术才行皆不足以方进士而又仕之数常多於赐第之人并趋吏部吏部按格不计入流清浊才行高下但以到部先後注拟授差遣以此待次者常至七八百人注拟二年以上员阙故负才可用之人率为特奏名得官与夫资?胥史之流冗占壅滞比肩待阙居闲之日多而治事之日少者常以此也不清其源欲官之不滥才者之获进不可得也臣以为四者之冗有可罢者纳粟得官是也有可以裁抑者特奏名资?胥史是也窃闻嘉佑四年以後系特奏名者才数十人自治平至熙宁三年止有百余人自熙宁六年至今每次推恩入仕不减四五百人臣欲乞参酌祖宗故事须曾取到文解或经殿试计若干举方许就省试实得文解及经殿试若干举方许就殿试其就殿试文理稍优者方得充四等以上每等限定人数不过若干人其在四等外者不理选限其曾预一荐虽及三十年不在推恩之限盖累曾取到文解或经殿试即须稍有文学不至空踈四等以上限以人数则有司所取不至冗滥如此则稍可以革特奏之弊矣臣又见广南摄官取本路曾预两荐者权摄簿尉一任无过遂行正校虽曰优假远方士人然侥幸太过若量加举数即可以损入流之冗矣臣以为古人之仕者世禄盖使为之後者一人世焉禄廪之而已矣诗人之所讥谓弃贤者之後絶功臣之世今之寄禄官自大夫以上初升大夫即奏补子弟一人其後两经郊恩与致仕之日皆许奏?其为大夫以上岁月深久往往奏荐多至数人夫廉谨无过积日叙迁而为大夫者未必有功而贤者也官其子弟一二人以宠其後固已厚矣臣欲乞自两省两制以下至大夫奏补之数宜加裁减限以多少则可以革资?之滥矣百司胥史积勤累日大率须及二十余年方得出仕惟三省人吏最为优幸每以检点诸处文书酬奨减年出官最速其不愿出官者坐理资任至为郡守宜加裁抑使无过厚则可以损杂流之弊矣四弊既损则入仕之源清而才行可用者不久於待阙不久於待阙则治事之日多而职业无不举矣臣闻张官置吏所以为民今若捐虚授之禄以养害民之吏姑息不才之士以妨有才之进岂为民设官之意耶愿陛下明诏有司讲求官冗之弊澄清入仕之源以幸天下实非小补

知庆州范纯仁上奏曰臣昨准兵部相度欲乞应蕃汉官非相统辖者并依官序相压其城寨等管辖蕃官即依旧在本辖汉官之下诏依兵部所乞契勘诸路蕃官不系官职高卑久例并在汉官之下此所以尊中国而制外蕃也行之永久人情安熟虽蕃官之甚?狡者亦不敢有觊望等辈之心盖分义体势不得不然上下遵承自无争较况蕃官职名虽高只是管干部族人马凡部族应有公事并须从汉官弹压理断及战鬪亦并用汉官使臣统制驱策故於平日必使名分相殊体势相异则缓急之际不失统御今若无故忽更旧制悉依汉官之法便与不相统辖之官依品序位即边上使臣及京职官当在蕃官之下者十有八九而沿边将副使臣才过替移或於它处出入相值坐席相同便合在旧蕃官之下人情之间岂能堪此况外蕃之性骁勇尚气当务裁抑骄慢之心岂可辄启契勘缘边使臣任满多是就拟邻近城寨差遣它日或再相统摄即汉官使臣中必有摅愤报怨之人而蕃酋之徒既以等辈自处必生嫌恨致统制官司烦於处置开端生事为害不小防微杜渐实在於此伏望朝廷详酌特赐指挥诸路蕃官各依久例不得与汉官叙班并在汉官之下所贵不失中国外蕃尊卑之限絶蕃酋骄慢觊望之心统制有常不为後患

二年平章军国重事文彦博奏曰臣伏覩先朝复尚书省六部二十四司欲其分治职事悉如唐制臣窃以尚书省吏部典选户部掌邦计刑部主国法此三部最为重而侍郎郎中员外多不久任迁转频数未熟本部职事已见迁改必致胥吏乘间作弊行遣迃滞臣欲乞三部郎中员外须令并满四年理为两任逐任与升资序立为定制经久遵行内吏部户部司封司勲考功度支金仓部亦须再任与逐任升资上件三部郎官佐本部长官主判逐曹任官材掌邦计主国法皆是国之重事伏望圣慈详察早赐施行

开封府推官毕仲游上言曰国家承五季之後典章制度号令文采虽未纯於三代盖皆有三代之意而髣髴焉至於慎刑罚息兵革寛仁尽下爱养元元得天下之心则有与三代比者独官名自宰相而下至於百执事循用五季之旧而不知改天子临朝太息於上而公卿大夫咨嗟悼叹发愤於下者不知几十年矣及神宗皇帝同人心决大策以阶寄禄而修复汉唐三省之制宜其欢呼鼓舞以庆朝廷之盛德而行之五年公卿大夫犹有不怿於官制者岂未改之前尝厌五代之无法既改之後复云汉唐之非是则官名之所失如何而可盖国朝虽循三省之旧而二十四司之名皆第之以待百官当选者在省之官及假他官以制之如兵部为枢密吏部为铨审库部金部为三司水部为都水刑部为大理名隶尚书而事在他局者不可以为後世法则先帝之改制无可议者而改制之中有非汉唐之旧而未合於今日之务旧平章事迁中书令国朝以来未有迁至中书令者而今仪同三司一阶兼昔日宰相累迁之官旧礼部尚书迁户部工部迁刑部刑部迁兵部而今银青光禄大夫一阶兼昔日尚书累迁之官旧礼部侍郎迁户部户部迁吏部工部侍郎迁刑部刑部迁兵部而今正议大夫一阶兼昔日侍郎累迁之官卿寺亦然昔之官品难於进今之阶秩易为高而又降七品为八品降五品为六品降三品为四品至其不可用也则议请减?反以旧品为定而章服之令徒降五为六降三为四以迁就新品之失而不知义理之所在则所谓非汉唐之旧而不合今日之务者可验於此然犹未有害也旧尚书省不总天下之政而中书门下合而为一则其治速今尚书省总天下之政而中书门下析而为二则其治缓此理之固然者至所谓画黄录符牒关刺由上而下复由下而上近者浃旬远者累月有夜半停印待报而其务乃比於竹茹木屑之细或者补衣贷食未得其决而事久失於期会则非惟不合今日之务而良有害公卿大夫所以不怿於官制者以此亦在上之人损益之而已矣盖隋唐二十有九而今寄禄阶二十有五如益其阶使与旧日之官品相对无并三迁两迁而为一阶则阶正矣还旧日之品秩凡议请减?服章之名必合三五七九之数无易前古之常以就新品之失则品正矣事大而缓则由寺监而上台省或由台省而下寺监事速而小者则许之专决或专达而不为次第上下之道久则事正矣阶正则朝廷尊名器重品正则义理安民志定事正则三省无滞务而远近之人皆不失於期会修此三者而官制立矣岂以汉唐之官名不当复而五代之季为可循也

仲游又上言曰道不足以通庶事不谓之道法不足以行万世不谓之法舜之德赏延於世可延之赏也文王之政仕者世禄可世之禄也赏可延而延之则无幸赏之心禄可世而世之则无猥多之患自汉以来舍其赏延世禄之说而不达其旨是以官吏浮冗最为天下之大虑昔唐太宗省内外官定制为七百三十员曰吾以此待天下贤才足矣後世有特置同正员至於捡挍兼守判知之类皆非本制中世之後遂不胜其滥然而?补之格犹未若本朝之滥也盖太祖太宗之时天下初定万事草创有司停阙待注而无人故多为取士之门?补之法以应用至今百余年间天下以补荫入流者甚衆一岁之选至千万计岂特赏延世禄而已耶旧日之制岁得任其子弟者易而为三岁三岁之制复易而为六岁而犹患其滥则殆非岁数之近?补人之多故也今若於定制之外复增岁数则士大夫絶望於?补沮事之议将不可止非所以顺人心助和气而官冗之弊又未必能去为今之策莫若因仍岁数远近而渐实其试法试而中於法者然後入仕则是第存?补之旧名而已无入仕之新患顺於人心所利有五不增?补之期无所觖望一利也公卿之子弟患於不学而今实其试法则自劝於学二利也得好学之人以为政不病於民三利也一不中选者犹欲再而中再不中选者犹望三而中不絶其望四利也官冗之弊可以渐省五利也岂惟?补凡天下之入仕者皆为试法以考之使人人勇於自试而止取百人而已数百人则数百人而已终无意外之滥虽行之万世未见其弊又不失虞舜赏延文王世禄之旨矣

仲游又言曰事不於无弊之时为有弊之虑知有弊矣复不早为之所既有猥并难治而欲彂一诏下一令使天下欢呼鼓舞遂返於无弊则虽稷契复生未易能也或者以其弊为不可救听而任之则亦非治天下之术也昔周制六官其属三百有六十而汉官之在内一千五十五在外之官犹不与唐太宗省内外官定制为七百三十员而开元天宝之间至万有八千则汉唐之间官冗可谓弊矣而本朝之弊则尤甚於汉唐昔太祖太宗之定天下万事草创中外之官不足以更代故多为入仕之选以应用而後世不知改作以适时变反有增而无损故治词赋者举进士诵书者为明经五品已上岁得任子而流外杂色之进盖不可胜计至於今日尚书侍郎左右之选多至数千居家未仕与禄食於四方者倍乎在选之数被代赴选与已选待次又与居家未仕食禄者比而科举任子益来而不已不知数十年外官冗之弊将何如邪则救之之方正在探其情而理胜之耳夫子之则喜夺之则怨虽人所不免苟夺之以理亦无可怨者故管仲夺伯氏骈邑三百没齿无怨言则能探其情而理胜之故也今科举之士虽以文章为业而所习皆治民之说选於十万人之中而取其三二百使之治民理或可也而公卿大夫所任之子弟虽有贤者而骄骜愚懵未知字书之如何而从政者亦甚衆虽其父兄不自言以情占之岂能不以为愧而且幸哉然则损任子之恩而严入仕之选者正今日救冗官之道夫任子者朝廷所以厚公卿大夫之家而严其选者乃将治民而不可忽选之之法宜比进士加寛而所谓铨试者则加密或十而取其一或以二十而取其三惟朝廷之所进退中选者遂比进士而治民不中选者亦足保妻孥而免於皁隶顺於人心其利有五公卿大夫之子弟皆劝於学其利一也得选士以治民民不告病二也中选者遂比进士彼之所愿三也不中选者少沮而益劝无甚觖望四也官冗之弊从而可救五也盖事不於无弊之时为有弊之虑知有弊矣复不早为之所既已猥并难治而欲发一诏下一令使天下欢呼鼓舞却返於无弊则虽稷契复生未易能也而以其弊为不可救听而任之则又非所以忧天下虑後世然则欲治猥并之患为一世之虑夺天下之所喜而要使无甚觖望非仍任子之恩而严入仕之选无可为者若明经流外杂色之进则在朝廷断而罢之势有不可罢者则十省其五六不系今日之轻重也

中书侍郎吕大防上奏曰臣窃观自古设官之意必先置贰立副不以名位为限者所以纾艰危而适顺用聚聪明而济不及也总兵命将尤重其选以汉唐事言之大将军有长史司马从事节度使有副使判官参谋其自小官而登寄任立功效者不可胜数本朝祖宗以来实用此法故名臣不絶而四远畏服窃见今缘边经略使独任一人而无僚佐谋议之助虽有副总管钤辖之属皆奉节制备行阵非有折冲决胜之略预於其间朝廷每除一帅幸而得能者则一路兵民实受其赐不幸而不才者得与焉则是以三军之衆一听庸人之所为岂不可惧哉其弊盖由朝廷不素养其材而取人之途又常太狭方今戎人旅拒边患渐生若不早为准备閲试其能诚虑临事用人不暇精选因而败事所系不细以臣愚见经略使各置副使或判官一人朝廷选差素有才略职司以上人充参谋一人委经略使奏辟知边事有谋略知县以上充如此则可用之士不以位下而见遗中材之帅又以人谋而获济兼得以博观已试之效以备缓急之用讲缉边要莫先於此

三年右正言刘安世上奏曰臣伏见祖宗初定天下首辟儒馆以育人材累圣遵业益加崇奨处於英俊之地而厉其名节观以古今之书而开其聪明廪食大官不任吏责所以成就德器推择豪杰名卿贤相多出此途得人之盛无愧前古然自近岁以来寖轻其选或缘世赏或以军功或酬聚敛之能或徇权贵之荐未尝较试遂贴职名渐开侥幸之门恐非祖宗之意伏望陛下明诏执政今後馆职无俾轻授必求文学行谊有闻於时审察其才实可长育然後一依近降条制召试而命庶使名器渐重不容幸得循致贤能以备官使

安世又上奏曰臣近尝奏请今後馆职欲乞并依元立条制召试而授已奉圣旨施行然臣伏覩所降指挥尚有未尽辄复论列庶几小补臣尝谓祖宗以来新进入馆之人鲜有不试而命者惟是缙绅宿望治效显着或累持使节或移镇大藩欲示优恩方令贴职今陛下过听臣言追复旧制虽云大臣奏举到馆职并依条召试方得除授而继云其朝廷特除者不在此限则是不问人才之如何资历之深浅但非奏举皆可直除名为更张弊源尚在臣愚欲乞特降指挥依仿故事约自转运使以上资序特除者方得不用此制庶能塞侥幸之门重馆阁之选

安世为左谏议大夫时上奏曰臣闻非至简不足以待天下之烦非至静不足以制天下之动故荀卿有言曰论一相以兼率人主之职也又曰相者论列百官之长要百事之听岁终奉其成功以効於君推此言之则人主择辅臣辅臣择庶长庶长择僚佐以次选抡不容虚受是以所受愈隆而所择愈简所择愈简而所得愈多此尧舜三代之君所以垂衣拱手不烦事诏而天下晏然以治者用此道也秦汉以来官失其守居宰相之位者或不知其任在庶长之列者或不守其职因循至今流弊日积臣请为陛下详言之昔魏晋以後采择庶官多由选部故晋之山涛为吏部尚书中外员品往往启授宋以蔡廓为吏部尚书黄散以下皆得自用廓犹以为薄已遂不之官唐制五品以上宰相商议奏可以除拜者则以制勅命之六品以下则吏部铨材授职然後上言诏旨画闻无所可否谓之旨授开元中吏部置循资格限自起居遗补及御史等官犹并列於选曹其後幸臣专朝旧典失序故陆贽抗论以为舍朝佥而重已权废公举而行私惠是使周行庶品苟不出於时宰之意者则莫致焉此乃唐之弊风不可不革也臣伏见近来堂除差遣多取吏部之阙不问职司之轻重才品之优劣为人择官殊失大体如承议王续堂除管勾左厢军事奉议郎刘敦夫堂差权河南知録若此之类名品至卑吏部选差固不乏使何烦廊庙一一柬求臣恐三省之事日益纷纭执政大臣汨於细务则朝廷安危之至计礼乐教化之大原使天下回心而向道者将何暇以及之矣然则岂所以称陛下图任老成委注辅弼之意哉伏望圣慈明勅三省别议立法今後除两制台省寺监长贰以上并诸路监司濒河并边郡守之类所系稍重者令依旧堂除外其余一切归之吏部所贵执事简得以留心於远业而选部不至於失职以渐复旧制也

安世又奏曰臣前月十二日上殿具劄子论列堂除之弊乞诏三省别议立法近日虽降指挥以在京寺监主簿等数十处送下吏部而外路知州等阙尚未尽还臣窃谓朝廷之上宜选大吏其余小者尽可付之有司今堂除之人日益加多差除不行其势必取於吏部吏部之阙日益加少则孤寒之士所得愈艰羁旅留滞动逾岁月此最更张之所宜先也臣愚欲望陛下特降睿旨稍谨堂除之选仍以元丰八年後来取过外路知州等阙择其地望之重者依旧朝廷差除外其余付之有司如此则堂中占阙既已不多吏部差注得行必无淹滞伏望圣慈详酌早赐施行

曾肇上奏曰臣伏见神宗皇帝大正官名始於三省诏令所出则自中书审覆駮正则繇门下受而行之则在尚书三省相成不可阙一中书则有舍人主行门下则给事主读尚书则有左右司郎官受付使之更相弥缝更相可否然後彂号施令罔有不臧立政官人举无过事此祖宗设官分职之本意也盖三省各有分守不相侵踰而门下一职近取诸身则为咽?远取诸物则为门户所以駮正中书违失故自来舍人不兼给事之职伏见近日给事中封駮中书録黄三省进呈却令舍人书牍行下臣愚窃恐因此隳坏官制有损治体寖渐不已遂成大弊此臣夙夜熟虑不得不为陛下言之也伏望圣慈戒饬执政大臣谨守神宗所定官制勿使三省属官得相踰越而中书诏令必由门下方得行出以明职分以正纪纲以为天下後世之法陛下留意毋忽绍圣元年监察御史蔡蹈上奏曰臣伏覩近降圣旨内藏库见催索户部太府寺借欠出豁钱物不少依旧更不统辖者臣窃见国家分职设局所以举官治而府藏出纳尤宜参互鈎考以检吏奸臣契勘元丰详定官制事目格子太府寺掌库藏项内有内库拘催交纳逐季点筭内库申到纳讫官物帐状抄上勾销内库纳讫名件之类凡八件格目甚明又太府寺案名称内藏库隶右藏案即是旧隶太府非无文据臣尝闻真宗皇帝谓王旦曰内藏库所贮金帛备军国之用非自奉也顾外廷不知尔臣窃谓既通军国之用则隶户部太府寺正其宜也惟禁漏泄见在物数其余杂务事件如官制格子该载者委有关防不可略去欲望圣慈省察元丰官制格子等特赐睿旨令内藏库复隶户部太府寺所贵百官庶府皆有统帅事归一体

监察御史龚夬上疏曰臣闻唐虞稽古建官惟百夏商官倍亦克用乂然则先王建官因革不常其来尚矣臣伏见言事御史自皇佑以来员数不常昨置六察官方推行之初事务繁剧故令专领察事今来按察之法久已就绪在京官司无敢如日前迟者则治察御史其职太简臣备员台属适值两院阙官兼领六察未见废阙然则人治两案俾兼言职自不相废况元丰三年八年并绍圣令察官各兼言事伏望圣慈特赐详酌令监察御史三员兼掌论议庶几益广言路以称朝廷明目达聪之意

哲宗时尚书右丞吕公着上奏曰臣伏覩周官三公三少掌论道经邦寅亮天地然皆分治卿职盖进则坐而论道退则作而行之此三代之明法也唐太宗用隋制以三省长官共职国政事无不总不专治省事国朝之制每便殿奏事止是中书枢密院两班昨来先帝修定官制凡除授臣僚及兴革废置先中书省取旨次门下省审覆次尚书省施行每省各为一班虽有三省同上进呈者盖亦鲜矣盖先帝临御岁久事多亲决执政之臣大率奉行成命故其制在当时为可行今来陛下始初听政理须责成辅弼况执政之臣皆是朝廷遴选安危治乱均任其责正当一心同力集衆人之智以辅维新之政譬如共舆而驰同舟而济人无异心则何求而不得何为而不成伏望圣慈留神省察

刘挚上言曰臣伏覩近降指挥增复馆职及职事官并许带职给谏以上一年带待制尚书二年带杂学士臣窃谓国朝旧制庶官之外别加职名所以厉行谊文学之士高以备頋问其次与论议典校雠得之为荣选择尤慎自元丰中修三省寺监之制其职并罢满岁补外然後加恩兼职常视治行优劣以为厚薄除三馆并归秘书省为职事官外有直龙图阁省郎寺监长贰补外或领监司帅臣则除之待制杂学士职给谏以上补外则除之亦系一时恩旨非有必得之理今尽复馆阁而荐试之法未立校雠之职无与则是所复虚名而已朝廷必不甚惜人亦不以为重近日得之者固已衆矣臣考之佥言以谓修废官耶则实无职事养人才耶则未加选择反复不见其便至於给谏以上限年带职尤所未谕且待制学士以侍从顾问为职自祖宗以来极天下之选不为定员今不考治行不察流品幸而至给谏以上则计日而得之人才不同一槩除授臣恐自此员品猥衆无复澄汰其有行能高妙治最尤异者又将何以益之臣愚欲乞且依元丰官制施行或诏选臣僚讲?本末别行裁定使名器增重人不虚授以称朝廷劝沮多士之意

御史中丞苏辙上奏曰臣以空踈备位执法当得僚佐以助不逮窃见两院御史见止三人而两人辞免未入不独言者寡少於朝廷得失有所不尽而六察所治事务至烦凡有不及则百司怠废顷者员缺不补动经岁月衆论莫不疑怪臣窃见唐制台官皆大夫中丞自辟有不由此除授勅命虽行皆拒而不纳至本朝虽稍损其旧然亦必令本台与两制分举而人主自择其可者用之初无执政用人之法也然人才之难非独今日故自唐太宗以来兼设监察里行以待资浅之士而祖宗旧制亦许用京朝官知县以上立法稍寛易於应格近日举法须得实?通判一考人物衰少莫甚於今而独於言事官重为艰阻实未允当臣顷在内外制见每有诏下同列相视患无合格可举之人所举既上又多不用却於前任台官中推择任使虽云旧人不免出自执政所可殊失祖宗博举之意臣今欲乞并诏本台及两制依放旧制举升朝官初任通判以上或第二任知县从圣意选择补足见阙仍依旧置监察里行所贵祖宗选任台官旧法不至隳坏而纲纪之地易於得人亦免遗旷

辙又上奏曰臣闻宰相之任所以镇妥中外安靖朝廷使百官皆得任职赏罚各当其实人主垂拱无为以享承平之福此真宰相职也臣窃见近者执政进拟邓温伯为翰林学士承旨除命一下而中书舍人不肯撰词给事中封还诏书御史全台两省谏议皆力言其不可议论汹汹经月不定而执政之意确然不回温伯既仍旧就职而言者并获美迁质之公议皆不晓其故若谓执政诚是耶则给舍台谏并系所选岂其皆非若以论者诚非耶则不加黜责并获优宠进退无?是以公议皆谓朝廷自知其非但重於改作而已今者谤议未息又复进拟礼部侍郎陛佃兵部侍郎赵彦若权本部尚书中书舍人二人复相次封还陆佃之命臣窃惟此二事本非朝廷急切之务势须必行者也上既不出於人主下又不起於有司皆由执政出意用人致此纷争内则皇帝陛下太皇太后陛下厌於烦言焦劳弥月下则侍从要司失其旧职纲纪废坏至於赏罚颠倒顷所未闻臣不知为政如此得为镇妥中外安靖朝廷者乎顷者诸曹侍郎阙人朝廷始擢用诸卿监为权侍郎盖以不权侍郎则木曹公事阙官发遣如礼兵诸部事至简少虽无尚书但责侍郎亦自可了况侍郎既具而复权尚书此何说也若谓侍郎久次当迁尚书臣不知尚书久次当遂迁执政乎此则为人择官而非为官择人之意也臣待罪执法窃虑圣意未经?察但见执政历诋有司而自伸其意使羣臣无由自明今後再有如此等事无敢守法为陛下明白是非者是以区区献言不觉烦渎罪当万死

辙又奏曰臣等近准勅举岑象求赵?充台官已蒙圣恩除象求殿中侍御史窃见本台两院官共六员分领六察皆得言事元佑之初朝廷急於求治台中员阙略无一二四方观望皆知陛下勤於听纳争效悃愊以补万一今日监察御史并阙四员虽圣明开纳之意无损於前而员阙不补中外疑惑今六曹寺监虽复闲地每遇有阙犹未尝不补况於人主耳目所系至重自非讳闻直言及有所壅蔽而听其久阙实非治世之事也况六察所治事务不少若稍有弛废则寃抑者必衆亦非先帝设官之本意也伏乞特出圣旨下本台及两制分举八员陛下择取四人用之使天下晓然知朝廷招求忠言与昔无异不胜幸甚

校书郎李昭玘进策曰昔先王自勤厥德夙夜不怠惟前代时若然後训廸厥官而作周官立三公以论道分三孤以弘化公则爕理隂阳孤则寅亮天地皆所以成王道也道则一事则异故设六官各率其属以象天地四时皆所以成王事也治则简而严故冢宰为天教则详而亲故司徒为地礼和君亲以体仁也故宗伯为春政正上下以合礼也故司马为夏刑主制杀以象义也故司寇为秋事主应变以藏知也故司空为冬上则天地隂阳日时之变中则君臣父子之常下则山林川泽土壤之化繁至於宫室器械饮食衣服之节微至於虫鱼鸟兽草木之性莫不有官以治之有职以辨之增一则有余亏一则不足内外相属小大相聨故能国体完具政无不大而阜成兆民者也自周之衰其制变於战国而大坏於秦汉承秦之後独用其故号其位无统其事无聨至唐始为省寺台监以分处百官使令宿业事事无旷问其名则以职对下其令则以官议司有常守位有定员唐之治绩号为甚盛者其致然也谓之省有曰尚书有曰门下有曰中书尚书典领百官庶事所会决者也其属则六其聨则二十四其位则各以其序知百官之功过然後与之以勲级勲级未足以劝贤也又加之以封命此三者未始不先选天下之材而用之也故考课勲封之职则主之以吏部仓廪有所积然後为权衡度量之制既为权衡度量则量岁计所出而支调之此三者皆出於户口田赋之所入也故钱谷土地人民之职则主之以户部先王之为礼未常不谨於宾主之际外则谨於宾主内则严於鬼神为之牢醴膳羞之数为之祠祭祀享之节三者皆礼之事也故宾客膳饮祠祭之职则主之以礼部戎器既有藏车马既有备必周知天下土地之籍镇戎烽候之远近者皆兵之事也故武库舆辇方域之聨则主之以兵部谨门关出入之籍以防奸督财物期会之责以防伪以此防人犹有犯上违令者则戮辱随之此三者皆刑之所治也故门关勾会禁隶之聨则主之以刑部津梁沟洫以时修苑囿山泽以时取屯营之事以时耕此三者皆工徒之所兴作也故水利虞衡田作之聨则主之以工部门下之治掌出纳帝命而相礼仪者也中书之治掌佐天子而执大政者也侍从顾问规谕讽谏之左右分更焉故记动史书其起居法度执大政则道揆者也参议表章草画制命之职在焉故记言史书其诏诰德音儒学皆有选也图籍皆有藏也议法制沿革者其事小故属之门下求贤才隐滞者其事大故属之中书此三省之制也监则监其所守寺则法度之所出其事则同其主则异若礼乐饮膳宗室蕃夷之所掌图籍天文学校服御之所司则又礼之别也宿卫工作仆御军械则又兵之别也治水则工之别也此监寺之制也庶事既有别矣帝命既有掌矣大政既有议矣有守者付之监有法者付之寺朝廷之治略已具矣然而百官之所领万事之所总必有责也故特置一职谓之宰相百官之罪恶朝会之仪典必有所纠也故特置一官谓之御史则内外各有所察也或不以一名其职唐之致其盛几与古比隆者任官得其序而已国家设官分职一切用唐制或有职而非其官或有官而非其职或一职而治以数官或一官而兼以数职名分不正而已名分既不正则无能罔上之人盗名而自安喜功勇利之臣犯分而争进今先正其名分而各以所能任职则贤不肖之实易察而功罪之迹易知又何患官不得其人人不能行法者哉侍御史王岩叟上疏曰臣闻维天下之势者存乎法持天下之法者存乎平权之而後行议之而後用使不失其平者存乎其人当张释之为廷尉人有盗高庙坐前玉环者奏当弃市文帝大怒曰吾属廷尉者致之族而以法奏之释之谢曰今盗高庙器而族之有如万分一假令愚民取长陵一抔土陛下且何以加其法乎文帝乃许廷尉臣以谓此不出於法之文而出於一时论议能推明轻重之意以释上心而使天下後世莫不称其当由是言之廷尉之选其当忽哉臣伏覩祖宗时审刑大理长官及其僚属皆择天下君子长者通物情知义理者以为之其用心平其持议不阿其知思足以讲明法之微意而必与情称故天下号无寃民以今望之其遗风余德犹释之在汉也後专尚刑名法术之学而惨刻之吏多在此选议事不原於法意论刑不本於人情执文以致罪顺旨以成狱不知先王明慎钦恤之心而复辅之以经术申之以道德故愈务而愈远愈严而愈戾试以断案巧则巧矣然不足以得正人而足以得狡吏委理卿独举专则专矣然不足以任至公而足以得偏见臣愚伏乞检会旧大理举官法及讲祖宗置审刑院大理相持并行之初意今後罢试断案人则释之之徒将自为陛下用稍复刑措之治天下幸甚

时两省正言官久阙岩叟又上疏曰国朝仿近古之制谏臣才至六员方之先王已为至少今复虚而不除臣所未谕岂以为治道已清而无事於此邪人材难称不若虚其位邪二者皆非臣所望於今日也愿趣补其阙多进正人以壮本朝正人进则小人自消矣

谏议大夫王觌上奏曰臣闻利不百不变法凡法之所变非得已也使利害等均而徒有变更之劳则不待明智不惑之士而後知其不足为矣彼中才之惮烦者皆不为也况利少害多而可轻变成法哉臣窃见今年九月九日朝旨节文内外马事并隶太仆寺直达尚书省更不经由驾部车营致远务鞍辔库驼坊皮剥所养象所并专隶驾部臣窃谓此独可以败坏官制而未见为利之实也夫自李唐失政官制紊乱久矣圣朝祖宗以来初则有东征西讨之忧既混一区宇之後方务休养元元故於修完官制有所未暇也至神宗慨然悯之於是讲求历世之坠典造新一代之成宪正名百职建复六聨上下相维各有分守此真得唐虞三代建官之美意也後世所当谨守而勿失今朝廷以马政久废而推行牧养之法固太仆驾部之职矣若使太仆仍旧隶驾部而共修职事於牧养之法未见其害也使车营致远等务不隶太仆而领於省曹於牧养之法未见其利也利害未分而徒使本末失叙官制复隳臣不知其可也且塲务恶属寺监寺监恶属省曹乃官吏不恤法度者之常情顾朝廷处之如何耳伏望圣慈宣谕执政大臣无以牧马一事而轻坏官制追还九月九日朝旨别降指挥施行

觌又上奏曰先朝造新官制於古义皆有按据若推行之际见其未尽乃当修完何可无故废坏臣伏见今年八月二十日勅节文高丽贡奉事节皆系管勾所检勘依条格申所辖鸿胪寺其本寺不以事体大小皆不与夺勘会处分但腾申主客取候旨撝今後高丽夏国遇入贡应干排备所须之事并令管勾同文馆所都亭西驿所径申所属曹部施行更不经由鸿胪寺臣窃谓鸿胪寺不与夺处分诚为非是然若非省曹不稍假以权而致其不敢与夺即是鸿胪寺不任职也此皆罪在官吏乃非官制之过岂可因官吏之罪而废省曹寺监上下相维之序哉夫番夷入贡合责办鸿胪寺今夺而专之於省曹是省之办事敏於寺也马事措置合经由省曹者今析而擅之於太仆是寺之办事敏於省曹也名实则同而缓急工拙之间何其异也故论者以谓均是省曹一则夺寺事而专之一则虽其所属之寺事不得预焉均是寺也一则并省曹之事而专之一则虽其本寺之事不得预焉果何义也若谓减去经?之处然後事可以速集而无害则非独鸿胪太仆而省曹寺监上下维持之序可存者少矣法度如此岂经远之道惟圣慈详酌

胡宗愈上疏曰臣检会今年三月二十八日三省同奉圣旨今来内外官并许带职食钱并理任外其余恩数并依官制以前条贯又准五月三日圣旨指挥勘会秘书省自有职事官其旧带馆职并今後除授校理以上职名并不供职臣愚窃谓不知朝廷之治体则不足以立朝不习国家之故事则不足以应务唐李德裕谓用寒士不如用公卿之世议者以为偏论臣乃谓之知言盖公卿之世耳目习朝廷之治体练熟国家之故事远方寒士有不知其始末者裕之言未为过论太宗皇帝深达此意始置崇文院建秘阁集四库书选天下名能文学之士以为校讐官给以见俸食於太官优其资秩自选人京官入者始除馆阁校勘或崇文院校书及升朝籍乃为秘阁集贤校理或优之则为直馆直院直阁其始入而官位卑者未得主判且令在馆供职改京官升朝籍方得主判登闻鼓检院同知礼院之类资任渐高则为吏部南曹郡牧判官又高则为省府推判官或出知藩镇任转运提刑又选其久任者或迁知谏院预讲读或为左右史遂典词诰或待制内阁由此而为公卿执政以跻台辅远器大节方重深厚事业磊落载在史册者前後相望外至於守土奉使蔼然皆有风绩可观间有不才闒茸者叨预於其间则指目鄙笑不容於清议故累朝得人方古为盛此实太宗皇帝忧深虑远养育之功也熙宁执政务欲速援亲党假此为进人之阶浮躁狂妄者争趋之故有朝除校理而夕拜词掖夕为直院而朝作辅臣馆阁涵养之风遂至委地士人廉耻之节靡有孑遗既无素养之才悉是苟合之士临时选用或非其人左右史才间用俗吏以致朝廷厌薄馆阁遽行寝罢陛下即位以来招贤乐善追复太宗皇帝之政继承列圣之业俾复三馆职名又诏执政大臣各举所知召试以充其选独不许其供职臣愚莫知其意窃计议者必谓崇文院已改为秘书省已有官属则带馆职名者不可供职臣愚以谓崇文院之名虽改而袐阁集贤昭文馆四库之书犹存既选英才除职名而不令供职不法太宗皇帝养才育士之深意而徒以虚名为士大夫进取之阶不惟义理未安兼亦於事无补臣愚望朝廷稽考祖宗馆阁之制选人京官除者且授秘省正字校书以比昔日之校勘选人已有改官并供职四年除校理指挥外有自京官除者亦自校书郎二年方授校理已升朝者得兼寺监职事以比昔日之主判由此渐进以历省府与带职之人并令入馆供职依旧食於太官磨以岁月使多士知陛下育才之意庶几优游议论渐知朝廷之治体羣居讲习以议国家之故事廉耻清让去而复还馆阁素风坠而复振朝廷自後用人不乏实才将以成太平之业臣愚以为自此为始惓惓之意惟陛下采择

陈次升上奏曰臣伏覩官制格尚书省总判六曹事务勘当若否中书省取旨门下省封駮法行之初先帝特降诏书云人各有分然後安官各有守然後治仍申谕中外违是令者执政官委御史台弹奏尚书以下听长官纠劾以闻当是时人循分守无敢僭紊元丰末以垂帘听政令三省权同取旨今陛下独揽乾纲躬临庶政孜孜?心以复先朝政事而三省者政事之本也尚未如官制格夫本既不正而齐其末是缓其所当先急其所当後也况先帝以三省分厘庶务其寓意岂徒然哉盖欲上下相维以防偏蔽故也谓如尚书省勘当或未中理中书省取旨必有去取中书省取旨或有未当门下省必须封駮今三省长官既同取旨门下省属官虽欲封駮终难其议以此遂失上下相维之道非立法本意也若谓门下中书省见今独员难以专委即当选任人才以补员阙安可以阙官而废法哉伏愿陛下留神先帝官制分厘之格诏书叮咛之意断自圣衷行之必果庶使政事之本立而良法美意得以推行天下之治可立而待不胜幸甚

刘泾上奏曰臣闻外重之势莫如监司盖其势与朝廷相为低昂则处材分忧可以无慎乎朝廷尚察严则此属日夜淬汰喜为健人朝廷尚寛阔则此属因缘苟偷劝为循吏方法新俗恶之初朝廷所以遇此属者往往旦从常僚暮擢权路不爱爵赏以与此属开富贵之门而其间以法意人情自责任者皆是也方斯时论者固有躐等踰防之讥而朝廷藉此属以枝梧四方者亦岂少哉法寖行矣俗寖变矣此属亦遂废以貌相诲无复常故盖未有如此日之优也方法新俗恶之初将一天下而首尾之则喜健力恶孱弱以集成为急法既行俗既变则尤当谨守而挟持使无倦焉可也遂以健力者为豺狼之人厌之以近厚相煦濡可乎曩惟朝廷有憾於百年者正以此属无守法任事之人而志縻廪禄坐视涂炭力囬已去不返之风波而作新焉曾未久也而已辄解体是使荏苒岁月复如前日而又复更张之也观今之法谓之已行则缉翩之人尚多今之俗谓之已变则顽梗之害尚在奈何使此属无故而罢休也且如去冬造簿法行此朝寺既稔讲之矣其升降虚实固大事也而守令往往习为常程至有以前日手实中废为验者苟如此则臣深知此法未可以全成望郡县也其所由来监司以苟简败之尔前日上下之势如束湿而朝廷法令十有九不如意况如今日已放绳墨之後乎借令文具然其县大夫慵懦不力乡书手之因仍为奸以害齐民者已深矣此非独臣忧臣所闻於老世务者皆如臣忧无异也朝廷亦岂惜片言之戒为监司之劝沮乎非特此也其於法令之间见如不见闻如不闻按部未再三则以劳苦为辞在官未满岁则以久淹为叹者皆是也郡县亦曰某监司接人无苛礼某监司临事有大体皆姑息因循之实也然亦朝廷有以致之耳或曰造新法用新进如前所升拔是也守新法用旧人如比日用巩彦辅高秉孔宗翰林积赵约之类是也朝廷之行往往与世俗之疑合则亦何恠乎监司之不劝为近厚以致於苟简而无畏哉此最当今急务不可缓图者愿陛下乘士气竭蹶之时为一鼓焉如曰天下无事何用使此属扰扰哉此非臣所敢知也

历代名臣奏议卷一百六十一








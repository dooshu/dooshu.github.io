卷十四

钦定四库全书

翰林记卷十四　　　　　　明　黄佐　撰

殿试读卷执事

会典云凡殿试读卷官内阁於大学士学士等官内具名从该部奏请至日与各衙门该读卷官详定试卷次日同赴文华殿内阁官将第一甲三卷以次进读俟御笔批定出将二甲三甲姓名填写黄榜又次日早同赴华盖殿内阁官进至御座前以次拆卷将姓名籍贯面奏司礼监官授制勑房官填榜毕开写传胪帖子内阁官捧榜出至奉天殿授礼部尚书制勑房官将帖子授鸿胪寺官传胪其受卷弥封掌卷官从内阁於本院及春坊等官并制勑房官内推选与各衙门官相兼执事本院坊局始不过五人後增至七人遂为例按读卷官国初用祭酒修撰等官正统中侍讲犹预其後非执政大臣不得与而其去取之柄则在内阁殿试之明日大学士择其中优者三卷圈点以朱明日早持诣文华殿对上读之御笔亲标其名第又明日即传胪矣盖读卷止在一日咸病其太亟不能徧观故本院坊局之执事者始得试卷时预鍳别其高下为差等以付读卷官内阁乃易於裁定叶盛曰景泰二年予为殿试弥封官最知读卷事第一甲盖阁老预属意於受卷官已皆知之余皆分送读卷诸大臣且率以三分上一等次二等各置一所少顷阁老收上一等则判二甲次二等则判三甲也将午三人者持一甲卷诣文华殿进读午後填黄榜明早榜出矣盖辰巳二时榜中人第已定若曰须一一品量高下次第固有所不能也盛所谓预属意云者岂有为而发欤

殿试拟撰策问

圣祖策进士多亲制策问洪武四年十八年皆然其後或命本院儒臣拟撰以进取自圣裁而用之永乐初科太宗思求博闻之士命学士解缙择天文律历礼乐制度儗撰为题上意士子必为所窘及得曾棨卷记诵详尽叹异以为第一人御笔批曰贯通经史识达天文有讲习之学有忠爱之诚擢魁天下昭我文明尚资啓沃惟良显哉其第二人周述第三人周孟简亦皆批评前此所未有也闻之李贤谓缙嗛刘子钦先以问目示棨棨遂获首而寘子钦於二甲果尔则缙不可以言无私矣

考会试

凡会试考试官礼部奏行内阁於大学士学士等官及詹事府各坊司经局官内具名请奏钦命其同考官於本院侍读等官及春坊司经局官与各衙门官相兼推选收掌试卷官用制勑房官一员按国初科举第一塲问四书题一道五经义各一道第二塲论一道诏诰章表内科一道第三塲策一道犹循元制也洪武四年会试陕西河南山东江西湖广广之东西福建为行中书者十一俊髦皆集而高句丽之士与焉以礼部尚书陶凯与前侍讲学士潘廷坚为王司侍读学士詹同国子司业宋濓吏部员外郎原本前贡士鲍恂为同考取中式者俞友仁等一百二十人落第者惟八十人其後罢之十八年复以科举取士始定今制以待诏朱善前典籍聂铉为试官取中式者黄子澄等四百七十二人二十一年取施显等九十五人二十四年取黄观等三十二人二十七年取彭德等一百人三十年取宋琮等三十八人北士皆黜学士刘三吾为考试官竟以是获罪上乃命本院官考择下第北士六十一人廷试之语见覆试类革除庚辰科礼部左侍郎兼学士董伦侍讲学士兼太常少卿高逊志为考试官取吴溥等一百一十人永乐二年侍读学士解缙侍读黄淮为考试官取杨相等四百七十二人遵洪武乙丑例也盖自是取士多寡临期请自上裁云四年取朱缙等二百二十人七年取陈璲等一百人十年左谕德兼侍读杨士奇右谕德兼侍讲金幼孜为考试官取林志等一百人十三年修撰兼右赞善梁潜为考试官取洪英等三百五十人十六年侍讲曾棨为考试官取董璘等二百五十人十九年左春坊大学士杨士奇为考试官取陈中等二百人二十二年侍读学士曾棨为考试官取叶恩等一百五十人宣德二年右春坊大学士曾棨为考试官取赵鼎等一百人自设科以来兼取南北士而南士往往数倍於北宣宗即位始诏礼部岁取百人南士什六北士什四着为令既而以百乘除又各退五为中数焉五年侍读学士李时勉侍读钱习礼为考试官取陈诏等二百人八年少保兼大学士致仕黄淮为考试官取刘哲等一百人正统元年少詹事兼侍读学士王直侍讲学士陈循为考试官取刘定之等一百人四年礼部左侍郎兼侍读学士王直学士蔺从善为考试官取杨鼎等一百人七年礼部左侍郎兼侍读学士王英侍读学士苖衷为考试官取姚夔等一百五十人十年学士钱习礼侍讲学士马愉为考试官取商辂等一百五十人十三年工部右侍郎兼侍讲学士高谷侍讲杜宁为考试官取岳正等一百五十人景泰二年户部右侍郎兼学士江渊修撰林文为考试官取吴淮等二百人同考试官有侍讲刘俨秩视修撰为高盖俨科第後於文故也五年兵部左侍郎翰林院学士兼左春坊大学士商辂司经局洗马兼修撰李绍为考试官取彭华等三百五十人天顺元年学士薛瑄通政司右参议兼侍讲吕原为考试官取夏积等三百人四年学士吕原尚宝司少卿兼修撰柯潜为考试官取陈选等一百五十人是科会试举子不中者奏考官校文颠倒宜正其罪上疑之召问李贤贤对曰此乃私忿考官实无此弊如臣弟让亦不中可见其公上意方回乃命礼部会翰林院考此举子验其学多不能答题意且奏其狂妄遂枷於部前以示衆羣议方息七年学士陈文尚宝司少卿兼修撰柯潜为考试官塲屋灾诏八月补试以太常少卿兼学士彭时侍读学士钱溥为考试官而同考试官不改命者修撰王献也取吴釴等二百五十人成化二年太常少卿兼侍读学士刘定之学士万安为考试官取章懋等三百五十人五年太常寺卿兼侍读学士刘珝侍读学士刘吉为考试官取费誾等二百五十人八年礼部左侍郎兼学士万安司经局洗马江朝宗为考试官取吴寛等二百五十人十一年少詹事兼侍讲学士徐溥侍讲学士丘濬为考试官取王鏊等三百人十四年礼部尚书兼学士刘吉学士彭华为考试官取梁储等三百五十人十七年太常寺卿兼学士徐溥少詹事兼学士王献为考试官取赵寛等三百人二十年詹事兼学士彭华左庶子刘健为考试官取储巏等三百人时有世家子在选朱墨卷不合华黜之失志者欲甘心焉卒亦无所害二十三年守臣有言中士日衆而额如故者事下礼部集议南北仍各退二以益之太子太保兵部尚书兼学士尹直右谕德吴寛为考试官取程楷等三百五十人弘治三年礼部尚书兼文渊阁大学士徐溥少詹事兼侍讲学士汪谐为考试官取钱福等三百人六年太常少卿兼侍讲学士李东阳少詹事兼学士陆简为考试官取汪俊等三百人九年兼侍讲学士谢迁侍读学士王鏊为考试官取陈澜等三百人十二年太子少保礼部尚书兼文渊阁大学士李东阳掌詹事府事礼部右侍郎兼学士程敏政为考试官取伦文叙等三百人时敏政有异议同考试官给事中林廷玉发其事户科给事中华?劾之敏政遂得罪十五年吏部左侍郎兼学士吴寛侍读学士刘机为考试官取鲁铎等三百人十八年掌詹事府事太常寺卿兼学士张元祯左春坊大学士兼侍读学士杨廷和为考试官取董玘等三百人正德三年少傅兼太子太傅户部尚书武英殿大学士王鏊掌詹事府事吏部尚书兼学士梁储为考试官取邵锐等三百五十人六年少傅兼太子太傅吏部尚书武英殿大学士刘忠掌詹事府事吏部右侍郎兼学士靳贵为考试官取邹守益等三百五十人九年少傅兼太子太傅吏部尚书谨身殿大学士梁储学士毛澄为考试官取霍韬等四百人十二年太子太保户部尚书兼武英殿大学士靳贵少詹事兼学士顾清为考试官取伦以训等三百五十人十五年礼部右侍郎兼学士石珤侍讲学士李廷相为考试官取张治等三百五十人盖会试去取在各房同考试官而参定高下则考试官柄之历朝应用不同与凡取士多寡皆不可不知故备记如此若同考试官正统以前犹参用外官教职景泰後始纯用京职内则本院外则六科部属行人司官弘治以来定本院官九人余惟六科部属得与共十四人正德辛未以易书诗房卷浩繁各增其一本院官十一人与六科部属共十七人云按国朝以文取士大概以辞达为本天顺间晩宋文字盛行於时如论学绳尺之类士子翕然宗之文遂一变侍讲学士丘濬每考试凡怪词险语皆痛斥之怨排不恤也及为祭酒尤谆谆为学者言之文体乃复浑厚成化乙未会试学以至乎圣人之道论举子桑悦卷有我去而夫子来也等句濬黜之他日会试悦策有曰腹中有长剑日日几回磨检讨吴希贤复黜之前辈取士不苟如此

覆试

洪武三十年丁丑六月辛已朔上御奉天殿策试下第举人先是礼部会试者多而中式者少被黜落者咸以为言上命翰林儒臣考下第卷中择文理优长者得六十一人至是复廷试之择韩克忠为第一仍赐克忠等进士及第出身有差乙酉以克忠为修撰第二人王恕第三人焦胜为编修七月命太常寺丞张显宗署国子监祭酒事因命克忠署司业事其见宠擢如此永乐二年上临轩策士传胪之明日进会试所选副榜士於廷亲试之上御右顺门命侍讲学士杨士奇金幼孜谕旨令就试者从容尽所藴毋苟且取具命光禄给食中官夕给烛遂亲拔三人命进学翰林余第为二等付吏部除学官其第一人则周翰也预修永乐大典七年除典籍云按宣德间副榜举人得冠带读书太学盖循此制然不可考正统後副榜始不复廷试矣杨士奇云宣德丁未以前有十五科前此南北士合试未有北士占首选者有之实自丁未始犹不数覆试之科王直云自洪武辛亥至正统丙辰为二十科则并韩克忠一榜数之也

考两京乡试

凡顺天府应天府乡试本府以考试官请命与会试同盖重畿甸以为天下先也按洪武庚戌京闱王考为前御史中丞刘基侍书御史秦裕伯同考为侍读学士詹同弘文馆学士睢稼起居注乐韶凤尚宝丞魏潜国史宋濓辛亥京闱主考则兵部尚书吴琳国子司业宋濓也永乐癸未命侍读胡广编修王达为应天府考试官赐宴於本府自是遂为例正统戊午侍讲学士曾鹤龄主考顺天府乡试初试之夕塲屋火试卷有残缺者有司惧罪不敢以更试为言惟欲请葺塲屋以终後两试鹤龄曰必更试然後百弊涤至公着不然虽无所私亦招谤朝廷何惜一日之费以成此盛举哉有司具二说以进命下悉如鹤龄所言衆皆惧服得士亦审景泰丙子洗马柯潜奉命主考应天府乡试舟维淮扬有举子鬻私者暮夜投潜潜叱之彼固以请以所赂遗置前潜怒命执付有司惩以法成化甲午左庶子黎淳主考顺天府乡试有试卷奇甚後塲不类疑有弊勾稽墨卷果得誊録生截卷状移外帘按其事而取是卷为解首则名士马中锡也此三事皆可为应变之法景泰庚午侍讲学士刘铉主考顺天府及揭晓第一人刘宣乃卢龙军士也同事者欲更之铉争曰朝廷立贤无方不可乃止时论韪铉丙子顺天府主考为右春坊大学士刘俨侍讲学士吕原时少保兼大学士陈循王文用事循子瑛文子伦入试俱不中二人论奏俨原不公有旨令翰林并科道覆考瑛伦文字遂以为合格得特赐举人俨等问罪还职礼科给事中张宁劾奏循等罪状乞黜不报未几英庙复辟文诛循戍鉄岭瑛伦皆为民此科试之大变也

试録程式文字

国朝乡试小録会试録进士登科録具有成式盖科举自两京外乡试付之藩臬以为未信也会试则以名籍付礼部考试付翰林暨於亲试则有殿最而无黜陟盖以为可信矣其所刻程文自乡试以至於殿试皆宜刻士子所作庶为传信流弊之极至于制策亦多代笔岂所以教之忠欤按洪武甲子乡试乙丑会试初为小録以传然惟列董事之官试士之题及中选者之等第籍贯经籍而已其録前後虽有序然犹未録士子之文以为程式也次科戊辰始刻程文自是遂永为定式但此後五科其间命官列衔尚或随时不一永乐以後其制始一定而不更易矣然永乐中各省乡试犹有儒士主考品官同考者其序文亦不拘篇数景泰中序文禁称公考官上用实授教官序惟前後二篇以两京为法也然两京序文称臣独与会试同云按初塲例出四书义三道正统元年会试出大学论语中庸而不及孟子十年会试出中庸大学孟子而不及论语成化元年顺天府乡试出论语二道孟子一道而不及大学中庸其後定大学中庸内量出一道论语孟子各出一道遂为例二塲洪武四年以射礼论为题其後止用经书圣制书中成语三塲策问前辈惟以经史疑难及国家之大者言之其後始有出於经史之外并及琐屑隐僻若序文则弘治五年顺天府乡试犹具岁月後皆不然也叶盛曰文衡之任亦难矣言语文学不足以变士习服士心亦漫浪为之耳正统己未会试王抑庵主考试第二名张穆兵马策其原卷起语云兵所以卫民也非兵无以安夫民之生马所以资兵也非马无以足夫兵之用会试録云兵以卫民非兵无以安民生马以资兵非马无以足兵用两句减去八字抑庵笔也自是举子以造语简严典重为尚然抑庵又称永乐辛丑杨文贞公司会试文衡务先典实之作以洗浮腐之弊喜曾鹤龄诸作多梓行之至今评程文者以是科为最盖洪武水乐间程文体皆浑厚不特是科而已诚宜録出以正文体而变士习至若登科録永乐甲申二甲刻所对策十余篇其後惟刻首甲三人所为者正德三年二甲第一人三甲第一俱刻策事出焦芳辈非制也燕对録曰正德六年四月十三日讲毕复召至煖阁叩头毕上手取会试録一本付司礼监太监张永授臣东阳等内有白纸票粘於纸上者三皆指摘所刻文字错误处上曰今欲别有施行但念衙门体面恐不好看但与先生辈知之耳臣东阳捧録叩头出至煖阁门外留寘案上永令内臣送至内阁是年大学士刘忠累疏辞疾未允强起主考试事出院後即乞省墓已得请是日陛辞闻此事而去比抵家复具疏乞休致盖已有先入之说矣科举文字不独关系气运而憸人投间一至於是诚不可以不慎也

考武举

凡武举第三塲考试官兵部命如两京乡试之制正德三年始刻録前後有序赐会武宴一如文试九年十二年亦如之惟十五年兵部尚书王琼变其制止用策一道刻文三篇本院官一员并兵部公侯伯皆为考验官今照旧规出策二道论一道云

考选庶吉士

考选庶吉士始自洪武乙丑迨永乐初益重其事然其详不可考大率每科必选宣宗时合三科进士亲试之拔二十八人为庶吉士如甲申之制正统丙辰上亲考选庶吉士於文华殿取萧鎡等十二人己未以後罢之至戊辰始纯选北方及蜀士为庶吉士被选者万安等二十人亲试也自是其事付内阁例取平日所为诗文或繙阅殿试卷兼采名实行礼部使人延请至东阁前会同吏部试以古文暨诗各一篇合格者改送本院读书景泰辛未选吴汇等二十五人甲戌选丘濬等十八人皆兼选南北士天顺庚辰三月英宗御文华殿召李贤谕曰永乐宣德中常选庶吉士教养待用今科进士中可选人物端重语音正当者二十余人为庶吉士止选北方人若南方人有似彭时者方许选取贤出以语时疑贤欲抑南人故为此语因应之曰立贤无方何分南北贤曰果上意也奈何已而太监牛玉复传上命如前令内阁会吏部同选时对牛曰南方士岂独时比优於时者甚多也牛笑曰且选来看是日考选取十五人南方止三人而江西惟张元祯得与焉天顺甲申选李东阳等十八人自是皆兼选南北士成化丙戌选林瀚等二十四人己丑选费誾等十五人戊戌选梁储等二十八人丁未选程楷等三十人弘治癸丑选顾清等二十八人是科清等已发各司观政後乃得旨取各司考选丙辰选顾潜等二十人壬戌选胡煜等二十人乙丑选崔铣等三十人正德辛未选许成名等三十三人丁丑选汪佃等三十四人辛巳选廖道南等二十四人天顺以前一甲三人与庶吉士同读书成化後久废至弘治丙辰始复旧规自後皆因之

教书

洪武中宋濓永乐初解缙皆常领庶吉士特与之讲究尔未尝抗顔为师也宣宗时亲教庶吉士考其文艺与永乐时同至正统戊辰乃颛命詹事兼侍讲学士刘铉祭酒王询教书自後以为例内阁於学士及詹事府坊局等官择资望深者二员请旨送本院教书谓之开馆是日自内阁而下皆醵金为燕会云

考保举诸科

凡各处举到经明行修怀才抱德之士宣德以前送本院考试後止令吏部考又其後诸科亦废正统十四年诏各处举到儒士照永乐年间事例送本院严加考试选用不中者发原籍为民叶盛曰永乐中清江喻行之以文学举试记里鼓正统中冯益於试事皆不知所谓莫能措一辞所谓名浮於实君子弗贵者欤如复诸科考艺观德付诸翰林可也

考岁贡生员

洪武十六年二月丙申命天下学校岁贡生员时谏官有言命礼部榜谕天下府州县学自明年为始岁贡生员各一人正月至京从翰林院试经义四书义各一道判语一条中式者入国子监不中者罚之故有此命也会典曰凡考试岁贡生员礼部奏请出题本部官赴内阁领题试毕送卷本院官批定去取送部奏请施行尝闻编修张元祯考校精核岁贡士鲜入格者时服其公云

考教职

会典云凡考试愿就教职举人监生吏部奏请出题本部官赴内阁领题试毕送卷本院官批定中否送部奏请施行又云凡各处儒学训导九年考满吏部出题考试初塲四书本经义各一道二塲论策各一道印封文卷送内阁委本院官批定去取送部奏请施行

考汰官吏

洪武二十九年四月命本院官会同礼部考国子监六堂师弟子甄别高下送吏部以次録用其後不知何时遂废永乐中有诏汰在京诸司冗官左赞善陈完时掌春坊事即操笔书某当留某当去衆服其明决然此後亦不闻焉会典云天顺八年奏准吏部都察院会同内阁考察在京五品以下文职并在外布按二司官有不公者许令科道官指实劾奏又云宣德七年勑吏员三考满当授官者吏部通引於内府会同六部都察院翰林院堂上官出题南北类试其文义粗晓行移得当书札不谬三事俱可取者为一等二事可取者为二等俱不可取者放回为民当差可斋杂记云东阁为翰林官会揖处一日各部堂上官会考三考吏来集阁下诸同寅遂聨步而出周修撰旋口诵两句云尔来阁下考三考我去家中眠一眠语虽戏而对亦切盖当时考吏必集阁下於此可见

清理武官贴黄

会典云凡兵部清理武官贴黄奏请命学士等官一员同该部及法司堂上官於阙右门清理本院官专管撰述

考就试军士

会典云凡该卫军士告愿科举者兵部奏送本院出题考试批定中否送本院施行按景泰元年卢龙军士刘宣弘治五年府军前卫军士姚学礼皆发解第一然则军士中不可谓无人要在甄鍳之尔

稽考监生课簿

会典云凡国子监生课簿按月送内阁稽考

稽考精微文簿

精微文簿所自置殆不可考按永乐元年司礼监请如旧制铸出入精微印从之则是废而复置也会典云凡五府六部都察院等衙门关给内府精微文簿开写日行事务注销前件按月奉送本院稽考年终类送司礼监交收

稽考四裔馆课程

洪武十五年命侍讲火原洁等编华裔译语以元无文字但借高昌之书制蒙古字以通天下之言至是乃命原洁与编修马亦黑以华语译其语天文地理人事物类服食器用靡不具载复取元秘史参考纽切谐音既成刋行之译字官隶本院盖始於此二人蒙古产也永乐中上选太学生年少者习四裔诸番字诸生多不欲辄生谤议上怒将罪之学士杨荣力救得免遂命荣掌之荣训励得宜自是帖服率皆有成有官至五六品者会典云凡四裔番夷翻译文字永乐五年设四裔馆内分八馆曰蒙古女直西番西天回回百夷高昌缅甸选国子监生习译宣德元年兼选官民子弟委官为教师本院学士稽考课程後内阁委官提督弘治初奏准科目出身四品以上二员提督其官生公会按月从本院印给仍缴送稽考及食粮授职从吏部礼部奏会同内阁出题考试中否仍从该部奏请施行凡四裔馆习译监生子弟旧例月支米一石会官考试一年通习者与冠带全不通者黜退正统元年奏定考中一等者冠带为译字官又一年再考中授职弘治三年奏准子弟不许别图出身三年後考中食粮月给米一石又三年考中冠带为译字官又三年考中受序班职事初试不中者许再试三试不中者黜为民监生初入馆照坐监例食粮三年考中食粮一石家小粮仍旧又三年考中冠带又三年考中授从八品职事三试不中者送回本监别用其曾习者非精通译字不准应试按自後提督官例用太常寺卿及少卿而景泰天顺间译字官多有取进士者甲申庶吉士刘淳景泰庶吉士吴贞皆自译字官发身云

考校僧道

洪武十年九月令僧徒皆通般若心经金刚般若经楞伽经命学士宋濓考校之不通者令还俗二十四年六月用翰林儒臣议命礼部清理释道二教凡府州县等观虽多但存其寛大可容衆者一所并而居之毋杂处於外与民相混余寺观为丛林以居贫民宣德九年僧道行童请给度牒者甚多命僧道官取勘礼部同翰林院官礼科给事中及僧道官考试能通大经给与度牒景泰间三年一度僧至数万天顺初如期来集大学士李贤言于上曰此辈有损无益宜令十年一度上从之着令按僧徒之盛莫甚於今日而道流次之蠧国侵民宜事沙汰考校僧徒宜如洪武中所定三经道士则老庄列三子可也试使儒臣定议通行天下委风宪官考校中者宜分府州县酌量其数而差等之不中者勒令还俗所居惟并为一所余皆拆毁为丛林以居贫民一如洪武二十四年之例是不惟於国家风化有益而所谓释与道者亦自不违其教矣圣君在上贤公卿在下必有以处此者

翰林记卷十四








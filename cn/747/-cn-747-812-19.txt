○中书舍人苗深母琅琊郡太君王氏封琅琊郡太夫人祠部郎中知制诰张文蔚母扶风郡太夫人苏氏封冯翊郡太夫人等制

敕。具官苗深等母琅琊郡太夫人王氏等，本於仁，原於礼，保於和，处於顺。故图史素学，风法不衰。立我彦臣，率由贞训。而识者服儒之道，不使忿言加己，以羞其亲，深与文蔚有之矣。乃子弟谨身之行，履危惧辱之思，以承其志，涣等有之矣。且皆赋禄於朝，相戒以养。俾荣报德，当贵疏封。庆集而家教行，吾国古之孝理，不在兹乎？可依前件。


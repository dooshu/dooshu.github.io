185　左氏之失在以成敗論人　君子小人無幸有幸説


朱子語類曰：「左氏之失，在以成敗論人。」愚嘗觀蔡邕獨斷引王仲任曰：「君子無幸而有不幸，小人有幸而無不幸。」閻按：與論衡不同，王氏所擇精矣。〇案：論衡幸偶篇：「孔子曰：『君子有不幸而無有幸，小人有幸而無不幸。』」韓文公與衞中行書謂：「君子得禍爲不幸，而小人得禍爲常；君子得福爲常，而小人得福爲不幸。」亦仲任之意。斯言可以正左氏之失。






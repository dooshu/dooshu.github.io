◇大赦诏（永元二年）

门下：王室多难，相仍。昔岁纷阻，锋交九达；今兹狂煽，兵连万雉。时事屯厄，罕有斯逆。故令迷疑互起，向背者多。元恶既悬，猜惧弥广；奔亡草泽，自反莫因。近虽曲赦，与之更始，而愚昧之徒，犹多窜伏。且遏寇未夷，役连遐迩，刑政弛张，陷罪非一思所以广敷嘉惠，被之亿兆。可大赦天下。凡与崔惠景协契同谋，首为好逆，爰及降叛，输力尽勤，良由世道交丧，流源浸远，风慨靡立，以至如斯，悉皆荡涤，一无所问。凡诸反侧，咸与维新。并加宣慰，还复民伍，国信之明，皎如日月；勒畿要，咸使闻知。惟崔惠景诸子，不在赦例。主者施行。（《文苑英华》四百三十一。）


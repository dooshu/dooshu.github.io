○止礦稅疏 【 四川礦稅】

昨接邸報、見四川廵按御史趙標、報稱六月二十一日、楊應龍提兵八萬、攻陷綦江縣城、遊擊等官、盡皆殺死、臣等不勝驚駭、應龍蕞爾小夷、即數年肆虐、未敢遠離巢穴、乃一旦親率苗夷、深入內地、至于攻屠邑城、殺戮將士、此必有川中小民。為之嚮導。為之內應者。故敢仗羽翼。而狂逞無忌耳。雖此小民皆　陛下之赤子也、不為　朝廷用以討逆賊而反為賊用。此豈樂于從逆哉。葢蜀之民苦極矣、採木則有砍伐之苦、拽運之苦、採礦則有供給之苦、賠累之苦、榷稅則有搜括之苦、攘奪之苦、　皇上以為不忍加派於民。而姑取之於地也。加派之害?而木礦之害隱不知人固愛財。地亦愛寶。礦砂不足不得不求足於民故歲進之礦銀什七皆小民之脂膏。而差官之私橐不與焉。此勢之必至者也。　皇上以為不忍加派于民。而姑取之商賈也。不知商賈不通。則財貨不流。物價沸騰。則百姓困敝。京師且然。何况遐方。此又勢之必至者也。愚民何知。既巳喪其樂生之心。計無所之。遂謂不若從賊或可延旦夕之命耳。楊酋性本強悍、而又益以無聊之民。則其勢日盛。蜀民久巳怨恨。而况附彼方張之寇。則其毒日深。今　陛下聞綦江之殘破、重慶之危急、必不肯坐視而不救。夫救急非可以虗聲恐喝也、勢必湏兵。兵行必湏餉。今何處徵兵乎。欲調之貴州、而貴州巳敗傷矣。欲調之陝西。而黠虜積怨。日不忘報。秋高馬肥。防禦為急。顧此失彼。恐非完計。欲調之廣西雲南湖廣諸省。而兵政廢弛之久。在所無兵。若驅烏合之兵。以救燃眉之急。未有能濟者也。欲俟東征之兵。則劉綎所將半多楊姓。恐皆逆族。且綎不能禁其沿途之生事。而乃欲仗之以成事。即綎亦自知其不可。其以病告。非得巳也。又何處得餉乎。欲發之官帑。而買辦之需。萬千無措。年例之發。什九未給。欲取之本省。而府庫空虗。閭里蕭條。公私無遺。上下俱困欲取之隣省則處處開礦處處抽稅民生處處憔悴。民心處處悲愁。思亂之民。而復加以重征之擾。是為楊酋敺民也。故我　皇上即日責樞臣以發兵、日責計臣以轉餉、日假督撫之臣以便宜、然無米而炊。難望療飢。徒手而摶難以赴鬪。此亦　聖明之所洞見也夫兵非天降餉非神輸皆民力之所為也為今之計。莫若收拾人心。解散賊黨。停止礦稅。使開山鑿石之輩。盡為稱干比戈之徒。賠礦給稅之餘。悉佐秣馬厲兵之費。寬我無知之眾。赦其脅從之誅。則群情慰悅。既喜轉禍。又幸更生。將人自為戰。家與為敵。或可少湏時日。以俟大兵之集乎。不然恐目前之禍。不止綦江而巳。且古之禦寇者。嘗不足而示之以有餘。故虞詡增竈。道濟量沙。今逆酋不惜金帛。以約結中國之人。其絡繹道途。潛伏都城者不知其幾而我今日以匱乏而開礦明日以匱乏而抽稅彼逆酋聞之將謂中國果空乏如是豈不益生輕侮之心益肆憑陵之志哉且皇上方將捐數十百萬之餉、以救此一方之倒懸。而何愛於數萬之礦稅。况　皇上曾念貴州方在用兵。免其榷稅。今四川屠戮之慘。危亡之狀。豈但貴州。知聖慈必為之動念也。


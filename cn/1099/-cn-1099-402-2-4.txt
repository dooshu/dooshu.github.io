○與參軍鄭同知趙知縣書

承手教臨江氷解兵馬難渡、忽爾水退蹈淺過之、又獲奇功、此天助李將軍也、況玄薊鎮信宗逸巳斬、止有行長一人譬之漏網之魚、其膽巳喪、諒不足畏、而李將軍又預施埋伏、更以勁兵追擊、真稱上策、天心人事、兩濟其美、王京之倭殲之定在刻下矣、但慮貴萬全、事當慎重、我之火器固利。而彼之鳥銃亦足相當。如初角之時。當先施我火器。徉欲進兵。實且未進。誘其放盡鳥銃。然後一鼓下之、無難也。外鄙見一二、開列於後、祈二公與仰城酌行之。　一兵家用間。當在敵處兩難之際。今倭奴欲守王京。則懼我兵火擊。欲歸日本。又畏關白族誅。正進退維谷時也。乘此機會。陳以利害。誘以封爵。啗以厚賚無不樂從者。王洙張大善固為可使、若便捷小心、如本部指揮黃應揚、亦可備一臂之用、即今巳在軍前、如欲用之、一聽仰城公驅使也、　一朝鮮居民在王京者四萬餘、暫從倭眾、其為主真心、破家積憤、思一得當以報者、四萬人固一心也。且平壤巳捷其望我師、如望雲霓、四萬人亦一心也。當此人心思變之時、密令敢死人。潛入城中。給免死帖。期以大兵一至城下即據北山為內應。彼此夾攻。即百萬兵馬。可盡滅之。但人屬異國。心難逆料。亦當預防。属國苦倭久矣王師一至土人助我擊之此情理之必然者何乃反助倭乎聞攻平壤時朝鮮婦女上城助擊我師此又出恒情外者倘王京居民亦然。洩漏此機。以計就計。未必無也。故不信之。則坐失機遘。信之恐有他變。又在門下與大將軍熟計之。慎防之耳。　一關白見在對馬島駐札。聞彼兵被創。必益兵救援。不可不慮。如偵有間道。挑選精銳。將兵一二枝多帶火器。直至渡頭。如船泊彼岸者。用計燒之。船來救援者。俟其近岸。火器齊發。內可截其歸路外可卻其援兵魚在釜中。奚能全活。是一策也。亦當熟計行之。不佞處火器甚多、俱陸續盡發軍前備用　一遼兵既不可借。劉綎陳璘兵又難卒至。彼眾我寡。大將軍憂之誠是。鄙意謂朝鮮士卒。雖柔脆難用。而鼓舞有方。調度得法。即弱可使強。寡可使眾。前隊冲鋒火砲為先。然亦必挑撥精銳。以為選鋒。朝鮮疲卒。止用搖旗吶喊。庶敢死者破敵。怯弱者助威。既可保全朝鮮兵卒。不必他有調遣。此兩利之道也。亦可行否、又聞朝鮮兵士善射者亦多用以當鋒。必能取勝。此又不可與疲卒槩用于後也。　一王京居民。與倭雜處。彼此難辯。况破城之日。事在倉卒。恐致混殺。設若有之。既失天朝往援之意又孤屬國望救之心。亦非大將軍與本部體上天好生之德。聞軍中法令嚴肅。本部固不必過慮。但事關生命、陰功係之、仰城公富貴巳極、正宜修積、則今日當重者端在此也、其拒敵者固難輕宥。其勢屈而降者望加意辯別。公與本部預發免死帖數千給之、意亦為此、再望於匆忙之際、更加嚴禁不許混傷、則不惟功高、亦且德盛、不惟勇震、亦且仁全、惟門下留意焉


光禄寺

临安光禄寺。在漾沙坑坡下。初为官舍。吴信叟尝居之。其妻昼寝。有沙纷纷落面上。拂去复然。惊异自语曰。屋下安得此。则有自屋上应者曰。地名漾沙坑。又何怪也。吴氏惧。即徙出。蒋安礼为光禄丞。斋宿寺舍。因喷嚏。鼻涕堕卓上。皆成小木人。雕刻之工极精。揽取之则已失。顷之复尔。凡堕木人千百。蒋一病不起。杭人云。旧为伪福国公王宅。华屋朱门。积杀婢妾甚众。皆埋宅中。是以多物怪。今无敢居之者。王嘉叟说


◇三辅论

湘潜先生，江滨逸老，将集论云梦，玄公豫焉。先生称曰：「闻戎不可动，兵不可扬。今刘牧建德重芳，名烈既彰矣，曷乃称兵举众，残我波灵」。逸老曰：「是何言与？天生五材，金作明威，长沙不辄，敢作乱违，我牧睹其然，乃赫尔发愤，且上征下战，去暴举顺，州牧之兵，建拂天之旌，鸣振地之鼓，玄胄曜日，犀甲如堵，以此众战，孰能婴御？刘牧之懿，子又未闻乎？履道怀智，休迹显光，丽埽群虏，艾拨秽荒。走袁术于西境，馘射贡乎武当。遏孙坚于汉南，追扬定于折商。（《艺文类聚》五十九）


乞骸归里疏


臣自患病以来，静摄调治，日望平复，乃今三月，元气愈觉虚弱，卧起皆赖人扶，肌体羸疲，仅存皮骨。傍人见之，亦皆为臣悲悼。及今若不早求休退，必然不得生还。且古有灾异，则策免三公，今廷臣之中，无居三公之位者，独臣叨窃此官。顷者，苍彗出于西方，日食午阳之旦。伏思厥咎，惟在于臣，正宜罢免，以应天变。伏望慈圣垂悯，谅臣素无矫饰，知臣情非获已，早赐骸骨，生还乡里。倘不即填沟壑，犹可效用于将来，臣不胜哀鸣恳切，战栗陨越之至。

（奉圣旨：朕久不见卿，朝夕殊念，方计日待出，如何遽有此奏？朕览之，惕然不宁。仍准给假调理，卿宜安心静摄。痊可即出辅理，用慰朕怀。吏部知道。）






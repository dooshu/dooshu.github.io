◇大渐下诏（永明十一年七月）

始终大期，贤圣不免，吾行年六十，亦复何恨。但皇业艰难，万机自重，不无遗虑耳。太孙进德日茂，社稷有寄。子良善相毗辅，思弘治道；内外众事无大，小悉与鸾参怀共下意。尚书是职务根本，悉委王晏、徐孝嗣。军旅捍边之略，委王敬则、陈显达、王广之、王玄邈、沈文季、张环、薛渊等。百辟庶僚，各奉尔职，谨事太孙，勿有懈怠。知复何言。（《南齐书·武帝纪》，又《南史》四。）


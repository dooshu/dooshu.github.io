李含章　出典宣城三首

戛云秋翼健磨天，九万修程孰可肩。

五马幸归乡国路，百城初认钓鱼船。

余霞绮阁方池上，宿霭人家叠嶂前。

多感圣君垂异宠，力思报效向衰年。

李含章

李含章　出典宣城三首

芦花未白蓼初红，绿水澄蓝是处通。

景色不须今日别，烟光仍与昔时同。

马嘶晓月思闲厩，帆挂秋光足便风。

寄语路人休借问，锦衣归去一衰翁。

李含章

李含章　出典宣城三首

分符惭寡术，荣抃出京畿。

况值新伙节，重经旧钓矶。

江村初雨歇，水国淡烟微。

一路风光好，还同衣锦归。

李含章


○临终口授铭

於戏！昔有唐氏作，吾中遇而生。姓王名元宗，字承真，本琅琊临沂人。晋丞相文献公十代孙，陈亡过江，先居冯翊，中徙江都，其肇锡考系，则国史家谍具矣。降年五十有五，直垂拱二年四月，顺大衍之数，奄忽而终。终後可归我於中顶旧居之石室，斯亦墓而不坟，神无不在耳。且伊洛之间，昔者周南之域，吾祖上宾之地，吾家得姓之乡，反葬中岳，几不忘本也。举手长谢，亦复何言？示人有终。为铭曰：冯冯太清，悠悠太宁。混沌无我，其中有精。忽然为人，吾何以停？归於真宅，此室冥冥。不封不树，绝待忘情。道无不在，神无不经。幽传秘诀，默往仙京。万物共尽，时哉形。理通寂感，阴聚阳并。知常得姓，无状无名。（阙一字）体嵩石，言追洛笙。去来千洞，驱驰八灵。风聚散，山水虚盈。神不死，我本长生。

王绍宗

绍宗字承烈，扬州江都人。徐敬业起兵，高其行，以币劫之，不起。敬业怒，将杀之，赖唐之奇谏以免。事平，大总管李孝逸表其节，擢拜太子文学，累进秘书少监，坐与张易之交往废於家。


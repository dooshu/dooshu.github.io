○吊陈司马书

正月癸卯，孤子范阳张说，顿首顿首陈君之灵：顷伏苫盖，远辱慰疏，执对号恸，次於展泄。来使未还，传君遇祸，尽哀寝外，伤心痛骨。明府兄毓德南邦，飞声中夏，急人之急，忧人之忧，勇於履危，果於从政。入使天阙，有专对之美；按俗交州，见澄清之节：故得振衣衡管，割锦闽乡。越嶂旧风。人狃轻剽，捩之以淳俗，格之以华章，矫枉过中，斯害也已。齿由刚折，膏为明销，呜呼陈君！幸直而殒，皇天辅德，问之何故？畴昔炎海，契阔周旋，义则友朋，恩结兄弟。方期岁暮，кк相荣，元发未华，何图零落？山涛犹在，嵇绍不孤，逝者有知，当昭是意。今返防关，力报前书，幽明虽异，交友无改。悲言下笔，涕泗从之，并往千钱，俾陈奠酹，欷万里，哀哉柰何！顿首再拜。


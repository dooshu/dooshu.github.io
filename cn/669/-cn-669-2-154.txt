154　高宗伐鬼方諸説


「高宗伐鬼方」，後漢西羌傳「武丁征西羌鬼方，三年乃克」，竹書紀年「武丁三十五年，周王季伐西落鬼戎」，然則鬼方即鬼戎與？詩殷武「奮伐荆楚」，朱子集傳云：「易曰『高宗伐鬼方，三年克之』，蓋謂此。」愚按大戴禮帝繫篇「陸終氏娶于鬼方氏」，楚世家「陸終生子六人，六曰季連，芈姓，楚其後也」，可以證集傳之説。

【全云】漢人以鬼方爲西戎，則非荆楚也。即如楚世家以季連爲鬼方之所自出，豈得遽襲其號？朱子之説似誤。

【元圻案】竹書紀年：「武丁三十二年，伐鬼方，次于荆。三十四年，王師克鬼方。」又：「武乙三十五年，周公季歷伐西落鬼戎。」此條作「武丁三十五年」，疑誤二事爲一。〇史記殷本紀：「祖己嘉武丁之以祥雉爲德，立其廟爲高宗。」〇詩小序：「殷武，祀高宗也。」傳：「殷武，殷王武丁也。」〇晉書束晳傳〔一〕：「咸和七年，汲縣人發魏襄王冢，得古書七十五卷，中有竹書紀年十三篇〔二〕。」今本二卷，梁沈約注。〇水經注二十二：「世本曰：陸終娶于鬼方氏之妹，謂之女隤，是生六子。」

〔一〕按下引文，頗與晉書束晳傳異，實爲轉引於四庫全書總目。

〔二〕「十三」，原作「十二」，據中華本晉書卷五一束晳傳改。






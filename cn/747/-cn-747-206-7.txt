○答捕蝗奏

育襄执文，不识通变，凡事有违经而合道者，亦有反道而权者。昔魏时山东有蝗伤稼，缘小忍不除，致使苗稼总尽，人至相食。後秦时有蝗禾稼及草木俱尽，牛马相啖毛。今山东蝗虫，所在流满，仍极繁息，实所稀闻。河北、河南，无多贮积，傥不收获，岂免流离？事系安危，不可胶柱，纵使除之不尽，犹胜养以成灾。陛下好生恶杀，此事请不烦出敕，乞容臣出牒处分。若除不得，臣在身官爵，并请削除。


赠丹阳横山周处士惟长





《唐书·地理志》润州丹阳郡有丹阳县，本曲阿，天宝元年更名。《太平御览》：山谦之《丹阳记》曰：丹阳县东十八里有横山，连亘数十里。传云“楚子重至于横山”，是也。《江南通志》：横山在江宁府江宁县东南一百二十里，高淳县东二十里。其山四方望之皆横，故曰横山，亦名横望山。《太平府志》：横山在当涂县东六十里，高二百丈，周八十里，穹窿嵁峻，苍翠亘天际，四望皆横，故名横山。与江宁溧水接壤。丹阳湖在其南。春秋楚子重伐吴所至之地。



周子横山隐，开门临城隅。连峰入户牖，胜概凌方壶。[一]时枉《白纻词》，[二]放歌丹阳湖。[三]水色傲溟渤，[四]川光秀菰蒲。[五]当其得意时，心与天壤俱。[六]闲云随舒卷，安识身有无。抱石耻献玉，[七]沉泉笑探珠。[八]羽化如可作，相携上清都。[九]

[一]方壶，方丈也，海中三神山之一。见《明堂赋》注。



[二]《白纻词》，见四卷注。



[三]《江南通志》：丹阳湖在江宁府高淳县西南三十里，太平府当涂县东南七十里，以湖之中流分界。其源有三，徽州高淳、宁国、广德诸溪皆汇之。通为三湖，一曰石臼、一曰固城、一曰丹阳，而丹阳最大，盖总名也。周围三百余里。



[四]鲍照诗：“穿池类溟渤。”



[五]谢灵运诗：“菰蒲冒清浅。”《本草》：“苏颂曰：菰根，江湖陂泽中皆有之，生水中，叶如蒲苇，刈以秣马甚肥。春末生白芽如笋，即菰菜也，又谓之茭白，生熟皆可啖，甜美。其中心如小儿臂者，名菰手，作菰首者，非矣。”寇宗奭曰：“菰乃蒲类，河朔边人止以饲马作荐，八月开花如苇，结青子，合粟为粥食，甚济饥。”李时珍曰：“蒲丛生水际，似莞而褊，有嵴而柔。二三月生苗，八九月收叶以为席，亦可作扇，软滑而温。”



[六]张协诗：“清风激万代，名与天壤俱。”



[七]抱石献玉，用卞和事，见四卷注。



[八]《庄子》：人有见宋王者，锡车十乘，以其十乘骄稚庄子。庄子曰：“河上有家贫恃纬萧而食者，其子没于渊，得千金之珠。其父谓其子曰：‘取石来锻之，夫千金之珠，必在九重之渊而骊龙颔下，子能得珠者，必遭其睡也。使骊龙而寤，子尚奚微之有哉!’今宋国之深，非直九重之渊也；宋王之勐，非直骊龙也。子能得车者，必遭其睡也。使宋王而寤，子为齑粉夫。”



[九]羽化，成仙而去也。清都，上帝所都。见二卷注。






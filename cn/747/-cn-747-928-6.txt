○太上洞元灵宝无量度人上品妙经叙

夫道者在於寂默虚无，心冥神契；经者资於书写传授，诵咏宏畅。非寂默则莫能契道，非敷诵则无以宏经。虽宗辙有殊，而体贯齐一。张之则异域，混之则同归。因道所以立经，因经所以明道。道为经之本体，经即道之迹用。本迹相明，体用元合。是以焕真文於空洞之上，开洪源於紫极之馆。则三品真目，析群方飞天之书；七部众经，播篆光明之迹。於是元始天尊坐於元都玉京紫微上宫，以三洞正经居前，三大副经居後，《道》《德》二篇为辅弼，玉清隐书为教主。且洞元灵宝，则三洞中洞之一部；无量度人，则中洞一部之一卷。修习之法，则一部多门；讽诵之篇，则此卷为首。上消天灾，保镇帝王；下禳毒害，以度兆民；中拔祖宗，已身得道。斯则巍巍大范，独步三清者哉！

此经义旨冥奥，音韵隐秘，皆申明大梵之理，非化诱常途之辞，故云上圣，已成真人。通元究微，能悉其章，所以诵读者多焉，精达者鲜矣。今不揆蠛蠓之力，强举千钧之重，直以凡下，裁断圣意。傥亲奉元师，必冀蒙询诲，故为是叙。

李冲昭

冲昭，南岳道士。


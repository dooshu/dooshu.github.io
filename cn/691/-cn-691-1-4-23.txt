◎救人不终

闽县陈赢仙（赓元），戊辰进士，选山东临邑县。陈本豪士，纵情诗酒，又不善理财，遂以计典去官。短交仓库正款至万八千余金，应拟大辟，已收入府狱中。道光五年，家大人陈臬山左，与陈为素交，日思所以解脱之。济南府钟云亭（祥）为陈戊辰同年，家大人与之极力摒挡，缩其数至壹万以内，实亏九千余金。若能限内完缴，便可免罪，且准捐复原官。而妙手空空，别无计策。时方伯为讷近堂（讷尔经额），新抚军为陈心畲中丞（中孚），继钟为济南府者为家大人同年杨蓉峰（惠元）。中丞、方伯皆与陈厚，而杨则陈之姻也。数人同心，极力为之部署。适潍县缺出，佥商接手之人，家大人乃谋诸抚藩调署一人，令其于半年内补苴临邑亏数。潍县为通省第一优缺，于本人毫无所难，而陈得大受其益，且帑项不至久虚，一举而三善兼，众皆以为至妥。适中丞选一某令，并面告之故，某令极口担承。谒家大人及诸上官，亦无不再三谆嘱之，并无难色。无何而家大人擢苏藩，讷近堂擢漕帅，杨蓉峰回泰安任，陈中丞卒于山东。某令已莅任半年余，见原议之上官无一在眼前者，顿翻前说，一毫不拔。陈遂以限满无完，照例拟罪，卒于府狱。同官知此事者皆为不平，而无如之何也。未几而潍县以逃犯故，将某令奏参革职。逃犯本不必即去官，盖上官闻陈事，恶其虚诈，故因案去之耳。逾年，某令始捐复，改发南省。过苏州藩署，修谒家大人，征及前事，某令羞惭满面，至不能置一辞云。


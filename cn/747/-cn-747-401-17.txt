○对所知哭寝门判

〈甲哭友人於寝门之外，友弟将为疏阔，辄殴之。〉

太虚运化，劳息有期，圣人制礼，哀乐殊节。甲以诗称伐木，义切断金，追管鲍之平生，欣然相得；鄙张陈之弃置，莞尔无取。临川兴叹，逝者如斯，怨天地之不仁，抚琴书之空在。昔之莫逆，把黄菊而思来；今也则亡，乘素车而恸哭。哭於门外，礼亦宜之，责以相轻，谁执其咎？且孔父将圣，昭著格言，有弟何知，胡然昧议。龙头不见，已丧朋从，凤字未题，遽招伊戚。非理辄殴，宜启刑书，请验所伤，用申明罚。

陈元伯

元伯，开元时人。


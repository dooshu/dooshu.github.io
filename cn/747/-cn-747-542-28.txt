○进异马驹状

右，臣得征马使穆材状，谨具毛色如前者。臣伏以行地之用，莫神於马，擅华名者则众，效奇质者甚稀。伏惟陛下广大际天，高明配日，殊祥竞发，休祉荐臻。前件马禀天驷之精，体坤元之德，毛拳惟细，鬣赤而高，尾掉肉而蜿，额带星而倜傥。臣谨差虞候辛峻专往覆视，俱如前列，峻双瞳有耀，四蹄如削，宛然天产，定是龙媒。允协建午之辰，光昭太乙之贶。臣见今就太原府养调旬月，稍任行步，即专陈献，谨差某官闻奏。


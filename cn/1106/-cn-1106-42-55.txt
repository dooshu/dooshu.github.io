○田家三首

（邵武本作春怀故园。《笔墨闲录》云：《田家诗》“鸡鸣村巷白”云云，绝有渊明风味。）

蓐食徇所务，（《左氏》：秣马蓐食。蓐食，晨炊。蓐，音辱。）驱牛向东阡。（阡，谓阡陌。南北曰阡，东西曰陌。）鸡鸣村巷白，夜色归暮田。札札耒耜声，飞飞来乌鸢。竭兹筋力事，持用穷岁年。尽输助徭役，（“徭役”，一作“淫侈”。徭，音摇。）聊就空自眠。（“自”，一作“舍”。）子孙日以长，世世还复然。○其二

篱落隔烟火，农谈四邻夕。庭际秋虫鸣，疏麻方寂历。（“寂”，一作“析”。）蚕丝尽输税，机杼空倚壁。里胥夜经过，鸡黍事筵席。各言官长峻，文字多督责。东乡后租期，车毂陷泥泽。公门少推恕，（“少”，一作“日”。“恕”，作“问”。）鞭朴恣狼籍。努力慎经营，肌肤真可惜。迎新在此岁，（“此”，一作“今”。）唯恐踵前迹。○其三

古道饶蒺黎，萦回古城曲。蓼花被堤岸，陂水寒更渌。（“渌”，一作“绿”。）是时收获竟，落日多樵牧。风高榆柳疏，霜重梨枣熟。行人迷去住，野鸟竞栖宿。田翁笑相念，昏黑慎原陆。今年幸少丰，无厌饣与粥。（饣，诸延切。）


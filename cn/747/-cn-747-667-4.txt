○论和籴状

今年和籴折籴利害事宜。

右，臣含伏见有司以今年丰熟，请令畿内及诸处和籴，令收钱谷，以利农人。以臣所观，有害无利。何者？凡曰和籴者，官出钱，人出谷，两和商量，然後交易也。比来和籴，事有不然，但令府县散配户人，促立程限，严加徵催，苟有稽迟，则被追捉，迫蹙鞭挞，甚於税赋，号为和籴，其实害人。傥依前而行，臣故曰有害无利也。今若有司出钱，开场自籴，比於时价，稍有优饶，利之诱人，人必情愿。且本请和籴，只图利人，人若有利，自然愿来。利害之间，可以此辨。今若除前之弊，行此之便，是真得和籴利人之道也。二端取舍，伏惟圣旨裁之。必不得已，则不如折籴。折籴者，折青苗税钱，使纳斛斗，免令贱粜，别纳见钱。在於农人，亦甚为利。况度支比来所支和籴价钱，多是杂色匹段，百姓又须转卖，然後将纳税钱。至於给付不免侵偷，货易不免折损，所失过本，其弊可知。今若量折税钱，使纳斛斗，既无贱粜麦粟之费，又无转卖匹段之劳，利归於人，美归於上，则折籴之便，岂不昭然。由是而论，则配户不如开场，和籴不如折籴，亦甚明矣。臣久处村闾，曾为和籴之户，亲被迫蹙，实不堪命。臣近为畿尉，曾领和籴之司，亲自鞭挞，所不忍睹。臣顷者常欲疏此人病，闻於天聪，疏远贱微，无由上达。今幸擢居禁职，列在谏官，苟有他闻，犹合陈献，况备谙此事，深知此弊，臣若缄默，隐而不言，不惟上孤圣恩，实亦内负夙愿。犹虑愚诚不至，圣鉴未回，即望试令左右可亲信者一人，潜问乡村百姓，和籴之与折籴，孰利而孰害乎，则知臣言不敢苟耳。或虑陛下以敕命已下，难於改移，以臣所见，事又不然。夫圣人之举事也，唯务便人，唯求利物，若损益相半，则不必迁移，若利害相悬，则事须追改，不独於此，其他亦然。伏望宸衷，审赐详察。谨具奏闻，谨奏。


○上扬州李吉甫相公献所著文启

（吉甫罢相，为淮南节度使，公时在永州，上此启。扬州，即谓淮南。）

宗元启：始阁下为尚书郎，（贞元初，吉甫为尚书屯田、驾部二员外郎。）荐宠下辈，（注见前。）士之显于门闼者以十数，而某尚幼，不得与于厮役。及阁下遭谗妒，在外十余年，（贞元七年四月，陆贽为相，出吉甫明州刺史，历忠、郴、饶三州。）又不得效薄伎于前，以希一字之褒贬。公道之行也，阁下乃始为赞书训辞，擅文雅于朝，以宗天下。（永贞元年八月，以吉甫为考功郎中、知制诰。十二月，为中书舍人、翰林学士。）而某又以此时去表著之位，（野会则有表，朝会则有著位也。）受放逐之罚（永贞元年九月，公自礼部员外郎责刺邵州。未至，十一月，再贬永州司马，员外置。）荐仍囚锢，视日请命。（命，谓死命也。）进退违背，思欲一日伏在门下而不可得，常恐抱斯志以没，卒无以知于门下，冥冥长怀，魂魄幽愤。故敢及其能言，贡书编文，冒昧严威，以毕其志，伏惟观览焉，幸甚幸甚。

阁下相天子，致太平，用之郊报，（报，谓报本反始。）则天神降，地出；用之经邦，则百货殖，万物成；用之文教，则经术兴行；用之武事，则暴乱翦灭。依倚而冒荣者尽去，幽隐而怀道者毕出，然后中分主忧，以临东诸侯，（元和三年九月，罢为淮南节度使。）而天下无患。盛德大业，光明如此，而又有周公接下之道，斯宗元所以废锢滨死，而犹欲致其志焉。阁下倘以一言而扬举之，则毕命荒裔，固不恨矣。谨以杂文十首上献。缧囚而干丞相，大罪也。宁为有闻而死，不为无闻而生。去就乖野，不胜大惧，谨启。


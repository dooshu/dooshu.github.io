○贺赦表

臣某言：伏见今月三日制书，大赦天下者。大明初升，万物咸观。涣汗一发，神人以和。伏惟皇帝陛下天资睿圣，神启昌期。端拱受万国之朝，承颜奉两宫之庆。初嗣大位，克扬孝心。三光协明，和气来应。臣伏读赦令，首於奉园陵。尽诚敬，亲九族，苏兆人。次及定章程，止进献，已逋责，涤夙瑕。内照於九重，则归嫔嫱、放鹰犬；外明於四目，则求隐士、开直声。柔远以仁，则还其系虏；赏延以礼，则泽及後昆。菲食遵夏禹之规，弋绨法汉文之俭。坠典咸举，旧章再明。升平之期，正在今日。发号之始，疾於春风；殊私所及，霈若时雨。臣幸逢昌运，历事五朝。出守遐藩，仅垂二纪。欣承雷雨作解之泽，不胜犬马恋主之诚。瞻望帝乡，无任屏营恳悃之至。


王白虹妾胡氏小传

禹航王子白虹丧其妾胡氏故娼也逾年而悼不衰哭以诗四章乞余为传书数至嘉其微而贤不忍终没故书之胡名成静江西萍乡人生八岁兵掠而北长沦乐籍自伤贱辱矢必嫁官人会王孝廉上公车纳之从归王道病且死者再胡书夜侍汤药得稍苏抵家调膳数月忠谨如一日胡本以色见取而米盐针绩事皆身任夫人悉归以筦钥王令兴安则署以内事倚之更纳新姬无愠色王遇事多任气人莫敢言胡独婉譬以解时节宴饮则泣下伤少离父母不得问犹略记其里籍会兴安有业银者萍人也归索而得其母至则母子不相识兴安君指示曰若奚疑盖体骨声貌酷似矣复奚疑于是相抱大哭留养于官舍王以父艰还封公以下凡八丧会葬者数百人食饮百费皆经纪於胡无缺事王泣曰若功过介妇矣然坐是得劳疾所生女又夭不敢恸而心伤旋病死诸姬臧获皆哭之哀先是始识王京师则约曰君擢第必纳我王固漫许之胡已决意为王妇既下第遥望见便失声前相持哭涕沾两人衣且曰君不第不失一官顾我不得为良人妇死且不瞑又大哭王义而赎之举债金数百王以姬累而卒赖其助吾於是知人之贵自振拔也向使姬庸妇不能早决王为侠丈夫既识其人不能於失志时痛自倾倚王必不纳纳矣或恃色怙宠不过羣妾畜之久而爱弛必不能见礼重以终也於乎人可以不自振拔哉

先叔父文学公砥园府君行状

於乎叔父之殁也闰章客京邸闻丧号恸七日为文以祭呜咽不成章已念吾叔父孝友能学问善文词以诸生终又轗轲百罹名行不显於四方先是闰章备官刑部主事时遇

覃恩拟以本身封貤叔父格於例不敢请今不幸即世恐遂冺灭伏枕饮泣至十日乃得略次其行事公讳誉字次仲晩自号砥园自高祖以下五世困诸生曾祖养默公讳志和祖思默公讳尹政并多隐德父允升公讳弘猷始用理学显有中明子集世称中明先生俎豆於乡者也中明公早卒公少先府君十岁事长兄如严父步趋规矩无敢妄言笑然推甘让少相友接懽甚尝感骨肉雕丧月夜相抱哭愿世世为兄弟公读书阳羡凡七月未归先府君与客会食烹池鱼忽叹曰吾弟出门时鱼裁寸许今盈尺矣弟尚客处遂泫然罢箸无何先府君殁公惊恸仆地累絶而苏既除服哀不辍每岁讳日祭必哭上食必跪闰章叩头泣请循兄弟礼公亟哭曰非尔所知也吾平生父事之矣由是终其身无改岁壬辰母吴太孺人卒公执丧尽哀水浆不入口三日里中以孝闻闰章三岁失母九岁病疳几殆先府君临诀以属公且戒毋爱以禽犊公鞠闵逾所生稍长则严督受书於文章指授曲折悉中法度比闰章成进士公喜且泣曰惜汝父不及见也已备官比部出视学齐鲁必命以努力张祖父德是时公同居当户在官禄入无敢少私当山左秩满归跪进其所有倾槖亡羸余家人咸窃少之公怡然曰守官若是吾无忧矣公慷爽多胆略遇事立办为文无停思少时督学御史贾公用一日七艺拔补诸生异等崇祯庚午试於乡主者大赏其文坐一语见抑时论惜之公年方壮强族父老以其贤推为宗正不就则请於邑宰固属之皆受绳束无敢譁其与人谠直好尽言或面折人过闻人一善则亟称至于排解纷难取片言立定为人谋开心剖臆不私毫髪虽惮公不乐近者皆叹以为莫及也中岁家落粥产得数百金有故人强贷分其半贷者不贫而终负亦置不校岁饥令举家噉粥百余日省米以赡族人或以鳏告即槖空不忍他为解尝一日而为疏属玉亨玉瑞二人婚其他周故旧助婚丧置槥瘗殣者不可殚记喜形家言躬自卜兆举先世五丧亡友刘伯阳先生无子为葬之先人陇旁示子孙世祔飨郡有同仁馆悍兵阑入坏?屋公独为修葺又于湖北置云山书院买田立石岁供学者考德习礼不废皆先大父故讲学处也自龙溪旴江诸公以还学者承流失指或沦于虚无公数与讲会以躬行力折之家居告诫必称引先训归本理学老病益谆复子弟不率辄自惩曰吾不能身教吾罪也往往流涕先後兵寇数扰皆以智自完过石臼湖风迅船坏水且及膝尚坚坐不为动性耻近显者所与游多先世耆旧布衣其同辈合志至老不衰惟吾师泾川章君允成山隂张君荀仲二三君子而已每叹富贵多慆德贫贱鲜堕行故终穷老坦如也岁戊午

上徵博学宏词之臣闰章名玷荐牍辞至再不许公倚杖命之曰

圣天子旷恩也即汝父在不能汝留汝行矣及拜别相持泣宾御亲从见者皆泣逾七月而公卒於乎痛哉公体强善饭不辞艰瘁晩得疾淹数岁自为遗令勅毋作佛事毋牲祭毋幛诔词毋留棺于家死则袝于父兄之域今吾弟闰严书来云用术者言别葬双溪远祖冢前数步非公志也公生明万历壬寅五月二十六日以康熙己未正月四日考终享年七十八娶冯氏生子闰严郡庠生侧室陈氏生闰阮邑庠生韩氏生闰毓尚少公文稿散逸有诗二卷抉奇拔颖为时所诵将附先集以传谨摭其言行万一伏惟当世贤有文者采择而重之一言其敢忘百世之赐

学余堂文集卷十七







学余堂文集卷十八

钦定四库全书

学余堂文集卷十八

翰林院侍读施闰章撰


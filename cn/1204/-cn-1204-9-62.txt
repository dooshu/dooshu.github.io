◎题八咏楼诗词

沈休文八咏诗，语丽而思深，後人遂以名楼，照映千古。近时赵子昂、鲜于伯机诗词颇胜，赵诗云："山城秋色静朝晖。极目登临未拟归。羽士曾闻辽鹤语，征人又见塞鸿飞。西流二水玻黎合，南去千峰紫翠围。如此溪山良不恶，休文何事不胜衣。"伯机百字令云："长溪西注，似延平双剑，千年初合。溪上千峰是紫翠，放出群龙头角。潇洒云林，微茫烟草，极目春洲阔。城高楼迥，恍然身在寥廓。 我来阴雨兼旬，滩声怒起，日日东风恶。须待青天明月夜，一试严维佳作。风景不殊，溪山信美，处处堪行乐。休文何事，年年多病如削。"伯机名枢，自号困学民，性嗜古物，图书彝鼎，环列一室中，客至则相对吟讽，穷日夜不倦。或命酒径醉，醉中作放歌大字，皆奇崛不凡。居吴兴时，赵子昂为貌其神蜀郡虞伯生赞之曰："敛风沙裘敛之豪，为湖山岗图史之乐。翰墨轶米薛而有馀，风流拟晋宋而无怍。"可以想人矣。［词品］


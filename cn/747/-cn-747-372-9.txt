○意林序

子书起於《鬻熊》、《六韬》，盛於春秋六国。时庄老道宗，起覆载之功，扩日月之照，高视六经，为天下式，故绝於称言矣。墨翟大贤，其旨精俭教（阙三字）名亚孔圣至矣（阙三字）管晏文（阙十二字）可谓庶矣。而部帙繁广，寻觅颇难。梁朝庾仲容钞成三帙，汰其沙石。簸其比糠，而犹兰荪杂於萧艾，隐於璞石。扶风马总，精好前志，务於简要，又因庾仲容之钞略，存为六卷，题曰意林。圣贤则糟粕靡遗，流略则精华尽在，可谓妙矣。隋代博林李文博，扌蹇掇诸子，编成《理道集》十卷。唐永兴公虞世南，亦采前史，著《帝王略论》五卷。天后朝宰臣朱翼祖，则又述《十代兴亡论》一帙。洎扶风《意林》，究子史大略者，盖四人意矣。予扁舟途水，留滞庐陵，扶风为余语其本尚，且曰：“编录所取，先务於经济，次存作者之意。罔失篇目，如面古人。予懿马氏之作，文约趣深，诚可谓怀袖百家、掌握千卷。”之子用心也远乎哉！旌其可美，述於篇首，俾传好事。贞元丁卯岁夏之晦，文废瞍河东柳伯存重述。


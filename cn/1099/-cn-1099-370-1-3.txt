○乞開召田之法疏 【 西北召田】

臣等伏見　國家財賦、取辦東南、然東南民力竭矣、民之聚居者眾、不足以自供、官之誅求者急、將起而為盜、一遇水旱、減稅蠲租、而國計將不足焉、况邇來運道多艱、河患告急、舉六軍萬姓之命、日盻盻焉惟東南之轉輸是望、萬有不繼、則憂將在　宗社矣、臣等伏謂為今之計、除治河責餉、計取東南外、其在西北田賦亦最不可不加之意焉。夫西北地近畿甸。東南遠隔江淮。近則可備卒然之虞。遠則當防意外之患。今者西北之賦。不足以備卒然者。豈其地之不逮東南哉自古帝王井田仰給六軍萬姓皆西北地誠非地之不逮東南也惟東南多可耕之民。而西北虛可耕之地。今欲使民日加多。土地盡闢誠不可不開召田之法耳。伏乞敕下部院、嚴咨北直隸山東河南等處撫按、通行所屬凡有水利可通之處、治以江南水田之法、一切厚募江南之民教之。仍各備查田土丈量均賦。通計無主之田。及力不能種之田若干。商賈久居或樂土風募之開種誠為得宜責令該處有力流寓商賈一一量種各該畝數悉免賦役二年。又多方招撫流移。蠲其逋負。給與牛種。一切免租二年。若更有多餘田地。移文江南各省民眾處所。有貧窮荒歉。願徙某處者官府給引給費。責徙安插賑恤。一切免租三年。有卑微職官願住宦所者聽其受田有南方軍衛無田屯種者許調北衛營田凡此五者。無非欲召多餘之民。以實西北空虛之地。苟可計處。仍望當事者。及大小各官。俱各議擬奏聞。但西北守令。務安撫見在之民即可招未歸之眾此又所謂不召之召者。夫民苟召至。則北地漸實。財賦漸充。惟乞著為實政。不作空談。則西北東南國計民瘼。咸有所賴矣。


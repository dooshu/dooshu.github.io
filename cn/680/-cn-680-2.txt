卷第二

嘉兴大藏经　石门文字禅

石门文字禅卷第二

宋江西筠溪石门寺沙门释德洪觉范着

门人觉慈编录

毗陵天宁法云堂校

古诗

高安会谅师出诸公所惠诗求予为赋用祖原韵

黄尘踏遍江南岸矫首无言对河汉故山有屋埋深云一夜归心掣不断山舟日夜去无休挽绳欲系惭无由纷纷世态真一梦顾我所为如直钩绿锦江头识谅禅倾坐高谈象帝先疑君即是僧太白不然无乃真弥天仙风袭人欲轻举天容道气出眉宇拥坐衣裳堕不收山水怀云轻百补我今老倦亦慵参去死正如三眠蚕相看一笑有佳约他日同归五老庵人生真若屈伸肘萍浮梗泛因邂逅料君有胆大于身未应搜索因诗瘦闲亭夏木初垂阴相逢还得同携手未见千首万丈光先看七步才八斗

次韵汪履道

老来渐觉朋侪少夜室孤禅还自照惟诗垢习未全除赖有汪郎恰同调尝闻从来以类从谷风忽作虎应啸交道今嗟张纸薄老人尝乖少年约与君一笑似三秋此道长令洞开廓

次韵李商老匡山道中望天池

幽人修水上春涨冒陂田时时想见之笑颊微涡旋往来柴桑间妙语生云烟庐山自高寒青碧开晴天倚藤望绝顶风味如斜川我思从之游子亦当勉旃诗成聊假寐归梦历层颠

至丰家市读商老诗次韵

杨柳护桥春欲暗山茶出屋人未知冒田决决走流水小夫铲塍翁夹篱雪晴春巷生青草烟湿人家营晚炊心疑辋川摩诘画目诵匡山商老诗夜投村店想清境蛙满四邻檐月移卧看孤灯心耿耿呼童觅纸聊记之

送子美友

晓痕翠浪行将遍掠面柔风初剪剪梅颊欺寒底死香柳眼窥烟皱未展相看感此故意长欲别忍看春尚浅离情恼人深造次撩我小诗弄清婉肠断江头无语中谢郎匹马嘶风远

谢安道花坛

三月江南春不浅谢家池上开花苑层坛迸破碧琉璃嫩蕊簇成红婉娈一枝两枝和雾白素娥月下逢姑射十朵五朵照水红仙姝并立瑶池东人生遇景须行乐莫使余香散帘幕白雪难逃鬓上班金樽且对花前酌醉则傲羲轩醒则歌尧舜荣辱是非都莫问风云际会自有时忠义果然天不困君今还作天涯客凭阑正遇群芳拆不插群英醉上林人谓少年真可惜明年再献平戎策顺风高举摩天翼大手亲提却日戈刈除天下闲荆棘古人养花如养贤我今说花心亦然栽培直欲助真宰扶持造化工陶甄时人莫以花为浼大都自是人情改若使人情长似花相看颜色年年在谢安道辈真难得不容蒿艾生墙侧不劳巧手写丹青不学世人画墙壁灵苗自有天然格门外溪光长泻碧更向溪光种碧桃宛然便是神仙宅谢家池馆胜瑶台浅白深红次第开为报赏花君子道何须东海觅蓬莱

送觉海大师还庐陵省亲

老踪沧海珠道价压千古莫年还东吴岂不以亲故世衰道陵夷学者例顽鲁处处如尘沙纷然不容数但夸谢公子乃翁堕江渚坐令乳臭儿高论不少惧安知覆渔舟甚愧编蒲履大师京国来秀色见眉宇笑谈出流辈亦自有佳处怀亲不能休饮食忘匙箸醉翁乡里贤安角诵翁语人老尚康健春寒与秋暑念之凭高楼白云入瞻顾浩然有归兴掣肘径驰去遥知到螺江杜林闻布谷迎门一调笑欢极但摩拊童头想怀橘衣椹应戏舞聊用慰其心高追古人步此诗语散缓细读有奇趣譬如食橄榄入口便酸苦勿示痴道人被骂吾累汝

送瑜上人归筠乞食

蜂房蚁穴天魔宫青莲忽生楼阁重升堂挝鼓集衲子争看掣电飞机锋耆年过忧食时至欲学遣化毗耶翁瑜禅闻之粲一笑此老变怪惊儿童我当乞行等贫富欲使胜利传无穷出门掌钵何所诣胡马旧闻嘶北风霜清月冷动归思已觉荷山生眼中会看对众捧璎珞平等心华含太空

仇彦和佐邑崇仁有白莲双葩并干芝草丛生于县斋之旁作堂名曰瑞应且求诗敬为赋之

宰肉杜树阴岂无天下志用材朴楔间已有经纶意欲观临大事必自小者耳彭侯伟杰姿要是千乘器小邑试牛刀不满一笑喟仇亦何所为睡足时隐几原多深夜耕门有昼眠吏三年爱等毋百里平如水政化不自知草木发奇瑞论人或多舛唯天不容伪耿泉岂知忠元乳岂知义应之捷影响物有固然理此堂湿青红宾从时毕至应为文字饮砚席生佳气崇仁有白莲双葩并干柢芝草而丛生应时华裾翠吏民起献觞愿酬太平醉

居上人自云居来访白莲社话明日告归作此送之

浮云山尽际花木迎春晖佳人殊方来见之消渴饥藉草坐松影粉香时落衣气貌秀可掬出语超幽微岩壁钟声寂山阴花发稀去袂挽莫留又作瓯峰归

次韵汪履道

君去中秋犹一缺爽气洗开倍明彻昨夜宵晴独倚栏露冷鸣廊卷风叶百年客舍熟黄梁梦境偶逢还偶别寒霜拥鼻公岂免百年死灰我何说故国天涯眼力衰飞鸟当还倦始知可怜此别秋方壮未审重来是几时

予与故人别因得寄诗三十韵走笔答之

天不逸群君独立洞彻心胸秋色入于中堆积万卷余笔力至处风雷集刃游理窟无全牛端与腐儒到固执昔年囊绽露微铓已陟云梯最高级纵令大醉赋凌云玄珠闭眼从头拾森张秀骨真神驹顾盻绝尘那可絷然予亦是个中流恨不识君只依悒西园道人工文章览诗愧叹不复习野僧顽钝谁比数而得听君论轲伋别来三月鄙吝萌闹闻传习新诗什翻澜妙语惊倒人气焰霜锋光熠熠此诗初得喜未展乌鸣下啄鸡得粒初如积水窥落霞浅碧秾红相间辑又如霜晓听边风十万军声何翕翕笔锋正锐物象贫降旌狼藉诗魔泣嵚崎太白不得俦倔强退之自莫及蝇头细字好生书为君卷束藏幽笈嗟予衰老百无能园圃自锄瓶自汲人间万事一笑空流年忽忽将三十形骸念念非昔人暗中负去何其急朅来蹇剥犹可哂两眼欲昏愁泪涩擎盂专作口腹谋骨立侯门听与给旧山归去成蹉跎半年飘泊留城邑诗源荒涸如废池浅穴败堤微有湿不量更拟和阳春枯木钻膏竹沥汁夜楼无语立西风月华如水清堪挹君居若耶溪水东我舍秋河半山隰露冷亦应思故人箧有缇衣余十袭碧光当户应可掬顽翠撑天空嶪岌捻须落日意无穷片片催诗暮云歙知君今作蟠泥翁头角那能久埋戢妙龄素有廊庙具破衮烦君重补缉我亦东西南北人从今预可揩杖笠早晚风云际会时雷震一声龙起蛰

蒲元亨画四时扇图

画工妙物无不可谁能笔端自忘我醉蒲睡着呼不闻但见解衣磐礴赢起来漱墨滋破砚霜绡只尺开纨扇点缀四时无不有但觉眼前红绿眩云破连峰青碧开林梢时复见楼台断桥落日空流水为问秦人安在哉春山杳霭知何处夏木森森蔽云雨秋阴未破雪满山笑指千峰欲归去看山对客忆蛾眉客去愁多自不知满眼匡庐看画轴平生坐愧虎头痴万事浮云定何有白鹤归来千载后江山长在身世忙岁月不移舟壑走对此未归心欲折借君玉斧修圆月会看谈笑满清风讵使人间畏炎热

赠阎资钦

名都大藩地英俊蔚如林乌靴青衫中时见阎资钦风度若英特杳然自清深借无轩冕意功名亦相寻合是廊庙具下僚那敢沉邮亭款夜语霜清特携衾篝灯伴清对商略杂古今譬如武库开错粲森球琳诗工出奇丽写物意在琴绝如欧阳公但欠雪满簪句法本严甚颇遭韩柳侵愿为匿盆麝耻作跃炉金世无子期耳广陵谁赏音何当学梅福九江归云岑

次韵见寄二首

心亲出倾盖气合论夙因久已仰高谊窃伏淮海滨夫子真自重不减南国珍笑谈带富贵翰墨生精神譬如千江月处处能分身而予续高韵坐客讥效颦安知磁石针妙处无陈新思君欲夜话痛嗟隔城闉

熟读寄来诗秀色摩清春便觉海棠雨圆吭争滑唇游丝登百尺飞絮沾泥尘要当为设榻敷以白叠巾看君把麈尾抑气思旧申凉肝藉苦语激烈敢不遵

次后韵

平生迈往气酝造次公狂才高簿书缚貌和无叹伤君看此风味自是万夫望利害方焚和唾笑皆清凉颖皋旧庐在顷稻连亩桑时以笏拄颊阻隔如涧冈少陵功名念看镜毛发苍长哦和秋雨旁林更闻螀人生行乐耳万事付一觞淮南谪天厨大言忘巽床吾侪本疏拙阅世忘否臧愿言置此喙无咎持括囊桂贤供火浴龟虚得刳肠一蓑烟雨蜗两角我耕南亩君开荒

送通上人游庐山

少年四方志一杖余叠巾朝来过微雨扁舟买南津庐山冠天下况复当青春遥知泊星渚云开苍翠新相看发一笑瀑布垂天绅虚汉清月上山空无四邻应怀千载姿坐榻空埋尘兴来得好语录寄北山人

夏日西园

晚庭一霎过暑雨高林相应山蝉鸣南窗梦断意索寞床头书卷空纵横蔬畦日涉已成趣起来扶杖园中行葵英豆荚小堪摘矮榆高柳阴初成野禽啄果时落地池塘盖水新荷平归来西屋斜阳在原舍尚闻春簸声

廓然送僧之邵武颇叙宗族以自激劝次韵

道人秀杰僧中龙挥斤八极转苍穹虽然削弱不胜服童稚亦可揕其胸世人徒见例秃发安知璞玉混铅铜顾君自是无营者千山何事来忽忽山衣一披出松际萧然自有清散风我狂如君不知耻驽力亦须追高踪作诗颇亦叙宗祖秀气杰句争豪雄读之吐舌颈为缩忠义能尔形于中初如迷径失向背忽得车首分西东从来蠢直失计置猬头但可衲帔蒙饭余便寝百无事可以傲视金盖重乃今得名齐物志激快如鸟初出笼愿君勿复忘此语他年吾欲观事功

自豫章至南山月下望庐山

扁舟秋晚离南浦片席摇风望星渚扬澜大浪晴拍天南山窈窕开莲宇倒墙散策一登临便拟掩关深处住吾生饱食随东南去亦无求住无取江山得意且题诗从游况复皆真侣青灯灼灼夜窗深对床卧听风瓯语忽惊忧患一笑空便觉此生真逆旅隔岸庐山金碧开月明尚记曾游处何当乘兴更一游兴阑却向钟山去

送德上人之归宗

湓江万朵真蓝泼寒空翔舞狂如活白龙擘开苍翠飞烂银鳞甲千寻发春岩触石声震山金石谼洞奏深壑野风吹断蒙山云松端仿佛遗楼阁中有道人如婴儿颓然一身无所为而今妙誉走天下衲子向风争奔驰自嗟匏系天一角睫交去梦渺难追何时再拜觐珠玉激昂吐我胸中奇上人今向山中去明年应到云生处紫霄峰下如相逢持我此诗烦寄语

夏日陪杨邦基彭思禹访德庄烹茶分韵得嘉字

炎炎三伏过中伏秋光先到幽人家闭门积雨藓封径寒塘白藕晴开花吾侪酷爱真乐妙笑谈相对兴无涯山童解烹蟹眼汤先生自试鹰爪芽清香玉乳沃诗脾抨纸落笔惊龙蛇源长浩与春涨激力健清将秋气嘉须臾沓幅乱书几环观朗诵交惊夸一声渔笛意不尽夕阳归去还西斜

赠李敬修

荷山锦水灵秀钟半千嘉运生英雄李郎年少韵酒落天容道骨轩仙风下帷默与贤圣对钩深索隐皆旁通肝肠盘屈叠丽锦心胸洞彻光玲珑文章气焰长万丈那应笔梦生春虹桂枝未折白月窟麻衣尚走红尘中岩僧素有孝基眼观人虽众无如公昂霄耸壑跬可待行行不用啼途穷

赠王性之

性之自是英特人唯恐富贵来逼身我非宝公亦识子地上复见天麒麟眉间爽气照秋色山水顿觉生精神胸中撑拄万卷读对客倾泻如崩云不恨子未识和仲但恨和仲未识君道山归计傥可缓且复白帢拖红尘他年携我渡弱水侥幸一看瀛洲春诗成笑答千岩响东崦峰头涌玉轮

次韵性之送其伯氏西上

乃翁纯孝曾种玉一双秀干森如束忆昨同舟游邺都鬓须尚带庐山绿只今追想如梦魂更堪哦子阳关曲霜蹄暂蹶堪一笑连壁终当照金屋且醉山中浩荡春锦绣谁同赏云谷

次韵余庆长春梦

阿环梦回如堕云砚中玉纤如醉文香囊翠被不复见华清草木犹醺醺仙郎春光洗怀抱柔情不断如芳草软风细涨玉横斜一尾追风北山道词锋落纸磨秋霜千首今余万丈光从来支遁识神骏岁月不知君意长

读庆长诗轴

韵如春水初含风秀如兰芽新出丛人间何从有此客坐令衰老忘龙钟新词锵金纷满眼妙语屑玉霏无穷读之置卷欲仙去风度绝似欧阳公儒生寒酸不上眼江南风流翻手空那知此郎蹶然起笔端五色回春工只今陛下固天纵文章星斗悬高穹天生尧舜稷契主君宜置在明光宫雪中呵手研破砚诗成一笑天开容

同庆长游草堂

万株苍烟间杳然出微径相逢知有得一笑洗孤愤萧萧半窗雨终日满风听绿云到巉绝小立锐清兴约公我辈人发此一区胜春工自无私风力亦强敏柳垂拂掠黄溪作揩磨净篱间殿寒梅吴姬发微哂已忻鸟声乐更爱游丝回余郎妙天下气与山岳峻春光缠肺肠霁月磨风韵诗如画好马落笔得神骏日斜兴未阑山穷春不尽更为明日游踏遍钟山顶旋汲一人泉峰头煮春茗

庆长出仲宣诗语意有及者作此寄之

我有忘年生气韵亦秀拔岂惟有诗癖亦醉凌波袜平生慎许可期期不忍发但余说仲宣十常在七八袖中出清诗韵字清到骨遥知亦说我喜气见须发相思一水间楚岫出毫末昨夜西风高凭栏暮天阔识君定何时目送孤鸿没

送庆长兼简仲宣

君诗秀气终不没长吉精神义山骨诸公贵人亦识面想见宗之双鬓绿嗟予弃置卧空山索寞何人着眼看高轩一日肯过我夸声万口锋刃攒当时见君喜不彻喜中便知有此别秋风云帆十幅开石城浩荡天水接淮南不独江山胜国士英才从古盛期与高人冯仲宣小字同联寄我篇

吴子副送性之诗有老子只堪持蟹螯之句因寄之

秋来残暑犹顽赖推挤不去吁可怪哦君妙语齿颊清冰壶照人吐精彩绝知此公风味高想见尊前持蟹螯说蝉不用朱藤杖看月却披宫锦袍大藩衣冠蔚城市君所过从天下士忘怀一笑饯年华醉里千篇是生计相知何必盖须倾此语荒唐却甚真人生怀抱要磊落他年相逢是故人

高氏钓鱼台

当时吕望要周室渭水垂纶恣遗佚后来严陵傲汉家七里滩头钓月华二贤一旦辞隐沦当年平步升青云至今踪迹耀经史千载何人能继此宜阳高人真贤族构亭仍以钓鱼目时人尽咏钓鱼诗独我来歌钓鱼曲君不见吴山青湘水绿唯爱夏弦春诵声相续以轲雄百氏为丝纶以周孔六经为饵属遇时伸不时缩人言君钓鱼我言君钓禄盛代儿孙满场屋前春举手得鲸鳌犹恐主人心不足

李德修以乌兰河石见示(并序)

予友李德修少豪逸有美才工文章一时辈流推之声称著场屋绍圣初选于广文至礼部好恶不合有司弃去游边往来兰会甚久晚屏迹田园然视其气貌精特功名一念未置也政和七年上元前四日过予袖中出美石一掬大小二十八枚有红青碧绿色细视之有旋螺纹如人指纹以夸予曰吾尝与诸将至古乌兰大河河中有洲邻夏国此石得于大河洲中其为我赋之予为大笑曰君同时辈流皆践清华为显仕跃马食肉久矣独从予山中食脱粟玩朽石不亦大迂阔哉然德修以予言为非作诗以还其石。

乌兰洲塞夏国口大河天来箭激溜排空但闻地喘吼势撞石壁欲穿透石坚捍之不肯受攧雷溅雪喧夜昼千年石骨亦不朽碎为青红杂怪丑疆场久空烂甲胄举觞天子千万寿李侯横槊千骑后望云赋诗剑碍肘徐涉河流马俯嗅下马得之等琼玖万里来归亦何有出以示我为拊手笑君儿嬉忘白首李侯气如春在柳大河西虏置怀袖君徒自珍世不售敲门那能易升斗功名偶然梦岂久道人乃尔自薄厚此石笑汝汝惭否

次韵君武中秋月下

秋光一半去无迹万里阴晴占此夕书生醉语哦月诗想见看朱眩成碧白公初携佳句归便觉草露寒沾衣夜晴兰室亦怀古领略太白怀玄晖千字一挥才瞬息流珠走盘纷的皪故应奇韵自天成此诗如女有正色风鉴从来别俗氛吐词句句含烟云坐令一日传万口不减长吉题高轩君家客皆天下士放意高谈饮文字江左风流扫地空今日追游可无愧嗟予秃鬓欲逃名朅来百虑霜雪凝世间垢习揩磨尽但余猿鹤哀吟声刘生餐痂亦何美玄德结　应有旨平生清境吾所嗜正如翔鸾饮须醴君看清河夜升镜微云灭尽如磨莹定当先生度青冥思冷魂澄亦幽兴笑中笔阵横词锋照人秀色烟茸茸调高未数紫芝曲酒美且卧黄金钟人生一笑如电掣岂特山舟藏岁月自惭陋句类无盐敢并高人天下白

七月七日晚步至齐云楼走笔赠吴邦直

锦江风晚吹征裘幽人诗思遏不休心知无处可告诉掉臂直上齐云楼凭栏展目时一快万山奔走趋帘钩回头下视茫茫者龟囚蚕缚令人愁楼中夫子神仙流道容玉颊红光浮少年读书浩江海回春妙语生笔头致君终使尧舜上大作一雨苏林丘深山野僧拙笔语作诗欲赠烦冥搜艰苦思索得个字谨用持上君牢收谢安昔与支遁游及其贵也加绸缪高风气识正相侔他年身退百无忧复来把臂登此楼轩渠一笑三千秋

王表臣忘机堂次蔡德符韵

风埃九陌吹冠巾冻蚁旋磨无富贫忧患着人骨肉隔奔势熏天吴楚亲何妨社擽神其拙壑舟不暇供岁月句法不医霜鬓秋迩来览镜茎茎雪蔡侯大家言不诬笔端五色图空虚酒阑耳热题诗处豪放超逸先锋车古来百局坐奇智并头暗中争射利对人含笑真含沙幻影浮屠同一世世味甘于涴蜜刀舐之割利那可逃痴儿坐守忘啼哭乃欲避就空勤劳君看秋风秀江叟枯木形骸外尘垢屋下沙鸥交友同耳边胜利蚊雷吼水光绿静山青葱意行回反遭路穷莞然一笑答山谷忽见幽林小径通我诗赠君无杰句碧湾明月不可取游人欲上忘机堂请哦蔡侯醉时语

赠巽中

道人少小来庐山水光山色供盘餐坐令山水秀杰气缭绕胸中成块抟我初未识已嗟骇夸声万口锋刃攒故人坐上适相值妙语生我世间欢新诗脱口划如霓奋毫狂赴龙蛇钻翩翩奕奕出意外剽然茅屋翻狂澜切疑汤休蹲舌底又疑醉素戏笔端作诗问君觅奇字留待老年偎日看

寄巽中

熏风度南枝余芳委红绿微云生晚阴梅雨净林麓穿花鹏语迟翻泥燕飞速遐想幽人居梦过倓溪曲清声久绝耳斯怀抱烦燠仰道思弥高哦诗出凡俗脱屦满户外轮蹄日相逐吾徒不得人大法世陵叔智刃剪蒿蓬利锋挥朴樕念往造前席初筮不我卜别来空相思徙倚苍山木悬知清兴多银钩堕盈轴愿得三百篇遗我藏诸椟如彼知音知价不低金玉

次韵圣任病中作

君诗素雄放出语秀不俗更读病中吟清婉犹可录自愧鲁钝者文字每见辱有取定乡闾余事亦何足夫子饱书史屡晒便便腹蓄深故发远诗成惊众目我诗虽不少俗马空多肉赖遇秃毛发苟仕安得禄所至有青山是处堪藏育行当拂衣去此志吾已卜君须更勉旃当以谦自牧功成还故乡竹杖巾一幅永从林下游此诗无厌读

何忠孺家有石如砚以水灌之有枝叶出石间如岩桂状为作此

君不见海门比丘海为家说法光明生齿牙坐令十二缘生浪幻出定慧青莲华又不见佛图澄师气迈往披拳山川俱在掌从来身世无二法勿作情与无情想何如巴丘老居士声名雷霆喧一世迩来趣味等头陀山中儿嬉杂童稚宅相天藏公发之卷帘万山登睫眉粪除得石大如砚中有傲霜岩桂枝婆娑望之花六出熟视直气终不屈言不得意以象传桂枝馨香石介然

余方登列岫爱西山思欲一游时皋上人来觅诗作此

西山层翠长倚天我来正及社燕前城中高阁时纵倚妙语已复凌芳鲜方将结伴未有侣而子乃敢犯众先会当披云乱峰顶却下濯足寒涧边遥知笑语山答响诗句时作何必编就岩折桂亦细事海棠烂熳烧晴川归来仰屋念清境夜未央兮犹不眠此诗未到已如见戏为图画人间传

饶德操营中客世与渊才友善有诗送之予偶读想见其为人时闻已剃发出家矣因次其韵

吾闻彼上人不惰不精进观其吐词气人品极爽俊迩来效丹霞裂冠铲须鬓高才固难容世议久迫窘想于龙象群眉宇发奇韵渊才干国器美若兵厨酝平生至孝节初不愧虞舜相逢大梁城连榻尽底蕴如开衡岳云仰此摩天峻此诗为渠作崖略见笔阵把玩立东风料峭应花信明窗小字临握管腕不运爱君透真境迈往无顾徇脱身索寞滨洗我岑寂愤掉头一长哦语卒意未尽

次韵平无等岁暮有怀

文章有神惊颖脱风雷先听毫端落穷年秀气不知休此盖道余德之粕大人见世当有驭一枝区区何足托此语令君意自消双眸新退重重膜鼻端余地大于天挥斤请看无沾垩吟诗写字到骨清寓意乃佳工折莫我年十五恃豪伟废食忘眠专制作人令瑕玷混吞声将使骇世驱时恶那知任已返吾病迩来猛省能自薄默唇僻处兀聋痴十问烦人慵一答聚呵随骂嗟愚狂不详乃背初心约我不怪君亦不嗔君独何心惟喜跃人生异趣各有谋分定那可相更博君不见谪仙历落解全真月下一尊堂独酌又不见渊明坦率从所好闷遭五斗相缠缚矧予于世百无求纷纷固可俱抛却岁月更如秋晚池草木向枯泉欲涸行看东风颠沛来又丽繁红入斜萼

送济上人归漳南

密林影群阴露叶光翻夕幽人独经行满院许秋色几年涉岭海颇亦历佳席迩来寄江寺痴坐室生白吾家在漳南万顷苍玉璧何当附舶归重拂林下石此生一梦耳梦觉试寻绎倚筇作长啸万事付乌迹若有间中吟无惜寄飞翼

送能上人参源禅师

我昔游东吴曾过南山寺一识山中人知是黄龙子超然精悍姿晓日出尘滓坐令平生怀未吐心已死别来今十载岁月乃如此近闻归南都老色更丰美遥知君见时机妙乳生水道眼真鹅王拣辨不容拟应怪纳饭师赶逐倒脱履万象争惊吁虚空笑启齿却归下板头破衲蒙冻耳他日重相逢烦君再指似

夏日雨晴过宗上人房

仲夏林木深古寺雨初足殿阁风瓯鸣闲庭草空绿小轩试凭几解箨爱新竹点笔记题诗粉色不受触道人有佳处面数良以熟翛然亦无营来往相追逐此时偶相值一笑天宇局何当烹壑源看此粟米粥

次韵权巽中送太上人谒道乡居士

我读瘦权诗起舞忘华颠疑与霅溪画句法争后先遥知清啸处逸气生云泉聊将笑时语乞与人间传思君发遐想瘦坐如痴禅便觉香炉峰青碧开连天太禅十年旧生计良萧然清辰一钵外卧有三根椽偷笑痴种子梦幻供肥鲜钟山领略游相值衡门前将谒道乡老巨浪翻吴船想见笑抚掌衣裾雪花湔

南昌重会汪彦章

彦章退然才中人讥诃唾笑皆奇伟看君落笔挟风雷涣然成文风行水坐令前辈作九原子固精神老坡气儒生寒酸不上眼此郎要是天下士嗟予生计等飞鸟翩翩吴头复楚尾去年兴发看京华笑傲清狂人背指君独折简坐致我迎门欢笑自挈履旧闻牛鸣马不仰女逐臭夫那有理今年黄花南浦岸忽然见君失声喜僧房借榻营夜语灯火照人如梦寐怀中卿相且袖手翰墨风流聊戏耳行看上书苫块中凛凛范公只君是

赠王敦素兼简正平

空山无人舟壑移坐看香烧行篆畦兄弟华轩肯过我堕甑与帚生光辉着屐登山亦不恶携被假宿良幽期灯前绿发映玉颊风流未数崔宗之夜谈词辩出神骏顿尘赤兔真权奇我欲置君帅河朔军前千骑红妆随望云题诗付横槊玉带锦袍英特姿又欲置君玉堂卧雾窗棐几春昼迟醉中草制敏风雨诸公堵立相嗟咨微吟拥鼻笑不语恐未免尔无多辞为君张灯扫东壁他日重来读此诗

赠黄得运神童

君初发齐眉玉颊照秋光诵诗巨万纸一目俱五行不信同舍儿所阅随废忘姓名入清禁诏落铜山阳十三见天子奏对允且详翻澜诵五经如水传觥觞环观共嗟异朱紫如堵墙华裾小旋制初挂烦宫妆归来汝水濆夹道万夫望指目无双裔吟嗄有此郎异态悬睿想行看登庙堂那知事龃龉放浪鱼稻乡顾我与君别忽忽移十霜更逢石门下美髯如许长抵掌话夙昔夜语响山房古人当大谬噪索失其常夫子独何得坦率追羲皇乃为任重器愈抑道愈昌作诗以寿君他日未易量功成径归来复此山水傍幅巾青杖竹卒岁以徜徉

石门文字禅卷第二








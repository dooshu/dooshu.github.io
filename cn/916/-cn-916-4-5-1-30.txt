【吴趋行】

楚妃且勿叹。齐娥且莫讴。四坐并清听。听我歌吴趋。吴趋自有始。（《类聚》作纪。）请从阊（《文选》作昌。六臣本注云。五臣作阊。《类聚》、《御览》作昌。下同。）门起。阊门何峨峨。（乐府作嵯峨。）飞阁跨通波。重栾承游（《类聚》作璇。）极。回轩启曲阿。蔼蔼庆云被。冷冷鲜（《文选》作祥。六臣本注云。五臣作鲜。本集、《诗纪》作祥。）风通。山泽多藏育。土（本集作士。）风清且嘉。泰（《类聚》作大。）伯导仁风。仲雍扬其波。穆穆延陵子。灼灼光诸（《类聚》作其。）华。王迹聩阳九。帝功兴四遐。大皇自富春。矫手（乐府、本集作首。）顿世罗。邦彦应运兴。粲若春林葩。属城咸有士。吴邑最为多。八族未足（本集作多。）侈。四姓实名家。文德熙淳懿。武功侔山河。礼让何济济。流化自滂沱。淑美难穷纪。商榷为此歌。（○《文选》二十八。《乐府诗集》六十四。本集六。《诗纪》二十四。又《类聚》四十一作吴越行。引讴、□、超、峨、波、阿、波、华、罗、葩、多十一韵。《御览》百八十四作乐储诗。引波一韵。）


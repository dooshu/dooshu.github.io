○恤刑敕

慎恤刑狱，《大易》格言。《语》曰：“如得其情，即哀矜而勿喜。”而狱吏苛刻，务在舞文，守臣因循，罕闻亲事。以此械系之辈，溢於狴牢，追捕之徒，繁於简牍。实伤和气，因致沴氛。况时属熇蒸，化先茂育，并赦罪戾，式顺生成。应天下所禁系罪人，除十恶忤逆，及故意杀人，合造毒药，持仗行劫，开发坟墓外，馀并宜疏理释放。如或信任人吏，多有生情系留，续察访得知，本道观察使判官州府本曹官必加惩谴，以诫慢易。到后十日内，速疏理分析闻奏。








李新　呈恩主户部郎中

玉翰飞出汉江东，蜀道三年兴已穷。

城郭宛然人未老，笑谈终昌座生风。

汴云归去觚棱近，珠佩收来汉月空。

衰草寒苕更惆怅，乱鸦无数失征鸿。

李新

李新　呈恩主户部郎中

何必庭皋木叶黄，秋风无处不凄凉。

莫言短发游郎署，且伴閒云入故乡。

汉殿早瞻新日月，剑屏犹带旧冰霜。

一飞碧落三千里，还向瑶池浴凤凰。

李新

李新　呈恩主户部郎中

翠轺行色倦秋阴，且听新来泽圉吟。

云起已知山有助，鸟啼争柰竹无心。

斗光指客求佳气，桐尾收烟得好音。

他日谷通千里信，西风吹雁亦浮沉。

李新


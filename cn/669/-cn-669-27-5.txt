5　太子諫光武以黄老養性　取諸黄老豈謂學通尚書


明帝爲太子，諫光武曰：「有禹、湯之明，而失黄、老養性之福。」夫禹、湯之道，堯、舜之道也。不以聖人之道養性而取諸黄、老，謂之學通尚書可乎？以無逸之心，明立政之體，君道盡矣，何羨乎黄、老？

【何云】虚誇大論。

【元圻案】光武帝紀：「帝每旦視朝，日仄迺罷。數引公卿郎將講論經理，夜分迺寐。皇太子承間諫曰：『陛下有禹、湯之明，而失黄、老養性之福，願頤愛精神，優游自寧。』帝曰：『我自樂此，不爲疲也。』」〇明帝紀：「帝諱莊，十歲能通春秋，光武奇之。建武十九年立爲皇太子。師事博士桓榮，學通尚書。」〇今本東觀漢記帝紀一：「帝常自細書，一札十行，報郡縣。旦聽朝，至日晏，夜講經聽誦。坐則功臣特進在側，論時政畢，道古行事，次説在家所識鄉里能吏，次第比類。又道忠臣孝子義夫節士〔一〕，坐者莫不激揚悽愴，欣然和悦。群臣争論上前，嘗連日。皇太子嘗乘閒言：『陛下有禹、湯之明，而失黄、老養性之道。今天下大安，少省思慮，養精神。』帝答曰：『我自樂此。』」

〔一〕「夫」，原脱，據四庫本東觀漢記卷一帝紀一世祖光武皇帝補。






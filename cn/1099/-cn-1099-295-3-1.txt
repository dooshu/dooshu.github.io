○送陽曲王公參政陝西序 【 陝西佐藩】

陝西省治故長安周秦漢隋唐之所都、昔人稱建都之形勝、無逾關中者、太祖高皇帝初定天下、嘗幸汴幸洛、將幸關陝、時以擴廓帖木兒李思齊張恩道之亂、戎馬蹂踐、所過皆空城、千里無行跡、而金陵廟祏巳定、遂為帝都、亦其時與勢不得不然也。永樂北遷、而萬世之業定矣、然以長安為大省、建布政司、則前代行省之官、司有使、其貳為參政、即前代之參知政事、宰相之任也、拊循教化、數千里之地、非獨漢京兆馮翊扶風之任也、今天子哀憫元元、作興吏治、未及三載考績之期、特行黜陟之典、于是陽曲王公以按察副使分司江南、遂晉是官、葢王者以六合為家、其根本在生民、非必其行在所所當軫念也長安浩穰稱為陸海、河山土地、無改于昔、今之蹙耗甚矣、豈非任岳牧者之責乎、昔鄭國渠白渠兩渠之饒、衣食京師億萬之口。至唐杜佑以為大曆初所溉田、比于漢減三萬八千頃是時長安尚為京師。而佑言巳如此。誠如杜氏計。復此兩渠。勸農置官。嚴修障塞。積穀繕兵。以收漠南之地。漢唐之盛。豈不庶幾哉。昔宋慶曆初、是時天下全盛、范文正公請城東京、議者以為迂其後乃思其言、先朝丘文莊公亦以幽燕迫近胡虜而漕河易噎。欲重山後之守。尋元海運之法。今以關中百二之險、誠使膏壤千里、百姓殷富、而漢唐河渭之漕故在。于以為國家之陪京。此萬世之慮也。

皇明經世文編卷之二百九十五終








太师张文忠公集跋


［明］高以俭





潇湘梦人以俭，偕石首曾太史可前，校役将竣，旧史氏嗣修、懋修，金吾简修，文学允中辈以书来，谓校毕，宜惠一言简端。梦人曰：“太史役也。”曾唯唯。无何，太史书来，可前病矣，牧仲宜有以复，惟时先生伯仲者，慎无赓辞。于是以俭拜手稽首而言曰：“予小子何敢言，无已，举所知先宗工之言一二，就仁人君子证焉。”

庚子夏，楚臬使盱眙冯公索观江陵相业本末，贻书乡绅，其略曰：“会间，谭楚中文献精华，正观风者所乐茹也。独江陵末年蒙谤，微独不知者，群然哗之，即当时蒙其泽者，讳而不言，于今慕其高者，湮而无考。不肖感今追昔，张公一段苦心，脉脉在臆，而欲备闻其平台暖阁之敷陈，金马玉堂之谋议，了不可得。辟日沉于海，终当丽天。而不肖望明念切，直欲上太山以求见光景。倘谅微忱，代为搜揽，探其辅治之原，而并及其得祸之状，庶几公论不失其平，而后生有观法焉。他日朝廷求遗稿，未必不基之乎此。”以俭庄诵其言，辄为叹服。因记甲申五月三十日，许相国移丘司寇书曰：“明旨无罪及云云。愿推罪人不孥之义，以成圣主好生之仁，且无令后世议今日轻人而重货也。上累圣德，中亏国体，下失人心。奉旨行事者，亦何所辞其责。”吴门相公亦云：“圣德好生，门下必能曲体。不使覆盆有不照之冤，比屋有不辜之累也。冀始终留神，以仰承上德，俯慰人心。”

先是，东阿于公一书，累累千言，播在谷城山馆，甚著，不具论，论其疏陛下者。“杨冢宰称某为顾命辅臣，事皇上十年，任劳任怨，一念狗马微忠，或亦有之。今云云，上干阴阳之气，下伤臣庶之心。职等身为大臣，受恩深重，惟皇上存天地之心，为尧、舜之主，使四海臣民仰颂圣德，则雷霆之威，雨露之仁，并行而不悖矣。此非独职等之心，乃在朝诸臣之心，天下臣民之心也。”当时大司寇有疏，台省有疏，政府有疏，乃蒙恩赉田宅，圣主所以报功念功之意，渊乎微哉。逾月，具锦再织，中貂返旆，稽天之浸，滥不可为矣！善乎，徐大宗伯叔明之言曰：“主上宽仁，从旁无一人持正论以定国是，伤哉！”语及闽狱云：“数年间事，朝士已梦梦无知者，则老成典刑，又何所仰藉以摅谠论而明国是？”又王洗马因东粤蔡侍御疏，请亟致书政府，亦累千言，曰：“天下有公是非。感恩而欲刎颈者，不能私；报雠而欲剸腹者，不能诬也。”词意慨切，读之涕下。以及冯慕冈先生实用编、丁未会程，庚戌钱探花进呈策语，可以对相国九京，可以答惟时伯仲矣。予小子何敢言。可前曰：“诺。吾病不能搦管，子复虚赫蹏乎？”虽然，以俭诵法邹、鲁之言有日矣，敢晋而质之有道。孔子曰：“众好必察，众恶必察。”故于陵矫矫，难为臣擘；以章落落，孟子赏其设心。此能好人恶人之权，惟仁人操之。若夫以我不以人，可以逞一时，而不可以信万世；可以闭死者于既往，而不可以开世道于将来。是自为好恶己耳。承学考古信今，洞晰本末。若太师张文忠公者，勋在旂常，尽瘁报主，于兹集窥一斑焉。

公自穆庙龙飞，以旧学简在密勿。惩世宗末季人心玩愒之后，力以振纪纲、核名实为第一义，其说在六事疏中。而辛未三策、及编修时规华亭相国一书，识者知其为救时宰相。万历初元，受顾命，辅冲圣。秉国十年，乃举其生平，析肝吐胆，献之天子，长我丕基，虽周成、汉昭不啻矣。惩边事之茀也，筹边累千百言，明若观火，指顾抵宁。惩漕河之哽也，选授名臣，经理工费，爱惜民力。惩粤治之敝也，先清吏治，后靖叛夷，遐不遗策。拓蜀地，捕闽宼，抚镇一心，无有中挠。彼时宫府祗协，中外慎肃，五气顺布，四夷来王，悉主上之福也，亦劳臣之致哉。其修文治也，以身体力践为学，崇尚质实，不务空谈。答罗近溪、周友山、屠平石、胡庐山诸公书，可证其非恶道学也，恶夫贼道学者也。又有太滥而逾制检者，乃申明卧碑、严饬学政，遂为急进取者，蒙以沙汰，而不知寓旌于别，严师于保，非薄学校也，去其害学校者也。以至清驿传，本为节算，省民膏髓，而或者以此招尤冠绅。清田亩，本以复旧额，便征纳，俾粮平无虚耳，而抵恨深积于豪右。其与杨二山、耿天台、宋阳山、劳开府之书，可证其以身殉国，不以一毫己私与焉。若忠介海公之评，曰“工于谋国，拙于谋身”者是也。呜呼！彼以为令基，此以为怨府；彼为功之首，此为咎之繇。论定盖棺，谗生投杼。甲申之事，所难言矣。掩覆逾世，抑独何哉？雷太史何思谓相国生平不喜著作，曾太史长石称为古今第一流人物。评骘大业，睹其遗集，未尝不掩卷太息，继之以泣也。除《帝鉴图说》《奏对稿》久行于世，兹从惟时伯仲所，索公遗集读之，不胜仰止之思云。以俭常从耿司马学，司马云：“太师严毅端重，才美天授。当其降名王而折盈庭，则边陲宁谧者垂四十年。论知己，而以萧之于韩，不保其往。”尤发千古英贤为国之忠。其他肝胆披示者，不可殚述，密勿敷宣者，无得以称焉。

呜呼！乾坤谁执？仲尼衡司世道者，宁无兴慨于斯言？夫荆轲、聂政，侠士之雄耳，受知一旦，无难七尺，毅然断而行之。况历事三朝，感恩圣主，君臣逢鱼水之欢，国势当振作之会，而乃犹取容容后福，自爱其身名者乎！由此观之，隐衷揭日月，而贞明大业，留天壤而不毁。荡荡上帝，临汝不贰，则请以竢夫知言复起之圣人矣。

庚戌天中谷旦，南郡后学高以俭跋。






○青城令莫庭为副使修本命周天醮词

伏闻道化宣行，元功覆载，阴阳不测，亭育无私。由是五帝三皇，御六仪而统物；天官水府，司八会以持纲。南宫明录善之科，北极总绳非之品，吉凶罪福，咸系灵曹。窃惟全蜀奥区，华阳会府，提封八国，柔服诸蕃，玉帐既崇，金台实峻。外清殊俗，威怀则文武兼资；内握雄兵，申令则赏刑俱用。臣切以张某久持重柄，独运赤心，上禀圣谋，仰遵庙略。或指踪貔虎，清荡边陲；或恢复城池，削平疆土；或诛锄奸猾，摧挫凶豪；或督课赋舆，经营军食。以兹多事，讵可禁刑？深虞斩决之间，重轻有失，因成谴咎，曾未忏祈。又恐三命五行，或逢衰厄，明星暗曜，或值照临，神道至幽，常情靡达，非闻至圣，难涤深瑕。是敢依诣灵山，修崇大醮，遍天地阴阳之府，周星辰日月之宫，沥恳披心，祈恩悔过。伏愿灵光迥鉴，除已往之愆违；惠泽下临，息将来之灾否。允垂嘉，永介福祥，延寿纪於丹篇，落罪名於黑籍，以康川境，永保群生。不任。


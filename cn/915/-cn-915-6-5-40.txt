◇追复太子册（永康元年）

皇帝使使持节、兼司空、卫尉伊策故皇太子之灵曰：呜呼！维尔少资岐嶷之质，荷先帝殊异之宠，大启土宇，奄有淮陵。朕奉遵遗旨，越建尔储副，以光显我祖宗。祗尔德行，以从保傅，事亲孝敬，礼无违者。而朕昧於凶构，至尔于非命之祸，俾申生、孝己复见于今。赖宰相贤明，人神愤怨，用启朕心，讨厥有罪，咸伏其辜。何补於荼毒冤魂酷痛哉？是用忉怛悼恨，震动於五内。今追复皇太子丧礼，反葬京畿，祠以太牢。魂而有灵，尚获尔心。（《晋书·愍怀太子传》）


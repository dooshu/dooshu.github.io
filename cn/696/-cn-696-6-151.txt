边风行


十月居延边草死，黄风吹沙万馀里。
落日半照牛与羊，入暮胡笳马上起。
枯桑淅淅杂声来，城头鸣角何时已。
千烽齐过玉门关，一声夜渡黄河水。
鸱枭宵啼啄战场，白狐青冢燐光紫。
此时将军归帐中，霜戈壁立月在空。
金铙十部尽胡乐，屈卮舞女酬新功。
美人起唱伊州曲，飒然四坐生悲风。
回首中朝冠盖子，赐貂方出明光宫。





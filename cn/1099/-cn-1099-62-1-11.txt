○題為祛除邪術以崇正道事疏 【 岳鎮碑函】

臣訪得東嶽東鎮西嶽西鎮中嶽中鎮北嶽北鎮等祠廟、俱有御用監太監陳喜、太常寺卿鄧常恩、安造石函一座、周圍俱有符書。內放泥金書寫道經一卷、金銀錢數箇、各色寶石十數顆、五穀各一升、似乎魘鎮之法、及有外官所撰、　皇帝遣御用監太監陳喜、致祭于東嶽泰山等神祭文石碑一座、臣切觀歷代并我朝故事、凡改元之初、并因水旱灾傷、　朝廷命翰林院撰寫祭文、分遣廷臣前去、致祭五嶽五鎮四瀆四海之神、祭畢、所在官司就將祭文刻于石碑。以昭盛典。並不曾有遣內臣。令在外官撰寫　朝廷祭文。致祭五嶽等神事例雖秦皇漢武之封禪亦未有於五嶽等祠廟安置石函之理前項二事。俱屬不經。此皆鄧常恩恣逞邪術。熒惑先帝所致。今鄧常恩等巳置憲典、前項石函石碑、若不除去、不無取譏將來、貽笑後世、有虧先帝聖德、乞敕河南陝西山西山東遼東各處廵撫等官、將前項嶽鎮等廟、但係陳喜鄧常恩安造石函、并所立石碑、俱各折毀仆倒、磨去文字、其原安金銀錢寶石并道經、差人齎進赴京、庶免後世之譏、以塞將來之釁、


●大明會典卷之一百七十八

伸冤

國家設登聞鼓、以伸理冤抑、通達幽滯、其一應奏告之例、已具載刑律訴訟下。凡係鼓狀者、載此

洪武元年、置登聞鼓於午門外、日令監察御史一人監之、凡民間詞訟、皆須自下而上、或府州縣省官、及按察司官不為伸理、及有冤抑、機密重情、許擊登聞鼓。監察御史隨即引奏。其戶婚田土鬥毆相爭軍役等項、具狀赴通政司、並當該衙門告理。不許徑自擊鼓。守鼓官不許受狀。後又移置於長安右門外、令六科給事中、並錦衣衛官、各一員、輪流直鼓、收狀類進、候

旨意一出、即差該直校尉、領駕帖、備批

旨意於上、連狀並原告押送各該衙門問理。其有軍民人等、故自傷殘、恐嚇受奏者、聽錦衣衛守鼓官校執奏、追究教唆主使寫狀之人治罪。所奏事情、立案不行

○正統元年令、凡秋後處決重囚、內有訴冤枉者、直鼓給事中接受本狀封進、仍批校尉手、令馳赴市曹、暫免行刑、聽候請旨

○成化十九年題准、兩京法司、及各處撫按按察司等問刑衙門、問發官吏軍民人等、有冤枉者、止許將實情伸訴、以憑隔別委官勘理。不許倚恃刁潑、妄捏別項贓私、不干已事、混誣原問官員。敢有故違、原問充軍者、發極邊衛分。原問為民者、發口外。軍職有犯、監候奏請定奪

○嘉靖五年、諭法司、問理詞訟、須分辯曲直、從公處斷、使人無冤。近來中外問刑官、往往任意偏聽、不審察事情、或徇私受囑、不畏法度、顛倒是非。致令銜冤負屈之人、輒入禁中伸愬、至有自縊死者。良可矜憫。法司即申明律例、戒諭所屬、通行內外衙門、如再有斷獄不明、致各犯伸理者。若所愬得實、原問官從重究治。其有為人囑託者問刑官指實參究。容情不奏者、聽兩京科道糾劾若科道官囑託、及知有囑託、容隱不劾者、一體治罪。緝事衙門、亦務密訪奏治。但毋挾私誣陷

○六年奏准、凡奏訴冤枉、果有緊關該辯情節者。原經巡撫等衙門、則行巡按。原經巡按衙門、則行巡撫。先將見在人卷查審。有冤、方許提人證辯無冤、仍依原問、奏詞立案。不許一概提人、致累平民

○七年議准、重囚家屬、於臨決前一日、即訴鼓狀。該科薄暮封進。凡有應決應留囚數姓名、次日午前傳出。午後不須覆奏、即便行刑

○十年議准、重囚家屬、俱於二覆奏

命下之日、投遞鼓狀。該科參詳、與三覆奏本一同封進。取

旨行刑

○十四年奏准、今後有糾同扛幫、嚇騙財物、捏寫虛情具奏。及令婦女假裝男子、進入午門奏本、跪叫冤屈者。問擬徒杖罪名。仍引例發遣檢屍

凡刑部遇有應檢屍傷、該司付行照磨所、取到部印屍圖一幅、先時止行順天府大興宛平二縣委官、如法檢驗、填圖、各取結狀繳報。今多行委五城兵馬、如屍傷不一、及執詞不服者、然後改委府縣。其自縊溺水身死無詞者、止行城相驗。如情詞不一、仍行檢驗。若尊長毆死卑幼、據律不應償命者、亦止相驗、不檢。並各省直府州縣檢驗事例開後洪武元年令、各府刊印檢屍圖式、每副三幅、編立字號半印勘合、發下州縣。如遇初覆檢屍傷、劃時委官、將引首領官吏、仵作行人、親詣地所、呼集應合聽驗人等、眼同仔細檢驗、定執生前端的致命根因、依式標註署押、一幅給與苦主。一幅黏連附卷。一幅申繳上司。其初覆檢驗官司、行移體式、並依已行舊制

○凡諸人自縊溺水身死、別無他故。親屬情願安葬、官司詳審明白、准告免檢。若事主被強盜殺死、苦主自告免檢者、官為相視傷損、將屍給親埋葬。其獄囚患病、責保看治而死者、情無可疑、亦許親屬告免檢覆外。據殺傷而死者、親屬雖告、不聽免檢

○嘉靖三十九年奏准、凡遇檢驗屍傷、必擇該城廉幹兵馬一員、先行檢驗。再調各城覆檢。如有前後屍傷不一、原被告不服者、方再改委京縣知縣、或京府推官、復行詳檢。仍行在外、屬府者、必通判推官、屬州縣者、必知州知縣、親自檢驗。毋得輒委雜職下僚、及縱仵作吏書受財作弊

打斷

洪武二十六年以前、刑部行令主事廳、會監察御史、五軍斷事司、大理寺、五城兵馬指揮司官打斷罪囚

○二十九年、令錦衣衛官、與監察御史、並五軍斷事司、及本部官、公同決斷。其後正本部主事、會監察御史、將各笞杖罪、應該的決人犯、於打斷廳決訖。取獲批單附卷備照。其奉有欽依打斷者、次日早赴御前復命

相視

凡刑部遇有病故囚犯、舊例逐日相視。後定以三六九日。若奉旨相視者、則不拘日期

○洪武二十五年、令刑部原告病故、監察御史、同錦衣衛官相視。都察院原告病故、刑部主事、同錦衣衛官相視。取獲批單、附卷備照。如有欺弊、從相視官奏聞

○弘治間定、刑部囚人病故、會同監察御史相視。都察院囚人病故、會同本部主事相視。錦衣衛官不預。若錦衣衛囚人病故、則用監察御史、刑部主事同往相視。其奉有欽依相視者、次日早赴御前復命

○凡本部各司所問罪囚、有在監病故、情重及曾經審允者、會各衙門相視。取獲批單回照。行令順天府大興縣宛平縣、應天府上元縣江寧縣、委官帶領仵作人等、跟隨相視。身屍責令土工領埋。其情輕囚犯病故者、止許該縣委官相埋、各取具該縣委官人等結狀繳報○嘉靖七年題准、重囚病故、例該斬首梟令者。凡遇不係行刑時月、及聖旦等節、祭祀齋戒日期、所司照常相埋。待過節開齋不忌奏刑之日補奏

○十三年奏准、法司監候例該梟首重囚病故、除霜降以後、冬至以前、及奉有特旨處決、俱照例梟首外。其餘時月、並雖在霜降以後、冬至以前、若遇聖節等節、及齋戒日期、俱照常相埋。具本奏知

提牢

凡提牢、刑部每月劄委主事一員接管。先五日舊提牢官、將提牢須知、封送接管官看閱。至日將囚數、並一應煤米等項文簿、呈堂查驗、批發新提牢官管理。除朔望日陞堂、及有事稟堂外。餘日不得擅出。專一點視獄囚、關防□入、提督司獄司官吏、鈐轄獄卒、晝夜巡邏、稽查收支月糧煤油、修理獄具什物、查理病囚醫藥、禁革獄中一應弊端。每日仍會同巡風官點視封監。事例開後。其在外府州縣提牢事宜、亦附見焉

洪武元年令、禁繫囚徒、年七十以上、十五以下、廢疾、散收。輕重不許混雜。枷杻常須洗滌。蓆薦常須鋪置。冬設暖匣。夏備涼漿。無家屬者、日給倉米一升。冬給綿衣一件。夜給燈油。病給醫藥。並令於本處有司係官公糧內支破。獄司預期申明關給、毋致缺誤。有官者、犯私罪、除死罪外。徒流鎖收。杖以下、散禁。公罪自流以下、皆散收。司獄官常切拘鈐獄卒、不得苦楚囚人。提牢官不時點視、違者、禁子嚴行斷罪、獄官申達上司究治

○凡各府司獄、專管囚禁、如有冤濫、許令檢舉申明。如本府不准、直申憲司。各衙門不許差占。府州縣牢獄、仍委佐貳官一員提調。其男女罪囚、須要各另監禁。司獄官常切點視。州縣無司獄去處、提牢官點視。若獄囚患病、即申提牢官驗實給藥治療、除死罪枷杻外。其餘徒流杖罪囚人、病重者、開疏枷杻、令親人入視。笞罪以下、保管在外醫治、病痊、依律斷決。如事未完者、復收入禁、即與歸結

○二十六年定、凡刑部見問囚人、設置司獄司監禁。每月山東司案呈、差委主事一員、躬親提調一應牢獄、各部每夜、又各委官、各點本部囚數。應柙而柙、應枷杻而枷杻、應鎖鐐而鎖鐐、將監門牢固封鎖。其總提牢官、將鎖匙拘收、督令司獄、輪撥獄卒、直更提鈴。至天明、各提牢官、將監門鎖封看訖。令司獄於總提牢官處、關領鎖匙、眼同開鎖、照依各部取囚勘合內名數、點放出監。各該獄卒管押赴部、問畢、隨即押回收監。頃刻不得摘離左右。務要內情不得外出、外情不得內入、使人知幽囚困苦之狀、以頓挫其頑心。又行提督司獄人等常加潔淨、不致刑具顛倒。獄囚飯食、以時接遞、毋得作弊刁蹬。其有冤抑不伸、及淹禁日久、不與決者、提牢官審察明白、呈堂整治

○永樂元年、按月劄委主事一員、提調牢獄。每日公同本部巡風官、點視封監。督令司獄人等、嚴謹巡守。至明、查照各司取囚票帖、判送司獄司、點付皂隸、押至該司、問畢、送監

凡獄囚衣糧。洪武十五年令、獄囚貧不能自給者、人給米日一升、二十四年革去

○正統十四年奏准、每囚仍日給米一升。及有贓罰破碎衣服、應該變賣者、分給穿用

○成化十二年、令有司支給官銀、買辦藥餌、送部療治囚人、及令各處惠民藥局、療治囚人

○正德十四年題准、每月囚飯煤價銀四兩。獄中燈油銀三兩。療病藥材銀二兩五錢。司獄司修理刑具工食銀二兩。官倉關支囚糧腳銀一兩二錢。俱於入官贓物銀兩內、支送山東清吏司收給買辦

○嘉靖二年題准、囚醫於太醫院原撥聽用醫士內、擇一人、提牢廳診視。歲支贓罰銀一十二兩充雇直。月給本部倉米七斗、充飯食。六年滿日、送吏部奏授冠帶。術疏無行者、退出。其順天等府原撥送部醫生、革回當差

○又題准、囚糧、於刑部問該運灰等項有力罪囚、令折買糙粳米、本部倉上納。每年約至五百石住收。如有支剩、准作下年之數。不足、再為收補。年終、收糧委官、造冊呈部查考

○凡囚衣、於入官贓內、每年冬、令鋪家辦給綿襖綿褲各一件

○凡囚糧、重囚、每日七合。強盜、三合。獄卒二次造飯給散

獄具洪武二十年、令焚錦衣衛非法獄具、悉以所繫囚送刑部審理

○二十六年定、司獄司所設獄具、務要較勘如法、或有損壞、官為修理置辦

○二十八年、詔刑部將合用獄具、依法較定、與諸司遵守。敢有仍前不遵者、就用非法獄具處治。皂隸祗禁、輒便聽從行使者、一體處死。聽使之際、如曾用言陳告、長官不從、皂隸祗禁不坐

○成化十一年、申明禁約、除人命、強盜、竊盜、並犯該死罪者。須用嚴刑究問外。其餘有犯輕罪、刑官擅用法外獄具、照例拏問

獄具之圖

笞 【 大頭徑二分七釐小頭徑一分十釐長三尺五寸以小荊條為之須削去節目用官降較板如法較勘毋令觔膠諸物裝釘應決者用小頭臀受】

杖 【 大頭徑三分二釐小頭徑二分二釐長三尺五寸以大荊條為之亦須削去節目用官降較板如法較勘毋令觔膠諸物裝釘應決者用小頭臀受】

訊杖 【 大頭徑四分五釐小頭徑三分五釐長三尺五寸以荊杖為之其犯重罪贓証明白不服招承明立文案依法拷訊臀退分受】

枷 【 長五尺五寸頭闊一尺五寸以乾木為之死罪重二十五斤徒流重二十斤杖罪重一十五斤長短輕重刻誌其上】

杻 【 長一尺六寸厚一寸以乾木為之男子犯死罪者用杻犯流罪以下及婦人犯死罪者不用】

鐵索 【 長一丈以鐵為之犯輕罪人用】

鐐 【 連環共重三斤以鐵為之犯徒罪者帶鐐工作】

勘事

凡各地方遇有重大獄情、及宗藩事變、應合差官體勘者、或欽差刑部堂上官一員、會同都察院、大理寺、錦衣衛各堂上官、或內臣勳戚、或差本部司屬官一員會同科道官。俱奉旨前往有事地方勘問。其堂上官、領敕諭。司屬官、領敕。或關領欽給關防。及領兵部勘合。取吏部吏典。俱照審錄事理、題請關給。事完回部、一體題繳

抄劄

洪武元年令、凡犯罪應合籍沒家產、除謀反叛逆外。其餘遇革者、革前未曾抄劄到官、革後原免。革前已抄劄者、沒官

○凡犯籍沒者除反叛外。其餘罪犯、止沒田產孳畜

○凡籍沒犯人家產、田地內有祖先墳塋者、不在抄劄之限

○十七年、令各處抄劄人口家財、就解本處衛分。成丁男子、同妻小、收充軍役。其餘人口、給與軍官為奴。金銀珠翠、本處官司收貯、年終類解。馬匹令本衛收養、給與無馬軍人騎坐。牛隻給與有屯去處屯種。無屯去處、並一應孳畜麤重物件、就行變賣價錢、於有司該庫交收

○二十一年、令謀逆姦黨造偽鈔等項、沒其貲產丁口。其餘止收貲產、仍以農器耕牛還之

○二十四年、令各處抄劄解到罪人家屬、有成丁者、隨營。無成丁者、依親。俱送大理寺再審。續將抄來金銀等項、並麤重什物、變賣鈔貫、通行解部。俱不動原封、就令本處原解人役、徑送內府該庫進納。同本部填寫勘合、出給長單二紙、齎獲批單字號、回部查照相同、方行附卷、將原差人批迴原籍官司備照

○二十六年定、凡刑部問擬犯該奸黨等項、合抄劄者。明白具本、開寫某人所犯、合依某律、該某罪。財產人口、合抄入官。牒發大理寺審錄平允、回報各司。備由開寫犯人鄉貫住址明白、案呈本部、具手本赴。

內府刑科填批、差人前去抄劄。戶下成丁男子、如法枷杻。同抄到人口金銀細軟、馬騾驢羊、差人解部、如前該庫進納。麤重什物變賣價鈔。牛隻農具、入官。並田地房屋、召人佃賃。照例當差

○二十八年奏准、抄劄遷發律、與

大誥該載者、宜從法司遵守。其餘榜文條例、該抄劄遷發者、止罪本身。存留戶下人口、種田納糧當差

○二十九年議准、抄劄提人、革去所差旗軍。令當該衙門出批、差散騎、或捨人、齎批往所在有司比號、著落附近衛所差撥旗軍、眼同有司抄提到官。就令原差旗軍、解至該衙門。仍令親齎家財、一同引奏發落。如有合提緊關人數、及無軍衛去處、臨期請旨差解

應合抄劄

律令姦黨　　　　　　謀反大逆

姦黨惡　　　　　造偽鈔

殺一家三人　　　採生拆割人為首

大誥

攬納戶　　　　　安保過付

詭寄田糧　　　　民人經該不解物

灑派拋荒田土　　倚法為姦

空引偷軍　　　　黥剌在逃

官吏長解賣囚　　寰中士夫不為君用

獻俘

凡兵部及出征官獻俘、奏行禮部、題奉欽依、咨行刑部知會。候獻俘之日、刑部官回奏、候

旨行刑。若奉旨鞫問者、該部咨送本部、發該司收問。奉旨會同者、會審明白、具招題請擇日獻俘。其日該司官引俘至午門外、本部

面奏請以俘囚付所司行刑。其俘囚有應赦免釋放者、承制官傳制、赦所獲俘囚罪。俘囚叩頭退








○答卢文纪请对便殿诏

朕闻宫鸣商应，则律吕和，君唱臣随，则邦家理，兴化之本，百代同归。朕顾惟眇冲，获奉基构，虑生灵之未泰，忧政教之不明，旰食宵衣，未尝暂暇。副我焦劳之意，属於辅相之臣。卿等济代英才，镇时硕德，或缔构於兴王之日，或经纶於缵圣之时，盐梅之任俱崇，药石之言并切，请复延英之制，以伸议政之规。而况列圣遗芳，皇朝盛事，载详徵引，良切嘉叹。恭惟五日起居，先皇垂范俟百寮之俱退，召四辅以独，接以温颜，询其理道，计此时作事之意，亦昔日延英之流。朕叨获嗣承，切思遵守，将成其美，不爽兼行。其五日起居令仍旧，寻常公事亦可便举奏闻。或事属机宜，理当密秘，量事紧慢，不限隔日及当日，便可於ト门祗候，具榜子奏闻。请面敷扬，即当尽屏侍臣，端居便殿，伫闻高议，以慰虚怀。朕或要见卿时，亦令常侍宣召，但能务致理之实，何必拘延英之名，有事足可以讨论，有言足可以陈述，宜以沃心为务，勿以逆耳为虞，勉罄谋猷，以裨寡昧。


49　今也純儉之純字釋


「麻冕，禮也；今也純，儉。」鄭注：「純，黑繒也，側基反。」而釋文以鄭爲下音，今讀者從上音如字，非也。按儀禮士冠禮疏，古「緇」、「」二字並行，「緇布」之「緇」，本字不誤。「帛」之「」，多誤爲純。周禮地官媒氏「純帛」注：「純，實緇字。古緇以『才』爲聲。」【原注】釋文：「純，側基反，依字從糸才。」詩行露箋：「帛。」釋文云：「音緇，依字糸旁才。後人以才爲屯，因作純。」又丰詩箋云：「士妻衣。」儀禮「純衣」，釋文無音，亦非也。集解：「純，絲也。」取説文。

【集證】説文糸部「純」字下云：「絲也，从糸屯聲。論語『今也純，儉』，常倫切。」〇祭統「以供純服」，正義：「凡言純者，其義有二。一糸旁才，是古之緇字；二是糸旁屯，是純字。但書文相亂，雖是緇字，並皆作純。鄭氏所注，於絲理可知、於色不明者，即讀爲緇，即論語云『今也純，儉』，及此『純服』，皆讀爲黑色。若衣色見、絲文不明者，讀純以爲絲也。」

【元圻案】釋文：「純，順倫反，絲也。鄭作側基反，黑繒也。」






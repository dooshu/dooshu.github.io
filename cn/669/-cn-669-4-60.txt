60　詩有夏正無周正　周十月爲夏八月　推日蝕法　陳鵬飛詩解


詩小傳云：「詩有夏正，無周正。七月陳王業，六月北伐，十月之交刺純陰用事而日食。『四月維夏，六月徂暑』，言暑之極其至，皆夏正也，而獨謂十月之交爲周正可乎？漢曆幽王無八月朔食，而唐曆則有之，識者疑其傅會而爲此也。」案：今劉氏七經小傳無此文，而王氏六經天文編上引此爲張行成之言。案劉原父救日論曰：「幽王之詩曰：『十月之交，朔日辛卯，日有食之，亦孔之醜。』周之十月，則二分矣，安在其不爲災歟？」其説與此條所引正相反，當從天文編作張行成之説。讀詩記引之，亦作什方張氏。愚按：正義謂「校之無術」，而大衍曆日蝕議云：「虞以曆推之，在幽王六年。」見唐書曆志下。虞造梁大同曆，非始於唐也。鄭箋謂「周之十月，夏之八月」，故曆家因之。孫莘老全云：「孫學士覺，安定人。」解春秋用鄭説，謂：「八月秋之分，日食秋分，而詩人醜之，安得曰分至不爲災也？」蘇子由、陳少南全云：「陳侍郎鵬飛。」皆以十月爲陽月，朱文公從之。宋書禮志載魏史官之言曰：「黄帝、顓頊、夏、殷、周、魯六曆，皆無推日蝕法，但有考課疎密而已。」【原注】大衍曆議云：「黄初已來，治曆者始課日蝕疎密，及張子信而益詳。」嘗攷通鑑、皇極經世，秦始皇八年，歲在壬戌，吕氏春秋序意篇云：「維秦八年，歲在涒灘。」【原注】申。曆有二年之差。後之算曆者，於夏之「辰弗集房」、周之「十月之交」，皆欲以術推之，亦已疎矣。何云：「『辰弗集于房』，大衍曆作仲康即位之五年癸巳，距辛巳三千四百八年〔一〕，九月庚戌朔，泛交二十六日五千四百二十一分入食限〔二〕。見元史曆志。或言古文尚書不可信，以今西法推之不合者，庚辰在保定，質之武進楊道昇先生，以推大衍、授時二曆，皆合，録之左方：辛巳至戊辰，三百四十七年。戊辰爲元，上推仲康五年癸巳建戌月，辰弗集房，距年三千七百五十五，算中積一百三十七萬一千四百八十四日四一八九六二七七五。冬至癸酉日九日六七四七九四二。四五閏餘十八日七九八六一二〇七七一乙。天正十一月朔甲寅日五十〇日八七六一八二一六七八九。交三日二八七〇六六五九七八九。九月朔庚戌日四十六日一八二乙〇一二八五五九。入蝕限交泛二十六日四七〇七七六七八二五九。在陰曆交前九度半强。」沈存中云：「日食正陽之月，先儒止謂四月，非也。正謂四月，陽謂十月。」子由詩説與存中同。

【閻按】嘗以曆上推周幽王六年乙丑歲，十月建酉，朔日辛卯辰時，正得日食。非惟虞，即唐道士傅仁均、僧一行亦步得是日日食。乃知康成精於曆學。本傳稱其始通三統曆，注有乾象曆，抑歎經解有不可盡拘以理者，此類是也。孔穎達疏「漢世通儒，未有以曆考此辛卯日食者」，不知康成考之，方作箋云。東州名儒，豈欺我哉！〇又嘗以曆上推始皇八年壬戌歲，是年秋恰有甲子朔，與吕覽「秦八年秋甲子朔」之文合，則「歲在涒灘」當作「歲在淹茂」爲是，不然，必以涒灘，則「維秦六年秋」無甲子朔矣。王氏似未諳曆法。

【元圻案】十月之交箋云：「周之十月，夏之八月也。日辰之義，日爲君，辰爲臣。辛金也，卯木也，又以卯侵辛，故甚惡之。」正義曰：「詩之言月，皆據夏時。而此知周十月、夏八月者，推度災曰：『十月之交，氣之相交，周之十月，夏之八月。』緯雖不可盡信，其言主以釋此，故據之以爲周十月焉。」又曰：「此八月即秋分之時也。左傳曰：『二至二分，日有食之，不爲災。』是亦分月，而云孔醜者，日太陽之精，至尊之物，不宜有所侵，侵之則爲異。左傳曰：『唯正月朔，慝未作，日有食之，於是乎有用幣於社，伐鼓於朝。』其餘則否。以正月爲夏之四月，純陽用事，而日又爲陽，於時最盛，尤不宜爲陰所侵，故爲最重，而特用鼓幣也。杜預云：『日月動物。雖行度有大量，不能不少有盈縮，故有雖交會而不食者，或有頻交而食者，唯正陽之月，君子忌之。』」又曰：「古之曆書亡矣，今世有周曆、魯曆者，蓋漢初爲之。其交無遲速盈縮考日食之法，是以漢世通儒未有以曆考此辛卯日食者。而王基獨云以曆校之，自共和以來，當幽王世，無周十月、夏八月辛卯交會，欲以此會爲共和之前。其在共和之前則信矣，而校之無術。」〇朱子集傳引蘇氏曰：「日食，天變之大者也。然正陽之月，古尤忌之。夏之四月爲純陽，故謂之正月；十月純陰，疑其無陽，故謂之陽月。純陽而食，陽弱之甚也；純陰而食，陰壯之甚也。」〇唐書曆志下：「夏后氏四百三十二年，日卻差五度。太康十二年戊子歲冬至，應在女十一度。書曰：『乃季秋月朔，辰弗集于房。』劉炫曰：『房，所舍之次也。集，會也。會，合也。不合則日蝕可知。或以房爲房星，知不然者，且日之所在正可推而知之。君子慎疑，寧當以日在之宿爲文？近代善曆者，推仲康時九月合朔，已在房星北矣。』」〇沈存中夢溪筆談曰：「先儒以日食正陽之月，止謂四月，不然也。正、陽乃兩事，正謂四月，陽謂十月，『日月陽止』是也。詩有『正月繁霜』、『十月之交，朔日辛卯，日有食之，亦孔之醜』，二者先王之所惡也。」〇漢書藝文志：「曆譜：黄帝五家三十三卷。顓頊曆二十一卷。夏殷周魯曆十四卷。」〇唐書藝文志：「曆算類：虞大同曆一卷。」〇宋孫覺，字莘老，高郵人。擢進士第，官至御史中丞。宋史藝文志載覺春秋經解十五卷，春秋學纂十二卷，春秋經社要義六卷。今惟春秋經解十二卷刊入通志堂經解。〇書録解題二：「詩解集傳二十卷，門下侍郎眉山蘇轍子由撰。於序止存其首一言，餘皆删去。」又：「詩解二十卷，陳鵬飛撰。不解商、魯二頌，以爲商頌當闕，而魯頌可廢。」〇葉水心曰：「少南，諱鵬飛，温州永嘉人。其於經不爲章句之學。晚而始得仕，用之未及，而斥逐以死。」〇沈括，字存中，錢塘人，嘉祐八年進士。熙寧中，官至翰林學士、龍圖閣待制。事蹟附載宋史沈遘傳中。著夢溪筆談二十六卷。夢溪，存中居潤州之别業也。

〔一〕「距辛巳三千四百八年」九字，原置於「見元史曆志」下，又「辛巳」下原衍「元」字，據中華本元史卷五三曆志二校正。

〔二〕「泛交」，原作「交泛」，據中華本元史卷五三曆志二乙正。






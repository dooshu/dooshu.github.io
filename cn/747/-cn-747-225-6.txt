○南省就窦尚书山亭寻花柳宴序

寻花柳者，上赐群臣之宴也。大哉春气！同夫圣心，无物不荣，有情咸达。况五教敷洽，万邦怀和，尉候警而莫犯，刑法存而不用：历观近古，此遇良难。诸公入金门，侍瑶殿，窈窕云阁，葳蕤华馆，不亦泰乎！然王事靡，夙夜在公，接良会於恺泽，散烦襟於清旷，不亦优乎！尔其嘉宾爰集，胜赏斯备，召丝竹於伶官，借池亭於贵里，雕俎在席，金羁驻门。远山片云：隔层城而助兴；繁莺芳树，绕高台而共乐。旨酒未缺，芳塘半阴，盍陈既醉之诗，以永太平之日？


○酌定戰守機宜以策將略疏 【 戰守機宜】

查得兵部集議內一欵、明戰守、謂用兵當審地形、各鎮形勢各別、戰守不可不辨、雖指薊鎮山西而言、其陝西三邊延袤數千里、中間山川扼險。邊垣高厚之處。即當布兵。如薊鎮之擺守。餘山川平漫。原無大邊。則當備兵。如山西之待戰。此兵家不易之定論、各鎮防禦之要機也、故有險不修、有邊不守。與無險無邊同。養兵不戰。督兵無略。與無兵無戰同。求以衞民威虜、難矣。今照陝西鎮蘭靖西臨大河。河外多係虜巢。冬深無險可據。三秋尚恃河阻。虜患稍緩。寧夏鎮河西外環賀蘭山險。北路極衝。東臨黃河。北據新邊。西路僻狹。修有新邊。率可扼守。甘肅鎮孤懸河外。山谿盤薄。南番北虜。中夾一路川原無幾沿山各有通賊溝道。沿途止該哨瞭墩壕。近雖間修邊垣。稍拒零寇。其大舉虜眾。無可拒守。延緩中東二路。沙漠平漫。沿長七百餘里。舊邊淤沒。各路官軍數少。勢難自守。惟延寧大邊。橫當套口之衝。四時非依墻哨備。則零寇之出沒難支。三秋非畫地擺守。則大舉之攻潰莫禦。當責原布將領。併力固守。倘遇虜眾攻墻。果能多方禦敵。俾虜無所恃其強眾。是能以逸待勞。以靜制動。方為上計。其保全之功。當受上賞。寧夏河西各路。果能防範周密。使虜眾無侵。亦當併敘。其延綏中東二路。於甘肅各路。當責原留各枝官軍。平時各須哨探嚴明。兵馬精練。遇虜入犯。或扼險邀擊。或合兵迎戰。果能大挫賊鋒。遏回強寇。是能以寡敵眾。以主勝客。兵獲勝筭。雖有損傷。尤須論賞。如守者疏防失守。戰者避虜怯戰。縱寇深入。殘壞內地、罪坐不宥。是三鎮戰守之大略也。然守墻者。不可徒株守信地。須練馬軍以備潰墻之合戰。備戰者不可輒忘守具。須扼險阻以防零寇之突侵。此戰守互用。使虜攻則莫克。戰則失利。方稱萬全。但勝難預期。兵貴多算。且驕虜深深擁眾窺隙。或於邊墻谿澗難守之處。或伺風雨掣兵之時。或乘無墻衝要之區。潰墻深犯。計我伏守策應兵馬。不足當虜之半。是虜以眾強而臨我寡弱。欺我難備。奪我所恃。虜為計得矣。我兵不量眾寡強弱。猝犯狂鋒。不知避銳避強之戒。每致覆師資敵之禍。是不知不可戰而督之浪戰。戰為非計。或虜巳入犯。而猶事沿邊無益之守或地不可攻而槩布官兵徒資勞費。是守為無策。臣今巳謬行各鎮官軍、一如前議、各分戰守、各奮忠勇、務期成功、勿甘罪譴外、翻思大虜擁眾深入。必以精兵在前。以迎敵我軍。其大眾必擇地安營。輕騎方四散搶掠。是虜之故智。沿邊各將官。審果眾寡不敵。除差人分投傳報收斂外。即各率精兵。莫與决戰。各擇虜入要路邀出虜前。扼險拒堵。擇地列營。勿致圍困。各路各有拒戰則虜眾自不能深入如虜巳散搶。內外將領。各選精銳分投各城堡山溝遇零騎摽搶則督同鄉兵奮力迎勦使虜進不能前。散無所掠。或夜驚其營。或會擊其惰。庶可收保全鵰勦之功虜之入犯意主四掠故避其銳而伺其分則我得勝算而彼有敗形矣夫虜之初入以眾凌我之寡我之各兵隨處與戰則無所不寡而俱受其凌虜之散搶則彼眾巳分我之與戰者約矣庶可撓其眾。虜若合兵來攻。我復拒險拒城。勿與輕戰。虜將坐困自歸矣。若仍循襲故套。三五合營。聚眾迎敵。使虜得合精銳攻衝我兵。而縱零騎四散搶掠。非惟兵馬坐受圍困。必致地方大遭搶擄。亦何用於戰兵哉。且虜計奸狡。或伏精銳於邊外。而以零騎近邊。誘我之追逐。或露空帳馬駝於水頭。而伏精兵於近地。誘我兵之出搗。或以一枝攻我之東。而以大眾窺其西。或晝陽兵以東行。而夜率眾以西犯。除深哨定形外。責在諸將。勿貪近利。勿輕遠追勿因虜稍去而輒怠弛。勿見虜攻衝而懷畏避。自足伐謀全師。而不戰屈人之兵。無論古蹟。即往歲郭江之陷沒。失在不知彼知我。輕率浪戰以資虜耳。黃演之殞喪。患在不審勢審敵。貪功窮追。以陷虜伏耳。瓦楂梁之失守。在時鑾因虜聚于西而自疏防守耳。此邊人所共見共憤者。監往圖新、責在諸將、臨敵决策、以自靖獻、臣巳逐一開示地形向往預授戰守方略、仰仗　皇威、明懸賞戮、如有故違節制、失悞軍機者、令典具存、臣不敢輕貸、


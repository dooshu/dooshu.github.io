○禁习天文图纬诸书敕

辰象元远，罕克精研，术数幽深，骤难穷究。则有闾阎之内，小祝之流，粗学阴阳，务求衣食，妄谈休咎，以诳民氓。比设律条，止兹诞妄。久疏法网，是启妖讹。自今後元象品物、天文图书谶记、七曜历、太一雷公式法等，私家不合有，及衷私传习，见有者并须焚毁。司天台、翰林院本司职员，不得以前件所禁文书，出外借人传写。其诸时日、五行、占筮之书，不得禁限。其年历日，须候本司算造奏定，方得雕印，所司不得衷私示外，如违准律科断。遍下诸道州府，各令告示。


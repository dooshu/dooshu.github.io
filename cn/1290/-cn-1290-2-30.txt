30.丝瓜

一名蛮瓜，一名布瓜，一名天罗絮，一名天丝瓜，蔓生。茎绿色，有棱而光。叶如黄瓜叶而大，无刺，深绿色。宜高架，喜背阳向阴。开大黄花，少以盐渍可点茶。结实色绿，状如瓜，有短而肥者，有长而瘠者。嫩者煮熟，加姜醋食，同鸡鸭猪肉炒食佳。不可生食。性冷，解毒。多食败阳。九月将老者，取子留作种，瓤丝如网，可涤器。


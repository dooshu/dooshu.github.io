○投同州杨尚书启

某启。某闻足历屠门，尚能大嚼。力疲吴坂，亦解长鸣。而况睹棠阴教化之原，入黍谷暄和之景。苟不能自提由瑟，直犯孔墙，则其人生为无益之徒，死作无知之鬼。某谯乡贱族，钓濑遗氓。钜下二卿，素非朋执。於陵一叟，或与交游。偶然蒙郭泰之言，尔厉苏秦之志。遂得麦漂风雨，门长蒿莱。旋慕题桥，因吟入洛。三秋旅寓，身居计吏之先。万里徒行，家匪大夫之後。孰谓九街浪阔，双阙云浮。姜维之胆有破时，李阳之拳无下处。由是潜伤鲋辙，暗泣牛衣。贾谊长缨，虽犹自运。张仪健舌，亦拟何为。前窥而四海清平，内顾而一身流落。辄复徘徊郑驿，睥睨泰医。敢言画虎之勤，但有伤蛇之望。谨启。


【君子有所思行】

命驾登北山。延伫望城郭。廛里一何盛。街巷纷漠漠。甲第崇高闼。洞房结阿阁。曲池何湛湛。清川带华（《类聚》作花。）薄。邃宇列绮窗。兰室接罗幕。淑貌色斯升。哀音承颜作。人生诚（乐府作盛。）行迈。（乐府云。一作人生诚行过。六臣本《文选》注云。五臣作过。）容华随年落。善哉膏梁士。营（《类聚》作荣。）生奥且博。宴安消灵根。□□毒不可恪。无以肉食（《类聚》作酒食。）资。取笑葵（乐府作藜。注。一作葵。）与藿。（○《文选》二十八。《乐府诗集》六十一。本集六。《诗纪》二十四。又《类聚》四十一引郭、漠、阁、薄、落、博、藿七韵。）


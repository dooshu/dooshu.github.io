◇与晋王书请为匡山两寺檀越

江州匡山东林寺者，东晋雁门慧远法师之所创也。远是弥天释道安之高足，安是大和尚佛图澄之弟子。三德相承，如日月星，真佛法梁栋，皆不可思议人也。而远内闲半满，外善三玄，德布遐方，声高霄汉。初诣山足，依止一林，共邪舍禅师头陀其下，若说若默，修西方观。末于林右，建立伽蓝。因以为名东林之寺。远自创般若、佛影二台，谢灵运穿凿流池三所。梁孝元构造重阁，庄严寺宇，即日宛然。峰顶奇者，是齐慧景禅师感山人延请，因栖其峰次。梁慧归在後登蹑，方建伽蓝。峰有水泉，忽然枯涸。归烧香咒愿，清流盈满。天降甘露于泥洹日，是以先德名踪，垂芳不断。松霞清旷，触处萧条。公私往还，莫不归向。自大化江左，贫道因至彼山，憩泊东林，时游峰顶，以岁为日，羡玩忘劳。然山下伽蓝，偏近驿道，行人归去，颇成混杂。今奉请为两寺檀越，庶藉影响，众得安心。礼诵虔诚，用酬洪泽。并乞勒彼所由，永禁公私停泊。沙门某敬白。（同上）


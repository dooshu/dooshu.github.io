恩张

隆平侯张信，初为北平指挥使，时建文疑忌诸王，忌燕尤甚，密敕信擒以来。信意未决，日以忧危而不敢言。其母问之曰：「子何为其忧也？」信曰：「见统军马以千万，能无忧乎？」其母曰：「吾观子之才，统军马有余，汝忧非此乎，子其语我。」信乃屏左右言曰：「今上有敕取燕王，为之奈何？」母惊曰：「是不可也，吾闻燕王当有天下，王者不死，亦非汝之所能擒也。汝不闻汝父之言乎？」盖其父尝言王气当在燕分也。信闻之益忧，不知所出。未几，复有敕令趣之，信艴然起曰：「何太甚乎？」乃启，欲见王，不可。又启，不可。三启，终不可。乃乘女车径诣王府求见，王素忌信，见其挺身来造，乃入之。信拜于床下，王佯风疾不能言，信曰：「殿下无疾，有事当以告臣。」王复曰：「我真有疾不能言也。」信复曰：「殿下不以诚语我，今朝廷以敕令信擒王，果无意乎，信当执献。如其有意，当以告我。」王见其诚，不觉下拜，曰：「子救我一家之命。」呼为「恩张」。乃召姚广孝共谋靖难。语未几，檐瓦飘坠地碎，王以为不祥，不怿。广孝曰：「祥兆。」王骂曰：「子又妄言，若如此何祥为？」广孝曰：「祥也，天欲易黄瓦耳。」是日谋乃定。


○兵部郎中杨君集序

周家忠厚，文章备乎二代，先师有郁郁之叹，故周任、史克仍叔吉甫之伦生焉。汉氏烦苛，宏利泽，训辞深厚，议论宏大，故贾谊、扬雄、司马迁、相如之才出焉。唐兴几二百岁绍闻周汉之逸轨，以人文华国，犹云汉之为章于上，江汉之为纪于下。九功成焉，百度贞焉，王泽浃洽，故斯文焕发，秉笔之士，皆欲溯末流而挹清源，埃而栖颢气，至若词合雅，言中伦，疏通而不流，博富而有节，洁静夷易，得其英华者，其宏农杨君欤！君讳凝，字懋功。孝弟纯懿，中和特立。早岁违难於江湖间，与伯氏嗣仁、叔氏恭履修天爵，振儒行，东吴贤士大夫号为三杨。易象之懿文，孔门之言诗，皆生知之。举进士甲科，贤公交辟，典校秘书，四迁至冠柱後惠文，徵拜左史，历司封员外左司郎中，不附离权右，阴为所中。以其外相师律，非君莫可，他日计事如京师，复命于梁会。其帅既殁，军司马代之，诏未下，兵火气焰，杀人以逞。明神佑善，独脱死地，中贵人持尺一诏书徵还。燕居四年，不交人事，磅礴三古，推明六义，措迹愈退，而属词愈精。时恭履捐馆一纪，君与嗣仁倍手足之爱。壬午岁，嗣仁以中执法廉湘中七郡风俗，君起家为兵部郎中，伯仲昌大，辉华中外。方将乘迅飚，摩赤霄极文采之用，为太平嘉瑞，协书命於谟训，荐声诗於郊庙，命屈其才，末如之何？君尝以为尚气者或不能精密；言理者，或不能彪炳；镂彝景钟与缘情比兴者，或不能相为用。仲宣体弱，公未遒，才难而力不足，从古所病。故懋功於六经百氏之中，如良金巧冶，锻炼在手，而又弛扃防，隳约束，恬然而据上游，坦然而蹈中行。其叙事推理，况今据古，多而不烦，简而不遗，弥纶条鬯，无入而不自得。所著文一百四十馀篇，歌诗倍之，皆天球大圭，奇采逸响，不待数珩璜之目，然後知其妙。噫！自天宝已还，操文柄而爵位不称者，德舆先大夫之执曰赵郡李公遐叔，河南独孤公至之。狎主时盟，为词林龟龙，止於尚书郎二千石。属者亡友安定梁肃宽中，平夷朗畅，杰迈间起。博陵崔鹏元翰，博厚周密，精醇不杂。二君者，虽尝司密命，裁赞书，而终不越於谏曹计部。今懋功亦以中兵下大夫奄忽不淑，岂造物者不与其全欤？复舛错欤？此吾徒故人所以索然出涕，而有百身之痛也。嗣仁类其文为二十篇，缄词甚哀，猥见授简，以德舆早辱厚善，忘其不能，其代德家法，与践履始中终之说。嗣仁刻石纪墓，既详言矣，徒采其述作大旨，直书以缀于篇。


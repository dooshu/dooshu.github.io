○霓裳羽衣曲赋

我元宗心崇至道，化叶无为。制神仙之妙曲，作歌舞之新规。被以衣裳，尽法上清之物；序其行缀，乃从中禁而施。原夫采金石之清音，象蓬壶之胜概。俾乐工以交泰，俨彩童而相对。漓洒合节，初闻六律之和；摇曳动容，宛似群仙之态。尔其绛节回互，霞袂飘扬。或眄盼以不动，或轻盈而欲翔。八风韵肃，清音思长。引洞云於丹墀之下，飒天风於紫殿之旁。懿乎乐洽人和，曲含仙意。杂弦管之繁节，澹君臣之元思。清凄满听，无非冲穆之音；飒沓盈庭，尽是霄之事。吾君所以凝清虑，慕元风。无更旧曲，用纂成功。既心将道合，乃乐与仙同。悦康平於有截，延圣寿於无穷。美矣哉！调则冲虚，音惟雅正。於以臻逍遥之境，於以畅恬和之性。遂使俗以廉平，人无纷竞。见天地之合，致朝廷之清净。小臣忭而歌曰：“圣功成兮至乐修，大道叶兮皇风流。愿揣侔於竹帛，赞元化於鸿休。

张次宗

次宗，宰相宏靖子。开成初为起居舍人。累迁考功员外郎知制诰，出为沣明二州刺史卒。


黄庭坚　晚泊长沙示秦处度范元实用寄明略和父韵五首

昔在秦少游，许我同门友。

掘狱无张雷，剑气在牛斗。

今来见令子，文似前哲有。

何用相浇泼，清江绿如酒。

黄庭坚

黄庭坚　晚泊长沙示秦处度范元实用寄明略和父韵五首

范公太史僚，山立乃先达。

发挥百代史，管以六经辖。

投身转岭海，就木乃京洛。

仲子见长沙，且用慰饥渴。

黄庭坚

黄庭坚　晚泊长沙示秦处度范元实用寄明略和父韵五首

秦郎水江汉，范郎器鼎鼐。

逝者不可寻，犹喜二子在。

相逢唾珠玉，贫病问薪菜。

豫愁帆风船，目极别所爱。

黄庭坚

黄庭坚　晚泊长沙示秦处度范元实用寄明略和父韵五首

往时高交友，宰木已枞枞。

今我二三子，事业在灯窗。

秦范波澜阔，笑陆海潘江。

愿兹秉经术，出仕荣家邦。

黄庭坚

黄庭坚　晚泊长沙示秦处度范元实用寄明略和父韵五首

少游五十策，其言明且清。

笔墨深关键，开阖见日星。

陈友评斯文，如钟磬鼓笙。

谁能续凤鸣，洗耳听两甥。

黄庭坚


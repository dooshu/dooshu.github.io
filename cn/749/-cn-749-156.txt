米芾


芾字元章，太原人。自号鹿门居士，又号海岳外史。徙居襄阳，又徙居吴。生于皇祐三年（1051）。以母侍宣仁后藩邸恩，补校书郎、太常博士，出知无为军。逾年，召为书画博士，擢礼部员外郎，知淮阳军。大观三年（1109）卒，年五十九。或云元年卒，年五十七。有宝晋英光集。

西江月

秋兴

溪面荷香粲粲，林端远岫青青。楚天秋色太多情。云卷烟收风定。

夜静冰娥欲上，梦回醉眼初醒。玉瓶未耻有新声。一曲请君来听。

菩萨蛮

拟古

蒹葭风外烟笼柳。数叠遥山眉黛秀。微雨过江来。烦襟为一开。

沙边临望处。紫燕双飞语。举酒送飞云，夜凉愁梦频。

水调歌头

中秋

砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。

怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。

渔家傲

金山

昔日丹阳行乐里。紫金浮玉临无地。宝阁化成弥勒世。龙宫对。时时更有天花坠。

浩渺一天秋水至，鲸鲵鼓鬣连山沸。员峤岱舆更赑屃。无根蒂。莫教龙伯邦人戏。

丑奴儿

见白发

踟蹰山下濡须水，我更委佗。物阜时和。迨暇相逢笑复歌。

江湖楼上凭阑久，极目沧波。天鉴如磨。偏映华簪雪一窝。

减字木兰花

涟水登楼寄赵伯山

云间皓月。光照银淮来万折。

海岱楼中。拂袖雄披楚岸风。

醉馀清夜。羽扇纶巾人入画。

江远淮长。举首宗英醒更狂。

又

展书卷

平生真赏。纸上龙蛇三五行。

富贵功名。老境谁堪宠辱惊。

寸心谁语。只有当年袁与许。

归到寥阳。玉简霞衣侍帝旁。

点绛唇

示儿尹仁尹智

莘野寥寥，渭滨漠漠情何限。万重堆案。懒更重经眼。

儿辈休惊，头上霜华满。功名晚。水云萧散。漫就驿亭看。

阮郎归

海岱楼与客酌别作

双双鸳鸯戏蘋洲。几行烟柳柔。

一声长笛咽清秋。碧云生暮愁。

钩月挂，绮霞收。浦南人泛舟。

娟娟何处烟明眸。相望徒倚楼。

蝶恋花

海岱玩月作

千古涟漪清绝地。海岱楼高，下瞰秦淮尾。水浸碧天天似水。广寒宫阙人间世。

霭霭春和生海市。鳌戴三山，顷刻随轮至。宝月圆时多异气。夜光一颗千金贵。

诉衷情

献汲公相国寿

薰风吹动满池莲。晓云楼阁鲜。绣阁华堂嘉会，齐拜玉炉烟。

斟美酒，奉觥船。祝芳筵。宜春耐夏，多福庄严，富贵长年。

又

思归

劳生奔走因粗官。揽镜鬓毛斑。物外平生萧散，微宦兴阑珊。

寄胜处，每凭阑。定忘还。好山如画，水绕云萦。无计成闲。

鹧鸪天

献汲公相国寿

暖日晴烘候小春。际天和气与精神。灵台静养千年寿，丹灶全无一点尘。

寿彭祖，寿广成。华阳仙裔是今身。夜来银汉清如洗，南极星中见老人。

又

漫寿

云液无声白似银。红霞一抹百花新。觞多莫厌频频劝。一片花飞减却春。

蜂翅乱，蝶眉颦。花间啼鸟劝游人。人生无事须行乐，富贵何时且健身。

浪淘沙

祝寿

祝寿庆生申。德日维新。期颐眉寿寿长春。五福三灵禄永永，长寿仙人。

遐算等庄椿。□德康宁。年年欢会笑欣欣。岁岁仰依□寿域，彭祖广成。

浣溪沙

野眺

日射平溪玉宇中。

云横远渚岫重重。

野花犹向涧边红。

静看沙头鱼入网，

闲支藜杖醉吟风。

小春天气恼人浓。

醉太平

风炉煮茶。霜刀剖瓜。暗香微透窗纱。是池中藕花。

高梳髻鸦。浓妆脸霞。玉尖弹动琵琶。问香醪饮么。








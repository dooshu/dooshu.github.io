120　徐俯與中貴鄭諶唱和　程致道封還除書　鄭諶疑即是鄭本然居士　高宗自辨鄭諶薦徐俯事


徐師川全云：「名俯，山谷甥。」以諫議召，程致道在西垣，封還除書，言與中貴人唱和「魚須」何云：「音頒。」之句，爲人所傳。此劄見北山集中。朱文公語録云：「師川遊廬山，遇宦者鄭諶，與之詩。」後村閻按：「劉克莊號。」謂：「徐集不載『魚須』之篇。」愚攷集中有次韻鄭本然居士云：「頗知鶴脛緣詩瘦，早棄魚須伴我閒。」本然居士，豈即鄭諶歟？【原注】魚須，笏也。

【何云】與鄭諶詩云：「平生不善劉蕡策，色色門中皆有人。」朱子云：「後入樞府，鄭時適用事，模樣似有力焉。」

【又云】師川得至兩府，亦緣其不污邦昌僞命，其父又死事耳。當時士大夫持論亦似刻。

【全云】中興聖政記：「紹興七年四月戊戌，御批鄭諶帶御器械〔一〕。翌日，上諭宰相曰：『昨召用徐俯，外議謂諶所薦，朕何嘗容内侍薦人？止緣黄庭堅文集有云徐甥者，後因胡直孺薦俯自代，朕問之，知其爲人。今諶新命，又恐外間紛紛，不若止與在外宫祠。』」則師川之謗，高宗已自辨之矣。

【又云】揮麈録：紹興十四年，以徐琛提點浙西刑獄。琛者，秦檜之中表，而俯族弟也。時俯已卒，檜知上眷俯未衰，乃曰：「徐俯身後伶俜可憐，有弟琛能嗣俯業，願陛下用之。」故有是命，其後至貳卿。然則師川之獨結主知，不由諶薦明矣。〔二〕

【又云】思陵好山谷詩，而師川在山谷諸甥中最有名，故用之。不以其父死事及師川之不污僞命也。當時不污僞命者，尚有喻汝礪，亦竟不用。至死事之孤，淪落更多。何氏之説非也。

【元圻案】書録解題詩集類：「東湖集三卷，樞密豫章徐俯師川撰。禧之子，亦魯直諸甥也。思陵以黄庭堅故召用之，丞相吕頤浩作書具道上旨，而一時或言其由中人以進。其初除大坡也，程俱在西掖，繳奏不行，奉祠去，其然乎否耶？然俯在位，亦不聞有所建明也。」

〔一〕「鄭諶」，原作「鄭湛」，據宛委别藏影宋鈔本皇宋中興兩朝聖政卷二一高宗皇帝改。下同。

〔二〕此條雖標引自揮麈録，然非直引，如「以徐琛提點浙西刑獄」事，非出於揮麈録而見於建炎以來繫年要録卷一五三「紹興十五年」文。其下述揮麈録之語，疑亦轉録要録之注。






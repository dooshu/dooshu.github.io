○新建天津葛沽鎮兵營記 【 天津兵營】

萬曆壬辰、倭入朝鮮、破其國、走其名王、殺擄其民人、據其城邑、狡焉有內訌之勢、議者謂津門咽喉要地、倭乘汛颺帆。則患首津門。津門被患。則畿內恇擾。大司馬竭心而謀、博采群議、乃徵諸近衛兵、屯海上、又奏遣大將京卿各一人、募內地少年子弟、可為兵者得數千人。練習之以益壯軍勢、時倭不犯東北者百數十年。屯守不設、營壘盡廢、宿兵于斥鹵之地。又盛夏癉熱、霪雨日侵、眾無所棲息、疫癘時作、人情大擾、廵按侍御劉公疏言其狀、乃得罷遣諸衛兵。獨留募兵三千餘人。統以偏帥。以備不虞。於是廵撫大中丞劉公、備兵副憲梁公、郡守劉公、懲前慮後、議于天津近地。剏立營堡。屯諸募卒。而推擇予邑侯劉君、俾經理其事、侯乃由天津而東、往來海畔。覽其形勢。周視審度。得地于所謂葛沽者。東去海、西去津門、大約各五十里。便于往來兼宜窺瞭地既適中。而形復高敞。侯為相方畫制、命日量工、以授諸佐者、遂略基址、稱畚築、具財用、費取、諸撫院積扣民兵工食之餘。不以煩有司。工役取諸飢民之應募者。不以煩閭里。始于癸巳仲春、至季夏而訖工、中為帥府、左右翼為兵營。稍上為中軍廳事。繞以長隄。環以潮水。而又演武有所。觀兵有臺。箭垜旗墩。碁布星列。巍然津門之支輔。海邦之重鎮矣。事既竣、邑侯以中丞公命、俾繼登紀其歲月、葢竊嘆諸大夫此役有數善焉。可以賑飢。可以省費。可以圖目前之安。可以免日後之擾。可以為久遠之計。可以禦外患。可以銷內患。夫濱海之民。頻傷于歲。至無以為生。而春夏之交尤甚今懸直而招。俾得以日工傳日直以日直充日食。比及終事。麥巳有秋是以數千金之費而活數百人之命也故曰可以賑飢。凡役出于徵派者五不當一。出於平常召募者。三不當一。惟貧民則所餘者力所急者食急于得食必不緩於用力彼因力以就食吾因食以就功役無曠日。工不踰時。故曰可以省費。且新募之兵非貧無資。即豪有力者。可以猝聚。而不可以猝散。不可猝散而欲使之散不能猝散而又不能使之常聚此近憂也帥以訓之。營以聚之。則雖未見聚之利。而亦無散之害。故曰可以圖目前之安。今之倭夷尚伏海島不能逆其必來。不能逆其必不來。彼如不來聚兵何為。萬一或來。兵將復聚與其散而復聚毋寧聚而不散葢散而復聚者不習而擾聚而不散者不擾而習故曰可以免日後之擾夫營未建則安之難。營既建則給之難。今既巳擇海濱高敞之地。立為屯營以妥其居何不擇海濱閑曠之地。畫為屯田以為之業使彼時而耕耨。時而畋漁。時而肄習。彼能自給庶不煩餉于官。官不給餉。庶幾常得其用始為募兵。漸為土著。故曰可以為久遠之計。小人出力以衛公家必不如自衛其家誠令屯營之卒。各有恒業。以漸廣其居室。畜其妻子。聯為什伍。結為婚姻。常則相親。變則相恤即一旦倭至。將家與為敵。人自為戰。非徒以德上也。將以完室家。而全其親戚也。此其與烏合之眾。談敵而心怯。望敵而色戰者。功相萬矣。故曰可以禦外患。今飢寒困窮之盜、在所實繁。假令奸人乘之以弄兵潢池。則一夫大呼。千人立致于時欲借見兵則急不可用欲募新兵則緩不及用孰與聚數千訓練之卒于近地。將與卒既相習。卒與卒又相習。用之即調發不用即罷遣猶足待緩急。而懾奸宄乎。故曰可以備內患。嗟夫、古之為備者常在事先今之為備者常在事後備在事後、誠無益于事。然先事之後後事之先也事未來而不能備事既過而不知備將何時而備乎備而無用。不愈于用而無備乎。今茲之役。備之道也。然亦難矣何者天下之事每難于創始而易于鮮終葢有事則有擾易人亦易慮故非前之人以後人之心為心將以事不在巳也而諉之非下之人。以上人之心為心將以事在巳也而玩之非後之人。以前人之心為心又將以事不由巳也而敗之如此則功何能立。又何能立而不廢哉予因紀其事之始末。而抒一得之愚以告夫嗣來者。中丞公名東星山西沁水人、副憲公名雲龍、廣東瓊山人、郡守公名敏寬、山西安邑人、侯名冠南、江西廬陵人、分委者為縣丞秦應光魏鰲典史劉守學、千戶宋璞、百戶韓繼業王守成、吳承勳法得並書、

皇明經世文編卷四百三十七終








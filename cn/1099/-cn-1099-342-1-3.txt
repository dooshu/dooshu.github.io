○議築廣東省會外城疏 【 會外城】

題為築建重城、以固保障事、據廣東布政司呈、奉臣會案議照安內攘外、固以攻戰為先、而思患預防、則以城守為本、看得廣東省城正南歸德等門外壕畔高第賣麻等街、商民綢繆、財貨積聚、乃兩廣所恃以為利府、姦宄垂涎以為奇貨之地也、且省城一舍之外。即為大洋。邇來海寇倭夷。交相煽亂。雖城関之險巳足深恃無虞。而郭外居民。原無城堡可恃。一旦警急、奔走轉徙、騷然靡寧、必湏建築外城永圖寧固、庶??亢姦徒絕覬覦之念、而重地賴重城之險、此百世之業也、及照省城沿河地方、居民輳水、鱗次相比、若欲照常、中築土城外包甎石、則所費地基過廣、恐居民拆卸房屋太多、致令嗟怨、况廣城三面阻水、其北雖云枕山、而又省會來脉所在、誠恐取土妨碍。若自遠運土、則其費益不貲矣、莫若止建甎城一座、基濶一丈二尺、收頂九尺、此比照常土外兩邊包甎之費、僅增三分之一、而盡省土城、其費實過半矣、城堅而費省、民便而風水亦利、廣東省城、為十郡根本之地、而城南郭外、正諸商貿易之區、生民之凑集如雲、財貨之積聚滿市、真一省豊阜之最、兩廣通利之源也、緣城外一望。巨海茫洋。寇患之生。不無窺伺之念。如先年反賊黃蕭養等之作耗、近日柘林哨兵之煽亂、動行突犯、變皆起于倉卒、民不免于倉惶、此巳然之事、既為可鑒、矧連年倭奴入犯惠潮、其志皆欲趨廣、傳聞洶洶、向切可虞、况兼香山縣濠鏡澳互市番夷。近年聚落日繁。驁橫日甚。切近羊城。姦宄叵測。尤為廣人久蓄腹心深痼之疾。伏乞敕下該部、再加酌議、如果蒭言可採、乞賜覆擬施行


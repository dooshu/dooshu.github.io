登泰山记


泰山之阳，汶水西流。其阴，济水东流。阳谷皆入汶，阴谷皆入济。当其南北分者，古长城。最高日观峰，在长城南十五里。

余以乾隆三十九年十二月，自京师乘风雪，历齐河长清，穿泰山西北谷，越长城之限，到于泰安。是月丁未，与知府朱孝纯子颖由南麓登。四十五里，道皆砌石为磴，其级七千有余。泰山正南面有三谷，中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。东谷者，古谓之天门溪水，余所不于也。今所经中岭及山巅崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南。望晚日照城郭，汶水徂徕如画，而半山居雾若带然。戊申晦，五鼓，一子颖坐日观亭，待日出。大风扬积雪击面。亭东自足下皆云漫，稍见云中白若樗蒲数十立者，山也。极天，云一线异色，须臾成五采。日上，正赤如丹，下有红光，动摇承之。或曰：“此东海也。”回视日观以西峰，或得日，或否，绛□驳色，而皆若偻。

亭西有岱祠，又有碧霞元君祠。皇帝行宫在碧霞元君祠东。是日，观道中石刻，自唐显庆以来，其远古刻尽漫失。僻不当道者，皆不及往。

山多石，少土，石苍黑色，多平方，少圜。少杂树，多松，生石罅，皆平原。冰雪，无瀑水，无鸟兽音迹。至日观数里内无树，而雪与人膝齐。桐城姚鼐记。






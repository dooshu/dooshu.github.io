志第四十八 礼志一


礼之别有五，虽三代以后，因时损益，然其纲要莫之能易焉。蒙古之礼，多从国之旧俗，《春秋》所谓“狄道”者也。世祖中统四年，始建太庙。至元元年，有事于太庙。八年，命刘秉忠、许衡定元正受朝仪。自是册立皇后、皇太子，群臣上尊号，进皇太后册宝，皆如元正仪。盖吉礼、宾礼、嘉礼，秩秩可观矣。蒙古不行三年之丧，无所谓凶礼也。其人以田猎为俗，无所谓蒐苗狝狩也；其战胜攻取，无所谓治兵振旅、献俘告庙也；故军礼亦阙而不备焉。至于宗庙之祭享，世祖尝命赵璧等集议矣。然始以家人礼祔皇伯朮赤、察合台，既而摈太宗、定宗、宪宗不预庙享之列，当时议礼诸臣未有言其失者。其诸所谓离乎夷狄，未能合乎中国者欤。今为礼志，博考遗文与其国俗，后有君子以备参考云。






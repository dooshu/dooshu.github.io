◇优恤军士诏（咸安二年三月癸丑）

吾承祖宗洪基，而昧於政道，惧不能允厘天工，克隆先业，夕惕惟忧，若涉泉水。赖宰辅忠德，道济伊望，群后竭诚，协契断金，内外尽匡翼之规，文武致匪躬之节，冀因斯道，终克弘济。每念干戈未戢，公私疲悴，藩镇有疆理之务，征戍怀《东山》之勤，或白首戎阵，忠劳未叙，或行役弥久，儋石靡储，何尝不昧旦晨兴，夜分忘寝。虽未能抚而巡之，且欲达其此心。可遣大使诣大司马，并问方伯，逮於边戍，宣诏大飨，求其所安。又筹量赐给，悉令周普。（《晋书·简文纪》）


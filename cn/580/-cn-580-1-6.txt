本纪第六 宪宗


宪宗桓肃皇帝，讳蒙哥，睿宗拖雷之长子也。母曰显懿庄圣皇后，客烈亦氏。生于太祖三年戊辰十二月三日，有晃忽答部人知天象，言帝后必大贵，故以蒙哥名之，蒙哥译义长生也。太宗在潜邸，养以为子，使昂灰二皇后抚之。睿宗卒，始命帝归藩。太宗七年，从拔都讨奇卜察克、斡罗思诸部。九年，入奇卜察克，其别部酋八赤蛮败遁，匿于浮而嘎河林中，帝入林搜捕，见空营一病妪在焉，讯之则八赤蛮已遁于宽田吉思海岛。时北风大作，海之北岸水浅，遂渡水，出其不意擒之，帝命之跪，八赤蛮曰：“我一国之主，岂图苟活。且我非驼，何以跪为。”帝囚之，八赤蛮谓守者曰：“我窜于海岛，与鱼何异。然卒见擒，天也。今水回期将至，汝等宜早还。”守者白于帝，即日班师，而水已至，后军有浮渡者。八亦蛮请受刃于帝，帝命皇弟拨绰斩之。与拔都等进攻斡罗斯之勒冶赞城，帝躬自搏战，克之。十一年春，又与定宗攻拔阿速之蔑怯思城。十二年，围斡罗斯计掖甫城，帝遣使谕降，城人杀使者，帝怒，昼夜力攻，克之，尽屠其众。太宗崩，诸军东返，定宗即位，命帝屯六盘山，控制秦陇，为伐蜀之计。定宗崩，皇后斡兀立海迷失临朝称制，拔都与诸王大将会于阿勒塔克山，议立君，皇后遣使者帖木儿来会，至者西方诸王忽必烈、阿里不哥、末哥，东方诸王也孙格、塔察儿、帖木迭儿、也速不花，及大将兀良合台、速你带、忙哥撒儿数人。时大将野里知吉带自西域至，建议遵太宗之命立失烈门，皇弟忽必烈作而言曰：“太宗既欲立失烈门，而汝等辅立定宗，岂太宗命耶？阿克塔隆为太祖爱女，即有罪，宜会诸王哈屯定谳，乃不问而杀之，又岂太祖、太宗法耶？今日之事，奈何以太宗之命为辞！”闻者语塞。初，太祖分部众于子弟，睿宗以幼子所得独多，故诸将多睿宗旧部。睿宗卒，帝兄弟尚幼，事皆决于庄圣皇后，后有才智，能御众，又与拔都善，故众皆属意于帝。时又有建议者，谓拔都最长当立，拔都不可，众曰：“王既不肯自立，请王审择一人，以定大计。”拔都曰：“吾国家幅<*巾员甚广，非聪明睿智能效法太祖者，不可为主。我意在蒙哥。”众应曰：“然。”帝固让，皇弟末哥曰：“众谓拔都言是听，今奈何不从？”拔都曰：“末哥言是也。”议遂定。皇后又遣使告于拔都，会议宜在东不宜在西，且诸王未集不能定议。拔都曰：“太祖、太宗大业未可轻授，今帝位已定，请屈意相从。明年再会于东方可也。”使其弟伯勒克、脱哈帖木儿将大军卫帝而东，拔都自驻于西以备非常。

元年辛亥春，诸王、大将再会于阔帖兀阿兰之地，太宗、定宗诸子及察合台子也速蒙哥皆不至，拔都遣使者劝之，仍不纳。于是伯勒克等请于拔都，拔都乃申令于众，有梗议者以国法从事。西方诸王别儿哥、脱哈帖木儿，东方诸王也古、脱忽、也孙格、按只带、塔察儿、也速不花，暨西方大将班里赤等皆至，乃诹日奉帝即位焉。夏六月，帝即位于斡难河、克鲁伦河之间，追尊皇考拖雷为帝，尊客烈亦氏为皇太后，即位日诸王列于右，诸哈屯公主列于左，皇弟七人列于前，文臣以孛尔该为班首，武臣以忙哥撒儿为班首，礼成，大宴七日。既而御者克薛杰上变，言驘逸，自出追之。遇车马甚众，一车折辕误以克薛杰为同行者，使助其缚辕，见车中有藏甲，讶而问之，御者曰：“尔车亦如此，何问为。”更问他车，御者乃知失烈门、忽察、脑忽三王欲乘宴会作乱。帝秘其事，命忙哥撒儿以兵逆之，止三王，卫士使各从二十人，献九白之贡。翌日，帝亲诘失烈门等，皆不承，考讯失烈门从官，始吐实而自刭以死。复命忙哥撒儿穷治失烈门等党羽，太祖功臣也孙帖额、掌吉、爪难、合答曲怜、阿里出等及野里知吉带之二子，皆坐诛，死者七十人。诸王也速蒙哥、不里后期不至，遣大将卜怜吉屯兵备之。帝遂更改庶政：命皇弟忽必烈总治漠南诸路军民，开府于金莲川；以忙哥撒儿为断事官；以孛尔该为大必阇赤，掌宣发号令、朝觐贡献及内外闻奏诸事；以晃忽儿留守和林，阿兰答儿副之；以牙剌瓦赤、卜只儿、斡鲁不、睹答儿等充燕京等处行尚书省事，赛典赤、匿昝马丁佐之；以讷怀、塔剌海、麻速忽等充别失八里等处行尚书省事，暗都剌兀尊、阿合马、也的沙佐之；以阿儿浑充阿母河等处行尚书省事，法合鲁丁、匿只马丁佐之；以察罕、也柳干总两淮等处蒙古、汉军，以带答儿统四川等处蒙古、汉军，以和里统吐番等处蒙古、汉军，皆仍前征讨；封克薛杰为答剌罕；命僧海云掌释教事，道士李真常掌道教事。颁便益事宜于国中：凡朝廷及诸王滥发牌印、诏命，尽收之；诸王驰驿，许乘三马，远行亦不得过四马；诸王不得擅招民户；诸官属不得以朝觐为名赋敛民财；输粮者许于近仓输之。罢筑和林城夫役五千人。依太祖、太宗旧制免耆民及释道等教之丁税，惟犹太教不预此例。改定西域税则，牛马百税一，不及百者免。代偿定宗及皇后、皇子亏欠商货银五十万锭。秋，察罕入觐，命以都元帅兼领尚书省事。冬十一月，皇弟忽必烈入觐，帝闻西夏人高智耀名，召见之，从智耀言免海内儒士徭役，无有所与。是冬，执野里知吉带于八脱吉斯之地，命拔都诛之。以僧那摩为国师，总领天下释教。

二年春正月，帝幸失灰之地。命皇弟旭烈兀讨木剌夷，以乃蛮人怯的不花为前锋。皇太后客烈亦氏崩。置经略司于汴，以忙哥、史天泽、杨惟中、赵璧等为经略使，屯田唐、邓诸州。二月，察罕攻宋随、郢、安、复等州，与宋将马荣战于大脊山。三月，命东平万户严忠济立局制冠冕法服、钟磬仪仗，肄习之。夏四月，帝驻跸和林。定宗皇后斡兀立海迷失及失烈门母以厌禳事觉，命忙哥撒儿鞫治得实，并赐死；以忽察、脑忽、失烈门三王皆由其母煽惑免死，谪忽察于苏里该之地，脑忽、失烈门于没脱赤之地，禁锢和只、纳忽、孙脱等于军中。定太宗子孙分地，合丹居别失八里，蔑里居也儿帖石河，海都居海押立，别里哥居曲儿只，脱脱居叶密立，蒙哥都及太宗皇后乞里吉忽帖尼居阔端太子分地之西。仍以太宗皇后诸妃资产分赐诸王。遣贝剌至察合台藩地，逮治违命诸臣，乞儿吉思、谦谦州等处皆遣兵巡察。命察合台孙忽剌旭烈杀也速蒙哥，代其位，忽剌旭烈未至而卒，其妃倭耳千纳杀也速蒙哥，自为监国。以太宗子不里付海都，杀之。定宗用事大臣喀达克等并伏诛。六月，皇弟忽必烈入觐。秋七月，命忽必烈征大理，塔塔儿台、撒里、秃儿花撒征印度。诏谕宋荆南襄阳、樊城、均州诸守将使来附。八月庚申，帝始以冕服拜天于日月山。癸亥，帝用孔元措言，合祭昊天后土，作神牌，以太祖、睿宗配。是月，忽必烈次临洮，请城利州，以为取蜀根本。冬十月，汪德臣掠宋成都，薄嘉定，为宋将余玠所却。命诸王也古讨高丽。帝猎于月帖古忽兰之地，堕马伤臂，不视朝百余日。十二月戊午，大赦天下。以帖哥出、阔阔朮等掌帑藏；孛阑合剌孙掌斡脱；阿剌忽掌祭祀、医巫、卜筮，阿剌不花副之；只儿斡带掌驿传。徙工匠五百户修行宫。是年，籍汉地户口。印度遣使入贡。

三年春正月，汪德臣城利州、阆州，分兵屯田，宋人不敢侵轶。帝猎于怯蹇察罕之地。诸王也古以怨袭诸王塔察儿营，帝遂会诸王于斡难河北，罢也古征高丽兵，以札剌儿带为征东元帅。遣必阇赤别儿哥括斡罗思户口。帝大封同姓，命皇弟忽必烈于河南、陕西自择其一，忽必烈愿有陕西，遂受京兆分地。三月，察罕攻宋海州，败宋将王国昌于城下，获都统一人。六月，命兀良合台从皇弟忽必烈征大理，皇弟旭烈兀征报达。又命撒里等征印度斯单克什米尔，受旭烈兀节度。撒里等由克什米尔入印度斯单界，大掠而还。帝幸火儿忽纳要不儿之地。诸王拔都遣使乞买珠银万锭，帝以千锭赐之，仍谕曰：“太祖、太宗之财费用如此，何以给诸王之赐，王宜详审之，此银就充岁赐之数。”秋八月，帝幸军脑儿。以忙哥撒儿为万户，哈丹为札鲁花赤。九月，忽必烈次忒剌之地，分兵三道，兀良哈台由西道，诸王抄合也只烈由东道，忽必烈由中道以进。冬十月，忽必烈渡金沙江，摩挲蛮酋唆火鲁迎降。十二月，忽必烈入大理。帝幸汪古部。命诸王也古与洪福源征高丽，攻拔禾山、东州、春州等城。是年，怯的不花入苦亦斯单，进至塔密干，攻吉儿都苦堡，木剌夷酋遣兵援之。忙哥撒儿卒。忙哥撒儿莅事严，人多怨之，帝为下诏慰谕其子。

四年春二月，宋将余晦城紫金山，汪德臣大败之，夺其城。三月，释宋使王元善南归。帝猎于怯蹇察罕之地。夏，帝驻跸于月儿灭怯土，札剌儿带至军中，也古罢归。秋七月，诏官吏赴朝廷理算钱粮者，许自首不公，仍禁以后浮费。兀良合台攻乌蛮赤押城，拔之。大理酋段智兴降。秋八月，皇弟忽必烈至自大理，驻于桓、抚二州。冬十一月，城光化军。帝大猎于也灭千哈理察海之地。是年，会诸王于颗颗脑儿之西，祭天于日月山。初籍新军。帝令大臣求可以慎固封守、娴于将略者。擢史枢征行万户，配以真定、相、卫、怀、孟之兵，使屯于唐、邓二州。张柔移屯亳州，自亳筑甬道属汴堤，以通商贾之利。诏柔率山前八军城亳州。宋均州总管孙嗣宗遣人赍蜡书请降，诏权万户史权以精兵援之。宋骁将钟显、王梅、杜柔、袁师信各率所部来降。

五年春，定汉民科差包银额，征四两，以半输银，半折丝绢颜料等物。夏，帝驻跸月儿灭怯土。秋九月，张柔会都元帅察罕于符离，筑横江堡，兼立水栅，以通陈、蔡、颍、息之路。是年，史枢败宋舟师于汉水之鸳鸯滩。兀良合台攻鲁鲁厮、阿伯等部，降之。改命札剌儿带、洪福源征高丽。马步军都元帅兼领尚书省事察罕卒。权真定等路万户史天安卒。

六年春正月，帝会诸王、百官于月儿灭怯土，大宴六十余日，赐金帛有差，仍定拟诸王岁赐之数。忽必烈奏请续佥内地汉军，从之。夏四月，驻跸答密儿之地。五月，幸昔剌斡鲁朵。六月，太白昼见。幸亦儿阿塔之地。诸王也孙格、驸马也速儿等请伐宋，帝亦以宋人囚使者月里麻思，会议讨之。太宗末，月里麻思使于宋，宋人囚之，至是已十六年。秋七月，诸王塔察儿、驸马帖里该率所部过东平，掠民羊豕。帝闻之，遣使按问其罪，由是诸军敛戢无犯者。冬，帝驻跸阿塔哈帖乞儿蛮之地。以阿母河回回降户分赐诸王、大将。旭烈兀率怯的不花、布帖木儿等分三道进兵，木剌夷酋兀克乃丁请降，帝以木剌夷人凶悍，命旭烈兀悉诛之，兀克乃丁入朝，亦杀之于中途。十二月，城枣阳军。是年，大理酋段智兴及素丹诸部长来觐。兀良合台讨乌白蛮三十七部，悉平之，遂自昔八儿之地还重庆，败宋将张实，赐兀良合台金缕织文衣一袭，银五千两，赉军士彩帛二万四千匹。始建城郭宫室于桓州东泺水北之龙冈。

七年春，帝幸忽兰也儿吉之地。诏诸王出师伐宋。命阿蓝答儿行省事于京兆，刘太平佐之，钩考陕西诸路财赋。皇弟忽必烈固请率妃主入觐。董文蔚攻宋襄阳、樊城，与宋将高达战于白河。夏六月，谒太祖行宫，祭旗鼓，复会诸王于怯绿怜之地，还幸月儿灭怯土。兀良合台奏请依汉故事，以西南夷悉为郡县，从之。以刘时中为宣抚使，加兀良合台大元帅，还镇大理。秋，驻跸于军脑儿，酾马乳祭天。九月，以驸马纳陈之子乞为达鲁花赤，镇守斡罗思，仍赐马三百匹、羊五千匹。回鹘献水精盆、珍珠伞等物，直三万余锭，帝曰：“方今百姓疲敝，所急者钱耳，朕独有此何为！”命却之。赛典赤以为言，帝稍偿其直，禁勿再献。诸王塔察儿率诸军伐宋，围樊城，会霖雨连月，遂班师。冬十一月，兀良合台伐安南，入其都城，安南国王陈日煚遁入海岛，遂大享战士而还。十二月，帝渡漠南，驻跸于玉龙栈赤。皇弟忽必烈、阿里不哥及诸王八里土、玉龙塔失、昔烈吉、出木哈儿、公主脱灭千来迎。帝见忽必烈，相对泣下，不令有所白而止。是冬，皇弟旭烈兀至报达，克其乞里茫沙杭城。

八年春正月朔，幸也里本朵哈之地，受朝贺。二月，陈日煚传国于长子光昺，遣其陪臣阮学士来贡方物，兀良合台送诣行在。旭烈兀平报达，获哈里发木司塔辛杀之，遣使来献捷。帝猎于也里海牙之地。遂自将伐宋，命阿里不哥留守和林，阿兰答儿辅之。命张柔从忽必烈攻鄂州，以趋临安；塔察儿攻荆山，以分兵力。又命兀良合台自云南进兵，会于鄂州。纽邻败宋师于灵泉山，进攻云顶山堡，克之，成都府彭、汉、怀安、绵等州及威茂诸蕃悉降，以纽邻为都元帅。帝自东胜渡河。命参知政事刘太平括兴元户口。高丽质子王綧谮洪福源，帝召福源杀之。夏四月，帝驻跸六盘山，召见诸路守令。丰州千户郭燧奏请城金州，从之。是时，军四万，号十万，分三道而进：帝由陇州入大散关，诸王末哥由洋州入米仓关，孛里察万户由渔关入沔州。以明安答儿为太傅，守京兆。诏征益都行省李璮兵，璮奏益都南北要冲，兵不可撤，从之。五月，皇子阿速带因猎伤民稼，帝责之，挞近侍数人；士卒有拔民葱者，斩以徇，由是大兵所至秋毫无犯。秋七月，留辎重于六盘山，帝自将大军出宝鸡攻重贵山，所向克捷。八月辛丑，李璮与宋人战于涟水，大败之。九月，帝进驻汉中。纽邻率众渡马湖江，获宋将张实，遣实招谕苦竹隘，实入城与宋将杨立坚守。行北京七路兵马都元帅府事史天祥卒。冬十月壬午，帝次宝峰。癸未，幸利州，观其城堑浅恶，以汪德臣能守，赐卮酒奖谕之。遂渡嘉陵江，至白水江，命德臣造浮梁以济。进次剑门。戊子，遣史枢攻苦竹隘，裨将赵仲开门出降，诏赐仲衣帽，迁于重庆。己亥，获张实，支解之。赐汪德臣玉带，留精兵五百守之。遣使招谕龙州。帝驻跸高峰。庚子，围长宁山，守将王佐等出战，败之。十一月己酉，帝督诸军先攻鹅顶堡。壬子，与宋师战于望春门，败之，宋知县王仲出降。是夜，克鹅顶堡，以彭天祥为达鲁花赤守之。诸王末哥、塔察儿等略地还，俱引兵来会。丙辰，进攻大获山，遣王仲招守将杨大渊，大渊杀之，帝怒，督诸军力攻，大渊遂以城降，授大渊为都元帅。庚午，帝驻跸和溪口。是月，宋龙州降。十二月，杨大渊与汪德臣分攻相如等县。纽邻攻简州，不克。乙酉，帝次于运山。宋守将张大悦降。进至青居山，其裨将刘渊等杀都统段元鉴降。丁酉，隆州降。己亥，大良山守将蒲元圭降。诏诸军毋俘掠。癸卯，克雅州，石泉山守将赵顺降。甲辰，遣降人晋国宝招谕合州守将王坚，坚固守不下。是年，兀良合台徇宋内地，连克静江府、辰、沅等州，进围潭州。皇子辨都卒。

九年春正月乙巳朔，帝驻跸重贵山北，置酒大会，因问群臣曰：“今在敌境，天将暑，汝等谓可居否乎？”脱欢曰：“南土瘴厉，车驾宜早还。新俘户口，委官吏治之可也。”八里赤曰：“脱欢怯，臣请居之。”帝称善。戊申，晋国宝还至峡口，王坚追杀之。诸王末哥进攻渠州礼义山，曳剌秃鲁雄攻巴州平梁山。丁卯，杨大渊攻合州，俘男女八万余。是月，大兵克利州、隆庆、顺庆诸府，蓬、阆、广安守将相继降。命浑都海以兵二万守六盘山，乞台不花守青居山。纽邻造浮梁于涪州之蔺市，以杜援兵之路。二月丙子，帝自鸡瓜滩渡江，直抵合州城下。辛巳，攻一字城。癸未，攻镇西门。三月，攻东新门及奇胜门、镇西门诸堡。夏四月丙子，大雷雨，凡二十日。乙未，攻护国门，宋将吕文德以艨艟千余溯嘉陵江而上，命史天泽击败之。六月丁巳，汪德臣选敢死士夜登外城，会大雨梯冲尽折，后军不克进而止。是日，德臣感疾卒。帝不豫。秋七月，留兵三千围合州，余众悉攻重庆。癸亥，帝崩于钓鱼山，年五十有二。史天泽等奉梓宫北还，葬起辇谷。庙号宪宗，追谥桓肃皇帝。帝沈断寡言，不喜侈靡。太宗朝，群臣擅权，政出多门，至是，凡诏令皆帝手书，更易数四，然后行之，御群臣甚严，尝谕左右曰：“汝辈得朕奖谕，即志气骄逸，灾祸有不立至者乎！汝辈其戒之。”然酷信巫觋卜筮之术，凡行事必谨叩之无虚日，终不自厌也。

史臣曰：宪宗聪明果毅，内修政事，外辟土地，亲总六师，壁于坚城之下，虽天未厌宋，赍志而殂，抑亦不世之英主矣。然帝天资凉薄，猜嫌骨肉，失烈门诸王既宥之而复诛之，拉施特有言蒙古之内乱自此而萌，隳成吉思汗睦族固本之训。呜呼，知言哉。




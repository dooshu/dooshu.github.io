○送前凤翔杨司马赴节度序

御史大夫李公，拥旌旄领凤翔尹，西控数州之地。将戡定叛乱，纠逖寮吏，未及下车，而思其人：故司马之才，膺此骏，选，幕中之画，居然有待。公顷佐是藩，天跸在雍。戎马钜计，注之有司。大东小东，无不仰给。日承顾问，休声四闻。人到于今，咸受其赐，交辟之下，得无光乎！况宏略泉深，硕谋云蓄材气自逸，礼容必循。鸿鹄之举，烟霄可仰，在此行也。公之友兄，衔命在馆，绣衣持斧，金玉相鲜。不由其门，孰见庶美？骥足方骋，原惜别；河桥一分，云岫千里。凤皇潭上，刁斗初传；宝鸡祠下，旌旗不卷。以此送远，岂如赠言？行前莺花，乱我心曲。干旄美得贤也，二三子取而赋之。


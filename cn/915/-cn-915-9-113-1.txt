◇改奏三夏议

礼：「王入奏王夏。」大祭祀与朝会，其用乐一也。而汉制皇帝在庙，奏永至乐，朝会之日，别有皇夏，二乐有异，於礼为乖，宜除永至，还用皇夏。又礼尸出入奏《肆夏》，宾入大门奏《肆夏》，则所设唯在人神，其与迎牲之乐，不可滥也。宋季失礼，顿亏旧则，神入庙门，遂奏昭夏，乃以牲牢之乐，用接祖考之灵，斯皆前代之深疵，当今所宜改也。（《隋书·音乐志》上，天监初，周舍议以为。）


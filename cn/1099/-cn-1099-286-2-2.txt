○治運河議 【 引沁水】

夫治河之議、人人殊旨、約而言之、則有數端、趍便易者則曰治諸泉以濬其源。覩末流者則曰開鑿二洪之石以緩其勢今二洪久廢矣。狃近利者則曰挽黃河以益漕。矜小惠者則曰制轉運以紓困。殊方異勢。固難遙度觀變察微可以理覩。得失成敗。葢得而言之矣。夫治泉治洪。二者雖非下策。亦戾遠圖。有之固。足以為利。舍之亦未見其害。所謂平時救弊之方。非今日濟急之要也。若興轉運必興屯田乃可若夫既興轉運即廢運河。治河之費雖省。輸輓之費尤奢長運之卒雖寬轉運之民卒癉。况京師之地。素稱瘠土。衣食百貨。仰給東南。漕河既廢。商賈不通畿甸之民。坐受其困。借使國利而民不便。猶不當冐然為之。况公私兩困。上下俱病者乎。河性剽疾。遷徙不常。往歲决張秋。决侯家渡。殫力濬塞。始復故道。曾未數年。奔潰再出。今又南徙渦河矣。縱能挽復使北然所費公私緡錢不下數百萬。而丁夫力役。大略相當。假使年來再决。將鳩財孱役復挽之乎。竊恐河决無巳。雖空國之賦。不足以當之也。况河性利于潤下。大智先於無事。自瓠子既决之後。河之日南亦非本性日復一日。大率漸南。以今渦河較之。禹道巳踰千里。所謂江河之變。日趍於下也。豈能復逆挽之哉。夫昔之决張秋為北徙。北則挽而之南也順而易。今之决野鷄岡為南徙。南則挽之而北也逆而難。此理灼然。人所共見。故以為宜罷挽河之役。縱之南流。稍加隄防。令不至害民而巳。固不可以有限之財。興必不可成之役也。歐陽子曰、智者之於事。有所不能。則必較其利害之輕重。擇其害少而利多者為之。尤愈於利少而害多。嗟夫、為今之計其惟引沁矣乎。沁自武陟即併于湖。今宜塞其故道。導之入漕。歷曹州由舊分水處出永通閘、以達於二洪。然後於其下流樹柵立埭。置堰增閘以節之。非惟利多害少、庶可一勞永佚。誠能不惑浮言不惜小費。釋挽河之、財力。以轉移于此。則勞同而功必倍矣。夫沁水一通。漕河自利。而黃河既卻眾流。其勢自殺。是上之足以足國。下之足以利民。近之足以除河之患。遠之足以貽萬世之利。三策弗施。四善咸集。斯葢允賴之良謀。平成之上策也。故竊以為引沁便。謹議。


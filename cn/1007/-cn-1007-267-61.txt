张埴　拟寄雪平诸兄弟及叔侄辈

八字山前一幅巾，可堪垂白向漂沦。

平生梦寐在诸老，近者传闻失某人。

社日鸡豚新雨泪，秋风鸿雁旧天伦。

所期林下无穷意，护竹培花陆续春。

张埴

张埴　拟寄雪平诸兄弟及叔侄辈

桑田成海海成田，迂阔重来每自怜。

北道主人今似月，西江回首远如天。

青山千里复千里，白发一年多一年。

渺渺西风吹薄袂，能於骨肉不凄然。

张埴


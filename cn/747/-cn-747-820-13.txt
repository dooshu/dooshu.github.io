○授王行审州节度使制

门下。古之命将也，推毂以示其优恩，设坛以彰其异礼。盖付以生杀之柄，授其制临之权，用为翰藩，以固疆土。北驰柳塞，南控金河，欲净烟尘，必资心膂。既俞公议，爰命诚臣。某官陇右良家，山西茂族。禀风雷之劲气，挺雕鹗之雄姿。自名冠伍符，身登勇爵，孔明八阵，列於胸中。吕望六韬，悬於掌内。况早专留务，甚洽政声。帝泽皇风，尝闻其导达。殊方异域，悉致其怀来。耕农不废於三时，凋瘵尽苏於一境。夫赏功所以华国，贵不逾时。旌善所以劝人，务将致理。是用委之玉节，宠以牙璋。仍加五等之封，更厚一成之赐。於戏！爰自多难，常思勋臣。期於倚注之间，能济艰难之运。然则未富土地者，我富之以土地。未贵节旄者，我贵之以节旄。苟怀报上之心，宜显为臣之道。勉膺重寄，善立奇功。山河在前，终始无替。


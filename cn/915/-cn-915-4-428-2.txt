◇又报嘉书

既惠音令，兼赐诸物，厚顾殷勤，出于非望。镜有文彩之丽，钗有殊异之观，芳香既珍，素琴益好。（《文选·嵇康赠秀才入军诗》注作「又好」。）惠异物于鄙陋，割所珍以相赐，非丰恩之厚，孰肯若斯？览镜执钗，情想仿佛；操琴咏诗，思心成结。敕以芳香馥身，喻以明镜鉴形，此言过矣，未获我心也。昔诗人有飞蓬之感，班婕妤有谁荣之叹。素琴之作，当须君归；明镜之鉴，当待君还。未奉光仪，则宝钗不设也；未侍帷帐，则芳香不发也。（《艺文类聚》三十二，又略见《御览》七百十七，作「今君征未还，镜将何施？明镜鉴形，当待君至。」又七百十八，九百八十一。）今奉旄牛尾拂一枚，可以拂尘垢；越布（《书钞》一百三十六作「越州」。）手巾二枚；严器中物几具；金错碗一枚，可以盛书水；琉璃碗一枚，可以服药酒。（《艺文类聚》七十三，《御览》七百三，七百十六，七百十七，七百六十。）

今奉细布袜一量。（《御览》六百九十七）


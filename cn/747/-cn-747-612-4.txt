○元和圣文神武法天应道皇帝册文

维元和十四年岁次己亥七月丁丑朔十三日己丑，摄太尉金紫光禄大夫检校司空兼太子少保上柱国郑国公食邑三千户臣绶及文武官五千七百一十八人等：臣闻惟天惠人，惟元后作人父母，大宝曰位，至公者名。帝皇尊称，肇自三五，其义尚矣。尧舜禹汤，文武成康，垂於典籍，为万代法，非名欤？殷有天下，武丁大其业；周有天下，宣王嗣其训；在汉七叶，亦称盛强，中兴之美，与我不类。皇唐统天二百有二载，祖宗重光，四海一家，礼文宪矩，章卓大备，元符昌历，畀付有在。洎我后之握图也，齐心於穆清，垂意於大宁，文昭武烈，冠今迈古。始负固不若者，莫匪颠踣；输忠来附者，克保蕃祉。天宝之季，孽臣干纪，灵诛亟扫，馀氛未弭，兵不得戢，六十五年於兹矣。元和致理，思橐弓矢，睿谋前定，所向风靡，两河既清，泰阶砥平。戴白之老，欣感出涕。不其盛欤！

伏惟睿圣文武皇帝陛下德配天地，明并日月，严荐於宗庙，尽敬於郊礼，孝通於神祗，仁浃於动植，内睦於九族，外怀於四夷。乙夜观书，日昃听政，恤刑懋赏，劭农劝学，历选列辟，英声茂实，其何以加焉。日者颛不龚，告让罔悛（疑），任下推诚，出师徂征，玉垒金陵之遐阻，悬匏营邱之险（阙）。或肆於都市，或悬於藁街，其馀琐细，盖不足纪。上以摅列圣之愤，下以叶千龄之庆，然後辟四门，贞百度，会寓县之玉帛，旅梯航之贡篚。咸曰：“不图贞观开元之化，复睹於今日矣。”陛下劳谦祗畏，不自暇逸，让德於上天，推功於群臣，访阙政，修坠典，不以龟龙为瑞，以贤俊为瑞，不以珠玉为宝，以慈俭为宝。卓哉煌煌！信可假元穹而蟠厚载者已。是宜尊徽名，膺显号，以光於典册，以顺於人心，以答於天意，不可辞也。

臣又闻之，居安思危，纳谏尽下，远谗慝，旌谠直，爱养黎庶，敦尚朴素，斯皆高祖、太宗、顺宗之遗训也，而陛下躬行之，造次必於是，寤寐必於是，实万姓之福，无疆之休。佥曰：“功成而礼不崇，德广而名未称，臣子之罪也。”於是百辟卿士，藩卫耆耄，稽首上言，至於四三。陛下深秉谦冲，诏谕往复，不得已而从之。伏以纪年之盛，冠於大号，厥有旧典。《书》不云乎？“乃圣乃神，乃武乃文。”《传》曰：“惟天为大，惟尧则之。”则法也，王者昭事上帝，取法於天。《道德经》曰：“天法道，道生一。”唯上圣至德，兼则利物，行清净自然之道，为能应之。臣等不胜大庆，谨奉玉册玉宝，上尊号曰元和圣文神武法天应道皇帝。伏惟陛下景福是膺，如日之升，虽休勿休，翼翼兢兢，对越鸿名，丕赫成能，万寿百祥，罔不丰登。天祚圣唐，惟圣丕承。臣绶等诚欢诚跃顿首顿首谨上。


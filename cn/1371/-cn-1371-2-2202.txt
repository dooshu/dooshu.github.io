铭座

身退仍怀退，心平更欲平。



直嫌绳尚曲，重觉鼎犹轻。

力学能除翳，深居可息黥。



圣门初岂远，妙处在躬行。

铭座

天下本无事，庸人实扰之。

吾身本无患，卫养在得宜。



一毫不加谨，百疾所由滋。

人生快意事，噬脐莫能追。



汝顾不少忍，杀身常在斯。



深居勿妄动，一动当百思。



每食视本草，此意未可嗤。

赋诗置座右，终身作元龟。




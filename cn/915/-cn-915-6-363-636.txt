○遗南阳王保书



王室有事，不忘投躯。孤州远域，首尾多难，是以前遣贾骞，瞻望公举。中被符命，敕骞还军。忽闻北地陷没，寇逼长安，明崧不进，麴允持金五百请救于崧，是以决遣骞等进军度岭。会闻朝廷倾覆，为忠不达于主，遣兵不及于难，痛慨之深，死有馀责。今更遣韩璞等，唯公命是从。（《晋书·张实传》，又《十六国春秋》七十一。）

张茂

茂字成逊，实弟，建兴中拜平西将军秦州刺史，大兴三年代实为凉州牧，大宁二年卒，私谥曰成。




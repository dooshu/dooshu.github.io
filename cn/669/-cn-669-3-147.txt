147　伊尹始終備於書序　伊尹周公召公年壽


伊尹之始終，書序備矣。陸士衡豪士賦序「伊生抱明允以嬰戮」，蓋惑於汲冢紀年之妄説也。皇甫謐云「伊尹百有餘歲」，應劭云「周公年九十九」，王充論衡氣壽篇云「召公百八十」，故趙岐注孟子「妖壽不貳」云：「壽若召公。」

【元圻案】書序曰：「沃丁既葬伊尹于亳，咎單遂訓伊尹事作沃丁。」正義曰：「皇甫謐云：『沃丁八年，伊尹卒，年百有餘歲。』」〇水經注「泗水又東過沛縣東」句注「皇甫謐云：伊尹年百餘歲而卒，大霧三日，沃丁葬以天子之禮，親自臨葬，以報大德焉。」〇竹書紀年：「太甲七年，王潛出自桐，殺伊尹。」沈約注，謂此文後世所加。〇論衡氣壽篇：「周公，武王之弟也，兄弟相差不過十年。武王崩，周公居攝，七年，復政退老，出入百歲矣。邵公，周公之兄也，至康王時尚爲太保，出入百有餘歲矣。傳稱老子二百餘歲，邵公百八十。」〇文選注王隱晉書曰：「陸機，字士衡，吴郡人也。吴平，太尉楊駿辟爲祭酒，成都王穎以機爲司馬，參大將軍軍事。」晉書陸機傳曰：「齊王冏矜功自伐，機惡之，作豪士賦以刺。」〇後漢書應劭傳：「劭，字仲遠。撰風俗通，以辯物類名號，識時俗嫌疑，文雖不典，後世服其洽聞。」又王充傳：「充，字仲任，會稽上虞人也。著論衡八十五篇，二十餘萬言，釋物類同異，正時俗嫌疑。」






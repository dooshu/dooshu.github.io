○刘尊师碑铭

道本无名，名生（阙一字）物；而圣本无踪，迹者（阙二字）存（阙一字）惟（阙二字）所以能明（阙二字）理尽乎妙有矣。夫惟得无所得，能知合（阙四字）名（阙二字）以此进为而混俗，功大名扬而众仰；以此退居而闲游。江海山林之士伏。其孰谓也？

尊师（阙八字）又号齐物，（阙一字）城人也。曾祖皇隋任州司户参军，才器过人，德行殊众。祖楚，皇任房州上庸县丞，诗书传（阙一字）文词宏达，问养（阙一字）邱园，优游卒岁。尊师幼而聪敏，性与冲和。真相霞舒，挺骨岳立。年十三，神龙中有敕，士人诵经入道，配养台观。既慕神仙之术，托作求真之游，遂诣中岳韩尊师受洞神经法，便居劳盛山五载，仰其道也。至开元初，又诣东岳任尊师受洞元中盟八景之要，便居泰山日观台，十载已外物矣。时遇茅山任尊师游山，见而异之曰：“此道觉也。”遂授以《灵飞六甲豁落七元八秘新文大洞真要》，仍传养生隐诀。自後却粒服饵，吐故纳新，人貌而天乎。又诣恒山，居大光焰峰三载，至如九丹秘要，三洞经法，皆成诵在心，如示诸掌。至开元匹载，道门威仪使奉玉真公主教，请诣中岳兴唐观校定经，道高物外迹寓寰中，声闻於天，名著非我。至天宝三载有诏，尊师德行纯和，尤精科戒，请住西岳台观上方太清宫。至五载，灵昌郡道众等竭诚勤请，愿传法要，乃（阙一字）日斋心洁行，以祈宏益。道不凝滞，亦在流通，遂於瑶台观场坛广辟，天地肃清，授真一经法、金人玉检始，以要盟龙章凤篆终焉。授与道众，谢天建黄斋，以祈灵应。其时白鹤绕坛，彩云浮座，祥风肃起，异香远闻，见者皆言尊师精诚所感也。至六载，玉真公主已舍馆陶之封，卜居平阳之洞。以为常娥饵药，乘兔轮以长生；嬴女吹箫，登凤楼而久寿。遂於仙人台下，建立山居。既饶灵芝，复多仙草，有教安置，旌至德也。七载，又奉教东京睿宗大圣真观奉敕修斋，理藉清高，副国诚命。初（阙二字）道（阙三字）功威仪设而（阙四字）行而俨若，炉烟昼启，瑞色氤氲。灯炬夜开，祥光翕赫都城士女。观看雾集。莫不赞（阙一字）称（阙一字）曾有。（阙一字）八（阙三字）记云：“尊师时年五十有七，闰六月廿二日，无疾忽曰：‘吾本入道，志求仙也，所望华表御鹤，白日升天。今上圣有命，我欲辞去。’顾谓诸弟子曰：‘方生方死。方死方生。死生一理，汝勿忧也。’其日申时，复有异香入院，左右莫不闻者。至夜半，寝於静室，奄然而绝。”当其炎暑，容色鲜辉，手足柔和，一无改变。门人号辟，行路伤嗟，以为尊师厌世而尸解矣！以七月十七日，迁於尚书谷之东埠。礼也。（阙二字）时则变易，物经长久，彼坚者石，可以刻雕，彼言者文，可以传人。匪文匪石，後何观焉？有弟道士曰“齐庄”，原永怀，式昭至德。铭曰：

天长地久兮物则亏盈，阴化阳施兮有衰有荣。达士所以肥Т居贞，得道可以齐乎死生。吾师仙化兮神游上清，寂兮寥兮可知其名。千秋万岁仙台之下，萧然惟有松风之声。


◇封三舍人诏

门下：辅国将军、骁骑将军南高平，太守兼中书通事舍人沈徽孚，给事中、骁骑将军、临淮太守兼中书通事舍人王亘之，宁朔将军、南濮阳太守兼中书通事舍人裴长穆，并以素胄清才，服勤禁省，契阔劬劳，自须多难，军国务殷，内参帷幄，外济师旅，忠规款志，义感朕心。宜锡茅社，同莅赏册。可封三百户开国县伯，本官郡驱使并如故。主者速施行。（《文苑英华》四百十六。）


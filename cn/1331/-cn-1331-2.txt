两个制造局总办


上海制造局创于同治初年，当冯竹如观察总办时，以贱价购备巨木数十根置局内，为将来造船桅之用者。以今日先令之价较当日，复以今日物价之昂较当日，则今日欲购此巨木，虽五倍当日之价而不可得，此尽人皆知者也。毛际蕃来办斯局，日日考求樽节。一日，修巡船应用小木料如干，执事者请命于毛。毛曰：“此巨木可解用之。”曰：“此以备船桅之用者，存数十年矣，解之可惜。”毛怒曰：“此时不造船，是废料也。”执事者不敢违，解用之，不数月，数十根都尽。或闻之，归语其妇。妇曰：“奴虽蠢女子，然君倘购衣料归，纵不急制衣，奴断不碎之以为袜材也。”

张之洞再署两江，日以措资为事，命赵滨彦为制造局总办。赵承旨以撙节为名，遂至事事掣肘。各厂司员有请购物料者，辄却之。或言某物为必需之件，不能不购，则怒曰：“宫保叫我来，在局用内省出二十万银子。你们能代我想二十万法子，样样都可以买得；你们不能代我想二十万法子，我甚么都不买。只要省出二十万，我就滚蛋，随你们要甚么买甚么。”






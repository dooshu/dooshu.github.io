○代中书孙相公谢登庸表

臣言。伏奉今月某日制命，授臣中书侍郎同中书门下平章事者。渥泽自天，怔忪无地。臣某中谢。臣闻佐天子理阴阳，抚四夷，遂万物者，宰相之职也。然而能经国则可以佐天子，达化源即可以理阴阳。善柔服可以抚四夷，适方圆可以遂万物。今臣才非经国，智昧化源。不知柔服之谋，未达方圆之道。使之执政，必致旷官。伏惟皇帝陛下与天同覆，与日合明。有言必访於刍荛，有用必搜於林薮。今者初当出狩，且欲兴戎。修至德以弭灾，动神机以伐叛。复亨否运，昭告元穹。是宜慎择贤良，光辅睿哲。臣志虽懋学，器异混成。但为章句之徒，莫应权衡之任。陛下明恩委照，圣鉴洞开。拔於于正之司，置在仰成之地。越诸彝典，授以洪钧。空惊行潦之流，忽载大川之楫。遭逢独异，寝寐终疑。愿回非次之荣，且降可行之命。立朝在野，必有其人。省已扪心，莫知所措。臣某无任感恩荷圣兢惧屏营之至。


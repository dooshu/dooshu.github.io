○授郑裔绰渭南县尉直宏文馆制

敕：宣议郎前行京兆府参军骁尉荥阳县开国子郑裔绰：昔汉武帝云：“有社稷之臣，汲黯近之矣。”缅怀先正，实迈前良。况两代持衡，皆有贞节，守正持法，遗风凛然。尔生於德门，早服儒训，黄晋谢遗，唯守於一经，白环比德，方荣於四代，嘉其励行，不陨令名。俾从丹地之游，伫继缁衣之美。可京兆府渭南县尉直宏文馆，散官、勋如故。


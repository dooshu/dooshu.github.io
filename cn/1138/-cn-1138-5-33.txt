寄怀万虚公司李

赋奏明光殿，卿才白雪高。
壮游怀杜曲，薄宦共江皋。
律令张廷尉，诗篇谢法曹。
丰棱瞻夏日，昭晰及秋毫。
铸鼎神奸徙，燃犀水族号。
北楼人可友，东阁兴偏豪。
吏散无留牍，帘垂著反骚。
敬亭山下月，春谷雨中涛。
握手惊霜鬓，登车赠宝刀。
赘疣嗟乘雁，攀槛类饥猱。
贫过东方朔，交深左伯桃。
销魂千里别，惆怅恋绨袍。


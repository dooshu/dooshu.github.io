58　民心得失興亡大幾證史


民心之得失，此興亡之大幾也。林少穎云：「民之思漢，則王莽不能脅之使亡〔一〕；民之忘漢，則先主不能彊之使思。」唐與政閻按：「與政，宋唐説齋之字，名仲友，金華人。」云：「民心思漢，王郎假之而有餘；民心去漢，孔明扶之而不足。」

【全云】江陵之行，荆楚從之者至十餘萬人；祁山之出，隴右嚮應，非民心去之也。天命之移，民亦無如之何。

【元圻案】漢書王昌傳：「昌一名郎，詐稱成帝子子輿。李育、張參等共立郎。以百姓思漢，故詐稱之，以從人望。」〇通鑑漢紀淮陽王更始元年：「故趙繆王子林素任俠於趙、魏間，王莽時，長安中有自稱成帝子子輿者，莽殺之。邯鄲卜者王郎緣是詐稱真子輿，林等信之，立爲天子；分遣將帥徇下幽、冀，移檄州郡，趙國以北，遼東以西皆望風響應。」〇四庫全書總目類書類：「帝王經世圖譜十六卷，宋唐仲友撰。仲友，紹興中登進士第，復中宏詞科。後守台州，與朱子相忤，爲朱子所論，故宋史不爲立傳。其與朱子相軋，蓋以陳亮之誣搆。觀周密齊東野語所載『唐、朱交奏始末』一條、『台妓嚴蕋』一條，事迹甚明，未可以是病仲友也。」

〔一〕「亡」，元刊本、清嘉慶本作「忘」。






79　文王内秉王心説辨


「西伯戡黎」，孔注云：「文王貌雖事紂，内秉王心。」豈知文王之心哉！文王之德之純，心與貌異乎？

【全云】司馬遷嘗問尚書於孔安國，西伯陰行善事之説，蓋本於此。

【元圻案】林少穎曰：「文王之所以爲至德者，惟其未嘗有欲王之心也。使其内秉王心而陽率諸侯以事紂，則其與曹操、司馬懿果何以異哉！」〇孔傳云：「文王率諸侯以事紂，内秉王心。」孔疏云：「貌雖事紂，内秉王心。」此條所引，乃唐孔氏語，孔注當作孔疏。〇宋薛氏季宣書古文訓曰：「西伯，武王也，舊説以爲文王。説苑膠鬲謂武王爲西伯，武王亦嘗爲商伯也。書序『殷始咎周，周人乘黎』，蓋商人咎周之不伐紂，故武王有乘黎之舉。泰誓『觀政』之語，謂乘黎也。詩稱『密人不共，敢拒大邦，侵阮徂共』，故文王侵自阮疆，繼以伐崇之事，而無戡黎之説。書次微子於戡黎之後，戡黎之序，有『始咎周』之語。紂既可伐，則非文王時矣。吕東萊、王文叔書説亦以西伯爲武王。」






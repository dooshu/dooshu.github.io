○授韦嗣立黄门侍郎制

绛衣近侍，秩亚貂蝉；青琐崇班，职参鸳鹭。实神化之有寄，信贤才之攸重。通议大夫韦嗣立，忠规奕叶，孝绪蝉联。家匡元燕之朝，人辅彤云之代。芝兰并秀，见谢砌之阶庭；麒麟齐驱，有刘山之昆季。入光振鹭，誉满三台；出摅凭熊，声流十部。近者命兹鸾渚，已抉雁行，才出芸扃，奄归蒿里。永言荆树，坐折连枝，眷彼恒山，空馀一鸟。俾迁荣於皂盖，宜袭宠於黄枢。


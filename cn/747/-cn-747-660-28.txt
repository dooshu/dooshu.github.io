○边镇节度使起复制

执亲之丧三年，礼也，圣人不得已而夺之；金革之事无避，权也，忠臣不得已而从之，某官某，握我兵要，守在塞门，忠勇威惠，合以为用，师人悦附，戎虏畏服，迨彼诸部，闻其姓名。况岁广屯田，日讨军实，载陈远略，方集大勋。自罹家艰，遽致公政，茹荼衔┰，已过旬时。而军旅不可以无帅，疆场不可以无主，且虑人慢，或生戎心。盖臣节大於孝思，王事急於情礼，舍轻从重，徇公灭私，变而通之，正在於此。俾加戎秩，用护边封，往复旧职，无违朕命。


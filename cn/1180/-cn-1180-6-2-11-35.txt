答应天巡抚伸遗论收遗才


宋阳山倜傥高明之士，小节疏略有之，然不如言者所云也。不榖与之同年，最厚。今也蒙垢以殁，殊为怛然！承示欲为具题，此厚道也。公论难泯，谅无人言。

生徒告考遗才，昨部覆科疏，新奉钦依，恐难曲从。窃意诸生不过欲准考耳，如专属提学，容其续考，稍从宽取，勿使有遗，则士子之愿遂矣，何必按院收之而后为当哉！旧时经按院收考，首数名多中式者，故诸生之喧告，有以也，然亦私矣。唯高明裁之。






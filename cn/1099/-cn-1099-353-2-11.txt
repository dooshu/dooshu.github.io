○與俞李二總兵書 【 捕勦机宜】

途中訪問人言、紛紛皆說曾賊逃遁外洋之意、十有八九葢聞兩省船兵既集。彼則暫避他地。俟其久而撤備。彼又復來。此賊人之常套也、今若縱之不擊而去、將來不免人言、若欲乘便擊之、未知兩省兵將志力、果足一戰滅之否、將在外、君令有所不受、前柬所謂風有可乘、勢有可舉、人有可用計有可施、隨機便宜而圖之、此明公今日之事也如何如何、昨承教畫圖具悉神算、第此賊甚狡。此必誘其來犯也入穴探驪彼必不蹈此險惟速加整搠。相機捕勦。毋容遠遁。此所當圖者。兵難遙度。亦難遙制。生固不敢執為當急。亦不敢執為當緩。惟在豪傑虗心而力任之可也至祝至祝、又訪此賊北來圖遁之地有三。一彭湖。一小琉球。一倭國、彭湖死地。水米難繼。此策之下者也。為官兵數月之憂小琉球可濟水米。夷人不從彼惟自去自來。此策之中者也為兩省數年之憂。若入倭國勾引則既通水米又得附從為國家無窮之憂矣此杞人之過計也不知高明以　何如、此三路者、有要害可扼否、在大將軍熟知海防、留心康濟必能蚤見而預待之矣、


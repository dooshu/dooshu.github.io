五脏传病发寒热第一

五脏传病发寒热第一上

〔一〕黄帝问曰：五脏相通，移皆有次，五脏有病则各传其所胜。不治，法三月，若六月，若三日，若六日，传五脏而当死《素问》下有顺传所胜之次 。故曰：别于阳者，知病从来；别于阴者，知死生之期，言至其所困而死者也。是故风者，百病之长也。今风寒客于人，使人毫毛毕直，皮肤闭而为热，当是之时，可汗而发；或痹不仁，肿痛，当是之时可汤熨，及一本作足字 火灸，刺而去。弗治，病入舍于肺，名曰肺痹，发咳上气。弗治，肺即传而行之肝，病名曰肝痹，一名曰厥，胁痛出食，当是之时，可按可刺。弗治，肝传之脾，病名曰脾风，发瘅，腹中热，烦心汗出，黄瘅《素问》无汗瘅二字 ，当此之时，可按，可药，可烙一本作浴 。弗治，脾传之肾，病名曰疝瘕，少腹烦冤而痛，汗出《素问》作出白 ，一名曰蛊，当此之时，可按可药。弗治，肾传之心，病筋脉相引而急，名之曰瘛，当此之时，可灸可药。弗治，十日法当死。

肾传之心，心即复反传而之肺，发寒热，法当三岁死，此病之次也。然其卒发者，不必治，其传化有不以次者，忧恐悲喜怒，令不得以其次，故令人大病矣。因而喜，大虚，则肾气乘矣，怒则肝气乘矣，悲则肺气乘矣，恐则脾气乘矣，忧则心气乘矣，此其道也。故病有五，五五二十五变，及其传化。传，乘之名也。

大骨枯槁，大肉陷下，胸中气满，喘息不便，其气动形，期六月死。真脏脉见，乃予之期日。

大骨枯槁，大肉陷下，胸中气满，喘息不便，内痛引肩项，期一月死。真脏脉见，乃予之期日。

大骨枯槁，大肉陷下，胸中气满，喘息不便，内痛引肩项，痛热，脱肉破繦，真脏脉见，十月之内死。

大骨枯槁，大肉陷下，肩髓内消，动作益衰，真脏未见，期一岁死。见其真脏，乃予之期日。

大骨枯槁，大肉陷下，胸中气满，腹内痛，心中不便，肩项身热，繦破脱肉，目眶陷，真脏脉见，目不见人，立死；其见人者，至其所不胜之时而死。

急虚中身卒至，五脏闭绝，脉道不通，气不往来，譬之堕溺，不可为期。其脉绝不来，若一息五六至，其形肉不脱，真脏虽不见，犹死。

真肝脉至，中外急，如循刀刃责责然，如按琴瑟弦，色青白不泽，毛折乃死。

真心脉至，紧一本作坚 而抟，如循薏苡子累累然，色赤黑不泽，毛折乃死。

真肺脉至，大而虚，如以毛羽中人肤，色赤白不泽，毛折乃死。

真脾脉至，弱而乍疏乍数，色青黄不泽，毛折乃死。

真肾脉至，抟而绝，如指弹石辟辟然，色黑黄不泽，毛折乃死。诸真脏脉见者，皆死不治。

〔二〕黄帝问曰：寒热瘰疬，在于颈腋者，何气所生？岐伯对曰：此皆鼠瘘，寒热之毒气稽于脉而不去者也《灵枢》稽作字 。鼠瘘之本皆在于脏，其末上出颈腋之间，其浮于脉中，未著于肌肉而外为脓血者，易去也。问曰：去之奈何？对曰：请从其末引其本，可使衰去，而绝其寒热。审按其道以予之，徐往徐来以去之。其小如麦者，一刺知，三刺已。决其死生，反其目视之，其中有赤脉从上下贯瞳子者，见一脉一岁死，见一脉半一岁半死，见二脉二岁死，见二脉半二岁半死，见三脉三岁死。赤脉不下贯瞳子者可治。

〔三〕问曰：人有善病寒热者，何以候之？对曰：小骨弱肉者，善病寒热。颧骨者，骨之本也，颧大则骨大，颧小则骨小。皮薄而肉弱无繦，其臂懦懦然，其地色炱然，不与天地同色，污然独异，此其候也。然臂薄者，其髓不满，故善病寒热。

〔四〕风盛则为寒热。

皮寒热，皮不可附席，毛发焦，鼻槁腊，不得汗，取三阳之络，补手太阳。肌寒热，病肌痛，毛发焦，唇槁腊，不得汗，取三阳于下以去其血者，补太阴以去其汗。骨寒骨热，痛无所安，汗注不休，齿本槁痛，取其少阴于阴股之络；齿色槁，死不治，骨厥亦然。

〔五〕男子如蛊，女子如阻，身体腰脊如解，不欲食，先取涌泉见血，视跗上盛者，尽出血。

〔六〕灸寒热之法：先取项大椎，以年为壮数，次灸撅骨，以年为壮数，视背俞陷者灸之，举臂肩上陷者灸之，两季胁之间灸之，外踝上绝骨之端灸之，足小指次指之间灸之， 上陷脉灸之，外踝后灸之，缺盆骨上切之坚动如筋者灸之，膺中陷骨间灸之，掌束骨下灸之，脐下关元三寸灸之，毛际动脉灸之，膝下三寸分间灸之，足阳明灸之，跗上动脉灸之，巅上一灸之，取犬所啮处灸之，即以犬伤病法三炷灸之，凡当灸二十九处。

〔七〕寒热头痛，喘喝，目不能视，神庭主之。

其目泣出，头不痛者，听会主之。

寒热，头痛如破，目痛如脱，喘逆烦满，呕吐，流汗，难言，头维主之。

寒热，刺脑户。





五脏传病发寒热第一下


寒热取五处及天柱、风池、腰俞、长强、大杼、中膂俞、上 、龈交、上关、关元、天牖、天容、合谷、阳溪、关冲、中渚、阳池、消泺、少泽、前谷、腕骨、阳谷、小海、然谷、至阴、昆仑主之。

寒热骨痛，玉枕主之。

寒热懈烂一本作懒 淫泺，胫酸，四肢重痛，少气难言，至阳主之。

肺寒热，呼吸不得卧，上气，呕沫，喘气相追逐，胸满胁膺急，息难，振栗，脉鼓，气膈，胸中有热，支满不嗜食，汗不出，腰脊痛，肺俞主之。

寒热，心痛循循然，与背相引而痛，胸中悒悒不得息，咳唾血，多涎，烦中善噎，食不下，呕逆，汗不出，如疟状，目 ，泪出悲伤，心俞主之。

咳而呕，膈寒，食饮不下，寒热，皮肉肤痛，少气不得卧，胸满支两胁，膈上竞竞，胁痛腹釆，胃脘暴痛，上气，肩背寒痛，汗不出，喉痹，腹中痛，积聚，嘿嘿嗜卧，怠惰不欲动，身常湿湿一作温温 ，心痛无可摇者，膈俞主之。

咳而胁满急，不得息，不得反侧，腋胁下与脐相引，筋急而痛反折，目上视，眩，目中循循然，眉头痛，惊狂，衄，少腹满，目 生白翳，咳引胸痛，筋寒热，唾血，短气，鼻酸，肝俞主之。

寒热，食多身羸瘦，两胁引痛，心下贲痛，心如悬，下引脐，少腹急痛热，面急一本作黑 ，目 ，久喘咳少气，溺浊赤，肾俞主之。

骨寒热，溲难，肾俞主之。

寒热头痛，水沟主之。

寒热，颈瘰疬，大迎主之。

肩痛引项，寒热，缺盆中痛，汗不出，胸中热满，天 主之。

寒热，肩肿引胛中痛，肩臂酸，俞主之。

寒热，项疬适，耳鸣无闻，引缺盆，肩中热痛，手臂麻小不举一本作手臂不举 ，肩贞主之。

寒热疬，目不明，咳上气，唾血，肩中俞主之。

寒热疬适，胸中满，有大气，缺盆中满痛者死，外溃不死，肩痛引项，臂不举，缺盆中痛，汗不出，喉痹，咳嗽血，缺盆主之。

咳上气，喘，暴喑不能言及舌下夹缝青脉，颈有大气，喉痹，咽中干急，不得息，喉中鸣，翕翕寒热，颈肿肩痛，胸满腹皮热，衄，气哽，心痛，隐疹，头痛，面皮赤热，身肉尽不仁，天突主之。

肺系急，胸中痛，恶寒，胸满悒悒然，善呕胆，胸中热，喘逆气，气相追逐，多浊唾不得息，肩背风汗出，面腹肿，膈中食噎不下食，喉痹，肩息肺胀，皮肤骨痛，寒热，烦满，中府主之。

寒热，胸满颈痛，四肢不举，腋下肿，上气，胸中有声，喉中鸣，天池主之。

咳，胁下积聚，喘逆，卧不安席，时寒热，期门主之。

寒热，腹釆胀怏怏然不得息，京门主之。

寒濯濯，热烦，手臂不仁，唾沫，唇干引饮，手腕挛，指支痛，肺胀上气，耳中生风，咳喘逆，痹臂痛，呕吐，饮食不下膨膨然，少商主之。

唾血，时寒时热，泻鱼际，补尺泽。

臂厥，肩膺胸满痛，目中白翳眼青，转筋，掌中热，乍寒乍热，缺盆中相引痛，数欠，喘不得息，臂内廉痛，上膈，饮已烦满，太渊主之。

寒热，胸背急，喉痹，咳上气，喘，掌中热，数欠，汗出，刺经渠。

善忘，四肢逆厥，善笑，溺白，列缺主之。

胸中膨膨然，甚则交两手而瞀，暴痹喘逆，刺经渠及天府，此谓之大俞。

寒热咳呕沫，掌中热，虚则肩背寒栗，少气不足以息，寒厥交两手而瞀，口沫出；实则肩背热痛，汗出，四肢暴肿，身湿一本作温 摇，时寒热，饥则烦，饱则善面色变一作痈 ，口噤不开，恶风泣出，列缺主之。

烦心，咳，寒热，善哕，劳宫主之。

寒热，唇口干，身热喘息，目急痛，善惊，三间主之。

胸中满，耳前痛，齿痛，目赤痛，颈肿，寒热，渴饮辄汗出，不饮则皮干热，曲池主之。

寒热，颈疬适，咳，呼吸难，灸五里，左取右，右取左。

寒热，颈疬适，肩痛不可举，臂 主之。

风寒热，液门主之。

寒热，颈颔肿，后溪主之。

寒热善呕，商丘主之。

呕，厥寒，时有微热，胁下支满，喉痛嗌干，膝外廉痛，淫泺胫酸，腋下肿，马刀瘘，肩肿，吻伤痛，太冲主之。

心如悬《千金》作心痛 ，阴厥，脚 后廉急，不可前却，血癃，肠澼便脓血，足跗上痛，舌卷不能言，善笑，足痿不收履，溺青赤白黄黑，青取井，赤取荥，黄取输，白取经，黑取合。血痔，泄《千金》下有利字 后重，腹痛如癃状，狂仆，必有所扶持，及大气涎出，鼻孔中痛，腹中常鸣，骨寒热无所安，汗出不休，复溜主之。

男子如蛊，女子如阻，寒热少腹偏肿，阴谷主之。

少腹痛，飧泄出糜，次指间热，若脉陷，寒热身痛，唇干不得汗出，毛发焦，脱肉少气，内有热，不欲动摇，泄脓血，腰引少腹痛，暴惊狂言非常，巨虚下廉主之。

胸中满，腋下肿，马刀瘘，善自啮舌颊，天牖中肿，淫泺胫酸，头眩，枕骨颔颅痛，目涩，身痹，洒淅振寒，季胁下支满，寒热，胸胁腰腹膝外廉痛，临泣主之。

寒热颈肿，丘墟主之。

寒热，颈腋下肿，申脉主之。

寒热酸痟，四肢不举，腋下肿，马刀瘘，喉痹，髀膝胫骨摇酸，痹不仁，阳辅主之。

寒热，髀胫不收，阳交主之。

寒热，腰痛如折，束骨主之。

寒热，目 ，善咳喘逆，通谷主之。

寒热善唏，头重足寒，不欲食，脚挛，京骨主之。

寒热，篡反出，承山主之。

寒热，篡后出，瘛疭，脚 酸重，战栗不能久立，脚急肿痛跗筋足挛，少腹痛引喉嗌，大便难，承筋主之。

跟厥，膝急，腰脊痛引腹篡，阴股热，阴暴痛，寒热，膝酸重，合阳主之。






◇侍中吏部尚书何府君诔

远量夷雅，淹姿英茂，进德方新，循名以旧。分镳先达，争驱俊秀。匪直羽仪，实惟领袖。知人斯哲，在帝之难。佥谓往谐，是谓能官。园阿望币，钓屿投竿。金张之贵，九兹七侍。有美一人，柔貂三珥。服冕乘轩，鸣玉飞翠。不贪为宝，贵而能贫。唯静是悦，惟寂是珍。履信兹从，积善方庆。如何斯德，曾是知命。彼高者天，与人焉咏。眇望周行，式瞻林壑。洒沃纷埃，摈扬流俗，言必玄远，神唯珠玉。色恬喜愠，心岂荣辱。（《艺文类聚》四十八）


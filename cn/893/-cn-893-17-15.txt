同王昌龄送族弟襄归桂阳二首





唐时桂阳郡，即彬州也，隶江南西道。



秦地见碧草，楚谣对清樽。把酒尔何思?鹧鸪啼南园。予欲罗浮隐，[一]犹怀明主恩。踌躇紫宫恋，[二]孤负沧洲言。终然无心云，海上同飞翻。相期乃不浅，幽桂有芳根。[三]

[一]《名山洞天福地记》：罗浮洞，周围五百里，名朱明耀真之天，在惠州博罗县八十里。《太平寰宇记》：罗浮山本是蓬莱山之一峰，浮在海中，与罗山合，因名之。山有洞通勾曲，又有璇房、瑶室七十二所。裴渊《广州记》云：罗、浮二山隐天，惟石楼一路可登矣。



[二]《增韵》：“踌躇，犹豫也。”紫宫，天子所居之宫，以比天之紫微垣，故曰紫宫。



[三]吴均诗：“桂树多芳根。”太白虽用其句，然诗意则用淮南《招隐士》“桂树丛生山之幽”也。





其二





尔家何在潇湘川，[一]青莎白石长江边。[二]昨梦江花照江日，几枝正发东窗前。觉来欲往心悠然，魂随越鸟飞南天。秦云连山海相接，桂水横烟不可涉。[三]送君此去令人愁，风帆茫茫隔河洲。春潭琼草绿可折，[四]西寄长安明月楼。

[一]潇水出湖广道州之九疑山，湘水出广西桂林之海阳山，至永州城西而合流焉。自湖而南，二水所经之地甚广，至长沙湘阴县始达青草湖，注洞庭，与岷江之流合。故湖之北，汉、沔是主，不得谓之潇湘。若湖之南，皆可以潇湘名之。此诗送人归桂阳，而言“尔家何在潇湘川”，止是约略所近之地而言之耳。其实潇湘之水，在桂阳之下，不能逆流而经桂阳也。



[二]《楚辞》：“青莎杂树兮薠靃靡。”按莎草有二：一是雀头香，其叶似幽兰而绝细，耐水旱，乐蔓延，虽拔心陨叶，弗之能绝，今之香附子是也。一是夫须，可为衣以遇雨，今谓之蓑衣。《诗》云：“南山有台。”台即此草是也。



[三]《水经注》：桂水出桂阳县北界山，山壁高耸，三面特峻，石泉悬注瀑布而下，北径南平县而东北流，届钟亭右会钟水，通为桂水也。故应劭曰：“桂水出桂阳东北入湘。”按桂水出彬州桂东县之小桂山，下流合于来水，来水至衡州府城北，始与潇湘合。



[四]徐彦伯诗：“云生阴海没，花落春潭空。自伤琼草绿，讵惜铅粉红。”






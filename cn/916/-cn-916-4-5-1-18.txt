【饮马长城窟行】

驱马陟阴山。山高（六臣本《文选》注云。五臣作阴。本集作阴。乐府云。一作阴。）马不前。往（《御览》作借。）问阴山候。劲虏在燕然。戎车无停轨。旌旆屡徂迁。仰凭积雪严。俯涉坚冰川。冬来秋未反。去家邈以绵。猃狁亮未夷。征人岂徒旋。末德争称鸣。凶器（《类聚》作德。）无两全。师克薄赏行。军没微躯捐。将遵（《类聚》作军。）甘陈迹。收功单于旃。振旅劳归士。（乐府作去。）受爵藁街传。（○《文选》二十八。《乐府诗集》三十八。本集六。《诗纪》二十四。又《类聚》四十一引前、然、全、捐、旃五韵。《御览》八百引前、然二韵。）


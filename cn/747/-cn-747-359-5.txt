○越人献驯象赋（以辞林邑望国门为韵）

倬彼驯象，毛群所推；特禀灵於荒徼，思入贡於昌期。岂不以献我令辰，自林邑而来者？稽之旧史，在成康而纪之；一则识王者之无外，一则见遐方之不遗。苟形瑰之足伟，孰路远之云辞？於是出丰草，去长林；殊狒狒之被格，异猩猩之就擒。厉其容也，故兽伏我力；和其性也，故人知我心。作蛮方之贡，为上国之琛。万国标奇，名已驰於魏阙；千年表庆，价实越於南金。况乘之便习，或讹或立；动高足以巍峨，引修鼻而嘘吸。尘随踪而忽起，水将饮而回入；牙栉比而参参，眼星翻而熠熠。中黄虽勇，力不能加；苍舒信奇，知之莫及。服我后之皂栈，光有唐之域邑；驱之则百兽风驰，玩之则万夫集。故其威容足尚，筋力殊壮；轮而重若旄邱，而高如巨防。执燧奔战，牵钩委贶；遇之者或惊骇而反行，觇之者或披靡而遥望。何斯象之刚克，兼美义之不忒；惧有齿而焚躯，故全身而利国？纵使牛能任重，马有报德；徒久困於轮辕，又每伤於衔勒。岂如我邈自远藩，来朝至尊？辞桂林之小郡，入阊阖之通门；负名闻之藉藉，守驯扰以存诚。幸投之於刍藁，岂敢昧於君恩？


一字千金


中日之役，卫达三以失机伏法，刘忠诚拥兵榆关不敢出。京师士夫制为小说回目一曰：

卫达三呼冤赴菜市，刘坤一托病卧榆关。

忠诚闻而憎之，且恐流布禁内，将于清誉有损也，商于幕友。友曰：“是易事，当为公改正之，然须酬我三千金也。”忠诚允之。即改曰：

卫达三呼冤赴菜市，刘坤一拚命出榆关。

忠诚大喜，即命刊印数千，使人赉至京师，四处传布；而如约酬幕友。时军中传为“一字千金”。

按：彼时京内外所传回目联句，如“翁孙割地，父子欺天”等，不可胜纪。而独以“宰相合肥天下瘦，司农常熟世间荒”一联，尤为脍炙人口。






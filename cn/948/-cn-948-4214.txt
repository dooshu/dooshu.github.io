陆游　夜意

火云夕方收，草露秋已白。

堂空灯欲翳，壁坏虫自啧。

四顾寂无人，独立岸吾帻。

穷通何足论，等是百年客。

何能为一饱，半世出下策。

布帆幸无恙，谁谓江海迮？

陆游

陆游　夜意

居家元是客，在俗亦如僧。

点滴檐间雨，青荧帐外灯。

壮心终蹭蹬，去日捷飞腾。

不及寒沙雁，来时下杜陵。

陆游

陆游　夜意

孤梦初回夜气清，世尘扫尽觉心平。

月沉洲渚渔歌远，人语比邻绩火明。

独汲寒泉鸣细绠，静听漏鼓下高城。

悠然坐待东方白，却看轩窗淡日生。

陆游

陆游　夜意

浮云扫尽天如水，十里疏钟到野堂。

窗纸月明人不睡，屋茅霜冷夜初长。

归休固已师沮溺，承学犹能陋汉唐。

安得子孙常念此，不妨世世业耕桑。

陆游

陆游　夜意

洒地移床曲槛前，葛衣萧爽接篱偏。

庭空秋近露沾草，月落夜阑星满天。

静待微风停素扇，旋消残酒漱寒泉。

翛然自与氛埃远，安用骑鲸学水仙。

陆游

陆游　夜意

幌外灯青见鼠行林梢月黑有枭鸣。

只言中夏夜偏短，万里梦回天未明。

陆游

陆游　夜意

名姓人谁记，形骸老渐侵。

酒悭停剧饮，诗退负高吟。

雨隔疏更断，云藏古院深。

衰迟常兀兀，惆怅少年心。

陆游

陆游　夜意

心清知睡少，气定觉神凝。

但有一无媿，何妨百不能。

灯昏如隔雾，砚冷欲生冰。

兀尔遗身世，东窗待日升。

陆游

陆游　夜意

睡觉邻鸡已再啼，蓬窗灯暗雨凄凄。

东家蹇驴不用借，明日门前一尺泥。

陆游

陆游　夜意

瘴地晨霜薄，郊墟暮雨昏。

啼蟩如有恨，微火解相温。

末路真无策，孤忠敢自言。

轮囷肝胆在，白首倚乾坤。

陆游


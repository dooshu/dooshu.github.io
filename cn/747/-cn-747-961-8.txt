○驾幸宣辉门观试举人赋（以“君圣臣肃，精择多士”为韵。有序）

藉於天田之岁也，洎正月，下明诏，及仲秋，萃贤良。凡今才人，莫不麇至，他他籍籍，不可胜言。於以躬亲，示纳人之献可也；为之加膳，示恤之以饫赐也。既自渴贤不足，实为观国之光。君举必书，敢赋其事。

惟天为大，则之者我君，有严有翼，乃武乃文，据天地之大宝，建社稷之元勋。道不虚行，於从政乎何有？试可乃已，俾滥吹者区分。於是移千官以就日，辟高阙以连，济济罄山林之士，峨峨列鹭之群。且木以从绳则正，君以从谏则圣，广开替否之规，遂下昌言之命。采彝伦，翘错薪，能官於是乎瘅恶，则哲自可以知人。得孙宏为举首，趋倚相为史臣，俨端居於咫尺，恭大问以丝纶。睿旨临，天威肃，咸怵惕之若厉，俱进退之维谷，将毕力於谟猷，乃竭诚於启沃。帝载惟贞，垂范作程，有典有则，惟一惟精。重席表其彰善，持衡所以贵平。便便有司，能奉法而宣令；高高在位，更责实以循名。观贤谓何？务於慎择。或告之诫训，或旌之束帛。日旰岂疲於端想，躬亲不患於胡获。夫如是，王者无外，谁为方外之臣？野无遗贤，谁为在野之客？独有扣角劳歌，忧心孔多，仰天门以难叫，咏硕人之在阿。则知代实须才，生此多士，惟贤非後不食，惟後非贤不理。一技称最，徒仰惠堂之荣；三道登科，敢望太常之美。傥连茹之终及，乃愿一申於知已也。


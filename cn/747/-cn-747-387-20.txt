○送商州郑司马之任序

往岁司马宰湖，而湖人安辑，是德政之孕也。大驾东狩之往复也，其供帐职办，无不整具，因是天子以为能，故宠之以两绶，劳勤也。今兹佐商，增秩也。人谓使人任器之道，当处司马以剧，而观其利用。司马曰：“与其徇名以利人，宁勤身以安亲？况佐郡之逸乎？”於是五采其衣，是日南迈。流火戒节，寒蝉嘹泪，阙白，片片秋色。二三子之感时伤离者，斯可以言诗矣。


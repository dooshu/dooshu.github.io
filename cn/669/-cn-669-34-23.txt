23　盧思道賀甘露文　神漿可挹天酒自零　常衮賀雪文儷語之工者


盧思道在齊爲百官賀甘露云：「神漿可挹，流味九户之前；天酒自零，凝照三階之下。」全文見初學記二。常衮中書門下賀雪云：「重陰益固，應水澤腹堅之時；積潤潛通，迎土膏脈起之候。」全文見文苑英華五百六十一。皆儷語之工者。

【元圻案】文選張衡西京賦：「大厦耽耽，九户開闢。」注：「大戴禮曰：『明堂古有之，凡九室。』鄭注曰：『天子路寢，制如明堂。然則既有九室，室有一户也。』」〇虞荔鼎録：「宣帝甘露元年，於華山仙掌鑄一鼎，擬承甘露，刻其文曰：『萬國伏，貽長久。鑄神鼎，承天酒。』」〇東方朔神異經曰：「西北海外有人長二千里，日飲天酒五斗。」張華注：「天酒，甘露也。」〇管子：「立三階之上，南面而受要。」注：「君之路寢前有三階。」〇張衡東京賦：「農祥晨正，土膏脈起。」注：「國語：虢文公曰：『太史順時視土，農祥晨正，土乃脈發。太史告稷曰：「土膏其動。」』」韋昭曰：「脈，理也。膏，土潤也。」〇盧思道，字子行，范陽人。隋書有傳。






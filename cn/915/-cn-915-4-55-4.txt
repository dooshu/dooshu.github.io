◇樗蒲赋

昔有玄通先生，游于京都。道德既备，好此樗蒲。伯阳入戎，以斯消忧。枰则素旃紫，出乎西邻，缘以缋绣，纟失以绮文。杯则木之干，出自昆山。矢则蓝田之石，卞和所工，含精玉润，不细不洪。马则元犀象牙，是磋是龙。杯为上将，木为君副，齿为号令，马为冀距，筹为策动，矢法卒数。于是芬葩贵戚，公侯之俦，坐华榱之高殿，临激水之清流。排二木散九齿，勒良马，取道里。是以战无常胜，时有逼逐。临敌攘围，事在将帅。见利电发，纷纶滂沸。精诚一叫，十卢九雉磊甚踔，并来猥至。先名所射应声纷溃。胜贵欢悦，负者沈悴。（《艺文类聚》七十四）


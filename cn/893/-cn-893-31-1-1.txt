草堂集序





宣州当涂县令李阳冰撰


李白，字太白，陇西成纪人，[一]凉武昭王皓九世孙。[二]蝉联圭组，[三]世为显著。中叶非罪，谪居条支，[四]易姓与名。然自穷蝉至舜，[五]五世为庶，累世不大曜，亦可叹焉。神龙之始，逃归于蜀，复指李树而生伯阳。[六]惊姜之夕，[七]长庚入梦，故生而名白，以太白字之。世称太白之精，得之矣。

[一]唐时陇西郡，渭州也，无成纪县，而秦州天水郡乃有成纪。此云陇西成纪人，盖推其先世郡邑而云耳。



[二]《汉书·李广传》言广为陇西成纪人。在汉初，成纪本属陇西，至武帝元鼎三年，分陇西置天水郡，于是成纪属天水，而不属陇西矣。唐李氏族望，推为广所出者，皆曰陇西成纪，盖本此也。凉武昭王讳皓，系出李广之后。当晋安帝之末，为群雄所奉，推为敦煌太守，遂启霸图，兵不血刃，坐据河西五郡，国号曰凉，自称为公，在位十八年薨，国人上谥曰凉武昭王。皓子曰歆，歆子曰重耳，重耳子曰熙，熙子曰天赐，天赐子曰虎，虎子曰昺。昺子曰渊，于是代隋而有天下，是为唐高祖。玄宗天宝二年，追尊凉武昭王曰兴圣皇帝。



[三]《南史·王筠传》：爵位蝉联，文才相继。



[四]《诗·商颂》：“昔在中叶”，《毛传》曰：“叶，世也。”按范传正《墓碑》云“隋末多难，一房被窜于碎叶，”与此文所谓“中叶非罪，谪居条支”，地名不同。《新唐书》略之，但言隋末以罪徙西域。考《汉书·西域传》，乌弋山离国去长安万二千二百里，条支国又在其西，行百余日，方至其国，与中国绝远，疑非谪戍者所居。《唐书·地理志》，西域羁糜州有条支都督府，以诃达罗支国伏宝瑟颠城置，领州九，隶安西都护府，乃唐龙朔元年所置，隋时无之。恐碎叶为是，条支乃借言作西域极远之地说耳。



[五]《史记》：虞舜者名重华。重华父曰瞽叟，瞽叟父曰桥牛，桥牛父曰句望，句望父曰敬康，敬康父曰穷蝉，穷蝉父曰帝颛顼，颛顼父曰昌意，以至舜七世矣。自从穷蝉以至帝舜，皆微为庶人。



[六]《艺文类聚》：老子姓李，名耳，字伯阳，楚国苦县赖乡人也。其母感大流星而有娠，虽受气于天，然生于李家，犹以李为姓。又云：母到李树下生老子，生而能言，指李树曰：“以此为我姓。”



[七]《左传》：郑武公娶于申，曰武姜。生庄公，庄公寤生，惊姜氏，故名曰寤生。



不读非圣之书，[一]耻为郑、卫之作，故其言多似天仙之辞。凡所著述，言多讽兴，自三代已来，《风》、《骚》之后，驰驱屈、宋，鞭挞扬、马，千载独步，唯公一人。故王公趋风，列岳结轨，[二]群贤翕习，[三]如鸟归凤。卢黄门云：[四]陈十遗横制颓波，天下质文翕然一变。[五]至今朝诗体，尚有梁、陈宫掖之风，[六]至公大变，扫地并尽。今古文集遏而不行，唯公文章，横被六合，[七]可谓力敌造化欤!

[一]《后汉书》：周燮专精《礼》《易》，不读非圣之书。



[二]司马相如《难蜀父老》文：“结轨还辕，东向将报。”颜师古曰：“结，屈也。轨，车迹也。”



[三]张华《鹪鹩赋》“飞不飘扬，翔不翕习。”李善注：“翕习，盛貌”。



[四]《新唐书》：卢藏用，字子潜，幽州范阳人。神龙中，累擢中书舍人，历吏部、黄门侍郎。



[五]陈子昂，字伯玉，梓州射洪人。文明初，举进士，擢麟台正字，迁右十遗。唐兴，文章承徐、庾余风，天下祖尚，子昂始变雅正。初为《感遇诗》三十八章。王适曰：“是必为海内文宗。”子昂所论着，当世以为法。卢藏用《陈氏集序》：君名子昂，字伯玉，蜀人也。崛起江汉，虚视函夏，卓立千古，横制颓波，天下翕然，质文一变。非夫岷、峨之精，巫、庐之灵，则何以生此。



[六]《大唐新语》：梁简文之为太子，好作艳诗，境内化之，浸以成俗，谓之宫体。《陈书》：后主使诸贵人及女学士与狎客共赋新诗，互相赠答，采其尤艳丽者，以为曲辞。



[七]班固《西都赋》：“横被六合”。



天宝中，皇祖下诏，[一]征就金马，降辇步迎，如见绮、皓。以七宝床赐食，御手调羹以饭之，谓曰：“卿是布衣，名为朕知，非素蓄道义，何以及此。”置于金銮殿，[二]出入翰林中，[三]问以国政，潜草诏诰，人无知者。丑正同列，害能成谤，格言不入，帝用疏之。公乃浪迹纵酒，以自昏秽。咏歌之际，屡称东山。又与贺知章、崔宗之等自为八仙之游，谓公谪仙人，朝列赋谪仙之歌凡数百首，多言公之不得意。天子知其不可留，乃赐金归之。遂就从祖陈留采访大使彦允，[四]请北海高天师授道于齐州紫极宫，将东归蓬莱，仍羽人，驾丹丘耳。[五]

[一]皇祖，玄宗也。玄宗于代宗为祖，是文作于代宗即位之后，故曰皇祖。



[二]《雍录》：金銮殿在学士院之左。《长安志》：大明宫有金銮殿，在环周殿西北。



[三]《唐会要》：翰林院，开元初置，在银台门内，麟德殿西厢重廊之后，盖天下以艺能技术见召者之所处也。



[四]《唐书·地理志》，河南采访使，治汴州。陈留郡即汴州，北海郡即青州，济南郡即齐州，俱属河南道。



[五]《楚辞》：“仍羽人于丹丘兮，留不死之旧乡。”王逸注：“《山海经》言有羽人之国，不死之民。或曰，人得道，身生羽毛也。”朱子注：“仍，因就也。羽人，飞仙也。丹丘，昼夜常明之处也。”



阳冰试弦歌于当涂，心非所好，公遐不弃我，乘扁舟而相顾。临当挂冠，公又疾亟，草稿万卷，手集未修，枕上授简，俾予为序。论《关雎》之义，[一]始愧卜商；[二]明《春秋》之辞，终惭杜预。[三]自中原有事，公避地八年，当时著述，十丧其九，今所存者，皆得之他人焉。时宝应元年十一月乙酉也。

[一]《韩诗外传》：子夏问曰：“《关雎》何以为《国风》始也?”孔子曰：“《关雎》至矣乎!夫《关雎》之大，仰则天，俯则地，幽幽冥冥，德之所藏，纷纷沸沸，道之所行，如神龙变化，斐斐文章。大哉《关雎》之道也，万物之所系，群生之所悬命也。河洛出图书，麟凤翔乎郊，不由《关雎》之至，则《关雎》之事将奚由至矣哉!夫六经之策，皆归论汲汲，盖取之乎《关雎》，《关雎》之事大矣哉!冯冯翊翊，自西自东，自南自北，无思不服，子其勉强之，思服之。天地之间，生民之属，王道之原，不外此矣。”子夏喟然叹曰：“大哉《关雎》，乃天地之基也!”



[二]《家语》：卜商，卫人，字子夏。习于《诗》，能通其义，以文学著名。



[三]《晋书》：杜预立功之后，从容无事，乃沉思经籍，为《春秋左氏经传集解》。又参考众家谱第，谓之《释例》；又作《盟会图》、《春秋长历》，备成一家之学，比老乃成。当时论者，谓预文义质直，世人未之重，惟秘书监挚虞赏之，曰：“左丘明本为《春秋》作传，而《左传》遂自孤行；《释例》本为《传》设，而所发明，何但《左传》，故亦孤行。”






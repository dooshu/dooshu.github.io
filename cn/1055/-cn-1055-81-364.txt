【赐观文殿学士礼部尚书王举正乞致仕不允诏〈十一月十四日〉】

夫朝廷之广大，贤隽之众多，必有皤然耆寿之臣，以当上所优礼之异。或事思所访，则有老成；俾时之式瞻，以为人望。故礼虽七十，犹有不得谢者焉。卿懿文高行，有君子之风；清节令问，为当世所重。阅书秘殿，日侍清闲，进读经筵，坐论道德，固非有官司之责，筋力之劳。宜思少安，副我眷待。


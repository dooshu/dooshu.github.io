○郑州刺史东厅壁记

古诸侯之居公私皆曰寝，其他室曰便坐。今凡视事之所皆曰厅，其他室以辨方为称。今年郑州刺史杨君作东厅，既成而落之，且以书抵余为记。案国章以甲乙第方域，大凡环天子之居为雄州。郑实迩王畿，故望雄。视其版多贵人，且当大逵，故务剧。君侯始来三日，司税掾举七县董租之吏累百，君曰：此百也。悉罢之。用户符而输入益办。司贡掾举梨林之征请户晓，君曰：尽弛之勿籍。用平贾而果益精。里无吏迹，民去痼疾，授版占租，如临诅盟。土毛人力，日夕相长。故周岁而完焉，比年而愈肥。虽军兴馈挽旁午，大将牙旗往复相踵，而里中清夷，鸡犬音和。人既宁而物有馀，政既成而日多暇。圜视旧宇，宜有以更之，且书得时，亦以谨始。因列名氏授受月而日之，庶乎继践於兹者知贯珠之首。其山望泽浸土风俗，与前贤之耿光，备於正位，有天宝中词人杜之文在。大和四年某月日。


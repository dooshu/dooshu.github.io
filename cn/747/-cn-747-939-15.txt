○葛仙山化醮词

惟彼仙山，镇兹坤壤。八十一洞，分日月於地中；二十四峰，缭烟霞於天际。潜司罪福，以统生灵。臣夙慕元徽，早崇清静。躬逢圣日，既叨辅赞之荣；梦想灵山，常贮逍遥之志，尚萦多事，徒郁素怀。今节及仲秋，礼当望秩，遐瞻翠，杳隔红尘，虔备醮坛，用申城祝。伏冀虎旗龙旆，远辞八极之宫；鹤驭鸿骖，聊降二仙之驾。歆兹薄礼，锡以殊休，俾稼穑有年，凶灾不起；幽明共福，家国咸安。比帝祚於崇冈，续唐年於劫历，必期修洁，以奉灵光。不任。


○谢加司封郎中赐紫金鱼袋表

臣及言：臣伏奉三月一日敕，加臣检校司封郎中使持节舒州诸军事兼舒州刺史，充当州团练守捉使仍知淮南岸当界缘江贼盗，赐紫金鱼袋。殊荣，厚渥，骤锺臣身，且喜且惊，以愧以惧。臣闻尧舜建官，三考黜陟。汉代二千石以循良称者，於是有玺书劳勉，增秩赐金之制。臣到官始半载，职事未有所补，见在户口，才肯地著，其中鳏寡疲弱不能自存者，十犹六七，徵遣征赋，未尝及期。此臣政不逮力不任之效，获宥罪戾，幸固深矣，岂谓皇恩骤降，复以古典命臣，加位受服，宠过臣量？伏读诏旨，惧孰大焉！此则古荆舒之地，诗人惩其剽轻。复当贼寇虔刘、比屋流亡之後，其人心已难安易动，况加徭役税敛，日不获已。缓之则骄，急之则散，辑柔底绥之道，尤非愚臣所及。伏思夙夜勉励，力安斯人，省事以慰其愁，示信以杜其争。亦冀俗稍务本，人渐足食，使贡赋之入，岁增月长，三岁大比，以版图归於有司。犬马之心，敢有二事？臣无任感戴之至。


【四月八日赞佛诗】

三春迭云谢。首夏含朱明。祥祥令（《诗纪》云。一作今。广弘明集云。宋本、元本作今。）日泰。朗朗玄夕清。菩萨彩灵和。眇然因化生。四王应期来。矫掌承玉形。飞天鼓弱罗。腾擢散芝英。绿（广弘明集作缘。）澜颓龙首。缥（广弘明集作漂。注云。三本作缥。）蕊翳流泠。（广弘明集作冷。）芙（广弘明集云。宋本、宫本作扶。）蕖育神（广弘明集作绅。注云。三本作神。）葩。倾柯献朝荣。芬（广弘明集作芳。注云。明本云。一作芳。）津霈四境。甘露凝玉瓶。珍祥盈四八。玄黄曜紫庭。感降（广弘明集作隆。注云。三本作降。）非情想。恬怕（泊同。）无所营。玄根泯（广弘明集作民。注云。明本作泯。）灵符。神条秀形名。圆光朗东旦。金姿艳春精。含和总八音。吐纳流芳（广弘明集注注云。三本、宫本作芬。）馨。迹随因溜（广弘明集作亻质。注云。三本作亻留。宫本作溜）浪。心与太虚冥。六度启穷俗。八解濯世缨。慧泽融无外。空同忘（广弘明集作妄。注云。三本、宫本作忘。）化情。（○广弘明集三十。《诗纪》三十七。）


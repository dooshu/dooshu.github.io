疁城送俞嵩庵归馀姚

忆昔西陵别，落花风雨时。
我思丛桂树，君废蓼莪诗。
高会信非偶，良辰复在兹。
客愁莺共语，旅鬓柳同丝。
把酒吟红药，烹鱼割素鳍。
依人惭海燕，赠别有江蓠。
齑臼曹娥碣，松杉范蠡祠。
双凫趋阙近，千雉向车随。
政事潘怀县，文章陆浚仪。
古人堪尚友，廉吏岂难为。
坛坫君方少，形容吾甚衰。
钱塘帆似叶，练水月如规。
羡尔青云翮，难酬白雪辞。


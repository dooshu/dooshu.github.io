高祖皇后李氏


高祖皇后李氏，唐明宗皇帝女也。后初号永宁公主，清泰二年封魏国长公主。自废帝立，常疑高祖必反。三年，公主自太原入朝千春节，辞归，留之不得，废帝醉，语公主曰：“尔归何速，欲与石郎反邪？”既醒，左右告之，废帝大悔。公主归，以语高祖，高祖由是益不自安。高祖即位，公主当为皇后。天福二年三月，有司言：“皇太妃尊号已正，请上宝册。”太妃，高祖庶母刘氏也。高祖以宗庙未立，谦抑未皇。七年夏五月，高祖已病，乃诏尊太妃为皇太后，然卒不奉册而高祖崩，故后讫高祖世亦无册命。出帝天福八年七月，册尊皇后为皇太后。太后为人强敏，高祖常严惮之。出帝冯皇后用事，太后数训戒之，出帝不从，乃及于败。

开运三年十二月，耶律德光已降晋兵，遣张彦泽先犯京师，以书遗太后，具道已降晋军，且曰：“吾有梳头妮子窃一药囊以奔于晋，今皆在否？吾战阳城时，亡奚车一乘，在否？”又问契丹先为晋获者及景延广、桑维翰等所在。太后与帝闻彦泽至，欲自焚，嬖臣薛超劝止之。及得德光所与书，乃灭火，出上苑中。帝召当直学士范质，谓曰：“杜郎一何相负！昔先帝起太原时，欲择一子留守，谋之北朝皇帝，皇帝以属我，我素以为其所知，卿为我草奏具言之，庶几活我子母。”质为帝草降表曰：

孙男臣重贵言：顷者唐运告终，中原失驭，数穷否极，天缺地倾。先人有田一成，有众一旅，兵连祸结，力屈势孤。翁皇帝救患摧刚，兴利除害，躬擐甲胄，深入寇场。犯露蒙霜，度雁门之险；驰风击电，行中冀之诛。黄钺一麾，天下大定，势凌宇宙，义感神明。功成不居，遂兴晋祚，则翁皇帝有大造于石氏也。

旋属天降鞠凶，先君即世，臣遵承遗旨，篡绍前基。谅暗之初，荒迷失次，凡有军国重事，皆委将相大臣。至于擅继宗祧，既非廪命；轻发文字，辄敢抗尊。自启衅端，果贻赫怒，祸至神惑，运尽天亡。十万师徒，望风束手；亿兆黎庶，延颈归心。臣负义包羞，贪生忍耻，自贻颠覆，上累祖宗，偷度朝昏，苟存视息。翁皇帝若惠顾畴昔，稍霁雷霆，未赐灵诛，不绝先祀，则百口荷更生之德，一门衔无报之恩，虽所愿焉，非敢望也。臣与太后、妻冯氏于郊野面缚俟罪次。

又为太后表曰：

晋室皇太后新妇李氏妾言：张彦泽、傅住儿等至，伏蒙皇帝阿翁降书安抚者。妾伏念先皇帝顷在并、汾，适逢屯难，危同累卵，急若倒悬，智勇俱穷，朝夕不保。皇帝阿翁发自冀北，亲抵河东，跋履山川，逾越险阻。立平巨孽，遂定中原，救石氏之覆亡，立晋朝之社稷。不幸先帝厌代，嗣子承祧，不能继好息民，而反亏恩辜义。兵戈屡动，驷马难追，戚实自贻，咎将谁执！今穹旻震怒，中外携离，上将牵羊，六师解甲。妾举宗负衅，视景偷生，惶惑之中，抚问斯至，明宣恩旨，典示含容，慰谕丁宁，神爽飞越。岂谓已垂之命，忽蒙更生之恩，省罪责躬，九死未报。今遣孙男延煦、延宝，奉表请罪，陈谢以闻。

德光报曰：“可无忧，管取一吃饭处。”

四年正月丁亥朔，德光入京师，帝与太后肩舆至郊外，德光不见，馆于封禅寺，遣其将崔延勋以兵守之。是时雨雪寒冻，皆苦饥。太后使人谓寺僧曰：“吾尝于此饭僧数万，今日岂不相悯邪？”寺僧辞以虏意难测，不敢献食。帝阴祈守者，乃稍得食。

辛卯，德光降帝为光禄大夫、检校太尉，封“负义侯”，迁于黄龙府。德光使人谓太后曰：“吾闻重贵不从母教而至于此，可求自便，勿与俱行。”太后答曰：“重贵事妾甚谨。所失者，违先君之志，绝两国之欢。然重贵此去，幸蒙大惠，全生保家，母不随子，欲何所归！”于是太后与冯皇后、皇弟重睿、皇子延煦、延宝等举族从帝而北，以宫女五十、宦者三十、东西班五十、医官一、控鹤官四、御厨七、茶酒司三、仪鸾司三、六军士二十人从，卫以骑兵三百。所经州县，皆故晋将吏，有所供馈，不得通。路傍父老，争持羊酒为献，卫兵推隔不使见帝，皆涕泣而去。

自幽州行十余日，过平州，出榆关，行砂碛中，饥不得食，遣宫女、从官，采木实、野蔬而食。又行七八日，至锦州，虏人迫帝与太后拜阿保机画像。帝不胜其辱，泣而呼曰：“薛超误我，不令我死！”又行五六日，过海北州，至东丹王墓，遣延煦拜之。又行十余日，渡辽水，至渤海国铁州。又行七八日，过南海府，遂至黄龙府。

是岁六月，契丹国母徙帝、太后于怀密州，州去黄龙府西北一千五百里。行过辽阳二百里，而国母为永康王所囚，永康王遣帝、太后还止辽阳，稍供给之。明年四月，永康王至辽阳，帝白衣纱帽，与太后、皇后诣帐中上谒，永康王止帝以常服见。帝伏地雨泣，自陈过咎。永康王使人扶起之，与坐，饮酒奏乐。而永康王帐下伶人、从官，望见故主，皆泣下，悲不自胜，争以衣服药饵为遗。

五月，永康王上陉，取帝所从行宦者十五人、东西班十五人及皇子延煦而去。永康王妻兄禅奴爱帝小女，求之，帝辞以尚幼。永康王驰一骑取之，以赐禅奴。陉，虏地，尤高凉，虏人常以五月上陉避暑，八月下陉。至八月，永康王下陉，太后自驰至霸州见永康王，求于汉儿城侧赐地种牧以为生。永康王以太后自从，行十余日，遣与延煦俱还辽阳。

明年乃汉乾祐二年，其二月，徙帝、太后于建州。自辽阳东南行千二百里至建州，节度使赵延晖避正寝以馆之。去建州数十里外得地五十余顷，帝遣从行者耕而食之。

明年三月，太后寝疾，无医药，常仰天而泣，南望戟手骂杜重威、李守贞等曰：“使死者无知则已，若其有知，不赦尔于地下！”八月疾亟，谓帝曰：“我死，焚其骨送范阳佛寺，无使我为虏地鬼也！”遂卒。帝与皇后、宫人、宦者、东西班，皆被发徙跣，扶舁其柩至赐地，焚其骨，穿地而葬焉。

周显德中，有中国人自契丹亡归者，言见帝与皇后诸子皆无恙。后不知其所终。






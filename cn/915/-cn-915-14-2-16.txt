◇诏修高庙乐（大业元年）

古先哲王，经国成务，莫不因人心而制礼，则天明而作乐。昔汉氏诸庙别所，乐亦不同，至于光武之後，始立共堂之制。魏文承运，初营庙寝，太祖一室，独为别宫。自兹之後，兵车交争，制作规模，日不暇给。伏惟高祖文皇帝，功侔造物，道济生灵，享荐宜殊，乐舞须别。今若月祭时飨，既与诸祖共庭，至于舞功，独于一室，交违礼意，未合人情。其详议以闻。（《隋书·音乐志下》）


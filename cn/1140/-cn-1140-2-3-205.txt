抱书叹赠姜铁夫

俗士大言尽枝叶壮夫柔翰穿金铁笔锋有时飞杀人开口露心带生血姜生姜生苦读书感旧忧时动凄絶长松郁郁卧寒云哀狖嗷嗷号积雪腹中撑拄廿一史妻死家贫愁百折人情爱少不爱老两鬓将斑生计拙暑雨如蒸室如甑寄食依人事骚屑眼前下士多公卿倔强羞从贵游说稽山镜水足徜徉瘦马缁尘空蹩家鸡自饱野鹤饥抱书长啸休呜咽


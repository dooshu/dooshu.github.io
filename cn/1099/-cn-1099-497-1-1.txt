○懇乞聖明發帑以寬加派併敕詳議調募團練事宜以杜亂萌疏 【 發帑蠲派調募團練】

臣竊惟　皇上今日所與共保此宗廟社稷者、獨民心耳、民心不可重傷也、傷心之久、收拾己遲、失今不圖、更派餉徵兵、茫無再計、騷動天下、欲以禦外寇乃在內不可不深慮也、以臣愚計、當首罄內帑、夫帑何以當罄也、思　先帝之在東宮、瀕危惧者數矣、而神明護呵、盡發內帑亦一時憤激之言然能不惜財物則邊臣易以立功萬靈擁戴者數十年。迄登大寶、享祚不永、此天意在　陛下也、天意所在、宜其休徵協應、嘉氣四塞、戎翟之倫、解辮稽顙、而逆奴作難、漸迫門庭、岌岌有不及夕之惧、臣不得其解、竊疑大內之積、皆當日豺虎四出、椎山竭澤、掘塚羅門、逮官殺人、吸膏吮血所致、盖海內愁怨之氣所聚也、怨氣所聚。發為戈矛。非盡散其積。無由消弭兵戎。凝為嘉祉。計及今一大渙之、除諸經費取辦額賦外、其滅奴所需、悉仰內帑、不以煩民目前無急廣寧者、撫臣王化貞道臣張應吾臺臣方震孺所請、應即遣官沛發無恪、至各移鎮兵道里費若干、募兵費若干、城池硝黃盔甲器械費若干、市馬費若干、訓練犒勞費若干。城中積儲費若干、各衙門熟籌緩急、巨細次第以請、如昏暮叩門而求水火無弗與、非獨洩海內愁怨之氣、應天道聚散之常、亦以壯羣臣滅賊之膽、得指麾如意、無捉衿露肘之患、無徒今日百萬、明日百萬、兩兩銖銖、事事不暢。貽異日欲用而不及用之悔也、所謂內帑之當罄者此也、內帑發則加派省、災祲之地當蠲也。徵師之地當蠲也。過師之地當蠲也。宿師之地當蠲也。畿輔之地。不但蠲加派而已。似又當賜以元年田租之半。何也、邇年令牧。繭絲為政。一旦有急。睊睊小民。慮無不疾視其長上而不救者。重以徵牛徵車。解夫解匠。疲於奔命。度有事能為　皇上保障。沉竈產鼁而無他意乎。夫京師人心亦猶是也。臣故謂加派之當量蠲。而畿輔京師尤宜優恤也。恐尚未足以固其心也。至調募之事、抑又難言、遼左數年。敗氣不復。聞調赴遼。如往棄市。遣行之日。有對督撫大吏而悍不擇音者矣。近且撤朝官而募義勇。倘郡邑守令。汲於奉公保無僉派平民。如發閭左。而父母妻子牽號頓跌。慘絕銷魂者乎。此最足以傷百姓之心者也。咥徒募行乞。費金錢而無益軍國之毫毛。又不待言矣。若國家有事。輒仗土兵。萬一不戒。有輕天朝之心。跋扈自雄。不可控馭。不虞臍噬耶。艸澤塩礦。實煩有徒。不戢且聚而為盜。籍之為兵。不獨禦敵。且弭內患。顧駕馭實難。招扌?來未易。幸今出募諸臣。咸忠智材傑之士。可無他虞。而前車往往而有。願諸臣慎之也。寧精而無多也精則一可當百少則易馭費亦稍簡也及其踉蹌首路。獷悍不馴。土人見之。如遇強虜。朋滛抄掠。所過為墟。往歲水兵劫船。至舟楫不通。米價騰踊。蘇杭七郡。抑價遏糴。幾釀禍變。且又善逃。逃即為盜。為勝為廣。皆不可知。盖將領有利其逃而自為逗遛地者。願出募諸臣之慎之也。慎擇將領嚴紀律。無縱其滛虐而以傷一路之民心也。遼人善降。固由內應。要亦客兵滛虐。差憤勃發。生不如死致然。為今之計。援遼兵將之在廣寧者。悉沿三岔河而守。以禦奴。西寧西平西興等堡婦女。俱撤至廣寧入保。無溷客兵所處。以傷其心。男子老弱者以乘城。壯者盡籍而為兵以待戰。登萊以至天津。則廣寧之犄角。山海而西。各隘口以至宣大。則廣寧之後勁。而京師之後護也。均宜團練土著。若雄邊子弟遺意。以厚集其陣。頃遼陽五六生員殺賊數十。結隊而行。莫敢追者。由此觀之。厲氣所鼓。即以挫方張之銳兵固無常弱矣移鎮之不可以巳。以備目前之急。兼以為擣奴地也。畿輔八郡。則京師之前護也。宜令撫按督郡邑守令。計地廣狹。多以千計。少亦數百。揀拔悍勁習武事者。以忠力訓練。成一旅之師。平居則閭閻相守。無去鄉井離墳墓之嗟。聞警即守令親督與偕來。固無所事逃逃亦易跡事畢則散以止?帚農甚便也。必守令躬督以來。庶訓練精也。此先臣王文成所以平寧庶人者也。京師營□可九萬人。內善戰者可得三萬人。今合九萬人而人與之錢十。不如挑長材異能者三萬人。而?之日三十文也。餘六萬人。可以備登陴派垜之需也。嚴行保甲。再得兵數萬人。更檄各處廵撫。以標兵數千入衛。而京師可守也。且各邊鎮兵。與八郡良家子。可一呼而集也。調募抵京者。悉令詣三岔河以候大舉。母集京師畿輔間。令土著者更飲其毒。傷其心。而吾民不可與守也。總之廣調募。不如練土著也。調募之不可以巳為搗奴計也顧調募之害。亦略具矣。安所得廉勇仁明嚴毅之將統之。而覬無他害哉。


○看詳戶部進呈揭帖疏 【 歲賦出入】

伏蒙發下票擬章奏、內有戶部進呈御覽揭帖一本臣等看得國家財賦。正供之數。總計一歲輸之太倉銀庫者。不過四百三十餘萬兩。而細至吏承納班僧道度牒等項。毫釐絲忽。皆在其中矣。嘉靖之間。海內虛耗。公私貯蓄。殊可寒心。自　皇上臨御以來。躬行儉德。覈寔考成。有司催徵以時。逋負者少。姦貪犯贓之人。嚴併不貸。加以北虜欵貢。邊費省减。又適有天幸。歲比豐登。故得倉庫貯積。稍有贏餘。然閭閻之間。巳不勝其誅求之擾矣。臣等方欲俟國用少裕。請　皇上特下蠲租之詔。以慰安元元之心。今查萬曆五年歲入四百三十五萬九千四百餘兩。而六年所入僅三百五十五萬九千八百餘兩。是比舊少進八十餘萬兩矣。五年歲出。三百四十九萬四千二百餘兩。而六年所出、乃至三百八十八萬八千四百餘兩。今出入之數不□至數百萬不知何以能給是比舊多用四十萬餘矣。問之該部、云因各處奏留蠲免數多、及節年追贓人犯、財產巳盡、無可完納、故入數頓少、又兩次奉旨取用、及凑補金花拖欠銀兩、計三十餘萬、皆額外之需、故出數反多也、夫古者王制以歲終制國用。量入以為出。計三年所入。必積有一年之餘。而後可以待非常之事。無匱乏之虞。乃今一歲所出反多于所入。如此年復一年。舊積者日漸消磨。新收者日漸短少。目前支持。巳覺費力。脫一旦有四方水旱之災。彊塲意外之變。何以給之。此皆事之不可知。而勢之所必至者也。比時欲取之于官。則倉廩所在皆虛。無可措取。欲取之于民。則百姓膏血巳竭。難以復支。而民窮勢蹙。計乃無聊。天下之患。有不可勝諱者。此臣等所深憂也。夫天地生財。止有此數。設法巧取。不能增多。惟加意樽節。則其用自足。伏望皇上將該部所進揭帖置之座隅時賜省覽總計內外用度。一切無益之費。可省者省之。無功之賞。可罷者罷之。務使歲入之數。常多于所出。以漸復　祖宗之舊。庶國用可裕。而民力亦賴以少寬也。伏惟　聖明留意


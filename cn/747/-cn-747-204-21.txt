○议沙门不应拜俗状

臣闻三教同归，渐顿虽别，俱为助化，咸称欢喜。宣尼作训，不拘方外之流；大师垂范，全舍寰中之累。虚室生白，一粒馀资，并驾康衢，唯道是务。自元风载偃，法云收族，黄冠缁服，心迹不俱。皇上愍其忘反，式令佥议。但绝允髡顶，形之重也；擎跪拜伏，礼之末也。今若舍其重而检其末，申其道而屈其人，恐习俗生常，顿改非易。伏望严告有司，祥加诱进，如更因心靡厝，方可之形礼。轻陈刍管，伏深战惧。谨议。

梁孝仁

孝仁，龙朔中官司稼寺卿。


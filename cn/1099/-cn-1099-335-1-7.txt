○從祀策

問　太廟之旹饗也。與文廟之釋奠也。蓋皆有從祀焉。豈亦出於報功崇道之意歟。其禮始何代而損益何主。大較可得聞否。　國家於典禮至明備也、　先帝盖惓惓致意焉。今　太廟從祀之臣。自　成祖而後寥寥矣。不聞有議增入者。文廟之兩廡。自元李而後寥寥矣。間有議增入。訖於今未定者。抑果難其人耶。或慎重其典不輕舉耶。　國家熙明累洽之運。以崇德右文稱。而使　列聖無臣。孔門無賢。甚愧不取也。諸士子熟琬琰之編。且事俎豆久矣。其母曰鄒人之子不知而不以告也。　 【 從祀】

太廟之有從祀者、謂能佐其主衍斯世之治統也、以報功也、文廟之有從祀者、謂能佐其主衍斯世之道統也、亦以報功也、其典歸之秩宗、而其議掌之太常、雖德之者、不能舉無功之祀、怨之者、不能廢應祀之功、斯禮也、人主行之以厚道而持之以公道者也。盖愚嘗讀商盤庚之告曰。茲予大饗於先王。爾祖其從饗之。及洛誥曰。記功宗以功作元祀。而後知先王之用情於其臣也。又嘗讀周禮大司樂以治建國之學政而合國之子弟。凡有道有德者使教焉。死則以為樂祖祭於瞽宗。而後知先王之用情於其師也。生而共其祿於朝。死而共其享於廟。而君臣之體一矣。生而以茲地嗣其教。沒而以茲地配其饗。而師弟子之體一矣。夫禮有其舉之莫敢廢也。禮舉矣。而不備於盛世。君子之所以為禮恥也。禮備矣。而世無其人以應之君子之所以為盛世恥也。　太廟之有從祀。其制見於周而其議詳於高堂隆任茂。大抵以一代之臣。配一代之君而巳。至唐而可攷者、淮安靖王神通梁文昭公房玄齡而下、距太尉李愬凡三十二人也至宋而可考者韓忠獻王趙普濟陽忠武王曹彬而下距丞相葛邲凡二十四人也。其它固代不絕也。夫金裔夷耳。而猶能舉斜也粘沒喝兀?張浩輩之祀。而况不為金者乎。文廟之有從祀。其禮起於漢延光。而其議定於唐貞觀。大抵以其有功於聖經而已。而不必盡論其人也。故貞觀之詔、自左丘明卜子夏而下距范寗賈逵人盖二十二也。宋至元豐而益者荀况揚雄韓愈也。至淳祐而益者。周敦順張載程顥程頤朱熹也、至景定而益者邵雍司馬光也。其它固代不乏也。夫元荒虜耳。尚能進董仲舒。而其人有許衡吳澄者應之。而况不為元者乎。　明典　高皇帝之初、念無以昭宣諸功臣之烈、建　太廟首議以李韓公善長等六公、及胡越公大海等從饗、最後韓公坐嫌死而六公亦間不得與、逮永樂而始定。自中山開平二王而下距永義侯世傑凡六王五公一侯十二人。從　文皇帝祀者、至洪熙而定。文武臣惟河間王玉東平王能寧國公真榮國公廣孝二王二公而巳先皇帝之世、於　宗廟大典、盖惓惓焉、首上　太祖徽號、及追上　文皇帝祖號、巳采禮官言、進誠意伯基、從祀　太祖、位六王下、而以僧故斥廣孝、使祀大興隆寺、尋用翊國公勛請進其祖營國公英、天下不以私病英。而以公快基廣孝。謂英功足稱也獨仁　宣而後。寥寥無聞者。過也。夫承平之世。先文德而後武功。則　列聖之丕承。宣明治道。抑何章章著隆也忍使萬世之後。謂　明有君而無臣。不得比於唐高宋真之季耶。夫以楊文貞。李文達。商文毅。劉文靖。楊文忠之賢於輔。而不得從。蹇忠定。王忠肅。王端毅。馬端肅之賢於銓。而不得從。于肅愍之賢於樞。而不得從。張定典輔之三下南交。朱宣平永之八佩將印。皆位太師。握環衛。為心膂牙爪。而不得從。何也其人縱不能與中山開平等。豈盡出世傑真下耶、愚以為禮官臺臣。當一建白下公卿大夫愽議。而精覈之。進其灼然者。不為過也。　高皇帝又念無以表揚我先師之道、　詔革天下神號、而獨不以及夫子、且謂所封爵及諸從祀者、俱如故、至正統而益以胡安國蔡沈真德秀、吳澄、　先皇帝之世、於文廟大禮愈惓惓焉凡再釋奠、　幸太學、爵改王而為師、神改像而為主、佾改八而為六、盖前是從祀者奪揚雄矣。已采輔臣言退荀况馬融劉向賈逵王弼何休戴聖王肅杜預吳澄。而罷其祀。抑鄭眾盧植鄭玄服虔范甯。而祀于鄉。進王通胡瑗楊時蔡元定。最後以濮議故。進歐陽修。天下不以私訾修。而以公許王通等。謂修學足稱也。然此皆先世儒耳。至于　明而獨寥寥者過也。夫治統與道統而俱盛。即　列聖之嗣德揚詡教化。抑何孜孜不替也。忍使萬世之後。謂　明以功而不以德。至不獲比於元馬上之俗耶。當嘉靖中言者請進薛文清瑄從祀。會議且定矣。一二沮之者。謂其鮮著述。無大禆益。　天子伸其說而詘其請。　今上初言者欲進以王文成守仁陳撿討獻章而祀之。復下羣臣議。其許瑄者十而九。其許守仁獻章者十而二三。而卒莫定也。豈非以瑄經行淳備。篤信守死。出處以道有功聖門。弇州未嘗不尊諸大儒而因道德事功一策為講學者疾首何也至于守仁則因其致知而疑其慧。於獻章因其主靜而疑其寂耶。其近於慧與寂者。其流之罪也。非其師說也。是三人者。縱不得與二程朱氏等。豈盡出胡瑗楊時下耶。愚以為禮官臺臣。當再一建白下公卿大夫博議。而精覈之。進其確然者。不為過也。然自　高祖諸功臣而下。尚有說焉。李韓公之佐開創。固不下酇侯。雖以嫌死。　帝尚為諱之。若馮宋公之佐大將軍取中原。下秦隴。降納哈出二十萬之眾。傅潁公友德之從大將軍取山東。其平蜀功冠諸徹侯。而開滇南二百年之地。惜其終於　帝之末。遘革除之變。而未有舉也。勳烈固伯仲岐陽。而子永義矣。縱不得從　太廟祀。亦宜別于其鄉。隆其贈謚。而錄其後。不宜使子文之勳。為若敖氏之餒鬼也。彼於聖門而稱學者。若吳聘君與弼之介。胡布衣居仁之敬。魏恭簡挍之端。羅文毅倫文恭洪先之守。似亦可祀於其鄉。今恭簡有專祀。而諸君子未備。不可一次第舉乎。而愚又有進於此者。　先朝之黜漢儒凜乎斧鉞矣。夫卑漢者。所以尊宋。而不知其陷宋儒於背本也。此論甚公雖宋儒亦不能奪令訓詁之學不傳即明哲如二程朱子亦何所自而釋其義乎愚以為若盧鄭等者。復其祀於學。而劉向吳澄輩。專祀於其鄉可也。斯禮也。愚能言之。即執事能聽之。而議者未必許也。今天下難其典。而易其人者何也。遠者不能悉其實。而近者有所疑於心也。愚故曰斯禮也。人主行之以厚道。而持之以公道者也。


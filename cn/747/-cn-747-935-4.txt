○黄齐为二亡男助黄斋词

臣闻包容万象，至道为亭育之尊；宏济群生，天尊演虚无之道。莫不恩覃纤芥，泽普存亡，明真开玉匣之书，长夜释重阴之苦，丹诚上感，元贶必臻。臣过咎夙彰，神明垂谴，才逾一月，继丧二男，憔悴中年，寂寥孤影，痛蒸尝之将绝，念冥漠以何依？惧彼营魂，尚为拘滞，伏思迁拔，惟仗焚修，舍其服用之资，助此香灯之会。凉飚韵磬，应闻泉曲之中；秋月凝坛，想照夜台之下。愿乘斋福，俱出幽关，炼魄朱宫，生神乡绛府，各遂逍遥之路，尽登清净之乡。永奉正真，长居道域。人间天上，终际会於善缘；万劫千生，更团圆於眷属。昭昭愿力，真圣鉴知。不任涕咽虔祈之至。


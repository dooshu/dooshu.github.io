·僧履端诗集序（甲辰）

世之闢佛者，卒谓浮屠氏为外教。而瞿昙氏亦往往逃于枯空；谓不如是，则非禅也。然东林惠远、白社风高，未尝不陶情吟啸，则诡于禅之外非禅，而拘于禅之中者亦非禅也。夫善「易」者不言「易」，今使进禅而赋诗，字摹贝叶、句勒昙花，则亦偈而已；何名为诗？夫诗本性灵、禅亦本性灵，要自有活泼泼地者，此即禅机也。

普陀端公，吾未知其禅理何如；而微吟高咏，绝非枯空者可比。彼岂欲以诗名哉！毋亦禅机所触，不禁其洋洋洒洒矣。余偶得其数什而讽之，固无贝叶、昙花风味；以是知端公能超于禅，而不拘于禅者也。端公之师朗公，有「秋兴」数十首，清微婉澹，业剞劂传世；而端公复能继其宗风，真不愧传衣钵矣！

是为序。


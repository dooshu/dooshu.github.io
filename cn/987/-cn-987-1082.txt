苏轼　南堂五首

江上西山半隐堤，此邦台馆一时西。

南堂独有西南向，卧看千帆落浅溪。

苏轼

苏轼　南堂五首

暮年眼力嗟犹在，多病颠毛却未华。

故作明窗书小字，更开幽室养丹砂。

苏轼

苏轼　南堂五首

他时夜雨困移床，坐厌愁声点客肠。

一听南堂新瓦响，似闻东坞小荷香。

苏轼

苏轼　南堂五首

山家为割千房蜜，稚子新畦五亩蔬。

更有南堂堪著客，不忧门外故人车。

苏轼

苏轼　南堂五首

扫地焚香闭阁眠，簟纹如水帐如烟。

客来梦觉知何处，挂起西窗浪接天。

苏轼

苏轼　南溪有会景亭，处众亭之间，无所见，甚不称其名。予欲迁之少西，

飞檐临古道，高榜劝游人。

未即令公隐，聊须濯路尘。

茅茨分聚落，烟火傍城闉。

林缺湖光漏，窗明野意新。

居民惟白帽，过客漫朱轮。

山好留归屐，风回落醉巾。

他年谁改筑，旧制不须因。

再到吾虽老，犹堪作坐宾。

苏轼


答两广刘凝斋料擒海贼


广中旧将，唯陈璘独存。罗旁余孽未靖，尚须经理。未奉教之先，已属本兵议覆，戴罪立功自赎。承教，盖先得我心之同矣。

林贼事，窃谓公既密图，不宜又腾之章奏，致有漏泄。方欲寝奏，而差人已投进矣。贼甚狡，而广人贪功寡谋，向以败亡余卒数十百人，直泊近澳，竟无有睥睨之者。公谓诸番之计不成，彼无所容，必复反于广；反则擒之。仆固未敢以为然也。

广西官盐事，领悉。






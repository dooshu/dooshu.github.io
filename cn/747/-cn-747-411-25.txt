○授苗发都官员外郎制

敕：朝散大夫前守秘书丞龙门县开国男苗发，德厚流光，相门才子，代重一经之业，家承万石之风。理诣精微，行归纯至，丽以文藻，振以英华，端其诚而有恒，敏於事而兼适。早登学省，用汰儒流，丧纪外除，素冠未改。弟兄有裕，清论多之，处以弥纶之职，当兹俊茂之选。可行尚书都官员外郎，赐绯鱼袋，散官封如故。


卷十一

钦定四库全书

後山集卷十一　宋　陈师道　撰序

茶经序

陆羽茶经家书一卷毕氏王氏书三卷张氏书四卷内外书十有一卷其文繁简不同王毕氏书繁杂意其旧文张氏书简明与家书合而多脱误家书近古可考正自士事其下云乃合三书以成之录为二第藏於家夫茶之着书自羽始其用於世亦自羽始羽诚有功於茶者也上自宫省下迨邑里外及戎夷蛮狄宾祀燕享预陈於前山泽以成市商贾以起家又有功於人者也可谓智矣经曰茶之否臧存之口诀则书之所载犹其粗也夫茶之为艺下矣至其精微书有不尽况天下之至理而欲求之文字纸墨之间其有得者乎昔先王因人而教因欲而治凡有益於人者皆不废也世人之说曰先王诗书道德而已此乃世外执方之论枯槁自守之行不可羣天下而居也史称羽持具饮季卿季卿不为宾主又着论以毁之夫艺者君子有之德成而後【阙一字】乃所以同於民也王务本而趋末故艺成而下也学者慎之

王平甫文集後序

欧阳永叔谓梅圣俞曰世谓诗能穷人非诗之穷穷则工也圣俞以诗名家仕不前人年不後人可谓穷矣其同时有王平甫临川人也年过四十始名荐书羣下士历年未几复解章绂归田里其穷甚矣而文义蔚然又能於诗惟其穷愈甚故其得愈多信所谓人穷而後工也虽然天之命物用而不全实而不华渊者不陆物之不全物之理也盖天下之美则於贵富不得兼而有也诗之穷人又可信矣方平甫之时其志抑而不伸其才积而不发其号位势力不足动人而人闻其声家有其书旁行於一时而下达於千世虽其怨敌不敢议也则诗能达人矣未见其穷也夫士之行世穷达不足论论其所传而已平甫孝悌於家信於友勇於义而好仁不特文之可传也向使平甫用力於世荐声诗於郊庙施典策於朝廷而事负其言後戾其前则并其可传而弃之平生之学可谓勤矣天下之誉可谓盛矣一朝而失之岂不哀哉南丰先生旣叙其文以诏学者先生之後彭城陈师道因而伸之以通於世诚愚不敏其能使人後其所利而隆其所弃者耶因先生之言以致其志又以自励云尔元丰四年七月五日

秦少游字序

熙宁元丰之间眉山苏公之守徐余以民事太守间见如客扬秦子过焉丰醴备乐如师弟子其时余病卧里中闻其行道雍容逆者旋目论说伟辩坐者属耳世以此奇之而亦以此疑之惟公以为杰士是後数岁从吴归见于广陵逆旅之家夜半语未卒别去余亦以谓当建侯万里外也元丰之末余客东都秦子从东来别数岁矣其容充然其口隐然余惊焉以问秦子曰往吾少时如杜牧之强志盛气好大而见奇读兵家书乃与意合谓功誉可力致而天下无难事顾今二敌有可胜之势愿效至计以行天诛囘幽夏之故墟吊唐晋之遗人流声无穷为计不朽岂不伟哉於是字以太虚以导吾志今吾年至而虑易不待蹈险而悔及之愿还四方之事归老邑里如马少游於是字以少游以识吾过常试以语公又以为可於子何如余以谓取善於人以成其身君子伟之且夫二子或进以经世或退以存身可与为仁矣然行者难工处者易得牧之之智得不若少游之拙失也子以倍人之才学益明矣犹屈意於少游岂过直以矫曲耶子年益高德益大余将屡惊焉不一再而已也虽然以子之才虽不效於世世不舍子余意子终有万里行也如余之愚莫宜於世乃当守丘墓保里田力农以奉公上谨身以训闾巷生成善人死表於道曰处士陈君之墓或者天祚以年见子功遂名成奉身以还王侯将相高车大马祖行帐饮於是乘庳御驽候子上东门外举酒相属成公知人之名以为子贺盖自此始元佑元年二月一日

送邢居实序

始吾来京师得邢生於时吾不为今学隐约俗间游居解散族党不亲生不顾计世所好恶数从重客过下里穷日而後去如是者数岁士之从吾游者始若慕向继以怒辱昔欲唾其面而今愿交去来纷然生固自若也生旣出游於世师儒达人皆大父行天下望至忘齿屈势与之交好誉闻甚伟元佑元年春生从其亲出於汉东世之知生莫吾先於其别请以言赠夫君子之取人原其本其弃人待其定故取之於始达弃之於始衰吾始得生年十五六识度气志巳如成人其有质也如木之始生玉之始斵顾其所成就何如耳生可不勉乎士之不能自成其患在於俗甚矣德之盛也士志於善以成其德德者道之本也行者道之用也行始於身而及其亲因亲以君因君以国行至於民则尽矣故为道必始於君公输子之技不以规矩无所用其巧是之谓法法者古之制也君子以法成身以身成法言以古为师行以古为则虽然因人而言也譬之宵行假明於烛而烛非明也而学者以为明谓之巳矣言者自言也行者自行也谓之成德譬之目焉升高临下物无遁形故无择焉故为善必始於法士莫患於伪而徒善次之名在於善而实不至谓之盗身在於善而意不至谓之伪意在於善而义不至谓之徒善徒善者非古之制也可不择乎君子学而後行以成义也故为法之始於学於是明古之制与其疑谋贰行隐志晦德而论着其合否考之其世稽之於经质之於友而定其论使学者有考焉

仁宗御书後序

人皆有所好其上胜之其次任之其下藴崇之也惟至人无好有所好者同於人也神文圣武皇帝其好之与人同其胜之与人异同以为德异以为法迩声色而欲不胜礼宝珠玉而利不胜义时游田而逸不胜度故其在位四十余年而四方百物无所损益顾好飞白书明窗净几时一为之以侈其好於是将相宗戚家有藏焉臣不知书不能颂其美而窃有所叹也凡艺不滞古则狥今滞古则舍巳而就规矩狥今则略法而逐世好故其弊君臣争名而祸乱从之臣窃窥观皇帝会法而忘世会理而忘法故工拙偏正不足论也所谓有其道而进於技者王者之於艺盖如此彭城王氏世为贵将故其家有传焉其从孙万寿主簿臣有基以皇帝所书六大字示臣臣盖望而知之也臣不知书然望而知之者臣以理得之也臣惟皇帝却天下之好而留神翰墨乃帝者之懿德来世之伟闻而臣实惧焉臣闻故老言当斯之时三府百吏内宗外姻下逮近习莫不好书夫士大夫阿主之好而为书未害於政而臣惧小人因书以进之也故君子於其所好又有慎焉臣惟皇帝之知此故世无其传而臣之愚不得不惧也元佑七年二月二十五日颍州教授臣陈师道谨序

寇参军集序

大父盐铁府君外大父颖公与文忠蔡公好太常少卿寇君蔡之出也游二大父之间而辈先君而君卒二氏之子弟居同邑学同文情同好也寇氏之伯曰元老喜事而多能张李氏之墨吴唐蜀闽两越之纸端溪歙穴之砚鼠须栗尾狸毫兔颖之笔所谓文房四物山藏海蓄极天下之选倾家破产急士之穷轻身下气而交名胜士多归之者其季曰元弼一无所好顾嗜酒与诗方其展纸濡笔立下疾行倏忽数十百韵衣冠在傍合手起色骇叹不暇然成辄弃去不复爱非如世之诗生窭士牵课临仿吻颊鸣悲岁锻月炼者也昔魏晋之士当嫌疑之际能慕名着节而身在位旣不得去又不可死於是有托以逃其生别离羇旅流放忧畏之士顾无可乐之事有托以快其心私恠季氏无一於此仕虽不达而不以事经意其於失时则轻而亦好酒无日不醉苦心竭思搜索肾胃如与世士出音作新诗多而鬬捷以角一时之名者与之久则涣然解超然悟而後知其非嗜味而嗜醉非遣意而遣事也其学陶氏公孙氏者与元弼旣殁家无留藏其子某索於里中得诗若干首文若干首而第次之以请於余余勤其成而尚其志也为之序而藏之两家使後之人知吾与若世好之如此也元弼名其仕为许州司理参军元符二年八月癸巳居士陈师道序

持善序

世之力者有五曰佛曰法曰善曰恶曰愿善为至矣然难行而易失士之始学善新而恶熟福轻而障厚旣难其大矣而小人作辍其为善岂惟其难而魔力挠之也其为不善岂惟其易而业力使之也是故先佛虽有种子之喻又有汤冰焦谷之比且堪忍之土界则五浊时则争鬬人则弊恶缘则空法则末刼则陷为之不亦难乎善出於习而习不足恃也中人而下善恶并作而更报一出三途则失之尽矣岂惟其然异世则失之矣声闻所不免况於衆乎岂惟其然异念则失之矣前念之善与念而尽後念之恶与念而兴其失不亦易乎虽然为善有道愿者善之所出也愿之为善缩业之於恶能持其人使不退失故无愿则无善无业则无恶是以学者先愿而後善岂特善焉虽法与佛有不由此者乎故华严七地之菩萨大愿力所摄如来力所加自善力所持而得无生法忍圣且假之人况其下乎夫愿本也善与法佛条叶华实也善非愿不生佛非愿不成更百化而弗渝尽未来而不断其为力太矣愿者心之用则有自功以理为因以先为证则有他力具自他之力不其宜乎证至於佛为法一空其所不尽者愿也衆生尽则愿尽其无巳乎若夫善而无愿与愿而非理则为福而已敬则贵惠则富世有贵富而无不敬惠者以其无愿而失之也虽然士以私智而为愿孰效先佛之巳试乎先佛之愿莫大於妙德莫要於普贤十方同一时住世之佛皆我所导而後成圣不亦大乎万德之行出於十愿不亦要乎是以诸佛同赞而过之菩萨自谓不及也元佑二年春徐之东禅主者怀超梦出庭中见二大士相系於木下恠而问之对曰此陈教授氏之物也是夏师道始承命至则馆於东禅岂於二大士缘有素乎绍圣二年之春客东都昼而燕坐见大通禅师俯指授使具二愿於是颇颇采华严宝积而第次之愿与信者而尽心焉元符二年九月二日居士陈师道序

送参寥序

妙总师参寥大觉老之嗣眉山公之客而少游氏之友也释门之表士林之秀而诗苑之英也游卿大夫之间名於四海三十年余矣其议古今张弛人之情貌肖否言之从违诗之精粗若水赴壑阪走丸倒囊出物鸷鸟举而风迫之也若升高视下爬痒而监貌也元符之冬去鲁还吴道徐而来见余与之别余二十年复见於此爱其诗读不舍手属其谈挽不听去夜相语及唐诗僧参寥子曰贯休齐已世薄其语然以旷荡逸羣之气高世之志天下之誉王侯将相之奉而为石霜老师之役终其身不去此岂用意於诗者工拙不足病也由是而知余之所贵乃其弃余所谓浅之为丈夫者乎於其行叙以谢之

顔长道诗序

万物者才之助有助而无才虽久且近不能得其情状使才者遇之则幽奇伟丽无不为用者才而无助则不能尽其才然则待万物而後才者犹常才也若其自得於心不借美於外无视听之助而尽万物之变者其天下之奇才乎比出东都门沙行数百里来河而城者今澶州之治也平林旷野荒坟故垒甲士介马无修阻丽华之观颓垣弊庐棘荆沮洳无池台苑囿鸟兽鱼鼈之美吏不胜事一饭再起经年相逢交马顾揖不通劳苦无饮食歌舞游从之乐征商榷酤号称职官身杂徒吏下争细微无闲燕之乐彭城顔夫子居旣踰年矣元丰四年邑子陈师道西游京师遂见夫子於北门请於左右得其应用之诗若干篇罗络隐遯穿穴险怪遇事以发愤因难而见奇如在岩崖之下洲渚之上阴林丛竹空旷莽苍之野月星风露烟云杳霭之际渔钓弋猎樵苏耕稼之间不知其居弊陋之内市井之中瓮盎之侧也昔闻其语今见其人可谓美矣而於夫子犹其粗也孔子曰莫我知也夫又曰诗可以怨君子亦有怨乎夫臣之事君犹子之事父弟之事兄妾妇之事夫也为人之子而父不爱焉为人之弟而兄不爱焉为人之妾妇而夫不爱焉则人之深情皆以为怨情发於天怨出於仁舜之号泣伯奇之履霜周公之鸱鴞孔子之猗兰人皆知之而不怨有二焉东邻之子西邻之父不爱也人虽褊心莫以为意谓之路人夫妇之恩穷君臣之义尽然後为路人路人则不怨责全於君子小人则不责也谓其不足责也致怨於明主昏主则不怨也谓其不足怨也则又不怨故人臣之罪莫大於不怨不怨则忘其君多怨则失其身又有义焉此其所以异於小人者也夫子之诗仁不至於不怨义不至於多怨岂惟才焉又天下之有德者也夫才者德之用也德成於心而後才为用才尽於身而後物为用吾於夫子见之矣又为之序以诏学者

後山集卷十一








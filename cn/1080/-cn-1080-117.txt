●大明會典卷之一百十七

儀制清吏司

凡南京吏部等衙門、每年慶賀

萬壽聖節表文、俱本部具本、輪該南京六部、都察院、通政司、大理寺堂上官一員齎進。惟南京太僕寺、專官齎進。若慶賀

皇太子千秋節箋文、俱具本輪差南京太常寺、光祿寺、國子監、鴻臚寺、翰林院、欽天監、太醫院堂上官一員齎進。其南京太僕寺、并太平等十三府、廣德等四州、兩淮鹽運司箋文、俱送本部轉差南京太常光祿等衙門屬官一員類進。慶賀冬至正旦表文、俱具本輪差部院等衙門屬官一員、箋文、輪差太常光祿等衙門屬官一員、各齎進。其南京太僕寺、并太平等府州鹽運司表箋、俱送本部差官類進

○隆慶三年奏准、南京太僕寺總附南京九卿列銜併進、不必另具表差官

凡加上皇太后尊號徽號、冊立

中宮

東宮、及皇子生慶賀大典禮照

萬壽聖節例、部院通大堂上官、輪流進表

凡該慶

賀問

安奉慰等禮、儀制司先行南京文職衙門取職名、僉本差官齎奏。列名以本部為首

凡南京武職三品至七品、文職七品至九品官。弘治十七年奏准、今後凡遇進表習儀等項、敢有不遵定制、不具朝服、偷安託疾者、本部并糾儀御史參究

凡各府州縣部運糧草官吏、及考滿到南京者。遇該

聖壽等節、照例隨班行禮。如違、聽本部指名參究

凡歲終湔除敕諭、本部候禮部差官齎送謄黃一道到日、會同三法司堂上、并本部司屬官、各具吉服出迎于大門外。捧敕官由中道進置于香案上、先行叩頭禮畢、立于香案左。本部同三法司堂上、并本部司屬官、入班行一拜三叩頭禮畢、禮生捧敕入穿堂謄黃、送各衙門遵照湔除

凡遇大婚。本部候禮部差官齎捧選婚榜文到日、通行內外守備府部等衙門知會。一面行應天府錦衣等衛五城兵馬司、各將該管地方官員軍民良善之家、女子年貌相應者、盡數訪報。本部委劄司官及門看選、取具年甲籍貫、并三代父母外祖姓名造冊。一面行工部於舊內修貴人房搭選婚廠。兵部備馬快船。應天府備首飾衣服器皿。候

欽差內侍官齎敕到開讀、擇日看選。選中者、就於貴人房安頓。應天府供給廩膳。兵部應付勘合啟行。若選求

妃嬪、專敕本部堂上官選送者、具本差司官護送。禮儀供應大約如前凡遇應天府鄉試。南京國子監考取在監監生造冊送部、轉發應天府應試。其在部歷事監生、并歷滿未經起送者、及鑄印局儒士、欽天監天文生、太醫院醫生、太常寺光祿寺在冊廚餘子弟、諳曉三場者、一體孝送應註

凡南京國子監。每年膳夫一百名、俱本部行催起解、轉發國子監交收

凡禮部咨送舉人及歲貢等項生員到部、劄付南京國子監收發肄業。其坐監歷事舉人告應會試者、咨送禮部。若下第回部違限者、限外不准坐監歷事日期

凡新舊舉人監生入監復監者。本部准禮部咨、俱限七箇半月到部。違者依律送問

凡南監坐監舉人監生丁憂者。本部儀制司憑原籍官司文書、養病者憑本監典簿廳保勘、畢姻及搬取家小送幼子還鄉者、儀制司定與限期。俱送應天府給引回還

凡琉球國起送陪臣子弟赴南京國子監讀書習禮。本部轉行各該衙門供給廩米柴炭、及冬夏衣服。回國之日、差通事伴送至福建回還

凡南京公侯駙馬伯應用囚充儀從。俱准刑部各司手本、轉送著役

凡鑄印局、舊額設大使副使各一員、食糧儒士二名、辨驗各衙門印信、并寫表箋本章。後裁革大使一員、儒士一名、每遇考選儒士、通行應天等府、浙江江西湖廣福建各布政司、訪保身家無過、楷篆精熟、兼通文理子弟、起送赴部、會同吏部堂上官考選

○嘉靖十五年題准、鑄印局儒士許設三名。本部會同吏部考選收局。首名食糧辦事。第二名第三名習學、遇有糧缺、挨次考補

凡南京大小衙門四品以下文官。嘉靖十五年奏准、不許乘轎。其六科相遇部院三品以上官員、亦照在京引馬遜避。若有故違、聽本部參治凡官員人等。弘治十五年令、南京城內、不許官員人等張用涼傘。止許用油傘

祠祭清吏司

凡南京

陵寢等項祭祀、本部每年准禮部咨、預行南京太常寺等衙門、各以時致祭。惟歷代帝王廟、遇子午卯酉年、朝廷傳制、遣道士齎香致祭

各陵寢、本廟不祭。嘉靖十一年、建

帝王廟於京師、罷本廟祭

凡遇大祀

天

地。南京大小文武衙門官吏監生、各於本衙門齋宿三日。仍具職名揭帖、送點齋御史查點轉繳

凡孝陵奉祀。專敕勳戚大臣一員行禮。遇忌辰、不用祝文、惟用酒果奠獻。

萬壽聖節及元旦等節俱同。惟清明中元冬至三

大祭、祝版內恭書

御名、遣奉祀官進

殿行禮。文武百官列班陪祀

凡遇登極遣勳戚大臣祭告

孝陵。本部轉行南京太常寺辦祭品。遣官至日、南京文武百官各吉服、在正陽門外迎接

香帛到部、行五拜三叩頭禮。仍行南京欽天監擇日致祭。文武官陪祭如常儀

凡陪祀

孝陵、不論忌辰吉祭、不限品級、不忌期功喪、文武官俱服淺淡色衣行禮。以三更一點為期。先於監禮御史等處報名進入。如先期不報、臨期不至、及輿馬擅入紅門、聽監禮官參究

凡南京各衛官軍、每年打掃

天地壇一次、本部先准禮部咨、行南京中軍都督府差撥應用

凡每年二次出制帛、文武衙門官員、俱吉服騎導於郭門之外。有不至者、監禮官查參究治凡南京祭祀犧牲、本部准禮部咨、委官往直隸和州、并江浦縣、揀選黃黑牛犢、赴本部交納。和州二十七隻。江浦一十八隻。山北羊隻、行陜西浙江二布政司、并直隸寧國府收買解本部。陜西北羊四十隻。浙江山羊一百隻。寧國府山羊四十隻。俱轉發南京太常寺應祭

○嘉靖九年

奏准、山羊每隻折徵價銀一兩二錢、通行各該府分照數徵收銀兩解送本部、發南京太常寺會官收貯。如遇缺牲應用、本寺差委的當人員、領銀買辦。須要角正色純堪用羊隻。會官驗中、發所喂養備用。若積有餘剩銀兩、准作下年支用之數。著為定例

凡遇災異、及修理壇廟等項、舊例祭告

天地、社稷、山川、孝陵神烈山、大江之神。嘉靖十年題准、孝陵神烈山大江之神、照在京儀注、用酺醢酒果將事。餘悉罷、凡南京太常寺樂舞生事故名缺、本部查勘收補

凡每年三月內、禮部咨送到次年大統曆樣、發南京欽天監刊造印完、至十一月初一日、給散南京各衙門、及南京太僕寺、兩淮鹽運司、直隸府州縣

凡各處該解南京欽天監造曆紙劄、每年以六月終為限。違者參究

凡每年春秋二丁祭

先師孔子、若與上

陵日相同、百官先赴陵行香。次赴文廟行禮。其主祭及監禮官、止在文廟齋宿

凡南京欽天監五官靈臺司曆各正官員缺、本監具呈南京吏部、移咨吏部、題奉欽依、回咨南京吏部、轉咨本部行監查取食糧年深天文生、送部考中、咨送南京吏部、轉咨吏部題補

凡南京欽天監天文生有缺、本部於年終、將習學子弟、督同該監堂上官考試、果係術業精通、照例題請食糧辦事。一缺而二人俱通、先儘嫡派。如術業未通、仍令習學再考

凡考選南京欽天監推算觀候子弟、本部揀選分撥、各令父兄教習聽用

凡浙江等布政司解到藥材、本部委官、同南京太醫院驗收

凡南京太醫院醫士醫生名缺、本部取勘明白、行令著役、候年終考校。已食糧居一等者給與冠帶。二等三等、仍舊食糧。四等者、革冠帶二等習學再考。其未食糧考居一等者、題准食糧二等三等四等、仍令習學以候再考

凡神機營四惠軍藥局提調醫士未冠帶者、三年無過、赴部告明、給與冠帶。九年積有功勞者咨送南京吏部、起送吏部、奏除署吏目、仍支醫士月糧、在局提調。遇有恩例實授。三年照例給由

凡南京惠民藥局大使員缺。嘉靖七年奏准、南京吏禮二部於醫士內考選、轉咨吏部銓補

凡遇年終、神樂觀將在觀官道、僧錄司、將各庵寺僧人、道祿司將各宮觀道士、三茅山元符宮將本宮道士、教坊司將六院樂戶男婦戶口、各造冊送部、差人類送禮部收查

凡南京僧道錄司申到各寺觀住持名缺、本部覆勘明白、咨禮部給劄住持

凡南京教坊司官、及俳長色長名缺、本部查勘明白、咨禮部奏補

凡南京赴任、及經過官員。弘治十七年奏准、進城出城、俱赴孝陵見辭。違者參奏　隆慶三年題准、辭謁

孝陵官員、先期赴南京鴻臚寺報名、定差序班二員贊禮。行禮以黎明為期。如有不到及失儀者、聽贊禮官糾舉、呈報本部、季終類參罰治

主客清吏司

凡浙江湖州府長興縣、直隸常州府宜興縣、湖廣寶慶府新化縣、每年送至薦新茶芽。福建建寧府建安縣、每年送至茶芽紫筍。直隸滁州衛、每年二次送至天鵝鴈鶿(老鳥)鵪鶉鯽魚。俱本部收送南京光祿寺供廌、及類進

凡直隸寧國府宣城縣雪梨、蘇州府吳縣柑橘、浙江杭州府錢塘仁和二縣甘蔗、俱本部收送南京太常寺供廌、及類進

凡福建廣東等布政司解到番國所貢硫黃蘇木胡椒番錫等物、俱本部送南京

內府廣積等庫收貯

精膳清吏司

凡各處解到南京太常寺光祿寺在逃廚役、本部送南京刑部問發該寺收役。若廚役告稱有疾、願將報冊弟姪兒男替役者、本部行該寺勘結、發令替役。其告鰥寡老疾、無丁者、行該寺勘結、送應天府給引寧家。行令原籍於相應民戶內僉補

行人司

洪武十三年、置行人司、正九品衙門。設行人左右行人、職專奉使。後改行人為司正、左右行人為司副、更設行人三百四十五員。二十七年、陞正七品衙門。嘉靖中、存三十七員。萬曆九年、革五員。今為三十二員。其出使禮儀、詳見禮部儀制司。茲不載

凡差文武大臣往各王府持節行冊封禮、本司官例充副使

凡開讀詔赦、奉使四夷、諭勞、賞賜、賑濟、徵聘賢才、整點大軍、及軍務祭祀等事、例該本衙門官差遣、不許別衙門侵奪。如臨時乏人、方許別官兼差

○嘉靖十七年題准、今後除冊封宗藩、照例於翰林六科等衙門行取相兼上請點用外。其餘一應差遣、先儘行人。如行人不敷、然後訪取各衙門空間官、量情借差。凡原有專職衙門、并辦事進士、通行禁革。其行人出差、照原定地方水程、嚴立限期。亦不許枉道過家、遷延久住

○二十四年、令出使外國官、務選儀度脩偉。不許一概輪差。或所用非人、著該科糾舉

凡行人公差在外。洪武間定、如遇旦節慶賀、有職者隨品序列。若係齎詔敕使臣、則於月臺上先行五拜三叩頭禮、退

凡行人奉旨公差在外。洪武間定、與本處官東西坐、行人居東。如在州縣、則居中靠東坐。非

特旨差使、齎各衙門印信公文、止許投下公文、隨即入館。不許在廳與在職官列坐

凡審諭罪囚。洪武三十年、置政平訟理二旛。除武臣死罪、上親鞫問。其餘法司以所犯具奏後、引罪囚至承天門、本司官持訟理旛傳旨諭之。其無罪應釋者、持政平旛宣

德意遣之。後不行

凡刑部都察院問過充軍犯人、送五軍都督府編發者、每五日、各開報本司、本司歷事監生填寫精微文簿、填滿繳進

內府

凡本司官出使外國、俱賜給品服

凡本司合用紙劄、於刑部關用。印色、於順天府買用

南京行人司

本司、今止左司副一員署印

兵部

尚書、左右侍郎、掌天下武街官軍選授簡練鎮戍廄牧郵傳輿皂之政令。其屬初曰司馬、曰職方、曰駕部、曰庫部。後改司馬為武選、駕部為車駕、庫部為武庫、職方仍舊、俱稱清吏司

武選清吏司

郎中、員外郎、主事、分掌武官陞調襲替優給誥敕功賞之事








○对城者讴甲判

〈甲为植巡功，城者讴之。甲乃鞭之。其城者诉不伏。〉

千乘制国，百堵兴诗，义非取於复隍，道实遵於高垒。缮葺惟隙，人其以宁；广袤无稽，祸由莫大。是以京制非经，祸延郑伯；梁兴不处，卒有秦兵。在悦使以忘劳，岂严刑而毒众。甲为其植，是训於从，庀以功程，务其操筑。傅岩之野，疑将见於代刑；邑中之黔，即类闻於有沮。兴其百板，就以九成，方取托於啼乌，伫推功於射隼。匪陨孀妻之恸，宁颓薛县之琴。晋献城周，初开仞邑；华元植宋，遂见为讴。省己良亏，尤人遽睹。弃甲而复，事本叶於前闻；执扑以行，谴何贻於是日。咸其辅颊，虽成滕口之嫌；既勤垣墉，请逭噬肤之罚。


◇上奏以柳谷石文宣告四海

臣闻帝王之兴，必有受命之符，故能经纬三才，维建皇极，三五之盛，莫不同之。伏羲有河图、八卦，夏禹有洛书、九畴，至乃神功播于往古，圣迹显于来世。伏惟陛下德合乾坤，明并日月，固天纵圣，应运挺生，上灵垂顾，徵善备集。是以始光元年，经天师奉天文图录授「太平真君」之号。陛下深执虚冲，历年乃受。精诚感于灵物，信惠协于天人，用能威加四海，泽流宇内，溥天率士，无思不服。今张掖郡列言：丘池县大柳谷山大石有青质白章，间成文字，记国家祖宗之讳，著受命历数之符。王公已下，群司百辟，睹此图文，莫不感动。佥曰：自古以来，祯祥之验，未有今日之焕炳也。斯乃上灵降命，国家无穷之微也。臣等幸遭盛化，沐浴光宠，无以对扬天休，增广天地，谨与群臣参议，宜以石文之徵，宣告四海，令方外僭窃，知天命有归。（《魏书·灵徵志下》。真君五年二月，张掖郡上言柳谷山石文，于是卫大将军、乐安王范，辅国大将军、建宁王崇，征西大将军、常山王素，征南大将军、恒农王奚斤上奏。）


【从军行】

贰师惜善马。楼兰贪汉财。前年出右地。今岁讨（《类聚》作谢。）轮台。鱼云望旗聚。龙沙随阵开。冰城朝浴铁。地道夜衔枚。将军号令密。天子玺书催。保时反旧里。遥见下机来。（○《类聚》四十一。《乐府诗集》三十二。）

云中亭障（乐府云。一作嶂。文苑作嶂。注云。一作障。）羽檄惊。甘泉烽火通夜（文苑作夜深。注云。一作通夜。）明。贰师将军新筑营。嫖姚校尉初出征。复有山西将。绝世爱（玉台作受。文苑同。又注。一作爱。乐府云。一作受。）雄名。三门应遁甲。五垒学神兵。白云随阵（《类聚》作旆。文苑、乐府云。一作旆。）色。苍山答鼓声。逦迤（乐府作逶逦。）观鹅翼。参差睹雁行。（逦迤二句文苑在侍婢句下。）先平小月阵。（文苑作障。）去灭大宛城。善马还长乐。黄金付水衡。小妇赵人能鼓瑟。侍婢初笄解郑声。庭前柳（文苑云。一作桃花。又作柳絮。）絮（玉台作桃花。《诗纪》同。乐府云。一作桃花。文苑作花。）飞已（《类聚》作欲。文苑同。乐府云。一作欲。）合。必应红妆起见（文苑云。一作来起。）迎。（乐府作来起迎。注云。一作起见迎。○玉台新咏九作杂句从军行。《类聚》四十一。文苑英华百九十九。《乐府诗集》三十二。《诗纪》六十七。）


第二十三卷　平山东盗


成祖永乐十八年三月，山东蒲台县妖妇唐赛儿作乱。赛儿，县民林三妻，少好佛诵经，自称“佛母”，诡言能知前后成败事，又云能剪纸为人马相战斗。往来益都、诸城、安州、莒州、即墨、寿光诸州县，煽诱愚民。于是奸人董彦杲等各率众从之，拥众五百余人，据益都卸石棚寨为出没。青州卫指挥高凤领兵捕之，贼夜乘间击官兵溃散，凤等皆陷。都、布、按三司以闻，遣人驰驿招抚之。直隶沂州卫亦奏：“莒州贼董彦杲等聚众二千余人，以红白旗为号，大行劫杀。莒州千户孙恭等往招抚，不服，杀其从者，势甚猖獗。”上敕安远侯柳升分兵剿之。柳升兵至益都，围贼于卸石棚寨。贼遣人乞降，诈云：“寨中食尽，且无水。”升以东门旧有汲道，即往据之。夜二鼓，贼袭官军营，都指挥刘忠力战死。黎明，柳升始觉，分兵追捕，获贼党刘俊等男妇百余人，而赛儿等竟遁。时贼党宾鸿等攻安丘，知县张玙、县丞马撝集民夫八百余人以死拒战。贼不能攻，复帅莒州、即墨之众，合万余人，并力攻之，声言屠城。于是都指挥卫青备倭海上，闻安丘围，急率千骑昼夜兼行，奋击败之。贼收余众再战，城中人亦鼓噪出击，宾鸿遁去。杀贼二千余人，生擒四十余人，皆斩之。时城中已不支，使青至稍迟，即陷贼矣。既而柳升至，青迎谒。升怒其专制，捽出之，青不为屈。是日，鳌山卫指挥王贵亦以兵一百五十人击败贼众于诸城，尽杀之，山东悉平。行在刑部尚书吴中等劾奏：“柳升奉命征剿，不即就道。敕谕以‘贼凭高无水，且乏资粮，当坐困之，勿图近功’。升贼临境不设备，至贼夜斫营杀伤军士。时都指挥刘忠与升夹攻，忠身先军士，几破贼垒。升忌其成功，更不救援，致忠力尽而毙，贼遂得乘间遁去。升遣指挥马贵等追之，所过骚扰，升亦不问。及备倭都指挥卫青闻贼围安丘，急躬率所部兵昼夜兼行，遂败贼众。后三日升始至，反忌青功。故行摧击。人臣不忠，莫此为甚，请治其罪。”上曰：“朕每命将遣师，必丁宁告戒，俾图万全。今升方命失机，媢冒功忌能，罪不可宥。”遂下升于狱。上以唐赛儿久不获，虑削发为尼或混处女道士中。遂命法司：凡北京、山东境内尼及道姑，逮至京诘之。

七月，以段民为山东左参政。是时，大索唐赛儿甚急，尽逮山东、北京尼。既又尽逮天下出家妇女，先后几万人。段民抚定绥辑，曲为解释，人情始安。初，唐赛儿夫死，赛儿祭墓，回经山麓，见石罅露石匣角，发之，得妖书、宝剑，遂通晓诸术。剑亦神物，惟赛儿能用之。因削发为尼，以其教施里闬间，悉验，细民翕然从之。欲衣食财物，随所须以术运致。初亦无大志。乃妖徒转盛，至数万，官捕之急，赛儿遂反，杀伤军兵甚众。三司皆不以蚤发系狱。既而捕得之，将伏法，怡然不惧。裸而缚之，临刑刃不能入，不得已，复下狱。三木被体，铁钮系足，俄皆自解脱，竟遁去，不知所终。三司郡县将校等官，皆以失寇伏诛。

谷应泰曰：

自古盗贼之起也，莫不好为妖瞀惑乱，陈胜以篝狐，张角以斗米，而号则天公、地公，雾则三里、五里，何其怪也。予以为男诚有之，有亦宜然。史称玡邪吕母，聚党数千人，杀海曲宰，入海中为盗。而同时平原女子迟昭平，亦聚数千人，屯河阻兵。以是知妇女之轻剽好作乱，大抵不少概见也。成祖时，有蒲台唐赛儿者，自号“佛母”，能刻楮为人马相战斗，众益信之。于是莒、即墨诸奸民遂蜂起，而贼党董彦杲、宾鸿等亦掠兵应之。幸所据不过数州，转战不过旬月，卫青、王贵两军急击，旗靡辙乱，鱼烂而亡矣。然则赛儿妖术果安在耶？岂王凝之鬼兵相助，而大道竟不可信耶？抑费长房役使鬼物，而遂为群鬼所杀耶？是皆不可知。而独是柳升以通侯之尊，授钺出师，驿骚供亿，逍遥河上，乃更切责卫青，忌嫉有功。假令大敌在前，将校不和，王师可一战而溃也。虽然，成祖之用兵也，南定金陵，北征沙漠，地拓三佬，威行万里，而赛儿以一愚妇人踯躅其间，乃欲结娘子之军，乘夫人之城，譬之薄石击柱，多见其不知量矣。然而予以赛儿之乱，则黩武之所致也。《秦风》尚首功，而《小戎》亦谈车战。河北甚藩镇，而女子亦通剑器。牝鸡之晨，或亦怒蛙之式乎！至于赛儿遁去，而燕、齐诸尼，并天下奉佛妇女，逮者几万人。犹之石闵戮羯部，多髯高鼻者并诛；袁绍斩宦官，面不生须者亦杀。玉石俱焚，势固然也。尤可异者，赛儿踪迹杳不可问，岂军中张燕，群号冲飞，河上孙恩，相传水化。妖耶？人耶？吾弗知之矣。






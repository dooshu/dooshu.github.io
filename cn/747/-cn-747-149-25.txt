○故汉太史司马公侍妾随清娱墓志铭

永徽二年九月，余判同州，夜静坐於西厅。若有若无，犹梦犹醒，见一女子，高髻盛妆，泣谓余曰：“妾汉太史司马迁之侍妾也。赵之平原人，姓随名清娱。年十七事迁，因迁周游名山，携妾於此。会迁有事去京，妾侨居於同。後迁故，妾亦忧伤寻故，瘗於长乐亭之西。天帝闵妾未尽天年，遂司此土。代异时移，谁为我知血食何所？君亦将主其地，不揣人神之隔，乞一言铭墓，以垂不朽。”余感寤铭之。铭曰：

嗟尔淑女，不世之姿。事彼君子，弗终厥志。百千亿年，血食於斯。


卷二十四（甲午、乙未）


新正七日孔南溪太守來隨園，即事有贈

春正東風柳正含，故人五馬忽停驂。關心宦海尋耆舊，屈指晨星只二三。九十慈親扶杖見，兩行稚女學庭參。同年直用家人禮，蔗味從來老最甘。

山裏房櫳九曲成，者番把手更同行。穿林白髮煙中語，帶雪紅梅水上迎。清福偶然歸小隱，交情如此亦前生。別君未盡思君意，聽我胥江打槳聲。

題陶太守《東井品泉圖》

晉之土，五施平；晉之泉，洌以清。無人能取之，往往羸其瓶。〈（一解）〉東方千騎，忽來陶君。授舍興氓，童冠如雲。執經問難，簇簇相看。君為辟槃，知燥唇乾。〈（二解）〉乃取蓍筮，得卦之「井」。曰伯益所作，利民最永。鑿之拍之，勿短其綆。〈（三解）〉一朝窮源，萬斛滃然。且甘且鮮，照影跰躚。考唐人水部，三億三萬三千，無此一泉。〈（四解）〉皤皤父老，槃散行汲。粲粲門童，槃至講習。高梧之旁，碧峰之側。牽繩者僂，煮茗者啜。民曰「聖水」，士曰「教澤」。〈（五解）〉昔有束先生，請天三日甘雨零；今有陶刺史，掘地七丈得泉水。千秋兩賢人，先後濟其美。〈（六解）〉口傳懼訛，碑鐫懼磨。民愛云何？爰繪《井圖》，君子作歌。〈（七解）〉

同桂郎尋春儀征，泊舟燕子磯；有懷熊蔗泉觀察，賦詩卻寄

六十明年屆，三春敢不遊！閑情拾芳草，打槳下真州。柳絮風初軟，桃花水亂流。日長人渡緩，蕭寺且勾留。

小字桂枝仙，錢郎劇可憐。肯歌周史曲，同泛鄂君船。挽手勝扶杖，吹簫屢拍肩。妙蓮花不染，恰是並頭眠。

燕子磯邊泊，黃公壚下過。摩挲舊碑碣，惆悵此山阿〈（山有尹文端公勒石詩。）〉。短鬢皤皤雪，長天渺渺波。江神如識我，應送好風多〈（同年裘文達公自言為燕子磯水神。）〉。

江左熊觀察，當今白傅才。別來才兩日，相憶已千回。步月筇應健，看花眼可開〈（公病後，足跛目盲矣。）〉。瑤華托誰寄？仍遣玉人來〈（信托桂郎帶回。）〉。

蘇州彭芝亭大司馬招飲西園，奉呈三首

神仙豐骨鶴精神，天遣長扶大雅輪。七十高年雙黑鬢，兩朝元老一詩人。亭台點綴升平景，魚鳥追隨獨樂身。閑倚雕欄思往事，百花頭上有餘春〈（公丁未第一人。）〉。

乞身疏廣久懸車，聖主頻頻問起居。立雪公卿千里至，趨庭仙佛一家俱〈（公次子官侍講，四子奉佛。）〉。龍門高比諸天上，鉛槧勤於未仕初。聽說鄉鄰齊側耳，書聲夜夜老尚書。

野人弱冠識歐陽，彈指於今四十霜。學禮早從周太史，渡江先拜魯靈光。受知貧賤恩尤重，共隱林泉味更長。願借西園一杯酒，後生前輩話滄桑。

寒山觀瀑布，旁有少年奇雅，郭姓名淳字元會，吳下諸生也，談久誤易其扇歸。次日見訪，乃題兩絕句而還之。乾隆甲午三月十九日

流水聲中問姓名，寒山影裏序平生。多君玉立亭亭態，可是東京郭子橫。

取看紈扇置懷中，忘卻歸還彼此同。搖向花前應一笑，少男風換老人風。

四月四日保礪堂、朱立齋兩參戎，常東湖、楊鏡村兩明府，相約看花，雨阻不至。戲寄二首，兼贈芝仙校書

誰挽銀河種玉蓮，橫塘一路水如煙。小車迎得靈妃步，不是雲仙是雨仙。

孤負蕭齋酒一卮，將軍令尹盡來遲。如何舉世看花眼，不看人間第一枝？

留別南溪太守

年年吳下往來頻，此日登車屢看身。分手漸難垂淚易，大家都是六旬人。

平生筆墨等塗鴉，底事知音有伯牙？千幅魚箋書不了，教儂手腕脫君家。

斯人風骨最崚嶒，霜肅南衙冷似冰。為款三生狂杜牧，幾宵花影漾紅燈。

愛屋由來更及烏，金錢頒賜到輿夫。問君一勺廉泉水，除我曾分別客無。

已投車轄井闌邊，更縶驪駒薄暮天。臨去故人如落月，得留一刻也欣然。

十年不召老淮陽，宦海升沉莫慨慷。一個蘇州韋太守，至今名姓壓侯王。

桂郎歸後，是夕客寓憮然不能成寐

春未歸時花已歸，落花那識晚春悲！分明一樣燈前坐，鬥覺寒生恰為誰。

浮生聚散苦情多，五日纏綿奈汝何。今夜江城月如雪，玉人何處一聲歌？

吳門返棹，曹郎玉田仿桂生故事送余京口

不肯離花過一宵，花迎花送兩回潮。桂枝月下香才謝，玉樹風前影又飄。何必吳娘誇打槳，但逢子晉便吹簫。笑儂雅抱生春手，到處鸞弦續斷膠。

輓太傅錢香樹先生

卿雲舒卷自丹霄，魯殿靈光影忽凋。無復東南稱二老，有誰簪笏歷三朝？爽鳩早正秋官席，威鳳仍賡虞帝簫。此日哀榮人世畢，海天兜率更逍遙。

未老先懸七十車，江湖魏闕意何如？密修寒朗祥刑疏，不上公羊斷獄書。風貌九重圖影後，溪山一片晚香餘。傷心蓬島騎鯨去，天語猶聞問起居。

百年大雅獨扶輪，筆上龍蛇紙上春。《一品集》成傳海內，五湖花好稱吟身。朝無燕許傷前輩，家有韋平慶後人。想歷恒河千萬劫，鶴歸華表尚精神。

記泛扁舟碧海東，自提行笈學登龍。九河不棄蹄涔水，一面曾欽泰華峰。看和聖君新筆墨，聽談仁廟舊儀容。而今回首都成夢，又隔人天萬萬重。

牡丹花絕少並頭者，真州吳園忽有此瑞。三月八日副使張東皋招同賞宴，為倡公宴詩一章而別贈花三絕句

尋春古真州，無春雙目閉。春恰知我來，開花比常異。賢哉張大夫，指我看花地。追尋辟疆園，遍曆維摩寺。車小穿林幽，草深得路細。果然鼠姑花，雙開色奇麗。其旁仙種多，環立擁霞帔。送客出紅雲，分香入酒氣。昔聞韓魏公，金帶表花瑞。君今宰相家，花也如相示。兒女合歡心，陰陽調燮意。遠鍾一以鳴，嘉賓亦既醉。我呼東下舟，不借南衙騎。如別華鬘天，槃槃下塵世。人花兩難忘，作詩當作記。

並頭牡丹詩

兩枝春作一枝紅，春似生心鬥化工。遠望恰疑花變相，鴛鴦閑倚彩雲中。

讀罷《清平》三首詩，此花猶未解相思。想因移種長生殿，便學人間連理枝。

各抱芳心兩不降，飛來蝴蝶也成雙。老夫棖觸團？夢，底事單身又渡江？

秦淮小集，招揚州女校書王氏為藍公子酹飲。越三日公子入山問卜妾故事，方知彼姝已登簉室，豔此遭際，各賦催粧

邗上女兒白袷衣，青溪公子踏青歸。相逢一笑偶然事，頃刻落花天上飛。

家本琅琊大道王，一雙眸子截秋光。比肩不笑妾身短，挽手愈憐郎意長〈（校書著衫才二尺許。）〉。

折柳何須問舊條？小星婚禮要人教。開箱乞與《官奴帖》，筆筆泥金照樣抄。

淮水盈盈綠正酣，兩家同住板橋南。桃根迎接開門是，不待終朝已采藍。

十三樓事久蹉跎，冷落尚書《卻扇歌》。今日瓣香郎努力，有人想作小橫波。

風月平章老去身，年來著手便成春。只緣遊得天台倦，看見桃花指向人。

吳下歌郎吳文安、陸才官供奉大內已有年矣。今春為葬親故乞假南歸，相遇虎丘略說天上光景，且云此會又了一生。余亦惘惘情深，淒然成詠

宜春苑裏歸來客，三十年前識面多。絕代何戡都白髮，貞元朝士更如何。

握手臨歧話再逢，淚痕吹下虎丘風。自言身比天花墜，一到人間一世終。

題梁景山畫竹送往和州

景山先生春滿手，筆底煙雲無不有。畫石能移泰華來，畫泉能使波濤走。隨園有絹二丈長，先生為寫千翾。頃刻堂上綠成海，疑有麼鳳隨風翔。畫畢匆匆辭我去，云將采石磯邊住。欲取長江作硯池，好教萬象歸毫素。果然高士自不群，人間逼仄難棲身。看他來去飄然意，便是瀟湘水上雲。

送座主大廷尉鄧遜齋先生還蜀

海內年來只一師，又聞予告作西歸。六旬晚景人難別，萬里川江鳥怕飛。廷尉清卿行色冷，開元初載老臣稀。絳帷絲竹程門雪，再說今生事恐非。

記得初來拜後堂，桂花香裏綠衣郎。此時期望心何限，自覺韶華海共長。漸漸黃門雙鬢白，蕭蕭陸氏一莊荒。祇今送別酬恩意，剩有衰年淚數行。

鳳齡嫁某郎半年為其大妻所虐，雉經而亡。余悔恨無已，賦十六韻哭之

萬悔真何及，千牛挽不回。總緣吾負妝，轉使愛生災。遠把文姬贖，權為弄玉媒。私情阿姊問，密意舉家猜。花不嫌春老，根思傍舊栽。自慚黃髮短，未稱紫雲陪。妙選乘龍婿，偏招駑馬才。妒妻威似虎，魔母令如雷。鬢上環簪卸，房中膳飲裁。淒清同病蝶，嗬叱過重佁。鳥急籠應放，魚驚網莫開。終年芳訊斷，一夕惡聲來。弱燕空梁墮，孤芳猛雨催。早知投苦海，悔不嫁哀駘。返璧心猶在，憑棺念始灰。伯仁由我死，羞面見泉台。

題童二樹畫梅

童先生，居若耶。一隻小艇劃春綠，一枝仙筆畫梅花。畫成梅花不我貽，遠寄瑤華索我詩。我未見畫難詠畫，高山流水空相思。吾家難弟香亭至，口說先生真奇士。孤冷人同梅樹清，芬芳人得梅花氣。似此清才世寡雙，自然落筆生風霜。杜陵既是詩中聖，王冕合號梅花王。愧我孤山久未到，朝朝種梅被梅笑：如此千枝萬枝花，不請先生一寫照！

送雲坡觀察遷少司寇入都

一行丹詔下雲中，士女攀轅拜下風。知道朝廷需魏相，可堪東海去於公？看山走馬秋逾好，破格遷官眷最隆。內外祥刑都管領，總緣民命廑宸衷。

今春三月掃門時，得見煙霄海鶴姿。霜肅南衙朝折獄，尊開北海夜論詩。卿雲此日還朝寧，大雅何人更主持？頭白袁絲知己少，再來吳下倍相思。

去年九月十七日同蔗泉觀察賞菊有詩，今年重到此期而觀察已亡十日。撫今傷往，泣弔四章

又到黃花節，誰將白髮招？傷心追往事，同醉是今宵。窗影燈仍照，衫痕酒未消。如何凋玉樹，繐帳雨蕭蕭。

十五登科第，三朝舊世家。軍機參密勿，旌節擁長沙。早貴身原弱，多情壽自差。一場春夢短，風卷鏡中花。

歸隱秦淮好，關門種薜蘿。病猶勤拜起，貧不廢笙歌。僕喂花間飯，兒扶月下坡。今朝卷簾處，遺像對煙波。

山翁知己少，動輒舉君觴。正擬千場醉，俄驚一笛霜。無人同笑語，有壽益淒涼。爭免衰年淚，相思便數行。

山中行樂詞十二首

門外豈無事，山中只有書。一篇《小園賦》，半世好家居。楊柳風前榻，梅花雨後車。意行隨所適，不樂復何如。

怪石堆三品，新堤造六橋。草堪供鹿寨，萍足養魚苗。摘蕊求花大，開池便櫓搖。客來茶不設，甘露在芭蕉。

萬竹立門外，一家藏綠陰。欄杆三四曲，樓閣幾重深。雲影淡搖鏡，壁風時弄琴。喈喈窗外鳥，也學短長吟。

九十高堂壽，千燈上下張。環山生火樹，搖水動珠光。隔岸笙歌助，傾城士女狂。此時一杯酒，真個紫霞觴。

十二紅絲硯，輪流侍主人。分班常賜沐，著手便成春。作楷門生代，袪塵小僕頻。為他閑不得，連日召龍賓。

涉世無成見，隨吾杜德機。書多讎校懶，花密剪裁稀。卷袖常汙墨，迎賓忘著衣。公卿與寒士，來者便依依。

白鶴一聲語，青天半夜風。夢從秋後短，詩向枕邊工。隔夜硯常濕，曉窗燈尚紅。是誰來拭幾，知我讀書功。

九曲琉璃屋，玲瓏影莫分。湘簾千竹映，詩卷萬花熏。髤幾新襄樣，雲罍古篆文。不知陳榻上，留宿幾重雲。

何物供閑戲，圍棋亦偶然。買碑爭舊拓，染筆試新箋。《食品》何曾纂，《茶經》陸羽編。搜奇兼誌怪，俱是小遊仙。

客來無底事，開口便談花。解珮長干裏，吹簫阿子家。山深春不老，風好月難斜。幾個人間叟，如儂度歲華。

無兒家累少，稚女戴男冠。畫賞過時賣，琴閑借客彈。非禪心更達，勿藥體常安。靜裏尋忙事，巡簷數竹竿。

一望參天柳，都從手植生。樹猶先我老，心合比秋清。鄭重分陰惜，編排著作成。劉伶休荷鍤，門外即先塋。

晚登清涼山

上山訪僧僧寺鎖，孤亭荒荒紅日墮。萬家炊煙直復斜，幾行雁字右復左。長江半向樹梢出，石罅盡教落葉裹。怪他啼鳥盡驚飛，惟有白雲不讓我。

客來

深秋萬木凋，一花不著樹。客來道有香，主人不知處。

上渤海相公二十韻

不到艱難際，安知柱石功？黃流遷故道，赤子廑宸衷。隻手銀河挽，兼旬板築終。單車來水上，萬口活溝中。命向龍宮奪，春回黍穀窮。堤方歌《瓠子》，甲又起山東。半壁金湯重，三江鐵騎雄。帝教擒白賊，公自挽雕弓。渭野勞諸葛，彭城臥老熊。刀光千里雪，旗影半天虹。傳箭妖星落，鳴甄羽孽空。亂時須重典，雪後要春風。韜偃干戈畢，安排米粟豐。孳孳勤哺啜，漸漸轉疲癃。更把潘屯鑿，長看挽運通〈（開潘家屯引黃水運漕）〉。救時真魏相，活國賴姚崇。令子秋闈試，泥箋姓氏紅〈（九公子廣德新舉京兆）〉。總緣隆世德，默眷自蒼穹。暖律新陽轉，稱觴往事同。銘勳兼祝嘏，稽首指崆峒。

簡齋印（有序）

湖州淘井得銅印，鐫「簡齋」二字，陽文，深一米許。宋蒙泉明府以餘字偶同，遠寄相遺。按《宋史》，陳與義字簡齋，曾刺湖州，此印當是陳公故物。喜紀以詩。

（下缺）








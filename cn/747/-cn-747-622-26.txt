○对典乐羽判

乙典乐，掌羽干戚，不知屈伸俯仰。人或非之。云：所主者器，未达其文。

声以成文，乐可易俗，期於五者不乱，故使八音克谐。尔乙於何，典斯器也？爰执干戚，虽职列伶官；徒纪铿锵，则义同制氏。欲使齐其缀兆，节以屈伸，纵曰仲由兼人，不及锺仪守职。周旋罔坠，礼仪何愆？或者见非，诚为参不敏也；而辞且能顺，勿谓夔其穷欤。

许勃

勃，官秘书丞。


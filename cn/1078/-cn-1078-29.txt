续集卷一

<集部,别集类,明洪武至崇祯,东里集>

钦定四库全书

东里续集卷一　　　　　明　杨士奇　撰记

恩荣堂记

临江属邑三而淦为钜淦初隶吾吉与吉密比如东西家至今其人秀厚其俗好义而尚文与吉同吾四十年之前尝?舟西岸升金川驿而四望截乎玉笥诸峯之雄秀浩乎章江之大且深其间车马之轇轕南樯北棹之络绎则莫非驰骋乎荣利之为也顾近驿庐舍栉比壤地肥沃其人勤於稼穑耕者耘者收者饁者皆俛治所务不苟举目左右睨眎余间即而与之言亦皆充然有自得之意为之叹曰世所称务本之民非斯人欤今年兵部员外郎毛俊以其所厚郑宗鲁来见曰朝廷用有司之言嘉宗鲁出糓二千石助赈饥赐玺书旌为义民遣进士齎劳之今诣阙谢既竣事不可不进谒乡先生君子以快所慕余询其邑里曰淦金川驿之近也曰其土习人心吾得之矣与之为礼明日宗鲁介翰林侍读习嘉言求记其家之恩荣堂问堂所自曰玺书之初下也炳然如日华星采照耀乎堂中族姻乡?群聚瞻望於堂之外莫不举首加额忻怿感动以为郑氏非常之遇既建阁以庋玺书族姻乡?相与载酒崇殽於堂以为宗鲁庆且共名斯堂曰恩荣此宗鲁之愿记之也余曰於乎盛乎圣天子渊衷夙夜在民有能出力以效助恤必垂褒嘉盖奬一所以劝百广大之仁也宜记世之大官厚禄扬扬高车驷马而有不能出片言寸力以及民或反为民厉者宗鲁岂尝沾一命与升合之禄哉畎亩之间自食其力乃能仰体皇仁推已之余以济人之不足宜记族姻乡?之为宗鲁庆也盖秉彜好德之心所同有唱焉必有和焉此邦之义有不绳绳而继起者乎固自斯堂启之也亦宜记以俟习君又为余言郑故邑中九湖尚德之家宗鲁於周急振乏之施非一朝夕矣五子诸孙耕读外无他慕则本诸先徵诸後者皆可知矣因并及之

茨溪刘氏祠堂记

吉故多文献家文献多刘氏而不同所自出安福茨溪之刘出汉长沙定王之子安成思侯苍安成在今安福县西四十里故侯之汤沐邑侯子孙因家焉其邑尝改为市又为村以侯故皆名汤其地有溪名茨皆汉之旧也逮五季刘氏有曰五处士者乡号长者其子孙始盛而皆袭儒业宋校书郎粹乐清令廷珪新喻令廷直刑部郎中梦才漕魁应登建昌签判应凤元沔阳守闻皆发身科目别以学行发身及隐处不出者尤多而皆有贤称国朝繇学行发身及隐处者亦多而贤称不乏繇科目发身者今翰林侍讲球及其子庶吉士钺也余与侍讲同在舘阁数年间求余作茨溪刘氏祠堂记其言曰自先大考新斋府君始繇汤村徙邑忠孝里之葛洲先考文园府君即葛洲创作祠堂而成於球之叔及球兄弟祠祀四代其制度礼仪悉遵朱子所定而祠仍茨溪名者表所自也宗子琮主之求祠记琮之志也余惟古者国君下至命士皆有庙孔子教孝曰为之宗庙以鬼享之凡古君子营室必先宗庙自秦坏先王典礼而庙废汉世公卿或作祠於墓晋以後稍复庙制至唐公卿皆作家庙不作者有讥及五季庙复废宋庆历初诏文武之臣立家庙时作者甚鲜盖士大夫溺於习俗安於简陋朱子以庙非赐不得立遂定祠堂之制於是重水木源本之念者皆得伸其追远报本之诚矣然世遵用之者犹鲜盖非惇仁尚礼之君子不能也茨溪刘氏服诗书秉礼义数百年而代有闻人此祠堂所以作欤孝者六行之首也达之於事君於泽民皆自兹始将刘氏之贤有闻其可量乎吾於祠堂之作卜之矣凡世老释之宫有作率得名公钜人为之记述夸诩祠堂者知礼复古之为其系於人心世道非细故也其可无记故敬为之记祠经始於宣德二年十二月成於明年七月记作於正统三年十月云

勑书阁记

勑书阁者吉水曾希恭尊庋勑书之阁也希恭尝出糓二千石於官助赈饥岁县闻於朝遣行人齎勑劳之旌为义民且复其家此阁之所繇建也洪惟圣天子体天之心法天之道以覆育天下夙夜孳孳虑或有一物之失所者或遭岁饥抚循赈恤之使旁午道路於是四方之民咸知圣志所向争趋奉承发廪倾帑以助济给如已当然盖前此所未见者岂非上之仁有以感之乎夫仁义礼智之心不间乎贵贱上下皆均有之惟在上者躬行以率之耳传所谓未有上好仁而下不好义者也於是有司奏出谷济民者悉赐勑奬劳旌其义而复之而劝赏着于令甲然民之斯举也昉见於吉水胡有初再见於希恭而然後见诸四方益多何也吉水吉安属邑吉安故文献忠节之邦仁人君子诗书礼义流风余泽未已也矧曾之先德行文艺着之史册郡志班班可稽其薰炙渐陶固有本矣不然何以其感发兴起之独先於衆乎呜呼一仁道之行而上下交尽其心太平盛致也猗欤休哉勑下於正统二年九月廿四日阁成於是年十月某日既成希恭介给事中刘益请记岁月并系之诗云帝御下民敷仁如天察馁与寒弘图利安仰体帝仁时维良民岁歉弗给以助以粒助岂曰多厥心孔嘉吉有曾氏克允蹈之帝闻噫嘻曰予表之汝忱义民予嘉赉汝龙光昭回自天来下百千亿年伟曾之华推利树义福其有涯凡世厚藏曷不惟义义为福址请视曾氏

交翠轩记

江隂之东鄙介常熟无锡之间周氏世居焉周之居负江流而面群山顾山屹乎前虞山立乎左惠山峙乎右寔三吴胜处环居之近杂植松栢桧竹甚盛苍翠郁然凌云日而并秀傲氷雪而不移爽籁时发埃氛不侵四时一致也周氏之良者伯曰孟德仲曰孟敬有雅致喜与贤士大夫游中书舍人金文鼎过之为数日留大书所坐轩曰交翠盖赏其趣之可乐也孟德兄弟属县文学严士正求余记之士正之言曰江隂之俗朴厚简静有廉耻之尚无乖争之风故素称道院周氏邑旧族世务善仁力稼穑不营仕进而好义乐施恒恐後予闻士正言而叹曰邹孟氏有云贤者而後乐此周氏斯轩之乐何往不可致如其人牵於外诱屈志役虑惟日之不足虽有斯轩克有斯乐乎孟德兄弟所存所务度越常流其乐也固宜抑吾闻周氏丰於产甲乙其乡也如公私之需丛脞于前亦岂能漠焉忘情而自怡於中哉今幸逢圣明在御惇用先王义民之政自常赋外无纎芥徵歛之下及又简求廉厚者以寄抚字之任凡暴胥悍卒之迹皆收歛闭藏而闾右能推有余以振不足者往往被玺书褒谕且复其家孟德兄弟日遂闲逸用钦体圣朝仁民之心益充其施义之志其乐也未艾若夫务诗书明礼义以孝友慈睦之行施诸尊卑长少之间惇於家化於乡而一尘不滓其灵台丹府俯仰无怍天趣悠然其又乐之至也吾愿周氏贤昆季之皆进乎是也请书为记其不视为迂言否乎士正曰交翠其亦有取夫朱子赞濓溪先生之旨然则太极图通书之藴凡吾所谓至乐者岂必他求哉

萧氏林泉居记

吾邑之南五里所澄江之隂有萧氏其曰自愚者自少学老子法居黄茅冈之白鹤观善画龙吾童子时屡造其存诚之堂或戏弄其楮笔瞋目谓余不及早学为霖雨事乃欲翻道士墨渖惊起雷电耶而掀髯以笑自愚时年已七十为人磊落疏畅超然尘表也继识其侄以德恂恂谨愿善画天神古佛菩萨然亦老矣後识以德之子士信以写真游两京又识士信子于乔益精其父之艺尝至南京大夫士求之者衆尚书蹇公尤重之後十余年于乔弟于京来北京其艺加精於写貌酷似一时京师之写真者皆称其难自尚书学士以下率喜而求之日酬应不暇而於吾家临摹唐李杜宋欧阳司马周程邵张及胡澹庵诸君子皆精妙于京为人温靖恭逊不恃其能而益务进吾尤重之间出所得林泉居诗文求余为记盖得尚书胡公及翰林诸名公之作可为富矣非其艺有以动诸公而能得乎林泉萧氏之居也环所居弥望皆平旷膏腴壤宜耕稼竹树茂密石泉溜溜其南则天柱之峯特起而耸秀又南则三顾之山骈立如笔格又南则东绵阆川诸山如屏如帷连延衍迤其东则匡山雄伟弘博势钜而尊其北则贑江茫洋奔放帆樯泝洄络绎无已而白龙之洲金鱼之浦及官府城邑楼榭室屋如蜂房如鳞次皆阻江而望也又阻江而西望则武山嶻然峻厚而尤奇皆可眺可悦宜幽栖者之适而近居之西数百步则陈覇先之故垒其遗迹宛然想像当时英风伟烈不可复见徒见累累荒丘於榛荆莽苍中可为嘅叹然事远不足究姑即耳目所及者吾四五十年前尝经其地於是其旁近贵者有焉富者有焉而一转目之顷贵者固不可常恃富者亦多消落匮竭甚者其子孙澌尽其居第不为瓦砾之墟则或数数易主可胜嘅哉乃若萧氏者吾及见其五世愈传而愈衆又皆克绍高曾之业而愈精方取重於当世闻人未已也则知凡世之矜其富贵驰骋快意而不务德者未必可恃而静贞有常不变者可以持久也萧氏後之子孙尚益勉之乎是为记

正心堂记

右军都督府左都督李英士杰以正心名其退食之堂求余一言以自励余曰贤哉士杰之志也人之所以为君子所以承福庆皆本於此何也心者一身之主所主既正斯无往而不正亦无往而不吉矣心者四端七情之会也其体用之大存养之方古昔圣贤言之备矣亦士杰闻之於儒者熟矣无俟余言虽然士杰之志其固有在欤君子之仕其道之大者上焉事君下焉爱民君犹天也事君如事天而可以弗尽心乎哉一言必敬一事必敬表里始终一於敬然後可以为事君而必端乎所存者能之民者吾君之赤子而命我惠养安利之也爱民所以事君而可以弗尽心乎哉必使穷困者咸遂其生长幼各循其分有以自适而一毫侵渔淩暴之不及然後可以为爱民亦必端乎所存者能之士杰之志非在於此乎士杰事太宗皇帝累官至指挥同知事仁宗皇帝陞都指挥同知事上超陞今官遭逢三圣极人臣之贵又躬受西鄙一隅之寄是宜图所以事君爱民不能蹔忘於食息之顷也欤抑事君爱民皆始於事亲之孝而继其亲志又孝之大也吾闻李氏世家西夏胜国时其曾大父以下皆有禄位其父南哥洪武三年以西宁州内附历四十余年积官至都指挥同知忠事朝廷益久不懈其母王故贵臣之子智行卓然其夫尝朝京师所部及其亲戚有叛者欲脇之偕去毅然骂曰吾岂从尔为逆哉衆慑而止此皆焯焯在人耳目者士杰岂可一日而忘继也哉士杰果毅敏达尝屡擒叛寇又发斥大奸乃心恒在国家可以观其臣节矣然终者君子之所谨易曰有终吉书曰惟其终士杰之惓惓端乎所存亦必在於谨终者乎余与士杰同朝其有志乎善道也余何爱於一言故以是书于堂中资之朝夕览省云耳

西园雅集图记

中书舍人陈登思孝得闽人朱孟渊所作西园雅集图赠余西园者宋驸马都尉王诜晋卿延东坡诸名士燕游之所也当时李伯时写为图後之临写者或着色或用水墨不一法此图用水墨清韵洒洒可爱燕集岁月无所考西园亦莫究何在即图而观云林泉石翛然胜处也有磵源远且厚纡折奔放而下磵左右巨石连延峭拔有壁立其势数十丈如削有方整如屏立横磵石梁平广若砥濒磵地夷旷有古松五株桧一株崇者势淩云际斜者若倚盖皆苍翠蓊郁类含雾者而桧根迸露斜出类猛兽状林竹森然扶踈萧爽可数蕉一本生意畅茂儒衣冠十有四人僧道士各一人坐松下凭按伸纸握笔而书者东坡居士对竚而观者晋卿侧立居士之右张文潜傍坐而俛观者蔡天启别据按展卷画陶渊明归去来图者李伯时傍坐凭按而观者子由持蕉箑立子由之右黄鲁直立鲁直之右陈无已立伯时之後而按膝頫视者李端叔坐伯时之右就按而观者晁无咎面石壁而立濡笔欲书者米芾立米之後观书石者王仲至趺坐石屏下论无生之旨者僧圆通袖手并坐而听者刘巨济坐桧根摘阮道士陈碧虚持羽扇对坐俛听者秦少游也又有侍女二人云英春莺晋卿家妓也童子四人一袖手立一捧砚一持灵寿杖各随于後一对竈?茗其家僮也而古琴罍鼎尊勺茶具咸备尝见熊天慵题伯时西园图诗及黄文献公述古堂记皆与此合文献据郑天民之记郑记作於政和甲午其可徵无疑而余近见广平侯家有刘松年临伯时图位置颇不同无文潜端叔无已无咎四人器物亦小异然闻後来临伯时者如僧梵隆赵伯驹辈非一人洊更临写则必不能无异而於以见晋卿之好贤重文及诸君子之高风逸韵萧散不覊光华相映如衆星之聨聚如群玉之陈列与夫从容太平之盛致盖有旷数十世而不一见者其可为盛也已因参考而志诸图之颠

宁国府庙学重作记

孟子论行王政之要养与教焉耳为国家简贤能任斯寄者莫重於郡邑郡邑得人则民足衣食而循礼义不然则否故安民必在於得人稽古自汉而下郡邑得人以任斯寄纪诸史册代不数人可为难矣我国家以教养责守令视其绩之殿最而黜陟之为劝甚盛典也然犹有祗焉有忽焉盖贤否之不能齐也宁国古宛陵今畿内名郡山川清淑锺於人为德行文学之英才猷政事之良闺门之节操风俗之敦厚具於志闻於时斑斑可考见矣近数十年骄奢顽傲譁讦之风往往有作虽不过千百之十一亦岂其性之素然哉非长民者之失其职而施教之昩其方欤临川袁君旭发身进士始为江津县一志安民凡所设施郡悉举为诸县之法正统初元陞守宁国知其民之本善而叹其俗之下趋也於是修政令清弊蠧劝稼穑明教化郡以大治遂撤故一新庙学作大成殿六楹奉先圣以及四配十哲东西序各有十二楹以居从祀之贤前作戟门又前棂星门皆六楹凿泮池於棂星之南为三梁缭以周垣殿之後作明伦堂暨左右明诚育才兴贤进德四斋各六楹堂後建重屋六楹以庋制勑榜曰御书之楼作文昌阁六楹在棂星门之东若师生会馔之堂藏修之室暨凡库廪庖厨秩秩咸具乃复学故地三十亩於豪据在泮池外之东南营射圃作观德之亭於中环植松竹千余本经营之周密规模之弘伟可为盛矣材良工坚费不损公役不疲下盖上以义倡下以义从诚意孚合斯以其成之之易而为郡得人之效也昔者圣人作易顺性命之理立人之道曰仁与义仁义天之所赋於人者惟圣人者得其全圣人之心即天之心一以生物为德也自伏羲至於文武周公皆得位以行故当是时世道隆而民生遂非後世所及孔子不得位然圣人之心未尝忘斯世也盖曰不得行於今可行於後於是推明先圣之道立教垂范删诗定书赞周易作春秋启发性道建植纲常以开人心以兴化理後有明主必取法焉然後君臣以正父子以亲尊卑以序风化以兴二气以和万彚以以成孔子之功在万世所谓生民以来未之有者也冕服南面春秋之祀尊同社稷与天地相为悠久所以崇报也游於斯者进谒於庙则思先圣之道原於天不可忽退讲于学则思先圣之道当力诸已不可怠致力於已则仁义其要此诸生所宜惓惓也袁君字廷辅廉正而明果爱民而体道卓然贤守为南畿之最是役也经始於正统元年十月成於二年十一月记作於八年四月求记者学训导豫章万修龄云

旌义堂记

正统三年六月十日上遣行人卢懋齎玺书旌江西吉安府泰和县民萧襄为义民盖自上临御以来四方之人仰体皇仁出谷县官预备赈荒事日有闻於上悉赐玺书旌褒时士奇兼掌内制每私恠斯举权舆吾郡而未闻吾邑有一人继者盖历三岁始见於襄吾与襄同邑有连且尝作宾萧氏塾固知襄必能为义然犹恠其独缓也今年过乡里里耆老为余言襄之图效义久矣属时令丞阙簿摄令事襄具材作义廪言於县请以隶官又言愿出糓纳廪以备赈饥县吏需重赂乃行襄私窃叹曰以赂吏曷如及饥时襄以赈民乎不肯赂吏亦竟不行明年吉安府通判佘君来掌县事襄复言之佘君大喜即日遣其佐眎襄所作廪而内其糓凡千二百石遂闻於朝斯其所由缓也嗟乎水旱在古圣人之世不能无惟古圣人有备焉故其民不病今民比比能仰体皇仁为先事之备食禄者乃有不能或又夤缘以为己利彼独何心如佘君之明治体豫民患卓然其今之循良有司何可多得哉若萧氏之务义厥有自来非昉於襄也昔襄之大父思和甫父安正甫当元季寇乱所在靡宁思和甫父子挺然发帑倡义保障其一乡终乱不见兵祸至于今号其里曰桃源我国家靖宇内定法制简富民长万石区俾董徭赋思和甫与焉惟义之行上下赖之後安正甫继焉一循其父之义及襄偕弟应又继焉皆循大父父之义尤恪慎介然不一毫苟取其区之民有横恣不律者率略之弗校有艰窭不给者恒加恤之盖萧氏施义其乡昉於襄之大父父而至於襄益笃也玉音下逮龙光煇煌真无忝也矣岂若世之骤兴於一人偶见於一善而滥冒宠锡者之可同日语哉余既名襄所居堂曰旌义襄来北京属书之余惟其宜书者有三泰和之民以效义荷玺书旌表自襄始一也佘公之廉公明决二也遂并萧氏世德书之襄字德赞惇孝友而端厚谨静有仁人长者之风云

浮梁李氏祠堂记

浮梁之田西里李氏故文献家永乐中奉化县丞善谋作祠堂於正寝之左未就而没至其子安遂成父之志堂及岁时之祭李之先出唐卫公靖五世孙佑为饶州刺史自三原徙歙又五世至宋秘书少监玑其子亨正绍定壬辰进士授文林郎浮梁县丞有善政卒葬浮梁子昱因家田西昱咸淳乙丑进士缙云县尉其子久益咸淳甲戌进士笃孝行尝以母老闻於朝得浮梁主簿便养宋亡弃官不复仕缙绅表其墓曰节孝先生节孝之孙仲元处州儒学録与赵文敏公虞文靖公游皆有文字之托奉化之祖也奉化尝自序其谱言高祖至其考皆散粟以赈饥捐地以给葬盖李之先德敦於躬及於人者非一日之积也今祠堂所祀自文林下至奉化学行之相承衣冠之相续前辉而後映愈远而不替可为盛也矣礼营宫室先宗庙家造先祭器急所先也而後世士大夫率因陋就简朱子始定祠祀之礼然世之遵用者不数数见盖有识者所为喟然太息者也李氏文献数百年至奉化能颛颛於此非仁人孝子之心乎安又能遂其父之心於既没之後非卓然善继者乎诗曰孝子不匮永锡尔类李氏有焉於是安请记堂之成安永乐甲辰予读廷试卷时所奏进士今为监察御史堂成於安登第之岁记作於宣德五年十二月甲午云

郊游记

永乐癸卯二月之初时彦习礼光世约予公暇郊游十一日昩爽朝退各以暇告独时彦未有暇予三人并邀学夔恂如与俱既食草具以随五骑出平则门望天王寺白云观在城西南五六里将驰赴之是日天气清朗风埃不作西北诸峯奇秀毕露恂如曰何为舍此也於是习礼一骑独先而西四人从之金山玉泉五华诸峯骈立天际而霞彩映射如屏风叠峙金碧辉焕又濯濯如翠芙蕖使人心目俱驰而应接之不暇按辔行七八里乃折而南涉小磵稍东而弥望皆麦陇萌始数寸道傍居民咸莳蔬为业沟塍畦畛甚整比十数畦则置井及桔橰蔬不一品或秀或蘖生意皆津津驻马观之恂如马上论种莳法娓娓学夔习礼相与辩析习礼又善言南北土地所宜余与光世唯唯而已稍前度石桥入土城望白云观可一里土城者辽金故城也其遗址独西北一隅间存亦间有可登眺者然不及登径趋观中道衆皆已出唯两童子迎客入坐西轩汲井泉?茗观右旧有长春宫盖元以居丘处机真人而观则真人退休之居也当时塑像尚存其神爽清彻凝静简远翛然神仙人也像之下其遗骨葬焉行视长春故址甚闳壮而殿堂门庑兵後悉毁寻范德机所咏门前流水亦无复有但隐隐见一渠已湮为行路而旁近之民竞畚坏甓曳断础治耕其中亦莫之御矣因以感夫兴坏盛衰之理恒相因而世之务祈佛老以冀免於坏与衰者不可鉴於此乎还坐东轩静幽明爽俗迹所不至出所携具以饮两童子侍客益恭爵数行一童歌以佐酒歌词皆古道人遗世离俗之意客亦欣然以乐也习礼曰乐必有诗遂取陈伯玉白玉仙台古丹丘别望遥之句为韵各赋二诗酒罢出南行一里至天王寺寺宇亦弊有两僧出迎有台颇高在殿後遂携僧升台泛览都畿山川之胜其北崇山大岭緜亘重叠东环大海西挟大行其南百里则轩辕之旧都而俯视江淮如在阶戺之下者壮哉乎京师天之所启也又念东南数千里皆平旷沃壤使民悉得耕桑其间而无天时人事之虞上可以裨国计下可以纾远郡供馈之劳也衆四顾喜不已降而观於浮屠之址问僧此寺所剏始不能言也僧指其南废丘隆然而峙者曰此辽之萧太后粧台也问唐太宗悯忠阁故址指其南三里所而今漫灭为平芜之墟矣则相与叹曰辽主不能以礼率家而恣妇人之欲如此无足恠太宗以盖世英武而勤远略盖至此而悔心之萌恻隐之不能己也岂非仁明之主哉顾其遗迹已泯没後之人欲一见而不得岂不可为太息也哉僧闻客言其意亦若有感焉者再出嘉茗饮客送出门上马归夫北京据天下之最胜也自余至三阅岁矣未尝得斯须之暇以纵览国门之外间岁一再随衆出北门皆以公事廹促又隆冬盛寒风沙眯目数十步外无所见则与未尝至者何异也故仕守职而有得於一日之暇幸也暇而得驰意於游观又幸也游而得偕其同志於所可玩可感可乐无不有焉幸之尤也余三岁而始一得其尤幸者不可不记故归而悉记之白云观之诗十首咸附于後

赐老堂记

皇上既嗣天位改元洪熙覃霈恩泽以福宇内德音屡下徵贤举能振拔淹滞优老録旧在廷文武之臣逮事先朝均有叙进而吏科给事中吴兴凌晏如陞都给事中先是晏如之父彦能甫以应天府通判坐累谪均州十余年矣一日晏如奏事毕上从容顾问其父晏如頫伏叩首言臣不孝罪万万无所容臣父去乡四千里今年七十矣惟圣恩矜怜之上曰而父官京师朕故知之遂勑吏部驿召还既至入见赐冠带又赐勑而命以其子之官致仕还乡於是凌氏父子拜赐殿陛之下公卿大夫之在列者亲见其遭逢之盛既退相与嗟咨歆羡而求彦能甫之为人曰是何以得此哉士奇与晏如好又尝闻彦能甫之事於缙绅间则告之曰彦能甫儒者历任余三十年两为教谕吾江西其学者皆敬服之陞武冈知州调郑州皆得其民心朝廷用荐者言召进用之州父老群奏乞还之後用秩满入佐京尹民戴之如两州此上在春宫时所知也盖其持身爱民皆儒者也公卿大夫闻余言亦曰观於其子可以知其父今之荣遇夫岂偶然哉明日晏如谒余言家君将归而名其燕处之堂曰赐老愿为书其所自以示来者夫堂之名以昭恩也观上之所以施凌氏之所以受皆足以劝天下之为臣子者而岂徒然者哉士奇史官也於国家施恩于下宜书及彦能甫之能於官晏如之能於子皆可书也遂为之书

吾隐堂记

吾邑之西武姥山之下西堂之上有田可稼有园池可蔬可渔有竹树可?有山水可游又多诗书家有朋游往来可乐也余少时闻有锺先生者隐於其处先生乐乎内无事乎外足於身无求於人踪迹恒终岁不一至城邑予虽得其为人而未尝承顔接辞也而不作久矣去年先生之子启晦由南雄训导陞赵府伴读留京师间与语及先生启晦泫然流涕起曰不肖愿窃有请也惟先人之德之行子尝知之不肖惧夫久而遂泯没也用夙夜弗宁既请诸修譔梁君状其行学士解君铭其墓侍读学士王君传其平生之槩矣惟前尚书刘公所名先人吾隐之堂未有记也又曰堂故卑隘又更久就敝不肖图新之且加大矣刻尚书公所书吾隐二字於楣窃尝记先人之言曰世所贵学为士者谓其能察於理察於理可以施利於民也然欲备乎我者致力可成施利於民者非有位不行焉苟不得乎命不得其位乐其所备於我者足矣此先人之志也今不肖陟降斯堂则思先人之居处覩尚书公所书则思先人之训言未尝忘之愿子之为记之也夫士君子不志於民不可谓仁不安乎命不可谓义仁义修而君子之道立锺先生志之於前矣启晦又能图不泯於後可谓善继其志也夫登斯堂究惟斯训勉图充其德而成先人之志者凡启晦之子若孙皆当永识弗忘先生名与字吾与唐中书令绍京二十三世孙德行之懿三君子所论着备矣兹不复记惟记其志之所存者以示其後人

思贻堂记

思贻堂者家兄仲基先生所居之堂取记礼者之言而名之也以为身本乎亲能尊其亲必能敬其身而人之有不能焉者盖无思耳一出言一跬步能必有思思而必在其身之所本则必果於为善而不果於不善以是名堂而自励焉先生之志厚矣先生生十数岁遭时兵乱诸父老长亡没几尽先生虽??而能勉自树立以图不坠於坟墓则曰吾先人之所藏也奈何其迷忘乎披荒履险遍求而得焉岁时躬率子弟自总角以上悉诣谒拜曰庶几来者无复迷也诗书则曰吾先人所以植身而遗後者也奈何可去此而他务乎孜孜焉以修其身而诲饬其诸子诸子克勉承其志即欣欣然喜动乎中不然辄形於色忧曰其隳吾之先矣遇手泽文字必宝藏之曰吾先人之所爱也芜废田园必除治之曰吾先人之所有也会族人少者必恳恳为言先世德义文物之盛曰若等不念所以图继之可乎盖平居无一时一事其心不在致隆於祖考也吾杨氏以儒业雄乡邑数百年至先待制公以来声名愈益焯焯而自元季变故子孙零落散徙故庐瓦砾之墟过者兴叹微先生复起而振之乡闾晩出安知有杨氏杨氏之子孙亦安知其有高明祖父者哉於是先生有功於杨氏多矣然饮淡茹洁适乎中无慕乎外凡闾比族姻或有势力而行之弗臧者未尝一顾也有穷乏不振而能自守率与之相厚家食未尝一日忘国家涵育之赐恒与人言必依於忠孝其耿介笃实之行知者盖以为有先人之风焉夫见诸实履真践如此岂假於名以自励哉岂非欲其子若孙皆睹斯名而知励乎是不可以不书谨书之以示来者

晁氏百泉图记

百泉卫诗注在古卫州共城东南注于淇水盖今河南怀庆府太行之?实山水胜处郓城晁景范先生其先数世卒於仕皆葬百泉之上先生自元季兵乱不得诣展省国朝初平海内即诏天下兴学县令丞强起先生典教事又不得去然其心常惓惓乎百泉也既被召入教国子擢春坊司直辅导东宫任益重又不得去而其心之惓惓乎百泉犹前日也及春秋已八十上悯其老特命致仕归而其子适除孟县教官迎先生就禄养孟怀庆属邑望百泉可晨驾而夕至也先生於是忻然就道书不云乎民之所欲天必从之夫所欲而善又出乎至诚天固从之如先生是已想其展敬丘壠顾瞻松栢指示其子若孙告之先德使图继於永远盖非徒不忘乎体魄之藏而已晁之先自宋元文公至於今其间擅文学而振德义荣圭纽而光谱牒者代未尝乏也先生安得不以绍前而启後者为重乎又想夫先生临百泉而四望因遗迹以思古人如卫武公年九十以礼自防邵尧夫超然自得於天人之际许鲁斋明正之学非皆先生所愿乎然予观先生温厚坦亮安乎义命之正泊然不累於外物其学以圣贤为归事君必在所学於人恒奬善而掩恶其可谓笃实纯明之君子而无愧乎古之人者欤余与先生同寮十年其学者今大理寺丞孙时求善绘者为作百泉图属余记因并及先生平昔以示其後之人焉

永乐二十二年进士题名记

皇上嗣临大宝以来凡所以制治保邦一惟祖宗旧章是循是蹈若前之所未暇及者皆体祖宗之心而悉举之盖庶政毕修百度咸章天下之人涵泳鼓舞皇上大功大德同虞舜之重华恊帝武王之继志述事猗欤盛哉於是礼部尚书胡濙言国家策试进士必树碑太学永乐甲辰一科尚阙请如故事树碑翰林儒臣为记以垂永久制曰可濙奉宣圣旨臣士奇拜稽只受伏惟是岁三月朔太宗文皇帝临轩策士其又明日传胪赐邢寛等百五十人进士及第出身同出身未几车驾北征又未几文皇帝上宾国家洊有大事故树碑缓今仰承圣明修葺阙典士之获托名永久非幸遇哉盖士於学问穷日夜弊寒暑其志固望遭遇展其负挟施当时而闻後世也上之所以奬进期望於士者盖亦在此士既彚升则駸駸乎行道之地而甲辰至今十年预名於斯者皆受职享禄布列中外矣固有志存所学秉道德用仁义勉勉而不懈者乎譬之木焉愈升斯愈高矣亦有安於小得玩时月甘卑琐颓堕而不进者乎譬诸水焉愈流斯愈下矣其相去岂不远哉夫学同志也升同日也及其自树立乃高下相远高者固贤下者不思所以自振乎或百有一焉反道倍德舍所学以务所欲不思羞同升而玷科目哉儒先君子有言立志以明道希文自期待之两贤者皆出科目盖必若是而後可以副上之奬进期望而光华永久也是科臣忝预读卷既钦承为记又因以致儆励云

东里续集卷一








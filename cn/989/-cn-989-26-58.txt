苏颂　次韵柳郎中二咏

蒲条围坐雪添瓶，侧理糊窗炽炭明。

常对图书堆四壁，却思裘褐胜双旌。

道心生后安休息，事局间来怕践更。

睡足定应输杜守，穷愁何必学虞卿。

苏颂

苏颂　次韵柳郎中二咏

百幅敲冰密属连，寝甘谁复诮便便。

心间好隐忘言几，官冷宜铺坐客毡。

乌布任宽忘道韵，绛纱徒侈怯霜天。

休嗟抛掷缣绫贵，据榻犹胜枕杫眠。

苏颂


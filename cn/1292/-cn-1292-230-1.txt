◇　谏封傅商

孝成皇帝封亲舅五侯，天为赤黄昼昏，日中有黑气。今祖母从昆弟二人已侯。孔乡侯，皇后父；高武侯以三公封，尚有因缘。今无故欲复封商，坏乱制度，逆天人心，非傅氏之福也。臣闻师曰：「逆阳者厥极弱，逆阴者厥极凶短折，犯人者有乱亡之患，犯神者有疾夭之祸。」故周公著戒曰：「惟王不知艰难，唯耽乐是从，时亦罔有克寿。」故衰世之君夭折蚤没，此皆犯阴阳之害也，臣愿以身命当国咎。

（《汉书·郑崇传》）




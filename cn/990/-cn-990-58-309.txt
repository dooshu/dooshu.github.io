孙应时　万景楼三首用韵

皛皛三江水，岧岧百尺楼。

云山接南训，风景冠西州。

徙倚乾坤大，徘徊岁月流。

明朝怅回首，湖海一归舟。

孙应时

孙应时　万景楼三首用韵

德润连城璧，文工五凤楼。

不愁来蜀徼，政喜识荆州。

世久欺儒素，人当问品流。

平生郭有道。得共李公舟。

孙应时

孙应时　万景楼三首用韵

阮籍少青眼，元龙思卧楼。

与君非俗士，为我望神州。

明月不可问，长江空自流。

悠悠复何道，行止一虚舟。

孙应时


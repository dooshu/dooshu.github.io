睟：阳气袀睟清明，物咸重光，保厥昭阳。

初一：睟于内，清无秽。测曰：睟于内，清无秽也。

次二：冥驳冒睟，胹于中。测曰：冥驳冒睟，中自应也。

次三：目上于天，耳下于渊，恭。测曰：目上耳下，聪察极也。

次四：小人慕睟，失禄贞。测曰：小人慕睟，道不得也。

次五：睟于幽黄，元贞无方。测曰：睟于幽黄，正地则也。

次六：大睟承愆，易。测曰：大睟承愆，小人不克也。

次七：睟辰愆，君子补愆。测曰：睟辰愆，善补过也。

次八：睟恶无善。测曰：睟恶无善，终不可佐也。

上九：睟终永初，贞。测曰：睟终之贞，诚可嘉也。


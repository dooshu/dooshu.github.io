胡将军射双虎歌

歙城西，二虎排闼咥人，猎者不能捕。将军怒，马一出得之，啖予虎炙，醉为之歌。
将军世胄冠三秦，身经百战开风尘。
力排华岳今不用，挂剑韬戈勇且仁。
马头忽听河西哭，山君咆哮出山腹。
将军怒掣金仆姑，笑看白额如黄犊。
伏者为雌腾者雄，阴风猎猎青林中。
雕弧五石洞双腋，霹雳一响群山空。
须臾叱咤取虎炙，折柬还招长揖客。
匕首纵横似逐鹿，冰盘玉斝何狼籍。
胡将军，君不闻李广射石扬英声，孝侯殪虎成令名。
不若双擒破虎穴，天都赖尔为长城。
明朝振策攀黄岳，许我披榛放胆行。



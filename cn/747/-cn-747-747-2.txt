○劾卢周仁进羡馀状

天下一家，何非君土，所在方镇官库钱，皆陛下库缗钱也。卢周仁轻黩宸严，辄陈小利。务期容受，妄说异端。若言南方多有火灾，故外须防戎寇，恐成煨烬，请纳京师，则所进之馀，安可遂无。此卢周仁罔思大体，姑徇私诚，人财货以干荣，待清朝而何浅，贡之无艺，实紊彝章。伏见今年正月一日赦文，天下藩方四节献贺，三年内犹皆权停。周仁所进，颇玷皇化，何裨国用。臣伏恐万方从此相效，皆以羡馀为名。纵无羡馀，亦因缘刻克。生人受弊，起自周仁。深不称陛下临轩求太平意也。其卢周仁应须重责，以例长人者。所进钱伏请却还湖南道收贮，以备水旱留贷贫下户纳两税，交代相承，不得擅用。使九有获苏，一方知感，天下幸甚！


○善恶无馀论

《易》曰：“积善之家，必有馀庆；积不善之家，必有馀殃。”则其善恶之积，俱无馀也。不者，善人之子，不必皆恶，若庆必加於善人，殃必加於不善人，予恐庆殃之谬加也，力人而已。余固曰善恶庆殃，俱无馀也。馀庆劝人之善，馀殃诫人之恶，则善人之子，能不有恃庆怠於善者乎？恶人之子，能不有恣恶俟其殃者乎？末代之君，世禄之人，先见万乘之尊我，八音之娱我，五味之饱我，黄金白璧之富我，不知父兄得道而传之，己行不善而失之，乃至乎万乘为匹夫，世家为皂隶，乌谓馀庆之可恃乎？父善及子乎，子不善而父伐之，石昔是也；兄善及弟乎，弟不善而兄杀之，周公是也。父母与兄弟，不能令子弟之不善，又可以恃馀庆於天下乎？父恶殃子乎，父出之而尧贵之，虞舜是也；母恶殃子乎，母恶之而父好之，郑庄公是也；兄恶殃弟乎，兄伐之而齐立之，桓公是也。父母兄弟不能攻子弟之善，而况馀殃可累於天下乎？且善者天下好之，常道也，恶者天下恶之，亦常道也，岂有将好恶必先稽其所自哉？必不然矣。若以劝善惩恶为意，则当惩报复於身，犹虑其不信，况欲远惩於身后，而取人之信者乎？又不然矣，昔夫差信伍员，初善也，任宰，终恶也，初善霸天下，终恶灭全吴，前庆后殃者，皆身也；太甲放桐宫，初恶也，任伊尹，终善也，初恶受拘囚，终善复天下，前殃后庆，亦身也。吴之嗣可以前庆后殃，殷之嗣可以前殃后庆乎？予固谓殃庆皆复於身也，不复乎子孙也。然予敢谓善必庆而贵，恶必殃而贱也。所以贵者道贵也，所以贱者道贱也。道之贵乎，孔父素王也；道之贱乎，殷辛独夫也。馀庆馀殃，则吾不信之矣。


◇游後园赋

积芳兮选木，幽兰兮翠竹，上芜芜兮荫景，下田田兮被谷，左蕙畹兮弥望，右芝原兮写目，山霞起而削成，水积明以经复。於是敞风闺之蔼蔼，耸云馆之迢迢，周步檐以升降，对玉堂之氵穴寥，追夏德之方暮，望秋清之始飚，藉宴私而游衍，时寤语而逍遥。尔乃日栖榆柳，霞照夕阳，孤蝉已散，去鸟成行。惠气湛兮帷殿肃，清阴起兮池馆凉。陈象设兮以玉填，纷兰籍兮咀桂浆，仰微尘兮美无度，奉英轨兮式如璋。藉高文兮清谈，豫含毫兮握芳，则观海兮为富，乃游圣兮知方。（本集，又略见《艺文类聚》六十五。）


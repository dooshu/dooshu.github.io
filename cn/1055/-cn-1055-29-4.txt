【陇城县令赠太常博士吕君墓志铭〈庆历八年〉】

君讳士元，字佐尧，江宁人也。咸平二年举明经，为潭州醴陵尉，庐州司理参军，宁州彭原、广州四会县令，又为湖州司理、泗州录事参军，吉州太和、秦州陇城县令，以疾卒于官，享年六十有五。娶阎氏，生子四人：曰渊、曰溱、曰淙、曰淇。阎氏年七十三，后君十五年以卒。子淙，后其母三月卒。以庆历八年十二月二十日，以阎氏之丧合葬于扬州江都县东兴乡马坊村先茔之次。

君为人刚介有节，长于为政。醴陵、太和皆大邑，民喜斗讼，往往因事中吏以法，吏多不免。而君日与长吏争曲直，下为邑民伺候，终无毫发过失可得，而民卒爱思之。四会近海，俗杂蛮夷，君尤知其人之利害。事所经决，后有欲辄改更者，民必自言于廷曰：“此吕君所决，岂可动邪？”后人亦莫能改也。

君仕三十余年，以一县令之禄，衣食其族四十余口，虽薄而必均。夫人阎氏，尤能为勤俭。子渊、溱皆举进士，溱有贤材，以文学选中第一，今渊为秘书丞，溱著作郎、直集贤院。以溱官得封赠，赠君太常博士；母夫人封天长县太君。

呜呼！吕君官虽卑，惠于其民，足以为政；禄虽薄，周于其族，足以为仁；身虽不显，而有子以大其门，足以彰为善之效。君之皇祖讳裕，赠兵部尚书。皇考讳文膺，官至太子左赞善大夫。自宋兴百年间，吕姓之族五显于世，君之叔父刑部侍郎、集贤院学士文仲实为先朝名臣，而今君有贤子，又将显吕氏之族于后。于其葬也，是宜铭以志。其铭曰：

善无不报，报不必同。或在其后，或及其躬。积久发迟，逾远弥昌。如其不信，考此铭章。


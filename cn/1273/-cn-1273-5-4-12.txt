东山寿忠社缘起


按：此文写于一八九九年夏，据丘逢甲诗文手稿第六册校录。时丘逢甲在潮汕兴学育才。光绪己亥年五月初二日（一八九九年六月九日）是民族英雄文天祥六百六十三周年诞辰，丘逢甲邀约好友夏同龢等在潮阳东山大忠祠举行祝典，将所为诗文编为《寿忠集》；东山书院学生“思赓续其绪”，倡立纪念文天祥民间文学团体，取名“寿忠社”，请丘撰文，叙述缘起。

光绪己亥夏五月二日，予已约同人为先贤庐陵文公祝生日于东山之大忠祠，都所为诗文名之曰《寿忠集》。于是书院诸生思赓续其绪，引而勿替，岁岁祝之，遂邀同志之士为寿忠社，醵赀存息以为历岁之用，甚感诣也。门下郑生复乞予为文，以序其所以寿公之意。予谓诸生苟由寿公之意而推之，则当知为圣贤之徒、忠义之士，其寿为至永。凡人本寿皆百二十岁，然往往不能至；上者至百岁，中者八九十，下者六七十，即称为寿人，其生时子孙制彩、亲宾称觞以祝之。然苟无德业功烈，则虽富贵煊赫，当时震人耳目，而身死之后，寂然无称，与草木卒无异，况其为蹈凡循庸、声尘阒寂，虽生之日犹死之年者乎？故虽有孝子慈孙，追远不忘，春秋家祭之外，为亡于礼者之礼，如南中之俗所谓冥寿者，然固不可以常且久。惟圣贤之徒、忠义之士，力任斯道之重而不辞，躬拯天下之危而不顾，当其有生之年，艰虞困辱，百折罔恤，而侪伍庸俗、酣豢富贵之人，或且非笑之、訾毁之，以为人生几何，是亦徒自苦耳。然其道积久而弥光，其名易世而弥盛，千秋万岁之后，其足迹所至，犹令人凭吊而兴起，相与社而稷之、尸而祝之，则天有日月、地有山川之日，谓皆其寿日可也，虽日日寿之可也，不必定以生日称寿也。而后世私淑之徒，方且不忘其生日而寿之，以寄其景仰无已之思。若文公之至东山，则亦极世所谓艰虞困辱之日矣，亦安知数百年之后，乃有于此山祠之者，数百年之后更有于此祠寿之者乎？此足见圣贤之可为，而忠义之感人者深也！诸生苟知此意，以求所为自寿其身与名者，则斯社也，即与公寿永永无极可也；社中之人，皆与公寿同永永无极可也。此则愿有志之士相与勉之，而不可为侪伍庸俗、酣豢富贵人语之者也。掌教东山书院东宁丘逢甲叙。






张伯端　性地颂

佛性非同异，千灯共一光。

增之宁解溢，减著且无伤。

取舍皆为过，焚漂总不妨。

见闻知觉法，无一可猜量。

张伯端

张伯端　性地颂

如来妙体遍河沙，万象森罗无障遮。

会得圆通真法眼，始知三界是吾家。

张伯端

张伯端　性地颂

视之不可见其形，及至呼之又却应。

莫道此声如谷响，若还无谷有何声。

张伯端

张伯端　性地颂

一物含闻见觉知，盖诸尘境显其机。

灵常一物尚非有，四者凭何作所依。

张伯端

张伯端　性地颂

不移一步到西天，端坐诸方在目前。

项后有光犹是幻，云生足下未为仙。

张伯端

张伯端　性地颂

求生本自无生，畏灭何曾暂灭。

眼见不如耳见，口说争如鼻说。

张伯端


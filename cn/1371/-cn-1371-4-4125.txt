幽居遣懹

大患元因有此身，正须枵腹对空囷。



扶持接客宁嗟老？

质贷迎医未厌贫。



碓下罕遗鸡啄粒，席间不扫鼠行尘。



时时笑顾儿曹说：纵有烟霄莫问津。

幽居遣懹

斜阳孤影叹伶仃，横按乌藤坐草亭。



闲久更知贫有味，病多那责药无灵。



农书甚欲从师授，忍字常须作座铭。



更喜友生能饷酒，欣然一醉倒长瓶。



幽居遣懹

习气深知要扫除，时时褊忿独何欤？



呼童不应自生火，待饭未来还读书。



世态讵堪闲处看？

俗人自与我曹疏。



作诗未必能传後，要是幽懹得小摅。


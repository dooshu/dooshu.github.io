○赐契丹衙官静柝军副大使可突干书

自从松漠郡王殂殁，已遣使吊祭。卿蕃部大臣，众情所望，事生送死，惟义与忠，并敦旧好，以副深委。近得捍藩使薛泰表云：突厥杀儿到大雒扬言，万众欲抄两蕃。左手有急，右手不助，既在一身，得其自勉力捍。时须觉察，审防奸诈。自从默啜破败，残贼困穷，非时远来，冒死邀利。以卿智勇，制彼狂愚，拉朽摧枯，不足为喻。深思此便，以效忠功，动静与宋庆礼等筹度，勿失事理。


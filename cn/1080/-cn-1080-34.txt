●大明會典卷之三十四

課程三

鹽法三

鹽法通例

凡歲辦額鹽。洪武初、定兩淮歲辦鹽數、每引四百斤。官給工本米一石。兩浙如之。後分一引為二引、而以四百斤者為大引、二百斤者為小引、名曰改辦小引鹽

○二年、定山東、北平、河間、靈州、廣東、海北、歲辦鹽課、每引四百斤。河東歲辦鹽課、每引二百斤

○二十三年、定兩淮兩浙各灶戶、每丁歲辦小引鹽一十六引。每引重二百斤。共歲額七十萬五千一百八十引。復鹽工丁半之。其餘工丁四升

○二十六年定、凡天下辦鹽去處、每歲鹽課、各有定額。年終、各該運司、並鹽課提舉司、將周歲辦過鹽課、出給印信通關、具本入遞奏繳。戶部委官於內府戶科領出、立案附卷作數。及查照繳到通關內。該辦鹽課、比對原額有虧、照數追理

○正統五年、令兩淮、兩浙、長蘆運司、每歲額辦鹽課、以十分為率、八分給與守支客商。二分另為收積在官、候邊方急缺糧儲召中。以所積見鹽、人到即支、謂之存積。其八分、年終挨次給守支客商、謂之常股。凡中常股價輕。存積價重

○弘治二年、令各處歲報鹽課冊內、務開寫某運司提舉司、每歲額辦鹽課存積常股數目。該本色鹽若干。或布米等折貨若干。某場鹽課歲辦若干。辦完若干。每項各立行款、開寫官攢某人總催某人。辦過鹽課、或布、或米、或貨、收入某字號倉囤。某年月日完足。出給某字號通關送繳。查算無差。各款後空立前件。長蘆、山東、河東運司、於次年三月終。兩淮、兩浙運司、於次年四月終。福建、廣東、雲南、四川運司提舉司、於次年六月終。差吏親齎奏繳。仍造青冊二本。一本送戶科註銷。一本送本部查考。若有過期、並數目不清、及虛出捏造者、查究問罪

○正德十三年、令各運司提舉司、但係海濱灶戶應辦額鹽、及應納囚鹽、俱收本色給商。不許折收價銀、派及各商買補。違者、聽巡鹽御史等官、嚴加究治

凡工本鹽鈔。洪武十七年、定兩淮兩浙鹽工本鈔、每引二貫五百文。河間、廣東、海北、山東、福建、四川、每引俱二貫

○二十八年、令兩淮兩浙鹽運司煎鹽工本、照各場額辦鹽數關鈔。遣監生管運給散

○宣德五年、罷差監生於兩淮兩浙給散煎鹽工本鈔。每歲照山東例、於官庫內關給

凡餘鹽。景泰元年、令灶丁餘鹽、每引給米。淮鹽八斗。浙鹽六斗。長蘆鹽四斗

○正德五年、令上中場分、灶戶所煎鹽斤。除彀本場正課外。多餘之數、許缺鹽場分灶戶、自相貿易

○嘉靖元年議准、各運司以後有私餘引鹽、俱令本處召商、納價、解部

○三年奏准、以後各灶丁、除辦納正課外。餘積之數、聽賣有引商人、照例納銀解部。赴各批驗所掣割

○十五年議准、今後商人到場、若餘鹽缺煎、時難收買。許陳告查實。止將正鹽秤掣、不必抑勒取盈。如勤灶餘鹽積多、聽巡鹽御史區處。或召有本商人收買、隨同正引秤掣

○二十一年題准、今後開中引鹽、只許正鹽掣摯。其額外餘鹽、盡行革去

○又題准、虜寇侵擾、太倉銀積少支多。各運司餘鹽、照舊納銀解部。以濟邊儲。其兩淮價銀、自本年為始、量為輕減。每二百斤、淮南、定價五錢五分。淮北、四錢。山東兩浙長蘆、各照原定舊價收納

凡開中。洪武二十六年定、凡客商興販鹽貨、各照行鹽地方發賣。不許變亂。合用引目、各運司申報戶部、委官關領。本部將來文立案。委官於內府印造。候畢日、將造完引目呈堂。關領回部。督匠編號用印完備、明立文案、給付差來官收領回還。取領狀入卷備照。其各處有司、凡有軍民客商中賣官鹽、賣畢、隨即將退引赴住買官司依例繳納。有司類解各運司。運司按季通類解部。本部塗抹不用。凡遇開中鹽糧、務要量其彼處米價貴賤、及道路遠近險易、明白定奪則例。立案具奏。出榜給發各司府州、並淮浙等運司張掛。召商中納

○二十八年、定開中納米則例、出榜召商、於缺糧倉分上納。仍先編置勘合、並底簿、發各該布政司、並都司衛分、及收糧衙門收掌。如遇客商納糧完、填寫所納糧、並該支引鹽數目。付客商齎赴各該運司、及鹽課提舉司、照數支鹽。其底簿、發各運司及鹽課提舉司收掌。候中鹽客商納米完。齎執勘合到、比對硃墨字號相同。照數行場支鹽

○又令以鹽糧勘合並鹽引印、及鹽引銅板、收貯

內府戶科編號木記、收貯戶部。遇該召商開中、本部奏請印刷編定。給發各商

○永樂十七年、令各處客商、原中不拘資次鹽引、遇到即支

○又令中鹽客商、齎倉鈔赴運司。運司查原來印信、比對明白。即與派場支鹽

○正統二年、令兩淮運司、永樂年間客商該支引鹽、以十分為率。支與淮鹽四分。其六分、兌與山東運司支給。不願兌者、聽令守支

○又令各該中鹽衛分、造冊一本、具客商名數、徑繳戶部。其鹽運司仍將該司額辦鹽數申報。每年終、支過引鹽、及客商姓名、另具總數、徑申本部註銷

○三年奏准、召商納馬中鹽。每上等馬一匹、一百二十引。中等馬一匹、一百引

○令客商中納、官鹽支給不敷者。兩淮運司、雲南鹽課提舉司、於河東、陜西、福建、廣東、各運司提舉司兌支。河間、長蘆、及河東、陜西運司、於廣東海北鹽課司兌支

○又令各邊召商中納鹽糧淮浙兼中。如以十分為率、淮鹽八分。浙鹽二分。或淮鹽七分。浙鹽三分。淮鹽止米麥二色。浙鹽雜糧皆准

○又令各運司給客商引目、每引納中夾紙一張。至關領之時、類解戶部倒引

○又令四川陜西雲南中鹽客商、免納引紙

○五年、令年遠客商、中鹽未支者、每引給資本鈔三十錠。願守支者、聽○八年奏准、永樂洪熙宣德年間客商、原中淮浙長蘆運司引鹽、願兌支河東山東福建運司者。每一引、支與二引。不願者、聽其守支

○九年、令客商中鹽、不許過三千引。其所納糧、限半年內完足。不完者、扣日截出勘合

○十年、令客商年久不得支鹽、願兌支者。如係原中地方、准量各場遠近、三七關支。非原中地方、一引兌與二引者、量地遠近、中半關支

○十四年、令中鹽客商、先將倉鈔齎赴戶部、送禮部鑄印局辨驗。前去運司支鹽

○景泰元年、令各處該上鹽糧倉分、置立內外字號底簿二扇。用半印勘合。內號一扇、本倉收。外號一扇、申送運司。候各商齎倉鈔前來、比對印信硃墨字號相同。仍查原投印信勘合、並印信流通文簿俱同。每於十二月派場支給。造冊繳部查照。免商人赴部辨印

○又令各商中到存積官鹽、人到即支。其常股鹽、每年依期將見在商人、挨次量高低場分派搭、封驗引目、赴場關支。備將商名貫址、勘合字號、米鹽數目、搭派場分。造冊繳部。年終、仍將放過商名鹽數類總造冊、送部查照

○又令收糧衙門、類填勘合、每道客商不得過二十名。年終、通將商人糧斛鹽數、並倉鈔勘合、造冊送部查考

○二年、令各商報中鹽數、遷延一年之上、不報完者。即於常股鹽內派撥、挨次關支

○四年、令各運司提舉司客商引目、支鹽出場、該場即為截角。仍具商名引數、申繳總司收照

○成化四年、令遼東各倉鹽引、許商人運米近倉之家囤放。告報管糧官親驗是實、取寄主鄰佑人等結狀、方許進倉。隨即督同官攢監收作數。年終、巡撫官照例隔別委官查盤。若有虧弊、將經收人員、通問均陪。完日許填給勘合、繳部行場支鹽。不必折罰

○十六年、令永樂、宣德、正統年間客商所中引鹽、全未支者、各造冊送部。於原籍有司關給資本鈔。每引三十錠。景泰元年以後、未支引鹽、願關資本鈔者、聽。願守支兌換者、兩淮、兌福建山東。兩浙、兌廣東。俱每引加半引不願者、聽照舊守支

○十八年、令各處開中鹽糧、戶部行南京戶部編造勘合底簿之後、仍行各運司等衙門、查取客商姓名、並原奉某號勘合於某年月日奉某例該支鹽若干、開報該部查考其該衙門關領引目之日、備開勘合字號客商姓名、比對相同、依數領給。其客商領過耳目鹽斤、各運司提舉司、務開支過某年項下若干事故者開除、候年終通類、分豁舊管收除實在數目造冊一羕三本。一本送南京戶部查對。一本送戶部。一本送本處巡鹽御史、並風憲官處。若有一應奸弊、聽該部參究

○十九年奏准、正統十四年以前客商中鹽未支者。淮鹽、每引給資本鈔三十錠。兩浙、廣東、四川、雲南、每引二十五錠。河東、長蘆、福建、山東、每引二十錠。其景泰元年以後、願關資本鈔者。及今告代支故商引鹽者。亦照此例

○又令客商支鹽、皆以上下場分、三七分派常股存積正收正支。如違、商人治罪。鹽貨入官。官吏坐以枉法贓罪

○又令各運司、派撥商人下場單帖及引目、俱送該管分司驗實、印封倒文、轉發該場封收在官。聽令守支畢。將引截角。照鹽出場

○又令運司、於客商齎到勘合、連底簿、俱送巡鹽御史處比對相同、掛號明白、方與派場。其運司關引之時、該部亦要查數明白、如法印封、給與領回。運司辨驗引真數足、另封收貯。逐起給散。若商人不到者、聽令再領。不許混同收放、新舊那移、及縱容通同盜賣

○又令各鹽運司提舉司、徵解商人引紙、每一百張、收銀三錢。委官運南京戶部、轉發應天府官庫。凡遇本部缺紙、先期會計、行令該府拘集鋪行、收買送用。積有餘銀、准折官軍俸糧

○弘治元年、令上納引鹽客商、病故無子。父母見在、兄弟同居同爨、不係別籍異財。妻能守志、不願適人。孫非乞養過繼者。保勘明白。俱淮代支。妻若改嫁、仍追還官。其伯叔妾姪。並在室出嫁之女。及遠族異爨之人。不許代支

○又令支鹽客商、每鹽一引、勸借米一斗。或麥一斗五升。其無鹽自買補者、免勸借。

○二年、令各鹽場該支客商。如有見鹽者。運司具查、同引目手本、付客商、齎至巡鹽御史處告投。比對數目相同、親筆責限分司官支給。如過期不與支給者、問罪

○三年奏准、凡客商未支引鹽、不分存沒已未到官、但過三十五年者、俱不准告關。其流通底簿、並勘合文簿、盡行銷繳

○十六年、令已故商人遺下引鹽、父母祖孫、同居兄弟、俱准兌支。免其具奏。止於巡鹽御史告行運司、查勘支給

○正德三年議准、遼東二十五衛鹽場、額設軍餘、煎辦本衛官軍食鹽、離衛窵遠難以運送。自後免運給軍。令加倍煎辦。每年、共鹽七百七十一萬二千八百六十斤。該三萬八千五百六十四引。每引定價銀二錢。召商糴買糧料、以備官軍月糧支用

○五年議准、鹽課不許於腹裏地方中賣。亦不許奏開殘鹽。以遂商人奸計。待各邊奏有缺乏。戶部開送各邊、報中本色糧草。不許折納銀兩

○十年、令南京戶部印編鹽糧勘合、置立底簿二扇。內號一扇送本部、外號一扇、發運司、各收掌。商人在邊納領勘合、類繳本部、比號銷註。又每年置流通文簿一扇、計紙一百張、印鈐發運司、挨次附寫商人鹽數、以憑年終叫派。各開前件。派鹽下場、記派訖二字。支鹽出場、記支訖二字。隔年不支者、改派別商。本部仍每年坐委員外郎主事一員專管鹽法簿籍。計量鹽課高下。追理通關完欠考究各邊虛實。斟酌開。中多寡。比對勘合。查革奸弊

○十六年、令將鹽商貫址年貌事由、到司到場出場秤掣日期、並經過住買地方、銷繳限期、刊板各留空處、如各府縣路引之式。隨處填註、以杜退引影射之弊

○嘉靖五年議准、以後各邊開中引鹽、都遵照舊例。不許徑自奏討、及專乞淮鹽

○六年議准、以後開中兩浙鹽課價銀、每引以六錢為例。不許任意增添。兩浙、長蘆、仍量搭配

○八年議准、今後各邊開中淮浙等引鹽。俱要查照舊例、召商上納本色糧料草束。不許折納銀兩。其商人自出財力、開耕邊地、上納引鹽者聽○又議准、遼東各衛鹽場、煎辦官軍食鹽。果有額外餘鹽。盡行查出。召商收買、易穀上倉、以備賑濟支用

○十四年題准、以後開中引鹽、給與戶部印信文簿一扇。行令管糧郎中。無郎中處所、行巡撫都御史收掌。如遇商人報中、驗其實在糧銀若干、方與准行。隨將本商年貌籍貫、並納完糧草數目、明白登簿、給與勘合實收。一併照簿填寫。事完、將簿印封送部。轉發巡鹽御史、收候查驗。若有詐冒、嚴加根究。干礙內外人員、一併參提、從重治罪。本部仍每年正月、將派過各運司引鹽數目、類行各該衙門。先將在庫私鹽(貝氐)贖等銀、照例每引三釐頂解南京戶部造引領回。候商人投到勘合、即與給引派支。所納紙價貯庫、以備來年解造

○又題准、兩淮鹽斤、每包五百五十斤。內二百八十五斤、連包索、為正引。原定六錢。近減作五錢。二百六十五斤為餘鹽。淮南、原定八錢。今減作六錢五分。淮北、原定六錢。今減作五錢。兩浙、每正鹽一引、連包索二百五十斤、原定四錢。近減作三錢五分。餘鹽通融二百斤為一引。嘉興批驗所、銀五錢。杭州批驗所、四錢五分。紹興批驗所、四錢。溫州批驗所、二錢。長蘆、山東、每包四百三十斤。內二百零五斤為正引。長蘆、定價二錢。山東、一錢五分。二百二十五斤連包索為餘鹽。長蘆南掣鹽所、銀三錢。北掣鹽所、三錢五分。山東、三錢八分。今減作三錢一分。以上正鹽俱照舊。淮浙上納本色糧草。長蘆山東折納價銀。遇有願納本色者、聽。餘鹽不必開邊。照舊運司納銀解部。轉發各邊糴買客兵糧草。其甘肅險遠、止開淮浙二鹽。淮鹽、再減價五分。每引銀四錢五分。浙鹽、再減價五分。每引銀三錢。其餘各邊、如開淮鹽、搭長蘆、不必更搭山東。開浙鹽、搭山東、不必更搭長蘆。以便掣支。正餘鹽斤數外、各商不許夾帶。違者、依時價追入官問罪

○二十三年題准、今後各邊額鹽。並加添歲用不敷存積鹽。俱於先一年秋月開中。以便乘時糴買糧草

○二十七年題准、自二十八年為始、開中引鹽、無論常股存積、不分淮浙山東長蘆、俱照原定價則、止令上納本色糧草。仍須申嚴法令、不許勢豪占中、經紀包攬。並禁革額外勸借、官攢常例、使商人獲利樂從○二十九年題准、河東引目舊板、行鹽地方之下、當增入南陽汝州字羕。及歸德與潞安二州、近改為府、一體改正。另行鑄造

○四十年題准、自今以後、每正鹽一引之外、許帶餘鹽一引。正鹽在各邊報中、上納糧草。餘鹽在各運司、查照題定則例、徵銀解部。永為遵守

○隆慶二年題准、南京工部、各查照鑄造銅版完日、送南京戶科收貯、刷印引目。通行各該鹽運司提舉司、分為四起限期。兩淮限三月中兩浙、限四月中。長蘆限五月中。河東、福建、廣東、陜西、四川、雲南、各為一起、限八月終。各依期差人赴南京戶部關領引目

○萬曆六年題准、南京戶部、自萬曆二年以後鹽引勘合、以二千引為一道。照數刷完。轉發各邊收掌。如遇商人納完糧草、即行填給

鹽引式 【洪武初定】

南京戶部、見為鹽法事。照到奏准各項事例、除欽遵外。本部合行開坐半印勘合引目、付客商收執、照鹽前去發賣施行。須至引者

一兩淮運司、凡遇客商販賣鹽貨、每引、二百斤為一引。給付半印引目。每引納官本米收入倉。隨即給引支鹽

一各場灶丁人等、除正額鹽外、將煎到餘鹽夾帶出場、及私煎貨賣者、絞。百夫長知情故縱、或通同貨賣者、同罪。兩鄰知私煎鹽貨不首告者、杖一百充軍

一凡守禦官吏巡檢司巡獲私鹽、俱發有司歸問。犯人絞。有軍器者、斬。鹽貨車船頭匹沒官。引領牙人、及窩藏寄放者、杖一百、發煙瘴地面充軍。挑擔馱載者、杖一百、充軍。有能自首者、免罪。常人捉獲者、賞銀一十兩。仍須追究是何場分灶戶所賣鹽貨、依律處斷。鹽運司拏獲私鹽、隨發有司追斷。不許擅問。有司通同作弊脫放、與犯人同罪

一起運官鹽、每引四百斤、帶耗鹽一十斤、為二袋。客鹽、每引二百斤為一袋。經過批驗所、依數掣摯秤盤。但有夾帶私鹽、隨發有司追斷。客商貨賣官鹽、自揚子江至湖南襄鄧、俱係經過官司、辨驗鹽引。如無批驗掣摯印記者、笞五十。押回盤驗

一凡諸色軍民、權豪勢要人等、乘坐無引私鹽船隻、不服盤驗者、杖一百、軍民俱發煙瘴地面充軍。有官者、依上斷罪罷職一將官運鹽貨偷取、或將沙土插和抵換者、計贓比常盜加一等。如係客商鹽貨、以常盜論。客商將買到官鹽、插和沙土貨賣者、杖八十

一凡客商興販鹽貨、不許鹽引相離。違者以私鹽追斷。如賣鹽畢、五日之內、不行繳納退引者、杖六十。將舊引影射鹽貨、同私鹽論罪。偽造鹽引者、處斬

一起運官鹽、並場戶往來搬運上倉、將帶軍器者、並行處斬

一諸人買私鹽食用者、減犯私鹽人罪一等。因而販賣者、處絞

一凡各處鹽運司、運載官鹽。許用官船轉運。如灶戶鹽丁、卻用別船裝載。即同私鹽科斷

凡掣割。正統三年、令灶戶起運官鹽。運司給批、總填數目、用印鈐蓋。定限給付執照。各處批驗所、巡檢司、照數掣摯盤驗。送納畢、在京於戶部、布外於本衙門送繳。批發運司查銷

○景泰元年、令起運兩京官鹽、並客商發賣引鹽、南京於龍江批驗所掣摯、俱赴江東門。北京於張家灣批驗所掣摯、俱赴崇文門。開報兩京戶部。各委官看驗、批放入城。各門不許混放

○成化七年、令山東郯城縣、每歲委官秤掣清洛場商鹽

○九年、令兩淮運司、凡盤獲一應私鹽、並沒官掣割等項商鹽、俱運至儀真批驗所。並本所掣割餘鹽。通至二萬引以上開報。差官變賣給邊

○十一年、令長蘆運司、凡收額沒餘鹽、積至一千斤以上、申報戶部變賣

○十九年、令儀真淮安批驗所運鹽客商、不拘官軍民、俱依法掣割。其割沒餘鹽、除放支南京各衙門食鹽外。巡鹽御史按季督同運司掌印監掣等官、變賣時價、類解戶部

○弘治二年、令各處秤掣引鹽、止許批驗所官。若本所無官、方委運司官。有司不許干預

○正德二年、令四川萬縣等處抽掣鹽銀、自本年為始、每年會算類解戶部。仍將一年收過銀數、造冊送部查考

○五年、令以後商人支鹽出場、必待秤掣之後、量地遠近、定與水程。引隨所在官司賣過即繳。不許過違一年之上

○九年奏准、各運司遇割沒餘鹽、巡鹽御史、督同運司、從公估賣。或聽本商納價。年終類解太倉銀庫、以濟邊用

○十四年、令各運司今後割沒餘鹽、不拘多寡、俱令本商照依時估、納銀中賣。量加火耗、以資解人路費。若本商乘機夾帶、賄通官吏、不行盡數掣割者、船鹽沒官、官吏坐以枉法贓罪、照例問遣○嘉靖二年議准、以後兩淮運司、割沒私餘鹽斤。淮南、每引價一兩。淮北、每引價八錢。俱存留變賣銀兩解部、接濟邊儲

○四年、令各運司掣割私餘等項鹽價、但積至一十萬兩、即便類解。年終將解過次數、申報戶部查考。不許那移侵欺

○十五年、令山東長蘆二運司、召商報中先年割沒入官引鹽。及中支未盡殘鹽。定價有差

○二十一年題准、今後割沒餘鹽、許令變價解部、不拘本商別商、遇有見在鹽價、即與中納。如有勢豪占中者、聽巡按御史參奏重治

○四十五年題准、該掣鹽引、每引五百五十斤外、附帶餘鹽二十二斤。淮南、定價一錢一分。淮北、九分。以補原割沒本銀無扣之數。此外若多餘鹽、照舊一分一斤割沒

○又議准、長蘆山東二運司、商人報中引鹽正餘外、有一包多重二十斤、納銀一錢。百斤以上、依舊問徒、沒鹽入官。若於一包正數外夾帶重百餘斤、積至二十包而重二千斤者、照例發遣。其有包數更多、積算至二千斤者、止照常例割沒問徒

○隆慶二年議准、商人割沒鹽斤、免其重罰。積算至五百五十斤、令照近日擬定引價納銀。及該鹽關引起(□氐)賑濟挑河等銀、就將運司收買官引、給與一道、以便照鹽發賣。若有分外多綑大包者、每斤罰銀三分。所收銀兩、與同餘鹽銀、一併解部

○六年題准、南京石灰山關、每年差事簡御史一員、專管掣驗。一年定以四掣。每仲月、巡鹽御史委官稽船封引、督批驗所催船登冊、務限季月末旬、赴關聽掣

○萬曆四年題准、長蘆割沒鹽、商人完納不前、每沒四十斤、定銀一錢。令本商自行上納

○又題准、兩淮巡鹽、及南道御史、以後每季掣鹽、以孟月二十日開價分賣。仲月二十日封引。季月二十日到關、如期驗放。若奸商觀望、故違前期者、不准續賣。及到關違時者、亦不准放

○九年題准、南京戶部添委王事一員。每遇石灰山關鹽商到日、與鹽政道御史齊詣公所、眼同掣驗。如御史不到、主事不得行事。主事不到、御史不得開關。其主事以四季為滿、另委更替

凡鹽禁。洪武二十七年、令公侯伯、及文武四品以上官、不得令家人奴僕行商中鹽、侵奪民利

○宣德五年、令往來內官內使官軍人等、夾帶私鹽者、許應捕官軍人等盤拏

○九年、令各處運司、並鹽課司、但有客商夾帶私鹽者、原支引鹽、俱沒入官

○十年、令各處總兵鎮守。及沿河捕盜錦衣衛官。監察御史。浙江等布政司、直隸府州縣、各巡按監察御史。及按察司官。俱設法緝捕私鹽。如巡檢司捉獲私鹽者、准作事蹟。若雖獲盜而不獲私鹽者、不准陞用。其各處軍官縱令家人興販者、家人問罪、正犯發本衛充軍。若所管旗軍餘丁興販者、該管官旗、一體坐罪

○正統元年、令處有首獲私鹽者、鹽入官、以鈔照時值給賞

○三年、令販賣私鹽軍民人等、有能捕獲百斤以上、至二千斤以上為止。每鹽一斤、賞鈔一貫。其近海近場窮軍貧民、有以肩挑易米者、不必具奏。徑自問結

○景泰元年、令各運司提舉司、及所屬鹽課司、原有山場灘蕩、供採柴薪者、不許諸人侵占

○三年奏准、淮浙山東長蘆運司、收到客商退引、按季類解。福建、河東、陜西運司、並四川、雲南、廣東、靈州、小鹽池等鹽課提舉司、年終類解。俱開客商某、於某年月日支出官鹽若干、發賣某行鹽地方。及某月日繳到。及已繳若干。未繳若干。其有沉匿在庫通同庫役人等、轉賣影射私鹽者、照私鹽榜例問罪

○四年奏准、凡詐冒代支引鹽者、發邊衛充軍

○七年奏准、凡勢豪軍民人等、聚眾興販私鹽者、徑解兵部、發鐵嶺衛充軍。其巡捕巡司官兵人等、受財故縱、及令軍兵用強護送者、罪亦如之

○成化二年、令軍民人等、有駕使遮洋大船、擺列軍器、興販私鹽者、邊衛充軍

○三年奏准、凡越境夾帶興販官私鹽、至二千斤以上者、不拘軍民舍餘、俱充軍。舍餘係腹裏者、發邊衛。係邊衛者、發鐵嶺衛。其經過官司、及四鄰里老、俱照例問罪

○四年、令內外官員之家、不許占中鹽引。其報中客商、引數不許過多、並轉賣與人、及聽人包攬。如違、在內從戶部並戶科參奏。在外從巡撫巡按等官究治

○奏准、馬快糧船夾帶私鹽二千斤以上者、民、發附近衛、軍舍餘丁、發邊衛、原係邊海衛者、發遼東鐵嶺衛、各充軍

○五年奏准、販賣私鹽、但係駕使多櫓快船、擺列軍器、及聚至五隻以上者、不能見獲、許根訪的確坐址姓名、告官挨拏。追取船隻軍器入官。俱照三年例問發

○七年、令兩淮鄉村灶戶、所在有司、連家小發遣各場煎辦。不許冒名代替、及賣放逃回

○十三年、令沿河軍衛有司、應該巡捕官兵。止許緝捕本處地方私煎私販、及窩藏寄囤者。不許拘留馬快運糧船隻、擾軍誤事。其運糧並馬快回船、照舊於臨清儀真二處、委官搜檢。不許仍前乘機偷搶盤纏食米等項。違者拏問

○奏准、內外官員、凡坐馬快船隻、如有夾帶私鹽、不分有無知情、俱照例問罪。各糧船夾帶私鹽、該管指揮千戶等官問罪、減半給俸

○十七年奏准、西安府人民、不許興販靈州鹽課

○十八年、令巡捕官員、興販私鹽至二千斤以上、發邊衛充軍

○十九年、令客商典當引目與人、名為夥支。或典賣有勢之人、名為賣支。及以假引賣與商人、冒頂真引、並以舊引轉賃與人、影射私鹽者。俱問罪。引目鹽貨入官

○又令客商偽造印引、詭名貨賣者、梟首示眾。久住鹽場、撥置害人者、遞發原籍當差

○又令客商派定場分、守支完、即打引出場。若無見鹽者、止許於本場買補。若將已完鹽課、捏作未完遺留空引、侵盜影射私鹽者、鹽貨價錢並入官。官吏縱容、以枉法論

○二十一年奏准、各運司提舉司鹽課、但有奏討、許戶部並科道官糾舉治罪

○弘治元年、令各處軍衛捨餘興販私鹽、該管官通同縱容者、問罪。革去見任

○二年、令兩淮運司、於各鹽場、每總催一名、出通關一紙。編立內外號簿。用印鈐蓋。責付分司發各場。如遇總催名下、並該管鹽課納完、分司官查算歸併倉口、別無虧欠、方照名填繳。仍委官覆盤。不許指倉指囤、通同捏作虧折。如違、該場分司總司官吏、總催、委官、俱發邊遠充軍。戶部該司、仍立該年鹽課文卷一宗。已完未完、按季照刷。戶科立上下半年註銷添銷之法、查考各運司提舉司、以每歲辦完鹽課實數、年終造冊奏繳。即差吏赴戶科註銷

○又令各商給領引目、自出司到場之日為始、中多者、不過一十五年。中少者、不過十年。俱依期支盡、起離本場。若故意遷延、過違年限、倚住害人者、依律問罪。仍照占中賣窩事例發落。未盡鹽引沒官。其勢豪灶戶發賣私鹽、及勒掯該支客商者、私賣之數、盡追入官該支之數、立限給商。仍各治以重罪

○又奏准各處商人、齎倉鈔赴運司告投派場關支、該場不許阻滯。違者治罪

○八年奏准、客商軍捨人等、敢有貨賣私鹽、及於親王之國收買私鹽、買求跟隨軍捨人等夾帶、及軍捨人等私自買者、保人並牙保、依律例發落。鹽入官。干礙本府輔導官員、一體參問。若各該地方官員、縱容越過者、聽戶部參究連坐

○令兩浙運司灶戶、若事故例當新僉者、止許府縣查補。照例納銀。滷丁事故、方許運司勾充。俱各明立簿籍查考。其場官催目人等、敢有將銀課改作鹽課、灶戶捏作滷丁、一概朦朧勾擾者、俱問以枉法贓罪

○十三年奏准、客商收買餘鹽、買求掣摯、至二千斤以上者、照私鹽例發遣。經過官司縱放、及地方火甲裡老知而不舉、各治以罪。巡捕官員乘機興販、至二千斤以上、亦照前例問發。其豪強鹽徒、聚眾撐駕大船、張掛旗號、擅用兵仗響器者、巡捕巡鹽官兵、尋訪擒捕。若拒敵殺傷人命者、俱梟首示眾。各處鹽場無藉之徒、號稱長布衫、趕船虎、光棍、好漢等項名色。把持官府、詐害客商、犯該徒罪以上、及再犯杖罪以下、俱發邊衛充軍。凡偽造鹽引印信、賄囑運司吏書人等、將已故並遠年商人名籍、中鹽來歷、填寫在引、轉賣誆騙財物。為首者、依律處斬外。其為從、並經紀牙行、店戶、運司吏書、一應知情人等、但計贓滿貫者、不拘曾否支鹽出場、俱發邊衛充軍

○令各王府、不許奏討食鹽。其織造官、有奏討引鹽、越境貨賣者、聽戶部並戶科論奏治罪

○又令逃灶窩隱豪民之家、三箇月不出。豪民發充灶丁。灶戶問罪。鄰佑不舉、所司占吝不發、一體治罪

○十四年議准、今後商人關支引鹽、務照舊例、每引二百斤。掣出斤重有餘、即將商人依律問罪發遣○令兩淮行鹽地方有司、凡遇商人運到引鹽、即拘告報數目。賣畢、追收退引。按季繳送運司。聽巡鹽御史年終通查具奏。如有不繳、至五千引之上者、該府州縣官、聽本部參奏問罪

○十六年奏准、織造疋、再不許奏討鹽價。違者、許該部該科論奏

○令兩淮運司、今後各場鹽課、先要辨驗灶丁日逐納鹽。若有泥土、不許收受。係官吏總催插和抵數那補、開發附近衛分充軍。分管官不行用心辨驗者、事發一體治罪

○十七年議准、鹽場先將該年正課納完。剩有鹽斤、方許各商買補。正課未完、就將鹽斤先買裝出者、灶商一體治罪、額辦鹽課、除年例供應各項食鹽關支外、其餘要如法收積。聽候各邊商人關支。但有勢豪之家、仍前奏討買補、侵奪商利、阻壞鹽法者。奏詞立案。仍聽戶部及科道官論奏。治以重罪

○十八年詔、各該巡鹽巡按御史、從實查理內外勢要奏討奏買各項鹽斤。未支掣者、俱各住支還官。今後行鹽各照地方。不許越境販賣

○正德二年、令四川雲南鹽井、遇有商人支鹽、過期不與支者、提該管官吏人等問罪。若灶戶勒掯該商、將餘鹽貨賣、事發即同私鹽、盡數入官。犯人依律究治。總催枷號一箇月發落

○三年、令都察院出榜曉諭、長蘆直抵儀真各該巡鹽分巡官、嚴督官攢、禁革奸弊。清查額課。果有侵欺那借虧折等弊、照數追陪。有私販並夾帶者、追沒入官。官民船隻經過者、管洪管閘官員、隨路盤驗。交通故縱者、一體治罪

○五年、令江西湖廣三司掌印官、同各守巡等官、巡捕私鹽。每月結報巡鹽御史

○奏准、商人支鹽出場、不許堆積日久。坐待高價。三月以上不行發賣者、商人牙行店戶問罪。半年以上者、鹽引沒官

○議准、廣東沿海軍民蛋戶、賴私煎鹽斤為生。許令盡數報官、於附近場分、減半納課、以補無徵之數。鹽課提舉司、給與批文執照。有不報官、貨賣私鹽者、充軍

○又令以後商人領引出司、自到場之日為始、有見鹽者、一百引以下、俱限一箇月。一百引以上、至五百引、俱限兩箇月。六百引以上、至一千引、俱限三箇月。一千引以上、至五千引、俱限四箇月。五千引以上、至一萬引、俱限六箇月。若無見鹽、有例許客商備本買補、及灶戶名下追支者、俱照前引數限期、五千引以下、通再寬限一箇月。五千引以上、再寬限兩箇月。俱令出場。若違限者、查治。自出場為始、俱各照依原定水程、運至各批驗所、候掣過發運、定撥賣鹽處所。俱照舊定水程。不許違限。至各處住賣、三百引以下、俱限兩箇月。三百引以上、至一千引、俱限三箇月。一千引以上、至三千引、俱限四箇月。三千引以上、至五千引、俱限五箇月。五千引以上、至七千引、俱限六箇月。八千引以上、至一萬引、俱限十箇月。中間有路途不便者、限外一月不繳、免究

○十一年奏准、進貢馬快船隻、不許在長蘆收買私鹽興販

○十二年議准、一應商人、並勢要人等、俱不許違例奏討風雨消折等項殘鹽。阻壞鹽法。有誤邊儲

○奏准、福建起解軍器、及各進貢、雇到民船、夾帶私鹽至二千斤以上者、比照馬快船附撘客貨私物事例。俱發口外為民。或邊遠充軍

○令長蘆等運司、各照每歲額鹽若干、除戶口織造、並各項奏討若干外、見在若干、務於本司遞年季報循環簿內、開報本部。遇有邊警、照數開中。盡數乃止。以後敢有通同任情、更改以次年分、營求上等鹽場、及透派下年、紊亂成法者。經該官吏、俱問擬枉法贓罪。商人從重問擬。鹽貨住支。引目入官

○十六年詔、巡鹽御史、並各運司官、查訪鹽糧勘合內、坐到已支未掣、並未派未支鹽課。但係商人投託勢要、詭名占中、賣窩買窩。及河東運司鹽課、例該宣府中納、被勢要奏討、賣窩別處中、並奏開殘鹽減價報中者。悉照大明律裁革入官。不許放掣派支

○嘉靖元年、令總鎮等官、不許縱容下人倚勢販鹽、侵奪民利、阻壞軍餉

○四年、令商人原中靈州大小池鹽課、照原該行鹽地方發賣。不許攙越境界。山西、河南、陜西、各府州縣衛所、將河東行鹽地方、翻刊大字告示、張掛曉諭。但遇客商將官鹽越境貨賣。及奸人興販本地自煎私鹽。查照律例、從重問發

○五年議准、開中各運司引鹽、不許透派以誤緊急邊餉。如有奸商人等、故違律例。不待守臣會奏、戶部議開、仍前夤緣報中者。許科道糾劾。本部參送法司。治以變亂成法重罪

○六年、令巡鹽巡江御史、督令各該巡鹽巡捕官司、將濱海濱江鹽徒、挨拏盡絕、仍根究官鹽不通、私鹽盛行之弊。應自處者、徑自處置。事體重大者、具奏定奪。若鹽徒勢重、原設巡鹽巡捕人役不敷、巡撫巡江都御史酌量緩急、調兵擒捕。毋令滋蔓

○又令在外各衛、及守禦千戶所、巡獲私鹽。俱即時連人贓、衛則關堂、所則解送附近州縣、收問。贓物變賣價銀、類解運司轉解戶部。敢有違限半年之上、不即關衛、及送有司者。不拘有無入已、即照巡獲私鹽不解官者律、坐罪。有能告首、就將所獲私鹽贓物充賞

○議准、今後巡鹽御史、委官掣割餘鹽、不必務足先年積銀百萬餘兩之數。其商人赴場支鹽、比照原引、量買勤灶餘鹽。打包過所秤掣。敢有務為貪得、打包至不可秤掣者、查照私鹽事例、連正額引鹽、俱令沒官。干礙勢要、聽御史指實參奏治罪

○奏准、各運司節年開剩殘鹽、風雨消折、有名無實。奸商投託勢要奏討、減價中支、任場買補、不候挨單者。聽該科參出、徑送法司枷號示眾

○八年、令商人買鹽添包、各於本場收買勤灶納剩官鹽。不許別場買補。違者、商人問以私販私煎徒罪。若至二千斤以上者、引例充軍。鹽貨入官

○十年奏准、長蘆運司、差人解納供用庫、內官監、光祿寺等鹽斤、不許無藉歇家、兜攬裝運權勢店內、抽包盜賣

○十八年題准、張家灣客商運到鹽斤、聽其從便堆卸。不許權豪勢要之家、及牙行人等、邀截停勒。如違、聽巡按御史拏問重治

○又題准、今後緝事衙門旗校、敢有遠出數百裡外。生事擾害、阻壞鹽法者。聽巡鹽御史參奏治罪

○二十一年議准、開中引鹽、如有權豪勢要之人、投書囑託。及積年無藉之徒、占窩賣窩等項作弊者。各該官員、即便拏問治罪。應參奏者、徑自參奏。其巡撫都御史、管糧郎中、聽受囑託、及徇私作弊者。悉聽各該巡按御史參究

○二十六年題准、長蘆運司、運進年例鹽斤到京。不許軍民勢豪人等、開店囤住。及歇家抽取店錢、指稱打點。其供用庫等衙門、止照原派數目、速為收受。不許刁難勒掯。違者、監收科道、巡鹽巡城御史參拏。東廠毋容緝事人役、嚇詐解官灶丁。違者、許戶科訪實糾奏

○又題准、河東運司報中鹽課、除邊儲八萬兩外。但有贏餘、俱解布政司。通融處補拖欠祿糧。

宗室不得陳乞自行撈掣、阻壞鹽法

○二十七年題准、山西巡鹽御史、遇鹽花生結、務要儘力撈辦、如法苫蓋。以後放支之時、如千引中、銷折不及百引者、將該年攢典問罪。待生鹽年分、責令撈捕。其百引以上者、俱於經收官攢、及看秤斗名下、照例追陪。不許撈補

○二十九年題准、該司將行鹽地方府分、備查各屬州縣裡分、歲用食鹽若干。明白開申巡鹽衙門、照數批行運司、將一應掣過官鹽、挨次鬮撥。填給水程。行令各商、前往行鹽地方發賣。仍選殷實人戶、充當鋪行。照依時估交易。若有商人過違限期不到者、許所在官司照例問罪。仍置循環簿印發。按季將賣過退引鹽數、申繳倒換。敢有仍前興販私鹽者、照例問罪發遣○隆慶元年題准、官吏食鹽、各衙自行差人、公給腳價、赴場關支。即委運司首領官催儹起發至小直沽批驗所、另委府官、會同秤掣。如有夾帶、與商人一體割沒問罪。至二千斤以上者、照例發遣○議准、御馬尚膳二監、取啖馬涼鹽。及魚蛤等鹽。令該管人役、於見賣商鹽買用。不許下場易買。敢有仍前指稱者、聽所在官司拏究。勢眾者、鄰近州縣約會擒捕。其各處進貢進鮮糧運、並沿河射利之家、窩藏夾帶者。許各巡捕官兵、設法搜邏。依律重治。事干權豪聽巡鹽御史參究

○又題准、商人有囤積引目影射者、清查盡數入官。犯者從重究治。中納商人領引、方許親自下場。當官驗引、照數買鹽。如無見鹽、官立文書、銀交灶戶、依時算值、嚴限交完。即將引目截角。不許多買。沒官引目、即行燒燬。不許告買以滋多弊。其奸商通同催秤、以貨物舉放貧灶私債准折虧害者、嚴行禁革。場官通同總催、科索常例、擾害灶戶者。即時拏究問黜

○又議准、福山狼山二港、為鹽徒往來門戶。責成總兵官、督令把總等官、用心防禦。有任其縱橫出沒者、一併參究

○又議准、行北直隸、山東、河南、各州縣地方、嚴禁私煎貨賣。如地本鹹滷、不生五穀、責令依額納鹽。發官商領賣。給與印信小票。令其肩挑背貨賣。不許攙越別境

○又題准、御馬監歲用啖馬涼鹽、移文本監知會。毋得差人下場收買夾帶。長蘆運司查照來文內鹽引、每年先期處辦。候差人支領○六年題准、行各省鹽法道、專管驗引稽撥事宜、一切囤積夾帶私賣之弊、嚴行禁治

○萬曆十年題准、各省直凡遇商人運到引鹽。掌印官驗令原編牙鋪、照依時值貨賣。不許仍前分派裡甲、大戶、馬頭、鄉長、致害小民。其緝獲私鹽、秤驗上廒。開報運司、撥商支掣。如有消折、量減斤數。毋致鋪戶陪累

○又題准、江南鹽徒、越境興販。行令應天浙江巡撫、並操江都御史。於各該參遊守把等官、俱給與批劄、不妨原務、兼捕鹽盜。各照信地巡緝。不許畏縮推諉

○十二年議准、湖廣荊州府屬人民、買食川鹽。及潛住歸夷地方、興販私鹽。嚴行禁革。不許仍前販賣起稅

凡優處鹽丁。洪武二十七年、令優免鹽丁雜泛差役

○又令兩浙兩淮灶戶、有犯笞杖斷決、徒流遷徙、雜犯死罪者。止杖一百。仍發煎鹽。其事故灶丁、勘實、以附近有田糧丁力、相應人戶撥補

○宣德二年、令各處灶戶、免雜泛差役

○十年、令灶戶犯該徒罪、有力者、准納米贖罪

○正統二年、令各處灶丁有犯、俱免納米及調場。笞杖者的決、雜犯死罪、與徒流罪者、除歲辦額鹽外。令每日煎鹽三斤。死罪、准工五年。流罪、准工四年。徒五等、各照年限、計日煎鹽贖罪

○又令兩淮兩浙貧難灶丁、除原額鹽課、照舊收納。其有餘鹽者、不許私賣。俱收貯本場。運司造冊發附近州縣。每一小引官給米麥二斗

○四年、令兩淮貧難灶丁、戶下該徵稅糧、於本州縣存收、免令遠運

○六年、令兩淮兩浙勸借支鹽客商米麥、收積該場。賑給貧難灶丁。其該支引鹽、仍挨次放支

○十二年奏准、河東運司鹽丁、除正役裡甲、該辦糧草外。其餘柴夫弓兵皂隸、一應雜泛差役、丁少者、俱蠲免。丁多者、亦量減除

○十六年奏准、灶丁逃亡事故者、運司官公用有司僉補。其灶丁拖欠鹽課、並鹽價者、運司並分司官催徵。拖欠稅糧者、府縣官催徵。各不相干預○弘治二年、令各處鹽場總催灶丁、有犯三年五年徒罪、並加役等項。每日令煎鹽三斤。通計若干、折作引鹽。每一小引、追銀二錢類總解京

○又令各處灶戶、犯徒罪以上、審有力、並干礙鹽法囚犯、杖徒以上、該納米贖罪者。俱發所在倉場、照罪上納米穀。及入官船隻頭畜貨物、亦變賣價銀、送發該場。以備凶年賑濟貧灶

○又令灶戶除全課二十丁三十丁以上、通戶優免。若殷實灶戶、止當灶丁數名。亦止照見當丁數貼灶。此外多餘丁田、俱發有司官差其餘該課鹽丁、亦照原議丁田津貼。免其差徭夫馬。若奸民詭寄田糧。及豪強灶戶、全家影占差徭者。就將多餘丁田、照數收補逃故灶丁。詭寄不多者。依律問罪。田糧改正

○七年奏准、灶戶死絕充軍者、即以本場新增出幼空閒人丁撥補。如無、方許於附近民戶僉補

○十六年奏准、淮揚二府各場灶丁、有欠稅糧者、止許催促。不許拘拏監追。犯罪者、行運司提問。亦不許徑自拘擾。戶內該解軍役、另僉相應人丁管解。不許將見辦鹽課灶丁、一概僉解

○議准、巡鹽御史每三年一次、查審各場灶丁。其正丁、就將餘丁幫貼。不拘戶籍同異。務使均平

○十八年議准、辦納鹽課灶丁、一丁至三丁者、每丁免田七十畝。四丁至六丁者、每丁免田六十畝。七丁至十丁者、每丁免田五十畝。十一丁至十五丁者、每丁免田四十畝。十六丁至十九丁者、每丁免田三十畝。二三十丁者、全戶優免。中間該免之外、若有多餘田畝、方許派差。如有將田准丁辦鹽者、一體照數除免。其有丁無田者、不許他人將田請寄戶下、影射差役。違者問罪。照例充灶

○正德元年奏准、各該巡鹽御史、清查灶丁原給灘蕩。見在者、給與領業。逃亡者、給增出空丁、或投充人役、預補原課

○六年議准、以後灶戶犯罪在撫按衙門覺發者、除人命強盜重情外。其餘一應輕罪、俱行巡鹽御史問罪。不許動輒勾擾。附近州縣人民、如藏匿灶丁、侵占草場。運司行文提問、而有司坐視者。有罪人犯、聽巡鹽御史查提問擬。州縣官吏、一體參究

○八年奏准、兩淮鹽場水災渰死灶丁、遺下鹽課、暫准分豁。候有復業出幼人丁頂補。渰消在倉鹽課、照例免陪。遇有商人該支之數。查照年分、均勻撘配。免納賑濟銀米。許其自買勤灶餘鹽補數。被患灶丁賑濟、量給器具、起蓋灶房

○十一年議准、長蘆運司灶戶、照依有司上中下戶則例、編審造冊。除上中戶丁多力壯者、量將二二丁幫貼辦鹽。此外多餘人力、照舊編當別項差役。下戶者、止令營辦鹽課。一切夫役、民快、邊餉、馬價、軍器等雜差、俱與優免

○又令長蘆運司、每五年一次、選委能幹佐貳官一員、親詣有場分州縣。會同各掌印官、將概場人戶、照依均徭則例、逐一編審。丁力相應者為上戶。獨當總催一名。次者、兩戶朋當一名。貧下者、聽其著灶

○十五年、令各府州縣囚徒、情罪深重者。不論遠近、俱發本省鹽場缺人鍋下、照依年分煎鹽。抵辦逃亡灶丁課額

○嘉靖元年、令長蘆海灘附近灶民、修濬灘地、攤曬鹽畝者。每年以十分為率、止取三分、補納逃亡額數。如遇風雨不結年分、即為減免

○九年、令運司將一應無礙官錢、及上司本司贓罰等項。悉糴米收貯、以備鹽丁賑濟

○十一年、令山東永利等場、有堪以耕種地。許各灶丁開墾。收取花利。備辦鹽課

○又令兩淮巡鹽御史、嚴督分司官、招撫逃移灶丁

○十三年題准、今後有司、但有灶戶告理歸民。務要查冊審實、申呈撫按詳允。不許擅自更張

○十五年詔、各處鹽場、有因雨水損壞倉廒、消化鹽課、曾經撫按官奏報勘實者。並免追陪

○十八年、令查通泰淮三分司所屬鹽場、掣過餘鹽銀五萬兩、賑濟被災場分灶丁。極貧無妻者、每丁給銀三兩、使自娶。死亡者、召募僉補。若有人民犯私鹽徒罪以上者、補充灶丁。諸項差課、暫為寬貸

○二十四年議准、優免灶丁、除原額大小外、止以實徵小丁納銀之數為主。如六錢至七錢者、照舊三丁折算原額一大丁。免田一百畝。四錢至五錢者、四丁折算原額一大丁。二錢至三錢者、五丁折算原額一大丁。其餘一錢、必朋足一兩八錢之數、方准算原額一大丁。俱免田一百畝。各縣編僉之時、先行各場、備查原額大丁鹽銀若干。見在實徵小丁若干。某戶見有幾丁。每丁實辦銀若干。本戶有田若干。應免若干。仍吊黃灶二冊、查對明白、照數優免。此外多餘田地、照例與民一體科差。仍止出銀津貼、不許力差煩擾

○二十七年議准、兩浙運司石(□偃)場新漲沙地、除通洩鹽水、並原係辦鹽採薪地畝、照舊起科、分撥除豁外。其上中二則、實該陞科田五萬一百六十三畝三分二毫。俱自二十六年為始。每畝科糧五升五合。折銀三分。共該銀一千五百四兩八錢九分九釐六絲。內係軍民匠戶得業者、行餘姚縣隨糧帶徵。係灶戶得業者、行該場隨課帶徵。通解運司貯庫。遇有灶戶逃移復業、及年時荒歉、量支賑恤

○隆慶元年題准、清查灶丁影射。行督撫、及行各鎮軍衛衙門。以後選充軍人、務要互相保結。果係空閒民丁、方許投充。若係灶戶、即行追回所給軍裝、押還該場問罪。若朦朧保結者、一體連坐。運司官員、亦要設法招徠。加意安撫。使其守土樂業

凡差官清理。永樂十三年、差御史給事中內官各一員、於各處閘支鹽課

○十四年、差監察御史一員、巡視河間運司私鹽

○宣德十年、差監察御史一員、於兩淮通州狼山鎮守、提督軍衛、巡捕私鹽

○正統元年、差侍郎、及監察御史、巡視長蘆等處私鹽

○三年、令取回兩淮、兩浙、長蘆、整理鹽法內外官、及御史等官

○又令兩淮兩浙長蘆等運司、每歲各差御史一員巡視。及催督鹽課

○十一年、令長蘆巡鹽御史、兼理山東鹽法

○景泰元年、差侍郎二員、清理兩淮兩浙鹽法

○二年、取回兩浙巡鹽御史、令鎮守侍郎兼理鹽法

○三年、令巡河御史兼理兩淮鹽法。裁省巡鹽御史

○又令差監察御史二員、於兩淮兩浙巡鹽

○七年、令廣西按察司、各道分巡官、兼催督各該鹽課司鹽課

○又令四川按察司各道分巡官、兼督鹽課

○天順四年、令山西按察司分巡該道官、兼巡視河東鹽池

○成化四年、差都御史一員、清理兩淮鹽法

○令兩淮各場、每遇年終、選差有司官查盤鹽課。每三年、巡鹽御史親詣各場查盤

○九年、差監察御史一員、於河東運司巡鹽

○十七年、令雲南布政司提督銀場參議、兼理鹽法

○二十三年、令陜西慶陽府、每歲委佐貳官一員、監支靈州鹽課司商人納馬官鹽。及民間食鹽。皆以次相兼給放

○弘治元年、差侍郎二員、兼僉都御史、清理兩淮兩浙鹽法

○二年、令福建清軍御史、兼理鹽法。仍照兩淮等處巡鹽御史例、年終具奏催辦過鹽課

○六年、添設廣東按察司僉事一員、專理鹽法

○十三年、差都御史一員、清理兩淮鹽法

○正德二年、令浙江水利僉事、往來蘇松嘉興等處地方、提督巡鹽

○三年、差科道官各一員、查盤兩淮運司革支商人引鹽、變賣銀兩解京。又添差科道官、清查各運司在庫並未賣引目

○十年、令陜西巡茶御史、兼理西漳二縣鹽課。關給引目勘合。設法開中

○十四年、令廣東巡按御史、帶管鹽法

○又令福建巡海副使、照舊帶管鹽法

○又令山東守巡兵備官、統理山東六府、並徐宿二州鹽法。大名兵備官、統理順天等北四府、及彰德衛輝二府鹽法

○嘉靖八年、令雲南巡撫都御史、於布政司參政參議官員內、定委一員、專管鹽法

○九年、令延綏西路、及寧夏管糧僉事、分管靈州大小二池

○十五年、令固原兵備副使、稽察批驗所奸弊

○十六年、差都御史一員、清理鹽法

○隆慶二年、差都御史三員、經理各處屯鹽

○六年題准、各運司判官、責令駐劄信地。專徵鹽課。一切解銀齎捧並不許差委

凡鹽場官吏禁約。正統元年奏准、各鹽運鹽課司、及各場官吏、考滿考退等項到部者、俱送戶部發回住俸、責限催辦未完鹽課。其應考滿未起程者、免赴京。亦住俸催辦。完日奏請定奪

○景泰元年、令各鹽場大使、守支九年、應考滿者、原經收已派商鹽、年久不至。准給與後至客商。其餘不盡之數、交盤見任官攢、依例給由

○又令運司同知副使判官等官、各定分司、催督鹽課。不得更易互管。仍按季具數總司查併。遇有考滿、止開該催分司鹽數稽考。及有事故等項、但許附近分司帶管。不得轉委

○二年、令各處歲辦鹽課、經管官員、務依時督催煎辦。按季開報合干上司。年終出給總足通關奏繳。如有拖欠、該九年考滿、住俸催完、方准給由

○又令各運司提舉司官吏、縱容庫役門子、那移作弊。及分司官員、鹽課司官攢、通同富豪總催鑊秤人等詐害客商。批驗所監掣官員、並官攢、作弊害人、受贓滿貫者。俱發邊衛充軍

○成化十六年、令各處鹽課、次年正月不完者、該場官住俸杖追。分司並運司官、以十分為率、三分不完者、一體住俸。其各官三年六年考滿、巡鹽御史查勘任內鹽課完足、方許起送。若九年考滿、所屬鹽課、過違限期不完者、查送吏部降二級敘用。官攢丁憂事故等項、從巡鹽御史委官、查盤經手鹽課、交付接管官攢、方許離任

○弘治元年、令各處鹽場官、仍舊九年考滿

○二年、令巡鹽御史、查考各處該年鹽課。其有延至次年六月終不完者、於本衙門遞降一級。運使六年不完者一體施行

○又令各巡鹽御史、清查各運司提舉司鹽場官、自成化元年以後、未經考退者、不分在任改任、但於任內有報足通關、而虧欠鹽課、一千引之上者、俱作素行不謹。一萬引者、俱作貪官。分司三年之內、所屬場分、各年有報完虧欠者、亦作不謹。六年、亦作貪官。俱行吏部定奪。其攢典不分見役去役、俱發為民

○又令冬鹽場官攢、如遇分司官吏到場、及相識官員經過、科派總催頭目、出辦銀貨答應者、計贓彼此俱罪。其稱拜見銷牌解冊者、俱問擬入已贓。若書算皂隸吏典人等、下場求索者、仍坐親管官鈐束不嚴罪。各該運司、每場置立循環簿二扇。責見役總催、每月附寫使用數目於上。月終齎送運司、遞換書寫。巡鹽御史不時查究

○八年、令各運司運使、及分司官、任內鹽課拖欠者、不許赴部考滿。及別陞官職

○十二年、令各運司官考滿。務開任內各年分、已辦過正課若干。補課若干。如正課已完、補課未完者、亦不許申送給由

○十三年、令兩淮鹽課、自本年為始、逐年完辦。不完、分司場官、革去冠帶住俸。至次年六月不完、並將運使革去冠帶住俸

○正德二年、令雲南四川鹽井官吏、各井鹽課、務要逐年完納。一年不完者、革去冠帶住俸。三年俱不完者、本衙門遞降一級。吏革役為民。受財作弊者、以枉法從重論。俱責成布按二司管鹽官員、比較查理

○嘉靖二年、令各該鹽運分司場官、今後不許擅收折色。違者、聽巡鹽御史問以不職罷黜。引鹽改正








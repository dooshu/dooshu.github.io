卷五 夙慧部

陶庵曰：昔孔文举聪明绝世，而陈韪嘲之曰：“小时了了，长未必佳。”向以为陈韪一时嫉妒之言，今乃阅世既久，而知斯言之未始不确也。汉昭帝十四能知上官桀之奸，而长来聩聩，一无所闻；鲍照才思藻发，及至有年，顿觉才尽；而王勃自《滕王阁》一序之外，亦遂凋落，无所见长。盖少年智慧亦似电光石火，政不可据以为常也。嗟余老惫，犹忆稚年，文举有言：“想君少时，必当了了。”集夙慧部五。

舒芬之父得一葬地，形家曰：“此地必发鼎元，然当在四世之后。”舒父曰：“我不能待也。”芬童年侍侧，曰：“信若此，何不葬芬三世之祖？”父从之，芬果大魁天下。

洪钟四岁能作大书，宪宗召见，命书“圣寿无疆”，钟握笔不动。上曰：“汝容有不识者乎？”钟叩首曰：“臣非不识，第不敢于地上书耳。”上命舁几，一挥而就。

王弇州髫时见有鬻刀者，其师戏刻韵教之作诗，王辄成句云：“少年醉舞洛阳街，将军血战黄沙漠。”师曰：“子异日必以文章名世。”

李东阳四龄能作大字，景帝召见文华殿，命书“麟凤龟龙”四字，写至龙字，手腕无力，其勾用小鞾戳上。上大喜，抱置膝上，赐珍果及宝镪。六岁，与程敏政同召，上试用对云：“螃蟹浑身甲冑。”敏政曰：“凤凰遍体文章。”东阳曰：“蜘蛛满腹经纶。”后程官学士，李大拜，兆于此也。

杨用修十二岁随太师守制蜀中，大父授易两句，而洽拟作《古战场文》，有“青楼断红粉之魂，白日照苍苔之骨”数语，大父极称赏。后命拟作《过秦论》，益大奇之，曰：“吾家贾谊也。”

戴大宾，莆田人，八岁应童子试，见主司，主司怜其幼，指所坐椅云：“虎皮褥盖太师椅，试作一对。”大宾应声曰：“兔毫笔写状元坊。”主司称赏。正德戊辰，果探花及第。

解缙，吉水人，六岁能作诗。祖父戏之曰：“小儿何所爱？”缙应声曰：“小儿何所爱，爱者芝兰室，更欲附龙飞，上天看红日。”祖大称赏。年十八，登洪武二十一年进士，选入翰林。

彭华年十五，常过邑城，坐客有持故契争产者，辩论不已。华齿坐下，独抗声曰：“此赝契也！”众惊问故，曰：“契果出革除庚辰年，则当以建文三年书，乃曰洪武三十三年，非赝而何？”争者赧然而罢。

先高祖太仆，葬天农祖垅，开圹，有黑气弥瞒，匠石恐泄气，欲遽掩之，先文恭甫六齿，言：“此杀气，政须放尽乃佳。”太仆从之。黑气尽，清气冉冉，乃遂掩圹。十三年后，而文恭遂荐贤书。

潮阳女子苏福，八岁赋新月诗：“气朔盈虚又一初，嫦娥底事半分无。却于无处分明有，好似先天太极图。”惜十四而夭。

杨石淙五六岁聪敏绝世，人欲试其心计，戏取铺家日了帐，杂记各姓所买米、盐、鱼、鲞之数，令目一过，用别本写出，半字不讹。

袁太冲七岁与群儿戏，自称小相公。彭鲁溪公出对云：“愿为小相。”袁应声曰：“窃比老彭。”

于忠肃少有大志，出语不凡。八岁时，衣红衣骑马，有邻老呼其名，戏之曰：“红孩儿，骑黑马游街。”公应声曰：“赤帝子，斩白蛇当道。”闻者惊异。

解学士童时，妇翁过其家，解父抱缙置椅上，妇翁戏云：“子坐父立，礼乎？”缙曰：“嫂溺叔援，权也。”

于少保髫时，梳丫髻，僧古春戏曰：“牛头喜得生龙角。”于应曰：“狗口何曾出象牙。”走归，梳三角髻出。僧又戏曰：“三角如鼓架。”于即对曰：“一秃似雷槌。”

高祖太仆公成进士，文恭十岁。太仆公出对语令文恭对，曰：“脱颖渐居客后。”文恭应声曰：“致身肯让人先。”太仆公大奇之。

解学士七岁时，友人持其父影至，解横写“图写禽兽”四字于上，友人大恚怒。解取笔续之云：“图公之象，写公之形，禽中之凤，兽中之麟。”友人笑而奇之。

王文恪七岁时，附学于舅氏，一小女使送茶，王戏握其手。有告舅氏者，舅氏出一对曰：“奴手为拏，此后莫拏奴手。”王即对曰：“人言是信，从今毋信人言。”

顾东桥填楚，张江陵才十二岁，应童子试。东桥曰：“童子能属对乎？”出曰：“雏鹤学飞，万里风云从此始。”张曰：“潜龙奋起，九天雷雨及时来。”东桥大喜，解金带赠之。

景清少颖敏，同学生有秘书借阅，次早索还，清曰：“亡有。”讼之学师，清持书往见，曰：“此清所业书。”即诵终卷。生则不能忆一字。学使叱使去。清出，即还其书曰：“书故尔书，聊相戏耳。”

山东于阁老慎行，年八岁，看邻家造新房，有老人出一句，呼慎行对之，曰：“磨砖砌地。”于即应之曰：“炼石补天。”出口即有宰辅气象。

苏州状元施盘丱角时，有张都宪者，令属对，曰：“新月如弓，残月如弓，上弦弓，下弦弓。”盘应曰：“朝霞似锦，晚霞似锦，东川锦，西川锦。”都宪大奇之。

陆景邺三岁能作对，夏日采菱，匿数枚，封公呼命之曰：“畏母偷菱走，能对则食。”答曰：“思亲怀橘归。”四岁在乡塾，先生出对曰：“石狮子呆笑。”对曰：“铁马儿假嘶。”又出对曰：“屋下点天灯。”对曰：“楼上打地铺。”

陆景邺十四岁时，古虞田父获禹鼎，塾师命赋之，前四句云：“泗鼎沈秦后，了溪得铎余。尚遗物自夏，兼以地当虞。”塾师赏之。又赋《送族兄客楚》诗云：“相携白玉壶，相送有言无，茜裙最好处，莫约共樗蒲。”

祁世培六岁时，太夫人喜啖鸡蛋，煮数枚作供，为小婢所窃食，问不肯承，世培曰：“匆争。”命持一盆水来，令诸婢逐一嗽之，窃食者吐出则皆蛋黄。

陶庵六岁，舅氏陶虎溪指壁上画曰：“画里仙桃摘不下。”陶庵曰：“笔中花朵梦将来。”虎溪曰：“是子为今之江淹。”

陶庵六岁，在渭阳家，一客见缸中荷叶出，出对曰：“荷叶如盘难贮水。”陶庵对曰：“榴花似火不生烟。”一座赏之。

陶庵年八岁，大父携之至西湖。眉公客于钱塘，出入跨一角鹿。一日，向大父曰：“文孙善属对，吾面考之。”指纸屏上《李白骑鲸图》曰：“太白骑鲸，采石江边捞夜月。”陶庵曰：“眉公跨鹿，钱塘县里打秋风。”眉公赞叹，摩予顶曰：“那得灵敏至此，吾小友也。”

陶庵比邻有童子，十四岁能作诗。丙申闰五月十五日月食十分，既而邑微带赤，童子咏之曰：“今年天狗太贪饕，食月何曾剩一毫？天是骰盆月是色，孤孤一点大金幺。”






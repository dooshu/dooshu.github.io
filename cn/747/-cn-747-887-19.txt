○祭刘司空文

惟灵气禀冲和，志推廉洁。白璧蕴孚尹之美，朱弦含清越之音。操行纯深，性克全於天爵。襟怀宏远，誉早播於人龙。顷自奋迹清朝，策名近侍。既保後凋之节，终谐贞退之心。道因损而益光，名以谦而更著。优游自得，忠孝归全。求之古人，我复何愧。某等幸承事旧，况预姻连。眷分过私，襟期莫逆。历岁时而弥固，经夷险而不回。挹淡水以无厌，仰高山而何极。今则佳城将启，远日有期。光容有隔於重泉，聊申於薄奠。仰惟贞魄，俯鉴丹诚。尚飨！








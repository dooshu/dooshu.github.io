旄丘

四章，章四句


首章讲：此黎臣为卫之不救作也。若曰：当今强凌弱，众暴寡，天时不能正矣。所赖以相救援者，惟有邻邦在耳，奈何卫之不然也。





旄丘之葛兮，何诞之节兮！

前高后下曰旄丘。我之始至于卫也，葛之始生，其节犹蹙而密也。今旄丘之葛，何其节之阔乎！





叔兮伯兮，何多日也！

叔、伯，指卫诸臣。多日，日数之多。夫时物既变，则在卫已久，而望救之情亦亟矣。叔兮伯兮，何其多日而不见救乎！我盖不得而测其故矣。

二章讲：





何其处也？必有与也。

夫叔伯多日不救，是其安处甚矣。不知何其处而不来乎？意者兵力不支，将与他国相俟而俱来耳。不然，邻国有急，宜其不遑安也，而奚可若是之处哉？





何其久也？必有以也。

叔伯多日不救，是其迟久亦甚矣。不知何其久而不来乎？意者时事相仍，或有他故而不得来耳。不然，四邻有难，宜其不容缓也，而奚可若是之久哉？

三章讲：





狐裘蒙戎，匪车不东。

蒙戎，乱而敝坏。我之在卫已久，狐裘则蒙戎而蔽矣。而卫之救不至，岂我之车不东告于女乎？





叔兮伯兮，靡所与同。

盖处安宁者，心无所激而常缓；处患难者，心无所聊而常切。叔兮伯兮，实与我不同心。是以告急之师虽屡至，而彼之久处亦如故，岂诚为有与而有以哉？

末章讲：





琐兮尾兮，流离之子。

我黎臣子，威灵气焰荡然无存，其琐尾如此者。是乃失国羁旅之余，而为流离之子，其情状何大可怜耶！





叔兮伯兮，褎如充耳。

褎，多笑貌。有人心者，宜为之动念矣。乃叔兮伯兮，不告之犹是，告之亦犹是，褎然如塞耳而无闻，何哉？坐视邻国之覆，而不为之所干，自安可也。其于救灾恤邻之义安在耶？亦太忍矣！夫以流离患难之余，而其言有序不迫，其人亦可知矣。吁！于此可见卫为狄所灭之因焉。






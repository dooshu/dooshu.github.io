○以吐蕃入寇避正殿诏

昔我皇祖光宅天下，底绥四方，修德以安边，悦近而来远。朕嗣守丕构，姑务息人。顷以西蕃，载申信约，盖欲惠康庶士，协静封陲。而戎狄无厌，大弃明义，入我河曲，害我生灵，盐夏两州，沦陷蕃丑。哀此蒸庶，家业流离，去父母之邦，捐骨肉之爱。繇朕薄德，俾人罹殃，兴言疚怀，若坠焚灼。侧身惕虑，岂敢遑宁，所宜省躬，深自咎戒。今视朝避正殿十五日，百僚奏事，悉于延英处分，庶答天谴，用惕深衷。咨尔三事大夫，洎於百辟，所宜一乃心力，共弼予违，式伫嘉谋，克清寇患，宣示中外，使悉朕怀。


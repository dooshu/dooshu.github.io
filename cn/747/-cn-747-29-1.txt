○北巡祠后土诏

王者承事天地以为主，郊享泰尊以通神。盖燔柴泰坛，定天位也，瘗埋泰折，就阴位也。将以昭报灵祗，克崇严配，爰逮秦汉，稽诸祀典。立甘泉於雍畤，祠后土於汾阴，遗庙岿然，灵光可烛。朕观风唐晋，望秩山川，肃恭明神，思致禋敬。将欲为人求福，以辅升平，合此神符，应於嘉德。宜以来年正月北巡狩，行幸至汾阴，以二月祠后土，所司准式。


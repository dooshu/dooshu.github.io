曹勋　和鲍判院见寄二首

挂冠十载水云乡，忽奉新诗助发扬。

老境不能寻汗漫，圣时欣服值虞唐。

喜君均佚琳祠乐，愧我初无袜线长。

它日林泉傥相觅，一蓑烟艇洞庭霜。

曹勋

曹勋　和鲍判院见寄二首

当年壮志作三军，扳马曾同幕下宾。

欲试韬钤毘庙算，便期鹰隼出风尘。

暮年岁月嗟残景，一水波涛有故人。

端谓题舆因卜筑，不应佳句尚悲辛。

曹勋


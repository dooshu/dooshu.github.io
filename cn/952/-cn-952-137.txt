白玉蟾　对月六首

深秋荷败柳枯时，霜蟹香枨副所思。

月要人窥娇不上，风知我醉放多吹。

白玉蟾

白玉蟾　对月六首

醉袖舞低千嶂月，清歌遏住九天云。

鸿归燕去伤秋老，鹤唳猿啼觉夜分。

白玉蟾

白玉蟾　对月六首

烟颦雨蹙到今朝，嫩火温香破寂寥。

月下饮残千日酒，云间吹断一声箫。

白玉蟾

白玉蟾　对月六首

水澄熊白成壶酒，枫染猩红满路旗。

坐待西风迎素月，青天笑我独诗痴。

白玉蟾

白玉蟾　对月六首

早已棋中悟死生，不须须上看勋名。

风吹酒面秋情眇，月透诗肠夜未清。

白玉蟾

白玉蟾　对月六首

山似愁眉烟画翠，月如醉眼晕生红。

鹤雏踏碎芙蓉影，酒思诗情渺碧空。

白玉蟾


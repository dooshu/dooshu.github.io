○先代帝王及先圣先师议

谨按《礼记·祭法》云：“圣王之制礼也，法施於人则祀之，以死勤事则祀之，以劳定国则祀之，能御大灾则祀之，能捍大患则祀之。”又云：“尧舜禹汤文武，皆有勋烈於人，及日月星辰，人所瞻仰，非此族也，不在祀典。”准此，帝王合与日月同例，恒加祭飨，义在报功。爰及隋代，并遵斯典。其汉高祖祭法无文，但以前代迄今，多行秦汉故事。始皇无道，所以弃之。汉祖典章，法垂於後。自隋已上，亦在祀例。伏惟大唐稽古垂化，网罗前典，唯此一祀，咸秩未申。今新礼及令，无祭先代帝王之文，今请聿遵故实，修附礼令，依旧三年一祭。仍以仲春之月，祭唐尧於平阳，以契配，祭虞舜於河东，以咎繇配；祭夏禹於安邑，以伯益配；祭殷汤於偃师，以伊尹配；祭周文王於丰阝，以太公配；祭周武王於镐，以周公、召公配；祭高祖於长陵，以萧何配。又按新礼，孔子为先圣，颜回为先师。又准贞观二十一年诏，亦以孔子为先圣，更以左邱明等二十二人。与颜回俱配尼父於太学，并为先师。今据永徽令文，改用周公为先圣，遂黜孔子为先师，颜回、邱明并为从祀。谨按《礼记》云：“凡学，春官释奠於其先师。”郑元注云：“官谓诗书礼乐之官也，先师者，若汉礼有高堂生，乐有制氏，诗有毛公，书有伏生，可以为师者。”又《礼记》云：“始立学，释奠於先圣。”郑元注云：“若周公、孔子也。”据礼为定，昭然自别。圣则因天合德，师则偏善一经。汉魏已来，取舍各异。颜回、夫子，互作先师；宣父、周公，迭为先圣。求其节文，递有得失。所以贞观之末，亲降纶言，依《礼记》之明文，酌康成之奥说，正夫子为先圣，加众儒为先师，永垂制於後昆，革往代之纰谬。而今新令不详制旨，辄事刊改，遂违明诏。但成王幼年，周公践极，制礼作乐，功比帝王。所以禹、汤、文、武、成王、周公，为六君子。又说明王孝道，乃述周公严配，此即姬旦鸿业，合同王者祀之。儒官就享，实贬其功。仲尼生衰周之末，拯文丧之弊，祖述尧舜，宪章文武，宏圣教於六经，阐儒风於千代。故孟轲称生灵已来，一人而已。自汉已来，奕叶封侯，崇奉其圣，迄於今日，胡可降兹上哲，俯入先师？又且邱明之徒，见行其学，贬为从祀，亦无故事。今请改令从诏，於义为允。其周公仍依别礼，配享武王。谨议。


○委三司重议税法诏

朕尝领藩条，屡亲政事，每於求理，务在恤民，况今子育万方，君临四海，日慎一日，思渐致於小康；虽休勿休，冀终成於大化，得不察生灵之疾苦，知稼穑之艰难？俾蠲积弊之原，庶广惟新之泽。省三司使奏，自长兴元年至四年十二月已前，诸道及户部营田逋租三十八万八千六百七十二端匹束贯斤量，或频经水旱，或并值转输，悉至困穷，蹙成逋欠，加以连年灾，比户流亡，残租空系於簿书，计数莫资於经费。盖州县不公之吏，乡闾无识之夫，乘便欺官，多端隐税。三司使患其侥幸，便欲推寻。朕闵彼蒸黎，虑成淹滞，示体物忧民之旨，徵涤瑕荡垢之文。特议含容，且期均济。应自长兴四年已前，三京诸道及营田，委三司使各下诸州府县，除已纳外并放。应有逃户，除曾经革外，所有後来逃移者，委所在观察司使刺史速下本部，遍令招抚归业除放。八月後至五年八月，并得归业，所有房亲邻近，佃射桑田，不得辄有占据。如自越国程，故不收认，其所徵租税，却从清泰元年四月後，委三司重行革，别议施行。举赏罚之明条，立徵催之年限，不得更欠租税，致启幸门。勉怀成务之勤，以副剧繁之选，有要行事件，三司画一奏闻。仍报中书门下，不得漏落。


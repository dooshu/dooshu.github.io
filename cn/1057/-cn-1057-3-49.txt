初冬夜饮


淮阳多病偶求欢 (1) ，客袖侵霜与烛盘 (2) 。砌下梨花一堆雪 (3) ，明年谁此凭阑干 (4) ？

(1) 《汉书·汲黯传》：“迁为东海太守，黯多病，卧閤内不出。”又：“召拜黯为淮阳太守，黯伏谢不受印绶，诏数强予，然后奉诏。召上殿，黯泣曰：‘臣常有狗马之心，今病，力不能任郡事。’”《易林》：“酒为欢伯，除忧来乐。”

(2) 庾信《对烛赋》：“还却灯檠下烛盘。”

(3) 吴筠雪诗：“凝阶似花积。”萧子显诗：“洛阳梨花落如雪。”

(4) 《韵会》：“阑版间曰阑干。”《名义考》：“阶际木勾栏曰栏杆，亦作阑干，盖阑干以横斜为义，勾栏木纵横为之，故曰阑干，以木为之，故字从木。”






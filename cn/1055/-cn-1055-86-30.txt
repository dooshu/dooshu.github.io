【代作三首·代薛德孺乞御篆神道碑状】

右臣辄沥哀恳，上干睿听。人子之志，盖急于显亲；天心至仁，仰冀于从欲。伏念臣先臣奎早以孤直，遭逢盛明，自结主知，参预国政。谠言忠节，著在朝廷；遗德余芳，宜刻金石。伏见两府旧臣之家所立神道碑，多蒙圣恩赐以御书名额。臣今欲于先臣墓隧刻立碑铭，欲望圣慈特赐御篆神道碑额。所冀神翰之光，照临幽壤，不独荣其后嗣，实以劝于事君。谨具状陈乞以闻。





卷九十五·表奏书启四六集卷六


赵蕃　寒雨感怀呈斯远三首

少读隐逸传，雅意烟霞人。

居官早自缚，半世几没身。

青衫类枯叶，两鬓如烂银

人知趋走苦，己重疾病湮。

归微三径资，尚窃太仓陈。

邻里有伏腊，弟兄无越秦。

况此交友高，而能朝夕亲。

君还志远游，所愿犹逡巡。

我乃叹寡与，未易论苦辛。

勿道车马之，勿嫌风雨频。

【卷12】

赵蕃

赵蕃　寒雨感怀呈斯远三首

平生几交游，念往常恍惚。

始从五州数，却自他邦述。

徐州殒川鱼，叶县飞凫舄。

吴兴罢童迎，汉殿空履迹。

鲸鱼渺洪波，长城堕立壁。

元龙漫豪气，子云终执戟。

诗坛绝韩吕，诗友无道释。

文章固能传，事业竟何得。

是皆我深知，半亦君旧识。

更将写其心，悲甚不能笔。

赵蕃


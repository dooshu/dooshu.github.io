卷五十九　五宗世家第二十九

【索隐】：景帝子十四人，一武帝，馀十三人为王，汉书谓之“景十三王”。此名“五宗”者，十三人为王，其母五人，同母者为宗也。

孝景皇帝子凡十三人为王，而母五人，同母者为宗亲。栗姬子曰荣、德、阏于。

【索隐】：阏音遏。汉书无“于”字。

程姬子曰馀、非、端。贾夫人子曰彭祖、胜。唐姬子曰发。王夫人兒姁

【索隐】：况羽反。兒姁，夫人名也。王皇后之妹也。

子曰越、寄、乘、舜。

河间献王德，

【索隐】：汉书云“大行令奏：溢法曰聪明睿智曰献”。

以孝景帝前二年用皇子为河间王。好儒学，被服造次必於儒者。山东诸儒多从之游。

二十六年卒，

【集解】：汉名臣奏：“杜业奏曰‘河间献王经术通明，积德累行，天下雄俊众儒皆归之。孝武帝时，献王朝，被服造次必於仁义。问以五策，献王辄对无穷。孝武帝艴然难之，谓献王曰：“汤以七十里，文王百里，王其勉之。”王知其意，归即纵酒听乐，因以终’。”【索隐】：注“问以五策”。按：汉书诏策问三十馀事。“被服造次”。按：小颜云“被服，言常居处其中也；造次，谓所向所行皆法於儒者”。

子共王不害立。四年卒，子刚王基代立。十二年卒，子顷王授代立。

【索隐】：汉书云授谥顷，音倾也。

临江哀王阏于，以孝景帝前二年用皇子为临江王。三年卒，无後，国除为郡。

临江闵王荣，以孝景前四年为皇太子，四岁废，用故太子为临江王。

四年，坐侵庙壖垣

【索隐】：服虔云“宫外之馀地”。顾野王云“墙外行马内田”。音人椽反，又音软，又音奴乱反。壖垣，墙外之短垣也。

为宫，上徵荣。荣行，祖於江陵北门。

【索隐】：按：祖者行神，行而祭之，故曰祖也。风俗通云“共工氏之子曰修，好远游，故祀为祖神”。又崔浩云“黄帝之子累祖，好远游而死於道，因以为行神”，亦不知其何据。盖见其谓之祖，因以为累祖，非也。据帝系及本纪皆言累祖黄帝妃，无为行神之由也。又聘礼云“出祖释軷，祭酒脯”而已。按：今祭礼，以軷壤土为坛於道，则用黄羝或用狗，以其血衅左轮也。【正义】：荆州图副云：“汉临江闵王荣始都江陵城，坐侵庙壖地为宫，被徵，出城北门而车轴折。父老共流涕曰：‘吾王不反矣！’既而为郅都所讯，惧而缢死。自此後北门存而不启，盖为荣不以道终也。”

既已上车，轴折车废。江陵父老流涕窃言曰：“吾王不反矣！”荣至，诣中尉府簿。中尉郅都责讯王，王恐，自杀。葬蓝田。燕数万衔土置冢上，百姓怜之。

荣最长，

【正义】：颜师古云：“荣实最长，而传居二王後者，以其从太子废後乃为王也。”

死无後，国除，地入于汉，为南郡。

右三国本王皆栗姬之子也。

鲁共王馀，以孝景前二年用皇子为淮阳王。二年，吴楚反破後，以孝景前三年徙为鲁王。好治宫室苑囿狗马。季年好音，不喜辞辩。为人吃。

二十六年卒，子光代为王。初好音舆马；晚节啬，

【正义】：晚节犹言末年时。啬，贪吝也。

惟恐不足於财。

江都易王非，

【索隐】：按：谥法“好更故旧曰易”也。

以孝景前二年用皇子为汝南王。吴楚反时，非年十五，有材力，上书原击吴。景帝赐非将军印，击吴。吴已破，二岁，徙为江都王，治吴故国，以军功赐天子旌旗。元光五年，匈奴大入汉为贼，非上书原击匈奴，上不许。非好气力，治宫观，招四方豪桀，骄奢甚。

立二十六年卒，子建立为王。七年自杀。淮南、衡山谋反时，建颇闻其谋。自以为国近淮南，恐一日发，为所并，即阴作兵器，而时佩其父所赐将军印，载天子旗以出。易王死未葬，建有所说易王宠美人淖姬，

【集解】：苏林曰：“淖音泥淖。”【索隐】：郑氏音卓，苏林音“泥淖”之“淖”，女教反。淖，姓也，齐有淖齿是。又汉书云“建召易王所爱淖姬等十人，与奸服舍中”。【正义】：淖，女孝反。

夜使人迎与奸服舍中。及淮南事发，治党与颇及江都王建。建恐，因使人多持金钱，事绝其狱。而又信巫祝，使人祷祠妄言。建又尽与其姊弟奸。

【索隐】：汉书云建女弟徵臣为盖侯子妇，以易王丧来归，建复与奸也。

事既闻，汉公卿请捕治建。天子不忍，使大臣即讯王。王服所犯，遂自杀。国除，地入于汉，为广陵郡。

胶西于王端，

【索隐】：按：广周书谥法云“能优其德曰于”。

以孝景前三年吴楚七国反破後，端用皇子为胶西王。端为人贼戾，又阴痿，

【正义】：委危反。不能御妇人。

一近妇人，病之数月。而有爱幸少年为郎。为郎者顷之与後宫乱，端禽灭之，及杀其子母。数犯上法，汉公卿数请诛端，天子为兄弟之故不忍，而端所为滋甚。有司再请削其国，去太半。端心愠，遂为无訾省。

【集解】：苏林曰：“为无所訾录，无所省录。”【正义】：颜师古云：“訾，财也。省，视也。言不能视录资财。”

府库坏漏尽，腐财物以巨万计，终不得收徙。令吏毋得收租赋。端皆去卫，

【索隐】：谓不置宿卫人。

封其宫门，从一门出游。数变名姓，为布衣，之他郡国。

相、二千石往者，奉汉法以治，端辄求其罪告之，无罪者诈药杀之。所以设诈究变，

【索隐】：究者，穷也。故郭璞云“究谓穷尽也”。

彊足以距谏，智足以饰非。相、二千石从王治，则汉绳以法。故胶西小国，而所杀伤二千石甚众。

立四十七年，卒，竟无男代後，国除，地入于汉，为胶西郡。

右三国本王皆程姬之子也。

赵王彭祖，以孝景前二年用皇子为广川王。赵王遂反破後，彭祖王广川。四年，徙为赵王。十五年，孝景帝崩。彭祖为人巧佞卑谄，足恭而心刻深。

【索隐】：谓刻害深，无仁恩也。

好法律，持诡辩以中人。

【索隐】：谓诡诳之辩，以中伤於人。

彭祖多内宠姬及子孙。相、二千石欲奉汉法以治，则害於王家。是以每相、二千石至，彭祖衣皁布衣，自行迎，除二千石舍，

【索隐】：谓彭祖自为二千石埽除其舍，以迎之也。

多设疑事以作动之，得二千石失言，中忌讳，辄书之。二千石欲治者，则以此迫劫；不听，乃上书告，及汙以奸利事。彭祖立五十馀年，相、二千石无能满二岁，辄以罪去，大者死，小者刑，以故二千石莫敢治。而赵王擅权，使使即县为贾人榷会，

【集解】：韦昭曰：“平会两家买卖之贾也。榷者，禁他家，独王家得为之。”【索隐】：榷音角。独音榷，谓酤榷也。会音侩，古外反。谓为贾人专榷买卖之贾，侩以取利，若今之和市矣。韦昭则训榷为平，其注解为得。

入多於国经租税。

【索隐】：经者，常也。谓王家入多於国家常纳之租税也。

以是赵王家多金钱，然所赐姬诸子，亦尽之矣。彭祖取故江都易王宠姬王建所盗与奸淖姬者为姬，甚爱之。

彭祖不好治宫室、禨祥，

【集解】：服虔曰：“求福也。”【索隐】：按：埤苍云“禨，祅祥也”。列子云“荆人鬼，越人禨”。谓楚信鬼神而越信禨祥也。

好为吏事。上书原督国中盗贼。常夜从走卒行徼

【索隐】：上下孟反，下工吊反。徼是郊外之路，谓巡徼而伺察境界。

邯郸中。诸使过客以彭祖险陂，莫敢留邯郸。

其太子丹与其女及同产姊奸，与其客江充有卻。充告丹，丹以故废。赵更立太子。

中山靖王胜，以孝景前三年用皇子为中山王。十四年，孝景帝崩。胜为人乐酒

【正义】：乐，五教反。

好内，有子枝属百二十馀人。常与兄赵王相非，曰：“兄为王，专代吏治事。王者当日听音乐声色。”赵王亦非之，曰：“中山王徒日淫，不佐天子拊循百姓，何以称为籓臣！”

立四十二年卒，

【索隐】：按：汉书建元三年，济川、中山王等来朝，闻乐而泣。天子问其故，王对以大臣内谗，肺腑日疏，其言甚雄壮，词切而理文。天子加亲亲之好。可谓汉之英籓矣。

子哀王昌立。一年卒，子昆侈代为中山王。

【索隐】：汉书昆侈谥康王，子顷王辅嗣，至孙国除也。

右二国本王皆贾夫人之子也。

长沙定王发，发之母唐姬，故程姬侍者。景帝召程姬，程姬有所辟，不原进，

【索隐】：姚氏按：释名云“天子诸侯群妾以次进御，有月事者止不御，更不口说，故以丹注面目旳々为识，令女史见之”。王察神女赋以为“脱?裳，免簪笄，施玄旳，结羽钗”。旳即释名所云也。说文云“姅，女污也”。汉津云“见姅变，不得侍祠”。姅音半。

而饰侍者唐兒使夜进。上醉不知，以为程姬而幸之，遂有身。已乃觉非程姬也。及生子，因命曰发。以孝景前二年用皇子为长沙王。以其母微，无宠，故王卑湿贫国。

【集解】：应劭曰：“景帝後二年，诸王来朝，有诏更前称寿歌舞。定王但张袖小举手。左右笑其拙，上怪问之，对曰：‘臣国小地狭，不足回旋。’帝以武陵、零陵、桂阳属焉。”

立二十七年卒，子康王庸立。二十八年，卒，子鲋鮈立

【集解】：服虔曰：“鮈音拘。”

为长沙王。

右一国本王唐姬之子也。

广川惠王越，以孝景中二年用皇子为广川王。

十二年卒，子齐立为王。

【索隐】：汉书齐谥缪王。谥法“伤人蔽贤曰缪”。

齐有幸臣桑距。已而有罪，欲诛距，距亡，王因禽其宗族。距怨王，乃上书告王齐与同产奸。自是之後，王齐数上书告言汉公卿及幸臣所忠等。

【索隐】：按：汉书“又告中尉蔡彭祖”。子去嗣，坐暴虐勃乱，国除也。【正义】：所忠，姓名。

胶东康王寄，以孝景中二年用皇子为胶东王。二十八年卒。淮南王谋反时，寄微闻其事，私作楼车镞矢

【集解】：应劭曰：“楼车，所以窥看敌国营垒之虚实也。”【索隐】：左传云“登楼车以窥宋人”，谓看敌国营垒之虚实也。李巡注尔雅“金镞，以金为箭镝”。镞，字林音子木反。

战守备，候淮南之起。及吏治淮南之事，辞出之。

【集解】：如淳曰：“穷治其辞，出此事。”

寄於上最亲，

【集解】：徐广曰：“其母武帝母妹。”【正义】：寄母王夫人即王皇后之妹，於上为从母，故寄於诸兄弟最为亲爱也。

意伤之，发病而死，不敢置後，於是上。寄有长子者名贤，母无宠；少子名庆，母爱幸，寄常欲立之，为不次，因有过，遂无言。上怜之，乃以贤为胶东王奉康王嗣，而封庆於故衡山地，为六安王。

胶东王贤立十四年卒，谥为哀王。子庆为王。

【集解】：徐广曰：“他本亦作‘庆’字，惟一本作‘建’。不宜得与叔父同名，相承之误。”

六安王庆，以元狩二年用胶东康王子为六安王。

清河哀王乘，以孝景中三年用皇子为清河王。十二年卒，无後，国除，地入于汉，为清河郡。

常山宪王舜，以孝景中五年用皇子为常山王。舜最亲，景帝少子，骄怠多淫，数犯禁，上常宽释之。立三十二年卒，太子勃代立为王。

初，宪王舜有所不爱姬生长男棁。

【集解】：苏林曰：“音夺。”【索隐】：邹氏一音之悦反。苏林音夺。许慎说解字林云“他活反，字从木也”。

棁以母无宠故，亦不得幸於王。王后脩生太子勃。王内多，所幸姬生子平、子商，王后希得幸。及宪王病甚，诸幸姬常侍病，故王后亦以妒媢

【索隐】：媢音亡报反。邹氏本作“媚”。郭璞注三苍云“媢，丈夫妒也”。又云妒女为媢。

不常侍病，辄归舍。医进药，太子勃不自尝药，又不宿留侍病。及王薨，王后、太子乃至。宪王雅不以长子棁为人数，及薨，又不分与财物。郎或说太子、王后，令诸子与长子棁共分财物，太子、王后不听。太子代立，又不收恤棁。棁怨王后、太子。汉使者视宪王丧，棁自言宪王病时，王后、太子不侍，及薨，六日出舍，

【集解】：如淳曰：“服舍也。”

太子勃私奸，饮酒，博戏，击筑，与女子载驰，环城过市，入牢视囚。天子遣大行骞

【索隐】：按：谓是张骞。

验王后及问王勃，请逮勃所与奸诸证左，王又匿之。吏求捕勃大急，使人致击笞掠，擅出汉所疑囚者。有司请诛宪王后脩及王勃。上以脩素无行，使棁陷之罪，勃无良师傅，不忍诛。有司请废王后脩，徙王勃以家属处房陵，上许之。

勃王数月，迁于房陵，国绝。月馀，天子为最亲，乃诏有司曰：“常山宪王蚤夭，后妾不和，適孽诬争，陷于不义以灭国，朕甚闵焉。其封宪王子平三万户，为真定王；封子商三万户，为泗水王。”

【正义】：泗水，海州。

真定王平，元鼎四年用常山宪王子为真定王。

泗水思王商，以元鼎四年用常山宪王子为泗水王。十一年卒，子哀王安世立。十一年卒，无子。於是上怜泗水王绝，乃立安世弟贺为泗水王。

右四国本王皆王夫人兒姁子也。其後汉益封其支子为六安王、泗水王二国。凡兒姁子孙，於今为六王。

太史公曰：高祖时诸侯皆赋，

【集解】：徐广曰：“国所出有皆入于王也。”

得自除内史以下，汉独为置丞相，黄金印。诸侯自除御史、廷尉正、博士，拟於天子。自吴楚反後，五宗王世，汉为置二千石，去“丞相”曰“相”，银印。诸侯独得食租税，夺之权。其後诸侯贫者或乘牛车也。

【索隐述赞】景十三子，五宗亲睦。栗姬既废，临江折轴。阏于早薨，河间儒服。馀好宫苑，端事驰逐。江都有才，中山禔福。长沙地小，胶东造镞。仁贤者代，浡乱者族。兒姁四王，分封为六。








○请定飨配食奏（长兴元年太常礼院）

来年四月孟夏，飨於太庙。谨按《礼》经，三年一以孟冬，五年一以孟夏。已毁未毁之主，并合食於太祖之庙，逐庙功臣，配飨於本庙之庭。本朝宝应元年定礼，奉景皇帝为始封之祖。既庙号太祖，百代不迁。每遇袷，位居东向之尊，自代祖元皇帝、高祖、太宗以下，列圣子孙，各序昭穆。南北相向，合食於前。圣朝中兴，重修宗庙，今太庙见飨高祖、太宗、懿宗、昭宗、献祖、太祖、庄宗七庙，太祖景皇帝在祧庙之数，不列庙飨。将来礼，若奉高祖居东向之尊，则飨不及於太祖、代祖；若以祧庙太祖居东向之位，则又违於礼意。今所司修奉祧庙神主，及诸色法物已备，合预请参详，事须具状申奏。








168　賈疏所引樂云爲樂經　漢元始四年立樂經　續漢志鮑鄴引樂經　王充謂陽成子長作樂經　沈約云樂經亡於秦


考工記磬氏疏：「按樂云：『磬前長三律，二尺七寸。後長二律，尺八寸。』」朱文公問蔡季通：「不知所謂『樂云』者是何書？今考三禮圖，以爲樂經。」集證：「案三禮圖引樂經與磬氏疏『樂云』語同。」書大傳亦引樂曰：「舟張辟雍，鶬鶬相從。」漢元始平帝年號。四年，立樂經。見王莽傳上。續漢志鮑鄴引樂經，今其書無傳。

【閻按】王充論衡：「陽成子長作樂經。」

【全云】樂經王莽所立，作尚書大傳者豈及見之？其即河間獻王所輯之雅樂，伏生爲博士時嘗見而引之耳。河間之樂。存肄樂官而不御。成帝時，王禹、宋等世傳其學，能説其義，則必有其書矣。王莽時乃遂輯以爲經。

【集證】按論衡超奇篇：「陽成子長作樂經，揚子雲作太玄經。」對作篇：「陽成子張作樂，揚子雲造玄。」子張即子長也。

【元圻案】大傳咎繇謨傳：「作大唐之歌，其樂曰：『舟張辟雍，鶬鶬相從。八風回回，鳳凰喈喈。』」〇後漢律曆志上注：薛瑩書曰：「上以太常樂丞鮑鄴等上樂事，下車騎將軍馬防。防奏言：『建初二年七月，鄴上言：「王者飲食，必道須四時五味，故有食舉之樂，所以順天地，養神明，求福應也。今樂官但有太蔟，皆不應月律。可作十二月均，各應其月氣，乃能感天地，和氣宜應。明帝始令靈臺六律候而未設其門。樂經曰十二月行之，所以宣氣豐物也。月開斗建之門，而奏歌其律。誠宜施行。願與待詔嚴崇及能作樂器者共作治。」』」〇四庫全書樂類總説曰：「沈約云樂經亡於秦，考諸古籍，惟禮記經解有樂教之文，伏生尚書大傳引『辟雝舟張』四語，亦謂之樂，然他書均不云有樂經。大抵樂之綱目具於禮，其歌詞具於詩，其鏗鏘鼓舞則傳在伶官。漢初制氏所記，蓋其遺譜，非别有一經爲聖人手定也。」又注曰：「隋志樂經四卷，蓋元始四年王莽所立。賈公彦考工記磬氏疏所稱『樂曰』，當即莽書，非古樂經也。」






任城晤王兰陔水部留赠四首

其一


痛哭吴山送累臣，相看恻恻暗沾巾。
范滂西去无生想，王粲南归有故人。
梦里三千讹已信，尊前七尺认方真。
足音忽报儿童喜，细数烦冤转欲颦。

其二

偶随征雁过西轩，乍解绨袍意自温。
笑插黄花惊我在，能添白发是君恩。
移灯欲代秋虫语，剪纸还招客子魂。
回首六朝明月夜，浊醪一石独留髡。

其三

卢橘垂垂屋角青，短篱疏树草玄亭。
閒眠东阁修花史，坐对南池注水经。
槛外鹅群堪卓笔，风前鹤子自梳翎。
何人偏弄阳关笛，别后浮云此际停。

其四

仙郎近拜白云司，四载驰驱帝念兹。
旧执玄圭祠伯禹，新携丹笔檄冯夷。
歌成瓠子秋风夕，客散桐廊夜雨时。
何逊梅花无恙否，重吟佳句倍相思（兰陔新除刑部郎，仍治河。）。


○造阿弥陀像记

窃以理冥真际，证一法以标同；道契应机，随十方而显号。故以光开别相，起化逾宏，业现他心，崇因更远。是知方称妙乐，开妙觉之重闱；玉树金台，启菩提之秘苑。观日观华之观，（疑）系深习於薰修。仰十（阙一字）以虔诚，妙旨资其密感。

弟子宣义郎周远志等，并翘想於法浦，乃结愿於西方。佥凭六八之言，遂要盟於彼会。然即幽涂皎镜，承慧日於尧天；觉路重开，荡六尘於舜海。既而沐兹鸿造，想荷恒深，罄臣礼而写真容，申孝仁而图净域。奉为天皇天後，太子诸王，远劫师僧，七代父母，敬造阿弥陀石像一龛。今得成就，素毫融质，瞩三界而凝明，圣众乘心，覃太虚而应物。祥花敷座，延胜福於花台；宝树流光，证慈光於道树。莲开碧沼，莹朝日以增辉；聚月分容，辟昏衢而永旦。用斯功德，保祚皇基。兼被幽明，同归福海。竖通有顶，总契无生。旁亘无边，俱升净境。上元二年十二月八日记。


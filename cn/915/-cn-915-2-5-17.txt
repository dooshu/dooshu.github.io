◇碣石门刻石

（上脱九句，此颂三句为韵。）遂兴师旅，诛灭无道，为逆灭息。武殄暴逆，文复无罪，庶心咸服。惠论功劳，赏及牛马，恩肥土域。皇帝奋威，德并诸侯，初一泰平（当作泰字。）堕坏城郭，决通川防，夷去险阻。地执既定，黎庶无繇，天下咸抚。男乐其畴，女修其业，事各有序。惠被诸产，久（《集解》徐广曰：「久，一作分。」）并来田，莫不安所。群臣诵烈，请刻此石，垂著仪矩。（《史记。秦始皇纪》）


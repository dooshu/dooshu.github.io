○冥数有报论

宣尼罕言性命，不语怪神，非谓无也，欲人严三纲之道，奉五常之教，修天爵以致人爵，不欲言富贵在於天命，福禄由於冥数。昔卫卜协於沙丘，为谥已久；秦塞属於临洮，名子不寤；朝歌未灭，而周流丹乌矣；白帝尚在，而汉断素蛇矣。皆兆发於先，而符应於後，不可以智测也。周孔与天地合德，与鬼神合契，将来之数，无所遁情，而狼跋於周，凤衰於楚，岂亲戚之义，不可去也，人伦之教，不可废也。条侯之贵，邓通之富，死於兵革可也，死於女室可也，唯不宜以馁终，此又不可以理得也。而命偶时来，盗有名器者，谓祸福出於胸怀，荣枯生於口吻，沛然而安，溘然而笑，曾不知黄雀游於茂林，而挟弹者在其後也。

馀乙丑岁自荆楚保厘东周，路出方城，闻有隐者困於泥涂，不知其所如也（原注：姓姜，不知其名），往谓方城长曰：“居守後二年，南行万里。”则知憾馀者必因天谴，谮馀者必自鬼谋，虽抱至冤，不以为恨也。馀尝三遇异人，非卜祝之流，皆遁世者也。初掌记北门，有管涔山隐者诣馀曰：“君明年当在人君左右，为文翰之职，然须值少主。”馀闻之愕眙，洒然变色。隐者亦悔失言，避席求去。馀徐问曰：“何为而事少主？”对曰：“君与少主已有累世缘业，是以言之。”馀其年秋登朝，至明年正月，穆宗缵绪，召入禁苑。及为中丞，有闽中隐者叩门请见，馀因下榻与语，曰：“时事非久，公不早去，冬必作相，祸将至矣。若急请居外，代公者受患。後十年终当作相，自西南而入。”是秋出镇吴门，岁经八稔。寻又仗钺南燕。秋暮，有邑子於生引邺郡道士至，才升宾阶，未及命席，谓馀曰：“公当为西南节制，孟冬望舒前节符至矣。”三者皆与言协，不差岁月，自宪闱竟十年居相，由西蜀而入，代馀执宪者俄亦窜逐。唯再谪南服，未尝有前知者为馀言之，岂祸患不可移者，神道所秘，莫得预闻乎？自古衔冤殁世者多矣，冥报之事，或有或无，遂使好乱乐祸者以神道为茫昧。馀尝论之，仁人上哲，必达生知命，如颜氏之子，犯而不校；释门达摩，了空喻幻，必不思报矣；其下弱无心者，力不能报；所能者，乃中人耳，悍强任气如伯有、灌夫之流，亦其在临殁之际，方寸不挠，魂魄不散，唯结念於此，是以能报。夫人之舍生也，如薪尽火灭，溘然则无能为矣。其达於理者，使心不乱，则精爽常存，不生不灭，自可以超然出世，升跻神明。其次精多魄强，则能为厉。冥报之事，或有或无，理在此也。


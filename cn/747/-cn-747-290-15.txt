○送幽州王长史赴军序

渔阳，我之巨镇也。慎选军佐，敷求国良，以王公能，有命汝往。底其耕战之事，介於将吏之，则已声籍天庭，气雄辽碣。鹰扬有日，马首欲东，自名卿大夫，与时髦懿士，莫不激其节而重其迈，结轸连袂，携壶抱琴，留饮极於郊岐，望美延於朔裔者，不可胜数。仲月暄矣，阳时贲若，植物之发芳香，行人之感意气。不曰群萃，岂怀安於鹿豕？不曰垂堂，已戴驰於原隰。孰不知西笑之美，况伊岁华；东征之勤，兼彼戎旅？荩乐不遑舍，君人之所难；义不顾私，志士之为用。今之作者，闻而休之，各赋诗一章，以志其善也。


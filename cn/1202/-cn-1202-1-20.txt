娼妇自悲赋【有序】

汉有其录，而亡其文。泣蕙草之飘落，怜佳人之埋暮，廼爲辞焉。

粤自赵东，来舞汉宫。瑶序金陈，桂枝娇风。素壁翠楼，明月徒秋。歌声忽散，伤人复愁。君王更衣，露色未曦。侍靑銮以云耸，夹丹辇以霞飞。愿南山之无隙，指寿陵以同归。俄而绿衣坐夺，白华卧进。屑骨不怜，{足夔}金谁恡。九重已闭，【一作阅。】高门自芜。靑苔积兮银阁澁，网罗生兮玉梯虚。度九冬而廓处，遥十秋以分居。伤营魄【一作魂】之已尽，畏松柏之无余。归故乡之末光，实夫君之晩滋。去柏梁以淹袂，出桂苑而敛眉。视朱殿以再暮，抚巅【一作嫔】华而一疑。

於是怨帝关之遂岨，怅平原之何极。霜绕衣而葭冷，风飘轮而景昃。御思赵而不顾，马怀燕而未息。泣远山之异峰，望浮云之杂色。若使明镜前兮，碎孤鴈之锦翼。

廼爲诗曰：曲台歌未徙，黄壤哭已亲。玉玦归无色，罗衣会成尘。骄才雄力君何怨，徒念薄命之苦辛。


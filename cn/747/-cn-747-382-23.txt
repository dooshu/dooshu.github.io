○吾台铭（并序）

浯溪东北二十馀丈，得怪石焉。周行三百馀步，从未申至丑寅。壁斗绝，左属回鲜。前有磴道，高八九十尺，下当洄潭。其势曾，半出水底，苍然泛泛，若在波上。石巅胜异之处，悉为亭堂。小峰甚窦，宜间松竹，掩映轩户，毕皆幽奇。於戏！古人有蓄愤闷与病於时俗者，力不能筑高台以瞻眺，则必山巅海畔，伸颈歌吟，以自畅达。今取兹石，将为吾台，盖非愁怨，乃所好也。铭曰：

湘渊清深，吾台肖陵。登临长望，无远不尽。谁厌朝市，羁牵局促。借君此台，一纵心目。阳砻琢，如瑾如珉。作铭刻之，彰示後人。


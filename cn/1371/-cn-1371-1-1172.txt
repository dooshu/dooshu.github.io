感秋

秋色关河外，秋声天地间，壮士感此时，朝镜凋朱颜。



一身寄空谷，万里梦天山，噫呜怒眦裂，愤激悲涕潸。

古来真龙驹，未必置天闲；长松倒涧壑，委弃同蓁菅。

得志未可测，谈笑济时艰，凛然出师表，一字不可删。



感秋

秋堂露气清，萧爽入毛骨；葛裯耿无寐，坐待山月没。



湿萤飞不起，熠熠依衰草。

劲风西北号，落叶纷可扫。



老生惜岁月，烈士志功名。



登临送将去，非复儿女情。

悬知青海边，杀气横千里。



良时不可失，胡行速如鬼。



感秋

西风繁杵捣征衣，客子关情正此时。

万事从初聊复尔，百年强半欲何之？



画堂蟋蟀怨清夜，金井梧桐辞故枝。



一枕凄凉眠不得，呼灯起作感秋诗。



感秋

南山射虎漫豪雄，投老还乡一秃翁。

世味扫除和蜡尽，生涯零落并锥空。



秋惊蠹叶凋残绿，病著衰颜失旧红。

笠泽松陵家世事，一竿惟是待西风。



感秋

会稽八月秋始凉，梧桐叶落覆井床，月明缟树遶惊鹊，露下湿草啼寒螿。



丈夫行年过六十，日月虽短志意长。



匣中宝剑作雷吼，神物那得终摧藏。



君不见昔时东都宗大尹，义感百万虎与狼，疾危尚念起击贼，大呼过河身已僵。




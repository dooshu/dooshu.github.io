诗集卷四十一　古今体诗四十三首


吾谪海南，子由雷州，被命即行，了不相知。至梧，乃闻尚在藤也。旦夕当追及，作此诗示之


九疑联绵属衡湘，苍梧独在天一方。孤城吹角烟树里，落月未落江苍茫。幽人拊枕坐叹息，我行忽至舜所藏。江边父老能说子，白须红颊如君长。莫嫌琼雷隔云海，圣恩尚许遥相望。平生学道真实意，岂与穷达俱存亡。天其以我为箕子，要使此意留要荒。他年谁作舆地志，海南万里真吾乡。





和陶《止酒》


丁丑岁予谪南海，子由亦贬雷州。五月十一日相遇于藤，同行至雷，六月十一日相别渡海。余时病痔呻吟，子由亦终夕不寐。因诵渊明诗劝余止酒，乃和原韵，因以赠别，庶几真止矣。

时来与物逝，路穷非我止。与子各意行，同落百蛮里。萧然两别驾，各携一稚子。子室有孟光，我室惟法喜。相逢山谷间，一月同卧起。茫茫海南北，粗亦足生理。劝我师渊明，力薄且为己。微疴坐杯酌，止酒则瘳矣。望道虽未济，隐约见津涘。从今东坡室，不立杜康祀。





行琼、儋间，肩舆坐睡，梦中得句，云：“千山动鳞甲，万谷酣笙钟。”觉而遇清风急雨，戏作此数句


四州环一岛，百洞蟠其中。我行西北隅，如度月半弓。登高望中原，但见积水空。此生当安归，四顾真途穷。眇观大瀛海，坐咏谈天翁。茫茫太仓中，一米谁雌雄。幽怀忽破散，咏啸来天风。千山动鳞甲，万谷酣笙钟。安知非群仙，钧天宴未终。喜我归有期，举酒属青童。急雨岂无意，催诗走群龙。梦云忽变色，笑电亦改容。应怪东坡老，颜衰语徒工。久矣此妙声，不闻蓬莱宫。





次前韵寄子由


我少即多难，邅回一生中。百年不易满，寸寸弯强弓。老矣复何言，荣辱今两空。泥洹尚一路，自注：古语云：十方薄伽梵，一路涅槃门。所向余皆穷。似闻崆峒西，仇池迎此翁。胡为适南海，复驾垂天雄。下视九万里，浩浩皆积风。回望古合州，属此琉璃钟。离别何足道，我生岂有终。渡海十年归，方镜照两童。还乡亦何有，暂解壶公龙。峨眉向我笑，锦水为君容。天人巧相胜，不独数子工。指点昔游处，蒿莱生故宫。





过海得子由书


经过废来久，有弟忽相求。门外三竿日，江关一叶秋。萧疏悲白发，漫浪散穷愁。世事江声外，吾生幸自休。





安期生


安期生，世知其为仙者也。然太史公曰：蒯通善齐人安期生，生尝以策干项羽，羽不能用，羽欲封此两人，两人终不肯受，亡去。予每读此，未尝不废书而叹。嗟乎，仙者非斯人而谁为之？故意战国之士如鲁连、虞卿皆得道者欤？

安期本策士，平日交蒯通。尝干重瞳子，不见隆准公。应如鲁仲连，抵掌吐长虹。难堪踞床洗，宁揖扛鼎雄。事既两大缪，飘然遗风。乃知经世士，出世或乘龙。岂比山泽臞，忍饥啖柏松。纵使偶不死，正堪为仆僮。茂陵秋风客，望祖犹蚁蜂。海上如瓜枣，可闻不可逢。





儋耳山


突兀隘空虚，他山总不如。君看道旁石，尽是补天余。





夜梦


七月十三日至儋州，十余日澹然无一事，学道未至，静极生愁，夜梦如此，不免以书自怡。

夜梦嬉游童子如，父师检责惊走书。计功当毕《春秋》余，今乃粗及桓庄初。怛然悸寤心不舒，起坐有如挂钩鱼。我生纷纷婴百缘，气固多习独此偏。弃书事君四十年，仕不顾留书绕缠。自视汝与丘孰贤，《易》韦三绝丘犹然，如我当以犀革编。





迁居之夕，闻邻舍儿诵书，欣然而作


幽居乱蛙黾，生理半人禽。跫然已可喜，况闻弦诵音。儿声自圆美，谁家两青衿。且欣集齐咻，未敢笑越吟。九龄起韶石，姜子家日南。吾道无南北，安知不生今。海阔尚挂斗，天高欲横参。荆棘短墙缺，灯火破屋深。引书与相和，置酒仍独斟。可以侑我醉，琅然如玉琴。





和陶《还旧居》


梦归惠州白鹤山居作。

痿人常念起，夫我岂忘归。不敢梦故山，恐兴坟墓悲。生世本暂寓，此身念念非。鹅城亦何有，偶拾鹤毳遗。穷鱼守故沼，聚沫犹相依。大儿当门户，时节供丁推。梦与邻翁言，悯默怜我衰。往来付造物，未用相招麾。





和陶《和刘柴桑》


万劫互起灭，百年一踟躇。漂流四十年，今乃言卜居。且喜天壤间，一席亦吾庐。稍理兰桂丛，尽平狐兔墟。黄橼出旧枿，紫茗抽新畬。我本早衰人，不谓老更劬。邦君助畚锸，邻里通有无。竹屋从低深，山窗自明疏。一饱便终日，高眠忘百须。自笑四壁空，无妻老相如。





和陶《酬刘柴桑》


红薯与紫芋，远插墙四周。且放幽兰香，莫争霜菊秋。穷冬出瓮盎，磊落胜农畴。淇上白玉延，自注：淇上出山药，一名玉延。能复过此不？一饱忘故山，不思马少游。





和陶《劝农》


海南多荒田，俗以贸香为业，所产粳稌不足于食，乃以薯芋杂米作粥糜以取饱。予既哀之，乃和渊明《劝农》诗，以告其有知者。





其一


咨尔汉黎，均是一民。鄙夷不训，夫岂其真。怨忿劫质，寻戈相因。欺谩莫诉，曲自我人。





其二


天祸尔土，不麦不稷。民无用物，珍怪是植。播厥熏木，腐余是穑。贪夫污吏，鹰挚狼食。





其三


岂无良田，平陆。兽踪交缔，鸟喙谐穆。惊麏朝射，猛豨夜逐。芋羹薯糜，以饱耆宿。





其四


听我苦言，其福永久。利尔锄耜，好尔邻偶。斩艾蓬藋，南东其亩。父兄搢梃，以扶游手。





其五


天不假易，亦不汝匮。春无遗勤，秋有厚冀。云举雨决，妇姑毕至。我良孝爱，袒跣何愧。





其六


逸谚戏侮，博奕顽鄙。投之生黎，俾勿冠履。霜降稻实，千箱一轨。大作尔社，一醉醇美。





和陶《九日闲居》


明日重九，雨甚，展转不能寐。起索酒，和渊明一篇。醉熟昏然，殆不能佳也。

九日独何日，欣然惬平生。四时靡不佳，乐此古所名。龙山忆孟子，栗里怀渊明。鲜鲜霜菊艳，溜溜糟床声。闲居知令节，乐事满余龄。登高望云海，醉觉三山倾。长歌振履商，起舞带索荣。坎坷识天意，淹留见人情。但愿饱粳稌，年年乐秋成。





闻子由瘦


自注：儋耳至难得肉食。

五日一见花猪肉，十日一见黄鸡粥。土人顿顿食薯芋，荐以薰鼠烧蝙蝠。旧闻蜜唧尝呕吐，稍近虾蟆缘习俗。十年京国厌肥羜，日日烝花压红玉。从来此腹负将军，自注：俗谚云：大将军食饱扪腹而叹曰：“我不负汝。”左右曰：“将军固不负此腹，此腹负将军，未尝出少智虑也。”今者固宜安脱粟。人言天下无正味，蝍蛆未遽贤麋鹿。海康别驾复何为，帽宽带落惊童仆。相看会作两臞仙，还乡定可骑黄鹄。





客俎经旬无肉，又子由劝不读书，萧然清坐，乃无一事


病怯腥咸不买鱼，尔来心腹一时虚。使君不复怜乌攫，属国方将掘鼠余。老去独收人所弃，悠哉时到物之初。从今免被孙郎笑，绛帕蒙头读道书。





去岁与子野游逍遥堂，日欲没，因并西山叩罗浮道院，至已三鼓矣，遂宿于西堂。今岁索居儋耳，子野复来相见，作诗赠之


往岁追欢地，寒窗梦不成。笑谈惊半夜，风雨暗长檠。鸡唱山椒晓，钟鸣霜外声。只今那复见，仿佛似三生。





和陶《停云》


自立冬以来，风雨无虚日，海道断绝，不得子由书。乃和渊明《停云》诗以寄。





其一


停云在空，黯其将雨。嗟我怀人，道修且阻。眷此区区，俯仰再抚。良辰过鸟，逝不我伫。





其二


飓作海浑，天水溟濛。云屯九河，雪立三江。我不出门，寤寐北窗。念彼海康，神驰往从。





其三


凛然清癯，落其骄荣。馈奠化之，廓兮忘情。万里迟子，晨兴宵征。远虎在侧，以宁先生。





其四


对奕未终，摧然斧柯。再游兰亭，默数永和。梦幻去来，谁少谁多。弹指太息，浮云几何。





过子忽出新意，以山芋作玉糁羹，色香味皆奇绝。天上酥酏则不可知，人间决无此味也


香似龙涎仍酽白，味如牛乳更全清。莫将南海金虀脍，轻比东坡玉糁羹。





和陶《己酉岁九月九日》


十月初吉，菊始开，乃与客作重九，因次韵渊明《己酉岁九月九日》一首。胡广饮菊潭而寿，然《李固传赞》云：其视胡广犹粪土也。

今日我重九，谁谓秋冬交。黄花与我期，草中实后凋。香余白露干，色映青松高。怅望南阳野，古潭霏庆霄。伯始真粪土，平生夏畦劳。饮此亦何益，内热中自焦。持我万家春，一酬五柳陶。夕英幸可掇，继此木兰朝。





宥老楮


我墙东北隅，张王维老谷。树先樗栎大，叶等桑柘沃。流膏马乳涨，堕子杨梅熟。胡为寻丈地，养此不材木。蹶之得舆薪，规以种松菊。静言求其用，略数得五六。肤为蔡侯纸，子入桐君录。黄缯练成素，黝面颒作玉。灌洒蒸生菌，腐余光吐烛。虽无傲霜节，幸免狂酲毒。孤根信微陋，生理有倚伏。投斧为赋诗，德怨聊相赎。





观棋


予素不解棋，尝独游庐山白鹤观，观中人皆阖户昼寝，独闻棋声于古松流水之间。意欣然喜之，自尔欲学，然终不解也。儿子过乃粗能者，儋守张中日从之戏，予亦隅坐竟日，不以为厌也。

五老峰前，白鹤遗址。长松荫庭，风日清美。我时独游，不逢一士。谁欤棋者，户外屦二。不闻人声，时闻落子。纹枰坐对，谁究此味。空钩意钓，岂在鲂鲤。小儿近道，剥啄信指。胜固欣然，败亦可喜。优哉游哉，聊复尔耳。





籴米


籴米买束薪，百物资之市。不缘耕樵得，饱食殊少味。再拜请邦君，愿受一廛地。知非笑昨梦，食力免内愧。春秧几时花，夏稗忽已穟。怅焉抚耒耜，谁复识此意。





入寺


曳杖入寺门，辑杖挹世尊。我是玉堂仙，谪来海南村。多生宿业尽，一气中夜存。旦随老鸦起，饥食扶桑暾。光圆摩尼珠，照耀玻璃盆。来从佛印可，稍觉魔忙奔。闲看树转午，坐到钟鸣昏。敛收平生心，耿耿聊自温。





次韵子由三首


东亭


仙山佛国本同归，世路玄关两背驰。到处不妨闲卜筑，流年自可数期颐。遥知小槛临廛市，定有新松长棘茨。谁道茅檐劣容膝，海天风雨看纷披。





东楼


白发苍颜自照盆，董生端合是前身。独栖高阁多词客，为著新书未绝麟。小醉易醒风力软，安眠无梦雨声新。长歌自真堪笑，底处人间是所欣。自注：柳子厚诗云：“高歌返故室，自非所欣。”





椰子冠


天教日饮欲全丝，美酒生林不待仪。自漉疏巾邀醉客，更将空壳付冠师。自注：《前汉·高祖纪》注云：薛有作冠师。规模简古人争看，簪导轻安发不知。更著短檐高屋帽，东坡何事不违时。





次韵子由月季花再生


幽芳本长春，暂瘁如蚀月。且当付造物，未易料枯枿。也知宿根深，便作紫笋茁。乘时出婉娩，为我暖栗冽。先生早贵重，庙论推英拔。而今城东瓜，不记《召南》茇。陋居有远寄，小圃无阔蹑。还为久处计，坐待行年匝。自注：子由明年六十。腊果缀梅枝，春杯浮竹叶。谁言一萌动，已觉万木活。聊将玉蕊新，自注：世谓此玫瑰花也。插向纶巾折。





次韵子由浴罢


理发千梳净，风晞胜汤沐。闭息万窍通，雾散名干浴。颓然语默丧，静见天地复。时令具薪水，漫欲濯腰腹。陶匠不可求，盆斛何由足。自注：海南无浴器，故常干浴而已。老鸡卧粪土，振羽双瞑目。倦马风沙，奋鬣一喷玉。垢净各殊性，快惬聊自沃。云母透蜀纱，琉璃莹蕲竹。稍能梦中觉，渐使生处熟。《楞严》在床头，妙偈时仰读。返流归照性，独立遗所瞩。未知仰山禅，已就季主卜。安心会自得，助长母相督。





借前韵贺子由生第四孙斗老


今日散幽忧，弹冠及新沐。况闻万里孙，已报三日浴。朋来四男子，大壮泰临复。开书喜见面，未饮春生腹。无官一身轻，有子万事足。举家传吉梦，殊相惊凡目。烂烂开眼电，硗硗峙头玉。自注：李贺诗云：“头玉硗硗眉刷翠，杜郎生得真男子。”但令强筋骨，可以耕衍沃。不须富文章，端解耗楮竹。君归定何日，我计久已熟。长留五车书，要使九子读。自注：吾与子由共九孙男矣。箪瓢有内乐，轩冕无流瞩。人言适似我，穷达已可卜。蚤谋二顷田，莫待八州督。自注：吾前后典八州。





独觉


瘴雾三年恬不怪，反畏北风生体疥。朝来缩颈似寒鸦，焰火生薪聊一快。红波翻屋春风起，先生默坐春风里。浮空眼缬散云霞，无数心花发桃李。翛然独觉午窗明，欲觉犹闻醉鼾声。回首向来萧瑟处，也无风雨也无晴。





十二月十七日夜坐达晓寄子由


灯烬不挑垂暗蕊，炉灰重拨尚余薰。清风欲发鸦翻树，缺月初升犬吠云。闭眼此心新活计，随身孤影旧知闻。雷州别驾应危坐，跨海清光与子分。





谪居三适


旦起理发


安眠海自运，浩浩朝黄宫。日出露未晞，郁郁濛霜松。老栉从我久，齿疏含清风。一洗耳目明，习习万窍通。少年苦嗜睡，朝谒常匆匆。爬搔未云足，已困冠巾重。何异服辕马，沙尘满风鬃。雕鞍响珂月，实与杻械同。解放不可期，枯柳岂易逢。谁能书此乐，献与腰金公。





午窗坐睡


蒲团蟠两膝，竹几阁双肘。此间道路熟，径到无何有。身心两不见，息息安且久。睡蛇本亦无，何用钩与手。神凝疑夜禅，体适剧卯酒。我生有定数，禄尽空余寿。枯杨不飞花，膏泽回衰朽。谓我此为觉，物至了不受。谓我今方梦，此心初不垢。非梦亦非觉，请问希夷叟。





夜卧濯足


长安大雪年，束薪抱衾裯。云安市无井，斗水宽百忧。今我逃空谷，孤城啸鸺鹠。得米如得珠，食菜不敢留。况有松风声，釜鬲鸣飕飕。瓦盎深及膝，时复冷暖投。明灯一爪剪，快若鹰辞鞲。天低瘴云重，地薄海气浮。土无重膇药，独以薪水瘳。谁能更包裹，冠履装沐猴。






▼送叶卿东游

闻君辞家今几年，布衣线断芒屦穿。

江湖梦回灯火夜，听雨每忆山中田。

兵戈忽断故乡路，虽有两足归无缘。

上书愿雪父兄耻，画地聚米筹山川。

居然无成困逆旅，白日但看孤云眠。

时人不容祢生傲，坐客岂信毛公贤？

黄金已尽酒徒散，壮士反为儿女怜。

饥吟倚壁气未馁，有事病鹘栖荒烟。

却欲南游探禹穴，仆夫整驾鸡鸣前。

波涛翻江畏饥鳄，雾雨连海愁飞鸢。

相逢谁肯问憔悴，山水自为穷人妍。

乾坤无家去何止，飘泊不异回风船。

区区愿君自爱惜，今古遇合无非天。

乱离贫贱何足叹，王孙亦在道路边。

我今岂少四方志，读书坐破床头毡。

恩仇两无欲谁报，送子空歌宝剑篇。


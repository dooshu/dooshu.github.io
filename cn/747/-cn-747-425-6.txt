○为赵侍御陈情表

臣某言：臣以固陋，累蒙奖擢，猥厕朝列，与群贤并。始自给事，骤迁侍郎，赞贰冬官，典司邦教。属师旅之後，庶政从权，会府旧章，多所旷废，惟礼部兵部度支，职务尚存，颇同往昔。馀遭空闲，案牍全稀，一饭而归，竟日无事。此臣所以寝兴长想，俯仰增惭。何则？受恩至深，报德无所，未裨毫发，虚费稻梁。伏以人君命官，期于述职，人臣量力，不叨非据，宁有食君上之禄，为保妻子之谋。臣内顾尘忝，尤增愧惧。顷陛下躬决庶务，万方不言而理，远近承式，幸当天下无事，未敢上陈其愚。今承嗣背德，阻兵全魏，灵曜失道，谋乱大梁。犬戎为患，獯虏伺隙。虽祸盈恶稔，终冀枭夷；而调兵转粟，在彼疲弊。乃群下忧国之日，微臣赴难之秋。况诸道牧守，阙人颇众。是敢不揆薄劣特祈任使，如或领一郡，或统数城。绥怀将卒，招复逃散，近当狂寇，俯制奔冲。必使人业耕桑，盗无充斥。昔子建之表，恳求自试；充国之对，无逾老臣。岂徒冒宠干荣，实欲酬恩立节。臣年甫知命，筋力犹强，策励驽蹇，庶成万一。无任恳悃迫切之至！


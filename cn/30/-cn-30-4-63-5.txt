谢让


谢让，字仲和，颍昌人。祖义，有材勇，金贞祐间，为义军千户。让幼颖悟好学，及壮，推择为吏，补宣慰司令史。国兵取宋，立行中书省于江西，让以选为令史，调河间等路都转运盐司经历。先是，灶户在军籍者，悉除其名，以丁多寡为额输盐，其后多顾旧户代为煮盐，而顾钱甚薄。让言：“军户既落籍为民，当与旧灶户均役，既令代役，岂宜复薄其佣，使重困乎？自今顾人，必厚与直，乃听。”先是，逃亡户率令见户包纳其盐，由是豪强者以计免，而贫弱愈困。让令验物力多寡，比次甲乙以均之。

擢南台御史，举湖广行省平章政事哈剌哈孙答剌罕可为御史大夫，山东廉访使陈天祥可为御史中丞，右司员外郎高昉可任风宪。劾江浙省臣听诏不恭及不法事，帝遣使杂问，既款服，诏令让与俱来，人皆危之，让恬然若无事者，台纲以之益振。大德间，诏立陕西行御史台，以让为都事，凡御史封章及文移，其可否一决于让。入为中书省右司都事，迁户部员外郎。时东胜、云、丰等州民饥，乞籴邻郡，宪司惧其贩鬻为利，闭其籴。事闻于朝，让设法立禁，闭籴者有罪，三州之民赖以全活者甚众。

四年，授宗正府郎中，擢监察御史，迁中书省右司员外郎，出为湖广行省左右司郎中。时广西两江岑雄、黄圣许等，屡相雠杀，为边患。让谓：“此曹第可怀柔，不宜力竞，宽其法以羁縻之，使不至跳梁可也。若乃舍中国有用之民，争炎荒不毛之地，非长策也。”因书榜招谕，以携其党。湖广宣慰使张国纪建言科江南夏税，让极言其非便。迁河南行省左右司郎中。是时，江淮屯戍军二十余万，亲王分镇扬州，皆以两淮民税给之，不足，则漕于湖广、江西。是岁会计两淮，仅少三十万石，让请以淮盐三十万引鬻之，收其价钞以给军食，不劳远运，公私便之。

至大元年，转户部侍郎。时京仓主计吏以仓廪多罅漏，惟久雨米坏，请覆糠秕其上，因揉诸米中，以给内外工人及宿卫者。让察其奸，以藁秸易之，奸弊悉除。二年，拜西台治书侍御史。三年，拜治书侍御史，未上，改同佥枢密院事，寻拜户部尚书。仁宗在东宫，以让先朝旧人，召见赐酒，以示眷注。四年，改刑部尚书。仁宗即位，加让正议大夫，入谢，赐以卮酒，让痛饮之。帝曰：“人言老尚书不饮，何饮耶？”让曰：“君赐，不敢违也。”少顷，醉不能立，命扶出之。翼日，让谢，帝曰：“老尚书诚不饮也。”初，尚书省柄臣构杀留守郑阿尔思兰，籍其家，中外冤之；尚书省罢，未有直其冤者。让明其事，以所籍赀产给还之。有旨：六部事疑不决者，须让共议，而后上闻。于是户部更定钞法，礼部议正礼文，让皆与焉。刑部有案，让未署字，而误用印，吏惧，遂私效让署。事觉，度无损于事，且怜吏以罪废，遂视之曰：“吾署也。”其宽厚多类此。让上言：“古今有天下者，皆有律以辅治。堂堂圣朝，讵可无法以准之，使吏任其情、民罹其毒乎！”帝嘉纳之。乃命中书省纂集典章，以让精律学，使为校正官，赐青鼠裘一袭、侍宴服六袭。

二年，朝廷以吏多滞事，责曹案不如程者。令下，让曰：“刑狱非钱谷、铨选之比，宽以岁月，尚虑失实，岂可律以常法乎！”乃入白于宰相，曰：“尚书言是也。”由是刑曹独得不责稽违。拜陕西行省参知政事。未几，拜西台侍御史，命甫下，诏罢西台，复立，就拜侍御史。四年十月，卒于官，年六十有六。赠正奉大夫、河南行省参知政事，追封陈留郡公，谥宪穆。子好古，奉政大夫、覆实司提举。






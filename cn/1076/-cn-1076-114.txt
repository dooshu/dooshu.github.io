卷一百十四

<史部,诏令奏议类,奏议之属,历代名臣奏议>

钦定四库全书

历代名臣奏议卷一百十四

明　杨士奇等　撰

学校

宋太宗端拱初史馆修撰杨徽之因次对上言曰自陛下嗣统鸿图阐扬文治废坠修举儒学向臻乃至周岩野以聘隐沦盛科选以来才彦取士之道亦已至矣然擅文章者多超迁明经业者罕殊用向非振举曷劝专勤师法不传祖述安在且京师四方之会太学首善之地今五经博士并阙其员非所以崇教化奬人材繇内及外之道也伏望濬发明诏博求通经之士简之朝着拔自草莱增置员数兮教胄子随其所业授以本官禀稍且优旌别斯在淹贯之士既蒙厚赏则天下善类知所劝矣无使唐汉专称得人太宗嘉纳之

仁宗至和三年侍御史赵拚乞给还太学田土房缗状曰臣伏以商周之所以名治世莫非崇树学校教育俊良以敦厚风俗之为急也後之苟简浅末有以庠序议治道者咸以迂阔诮之然则舍此而欲风化之宣是犹郤行而求前也窃见京师太学殆将废弛在庆历初朝廷拨田土二百余顷房缗六七千入学充用是时供生员二百人後来陈旭判监赡养亦不下百人近胡瑗管勾已逾三岁才赡及掌事谕义孤寒学徒三二十人而已又自今年春夏已来一切停罢令自供给所以然者盖向前所赐田土房缗并郤系国子监拘收占吝近闻吴中复论奏乞依旧还太学至今多日未蒙施行臣愚以谓今若田土房缗不还太学则无由赡养生徒不赡养则将见其纷然引去而之四方矣如此则太学遂废伏惟陛下聪明仁圣凡辅弼臣邻日欲致君於尧舜今使太学遂废将不及商周之治如之何唐虞之庶几哉伏望特赐圣旨指挥以先所赐田土房缗给还太学依旧许令修完斋舍赡养生员教育渐劘一变至治庶使本朝尊儒重道兴学育材之盛不愧於古之治世矣嘉佑元年欧阳修上奏曰臣等伏见近日言事之臣为陛下言建学取士之法者矣或欲立三舍以养生徒或欲复五经而置博士或欲但举旧制而修废坠或欲特创新学而立科条其言虽殊其意则一陛下慎重其事下其议於羣臣而议者遂欲创新学立三舍因以辨士之能否而命之以官其始也则教以经艺文辞其终也则取以材识德行听其言则甚备考於事则难行夫建学校以养贤论材德而取士此皆有国之本务而帝王之极致也而臣等谓之难行者何哉盖以古今之体不同而设施之方皆异也古之建学取士之制非如今之法也盖古之所谓为政与设教者迟速异宜也夫立时日以趋事考其功过而督以赏罚者为政之法也故政可速成若夫设教则以劝善兴化尚贤励俗为事其被於人者渐则入於人也深收其效者迟则推其功也远故常缓而不迫古者家有塾党有庠遂有序国有学自天子诸侯之子下至国之俊选莫不入学自成童而学至年四十而仕其习乎礼乐之容讲乎仁义之训敦乎孝弟之行以养父兄事长上信朋友而临财亷处衆让其修於身行於家逹於邻里闻于乡党然後询於衆庶又定於长老之可信者而荐之始谓之秀士久之又取其甚秀者为选士久之又取其甚秀者为俊士久之又取其甚秀者为进士然後辨其论随其材而官之夫生七八十岁而死者人之常夀也古乃以四十而仕盖用其半生为学考行又广察以邻里乡党而後其人可知然则积德累善如此勤而久求贤审官如此慎而有次第然後矫伪干利之士不容於其间而风俗不陷於偷薄也古之建学取士其施设之方如此也方今之制以贡举取人往者四岁一诏贡举而议者患於太迟更趣之为间岁而应举之士来学於京师者类皆去其乡里远其父母妻子而为旦暮干禄之计非如古人自成童至於四十就学於其庠序而邻里乡党得以衆察徐考其行实也盖古之养士本於舒迟而今之取士患於急迫此施设不同之大槩也臣请详言方今之弊既以文学取士又欲以德行官人且速取之欤则真伪之情未辨是朝廷本欲以学劝人修德行反以利诱人为矫伪此其不可一也若迟取之欤待其衆察徐考而渐进则文辞之士先已中於甲科而德行之人尚未登於内舍此其不可二也且今入学之人皆四方之游士齎其一身而来乌合羣处非如古人在家在学自少至长亲戚朋友邻里乡党衆察徐考其行实也不过取於同舍一时之毁誉而决於学官数人之品藻尔然则同学之人蹈利争进爱憎之论必兮朋党昔东汉之俗尚名节而党人之祸及天下其始起於处士之横议而相訾也此其不可三也夫人之材行若不因临事而见则守常循理无异衆人苟欲异衆则必为迂僻奇怪以取德行之名而高谈虚论以求材识之誉前日庆历之学其弊是也此其不可四也今若外方专以文学贡士而京师独以德行取人则实行素履着於乡曲而守道丘园之士皆反见遗此其不可五也近者朝廷患四方之士寓京师者多而不知其士行遂严其法使各归於乡里今又反使来聚於京师云欲考其德行若不用四方之士止取京师之士则又示人以不广此其不可六也夫儒者所谓能通古今者在知其意达其理而酌时之宜尔大抵古者教学之意缓而不迫所以劝善兴化养贤励俗在於迟久而不求近效急功也臣谓宜於今而可行者立为三舍可也复五经博士可也特创新学虽不若即旧而修废然未有甚害创之亦可也教学之意在乎敦本而修其实事给以餱粮多陈经籍选士之良者以通经有道之士为之师而举察其有过无行者黜去之则在学之人皆善士也然後取以贡举之法待其居官为吏已接於人事可以考其贤善优劣而时取其尤出类者旌异之则士知修身力行非为一时之利而可伸於终身则矫伪之行不作而媮薄之风归厚矣此所谓实事之可行於今者也臣等伏见论学者四人其说各异而朝廷又下臣等俾之详定是欲尽衆人之见而采其长者尔故臣等敢陈其所有以助衆议之一非敢好为异论也伏望圣慈特赐裁择

七年知谏院司马光上奏曰臣伏见国子监直讲见缺数员久而未补盖以近制须年四十以上及进士九经出身方得为之臣愚以为学官正宜取德行经术可为师表之人不当限以苛法若不察其人之贤愚而惟年齿出身则其间虽有德行如顔囘经术如王弼皆终身不可为学官也又旧制学官皆先试讲说然後就职近岁此法亦因循不行臣欲乞今後应国子监直讲有阙许本监或两制以上举京朝官选人有德行经术者具姓名闻奏更不问年纪及出身其国子监所举者委学士或舍人院试两制以上所举者委国子监试并须衆官聚厅?举疑义面试讲说择其义理精通者保明闻奏方降勅差除若德行邪僻经术荒谬而辄敢举荐保明者并乞严行朝典

仁宗时谏议大夫夏竦请兴学校疏曰臣闻古之教者家有塾党有庠术有序国有学礼乐之始教化之伦於是乎在五帝有成均之名虞夏贵胶庠之礼周监二代四郊立学汉氏握符雅尚学校元帝不限博士弟子之员孝明教授期门羽林之士永平之际揖让兴焉李唐好文崇设两监不游太学以为耻旋及叔世事亦陵迟国家法遵典故惟远是图时文载郁化成天下但谨教劝学有殊经意设广文之馆列博士之员胄子惰尚齿之礼中年废考校之规或有生徒隶名而已故儒雅之士厌其同方由是九州罕修学校蜀郡坠文翁之训豫章隳范甯之制太守但思於固禄刺史不闻其兴学遂使边遐之俗罔知邹鲁之风冠带之民安有弦歌之化虽间有儁材而罕闻师训执泥经指不知所裁伏愿陛下稽考古义恢崇人文明太学之道于中广庠序之学於外兮命郡国各置学官讲信修睦以裨教化无使子衿之诗复歌於圣代也

张方平上论曰臣闻古之王者建国君民教学为先古之教者家有塾党有庠术有序国有学夫其造育俊选以成官材是立政之基也上贤崇德正君师父兄之尊是设教之本也合射习乡修揖让弦歌之节是礼乐所成也养老合语享孤念功是仁义所起也出师受成执讯反告是庙堂之严也选习材能以助祭事是宗祊之重也盖三王四代盛德之世上自天子外及诸侯其所以化民成俗之道未有不以学为先也周官曰州长春秋以礼会民而射于州序党正以礼属民而饮酒于序以正齿位文王世子复载诸侯羣吏养老之事此则州乡列国庠序之礼咸与太学同制矣周衰天下大乱干戈日用而列国之学犹废故子衿刺其不修左氏美其不毁也汉文翁首建黉舍於蜀郡仲舒次发太学於京师而公卿大臣名儒隐德咸有门弟子横经传道书名録牒或数千人至于东都学士寖盛故在两汉其政事本於经术其议论依於王制朝有名教之劝士笃去就之行及桓灵失御奸乱滔天王纲解絶民势版荡而赖正人持救义士奋拯支坏扶颠更延余历虽腥德已塞于上而清议不败於下岂非教学之功渍染深厚之所致欤江左?氏范甯立庠序於豫章庾亮起讲舍於鄂渚然倡而不和絶而不续寻复废圮诸生解散以是而观时之风政其可知也惟我治朝据宸立极丕冒出日同文一轨鸟言鴂舌知诵简册之言髽首卉裳咸袭端甫之服奎璧有烂河洛发祥文物炳然儒硕挺出故学校俶落乎濉涣续兴乎郏鄏摹规大於齐魏弦诵闻於江浙乐善之吏经营其阙民悦献力不令景从庠序之制班班然且遍乎郡国矣自非朝廷以道德风示四方以礼义薰袭齐人又安得不言而化如草偃风行若是之速乎然臣闻一閧之市必立之平一卷之书必立之师周典以本俗六安万民其一曰聨师儒记曰凡学之道严师为难师严然後道尊道尊然後民知敬学今学宫盛立而师位尚虚诸生抱经侐然无主时敏厥修虽得乐群之所必有正业曷取函丈之问且夫百工衆伎必有师匠缁黄所聚辄立师长况夫学者为国造士使民兴仁所传者累圣之格言所习者先王之正道师教不立学乃虚器夫三代而下治道淳优儒雅尊博莫如二汉自文武之世屡下诏书勤命郡国劝使立学而终不能兴自余历世小雅荡然故弗论矣今天下承文明之化庠序修立乃盛於两汉朝廷宜遂成其善意乐以成之顾同不急之务视之弗笃岂国家尊道育材之意哉间者近甸数郡之学虽为除乎讲官旋复縻以吏职揽簿领之不暇何图籍之能精且国家奄有万邦吏员至衆山泽津途百家之聚锥刀可敛必遣王官惟是胶庠王道所在顾一士之廪禄废徽政之本原岂朝廷贵教化而贱货利之意欤臣愚以为宜委清望近臣上从朝列下逮选曹举经术笃行之士凡立学州郡悉为选官依其资任优其稍禄夫张官布职散剧系时略之则轻属之则重贵之则人必同趋简之则衆斯共薄事无大小柄其事则权归任无高卑委其任则效立臣愚以为欲使师礼严重道训尊立在乎使之专治学政主领学徒勤良者旌而异之悖惰者简而黜之及宾兴之时必参以学官之论其尝简黜者弗在蒸髦之选其尝旌异者必预充庭之贡而命外台察诸学之官其尤通博於讲议励精乎教育能得学士自远方至者上之特赐奬谕或有赐焉太学员缺即以充选且制使才名之士不历学官者不得入乎馆阁入馆阁者必先历乎学官犹近制先倅郡而後得补宪台三院也如此则清流美士在乎学矣自然师道尊而教立士业成而行修礼义逹乎闾巷德化渐乎州里国获良才之用民得善吏之庇三纲以正五教用成弦诵闻乎四方道德行於天下矣

方平又上论曰臣闻古有四民皆世其业则象贤世禄为古之道然三王四代必教诸学艺成德就乃辨材而官之故舜命夔典乐教胄子夏氏大小之学商人左右之序皆所以教国子也周官大司乐掌成均之法以治建国之学政而合国之子弟王太子王子群后之世子卿大夫元士之适子国之俊选皆造焉崇以诗书之教诏以德行之媺干羽弦诵凡学必时修六礼以节其性明七教以兴其德比年考校至於大成然後论材定位而官使之汉制中二千石九卿得任子弟为郎或没於刺守名绩流着亦蒙恩典録其後嗣凡三署郎悉属光禄勲更直宿卫岁察亷茂举四行才迹优显始蒙选举铨居高第方出补长丞下自魏?迄於唐朝臣僚有功利及民劳效在国始被恩泽赐一子官褒励劝赏其义甚大臣窃覩朝制凡职参侍从班在两省无间中外岁至诞节辄任京官一人郎官卿监外台亷刺凡及郊礼辄任选职一人又近制员外而兼馆阁得视正郎之秩三丞而请致仕亦荷门子之録诚由盛世一统溥天无外铨除路广郡县员多足以霶洒王泽周冒纎微之品奬劝群吏无为子孙之忧然臣之愚意窃有不足者夫赏延於世虽盛王之典而能不当官亦先贤所诫今仕任之涂益广顾教育之道未施且世禄之家鲜克由礼膏梁之族名为易骄夫其生享丰余之养习见逸欲之靡而不淬砺以先王道德恭俭之言陶染以古贤孝友祗庸之训是使立身之道不笃莅官之法不修罔知小人作业之劳不念稼穑艰难之勤家绪速沦世美鲜济故宜然矣彼性知礼义之贵心存艺文之乐卓尔而立不入於邪令器自成其亦几族是以古者作为胶学聚而教之非惟为国造士固乃为臣立家也臣伏请凡今之子弟以资任入仕者宜悉籍於太学其在都者令日入肄业遵古齿序之礼臣闻师严而後教尊欲尊乎教在严其师欲师之严在重其位伏愿於朝士中择宿儒清德名素在人者正授博士明立条教使行师弟子之礼以肃之比年考校显勤罚惰及三年则大比能精一大经量策时务而通者送吏部依资补用其未精通者复留进业必及格始得除吏其在外者以大比时赴集升降同之传曰学以从政不闻以政入学故夫学古入官量才授任着诸典训若何舍之如此则名为资任实经诲育虽高华之胄有寒素之业也父兄必加夙夜之训子弟必勤讲修之志劝励之道立庠序之教兴朝多世德之家官?称职之吏仰补时政旁恢治法非邦教之大者欤

方平知睦州又奏请州学名额及公田状曰臣闻古之王者建国君民教学为先古之教者家有塾党有庠术有序国有学故三王四代盛德之世上自天子外及庶邦其所以化民成俗之道未有不以学为先也伏以新定古城山俗淳澹民风顺睦以得州名邑有俊选之材野有名节之士先是太平兴国九年知州故左补阙田锡始建今至圣文宣王庙及上请九经书於朝蒙恩给赐今见收管至景佑元年知州右司谏范仲淹拓庙西垣建置学舍树立讲堂至宝元元年知州都官员外郎胡楷增新庙宇基址严敞及臣到任涂塈茨以毕工焉伏望陛下崇导德教之源广厉学官之路俾是远方之俗仰沾天子之光特与恩赐州学名目并乞於管内荒逃系官田内量给十数顷以给学粮选官以领其教职置籍以会其物费庶游学之士获安隶业之所使郡为邹鲁家为洙泗风化所被恩施甚美

神宗熙宁元年监察御史里行程颢上疏曰臣伏谓治天下以正风俗得贤才为本宋兴百余年而教化未大醇人情未尽美士人微谦退之节乡闾无亷耻之行刑虽繁而奸不止官虽冗而材不足者此盖学校之不修师儒之不尊无以风劝养励之使然耳窃以去圣久远师道不立儒者之学几於废熄惟朝廷崇尚教育之则不日而复古者一道德以同俗苟师学不正则道德何从而一方今人执私见家为异说支离经训无复统一道之不明不行乃在於此臣谓宜先礼命近侍贤儒各以类举及百执事方岳州县之吏悉心推访凡有明先王之道德业充备足为师表者其次有笃志好学材良行修者皆以名闻其高道之士朝廷当厚礼延聘其余命州县敦遣萃於京师馆之寛闲之宇丰其廪饩恤其家之有无以大臣之贤典领其事俾羣儒朝夕相与讲明正学其道必本於人伦明乎物理其教自小学洒扫应对以往修其孝悌忠信周旋礼乐其所以诱掖激厉渐磨成就之之道皆有节序其要在於择善修身至於化成天下自乡人而可至於圣人之道其学行皆中於是者为成德又其次取材识明逹可进於善者使日受其业稍久则举其贤杰以备高任择其学业大明德义可尊者为太学之师次以分教天下之学始自藩府至於列郡择士之愿学民之俊秀者入学皆优其廪给而蠲其身役凡有父母骨肉之养者亦通其优游往来以察其行其大不率教者斥之从役渐自大学及州郡之学择其道业之成可为人师者使教于县之学如州郡之制异日则千室之乡逹於党遂皆当修其庠序之制为之立师学者以次而察焉县令每岁与学之师以乡饮之礼会其乡老学者衆推经明行修材能可任之士升於州之学以观其实学荒行亏者罢归而罪其吏与师其升於州而当者复其家之役郡守又岁与学之师行乡饮酒之礼大会羣士以经义性行材能三物宾兴其士於太学太学又聚而教之其学不明行不修与材之下者罢归以为郡守学师之罪升於太学者亦听其以时还乡里复来於学太学岁论其贤者能者於朝谓之选士朝廷问之经以考其言试之职以观其材然後辨论其等差而命之秩凡处郡县之学与太学者皆满三岁然後得充荐其自州郡升於太学者一岁而後荐其有学行超卓衆所信服者虽不处於学或处学而未久亦得备数论荐凡选士之法皆以性行端洁居家孝悌有亷耻礼逊通明学业晓达治道者在州县之学则先使其乡里长老次及学衆推之在太学者先使其同党次及博士推之其学之师与州县之长无或专其私苟不以实其怀奸罔上者师长皆除其仕籍终身不齿失者亦夺官二等勿以赦及去职论州县之长莅事未满半岁者皆不荐士师皆取学者成否之兮数为之赏罚凡公卿大夫之子弟皆入学在京师者入太学在外者各入其所在州之学谓之国子其有当补?者并如旧制惟不选於学者不授以职每岁诸路别言一路国子之秀者升於太学其升而不当者罪其监司与州郡之师太学岁论国子之有学行材能者於朝其在学宾兴考试之法皆如选士国子自入学中外通及七年或太学五年年及三十以上所学不成者辨而为二等上者听授以筦库之任自非其後学业修进中於论选则不复使亲民政其下者罢归之虽岁满愿留学者亦听其在外学七岁而不中升选者皆论致太学而考察之为二等之法国子之大不率教者亦斥罢之凡有职任之人其学业材行应荐者诸路及近侍以闻处之太学其论试亦如选士之法取其贤能而进用之凡国子之有官者中选则增其秩臣谓既一以道德仁义教养之又专以行实材学升进去其声律小碎糊名誊録一切无义理之弊不数年间学者靡然丕变矣岂惟得士寖广天下风俗将日入醇正王化之本也臣谓帝王之道莫尚於此愿陛下特留宸意为万世行之

神宗时监察御史里行彭汝砺论三舍疏曰臣伏覩国子监考试上舍依诠试例臣伏念自王者之迹熄而学校教养之法不明於天下学者以言而不及道於是其实几亡焉道之方行也陛下以天明命奋然震起而鼎新之放淫辞黜邪说造之以经术而学士大夫知所本也然风俗靡靡未还忠厚岂独美之未成哉亦由吾所以取之者其法未尽也且夫科举之兴久矣相因於千岁而欲革於一旦之近臣固自知其难也盖亦有渐焉今天下之士或聚或散而行能之实非可以遽察臣以谓当自庠序始法度之行自近及远故又当自太学始考试颇以行能为差虽未如古盖亦殆庶几焉今上舍尤所以风动四方比他时益当慎选而必用糊名之法似非朝廷所以养育德义之本意也且朝廷罢诗赋废制科欲取之以实也今如是则但察其词而已何异於以言也论选士在学校不循科举之常恐必非其人也今如是则不肖者亦可以侥幸何以异於科举也今六经之说其明如日虽老夫小子皆得自托於义理学文不足患也所虞者其实未应而已臣欲乞试内上舍皆以文行参考如辞理优长行义超卓为一等推恩仁义无玷者为一等如有过阙文虽中不与焉夫上舍中其恩不过免解或遂得一命而使人人知所以自爱而兴於德所施者寡而所及者远夫是之谓要术行之以渐待之以久古或可复矣臣尝待罪学省稍详本末如臣所论衆不能废今所以必用封弥誊録欲如内舍者恐物议难一不敢自任其责而朝廷所以如此者亦以私疑之也臣以谓陛下兴起学校方将追还三代之美而立政造法乃无以异於後世之科举则所失多矣夫行能有素非可以一朝一夕为之是非所系者衆亦非一人之所能专也苟得其私第当窜其人而已不可以非其人而废法也臣欲乞秖令锁宿考校庶几专一或以台谏官一人临之以防议论之私其他乞如试内舍体例则学校之兴不至废失矣

谏议大夫龚夬上奏曰臣伏覩制书举人习业之外更试律义一道臣窃惟周王之教道德为先其次六艺而已故皆纯全而道德以一风俗以同者此也陛下自熙宁以来大阐学校养育人材发明经旨训迪士类今一旦以刑名之学乱之臣所未喻夫道德者本也刑名者末也教之以本人犹趋末况教之以末乎臣愚欲望圣慈追寝习律制书俾多士专尚经旨悉意本业不胜幸甚

知兴元府文同乞置府学教授状曰臣自到本府遂诣学舍点检见於处所褊狭僻在城下屋宇卑陋殆不可入其中生徒小大裁数人而已臣因询问僚属并徧访左右所以如此不振之由皆言本府自唐末以来并无诸科修学及第之人从前每有科塲皆是外州军进士暂来就此假籍寄应纵获荐到省皆下第无成遂各归还本贯不复住此修习所以其民便谓读书无效更不从学近岁府县虽稍有士人应举终是素无师范所肄之业多不能上合新格臣初观本府山川人物土风次第与东西二川大抵相类彼处虽至小州郡进士常不下三四百人而本府邑屋富盛人民繁庶若此岂无秀异可教之士以备官使但自来上下因循相与废堕使朝廷风教独不沾浃寥然一方遂絶文采深可叹也臣伏见本府司理参军潘行自熙宁三年到任乃权府学教授行能为之讲说经艺教其对荅大义诱掖後进孜孜不倦日授月试皆有条绪近日府县子弟翕然尽愿入学至於外郡士人闻之间亦渐有来者以此见人之趋向善道悉由劝奨训励傥得其心有所服自然不可制御而卒至成业矣行今来举主考第并已该磨勘来年正月满当解罢臣窃虑行去之後俾他官承乏料学者之所悦从未必有能如行者臣兼体问得本路兴洋利文龙等州虽有进士徒具名尔其人亦尝自患所居僻陋难得师友臣欲望朝廷勘会本府并前件五州自来实系少有举人修学及第之处乞赐详酌特置学官就与行改转使正充本府府学教授所贵一府五州之人悉得就近修学不三二年当尽变此俗灿然与天下士人相侔矣臣职在守土所治之下或有可请不敢自默臣无任恐惧激切屏营之至

知制诰苏颂上议学校法疏曰臣闻古者立太学以教於国设庠序以化於邑虽王之诸子卿大夫之子弟及国之俊选皆造焉三代所以教化行而习俗成者繇此道也自乡遂之制坏而学校从而废缺汉?而下代有兴置至唐而後备上都立国子监以揔六学之务设官则有祭酒司业为之长博士助教直讲为之训导监丞主簿掌其政令外则京府州县各有学并置博士助教以主训教之职繇是党庠遂序国学之制稍稍复矣国朝自景佑以来天下建学庆历以後数立规程自是诸儒知所宗尚岁月寖久师生益增然而黉校之间未闻有业成通经之士显着於时而副朝廷之选用者今明诏将议改制而降意於询访兹诚治世之先务而圣主所当留神也臣窃谓本朝学制大抵仿唐之旧然而设官有未备而教导有未至故积日虽久而成效无闻也何以言之唐制学官国学则博士助教各二人直讲四人大成十人学生三百人太学四门学则博士助教各三人学生各五百人而四门又有俊士八百人律书筭学则博士助教各一人学生五十人至三十人今之学官惟直讲说书共八人而无国子太学四门之别职事又无殿最之课太学生止於三百人广文生则三岁试补但随秋赋而不隶两学听习律学虽有其名而无其职书筭则又阙焉唐之学官每岁终考校以训授功业多少为殿最学生则以业成通两经以上者止於监祭酒司业策试优者上於礼部大成上於吏部今二者咸无焉其法制灭裂如此而欲责其一道德而广教化势不可得也必欲别为新规臣愚以谓积习既久未易更张莫若即旧法而增损之则便而易行也今学官八人谓宜各令分掌职事五人专职讲说人各讲一经春秋兼三传礼记兼周礼仪礼并为大经各限二年讲毕毛诗为中经限一年半周易尚书为小经限一年三人掌教授诸生以诗赋文论经史大义及时务策仍轮日直学以待诸生请问疑义并出试题目若考校试卷则八人通主之其教导有方成效显着为诸生禀伏者候及三年委判监官闻於朝廷望赐召试馆阁职事其不职者罢免之学生以五百人为额逐日早分经听受每经百人仍兼习孝经论语听读罢则课习文史每月公试三学官考校优劣分三等揭名於学以为劝沮监丞掌其课最主簿纠其违慢每一经讲毕监上於判监集官策试大义十道次日口说十道各定为三等大义通十并口说明白能发明圣贤深藴者为优等大义通六及口说俱通者为次等不及六通为下等其通一大经或一中经兼一下经试入优等者上於朝廷望加旌拔或直送省试仍许特奏名次等籍其名以俟再试甄别下等本学常加敦勉其文行道艺超絶伦辈朝野所知者不拘常例并许举荐以备朝廷擢用其律书筭等亦望各立一学量置生徒庶令学者粗知本原以之入官不至墙面也州郡之学每州请置经学博士一员内举人及三百人以上者朝廷为选差正官三年为一任如能举职有效者任满日本州为保荐之乞加旌擢其余本州辟召有科名守选官员或经行纯粹之士上於本路列奏朝廷俟旨补授仍给本学公钱为俸亦以三年为任任满保荐如正官法内命官望加优奬举人即授以闲官再授教授之职每州仍置说书一员以本郡有经术文行之士为乡里所推者充仍从生徒衆举州为补置本州无其人则请於邻州使专讲说诸生听读课试亦约太学之例如有经术精博文艺优长者上於州州为覆试籍其名以补学职俟及三年显有功效者举送国子监与通经者同试县学置助教一员推举如州说书例兼主讲说教授之事诸生有业成通经者上於州学与通经者校试举送州县既立学校须藉公费望许标拨本处闲田或户絶及僧寺庄土多处斟酌移割入学充职田随生徒多少以定顷亩州县为差人主持勾收课利入学以助支费条约既傋奬劝既行则人人各务本业穷经学文不三五年可以丕革旧俗矣

宗丞刘挚乞增宗学官俸状曰臣所领职事偶有管见不敢自避僭冒之罪而苟简不言伏覩治平制诏增立宗室教学之法设教授官通大小学几三十员其讲授课试条式明具逐官除本俸及月请飱钱六十千外别无添给而宫院承例衆率私钱充为月给多者三五十千其下不减二十千臣等伏以诸宫宗室听读员数不等大学小学亦复人数不同而学官月给取足其间故其敛率之法参差各异或以俸入均割或从员数分定或大小学通融或逐学各自承数大槩员多或俸优则所敛轻而易供员少或俸薄则所出多而难集取予缓急亦又系夫宾主恩意得失之间故输者受者皆有幸不幸焉以至兴诉投讼本司为之督索盖此钱本非官为立制互生词说理难齐一臣再惟教官於学者既为仰给之地则俯仰顾私恐少肯以教人之意饬厉自任至其甚也将必有委曲谄媚相事於诙谐宴集以求容悦者盖利之所在人之常情师生之分无由两立凡此甚非朝廷养训宗子崇严学官本意臣等不胜愚欵欲乞将诸教授比在京职事官明立添支稍优其数旧例宫院所供月钱一皆禁罢教者既无怀私之虑得以展意於其职学者又免会敛之烦而不得持此相为轻重师道少抗然後所谓程课可得而加察矣臣等窃尝计之使学官员数常足而诚听增俸之优其所加费为缗钱岁才三数千尔恭惟朝廷养士之制新美完具太学生干计而郡国增立教官缘学经费无请不获所以乐育人材恩施甚厚顾岂於宗学小费乃有爱惜特有司未经申论因循至此伏望赦其愚裁行之

时议建武学同修起居注张璪上言曰古之太学舞干习射受成献功莫不在焉文武之才皆自此出未闻偏习其一者也请无问文武之士一养於太学

知谏院兼领国子监事陈襄上奏曰臣伏覩先降诏书令两浙已下至台阁臣僚建议学校贡举之制得以上闻者兹见陛下讲求至治思得求贤养士之要以兴起王业也臣近以谏官兼领国子监事每至太学视其斋舍颓弊生徒挑逹官吏苟简殊无法度窃谓太学者天子教化之宫自古圣帝贤王莫之敢废?汉而下虽无先王之法然犹置师弟子多及千数唐贞观中规制益广增筑学舍千二百间博士生员与蕃夷子弟游於学者仅至八千余员岂国朝儒学之盛跨越汉唐而弦诵之地寂寥至此臣实耻之盖艺祖创业未遑斯事当时谋议之臣识虑不远因循百年未有太学今生员所居乃是司业厅事与朝集数位而已天下徯望必行於陛下之手事得其本为之甚易但陛下先求贤哲之士使居师长之位百度兴葺乃其末事可以不劳而成矣伏见前授试大理评事充忠武军节度推官知许州长社县事常秩性行纯明专於古学甘贫守道不苟仕进语默出处非义不由道德未加而人信之此可谓以身治人者也前授安州司户参军充国子监直讲陈烈忠孝仁勇根於诚性行与道合心与俗违博通羣经而尤明於礼学思一物不获其所则其心忧焉仁宗朝尝以学官召之数命不起此可谓能自任以天下之重者也二子之道则同而其用或异皆所谓学孔子者也方今丘园有道之士求烈与秩未见其比陛下方大有为之时舍如是人而使穷居家食恐非虞舜之举十六相文王待二老之意也如陛下未即置诸左右姑以礼命召至太学使居博士之职以经授弟子帅宗室公卿之子弟与国之俊选咸得执经肄业而以师礼处之庶乎其可致也有乡贡进士管师常者履行正固经术专精东南士人多所从学更练民事而适於时用尝为太学正衆论推服乡贡进士程颐者有高坚之行怀经济之学廷试不第无复进取守道用晦名闻公卿近闻诸路搜访遗逸以应赦书师常与颐咸与荐达亦望圣恩并除国子监一助教之名庶几太学生员有所规法语曰举逸民天下之民归心焉正谓此也所有近诏诸臣议学之制论者固多伏望陛下选择近臣颁付详定取其合於王制者立为一代之法愿不为浅者之论而遂沮止则天下幸甚

哲宗元佑元年左正言朱光庭乞择名师主太学状曰臣窃以立国家太平之基本者莫急於人材养天下人材之成就者莫先於庠序朝廷务要广求人材而不素为之养则何由而得今上庠与州郡学校虽名为兴贤而无养人材之实所以然者盖无名师之故也夫所谓名师者其经术足以穷圣藴其行义足以为人表又能至诚以教养为己任者是也昔在仁宗朝诏胡瑗典太学当是时天下学者翕然向风所以成就人材为多至今未见其继者岂国家之大四海之广无其人患在不求之也今庠序之中不见以礼义教养惟见以苛禁绳治其所习经术所修行义孰为发明孰为观法学官者区区自顾苛禁之不暇奚暇治礼义哉甚非所以为首善之地也今朝廷所去弊政几欲尽而所修善政未甚闻臣以谓所修善政莫先於置名师兴学校以养人材首善自京师而风动天下伏望圣慈诏大臣博求真儒为天下所共推者使主太学以教养为己任罢三舍之弊法去一切之苛禁专务以礼义教养多士自然可以成就人材为陛下立太平之基本臣愿陛下留神天下幸甚

左司谏王岩叟乞罢三舍法状曰臣闻法有为名则美而行之则艰事有用意则良而施之则戾者三舍是也三舍之法立虽有高材异能未见能取而得之而奔竞之患起奔竞之患起而贿赂之私行贿赂之私行而狱讼之祸兴狱讼之祸兴而防猜之禁繁博士劳於簿书诸生困於文法非复混然养士之体而庠序之风或几乎息此识者之所共叹也臣窃谓庠序者所以萃羣材而乐育之以定其志业养其名誉优游舒徐以待其成今乃科举之外别开进取之多岐以支离其心而激其争端使利害得失日交战於胷中损育德善道之淳意非所以笃教化成人材也臣愚乞鍳已然之弊罢三舍法开先生弟子不相见之禁示学士大夫以义讲解之余止於公私试第高下如昔时自足以奬材气而厉风声使多士欣欣於从学则上庠宜复有雍容乐易之美为四方矜式矣

岩叟又请用荐举之士为学官乞罢试法疏曰臣伏以砥名砺行以待用於世者士人之所以自处也养士人之节以成就其美而风天下之俗者朝廷之所以处士人也臣窃见内自太学外至州郡学官之制皆令就试四方之士区区於进卷屑屑於程文不惮奔驰之远淹留之久者顾岂其心哉禄任廹之有不得已耳甚非所以重师道崇儒风惜士人之节也礼曰道尊然後民知敬学孟子曰人之患在好为人师今立法如此使人人自求为师欲天下之民知敬学恐不可得臣愚伏望圣慈令罢此法一用应诏荐举之士为中外学官以重教导之选为天下劝

御史中丞刘挚乞重修太学条制状曰臣窃以学校之制主於教育人材非行法之地也羣居衆聚帅而齐之则诚不可以无法然而法之为学校设者宜有礼义存焉可也比岁太学屡起大狱其事一出於诬枉於是有司缘此造为法禁烦苛凝密士之学其间者转身举足辄蹈宪网束湿愈於治狱条目多於防盗上下疑贰求於苟免先王之意礼义科旨逝已尽矣法有大可怪者博士诸生禁不相见教谕无所施质问无所从但博士月廵所隶之斋而已谓如此则请问者对衆足以为证佐以防私请以杜贿谢嗟夫学之政令岂不大缪先王意哉私请贿谢如是真可以絶之乎而又斋数不一不可以随经分隶也故使之兼巡如周易博士或巡治礼之斋礼学博士复廵治诗之舍往往所至备礼请问相与揖诺至或不交一言而退昔之设学校教养之法师生问对愤悱开发相与曲折反复谆谆善诱盖其意不如是之疎也其道不如是之薄也先王之於天下遇人以长者君子之道则下必有长者君子之行而报乎上者斯有礼也遇人以小人犬豕之道则彼将以小人犬豕自为而报乎上者不能有义也况夫学校之间哉太学自置三舍之法寥寥至今未尝应令成就一人岂真无人也主司惩前日之祸畏罪避谤士虽有豪杰拔萃之才谁敢题品以人物自任而置之上第哉则是先帝有兴贤造士之美意而有司以法害之也臣愚欲望圣慈详酌罢博士诸生不许相见之禁教诲请益听其在学往还即私有干求馈受自依律勅仍乞先次施行外应太学见行条制委本监长贰与其属看详省其烦密太甚取其可行便於今者有所增损着为科条上之礼部本部再行详定上之三省以听圣断

挚又上奏曰臣昨者建言太学条制烦密失养士之意乞下有司别行修立後蒙朝廷选官置局及今已久未见成法缘所差官各有本职不得专一集议兼臣窃以谓庠序之制教育以成其材奬劝以进其志羣居衆聚略为约束自古以来法之施於学校者其本不过如斯而已然则为今之议无大措置独可按据旧条考其乖戾泰甚者删去之而存其可行可久便於今者则所谓学制可以一言而定矣若乃高阔以慕古新奇以变常非徒无补而又有害夫职亲於诸生而习知其情伪者宜莫如学官也使其因人情利害而为之法者亦莫如学官也然则安用以他官置局为哉故臣前日奏请止乞令本学立法上礼部礼部再加参详上三省以待圣断诚如臣言学制成久矣今置局半年聚议既希阔而议官各持所见纷然异同无所折衷学者疑惑趣向未安欲望圣慈指挥罢修定学制所检会臣今年二月十五日所奏止以其事责在学官正録以上将见行条制去留修定严立近限次第条上取旨施行所贵因革不失其当法令速成以便学者以述先帝兴学之旨以副陛下造士之意

四年龙图阁学士朝奉郎知杭州苏轼上奏曰臣伏见本州州学见管生员二百余人及入学参假之流日益不已盖见朝廷尊用儒术更定贡举条法渐复祖宗之旧人人慕义学者日衆若学粮不继使至者无归稍稍引去甚非朝廷乐育之意前知州熊本曾奏乞用废罢市易务书板赐与州学印赁收钱以助学粮或乙卖与州学限十年还钱今蒙都省指挥只限五年见今转运司差官重行估价约计一千四百六贯九伯八十三文若依限送纳即州学岁纳二百八十一贯三伯九十七文五年之间深为不易学者旦夕阙食而望利於五年之後何补於事而朝廷岁得二百八十一贯三伯九十七文如江海之中增损涓滴了无所觉徒使一方士民以谓朝廷既已捐利与民废罢市易所放欠负动以万计农商小民衔荷圣泽莫知纪极而独於此饥寒儒素之士惜毫末之费犹欲於此追收市易之息流传四方为损不小此乃有司出纳之吝非朝廷寛大之政也臣以侍从备位守臣怀有所见不敢不尽伏望圣慈特出宸断尽以市易书板赐与州学更不估价收钱所贵稍服士心以全国体

元佑中越州学教授慕容彦逢奏曰臣伏覩神宗皇帝恢崇太学以幸教多士制堂及斋名以寓训迪学者游於斯仰之若日星之丽乎上也陛下缉熙先猷州县学校咸建师长命以贡士而名堂及斋类多前日官司随意建立或怪僻不驯或稽考无据或违背经旨以此掲示多士甚未称朝廷育材之意臣愚欲乞府界及诸路州县学应堂及斋名除不许用太学敦化等堂名及论秀烝髦等职事斋名外并须用太学诸斋名即不得存留旧名及别有创立如蒙圣允乞下有司颁降施行元符中彦逢为太学博士又上奏曰臣伏覩陛下追述神考美意自京师下至郡县恢崇学校以幸教天下增置诸路教官所选惟经术行义之士三代庠序之盛宜无以加此然诸路教官奉行贡士法事体比昔为重今员数既衆又皆一时之选而资任多系选人国子监长贰岁举改官止八人施之太学正録且犹不给况诸路教官如此其衆邪伏望圣慈特诏有司稍增国子监长贰举官旧格使凡预师儒之选者益知自重以称陛下长育人材之意

哲宗时太学正葛胜仲进养士图籍劄子曰臣窃以三代之盛班治显设之方尤备於成周而周之隆教养作成之法独推於文武文王之诗曰不显亦临无射亦保故其效至於多士以宁武王之诗曰丰水有芑武王岂不仕故其效至於无思不服虽圣人以神道设教其精神心术之妙不可推测意者殆将以作人吁俊为长久无穷之计非特谋用於一时以康庶事而已棫朴云周王寿考遐不作人下武云於万斯年不遐有佐故子孙赖之而国以长楙呜呼盛哉天佑斯文越数千年而复生上圣应世觉民之迹若合符节恭惟皇帝陛下以徇齐渊懿之资履熙洽隆平之运圣学高明道心昭彻烛见治本在崇化厉贤故自躬断已来首议学政大开雍頖而於以育才衆联师儒而命之分教以宾兴考劝之法革科举循沿之陋陞进之令类出於亲制程试之文每尘於乙览一岁饩廪无虑数百万别为一司经画均制不取於县官而坐以余羡且命诸道各售常产以资永业行之十有余年典法大备彬彬新美之才辈出而晏晏忠厚之俗已成虽诗歌文武之盛无以进焉既又命礼部以天下养士之额舍宇之数费用之多寡田业之顷亩载之图籍掌在有司臣等恭承诏旨讨论编次随类编括厪克成书取大观二年岁终为率既以逐州县离为析数又以天下合为总数凡二十有四路而中都两学之费不与焉彼汉中世增弟子员三千人而唐太宗千一百区载之史牒已称甚盛顾视今日何足道哉所有天下养士图籍凡二十有五册谨随状上进干冒宸扆无任战悸屏营之至

毕仲游上奏曰天下之事有至近且狭偶得其道而行之则虽累百世而不倦有甚大极重不得其道则终无补於天下今所谓律令臯陶之刑也增损隆杀近所以为治之道遂成不刋之书学校之设欲以进贤养士为太平之具不得其道至今设为虚器而已盖甚可叹也古者家有塾党有庠术有序国有学而养老习射读书合乐行礼於其中者盖欲使知君臣之义父子之亲长幼之节明是非一好恶积道艺以为天下之用顔子不迁怒不贰过孔子谓之好学而後世姑益赋廪督课业严禁令以从事岂古人所以为学之道邪其君臣之义父子之亲长幼之序所以明是非一好恶为道艺者犹未备也而又欲丽师堂广生舍衆徒弟以为盛其去道愈远盖闻熙宁之初变诗赋为经义以取士增太学郡国学官设三舍改定式令以布行之四方之人至京师者几数千而是非不明好恶不一道艺进取未有异也而今复欲变经义为诗赋退学官更定式令以从事则学士大夫之所以自得者果安在邪以略言之三代乡举里选之法虽难卒行宜亦仿其大者使学士大夫有以自得而後诏先生博士率以君臣之义父子之亲长幼之序与夫是非好恶道艺之正而诗赋经义则如古以射取士之法行同能偶然後序之别为贡举以待科举之士存之而勿论要使优游和易而不廹化其心而勿强复其迹则庶乎先王所以为学之道而久以岁月则遂将适於实用不为虚器而徒设天下幸甚

历代名臣奏议卷一百十四








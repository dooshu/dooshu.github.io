○辛邱度可工部员外郎李石可左补阙李仍叔可右补阙三人同制

敕：朝散大夫右补阙内供奉飞骑尉辛邱度等：朕诏丞相求方略忠谠之士，於左右，而播等以石暨仍叔应诏，言其为人，厚实謇直，尝以文行谋画，从容於幕府之间，临事敢言，当官能守，可使束带，同升诸朝，又言邱度介洁静专，不交势利，宜加推奖，以劝其徒。况久次者转迁，後来者登进，皆适所用，平章可之。可依前件。


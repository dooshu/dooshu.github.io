○对爱子为贼所执判

〈乙有爱子，为贼所执。因以登楼就乙求货，既不许而促兵进讨。所由攻之，并子亦死。御史劾弃子啬财，不可为训。不伏。〉

君惠於臣，父爱其子，盖禀天性，岂直物情？事或不可，义将何若？乙以忝列荩臣，合输贞节。言念幼子，痛自阙於防闲；钦奉大邦，惧乃挠於法制。若执人以求货，皆罄室以全生。则因循而来，虏掠何算。欲求苟免之道，恐贻嫁祸之愆，所以促兵，冀其尽敌，虽丧克家之子，终成辅国之臣。大义灭亲，且类桥元之操；深仁济物，奚取卜商之慈。劾以啬财，将何沮劝？


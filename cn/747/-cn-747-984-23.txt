○对铸钱数倍判

〈江东诸监铸钱，数倍费使。牒令停，监司云：“恐弃山泽之利，而工匠私铸犯法。”〉

货以通商，财以利俗，圜法施於九府，铸作行於四方。轻重随时，子母由其递用；积流有象，泉布所以得名。国家立制经邦，稽古为理。用天分地，成其阜安之业；圣作物睹，有其通变之劳。使乎伊何，曾不是识，专命非据，乱常有诛。人焉哉，斯害也已，请被刑鼎，无扰监司。


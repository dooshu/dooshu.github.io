【祭薛尚书文〈宝元元年〉】

维年月日，具官欧阳修谨以清酌庶羞之奠，致祭于故资政殿学士、赠兵部尚书薛公之灵。

景之元，公初解政。虽告于家，而疾未病。若修之鄙，敢辱公知？公于此时，欲以女归。公德方隆，谓当再起。齐大之婚，敢辞以礼？天不遗，公薨忽然。其后二年，卒追前言。生死之间，以成公志。挂剑于墓，古人之义。

公敏于材，刚毅自励。不顾不随，以直而遂。命也在天，往则难期。惟其行己，敢言是师。

有罪之身，窜逐囚拘。生不及门，葬不送车。致诚薄奠，因道终初。尚飨！


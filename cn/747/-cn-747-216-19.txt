○祭韦府君文

维年月日，左拾遗陈子昂，谨以少牢清酌之奠，致祭故人临海韦君之灵：惟君孝友自天，忠义由己，有经世之略，怀轨物之量。甘心苦节，风雨不改，常欲穷则独善其身，达则兼济天下。感激遐咏，邈然青，何期良策未从，大运奄忽。呜呼哀哉！昔君梦奠之时，值余在丛棘，狱户咫尺，邈若山河，话言空存，白马不吊。迨天纲既开，而宿草成列，言笑无由，梦寐不接，永言感恸，何时可忘？今旌言归，关河方远，兴言永诀，今古长辞。邓攸无子，天道何知？洛阳旧陌，拱木犹存；京兆新阡，孤松已植。已矣韦生，云何及矣！大运之往，贤圣同尘。呜呼哀哉！伏维尚飨。


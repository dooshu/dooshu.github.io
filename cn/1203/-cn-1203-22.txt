卷二十二

<集部，词曲类，词选之属，御选历代诗余

钦定四库全书

御选历代诗余卷二十二目録【五十字】

应天长【又一体】

韦庄【二首】

牛峤

毛幵

前调【又一体】

牛峤

毛文锡

留春令

晏几道【三首】

高观国【三首】

史达祖

前调【又一体】

李之仪

燕归梁【又一体】

柳永

前调【又一体】

吴文英

太常引【又一体】

辛弃疾【二首】

高观国

韩淲

沈瑞节

韩玉【二首】

惜春令

杜安世

前调【又一体】

杜安世

眼儿媚【又一体】

林少瞻

赵君举

月中行【又一体】

周邦彦

吴文英

杨慎

满宫花

许棐

杨宛

上行杯【又一体】

冯延巳

张先【三首】

望汉月

晏殊

前调【又一体】

欧阳修

前调【又一体】

柳永

盐角儿

晁补之

冯鼎位

沙塞子【又一体】

周紫芝

凤来朝

周邦彦

胡捣练【又一体】

杜安世

忆故人

王诜

怨三三

李之仪

归田乐

晁补之

前调【又一体】

蔡伸

凉州令

晏几道

庆金枝

张先

南歌子【又一体】

张大烈

极相思【又一体】

吴子孝

醉花间【又一体】

冯延巳【三首】

城头月

无名氏

一落索【又一体】

黄庭坚

四犯令

侯寘

李处全

珍珠令

张炎

桂华明

关注

醉太平

明宣宗

促拍采桑子

朱敦儒

孤馆深沈

权无染

渔歌子【又一体】

顾敻

魏承班

李珣【四首】

前调【又一体】

孙光宪【二首】

少年游【又一体】

晏殊【二首】

欧阳修

张先【三首】

柳永【二首】

晁补之

毛滂

周邦彦【三首】

晁端礼

赵师侠【二首】

方千里【二首】

蒋捷【二首】

陈允平【三首】

赵孟頫

吴元可

萨都拉

杨慎

吴子孝

张大烈

前调【又一体】

张耒

向子諲

御选历代诗余卷二十二目録

钦定四库全书

御选历代诗余卷二十二【五十字】

司经局洗马掌局事兼翰林院修撰加二级【臣】王奕清奉旨校刋

应天长

【又一体双调五十字】

应天长　　　　　　　　　　　韦　庄

緑槐隂里黄莺语深院无人春昼午画帘垂金凤舞寂寞绣屏香一缕　碧天云无定处空有梦魂来去夜夜緑牎风雨断肠君信否

前调　　　　　　　　　　　　韦　庄

别来半岁音书絶一寸离肠千万结难相见易相别又是玉楼花似雪　暗相思无处说惆怅夜来烟月想得此时情切泪沾红袖黦

前调　　　　　　　　　　　　牛　峤

双眉淡薄藏心事清夜背灯娇又醉玉钗横山枕腻宝

帐鸳鸯春睡美　别经时无限意虚道相思憔悴莫信彩牋书里赚人肠断字

前调　　　　　　　　　　　　毛　幵

曲阑十二闲亭沼履迹双沈人悄悄被池寒香烬小梦短女墙莺唤晓　柳枝风轻嫋嫋门外落花多少日日离愁萦绕不知春过了

前调【又一体】　　　　　　　　　　牛　峤

玉楼春望晴烟灭舞衫斜卷金条脱黄鹂娇啭声初歇杏花飘尽龙山雪　凤钗低赴节筵上王孙愁絶鸳鸯对衔罗结两情深夜月

前调　　　　　　　　　　　　毛文锡

平江波暖鸳鸯语两两钓船归极浦芦洲一夜风和雨飞起浅沙翘雪鹭　渔灯明远渚兰棹今宵何处罗袂从风轻举愁煞采莲女

留春令

【双调五十字】

留春令　　　　　　　　　　　晏几道

画屏天畔梦回依约十洲云水手捻红笺寄人书写无限伤春事　别浦高楼曾漫倚对江南千里楼下分流水声中有当日凭高泪

前调　　　　　　　　　　　　晏几道

采莲舟上夜来?觉十分秋意懊恼寒花暂时香与情浅人相似　玉蕊歌清招晚醉恋小桥风细水湿红裙酒初消又记得南溪事

前调　　　　　　　　　　　　晏几道

海棠风横醉中吹落香红强半小粉多情怨杨花仔细把残春看　一抹浓檀秋水畔缕金衣新换鹦鹉杯深艳歌迟更莫放人肠断

前调【淮南道中】　　　　　　　　　　高观国

断霞低映小桥流水一川平远柳影人家起炊烟髣髴似江南岸　马上东风吹醉面问此情谁管花里清歌酒边情又何日重相见

前调　　　　　　　　　　　　高观国

粉绡轻试緑裙微褪吴姬娇小一点清香着芳魂便添起春怀抱　玉脸窥人舒浅笑寄此情天杪酒醒罗浮角声寒正月挂南枝晓

前调　　　　　　　　　　　　高观国

玉消冰瘦洗妆初见春风头面等得黄昏月溪寒爱顾影临清浅　历尽冰霜空嗟怨怨粉香消减江北江南旧情多奈笛里关山远

前调　　　　　　　　　　　　史达祖

故人溪上挂愁无奈烟梢月树一涓春水点黄昏便没顿相思处　曾把芳心深相许故梦劳诗苦闻说东风亦多情被竹外留香住

前调【又一体】　　　　　　　　　　李之仪

梦断难寻酒醒犹困那堪春暮香阁深沈红牕翠暗莫羡颠狂絮　緑满当时携手路嬾见同欢处何时却得珠帘画阁尽诉情千缕

燕归梁

【又一体双调五十字】

燕归梁　　　　　　　　　　　柳　永

织锦裁篇写意深字值千金一囘披翫一愁吟肠成结泪盈襟　幽欢已散前期远无聊赖是而今密凭归燕寄芳音恐冷落旧时心

前调【又一体】　　　　　　　　　　吴文英

一片游丝拂镜湾素影护梅残行人无语看春山背东风雨苍顔　梦飞不到棃花外孤馆闭更寒谁怜消渇老文园听溪声泻冰泉

太常引

【又一体双调五十字】

太常引【夀赵晋臣敷文】　　　　　　　　辛弃疾

论公耆德旧宗英吴季子百余龄奉使老於行更看无听歌最精　须同卫武九十入相菉竹自青青富贵出长生记门外清溪姓彭

前调【夀韩南涧尚书】　　　　　　　　　辛弃疾

君王着意履声间便合押紫宸班今代又尊韩道吏部文章泰山　一杯千岁问公何事早伴赤松间功业後来看似江左风流谢安

前调【碧桃】　　　　　　　　　　高观国

玉肌轻衬碧霞衣似争驾翠鸾飞羞问武陵溪笑女伴东风醉时　不飘红雨不贪青子冷淡却相宜春晚涌金池问一片将愁寄谁

前调　　　　　　　　　　　　韩　淲

小春时候腊前梅还知道为谁开应遶百千囘夜色转参横斗魁　十分孤静替伊愁絶片月共徘徊一阵暗香来便觉得诗悄有涯

前调　　　　　　　　　　　　沈端节

三三五五短长亭都只解送人行天远树冥冥怅好梦才成又惊　夜堂歌罢小楼钟断归路已闻莺应是困瞢腾问心绪而今怎生

前调　　　　　　　　　　　　韩　玉

荒山连水水连天忆曾上桂江船风雨过吴川又却在潇湘岸边　不堪追念浪萍踪迹虚度夜如年风外晓钟传尚独对残灯未眠

前调　　　　　　　　　　　　韩　玉

东城归路水云间几曾放梦魂闲何日整归鞍又人对西风凭阑　温柔情性系怀伤感欲诉诉应难愁聚两眉端又疉起千山万山

惜春令

【双调五十字】

惜春令　　　　　　　　　　　杜安世

春梦无凭犹嬾起银烛尽画帘低垂小庭杨柳黄金翠桃脸两三枝　妆阁慵梳洗闷无绪玉箫抛掷絮飘纷纷人疎远空对日迟迟

前调【又一体】　　　　　　　　　　杜安世

此夕重阳秋意深篱边散嫰菊黄金万里霜天林叶坠萧索动离心　臂上茱萸新似旧年堪赏光隂百盏香醪且酬身牛山会难寻

眼儿媚

【又一体双调五十字】

眼儿媚【晓行】　　　　　　　　　林少瞻

霁霞散晓月犹明疎木挂残星山径人稀翠萝深处啼鸟两三声　霜华重逼云裘冷心共马蹄轻千里青山一溪流水都做许多情

前调　　　　　　　　　　　　赵君举

晓山日薄半春隂烟暖柳拖金满眼新晴歌声楼影悠荡碧波心　闲亭客散人归去疎雨透罗襟帘阁蒙蒙断虹明处千里暮云深

月中行

【又一体双调五十字】

月中行　　　　　　　　　　　周邦彦

蜀丝趁日染乾红微?口脂融博山细篆霭房栊静看打牎虫　愁多胆怯疑虚幙声不断暮景疎钟团围四壁小屏风泪尽梦啼中

前调【和黄复庵】　　　　　　　　　　吴文英

疎桐翠竹蚤惊秋叶叶雨声愁灯前倦客老貂裘燕去柳边楼　吴宫寂寞空烟水浑不认旧采菱洲秋花旋结小盘虬蝶怨夜香留

前调　　　　　　　　　　　　杨　慎

月华静夜思悠哉夜静灭棼埃窥人不待画堂开圆影隙中来　小轩朱缀香尘满重门掩露滴金苔洞房未晓且徘徊清漏不须催

满宫花

【一名瑞宫春双调五十字】

满宫花　　　　　　　　　　　许　棐

嬾抟香闲弄粉犹带清酲微困金鞍何处掠新欢偷倩燕寻莺问　柳供愁花献恨衮絮猎红成阵碧楼能有几番春又是一番春尽

前调【暑夜与诸女　　　　　明妓郎外家晏】杨　宛

树隂隂凉早早共盼月来天杪不知花里几多花只觉幽香重遶　露犹轻人已悄各各深情情巧尽从花里捉流萤一半醉眠芳草

上行杯

【又一体双调五十字即偷声木兰花也】

上行杯　　　　　　　　　　　冯延已

落梅着雨消残粉云重烟深寒食近罗幕遮香柳外秋千出画墙　青山颠倒钗头凤飞絮入帘春睡重梦里佳期袛许庭花与月知

前调　　　　　　　　　　　　张　先

曾居别乘康吴俗民到於今歌不足骊驭征鞭一去东风十二年　重来却拥诸侯骑宝带垂鱼金照地和气融人清霅千家日日春

前调　　　　　　　　　　　　张　先

雪笼琼苑梅花瘦外苑重扉联宝兽海月新生上得高楼无限情　帘波不动银缸小今夜夜长争得晓欲梦高唐恐觉来时添断肠

前调　　　　　　　　　　　　张　先

画桥浅映横塘路流水滔滔春共去目送斜晖燕子双高蝶对飞　风花将尽持杯送往事只成清夜梦莫更登楼坐想行思已自愁

望汉月

【双调五十字】

望汉月　　　　　　　　　　　晏　殊

千缕万条堪结占断好风良月谢娘春晚已多愁更撩乱絮如雪　短亭相送处长忆得醉中攀折年年岁岁好时节怎奈有人离别

前调【又一体】　　　　　　　　　　欧阳修

红艳几枝轻袅新被东风开了倚烟啼露为谁娇故惹蝶怜蜂恼　多情游赏处留恋向緑丛千绕酒阑歌罢不成归肠断月斜春老

前调【又一体】　　　　　　　　　　柳　永

明月明月明月何事乍圆还缺恰如年少洞房人欢会依前离别　小楼凭槛处正是去年时节千里清光又依旧奈夜永厌厌人絶

盐角儿

【双调五十字前段似柳梢春後段全异】

盐角儿【毫社观梅】　　　　　　　　　晁补之

开时似雪谢时似雪花中奇絶香非在蕊香非在萼骨中香彻　占溪风留溪月堪羞损山桃如血直饶更疎疎淡淡终有一般情别

前调【春半】　　　　　　　　　　冯鼎臣

春分过也小楼昨夜棠棃花谢章台折柳西园拾翠暗香随马　午风轻莺声乍盈盈侣秋千初罢再相约黄昏踏月牕下绿蛾重画

沙塞子

【又一体双调五十字】

沙塞子【中秋无月】　　　　　　　　　周紫芝

秋云微淡月微羞云黯黯月彩难留只应是嫦娥心里也似人愁　几时囘步玉移鈎人共月同上南楼却重听画阑西角月下轻讴

凤来朝

【双调五十字】

凤来朝　　　　　　　　　　　周邦彦

逗晓看娇面小牕凉弄明未辨爱残妆宿粉云鬟乱最好是帐中见　说梦双蛾微敛锦衾温兽香未断待起难舍任日炙画楼暖

胡捣练

【又一体双调五十字】

胡捣练　　　　　　　　　　　杜安世

数枝半敛半开时洞阁晓妆新注宝香格艳姿天赋甘被羣芳妒　狂风横雨且相饶又恐有采云迎去牵破少年心绪无计长为主

忆故人

【一名烛影揺红双调五十字王诜因忆故人自度此词因以名其调宋徽宗又以其词中首句为名】

忆故人　　　　　　　　　　　王　诜

烛影揺红向夜阑乍酒醒心情嬾尊前谁为唱阳关离恨天涯远　无奈云沉雨散凭阑干东风泪眼海棠开後燕子来时黄昏庭院

怨三三

【古词有狂唤醉里三三句遂以名调双调五十字】

怨三三【寄旧游】　　　　　　　　　李之仪

清溪一派泻柔蓝岸草记得黄鹂语画檐唤狂里醉重三　春风不动垂帘似三五初圆素蟾镇泪眼廉纤何时歌舞再和池南

归田乐

【双调五十字】

归田乐　　　　　　　　　　　晁补之

春又去似别佳人幽恨积闲庭院翠隂满添昼寂一枝梅最好至今忆　正梦断炉烟袅参差疎帘隔为何事年年春恨问花应会得

前调【又一体】　　　　　　　　　　蔡　伸

风生苹末莲香细新浴晚凉天气犹自倚朱阑波面双双彩鸳戏　鸾钗委坠云堆髻谁会此时情意冰簟玉琴横还是月明人千里

凉州令

【凉或作梁双调五十字唐伊凉甘石渭氐六州皆有歌曲总名曰六州歌头此调端以凉州名也】

凉州令　　　　　　　　　　　晏几道

莫唱阳关曲泪湿当年金缕离歌自古最消魂於今更在消魂处　南桥杨柳多情绪不系行人住人情却似飞絮悠扬便逐春风去

庆金枝

【双调五十字】

庆金枝　　　　　　　　　　　张　先

青螺添远山两娇靥笑时圆抱云勾雪近灯看筭何处不堪怜　今生但愿无离别花月下绣屏前双蚕成茧共纒绵更重後生缘

南歌子

【又一体双调五十字】

南歌子　　　　　　　　　　　张大烈

蛾眉羞自画鸾台嬾对匀罗衣不任带寛裙孤擎玉盏酒病厌沾唇　心去随流水花开独掩门阳台何日驾飞云凄凄衾冷月初昏

极相思

【又一体双调五十字】

极相思　　　　　　　　　　　吴子孝

邯郸一梦归来无意画云台钓鳌沧海骑鲸碧落甚矣吾衰　十年彩袖判长隐苹供北涧兰采南陔三间茅屋一双白鹤万仞丹崖

醉花间

【又一体双调五十字】

醉花间　　　　　　　　　　　冯延已

林雀归栖撩乱语阶前还日暮屏掩画堂深帘卷潇潇雨　玉人何处去鹊喜浑无据双眉愁几许漏声看却夜将阑点寒灯扃绣户

前调　　　　　　　　　　　　冯延已

独立堦前星又月帘栊偏皎洁霜树尽空枝肠断丁香结　夜深寒不寐疑恨何曾歇凭阑干欲折两条玉筯为君垂此宵情谁共说

前调　　　　　　　　　　　　冯延巳

月落霜繁深院闭洞房人正睡桐树倚雕檐金井临瑶砌　晓风寒不啻独立成憔悴闲愁浑未已离人心绪自无端莫思量休退悔

城头月

【双调五十字与少年游无异但系仄韵向来另有调名以马天骥词中有城头月色明如画句也】

城头月　　　　　　　　　　　无名氏

子规啼破黄昏冷澹月笼花影清露无声残霞敛尽天外三星迥　轻红衫子鸳鸯领绣阁妆重整半启葳蕤西厢密约侍立垂帘等

一落索

【又一体双调五十字】

一落索　　　　　　　　　　　黄庭坚

谁道秋来烟景素任游人不顾一番时态一番新到得意皆欢慕　紫萸黄菊繁华处对月庭风露愁来即便去?芳更作甚悲秋赋

四犯令

【一名四和香双调五十字】

四犯令　　　　　　　　　　　侯　寘

月破轻云天淡注夜悄花无语莫听阳关牵离绪酩酊花深处　明日江郊芳草路春逐行人去不似酴醿开独步能着意留春住

前调　　　　　　　　　　　　李处全

香雪渐苞偏胜韵领袖催花信华节良辰人有分看士女幡垂鬓　莫向春风寻旧恨乐事随方寸眉夀固应天不吝浮大白吾无闷

珍珠令

【双调五十字】

珍珠令　　　　　　　　　　　张　炎

桃花扇底歌声杳愁多少便觉道花隂闲了因甚不归来甚归来不早　满院花飞休要扫待留与薄情知道怕一似飞花和春都老

桂华明

【关注因梦遇填词名桂花明双调五十字】

桂华明　　　　　　　　　　　关　注

缥缈神仙开洞府遇广寒宫女问我双鬟梁汉舞还记得当时否　碧玉词章教仙侣为按歌宫羽皓月满牕人何处声永断瑶台路

醉太平

【双调五十字】

醉太平【赐学士沈度】　　　　　　　　明宣宗

浓云散雨收花苑内鸣鸠晓来喜见日光浮暖融融永昼　麦苗润泽怀清秀榴花湿映红光溜田家歌舞尽歌讴是处庆丰年醉酒

促拍采桑子

【此就采桑子添促拍二字以按歌得名也双调五十字】

促拍采桑子　　　　　　　　　朱敦儒

清露湿幽香想瑶台无语凄凉飘然欲去依然似梦云度银潢　又是天风吹淡月佩丁东携手西厢泠泠玉磬沈沈素瑟舞徧霓长

孤馆深沈

【双调五十字】

孤馆深沈【梅】　　　　　　　　　权无染

琼英雪艳岭梅芳天付与清香向腊後春前解压万花先占青阳　拟待折一枝相赠奈水远山长对妆面忍听羌笛又还空断人肠

渔歌子

【又一体双调五十字】

渔歌子　　　　　　　　　　　顾　夐

晚风清幽沼緑倚阑凝望珍禽浴画帘垂翠屏曲满袖荷香馥郁　好摅怀堪寓目身闲心静平生足酒杯深光影促名利无心较逐

前调　　　　　　　　　　　　魏承班

柳如眉云似髪鲛绡雾縠笼香雪梦魂惊钟漏歇牕外晓莺残月　几多情无处说落花飞絮清明节少年郎容易别一去音书断絶

前调　　　　　　　　　　　　李　珣

楚山青湘水渌春风澹荡看不足草芊芊花簇簇渔艇棹歌相续　信浮沈无管束钓回乘月归湾曲酒盈樽云满屋不见人间荣辱

前调　　　　　　　　　　　　李　珣

荻花秋潇湘夜橘州佳景如屏画碧烟中明月下小艇垂纶初罢　水为乡蓬作舍鱼羮稻饭常餐也酒盈杯书满架名利不将心挂

前调　　　　　　　　　　　　李　珣

柳垂丝花满树莺啼楚岸春天暮棹轻舟出深浦缓唱渔歌归去　罢垂纶还酌醑孤村遥指云遮处下长汀临浅渡惊起一行沙鹭

前调　　　　　　　　　　　　李　珣

九疑山三湘水芦花时节秋风起水云间山月里棹月穿云游戏　鼓清琴倾绿蚁扁舟自得逍遥志任东西无定止不议人间醒醉

前调【又一体】　　　　　　　　　　孙光宪

草芊芊波漾漾湖边草色连波涨沿蓼岸泊枫汀天际玉轮初上　扣舷歌聊极望桨声伊轧知何向黄鹄叫白鸥眠谁似侬家疎旷

前调　　　　　　　　　　　　孙光宪

泛流萤明又灭夜凉水冷东湾濶风浩浩笛寥寥万顷金波重疉　杜若洲香郁烈一声宿雁霜时节经霅水过松江尽属侬家日月

少年游

【又一体双调五十字】

少年游　　　　　　　　　　　晏　殊

芙蓉花发去年枝双燕欲归飞兰堂风软金炉香煗新曲动帘帷　佳人拜上千春夀深意满琼巵绿鬓朱顔道家装束长似少年时

前调　　　　　　　　　　　　晏　殊

谢家庭槛晓无尘芳宴祝良辰风流妙舞樱桃清唱依约驻行云　榴花一盏浓香满为夀百千春岁岁年年共欢同乐嘉庆与时新

前调　　　　　　　　　　　　欧阳修

玉壶冰莹兽炉灰人起绣帘开春丛一夜六花开尽不待翦刀催　洛阳城阙中天起高下徧楼台絮乱风轻拂鞍沾袖归路似章街

前调　　　　　　　　　　　　张　先

碎霞浮动晓朦胧春意与花通银瓶素绠玉泉金甃真色浸潮红　花枝人面难常见青子小丛丛韶华长在明年依旧相与笑春风

前调　　　　　　　　　　　　张　先

帽檐风细马蹄尘常记探花人露英千样粉香无尽秦地酒初醇　探花人渐花前老花上旧时春行歌声里靓妆丛里须贵少年身

前调【渝川席上和韵】　　　　　　　　　张　先

听歌持酒且休行云树几程程眼看檐牙手搓花蕊未必两无情　拓夫滩上闻新鴈离袖掩盈盈此恨无穷远如江水东去几时平

前调　　　　　　　　　　　　柳　永

长安古道马迟迟高柳乱蝉嘶夕阳岛外秋风原上目断四天垂　归云一去无踪迹何处是前期狎兴生疎酒徒萧索不似少年时

前调【秋思】　　　　　　　　　　柳　永

参差烟树灞陵桥风物尽前朝衰杨古柳几经攀折憔悴楚宫腰　夕阳闪澹秋光浄离思满蘅皋一曲阳关断肠声里独上木兰桡

前调　　　　　　　　　　　　晁补之

庐山瑶草四时春烟锁上宫门记得南游偶?飞涧一洗庾公尘　香炉高咏君家事文采近前人他日骑?尚怜迷路与问衆仙真

前调　　　　　　　　　　　　毛　滂

遥山雪气入疎帘罗幕晓寒添暖日腾波朝霞入户一线过冰檐　緑尊香嫩葡萄?满酌破冬严庭下早梅巳含芳意春近痩枝南

前调　　　　　　　　　　　　周邦彦

檐牙缥缈小倡楼凉月挂银鈎聒席笙歌透帘灯火风景似扬州　当时面色欺春雪曾伴美人游今日重来更无人问独自倚阑愁

前调【荆州作】　　　　　　　　　　周邦彦

南都石黛埽晴山衣薄奈朝寒一夕东风海棠花谢楼上卷帘看　今朝丽日明如洗南陌?雕鞍旧赏园林喜无风雨春鸟报平安

前调【雨後】　　　　　　　　　　周邦彦

朝云漠漠散轻丝楼阁澹春姿柳泣花啼九街泥重门外燕飞迟　而今丽日明金屋春色在桃枝不似当时小楼冲雨幽恨两人知

前调　　　　　　　　　　　　晁端礼

建溪灵草已先尝欢意尚难忘未放笙歌暂留簪佩犹有紫芝汤　醉中纤手殷懃捧欲去断人肠绦蜡迎归绣鞍扶下笑语尽闻香

前调【梅】　　　　　　　　　　　赵师侠

玉壶冰结暮天寒朔吹绕阑干雪破梢头香传花外春信入江南　廵檐索笑情何限一点已微酸待得黄垂冥冥烟雨緑树袅金丸

前调　　　　　　　　　　　　赵师侠

冰霜凝冻腊残时暖律渐推移彩胜罗幡土牛春仗和气与春囘　花心柳眼知时节凝露向阳枝喜入新春称心百事如意想都宜

前调　　　　　　　　　　　　方千里

丹青间展小屏山香烬一丝寒织锦回文生绡红泪不语自羞看　相思念远关河隔终日望征鞍不识单栖忍教良夜魂梦觉长安

前调　　　　　　　　　　　　方千里

东风无力扬轻丝芳草雨余姿浅緑还池轻黄归柳老去愿春迟　阑干凭?慵囘首闲把小花枝怯酒情怀恼人天气清瘦有谁知

前调　　　　　　　　　　　　蒋　捷

棃边风紧雪难晴千点照溪明吹絮帘低唾茸牕小人隔翠隂行　而今白鸟横飞处烟树渺乡城两袖春寒一襟春恨斜日澹无情

前调　　　　　　　　　　　　蒋　捷

枫林红透晚烟青客思满鸥汀二十年来无家种竹犹借竹为名　春风未了秋风到老去万缘轻只把平生闲吟闲咏谱作櫂歌声

前调　　　　　　　　　　　　陈允平

斜阳冉冉柳边楼珠箔水晶鈎拍点红牙箫吹紫玉低按小梁州　双鸾已悮青楼约谁伴月中游倦蝶残花寒螀落叶长是替人愁

前调　　　　　　　　　　　　陈允平

画楼深映小屏山帘幙护轻寒比翼香囊合欢罗帊都做薄情看　如今已过棃花雨何处殢归鞍待约青鸾采云同去飞梦到长安

前调　　　　　　　　　　　　陈允平

翠罗裙解缕金丝罗扇掩芳姿柳色凝寒花情殢雨生怕踏青迟　碧纱牕外莺声嫩春在海棠枝别後相思许多憔悴惟有落红知

前调　　　　　　　　　　　　赵孟頫

弄晴微雨细丝丝山色澹无姿柳絮飞残荼蘼开罢青杏已团枝　阑干倚徧人何处愁听语黄鹂宝瑟尘生翠绡香减天远鴈书迟

前调【戏友】　　　　　　　　　　吴可元

石榴花下薄罗衣睡起却?棋未省高低被伊春笋拈了白琉璃　钏脱钗斜浑不省意重子声迟对面痴心只愁收局肠断欲输时

前调　　　　　　　　　　　　萨都拉

去年人在凤凰池银烛夜弹丝沈水香消棃云梦暖深院绣帘垂　今年冷落江南夜心事有谁知杨柳风柔海棠月澹独自倚阑时

前调【春暮】　　　　　　　　　　杨　慎

红稠緑暗徧天涯春色在谁家花谢蝶稀柳浓莺嬾烟景属蜂衙　日长睡起无情思帘外夕阳斜带眼频移琴心慵理多病负年华

前调【约衡山不至】　　　　　　　　　吴子孝

苑中日日见花开花下独徘徊帽沾红雨衣承香雪春色似蓬莱　怅望高轩终不到寂寞小池台柳条尽緑莺声渐老夜雨长新苔

前调【秋思】　　　　　　　　　　张大烈

萧瑟秋风古渡桥江风壮晚潮夕阳衰柳何堪轻折痩损小蛮腰　碧云澹远澄波静惨怨散林皋山海情深石尤风急留住远征桡

前调【又一体】　　　　　　　　　　张　耒

含羞倚醉不成歌纤手掩香罗偎花映烛偷传深意酒思入横波　看朱成碧心迷乱脉脉敛双蛾相见时稀隔别多又春尽奈愁何

前调　　　　　　　　　　　　向子諲

去年同醉酴醿下尽笔赋新词今年君去酴醿欲破谁与醉为期　旧曲重歌倾别酒风露泣花枝章水能长湘水远流不尽两相思

御选历代诗余卷二十二








西陵赠林铁崖

大块不噫气，万物郁生理。
壮士不悲歌，气结填膺死。
与君昔相见，日落瘴江汜。
时予使四粤，脱身豺虎里。
摧心惊老瘦，造次告直指（谓杨似公侍御。）。
舟中交慰劳，解衣暖我体。
往事萦中肠，飞光逾一纪。
西陵斗酒会，短发飒垂耳。
闻君官海南，梗概何嵬礧。
神羊自触奸，䝟貐厉其齿。
金仍百鍊刚，骨销众口毁。
圣世宽网罗，恩波忽沾被。
浮云不归山，爱此一湖水。
执卷忘田园，久客长儿子。
家无四壁立，胸有五岳起。
迟暮嗟美人，婵媛泣山鬼。
送我游武夷，搔首睇桑梓。
江海方鲸鲵，缨组尽尘滓。
褰裳采芙蓉，弭节拾芳芷。
行乐须何时，称心信为美。



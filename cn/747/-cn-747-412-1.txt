○授杨绾太常卿制

门下：舜以伯夷作秩宗，汉以列侯掌郊庙，至於圜丘大射之制，礼官博士之论，莫不综详得失而折衷焉，故事职尊冠九卿之首。朝议大夫守国子祭酒兼修国史赐紫鱼袋杨绾，常在於道，亦周於仁，文以君子之言，生知圣人之意。司我载籍，鸿声不泯，常典选举，後之法程。乃者崇进名儒，俾其宣明师训，讲求三代，稽合五经。济济诸生，诲之不倦，饱於道德之富，成其礼让之风。况恭俭忠信，恪守而弥固，一时模表，清议所高。固可以处杨震桓荣之位，领曲台太府之重，勉思厥服，以称任贤。可守太常卿，依旧兼修国史，散官如故。主者施行。


◇为郄道徽檄青州文

盖天地有盈虚之期，皇代有盛衰之会。姬文至圣，犹西患昆夷；周宣哲王，而北难猃狁。天步祸乱，有自来矣。是以石勒因曩者之弊，遇皇纲暂弛，遂陵跨神州，翦覆上国。二十馀载，毒流四海，人神含愤，天诛自灭。而石虎穷凶，袭其馀业，内肆豺狼之暴，外有无辜之祸。念诸文武百姓，同为和气之民，而不蒙太阳之施，奔波于海岱之间，逼迫于寇戎之手。行者穷征役，居者困重赋，死生契阔，良难为心。（《艺文类聚》五十八）


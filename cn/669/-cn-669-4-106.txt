106　論各代之頌　後世作頌傚魯而近諛


商、周之頌，皆以告神明。太史公史記樂書曰：「成王作頌，推己懲艾，悲彼家難。」至魯頌始爲溢美之言。所謂「善頌」、「善禱」者，非商、周之體也。後世作頌，傚魯而近諛，又下矣。

【元圻案】詩大序曰：「頌者，美盛德之形容，以其成功告於神明者也。」〇毛詩李黄集解四十一：李迃仲曰：「王氏曰：『周頌之辭約，約所以爲嚴，所美盛德故也。魯頌之辭侈，侈所以爲誇，德不足故也。』此説盡之矣。自古人君常患德之不足，不患名之不揚。使無其德而求其名，則雖爲美辭以誇示天下，天下後世其誰信之乎！」






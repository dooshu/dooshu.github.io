◇上疏请乘胜南伐

臣奉命南伐，受任一方，而智力浅短，诚节未效，所以夙夜忧惶，忘寝与食。臣屡遣人至荆、扬，所在陈说，具论天朝盛化之美，莫不忻承圣德，倾首北望。而义隆兄弟，知人情摇动，遣臣私雠顺为司州刺史，统淮北七郡，代垣苗守悬瓠。自巩、洛、滑台败散以来，义降耻其败北，多加罪罚。到彦之削位，退同卒伍，杀姚纵夫于寿春，斩竺灵秀于彭城，王休元托疾，檀道济斥放。凡在腹心，悉怀疑阻。民怨臣猜，可谓今日。臣闻平殄寇逆，必乘战胜之威，建立功勋，亦因离贰之势。伏惟陛下圣德膺符，道光四海，神旌所指，莫不摧服，其未宾者，义隆而已。今天网遐举，殊方仰德。固宜埽清东南，齐一区宇，使济济之风，被于江汉。（《魏书·司马楚之传》）


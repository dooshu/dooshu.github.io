52　龜人掌六龜之屬　龜占辨九類五色


龜人「六龜」，易「十朋之龜」，【原注】爾雅「十龜」。唐六典辨龜九類五色，依四時用之。

【元圻案】春官：「龜人掌六龜之屬，各有名物。天龜曰靈屬，地龜曰繹屬，東龜曰果屬，西龜曰靁屬，南龜曰獵屬，北龜曰若屬，各以其方之色與其體辨之〔一〕。」〇劉執中中義曰：「命名以其形，則經以其形之相類者爲之屬。與易稱『錫以十朋之龜』，爾雅釋魚曰『神龜、靈龜、攝龜、寶龜、文龜、筮龜、山龜、澤龜、水龜、火龜』，以爲十朋，豈亦其屬哉！」〇唐六典十四：「太卜令掌卜筮之法，以占邦家動用之事。一曰龜，二曰兆，三曰易，四曰式。凡龜占，辨龜之九類五色，依四時而用之。」注：「一曰石龜，二曰泉龜，三曰蔡龜，四曰江龜，五曰洛龜，六曰海龜，七曰河龜，八曰淮龜，九曰旱龜。春用青靈，夏用赤靈，秋用白靈，冬用黑靈，四季之月用黄靈。」又曰：「欲知龜神，骨白如銀。欲知龜聖，看龜千里徑正。欲知龜志，看龜十字。分四時所灼之體而用之，春灼後左足，夏灼前左足，秋灼前右足，冬灼後右足〔二〕。」〇史記龜筴列傳：「褚先生曰：記曰：『能得名龜者，財物歸之，家必大富。一曰北斗龜，二曰南辰龜，三曰五星龜，四曰八風龜，五曰二十八宿龜，六曰日月龜，七曰九州龜，八曰玉龜。』」

〔一〕「各以其方」，原脱「其」字，據四庫本周禮注疏卷二四春官龜人補。

〔二〕「後右」，原作「前左」，據中華本唐六典卷一四太常寺改。






○对乐请置判县判

〈有州申百姓皆好操缦，都不识雅章，以不能易俗，请置判县供释菜宾社之用，使人观习。省以为非所宜，言不为闻，欲科罪。诉云州将卤簿，见著令文，且方古轩县为降已，其置之何过。〉

雅有大夫，乐有君子，将以幽崇德，降物平心。当令率土齐观，颂无为而击壤；普天同乐，学操缦以施弦。涓选既修，匡衡之章遂睹；郑声久绝，文侯之卧亦兴。比屋可封，薰琴解愠，自应两日施化，三年有成。释菜之仪，则闻於肆夏；宾社之用，盖取於登歌。欲还庶之风，何假大夫之乐？而引今卤簿，空肆危言。州乃不应请置，有紊彝章；省以非所宜言，雅符公正。事缘共理，过亦难科，未推皋陶之刑，宜典平舆之品。

常日进

日进，开元时擢书判拔萃科。


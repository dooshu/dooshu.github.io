◎阳斐

斐字叔鸾，北平渔阳人，一云无终人，魏前军将军固从兄子，孝庄时以功赐爵方城伯，历侍御史兼都官郎中、广平王、开府中郎，兴和中除起部郎中兼通直散骑常侍，使梁还，除廷尉少卿，转尚书右丞。齐受禅，除镇南将军、尚书吏部郎中，免，除都水使者，监筑长城，行南谯州事，加通直散骑常侍寿阳道行台左丞，迁散骑常侍，除徐州刺史带东南道行台左丞，乾明初征拜廷尉卿，迁卫大将军兼都官尚书，行太子少傅，徙殿中尚书；监瀛州事，拜仪同三司，卒赠骠骑大将军，中书监，北豫州刺史，谥曰敬简。


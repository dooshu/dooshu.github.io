潮阳三生歌


有子朱子开闽学，潮人从者郑与郭；宗风歇绝七百年，觉时谁振南天铎？我从闽来见二生，潮中人材犹不弱。郑生步月昨我过，手持《东山松石歌》。侵晨剥啄者谁子，郭生入坐庄而和。有闽谁辟八使九，陈将军者实功首。贵人之山奇气尚郁盘，恨我迟来不见豪士陈龙友，其人悲歌慷慨、能谈兵而使酒。何意乃有高足生，循循继其后，为师立传冀不朽。郑生昨告我以陈生之才，今闻郭生语亦同，令我日望足音跫然来。东山之高高出青云上，贞松奇石郁相望，何时三生同题石上名，酾尊补祝文丞相？






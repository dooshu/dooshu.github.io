答河道吴自湖


辱翰示，知淮已归流，水势渐退，慰甚。

河患自古记之，有非人力所能胜者。但仆今谬当大任，一闻愁叹哀号之声，痛心疾首；虽智力短浅，济时无策，然不忍坐视民之失所而不思以振救之也。淮水既已会河，则导江之说无烦再议。高邮堤加以木城，真万全之策。宝堤既难举，李尹留之，无所事事，咨部赴选可也。






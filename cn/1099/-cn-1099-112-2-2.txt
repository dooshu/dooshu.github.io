○答喻太守書 【 流賊】

公集云流賊掠?州東泊焦山將□江陰常熟喻來問計

日來警報狎至、執事焦勞、為民厲兵飭備、一方之民所共戴仰、竊伏田間、偶有鄙見、欲以奉聞而軒葢下臨、不及面悉、敢托墨卿布之、知不足采、而猶復云云蓋將為執事廣咨詢之路、以終庇我民也、其一曰、不拘常格用人、夫兵以氣為用、以心為主、未有心不固而氣壯、氣不壯而能殺敵者、府城戰卒素寡、只得僉點民丁。此常格也。然驅市人而使之戰、猶連雞而使之飛、必不克矣、區區之愚、每見境外之寇、誠可慮、而境內之塩徒深可憂。葢此輩出入江湖、習慣兇險、手足既便、心膽亦粗、平時犯法負罪、無自新之路、一旦聞警、易生邪謀、今若開以大信、結以厚恩、擇鄉里大家。素為此輩信服者。使各舉所知。釋其前愆。撫以為用。民丁使之守城。此輩使之出鬪、既收其心。且得其力。一舉而兩利者也。二曰設險當識形勢、夫賊在鎮江小沙左右殺掠、其東即江陰孟瀆河、又東即常熟白茅、又東南即太倉劉家河、 【 古之婁江】 又南即嘉定上海之松江黃浦、賊遠來無鄉導、必不敢捨舟深入、即敢深入、必由此數路、以吾松言則黃浦一路、乃要害宜守之地、若城之西古浦塘自蘇州來、秀州塘自嘉興來、城之北通波塘自崑山來、崑山來又自常熟來、賊必破此數州縣、而後乃到此、果爾則亦難與敵矣。故愚謂黃浦一路、當嚴設警備、以素有恩紀、為民所信愛者守之、前古虞潭之備孫恩。近歲石知縣之備施天泰。具有調度。今宜訪而行之。而更加以嚴固。若跨塘橋、即古浦塘路、張士誠之逐酋獠葛指揮之擒錢鶴皋。皆自此入。然其勢非今賊比也。兩日閭里訛言欲以土塞斷橋路、此必不然、夫我可以往、彼不可以來、此制敵之要也、此路可斷、通波秀州二塘、又可斷乎、即欲先事過防、亦必於上流湖口泖口作家計。如守黃浦之法。萬一到此。則捨舟而陸。亦莫之禦矣。公集云時有司督逋租甚急故及之又有以引寇為言撤沿城民屋而以為利者三曰緩督責以安人心、兩日警報之來、市肆驚擾、田野傳聞、勢必加甚、自頃追督逋租、牌帖四出官司日一比限、糧里乘此害人、又僉報糴米大戶、用一指十、民間騷然、平居已無固志、萬一寇至、有閧而走耳、求如子弟之衛父兄、手足之捍頭目、難矣、夫居常之與臨變、事必不同、逋賦之與失民、罪亦有間、區區之愚、謂宜斟酌重輕、暫為停緩、應有勾督追呼之類、權與抽回、民見官府以地方有警、而緩徵科。則僉點民丁。整飭守備。彼亦知是急務。而安心無怨矣。民心安而後可以守、可以戰矣書生之談、迂闊類此、惟一覽而置之、幸甚、


○請豁重疊小稅疏 【 重疊小稅】

據天津道兵備右參政景昉呈據故城縣申稱、查得二賢祠之稅、每年該銀一千四百四十兩、原係徵收南來短載船稅、及查各船俱自臨清起腳、即臨清所過者。船數不多。皆在彼處鈔關報稅。徵銀巳完。方得開放北行。至故城縣二賢祠。路經止一百餘里。若再徵稅。苦累不堪。此二賢祠稅銀委係零星重疊。應照恩詔豁免、又據獻縣申稱、本縣原無單橋之稅、於萬曆三十四年始有、其事止是罔民而取言之令人失笑初商人不知仍經過此地以故歲足額數及為稅璫所苦。或不願行商者有之。不願出途者有之。尋以有司代稅璫。而徵數務責滿品。徒招染指之疑。竟不可得矣。且思本府原有天津大稅。單橋正零星重疊之小稅也。煩擾不堪。况縣近神京。脗合應免之例。呈詳到臣、看得河間一府、地瘠民貧、額稅二萬五千有奇、敲骨吸髓久矣、夫民不堪命也。况乎一衣帶水五關相望而設即獨流泊頭之特免。單家鄭口之稍减。卻歸併於天津一關。名雖减免。其實額稅未嘗虧分毫也。稅繁則商困。商困則來者稀。必欲取盈其額。縱嚴刑督責。祗驅之掉臂而去耳。一旦恩詔自天而下、商民歡若更生、曰吾曹今得復見天日矣、當此之時。若應併者不併。應豁者不豁。朝廷浩蕩之德意謂何。可令遏抑而不鬯也。伏乞敕下戶部、再加覆議施行、


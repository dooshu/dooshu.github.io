◇郭辅碑

先生讳辅，字甫成。其先出自有周。王季之中子，为文王卿士，采食于虢。至于武王，锡而封之，后世谓之郭。春秋之时，为晋所并。遭战国、秦、汉，子孙流分，来居荆土，氏国立姓焉。传云：「圣贤之后，必有达者。」先生应焉。其少也，孝友而悦学。其长也，宽舒如妤施，是以宗亲归怀，乡党高尚，直己而行。年五十有二，遇疾而终。有四男三女，咸高贤姣丽，当贵显荣，可谓子孙繁者已。其季女明文，颍川之夫人也。感惟考妣克昌之德，登山采石，致于墓道。邑人缙绅，刻石作歌，昭宗来嗣。其辞曰：

实惟先生，虢仲之裔。盛德遗祀，休矣亦世。孝友贞信，仁恕好惠。直己自求，不欲荣势。绰绰令人，获道之至，笃生七子，钟天之祉。堂堂四俊，硕大婉敏。娥娥三妃，行追大姒。叶叶昆嗣，福禄茂止。克昌厥后，身去烈在。镌石作歌，昭示万祀。（《隶释》十二）


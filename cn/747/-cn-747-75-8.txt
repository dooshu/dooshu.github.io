○册九姓回鹘爱登里罗汨没密施合句禄毗伽彰信可汗文

维太和七年，岁次癸丑，某月日，皇帝若曰：王者运神功以清九有，敷至德以柔四夷。虽万国建季，皆有君长，而一时缛礼，特厚亲邻。用昭绝漠之荣，式示徽章之贵，克膺盛典，允属雄材。咨尔九姓回鹘爱登里罗汨没密施合句禄毗伽彰信可汗，代济公忠，时推英毅，刚明有守，信实不渝。总北方劲悍之师，慕中华清净之化，克昭前训，实怀远图。庆叶承家，愿申永好，彼无侵轶，此务绥安，两国咸欢，六姻弥重。事大之义，而合志《春秋》；相响之诚，而皎如日月。使臣旁午，贽币交驰；词意绸缪，礼貌恭恪。是嘉诚款，宜锡宠光，必能虔受新恩，纂乃旧服。今遣使宁远将军右金吾卫将军兼御史大夫上柱国赐紫金鱼袋唐宏实、副使中大夫将作少监兼御史中丞赐紫金鱼袋嗣泽王容等，持节备礼，册为九姓回鹘爱登里罗汨没密施合句禄毗伽彰信可汗。於戏！海内四极，惟唐旧封，天下一家，与我同轨。举兹典册，布於神明，尔其慎固封疆，祗守名器，罔坠先烈，载扬令猷。钦承礼文，以作来范。


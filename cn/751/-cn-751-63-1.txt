兰陵王

丙子送春

送春去。春去人间无路。秋千外、芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。　　春去。最谁苦。但箭雁沈边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能渡。　　春去。尚来否。正江令恨别，庾信愁赋。苏堤尽日风和雨。叹神游故国，花记前度。人生流落，顾孺子，共夜语。

此首题作送春，实寓亡国之痛。三片皆重笔发端振起，以下曲折述怀，哀感弥深。“秋千外”三句，承“无路”，写出一片凄迷景色。“依依”句，顿宕。“漫忆”数句，大笔驰骤，叹当年之繁华已无觅处。第二片，历数春之燕与杜鹃，以衬人之伤春。第三片，叹故国好春，空余神游。末言人生流落之可哀。


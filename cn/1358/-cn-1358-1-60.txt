多景楼

龙洲刘改之镇江多景楼诗云：“江流千古英雄泪，山掩诸公富贵羞。”盖自吴晋以来，立国於南者，恃长江天险，兢兢保守。北望中原，置之度外，况沙漠之境，氈毳之域哉？诗意盖深寓此恨也。及至我朝太祖命将出师，直抵塞外，太宗亲征，远逾漠北，名王贵族，悉来归附，龙沙之地，荡稀一空，奇功伟绩，真所谓“雪耻酬百王，成功冠千古”者矣。或以为自古但闻北并南，不闻有南并北者，谬论也。


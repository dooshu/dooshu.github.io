仇远　至后

凭高欲验晓云黄，东际红光见太阳。

便觉池芹春滟滟，俄惊檐竹画琅琅。

君师百拜恩难报，文史三冬志未偿。

吾道千钧悬一缕，愿同绣线日添长。

仇远

仇远　至后

阳和昨夜到梅边，喜得春风一信传。

同舍团栾齐贺岁，异乡飘泊又经年。

梦中归路忘舟楫，客里生涯倚俸钱。

纸帐布衾差稳睡，不愁独冷坐无毡。

仇远

仇远　至后

霜华如雪著乌巾，染鬓粘须白未匀。

人羡久生趋老境，日随长至到新春。

投金濑上能容我，贡玉堂中自有人。

溧酒清醇鱼菜美，不妨频日宴嘉宾。

仇远

仇远　至后

了知五十九年非，景薄崦嵫合见几。

夜半虽当泉脉动，腊前未见雪花飞。

客程鸿雁駸駸老，家养鸡豚处处肥。

千日及瓜今过半，未知何日定言归。

仇远


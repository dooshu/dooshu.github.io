111　周公爲師召公爲保


「周公爲師，召公爲保。」此君奭篇序文。鄭康成不見周官之篇，以「師」、「保」爲周禮「師氏」、「保氏」大夫之職。此君奭序正義文。〇【原注】師氏、保氏注亦引書序云：「聖賢兼此官。」〇閻按：「周官出晚出書二十五篇内，康成何由得見？其實周官從漢百官公卿表來。」禮記文王世子注：「大司成，司徒之屬，師氏也。」兩注自不同。

【何云】大司成當爲宗伯之屬。大司樂，成樂之一終也。

【元圻案】釋文：「馬云：保氏、師氏，皆大夫官。」〇大戴記、賈誼書言師、傅、保，與周官合。






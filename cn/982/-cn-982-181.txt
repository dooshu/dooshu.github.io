司马光　故相国颍公挽歌辞三首

儒衣临绝塞，庙略运奇兵。

缓带羌尘静，灵旗海雾清。

公心结明主，阴德庇群生。

名遂身仍退，人间五福并。

司马光

司马光　故相国颍公挽歌辞三首

铭旌远明灭，骑吹去低昂。

三鼎功名大，重泉日月工。

鹤飞来吊客，牛卧卜连冈。

车马还城郭，悲风满白杨。

司马光

司马光　故相国颍公挽歌辞三首

沧波与邓林，鱼鸟久飞沈。

一旦成陈迹，何人识寸心。

高山亡景行，流水失知音。

泪尽离东阁，归来破故琴。

司马光


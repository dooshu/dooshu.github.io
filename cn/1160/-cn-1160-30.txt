卷三十　碑碣


撰志碣

着作佐郎赠国子博士鞠君墓碣铭

故泉州録事参军赠太子洗马陈君墓碣铭监察御史朱府君墓志铭

建谿处士赠大理评事柳府君墓碣铭

着作佐郎赠国子博士鞠君墓碣铭

鞠氏之先伯禽之裔也世为东莱着姓徙居高密公讳与今上御名同字可久曾祖某孝悌力田不求闻达祖真登州黄县令父庆孙申州团练判官生母王氏故太子少师延之次女左补阙史馆修撰赠太师伸之从父妹户部侍郎参知政事赠工部尚书沔之姑也申州府君始娶某氏生子曰恂公即申州次子与弟愉皆王氏出也幼聪悟善属文汉乾佑中一上登进士第年二十一牓中推为探花先辈解褐秘书省校书郎宰相范鲁公奏为集贤校理顷之求外官得郓州观察支使历永兴军节度掌书记伊阳猗氏令蔡州防御判官继宰介休魏县开宝五年故相国赵韩王取为着作佐郎与今兵部侍郎兼秘书监杨公徽之兵部郎中知制诰李公若拙故左补阙知制诰赵公隣几同列东观当时天下得佐着作局者唯公等四人而已才名第望辉映搢绅居无何授河清令以七年某月某日寝疾终于官舍享年四十七夫人于氏太常少卿鹏之次女也太平兴国七年某月某日终于私第年四十七二子长曰仲谋擢进士第仕太常博士次曰仲渊长女适太子中舍聂巨川次适故太常丞王禹锡次适聂巨容初公长兄恂早亡无嗣弟愉周广顺二年登进士第历某官仓部员外郎知制诰张澹以女妻之生子曰孟容季昌女适周氏并早亡惟季女适靳氏在焉仲谋丁母忧时徒步诣申陕河洛扶护祖考暨叔父母兄孟容五丧东归致书于我且曰叔父府君传父兄之业敦孝友之行显位末至赋命不融我先妣太君贞淑慈爱和平均一两院儿女凡有九人训抚提携并如已子于今乡人不知有从父兄弟嗟予小子罪逆不孝禄不及亲官忝通籍今奉天子命得封赠父母未立片石以表坟墓大惧我祖考之遗烈将坠于地幸与足下布衣之旧岂惜一言不慰罔极之心乎某谢而许之左官掖垣忧畏奔迫闰三月九日晨及光州加禄驿昼寝既酣初夕而寐因命家僮秉烛据行实而书之公举进士时着四时成岁赋万余言声振塲屋与弟愉并有文集行于代呜呼士之处世患才无所取名无所闻才名既立患无知已惟公负天才得高第复有范鲁公赵相国为之引掖而不登朝籍终于畿令岂非命欤在其子孙必有达者铭曰

鞠氏姬姓　本出于鲁　世居东莱　缝掖章甫明经神童　里选乡举　擢第业官　不可胜数策进士名　考登科记　大鞠之门　自公而始申州府君　文学茂异　命屈于时　终于从事谋孙翼子　在公昆弟　猗嗟我公　高才下位伯伦酒德　披文见意　王绩醉乡　含章遁世殁後二纪　赠典方至　犹限彛章　成均博士孝子不匮　永锡尔类

故泉州録事参军赠太子洗马陈君墓碣铭

两汉公卿多补郡吏由督邮功曹而用者十有四五故其治道邻于三代盖考行于乡试才于州而後登于朝也其得乡举里选之遗制欤其道虽废其人或存陈府君近之矣唐末大乱天下分裂东南曰闽有王审知者据之自立继以季刘张陈凡五帅七十年虽附庸于江南称藩于中原其属吏皆自署也至今乡人以先辈呼其家君即先辈府君之子以文行称于州里闽帅重而辟之君曰吾先人策名中夏遭时不幸介在伪土义不受禄者全其节也虽专地悍师不敢加害名高而行着故也吾小子负荷世德未闻於朝一旦又将拒之祸且至矣又曰吾尝被天子命无辱於先人也今时虽可惜而年已过矣吾其乐山水守松楸而终天年乎乃辞以老而命次子靖入於朝其後终於家享年七十初靖之归国也补许州司法参军时富春孙何济阳丁谓皆当世之文豪也靖与之交用是词格日进端拱中拜疏议边上奇其节授将作监丞主利国监後隶御史府专以制劾为职皆非所乐也继上章言时事上益重之超拜秘书丞直史馆四年郊祀毕以靖贵赠府君洗马明年秋靖得告南归且将以漏泽贲其墓墓有志孙何为文又请尚书礼部员外郎知制诰王某书墓表某因谓曰墓之有表古也然近世有德行无禄位者多表而旌之据礼子为大夫父为士祭则大夫葬则士今洗马秘书俱为五品官而欲表之与无位者同矣何以示贵按令五品已上立碑七品已上立碣志其墓宜矣靖乃拜而谢之君之行已业官理家训子暨伪署官职卒葬之年月宅兆之原里五男三女男为令子女得嘉壻凡是数者孙之志具焉夫人李氏封陇西县太君亦从子之贵也铭曰

妫姓後颍川陈永嘉乱徙於闽德不坠世有人为从事登王宾拒伪命名益振生膳部行恂恂事连帅始全身修觐礼趋紫宸握有兰佩有银郡督邮始即真生秘丞文彬彬遇圣主为史臣漏斯泽显斯亲时孝子时孝孙碣其坟垂後昆

监察御史朱府君墓志铭

公讳遵式字咸则祁州无极人其先高辛氏有才子八人朱虎其一也事舜为卿舜命伯益作虞官益让於虎则盛德之後从可知矣曾祖俨祖公政皆隐德不仕考思琼赠大理司直妣董氏追封陇西县太君公即司直府君之第二子也幼而聦悟不为嬉戏始能言即好诵书将举神童内艰而罢服阕业文不舍昼夜二十四应进士凡四上为权势所抑周显德初翰林承旨兵部侍郎徐公典贡举褒拔寒畯精核艺实公始成名世宗平夀春戎帅杨信奏公为节度推官得秘书省校书郎兵革之余疮痍未复佽助军政公实尽瘁太祖开国以恩例试大理评事仍进阶一级是岁师归蒲津縻以旧职巨才屈乎幕府清议闻诸朝廷於时陕郊有逋民本府有鹾务左冯有旱灾皆别勅委公按覆其事操刃决滞根节迎解乾德三年杨公薨僚佐并随府罢新帅汾阳郭公从义素闻公名留佐戎政辞避不获僶俛就位汾阳一幕公为末至奉上率下人无间言会诏下督藩臣举幕吏堪为升朝官者同舍郎皆促装俟命汾阳诸侯之贤者也以为非公不可塞诏第以宾佐故旧之情重难其事因重午节请公修贡乃密以状闻左右无能知者拜监察御史制书先署举主中书命名衘搢绅以为美事盐铁奏秦州银冶比多逋负未入之数不减万计请择朝臣以主之相府以公前佐河中有廉干之誉遂命监焉乘驿之任复经旧府汾阳迎於远郊具藩见台宪礼辍执御者对控公马马首小却即按辔恳揖并驱而行蒲人荣之观者如堵监银冶凡八月宿弊尽去羡利居多巴蜀初平吕翰啸聚国家忧三峡诸郡以公为涪州通判忠信笃敬蛮貊化之遂知军州事岁满夷獠相率守阙乞留优诏许之仍降玺书褒美开宝五年始受代入宪府掌内弹左补阙宗惟忠以本官知濠梁家富於财轻齎自奉解印之日有白金数千两时辇下用中黄门典关市之税以为朝官禄薄疑有奸利即以事闻太祖方贵廉吏养疲民乃下御史府公亲劾之其实家财无赃汚状惟忠请自诬以脱系狱公不许刺问履历未尝有渎货事乃请原其罪太祖召公诘让曰囊槖如此非盗於官即取於民书生相党耶公曰惟忠始下狱即请服罪臣不忍希旨致人於殃乱陛下邦宪因抱款占罗列指摘词气不挠太祖怒曰吾将自决此狱安用御史为遂坐惟忠徒罪叱公使去公执简而出无惧色时太宗皇帝尹京覩公所守甚奇之使人慰勉曰为御史执法当如是然中外恐惧忧在不测未几以公监开宝监畏避雷霆韬戢锋锷公余与宾友纵饮而已八年郊祀毕策勲柱国太宗嗣位加朝散大夫太平兴国二年归阙属军国事繁未暇进用公微得风恙求判西京留台遂兼商税事非所乐也明年得病告归东京终於私第享年五十五某年赠某官夫人杜氏宿州刺史隽之女也从夫封京兆县君从子追封某县太君有妇道母德传於亲族府君以清白捐馆家无余资二男未冠五女未筓居於京师尝苦桂玉夫人一切俭约以身率下外求师友以训其子内修工容以教其女衣服饮食皆有撙节唯买书则不问其价以至抽辍簪珥略无倦色雅好内典达其旨趣又多智善解梦言未来事往往符验昼哭之後微有足疾杖而能行及闻长子登第因投杖而起曰朱氏之门不坠矣吾为人妇为人母无负也足疾由是遂瘳见其子昇通籍板舆就养者十三年以某年某月某日终於舒州年六十九二子长曰九龄秘书省着作佐郎文学政事不坠家法次曰延龄举进士不第而终五女长嫁殿中丞直集贤院程宿次嫁岳州司理参军郭夷简次嫁张士廉次嫁张士宗并举进士儒林之秀者也季女未出室以某年某月某日葬於某乡某里以某县太君祔焉礼也公负典诰之文止於牋檄有恺悌之政流乎夷落练台阁之仪老於钱谷时使然也有郭令之慰荐受太宗之殊遇而不及显位命使然也夫位不充德者其後必大岂诬也哉某与大着作为进士同年请以词臣之笔志於文人之墓铭曰

人恤乎无德不恤乎无位德位俱充惠於困穷匪吾之通位卑德崇系於污隆匪吾之穷展矣朱公抑扬古风策名筮仕二十五年一入乌府终身不迁余庆昌繁施及後昆贤子令孙必大其门刻此清芳铭於九原建谿处士赠大理评事柳府君墓碣铭

有唐以武戡乱以文化人自宰辅公卿至方伯连率皆用儒者为之而柳氏最称显族故子厚自言其家同时为尚书郎者三十余人其盛可知也于时宦游之士率以东南为善地每刺一郡殿一邦必留其宗属子孙占籍於治所盖以江山泉石之秀异也至今吴越士人多唐之旧族耳公讳崇字子高五代祖奥从季父冕廉问闽川因奏署福州司马改建州长史遂家焉奥生诞诞生琼琼生柞祚生瞪於公为显考公十岁而孤母夫人丁氏养诲成人既冠属王审知据福建以公补沙县丞时审知残民自奉人多衣纸公曰此岂有道之谷耶即以就养引去因自誓终身御布衣称处士而已洎李氏奄有江左其长子宜为太子校书郎江寜尉宰贵谿崇仁建阳三邑拜监察御史次子宣试大理评事迎公于建康时以宜贵当得致仕官切诫宜曰不可奉请以卒吾志太祖平吴宜为费宰宣以校书郎为济州团练推官公始渡江省诸子自沂至济自济至京师得疾肩舆而归以太平兴国五年十一月某日终于济之官舍享年六十三嫡夫人丁氏先公而亡追封某县太君宜宣之母也宜今为国子博士宣终于大理司直天平军节度推官今夫人虞氏封范阳县太君生四子寘宏举进士宷察并以辞学自立有後之庆为可知也女五人皆得佳壻初公之捐馆也博士方按狱于沂闻讣号絶徒跣冒雪而行以于济时有诏不听更守三年丧博士负縗絰诣登闻院三上章乞护丧终制寝而不报又叩丞相马泣诉其事虽不得请君子是之既而诸弟扶柩而归权窆于所居之右以某年某月某日卜葬于某县某乡某里以先太君祔焉礼也公以行义着于州里以兢严治于闺门乡人有小忿争不诣官府决其曲直取公一言诸子诸妇勤修礼法虽从官千里若公在旁其修身训子有如此者柳之姓自展禽始执卷者知之矣今略而不书博士之归朝也得雷泽令雷泽某之故里也始以邑中进士见博士厚于我司直之从事于济也某家寓焉司直善于我又尝拜廷评府君于堂上其为交也可谓久矣乞铭公墓义不可辞铭曰

处士之名兮象着于天廷评之赠兮泽漏于泉子孙文雅兮後嗣绵绵刻铭墓石兮以永千年









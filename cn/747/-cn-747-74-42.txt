○平李同捷德音

王者诛暴乱，吊伤残，明赏报功，拯弊绥众，盖为邦之大纪也。李同捷顷自先朝，擅谋专土，辄抗成命，私行墨縗。暨朕临御，实思含垢，授之以衮海，谕之以诏书，使臣相望，凶妄自若。而更挻妖结党，劫众阻兵，毒流无辜，害被阖境。由是藩臣沥恳，卿士献规，至於兴戈，谅非得已。自元戎环壤，王旅进攻，卵窥危巢，飙振槁叶。动必乘彼机会，退皆扼其咽喉，故戴义启入郛之殊庸，李祐展下城之胜略，累稔逋寇，一朝削平。此诚天人合符，中外叶力，永言勋效，无忘寤思。

其戴义及李祐应加爵命，并幽州及齐德两道行营将士，各有赏赐，并己从别敕处分。其赐物仍委度支逐便速与支送，仍命使臣分往宣慰，各於当处厚加宴劳。其立功军将未经宠授者，委戴义、李祐即差次等第，速具闻奏，即有甄奖，用答勋勤。李同捷力屈计穷，方图转祸，朕好生存性，初议贷刑。而面缚在途，阴怀狡计，夜纵火号，潜诱家童。更谋网漏，自速枭献，悯彼凶魁，坐沈家族。顾兹贻戚，载轸予怀。其母孙氏、妻崔氏、并男及家口等，并宜特从宽宥，令於湖南管内诸州有空闲处安置。其归降将卒不涉翻覆者，委戴义李祐审加勘实，各与衣粮，分配驱使。其沧、景等州将士，有谋执凶党，竟遭诛夷，或虽被劫致，能全名节者，并委李祐按实条奏，量加赠录。其沧、景、德、棣等四州百姓，有是近日被贼点召团结者，并放归营农。除非同恶相济，以死拒命者，馀一切不问。四州百姓，久陷污俗，每罹威虐，莫非吾人。今既脱难，当施德令，并宜给复一年，不能自存者，量给种食。其刺史县令，仍令中书门下慎择循良，俾加存抚。应诸将校，自经战伐，或致死亡，载念捐躯，每深悯叹。并委戴义、李祐审加勘定，具名衔事迹申奏，即与褒赠。其长行官健阵亡者，并令所在长吏量与收葬，同为祭酹。其家口在者，各委本军优恤，仍三年勿绝粮赐。其有因中矢石遂至残废者，各委本军厚加存养，仍给衣粮，终身勿绝。敕旨有未该者，委戴义、李祐比类，更作条件奏闻。其昭义、义武等军行营在贼境者，比相犄角，皆有功勤，各另有处分。

於戏！整师除害，义切於安人；抚俗策勋，道存於布泽。爰申彝典，且乂新邦，咨尔多士，宜悉朕意。


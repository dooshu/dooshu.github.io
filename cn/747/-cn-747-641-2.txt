○元日观上公献寿赋（以题为韵）

岁移木德，春变铜浑。观上公之献寿，表南面之居尊。赞以至诚，俾天长而地久；陈乎盛礼，亦星列而雷奔。所以上增景物，所以下答湛恩。岂徒阅夫济济，而炫彼元元。时也百辟无哗，九宾有秩。玉帛林会，簪裾栉比。声明叶於载阳，天文宜於初吉。於是紫殿昼，皇舆出。仰之如天，就之如日。献大君之寿，善颂善祷；觌元老之仪，匪徐匪疾。皤皤元老，首出朝端。仰紫宸而展敬，回黄阁而即安。振冠剑之翼翼，曳环之珊珊。既进退而有度，亦容止而可观。将奉一人之寿，而为万国之欢。远映珠旒，旁临霜杖。赫赫在下，明明在上。奉觞而进，持盈有俯偻之容；祝寿而旋，庆赐被鸿恩之畅。应千年而莫厚，宅百揆而谁让。祥光郁霭，佳气葱茏。时剡剡以起履，每兢兢而鞠躬。拱北辰之尊，不异乎台居列宿；献南山之寿，更闻其岳视三公。既而天颜回眷，尧酒毕献。乾坤永固，上下无怨。礼循墙而已退，福如茨而咸劝。则山呼万岁，徒称汉日之祥；天锡九龄，讵比周年之愿。谅羲轩之道隆，实伊容之德建。宜乎景禄克受，赓歌不朽。如冈如陵，可大可久。亦何待华封之祝，然後增尧之寿。


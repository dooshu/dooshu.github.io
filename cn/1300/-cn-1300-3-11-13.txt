镇星为福

世之伎术，以五星论命者，大率以火、土为恶，故有昼忌火星夜忌土之语。土，镇星也，行迟，每至一宫，则二岁四月乃去，以故为灾最久。然以国家论之则不然，苻坚欲南伐，岁镇守斗，识者以为不利。《史记·天官书》云：“五潢，五帝车舍。火入，旱；金，兵；水，水。”宋均曰：“不言木、土者，德星不为害也。”又云：“五星犯北落，军起。火、金、水尤甚。木、土，军吉。”又云：“镇星所居国吉。未当居而居，已去而复，还居之，其国得土。若当居而不居，既已居之，又西东去，其国失土。其居久，其国福厚；其居易，轻速也。福薄。”如此则镇星乃为大福德，与木亡异，岂非国家休祥所系，非民庶可得侔邪？


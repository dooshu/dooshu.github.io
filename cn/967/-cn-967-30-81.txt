李处权　寄德器二首

清耽七碗爱卢仝，富贵千金鄙邓通。

新岁烟尘悲塞北，旧时花鸟忆回中。

可能春雨如秋雨，合是东风却北风。

尚喜张仪惟舌在，百年从古没终穷。

李处权

李处权　寄德器二首

客舍春寒数挽衣，云重雨湿不闻鼙。

老妻未免负薪叹，稚子何为索饭啼。

南地好山青不断，故园芳草绿应齐。

胸中磈磊但尘土，惭愧锦囊兼玉溪。

李处权


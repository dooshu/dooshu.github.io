送高阮怀入都

春风正骀荡，驱马言北征。
清时尚文治，对策收董生。
叱咤翔艺苑，俊伟倾公卿。
富贵不足言，郁纡伤我情。
与子平生交，篇翰纷纵横。
仙峤穷闽越，日观揽蓬瀛。
所至必有作，惨澹尔经营。
怀愁啸哀狖，奋舌吞长鲸。
慨欣相倚藉，如鸟谐嘤鸣。
家居牵百事，旬月旷逢迎。
在近且契阔，去远谁合并。
愿子好自爱，流声传帝京。



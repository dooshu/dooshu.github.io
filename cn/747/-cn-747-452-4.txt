○第二表

臣某言：臣以玷缺，惧辱高位，一昨沥肝上请，泣血祈天，冀达愚衷，俯停新命。不谓圣慈裒饰，宸鉴未回，伏读墨诏，载深兢惕。臣某中谢，臣尝览载籍，备知古今用人之道，其流不一。遇艰难之际，或有弃瑕；偶文明之时，固当慎择。如臣顷陷凶逆，大节已亏，虽昔曾献款，而罪难自赎。今中朝无事，八表会同，有符帝舜之理，日渐时雍之化，已明四目，特序九流。岂臣污染之馀，合受清通之寄，纵使陛下怜臣宿志，察臣胁从，无那取舍群才，易招毁默亦安可家至户说，令尽知愚臣畴昔之血诚哉。何则？今岁吏曹至难，十倍常岁，缺员至少，从调者多，益之功优，其数尤广。又准选格，以判留人，十辈之中，放其六七。彼辈衣粮自远，旅食经时，固不甘心，必大腾口，脱有诬谤。上疑圣心，事等投杼，将何取雪？此臣之惧，敢不尽言。况朝廷冠冕如，咸称俊杰，或以文行底禄，或以政术知名，出入中外，累更任使。而臣谬司左职，实用多惭。伏见户部郎中萧定司农卿庾，准才优识远，望重一时，伏望罢臣，别授定等，庶光朝选，克辨人伦。则徐毛裴王，复存圣代。无任恳愿迫切之至！


○孔知邺罚俸敕

大驾巡省，六师屯聚，览有司所奏，虑军食稍亏，须议转移，然後供赡，事非获已，理在权行。而濮州地里匪遥，户民不少，才承旨命，广奏逋逃，及降条流，却申齐足。颇惊闻听，犹涉因循，盖抚驭之无方，致黎民之暂惑。既乖体国，何以济时尚？缘装发已齐，转纳将毕，聊从薄罚，以诫众多。孔知邺罚一月俸。


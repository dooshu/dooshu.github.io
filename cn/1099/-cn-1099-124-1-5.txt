○請勿墮虜計中揭帖 【 聖駕親與虜戰】

伏惟　皇上駐蹕陽和久未廻鑾、今該大埶虜賊、擁眾而來、既以一枝劄營陽和後口。窺伺行在。欲謀入寇。又分一枝搶鹵陽和西南地方。以阻延綏人馬東來救援。又分一枝東至宣府各處地方。其後面相繼而來者。烟塵不絕。盖又不知??几千萬眾也。虜賊壓境。既如此其眾。其為計决非往常刼掠牲畜。暫來即去者比。若思慮不審。輕出與之接戰。則即墮虜奸計中。他日雖悔。亦無及矣遠則漢高祖被圍白登。近則我　英廟蒙塵土木。皆可為萬世之永鑒也。伏望　皇上以宗社為心、切勿輕視此虜、縱使虜賊三二十騎前來誘引。亦勿　親出與之對陣。嚴督各該城堡官軍。四面防禦。瞭望分明。探報的確。若果虜賊離邊稍遠。猝難拆墻而入。則請　皇上輕騎入関。嚴兵殿後。勿再遲疑、以蹈漢高祖及我　英廟覆轍。此誠宗社安危所係。呼及之間、有存有亡。誠不可不熟思也。臣等興言及此、言與淚俱下、伏惟　聖明俯鑒愚忠、留神聽納、宗社生靈、不勝慶幸、


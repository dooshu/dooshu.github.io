◇答魏太子丕借廓落带书

桢闻荆山之璞，曜元后之宝；随侯之珠，烛众士之好；南垠之金，登窈窕之首；貂《豸军》（《御览》作「《鼠军》貂」。）之尾，缀侍臣之帻。此四宝者，伏朽石之下，潜氵于泥之中，而扬光千载之上，发彩畴昔之外，亦皆水未能初自接于至尊也。夫尊者所服，卑者所修也；贵者所御，贱者所先也。故夏屋初成而大匠先立其下，嘉禾始熟而农夫先尝其粒。恨桢所带，无他妙饰，若实殊异，尚可纳也。（《魏志·王粲传》注引《典略》，又略见《御览》六百八十七，六百八十八。）


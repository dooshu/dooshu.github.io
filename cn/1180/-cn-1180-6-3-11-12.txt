十二


赵、盖、韩、杨之死，史以为汉宣寡恩。然四子实有取祸之道。盖坤道贵顺，文王有庇民之大德，有事君之小心，故曰“为人臣，止于敬”也。四臣者，论其行能，可为绝异，而皆刚傲无礼，好气凌上，使人主积不能堪。杀身之祸，实其自取。以伯鲧之才，惟傲很方命，虽舜之至德，亦不能容，况汉宣乎？《易》曰：“坤道其顺乎？承天而时行。”毕志竭力，以济公家之事，而不敢有一毫矜己德上之心，顺也。险夷闲剧，惟上之命，而不敢有一毫拣择趋避之意，顺也。内有转移之巧，而外无匡救之名，顺也。怨讟任之于己，美名归之于上，顺也。功盖宇宙，而下节愈恭，顺也。身都宠极，而执卑自牧，顺也。然是道也，事明主易，事中主难；事长君易，事幼君难。






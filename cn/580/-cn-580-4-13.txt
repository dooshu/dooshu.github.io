列传第十三 阿剌兀思剔吉忽里等


△阿剌兀思剔吉忽里〔阔里吉思　术忽难　术安〕　巴而术阿而忒的　斤亦都护〔火赤哈儿的斤　纽林的斤　帖木儿补化　伯颜不花的斤〕

阿剌兀思剔吉忽里，汪古部长也。蒙古语汗之子弟为剔吉，亦曰的斤，统数部之长为忽里，阿剌兀思则其名也。汪古部乃白达达十五部之一，本为布而古特，亦曰贝而忽特，辽人称为乌而古，屡降屡叛。后为金人所抚，属西北路招讨司。大定后，北族渐强，金堑山为界，以限南北，乌而古部有帐四千，居界垣之冲要，屏蔽山后诸州。蒙古谓长城曰盎古，又讹为汪古云。

太祖既灭王汗，乃蛮太阳汗惧，遣使约阿剌兀思，请为右臂，助攻太祖，部众有欲从之者。阿剌兀思闻太祖威名，度不敌，遣部将脱儿必塔失奉酒六樽，执送乃蛮使者，以其谋来告。时蒙古但饮湩酪无酒，太祖饮三爵而止，曰：“是物少则发性，多则乱性。”使还，酬以马五百、羊千，且谓阿剌兀思曰：“异日吾有天下，不报汝之功，天实鉴之。”遂定议同伐乃蛮。甲子，太祖亲征乃蛮，阿剌兀思果先期以部众来会。太祖元年，世袭千户。六年，伐金，车驾先至其部，以阿剌兀思为向导，南逾界垣。太祖命还镇本部，为其部众欲从乃蛮者所杀，并杀其长子不颜昔班。后追封高唐王，谥忠武。

不颜昔班尚太祖第三女阿剌罕公主，至是公主同阿剌兀思之孙镇国及幼子孛要合夜遁至界垣，门已闭，守者缒而纳之，遂避地于云内州。及太祖平云内，购得之，厚加赐与，以孛要合尚幼，先封镇国为北平王，以国俗尚阿剌罕公主。太祖征西域，以孛要合从，阿剌罕留漠南，号监国公主。公主明敏有智略，侍女数千人，给事左右，军国大事，虽木华黎国王亦咨禀而后行。镇国卒，子聂古伯嗣，尚睿宗女独木干公主。略地江淮，卒于军中，赐兴州民户千余，给其丧。孛要合自西域返，封北平王，仍约世婚敦朋友之好，号按达忽答，译言亲好也。复尚阿剌罕公主。

孛要合三子，皆侍妾所出，曰君不花，曰爱不花，曰拙里不花。君不花尚定宗女叶里密失公主，从宪宗攻宋合州，宋人乘壁而诟，有傍坐张盖者，矢石莫能及，君不花一箭殪之，遂平其垒。卒，谥忠襄。三子：曰囊家台，曰乔邻察，曰安童。

囊家台尚亦怜真大长公主，封赵王。卒，谥忠烈。子马札罕，尚桑哥八剌大长公主。泰定元年，封赵王。泰定帝崩，起兵讨大都，兵败被执而死。乔邻察尚宗王阿只吉女回鹘公主，封赵王。卒，谥康僖。

爱不花尚世祖季女月烈公主。中统初，从征阿里不哥，败叛将阔不花于按檀火尔欢。三年，从亲王拨绰、诸王帖哥围李璮于济南，当城南一面。贼数出南门，辄为爱不花所却。璮伏诛，又从丞相伯颜征西北叛王，败撒里蛮于孔古烈。卒，谥武襄。爱不花四子，皆月烈公主所出：曰阔里吉思；曰也先海迷失，早卒；曰阿里八，曰术忽难。爱不花卒，阔里吉思嗣。拙里不花镇云南，卒，子火思丹，尚宗王卜罗出女竹忽真公主。

阔里吉思性勇毅，习武事，尤笃好儒术。筑万卷堂于私第，日与诸儒讨论经史，阴阳、术数，靡不通晓。在北边为庙以祀孔子，表贺圣节独用汉文。尚裕宗女忽答迭迷失公主，继室以成宗女爱牙失理公主。奉命驻和林，防叛王海都。至元二十四年，诸王也不干叛，东附乃颜，阔里吉思率千余骑，昼夜兼行，旬日追及之。方暑，北风大作，左右以风势不顺，请待之。阔里吉思曰：“夏得北风，天赞我也。”策马径进，贼大败，也不干以数骑遁走。阔里吉思身中三矢，一矛断其发。凯旋，赐黄金三斤、白金千五百斤。成宗即位，封高唐王，赐金印，驸马封王自阔里吉思始也。

是时，海都、笃哇屡扰北边，阔里思请往讨贼，成宗不许。再三请，乃许之。濒行，誓曰：“不平西北，吾马首不南。”大德元年，遇贼于伯牙思之地，众请俟大军毕至，与之战。阔里吉思曰：“大丈夫报国，而待人耶！”即整军而进，大败之。诏赐世祖所服貂裘、宝鞍，及缯锦七百匹，介胄、军器有差。

二年，诸王将帅议防边，皆曰：“贼往岁不冬出，可休兵境上。”阔里吉思曰：“不然，今秋候骑渐少，所谓鸷鸟将击，必匿其形，备不可缓也。”众不谓然，阔里吉思独严兵以待。是冬，笃哇、彻彻秃等果出兵袭合剌合塔之地，阔里吉思三战三却之，乘胜逐北深入，马蹶被执。贼诱使降，不从。又欲以女妻之，阔里吉思毅然曰：“我帝婿也，非帝后命而再娶，可乎！”贼不敢逼。成宗悯阔里吉思陷贼，欲遣使询其消息，其家臣有阿昔思者，众称其可用，乃遣阿昔思使于笃哇，遇之稠人中。阔里吉思一见，即问两宫安否，次及其嗣子，语未毕，为左右引去。阔里吉思竟不屈而死。

九年，赠推忠宣力崇文守正亮节保德功臣、太师、开府仪同三司、上柱国、驸马都尉，谥忠献，并追赠曾祖阿剌兀思高唐忠武王，祖孛要合高唐武毅王，父爱不花高唐武襄王。以子术安幼，诏阔里吉思弟术忽难袭高唐王，尚宗王兀鲁女叶绵干真公主。卒，继尚宗王奈剌不花女阿实秃忽鲁公主。

术忽难才识英伟，善抚众，境内乂安。痛阔里吉思死节，表请恩恤，又请翰林学士承旨阎复勒其事于碑。教养术安，过于己子。至大元年，术忽难进封赵王，时术安已长，术忽难以王位让之。术安既袭赵王，尚晋王甘麻剌之女阿剌的纳八剌公主。一日，召王傅脱欢、司马阿昔思谓之曰：“先王旅殡卜罗，荒远之地，神灵靡托，吾痛不欲生。若得请于朝，归葬先茔，吾死瞑目无憾矣。”二人白其事于知枢密院事也里吉尼奏闻，武宗嘉叹曰：“术安孝子也。”赐阿昔思黄金一瓶，与脱欢子失忽都鲁、术忽难子阿鲁忽都、断事官也先等十九人，驰驲以往，复赐从者钞五百贯。淇阳王月赤察儿等遣兵六百人，护其行至殡所，启视面如生，遂归葬焉。阿里八尚宗王完泽女奴伦公主。镇国子聂古台尚拖雷女独木干公主，袭北平王，追封鄃王，无子，以术忽难嗣。术忽难以赵王让还术安，而己还袭鄃王。卒，谥忠襄。

巴而术阿而忒的斤亦都护，亦都护者，畏兀儿国之王号也。畏兀儿即唐之回鹘，以和林为王庭。会昌中，回鹘内乱，又为邻国所攻，焚其牙帐，诸部溃散。余众徙于火州，兼有别失八里之地，北至阿术河，南接夏之肃州，东至兀敦甲石哈，西界吐番，改称畏兀儿。至巴而术阿而忒的斤之父月仙帖木儿，为西辽属国。

及巴而术阿而忒的斤嗣位，西辽主直鲁古使其太师僧沙均监其国，恣雎自擅。巴而术阿而忒的斤不能堪，用国相仳理伽帖木儿计，结蒙古为外援，遂杀沙均。遣其臣别吉思与阿邻帖木儿等来纳款，时太祖四年也。

受命未行，适太祖遣使者安鲁不也奴等至其国，巴而术阿而忒的斤大悦，厚礼之，命别吉思等偕使者入朝。致辞曰：“闻往来人言可汗雄威大度，善抚百姓，方弃哈剌契丹旧好，遣使通诚，并以古儿汗国情上达，不意远辱天使先临下国，譬云开见日，冰泮得水，喜不自胜。而今而后，愿率部众，为臣为子，竭犬马之劳。”

是时蔑儿乞脱黑脱阿中流矢死，其子忽秃等函其父首渡额儿的失河将来奔，先遣其属额不干通款于畏兀儿，巴而术阿而忒的斤杀之。忽秃至，与畏兀儿人战于崭河，败走。巴而术阿而忒的斤知蔑儿乞为太祖深仇，别遣使者曰阿儿思尔斡乞，曰忽察鲁斡乞，曰孛罗的斤，曰亦难海牙，轻骑出别吉思等之前来告捷。既而别吉思等偕安鲁不也奴等亦至，太祖大悦曰：“亦都护果能输诚，戮力于我。”仍遣安鲁不也奴等往劳，且征方物，寻遣使赍珍宝、方物入贡。

六年春，觐太祖于客鲁涟行宫，奏言：“傥恩顾臣，使远近知臣得托陛下襟带之间，附四子之末，幸甚。”太祖感其言，字以皇女阿勒可敦公主，序在第五子之列。十四年，车驾亲征西域，巴而朮阿而忒的斤率万人从行，与皇子朮赤同克养吉干城。奉命率所部先归，后又从征西夏有功。初，太祖以阿勒可敦公主字巴而术阿而忒的斤，其正妃妒，不令娶。迨妃死，太宗即位，方议遣公主下嫁。公主旋卒。未几，巴而术阿而忒的斤亦卒，子怯石迈因嗣。卒，弟萨仑的斤嗣。

宪宗初，萨仑的斤来朝。别失八里有造飞语者，谓萨仑的斤欲尽杀奉天方教之部民，其仆讦于官。时赛甫曷丁监治别失八里，要萨仑的斤归，询之，无其事。然其仆犹坚证之，事闻于朝，命忙哥撒儿覆按，刑讯萨仑的斤，诬服，乃杀之。命其弟玉古伦赤的斤代立。宪宗方有慊于太宗子孙，凡太宗旧人在畏兀儿者，缘此斥逐殆尽。玉古伦赤的斤卒，子马木剌的斤嗣。牵探马赤万人，从宪宗入蜀，围合州。师还，卒。至元三年，世祖命其子火赤哈儿的斤嗣。后为海都所攻，畏兀儿部众迸散，诏火赤哈儿的斤收抚之。

二十二年，笃哇、卜思巴率兵十二万围火州，声言：“阿只吉、奥鲁赤有众三十万，犹不能抗我，汝敢以孤城拒我乎！”火赤哈儿曰：“吾祖宗世国于此，生为吾家，死为吾墓，终不能从尔也。”围六月不解。笃哇以书系矢，射于城中曰：“我亦太祖诸孙，何以不附我。且汝祖曾尚公主，汝能以女与我则罢兵，不然且亟攻汝。”火赤哈儿曰：“吾岂惜一女，不救民命。然吾终不见之。”出其女也立亦黑迷失，厚载以茵，缒城下与之。笃哇乃解去。后火赤哈儿入朝，世祖嘉叹，尚定宗女巴巴哈儿公主，并赐钞二十万锭振其民。火赤哈儿以火州荒残，徙于州南哈密力之地，兵力寡弱，北军奄至，战殁。

三子，纽林的斤，次钦察台，次雪雪的斤。纽林的斤尚幼，诣阙请兵，为父复仇。世祖壮其志，尚太宗女孙不鲁罕公主。公主卒，继尚其妹八卜叉公主。诏纽林的斤留永昌，俟与北征诸将同发。会吐番脱思麻作乱，命以荣禄大夫、平章政事领本部探马赤万人镇吐番。至大初，召还，嗣为亦都护，赐金印。延祐三年，始稽故实，封为高昌王，别赐驼纽金印，为设王傅官。其王印行于汉地，亦都护印行畏兀儿境内。八卜叉公主卒，继尚安西王阿难答女兀剌真公主。复立畏兀儿城。五年，卒。三子：曰帖木儿补化，曰篯吉，曰太平奴。

帖木儿补化大德中尚阔端太子女孙朵儿只思蛮公主，至大中，从父入朝，留备宿卫。又事皇太后于东朝，以中奉大夫领亦都护事。又出为巩昌等处都总帅达鲁花赤。让王位于叔父钦察台，辞不受，乃嗣为高昌王。至治中，领甘肃诸军，仍治本部。泰定中召还，自此畏兀儿之地入于察合台后王。

帖木儿补化旋奉命与威顺王宽彻不花等分镇襄阳，拜开府仪同三司、湖广行省平章政事。致和元年，以怀王命召至大都，佐平内难。时湖广行省左丞有罪，诏诛之，帖木儿补化为之申请，竟获免。其人素与帖木儿补化不协，皆服其雅量。留拜开府仪同三司、上柱国、录军国重事、知枢密院事，以亦都护高昌王让其弟篯吉。天历二年，拜中书左丞相。三月，改太子詹事。十月，又拜御史大夫，改知枢密院。元统元年，再为御史大夫。后至元六年，拜中书左丞相，监修国史。至正元年罢。

十一年，有谮帖木儿补化于丞相脱脱者，诬以谋害大臣，脱脱奏杀之，并杀御史大夫韩嘉纳。又欲杀帖木儿补化弟太平奴，刑部尚书宋文瓒以无信谳驳之，始获免。篯吉至顺二年以亦都护、高昌王让太平奴，卒，子月鲁帖木儿袭。卒，子桑哥袭。雪雪的斤，驸马都尉、中书右丞相，封高昌王。子朵儿的斤，驸马都尉、江浙行省丞相，封荆南王。朵儿的斤子伯颜不花的斤。

伯颜不花的斤，字苍厓，倜傥好学。初用父荫，同知信州路事，又移建德路。徽州贼犯遂安，伯颜不花的斤将义兵败之，又擒淳安叛贼方清之，以功擢本路总管。至正十六年，授衢州路达鲁花赤。明年，行枢密院判官阿鲁灰引兵经衢州，军无纪律，所过剽掠。伯颜不花的斤曰：“阿鲁灰以官军而为民患，此国贼也。”乃帅兵逐之出境。迁浙东都元帅，守衢州。顷之，擢江东道廉访副使。

十八年二月，江西陈友谅遣贼党王奉国等，号二十万，寇信州。明年正月，伯颜不花的斤自衢引兵援之，奉国败走。时镇南王大圣奴、枢密院判官席闰等屯兵城中，闻伯颜不花的斤至，开门出迎，罗拜马前。伯颜不花的斤登城四顾，誓以破贼自许。后数日，贼复攻城。伯颜不花的斤大飨士卒，约曰：“今日破贼，不用命者斩。”乃命裨将大都闾将阿速诸军及民兵为左翼，出南门；高义、范则忠将信阳一军为右翼，出北门；自与忽都不花将沿海诸军为中军，出西门。直入贼营，斩首数千级。贼乱，几擒奉国。援贼突至，忽都不花复勒兵力战破之。

二月，友谅弟友德营于城东，绕城植木栅，攻我益急。又遣伪万户周伯嘉来说降。高义潜与贼通，绐忽都不花等，谓：“与奉国相见，则兵衅可解。”忽都不花信之，率范则忠等十人往见，奉国囚之不遣。明日，奉国令高义以计来诱伯颜不花的斤。时伯颜不花的斤坐城上，见高义单骑来。伯颜不花的斤谓曰：“汝诱十帅无一人还，今复来诱我耶！我头可断，足不可移。”乃数其罪斩之。由是日夜与贼鏖战。夏四月，有大呼于城下者曰：“有诏。”参谋海鲁丁临城问：“诏自何来。”曰：“江西来。”海鲁丁曰：“此贼耳，吾元朝臣子，可受尔伪诏乎！”呼者曰：“我主闻信州久不下，知尔忠义，故来诏尔。徒守空城，欲何为耶？”海鲁丁曰：“汝闻张睢阳事乎！”伪使者不答而去。伯颜不花的斤笑曰：“贼欲我降尔。城存与存，城亡与亡，吾计之熟矣。”时军民唯食草苗茶纸，既尽，括靴底煮食之，又尽掘鼠罗雀以食。

六月，奉国亲来攻城，昼夜不息。贼穴地百余道，或鱼贯梯城而上，万户顾马儿以所部叛，城遂陷。席闰降，大圣奴、海鲁丁皆死之，伯颜不花的斤力战不胜，乃自刎。其部将蔡诚尽杀妻子，及蒋广与贼巷战，诚遇害，广为奉国所执。贼爱广勇敢，诱之降。广曰：“我宁为忠死，不为降生，汝等草寇，吾岂屈汝乎！”贼怒磔之。有陈受者，信州人，伯颜不花的斤知受有膂力，募为义兵。战败，为贼擒，骂不屈，贼焚杀之。

先是，伯颜不花的斤援信州，尝南望泣下，曰：“我为天子司宪，知上报天子，下拯生民，余皆无可恤。所念者太夫人耳！”即日入拜其母鲜于氏曰：“儿今不得事母矣。”母曰：“尔为忠臣，吾即死复何憾。”鲜于氏太常典簿枢之女也。伯颜不花的斤因命子也先不花奉其母间道入福建，以浙东廉访司印送行御史台，力守孤城而死。事闻，赐谥曰桓敏。

史臣曰：阿剌兀思、巴而术阿而忒的斤咸早识真主，自托于肺附之列，宜可以凭藉恩宠，世为藩臣。乃阿剌兀思为部人所杀，亦都护之疆域亦见并于强邻，虽其子孙不失富贵，然社稷则墟矣。殆所谓积弱之余，不能自振者欤。




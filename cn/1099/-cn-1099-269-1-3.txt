○議消耗以平收放 【 倉粮支放】

臣伏覩大明律內開載、凡各倉收受稅粮聽令納戶親自行槩、平斛交收、作數支銷、依令准除折耗、但有附餘錢粮、須要盡實報官。明白正收作數。此　祖宗成法、歷代遵守、並無拘定附餘數目、何也、葢以倉廒之坐落者、其地形之燥濕不同、虫鼠之生息、其蠹耗之多寡不一、故附餘之粮、必臨時從實計算、不能一槩拘定。而遂緣以為例也。迨至正德年間、管倉人員、隸於內臣、比時放粮一廒。適有附餘米四百八十石。伊遂執為定規。以例其餘。更不復論其支剩實數之多寡也。後雖更設官員。然皆襲舛承訛。未經裁正。臣自提督倉塲以來、竊照議單內事理、凡京倉收粮加耗則例。兌運者每石七升。改兌者每石四升。支運者每石一尖一平通融加算。每正粮一石。大約加耗不過六升。遲以七八年之久。而一廒之米。方得支盡則是每米一石。在廒每年折耗米不過七合有零。又况虫鼠之蠹耗。暑濕之蒸浥。正粮不致虧折。亦巳幸矣。又欲於陸升耗粮之內。省存四升。求足四百八十石之數。若非神運鬼輸。何能取足。是以放粮之時。必須低窪斛面以充附餘至於收粮之際。又欲告增斛面以備折耗各執一端。互相爭競。而漕運官軍。尤被留難。以致往往欠負貱補。夫以庫倉錢粮。平收平放。乃　祖宗成法。載在律例。所當遵行者也。乃至增减斛面以充附餘。則狥私意。稔宿弊。而損　朝廷公平正大之體者。莫此為甚。如蒙乞敕該部、斟酌裁正、凡有附餘隨其多寡盡實報官作正支銷。不許拘定則例其漕運人員。許其親自行槩。平斛交收。不許踼斛淋尖。其支放月粮。軍士照依較勘斗斛、唱名給散不許短少升合、當事諸臣、敢有仍蹈前弊、致壞成法、容臣等指實參奏、如此、則政令一而上有道揆、奸袪而下有法守矣、

任光祿文集（書揭）

任環


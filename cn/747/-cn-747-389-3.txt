○太常少卿厅壁记

太常掌玉帛钟鼓等威文物，以报本乎天地神人鬼。凡吉凶宾军嘉之礼，唐虞谓之秩宗，周谓之宗伯，秦谓之奉常，汉谓之太常，其掌一也。後魏太和十五年，始建少卿官。少小也，用别二卿大小之序，亦犹宗伯有小宗伯、列国有上卿下卿、郡有守丞，亦位亚一等，以少参长，而佐其成务焉。故事自御史中丞、给事中、中书舍人迁秩为亚卿者，必於是司。故官因职雄，地以人贵，馀八卿不敢与太常齿。广德中，上尤审官，注意礼乐。其选也，以才能不以资，以恩泽不以劳。谓李公卿材也，是用超拜。公将以忠孝敬慎肃恭神人，且懋其官府政令，俾无不恪。方议酌前贤之遗尘而损益之，乃瞻屋壁，所记漫灭。於是夏五月己丑，皆姓而名之，使如珠之贯，盱衡指顾，俨若对面。曰：“贤者吾得而师之，不贤者吾韦而弦之。贤远乎哉？”既进牍，然後命博士河南独孤及为之志。


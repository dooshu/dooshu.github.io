75　釋申甫二地


「維申及甫，維周之翰。」申、甫之地，爲形勢控扼之要。「甫」即「吕」也。吕刑，一曰甫刑。史伯曰：「當成周者南有申、吕。」見鄭語。左氏傳成公七年：「楚子重請申、吕以爲賞田。申公巫臣曰：『不可。此申、吕所以邑也，是以爲賦，以御北方。』」蓋楚得申、吕而始彊，兹所以爲周室之屏翰歟。漢地理志：「南陽宛縣，申伯國。」詩、書及左氏注不言吕國所在。史記齊世家正義引括地志云：「故吕城在鄧州南陽縣西。」徐廣云：「吕在宛縣。」水經注亦謂：「宛西吕城，四嶽受封。」然則申、吕，漢之宛縣也。高帝入關，光武起兵，皆先取宛，其形勢可見。李忠定曰：「天下形勢，關中爲上，襄、鄧次之。」【原注】輿地廣記云：「蔡州新蔡，古吕國。」今按新蔡之地，屬蔡，未嘗屬楚，子重不當請爲賞田，則吕國在宛明矣。

【閻按】括地志：「故申城在鄧州南陽縣北三十里，故吕城在鄧州南城縣西四十里。」故班固曰：「宛縣，申伯國。」徐廣曰：「吕在宛縣。」詩集傳以申在今鄧州信陽軍之境，亦非。

【元圻案】尚書吕刑孔傳：「後爲甫侯，故稱甫刑。」正義曰：「禮記、書傳引此篇之言多稱爲甫刑，故傳解之。」〇唐宰相世系表：「吕氏出自姜姓，至周穆王，吕侯入爲司寇，宣王世改吕爲甫。」水經淯水注：「梅溪又逕宛西吕城東。史記曰：『吕尚先祖爲四岳，佐禹治水有功。虞、夏之際，受封于吕，故因氏爲吕尚也。』」〇漢書高帝紀：「秦三年六月，略南陽郡。南陽守走，保城守宛。沛公引兵過宛西。張良諫曰：『沛公雖欲急入關，秦兵尚衆距險。今不下宛，宛從後擊，彊秦在前，此危道也。』於是沛公乃夜引軍從他道還，偃旗鼓，遲明，圍宛城三匝。」〇後漢書光武紀：「莽地皇三年，光武與李通從弟軼，起於宛。更始元年正月，伯升破王莽納言將軍嚴尤、秩宗將軍陳茂於淯陽，進圍宛城。」〇王氏詩地理考引林氏曰：「漢與楚相持，常出武關，收兵宛、葉間。光武起南陽，以宛首事。申即宛也。」〇李忠定，名綱，字伯紀，邵武人，祖徙無錫，登政和進士。事跡具宋史本傳。高宗即位，拜尚書右僕射、中書侍郎。如姚崇疏上十事，王氏所引，其「巡幸事」中語也。又言：「臣嘗議巡幸，今縱未能行上策，當且適襄、鄧，示不忘故都，以係天下之心。夫南陽，光武所興，西鄰關、陝，可以召將士；東達江、淮，可以運穀粟；南通荆湖、巴蜀，可以取財貨；北距三都，可以遣救援。」






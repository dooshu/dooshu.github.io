○授裴遵庆吏部尚书制

门下：尚书万事之本，选部五曹之右，以掌邦典，以抡官材。汉魏以来，多用宿儒高德，盖重其任也。金紫光禄大夫守太子少傅集贤待制上柱国河东郡开国公裴遵庆，周慎，礼节，敬让素居，博学而识前言，懿文而敦大体。乃者匡弼王室，克和庶政，训导储宫，用宏三善。日新之美，岁晚弥彰，自陶融於元和，不婴拂於俗务。名臣令望，清议修归。处以铨核，用澄流品。抑华取实，无俾滞才。可吏部尚书，散官勋封如故。主者施行。


卷六十一

永乐四年十一月丁巳朔钦天监进永乐五年大统历  上御奉天殿受之颁赐诸王及文武群臣  册贵州都指挥使程暹孙女为通城王孟灿妃

○己未

○冬至  上御奉天殿受朝贺大宴文武群臣及四夷朝使命妇朝  皇后于坤宁宫赐宴  夜有星出太微西垣如弹丸大青白色流丈余发光大如盏东北行至游气

○庚申

○封周王橚第八女为新乡郡主命张琳为中奉大夫宗人府仪宾以主配之琳留守后卫指挥佥事政之子也

○敕征讨安南总兵官征夷将军新城侯张辅左副将军西平侯沐晟曰从征将士养之于平时而用之于今日其有能挺身自奋斩关杀将冲坚破阵出奇立功者皆籍识姓名师还之日重加升赏以旌其劳

○癸亥

○户部言高邮州东河等处塘岸倾圯江都县刘家圩港淤塞命有司发民修浚

○甲子

○设桑植安抚司隶九溪卫以土官向思富为安抚  改青州右卫为天津右卫

○乙丑

○木楞古野人头目终锁鲁阿等四十人来朝  命为建州卫指挥千百户等官赐以冠带及钞币有差

○丙寅

○永福郡君薨讣闻命有司治丧葬郡君故清江王守谦长女嫁仪宾鲁瑄云

○夜有星出天苑大如鸡子青白色有光流丈余发光如盏大南行至游气

○丁卯

○遣使赐哈密忠顺王脱脱及其祖母母彩币命其头目六十阿里等十九人为都指挥指挥千百户等官从脱脱所请也

○己巳

○甘露降  孝陵松柏醴泉出神乐观命中使取献  宗庙并分赐廷臣

○庚午

○百官上表贺醴泉甘露之瑞赐玺书谕曰朕敬恭事  天地上致孝于  宗庙下祈福于生民而祯应屡见卿等谓朕德所致朕何敢当斯盖  上天之佑  宗庙之灵及尔文武群臣尽心协辅所致然自古有道之君祥瑞之来愈加警畏是以国家蒙福人民乂安卿等宜勉辅朕德永承天休

○西番的牙簇剌麻劄巴朵只川匝簇头目米纳肖弟烟剌班作巴簇头目七汪迟匝簇头目锁南坚藏侄沙劄癿里峪簇头目落容别香藏簇头目乌思巴牙卜匝簇头目官着藏卜侄专竹劄左约簇头目朵只节男剌麻劄率众来朝贡方物赐白金钞币袭衣有差

○辛未

○鞑靼头目答丹等来归甘肃总兵官西宁侯宋晟遣人送至命答丹为指挥赐袭衣饰币余赐有差

○壬申

○安定卫指挥同知撒力加藏卜曲先卫千户唐兀等来朝贡马赐钞币袭衣有差

○癸酉

○起复工部左侍郎兼詹事府少詹事赵毅  工部左侍郎张本右侍郎甄庸坐事免官仍命冠带办事  复设直隶松江府军储北仓

○甲戌

○福余卫都指挥安出第八秃不花率妻子来朝贡马七十匹赐白金彩币袭衣

○丙子

○鞑靼头目脱温不花来归赐衣币牛羊等物如例

○己卯

○扎童撒儿忽罕答河等处女直野人头目颜赤不花等四十人来朝贡马置扎童撒儿忽罕答河三卫命颜赤不花等为指挥千百户镇抚赐诰印冠带袭及钞币有差

○法司进月系囚数  上阅之凡数百人大辟十之一  上谓刑部尚书吕震大理少卿虞谦等曰既非皆死刑今天气寒冱而淹禁不决必有死不当罪者谁之过耶凡杂犯死罪以下约二百悉准赎罪例发遣大辟系听决

○庚辰

○以总兵官左都督何福在宁夏多为小人所忌虑有伤害之者特敕戒之曰朕委尔守边尔能恪遵朝命无所顾忌然闻小人多有不便尔者宜谨关防虽居处出入之际皆须谨之或有遗尔饮食亦不可不谨盖小人之心险不可测也

○修山西广昌守御千户所城池

○辛巳

○户部人材高文雅言时政首举建文事次及救荒恤民言辞率直无所忌讳  上命礼部会官议行之都御史陈瑛等奏劾其言狂妄请寘之  上曰草野之人不知忌讳可恕其中言有可采勿以直而废之又召尚书郑赐谕曰不罪直言则忠言进谀言退自古拒谏之事明主不为卿当体朕心今后言事者但观其可用与否人所见不同若有拂逆不可加罪瑛刻薄非助朕为善者卿等戒之文雅可付吏部量才授官

○壬午  敕征讨安南总兵官征夷将军新城侯张辅左副将西平侯沐晟等曰闻官军与贼相持贼计正欲延缓以待瘴疠破之宜缓必以明年二月灭贼班师

○宁夏总兵官左都督何福奏按视狭西所属平凉等府堪牧马之地十有八处宁夏之察罕脑儿铁柱泉平凉府之麻务川子策底川红城川固原里白崖双井巩昌府之庙山长小城芦子沟凤翔府之小寨雪白里陇州之咸宜西安府之桑家庄终南里利翟里并图上其他命吏部各立苑名设官理之

○先是江西安福县人未务良等聚众劫掠敕江西都司发兵捕之务良等逃入龙泉县及衡州府界官军追及之斩其首三人擒获八十一人至是械送至京命悉斩之

○癸未

○夜有星出下台大如弹丸青白色有光流丈余发光如鸡子大东北行

○甲申  敕宁夏总兵官左都督何福宣府备御武安侯郑亨等曰近西宁侯宋晟送至归附鞑靼答丹等言虏寇欲南行尔等宜谨守边城严兵以防其侵掠又敕福曰答丹言有鞑官苦木帖木儿者率家属百余口来宁夏归附来则抚绥之处置必得其宜又须察其诚伪未可轻信并录答丹所言付福观之

○复置阿端卫命来朝头目小薛忽鲁札等为指挥佥事等官给以印章阿端卫本洪武中所置后为朵儿只巴攻劫遂废至是小薛等以请故复置焉

○必轻窝虎河阿罗粗麦兰河等处女直野人头目砍木里速同哥我里哥黄脱因等百十二人来朝贡马赐彩币有差








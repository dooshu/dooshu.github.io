越王

越王燕群臣，而言吴王夫差之亡也以杀子胥故。群臣未应，大夫子余起而言曰：“臣尝之东海矣，东海之若游于青渚，禺疆会焉，介鳞之从者以班，见夔出，鳖延颈而笑，夔曰：’尔何笑？’鳖曰：‘吾笑尔之蹻跃，而忧尔之踣也。’夔曰：‘我之蹻跃不犹尔之躃跛乎？且我之用一，而尔用四，四犹不尔持也，而笑我乎？故跂之则赢其骭，曳之则毁其腹，终日匍匐，所行几许。尔胡不自忧而忧我也？’今王杀大夫钟，而走范蠡，四方之士掉首不敢南顾，越无人矣。臣恐诸侯之笑王者在后也。’王默然。







卷五


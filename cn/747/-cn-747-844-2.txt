○上陈情表

臣闻底力辞封者，贞臣之至节。慢官速戾者，有国之常刑。其或任重材轻，智小谋大，纵君恩念旧，（阙一字）贻覆饣束之讥。傥官业无章，何显陟明之道。臣本辕（阙）小校，樗朽凡姿。在公虽历於年深，临事莫闻於日益。顷者皇帝陛下雄图方运，阳德初潜，爰将整於规绳，乃俾司於机务。此际臣亦内循短浅，累具退陈。而陛下天眷不回，国权坚付。在一时而难违重命，许五年而别选通人。迩来虽昧经纶，强施勤拙，至於戡夷巨孽，缵绍鸿基，雪三百年社稷深冤，立十九叶宗礻方大事，皆谋从圣虑，断在宸衷。兼列较之同心，非微臣之独计。况今名升台辅，任处枢衡。珥貂冕於朝端，统龙旌於阃外。恩荣有进，功德无称。终忧即鹿之嫌，宁抑悬之刺。今则陛下功全报本，礼极配天。衣冠尽列於朝迁，名器自推於硕德。况臣才谟素寡，齿渐衰。以有限之精神，当无穷之事务，必须下倾肝血，上告天聪。冀劳逸之稍均，庶初终之可保。伏望陛下念臣不迨，察臣繇衷，其枢密使比列亲班，实为要执。即复本朝规制，宜选内官掌临。一则使权职有分，一则多心力俱耗。辄滋倾沥，非敢暗欺。干犯冕旒，伏增陨越。


○为董江夏自陈表

臣某言：月日敕使某官某乙至，赐臣制书示臣云云者。臣伏见诏旨，感深惊惧。臣岂草木，不知天心？顷者潼关失守，皇舆不安，四方之人，无所系命。及永王承制，出镇荆南，妇人童子，忻奉王教。意其然者，人未离心。臣谓此时，可奋臣节。王初见臣，谓臣可任，遂授臣江夏郡太守。近日王以寇盗侵逼，总兵东下，傍牒郡县，皆言巡抚。今诸道节度以为王不奉诏，兵临郡县，疑王之议，闻於朝廷。臣则王所授官，有兵防御、邻郡并邑，疑臣顺王，旬日之间，置身无地。臣本受王之命，为王奉诏；王所授臣之官，为臣许国。忠正之分，臣实未亏；苍黄之中，死几无所，不图今日得达圣聪。臣今年将六十，老母在堂，纵未能奉义捐生，则岂忍两忘忠孝？臣少以文学，为诸生所多，中年自颐，逸在山泽，圣明无事，甘为外臣。无何，以鄙僻之故，返为人知，遂官次，以至今日。臣又顷年贬谪，罪未昭洗，今所授官，复超越班秩，罢归待罪，是臣之分。今陛下以王室艰难，寄臣方面，臣亦以忘身许国，誓於皇天。伏惟陛下念臣恳至，谨因敕使臣某官奉表以闻。


己酉正月过姜如农东莱草堂

其一


痛饮桐阴下，王春已再更。
齿牙相效落，杯斝喜同倾。
弱子能吴语，诸孙羡宁甥。
夜阑话乡曲，灯火似柴荆。

其二

衡宇东西巷，堪思竹马游。
生儿交着膝，拜母许科头。
善谑呼名字，高眠共被篝。
山阳思旧泪，哀笛不胜愁。

其三

棣萼差相敌，鸿鹓二姓联。
续貂余独后，夺锦尔尤先。
孝友元方著，文章小陆偏。
藐孤真汗血，相向一潸然（余与如农兄弟皆四人。）。


其四


拜杖端门下，孤臣命若丝。
何堪天遣日，即是国亡时。
谏草传梅尉，扁舟混子皮。
似君幽隐意，独有白鸥知。

其五

同时熊给谏，不异楚灵均。
破衲称高士，残碑记党人。
老从方外友，悟彼定中身。
应据生公石，军持话夙因。

其六

岂不怀乡土，其如多露何。
亲朋半猿鹤，童稚喜风波。
大隐偕渔父，馀生倦雉罗。
欲从龟策问，何地着青蓑。

其七

闻道皋桥侧，梁鸿有故居。
一枝倘许就，三径得相于。
共饱江东脍，休歌海大鱼。
往来林屋洞，筋力较何如。

其八

借问青州酒，何如下邑良。
色因寅日白，酿让卯君香（君家善酿，行二，故以子由为喻。）。
三若风斯下，高阳兴不忘。
曲生如可作，此外不思乡⑴。
⑴ 吾邑寅酒，色味俱美，君论酒以为江以南皆不及也，余深然之，故云。


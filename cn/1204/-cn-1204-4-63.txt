◎王安石桂枝香

金陵怀古，诸公寄调桂枝香者三十馀家，惟王介甫为绝唱。

东坡见之叹曰："此老乃野狐精也。"其词云："登临送目。正故国晚秋，天气初肃。千里澄江似练，翠峰如簇。征帆去棹残阳里，背西风、酒旗斜矗。采舟云淡，星河鹭起，图画难足。 念自昔、豪华竞逐。叹门外楼头，悲恨相续。千古凭高，对此漫嗟荣辱。六朝旧事随流水，但寒烟、衰草凝绿。至今商女，时时犹唱，後庭遗曲。"［古今词话］


▼答胡博士留别二十韵

世绪名臣后，声华俊士前。

棘场曾中的，芹水旧鸣弦。

远道秋风褐，空斋夜雨毡。

倦游惊齿暮，多难喜身全。

孤客愁王粲，诸生老郑玄。

未应心戚戚，还是腹便便。

杜曲无归业，成都有卜钱。

我方辞阙下，君尚隐江边。

久话灯催剪，频过榻解悬。

择邻欣得地，结友愧忘年。

牧径依门转，渔梁近渡连。

旧盟寻白鸟，余俸买乌犍。

流水空塘树，疏林破屋烟。

讵忧穷作祟，但欲醉成仙。

政尔交欢宻，俄然别恨牵。

湖山入苑路，鸡犬载家船。

离索方堪叹，分携益可怜。

殊乡难托主，薄俗易轻贤。

寒浦通潮处，春城罢雪天。

梅花未宜折，持送只诗篇。








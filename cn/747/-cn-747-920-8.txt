○庐山东林寺观音方丈记

观音之於诸先觉，犹孔门之有亚圣，其悲智应用，鸿纤毫亿刹，常如示诸掌。是以郢川屈殳，因伯兄宗厚上人为空王入室弟子，手足相爱，尝得开斯语，遂舍二十万，於新殿东南，造观音方丈。一间四厦，西向。峻栋，间出廊庑。又以香泥，仗普门功德，克类端庄，天饰梵仪，如语如嘿。危冠百宝，风容动摇，式系拳拳，灵贶斯在。俾愚菲薄，旌坚贞。愚无文，苟欲赞其播植善稼，於斯而已矣。噫！兹寺也。自晋至唐，五百馀岁。以土木有坏，因而造之者数也。真风未弭，因而复之者时也。由是前九江太守给事中博陵公，奉诏指之。旧龙象三十人，经营建立之。方三四年，基构宏壮，特新前象，遂得炉峰增色，圆牒再张。车盖贵游，结辙林下，逢迎相贺，辉动岩轩。挹虎溪之波澜，清麈尾之风韵，阅绎故事，饱饫前生，从容吟啸而去。若是则安知来者之无柴桑乎？往者之无雁门乎？矧馨香庭实，千花雪明，重修白社，期在旦夕矣！愚江干宿齿，常梦寐旧岑，力抒肺肠，远谢泉石，亦厚公之惠也。以唐十六叶圣宣皇帝大中六年壬申春二月十五日，江夏僧元楚记。

清越

清越，大中时敬亭山沙门。


○允梁文矩致仕敕

昔魏舒人之领袖，以二揆而解官；刘实邦之宗模，自三公而逊位。所以审去就之常分，保始终之令图，成功退身，尽善尽美。太子少保梁文矩，为仁由已，以道事君，烈士徇名，久输忠於象阙；达人知足，坚请老於菟裘。东路角巾，南窗羽扇，尔思高致，朕实嘉之。进登保傅之班，永显君臣之义。可太子太保致仕。


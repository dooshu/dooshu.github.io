卷三十九

钦定四库全书

续後汉书卷三十九　　　元　郝　经　撰

列传第三十六

魏臣

桓阶　陈矫【子本薛悌】　徐宣　卫臻【孙权】

卢毓【子钦】

谨案桓阶陈矫徐宣三传俱阙

卫臻字公振陈留襄邑人也父兹有大节不应三公之辟曹操初至陈留兹曰平天下者必此人也操亦异之数诣兹议大事从讨董卓战于荥阳而卒操每涉郡境辄遣使祠焉【原注先贤行状兹字子许不为激诡之行不徇流俗之名明虑渊深?畧宏远为车骑将军何苗所辟司徙杨彪再加旌命董卓作乱汉室倾荡太祖到陈留始与兹相见遂同盟计兴武事兹荅曰乱生久矣非兵无以整之且言兵之兴者自今始矣深见废兴首讃弘谋合兵三千人从太祖入荥阳力战终日失利身没郭林宗传兹弱冠与同郡圈文生俱称盛德林宗与二人共至市子许买物随价雠直文生訾呵减价乃取林宗曰子许少欲文生多情此二人非徒兄弟乃父子也後文生以秽货见损兹以烈节垂名】夏侯惇为陈留太守举臻计吏命妇出晏臻以为末世之俗非礼之正惇怒执臻既而释之後为黄门侍郎东郡朱越谋反引臻操令曰孤与卿先君同共举事加钦令问始闻越言固自不信及得荀令君书具亮忠诚会奉诏命聘贵人于魏因表留臻参丞相军事追録臻父旧勲赐爵关内侯转为户曹掾曹丕立为散骑常侍及簒代封安国亭侯时羣臣并颂魏德多抑损前朝臻独明禅授之义称扬汉美丕数目臻曰天下之珍当与山阳共之迁尚书转侍中吏部尚书从丕如广陵行中领军从征东大将军曹休表得降贼辞孙权已在濡须口臻曰权恃长江未敢亢衡此必畏怖伪辞尔考核降者果守将诈所作也曹叡立进封康乡侯後转为右仆射典选举如前加侍中中护军蒋济遗臻书曰汉祖遇亡虏为上将周武拔渔父为太师布衣厮养可登王公何必守文试而後用臻答曰古人遗智慧而任度量须考绩而加黜陟今子同牧野於成康踰断蛇於文景好不经之举开拔奇之津将使天下驰骋而起矣汉丞相亮攻天水臻奏宜遣奇兵入散关絶其粮道乃以臻为征蜀将军假节督诸军事到长安亮退还复职加光禄大夫是时叡方隆意於殿舍臻切谏及殿中监擅收兰台令史臻奏案之诏曰殿舍不成吾所留心卿推之何臻上疏曰古制侵官之法非恶其勤事也诚以所益者小所堕者大也臣每案校事类皆如此惧羣司将遂越职以致陵迟矣汉丞相亮又出斜谷征南上朱然等军已过荆城臻曰然吴之骁将必下从权且为势以缀征南尔权果召然入居巢进攻合肥叡欲自击权臻曰权外示应亮内实观望且合肥城固不足为虑车驾可无亲征以省六军之费叡到寻阳而权竟退幽州刺史毋丘俭上疏曰陛下即位以来未有可书吴蜀恃险未可卒平聊可以此方无用之士克定辽东臻曰俭所陈皆战国细术非王者之事也吴频岁称兵寇乱边境而犹案甲养士未果致讨者诚以百姓疲劳故也且渊生长海表相承三世外抚戎狄内修战射而俭欲以偏军长驱朝至夕卷知其妄矣俭行军遂不利臻迁为司空徙司徒正始中进爵长垣侯邑千户封一子列侯初曹操久不立太子而方奇贵临菑侯丁仪等为之羽翼劝臻自结臻以大义拒之及丕立东海王霖有宠丕问臻平原侯何如臻称明德美而终不言曹爽辅政使夏侯玄宣指欲引臻入守尚书令及为弟求婚皆不许乞逊位诏曰昔干木偃息义压强秦留侯颐神不忘楚事【原注新序魏文侯过段干木之闾而轼之遂致禄百万而时往问之国人皆喜相与诵之曰吾君好正段干木之敬吾君好忠段干木之隆秦欲攻魏司马唐谏曰段干木贤者也而魏礼之天下莫不闻无乃不可加兵乎秦君以为然汉书黥布反上自将而东羣臣居守皆送至灞上良疾强起至曲邮见上曰臣宜从疾甚楚人剽疾愿上慎毋与楚争锋因说上令太子为将军监关中兵上谓子房虽疾强卧傅太子】谠言嘉谋望不吝焉赐宅一区位特进秩如三司卒追赠太尉谥曰敬侯子烈嗣咸熙中为光禄勲【原注裴松之案旧事及傅咸集烈终於光禄勲】烈弟京楷皆二千石楷子权字伯舆晋大司马汝南王亮辅政以权为尚书郎傅咸与亮牋曰卫伯舆贵妃兄子诚有才章宜作台郎然未得东宫官属【谨案志重东宫官属四字】前患杨骏亲理塞路今伯舆复越某作郎一犬吠形羣犬吠声惧於羣犬遂至囬听权作左思吴都赋序及注序粗有文辞至於为注了无发明真尘秽纸墨不合传写也谨案目録此下有卢毓传今阙又此卷议赞俱阙








○秘书监包府君集序

文章之道，与政通矣。世教之污崇，人风之薄厚，与立言、立事者邪正、臧否皆在焉。故登高能赋，可以观者，可与图事；诵《诗三百》，可以将命，可与专对。若子产入陈，以文辞为功；仲尼弟子，用文学命科。文学者或不备德行，德行者或不兼政事。於戏！才全其难乎？

有唐故秘书监丹阳公包氏讳佶字幼正，烈考集贤院学士大理司直赠秘书监讳融，实以文藻盛名，扬於开元中。洎公与兄起居何，又世其业，竞爽於天宝之後。一动一静，必形於文辞。由是议者称为二包，孝友之美，闻於天下。拟诸孔门，则何居德行，公居政事，而偕以文为主。不其伟欤！讽谕其从政，则执度行志，率诚会理，不苟简晦昧以挠其守。故其言体要，而动有事功。《易》称君子之光，《传》美忠文之实，公之谓也。


○对小吏持剑判

乙为小吏，持剑执烛事功曹，後忽带剑於槐，弃炬於地。功曹将罚之，乙不伏。

王爵高悬，惟才是与，君子陈力，必厕周行。虽士庶区分，固有限於流品；而忠信之道，是无隔於胥徒。乙也鲰生，职司小吏，业非地望，有殊代禄之家；才同怀宝，颇异名人之子。念荆璧之未断，惜连城之莫知，吾道不行，斯命也已，执鞭之士，抑亦为之。遂亻黾亻免於下寮，俄鞠躬而从役，持剑旷久，执炬斯勤，竟无自明之效，莫骋铅刀之割。扫丞相之门，忠贞未表；备功曹之卒，日月其除：无徐君之知已，追延陵之桂剑。尔位其旷，诚逃王者之规；严罚将加，恐有蔽贤之责。司徒尚犹不拜，主吏更欲何尤？不伏之辞，恐为妄作。


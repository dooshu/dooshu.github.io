○选举杂议

或曰：按国家甲令，凡贡举人，本求才德，不选文词。故律曰：“诸贡举人，非其人者徒。”注云：“谓德行乖僻者也。”居州郡则廉使升闻，在朝廷则以时黜陟，用兹惩劝，足为致理。有司因循，不修厥职，寝以讹谬使其陵颓。今但修旧令，举旧政，则人服矣，焉用改作？答曰：州郡滥，孰与吏部多？请较其优劣，且州牧郡守，古称共理，政能有美恶之迹，法令有殿最之科，分忧责成，谁敢滥举。设如年多人怠，法久弊生，天网恢疏，容其奸谬。举亲举旧，有属有情，十分其人，五极其滥，犹有一半，尚全公道，如吏部者，十无一焉。请试言之，凡在铨衡，惟徵书判，至於补授，氐校官资。善书判者，何必吏能；美资历者，宁妨贪戾。假使官资尽惬，刀笔皆精，此为吏曹至公之选，则补授之际，官材匪详，或性善缉人，（下阙）。


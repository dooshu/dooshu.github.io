蔡珍


蔡珍，彰德安阳人。父兴，幼隶军籍，从宗王口温不花出征，权管军百户。兴告老，以珍代之。珍素骁勇。岁戊午，从宪宗攻宋合州钓鱼山。中统元年，从世祖征阿里不哥。三年，从征李璮。后从镇襄阳，徇安庆，攻五河，所至有功。

南方平，遂入备宿卫。十四年，授忠显校尉、管军总把，寻命权千户。是年冬，扈驾驻黑城。珍遣兵士储刍藁，筑土室，军府赖其用。道遇冻者，必扶入室温煦之。军粮必为撙节，不使顿绝以致饥困。十五年，充本卫都镇抚。十七年，升忠武校尉、中卫亲军总把，俄改属后卫，赐银符。时白海初建行营，命珍督役，卒事，民不知扰，虽草木无纤介损。帝临幸，问其故，近臣以蔡珍号令严肃为对，帝嘉之，赏以钞若干。二十一年，改授胶东海道都漕运司丁壮万户府都镇抚。二十七年，进后卫亲军千户，佩金符。元贞元年，进阶武略。俄告老而归，子恕袭。






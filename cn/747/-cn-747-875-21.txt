○谏议张易谥议

张易抱耿介之性，韫刚直之风，宇量独高，识断明擅。详状其行，昔岁国宗有北门之惊，而王师不振。大臣献画，多所异同。易抗辞而前，独屈群议。宁难之略，潜合睿谋。祗如面斥奸臣，不畏强御。倾邪者见之而屏息，党锢者闻之而销声。而又集谏议之书，极匡救之理，启迪圣览，规赞大猷。忠鲠之怀，风节恒峻。议名之状，一惠为谥。谨按《谥法》“直道不挠曰正。”


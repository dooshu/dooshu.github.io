○为兖州司马祭王子乔文

维大唐神龙二年岁次甲子月日，前大中大夫行衮州都督府司马王某，谨以清酌之尊，敢昭告於仙君之灵：夫惟仙君，神化寥廓，昔为叶宰，莅此乳郭，谒帝乘凫，宾天控鹤。玉以为棺，言降楚乡，土自成垅，人知东冈。靡靡行迈，邑过诸梁，实感我先，顾慕增伤。载驰载奔，于陵于，披蔓草，式敬乔木。孰不怀古？谁非後昆？灵胄日衰，遐心莫存。逮及仙伯，复兹道门，小子实幸，忝惟枝孙。华阳旧里，缑氏新宅，二君爰创，百代不易。岂无沃土，永守遗迹？有鸟有鸟，归来何斯！缅惟此地，登真之基，愿考侠室，树兹丰碑，有志未就，灵其之。尚飨。


28　匪仁里其焉宅之里宅釋


張衡思玄賦：「匪仁里其焉宅兮，匪義迹其焉追？」注引論語：「里仁爲美，宅不處仁，焉得知？」里、宅皆居也。集證：「後漢張衡傳注、文選注並同。」石林案：經義考載此條，「石林」下有「論語釋言」四字。云：「以『擇』爲宅，則里猶宅也，蓋古文云然。今以宅爲擇，而謂里爲所居，乃鄭氏訓解，而何晏從之。當以古文爲正。」致堂云：「里，居也。居仁如里，安仁者也。」

【全云】致堂説未穩。

【元圻案】何晏集解引康成曰：「里者民之所居也。居於仁者之里，是爲善也。」〇劉敞七經小傳曰：「里，猶居也，言人爲身謀居，惟居於仁爲美。」〇書録解題：「論語釋言十卷，葉夢得少藴撰。致堂論語詳説二十卷，禮部侍郎建安胡寅明仲撰，文定之子也。」〇九經古義：「按釋名『宅，擇也』，擇吉而營之，是宅有擇義。或古文作『宅』，訓爲擇，亦通。孟子亦作擇，趙岐云：『揀擇不處仁爲不智。』」






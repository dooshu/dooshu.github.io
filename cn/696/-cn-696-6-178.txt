寒夜行兼忆舒章


纷纷汉月落长安，长安城中焚麝兰。
掩扉假寐复太息，起唱客子衣裳单。
九衢河影穿遥夕，残雪犹衔关塞白。
鼓角城头芦叶秋，铜龙门外金吾客。
侯家沈宴重氍毹，紫驼赤鲤来行厨。
后帐潜歌青玉案，西池夜冻黄金凫。
帝京行乐知无数，谁令寂寞同朝暮。
荆卿期客天上来，昭王买骏人间路。
颇思归拥春风眠，十三雁柱秦筝前。
李郎才子五湖长，此时独步江东年。





○四分律删补随机羯磨疏序

观夫圣人之利见也，妙以清澄界系亡我倾倒以为言焉。故张三学之教源，显八正之道业；扬四部之清训，树五众之良规。莫不横厉重关，高翔极有者矣！然则学虽多位，诚戒居先。岂不以众善宏基，依因之所本也？自古详教，咸分两途：化教则通被道俗，专开信解之门；行教则局据出家，惟明修奉之务。三轮则摄於忆念，四藏则统在毗尼，义约则行教所收，从文则归承法聚。止作两善，名实昧於即机；受随二戒，愿行标於时众。所以前修後进，成诵维持，代渐浮讹，不无沿滥。

自法流东夏，开务实繁，戒本羯磨，净分异辙，良由受体止持，摄修之极，无越戒本，据行作持。量处之要，其惟羯磨。戒本序致，如别所陈。羯磨众氏，义须详显。或单翻出（即古本曹魏所翻者），或依律文（即令一家依本直诵），或准义用（即光师所述首云三藏者），或引缘据（即愿师後述广子注者）。雠校诸本，成务纷纶。增减繁略，互见得失。单翻则失於文旨，包举难寻；依本则得在执据，前後易惑。准义理虽无爽，藏迹可嫌；缘据似是具周，止存别见。并随事寻诵，臧否冥然，惟可卷收，信如龟鉴。又依本缀疏，广引游辞，附文摘义，逢其器。逮於近世，继有作者，盛解律文，空张辞费；至於行事，未见其归，抚务怀仁，实增劳想。

今不揆庸昧，试纂圣言，削彼繁芜，增其遗漏，具依正量，傍出行用，各显部类，仍随义举。指瑕则知过宜改，摘理则思择有踪，时务则广树厥仪，同废则略题名相。本虽行世，於理未陈，故复相从，勒开文义。余老矣！恐徒移日晷，妄损正功，耽滞无益之辞，以送有涯之命，诚不可也。大集法行之言，律颁常一之教，此而不审，馀竟何言？所题“昙无德”者，中梵本音，唐言译之，名为“法镜”。部谓党类之别名，运起正法之初位，四分即说之断章，言律乃行所诠教。对彼繁略，故题删补，对彼潜务，故曰随机。羯磨天音，人翻为业，凡百所被，莫不成济。且开大略，广要如後。


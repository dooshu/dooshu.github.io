○殇子穆若愚墓志

穆若愚，唐秘书监新安公之孙，前御史中丞公之第五子。貌宜贵寿，神宜才艺，气宜淑哲。生七年而夭，痛莫如之！时诸父不天，方集荼蓼，一恸之外，且相谕曰：“老氏谓身为大患。然则人之生也，适与患并。男子既龀以往，患於是始。此子也，生无有生之患，没有无患之乐，然与大化潜契，旷然与太古为邻，齐彼彭聃，为归坯土，命也如何。”偃师首阳山之北原，吾祖宗之所宅。翌日迁於先府君之后。又翌日窆焉。贞元十一年六月二十五日，叔父员记。


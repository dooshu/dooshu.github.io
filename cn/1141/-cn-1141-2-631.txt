杜阁老予告归宝坻

其一

漫说耽閒忆故园，两朝艰苦答宸恩。
抗争平准危言在（时谏止闽、粤王商诸事。），慎惜繁缨正气存。
述作旧承工部格，风裁绝峻李膺门。
言归杜曲青山近，回首纶扉恋至尊。

其二

赐宴移来病榻前，温纶维絷意缠绵。
声名遍历诸曹好，恩遇深知一老贤。
千仞孤标真拔地，片言忠鲠乍回天。
怜予旧是龙门客，立马青门祖帐边⑴。
⑴ 正月十四日，以公不与升平宴，特赐之私第。



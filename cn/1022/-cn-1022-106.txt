仇远　和金沙蒋文海韵

干禄非良图，好遯实素抱。

昔为驾壑松，今作出山草。

茫茫海岳隔，冉冉齿发老。

渊时书甲子，拾遗历天宝。

迷涂谅未远，贵在知几早。

仇远

仇远　和金沙蒋文海韵

我闻茅峰下，曾有卧龙人。

风云未承运，渊潜聊自珍。

世无卞和氏，谁辨玉与珉。

缁尘化衣裳，我独洁其身。

揽镜忽自笑，奈此白发新。

仇远

仇远　和金沙蒋文海韵

海翁古徵士，接武诸公后。

闻名三十年，倾盖即如旧。

示我伐木章，无能出其右。

籫籫秋竹竿，坐睨蒲质朽。

试问五两纶，何如一杯酒。

仇远

仇远　和金沙蒋文海韵

昔我客朱方，曾识三数公。

独欠之句曲，遍走山西东。

向来刘与王，畴能继高风。

今我来金渊，尸祝素王宫。

阅人晨星稀，见子夕照红。

何当分邻烛，竹径相与通。

仇远


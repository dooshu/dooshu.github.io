68　漢晉隋唐户口數　户口鋭減足見兵禍之慘


漢桓永壽二年，户一千六百閻按：「本作『十』。」七萬七千九百六十，案：後漢書郡國志注引帝王世紀曰：「漢桓永壽二年，户二千六百七萬九百六，口五千六萬六千八百五十六人。」案每户以五口爲率，則五千餘萬人止一千餘萬户，今云「二千」，當是世紀之誤，故王氏不據後漢志而據晉書地志。至晉武太康元年平吴，户止二百四十五萬九千八百四十〔一〕；閻按：「漏『十』字。」〇何本有「十」字。〇以上皆晉書地理志文。隋文開皇中，户八百七十萬，至唐高祖武德初，户止二百餘萬，高宗永徽初，户僅及三百八十萬；玄宗天寶末，户八百九十一萬四千七百九，至肅宗乾元三年，户止一百九十三萬三千一百三十四。以上皆會要載永徽三年民部尚書高履行奏疏中文，見玉海二十。兵禍之慘如此。

【閻按】孝平元始二年，户千三百二十三萬三千六百一十二，至光武中元二年，户止四百二十七萬千六百三十四。

【元圻案】孝平户數，晉書地志「三百」作「二百」，隋志同。光武户數，見後漢書郡國志。

〔一〕「八百四十」，原脱「十」字，據清嘉慶本補。






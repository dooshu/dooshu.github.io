42　三公陳萬年以讇教子　范滂姜敘之母勵子以義


陳萬年爲三公，而教其子以讇；范滂、姜敘之母一婦人，而勵其子以義。二漢風俗，以是觀之。

【全云】西京風俗，不可以此一事而盡貶之也。翟義之母，知其子之有禍而不肯去，則亦賢矣。

【元圻案】漢書陳萬年傳：「萬年，字幼公，沛郡相人也。萬年廉平，内行修，然善事人，賂遺外戚許、史，傾家自盡，竟代定國爲御史大夫。子咸，字子康。萬年病，召咸教戒於牀下，語至夜半，咸睡，頭觸屏風。萬年大怒，欲杖之，曰：『乃公教汝，汝反睡〔一〕，不聽吾言，何也？』咸叩頭謝曰：『具曉所言，大要教咸讇也。』萬年乃不復言。」〇後漢書黨錮傳：「范滂，字孟博，汝南征羌人也。少厲清節。建寧二年，大誅黨人，詔下捕滂，其母就與之訣曰：『汝今得與李、杜齊名，死亦何恨！既有令名，復求壽考，可兼得乎？』」三國志魏楊阜傳注：「皇甫謐列女傳曰：『姜敘母者，天水姜伯奕之母也。建安中，馬超攻冀，害涼州刺史韋康。敘爲撫夷將軍，擁兵屯歷。敘姑子楊阜，故爲康從事，陰結爲康報仇，未有間，阜至歷，候敘母，説康被害。敘母曰：「咄！伯奕，韋使君遇難，豈一州之恥，亦汝之負，豈獨義山哉？汝無顧我，事淹變生。人誰不死？死國，忠義之大者。但當速發，我自爲汝當之，不以餘年累汝也。」因敕敘與阜參議。』」〇漢書翟方進傳：「少子義，字文仲，爲東郡太守。王莽居攝，義舉兵。義兄宣，居長安，謂後母曰：『東郡太守文仲素俶儻，今數有惡怪，恐有妄爲而大禍至也。太夫人可歸，爲棄去宣家者以避害。』母不肯去，後數月敗。」亦賢婦人也。

〔一〕「汝」，原脱，據中華本漢書卷六六陳萬年傳補。






与殷石汀论吏治


为国之法似理身，元气欲固，神气欲扬。广中患不在盗贼，而患吏治之不清，纪纲之不振，故元气日耗，神气日索。数年之前，论者谓朝廷已无广东矣。自公一振之，而倾者安，黠者戮，炎州以宁。岂易民哉？元气渐固，神气始畅耳。

今主上天纵英明，仆日斤斤焉，以振纪纲、察吏治、安民生为事。愿公持而行之，毋渝其初心，毋畏于群议，则元元之幸也。公先后三书俱至，冗中匆匆附复，诸惟鉴原。






卷十九

晋天福七年九月敕：“留守之任，委寄非轻，凡降丝纶，宜同将相。今后除留守，宜降麻制。”〈留守降麻自安彦威始也。〉

梁开平元年四月二十三日敕：“升汴州为东京，置开封府，以开封、浚仪两县为赤县，其馀属县为畿县。”是月敕：“东京诸城门，宜赐名额：宋门为观化门，尉氏门为高明门，郑门为开明门，梁门为乾象门，酸枣门为兴和门，封丘门为含曜门，曹门为建阳门。”

后唐同光元年十二月，复降开封府为宣武军节度。至天成四年五月敕：“汴州宫殿并去鸱吻，赐本道节度使为治所，其衙署诸门园亭名额并废。”

晋天福三年十月敕：“汴州宜升为东京，置开封府，以开封、浚仪两县复为赤县，其馀属县为畿县。应旧制开封府时管属县分，并可仍旧。”其月敕：“东京诸城门，宜署名额：南面尉氏门为薰风门；西面郑门为金义门，梁门为乾明门；北面酸枣门为玄化门，封丘门为宣阳门；东面曹门为迎春门，宋门为仁和门。其牌额宜令翰林院书勒呈进。”

周显德五年五月，赐东京城门名额：南面三门曰朱明门、景风门、畏景门，西南二门曰迎秋门、肃政门，北面三门曰玄德门、长景门、爱景门，东面二门曰夤宾门、延春门。〈又以大内旧匾宾天门为通苑门。〉

后唐同光三年三月，详定院奏：“近升魏州为东京，臣检故事，须先定两府。未审依旧以京兆及河南为两府，太原、兴唐为次府；为复以兴王之地别定府名？”敕：“故事，雍州为西京，洛京为东都，太原府在两府之次。近以中兴大业，以魏州为东京兴唐府，权名东都为洛京。今后依旧以洛京为东都，魏州改为邺都兴唐府，兴北都太原府并为次府。”

长兴三年四月，中书门下奏：“本朝都长安，以京兆府为上，今都洛阳，请以河南府为上。”从之。

晋天福三年十月，敕改东都为西京。

梁开平元年四月，改京兆府为大安府，长安县为大安县，万年县为大年县，仍置佑国军节度使额。〈始命韩建为佑国军节度使。〉至二年五月，改佑国军为永平军。

后唐同光元年十二月，废永平军额，复为西京京兆府，大安县为长安县，大年县为万年县。

晋天福七年十月敕：“改西京为晋昌军，留守为节度观察使，仍依旧为京兆府，在七府之上。”

汉乾祐元年三月，改晋昌军为永兴军。

周广顺元年六月，降京兆府同五府，长安、万年县为次赤县。

后唐同光元年四月，升魏州为东京，都督府曰兴唐府，元城县为兴唐县，贵乡县为广晋县。至三年三月改为邺都，兴唐为次府。

天成四年五月敕：“先升魏州为邺都，有留守、王城使及宫殿诸门园亭名额，并废。”

晋天福二年九月，改兴唐府为广晋府，兴唐县为广晋县。

三年十一月敕：“魏州广晋府复升为邺都，置留守，广晋、元城两县为赤县，其馀属县为畿县。”

七年四月敕：“邺都诸门宜赐名额：罗城南砖门为广运门，观音门为金明门，橙糟门为清景门，冠氏门为永芳门，朝城门为景风门。大城南门为昭明门，观音门为广义门，北河门为靖安门，魏县门为膺福门，冠氏门为迎春门，朝城门为兴仁门，上斗门为延清门，下斗门为通远门。”

开运二年四月敕：“邺都依旧为天雄军。节度管内观察处置等使，邺都留守广晋尹。”

汉乾祐元年三月，改广晋府为大名府，广晋县为大名县。

周广顺元年六月，以大名府元城县为赤县。

显德元年正月，废邺都留守，依旧为天雄军大名府，在京兆府之下，其属县地望、官吏品秩，并同京兆府。

后唐长兴三年四月，中书门下奏：“案十道图，以关内道为上，遂以凤翔为首，河中、成都、江陵、兴元为次。中兴初，升魏州为兴唐府，镇州为真定府，皆是创业兴王之地。请升此二府于五府之上，合为七府。仍以兴唐为首，真定、凤翔、成都、江陵、兴元为次。”从之。

梁贞明六年闰六月敕：“宋州为大都督府。”其年八月敕：“升福州为大都督府。”

后唐长兴三年四月，中书门下奏：“天下旧有八大都督府，按十道图，以灵州为首，陕、幽、扬、潞、镇、徐等州为次。其魏镇已升为七府兼具员内。越、杭、福、潭等州，亦相次升为都督府。望以十大都督府为额，仍据升降次第，以陕为首，馀依旧制。”从之。

周广顺三年正月四日敕：“顷者淮海陆梁，举干戈而入寇；湖湘覆没，致黎庶之倒悬。惟彼武陵，素称雄镇，连营比屋，皆怀勇烈之心；戮力协谋，尽复江山之境。宜降褒崇之命，以升忠义之邦，俾列大藩，永率南夏。其朗州宜升为大都督府，在潭、桂之上。”

后唐同光二年三月，中书门下奏：“刺史、县令，有政绩尤异，为众所知；或招复户口，能增加赋税者；或辨雪冤狱，能全人命者；或去害物之积弊，立利世之新规，有益时政，为众所推者，即仰本处逐件分明闻奏，当议奖擢。或在任贪猥，诛戮生灵，公事不治，为政怠堕，亦加惩罚。其州县官任满三考，即具关申送吏部，格式候敕除铨注，其本道不得差摄官替正授者。”从之。

天成元年十二月十九日敕：“尚书吏部侍郎裴皥所请刺史三考，方可替移，免有行送之劳，若非岁月积深，无以彰明臧否。自此到任后政绩有闻，即当就加渥泽，如或为理乖谬，不计月限。便议替除。”

三年五月敕：“刺史以二十五月为限，仍以到任日为数。”

四年六月，左散骑常侍萧希甫奏请条流：“县令，凡死罪以下得专之。刺史部内有犯，死罪一人得专之。观察使部内有犯，死罪五人以下得专之。”敕：“刺史既为属部，安可自专，案牍既成，须申廉使，馀依所奏。”

应顺元年三月二十日敕：“刺史、县令、丞尉得替，自今后如是见任官，将已分钱物资送得替人，即勿论。其或率敛吏民，以受所监临财物论，加一等。如以威刑率敛，以枉法论，其去任受财人，减二等。”

周广顺二年八月敕：“今后刺史、县令，显有政能，观察使审详事状，闻奏朝廷，当议奖擢。百姓、僧道不得举请，一切止绝。”

梁开平四年四月敕：“天下诸州镇使，官秩无高卑，在县令之下。”

乾化二年三月，诏曰：“夫隆兴邦国，必本于人民；惠养疲羸，尤资于令长。苟选求之逾滥，固抚理之乖违。如闻吏部拟官，中书除授，或缘亲旧所请，或为势要所干，姑徇私情，靡求才实。念兹蠹弊，宜举条章。今后应中书用人，及吏部注拟，并宜省藩身之才业，验为政之臧否，必有可观，方可任用。如或尚行请说，犹假货财，其所司人吏，必当推穷，重加惩断。”

后唐天成元年八月敕：“中书先条奏州县令、录，正衙谢后，合趋内殿谢辞者。如令、录是除授，宜令给事中引对；如是指授者，准旧例，委三铨尚书侍郎各自引对，仍须前一日阁门进状。”

二年九月十九日敕：“近闻藩镇幕职内，或有带录事参军，兼邺都管内诸州录事参军，从前并兼防御判官。设官分职，激浊扬清，若网在纲，各司其局。督邮从事，兼处尤难，没阶则宾主之道亏，下榻则军州之礼失。须从改革，式振纪纲，宜令今后诸州府录事参军，不得兼职。如或才堪佐幕，节度使须具闻奏，不得兼录事参军。邺都管内刺史州，不合有防御判官之职，今后改为军事判官。如刺史带防御、团练使额，即得奏署防御、团练判官，仍不得兼录事参军。如此则珠履玳簪，全归客礼，提纲振领，不紊公途。仍付所司。”

三年二月二十三日，中书奏：

应天下县令，逐年夏秋两税，征科公事。伏以县令之职，征赋为先。若违限逋悬，自有罚责。如及期了毕，不谓功劳。况今无强名之科徭，绝虚系之税额，百姓据见苗输纳，官中有指限程期，盖缘每及征科，事归烦扰，未容输纳，已切催驱。州郡则推勘吏人，县邑则禁系人户，虽云提举，责在征求，动涉旬时，固须妨事，纵及期限，倍困黎民。自今后请祇委主簿、县令句当，不得更置监征。

每一州之中，止限毕日委录事参军磨勘，取最后逋欠县分，具令佐名衔，申三司使举奏，明行责罚。其所欠税额，如是本道长吏及判官衙门节级并形势庄田，不伏县司征督者，县令即须自经本州论列。如依前不纳，便可直申三司，责罚之时，以定轻重。其县令到官之初，须准近敕，交割户口帐籍。至受替之时，比较多少，如或增多，即量加酬奖，若致逋窜，则别示科刑。所冀赏罚不涉于过差，公务率归于修举。

其本判官、都孔目官、粮料使等，职固不在亲人，公事止于提举，每至征科之日，皆须一例奖劝。或有征督逋悬，令佐独当之。伏请今后凡是征科毕日，比较功过，只归令佐。如是一郡之内，诸县皆及期程，公事修举，其录事参军亦请量加甄奖；如管内诸县，并有阙遗，其录事参军亦请量加责罚。

从之。其年八月二十五日及十月十五日敕：“条流公事数内一件。县令化洽一同，位居百里，在专勤课，抚育疲羸，苟或因循，是孤委任。宜令随处州府长吏，逐县每年考课，如增添得户税最多者，具名申奏，与加章服酬奖。如稍酷虐，辄恣诛求，减落税额者，并具奏闻，当行朝典。其县令仍勒州司批给解由历子之时，具初到任所交得户口，至得替增减数额，分时批凿。将来除官及参选，委中书、门下并铨曹磨勘，宜令三京及诸道州府准此。”

四年五月五日，户部奏：

三京、邺都诸州府，逐年所征夏秋税租，兼盐麹折征诸般钱谷，先定格流如后。

一、若限满后，十分中系欠三分以上者，本判官罚五十直，录事参军罚七十直，本曹官罚五十直。县令罚一百直，勒停。簿尉罚七十直，移摄闲官。州县押司、录事、本典及乡里正、孔目、书手等各徒二年，仍配重役。本孔目、句押官典杖七十，都孔目官、句押官杖六十，并退职，衙前收管。

一、若限满后，十分中系欠二分者，本判官罚三十直，录事参军罚五十直，本曹官罚四十直。县令罚七十直，移摄闲官，簿尉罚五十直。州县押司、录事、本典及乡里正、孔目、书手等杖八十，本孔目官、句押官典杖六十，都孔目官、句押官笞五十。

一、限满后十分中只欠一分以下者，本判官罚二十直，录事参军罚三十直，本曹官罚二十直。县令罚五十直，簿尉罚四十直，州县押司、录事、本典及乡里正、孔目、书手等杖七十。本孔目、句押官典笞五十，都孔目、句押官各罚五十直。以上所立条件，若是本判官、录事参军、本曹官、孔目、句押官典等，即取一州都征额上比较，其县令、簿尉及典押以下，即将本县欠数比较。

一、所征夏秋两税，依省限了绝者，本判官典申奏改转官资，录事参军、县令申奏与量留一年，或界分已满去即转兼官。如一任之内，税赋不牵，即奏加章服。若是摄官，亦委本处长吏，更令摄任一年，如更立劳能，具状申省，以凭申奏，必降真命；本曹判司簿尉，即申奏请减两选。或一任之内，税租总了绝，或是摄官，委逐处申省点勘闻奏，别行奖酬。州府都孔目官、句押官，本孔目、句押官典等，以军职转选。其都孔目官、句押官，如已至押衙职名，或旧有官资，亦议申奏奖酬。州司并逐县征科典押，每处与赏钱三十贯，均匀分俵。

长兴元年七月敕：“访闻诸道州府县官，自徇虚名，不惜人户，皆于省限前行帖催驱，须令人户贵买充纳。此后征科事办，亦不酬劳，本处不得申奏。如违限稽慢，即准条流责罚。如添得廨宇，招得流民，无害于公私者，当以名闻，特行恩奖。”

二年八月二十三日，诸道奏：“荐州县官前衔内，有赐紫金鱼袋者。奉长兴元年九月十七日敕：‘州县官若循常例，十六考方得叙绯。倘或已佩金章，固难却为令录，必若藉其才器，则可别任职资，须协通规，免逾定制。’宜令今后诸道州府，不得以著紫宜身奏荐为州县官者。”奉敕：“文资官阶衔内已有金紫，尚不许却为州县官，其武职银青阶衔，亦宜条理。宜令诸道州府，自此详文资赐紫例，不得更以带武职银青阶衔奏荐为州县官员，仍付所司。”








○大兴善寺钟铭序

皇帝道叶金轮，心居黄屋，覆焘恨方，舟航三界。欲使云和之乐，共法鼓而同宣，雅颂之声，随梵音而俱远。乃命凫氏，范兹金锡，响合风雷，功侔造化。腾骧猛虞，负簨业而将飞；宛转盘龙，绕乘风而如动。希声旦发，犍槌夕震，莫不倾耳以证无生，入神而登正觉。圆海有竭，福祚无穷，方石易销，愿力无尽。


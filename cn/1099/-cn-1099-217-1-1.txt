○重大倭寇乞處錢糧疏 【 倭寇】

照得倭寇連年侵犯　中國、葢南自閩浙、北至登萊、皆被其害、而江南蘇松杭嘉等府。田賦甲於天下。江北揚州通泰等處、鹽課甲於天下、今皆屢經刼掠焚燒之禍、農人釋耒。鹽丁罷竈。阻誤漕運。虧損錢糧。若不聚兵調食。大為經理。將來患害。何所底極。此非特東南數郡之憂。關係　國家大計。及今不捐銀數十萬急為整備恐他日所失要不止于數百萬而巳此臣為財賦而言。至于人民荼毒。閭井蕭條。就使生養休息。不十餘年。未得復舊。興言及此。實切憂懼。再照倭寇侵犯。倭之入犯皆以內地奸民勾引其中類多福建浙江并江南江北直隸之人。或姦豪射利之徒。或勇悍無聊之眾。齎糧漏師。肆無忌憚。結黨效尤。苟活旦夕。若不早為區處。日甚一日。其禍不啻烈於戎狄而巳。伏望　皇軫念地方重務。乞　勑該部從長計議、大破常格、捐發官銀數十萬兩、收貯府庫、聽候打造海船、脩築城堡、募兵買馬、積糧蓄草、以備軍前緩急應用、其被害民竈、照例優恤寬減糧差數年、以蘇困苦、再乞　勑該部將福建浙江并江南江北地方通番從賊者。作何處治。庶幾外有爪牙之衞。內無腹心之憂。田賦鹽課。要緊地方。得保無虞矣。


◇　劾奏金钦

钦幸得以通经术，超擢侍帷幄，重蒙厚恩，封袭爵号，知圣朝以世有为人后之谊，前遭故定陶太后背本逆天，孝哀不获厥福，乃者吕、卫宝复造奸谋，至於反逆，咸伏厥辜。太皇太后惩艾悼惧，逆天之咎，非圣诬法，大乱之殃，诚欲奉承天心，遵明圣制，专壹为后之谊，以安天下之命，数临正殿，延见群臣，讲习《礼经》。孙继祖者，谓亡正统持重者也。赏见嗣日□，后成为君，持大宗重，则《礼》所谓「尊祖故敬宗」，大宗不可以绝者也。钦自知与当俱拜同谊，即数扬言殿省中，教当云云。当即如其言，则钦亦欲为父明立庙而不入夷侯常庙矣。进退异言，颇惑众心，乱国大纲，开祸乱原，诬祖不孝，罪莫大焉，尤非大臣所宜，大不敬。□宅侯当上母南为太夫人，失礼不敬。

（汉书·金日□单传）




疑：阴阳相硙，物咸雕离，若是若非

初一：疑恛恛，失贞矢。测曰：不正之疑，何可定也。

次二：疑自反，孚不远。测曰：疑自反，反清静也。

次三：疑强昭受兹闵闵，于其心祖。测曰：疑强昭，中心冥也。

次四：疑考旧，遇贞孚。测曰：疑考旧，先问也。

次五：赨黄疑金中。测曰：赨黄疑中，邪正也。

次六：誓贞可听，疑则有诚。测曰：誓贞可听，明王命也。

次七：鬼魂疑嚘鸣，弋木之鸟，射穴之狐，反目耳，厉。测曰：鬼魂疑之，诚不可信也。

次八：颠疑遇干客，三岁不射。测曰：颠疑遇干客，甚足敬也。

次九：疑无信，控弧拟麋，无。测曰：疑无信，终无所名也。


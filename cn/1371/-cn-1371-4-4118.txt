幽居

孤村野径不曾锄，恶草从来一寸无。



每为游鱼疏港渎，更绿啼鸟植楸梧。



闲门犹有僧时到，残产浑无赋未输。



浪走人间真误计，暮年犹足补东隅。



幽居

海澨结茆新，退藏常畏人。



已侵垂老境，尚爱不赀身。



丹灶长生药，巢居上古民。



秋来有奇事，鸥鹭日相亲。



幽居

早岁犹奇怪，中年痛扫除。



华堂棋陆废，名马宴游疏。



散帙身忘倦，畦蔬手自鉏。

寥寥千载後，谁此访幽居？



幽居

社结山林友，家藏种树书。



蔽床欣卜宅，容驷笑高闾。



薄饭频葅韭，单衣旋制綀。

东家借蹇罢，南市买船初。



美景游俱遍，邻翁好不疏。



时时得乘兴，岂独爱吾庐。



幽居

宿志在人外，清心游物初。



犹轻天上福，那习世间书。



荠菜挑供饼，槐芽采作葅。



朝晡两摩腹，未可笑幽居。



幽居

翳翳桑麻巷，幽幽水竹居。

纫缝一獠婢，樵汲两蛮奴。



雨挟清砧急，篱悬野蔓枯。

邻村有鬻子，吾敢叹空无！

幽居

幽居人迹稀，柴扉昼常掩。



小池清见底，疏雨时数点。



蝉嘒秋未衰，花房暮先敛。



老大固多伤，年华还冉冉。



幽居

旌节庭下葵，鼓吹池中蛙，坐令灌园公，忽作富贵家。

浮生均一哄，事过但兴嗟。



蚩蚩彼何人，欲摘空中花？



墙隅蔬可挽，巷口酒可赊，疏嬾遂吾性，不卖东陵瓜。



幽居

毒暑流金石，吾庐乃尔幽。



松棚香带露，竹簟冷生秋。



荡桨苹花浦，垂竿杜若洲。



非关遗世事，聊以解吾愁。



幽居

百事徒劳无一成，幽居偶得称幽情。

傍篱丛枳寒犹绿，遶舍流泉夜有声。



饥坐炮燔多巨栗，醉归怀袖有新橙。



爱闲自是从来癖，敢窃区区纳禄名。



幽居

莫笑茅茨陋，冈形接卧龙。

连娟镜湖月，缥渺宝林钟。



闲约鱼池钓，眠听碓舍舂。



他年好事客，过此访遗踪。

幽居

小舫藤为缆，幽居竹织门。



短篱围藕荡，细路入桑村。



鱼脍槎头美，醅倾粥面浑。



残年谢轩冕。

犹足号黎元。



幽居

花过莺初嬾，泥新燕正忙。

病余犹止酒，睡起独焚香。



拄杖嫌园窄，棋枰喜日长。



北窗元可乐，不是傲羲皇。



幽居

破屋颓垣雾雨昏，幽人终日掩柴门。

因锄衰草通南阜，偶洗丛篁见北村。



裋褐奇温等狐腋，寒蔬脆美敌熊蹯。



冬来酒户微增旧，万事应须付一尊。



幽居

万家水竹古山阴，拣得幽居惬素心。



梁燕委巢知社近，井桐飘叶觉秋深。



琴缘废久尘常积，书为开稀蠹渐侵。



幸自杜门无一事，不须清夜感衣砧。



幽居

老子堪咍老转痴，幽居喜及早寒时。



芋魁加糁香出屋，菰首芼羹甘若饴。

颠倒朱黄思误字，纵横黑白戏拈棋。



此怀敢向今人说，骨朽诸贤却见知。

幽居

遶屋巉巉碧玉峰，个中天遣养疏慵。

捐书已叹空虚腹，得酒还浇垒块胸。



曲几坐看窥户月，短蓬卧听隔城钟。



柴桑自有归来意，枉道人间不见容。

幽居

松陵甫里旧家风，晚节何妨号放翁。



衰极睡魔殊有力，愁多酒圣欲无功。

一编蠹简晴窗下，数卷疏篱落木中。



退士所图惟一饱，诸公好为致年丰。

幽居

衰鬓萧条笑旧青，一枝栖稳寄余龄。



徐行不媿衣露肘，安卧何妨席见经。



视客恰如堂上燕，捐书那愿案头萤。

时时开说前贤事，聊遣乡闾识典刑。



幽居

谢病言归一鹿车，短篱数掩护幽居。



树枝南畔有飞鹊，莲叶东边多戏鱼。



倦枕续成惊断梦，斜风吹落读残书。



兴来偶曳枯筇出，父老逢迎却未疏。

幽居

一曲清溪带浅山，幽居终日卧林间。



丹经在昔曾亲授，死籍从今或可删。



人笑拙疏安淡泊，天教强健享清闲。



秋来渐有佳风月，拟与飞仙日往还。



幽居

青门不种故侯瓜，拣得湖山便寄家。



老境一廛依水竹，壮游万里犯风沙。



气衰那办饮无算，病著更知生有涯。



莫道吾庐全索寞，墙东新补数株花。



幽居

练褐藤冠物外装，下帘留住欲残香。



潇湘客过夸渔具，灊皖僧来说药方。



诗未遽衰犹跌宕，书虽小退亦轩昂。



不绿厌静寻幽事，老去无如白日长。



幽居

人间岁月苦駸駸，白首幽居不厌深。



嬾爱举杯成美睡，静嫌对弈动机心。

山村野渡双芒屩，夜雪晨霜一布衾。

不到匡庐三十载，梦携巾钵上东林。



幽居

大患元因有此身，百年强半走踆踆。



折残广武城边柳，染尽洛阳衣上尘。

绕树鹊孤栖渐稳，支床龟老息初匀。



出门不欲摩双眼，世态年来又一新。



幽居

白发萧萧仅到肩，一枝藤杖日翩跹。

草苫墙北栖鸡屋，泥补桥西放鸭船。

心似枯葵空向日，身如病栎孰知年？



放怀却有翛然处，不养金丹不学禅。



幽居

策府还家又五年，心常无事气常全。



平生本不营三窟，此日何须直一钱！



雨霁桑麻皆沃若，地偏鸡犬亦翛然。



闭门便造桃源境，不必秦人始是仙。



幽居

穷老苦畏事，雅意在丘壑；结茆镜湖上，卒岁安寂寞。



有门常嬾开，壁间挂双屩。



犹恨未远人，静夜闻城角。



幽居

殊方飘泊向谁论，小住僧庐亦所欣。

得饱罢挥求米帖，爱眠新著毁茶文。



摘蔬篮小沾清露，斸药鉏轻带湿云。



从此生涯足幽事，宦游虚用半生勤。



幽居

落叶纷可扫，幽花寒自开。



囷空无雀噪，门静有僧来。

孤学时方弃，穷途势莫回。



呼儿了租赋，莫待县符催。



幽居

来客无僮奴，剥啄自叩户；主人亦萧然，茗饮不能具。



清言正绝倒，日暮亟散去。



更欲尽所怀，衣薄畏霜露。



幽居

百顷菰蒲古泽中，老夫病起恰秋风。



流年不贷人皆老，造物无私我自穷。



市隐昔曾从啸父，山栖今欲效园公。



芳樽虽匪金丹术，槁面尊前也蹔红。



幽居

雨霁鸡栖早，风高雁阵斜。

园丁刈霜稻，村女卖秋茶。



缺井磨樵斧，枯桑系钓槎。



客来那用问，此是放翁家。



幽居

横草无功负主恩，一生强半卧衡门。



蠹书身世元无憾，伏枥光阴不更论。



春雨负薪兰渚市，秋风采药石帆村。



更思旋籴场中麦，暖热尘埃老瓦盆。

幽居

面面秋山拥翠屏，天留三亩著云扃。



迎霜南阜枫林赤，饱雨西村菜甲青。



散策人惊衰後健，浩歌自觉醉中醒。



凌烟冠剑应无尔，布帽裙襦老管宁。

幽居

山园手栽花，日夜数花时。



花开亦已落，一欢自无期。

劝君强自娱，勿作儿女悲；春风染柳条，不染君鬓丝。

幽居

烟水重重际海涯，夜深风雨耿茆茨。



交朋散落欢娱少，忧患侵陵志气衰。



痴腹何由有鳞甲，俗情自未去毛皮。



诗书六十余年梦，更拟传衣付小儿。



幽居

种菜三四畦，畜豚七八个，永言给宾祭，且复课慵惰。

霜清黄犊健，土润小雨过，冬耕不可失，努力勿安卧。



幽居

放翁家山阴，其贫盖一国。

骨相异虎头，祠禄真鸡肋。



有米薪未具，坐待至曛黑。



躬耕岂所难？

一饱非尔力。




○进元纲论表

道士臣筠言：臣闻道资虚契，理藉言彰，臣曩栖岩穴之时，辄撰修行之事。伏以重元深而难赜其奥，三洞秘而罕窥其门。使向风之流，浩荡而无据。遂总括枢要，谓之元纲，冀循流派而可归其源，阐幽微而不泄其旨。至於高虚独化之兆，至士登仙之由，或前哲未论，真经所略，用率鄙思，列於篇章。

伏惟开元天宝圣文神武证道孝德皇帝陛下为至道之主，宏自然之训，品物咸熙於陶钧之际，黎元辑宁於仁寿之域。岂纤尘有裨於崇岳，爝火能助於太阳？然刍荛虽微，明圣不弃，敢陈菲薄，希瞩天光。所述旧文，谨随表奉进，轻渎宸，伏增战越。臣筠诚惶诚恐顿首顿首。谨言。天宝十三载六月十一日，中岳嵩阳观道士臣筠表上。


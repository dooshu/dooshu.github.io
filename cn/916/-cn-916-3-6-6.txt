【鰕鳝篇】

〖乐府解题曰：曹植拟长歌行为鰕鳝。〗

鰕[鱼旦]（昆阳子按：一作鳝）游潢潦。不知江海流。燕雀戏藩柴。安识鸿鹄（《类聚》作鹤。）游。世士（乐府作事。）此（《类聚》作比。）诚明。（此诚明。本集作诚明性。误。）大德固无俦。驾言登五岳。然后小陵丘。俯观上路人。势利惟是谋。（本集作是谋仇。误。）仇高念皇家。（本集作高念翼皇家误。）远怀柔九州。抚剑而雷音。（本集作息。）猛气纵横浮。泛泊徒嗷嗷。谁知壮士忧。（○《类聚》四十二。《乐府诗集》三十。本集六。《诗纪》十三。○逯案。世士此诚明句。《类聚》此作比。是也。此句盖作世士诚朋比。与大德固无俦对比。犹之燕雀与鸿鹄之对比也。传刻久。遂误此诚明。而本集编者以此诚明不辞。乃改为诚明性。则更为谬矣。又沈德潜说诗□语云。乐府鰕[鱼旦]篇。[鱼旦]同鱓。水族之细者。从旦不从且。李于鳞误用鰕[鱼且]。押入鱼虞韵。后人读同疽音。不知其非也。古人造字有[鱼旦]无[鱼且]。看《说文》等书自见。）


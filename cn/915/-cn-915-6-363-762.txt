○比丘尼戒本所出本末序



拘夷国寺甚多，修饰至丽，王宫雕镂，立佛形像，与寺无异。有寺名达慕蓝，（百七十僧。）北山寺名致隶蓝、（六十僧。）剑慕王新蓝、（五十僧。）温宿王蓝。（七十僧。）右四寺佛图舌弥所统，寺僧皆三月一易屋床坐，或易蓝者，未满五腊，一宿不得无依止。王新僧伽蓝、（九十僧，有年少沙门字鸠摩罗，乃才大高明大乘学，与舌弥是师徒，而舌弥阿含学也。）阿丽蓝、（百八十比丘尼。）轮若干蓝、（五十比丘尼。）阿丽跋蓝，（二十尼道。）右三寺比丘尼，统依舌弥受法戒。比丘尼，外国法不得独立也。此三寺尼，多是葱岭以东王侯妇女，为道远集斯寺，用法自整，大有检制，亦三月一易房或易寺，出行非大尼三人不行，多持五百戒，亦无师，一宿者辄弹之。今所出比丘尼大戒本，此寺常所用者也，舌弥乃不肯令此戒来东，僧纯等求之至勤，每嗟此后出法整唯乏斯戒，末乃得之，其解色以息淫，不在止冶容也，不欲以止窃，不在谨封藏也。解色则无情于外形，何计饰容与不饰乎？不欲则无心于珠玉，何须慢藏与缄滕乎？所谓无关而不可开，无约而不可解也。内健既尔，外又毁容粗服，进退中规，非法不视，非时不飧，形如朽柱，心若湿灰，斯戒之谓也，岂非圣人善救人，故无弃人也哉！然女人之心弱而多放，佛达其征，防之宜密，是故立戒每倍于男也。大法流此五百余年，比丘尼大戒了于其文，以此推之，外国道士亦难斯人也。法汰顷年鄙当世为人师，处一大域而坐视令无一部僧法，推求出之，竟不能具。吾昔得大露精比丘尼戒，而错得其药方一匣，持之自随，二十余年，无人传译。近欲参出，殊非尼戒，方知不相关通至于此也。赖僧纯于拘夷国来得此戒本，令佛念昙摩侍慧常传，始得具斯一部法矣，然弘之由人，不知斯人等能遵行之不耳。（《释藏百》一。）

竺道台

道台，俗姓陆，吴人。废帝时居瓦官寺。孝武时，会稽守王荟为起嘉祥寺，后还吴，隆安中卒，葬虎丘山南。




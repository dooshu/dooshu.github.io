○題為儲教萬不可廢疏

出閣萬不容緩、懇乞聖明俯賜允行、以弘治本、以定人心事、儀制清吏司案呈到部臣、嘗窃聞諸人言凡占家運者。占其子孫之賢否而巳子孫賢否。雖子孫所自為。而祖父之教實先之。故民家苟有擔石之儲。無不思為課讀之計者。若其家溫業厚。而漫然置子孫于不教。則旁觀者無不駭而異之。其所與共休戚之人。無不捫心而憂之苦口畢力。而規勸之矣。然則皇太子皇長孫之為　皇上繼體。為天下根本。雖其聖性高明。得之天縱然世未有不由學問而可成身成德者。今見皇太子不出閣巳有年、皇長孫之出閣且無期、諸士民遠聽者之駭而異之、大小臣工朝夕在廷者之捫心而憂之、苦口畢力而規勸之者、宜如何迫切也、臣敢不殷勤其說於　皇上之前乎、臣不暇引前代。即我朝祖子孫。聚慶一堂。無如　成祖文皇帝。當時太子講學。即令太孫讀文華殿。後選名臣楊榮輩為講讀。又念太孫生長深宮。不習艱難特製務本訓示之。每一書成。輒以賜太子。及太孫。勤勤誡諭。其貽謀燕翼。最為弘懿。夫以　皇上之聚慶直　聖祖同符。豈非千載一時哉。然　聖祖之於儲訓。若日不暇給。而　皇上之於儲訓顧漠不加省。　聖祖當干戈倥偬之際。銳意琢磨。而　皇上以承平宴安之心。坐虛歲月。夫有非常之福祉。而反不免積非常之叢挫。臣愚之捫心而憂之。苦口畢力而規勸之者。更不宜在諸臣後矣。臣前業具疏懇請、未蒙　皇上俞發、序属新秋、學應伊始、及茲而亟定出閣之期、臣愚猶以為晚、臣又伏讀　仁宗皇帝之對侍臣曰朕自十餘歲親侍　皇祖側。見所製　祖訓。皆數更易而成。凡閒暇即召太孫及諸世子於前。分條逐事。委曲開諭。朕寤寐不忘。可見　祖宗家法。無不如是。而今顧尚缺如。夫令子孫有不學之名。義胡可訓。臣不能為　皇上解也。貽國家以不學之弊。漸胡可長。臣不忍為　皇上願也。古云正其本萬事理、又云一人元良、萬國以貞、夫一事舉而百事舉。一事廢而百事廢者。誠無如務學之為急。


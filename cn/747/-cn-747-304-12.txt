○论郊庙用乐表

祭天地宗庙乐，合用商音。又《周礼》三处大祭，俱无商调。郑元云：“此无商调者，祭尚柔，商坚刚也。”以臣愚知，斯义不当。但商音金也，周德木也，金能克木，作者去之。今皇唐土王，即殊周室，五音损益，须逐便宜。岂可将木德之义，施土德之用？又说者以商声配金，即作刚柔理解。殊不知声无定性，音无常主，刚柔之体，实由其人。人和则音和，人怒则声怒。故《礼》称怒心感者，其声粗以厉；爱心感者，其声和以柔。如宫声为君，商声为臣，岂以臣位配金，为臣道便为刚乎？是知周制无商，不为坚刚见阙，盖以扶木德，忌金行，故国祚灵长，後叶昌盛，卜代三十，卜年八百，是去金之应也。即人神之心可见，刚柔之理，原乎圣人之情，详夫作者之旨。车服器械，为易代之通规；郊声调，避德王之刑克，此不疑之理也。其三祭并请加商调，去角调。


○答王總制論屯鹽書 【 屯鹽】

此王總制乃鑑川也

捧讀門下全陝屯田議、究極獘源、籌畫曲當信無遺策矣、細讀撫夏公移、諸所申飭、皆邊防大計、而於屯田利病、探本窮源、纖悉具備、心思智力、豈復有毫髮不盡耶、窮日流覽繼以夜分、猶不忍釋手、使各邊皆能倣此、何至軍民之流移、儲蓄之缺乏哉嗟乎、金城渭濱、千載曠見、然則今日之西夏非繼此獨步者歟鵬於三秦屯政、未經涉獵不敢謬論若薊遼宣大、則嘗聞其槩矣、昔稱西北有可耕之地而無其人。葢謂地廣人稀。耒耜所不及也。今自鄙見度之。欲修廢舉墜。開阡陌。闢草萊。顧吏於其土者。經畧制置何如耳豈全在耒耜之夫耶。西夏屯政。即推廣以達之諸路。行之百世。無施不可。鵬雖未及其地、固已心循其法矣、諸路事宜有難具述、若論其大端、則虜患不時科差無度、最為屯田之梗、而侵盜剋剝次之、顧有其人則其政必舉、此非可以掉三寸舌指天浪談也、自惟蒭蕘小智、雖曾建言、亦皆循途守轍差為目前計耳、各省鹽法除浙江河東原非職掌不敢億度外、以兩淮言之、行鹽多而消引少。壅滯之患。此其病根。門下洞照所及、即欲舉此調停疏通、真為卓然之見、自工本裁革、至今數年矣、查見在未掣堆鹽凡五百有餘萬、而派支未經出塲、報中未及到司者、亦不下一百萬有奇、故數年以來、內商分買邊引、四年後始得挨掣、遂相率執此為詞、抑勒邊商、置諸度外、當事者雖極力處分、竟相持不下、乃疏　請行河鹽以卹邊商、葢支鹽出塲。即於河下聽掣。視內商上堆。以年月為序者大不相同初擬中半兼掣、使內商邊商兩利俱全、尋以內商哀鳴、復以邊三內五量為增損於其間內商堆鹽昔以四年而掣者。自此積算。須守候八年矣。乃各束手閉門、於邊引絕不收買而邊商河鹽歲掣三分、其勢不能盡行、且追納餘銀動以數萬計彼遠道至此、豈能挾鉅貲涉江淮以輸官庫耶。稱貸於人。出息數倍。且家僮與俱者。不過二三人。支鹽掣賣。百冗如林。羣姦環繞而播弄侵漁。徒為搖手鼓吻者。開一騙局耳。其所得能幾何哉。故河鹽之行。以此抑內商則可若謂其有利於邊商。皆不揣本末之見也鵬初入淮、聞二商皆散髮巷鬪、迄無寧日、甚或納利刅於衣履中、抗辯公庭、輒舉以自刎且有挾此以相刺者、世之所謂屠仁義而死財利、其貪狠之心、葢巳橫天地而蔽日月矣、即行該道及司府曲為裁斷彌月不能決、乃召至庭下、為條分縷析、各計其每引用資本若干。浮費若干。得利若干。量為差等。酌定引價令邊商認引以報中。內商買引以守支。查見在運司邊引七十萬。旬日之內。盡行分買。巳將河鹽停掣。專行堆鹽。又恐河鹽既罷。仍前抑勒邊商。復令有新引一百道。送司查驗。方許掣堆鹽一百引。巳經題　准遵行此皆出二商同情。非強之者。今運司申稱每年掣鹽、俱令客商將原引投司、待納完餘鹽銀、方准給引發賣、今示諭邊商、各依年月投新引到司、即隨見掣堆鹽數目分派邊引、務要逐一納完引價、方許給發舊引、照鹽發賣、邊商之引、以年月為序、一年所掣之鹽。即消各邊當年之引。雖未能瞬息流、通。如火然泉達之勢。然在官握其樞要。在彼不得留難。一面發鹽於水商。可以轉販。一面納價於邊商。可以得引。事本相濟。豈可以相病耶。此定須□出價以平之無俾自相貿易使邊商受虧乃得之耳若邊商不能久候。賤售速回。是彼欲自適巳意。恐難盡咎內商也。自此以後。每年掣放不下一百二十萬。今存積三分。巳於本年停中。明年邊引到司者僅五十萬。所中引少則內商買引者多而邊商可以得贏利內商分買似不待強之而自速矣向查該司堆鹽、每引多至五百八十斤、而掣鹽委官、嘗以為??免巳、承委之後、觀望遷延、有踰兩月而後至者、至空曠歲時、掣放多不及額、而奸商壠斷矢?見制常遣人於江南密訪。若鹽價未長。即運鹽逡廵、雖差人督押。皆不能應期而至監臨者若復因循即歲額益耗損矣。近巳著令、凡委官別有冗併、不能即赴掣鹽者、許文到之日、即據實申報、以憑改委、其有三日內不離任起程者、即行參提、商人堆鹽、刻期趲運、該司設牌管領、計程以定限期、若有遲違、即商人船戶、嚴提重究、隨事致力、不敢循襲故常、獨於此猶有不能徑行者、兩淮批驗所、原係一南一北、掣於北所者、即商人徑往行鹽地方從便發賣不復稽查矣、惟南所掣後行至南京、復聽南道衙門再掣、往往彼此牽持、常積至數月而漠然視之、如秦越肥瘠然、遲速難期、何能預計也、雖經題　請、每月聽廵鹽移文關白、按時催促、然衙門不相統攝、期會簿書、皆文具耳、昔人云、力每取給於人。使忠智者不能應機而發。此類是也。至於鹽斤過多、引目山積、公私交病久矣、今議每單加掣、計歲增十餘萬、而鹽包重大、悉改小鹽、每引止四百八十五斤、割沒數多、通免加罰、即查照斤數以引給之、使引隨鹽行、巳上三項、皆詳見疏內、業有成案矣、近據該司屑屑申請、復以割沒鹽斤、歲有加罰之例、每斤銀一分、正欲借此以補餘鹽之額、一旦改廢、恐戶部按例取盈、無從取給、今復再題而後定、事之掣肘類如此、割沒之數、每引或四五十斤、鮮有多至百斤者、每年加罰、併罪銀凡八萬餘兩、該司徒知以科罰為利、而不知其壅滯之為害也、至於餘鹽盡革。則引目易銷。最為目前捷法。但始終籌之、決無可革之日、何則、戶部資餘銀給發各邊為年例、今毫末通完、猶攢眉告詘、若去此則　內帑困矣、歲計六十萬、將取給於何地乎、且竈丁煎鹽、自納官之外、常有盈餘、終歲聊生、仰給於此、以各塲通計之、不下百餘萬、若盡革去、不許商人貿易、數十塲竈戶丁口以萬計、何所恃以為命乎、所積餘鹽。汗牛充棟。將何地消遣乎。竈丁之私販、鹽徒之橫行、即有秦法、必不能禁也、況內商分買邊引。全倚餘鹽以媒厚利。若必革去。則羣商囂然散矣。今之談鹽法者多偏抑內商。謂其歷年厚利。皆談笑坐得之。非若邊商之備嘗諸艱也。是固然矣。今以其有禆於邊計論之。則內商之餘銀。每年皆六十餘萬。未嘗以錙銖逋負也。而接買邊引。每踰數年。始得掣賣以自營。彼何負於邊人乎。若邊商中鹽。每引官價銀五錢無論他鎮姑自榆林言之。各商皆土著之人。查寬减斗頭。每銀一錢。時估糧八升。彼僅納五升。猶稱艱苦。若計一引費銀四錢一二分。舉鎮商人竝不識兩淮之路。惟聽姦商接買勘合。少則五錢三四分。若先以銀布散各堡耕戶。臨期撮取。隨便上倉。則其所得又倍此矣。舉榆林而例他鎮。或不甚相遠。是一引之價。中納實糧。猶不及三斗。以七十萬引計之。官價銀該三十五萬。截長補短。計每年實收鹽糧。僅得二十餘萬。視內商餘鹽銀招商糴買豈獨倍之。况在邊勘合。歷年皆有拖負。尤難一槩取必乎。故邊商互相為用。不容有所軒輊也。嘗論兩淮引價。原定九錢。若專令內商納折色即以九錢一引。照原價發邊、專設一官立法糴買不許牽報富民。以致連年賠累就其中計之。可得五利除六弊。而邊倉之充實又不待言矣。設官供億、即於引價內、從宜酌處、百費有餘其有別官、可以兼舉者、即不必增員、此甚簡而便也或曰商人中納、常囑沿邊小戶、以時積蓄、隨地搜羅、故能應期取足、若以官任之、何暇瑣瑣及此、夫商人舉手投足且不勞餘力。豈以官任其責。曾不得與諸商比乎。亦存乎其人焉耳。新舊引目、三七兼行、此誠鼓舞之法、聞命之日、即巳具行運司、集內商訂議亟圖施行、事在彼中、未能懸斷、若此法既立。則爭趨新引。以求目前之利。而邊商不患於遲留但恐淮上各商。大小不一。或資本缺乏。必待掣鹽而後可以買引者則不免以此為厲巳矣。其他自顧有餘力。即奮臂爭雄。以入手為利誰能禦之。俟有定議即當具　題、上為計部借籌、下為商人導利、門下留神及此仁人之言、其利溥哉、若長蘆鹽法、近覺疏通、南北二塲、趨舍互異葢以地利言也南塲多陸路。不通舟楫。腳價。視鹽價不但三倍。故中引商人皆願領價告買補。於北塲竈丁煎鹽。棄置不用。今惟一二近河者。仍其舊業。餘皆改事農商。納折色於運司以給商人矣。葢利害相懸絕故各從其便也。北塲臨河。易於轉運。商人紛然趨之。而歲所產鹽亦難以限量計。今順永等府地方。皆私鹽橫溢。勢不能禁。葢官鹽不到。而欲杜絕私鹽雖捕卒星羅。亦豈能一一盡法乎。廵鹽比較、照常按問、通責應捕追賠此屬何辜也、近巳通行酌處、乃人持巳見、奉行者不免依違、可勝歎哉、門下欲增鹽額、真救時之要論去歲廵歷該司、諸商懇告願破格倍增、其詞毅然不可奪、獨念增額開邊、事難預料、萬一壅滯、旋復裁革、則各邊通求處補、戶部不免厭煩。如兩淮之工本可鑒也、乃量增五萬引、稍增其價、納折色於運司、若果疏通、以漸請益、如其阻格、即終朝可以停罷業已題　准施行矣、後查該司殘鹽、原係竈丁拖欠者三十餘萬、改元　恩詔、未蒙蠲豁、各塲連年帶徵、貧竈甚苦之、近巳具題乞蠲免、聽商人捐資赴北塲收買、止納餘鹽銀挨次聽掣、以此為新增之數、而不失舊額、不擾竈丁、商人亦同詞稱便、姑待報中如何、再　題著為新額、一如門下所指授者、奉為成矢?見也、山東之鹽與淮蘆逈異、青登萊三府、山海阻絕、商人不入其境、歲徵竈戶折色、僅十之五六、濟兗東三府、及徐州皆行鹽地方、疆界狹小、商賈劉微且民間多鹵地、私煎販買、所至有之、不能盡禁而運河往來權勢軍民人等、舳艫相望、自長蘆南下、夾帶私鹽、沿途轉販、皆官鹽之蠹也、山東商人、坐受虧損、其來久矣、先年以青登萊三府竈丁納銀鹽不開邊輒將四萬餘引改入濟南鹽塲增額報中、自此引目壅塞、計積累五十餘萬、亦以鹽包太重、故行鹽多而消引少、近巳照兩淮事例、改行小鹽、查每年加掣之數增出餘鹽銀七千六百兩有奇就於額鹽開邊者、暫停中四萬、即以增出餘鹽銀、發邊補作原額正引、彼此湊合、數猶有餘、復查長蘆運司鹽多引少、即以山東舊引、那借勘合九道、共鹽十萬引改行長蘆支掣、巳經題　請如議行、此皆補偏救弊之一端云耳

皇明經世文編卷之三百六十終








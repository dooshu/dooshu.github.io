答宣大巡抚郑范溪


顷两奉翰示虏情，一一领悉。此事顺义既认罚处，庶可结局。但青、满二酋，终非驯物，在上谷须时加儆备。寻常抚赏，无失恩信，但来作贼，即执而戮之。彼款顺得利，而作贼有害，自然帖服矣。

五台布施之请，自方金湖在镇时已言之，仆皆不允，恐虏入内地，启衅端也。今闻彼不差头目，但差喇麻僧二人来此，亦或可勉从，但须不带一虏乃可。然且未可轻许，若已阻之则已。如再以为恳，可婉谕之：“此事我边臣不敢擅专，当启闻政府某公，面奏圣上，奉有俞旨，乃可如议差人来也。”






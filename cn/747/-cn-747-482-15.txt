○不载元韶事迹议

凡功臣不足以垂後，而善恶不足以为诫者，虽富贵人，第书其卒而巳。陶青、刘舍、许昌、薛泽、庄青翟、赵周皆为汉相，爵列通侯，而良史以为龌龊廉谨，备员而巳，无能发明功名者，皆不立传。伯夷、叔齐、庄周、墨翟、鲁连、王符、徐稚、郭泰皆终身匹夫，或让国立节，或养德著书，或出奇排难，或守道避祸，而传与周、邵、管、晏同列。故富贵者有所屈，贫贱者有所伸。孔子曰：“齐景公有马千驷，死之日，人无得而称焉。伯夷、叔齐饿於首阳之下，人到於今称之。”然则志士之欲以光耀於後者，何待於爵位哉？富贵之人，排肩而立，卒不能自垂於後者，德不修而轻义重利故也。自古及今，可胜数乎！

裴虬

虬字深原，天宝中官永嘉尉，终谏议大夫。


赵桓


桓即钦宗，徽宗长子。元符三年（1100）生。政和五年（1115）立为皇太子。宣和七年（1125），诏嗣位，改元靖康，在位二年。金人围汴，胁上皇及帝北行。康王即位于南京，遥上尊号曰孝慈渊圣皇帝。绍兴三十年（1160）卒。

西江月

历代恢文偃武，四方晏粲无虞。奸臣招致北匈奴。边境年年侵侮。

一旦金汤失守，万邦不救銮舆。我今父子在穹庐。壮士忠臣何处。

又

塞雁嗈嗈南去，高飞难寄音书。只应宗社已丘墟。愿有真人为主。

岭外云藏晓日，眼前路忆平芜。寒沙风紧泪盈裾。难望燕山归路。

眼儿媚

宸传三百旧京华。仁孝自名家。一旦奸邪，倾天拆地，忍听琵琶。

如今在外多萧索，迤逦近胡沙。家邦万里，伶仃父子，向晓霜花。








○对津吏告下方伤水判

〈得津吏告下方伤水，请毁左右是，水工景固争。〉

覆釜遐源，滥觞遥派。龙门激浪，飞竹箭於千里；马颊惊流，拥桃花於三月。尺波不住，素序或临，雾逐牛迷，查随客至。维舟不易，航苇称难，洪涛之委无涯，下方之伤遄及。是防是制，启塞随时，固之则两伤，毁之则双美。津吏宅生禹迹，行偶尧封，名厕水官，位居河右。使回天之浪，遥注百川；溅日之波，傍流九派。水工末品，直买公心，算垂柳之悬是，借瓠子之成咏。虽守挈瓶之智，还贻胶柱之责。依津吏之请，杜水工之疑，不俟终日，於是乎在。

卢先之

先之，开元时擢书判拔萃科。


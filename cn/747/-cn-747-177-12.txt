○慈竹赋（并序）

广汉山谷，有竹名慈，生必向内，示不离本，修茎巨叶，攒根沓柢。丛之大者，或至百千株焉，而萦结逾乎咫步，好事君子，徙为阶庭之玩焉。吁嗟非此土所有，乃有厌流俗之讥。动乡关之思者，盖抚高节而兴叹，览嘉名而思归。遂为赋曰：

有竹猗猗，生於高陂。左连瑶带，右杂琼枝。恨幽客之方赏，嗟君侯之不知。徙蔚丹谷，迁荣绿池。气凛凛而犹在，色苍苍而未离。屈岩壑之容貌，充阶庭之羽仪。尔其画疆分域，骈阴抗趾，叠干龙回，攒根凤峙。防碧露於霄末，翳红光於晕始。崇柯振而云霭生，繁叶动而风飙起。拥凉砌之晨肃，屏炎扃之昼滓。至若白藏载谢，元英肇切，塞北河坚，关南地裂。观众茂之咸悴，验贞辉之独洁，抽劲绿以垂霜，总严青而负雪。盖同类之常禀，非殊方之异节。若乃宗生族茂，天长地久，万柢争盘，千株竞纠，如母子之钩带，似闺门之悌友，恐孤秀而成危，每群居而自守。何美名之天属，而和气之冥受？

嗟乎！道之存矣，物亦有之。不背仁以贪地，不藏节以遁时。故其贞不自炫，用不见疑。保夷阴之无易，哂荣枯之有期。俄蓬转於岷徼，遂萍流於江汜。分兄弟於两乡，隔晨昏於万里。抚贞容而骨愧，伏嘉号而心死。庶因感而长怀，将策情而励已。








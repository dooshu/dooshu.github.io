199　后土富媪之媪當作煴


賈誼書禮篇云：「德渥澤洽，調和大暢，則天清澈，地富煴，物時熟。」吴斗南謂：「漢郊祀歌『后土富媪，昭明三光』，『媪』當作『煴』。」

【元圻案】吴仁傑兩漢刊誤補遺四：「『后土富媪』，張晏曰：『坤爲母，故稱媪。』刊誤曰：『言后土富媪者，由漢以土德也。』仁傑曰：『媪』當作『煴』，字之誤也，見賈誼新書。按字書『煴』有二義，一曰烟煴，天地合氣也；一曰鬱烟也。『富煴』以烟煴爲義。『后土富媪，昭明三光』，即新書『天清澈，地富煴，物時熟』之意。」






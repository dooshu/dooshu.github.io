卷七

钦定四库全书

柳河东集卷七

唐　柳宗元　撰

碑铭六首

南岳云峯寺和尚碑【乾元元年肃宗在位之三载也南岳衡山也其山在衡州据塔铭法证和尚死於贞元十七年九月十七日十月二十七日葬公其年秋方调蓝田尉碑及塔铭皆同时作也】

乾元元年某月日皇帝曰予欲俾慈仁怡愉洽于生人惟浮图道允迪乃命五岳求厥元德以仪于下惟兹岳上于尚书其首曰云峯大师法证凡莅事五十年贞元十七年乃没其徒曰诠曰远曰振曰巽曰素凡三千余人其长老咸来言曰吾师轨行峻特【轨矩鲔切说文车辙也】器宇弘大有来受律者吾师示之以尊严整齐明列义类而人知其所不为有来求道者吾师示之以高广通逹一其空有而人知其所必至元臣硕老稽首受教髫童毁齿【髫音迢髫髦童子垂髪儿】踊跃执役故从吾师之命而度者凡五万人吾师冬不燠裘饥不丰食每岁会其类读羣经俾圣言毕出有以见其大又率其仵伐木辇土作佛塔庙洎经典俾像法益广有以见其用将没告门人曰吾自始学至去世未尝有作焉然後知其动无不虚静无不为生而【一有知字】未始来殁而【一有知字】未始往也其道备矣愿刻山石知教之所以大其词曰师之教尊严有耀恭天子之诏维大中以告後学是效师之德简峻渊默柔惠以直涣焉而不积同焉而皆得兹道惟则师之功勤劳以庸维奥秘必通以兴祠宫遐迩攸从师之族由虢而郭世德有奕从佛于释师之夀七十有八维终始罔缺丕冒遗烈厥徒蒸蒸维大教是膺维宪言是徵溥博恢弘如川之增如云之兴如岳之不崩终古其承之

南岳云峯和尚塔铭

云峯和尚族郭氏号法证为竺乾道五十有七年年七十有八贞元十七年九月十七日终十月二十七日葬凡度学者五万人【一有为字】弟子者三千人色厉而仁行峻而周道广而不尤功多而不有毅然居山之北峯以为仪表世之所谓贤人大臣者至南方咸所严事由其内者闻大师之言律义莫不震动悼惧如听誓命由其外者闻大师之称道要莫不凄欷欣踊【欷音希】如获肆宥故时推人师则专其首诏求教宗则冠其位披山伐木崇构法宇则地得其胜捐衣去食广閲羣经则理得其深其道实勤而心无求自大师化去教亦随丧呜呼大师之葬门人慕号【音豪】长老愁痛遂相与以为兹塔砻石峻整植木蓊茂【蓊音翁又乌孔切草木盛貌】凡衡山无为比者然而未有能纪其事余既与大乘师重巽游巽其徒也亟为余言故为其铭铭曰

苞元极兮韬大方威而仁兮幽以光行峻洁兮貌斋庄气混溟兮德洋洋演大律兮离毫芒度羣有兮耀柔刚栋宇立兮像法彰文字阐兮圣言扬【阐齿善切】诏襃列兮宅南方道之广兮用其常後是式兮宜久长閟灵室兮记崇冈即元石兮垂文章学者慕兮哀无疆

南岳般舟和尚第二碑【公尝作南岳弥陀和尚碑谓代宗时有僧法照言其师南岳大长老有异德天子礼焉度其道不可徵乃名其居曰般舟道场此碑所载肃宗制天下名山置大德七人推择居首师乃即崇岭是作精室与前篇合甲申贞元二十年公时盖为监察御史云】

佛法至于衡山及津大师始修起律教由其坛场而出者为得正法其大弟子曰日悟和尚尽得师之道次补其处为浮图者宗世家于零陵蒋姓也和尚心大而行密体卑而道尊以为由定发惠必用毗尼为之室宇遂执业於东林恩大师究观秘义乃归传教不视文字悬判深微登坛莅事度比丘衆凡岁千人者三十有七而道不慁以为去凡即圣必以三昧为之轨道遂服勤於紫霄远大师修明要奥得以观佛浩入性海洞开真源道场专精长跪右遶不衡不倚凡七日者百有二十而志不衰初开元中诏定制度师乃居本郡龙兴寺肃宗制天下名山置大德七人兹岳尤重推择居首师乃即崇岭是作精室辟林莽刳岩峦【音鸾小山而鋭】殿舍宏大廊庑修直【庑音武说文堂下周屋】不命而献力不祈而荐货凡南方人颛【音专】念佛三昧者必由於是命曰般舟台焉和尚生十三年而始出家又九年而受具戒又十年而处坛场又三十七年而当贞元二十年正月十七日化于兹室呜呼无得而修故念为实相不取於法故律为大乘坏衣不饰揣食不味【揣徒官切说文聚貌】覆荐服役凡出於生物者摈而勿用不自知其慈摄取调御凡归於正真者动而成羣不自知其教万行方厉一性恒如寂用之涯不可得也有弟子曰景秀嗣居法会欲广其师之德延于罔极故申明陈辞俾刋之兹碑铭曰

像教南被及津而尊威仪有严载辟其门吾师是嗣增濬道源度衆逾广大明羣昏乃兴毗尼微密是论【卢昆切】八万总结彰于一言声闻熙熙遐迩来奔如木既抜有植乃根乃法般舟奥妙斯存百亿冥会观于化元同道祁祁【祁祁盛貌】功庸以敦如水斯壅流之无垠【音银说文岸也】帝求人师登我先觉赫矣明命表兹灵岳于彼南阜斋宫爰作负揭致货时靡要约袒奋程力不呼而诺是刈是凿既涂既斵层构孔硕以延後学出不牛马服不絮帛匪安其躬亦菲其食勤而不劳在用恒寂纵而不傲在舍恒得洪融混合孰究其迹懿兹遗光式是嘉则容貌往矣轨仪无极其徒追思赓荐兹石

南岳大明寺律和尚碑【作之年月及师之出处死生碑载之甚详据碑云广德二年始立大明寺乾元元年又命衡山立毗尼藏以史考之乾元肃宗即位之三年广德代宗即位之一载如此则乾元当在先广德当在後然此碑正谓南岳大明寺律和尚则大明寺始立於广德为信当是乾元字误矣一本於乾元元年特三某年正疑之碑阴为尼无染书也】

儒以礼立仁义无之则坏佛以律持定慧去之则丧是故离礼於仁义者不可与言儒异律於定慧者不可与言佛逹是道者唯大明师师姓欧阳氏号曰惠开唐开元二十一年始生天宝十一载始为浮图大历十一年始登坛为大律师贞元十三年十一月十一日卒元和九年正月其弟子怀信道嵩尼无染等命高道僧灵屿为行状列其行事愿刋之兹碑宗元今掇其大者言曰师先因官世家潭州为大姓有勲列爵位今不言大浮图也凡浮图之道衰其徒必小律而去经大明恐焉於是从峻洎侃以究戒律而大法以立又从秀洎昱以通经教而奥义以修由是二道出入隐显後学以不惑来求以有得广德二年始立大明寺于衡山诏选居寺僧二十一人师为之首乾元元年又命衡山立毗尼藏诏选讲律僧七人师应其数凡其衣服器用动有师法言语行止皆为物轨执巾?【音移盥器也又演尔切】奉杖屦为侍者数百翦髪髦被教戒为学者数万得衆若独居尊若卑晦而光介而大灏灏焉无以加也【灏音浩说文夷旷也】其塔在祝融峯西趾下碑在塔东其辞曰

儒以礼行觉以律兴一归真源无大小乘大明之律是定是慧丕穷经教为法出世化人无疆垂裕无际诏尊硕德威仪有继道徧大洲徽音勿替祝融西麓洞庭南裔【音曳末也】金刚刻辞弥亿千岁

碑阴

凡葬大浮图无竁穴【竁音钏穿地也】其於用碑不宜然昔之公室礼得用碑以葬其後子孙因而不去遂铭德行用图久於世及秦刻山石号其功德亦谓之碑而其用遂行然则虽浮图亦宜也凡葬大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡葬大浮图未尝有比丘尼主碑事今惟无染实来涕泪以求其志益坚又能言其师他德尤备故书之碑隂师凡主戒事二十二年宰相齐公映李公泌赵公憬尚书曹王臯裴公胄侍郎令狐公峘或师或友齐亲执经受大义为弟子又言师始为童时梦大人缟冠素舄【缟音杲说文鲜色也舄音昔说文履也】来告曰居南岳大吾道者必尔也已而信然将终夜有光明笙磬之音衆咸见闻若是类甚衆以儒者所不道而无染勤以为请故末传焉无染韦氏女世显贵今主衡山戒法

衡山中院大律师塔铭【作之年月碑虽不载然公前篇大明师碑尝谓丞相李公泌执经受大义今又谓覩大律师而稽首尊之师之出处盖必与大明师同也碑当次前篇作】

衡山中院大律师曰希操末【一作没】年五十七既没二十七年其大弟子诫盈奉公之遗事愿铭塔石公昝姓【昝子感切】凡去儒为释者三十一祀掌律度衆者二十六会南尼戒法坏而复正由公而大兴衡岳佛寺毁而再成由公而丕变故当世之士若李丞相泌道未尝屈覩公而稽首尊之不名出世之士若石廪公瓒公言未尝形遇公而叹息推以护法是以建功之始则震雷大风示其兆灭迹之际则陨星黑祲告其期【祲音浸说文精气感详春秋传见赤黑之祲】斯为神怪不可度巳故其与物大同终始无争受学之衆他莫能偕也凡所受教若华严照公兰若真公荆州至公律公皆大士凡所授教若惟瑗道郢灵干惟正惠常诫盈皆闻人呜呼始终哉为之铭曰

首有承兮卒有传革大讹兮持法权衆之至兮志益?雷发兆兮功已宣星告妖兮夀不延灵变化兮迎大仙砻兹石兮垂万年世有坏兮德无迁

柳河东集卷七








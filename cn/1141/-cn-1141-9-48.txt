括苍渔父行为周宿来太守作

东瓯恶溪水，中有九龙湾。
奔流急于箭，骇浪高如山。
估客自覆舟，渔父自垂竿。
青绳四角箱，乃出蒲苇间。
中有碧玉盘，文犀兼木难。
葳蕤生五色，纠结青琅玕。
持诣府中趋，请为府主欢。
使君大嗟吁，便可待贾还。
贾谢前致词，理合归上官。
物鄙不足取，乞留碧玉盘。
挥手却贾去，长跪涕阑干。
还持饷渔父，固辞非所安。
借问渔父家，蓬门亦不完。
高原有松柏，其下生芳兰。
直木无曲枝，澄渊无浊澜。
使君与渔父，千秋同一叹。



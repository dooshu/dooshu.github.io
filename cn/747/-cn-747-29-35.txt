○遣官祭五岳四渎风伯雨师诏

五岳视三公之位，四渎当诸侯之秩，载於祀典，亦为国章。方属农功，颇增旱，虔诚徒积，神道未孚。用申靡爱之勤，冀通能润之感。宜令工部尚书卢从愿祭东岳，河南尹张敬忠祭中岳，御史中丞兼户部侍郎宇文融祭西岳及西海河渎，太常少卿张九龄祭南岳及南海，黄门侍郎李暠祭北岳，右庶子何鸾祭东海，宗正少卿郑繇祭淮渎，少詹事张晤祭江渎，河南少尹李晕祭北海及济渎。且润万物者，莫先乎雨，动万物者，莫先乎风。眷彼灵神，是称师伯，虽有常祀，今更陈祈。宜令光禄卿孟温祭风伯，左庶子吴兢祭雨师，各就坛壝，务加崇敬。但羞蘋藻，不假牲牢，应缘奠祭，尤宜精洁。


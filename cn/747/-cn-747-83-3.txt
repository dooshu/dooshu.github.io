○授白敏中宏文馆大学士等制

门下：朕初承天序，方崇政源，属在辅臣，兼领重职。况仙宫至严，专总尤切，儒林之盛，分列掖垣。良史之能，必归惩劝，将欲比肩上古，耀美一时，克副旁求，允膺茂典。特进守司徒兼门下侍郎同中书门下平章事上柱国太原郡开国公食邑二千户白敏中，气禀岳灵，道洽王佐，致君之志，发於深诚。银青光禄大夫守中书侍郎兼刑部尚书同中书门下平章事充集贤殿大学士上柱国谯县开国男食邑三百户夏侯孜，材为国桢，望贯人表，济物之用，彰於重任。金紫光禄大夫守中书侍郎兼工部尚书同中书门下平章事上护军乐安县开国男食邑三百户蒋伸，识蕴生知，众推邦杰，徇公之操，本乎进思。并词峰峭拔，高逾列岫，学海深奥，远含百川。邃彼岩廊，付以衡轴，动有宏益，居然矩仪。叶心而和平，造膝而启沃，式谐佥议，能弼予违。（阙）乃知功信无与让。是用思阐元化，冀扬清静之规；弥在立言，更伫刊削之妙。愈（疑）其讨论（阙）必以化成为先，副我虚襟，咸佩嘉命。敏中可兼充太清宫使宏文馆大学士，（阙）馀各如故。主者施行。


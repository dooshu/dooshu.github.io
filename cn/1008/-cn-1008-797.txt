赵蕃　寄林运使三首

番愚城下牂牁水，亦复分流过此州。

使节长瞻万里外，尺书忽到五溪头。

酸寒应念卑堪说，奇胜聊云旧所游。

岭海滞公犹未召，蛮荒著我更何尤。

赵蕃

赵蕃　寄林运使三首

门第违离又一冬，素书寥阔便艰通。

身随回雁辞湘水，官许骑驴看华峰。

人笑半生躯落拓，自欣三径著疏慵。

顾惭囊粟无功受，勤勤终年是老农。

赵蕃

赵蕃　寄林运使三首

忆昨登门误取知，再焉犹复似当时。

已容尽醉尊中酒，更辱频询别后诗。

落落有怀那得写，悠悠重见果何期。

南山幸迩朝天路，准拟追随竹马儿。

赵蕃


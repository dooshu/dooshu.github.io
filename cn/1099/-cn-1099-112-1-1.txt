○丙子廟制私議 【 廟制】

七月十九日、禮部會議御史徐文華所論廟制五事、意有未盡、退而私記其說如左

竊詳御史之意、其一以為古者天子七廟、成周加文武二世室、故為九廟、其實太祖與親廟三昭三穆、止是七廟　國朝洪武九年、定太廟為同堂異室之制亦止為七廟、其二葢以擬周之世室也、故　宣宗升祔、則　懿祖當祧　英宗升祔、則　僖祖當祧　憲宗升祔則仁祖當祧、　孝宗升祔、當奉　太祖居東第一世室、而當時禮官失議、至使　仁祖之主、當祧不祧、至今猶在時享之位、以為非禮、夫三代相繼、禮各不同、七世之廟、商周之制也、自漢以來、天子之祭巳備九廟而所謂世室者、以待有德。本無定數。　太祖初奉四親、各為一廟、葢遵古禮、其後改為今制、九室並列、則已參酌漢唐而用之矣。又安知所定止為七廟而在當時。又安知其後祀於世室者。止二帝哉且宗廟之禮、祔則有遷、國家禮文、有舉莫廢、七廟二世室之制、既未可決定、則當時禮官、亦未可全非、况懿僖二祖、因祔逓遷情文有漸、而　仁祖篤生聖子、開基統天、恩德至大乃以欲正其子世室之祀、無故而忽遷之、非惟人心不忍、且使升祔一孫。祧及　二祖。恐亦非　孝廟神靈之所安也。其二以為天子之祭、有禘有祫、本朝禘祭、既巳不講、而弘治初、禮官所定祫祭、不於三年而於每年、不以十月而以歲暮、禘則太疏、祫則太數、以為非禮、夫禘必推始祖之所自出、文華自謂　太祖功業特起　德祖之上、無親可推、則巳知此禮之難行矣、一歲五享、始於國初、中更改易、至洪武九年而始定、則歲暮之祫、非出於弘治之禮官也、至於疏數之說、稽之古典、誠所未安、但　祖宗之制、非臣下所敢輕議、惟朝廷酌而行之、其三以為　太祖始奉四親、猶是各廟、孟春特享、三時合祭、至九年廟制既定、始俱行合享之禮、今欲孟春特享於各室、三時合食於前殿、亦存古之意、但廟制既非往昔、雖行特享、終共一堂而三獻、讀祝飲福受胙、每室各行、先儒固慮其難、而區區之愚、恐亦非今日之所急也、其四以為古者祭必出主、洪武三年、亦奉親廟三主、合食于　仁祖、至九年定制、始於前殿、止設衣冠、今欲每祭必奉　各廟神主、出臨前殿、亦是古禮、惟朝廷酌處、其五以為在禮、殤與無後者、從祖祔食宋儒程頤定議成人而無後者祭、終兄弟之孫之身、既從祖而食。宜從祖而毀。本朝　太廟配享壽春王而下、二十一位、非　太祖之伯叔則兄弟、在禮當祔食于懿僖之廟、今　二廟之主既巳奉遷、而諸王猶享祔食、以為太過、今按壽春王於　太祖為伯父、據禮當祔食懿祖、以程頤之說、祭當終　太祖之世。霍丘、下蔡、安豐、蒙城南昌、盱眙、臨淮、七王於　太祖為兄弟。當祔食僖祖祭終　仁宗之世。寶應六安英山來安都梁山陽昭信七王於　太祖為兄弟之子。當祔食　仁祖祭終　宣宗之世。禮與程書特為有家。與士庶人之無後者言而今據以為說也。若以天下言。則　太廟者。天子之廟也。壽春等王諸侯也。諸侯有社稷之功者。歿得從享於先王。非是當直祀於其國。無後則令長吏奉祠焉可也。今祔于　太廟。祖廟巳遷而孫猶祔食。至使孫踰于祖。無後之宗姓。上同于剏業之君。享百世不遷之報。誠於理有未安也。右文華所言、惟以本朝　九廟為擬、周家七廟二世室之制、未見的然有徵、而二主併遷之說、於禮於情、皆所未順、其次三說、皆依傍經義、特古今異制、有難遽行、若諸王祔食一事、得失瞭然、因而處之、禮既弗愆、情亦匪薄、主斯議者、要當博采眾論、列其可否、取自上裁、而槩以為非、竟使得罪當時、廷議忝亦與焉、而不能抗辭極論、因錄舊章、為之赧然、庸書此以志愧、嘉靖癸未中秋日書、


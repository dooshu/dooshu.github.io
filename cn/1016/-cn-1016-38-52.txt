杨简　偶成

春入园林种种奇，化工施巧太精微。

山禽说我胸中事，烟柳藏他物外机。

既遣杏桃呈似了，又令蜂蝶近前飞。

如何有眼无人见，只解西郊看落晖。

杨简

杨简　偶成

风云雨雪自何来，我有乾元大矣哉。

万景出奇供杖履，群峰环翠拱楼台。

兴来吟咏谁裁剪，饭罢游行岂去回。

信口道来俱妙妙，教人寻访几枝梅。

杨简

杨简　偶成

中堂此景亦不恶，叠嶂穷林张翠幄。

有时云气间出没，谁能绘画得此乐。

诗人如麻笔如椽，拟待索纸莫莫莫。

孔子明目尚不见，枉费精神去摸索。

杨简

杨简　偶成

脚踏和风步步春，石鱼楼上等閒人。

兴来冲口都成句，眼去游山不动尘。

李白谁知他意思，桃红漏泄我精神。

忽逢借问难酬对，只恐流莺说得真。

杨简

杨简　偶成

桃红柳绿簇春华，燕语莺啼尽日佳。

谁信声声沂水咏，又知处处杏坛家。

杨简

杨简　偶成

可惜有生都衮衮，如何终日只纷纷。

满前妙景无人识，到处清音独我闻。

杨简

杨简　偶成

我吟诗处莺啼处，我起行时蝶舞时。

踏着此机何所似，陶然如醉又如痴。

杨简


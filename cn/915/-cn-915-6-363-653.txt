○谏张重华



殿下承四圣之基，当升平之会，荷当今之任，忧率土之涂炭，宜躬亲万机，开延英，夙夜乾乾，勉于庶政。自顷内外嚣然，皆云去贼投诚者，应即抚慰，而弥日不接。国老朝贤，当虚己引纳，询访政事，比多经旬积朔，不留意接之。文奏入内，历月不省，废替见务，注情于棋弈之间，缱绻左右小臣之娱，不存将相远大之谋。至使亲臣不言，朝吏杜口，愚臣所以回惶忘寝与食也。今王室如毁，百姓倒悬，正是殿下衔胆茹辛厉心之日。深愿垂心朝政，延纳直言，周爰五美，以成六德，捐彼近习，弭塞外声，修政听朝，使下观而化。（《晋书·张重华传》，重华自以连破敌，颇怠政事，希接宾客，司直索遐谏云云，重华览之大悦。案，云，览之，必是简牍，非口谏也，又见《十六国春秋》七十三。）




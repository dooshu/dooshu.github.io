○文贞公笏铭（并序）

大中六年，诏出文贞公笏，归其孙丞相谟。孙樵请铭其笏曰：灵豸荐角，比干献骨。合以愤烈，在公为笏。怒虎可唾，笏不可挫。太华可裂，笏不可折。柱天不仄，指日不蚀。标仪条臆，起梗开直。噫！谏舌切切，上磨帝缺。不逆不怫，笏则公笏。紧拱在列，诤舌不发。胶荣顾饣束，下偷上愎。非公之节，孰为公笏。


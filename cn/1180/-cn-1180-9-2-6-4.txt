鼓钟

四章，章五句


首章讲：此幽王为流连之乐，时人忧之而作此。曰：





鼓钟将将，淮水汤汤，忧心且伤。

将将，鼓钟声。汤汤，水流貌。伤，忧之甚。吾王鼓钟以为乐，其声将将于淮上，但见淮水之流而汤汤矣。寓斯地也，而畅斯音也，其自为乐得矣，如天下何？是以我也闻音之下，慨荒淫之无度，而忧心且伤焉。





淑人君子，怀允不忘。

淑，善也。君子，此暗指文、武、成、康。怀，是思。允，是信。因仰追昔之淑人君子也，常切忧勤之戒，不事声音之乐，诚有令人慕者怀思之情，信有不能忘者矣。

二章讲：





鼓钟喈喈，淮水湝湝，忧心且悲。

喈喈，亦鼓钟声。湝湝，亦水流貌。悲，即伤也。鼓钟声以为乐，其声喈喈于淮上，但见淮水之流而湝湝矣。寓斯地也，而作斯乐也，其自为乐得矣，如生民何？是以我也闻音之余，慨为乐之无节，而忧心且悲焉。





淑人君子，其德不回。

德，在乐上看。回，邪也。因仰追昔之淑人君子也，常守嗜音之儆，而绝邪僻之娱，其德无有于回邪者矣。

三章讲：





鼓钟伐鼛，淮有三洲，忧心且妯。

鼛，大鼓。三洲，淮上之地。妯，动也。王鼓钟伐鼛于淮上也，始见水之汤汤矣，继见水之湝湝矣。今则水落洲见，而见淮之有三洲焉。此其为时已久，何其流连忘返若是耶？是以我也日闻钟鼓之音，弥切伤悲之感，而忧心且妯之不宁者焉。





淑人君子，其德不犹。

不犹，即不若之说。因仰追昔之淑人君子也，于乐辟雍，非不有作乐之事，然亦先忧后乐，乐而有节也。岂若今王之荒乱至此哉？

末章讲：若然，则我之所忧者，正以王之不德德耳，非以乐之不古也，若以乐论之。





鼓钟钦钦，鼓瑟鼓琴，笙磬同音。

钦钦，亦鼓钟声。同音，其音不乱。但见鼓钟于淮上者，固钦钦而有声矣。以至琴瑟，堂上之乐也；笙磬，堂下之乐也，若难于其克谐矣。今则琴瑟与笙磬而上下之同音，何如其克谐哉！





以《雅》以《南》，以籥不僭。

《雅》，是二《雅》。以《南》，是二《南》。籥，籥舞。僭，差也。《雅》《南》，乐之章也；籥舞，乐之容也，似难乎其有序矣。今则《雅》《南》与籥舞而从律之不奸，何有于僭乱哉？是则其乐则古也，而其德独不若昔之淑人君子。此吾之所以忧伤悲动，而于古人之允怀，有不能忘欤！






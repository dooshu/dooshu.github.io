卷一百二十九

钦定四库全书

历代名臣奏议卷一百二十九

明　杨士奇等　撰

用人

商汤问伊尹曰三公九卿二十七大夫八十一元士知之有道乎伊尹对曰昔者尧见人而知舜任人然後知禹以成功举之夫三君之举贤皆异道而成功然尚有失者况无法度而任已直意用人必大失矣故君使臣自贡其能则万一之不失矣又问王者何以选贤对曰夫王者得贤材以自辅然後治也虽有尧舜之明而股肱不备则主恩不流化泽不行故明君在上慎於择士务於求贤设四佐以自辅有英俊以治官尊其爵重其禄贤者进以显荣罢者退而劳力是以主无遗忧下无邪慝百官能治臣下乐职恩流群生润泽草木昔者虞舜左禹右臯陶不下堂而天下治此使能之效也周武王问太公望曰得贤敬士或不能以为治者何也望对曰不能独断以人言断者殃也武王曰何为以人言断望曰不能定所去以人言去不能定所取以人言取不能定所为以人言为不能定所罚以人言罚不能定所赏以人言赏贤者不必用不肖者不必退而士不必敬武王曰善其为国何如望曰其为人恶闻其情而喜闻人之情恶闻其恶而喜闻人之恶是以不必治也武王曰善

武王又问太公望曰举贤而以危亡者何也望对曰举贤而不用是有举贤之名而不得真贤之实也武王曰其失安在望曰其失在君好用小善而已不得真贤也武王曰好用小善者何如望曰君好听誉而不恶谗也以非贤为贤以非善为善以非忠为忠以非信为信其君以誉为功以毁为罪有功者不赏有罪者不罚多党者进少党者退是以群臣比周而蔽贤百吏羣党而多奸忠臣以诽死於无罪邪臣以誉赏於无功其国见於危亡武王曰善吾今日闻诽誉之情矣

齐桓公立发兵攻鲁心欲杀管仲鲍叔牙曰臣幸得从君君竟以立君之尊臣无以增君君将治齐即高徯与叔牙足也君且欲覇王非管夷吾不可夷吾所居国国重不可失也於是桓公从之乃佯为召管仲欲甘心实欲用之管仲知之故请往鲍叔牙迎受管仲及堂阜而脱桎梏斋祓而见桓公桓公厚礼以为大夫任政桓公使管仲治国管仲对曰贱不能临贵桓公以为上卿而国不治桓公曰何故管仲对曰贫不能使富桓公赐之齐国市租一年而国不治桓公曰何故对曰疏不能制亲桓公立以为仲父齐国大安而遂覇天下孔子曰管仲之贤不得此三权者亦不能使其君南面而覇矣

桓公问於管仲曰吾欲使爵腐於酒肉腐於俎得毋害於覇乎管仲对曰此极非其贵者耳然亦无害於覇也桓公曰何如而害覇管仲对曰不知贤害覇知而不用害覇用而不任害覇任而不信害覇信而复使小人参之害覇桓公曰善

管仲有疾桓公往问之仲父若弃寡人?刁可使从政乎对曰不可竖刁自刑以求入君其身之忍将何有於君公曰然则易牙可乎对曰易牙解其子以食其君其子之忍将何有於君若用之必为诸侯笑及桓公殁竖刁易牙乃作难

桓公问於甯戚曰筦子今年老矣为弃寡人而就世也吾恐法令不行人多失职百姓疾怨国多盗贼吾何如而使奸邪不起民衣食足乎甯戚对曰要在得贤而任之桓公曰得贤奈何甯戚对曰开其道路察而用之尊其位重其禄显其名则天下之士骚然举足而至矣桓公曰既以举贤士而用之矣微夫子幸而临之则未有布衣屈奇之士踵门而求见寡人者甯戚对曰是君察之不明举之不显而用之疑官之卑禄之薄也且夫国之所以不得士者有五阻焉主不好士谄谀在傍一阻也言便事者未尝见用二阻也壅塞掩蔽必因近习然後见察三阻也讯狱诘穷其辞以法过之四阻也执事适欲擅国权命五阻也去此五阻则豪俊并兴贤智求处五阻不去则上蔽吏民之情下塞贤士之路是故明王圣主之治若夫江海无不受故长为百川之主明王圣君无不容故安乐而长久因此观之则安主利人者非独一士也桓公曰善吾将着夫五阻以为戒本也景公问於晏子曰寡人从夫子而善齐国之政对曰婴闻之国具官而后政可善景公作色曰齐国虽小则何为不具官乎对曰此非臣之所复也昔先君桓公身体堕懈辞令不给则隰朋侍左右多过刑罚不中则弦章侍居处肆纵左右慑畏则东郭牙侍田野不修人民不安则甯戚侍军吏怠戎士偷则王子成父侍德义不中信行衰微则筦子侍先君能以人之长续其短以人之厚补其薄是以辞令穷远而不逆兵加於有罪而不顿是故诸侯朝其德而天子致其胙今君之失多矣未有一士以闻者也故曰未具景公曰善

景公出猎上山见虎下泽见蛇归召晏子而问之曰今日寡人出猎上山则见虎下泽则见蛇殆所谓之不祥也晏子曰国有三不祥是不与焉夫有贤而不知一不祥知而不用二不祥用而不任三不祥也所谓不祥乃若此者也今上山见虎虎之室也下泽见蛇蛇之穴也如虎之室如蛇之穴而见之曷为不祥也

景公伐宋至于岐堤之上登高以望太息而叹曰昔我先君桓公长毂八百乘以覇诸侯今我长毂三千乘而不敢久处於此者岂其无管仲欤弦章对曰臣闻之水广则鱼大君明则臣忠昔有桓公故有管仲今桓公在此则车下之臣尽管仲也

晋臼季使过冀见冀缺耨其妻饁之敬相待如宾与之归言诸晋文公曰敬德之聚也能敬必有德德以治民君请用之臣闻之出门如宾承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不只兄不友弟不共不相及也诗曰采葑采菲无以下体君取节焉可也文公以爲下军大夫

晋师败归桓子【即荀林父】请死晋侯欲许之士贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹闘况国相乎及楚杀子玉公喜而後可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其毋乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损於明晋侯使复其位

晋平公问於叔向曰昔者齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝宾胥无善纯缘桓公知衣而已亦其臣之力也师旷侍曰臣请譬之五味管仲善断割之隰朋善煎熬之宾胥无善齐和之羮以?矣奉而进之而君不食谁能强之亦君之力也

卫君问於田让曰寡人封侯尽千里之地赏赐尽御府缯帛而士不至何也田让对曰君之赏赐不可以功及也君之诛罚不可以理避也犹举杖而呼狗张弓而祝鸡矣虽有香饵而不能致者害之必也

荆齐燕代四国为一将以攻秦秦王召羣臣宾客六十人而问焉曰四国为一将以图秦寡人屈於内而百姓靡於外为之奈何群臣莫对姚贾对曰贾愿出使四国必絶其谋而安其兵乃资车百乘金千斤衣以其衣舞以其剑姚贾辞行絶其谋止其兵与之为交以报秦秦王大说贾封千户以为上卿韩非知之曰贾以珍珠重宝南使荆吴北使燕代之间三年四国之交未必合也而?珠重宝尽於内是贾以王之权外自交於诸侯愿王察之且梁监门子尝盗於梁臣於赵而逐於世监门子梁之大盗赵之逐臣与同知社稷之计非所以励群臣也王召姚贾而问曰吾闻子以寡人财交於诸侯有诸对曰有王曰有何面目复见寡人对曰曾参孝其亲天下愿以为子子胥忠於君天下愿以为臣贞女工巧天下愿以为妃今贾忠王而王不知也贾不归四国尚焉之使贾不忠於君四国尚焉用贾之身桀听谗而诛其良将纣闻谗而杀其忠臣至身死国亡今王听谗则无忠臣矣王曰子监门子梁之大盗赵之逐臣姚贾曰太公望齐之逐夫朝歌之废屠子良之逐臣棘津之雠不庸文王用之而王管仲其鄙人之贾人也南阳之敝幽鲁之免囚桓公用之而覇百里奚虞之乞人传卖以五羊之皮穆公相之而朝西戎文公用中山盗而胜於城濮此四士皆有诟丑大诽天下明主用之知其可与立功使若卞随务光申屠狄人主岂得其用哉故明主不取其污不听其非察其为己用故可以存社稷虽有外诽者不听虽有高世之名无咫尺之功者不赏是以羣臣莫敢以虚愿望於上秦正曰然乃复使姚贾而诛韩非

秦王拜李斯为客卿会韩人郑国来闲秦以作注溉渠已而觉秦宗室大臣皆言於王曰诸侯人来事秦者大抵为其主游闲於秦耳请一切逐客李斯议亦在逐中斯乃上书曰臣闻吏议逐客窃以为过矣昔缪公求士西取由余於戎东得百里奚於宛迎蹇叔於宋来丕豹公孙支於晋此五子者不产於秦而穆公用之并国二十遂覇西戎孝公用商鞅之法移风易俗民以殷盛国以富强百姓乐用诸侯亲服获楚魏之师举地千里至今治强惠王用张仪之计拔三川之地西并巴蜀北收上郡南取汉中包九夷制鄢郢东据成臯之险割膏腴之壤遂散六国之从使之西面事秦功施到今昭王得范雎废穰侯逐华阳强公室杜私门蚕食诸侯使秦成帝业此四君者皆以客之功由此观之客何负於秦哉向使四君却客而不内疏士而不用是使国无富利之实而秦无强大之名也今陛下致崑山之玉有随和之宝垂明月之珠服太阿之劔乘纎离之马建翠凤之旗树灵鼍之鼓此数宝者秦不生一焉而陛下说之何也必秦国之所生然後可则是夜光之璧不饰朝廷犀象之器不为玩好郑魏之女不充後宫而骏良駃騠不实外廐江南金锡不为用西蜀丹青不为采所以饰後宫充下陈娯心意说耳目者必出於秦然後可则是宛珠之簪傅玑之珥阿缟之衣锦绣之饰不进於前而随俗雅化佳冶窈窕赵女不立於侧也夫击瓮叩缻弹筝搏髀而歌声呜呜快耳目者真秦之声也郑魏桑闲昭【一作韶】虞象武者异国之乐也今弃击瓮叩缻而就郑卫退弹筝而取昭虞若是者何也快意当前适观而已矣今取人则不然不问可否不问曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人衆兵强则士勇是以太山不让土壤故能成其大河海不择细流故能就其深王者不却衆庶故能明其德是以地无四方民无异国四时充美鬼神降福此五帝三王之所以无敌也今乃弃黔首以资敌国却宾客以业诸侯使天下之士退而不敢西向裹足不入秦此所谓藉宼兵而齎盗粮者也夫物不产於秦可宝者多士不产於秦而愿忠者衆今逐客以资敌国损民以益雠内自虚而外树怨於诸侯求国无危不可得也秦王乃除逐客之令

汉高帝为汉王时陈平自楚归汉因魏无知求见汉王汉王召入是时万石君石奋为中涓受平谒平等十人俱进赐食王曰罢就舍矣平曰臣为事来所言不可以过今日於是汉王与语而说之问曰子居楚何官平曰为都尉是日拜平为都尉使参乘典护军诸将尽讙曰大王一日得楚之亡卒未知高下而即与共载使监护长者汉王闻之愈益幸平遂与东伐项王至彭城为楚所败引师而还收散兵至荥阳以平为亚将属韩王信军广武绦灌等或谗平曰平虽美丈夫如冠玉耳其中未必有也闻平居家时盗其嫂事魏王不容亡而归楚归楚不中又亡归汉今大王尊官之令护军臣闻平使诸将金多者得善处金少者得恶处平反覆乱臣也愿王察之汉王疑之以让无知问曰有之乎无知曰有汉王曰公言其贤人何也对曰臣之所言者能也陛下所问者行也今有尾生孝已之行而无益於胜败之数陛下何暇用之乎今楚汉相距臣进奇谋之士顾其计诚足以利国家耳盗嫂受金又安足疑乎汉王召平而问曰吾闻先生事魏不遂事楚而去今又从吾游信者固多心乎平曰臣事魏王魏王不能用臣说故去事项王项王不信人其所任爱非诸项即妻之昆弟虽有奇士不能用臣居楚闻汉王之能用人故归大王臝身来不受金无以为资诚臣计画有可采者愿大王用之使无可用者大王所赐金具在请封输官得请骸骨汉王乃谢厚赐拜以为护军中尉尽护诸将诸将乃不敢复言王又谓陈平曰天下纷纷何时定乎平曰项王为人恭敬爱人士之亷节好礼者多归之至於行功爵邑重之士亦以此不附今大王慢而少礼士亷节者不来然大王能饶人以爵邑士之顽钝嗜利无耻者亦多归汉诚各去其两短袭其两长天下指虞则定矣然大王恣侮人不能得亷节之士顾楚有可乱者彼项王骨鲠之臣亚父锺离昧周殷之属不过数人耳大王诚能捐数万斤金行反间间其君臣以疑其心项王为人意忌信谗必内相诛汉国举兵而攻之破楚必矣王以为然高帝即位五年置酒雒阳南宫帝曰列侯诸将毋敢隐朕皆言其情吾所以有天下者何项氏之所以失天下者何高起王陵对曰陛下慢而侮人项羽仁而爱人然陛下使人攻城略地所降下者因以予之与天下同利也项羽妒贤嫉能有功者害之贤者疑之战胜而不予人功得地而不予人利此所以失天下也帝曰公知其一未知其二夫运筹策帷帐之中决胜於千里之外吾不如子房镇国家抚百姓给馈饟不絶粮道吾不如萧何连百万之军战必胜攻必取吾不如韩信此三者皆人杰也吾能用之此吾所以取天下也项羽有一范增而不能用此其所以为我擒也羣臣悦服

文帝拜张释之为谒者仆射从行上登虎圈问上林尉禽兽簿十余问尉左右视尽不能对虎圈啬夫从旁代尉对上所问禽兽簿甚悉欲以观其能口对向应亡穷者文帝曰吏不当如此耶尉亡赖诏释之拜啬夫为上林令释之前曰陛下以绦侯周勃何如人也上曰长者又复问东阳侯张相如何如人也上复曰长者释之曰夫绦侯东阳侯称为长者此两人言事曾不能出口岂効此啬夫喋喋利口捷给哉且秦以任刀笔之吏争以亟疾苛察相高其弊徒文具亡恻隐之实以故不闻其过陵夷至於二世天下土崩今陛下以啬夫口辨而超迁之臣恐天下随风靡争口辩亡其实且下之化上疾於景响举错不可不察也文帝曰善乃止不拜啬夫时季布为河东守人有言其贤者文帝召欲以为御史大夫复有言其勇使酒难近至留邸一月见罢季布因进曰臣无功窃宠待罪河东陛下无故召臣此必有以臣欺陛下者今臣至无所受事罢去此必有毁臣者夫陛下以一人之誉而召臣以一人之毁而去臣臣恐天下有识闻之有以窥陛下也帝默然慙良久曰河东吾股肱郡故特召君耳布辞之官

宣帝五凤三年丙吉病笃上自临问吉曰君即有不讳谁可以自代者吉辞谢曰羣臣行能明主所知愚臣无所能识上固问吉顿首曰西河太守杜延年明於法度晓国家故事前为九卿十余年今在郡治有能名廷尉于定国执宪详平天下自以不寃太仆陈万年事後母孝惇厚备於行止此三人能皆在臣右唯上察之上以吉言皆是而许焉

时萧望之上疏曰陛下哀愍百姓恐德化之不?悉出谏官以补郡吏所谓忧其末而忘其本者也朝无争臣则不知过国无达士则不闻善愿陛下选明经术温故知新通於几微谋虑之士以为内臣与参政事诸侯闻之则知国家纳谏忧政亡有阙遗若此不怠成康之道其庶几乎外郡不治岂足忧哉书闻徵入守少府益州刺史王襄奏蜀人王襃有轶材廼徵襃既至诏襃为圣主得贤臣颂於是襃对曰夫荷旃被毳者难与道纯绵之丽密羮藜含糗者不足与论太牢之滋味今臣僻在西蜀生於穷巷之中长於蓬茨之下无有游观广览之知顾有至愚极陋之累不足以塞厚望应明旨虽然敢不略陈愚而抒情素记曰共惟春秋法五始之要在乎审已正统而已夫贤者国家之器用也所任贤则趋舍省而功施普器用利则用力少而就效衆故工人之用钝器也劳筋苦骨终日矻矻及至巧冶铸干将之朴清水淬其锋越砥敛其锷水断蛟龙陆剸犀革忽若彗汜画涂如此则使离娄督绳公输削墨虽崇台五层延袤百丈而不溷者工用相得也庸人之御驽马亦伤吻敝策而不进於行胷喘肤汗人极马倦及至驾啮?骖乘旦王良执靶韩哀附舆纵驰骋骛忽如景靡过都越国蹶如历块追奔电逐遗风周流八极万里一息何其辽哉人马相得也故服絺綌之凉者不苦盛暑之郁燠袭貂裘之煗者不忧至寒之凄怆何则有其具者易其备贤人君子亦圣王之所以易海内也是以呕喻受之开寛裕之路以延天下英俊也夫竭知附贤者必建仁策索人求士者必树伯迹昔周公躬吐握之劳故有圄空之隆齐桓设庭燎之礼故有匡合之功由此观之君人者勤於求贤而逸於得人人臣亦然昔贤者之未遭遇也图事揆策则君不用其谋陈见悃诚则上不然其信进仕不得施效斥逐又非其愆是故伊尹勤於鼎俎太公困於鼓刀百里自鬻甯子饭牛罹此患也及其遇明君遭圣主也运筹合上意谏诤即见听进退得关其忠任职得行其术去卑辱奥渫而升本朝离疏释蹻而享膏粱剖符锡壤而光祖考传之子孙以资说士故世必有圣知之君而後有贤明之臣故虎啸而风冽龙兴而致云蟋蟀竢秋吟蜉蝤出以隂易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契臯陶伊尹吕望明明在朝穆穆布列聚精会神相得益章虽伯牙操□锺逢门子弯乌号犹未足以喻其意也故圣主必待贤臣而弘功业俊士亦俟明主以显其德上下俱欲驩然交欣千载一合论说无疑翼乎如鸿毛遇顺风沛乎如巨鱼纵大壑其得意若此则胡禁不止曷令不行化溢四表横被无穷遐夷贡献万祥毕臻是以圣王不徧窥望而视已明不单倾耳而听已聦恩从祥风翺德与和气游太平之责塞优游之望得遵游自然之势恬淡无为之场休徵自至夀考无疆雍容垂拱永永万年何必偃仰诎信若彭祖呴嘘呼吸如乔松眇然絶俗?世哉诗云济济多士文王以宁盖信乎其以宁也

成帝河平二年御史大夫张忠奏京兆尹王尊罪尊坐免官吏民多称惜之湖三老公乘兴等上书讼尊治京兆尽节劳心夙夜思职拨剧整乱诛暴禁邪皆前所希有今御史奏尊伤害隂阳为国家忧靖言庸违象恭滔天原其所以出御史丞杨辅素与尊有私怨外依公事傅致奏文臣等窃痛伤尊修身洁已砥节首公刺讥不惮将相诛恶不避豪强功着职修威信不废昨以京师废乱选用为卿贼乱既除即以佞巧废黜一尊之身三期之间乍贤乍佞岂不甚哉愿下公卿大夫博士议郎定尊素行审如御史章尊乃当伏观阙之诛放於无人之域不得苟免及任举尊者当获举之辜不可但已即不如章饰文深诋以愬无罪亦宜有诛以惩谗贼之口絶欺诈之路於是复以尊为徐州刺史

成帝时御史大夫于永卒谷永荐用薛宣上疏曰帝王之德莫大於知人知人则百僚任职天工不旷故皋陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选於群卿以充其缺得其人则万姓欣喜百僚说服不得其人则大职堕斁王功不兴虞帝之明在此一举可不致详窃见少府薛宣材茂行洁逹於从政前为御史中丞执宪毂下不吐刚茹柔举错时当出守临淮陈留二郡称治为左冯翊崇教养善威德并行衆职修理奸轨絶息辞讼者历年不至丞相府赦後余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以干欺诬之辠臣闻贤才莫大於治人宣已有效其法律任廷尉有余经术文雅足以谋王体断国论身兼数器有退食自公之节无私党游说之助臣恐陛下忽於羔羊之诗舍公实之臣任华虚之誉是用越职陈宣行能唯陛下留神考察

哀帝初立欲匡成帝之政多所变动丞相王嘉上疏曰臣闻圣王之功在於得人孔子曰材难不其然与故继世立诸侯象贤也虽不能尽贤天子为择臣立命卿以辅之居是国也累世尊重然後士民之衆附焉是以教化行而治功立今之郡守重於古诸侯往者致选贤材贤材难得拔擢可用者或起於囚徒昔魏尚坐事繋文帝感冯唐之言遣使持节赦其臯拜为云中太守匈奴忌之武帝擢韩安国於徒中拜为梁内史而骨肉以安张敞为京兆尹有罪当免黠吏知而犯敞敞收杀之其家自寃使者覆狱劾敞贼杀人上逮捕不下【言使者上奏请逮捕敞而天子不下其事也】会免亡命数十日宣帝徵敞拜为冀州刺史卒获其用前世非私此三人贪其材器有益於公家也孝文时吏居官者或长子孙以官为氏仓氏库氏则仓库吏之後也其二千石长吏亦安官乐职然後上下相望莫有苟且之意其後稍稍变易公卿以下传相促急又数改更政事司隶部刺史察过悉劾发扬隂私吏或居官数月而退送故迎新交错道路中材苟容求全下材怀危内顾一切营私者多二千石益轻贱吏民慢易之或持其微过增加成辠言於刺史司隶或至上书章下衆庶知其易危小失意则有离畔之心前山阳亡徒苏令等从横吏士临难莫肯仗节死义以守相威权素夺也孝成皇帝悔之下诏书二千石不为纵【二千石不以故纵为罪所以优之也】遣使者赐金尉厚其意诚以爲国家有急取办於二千石二千石尊重难危乃能使下孝宣皇帝爱其良民吏有章劾事留中会赦一解故事尚书希下章爲烦扰百姓证验系治或死狱中章文必有敢告之字乃下唯陛下留神於择贤记善忘过容忍臣子勿责以备二千石部刺史三辅县令有材任职者人情不能不有过差宜可阔略令尽力者有所劝此方今急务国家之利也前苏令发欲遣大夫使逐问状时见大夫无可使者召盩厔令尹逢拜爲谏大夫遣之今诸大夫有材能者甚少宜豫畜养可成就者则士赴难不爱其死临事仓卒乃求非所以明朝廷也嘉因荐儒者公孙光满昌及能吏萧咸薛修等皆故二千石有名称天子纳而用之

时傅太后始与政事右将军傅喜数谏之由是傅太后不欲令喜辅政上於是用左将军师丹代王莽为大司马赐喜黄金百斤上将军印绶以光禄大夫养病大司空何武尚书令唐林皆上书言喜行义修絜忠诚忧国内辅之臣也今以寝病一旦遣归衆庶失望皆曰传氏贤子以论议不合於定陶太后故退百僚莫不为国恨之忠臣社稷之卫鲁以季友治乱楚以子玉轻重魏以无忌折冲项以范增存亡故楚跨有南土带甲百万隣国不以为难子玉为将则文公侧席而坐及其死也君臣相庆百万之衆不如一贤故秦行千金以间亷颇汉散万金以疏亚父喜立於朝陛下之光辉傅氏之废兴也上亦自重之明年正月廼徙师丹为大司空而拜喜为大司马封高武侯

後汉光武为萧王时以河内险要富实欲择守者而难其人问於邓禹禹对曰宼恂文武备足有牧民御衆之才非此子莫可使也乃拜恂河内太守谓曰昔高祖留萧何関中吾今委公以河内当给足军粮率厉士马防遏他兵勿令北度王引兵而北恂调糇粮治械器以供军未尝乏絶

建武十一年郭汲为并州牧过京师帝问以得失汲曰选补衆职当简天下贤俊不宜专用南阳人是时在位多乡曲故旧故汲言及之

光武时武阳侯朱浮上疏曰陛下清明履约率礼无违自宗室诸王外家后亲皆奉遵绳墨无党执之名至或乘牛车齐於编人斯固法令整齐下无作威者也求之於事宜以和平而灾异犹见者而岂徒然天道信诚不可不察窃见陛下疾往者上威不行下专国命即位以来不用旧典信刺举之官黜鼎辅之任至於有所劾奏便加免退覆案不関三府罪谴不蒙澄察陛下以使者为腹心而使者以从事为耳目是为尚书之平决於百石之吏故羣下苛刻各自为能兼以私情容长憎爱在职皆竞张空虚以要时利故有罪者心不厌服无咎者坐被空文不可经盛衰贻後王也夫事积久则吏自重吏安则人自静传曰五年再闰天道乃备夫以天地之灵犹五载以成其化况人道哉臣浮愚戆不胜惓惓愿陛下留心千里之任省察偏言之奏

南阳太守杜诗上疏荐阳都侯伏湛曰臣闻唐虞以股肱康文王以多士宁是故诗称济济书曰良哉臣诗窃见故大司徒阳都侯自行束修讫无毁玷笃信好学守死善道经为人师行为仪表前在河内朝歌及居平原吏人畏爱则而象之遭时反覆不离兵凶秉节持重有不可夺之志陛下深知其能显以宰相之重衆贤百姓仰望德义微过斥退久不复用有识所惜儒士痛心臣窃伤之湛容貌堂堂国之光晖智略谋虑朝之渊薮髫髪厉志白首不衰实足以先後王室名足以光示远人古者选擢诸侯以为公卿是故四方回首仰望京师柱石之臣宜居辅弼出入禁门补缺拾遗臣诗愚戆不足以知宰相之才窃怀区区敢不自竭臣前为侍御史上封事言湛公亷爱下好恶分明累世儒学素持名信经明行修通逹国政尤宜近侍纳言左右旧制九州五尚书令一郡二人可以湛代颇为执事所非但臣诗蒙恩深渥所言诚有益於国虽死无恨故复越职触冒明帝时骠骑将军东平王苍上疏荐吴良曰臣闻为国所重必在得人报恩之义莫大荐士窃见臣府西曹掾齐国吴良资质敦固公方亷恪躬俭安贫白首一节又治尚书学通师法经任博士行中表仪宜备宿卫以辅圣政臣苍荣宠絶矣忧责深大私慕公叔同升之义惧於臧文窃位之罪敢秉愚瞽犯冒严禁

章帝时韦彪以世承二帝更化之後多以苛刻为能又置官选职不必以才因盛夏多寒上疏谏曰臣闻政化之本必顺隂阳伏见立夏以来当暑而寒殆以刑罚刻急郡国不奉时令之所致也农人急於务而苛吏夺其时赋发充常调而贪吏割其财此其巨患也夫欲急人所务当先除其所患天下枢要在於尚书尚书之选岂可不重而间者多从郎官超升此位虽晓习文法长於应对然察察小慧类无大能宜简尝历州宰素有名者虽进退舒迟时有不迨然端心向公奉职周密宜鉴啬夫捷急之对深思绦侯木讷之功也往时楚狱大起故置令史以助郎职而类多小人好为奸利今者务简可皆停省又谏议之职应用公直之士通才謇正有补益於朝者今或从徵试辈为大夫又御史外迁动?州郡并宜清选其任责以言绩其二千石视事虽久而为吏民所便安者宜增秩重赏勿妄迁徙惟留圣心书奏帝纳之

司徒第五伦荐用钜鹿太守谢夷吾上疏曰臣闻尧登稷契政隆太平舜用臯陶政致雍熙殷周虽有高宗昌发之君犹赖傅说吕望之策故能克崇其业允协大中窃见钜鹿太守会稽谢夷吾出自东州厥土涂泥而英姿挺特奇伟秀出才兼四科行包九德仁足济时知周万物加以少膺儒雅韬含六籍推考星度综校图録探赜圣秘观变历徵占天知地与神合契据其道德以经王务昔为陪隶与臣从事奋忠毅之操躬史鱼之节董臣严纲朂臣懦弱得以免戾寔赖厥勲及其应选作宰惠敷百里降福弥异流化若神爰牧荆州威行邦国奉法作政有周召之风居俭履约绍公仪之操寻功简能为外台之表听声察实为九伯之冠迁守钜鹿政合时雍德量绩谋有伊吕管晏之任阐弘道奥同史苏京房之伦虽密勿在公而身出心隐不殉名以求誉不驰骛以要宠念存逊遁演志箕山方之古贤实有伦序采之於今超焉絶俗诚社稷之元龟大汉之栋甍宜当拔擢使登鼎司上令三辰顺轨於历象下使五品咸训於嘉时必致休徵克昌之庆非徒循法奉职而已臣以顽驽器非其俦尸禄负乘夕惕若厉愿乞骸骨更授夷吾上以光七曜之明下以厌率土之望庶令微臣塞咎免悔安帝时尚书陈忠论荐刘恺上疏曰臣闻三公上则台阶下象山岳股肱元首鼎足居职协和隂阳调训五品考功量才以序庶僚遭烈风不迷遇迅雨不惑位莫重焉而今上司缺职未议其人臣窃差次诸卿考合衆议咸称太常朱伥少府荀迁臣父宠前忝司空伥迁并为掾属具知其能伥能说经书而用心褊狭迁严毅刚直而薄於艺文伏见前司徒刘恺沈重渊懿道德博备克让爵土致祚弱弟躬浮云之志兼浩然之气频历二司举动得礼以疾致仕侧身里巷处约思纯进退有度百僚景式海内归怀往者孔光师丹近世邓彪张酺皆去宰相复序上司诚宜简练卓异以厌衆望书奏诏引恺拜太尉

御史中丞樊准荐用龎参上疏曰臣闻鸷鸟累百不如一鹗昔孝文皇帝悟冯唐之言而赦魏尚之罪使为边守匈奴不敢南向夫以一臣之身折方面之难者选用得也臣伏见故左校令河南龎参勇谋不测卓尔奇伟高才武略有魏尚之风前坐微法输作经时今羌戎为患大军西屯臣以为如参之人宜在行伍惟明诏采前世之举观魏尚之功免赦参刑以为军锋必有成效宣助国威邓太后纳其言即擢参於徒中召拜谒者使西督三辅诸军屯

先零羌豪僭号北地诏龎参将降羌及湟中义从胡七千人与行征西将军司马钧期会北地击之参兵至勇士城东为杜季贡所败引退钧等独进参既已失期乃诈病引兵还坐以诈疾徵下狱校书郎马融上书请之曰伏见西戎反畔寇钞五州陛下愍百姓之伤痍哀黎元之失业单竭府库以奉军师昔周宣猃狁侵镐及方孝文匈奴亦略上郡而宣王立中兴之功文帝建太宗之号非惟两主有明叡之姿抑亦扞城有虓虎之助是以南仲赫赫列在周诗亚夫﨣﨣载於汉策窃见前护羌校尉庞参文武昭备智略弘远既有义勇果毅之节兼以博雅深谋之姿又度辽将军梁慬前统西域勤苦数年还留三辅功効克立间在北边单于降服今皆幽囚陷於法网昔荀林父败绩於邲晋侯使复其位孟明视丧师於崤秦伯不替其官故晋景并赤狄之土秦穆遂覇西戎宜远览二君使参慬得在寛宥之科诚有益於折冲毗佐於圣化书奏赦参等

顺帝时当会茂才孝亷太尉庞参以被奏称疾不得会上计掾广汉段恭因会上疏曰伏见道路行人农夫织妇皆曰太尉庞参竭忠尽节徒以直道不能曲心孤立羣邪之间自处中伤之地臣犹冀在陛下之世当蒙安全而复以谗佞伤毁忠正此天地之大禁人主之至诫昔白起赐死诸侯酌酒相贺季子来归鲁人喜其纾难夫国以贤化君以忠安今天下咸欣陛下有此忠贤愿卒宠任以安社稷书奏诏即遣小黄门视参疾太医致羊酒

尚书史敞等荐胡广曰臣闻德以旌贤爵以建事明试以功典谟所美五服五章天秩所祚是以臣竭其忠君丰其宠举不失德下忘其死窃见尚书仆射胡广体贞履规谦虚温雅博物洽闻探赜穷理六经典奥旧章宪式无所不览柔而不犯文而有礼忠贞之性忧公如家不矜其能不伐其劳翼翼周慎行靡玷漏密勿夙夜十有余年心不外顾志不苟进臣等窃以为广在尚书劬劳日久後母年老既蒙简照宜试职千里由宁方国陈留近郡今太守任缺广才略深茂堪能拨烦愿以参选纪纲颓俗使束修守善有所劝仰

永和中李固迁将作大匠上疏陈事曰臣闻气之清者为神人之清者爲贤养身者以练神为宝安国者以积贤为道昔秦欲谋楚王孙圉设坛西门陈列名臣秦使戄然遂为寝兵魏文侯师卜子夏友田子方轼段干木故群俊竞至名过齐桓秦人不敢窥兵於西河斯盖积贤人之符也陛下拨乱龙飞初登大位聘南阳樊英江夏黄琼广汉杨厚会稽贺纯策书嗟叹待以大夫之位是以岩穴幽人智术之士弹冠振衣乐欲为用四海欣然归服圣德厚等在职虽无奇卓然夕惕孳孳志在忧国臣前在荆州闻厚纯等以病免归诚以怅然为时惜之一日朝会见诸侍中并皆年少无一宿儒大臣可顾问者诚可叹息宜徵还厚等以副群望琼久处议郎已且十年衆人皆怪始隆崇今更滞也光禄大夫周举才谟高正宜在常伯访以言议侍中杜乔学深行直当世良臣久托疾病可勅令起是日有诏徵用乔厚等而以固为大司农

桓帝延熹二年尚书令陈蕃仆射胡广等上疏荐徐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙德行纯备着于人听若使擢登三事协亮天工必能翼宣盛美增光日月矣桓帝乃以安车玄纁备礼徵之

时合浦太守孟尝以病徵还隐处穷泽尚书郎杨乔上书论荐曰臣前後七表言故合浦太守孟尝而身轻言微终不蒙察区区破心徒然而已尝安仁弘义耽乐道德清行出俗能干絶群前更守宰移风改政去珠复还饥民蒙活且南海多珍财产易积掌握之内价盈兼金而尝单身谢病躬耕垄次匿影藏采不扬华藻实羽翮之美用非徒腹背之毛也而沈沦草莽好爵莫及廊庙之宝弃於沟渠且年岁有讫桑榆行尽而忠贞之节永谢圣时臣诚伤心私用流涕夫物以远至为?士以稀见为贵盘木朽株为万乘用者左右为之容耳王者取士宜拔衆之所贵臣以斗筲之资趋走日月之侧思立微节不敢苟私乡曲窃感禽息亡身进贤尝竟不见用延熹九年李膺等以党事下狱考实太尉陈蕃上疏极谏曰臣闻贤明之君委心辅佐亡国之主讳闻直辞故汤武虽圣而兴於伊吕桀纣迷惑亡在失人由此言之君为元首臣为股肱同体相须共成美恶者也伏见前司隶校尉李膺太仆杜密太尉掾范滂等正身无玷死心社稷以忠忤旨横加考案或禁锢闭隔或死徙非所杜塞天下之口聋盲一世之人与秦焚书坑儒何以为异昔武王克殷表封闾墓今陛下临政先诛忠贤遇善何薄待恶何优夫谗人似实巧言如簧使听之者惑视之者昏夫吉凶之效存乎识善成败之机在於察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪於狱杀无辜於市乎昔禹廵狩苍梧见市杀人下车而哭之曰万方有罪在予一人故其兴也勃焉又青徐炎旱五糓损伤民物流迁茹菽不足而宫女积於房掖国用尽於罗纨外戚私门贪财受赂所谓禄去公室政在大夫昔春秋之末周德衰微数十年间无复灾眚者天所弃也天之於汉??无已故殷勤示变以悟陛下除妖去孽实在修德臣位列台司忧责深重不敢尸禄惜生坐观成败如蒙采録使身首分裂异门而出所不恨也帝讳其言切托以蕃辟召非其人遂策免之

时徐州从事臧旻上书讼第五种曰臣闻士有忍死之辱必有就事之计故季布屈节於朱家管仲错行於召忽此二臣以可死而不死者非爱身於须臾贪命於苟活隐其智力顾其权略庶幸逢时有所为耳卒遭高帝之成业齐桓之兴伯遗其亡逃之行赦其射钩之雠拔於囚虏之中信其佐国之谋勲效传於百世君臣载於篇籍假令二主纪过於纎介则此二臣同死於犬马沈名於沟壑当何由得申其补过之功建其奇奥之术乎伏见故兖州刺史第五种杰然自建在乡曲无苞苴之嫌步朝堂无择言之阙天性疾恶公方不曲故论者说清高以种为上序直士以种为首春秋之义选人所长弃其所短録其小善除其大过种所坐以贼盗公负筋力未就罪至徵徙非有大恶昔虞舜事亲大杖则走故种逃亡苟全性命冀有朱家之路以显季布之会愿陛下无遗须臾之恩令种有持忠入地之恨种会赦出献帝时公车司马令谢该以父母老托疾去官欲归乡里会荆州道断不得去少府孔融上书荐之曰臣闻高祖创业韩彭之将征讨暴乱陆贾叔孙通进说诗书光武中兴吴耿佐命范升卫宏修述旧业故能文武并用成长久之计陛下圣德钦明同符二祖劳谦戹运三年乃讙今尚父鹰扬方叔翰飞王师电鸷羣凶破殄始有櫜弓卧鼓之次宜得名儒典综礼纪窃见故公车司马令谢该体曾史之淑性兼商偃之文学博通羣艺周览古今物来有应事至不惑清白异行敦悦道训求之远近少有俦匹若乃巨?出吴隼集陈庭黄熊入寝亥首有二非夫洽闻者莫识其端也隽不疑定北阙之前夏侯胜辩常隂之验然後朝士益重儒术今该实卓然比迹前列间以父母老疾弃官欲归道路险塞无由自致猥使良材抱璞而逃踰越山河沈沦荆楚所谓往而不反者也後日当更馈乐以钓由余克像以求傅说岂不烦哉臣愚以为可推録所在召该令还楚人止孙卿之去国汉朝追匡衡於平原尊儒贵学惜失贤也书奏诏即徵还拜议郎

融又论荐处士祢衡上疏曰臣闻洪水横流帝思俾乂旁求四方以招贤俊昔孝武继统将弘祖业畴咨熙载羣士响臻陛下叡圣纂承基绪遭遇戹运劳谦日昃惟岳降神异人并出窃见处士平原祢衡年二十四字正平淑质贞亮英才卓砾初涉艺文升堂覩奥目所一见辄诵於口耳所瞥闻不忘於心性与道合思若有神弘羊潜计安世默识以衡准之诚不足怪忠果正直志怀霜雪见善若惊疾恶若雠任座抗行史鱼厉节殆无以过也鸷鸟累百不如一鹗使衡立朝必有可观飞辩骋辞溢气坌涌解疑释结临敌有余昔贾谊求试属国诡系单于终军欲以长缨牵致劲越弱冠慷慨前世美之近日路粹严象亦用异才擢拜台郎衡宜与为比如得龙跃天衢振翼云汉扬声紫微垂光虹蜺足以昭近署之多士增四门之穆穆钧天广乐必有奇丽之观帝室皇居必畜非常之宝若衡等辈不可多得激楚扬阿至妙之容台牧者之所贪飞兔騕褭絶足奔放良乐之所急臣等区区敢不以闻

曹操荐荀彧表曰臣闻虑为功首谋为赏本野绩不越庙堂战多不踰国勲是故曲阜之锡不後营邱萧何之土先於平阳珍策重计古今所尚侍中守尚书令彧积德累行少长无悔遭世纷扰怀忠念治臣自始举义兵周游征伐与彧戮力同心左右王略发言授策无施不效彧之功业臣由以济用披浮云显光日月陛下幸许彧左右机近忠恪祗顺如履薄氷研精极锐以抚庶事天下之定彧之功也宜享高爵以彰元勲

历代名臣奏议卷一百二十九








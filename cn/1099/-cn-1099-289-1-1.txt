○處置邊防疏 【 築邊墻】

臣聞設險守國。經世之要務。有備無患。保邦之遠圖。古之有國家者、未始不以城郭溝池為固。其在邊疆。所繫尤重。不可一日缺焉者也。臣竊見我朝西北邊防處置。可謂周密。然日久弊生。不無少弛。且如陝西河套、本吾內境、國初設東勝衛於此。以控扼其地。其後廢而不守。遂使河套之險。棄為虜巢。每歲秋冬。虜輒屯聚其間。為我邊患。其寧夏地方花馬池至靈州一帶、地勢平衍。城堡稀疏。邊墻低薄。易於掏挖。壕塹狹淺。可越而過。虜每擁眾。從此而入。肆為殺掠。我軍無險可據。分而備之。則患人力之單微。聚而不罷。則憂餽餉之難繼。使一方騷然。八郡困敝。聀此之由。往時建議者。此為復祖宗故地策非迂也但不可內無根本造次先行耳每欲舉張仁愿。築受降城故事復守東勝阻河為固連接寧夏大同二鎮。以為聲援。是誠上策顧事體重大。未敢輕議。為今之計、惟有將前項邊墻。幫築高厚。壕塹挑濬深濶外以禦虜寇內以衛耕牧最為急務正德初年、該陝西總制都御史楊一清、條陳邊務、要將延綏定邊營迤東石澇池至寧夏橫城三百里內。邊墻幫築。巳經兵部題覆准行。興工築墻。約計四十里。會本官去任。其功未竟。繼之者。畏事避嫌。莫肯任此。因循至今。邊患日甚。陝西地方。益加凋敝。將來之憂。恐不止如今日而巳。幸遇　陛下天縱神武、方勵精圖治、修舉舊章、邊防重事。所宜及時經理。况陝西自今年六月之捷、虜人創艾、未暇深入為寇地方稍寧。正可有為之日。夫難得易失者時也。此際不為。後欲為之。恐愈難矣。議者多言邊塞之地。風沙飄擊。徐司馬于神廟中年議于延鎮起工扒少葢西邊墻立之後沙壅與墻平或高于墻則失險矣故西邊非墻不可築乃沙不當使積也版築之功。難成易壞。然自正德初迄今二十餘年、前項邊墻四十里者。猶屹然如故。則斯言之不足信亦明矣。夫興事立功要以實心為之能極堅完。自堪耐久。若如當時原議築墻濬壕。高廣深濶。皆踰二丈。有敵臺以便守禦。有暖鋪以便廵警。有小堡以相協助。有墩臺以備瞭望。處置精詳。形勢雄壯。選調勁兵。分布要害。虜人畏憚。自然不敢侵逼。其欲來送死、仍前填壕穵墻。我軍乘高。矢石交下。彼之人馬損傷必多此魏武司馬仲達之長算也虜進不得攻退無所掠其勢必至奔潰因而乘之蔑不勝矣為今日守邊固圉之計。莫先於此。臣嘗詢訪西人。僉以為便。且謂有五利焉。葢憑高視下以逸待勞士有全力以制虜敝一也畜牧在野。得免驅掠歲益孳息邊民富實二也今邊境乏馬。墻成則步卒守。量省騎兵。减芻秣之繁。免追賠之累三也。寧夏地方。大小鹽池。歲課嘗患不充。緣守臣以虜寇。不時侵軼撈取則恐惹事而有咎招商又多畏憚而不來墻成則得以時撈取。商賈流通鹽課充羡軍用益饒四也。廣開屯田。安意耕穫。歲收子粒。以佐軍興漸省轉輸用寬內郡之力五也議者不察此、顧以勞人費財為言。曾不思陝西諸郡。逓年供給邊餉。飛芻輓粟。千里不絕。勞費何可勝言。一遇虜賊入套。聲息稍緊。邊臣奏開鹽引。及動支官帑銀兩輒數十萬今築墻止三百里。先年原擬人夫口糧等用。止該銀十六萬兩有奇。又加以別項雜用總計不過二十萬耳墻成之後。使虜不敢入套。邊方無騷擾之患。內地有休息之期。計每歲所省。視築墻之費何止數倍所謂一勞久逸。暫費永寧較其利害多寡亦灼然易見但恐邊臣偷安。過於畏慎。自生疑阻。是在　聖心獨斷。委任責成。然後流言不行。人肯任事耳。如蒙　皇上俯察愚臣之言、乞敕兵部查照先年題覆事理、及臣僚中有建言及此者、參詳議處以聞。敕陝西提督邊務大臣、會同彼處廵撫都御史親詣前項地方。相度整理。其所用銀兩於太倉動支一二十萬。如果不敷。或量開鹽引。或支陝西布政司無礙官銀接濟。選委布按二司。及分守守備等官。分董其役。務令十分堅固。不許苟且塞責。春夏興工。秋冬輟役一二年間可畢其事如此則邊防永固。虜寇歛戢。俟數年之後。我之財力稍充。士馬足用。雖復城東勝以收河套亦可為矣。


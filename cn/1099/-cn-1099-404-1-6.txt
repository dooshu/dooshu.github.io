○修內治以安邊境疏 【 募衝鋒】

覆議□廵撫疏也此疏數件今擇其切要者□條

一募衝鋒、夫兵能衝鋒者。其氣力智勇。與眾不同。其貪淫輕生。亦與人大異。故　朝廷之爵賞富貴。所以易士卒之命也。然死亡常决於眼前。而富貴難必於身後。此士卒之志為可悲也。今之募兵何其輕也。夫器窳則價賤價賤則易售。招易售之兵。為省餉之計。愈省愈費愈招而愈無益非所以為智也夫六駮能食猛虎。使與駑馬等焉。則誰甘為六駮哉。且河州招兵。十可三四。洮河招兵。十無一二。職見洮州盛夏大雪。五榖不生。惟有青稞大豆耳。豈人生所願到哉每月兵粮。或五錢七錢。又常缺支三四月。自顧衣食不足。况妻子乎。夫衣食妻子無靠。責之舍命赴敵。是古今决無之理也。先臣王瓊疏謂古人防邊。多以步戰取勝。近年都御史孟春在宣府。列步陣以卻虜。總兵王勛在應州。督軍下馬步戰。而虜不敢近。自後於追逐勢小。達賊去處。多設馬軍。於虜眾必由。可以遏截阻挫去處。多設步軍。信斯言也則步戰不可盡非也如用步兵。必須挨牌利斧。惟求其便捷。足以破。虜而巳。何必拘南北遠近哉。餌香而魚至矣。餉厚而數千里之硬卒至矣。故衝鋒之兵所食必一人兼二人之粮所騎必一馬兼二馬之價而後可也該臣卷查、先為召募精銳以備先鋒、以安邊境事、准兵部咨、該廵撫葉夢熊題稱貴州苗夷驍勇可用、欲募三千以充先鋒。可當十萬之眾、每兵月餉銀一兩、器械馬匹、到鎮後俱係官給、竝無安家銀兩等因、題奉欽依行臣酌議具奏、隨經備行該鎮查議去後、久未回復、今本官復以召募步兵為請、且欲優其豢養、以歆其來、無拘南北遠近等因、葢意在苗兵也。緣本官廵撫貴州見其可用故言之親切相應聽該部酌議、或南或北漸次酌量召募、以收外攘內安之效、伏乞　聖裁、


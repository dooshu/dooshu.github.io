○命皇太子即位册文

维长庆四年，岁次甲辰，正月辛亥朔二十六日景子，皇帝若曰：惟天辅唐德，我祖宗克答天意。迈德勤道，绍休大业。洎予一人，嗣守四海，祗事天地，爱育万物，罔或怠惰，於兹五年。今寝疾弥留，不兴不寤，获以重器，付之元良。咨尔皇太子湛，列祖储庆，自天生德，孝友慈惠，温良肃恭。必能辑宁邦家，辉光绪业，是用命尔，陟於元后。宜令中书侍郎平章事牛僧孺奉册，即皇帝位。尔有孝敬之志，可以奉宗庙；尔有广厚之量，可以奉神祗。和惠可能抚万邦，仁爱可以亲九族。任贤尚德，远佞去邪，尔惟钦承，无忝我祖宗之休烈。


149　神耀得道非有師傳　惟佛與佛乃識其真


東坡宸奎閣碑銘：「神耀得道，非有師傳。」出八師子經：「佛在舍衞國祇樹給孤獨園，時有梵志來詣佛所，質疑曰：『佛所事者何師？』佛曰：『吾前世師，其名難數。吾今自然神耀得道，非有師也。』」【原注】「惟佛與佛」，出法華經。

【元圻案】東坡宸奎閣銘序曰：「廬山僧懷璉住京師十方浄因院。仁宗與璉問答，親書頌詩以賜之，凡十有七篇。璉歸老于四明之阿育王山廣利寺，建大閣，藏所賜頌詩，榜之曰宸奎。」銘曰：「巍巍仁皇，體合自然。神耀得道，非有師傳。維道人璉，逍遥自在。禪律並行，不相留礙。於穆頌詩，我既其文。惟佛與佛，乃識其真。咨爾東南，山君海王。時節來朝，以謹其藏。」〇此條本龔頤正芥隱筆記、姚令威西溪叢語。






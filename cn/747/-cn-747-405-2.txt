○黄赋（以平上去入为韵）

堪舆之内，群象茫茫，均四时之辨物，列五色以居方。名可大者，其惟中黄，吹律成音，考定宫商之韵；丽天为则，遥分日月之光。石在谷城之下，气流华阙之傍，瑞命官而共治，星见知芒之莫当。恒发挥於奕奕，宁见混於苍苍，黄之为用，时义大矣。揣称之功，请言其始，土德载物，首更王之五行；河水流谦，恒曲成於千里。鹤拂羽於太液，龙弄鳞於成纪，悲哉秋之为气，岁将暮止。菊花可折，凝晓露而含光；木叶既零，拂凉风而乱起。夫惟色有其变，用无不遍，染素丝之正色，映飞尘而不见；合氛昏而暂隐，向晴暾而复见；汉雾塞而呈灾，秦蛇梦而命奠。乃有虢国穷士，非圣不述，务本於三，学道於一。虽观色而托赋，犹守中而靡失，希执念而见升，愿启心而就日。


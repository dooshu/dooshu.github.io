○鬼还家

吴人富某死踰年，既葬，其子以清明上冢设祭。方悲哭，冢中忽应诺曰：「汝毋庸痛哭，吾今随汝归矣。」其子哀慕之极，不复怖畏，即随声呼之，鬼便向子历道平生事，甚详悉。子到家，闻有声在堂中，则其父音，知已归矣 【 则其父音知已归矣　原本作「则其父魂识已归矣」，据说库本改。】 。呼妻女出，慰问欵密，宛如生时。妻问曰：「君去世许久，亦思食乎？」鬼曰：「甚善。」乃设鸡肉于案，虽不见形，而有顷，物自都尽。及暮，曰：「吾当还，可令一仆相送。」仆送到冢，鬼嘱曰：「吾某日且归，可豫相候。」及期候之，鬼便遂归。自是晨来暮去，稍稍处置家事，皆有条理。其家每买卖货物 【 其家每买卖货物　原本「买」作「迓」，据说库本改。】 ，商人至，鬼便与议价交易，初以为怪，后亦安之。鬼畏狗，仆送之，常为驱狗不令近。一夕将去，适无送者，遂为羣狗所啮，叫呼上树而灭，此后竟不复来。


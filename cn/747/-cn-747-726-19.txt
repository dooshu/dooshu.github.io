○授宇文临礼部员外郎制

敕。凡在南宫，必资望实。而仪曹之选，益难其人。以尔松篁清韵，瑰璧贞姿。以文章为积行之基，用规检为修身之具。饰外以举其众能，居中自持其谋益。佐幕而郁有佳声，处霜台而介然独立。玉墀之下，益振金相；载笔之间，共推直史。是用迁于粉署，光彼文昌。勉膺起草之求，无忝握兰之美。可依前件。


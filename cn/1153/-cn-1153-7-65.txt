秋夜冲虚观听羽人奏乐

乐器凡四十本，相传仙人白玉蟾所授，每清夜一张，则猿鹤皆鸣，山鬼起舞。时与邑人张美之、韩煦仲、韩禹宝，中州张桓孺同宿观中，羽人为余一再奏之，彷若宴瑶池而听钧天也。为赋是诗。
花宫云敛金轮高，羽人向月张云璈。
寒潭水立群龙号，翩翩鸣鹤来九皋。
瑶阶石裂山泉叫，修篁高咏长松啸。
忽如玉斧削琅玕，又如黍珠撒金盘。
响入遥天杂风雨，老猿掷枝山鬼舞。
鲍靓长吟倚琼树，足下呢喃双舄语。




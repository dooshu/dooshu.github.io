70　庾后持牙尺威帝　殷芸小説庾后臨朝訓帝


后妃傳贊「持尺威帝」，庾亮傳論「牙尺垂訓，帝深念於負芒」。按殷芸小説：「晉成帝時，庾后臨朝，諸庾誅南頓王宗。帝問南頓何在？答曰：『黨峻作賊，已誅。』帝知非黨，曰：『言舅作賊，當復云何？』庾后以牙尺打帝頭，云：『兒何以作爾語！』帝無言，惟張目熟視諸庾甚懼。」

【元圻案】明穆庾皇后傳：「后性仁惠，美姿儀，元帝聘爲太子妃。明帝即位，立爲皇后。成帝即位，群臣奏：天子幼沖，宜依漢和熹皇后故事。辭讓數四，不得已而臨朝攝萬機。后兄中書令亮管詔命。及蘇峻作逆，京都傾覆，后以憂崩。贊曰：援筆廢主，持尺威帝。契闊終罹，殷憂以斃。」〇庾亮傳：「亮，字元規，明穆皇后之兄也。明帝疾篤，亮受遺詔輔幼主。太后臨朝，政事一決於亮。會南頓王宗復謀廢執政，亮殺宗而廢宗兄羕。宗，帝室近屬；羕，國族元老，又先帝保傅，天下咸以亮翦削宗室。」「史臣曰：亮智小謀大，昧經邦之遠圖；才高識寡，闕安國之長算。璿萼見誅，物議稱其拔本；尺牙垂訓，帝深念於負芒。」〇梁書殷芸傳：「芸，字灌蔬，陳郡長平人。性倜儻，不拘細行，然不妄交遊，門無雜賓。勵精勤學，博洽群書。官祕書監、司徒左長史。」〇隋志：「小説十卷，梁武帝敕安右長史殷芸撰。」〇陳振孫曰：「邯鄲書目云或題劉餗，非也。今此書首題秦、漢、魏、晉、宋諸帝，注云齊殷芸撰，則非劉餗明矣。故其敘事止宋初，蓋於諸史傳記中鈔集。或稱商芸者，宣祖廟未祧時避諱也。」






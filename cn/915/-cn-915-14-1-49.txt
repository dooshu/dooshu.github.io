◇搜访知音律人诏（开皇九年十二月甲子）

朕祗承天命，清荡万方。百王衰敝之後，兆庶浇浮之日，圣人遗训，扫地俱尽，制礼作乐，今也其时。朕情存古乐，深思雅道。郑、卫淫声，鱼龙杂戏，乐府之内，尽以除之。今欲更调律吕，改张琴瑟。且妙术精微，非因教习，工人代掌，止传糟粕，不足达神明之德，论天地之和。区域之间，奇才异艺，天知神授，何代无哉！盖晦迹於非时，俟昌言於所好，宜可搜访，速以奏闻，庶睹一艺之能，共就九成之业。（《隋书·文帝纪下》）


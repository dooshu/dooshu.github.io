◇行思赋

>

乘丁水之捷岸，排泗川之积沙。（《水经·泗水注》）

>

行魏阳之枉渚。（同上）

>

背洛浦之遥遥，浮黄川之裔裔。遵河曲以悠远，观通流之所会。启石门而东萦，沿汴渠其如带。托飘风之习习，冒沈云之蔼蔼。商秋肃其发节，玄云霈而垂阴。凉气凄其薄体，零雨郁而下淫，睹川禽之遵渚，看山鸟之归林。挥清波以濯羽，翳绿叶而弄音。行弥久而情劳，涂愈近而思深。羡品物以独感，悲绸缪而在心。嗟逝官之永久，年荏苒而历兹。越河山而托景，眇四载而远期。孰归宁之弗乐，独抱感而弗怡。（《艺文类聚》二十七）

>


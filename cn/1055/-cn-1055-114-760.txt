【答张学士四通〈嘉年间〉】

△一

某启。中间辱惠书，未遑修答。又辱惠书，意爱勤勤，重增感愧。某以尝患两手中指挛搐，为医者俾服四生丸，手指虽不搐，而药毒为孽，攻注颐颔间结核，咽喉肿塞，盛暑中殆不聊生，近方销释。衰朽百病交攻，难堪久处兹地，渐欲谋为退缩，得免罪戾。以疾为名而去，犹是幸人。使骑巡历，何时一过都下，少遂握手。未间，以时自爱。仲仪丧子，应滞行期。许事犹烦余暇。冲卿恐犹未归，未及作书，为恳。

△二

某启。区区久不驰问，岂胜瞻勤。暑毒，窃惟体履清福。兼承权留务，都邑孔道，谅少劳神。中间尝辱惠问，不时修报，亦可知其冗率也。惭感惭感。某《唐史》终篇，遂当复寻江西之请，衰病无堪，为归老之谋尔。未由握手，莫罄鄙怀。惟冀为时自爱，以副企咏。

△三

某启。前日专诣舟次，值不在，略见贤郎。比欲旦夕再祗候，而大雨连绵，无由出门，兼恐已行。忽辱手教，乃知即今方行。不获面别，惟以时自爱，瞻企何已。东南应亦有所欲，但仓卒不暇，续当有信咨烦也。蒋同年千万为申意，近得书，亦当作书也。南郡近有书去矣。人立待，草草。

△四

某启。衰病无堪，叨窃过分。方深愧惧，遽辱诲存。兼承惠寄佳篇，岂胜珍诵。湖园野趣，近郡所无，梦寐在焉，何尝忘也。若得偶逃罪责，归老其间，遂养慵拙，何胜幸也。岁晚寒凛，款言未期，惟冀以时自重。


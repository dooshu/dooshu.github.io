○皇甫钅丕除右司员外郎郑[A159]除侍御史内供奉等制

敕。夫圣人之理，百代同道，无他术也，纲纪尽举，而关辖不宽。故提纲主辖之司，为邦立理之本，言於其属，岂敢轻取。浙西道都团练副使朝议郎检校尚书刑部员外郎兼侍御史赐绯鱼袋皇甫钅丕，乡里秀人，台阁名士，能以文学，发为官业。朝议大夫前守河南县令上柱国郑[A159]，生於清族，克肖素风，凡守郡邑，皆著理行。会府丛委之任，宪司抨弹之职，委之授汝，得不戒之。夫为政也。日夜思之，勤而行之。此乃子产之言也；刚亦不吐，柔亦不茹，此乃《诗》人之所称也。四海百司之条目，举之在勤；破制坏法之奸蠹，纠之在敢。率是二者，可曰当官，各服宠荣，无忝迁擢。钅丕可尚书右司员外郎，散官赐如故。[A159]可侍御史内供奉，散官勋封如故。


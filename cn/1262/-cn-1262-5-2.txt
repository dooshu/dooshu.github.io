安妃姚氏：

宪庙安妃姚氏，嘉兴人。家贫习絣澼贸市，目无忤视。尝盥，见靧水中有日月云霞五色扇夹侍，甚怪之。应选入宫，发素种种不盈尺，登舟过平望，一夕发长委地。今地名曰「八尺」。后进位安妃，生寿王。妃弟福圆拜锦衣卫指挥同知。子锦、孙承勋，累荫千户(《嘉兴府志》)。今秀水太子太保工部尚书姚思仁，即姚妃后。按宋陆游《入蜀记》：过平望二十里曰八尺，则前说殊谬，且丽人之选法必应图，玄夷之发，其光可鉴，安事种种为也。




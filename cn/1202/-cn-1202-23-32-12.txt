陆平原羁宦【机士衡】

储后【一作诸后】降嘉命，恩纪被微身。明发眷桑梓，永叹怀密亲。流念辞南澨，衔怨别西津。驱马遵淮泗，旦夕见梁陈。服义追上列，矫迹厠宫臣。朱黻咸髦士，长缨皆俊民。契濶承华内，绸缪踰岁年。日暮聊总驾，逍遥观洛川。殂【选作徂】殁【选作没一作役】多拱木，宿草凌【选作陵】寒烟。游子易感慨，【选作忾。】踯躅还自怜。愿言寄三鸟，离思非徒然。


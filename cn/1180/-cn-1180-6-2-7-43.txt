答陇右大参李冀轩


辱华翰，得悉陇右事情，甚慰悬虑。番贼事，不专在用兵，贵于善处。古人有以一介之使，当十万之师者，审机故也。

兰州仓场积弊，不独寄贮民间，殆并民间所贮者，亦为虚数。官司积棍与奸商相通，冒领官银，并无籴易。每有调遣，则贿嘱将官，量以布米等物给军，随即销除。以一日为二三日者有之，以一千为二三千者有之，盖其弊久矣。兹既清查重处，乃振弊维新之会，凡有所当行者，计处已熟，可呈详督抚题奏，庶该部便于议覆也。






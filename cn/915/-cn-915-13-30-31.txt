◇谢赵王赉白罗袍启（《艺文类聚》「白」作「皂」）

某启，垂赉白罗袍一具。程据上表，空论雉头；王恭入雪，虚称鹤氅。末有悬机巧[11B]，变蹑奇文，凤不去而恒飞，花虽寒而不落，披千金之暂暖，弃百结之长寒，永无黄葛之嗟，方见青绫之重。对天山之积雪，尚得开衿；冒广夏之长风，犹当挥汗。白龟报主，终自无期；黄雀谢恩，竟知何日。（《艺文类聚》八十五，《文苑英华》六百五十五）


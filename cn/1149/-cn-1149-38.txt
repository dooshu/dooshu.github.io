卷三十八

钦定四库全书

续後汉书卷三十八　　　　元　郝经　撰

列传第三十五

魏臣

刘劭　　傅嘏

刘劭字孔才广平邯郸人也建安中为计吏诣许太史上言正旦当日蚀劭时在尚书令荀彧所坐者数十人或云当废朝或云宜却会劭曰梓慎禆竈古之良史犹占水火错失天时【原注左氏传夏五月朔日有食之梓慎曰将水昭子曰旱也日过分而阳犹不克克必甚能无旱乎阳不克莫将积聚也秋八月大雩旱也　宋卫陈郑火禆竈曰不用吾言郑又将火郑人请用之子产不可子太叔曰宝所以保民也若有火国几亡可以救亡子何爱焉子产曰天道远人道迩非所及也何以知之竈焉知天道是亦多言矣岂不或信遂不与亦不复火】礼记曰诸侯旅见天子及门不得终礼者四日蚀在一然则圣人垂制不为变预废朝礼者或灾消异伏或推术谬误也彧善其言敕朝会如旧日亦不蚀【原注裴松之曰晋永和中廷尉王彪之与扬州刺史殷浩书曰太史上元日合朔谈者或有疑应却会与不昔建元元年亦元日合朔庾车骑写刘孔才所论以示八座於时朝议有谓孔才所论为不得礼仪荀令从之是胜人之一失也何者礼云诸侯旅见天子入门不得终礼而废者四太庙火日蚀后之丧雨沾服失容寻此四事之指自谓诸侯虽已入门而卒暴有之则不得终礼非谓先存其事而徼幸史官推术错谬故不豫废朝礼也夫三辰有灾莫大日蚀史官告谴而无惧容不修豫防之礼而废消救之术方天飨华夷君臣相庆岂是将处天灾罪已之谓且检之事实合朔之仪至尊静躬殿堂不听政事冕服御坐门闼之制与元会礼异自不得兼行则当权其事宜合朔之礼不轻於元会元会有可却之凖合朔无可废之义谓应依建元故事却元会浩从之竟却会】御史大夫郗虑辟劭会虑免拜太子舍人迁秘书郎黄初中为尚书郎散骑侍郎受诏集五经羣书以类相从作皇覧曹叡立出为陈留太守敦崇教化百姓称之徵拜骑都尉与议郎庾嶷荀诜等定科令作新律十八篇着律畧论迁散骑常侍时闻公孙渊受孙权封册议者欲留渊计吏遣兵讨之劭以为昔袁尚兄弟归渊父康康斩送其首是渊先世之效忠也又所闻虚实未可审知古者要荒未服修德而不征重劳民也宜加寛贷使有以自新後渊果斩送权使张弥等首劭尝作赵都赋曹叡美之诏劭作许都洛都赋时外兴军旅内营宫室劭作二赋皆讽谏焉青龙中吴围合肥时东方吏士皆分休征东将军满宠表请中军兵并召休将士须集击之劭议以为贼衆新至心专气鋭宠以少人自战其地若便进击不必能制宠求待兵未有所失也以为可先遣步兵五千精骑三千军前发扬声进道震曜形埶骑到合肥疏其行队多其旌鼓耀兵城下引出贼後拟其归路要其粮道贼闻大军来骑断其後必震怖遁走不战自破矣叡从之兵比至合肥吴师果退时诏书博求衆贤散骑侍郎夏侯惠荐劭曰伏见常侍刘劭深忠笃思体周於数凡所错综源流弘远是以羣才大小咸取所同而斟酌焉故性实之士服其平和良正清静之人慕其玄虚退让文学之士嘉其推步详密法理之士明其分数精比意思之士知其沉深笃固文章之士爱其着论属辞制度之士贵其化畧较要策谋之士赞其明思通微凡此诸论皆取适已所长而举其支流者也臣数听其清谈覧其笃论渐渍历年服膺弥久实为朝廷奇其器重以为若此人者宜辅翼机事纳谋帏幄当与国道俱隆非世俗所常有也惟陛下垂优游之听使劭承清闲之懽得自尽於前则德音上通煇燿日新矣【原注裴松之曰凡相称荐率多溢美之辞能不违中者或寡矣惠之称劭云玄虚退让及明思通微近於过矣】景初中受诏作都官考课法劭上疏曰百官考课王政之大较然而历代弗务是以治典阙而未补能否混而相蒙陛下以上圣之宏略愍王纲之弛颓神虑内鍳明诏外废臣奉恩旷然得以启蒙辄作都官考课七十二条又作说畧一篇臣学寡识浅诚不足以宣畅圣旨着定典制又以为宜制礼作乐以移风俗着乐论十四篇事成未上会叡卒不施行正始中执经讲学赐爵关内侯凡所撰述法论人物志之类百余篇卒追赠光禄勲子琳嗣

傅嘏字兰石北地泥阳人汉平乐监傅介子之後也祖父睿代郡太守父充黄门侍郎伯父巽黄初中为侍中尚书嘏弱冠知名以裁鍳称时何晏以材辨显於贵戚间邓扬好变通合徒党鬻声名於闾阎而夏侯玄以贵臣子少有重名为之宗主求交於嘏嘏不受嘏友人荀粲怪而问之嘏曰太初志大其量能合虚声而无实才何平叔言远而情近好辩而无成所谓利口覆邦家之人也邓玄茂有为而无终外要名利内无关钥贵同恶异多言而妬前多言多衅妬前无亲以吾观之此三人者皆将败家远之犹恐祸及况昵之乎嘏又与李丰不善谓同志曰丰饰伪而多疑矜小智而昧於权利若任几事其死必矣後皆如嘏言司空陈羣辟为掾时散骑常侍刘劭作考课法事下三府嘏着论难劭曰盖闻帝制宏深圣道奥远苟非其才则道不虚行神而明之存乎其人暨乎王畧亏颓而旷载罔缀微言既没六籍泯玷何则道弘致远而衆才莫曦也按劭考课论虽欲寻前代黜陟之文然其制度畧以阙亡礼之存者惟有周典外建侯伯藩屏九服内立列司筦齐六职土有恒贡官有定则百揆均任四民殊业故考绩可理而黜陟易通也大魏继百王之末承秦汉之烈制度之流靡所修采自建安以来至於青龙神武拨乱肇基皇祚扫除凶逆芟夷遗寇旌旗卷舒日不暇给及经邦治戎权法并用百官羣司军国通任随时之宜以应政机以古施今事杂义殊难得而通也所以然者制宜经远或不切近法应时务不足垂後夫建官均职清理民物所以立本也循名考实纠励成规所以治末也本纲未举而造制未呈国畧不崇而考课是先惧不足以料贤愚之分精幽明之理也昔先王之择才必本行於州闾讲道於庠序行具而谓之贤道修则谓之能乡老献贤能於王王拜受之举其贤者出使长之科其能者入使治之此先王收才之义也方今九州之民爰及京城未有六乡之举其选才之职专任吏部案品状则实才未必当任薄伐则德行未为叙如此则殿最之课未尽人才述综王度敷赞国式体深义广难得而详也正始初除尚书郎迁黄门侍郎时曹爽秉政何晏为吏部尚书嘏谓爽弟羲曰何平叔外静而内銛巧好利不念务本吾恐必先惑子兄弟仁人将远而朝政废矣晏等遂与嘏不平因微事免嘏官起家拜荥阳太守不行司马懿请为从事中郎爽诛为河南尹内掌都邑外统京畿兼古六乡六遂之土其民异方杂糅豪门大族商贾胡貊会利之所而奸宄之所聚也前尹司马芝举其纲而太简次尹刘静综其目而太密後尹李胜毁常法以收一时之声嘏立司马氏之纲统裁刘氏之纲目以经纬之李氏所毁以渐补之郡吏七百半非其旧河南俗党五官掾功曹典选职皆授其本国人无用异邦人者嘏各举其良而对用之官曹分职而後以次考核之其治以德教为本持法有恒简而不犯见理识情狱讼不加捶讯而得其实不为小惠有所荐达及大有益於民事皆隐其端迹若不由已出故当时无赫赫之名吏民久而後安之於是治为诸尹之最迁尚书嘏常以为秦始罢侯置守设官分职不与古同汉魏因循以至於今然儒生学士咸欲错综以三代之礼礼弘致远不应时务事与制违名实未附故历代而不至於治者盖由是也欲大改定官制依古正本遇时多难未能革易嘉平四年夏四月孙权卒征南大将军王昶征东将军胡遵镇南将军毋丘俭等表请伐吴以三征计异诏以访嘏嘏对曰昔夫差胜齐陵晋威行中国不能免姑苏之祸【原注史记吴王夫差北伐齐败齐师于艾陵召鲁卫之君会于槖臯北会诸侯于黄池欲覇中国以全周室与晋定公争长越王勾践虏其太子友遂围吴欲迁夫　差于甬东夫差自刭死】齐湣辟土兼国开地千里不能救颠覆之败【原注史记齐湣王伐宋宋王出奔死於温南割楚之淮北西侵三晋欲并周室为天子泗上诸侯邹鲁之君皆称臣燕秦楚三晋合谋各出鋭师伐齐大败齐师於济西乐毅遂入临淄淖齿遂杀湣王而与燕兵分齐之侵地卤器】有始不必善终古事之明效也孙权自袭荆破蜀之後志盈欲满罪戮忠良诛及胤嗣元凶已极相国宣文侯先识取乱侮亡之义深建宏图大举之策今权已死托孤於诸葛恪恪若矫权苛暴蠲其虐政民免酷烈偷安新惠外内齐虑有同舟之惧虽不能终自保完犹足以延期挺命於深江之表矣昶等或欲泛舟径渡横行江表收民畧地因粮於寇或欲四道并进临之以武诱间擕贰待其崩坏或欲进军大佃偪其项领积谷观衅相时而动凡此三者皆取贼之常计也然施之当机则功成名立苟不应节必贻後患自治兵以来出入三载非掩袭之军也贼丧元帅利存退守若撰饰舟楫罗船津要坚城清野以防卒攻横行之计殆难必施贼之为寇几六十年君臣伪立吉凶同患若恪蠲其弊天去其疾崩溃之应不可卒待今边壤之守与贼相远贼设罗落又持重密间谍不行耳目无闻夫军无耳目校察未详而举大衆以临巨险此为希□徼功先战而後求胜非全军之长策也惟有进军大佃最差完牢可诏昶遵等择地居险审所措置及令三方一时前守夺其肥壤使还耕□土一也兵出民表寇钞不犯二也招怀近路降附日至三也罗落远设间构不来四也贼退其守罗落必浅佃作易之五也坐食积谷士不运输六也衅隙时闻讨袭速决七也凡此七者军事之急务也不据则贼擅便资据之则利归於国不可不察也夫屯垒相偪形势已交智勇得陈巧拙得用策之而知得失之计角之而知有余不足虏之情伪将焉所逃夫以小敌大则役烦力竭以贫敌富则敛重财匮故敌逸能劳之饱能饥之然後盛衆厉兵以震之参惠信赏以招之多方广似以疑之由不虞之道以间其不戒比及三年左持右挈虏必冰散瓦解安受其弊可坐算而得也昔汉氏历世常患匈奴朝臣谋士早朝晏罢介胄之将则陈征伐搢绅之徒咸言和亲勇奋之士思展搏噬故樊哙愿以十万之衆横行匈奴季布面折其短李信求以二十万独举楚人而果辱秦军今诸将有陈越江陵险独步虏庭即亦向时之类也以陛下圣德辅相忠贤法明士练错计於全胜之地振长策以御之虏之崩溃必然之数故兵法曰屈人之兵而非战也拔人之城而非攻也若释庙胜必然之理而行万一不必全之路诚愚臣之所虑也故谓大佃而偪之计最长时不从嘏言其年十一月诏昶等征吴五年正月诸葛恪拒战大破衆军於东关恪乘胜扬声欲向青徐议为之备嘏以为淮海非贼轻行之路又昔孙权遣兵入海漂浪沉溺畧无孑遗恪岂能倾根竭本寄命洪流以徼乾没乎【原注汉书张汤始为小吏乾没与长安富贾田甲鱼翁叔之属交私服?说曰乾没射成败也如淳曰得利为乾失利为没裴松之曰?直以乾没为射成败而不说乾没之义於理犹为未畅淳以得利为乾又不可了愚谓乾读宜为干燥之干盖谓有所徼财不计干燥之与沉没而为之】恪不过遣偏率小将素习水军者乘海泝淮示动青徐恪自并兵来向淮南尔後恪果图新城不克而归嘏常论才性同异锺会集而论之【原注傅子曰嘏既逹治好正而有清理识要好论才性原本精微尠能及之司隶校尉锺会年甚少嘏以明智交会裴松之曰嘏料夏侯之必败不与之交而此云与锺会善愚以为夏侯玄以名重致患衅由外至锺会以利动取败祸自已出然则夏侯之危兆难覩而锺氏之败形易照也嘏若了夏侯之必危而不见锺会之将败则为识有所蔽难以言通若皆知其不终而情有彼此是为厚薄由于爱憎奚豫於成败哉以爱憎为厚薄又亏於雅体矣傅子此论非所以益嘏也】嘉平末赐爵关内侯曹髦立进封武乡亭侯正元二年春毋丘俭文钦举兵或以司马师不宜自行可遣太尉孚往惟嘏及王肃劝师师未从嘏曰淮楚兵劲而俭等负力远鬬其锋未易当也若诸将战有利钝大势一失则公事败矣时师新割目瘤创甚闻嘏言蹶然而起曰我请舆疾而东以嘏守尚书仆射俱东俭钦破败嘏有谋焉及师卒嘏与锺会劝司马昭径还雒阳昭遂辅政【原注世语景王疾甚以朝政授傅嘏嘏不敢受及薨嘏秘不发丧以景王命召文王於许昌领公军焉孙盛评曰晋宣景文王之相魏也权重相承王业基矣岂蕞尔傅嘏所宜间厠世语所云斯不然矣】会由是有自矜色嘏戒之曰子志大其量而勲业难为也可不慎哉嘏以功进封阳乡侯增邑六百户并前干二百户是岁卒时年四十七追赠太常谥曰元侯【原注傅子曰嘏自少与冀州刺史裴徽散骑常侍荀甝善徽甝早亡又与镇北将军何曾司空陈泰尚书仆射荀顗後将军锺毓并善相与综朝事俱为名臣】子祗嗣咸熙中开建五等以嘏着勲前朝改封祗泾原子魏亡仕晋至司空祗子宣御史中丞宣弟畅秘书丞

议曰初京房作考课法不能行之於汉刘劭因之增其条目且为说畧嘏着论难之崔林杜恕上议驳之卒亦不能行之於魏何哉有其法无其人虽有善法不能善治有唐虞之君稷契臯陶之臣不为之法而黜陟幽明刑赏不僭鲧共工驩兜有苖自投四裔而元凯共处於朝宾于四门四门穆穆无非善人魏方父子盗汉左右前後皆叨懫苟且之流乃自以为舜禹欲行唐虞三代之事则亦新莽之以六艺文其奸也故为政者不在於术而在於道不在於法而在於人非其道而不得其人法於何有此叔向所以非子产之铸刑书也【原注左氏传郑人铸刑书叔向使遗子产书曰夏有乱政而作禹刑商有乱政而作汤刑周有乱政而作九刑三辟之兴皆叔世也肸闻之国将亡必多制其此之谓乎】

赞曰品第植?考课滋伪化本弗立民未知义作法于凉祗以益弊








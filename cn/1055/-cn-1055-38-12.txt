【右监门卫将军夫人李氏墓志铭〈嘉五年〉】

惟右监门卫将军世坚之配曰李氏，天雄军节度使、同中书门下平章事、兼侍中、赠中书令、陇西郡王继勋之曾孙，崇仪副使守微之孙，东头供奉官舜举之女。惟李氏世为将家，功在国史，余烈遗德，是生贤女。夫人年十有五，以选配世坚。惟孝与顺，以事其亲，以佐其夫；惟礼与义，以正其躬，以全其节。归于世坚也，凡若干年而世坚卒，无子。夫人自誓不嫁，宗族敦迫，其守益坚，凡七年，当皇五年六月庚辰，以疾卒于寝，享年二十有三。以嘉五年十月乙酉，合葬于世坚之墓。铭曰：

妇德之休，惟先顺柔。及其大节，有不可夺。刻铭幽阴，以永芳烈。


○即位改名制

朕仰膺天眷，近雪家仇，旋闻将相之谋，请绍祖宗之业，群情见迫，三让莫从，祗受推崇，惧不负荷。方欲尝寝庙，类郊丘，聿徵定体之辞，用表事神之敬。其或於文尚浅，在理未周，亦冀随时，别图制义。虽臣子行孝，重更名於已孤；而君父称尊，贵难知而易避。今则虔遵古典，详考前闻，允谐龟筮之占，庶合帝王之道。载惟凉德，尤愧嘉名，中外群寮，当体朕意，宜改名。


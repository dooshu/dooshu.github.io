列传第九十五 哈剌哈孙　不忽木〔回回　巎々〕


哈剌哈孙，斡剌纳儿氏。太祖功臣乞失里黑之曾孙也。祖博理察，父囊家台，并见《乞失里黑传》。哈剌哈孙威重，不妄言笑，善骑射，尤雅重儒术。至元九年，世祖录勋臣后，命掌宿卫，袭号答剌罕。自是人称答剌罕而不名。尝从猎，马踢伤面，入直如平常。帝命医疗之，眷益重。帝尝谕之曰：“汝家勋载天府，行且大用汝矣。”又语皇太子曰：“答剌罕非常人比，可善遇之。”十八年，以钦廉二州益其食邑。二十二年，拜大宗正。用法平允，尝遣使决各路狱囚，哈剌哈孙按狱词不具者，悉令覆勘，仅奏决六十人。大同民殴鹰房，三人死。左右以闻，帝怒，亟遣哈剌哈孙治之，止坐其为首者。京师造伪钞者，连富民百余家，哈剌哈孙尽释之。时相请以江南狱隶宗正府，哈剌哈孙言其不便事，遂止。

二十八年，以丞相安童荐拜荣禄大夫、湖广行省平章政事。台臣言：哈剌哈孙在宗正，决狱平。即去，恐难其继者。帝曰：“湖广非斯人不可。”命勿留，遂行。初枢密置行院于各省，分兵民为二。哈剌哈孙入觐，极陈其不便，帝为罢之。因问曰：“风宪之职，人多言其挠吏治，信乎？”对曰：“朝廷设此以纠奸慝，贪吏疾之，妄为此言。”帝然之。

三十年，平章刘国杰征交趾，哈剌哈孙戒将吏无扰民。有夺民鱼菜者，杖其千户，军中肃然。俄敕发湖广富民万家屯田广西，以图交趾。哈剌哈孙密遣使奏曰：“往年远征失利，疮痍未复，今又徙民瘴地，必将怨叛。”使还报罢，民皆感悦。及广西元帅府请募南丹五千户屯田，事上行省，哈剌哈孙曰：“此土著之民，诚为便之，内足以实空地，外足以制交趾之寇，不烦士卒而馈饷有余。”即命度地，立为五屯，统以屯长，给牛种农具与之。湖南宣慰使张国纪建言，欲按唐宋末征民间夏税。哈剌哈孙曰：“亡国弊政，失宽大之意，圣朝岂可行耶？”奏止之。

大德二年，入朝上都，拜江浙行省左丞相，视事七日，征拜中书左丞相，进阶银青光禄大夫。既拜，命斥言利之徒，一以节用爱民为务。有大政事，必引儒臣共议。京师无孔子庙，国学寓他署。乃奏建庙学，选名儒为学官，使近臣子弟入学。又集群议建南郊，为一代定制。

五年，云南行省左丞刘深建议征八百媳妇，右丞相完泽以帝未有武功，请从之。哈剌哈孙曰：“山峤小夷，可喻之使来，不足以烦中国。”不听，竟发兵二万，命深将以往。及次顺元，深使雍真葛蛮土官宋隆济备馈运夫马，刻期严急，民不堪命。遂围深于穷谷，首尾不能相救。事闻，遣刘国杰往援，擒斩隆济等。然士卒存者十仅一二，帝始悔不用其言。会赦，有司议释深罪。哈剌哈孙曰：“徼功首衅，丧师辱国，非常罪比。不诛，无以谢天下。”奏诛之。

七年，进中书右丞相。尝言：治道必先守令，乃精加遴选，定官吏赃罪十二章，及丁忧、婚聘、盗贼等制，禁献户口及山泽之利，著为令。车驾幸上都，哈剌哈孙必留守京师。帝不豫，政出中宫，群邪党附之。哈剌哈孙匡救其间，天下晏然。十年，加开府仪同三司，监修国史。冬十一月，帝疾甚，入侍医药，出总宿卫，诸王请入侍疾，不听。

十一年春正月，成宗崩。时武宗抚军北边，仁宗侍太后在怀庆。左丞相阿忽台议请皇后垂帘听政，立安西王阿难答。哈剌哈孙密遣使北迎武宗，收京城百司符印，封府库，称疾卧省中，内旨日数至，并不听。文书皆不署，众欲害之，未敢发。及仁宗至近郊，众犹未知。三月朔，列牍请署。皇后以三月三日御殿听政，哈剌哈孙立署之，众大喜，莫知所为。明日迎仁宗入，执阿忽台及安西王阿难答等，诛之，内难悉平。自冬至春，未尝至家休沐。夏五月，武宗至，即皇帝位。拜太傅录军国重事，仍总百揆，赐宅一区，以其子脱欢入侍。

初，仁宗之入也，阿忽台有勇力，人莫敢近。诸王秃剌手缚之，以功封越王，三宫尽幸其第，赐与甚厚，以庆元路为其食邑。哈剌哈孙力争曰：“祖制非亲王不得加一字。封秃剌疏属，岂得以一日之功，废万世之制？”帝不听，秃剌因谮于帝，曰：“方安西王谋干大统，哈剌哈孙亦署其文书。”由是罢相，出镇北边，诏曰和林，为北边重镇。今诸部降者又百余万，非重臣不足以镇之。念无以易哈剌哈孙者，赐黄金三百两，白银三千五百两，钞十五万贯，帛四万端，乳马六十匹，以太傅右丞相行和林省事。太后亦赐帛二百端、钞五万贯。至镇，斩为盗者一人。分遣使者赈降户，奏出钞帛，易牛羊以给之，近水者教取鱼食之。会大雪，命诸部置传车，相去各三百里，凡十传，转米数百石以饷饥民。不足则益以牛羊。又度地置内仓，积粟以待来者。浚古渠溉田数千顷，复称海屯田，岁得米二十万石，北边大治。

至大元年，赐斡尔朵如诸王制。十一月寝疾，语其属曰：“吾不能治行省事矣，汝曹勉之。”卒年五十二。帝闻之惊悼曰：“丧我贤相。”赙钞二万五千贯，诏归葬昌平，追赠推诚履政佐运功臣、太师、开府仪同三司、上柱国，追封顺德王，谥忠献。

子脱欢，由太子宾客拜御史中丞，袭号答剌罕。进御史大夫，行台江南，寻拜平章政事。行省江浙，进左丞相，兼领行宣政院。重厚有父风，喜读书，为政不尚苛暴，得众心。致和元年卒，年三十七。子蛮蛮。

不忽木，康里氏，世为其部大人。祖海蓝伯，事克烈王汗。王汗灭，率所部遁去。太祖使招之，不从，后莫知所终。父燕真，海蓝伯第十子，方六岁，为太祖所获，分赐庄圣皇后。性恭谨，善为弓衣，侍世祖于潜邸。配以高丽女金氏，名长姬。及长，从征伐，有功。宪宗将伐宋，命世祖居守。燕真谏曰：“上素疑殿下，今上亲征，殿下不从，可乎？”世祖请从，宪宗悦，使世祖分兵趋鄂州。宪宗崩，燕真统世祖留部，知阿里不哥有异志，奉皇后至上都。世祖即位，未及擢用而卒。后赠太傅、河南行省左丞相，追封晋国公，谥忠献。

不忽木幼事裕宗，年十二，进止详雅，已如成人。师事赞善王恂，恂扈驾北征，诏不忽木入国学，受业于祭酒许衡，衡以为有公辅之器，名之曰时用，字用臣。世祖命诸生献其所习字，不忽木年十六，书《贞观政要》数十事以进，世祖嘉叹久之。

至元十三年，与同舍生疏：“请宏展国学，择蒙古人年十五以下、十岁以上质美者百人，百官子弟与凡民俊秀者百人，定其饩廪之制，选司业、博士、助教教之。其诸生学业成就者，听学官保举，依例入仕；未成就者令照旧学习；其终不可教者，听出学。凡学政因革损益，皆得不时奏闻。”疏上，世祖嘉纳之。

十四年授利用少监，十五年出为燕南河北道按察副使。世祖遣通事脱脱护送西僧过真定，僧棰驿吏几死，按察使不敢问。不忽木受驿吏状，下僧于狱。脱脱欲出之，词气倔强，不忽木责以不职，使免冠跪庭下。脱脱逃归以闻，世祖曰：“不忽木素刚正，必汝辈犯法故也。”已而不忽木奏至，世祖曰：“朕固知之。”

十九年擢按察使。静州守吏盗官钱，诏不忽木按之，归报称旨，赐银钞有差。二十一年召参议中书省事。时卢世荣党附桑哥，扬言能用己则国赋可十倍于旧。世祖问于不忽木，对曰：“聚敛之臣，操术以罔其君，及罪恶稔，国与民俱困，虽悔无及。”世祖不听，以世荣为中书右丞，不忽木辞参议不拜。二十二年世荣伏诛，世祖谓不忽木曰：“我殊愧卿。”擢吏部尚书。

时方籍阿合马家，其奴张繖札尔等当死，谬言阿合马家资寄顿者多，尽得之可充国用。于是钩考隐匿，逮及无辜。不忽木曰：“此奴为阿合马爪牙，死有余罪，为此言欲徼幸不死耳，岂可复受其诳，嫁祸良善耶？”丞相安童以其言入奏，世祖悟，命不忽木鞫之，具得情实，繖札尔等伏诛。

二十三年改工部尚书，迁刑部尚书。河东按察使阿合马贷官钱，抑取部民赀产偿之，遣使者数辈按问，皆不伏，不忽木往，发其奸赃百余事。会大同饥，不忽木便宜出廪粟赈之，阿合马所善幸臣劾不忽木擅发军储，又锻炼阿合马之狱使诬服。世祖曰：“发粟赈饥，何罪之有！”命逮阿合马至京师鞫之，竟伏诛。土土哈求钦察人为奴者，充其军籍，滥及良民。中书遣佥省王遇核其籍汰之，土土哈奏遇有不逊语，世祖怒，欲杀之。不忽木力谏，遇得免死。

二十四年，桑哥奏立尚书省，诬杀参政杨居宽、郭佑，不忽木争之，不能得。桑哥深忌之，尝指不忽木谓其妻曰：“他日籍我家者，必此人也。”使西域贾人诈为讼冤者，赂不忽木珠一箧，不受。既而知其事出于桑哥，遂以病免。二十七年拜翰林学士承旨、知制诰兼修国史。二十八年春，世祖猎于柳林，不忽木之弟野礼审班及彻里等劾奏桑哥罪状，世祖召问，不忽木具以实对，世祖始决意诛之，罢尚书省，复以六部隶于中书。

世祖欲相不忽木，固辞。世祖问：“孰任为相？”不忽木荐太子詹事完泽。是时上春秋高，成宗抚军北边，位号未正。不忽木谓：“相东宫旧臣，可以杜奸人之觊觎。”世祖默然良久，曰：“卿虑及此，社稷之福也。”乃拜完泽右丞相，不忽木平章政事。

不忽木议革桑哥弊政，召用旧臣为桑哥所贬斥者，尤重文学知名之士，使更相引荐，布列台省。桑哥之党，惟忻都、纳速丁、蔑理、王济等罪状尤著，诛之，其余随材擢用，待之无间，于是人情翕服。上都留守蔑巴尔思言改按察置廉访司不便，摭宪臣赃罪，以动上听。世祖责中丞崔彧，彧谢病不知。不忽木面斥之，极论廉访司不宜罢，世祖意始释。

王师征交趾失利，复谋大举。不忽木谏曰：“兽穷则噬，势使之然。今陈日燇袭位，若遣使谕以祸福，彼必听命。如不悛，加兵未晚。”世祖从之。已而日燇感惧，遣使诣阙请罪，献前六岁之贡物。世祖曰：“卿一人之力也。”以其半赐之，不忽木固辞，惟受沉香假山、象牙镇纸、水晶数事。

平章政事麦术丁请复立尚书省，专领户工刑三部。不忽木诘之曰：“阿合马、桑哥身戮家败，前鉴不远，汝奈何又效之？”事获寝。又有言京师蒙古人宜与汉人间远，以示制防。不忽木曰：“此奸人欲擅贸易之利，借为忠言，以荧上听耳。”乃图蒙古人第宅与民居相错之状奏之，事亦寝。

达剌海求征理钱谷逋悬，省臣请入止之，不忽木曰：“无庸，宜听其所为，彼不久自败也。”已而果以贿诛。有请加江南包银者，不忽木曰：“江南履亩纳税，输酒醋课及门徭水马驿递，又增包银，则重敛矣，民将不堪。”其议始罢。

三十年，有星孛于帝座，世祖忧之。夜召不忽木，问以塞天变之道，对曰：“陛下天之子也。父母怒，人子不敢疾怨，惟起敬起孝而已。故《易》曰：‘君子以恐惧修省。’《诗》曰：‘敬天之怒。’凡克谨天戒者，鲜不有终。汉文帝之世，同日山崩者二十有九，频岁日食地震，文帝能戒慎，天亦悔过，海内乂安。臣愿陛下法之。”因诵文帝《日食求言诏》。世祖悚然曰：“此言深合朕意。”明日进膳，以盘珍赐不忽木。

世祖每与不忽木论古今成败之理，至忘寝食，或危坐达旦。谓不忽木曰：“曩与许仲平论治，不及卿远甚。岂仲平有隐于朕耶，抑卿过于师耶？”不忽木谢曰：“臣师见理甚明，臣所知何足以企万一。臣师起于布衣，君臣分严，召对有时，言不克究。臣托先臣之荫，朝夕侍陛下左右，故得尽言。”世祖又谓之曰：“太祖有言：国家之事，譬右手执之，复佐以左手，犹恐失坠。今朕为右手，左手非卿乎？”又尝拊髀叹曰：“天生卿为朕辅弼。何不前三十年，及朕未衰用之！”已而顾左右曰：“此朕子孙之福也。”

或谮完泽徇私，世祖问于不忽木，对曰：“臣等待罪中书，有发其隐慝者，陛下宜面质之，明示责降。若内蓄疑猜，非驭臣下之道也。”言者果屈。世祖使批其颊而出之。是日寒甚，解所御貂裘赐之。又有请讨流求国者，诏百官集议，不忽木力言不可，乃止。世祖每称赛典赤伯颜之能。不忽木问之，世祖曰：“宪宗时常阴以财用资朕，卿父所知也。”不忽木曰：“是所谓二心之臣。今有以内府财物私与亲王，陛下以为何如？”帝急挥以手，曰：“朕失言。”

世祖不豫，故事非蒙古勋臣不得入卧内，特诏不忽木侍医药。及大渐，与太傅伯颜、御史大夫月鲁吕诺延受遗诏，留禁中。丞相完泽至，不得入。伺伯颜出，问之曰：“我年位俱在不忽木上，而不预顾命，何也？”伯颜叹息曰：“使丞相有不忽木之识虑，吾辈何至劳苦如此！”完泽不能对。入白皇太后，召三人问之，月鲁吕诺延曰：“臣等受顾命，如误国，甘伏诛。宗社事大，非宫中所当预也。”太后韪之。其后发引升祔，请谥南郊，皆不忽木领之。

成宗即位，躬亲庶政，每廷议大事，多采不忽木之言。河东路献嘉禾，完泽欲奏，以为瑞。不忽木诘之曰：“汝部内所产尽然耶？”曰：“祇此数茎尔。”不忽木曰：“此无益于民，何足为瑞？”遂罢遣之。西僧为佛事，释罪人祈福，谓之秃鲁麻。豪民犯法，辄赂以求免。有奴杀主、妻杀夫者，僧被以御服，乘黄犊车，出禁门释之。不忽木曰：“伦常者，人治之本，岂可使乱法如此！”成宗责丞相曰：“朕戒汝勿使不忽木知，今甚愧其言。”然自是以为故事。

不忽木在中书为同僚所严惮，有干以私者，辄正色拒之，由是怨者日众，遂构于完泽，出为陕西行省平章。成宗闻知其故，大怒，责完泽面欺，命不忽木复入中书，不忽木称疾不出。元贞二年，拜昭文馆大学士、平章军国重事，辞曰：“本朝惟史天泽如此，臣不敢当。”诏去“重”字。大德二年，行御史中丞事。三年，兼领侍仪司事。久之，完泽知为同列所误，引咎自责，至于垂涕。

不忽木在御史台，监察御史及各道廉访使多择士人为之，患吏不读书，令通一经一史者试吏。按官吏犯赃，不施笞责。子不得证父，妻不得证夫。皆比附经义，以改当时之法，人称其平恕焉。武宗出镇北庭，百官郊饯，欲与不忽木易骑，谢不敢，第献其所乘马。明年，复遣使赐不忽木名鹰。大德四年，以病卒，年四十六。武宗即位，赠纯诚佐理功臣、开府仪同三司、太傅、上柱国，追封鲁国公，谥文贞。惠宗时，加赠太师，进封东平王。初世祖临崩，赐不忽木白璧，曰：“他日持此见朕。”及卒，遂以璧殉葬云。子回回、巎々。

史臣曰：成宗席世祖之余烈，哈剌哈孙辅之，黜营私罔利之臣，戮贪功生事之将，休养生息，海内宴然。不忽木笃守许衡之学，献可替否，本于经术。方之前代，庶几司马光、范纯仁。元之贤相，前为安童、廉希宪，后为哈剌哈孙、不忽木。百余年来，未有及之者也。

回回，字子渊，以大臣子，直宿卫。拜集贤学士，以幼辞。大德初，用荐者言，擢朝列大夫、太常少卿，进太常卿，阶嘉议大夫。以藩邸旧臣，出使称旨。寺改为院，擢太常院使，辞不拜。武宗即位，海盗梗漕运。廷议设康里卫镇其地，欲以回回为万户。回回曰：“弭盗在用人，不必设卫分屯，以糜廪粟。”帝从之。至大初，调大司农。御史台议选廷臣为诸道肃政廉访使，回回入侍，帝问之，对曰：“中台，表也；诸道，景也。表正则景正。陛下宜慎选正人以长中台，次用刚毅有为者以使诸道，则有司知畏法矣。”帝曰：“卿言得之。”即日除山南江北道肃政廉访使。有妇人以杀夫系狱，回回疑其枉，重鞫之，乃仇家所杀，立雪妇冤。同列多贪墨，恶回回，数以言语侵之，回回乃乞病归。未几，同列皆以赃败，人始服其先识。

至大末，改江南行台治书侍御史。御史大夫铁木迭儿怙权自尊，凡议事，自中丞以下皆侍立，莫敢相可否，回回独坐与之言，事有不直，必执法以折之。铁木迭儿衔之。还朝，帝问台臣优劣，遂诬奏回回不法之事，帝怒唾其面，出之，即遣中使赐回回上尊，复迁淮西江北道肃政廉访使。有从事以受赇被逮，累讯不引伏。回回一问，即吐实。曰：“吾不即伏者，以诸使者与吾无大相远，冀迁延幸免耳。公至，尚何言！”遂伏其辜。再改河南廉访使，行省郎中纳璘为丞相所恶，欲出之。回回察其贤，抗疏论荐，后卒为名臣。

英宗即位，丞相拜住首荐为户部尚书，寻拜南台侍御史，改参议中书省事。英宗愤铁木迭儿舞法，不及诛而死，命法司磔其尸。回回奏曰：“斯人元恶，万磔莫赎，但初春发育之时，不宜戮遗骸干天地之和气。”帝称善。

帝欲选拔人材，丞相拜住命百僚各举所知，有以中使子为言者，回回曰：“君不见左悺、杨复光之事乎？上重惜名爵，君乃进此辈，何也？”拜住叱其人，出之。高丽王兄弟不睦，帝欲废其国为郡县。回回曰：“宜谕使改过自新，不从，然后择其宗室之贤者立之。”拜住偕回回入奏，不听，复叩头力争，始寝其事。司徒刘夔以讼田受赂，帝怒，欲赐之死。回回曰：“受赂而按田不实，罪准枉法论，不至死。”拜住入奏如回回言，帝怒，欲穷究建议者，既而知其守法，释不问。回回入谢，帝曰：“朕虽不用卿言，知卿之忠也。”会日食，帝问其故，对曰：“今征理田赋，劳师边塞，无罪杀杨朵儿只、萧拜住，皆足以致天变。惟陛下察之。”帝韪其言。

回回性峭直，略无顾忌。拜住尝称其有经济才，谓人曰：“吾以非才，致位宰相，每惭见子渊。”拜住退朝，执政皆送至私第，回回曰：“是不过为诏耳。”独不往，拜住益贤之。

英宗遇弑，泰定帝践阼，诏捕斩构逆者，回回惧有变，即夜至中书，与大臣定计，昧爽就其家执之，无一脱者。

泰定初，拜太子詹事丞，进阶中奉大夫，疏言：“太子，国家之本。宜择正人，如赞善王恂、谕德刘因者为辅导。”从之。后以病免，改山东东西道肃政廉访使。未行，擢翰林侍讲学士、知制诰同修国史。回回与宰相倒剌沙议不合，固辞。迁江浙等处中书右丞，进资德大夫，又以病免归。

文宗即位，拜荣禄大夫、宣政院使，擢中书右丞。时太师燕铁木儿权势赫奕，回回待之无加礼，乃出为陕西行省平章政事。回回度不为所容，力辞不就。元统元年卒于家，谥忠定。

子祐童，济南路总管；帖木列思，江南行台治书侍御史。

巎々，字子山，由宿卫授集贤待制，迁兵部郎中，转秘书监丞。奉命往核泉舶，改同佥太常礼仪院事，拜监察御史，累迁礼部尚书，监群玉内司，领会同馆事，寻兼经筵官，复除江南行台治书侍御史。未行，留为奎章阁学士院承制学士，仍兼经筵官，升侍书学士同知经筵事，复拜奎章阁学士院大学士、知经筵事。除浙西廉访使，复留为大学士、知经筵事，寻拜翰林学士承旨，提调宣文阁崇文监。

文宗励精图治，巎々日以圣贤格言讲诵帝前。惠宗即位，巎々侍经筵，益劝帝务学，帝欲宠以师礼，巎々力辞。凡经书所载治道，为帝言之，必使敷畅旨意而后已。

帝暇日欲观古名画，巎々取郭忠恕比干图以进，因言商王受不听忠臣之谏，遂亡其国。帝一日览宋徽宗画称善，巎々奏：“徽宗多能，惟一事不能。”帝问：“何谓一事？”对曰：“独不能为君尔。身辱国亡，皆由不能为君所致。人君贵能为君，它非所尚也。”或遇天变民灾，必乘间进言，谓：“天心仁爱人君，因变示儆，譬如慈父，于子爱则教之。子能起敬起孝，则父怒必释。人君侧身修行，则天意必回。”帝嘉纳之，特赐只孙燕服九袭及玉带楮币，以旌直言。

巎々尝谓人曰：“天下事在宰相。宰相不言，则台谏言之。台谏不言，则经筵言之。备位经筵，得言人所不敢言于天子之前，吾愿足矣。”大臣议罢奎章阁学士院及艺文监，巎々进曰：“民有千金之产，犹设家塾，延馆客，岂有富有四海，一学房乃不能容耶？”帝闻而深然之，即日改奎章阁为宣文阁，艺文监为崇文监，就命巎々领之。又置检讨等职十六员，以备进讲。

一日进读司马光《资治通鉴》，因言国家当及斯时修辽、金、宋三史，岁久恐阙逸。后置局纂修，实由巎々发之。又请行乡饮酒于国学，使民知逊悌，及请褒赠唐刘蕡、宋邵雍，帝从其请，为之下诏。既而出为江浙行省平章政事，未几，复以翰林学士承旨召还。时中书平章阙员，近臣欲有所荐用，以言觇帝意。帝曰：“平章已有其人，今行半途矣。”近臣知帝意在巎々，不复荐人。至京七日，感热疾卒，年五十一。家贫无以为敛，帝闻为震悼，赐赙银五锭。其所负官中营运钱，台臣奏以罚布为之代偿。谥文忠。

子维山，材质清劭，侍禁廷，由崇文监丞擢给事中，迁同佥太常礼仪院事，调崇文太监，卒。




○酌議　宗藩齎奏事宜疏 【 宗藩齎奏】

謹題為因事納忠酌議　宗藩齎奏事宜以釐夙弊事近該禮科都給事中萬象春奏為王府內役潛跡營幹乞　賜查究以防奸詭事、大要謂　崇府差承奉高朝賫賄前來營幹改封世子事、伏奉　明旨、著該城御史根究、隨該中城御史譚燿等將市棍王四余綱並部科吏書周有科許朝相等逮繫到官再四嚴審取具供由題下法司審無的據覆奉　明旨發落釋放訖、臣等因竊私念該科參究止于崇府一事。葢就風聞所及者而言。其潛跡營幹漏網不發者。不知凡幾。該城訪挐市棍吏書。此事雖無的據。其平昔串通為奸。指稱誆騙者。不知凡幾。此皆流弊相沿。為日巳久。雖慈父不能禁之于子。而謂臣等能得之于吏書。所不敢知也。顧臺省諸臣所言、皆發奸摘伏之法非拔本塞源之論、臣等日夜圖惟、謹撮其大便　宗室者一二事、敬為　皇上陳之、查得各　王府奏請事宜例、該　親郡王具本差人賫奏、往者典制尚寬。條例未備。兼之題覆無一定之期。間有應得者。反致踰時。有碍者。容或倖得。賫奏人役。乘此誑惑各宗。各宗不悟。亦信此為明效大驗。于是一應奏請。各有使費。雖未即如御史譚燿所稱動以萬計。而浸淫于于或千或百。容有之矣。　皇上御極以來。節經諸臣建議、本部題覆、勒成要例一書、刊布各宗、其間事制曲防、法嚴令具、雖欲毫髮之間、不可復得、似宜人心振刷、奸弊不生、而此輩之誆騙各宗。與各宗之傾信此輩。迄今猶未盡無者。葢緣各宗坐守封城。別無聞見。即　朝廷之上。三令五申。惓惓為其節省財費。未必盡知。即知之亦未必盡信。而此輩又復巧于為奸。吏兵兩部皆然豈獨宗藩也例所應行。本部題　請者。則以為打點所得。例所當止。本部寢格者。則以為使、用未敷。彼本易欺。此復善幻。每一奏遣。務求饜足其行囊。一至　京師。即以乾沒之資。恣意淫賭。甚者買屋買妾。遷延不歸。而　王府亦以為實巳用費。漫不加察。是以不貲之費。委之無藉之徒。日復一日。年復一年。則諸藩坐困之術也。然此猶曰差人幹事之人爾。事成猶得藉口。事敗易以亡。非眾所指名也。又有一等棍徒、如昨歲該司郎中趙世卿告示所開黃毛李秀等四五十人、俱係四方流民、潛住都城、投靠吏書之家、假充家人名色、一遇王府賫奏到京、三五成群、二四合夥、串通吏書、開立房戶、設局誆騙、甚則指稱打點、壞人名節、間有不時覺察、欲行究治驅逐、則又捏造匿名飛語、橫肆誣謗、今黃毛李秀等十餘名、雖經中城兵馬胡繼虞緝挐逓解申文在卷、其踪跡潛伏、乘間竊發者、猶然未巳也、此之誆詐既如彼。彼之指稱又如此。互相紏結。莫可誰何。興言及此。殊可痛恨。誠不可坐視而不為之一議處也。為今之計。與其事為防範。而弊端不可勝窮。孰若治其本源。而弊孔無所從出。查得各　王府親郡王襲封選婚喪禮管理府事奏報宗支奏討養贍請封生母旌表孝行保陞內官參處犯宗奏辯寃抑請給內使冠帶等項、例該　親王並管理府事者、單本具奏名封等項、例該按季類本差人賫奏、合無自今以後、凡遇　親郡王名封婚禮喪禮及管理府事參處犯宗奏辯寃抑等項、例該單本者長史教授等官結勘明白、不時申呈撫按衙門。具本代奏。本部即為查覆。王府人役不得輕至京師不特省弊兼以防微俱發勘合。給付原差賫回。其將軍以下名封等項、長史教授等官結勘明白、仍將應奏位數備造青冊一樣二本。逐一分別來歷填寫各立前件量留空行。同各結狀封固。一併申呈廵撫衙門。每季仲月以前分別事情代奏一次。應賫部者差人類賫本部。一一查覈明白。即將應題應勘應立案前項緣由開註原冊前件之下。給付原差賫回。轉發該府。諭令明知。如上季到遲。查覈不及者。原差不必守候。俟下次給發。至于奏報宗支奏討養贍請封生母旌表孝行類報喪禮保陞內官請給內使冠帶等項。若照舊例。一一具奏。不無煩瑣。合無亦令按季並　玉牒妾媵等冊。布政司勘回文結。一並申呈撫按衙門。照例舉行。其選婚一節。例該王奏。及廵按覈實。似不可廢。相應仍令長史等官查覈明確。照前啟　王。具本實封。開造青冊一樣二本。並結狀改送廵撫衙門。廵撫官即同覈實本差人賫奏。庶為歸一。此非臣等臆說也。先是萬曆六年尚書潘晟萬曆二年刑部給事中秦燿俱有此議、今禮科都給事中萬象春議亦及此、尚在會議題覆、臣等至愚極陋、見不到此、徒爾木?麕摭羣言、兼附巳意、一以成諸臣未就之志、一以祛積習極弊之風、故不敢避煩凟冐昧陳請、伏望　皇上憫宗室之重困。而體其欲省之心。鑒積弊之當更。而稍為崇簡之術。　特允末議。　敕下臣等轉行各該衙門一體欽遵施行。則積弊頓釐、不惟諸藩不至困累。而臣等亦自無嫌可避。無奸可防。有不必洗心滌慮而法令一新矣。再照　王府每遇　三大節、　兩宮聖旦中宮千秋例有慶賀表箋馬匹禮物、勢必差人賫捧、往往散住歇家、似亦可以滋弊。查得　會典內開凡有王府差人到京、俱送會同館安頓、光祿寺支待酒飯下程、合無將前項人役、定立名數、大府不過三人、郡府不過二人、山東山西河南限三箇月以前、湖廣江西陝西限四箇月以前、廣西四川限五箇月以前、預將賫表員役職名、申呈撫按衙門。轉咨本部知會。候各到京之日。一面鴻臚寺報名朝見。一面備開職名。赴部查考如咨內職名不投。即將來役參奏重處。一應謝　恩本章。聽赴進表員役順賫。此外不必另差。其賫捧人員。合照　會典送赴會同館安住。聽本部提調主事關防。不許仍前任其自便民間。敢有安歇王府員役。及寄頓財物者。問擬邊衛充軍。仍照近例枷號本部門首。其有指稱衙門吏書。交通王府人役。夤緣為奸者。除臣等訪實參奏外。許諸人捉獲送赴本部。賍財盡數給賞。各王府員役敢有營求差遣。潛赴　京師者。許五城御史及廠衛緝事衙門訪挐。一體問遣。本部仍將干碍　宗室及輔導官參究重處。則弊源益清。人心愈肅。其于法紀亦非小補巳也。伏乞　聖明併賜俯允施行　宗藩幸甚臣等幸甚


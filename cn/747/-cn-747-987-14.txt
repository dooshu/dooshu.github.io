○卢府君碑阴记

天宝八载十一月十八日，县尉卢重华自废寺移於道周，以全故也。（阙二字）夫为政有爱於人，人则思爱而纪其政，或尸而飨之，或碑而颂之，使芳名转彰，善绩（阙二字）亦冀後贤警慕而似之。公为政有闻，是以皇帝降书以称，其名勒书为碑舍（阙二字）其绩刻於碑阴。其碑（阙一字）然立於水东道北，雨频坏道，其过者不得周览，但知其名（阙四字）年四月，天作雷雨，震碑仆於坑（阙一字）碑攒少亏，龟破四段。吏人告予，予骇（阙一字）洗而视之，其文焕蔚，其（阙一字）殊特，顾问从吏，从吏不知。及问邑客，无有知者。噫！余以（阙一字）卢君之德行彰（阙一字）公之文学。不然者，岂卢君有隐慝耶？余乃上白府（阙一字）韦公请（阙二字）於县门以光其邑。韦公允之，乃遂事也。於是碑县（阙二字）文绩再扬，余虽不敏，警（阙三字）记移日。


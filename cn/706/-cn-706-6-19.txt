·间行杂感二首（己亥）

铁幢纔解又芒鞋，姓氏逢人且自埋。夜踏巉岩惊伏虎，朝披雾露避群豺。乾坤苍莽投金濑，径路萧凉阻玉阶。赢得风衣兼雨帽，相看不是旧形骸！

一椎可奈误秦车，萧瑟秋风圯上书。伏匿那能忘铁马，潜游犹觉负银鱼。荒村云扰难攲枕，单袷霜深已敝裾。总是姓名随地变，任呼牛马亦何如！


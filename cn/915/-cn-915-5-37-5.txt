◇孝女曹娥碑

孝女曹娥者，上虞曹盱之女也。其先与周同礻，末胄荒沈，爰来适居。盱能抚节案歌、婆娑乐神。以汉安二年五月，时迎伍君，逆涛而上，为水所淹，不得其尸。时娥年十四，号慕思盱，哀吟泽畔，旬有七日，遂自投江死，经五日，抱父尸出。以汉安迄于元嘉元年，青龙在辛卯，莫之有表，度尚设祭诔之。辞曰：

伊惟孝女，晔晔之姿。偏其反而，令色孔仪。窈窕淑女，巧笑倩兮。宜其家室，在洽之阳。待礼未施，嗟丧慈父。彼苍伊何，无父孰怙？诉神告哀，赴江永号。视死如归，是以眇然。轻绝投入，沙泥翩翩。孝女乍沈乍浮，或泊洲屿，或在中流。或趋湍濑，或还波涛。千夫失声，悼痛万馀。观者填道，云集路衢。流泪掩涕，惊恸国都。是以哀姜哭市，杞崩城隅。或有克面引镜，耳用刀。坐台待水，抱树而烧。於戏孝女，德茂此俦。何者大国，防礼自修。岂况庶贱，露屋草茅。不扶自直，不镂而雕。越梁过宋，比之有殊。哀此真厉，千载不沦。乌呼哀哉！乱曰：

名勒金石，质之乾坤。岁数历祀，丘墓起坟。光于后土，显照天人。生贱死贵，利之义门。何怅华落，雕零早分。葩艳窈窕，永世配神。若尧二女，为湘夫人。时效仿佛，以昭後昆。（《古文苑》。）


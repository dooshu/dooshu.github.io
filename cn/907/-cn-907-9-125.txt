▼咏梅次衍师韵

水郭山村路半交，春晴依约见芳苞。

吴妃舞竟珠钿委，汉女游归玉佩抛。

愁乱雪来朝片片，梦惊风过夜梢梢。

人间何处无开落，吹笛何须怨老蛟。

§其二

压枝何处断人肠，欲问黄家第四娘。

鸡早每惊烟际色，蝶迟那识雪中香。

林昏有雾笼绡帐，江浄无尘染素裳。

此地一尊聊自慰，扬州回首月荒凉。

§其三

海天寒彻玉人衣，宻雨疏烟晚渐披。

春后春前曾独看，江南江北每相思。

猿啼古驿征帆宿，马立荒郊酒斾垂。

拟折一枝供寂寞，东风无那欲残时。

§其四

招得清魂句自工，长洲春到雪波融。

未逢人寄千山外，忽讶君来一夜中。

纵隐荒榛犹的皪，若穿深竹更玲珑。

酒空客去愁多处，蓛蓛繁霜袅袅风。

§其五

莫学新妆入汉宫，春风多处易枝空。

遥情尚忆僧房里，忽见偏怜客路中。

淡月微云应万树，荒山流水只孤丛。

梦回一笑僊人远，碧海青天没断鸿。








○题柳柳州集後序

金之精粗，考其声，皆可辨也，岂清於磬而浑於钟哉？然则作者为文为诗，才格亦可见，岂当善於彼而不善於此耶？愚观文人之为诗，诗人之为文，始皆系其所尚，既专则搜研愈至，故能其工於不朽。亦犹力巨而斗者，所持之器各异，而皆能济胜，以为敌也。愚尝览韩吏部歌诗累百首，其驱驾气势，若掀雷抉电，奔腾於天地之间，物状奇变，不得不鼓舞而徇其呼吸也。其次皇甫祠部文集，所作亦为遒逸。非无意於深密，盖或未遑耳。今於华下方得柳诗，味其深搜之致，亦深远矣。俾其穷而克寿，抗精极思，则固非琐琐者轻可拟议其优劣。又尝睹杜子美《祭太尉房公文》、李太白《佛寺碑赞》，宏拔清厉，乃其歌诗也。张曲江五言沈郁，亦其文笔也。岂相伤哉？噫！彼之学者褊浅，片词只句，不能自辨，已侧目相诋訾矣。痛哉！因题柳集之末，庶俾後之诠评者，罔惑偏说，以盖其全工。


吴芾　久欲乞归未得一日蒙恩放归不胜欣喜涂中得十五首

今日方行第一程，看来已觉此身轻。

若还归到湖山里，何啻乘云上玉清。

吴芾

吴芾　久欲乞归未得一日蒙恩放归不胜欣喜涂中得十五首

我病只宜投绂去，君恩却许奉祠归。

小人报国非无志，正恐叨逾触祸机。

吴芾

吴芾　久欲乞归未得一日蒙恩放归不胜欣喜涂中得十五首

东去匆匆不暂停，我于此地岂无情。

只缘衰病归心切，不惮崎岖趁晓程。

吴芾

吴芾　久欲乞归未得一日蒙恩放归不胜欣喜涂中得十五首

来时似觉秋犹热，去日忽惊秋已深。

一去一来何所益，不如归去旧园林。

吴芾

吴芾　久欲乞归未得一日蒙恩放归不胜欣喜涂中得十五首

老夫非是厌洪都，正恐沉迷失故吾。

纵使东湖花似锦，不如归对小西湖。

吴芾

吴芾　久欲乞归未得一日蒙恩放归不胜欣喜涂中得十五首

邦人送我说殷勤，自愧初无德及民。

若更踌躇不归去，猿惊鹤怨亦愁人。

吴芾

吴芾　久欲乞归未得一日蒙恩放归不胜欣喜涂中得十五首

去年来见荷初败，今岁归逢菊已残。

残菊败荷浑似我，纵余芬馥岂堪观。

吴芾

吴芾　久欲乞归未得一日蒙恩放归不胜欣喜涂中得十五首

记得年时入境来，老分阃寄惧非才。

今朝遂出洪都去，笑指故山真快哉。

吴芾

吴芾　久欲乞归未得一日蒙恩放归不胜欣喜涂中得十五首

夹道乔松几度春，青青黛色四时新。

当时若尽荒郊种，万顷清阴更可人。

吴芾

吴芾　久欲乞归未得一日蒙恩放归不胜欣喜涂中得十五首

欲寒还暖雨还晴，极目秋郊景色明。

应是此归天亦喜，故将风日作人情。

吴芾

吴芾　久欲乞归未得一日蒙恩放归不胜欣喜涂中得十五首

无日无时不念归，此心宜有鬼神知。

如今已作终焉计，寄语山灵莫勒移。

吴芾

吴芾　久欲乞归未得一日蒙恩放归不胜欣喜涂中得十五首

荒墟忽见翠成堆，错认青山入眼来。

元是松林如此好，不妨归去更勤栽。

吴芾

吴芾　久欲乞归未得一日蒙恩放归不胜欣喜涂中得十五首

路傍遥见一山居，欢喜犹如见故庐。

见似故该犹自喜，如今到后喜何如。

吴芾

吴芾　久欲乞归未得一日蒙恩放归不胜欣喜涂中得十五首

兀兀篮舆足欲拳，聊扶藜杖步山边。

招提此去无多地，且就僧房借榻眠。

吴芾

吴芾　久欲乞归未得一日蒙恩放归不胜欣喜涂中得十五首

淡烟斜日媚郊原，中有人家似辋川。

地侧忽惊车马过，三三两两竹篱边。

吴芾


○封郭子仪为汾阳郡王诏

命之选，当仁实难。非夫文可经邦，不能安人和众；武可禁暴，罔以克敌成功。允籍宏才，爰申锡命。司徒中书令灵州大都督府长史单于镇北副大都护持节充朔方节度关内支度营田盐池押诸蕃部落副大使知节度事六城水运使兼邠宁鄜坊等道节度副大使上柱国代国公子仪，河岳闲气，岩廊重宝。器量深识，宽而有谋；术应通方，用而无滞。自经艰阻，实拥旌旄，遂能克复二京，折冲千里。厥戎将殄，时乃之功，久勤启沃，载竭忠谠。人之望也，天实赉予。今残寇示宁，兴师颇广。镇守经制，已有区分，而筹画指麾，必资专制。将军辞第，无以家为，丞相忧边，思平国难。固以訏谋之用，宜申总统之威。其将戡定外虞，澄清列郡，光膺藩屏之寄，式崇社稷之勋，对扬休命，以永终誉。可封汾阳郡王，知朔方河中北庭潞仪泽沁等州节度行营兼兴平定国等兵马副元帅。仍充本管内观察处置使，馀如故。


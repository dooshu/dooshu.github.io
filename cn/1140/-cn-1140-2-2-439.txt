得家书知大儿失妇汪悲琮瑮二小孙无母

客行变寒暑乡书通一纸发缄展数行清泪不可弭老者病喜存少者已蒿里匪独念儿鳏儿妇亦女士将雏得两雄义方怀抱里频呼授纸笔督书傍牀笫持此荼苦心庶免禽犊耻吁嗟此二雏俄顷成失恃衰麻力不胜数龄未毁齿大母则若母恩勤贯心髓蒙养得师难受经复何似我生未三年早为失乳子劬劳大母恩婴疾仍不死回头悲昊天涕泗空流水如何甫再传祖孙同一揆悲来摧肺肝咄嗟吾来矣燕山九月寒惊沙北风起待

诏金马门索米长安市文字生纠纒自笑今若此归梦还山园亲旧相我尔欹枕聊呻吟絮语不嫌鄙


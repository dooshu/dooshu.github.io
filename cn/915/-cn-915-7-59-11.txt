◇为宋公修张良庙教

纲纪，夫盛德不泯，义存祀典，微管之叹，抚事弥深。张子房道亚黄中，照邻殆庶，风云玄感，蔚为帝师，夷项定汉，大拯横流，固以参轨伊望，冠德如仁。若乃神交圮上，道契商洛，显默之际，窈然难究，渊流浩氵养，莫测其端矣。途次旧沛，伫驾留城，灵庙荒顿，遗像陈昧，抚事怀人，永叹实深。过大梁者，或伫想於夷门，游九京者，亦流连於随会，拟之若人，亦足以云。可改构栋宇，修饰丹青，苹蘩行潦，以时致荐，怀古之情，存不刊之烈，主者施行。（《文选》，又《宋书·武帝纪》中。）


45　晁無咎求志賦寫靈棋經　靈棋經傳承　東方朔用十二棋卜占事


晁無咎求志賦：「訊黄石以吉凶兮，棋十二而星羅；曰由小基大兮，何有顛沛？」此賦宋文鑑取之。謂靈棋經也。異苑云：「十二棋卜，出自張文成，受法於黄石公，行師用兵，萬不失一，東方朔密以占衆事。」

【元圻案】劉敬叔異苑五：「十二棋卜出自張文成，受法於黄石公，行師用兵，萬不失一。逮至東方朔密以占衆事，自此以後，秘而不傳。晉寧康時，襄城寺法味道人忽遇一老公，着黄皮衣，竹筒盛此書，以授法味，無何失所在，遂傳於世云。」〇唐李遠靈棋經序曰：「靈棋經者，不知其所起，或云漢武帝命東方朔使之占兆無不中者，朔之術用此書也。或云黄石公以此書授張子房。又有客述淮南神秘之書，亦此書也。蓋好事者倚聲借價，以成其術。其書以十二棋子三分之，上中下各四，一擲而成卦，即考書批詞，盡得其理。意者上爲天，中爲人，下爲地，三才之象也。十二棋子皆有文，其辭猶周易之辭也。」〇四庫全書總目子部術數類：「靈棋經二卷，舊本題東方朔撰。或又以爲張良本黄石公所授，朔傳其術。或又謂淮南王劉安所撰。其説紛紜不一，大抵皆術士依托之詞。惟考隋志，即有十二靈棋卜經一卷。而南史所載『客從南來，遺我良材，寶貨珠璣，金盌玉盃』之謡，實爲今經中第三十七卦象詞，則是書本出自六朝以前，其由來亦已古矣。卦凡一百二十有四，合以純陰鏝卦，十二棋皆覆者，爲混沌未明，而不在此數。晁公武讀書志僅載一百二十繇，殆不及檢而偶遺之也。」〇晁無咎，名補之，鉅野人，著雞肋集。






○录别

千秋一嘉遇。此别安可知。良时不努力。贱躯欲何为。晨风野萧条。浮云西北驰。河梁临往路。远望令人悲。游子自有怀。悠悠当告谁。

其二

高楼出浮云。零露缀绮疏。明月照佳人。清光相有余。纷何下涕泪。纤纤结素书。愿持千里心。托此双鲤鱼。尊名不可处。白发难久居。岂如及盛年。驾言归故庐。

【舒章曰本自出意而能得苏李之神】


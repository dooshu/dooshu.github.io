卷一百八十九

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八十九

明　杨士奇等　撰

赏罚

宋高宗时龙图阁直学士汪藻乞重罚赃吏劄子曰臣窃惟东南遭戎马之祸生灵涂炭城郭丘墟其荼毒可谓甚矣幸於敌去民力稍寛而国家迫於赡养官兵之须征敛未尝少息重以羣盗窃?官军经由所至焚残甚於敌至朝廷熟视无以制之而民心拳拳尊君亲上一如平时陛下所当矜怜而思有以恤之也厥今所谓寛恤之大者莫先於去贪残之吏自崇宁以来功利之说兴士大夫不复知有廉耻赃汚之人横行州县非特不忧绳治而挟赀谐结者辄得美官故小人相效於入仕之初即汲汲乾没以不能俸外经营为耻此风相承至今未殄缘此国家为敌人侵淩束手无计呜呼亦可以少惩矣比来则又甚焉治州县者类以贼不入境官军不至无科率藉手为恨何则平居之时无军兴之警无法外之敛十目所视须粗守三尺一有缓急则假此以掊民官取其一私取其十椎髄剥肤至无可诛求而後已此元元之民所以寃结而无告也臣窃闻祖宗时吏犯赃者无小大皆论弃市故人重犯法官曹为清今纵未能举祖宗之典如择其一二大者真决黥配以戒其余仍令台谏官以上岁举郡守一人保其终身如後奸赃与之同罪不得以自首原减而郡守监司於部内有赃吏不以闻朝廷而为他人所劾者罪亦如之庶几斯民渐被实惠

藻又上奏曰臣昨论王革等不当因赦复职陛下亲降德音以为王革等系参酌元犯降等陞叙今来臣僚论列若全不叙复即不沾登极赦恩可於逐官更行减等降职臣狂瞽之言既蒙陛下留听又烦圣训委曲开谕如此臣虽至愚岂不知幸然臣区区犹有不能已者敢因宋晦再为陛下陈之臣闻庆赏刑威曰君言赏而人不以为庆刑而人不以为威者非人君之道也陛下自临御以来半年于兹矣宵衣旰食侧躬修行非不励精焦劳是宜天下之人无不畏威怀德然兵出则叛将用则北士大夫方命偃蹇莫知听上其何故哉以赏不当功罚不当罪故也其赏罚不当莫甚於因赦复职之人昔齐侯之郭问父老曰郭何故亡曰以其善善恶恶也曰若子之言贤君也何至於亡父老曰郭君善善而不能用恶恶而不能去所以亡自崇宁以来纲纪日紊其兼官据势者非赀结权幸则权幸之亲也非误国开边以取赏则奴事阉官以进身也如此等辈皆仆厮之材本非士类乘时誖谬攘取公器如盗贼然考其平生一无分毫可得之理以此清议不伸搢绅道丧天下切齿驯致今日之祸幸陛下中兴清议亦望稍伸搢绅亦望行志承平之风庶几可复彼一时饕窃之人虽尽行削夺适还其素分况名位已极矣家赀已积矣子弟已官矣亲戚已显矣士大夫犹谓有已不可追夺者为国家之恨今陛下亦既深知其非乃徒以赦恩之故复使累累然玷污清贯将使终身保其宠荣一何小人常幸而君子常不幸耶臣恐蹈郭君不能去恶之戒而四方解体也或谓登极赦者人主非常之恩也於此而不复非所谓旷然一新者臣以为赦所当复者复其阶官耳职不当复也何以言之阶官者积岁月可至而职名者人主所以待天下英俊一时甄擢之权苟非其人终身莫得而至也且谓之复者言其才足以当此偶缘过失夺之今赦其过失复之耳既止缘侥幸初无当得之理何名为复哉若小人其初得之如此其易既得之後夺之如此其难则英俊之人有以相谓矣曰我何以砥砺为哉正使褒迁不过与此曹等耳欲望风节之强事功之立岂不难哉议者又谓彼职名者朝廷既已与之矣若夺而不还如咨怨何臣以为人主与夺但问其当与不当而已昔管仲夺伯氏骈邑三百饭蔬食没齿无怨言以其公也李吉甫相宪宗省冗官八百员吏千四百员亦不闻其咨怨也彼管仲吉甫人臣耳犹能使人退听如此岂陛下以人主权势之利革数十年名器之滥而忧此数鄙夫不乐哉臣以为如宋晦辈治之不胜其多何足一一烦朝廷词命伏望陛下诏有司取会凡有职名者自观文殿学士而下直秘阁而上共若干人每职分为一等每等集为一类各具得职夺职因依及其劳効过恶申三省用祖宗旧法每等止留数人无其人则阙其余取旨虽未夺者悉行追夺不止於不叙复而已又有虽尝落职而寄禄官叨窃至银青或通奉正议正奉者皆前日奸凶邪佞之人非所当得亦乞降至中大夫而止臣又闻昨降指挥前宰执子弟因恩泽带贴职及待制以上者并罢而近日郑修年亿年公然以杂学士乞见朝廷亦不问而许之钱盖以诞谩落职初未尝复也而於奏状擅带龙图阁待制而羣臣亦无一言及此者臣窃未喻臣愚欲乞如修年亿年并明降指挥孰为当罢指定姓名镂板施行如钱盖者问其何以复职如无所因即重行黜窜庶几卿士大夫共为陛下守此名器辅成小大之业

章谊乞严弃城之罚状曰臣窃见金人自犯中原以来东北诸郡往往坚守远者累年近者数月然後陷没然朝廷於死事之人既未必尽録其劳固不足以劝矣而於生逃之人悉贷不问自兹以来淮甸江南守府郡者辄弃其城提军旅者辄亡其衆平时择富庶之郡建守御之策饰说要求誓以死守一旦望风奔走不战而溃上则国家无藩篱之助下则士民受屠戮之苦可谓误国贼民矣朝廷不正典刑以为将来之戒又降诏令听其退保是夺其自坚之心而教之走也今匹夫睚眦之怨而不能报者必求死友以自助岂有堂堂万里之土疆巍巍累圣之基业搢绅介胄亿兆之衆而无什百死士为朝廷守府郡者乎国家待士大夫专用恩礼而於弃城避敌之人刑不严罚不重则侥幸之风不可革效死之士不可致伏望陛下博稽衆论申严守御之制以安宗社不胜大幸

谊又乞加旌擢张琮等状曰臣伏见承事郎张琮元是李成干办官自李成不肯归向朝廷琮更不归李成军中兼曾献议收捉李成其谋画具在近因告事人廉裳疑是奸细送大理寺勘出前项情节已蒙朝廷谅其无他送吏部与合入差遣臣详考张琮所为如此委是能明逆顺之理不失尊君亲上之节诚使士大夫不幸为盗贼汚染者皆自洒濯如张琮李耆两人则盗贼谁与共事哉今李成徒党往往擒获皆伏其辜而张琮李耆去就之节因狱犴而後明比之盗贼之人固宜有辨昔鲁君在楚季武子取卞遣其大夫公冶致问不告其故追而与之玺书公冶致使退舍而後知之终身不言季氏鲁公赏以冕服春秋韪之今李成绐此两人使之奏事而密为攻袭之计两人耻为其用而自归於朝廷古之君子如鲁大夫公冶明於事君之义者不过如此所有张琮李耆伏望圣慈量加旌擢以为天下臣子节义之劝不胜幸甚

谊又论滥赏色目状曰臣伏覩勅文勘会崇宁後来滥赏之人窃取名器今参酌立定条格量行追降许其自新遂措置到滥赏名色二十六项臣反覆熟考参之衆论有大不可者三臣观朝廷以二十六项白身得官之人遂与元因有官循转改官之人略为轻重止降四官此甚不可也夫无官之人本皆医巫卜祝工商皁隶与夫游谒之小人权门之奴客也附会倾巧取媚一时言扬事举略无可取芜秽仕涂讵可止降四官而从士大夫之後哉此其不可者一也又经今追降之後朝见堂除赴部注拟磨勘举辟权摄并与无过人等则自兹以往前日败乱法度几危社稷之人内之朝廷侍从外之知通监司皆可为也夫出身冒滥为市井小人之所不齿则列爵於朝得簉在公卿之列求其议论端慤尊主庇民未易得此其不可者二也又指挥到日不以内外见任得替寄居待阙官并限一月自陈其未经批书者不得赴任请给如此则州郡之间来者辐辏日不暇给当此高秋州郡有贡赋供输之职有警戒守御之事何暇纷纷阅此文牒妨费日力哉其不可者三也朝廷自靖康建炎以来所降讨论指挥论罪之文虽略惩恶之意甚严冒犯之流自知见弃公议盖已屏迹而恢恢之网亦不复冥搜上下相安矣今虽有意寛宥然恐蚁穴溃我长堤非立国纪纲之道也若其可行则文武二涂莫非王臣未可偏废若其可议则前讨论之文具在有司且可遵守异时国家闲暇?讲明政刑?兼容贤不肖则少俟岁月不胜幸甚臣观累日以来朝廷於上件指挥内已数有更改则窒碍可知伏望睿慈更赐斟酌措置以安衆论

殿中侍御史张守上奏曰臣闻赏不当功则无功者进功不获赏则有功者怠比年兵不用命望风奔北凡赏罚失当以致之也自童贯谭稹之流用兵以来第赏之际专徇请托上则权势次则亲旧甚至於贿赂公行相与为市於是膏粱之徒不涉行阵者皆附名其间而被坚执锐冒犯矢石者或不得而预也朝廷惟凭所上功状之等差而班爵秩之轻重一有失当怨归朝廷於是羣下解体鲜复自效方陛下信赏核实以图中兴而请托欺罔余风未殄夫为将帅亦岂不欲士卒用命以成大功而故为是哉盖亦迫於权势亲旧之私纽於闻见习俗之弊未易遽革臣区区之愚?於出军之际委自主将别置军籍自大将以至属官偏裨队伍各列姓名量留空纸以书功绩縂计其数从朝廷印押给付主将凡立功者某月某日获若干级某月某日俘若干人之类即日着其状于籍策勲之际随保奏状上之朝廷参考其实而後行之则冒滥之弊亦十去其六七矣盖置籍之初赏罚未分人有定数固自絶於请求凯还之後按籍论功又不容於增损求其失当盖亦鲜矣欲望睿慈诏三省密院详酌断而行之

守又上奏曰臣闻传曰善为国者赏不僭而刑不滥赏僭则惧及淫人刑滥则惧及善人若不幸而过宁僭无滥与其失善宁其利淫是则圣人立国之意每过於厚不使过於薄也故传又曰赏疑从予所以广恩劝功也司马军法曰赏不踰月欲民速得为善之利也其意皆本於此伏覩靖康元年十一月诏书能率衆勤王或立功听便宜权行补授文武官资候到阙正授於是四方之士各効所长官司依诏借补以官上之朝廷酌其功之大小而正授之信赏示劝中外具孚近者伏覩二月二十一日指挥应借官人内有委实曾习弓马或武勇之人委诸路提刑安抚司依弓马所格法公共比试将合格人两司拟定合得名目径申省部给进武进义校尉两等文帖将元初借补文字毁抹缴申兹盖朝廷爱惜名器杜絶冒滥之意甚善也然臣愚思之犹有所未尽请试言之一则难槩试以弓马二则推恩太薄三则试格太峻四则得赏太缓何谓难槩试以弓马立功之人色目不一或输家财以助国费或齎躐书而冒险阻或有进士借补文臣皆未必有过人之勇也试之弓马必无幸中臣愚欲乞借补文臣则试兵书战策以为殿最若输私财数多齎蜡书已达自无侥幸之理便可验实免试授官何谓推恩太薄艰危之际有累立功效节次借补有至陞朝官大使臣者设即试中乃与借初官者同得校尉未为允惬臣愚?乞凡试中人於元借官上降三资以次补授无资可降人听补守阙副尉何谓试格太峻弓马格法乃白身人州县解发中即补官今来借补之人各已立功若试不中则前功俱废似於常情有所未安臣愚?乞更於弓马所试格法小加裁降使可通行何谓得赏太缓借补之人类在一二年前及得所属保明间关以至行在更经有司问难始达朝廷已是艰滞今又令归诸路安抚提刑司同共比议拟定然後解赴御营审试而後授官更须经涉年岁方得了毕臣愚?乞且据逐处已保明到功状就御营使司类聚差官比试便与补授凡此数条实有利害又四方得赏归乡者亦已甚多一旦骤革之则有功同而赏异不能无幸不幸也方今敉宁四方正须?赏以劝後来又况孔子以兵食可去而必?存信而成汤之誓亦曰朕不食言若谓诸处保明不实在择将帅而已行赏之际恐非所当致疑也所谓不幸而过宁僭无滥庶几合於古之赏疑从予及赏不踰月之义

守又上奏曰臣闻刑赏威福人主之操柄也而朝廷者刑赏威福之所自出也人主之刑赏威福非朝廷则令不行而无以取信其弊至於人得以矫诬朝廷不恃人主之刑赏威福则势不严而无以为政其弊至於人得以?蔑故易曰非一朝一夕之故其所由来者渐矣日者苗传刘正彦乘陛下驻跸之初朝廷草昧之际纵兵诛杀至於扣阍胁制天子而刑赏威福遂下移於将帅之手忠义之士仰天扣心恸哭流涕而莫能救也赖天地祖宗之灵勤王之师协助信顺曾不阅月而陛下反正既往之事追咎靡及而来者犹可思患而豫防也大抵武人握兵在手以杀戮为能事率意轻发不复知名义之重亦不复思他日诛灭之祸又况艰难以来朝廷微弱假借太甚类皆骄惰怯於公战而勇於私鬪此皆今日固宜痛惩而申警之伏望陛下明慎赏刑之宜收还福威之柄皆由朝廷而出使将帅拱手而听命於上不得假之以行其私则轻重适中而上下悦服仍乞下臣章严赐诫谕不特使知尊朝廷亦使之成功名保爵位也臣不胜惓惓

张浚论功赏利害状曰臣去岁令韩世忠举淮阳之师竟无成功夙夜震惧恨无以仰副使令伏念臣驽下不才陛下过听委以兵事臣尝伏而计之敌之盛强自古未有如今日者今每有举措必欲战无不胜攻无不克是责臣以难能之事矣使臣善为身谋不过敛兵自固坐受其弊而臣终不忍为此也世忠以淮阳之役不赏其下二年之间颇无进取之意彼欲拥兵固位自求保全耳而於陛下图囘中兴之策则未为得故今之论者莫不皆曰轻易举兵事必无成虚费功赏朝廷甘听其言不免且为偷安之计将日益以怠兵日益以老必欲求所谓一举而胜之盖亦难矣窃譬之解牛顽髀固骨必劳新刃坚节既解无复难者今将求破大敌而欲一毫不挫万举有得不亦惑邪臣愚昧之见所陈奏章乞不付外惟陛下知臣之心故敢以渎天听伏望圣慈俯加照察

御史中丞廖刚论赐圩田劄子曰臣伏覩近日圣旨指挥将建康府永丰圩拨赐韩世忠士大夫闻之莫不骇愕臣窃契勘本圩计田九百六十顷岁收米三万斛它圩未有其比不知此赐出於宸衷抑世忠有请而陛下遂与之乎世忠带三镇节度使金玉满堂姬侍列屋买田之资固当不乏若陛下特与是陛下继封君之富而忘斯民之贫困也若世忠有请是世忠身为重臣曾不念国用艰窘民力殚竭而谋丰已不已也且世忠屏翰王室服勤尽瘁忠勇冠天下而独此不知此臣所未喻也陛下亦尝问大农岁入几何而会其出乎艰难以来岁入缺天下三分之二而所费倍於承平之时矧今河南新复劳赉经理用度益广又非前日之比然则陛下於推恩之际可不重惜而轻出令乎诸将暴露之久其谁不知然而贵极富溢前古所无人主所以待遇之意亦前古所无请无不从求无不得亦前古所无未尝奏功而宠数洊加亦前古所无此则诸将所当自省也汉高祖之将无非战胜攻取与共取天下者事定之後得保首领者无几今吾诸大将虽皆有屏翰之劳然坐享富贵未尝有攻城略地之事而恩眷日隆乃复求於人主不已其亦未之思乎江东圩田不知能几千顷若诸将人赐千顷所余亦无几矣夫天下者天下之天下人主亦不得而私有之故一爵赏一赐予必有以合天下之心厌天下之公议故受之者不为泰而安且荣焉脱或不然虽莫或敢言然腹非者多矣朝廷举措使天下皆不以为然则亦安用臣等为哉臣是以不敢避触犯之诛臣之职也陛下傥以臣言为然欲乞宣示世忠听其辞避亦所以保全其名节也如谓不然是臣每狂妄负陛下责伏乞赐罢黜施行

御史中丞许景衡乞奨录翟汝文劄子曰臣闻杭州军人作过伏蒙寛恩特赐招降一城生灵咸戴再造之赐不胜鼔舞前此浙东帅臣翟汝文愤疾羣凶敢尔猖狂提兵渡江累以殄灭为请陛下深念横及无辜方示大信如从以降招安诏书汝文志虽未就忠则有余矣臣窃见近世士大夫无首公体国之心怀徇私便文之计虽本职事尚皆灭裂不举况能及其他哉今汝文闻邻路兵变奋不頋身自任讨贼之责有古方伯连帅之风贤於近世士习远矣况汝文之在浙东拊循兵民风绩可纪一路实赖以安臣愚欲望圣慈嘉其忠勇俯赐褒录以为四方帅守之劝其於用武之时殆非小补也武义大夫曹勋上书曰臣窃见建炎初置赏功司寻即废罢恐当时主者兼用他属之吏不得专掌致所行功赏因仍废怠动经岁月致献言者得以藉口遂成无用而倂於他房窃原此司诚为今日之急盖古者赏不踰时又曰赏必以信是乌可以轻废置哉意欲使掌有专官而亟行亦俾将士知功有专治而不杂信赏之政中兴所先也欲乞复置赏功司专行战阵功赏等事委能吏典治仍置簿月书已收行过某人功赏名件上司季考其数或多至千百量与官吏推恩以劝其职

胡寅上疏曰臣闻臯陶告舜曰天命有德五服五章哉天讨有罪五刑五用哉视天好恶无私於其间而天下治矣古之世仕而有罪则废黜之甚则流放窜殛之此尧舜之仁政非刻薄也今有罪者自非编置咸得食宫祠之禄夫禄之为物天生之地成之百姓奉於县官王府赋於诸吏凡以养民而非养有罪之用也岂不与天意戾乎臣愚谓纵未能大有变革犹当为之分别使优贤养老均逸之美意不与得罪斥去者等则凡因得罪斥去而与宫观者勿与理作自陈仍加权字於提举主管之上而其俸给人从并当减半庶几功罪不淆赏罚不偏人知所劝沮亦足少奉天讨之公其於国政已非小补矣如合圣意乞降睿旨立为定制施行

周林上奏曰古者赏罚功罪各有所始同於有罪而行罚自贵近始同於立功而行赏自微贱始先其所难也军兴以来推赏者屡矣高官峻秩先於主将其下士卒虽有立功之人多是沈於微贱艰於条具拙於计会积日累月徒费文墨不能速受恩赏遂致勇敢有功之人不无怨望欲望敷奏特降指挥今後胜捷先须?赏战鬪立功之人已得了毕然後赏大将次及谋机干议等官实为士之劝亦为将帅之美

两浙西路安抚使叶梦得论招捕倪从庆各官功赏状曰臣窃见昔时方腊作过当朝廷无事一路兵力全备之时将佐尽在所部不乏使令然凭陵州县如蹈无人之境官兵莫可抵扞例遭杀戮遂致远近响应陷没六州二十七县蒙朝廷遣童贯谭稹将带西北骁将刘延庆王禀杨惟忠何瓘辛兴宗等亲总劲兵十万余人或降或诛方获平定今来倪从庆等作过乃在金人犯顺内外震扰之际州郡三次起?勤王弓兵所在空虚将佐随兵前去使臣材武人又先已尽起赴阙人情惊疑奸宄观望詹大和等元非当职任事之人偶因臣逐急委请乃能同心国事尽瘁竭力纠集乌合之衆初无制节之令固守把截使不得冲突猖獗残害生灵讫至纳欵归降保全两路较之方腊事势轻重难易数倍不同臣误当帅阃人微望轻不能预为镇抚以致盗?部内若非藉此五人无以逃责欲望圣慈详酌特降睿旨令与等第推恩虽见危致命臣子之常情然有功见知大君之美意因以风示四方使伏节死难之士皆识圣心恢远虽远必闻虽细必录则人人奋励各思自效在於今日不为小补狂愚冒犯上渎天听无任惶惧

孝宗时监察御史周必大上奏曰臣闻天下之事徇其名也易求其实也难汉宣帝功光祖宗侔德啇周本出於信赏必罚综核名实然王成以伪增户口赏杨恽以晻昧之语废盖寛饶韩延夀以尽力之吏诛而黄龙诏书亦曰上计簿具文而已务为欺谩以避其课则宣帝所以见称於史氏者亦何可尽信也岂不难哉陛下嗣位于今期月未明求衣日旰坐朝夜分决事可谓勤矣而未能变一时之媮惰旧德名臣收召殆徧片言小善擢用无遗可谓公矣而未能化一时之阿私意者综核之政或有所未至欤臣试以赏罚近事明之邵宏渊能还军中冒滥之恩倂録战功而除正任观察使此信赏也而郭振仅一对内殿既无旧劳又无新功亦以观察使与之则重矣陆廉以贪黩配流此必罚也至於张耘贼杀士卒乾没军资有司当以殊死而亦与廉同罪则轻矣故臣愿陛下大明赏罚以照临百官赏罚明则名实辨名实辨则政事可以内修敌人可以外攘夫何求不获而何治不成哉

赵汝愚上奏曰臣伏读甲戌诏书仰见陛下圣心焦劳思古哲王之治悯士大夫习俗媮弊是故以训以戒为之丁宁恳切也臣窃惟陛下即位以来讲求治要靡用不至而国家之势未复乎安强者诚以一时之人诞谩苟且其弊犹在有如明诏所言也夫天下之事不能自行使任事者则公肆诞谩自为速售之术不事事者则因循苟且指岁月以待迁然则陛下何赖焉为今之术者必曰深刑重赏可以起媮惰而禁诞谩也夫赏罚者人主之至权执此以御天下頋亦何施不可臣所不知者陛下深居九重之中而羣臣功罪之实必欲人人论得其当亦岂陛下一智一力之所能尽哉越五日戊寅臣伏读陛下求言之诏许给舍台谏於封駮章疏之外虽事之至微亦毋致忽大哉言乎臣愚仰见陛下无偏无党如天地之无不覆载虽太宗之导人使谏不足进於此矣臣愚伏愿陛下益选公正敢言之士悉举而用之於朝使才与行相参可与否相济陛下不忘终始之戒每虚怀而受之自然四方之利病毋壅於上闻怀奸之徒无所肆其巧然後是非明而赏罚行赏罚行而百工劝矣

翰林学士洪遵上奏曰臣闻古者赏不踰时所以劝有功也汉高帝初得天下定功行封疑若可後方汲汲然趣丞相御史惟军功是务故反侧以之安耦语以之息而汉业益隆用此道也仰惟皇帝陛下以刚明之断奋?天威廼者法驾一临元恶授首此盖天道助顺圣德昭格以济登兹甚盛举也窃见川陕淮汉之师暴露益久艰难多事之时冒犯锋镝奋不頋死其劳备至昨覩指挥应出戍官兵特与转资立到功効别行推赏仰见陛下笃於信赏使之趋事赴功可谓善矣然而军吏计功淹时不下议者云云惧无以劝後臣愚欲望圣慈申饬攸司凡立功将士亟行第赏庶几伍符尺籍之中踊跃自奋通知前日指挥不为虚文圣恩浃洽足以作成士气万一异时缓急之间有以激劝诚今日先务也员兴宗乞严爵赏状曰臣闻爵赏者国家之大纪也自昭其纪则无人不服自紊其纪则无人不轻苟一目稍睽则万目渐弛或致胥商末流委巷余子胁肩而冒禄攘臂而市爵杂揉士类士蒙其丑此何义也且军之有功功之有赏乃国家所恃以责实也三军所恃以劝後也有司踈怠实已乖戾求以劝後将如之何传曰非功获爵则爵轻非罪肆刑则刑亵谓此类也臣窃见比来军功死事之家以功许补授子孙外并许其亲异姓甥壻之类申明受承是乃国家欲感士心荅天意收三军後日之効可谓恩矣然朝廷虽有元创冒授指挥一一明具今所在军将保明於大将大将保明於本州本州类申於省部如是则堤防检押者甚至且密也然而户为胠箧本以防盗也大盗至则并胠箧而取之人为法制本以防奸也大奸至则并法制以乱之今恩泽一下有力有货赂取交关同姓者迁作同房非亲者指为近亲委巷屠贩一日华轩士卒惊頋此岂三尺赏功本旨哉臣谓自今兵将死事之家既无的亲子孙及其近属但当设法与给度牒及不理选限名目之类使其曲折货售惠滋一家终世饱暖亦无负矣何至纷纷欺隐捐国家之名器轻授之人乎又近来死事之家多以无力陈乞而有力陈乞者决非死事之家彼有力则百方计会事虽虚诞必不沮难无力则事据虽实例蒙退却致使军中勲力之後虽有正嫡子孙不免低直轻售盖坏陛下德意者有司也昔康定诏书诸军将校殁战阵者并仰逐处仔细一一勘会如不实者亦有明科伏望申严是禁诸将诸州今後保明被受恩泽之人或不切仔细推考或勘会失实朝廷觉察并乞重赐行遣庶几爵赏之重有益国体

兴宗又议功赏状曰臣闻所谓大臣者任法不任私所谓常人者任私不任法盖天下所以治者法也所以扰者私也法既立则下无自而私私既胜则法无自而振国之号令且视此为屈伸矣三代之初因人之功罪以为黜陟当赏而赏当罚而罚故受赏者无不劝受罚者无不惩昔武王之为周躬履天下之籍有未下车而赏之者有始下车而赏之者盖於封墓式闾之余遂起列爵分土之事使人目击而心化武王之於功赏何致切切如此彼以鼓舞天下之术诚莫重乎此也是以赏之所在以为则成以化则劝经曰崇德报功垂拱而天下治若安靖之初而羣功不报臣恐武王未暇垂拱尔此所以经营曲当示天下牢固不拔之具历世三十载祀八百咸以是也传曰禄贤不爱财赏功不踰时武王有以得之矣恭惟国家世载明德太祖太宗之世威福两柄如春如秋不吝高爵重赏网罗真材实用如雷有终在蜀尚给功帖七千逮至仁宗皇帝遵而行之若赐曹利用则有据功迁补之诏若赐范仲淹则有空名宣劄之补天下之士皆悉力以卫其上当时非特可以气使殆可名劫也今陛下天锡智勇之资又杰立於至治之世绳诸将以法度明诸军以纪律又以赏功为最迩者命有司分为三等凡诸处保明归义立功将士量功给还其资臣观圣明威令超卓智者思効其谋勇者乐致其力纵横施设无自而不可此实希世之遇也臣愚尚恐边远之地军吏出入未尽依得朝廷元降赏罚之格万一有淹迟啓幸之人寃抑无告之士乞参以熙宁之诏意示之可也先是陕西宣抚司申诸路将士未依赏格者诏定立功将士应合酬叙之人令主将对衆叙定务从简速将士有功主将对定既毕明具姓名申奏不得以随身牙队及亲戚牙队移换有功之人致抑压可赏之士如士卒显有劳绩为人移易者为人抑压者许经诸处自言如是则功者无所寃幸者无所得此赏功之本谊也今陛下明诏在前既尽其凡其余指頋即定矣臣观近来陕西死事之卒诸将非不欲优恤而诸司目頋纎末死事未满旬日有先阁其请受者未满数月有不受其告诉者彼有司但识斗斛之积为得意不识明主风励士卒本意也臣愚并望朝廷申明旧禁凡死事之家至半岁或周岁然後始住请受仍许家之壮丁或家之至亲一名填刺亦庶乎知朝廷德意寛大也侍御史王十朋乞审核李显忠等功罪劄子曰臣闻宿州之师不利而反议者皆归咎李显忠显忠身为上将不能於胜敌之後抚存将士以保垂成之功遂致溃散而归固不能无罪也然前日匈匈之议谓显忠心怀南北蛊惑中外上贻圣忧今显忠既还上章请罪亦足以见谗说之无验矣说者又谓显忠贪恋金帛欲为己有不分将士遂致离心理或有之恐亦未实兼显忠亦劾奏统制官周宏等数人无故领兵自回遂致失利欲正宏等罪臣亦未敢以为然昔庆历间赵元昊叛大将刘平遇贼于延州力战而死都监黄德和遁走诬平降贼朝廷信其言遽欲戮平之家赖仁宗圣明遣御史出理其事既得其实遂褒平死事之节而斩诬告之人今正虚实未辨之时臣以为不可不审朝廷不如姑两存之以安反侧却令都督张浚审核虚实闻奏如功可赎过则许其自新责其後效如罪多功少实误大事则不可不正典刑但审而後行庶使圣朝不致滥罚不胜幸甚中书舍人张孝祥上奏曰臣窃惟国家之所以惩劝天下赏罚而已然赏不当功则不如无赏罚不当罪则不如无罚何也功罪已着而赏罚未行则赏罚之权犹在也功罪着而赏非功罚非罪则为善者不劝为恶者不惧赏罚之柄於是失矣自闻西溪卒伍逃窜之事既两旬浃其所以不惮死而窜者情之曲折陛下既已知之不待臣之言然二十日之间主帅而下未闻略有黜责外廷之臣不敢以为疑者意朝廷方此图之而未也今兹则大不然朝廷既已不治其人而成闵乃敢无所忌惮公为劾章归过队将乞罢见任仍送吏部夫掊刻军士役使军士利入於己怨积於下者闵与统制统领官实为之也闵不为之则统制统领官安敢为之统制统领官不为之则将副部队将安敢为之朝廷委曲涵容置闵与统制统领官等一切不问乃特用闵之言罢一队将所谓队将者何其独不幸也哉罚不当罪臣恐浸失赏罚之柄自此此辈愈更恣横轻侮宪章事虽至微关系甚重臣愚欲望圣慈将成闵与当来士卒逃窜本军统制统领将副等官等第降黜其本军统制官仍与罢免庶为余人之戒或陛下圣意不欲如此行遣即乞将闵今来陈乞罢队将劄子亦不施行以破小人诡计以慰士卒之心

王之望乞旌赏戚方状曰臣契勘自金人诸路入寇两淮荆襄川蜀敌马所犯未有一处能抗拒者独戚方两次报捷虽未为大胜亦能挫敌使之奔败北去追夺所获牛马老小若金牛之兵不败则此一路更无把截去处功亦不小朝廷宜加旌赏以振起士气臣得三省枢密院关戚方两次奏捷备见忠勇若能保守不致冲突别立大功当议授以节钺缘戚方已系承宣使带军职若能保守不致冲突则将来自当授以节钺何俟别立大功若俟别立大功方始建节则是今次两捷全无恩赏恐不足以?励将帅臣谓当再降指挥或陛下以御扎奨谕云若能保守关寨摧折敌势当议授以节钺更能别立大功即不次超擢仍令都督府日下疾速核实具功状闻奏如此则於事为允乞更与执政议之卫泾上奏曰臣闻赏以劝有功罚以惩弗恪轻重贵乎适中不可有所偏也廼者癸丑之夕夀慈宫火陛下特降御笔以上惊慈闱彻乐避殿恐惧修省夫以一人之尊躬自贬损不遑宁处而本宫官吏储备无素守护不?恶得不任其咎陛下钦崇孝养方务调娱未暇致诘提举官吴回三人者怀不自安腾章自列旋颁睿旨各从镌削可谓曲全之恩臣近缘忝冒承摄於词头中窃见指挥凡夀慈宫应奉官吏等到宫实及五年各转一官资放其员数六百三十有四未及五年者又四百二十九人夫以平居无事安坐受赏若此猥衆而失职抵罚不过二三臣固疑之今台臣有弹疏乞将应奉官等黜降谓当大明典宪以警弛慢而所降圣旨王师珪王溶各降一官杨旦降一官罢干办事务人数多寡臣未敢问惟是吴回等自劾尚夺二秩王师珪等皆有论奏杨旦者罪状尤着例止削一阶轻重毋乃有所偏乎况前日救火官兵陛下以慈闱之重随即第赏曾不淹时赏固所以为劝而罚不足示惩頋何以诏四方而厉百辟乎借曰太皇太后圣意寛厚不欲重有诛责然赏罚之行纪纲所系又安可以恩而废法乎臣不敢以代庖之蹔有所隐默欲望圣慈特?睿断将王师珪王溶照吴回等一体镌降其杨旦再与镌斥庶几少慰舆议儆肃宫臣惩劝之方斯为两得

王师愈上奏曰臣闻爵赏者人主之砺世磨钝之具赏当功则人必劝或失之滥必害於政不可以不革也伏见绍兴之初两浙提举市舶申请立定沿海及近里州军税务税过市舶物货赏格州委通判县委知县与夫监官点检税过客人引外物货收及壹千伍百贯减壹年半磨勘累及壹万贯减四年磨勘可谓赏之滥矣且以经总制无额钱赏言之诸州军解足经总制钱外而又无额钱及壹万伍千贯知通只减二年磨勘今税务收市舶引外物货及壹万贯乃减四年磨勘是倍於无额钱之赏矣自通判知县至于监官被赏者数人岂不为太滥乎况夫文臣有以此赏转员郎正郎武臣有以此赏转副使正使遇郊恩或致仕遂可奏补子孙然则税务获一万贯之小利推而言之被赏者岂止数人而已哉可谓滥之至也臣愚欲望圣慈特降睿旨应沿海及近里州军税务收市舶客人引外物货自壹千伍百贯至壹万贯其减磨勘赏并皆减半庶几赏不至滥人亦自劝

吏部侍郎李椿上奏曰臣闻书曰罪疑惟轻功疑惟重又曰赏当功罚当罪故自古圣贤所以称治者亦信赏必罚而已伏覩近降圣旨指挥举改官必具实迹臣仰体陛下圣意欲使臣下趋事赴功不为文具也苟有实立劳绩而不与依条推赏者岂陛下之意哉臣窃见吏部法选人有酬赏应循资者不许存留後任收使盖谓别有应循资条法可以循资者不许重叠循资故立此法亦出于省记未必本有此条然则实立劳绩岂为冒滥何独於选人乾没劳绩赏格遂为不信之令缘本部遵守上件条法遇有陈乞者尽是告示不行所以词诉不絶臣愚欲乞睿慈下勅令所删去吏部侍郎左选此条或重行修立条法使实立劳绩之人不致乾没其赏有以称国家立法赏从重之意亦有以絶不已之词光宗时蔡戡上奏曰臣尝读西汉循吏传窃恠汉二百年间班固所载循吏六人而止耳孝宣之吏居其五焉何天之降才独盛於此时也及观班固赞孝宣曰信赏必罚综核名实然後知孝宣驭得其道宜其循吏之多也盖赏罚者治天下之具名实者行赏罚之要人有为善之名必迹其为善之实从而赏之人有为恶之名必穷其为恶之实从而罚之人知为善而赏不踰时赏一人而千万人劝人知为恶而罚不旋踵罚一人而千万人沮所以励世磨钝作其好善之心絶其稔恶之路率天下为君子之归自古尧舜之治天下不过如此孝宣之时吏称其职民安其业盖有繇也恭惟陛下励精为治远迈汉宣於赏罚名实之际尤所加意天下之吏固当澡心涤虑殚智竭力以承休德然未闻一人治行卓然可书如龚黄者以臣观之名实未尽综核赏罚未尽信必故百吏未尽称职也今朝廷欲知守令优劣俾监司第其臧否以闻于朝甚盛典也夫臧者天下之善名也律身以廉莅事以公与夫勤谨无过者皆谓之善也否者天下不善名也贪而徇利暴而虐民与夫弛慢不职者皆谓之不善也彼善与不善在天下不啻如黑白冰炭之殊朝廷惟不知其实故赏罚无自而加焉监司既已第其优劣而为臧否朝廷是宜核其名实而为赏罚臧否之令行之有年矣以臧之最而超擢者谁欤以否之最而黜责者谁欤二者皆臣所未闻也朝廷不过为虚文监司不过应故事而已谓之臧者无所劝谓之否者无所沮臣所谓名实未尽综核赏罚未尽信必者此也何以起劝慕之心振媮惰之气乎臣愚欲望陛下每岁申勅监司按所部守令第其臧否以闻臧之最者命大臣审察核其臧之实诚如所举随其才而用之否之最者委他路监司体究核其否之实诚如所言则因其罪而罚之如是则君子有所?而勇为善小人有所惮而不为恶昔之贪残者变而为廉平昔之弛慢者变而为勤谨人人奋励以趋事赴功孝宣之治将复见於今日

理宗时洪舜俞进故事曰太祖问李承进曰唐庄宗以英武定中原享国不久何也承进曰庄宗务姑息将士每出禁兵卫卒必控马首告儿郎辈寒冷望与捄接庄宗即随其所欲给之盖威令不行赏赉无节也上抚髀叹曰三十年夹河战争取得天下不能用军法约束此辈纵其无厌之求以兹临御诚为儿戏朕今抚养士卒固不吝惜爵赏苟犯吾法惟有劒耳

贴黄臣闻易曰上天下泽履君子以辨上下定民志上下不辨民志何由定民志不定而欲求国势之安强是却行而求前也况三军以纪律为重处不知礼则出不知律犯上之意一萌作乱之机已兆尚何望其敌王忾而伸国威哉唐自肃宗偷一时之安平卢节度察军中所欲立者授以旌节自是以姑息为常至於偏裨士卒杀逐主帅而不问廉远地则堂高廉近地则堂卑陵夷之势何所不至此唐所以亡也後唐庄宗犹袭故态不能以军法约束而威令不行享国不永竟坐姑息之过我太祖皇帝受天明命为世立极尽革唐季五代礼法荡析之弊一阶一级上下相承川班妄诉必肆显戮此所以国势有金城千里之固民生有泰山四维之安也然岂徒以阶级之法绳之哉平时抚养不吝爵赏苟犯法则有劒尔恩施而後威立宜军心悦服不敢轻於有犯也

秘书郎权尚书郎官许应龙上奏曰臣闻赏罚军国之纪纲也有功不赏有罪不罚虽尧舜不能以化天下况世变已降人心寖不如古法出而奸生令行而诈起苟无赏罚以振肃之则为善者何所劝为恶者何所惩是以圣明之君必以赏罚为先务而不敢有一毫轻重之私善所当赏虽贱必录使知为善者之无有不赏也恶所当罚虽贵不贷使知为恶者之无有不罚也夫如是则胡禁不止胡法不行苟执之不坚所当得者或刓忍而不予而不当得者乃侥求而滥授所当罪者或经营而苟免而不当罪者反牵聨而并及劝沮不明善恶无别故作之而不应率之而不从因循苟且亦终於委靡而已呜呼烹阿而封即墨威王能审左右之毁誉而羣臣莫敢饰非齐国大治矧尊为天子居得致之位有能致之资苟於刑赏之际断在必行则人心振起何事之不可为哉昔我艺祖肇开洪业虽以仁厚为立国之本而信赏必罚凛乎其不可犯清谨可任擢升宣徽贪墨不法径寘极典守边有功厚加赏赐川班妄诉悉行诛戮恩威并用使天下竦然而畏慕故纪纲为之振肃国艺至於尊安成宪昭垂真万世之龟监也共惟陛下仰绍丕基恪遵祖训厉精思治宵旰忘劳为官择人将以宣德意而结民心选将练兵将以壮皇威而销外患然今之官吏果能究心於恤下乎今之将士果能用命以决胜乎窃观州县之间循良者固不乏而暴征横敛峻法严刑者未免为民之害中外之兵骁勇者固可用而遇敌则逡廵而不前少衂则仓皇而先遁者未免为敌所轻为弊若此岂倡率之无术耶抑法令之不明耶然廉吏之举洊颁於诏令贪墨之罚屡形於奏疏严私役之禁戒陞差之私若是之类无日不讨诸国而申训之而玩习者如故何欤盖徒善不足以为政徒法不能以自行推原其端无亦赏罚之间犹有未信必者乎节俭正直当赏以劝善也而单寒寡援则谁复荐引贪冒苛刻当罚以惩恶也而稍有牵制则莫敢?擿恩赏自有成法或攀例而放行镌黜犹未及期已经营而希进陷阵者或隐蔽而不申寄名者反侥冒而受赏掊克有禁而曷尝施行奔溃当刑而随复招集故人心玩狎虽令不从此吏治之所以未振而军政之所以未举也转而移之其势甚易惟於劝惩之间力加之意而已盖不以亲踈贵贱为轻重则可以行赏罚不阔略於其大而纎悉於其小则可以行赏罚无功同而赏异罪均而罚殊则可以行赏罚执此之政如金石行此之令如四时则以之驭臣当化贪而为廉以之驭军当变怯而为勇成效大验特一指麾之顷耳然按察郡县则在监司?厉将士则在主帅监司苟贤则不吐茹於刚柔不转移於势要贪暴者必刺循良者必举闻风知惧当有解印绶而去者矣主帅苟公则纪律之必严简阅之必精用命者赏之犯法者诛之则畏威怀德虽蹈水火而不避矣至於监司主帅则又不可无?扬之术苟贤否不分听其旷弛则委靡者不失其寛厚而振作者反几於生事容贷者自可以逃责而廉按者或至於召祸如此则人心疑畏孰肯以国事为念哉臣愿陛下明目达聪详考熟察能举其职者莫不陟不胜其任者莫不黜则孰不?昂奋厉求以自见登揽澄清号令精明当有如范滂光弼者出矣此又操执纲领之要术也惟陛下与大臣亟图之

李鸣复上奏曰臣比尝因高沙方城之叛述古人讨乱之法以进谓殱厥渠魁胁从罔治又谓士卒干纪此殆阃帅责耳阃帅不举其职而辄以上累朝廷朝廷又不审其宜而动即降下黄榜何榜之轻也臣无他意大率欲为朝廷正名分振纪纲使不流於姑息耳黄陂之叛与高沙方城等意谓必知所惩创闻诸道路其为乖误抑又甚焉淮西讨叛而湖北则纳叛是自为矛盾也于俊领兵剿贼而王旻则出兵助贼是自相鱼肉也孟珙许之以便宜书填防御使京交十万官田百顷又听从各人向某处州郡驻劄是赏盗也赏盗而欲以弭盗可乎王旻先逆之境上给以赀粮助以兵力又谓叛贼委是可嘉欲与转六七官或陞差路分陞差统制是诲盗也诲盗而欲其不为盗得乎高沙之叛始虽纵之终能戮之尚有辞也方城之叛国人讨之敌人纳之犹可诿也今黄陂之叛境内自为胡越国中自为寇雠此何风也叛卒挟外寇以刼制中国边将挟叛卒以刼制朝廷此何等气象也臣恐唐末五代之祻自是始矣然则如之何曰胁从者不必治而渠魁不可不殱也异我者不足责而同我者不可不戒也命令自天子出未闻边将擅书填告命以啗敌也是可虑也尺地莫非王有不闻边将敢欲割地以遗敌也是可忧也一时之事变虽?万世之正理不可不存也边鄙之间轻嚣小人虽肆无忌惮庙堂之上任重大老不可不执持公道也若朝廷但欲买静一切风靡欲得官爵即与之官爵欲得便地即移之便地欲索犒赏即为之支犒赏欲逐主帅即为之易主帅戕杀本将之罪不复问刼掠平民之罪不复究讨叛者有罚纳叛者有赏则名分尽丧纪纲大坏北军之久归附者必纵欲以求逞将帅之当事任者必乘间以自肆他日之祻又不止於今日矣惟陛下与二三大臣亟图利之

鸣复又上奏曰臣闻殱厥渠魁胁从罔治此古人讨乱法也事有不安其常而至于变不循其理而至于乱岂必人人皆有是心哉鼔而倡之者不一二胁而从之者常八九逆顺未分则其势合利害渐迫则其心离善治乱者临之以可惧之威开之以自新之路剖分其逆顺昭示其赏罚首乱者杀无赦若能痛自改悔领衆来降则免其罪胁从者释勿治若能伺贼动息枭首以献则厚其赏夫如是则人各有心互相疑忌而贼之党孤矣贼之党孤则守必不固战必不力而贼之首可坐致矣不然一於招纳而薰莸莫辨则有恩而无威其弊也流於姑息一於攻讨而玉石俱焚则有威而无爱其弊也过於残忍姑息岂足以怗强暴残忍岂所以怀忠义哉唐州之叛叛者一郭胜耳兵与民未尝叛也全子才等握兵以出老小之在城外者悉举而殱之故其党遂牢固而不可破高邮之叛叛者四百余卒耳其他未尝叛也既一日而推择三数人以为首领又一日而执辱郡太守以强其行移制司虽调兵征讨而实怀畏怯虽遣人抚谕而实为具文故其贼愈悖慢而不知悔闻诸道路朝廷近已屈意招安降下黄榜其为说盖为一郡生灵性命惜耳使黄榜既下而弭耳退听必须以序支犒是赏盗也赏盗而欲其无盗得乎万一不然而负固不服或且重有邀索是纳侮也纳侮而方思所以惩其侮不亦晚乎将卒干纪此殆阃帅责耳阃帅不举其职而辄以上累朝廷朝廷又不审其宜而动即降下黄榜何榜之轻也臣不胜忧愤是用推明古人讨有罪之法以进如或可采乞降付枢密院参酌施行

国子监主簿徐宗仁上奏曰赏罚者军国之纲纪赏罚不明则纲纪不立今天下如器之敧而未坠於地存亡之机固不容发兵虚将惰而力匮财殚环视四境类不足恃而所恃以维持人心奔走豪杰者惟陛下赏罚之微权在耳权在陛下而陛下不知所以用之则未坠者安保其终不坠乎臣为此惧久矣陛下当危急之时出金币赐土田授节钺分爵秩尺寸之功在所必赏故当悉心効力图报万分可也而自斡腹之兵越江踰广以来凡阅数月尚未闻有死战阵死封疆死城郭者岂赏罚不足以劝惩之耶今通国之所谓佚罚者不过丁大全袁玠沈翥张镇吴衍翁应弼石正则王立爱高铸之徒而首恶则董宋臣也是以廷绅抗疏学校叩阍至有欲借尚方劒为陛下除恶而陛下乃释而不问岂真欲爱护此数人而重咈千万人之心天下之事势急矣朝廷之纪纲坏矣若误国之罪不诛则用兵之士不勇今东南一隅天下已半坏於此数人之手而罚不损於毫毛彼方拥厚赀挟声色高卧华屋而使陛下与二三大臣焦心劳思可乎三年之在行者岂不愤然不平曰稔祸者谁欤而使我捐躯兵革之间百姓之罹难者岂不羣然胥怨曰召乱者谁欤而使我流血锋镝之下陛下亦尝一念及此乎

监察御史吴昌裔论李炜状曰臣惟蜀之梓遂夙号巨藩祖宗盛时每高其选非政府从橐经历节旄者不以轻畀近来除授率多非人知遂宁府李炜是也炜心神瞀眊品格平凡得郡文南畏敌不上乃由彭倅径把州麾惟贿是闻蔑无善状徒以结姻帅阃遂得荐进于朝甫守唐安又易武信升华延阁人谓侥觎况其老病龙锺心疾交作谓为李赤贻笑于人近闻幕府上功炜亦簉名其列身处内地乃与战士同科其滥甚矣欲望睿断将炜罢黜所有功赏不与放行以为侥功冒赏者之戒

昌裔又论项容孙转官加职未当状曰臣惟边疆多事之时当以赏刑为急乡人书来皆言曹友闻大安之捷李安国文州之守董鹏飞之死节曹万等之平溃功効最为显着今朝廷未闻次第行赏近阅邸报知阆州任逢以集英殿修撰奉祠知果州项容孙转一官加直秘阁臣闻之罔然不知朝廷以其何功而加职增秩耶窃闻去冬溃卒之变果阆二州焚荡殆尽为守臣者逃避山谷寇退方还若以其无兵与守未加显谪犹之可也今并边将士赏典未行而逃难守臣崇资先及将恐三军之士闻之短气彼二人者受亦不安臣欲乞睿断将四将功赏早赐颁下其二人加职转官指挥并行收回逢仍予祠以遂其请容孙且令安职以责其効庶几万里之外知公朝刑赏平明有功者悦幸赏者惧是转移人心之一大机也

金宣宗兴定元年行元帅府事石伦上言曰顷者大兵破太原招民耕稼为久驻之基臣以太原要镇所当必争遣提控持嘉乌勒忻引官兵义兵共图收复又以军士有功者宜速赏之故拟令乌勒忻得注授九品之职以是请于朝而执政以为赏功罚罪皆须中覆夫河东去京师甚远移报往返不暇数十日官军皆败亡之余锋锐略尽而义兵亦不习行阵无异乌合以重赏诱之犹恐不为用况有功而久不见报乎夫衆不可用则不能退敌敌不退则太原不可复太原不可复则平阳之势日危而境土日蹙矣今朝廷仰而不许不过虑其滥赏耳借使有滥赏之弊其与失太原之害孰重於是诏从其请

哀宗在蔡忠孝军提控李德不率总帅完顔仲德缚而杖之帝谕仲德曰此军得力方欲倚用卿何不容忍责罚乃尔仲德曰时方多故录功隐过自陛下之德至于将帅之职则不然小犯则决大犯则诛强兵悍卒不可使一日不在纪律盖小人之情纵则骄骄则难制睢阳之祸岂独官奴之罪亦有司纵之太过耳今欲更易前辙不宜爱克厥威赏必由中罚则臣任其责军士闻之至于国亡不敢有犯

元世祖至元六年帝数以历代珍宝分赐近侍监察御史崔敬上奏曰臣闻世皇时大臣有功所赐不过盘革重惜天物为後世虑至远也今山东大饥燕南亢旱海潮为灾天文示儆地道失宁京畿南北蝗飞蔽天正当圣主恤民之日近侍之臣不知虑此奏禀承请殆无虚日甚至以府库百年所积之宝物遍赐仆御阍寺之流乳稚童孩之子帑藏或空万一国有大事人有大功又将何以为赐乎乞追囘所赐以示恩不可滥庶允公论赵天麟上策曰臣闻欲逸者臣民之同情临制者帝王之能事皇天降命眷頋神主天下虽大兆人虽衆既畏上天之景命而甘分以从之又服圣人之大德而竭蹷以趋之於是为君者巍然在上处万姓之极崇晏然居尊役万姓以自奉宜乎万姓厌劳而恶贱也然而不厌且恶者以其非圣人不足以保吾之生非圣人不足以安吾之业故也间生凶党不揣其宜窥上隙而恣行逆天心而妄僭凭陵国纪揺荡边封掠无罪之生灵启非常之祸乱惟王立统实欲宁人岂可上违帝眷而姑息偷安屑越民生而凝心不虑哉是以命将兴师宣威止杀适以全其生覆之德也於此犹以为未能息彼邪萌遂立戍兵於郡县而镇之庶他日之爰方啓行无回頋卒然之忧故尔此帝王临制之术之大者也且人情莫不欲逸今则驱之以战争之事至劳也人莫不欲生今则率之於万死之地至苦也向不加之以厚犒申之以厚劳则谁有竭力效功之心哉方今将帅南征北讨略无宁岁已降之域纵士卒而暴之已服之人纵士卒而驱之劫之所获金币或入将家或奉王府未闻以之赐士卒也抑且见其暴掠驱刼而不之罪焉强者多矣弱者未之有获也老稚死矣壮者未之承赏也若夫得隽而纪于露布以闻之散于六军以分之彼六军乃国家之六军也散之则是犹置于国家之外府外库也又能?将来之实効焉若夫寇敌犯罪而伐之既服而舍之彼寇敌皆国家之顽民也而胁从者皆非其本心也又何须以为奴妾牵羁而纵士卒以掠之乎彼寇敌胁从者亦且効吾士卒之忠而刼掠中国之民矣则是四方之民互相驱掠乃复乘威因怒转战无休直士不敢以献言忠臣不敢以纳谏健儿继踵以就死原其所致皆因犒劳或未及节制或未明以至于是也为今之计莫若守之而不攻按之而不动倘有不臣之国逆乱之徒当令信使再三以谕之持诏以赦之知罪自新囘邪向正其或益生骄气蔑有悛心则明徵其辞以征之简车马严号令备粮饷厉戈矛固巢穴防要害气壮力?德尊义重是惟无战战则胜矣杕杜之篇汉皇之驾有灞上棘门细柳之幸汤后之伐夏也耕者不变归市者不止诛其君而吊其民周武之伐商也散鹿台之财?钜桥之粟大赉於四海而万姓悦服斯皆仁以行之义以宜之劳以感之赏以恩之也伏望陛下探赜索隐发政施仁幸从臣所谓设武举诠大将试嗣将之法则节制无不明矣复从臣所谓厚劳赏之法则戌卒誓死而无辞矣若其偃兵戈广屯田之後亦无所事於厚劳赏之法此但防其万一故云然

武宗至大中尚书省赐予无节财用日耗名爵日滥御史大夫中书平章托克托上言曰爵赏者帝王所以用人也今爵及比德赏及罔功缓急之际何所赖乎中书所掌钱粮工役选法刑狱十有二事若从臣言恪遵旧制则臣愿与诸贤黾勉从事不然用臣何补

文宗天历元年监察御史张士弘等上言曰朝廷政务赏罚为先功罪既明天下斯定国家近年自特们德尔窃位擅权假刑罚以遂其私纲纪始紊迨至泰定爵赏益滥比以兵兴用人甚急然而赏罚不可不严夫功之高下过之重轻皆系天下之公论愿命有司务合公议明示黜陟功罪既明赏罚攸当则朝廷肃清纪纲振举而天下治矣帝嘉纳之

历代名臣奏议卷一百八十九








◇　上疏斩送郅支首

臣闻天下之大义，当混为一，昔有唐虞，今有强汉。匈奴呼韩邪单於已称北藩，唯郅支单於叛逆，未伏其辜，大夏之西，以为强汉不能臣也。郅支单於惨毒行於民，大恶通於天。臣延寿、臣汤将义兵，行天诛，赖陛下神灵，阴阳并应，天气精明，陷陈克敌，斩郅支首及名王以下。宜县头稿街蛮夷邸间，以示万里，明犯强汉者，虽远必诛。

（《汉书·陈汤传》）




崔驸马山亭宴集

崔驸马山亭宴集〔一〕


萧史幽栖地，林间踏凤毛。洑流何处入，乱石闭门高。客醉挥金碗，诗成得绣袍〔二〕。清秋多宴会一云赏乐，终日困香醪。

〔一〕山亭：即京城东驸马崔惠童山池也。

〔二〕绣袍：《唐会要》：天授二年，内出绣袍，赐新除都督刺史。其袍皆刺绣，作山形，绕山勒回文。又延载元年，内出绣袍，赐文武官三品已上。其袍文，宰相饰以凤池，尚书饰以对雁，舒襟皆各为回文。






○宣慰镇州制

朕闻帝王丕宅四海，子育群生，如天无不覆，如日无不烛，其发号施令也如风，其行庆布惠也如雨，故能上符天道，下感人心。朕自嗣守宝图，将欲恢宏王略，常惧化有所未至，恩有所不周。乃眷冀方，初丧戎帅，念乎三军之士，洎於四州之人，或怀忠积诚，而国用莫展，或灾荒兵役，而望恤何阶。今则昌运一开，诚节咸著，王承元首陈章疏，愿赴阙廷，思保父兄之名，克固君臣之义，已加殊奖，别委重藩。又念成德军将士等，叶心响义，丹款载申，方欲效其器能，各宜列於爵秩。大将史重归、牛元冀等，已并超授荣宠。今复都加厚赐，普示深恩，兼以四州贫下百姓，当敷赈赡之惠，俾识含育之仁。宜令谏议大夫郑覃往镇州宣慰，亲谕朕意，仍共赐赏钱一百万贯，以内库及户部见在匹段支送充，赏给将士，兼贷四州贫下差科。州县之中，或有残破颇甚者，委田宏正量便宜优卹，务令存济。朕又以王泽所洽，天网方恢，宥过释冤，与人休泰。其管内系禁囚徒，罪无轻重，并宜赦免。其大将等，虽已颁赐官爵，或虑有遗，并判官等，宜委宏正具名衔闻奏。如或父母在者，别具上闻，当加优卹。当道从前已来官吏将校等，或忠义可嘉，而刑戮滥及。如有此色，亦条录奏闻，当加追赠。如子孙见在者，厚加优卹，仍具闻奏。四州之内，有高年茕独，或承平遗老，咸睹皇风；或孤独废疾，不能自存者：差官就问，量给粟帛。四州之内，有奉职清勤，惠及百姓者，具事迹闻奏，当量加进改。如有隐居山谷，退在邱园，行义素高，名节可尚，或才兼文武，卓然可奖者，具名荐闻。朕以武俊之勋劳，光於彝鼎；士真之恭恪，继被节旄。承宗感恩，亦克立效，永言十代之宥，俾赐一门之荣。承宗兄弟，并已授官爵，如或未尽霑及，亦当具名闻奏。其承宗葬事，亦差官勾当，礼物之间，务令周厚。呜呼！录其遗忠，延乎后嗣，旌其众善，被於一方。国有羡财，不吝於卹隐；朝有好爵，无爱於赏功。庶使八表大同，五兵永戢。宣示中外，宜体朕怀。


请裁定宗藩事例疏


先该臣等题奉钦依，重修《大明会典》。节奉敕谕：“卿等宜督率各官，悉心讲究，以成一代画一经常之典，昭示无极。钦此钦遵。”

随开馆纂修间，臣等看得各衙门事例，惟礼曹为繁。国家典章，亦惟礼制为重。乃属纂修官，先将礼曹纂完，送副总裁官看改，然后呈送臣等删润。近该副总裁、礼部尚书潘晟等，将各官所募礼曹事例，参互考订，呈稿到阁。臣等仔细参详国家典礼，如仪制秩祀等项，皆出祖宗列圣睿思亲定，至精极当，臣等不敢妄议。但次其年月，删其重复，分类编录，足垂永久。

惟宗藩一事，条例最繁，前后事体参差不一，似皆因时立法，未能悉协于中。至嘉靖四十四年，该礼部题覆，言官建议，始定为《宗藩条例》一书，颁布天下。比时礼官，亦自以稽考累朝典制，博采诸宗建白，斟酌损益，既殚厥心矣。然以臣等愚见观之，揆诸事理，尚多有未当者。推原其意，徒以天潢支派浩繁，禄粮匮乏，国家之财力已竭，宗室之冒滥滋多，不得不曲为堤防，严加裁抑。顾集议之始，未暇精详，中间彼此矛盾，前后牴牾。或减削太苛，有亏敦睦；或拟议不定，靡所适从；或一事而或予夺；或一令而旋行旋止；或事与理舛，窒碍难行；或法与情乖，轻重失当，徒使奸猾得以滋弊，有司无所持循。略举数端，可知其概。

如亲王乐工二十七户，乃高皇帝所定，载在《会典》。盖以藩王体尊，其燕飨皆得用乐，不独迎接诏敕为然。今乃概从裁革，此减削太苛，事例之未妥者也。又如亲王故绝，既许为之继封，以重大宗。又云亲弟亲侄，方许请继。及查例行之后，亦有不由亲弟亲侄而继封者。此议拟不定，亦事例之未妥者也。又如郡王初封者，爵秩虽同，然有帝孙王孙之异，亦当视其亲疏，以为差等。今房屋等项一概停给，此亲无隆杀，亦事例之未妥者也。又今文官三品以上，皆得给与祭葬，郡王体亚亲藩，乃身后坟价，概从停给。此恩恤太薄，亦事例之未妥者也。又如郡王故绝者，不准袭封，而以罪革夺者，反得袭封。将军等未有子者，许选继室，而亲郡王未有子者，乃反不许选继。擅婚庶人，名粮止给五十石，而罪宗庶人，乃得七十余石，又历世不减。此恩纪失伦，亦事例之未妥者也。又如郡王与亲王同城居住故绝者，止以本等官职奉祀。而另城郡王故绝者，其子又得世授镇国将军。此事同例异，亦事例之未妥者也。又如擅婚子女，不定年限，概从查革，有一府而至数百位者，于法不可尽革，不革则又废法。此厘革无序，亦事例之未妥者也。又如郡王故绝，与以罪革降者，事体原自不同，其册印亦当分别进缴，今乃概从缴夺。此混施无别，亦事例之未妥者也。又如滥妾及花生、传生子女，冒请名、封，将保勘宗室通行革夺，长史等官，俱问发边卫充军。及流官寄籍奏请选婚者，革退另选。将被选之人，发边卫充军，遇赦不宥。此立法太严，亦事例之未妥者也。诸如此类，尚不可以悉数。

夫令所以布信，数易则疑；法所以防奸，二三则玩。见今该部处置宗藩事情，悉用此以准，因时救弊，似亦未为大害。但欲勒成简册，昭示将来，则必考求国体，审察人情，上不亏展亲睦族之仁，下不失酌盈剂虚之术。使情法允协，裒益适宜，乃足为经常可久之规，垂万世不刊之典。今观其例议，实多未妥。臣等欲因仍纪载，则恐事理不顺，有碍施行；欲径从改易，则先皆题奉钦依，今不敢以臆见擅为更定。照得万历四年六月内，该礼部题为名封事。奉圣旨：“这宗室滥妾所生子女，于例已不许请名请封，乃至令改姓易籍，发为编民，殊非情理之当。见今重修《会典》，此等条例，都着议拟停当改正行。钦此。”

合无敕下礼部，遵照前旨，将前项条例，再加斟酌。并累朝见行事例，系关宗藩者，悉行裒集，分类编录，仍会同多官，议拟停当，上请圣裁，著为宪令，然后开送臣等纂入《会典》。庶法以画一而可守，令以坚信而不移。悬诸日月，万世无弊矣。缘系纂修事理，臣等未敢擅便，谨题请旨。

（奉圣旨：礼部看议来说。）






王学文


学文号竹涧，眉山人。词学丛书本元草堂诗馀云：天下同文集作竹涧杨学文，字必节。

摸鱼儿

送汪水云之湘

记当年、舞衫零乱，霖铃忍按新阕。杜鹃枝上东风晚，点点泪痕凝血。芳信歇。念初试琵琶，曾识关山月。悲弦易绝。奈笑罢颦生，曲终愁在，谁解寸肠结。

浮云事，又作南柯梦彻。一簪聊寄华髮。乾坤桑海无穷事，才历昆明初劫。谁共说。都付与焦桐，写人梅花叠。黄花送客。休更问湘魂，独醒何在，沉醉浩歌发。








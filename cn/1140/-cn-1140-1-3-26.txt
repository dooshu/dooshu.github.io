趵突泉来鹤桥记

山川之美灵异之区大夫士庶人羣萃而游者匪直耳目之娯所以望云物节劳逸荡涤心志也事有堙废以时修举吏用尽职上下以和济南多名泉而趵突泉最显源出河东王屋山为沇水潜行地中屡伏屡见数千里而出於历城之西南三穴觱沸高数尺水经注所谓水涌如轮者也流为泺水达於小清河以入於海其上为仙宫祷雨着异其桥曰来鹤跨泉之南其楼榭亭馆之美烂若霞起宾燕咸集凭栏周瞩仰而见山之青俯而见泉之洁且驶侧耳静听盖未尝不喟然兴叹浩乎其有得焉壤居都会羣儿裸浴饮马践蹂沙石阻淤向所称涌起数尺者今仅尺许又其桥材弗良旋构旋圮游人惴惴失坠临观不懽监察侍御程公来按是邦布令流膏修旧举废既数月过泉上诧曰何泉之昔壮今弱也亟出俸钱命浚之闰章为之经始上自中丞许公及藩臬郡僚诸大夫咸有助於是疏壅决滞所去沙石成丘剑拔雷轰复泉之旧召工师询桥材对曰柳可三年榆槐可十年松杉可数十年杉为上然南产也其直数倍吾为其难且久者遂桥以杉施丹涂漆辅槛以甎桥下横置聨锁饮马者不得至禁民毋?汚凡楔桷垣甓之颓缺漫漶者皆治而新之又为桥於漱玉亭前三月落成齐人踊跃来观咸谓其事举功速同吾乐而不吾役也为之歌曰清流激湍兮孰濬其源潜蛟出蛰兮飞虹蜿蜒又歌曰宣郁导淤泽用不衰选材济危功用不隳君子戾止饮酒燕喜小人忭舞歌此乐土闰章闻而异之此泉上之歌也而可得为政之道焉是可以书侍御公命纪其事爰刻石以告後之吏斯土者


○姚鼐词

桐城姚姬传先生［鼐］，因王西庄光禄“专力则精，杂学则粗”二语，辍词不作，今惜抱轩集中所附数阕而已。然如和郑前村咏邻女扑枣桂枝香云：“西风绕舍。望袅袅弱枝，隔篱垂瓦。正是新霜缀满，素烟凝挂。才听笑语怜红小，又长竿、一声飘洒。鬓鸦何处，筠龙应满，夕阳渐下。笑杜老、清诗漫写。怎忘近、村园桑柘。几度分甘儿女，故人情话。绿窗榛栗方同荐，数而今授衣近也。天涯知否，东邻纤月，新添林罅。”芦花水龙吟云：“楚江漠漠连天，个中穷士呼应起。寒云影外，暮山低处，淡烟丛里。一色迷空，短篷垂钓，雪时仍记。却萧萧做冷，离离绕岸，正船傍、西风舣。最是天涯倦侣，忆湖村、霜浓洲嘴。几番梦到，波生叶下，月明千里。料得凉宵，江妃应折，一枝谁寄。只送将、去雁凄迷，遥宿向寒塘水。”虽专门家无以过，微嫌隶事稍多耳。


文用谥字

先王谥以尊名，节以壹惠，故谓为易名。然则谥之为义，正训名也。司马长卿《谕蜀文》曰：“身死无名，谥为至愚。”颜注云：“终以愚死，后叶传称，故谓之谥。”柳子厚《招海贾文》曰：“君不返兮谥为愚。”二人所用，其意则同。唯王子渊《萧赋》曰：“幸得谥为洞箫兮，蒙圣主之渥恩。”李善谓：“谥者号也，言得谥为箫而常施用之。”以器物名为谥，其语可谓奇矣。


次韵李武曾见赠

词人腕弱如茅靡，健手千钧鼎可扛。
我薄雕镌复衰晚，无盐老女丑无双。
槜李李君有佳句，携来剪烛哦西窗。
塞北黔南归杖屦，风流意气联友邦。
新韭黄芽小开酌，高言碎语如翻江。
比舍汪乔胜二仲（汪钝翁、舟次、乔石林。），文词瑰丽人敦庞。
谈经欲据皋比坐，策足思挝天马鬃。
灯明竹叶汎瓷碗，春近梅花扑玉缸。
穷愁韩孟角险韵，大吕洪钟相击撞。
满眼缁尘好谁向，须游海岳逢仙幢。
跼蹐辕驹不得去，五湖閒煞烟中艭。
奇兵锐卒火牛出，坐看七十坚城降。
夜阑吟罢且酣卧，天风飒飒吹银釭。



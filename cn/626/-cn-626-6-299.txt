侍郎徐公良彦四首

【塞上曲】

胡儿为我歌，胡妇为我舞。

酪酒两三行，黄尘杂桴鼓。

披甲上马鞍，旁观色如土。

长城陈死人，有力皆如虎。

【江上闻笛】

笛声入江楼，怨入长江水。

悠悠孤光月，寒影沉江底。

长笛吹月落，短笛吹月起。

无情不解吹，有情为吹死。

因风寄远心，不知谁家子。

【落叶】

落叶不上枝，因风亦复起。

清风若无私，何因有彼此。

一叶随飘扬，一叶沾泥滓。

寄语风前叶，莫堕东流水。

多谢三春风，山中多兰芷。

【舟夜】

席边即水底，篷外是霜天。

偶得寒更句，孤舟烛不燃。


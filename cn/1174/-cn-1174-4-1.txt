聚燕台

采育东南二十里，有埠高丈，广三四十尺，曰聚燕台。岁秋社，燕辞巢日，京畿城村燕，必各将其成雏数千百聚此台，呢喃竟二日，然后乃能去之，为话将别，为语约所群归也。闻燕归有国矣，又曰藏焉，伏气穴土及树中空。然明中春来复葺乳其旧巢者，定故燕尔，盖主人曾以彩线约足而识之。

嘉定李元弘聚燕台○燕来各有巢，盖归云有国。秋风吹荒台，社散燕来即。嘈杂万声中，去住两心逼。曰余巢此都，岁见雏蕃息。巢也无盛衰，居者易兴革。画藻去年如，故人觅不得。昨过棘篱边，故人瘁颜色。旧德胜新巢，移共汝恻恻。岂无新鲜泥，爱惜旧心力。


○送韦司直还福州序

远别非难，行路难；行路非难，相逢难。始者与吾子会於抚，以吾一日长乎子，子尝敦弟兄之好而不吾先。自摇雨散，凡四悲秋而一会面。亦既道旧，别又继之，斯亦可以怆矣。然君子患德之不逮，不患人不我知。吾子克慎厥身，以荷先大夫之覆露，贲然将命，为邦司直，被服文行而镞砺之，扬其家声。吾惟子之望，岂行迈与聚散，足贻志士之忻戚乎？是别也，祗以歌咏贶吾子而已。


赵高传

委鬼当头坐，茄花满地红。
赵娆曹节私相通，老祖太太配公公。
月华门前车斗风，涿州道上马游龙。
内操挝鼓鸣刀弓，犴狴流血朝班空。
祠堂昭德兼崇功，干儿义子多如虫。
读史至此惟三叹，殆哉岌岌将作难！
满朝弹章君不见，中宫独看《赵高传》⑴。
⑴ 委鬼，谓魏忠贤，茄花，谓客氏，北音读客为茄。老祖太太，群小称客氏也。熹宗见张后观书，问何书，曰：“《赵高传》。”忠贤闻而恶之，屡欲倾陷。


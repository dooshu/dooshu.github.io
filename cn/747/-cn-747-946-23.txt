○对造帐籍判

〈户部符下诸州，令造帐籍。州司以百姓艰辛，人未归复，请待兵散後造。省司不许，云：“人为国本，赋在均平。户若不知，军何取给？”〉

四海既清，万人求理。在乎平均井赋，议计师田。闾里之政役，辨夫家之名数，是分众寡，无失重轻，必当按彼版图，稽其劳逸。故三年大比，国有彝伦；百役小差，人其胥怨。由是周官克崇於大阅，萧相先务於图书。瞻言诸州。不克致理。未能洗旧污之俗，开新政之源，使怀土知归，趋邑如市，而乃拒省司之命，紊军国之经。此而可容，孰不可忍？

朱萃


○对员外郎让题剑判

〈员外郎陈景，居官清谨。上亲以宸（一作神）笔题剑赐之。有龙泉字景揆，无功不敢当受，遂表奉让。御史弹故违敕。不伏。〉

陈景门接聚星，望高披雾，香含紫帐，舄下丹墀。待漏南轩，依玉壶而转洁；书章北阙，映金波以自清。趋简要之司，握兰任重；出神仙之路，题柱恩深。电影分龙，星芒自转，霜毫写凤，神笔俄飞。事颇叶於韩棱，宠方同於汉主，惭无功最，固有谦辞。奏草输忠，初闻赐剑；吹毛入罪，忽见弹珠。然而鸿泽旁流，将崇懋赏；乌台典法，欲深文。郎官未越常规，御史到（疑）同违敕。既无负犯，并宜告记。


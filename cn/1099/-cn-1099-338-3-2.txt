○御史中丞張公平蠻序 【 討平八寨】

夫治莫盛于唐虞、而有苗以逆節著、猥云干羽來格、其族類迄今存焉、我國家用夏變夷、廣聲教而寬文法、三楚百粵、並建督府彈壓之、其後酌緩急之宜、罷楚存粵、自韓襄毅以嚴治粵、功用乃興、嘉靖初、此言王文成也王師入粵、振歸旅以乘八寨破之、師無留行、僅僅底績、卒之兵端未弭、屢厪執言、其在中年、島夷伺東南入、自吳及浙、自浙及閩、昔皆隩區、節金?戊之臣出矣、粵故與倭為市。其末中粵愈深。加以山海淵藪。乘亂為虐。腹心之寇。不暇為謀。一何棘也。人言吳浙癰也。毒自外傅之。閩其疽乎。毒自中潰。粵猶之癘也葢與有生為始終雖有國醫。鮮不狼顧。及胡少保平吳平浙。余幸從譚襄敏平閩顧惟兩粵紛紛。日不暇給。東事急則粵東置開府。而督府西攝蒼梧西事急。則粵西置開府而督府東攝肇慶其西置則自殷開府始。于時有古田之征。八寨包藏禍心託歸順以緩天討。會露師東粵。開府督兵而東。山海以次蕩平。尋拜計相、上書言百粵底定、不者惟羅滂、臣且行、其以俟代者、及凌司馬代督府、羅滂遂平、八寨肆為無厭、乘時蠕動、及司馬入參贊、壹如鄉者言、羅滂伏誅、不者惟八寨、裘而狐白。羔袖何為。是在任事者圖之。胥後舉。及劉司馬代督府、而張中丞撫粵西、八寨稱亂有徵、罪在無赦、督撫上其狀、請加兵、　上以為然、第母以徵發擾境內、于是徵兵十萬、悉屬總兵王尚文主之、請餉五萬、悉屬參政彭文質主之、分部、則參將李應祥倪中化于嵩張榜為四軍、分地。則三里忻城夷江上林為四哨、分督、則副使陳俊侯國治、參議姜忻李一迪為四監、督府遣故參將梁守愚振鐸從中軍進、于是為期日、自歲十二月辛卯、迄于春三月壬寅、胥命、及期鼓行並進、賊黨殊死距守、我師四面傅之、既奪據畢登、退保故穴、乘勝而掃諸穴、有亡命者悉搜之、俘馘萬四千五百八十二人、殭尸三千餘眾、葢延袤五百里、諸部落悉平、胡直指方按部紀功、與班師會、既多其以全取勝、勒石而銘其功、夫事有似難而易者。首事是也。有似易而難者。成事是也。首事難矣。上之慎慮而動。下之熟慮而從。譬之射然。以虎視石者也。胡少保之在吳在浙。襄敏若不佞之在閩。司徒之在古田。在東粵。皆是也。成事無難矣。然而氣盛則驕。驕則惰。今煩則玩。玩則偷。上惰下偷。惡用九仞。慎終如始。乃可及泉。今督府中丞之弭粵西。皆是也。蕞爾八寨。曾不足以當一隅。夫復何難。要以盡萬國而舉十全。誓將罷尉徹堠以相休息。難之難者也。疇昔古田之役。宿將藉王翦為高談。如必舉兵。非數十萬不可乃今發檄徵十萬卒用七萬。眾不勞矣。昔殷司徒獻捷。譚襄敏顧不佞言。使吾黨與司徒並驅。即制勝無讓。獨軍興七萬足用。殆非吾兩人者能。乃今請餉五萬。卒用四萬而有贏餘。財不費矣。不勞不費。獨成人所難成之功。期無負天子之力臣。葢社稷之伐也。

皇明經世文編卷之三百三十八終








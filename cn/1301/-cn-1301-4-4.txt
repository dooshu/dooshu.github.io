气义



郭代公年十六，入太学，与薛稷、赵彦昭为友。时有家信至，寄钱四十万以为学粮。忽有一衰服者叩门云：「五代未葬，各在一方，今欲同时举大事，乏于资财。闻公家信至，颇能相济否？」公即命以车，一时载去，略无留者，亦不问姓氏。深为赵、薛所诮。元振怡然曰：「济彼大事，亦何诮焉！」其年，为粮食断绝，竟不成举。



熊执易赴举，行次潼关，秋霖月余，滞于逆旅。俄闻邻居有一士吁嗟数四，执易潜伺之，曰：「前尧山令樊泽举制科，至此，马毙囊空，莫能自进！」执易造焉，遽辍所乘马，倒囊济之。执易其年罢举，泽明年登科。



代公为通泉县尉，掠卖千余人以供过客。天后异之，召见，大惬圣旨。并口占《古剑》一篇以进。上奇之，命缮写，当直学士。



杨虞卿及第后，举三篇，为校书郎。来淮南就李郐亲情，遇前进士陈商启护穷窘，公未相识，问之，倒囊以济。



李北海年十七，携三百缣就纳国色，偶遇人启护，倾囊救之。



许棠久困名场，咸通末，马戴佐大同军幕，棠往谒之，一见如旧相识。留连数月，但诗酒而已，未尝问所欲。一旦，大会宾友，命使者以棠家书授之；棠惊咢，莫知其来。启缄，即知戴潜遣一介恤其家矣。



赞曰：孰以显廉临财不苟。孰以定交宏道则久。穷乃益坚，达以胡有！无得无丧，天长地久。君子行之，小人则否。






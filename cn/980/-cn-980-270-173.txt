释绍嵩　咏梅五十首呈史尚书

暖律还吹岭上梅，数枝先发日徘徊。

苔封曲径无人到，付与春风自在开。

释绍嵩

释绍嵩　咏梅五十首呈史尚书

白玉花头碧玉枝，茅檐竹坞两幽奇。

从今日日须来看，看尽将开欲落时。

释绍嵩

释绍嵩　咏梅五十首呈史尚书

手种疏梅已发妍，今年春色胜常年。

一枝清峭临荒岸，输与渔人系钓船。

释绍嵩

释绍嵩　咏梅五十首呈史尚书

绕树寻花得得来，摩挲苍石更徘徊。

题诗未有惊人句，谩想华光写照才。

释绍嵩

释绍嵩　咏梅五十首呈史尚书

月榭风亭绕曲池，野梅千树压疏篱。

暗香别有关情处，独倚栏干默自知。

释绍嵩

释绍嵩　咏梅五十首呈史尚书

竹外孤村坐见梅，直疑冰玉作根莇。

青鞋自笑无羁束，不记登临日几回。

释绍嵩

释绍嵩　咏梅五十首呈史尚书

曳履来登千仞峰，路分溪石夹烟丛。

晚香消歇无寻处，尽在疏枝冷蕊中。

释绍嵩

释绍嵩　咏梅五十首呈史尚书

水际空明月正圆，看花候月思依然。

暗香疏影浑无赖，绰约冰姿绝可怜。

释绍嵩

释绍嵩　咏梅五十首呈史尚书

洞水悲鸣无歇时，人稀景静雪消迟。

东风信有芳菲意，昨日梅花开一枝。

释绍嵩

释绍嵩　咏梅五十首呈史尚书

古寺高楼暮倚栏，小梅零落雪欺残。

一枝带雨墙头出，乞与时人画裹看。

释绍嵩

释绍嵩　咏梅五十首呈史尚书

即看青女夜飞霜，借与南枝作淡妆。

露重冰清风日暖，人间一味有真香。

释绍嵩

释绍嵩　咏梅五十首呈史尚书

再见山城石井边，幽姿高韵独翛然。

要知不被梅花笑，更把前题改数联。

释绍嵩

释绍嵩　咏梅五十首呈史尚书

小寺鸦鸣日行时，无人同趣独支颐。

殷勤为注铜瓶水，只篸横斜一两枝。

释绍嵩

释绍嵩　咏梅五十首呈史尚书

积翠千层一径开，篮舆歇处见株梅。

为君绕树须千匝，漫使诗肠日九回。

释绍嵩

释绍嵩　咏梅五十首呈史尚书

露裛幽花冷自香，此花尽更有商量。

肌肤冰雪薰沉水，疏影寒光照野塘。

释绍嵩

释绍嵩　咏梅五十首呈史尚书

玉树交横雪后天，新诗吟得百余篇。

邮筒不住如飞翼，送与襄阳孟浩然。

释绍嵩

释绍嵩　咏梅五十首呈史尚书

露冷霜乾玉骨寒，异香盈鼻酷如兰。

清癯偶入骚人眼，往往开窗尽日看。

释绍嵩

释绍嵩　咏梅五十首呈史尚书

篱落寒梅三两枝，水沉为骨玉为肌。

悬知此去长闲暇，看尽东风烂熳时。

释绍嵩

释绍嵩　咏梅五十首呈史尚书

镂冰叠雪斗轻盈，碧瓦朱栏相照明。

想得彭园富春色，数枝春色岂无情。

释绍嵩

释绍嵩　咏梅五十首呈史尚书

夜起荆扉趁暗香，林间梅下卜斋房。

寒窗安着清相向，清杀东坡锦绣肠。

释绍嵩

释绍嵩　咏梅五十首呈史尚书

官梅一树小池头，绕着瑶芳看不休。

为语邻舟莫吹笛，冰肌香骨未禁愁。

释绍嵩

释绍嵩　咏梅五十首呈史尚书

梅萼才开已乱飞，清香时被好风吹。

苦无疏影横斜句，空作主人惆怅诗。

释绍嵩

释绍嵩　咏梅五十首呈史尚书

岁寒群物惨无光，只有江梅独自芳。

倒拄乌藤乘逸兴，倚栏看处自商量。

释绍嵩

释绍嵩　咏梅五十首呈史尚书

一树寒梅白玉条，傍岩隈石韵萧萧。

诗孱无奈陈桥月，月照清香太易消。

释绍嵩

释绍嵩　咏梅五十首呈史尚书

舍南舍北雪犹存，诚对东风问小园。

一夜小园开似雪，暗香浮动月黄昏。

释绍嵩

释绍嵩　咏梅五十首呈史尚书

衰草连天惨淡黄，梅兼白雪一时芳。

谁知老子懒成癖，花落花开已两忘。

释绍嵩

释绍嵩　咏梅五十首呈史尚书

梅花两树照春阴，花径吹香可细寻。

疏影横斜水清浅，平生和靖最知音。

释绍嵩

释绍嵩　咏梅五十首呈史尚书

粲粲江南万玉妃，随宜领览到斜晖。

一枝缟色分明好，自是行人折赠稀。

释绍嵩

释绍嵩　咏梅五十首呈史尚书

乱点琼葩艳艳明，半粘残雪不胜清。

春风十里梅花路，拄杖寻诗独自行。

释绍嵩

释绍嵩　咏梅五十首呈史尚书

叶气先传五岭梅，新冰削玉辟风开。

花前独立无人会，一片异香天上来。

释绍嵩

释绍嵩　咏梅五十首呈史尚书

隔水深深几树芳，巧如施粉妒何郎。

好风领略知人意，时去时来管送香。

释绍嵩

释绍嵩　咏梅五十首呈史尚书

湖边春色十分深，恨满枝枝被雨淋。

羌笛一声何处曲，等闲惊起故园心。

释绍嵩

释绍嵩　咏梅五十首呈史尚书

竹裹梅花映白头，梅花欲动忆吾州。

只今且为梅花醉，试问梅花可忍不。

释绍嵩

释绍嵩　咏梅五十首呈史尚书

傲雪凌风太瘦生，静中无色自娉婷。

何妨回施老摩诘，画我江行作小屏。

释绍嵩

释绍嵩　咏梅五十首呈史尚书

洛阳三十六峰西，曾为梅花醉似泥。

今日偶题题似着，屋檐斜入一枝低。

释绍嵩

释绍嵩　咏梅五十首呈史尚书

岸木萧疏野望宽，小楼西角剩凭栏。

江边一树垂垂发，留与纷纷雪裹看。

释绍嵩

释绍嵩　咏梅五十首呈史尚书

风饕雪虐长精神，冷叶疏花次第匀。

今日含毫与题品，更无篇什写清新。

释绍嵩

释绍嵩　咏梅五十首呈史尚书

梅出稽山世少双，月中疏影暗中香。

梦回仿佛三更后，卧见琼枝低压墙。

释绍嵩

释绍嵩　咏梅五十首呈史尚书

小瓶春色一枝斜，天下无双独此花。

冰玉精神霜雪操，寂寥相对是仙家。

释绍嵩

释绍嵩　咏梅五十首呈史尚书

一径萧萧松影低，寻花觅路忽成迷。

诗材虽乏三千首，闻见随时入品题。

释绍嵩

释绍嵩　咏梅五十首呈史尚书

风静寒塘花正开，直须冰雪作梯媒。

时平不怕山荒寂，霜晓无人我独来。

释绍嵩

释绍嵩　咏梅五十首呈史尚书

定回犹觉幻身轻，更著梅花巧尽情。

月上栏干照孤影，一枝斜映小窗明。

释绍嵩

释绍嵩　咏梅五十首呈史尚书

瘦倚疏篁半出墙，天教春信到寒乡。

老人终岁闭门坐，月下风前自在香。

释绍嵩

释绍嵩　咏梅五十首呈史尚书

不随桃李待春回，不待商量细细开。

要识此花奇绝处，月明溪影乱毡毸。

释绍嵩

释绍嵩　咏梅五十首呈史尚书

岸树低欹一雪余，此花风韵更清姝。

江亭独倚栏干处，日影描窗人画图。

释绍嵩

释绍嵩　咏梅五十首呈史尚书

郊原空阔净无尘，且放千林自在春。

借问梅花何处落，翠苔苍藓石磷磷。

释绍嵩

释绍嵩　咏梅五十首呈史尚书

依赖春风压众芳，枝枝灼灼烂生光。

向来子美知如此，可是无心赋海棠。

释绍嵩

释绍嵩　咏梅五十首呈史尚书

春风并力着寒梅，一半先开笑未开。

我亦悠然动清兴，欲题凡韵辄徘徊。

释绍嵩

释绍嵩　咏梅五十首呈史尚书

木落霜空眼底宽，一枝相映竹丛寒。

不须更觅吴州画，镜裹云山且共看。

释绍嵩

释绍嵩　咏梅五十首呈史尚书

独吟高阁对官梅，春色先从笔底回。

诗到扬州定清绝，不才羞作等闲来。

释绍嵩


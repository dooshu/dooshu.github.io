○归解书彭阳公碑阴

古者以死为归也。然则岂死者皆得归哉？故有凶肆之徒，压溺而毙，贪暴之辈，刑戮以亡，谓之不得其死。不得其死，是不得所归也。父母全而生之，子全而归之。不亏其身，不辱其亲，是得所归矣。所归者犹有数品焉：有跛而归者，有困穷而归者，有忧鞠而归者，有暇豫而归者，有荣显而归者，有欣喜而归者。佞媚於生前而得其死者，跛辟而归也。愚鄙於生前而得其死者，困穷而归也。强暴於生前而得其死者，忧鞠而归也。三者皆其归路也。正直於生前得其死者，暇豫而归也。敏达於生前得其死者，荣显而归也。仁惠於生前得其死者，欣喜而归也。三者皆坦其归路也。呜呼！公昔有遗德於其生前矣，而今之归也，岂有跛困穷忧鞠之苦，而无暇豫荣显欣喜之逸哉？

公归之道光矣！予感公之知，独来吊，作归解。或曰：“子不识彭阳公而云知，岂诬也哉？”曰：“公尹洛礼陈商，为郓荐蔡京，莅京辟李商隐。予偶不识公耳，公之知予，如春潦之奔壑，夏之得龙，秋弧之发矢，冬炉之纳火，势岂後於三子哉！是则公亦知予者也，何必识然後知。乃曰：知之也，在道之相望尔。昔殷汤与周公不相识，孔子与周公不相识，孟轲与孔子不相识，扬雄与孟轲不相识，韩愈与扬雄不相识，果不相知哉？伊尹与夏桀相识，比干与殷纣相识，果相知哉？今天下大国之侯，小国之伯，予常识之矣！目且相视，言亦相交，岂得为予知也哉？”予感叹碑下，归解於是书之。

朱邺

邺，《宋史·艺文志》载有赋三卷、诗三卷。


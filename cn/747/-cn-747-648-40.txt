○起复田布魏博节度等使制

门下：《经》曰：“父母之仇不同天。”虽及匹夫，而犹寝苫枕干，以期必报。是以子胥不徇伍奢之死，卒能发既藏之墓，鞭不义之尸，取贵《春秋》，垂名万古。而况於身登将坛，父死人手，家仇国耻，并在一门。当怀尝胆之心，岂绝浆之礼，金革无避，其在斯乎！前四镇北庭行军兼泾原节度使检校右（一作左）散骑长侍御史大夫田布：咨尔先臣，惟国元老，首自河朔，来朝帝廷。而又东取青齐，北讨燕赵，提挈义旅，勤劳王家，冒白刃而不疑，推赤心而自信。属冀方求帅，余所重难，辍自大名，付兹巨镇。而中台暗折，上将妖侵，蟊贼潜置於腹心，豺狼勃兴於肘腋。人神愤痛，朝野惊嗟，深轸予怀，誓擒元恶。以尔布《诗》《书》并习，忠孝两全，尝用魏师，克征淮孽，素行恩信，共著勋庸，岂无奋激之图，为报寇仇之党。且魏之诸将，由尔父而崇高；魏之三军，蒙尔父之仁爱。昔既同其美利，今岂忘其深冤？尔其淬砺勇夫，敬恭义士，一饭之饱，必同於卒伍，一毫之费，必用於干矛，非算画勿萌於心，非军旅勿宣於口，居则席藁，寒则抱冰，以丧礼处之，若哀心感者，必有为横身刎颈，感智捐躯，下报营魂，旁清丑类。於戏！至诚可托，稔恶难逃，矧彼凶狂，去将安往？墨居体，元纛在前，提鼓执金，无忘哀敬。可起复宁远将军守右金吾卫大将军员外同正员检校工部尚书兼魏州大都督府长史御史大夫充魏博等州节度、观察、处置等使，勋赐如故。主者施行。


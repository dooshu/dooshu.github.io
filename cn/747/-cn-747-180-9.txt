○上许左丞启

某启：自违隔恩华，婴缠风恙，守愚空谷，敛迹仙台。同卫之虚羸，谈非正始；愧刘桢之逸气，卧似漳滨。朝野既殊，风猷遂隔。望芝兰之渐远，觉鄙吝之都生。所以暂下松邱，言游洛邑。永怀前眷，逡巡元礼之门；延首下风，匍匐文章之府。实愿稍捐人事，少奉清言，质儒、释之幽疑，访空元之极境。愿闻者道，敢披江海之心；祈进者荣，非慕轩裳之重。虽齿绝位殊，空尘左右，而道存目击。岂隔形骸，轻陟阶堂？伏深悸越。谨启。


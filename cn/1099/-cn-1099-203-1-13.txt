○議處土魯番等夷人入貢事宜疏 【 西域入貢】

看得我　祖宗天錫勇智、滅胡踐祚、百度維新、四夷來王、惟朝鮮國朵顏福餘泰寧三衞、每年正旦聖旦、兩次進賀、朝鮮止三十人、三衞足三百人、其它諸夷并西番各土官衙門、及迤北酋虜海南列國、或一年三年五年十年許貢一次、進貢各有常期、夷使各有定數、載在會典、與今該司所查各有事例明白、不敢踰越、今土魯番各國差來夷使、謝恩進貢、投逓番文幾二百紙、起送人數、倍違舊例、况每紙番文俱以取討牙木蘭為詞、如出一口、中間來索賞賜金銀綵?器皿、數且不貲、難以應塞、竊思前項番夷、驕獷狡黠、今次入貢、分明挾勢要求、假托窺伺、以覘　朝廷處分、而邊臣不循往例、一槩起送前來、似乖事體、若不申明舊例、將來歲復一歲、增而又增、彼欲進貢、則容其進貢。彼求賞賜。則與之賞賜。是敝中國以事外夷。而我威侵弱。彼志益驕。何以救藥於將來也。至于哈密貢期。正與朵顏三衞相同。盖三衞為京畿東北藩籬。所以　祖宗定制。俱許其一年二貢。每貢不過三百人。三衞都許來京。哈密每十人起送二人。存留八名。今西域諸夷。遠在萬里之外。本非素附之國。難比朵顏三衞貢期。况據通事王鳳查稱額。即白?匕哈辛係韃靼回夷素未入貢、今亦差來使臣五十八名、想是土魯番部落、假稱國王名色、冐貢圖賞、設謀詭秘、抑未可知、合候命下、本部移咨兵部、賫文與都御史趙載將今次各國夷使、作急查照舊規、及近年題准事例奉行


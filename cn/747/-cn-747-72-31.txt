○除朋党禁诏

朕承天之序，烛理未明，劳虚襟以求贤，励宽德以容众。顷者或台辅乖弼亮之道，而具僚扇朋附之风，翕然相从，实攵彝宪，致使薰莸共器，贤不肖并驰。退迹者成后时之夫，登门者有迎吠之客，缪盭之气，堙郁和平，而望阴阳顺时，疵疠不作，朝廷肃清，班列和安，自古及今，未尝有也。今既再申朝典，一变浇风，扫清朋比之徒，整饬贞廉之俗，凡百卿士，惟新令猷。如闻周行之中，尚蓄疑惧，或有妄相指目，令不自安。今斯旷然，明谕朕意，应与宗闵、德裕，或亲或故及门生旧吏等，除今日已前黜远之外，一切不问，各安职业，勿复为嫌。布告中外，令其知悉。


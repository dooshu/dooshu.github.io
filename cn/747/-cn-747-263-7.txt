○大相国寺碑

夫圣不徒作，作必有因；化不徒开，开必有摄。故大事所会，一法所传，若天若人，或贤或达，虽万牙出地，而三兽渡河，使不闻者闻，未悟者悟，岂虚也哉！此寺伽蓝，古废建国，有濮州之像，自安业而来，及逝将复归，坚守常住，人至万且千。飞声若雷，用壮敌国，坐如清泰，安如须弥。有若部人郭宾者，生心起谤，双目失明；有若部人陈振者，兴言诳徒，喉肿及舌：皆追悔自昔，痊全在今，或没身为奴，或铸钟依佛。延和初载，奉诏改为大相国寺，复置额焉。先天中，内府降财，御书题额，睿宗通梦，灵应肇发，临遣硕得僧真谛，载驰载驱，慰止，昭宣渥命，宠锡神幡。吏人候迎，法侣围绕，豁廛里罗郊原者，不可胜计。夫以金仙圣容之表，先主感之；伐邸嘉名之旧，先主标之；笔精池水之妙，先主躬之：故能锺乾坤，激日月，景光遐烛，德宏覆，曷云比也！

我开元神武皇帝受天元禧，祚国传宝，睦九族，叶万邦，功济而业成，道光而孝理，惠康父子，义结华戎。寰瀛之滨，大舆之上，禺禺而戴，欣欣而怀。逮识路於兹，寓目於兹者，莫不瞻大明，钦圣札，仰天性而泣遗泽，荷慈民而叹坚林，形力者罔告劳，檀施者罔辞费，庄严不独於示相，功德何止於无为？棋布黄金，图拟碧络，云廓八景，雨散四花，国土威神，塔庙崇丽：此其极也。虽五香紫府，大息芳馨；千灯赤城，永怀照灼：人天上，物外异乡，固可得而言也。上座知隐、寺主元深、都维那上智俨，皆妙觉圆常，对境亡境。弥入後地，因如得如，合之不离，混以相济。咸以为他方所至，广法界惟三；虚空所至，宏度门惟一。况乎实相感通之应，圣迹飞动之神，安可默颂声阙题纪者已？作颂曰：

佛法住持，正教宏益。真容见寺，先帝书额。藩邸鸿名，建国前迹。我皇孝理，我人光泽。日月明明，家邦赫赫。观妙追远，怀恩惟昔。八部庄严，四天感激。以式永代，是纪丰石。








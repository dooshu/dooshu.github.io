○辞金诫（并序）

辞金者，取其廉慎也。昔子辞玉，以不贪为宝；杨震辞金，以四知为慎。列前古之清洁，为将来之龟镜。原其立者俯而揖，让也；跪者仰而受，恭也。俾左右顾盼，又得谦恭之道焉。

古之君子，策名委质，翼翼小心，乾乾终日。慎乎在位，钦攸司，请谒者咸息，苞苴者必辞。尔以金玉为宝，吾以廉慎为师；尔以夜昏可纳，吾将暗室不欺。若尔有赠，吾今取之，尔则丧宝，吾则怀非。故曰欲人不知，莫若无为；欲无悔吝，不若守慎。慎之伊何？主诫在乎瓜李；悔之伊何？ゥ谤由乎薏苡。慎则祸之不及，贪则灾之所起。苟自谨身，必无谤耻。凡所从政，当须正已，诫往修来，慎终如始。


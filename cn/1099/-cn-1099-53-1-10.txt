○黃陵岡塞河功完之碑 【 河功】

弘治二年河徙汴城、東北過沁水、溢流為二一自祥符于家店經闌陽止?帚德至徐汴入于淮、一自荊隆口黃陵岡東經曹濮入張秋運河、所至壞民田廬、且勢損南北運道、　天子憂之、嘗命官往治、時運道尚未損也。六年夏大霖雨、河流驟盛、而荊隆口一枝尤甚、遂决張秋運河東岸、併汶水奔　于海、由是淤涸。漕舟阻絕。　天子益以為憂復命都御史臣劉大夏治之、既而慮其功不時上也、又以摠督之柄、付之內官監太監臣李興、平江伯臣陳銳、俾銜命以往、三臣者乃同心協力、以祗奉詔命、遂自張秋决口、視潰决之源。以西至河南廣武山。淤涸之跡。以北至臨青衛河地形事宜既悉。然以時當夏半。水勢方盛。又漕舟鱗壅口南。因相與議曰、治河之道通漕為急乃于决口西岸鑿月河三里許。属之舊河以通漕舟。漕舟既通、又相與議曰。黃陵岡在張秋之上。而荊隆等口。又在黃陵岡潰决之源。築塞固有緩急然治水法。不可不先殺其勢。遂鑿榮澤孫家渡河道七十餘里濬祥符四府榮淤河二十餘里。以達淮。疏賈魯舊河四十餘里。由曹縣梁進口出徐州運河。支流既分。水勢漸殺于是乃議築塞諸口、其自黃陵岡以上、凡地属河南者、悉用河南兵民夫匠、即以其方面統之、按察副使臣張鼐、都指揮僉事臣劉勝、分統荊隆口、按察僉事臣李善、都指揮僉事臣王杲、分統黃陵岡、臣興臣銳臣大夏、往來總統之、博采群議、晝夜計畫、殆忘寢食、故官属夫匠等悉用命、築臺捲掃、齊心畢力、遂獲成功焉、初河南諸口之塞。惟黃陵岡屢合而屢决。為最難塞。是後特築堤三重以護之、其高各七丈厚半之又築長堤荊隆口之東西。各二百餘里黃陵岡之東西。各三百餘里。直抵徐州。俾河流恒南行故道。而下流張秋可無潰决之患矣

皇明經世文編卷之五十三終








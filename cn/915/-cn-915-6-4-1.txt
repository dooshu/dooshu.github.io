◇下制王昌不应为前母服（太康元年）

凡事有非常，当依准旧典，为之立断。今议此事，称引赵姬、叔隗者粗是也。然後狄与晋和，故姬氏得迎叔隗而下之。吴寇隔塞，毖与前妻，终始永绝。必义无两嫡，则赵衰以可专制隗氏。昌为人子，岂得擅替其母。且毖二妻并以绝亡，其子犹後母之子耳，昌故不应制服也。（《晋书·礼志中》）


○答河道徐鳳竹 【 膠河】

膠河之可開、凡有心于國家者皆知之、及竟為浮議所阻者、其端有二、一則山東之人。畏興大役。有科派之擾又恐漕渠一開。官民船隻。乘便別行。則臨清一帶。商販自稀。此昔年之說也。一則恐漕渠既開。粮運無阻。將輕視河患而不為之理。此近年之說也。凡此皆私巳之言。非公天下之慮也。今當决計行之。無事再勘。僕嘗念此、惟以不得任事之人為慮、昨奉百川公書、公雅不辤勞、審爾大事濟矣、巳即面奏于　上特以属公。前得山東撫臺李公書、謂開泇河、不如疏膠河、意與公合、故宜會同、且委用属吏、量派夫役、亦必借其力以共濟也、諸疏鑿造船事宜及工費多寡俱俟公親履其地、一一條奏、其河道官員錢粮等項俱絕不與之干涉。以破其弃河不治之說。庶浮言不興。大工可就也。


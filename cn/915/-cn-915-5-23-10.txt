◇屡失皇子上疏

昔周文十五而有武王，遂享十子之祚，以广诸姬之胤。武王既老而生成王，成王是以鲜于兄弟。此二王者，各树圣德，无以相过。比其子孙之祚，则不相如，盖生育有早晚，所产有众寡也。陛下既德祚兼彼二圣，春秋高于姬文育武之时矣，而子发未举于椒兰之奥房，藩王未繁于掖庭之众室。以成王为喻，虽未为晚。取譬伯邑，则不为夙。《周礼》六宫内官百二十人。而诸经常说，咸以十二为限。至于秦汉之末，或以千百为数矣。然虽弥猥，而就时于吉馆者或甚鲜，明「百斯男」之本，诚在于一意，不但在于务广也。老臣忄娄忄娄，愿国家同祚于轩辕之五五，而未及周文之二五，用为伊邑。且少小常苦被褥泰温，泰温则不能便柔肤弱体，是以难可防护，而易用感慨。若常令少小之袍，不至于甚厚，则必咸保金石之性，而比寿于南山矣。（《魏志·王朗传》）


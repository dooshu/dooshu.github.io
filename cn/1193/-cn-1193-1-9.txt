通书后跋　　　　　　　　　　张　栻

濂溪周先生通书友人朱熹元晦以太极图列于篇首而题之曰太极通书栻刻于严陵学宫以示多士嗟乎自圣学不明语道者不睹夫大全卑则割裂而无统髙则汗漫而不精是以性命之説不参乎事物之际而经世之务仅出于私意小智之为岂不可叹哉惟先生生乎千有余载之后超然独得夫大易之传所谓太极图乃其纲领也推明动静之一源以见生化之不穷天命流行之体无乎不在文理密察本末该贯非阐微极幽莫能识其指归也然而学者若之何而可以进于是哉亦曰敬而巳矣诚能起居食息主一而不舍则其德性之知必有卓然不可掩于体察之际者而后先生之蕴可得而穷太极可得而识矣


辞上巾恩赏疏


兹者，伏蒙圣恩，以今日臣等恭视皇上整容上巾礼成，特赐臣居正，银一百两，纻丝六表里；臣调阳、臣四维，每银八十两，纻丝四表里；及讲官申时行等，正字马继文等，亦各赉及。

臣等被命之余，愧汗沾背。仰惟天恩宠赉，岂敢抗违？奔走效劳，乃臣子常分。自举行大礼以来，臣等节被恩施，不一而足，至于今次所赉，尤为逾常。内自省循，实为忝窃。即讲读诸臣，亦每向臣等言，无劳叨赏，于心不安。伏乞圣慈俯鉴愚诚，容臣等将今次恩赉辞免，仍送该衙门交收。庶横恩不至于屡滥，愚心亦得以少安。臣等不胜愧悚恳切之至。

（奉圣旨：朕上巾始谓成吉。奉圣母慈命赐赉，即内监咸与，况辅相岂可后，不独为一侍视？先生等宜钦承慈眷，并示讲读诸臣勿辞。钦此。）






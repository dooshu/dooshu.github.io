【时人为郭典语】

〖江表传曰：郭典。字君业。为钜鹿太守。与中郎将董卓攻黄巾贼张宝於曲阳。典作围堑。卓不肯。典独於西当贼之冲。昼夜进攻。宝由不得城守不敢出。时人为之语曰：〗

郭君围堑。董将不许。几令狐狸。化为豺虎。赖我郭君。不畏强御。转机之间。敌为穷虏。猗猗惠君。实完疆土。（○《御览》四百九十六。《诗纪》九作郭君。）


◇已迁主讳议

高皇讳，明皇帝既，儒者迁高皇主。尚书来访：「宜复讳不？及引殷家乃或同名。答曰：「殷家以甲乙为字，既二名不偏讳，且殷质故也。《礼》所谓「舍故而讳新」。诸侯则五代不讳，天子之制，恐不得与诸侯同。五代则不讳也。《春秋》：「鲁讳具敖二山」，五代之后，可不复为讳。然已易其名，则故名不复讳也。犹汉元后父名禁，改禁中为省中，至今遂以省中为称，非能为元后讳，徒以名遂行故也。春秋时，晋范献子适鲁，名其二山，自以为不学。当献子时，鲁不复为二名讳，而献子自以为犯其讳，直所谓不学者也。《礼》曰：「诗书临文庙中皆不讳。」此乃谓不讳见在之庙，不谓已毁者也。文王名昌，武王名发。成王时颂曰：「克昌厥后，骏发尔私。」箕子为武王陈《洪范》曰：「使羞其行，而邦其昌。」厉王名胡。其子宣王时诗曰：「胡不相畏，先祖手摧。」其孙幽王时诗曰：「哀今之人胡为虺蜴？」此则诗书不讳明验也。案汉氏不名讳，常曰臣妾不得以为名字，其言事不讳，盖取诸此也。然则《周礼》其不讳时，则非唯诗书临文庙中，其余皆不讳矣。今可太祖以上去单乃不讳，讳三祖以下。尽亲如《礼》，唯诗书临文庙中不讳。自此以後，虽百代如汉氏故事，臣妾唯不得以为名字。其言事不讳，所谓「魏国于汉，礼有损益，质文随时」，亦合尊之大义也。（《通典》一百四）


答抚院辛公应乾


承示赝书，不胜骇异。仆从来不以私干人，内亲中亦无所谓李应龙者。此必京师棍徒局骗木商者也。乞将投书人，重箠枷号，仍严提木商人等，鞫审来历，照例问拟，具招见教，庶便寻究除根也。

近来奸徒，诈冒愚父子者甚多。相知诸公，虽谂知其伪，竟从宽宥，又不以告我，致使奸伪纵横，白受污玷，鄙心深以为恨。兹承照察垂示，此公相信之深也，感戢。但此书文理乖谬，图书字迹，迥不如式，乃奸人之最拙者，辨之犹易耳。尚有巧诈乱真，疑似而难辨者，更望审察。惟谅仆平生硁硁之节，于人绝无私语，绝无干托，则奸人自无所售其诈矣。

原书纳上，草草附谢。






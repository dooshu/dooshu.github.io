○上李中丞书

祸之将至，鬼神夺魄。岂有委身府幕，尘忝下寮，而擅犯威重，前後非一？中丞审苌，岂非知礼之人，岂非感恩之人？自拜揖马尘，十有三载。杯酒歌咏，久蒙提携，未省竟有差失。中丞因赐赏鉴，辟书府，及陪接万里，星霜二年，正当策名之时，岂愿固有干触？此盖命之牵陷，一至於此，实非常情之所料也。岂非十二年间，东驰西走，肝脑涂地，竟无所成。鬓班白，幸逢推荐。恩命垂至，自贻颠危。昏昏薄言，罔知攸处，岂非命矣？岂非命矣？

且初坐之时，每举一盏酒，未尝不三思其过，似觉体中有酒，亦哀请矜量。既对众宾，复不敢苦诉。俄而迷乱乍合，若怪魅以凭心神，事且不知，死亦宁悟？哀哉微命，有此舛剥。中丞纵宽以万死，苌亦无所施其面目。不即引决者，伏念累世单绪，一身早孤，中年未婚，晚乏儿息。封树何日？先灵靡安，痛此缠迫，乞哀残喘。今髡翦首发，自为毁责，期在粉骨，永知此过。中丞旋旆之日，愿随一卒，步走後尘，洗节希诚，以期他效。伏愿少垂旧惠，恋恋故人，无任忧悸感切之至。谨投书阁下，荒辞无序，万不申一，仍凭押衙口哀谢不宣。苌再拜。

史溆


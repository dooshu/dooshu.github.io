○元和姓纂序

元和中，政平刑清，圣作贤辅尽雍容揄扬之美，成缉熙恺乐之化。相国赵国公，式是古训，毗於大君，当八方之枢，总万物之会。尝以圣明临照，思尽物宜，每与群公，拱承顾问。将谓经之於思虑，不若著之以文辞；著之以文辞，不若念之於图牒。昔汉祖所以知郡国丰耗，山川险夷，以萧何得秦图书，可披而按之故也。大凡邦国之会计，可以备应对者，著《元和国计簿》。地形之远近，可以知要害者，著《元和郡邑图》。洎百执事所莅之司，士大夫所分之族，无不穷究其本末，申明其宪度。今之《姓纂》，即其一也。赵公尝创立纲纪，区分异同，得之於心，假之於手，以授博闻强识之士。济南林宝，该览六艺，通知百家，东汉有纟由书之能，太常当典礼之职。共为述作也，去华摭实，忘粗得精，条贯禀大贤之规，纲罹尽天下之族，虽范宣子称其世禄，司马迁序其先业，若揭日月，备於缣缃，昭昭然蔑以加此矣。以涯尝学旧史，谬官纶阁，授简为序，不敢固辞，无能发挥，承命而已矣。元和七年十月，中大夫行兵部员外郎知制诰王涯述。


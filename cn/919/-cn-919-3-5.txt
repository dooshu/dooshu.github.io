叙脚气论

夫中风寒暑湿，与脚气，皆渐、顿、浅、深之不同。中风寒暑湿，得之顿而浅；脚气得之渐而深，以其随脏气虚实寒热发动，故得气名。其如循经络入腑脏，证候虽不一，然三阳多热躁，三阴多热烦，亦可类推。但脚气不专主一气，亦不专在一经，故与中风寒暑湿为异耳。兼有续生诸病，混杂多端，未易分别。治之，须寻其经络病证，所在去处，然后以脉察其虚、实、浅、深为治。假如三阳经，其诊多在足外踝及手背；三阴经，其诊多在足内踝及臂内。以此粗分阴阳，可知大概矣。其如风寒暑湿，性用各各不同，所谓风为行，寒为痛，暑为顽，湿为着，乃不刊之说。《千金》方论，与董氏颛门，类皆蹈袭旧说，似难凭据。惟留心斯道者，必有至当之论焉。


○李朋除刑部员外郎李从诲除都官员外郎等制

敕。《书》曰：“庶狱庶事，予罔敢知。”此乃周文王之所以理天下也。惟狱事，会於南宫，求郎之难，岂敢敢轻易。将仕郎侍御史内供奉李朋，能积行实，发其词华，劲正端慎，言业克举。天平军节度副使朝议郎检校尚书祠部员外郎兼侍御史赐绯鱼袋李从诲，宗室子弟，美秀而文，尝经磨涅，不改坚白。今者取自宪府，擢於幕吏，各有所授，皆为清秩。当自宣室受谳之际，思满堂饮酒之言，至於刑章，尤系念虑。予曰罪，尔勿罪；予曰宽，尔勿宽。问法何如，无乡上意，各宜勉励，勿自轻怠。朋可守尚书刑部员外郎，散官如故。从诲可守尚书都官员外郎，散官如故。


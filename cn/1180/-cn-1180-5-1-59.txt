不受贡献


唐史纪：宪宗初即位，升平公主献女口。上曰：“上皇不受献，朕何敢违！”遂却之。荆南献毛龟。诏曰：“朕永思理本，所宝惟贤。至如嘉禾神芝，珍禽奇兽，皆虚美尔，所以《春秋》不书祥瑞。自今勿复以闻，其有珍奇，亦毋得进。”

唐史上记：宪宗初即帝位，升平公主献妇女五十人进宫答应。宪宗说道：“我父皇在时，不受人的贡献，朕何敢违其教。”遂却而不受。又荆南地方献两个绿毛龟，宪宗又下诏书却之，说道：“朕长思治道之本，惟贤人为可宝，取其能安国家，利百姓也。至如嘉禾灵芝、珍禽奇兽，徒为耳目观美，都是无用之物，何足宝乎！所以孔子作《春秋》之书，并不曾记一件祥瑞，正以其无益也。自今以后，天下有司，再勿以祥瑞奏闻，其有珍禽奇兽，如毛龟之类者，亦不许进献。”

盖天下之物，恒聚于所好，而声色、祥瑞、珍奇三件，尤人情所易溺者。人主一有所好，则邪佞小人，遂得以乘其隙而投之。欲端一开，辟之堤防溃决，不可复塞，终至于心志蛊惑，政事荒怠，亡身复国而不悟，可悲也哉！今宪宗即位之初，即能一切拒绝如此，其高识远志，诚超出乎寻常万万矣！






◇　封泰山还登明堂上寿

臣闻三代改制，属象相因。间者圣统废绝，陛下发愤，合指天地，祖立明堂辟雍，宗祀太一，六律五声，幽赞圣意，神乐四合，各有方象，以丞嘉祀，为万世则，天下幸甚。将建大元本瑞，登告岱宗，发祉□门，以候景至。癸亥宗祀，日宣重光；上元甲子，肃邕永享。光辉充塞，天文粲然，见象日昭，报降符应。臣宽奉觞再拜，上千万岁寿。

（《汉书·□宽传》：宽为御史大夫，从东封泰山，还登明堂，上寿云云。制曰：「敬举君之觞。」案：以制报，知此非口奉。《本传》言宽善属文，口弗能发明，亦一证。）






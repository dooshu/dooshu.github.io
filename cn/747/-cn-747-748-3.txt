○晚晴赋（并序）

秋日晚晴，樊川子目于郊园，见大者小者，有状类者，故书赋云：

雨晴秋容新沐兮，忻绕园而细履。面平池之清空兮，紫阁青横，远来照水。如高堂之上，见罗幕兮，垂乎镜里。木势党伍兮，行者如迎，偃者如醉，高者如达，低者如，松数十株，切切交峙，如冠剑大臣，国有急难，庭立而议。竹林外裹兮，十万丈夫，甲刃，密阵而环侍。岂负军令之不敢嚣兮，何意气之严毅。复引舟於深湾，忽八九之红芰，姹然如妇。敛然如女，堕蕊<黑宛>颜，似见放弃。白鹭潜来兮，邈风标之公子，窥此美人兮，如慕悦其容媚。杂花参差於岸侧兮，绛绿黄紫，格顽色贱兮，或妾或婢。间草甚多，丛者束兮，靡者杳兮，仰风猎日，如立如笑兮，千千万万之容兮，不可得而状也。若予者则谓何如，倒冠落佩兮，与世阔疏。敖敖休休兮，真徇其愚而隐居者乎。


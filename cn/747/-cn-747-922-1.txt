○禅月集序

先师名贯休，字德隐。婺州兰溪县登高里人也。俗姓姜氏，家传儒素，代继簪裾。少小之时，便归觉路，於安和寺请圆贞长老和尚为师，日念《法华经》一千字。数月之内，念毕兹经。先师与邻院童子法号处默偕年十馀岁，同时发心念经。每於精修之暇，更相唱和。渐至十五六岁，诗名益著，远近皆闻。年二十岁，受具足戒。後於洪州开元寺听《法华经》。不数年间，亲敷法座，广演斯文。迩後兼讲《起信论》可谓三冬涉学，百舍求师。寻妙旨於未传，起微言於将绝，於时江表士庶，无不钦风。

年齿渐高，属天下丧乱。时处默和尚谓师曰：“吾师抱不羁之才，怀自然之道，时不与我，能无伤哉？”复为先师曰：“分袂无血泪，望处空阑干。”後隐南岳（阙二字）不（阙一字）先聃为备者曰：“吾闻岷峨异境，山水幽奇。四海骚然，一方无事。”遂乃过洞庭，趋渚宫，历白帝。旋闻大蜀开基创业，奄有坤维。叹曰：“不有君子，宁能国乎？”遂达大国，进上先皇帝诗。其略曰：“一瓶一钵垂垂老，万水千山得得来。”高祖礼待，膝之前席，过秦主待道安之礼，逾赵王迎图澄之仪。特修禅宇，恳请住持，寻赐师号曰“禅月大师”，曲加存恤，优异殊常。十年以来，迥承天眷。

无何，壬申岁十二月，召门人谓曰：“古人有言曰：‘地为床兮天为盖，物何小兮物何大。苟惬心兮自欣泰，身与名兮何足赖。’吾之治世，亦何久邪！然吾启手足，曾无愧心。汝等以吾平生，事之以俭，可於王城外，藉之以草，覆之以纸，而藏之。慎勿动众而厚葬焉。”言讫，奄然而绝息。遂具表闻天。先帝蹙然久之，乃命所司，备一期葬事。於时在城士庶，无不悲伤。昙域遂以先师遗言上奏，请以薄葬之礼。帝曰：“朕治命可行焉。”敕命四众共助葬仪，特竖灵塔，敕谥“白莲之塔”。以癸酉年三月十七日，於成都北门外十馀里，置塔之所，地号仙。葬事既周，哀制斯毕。暇日或勋贤见访，或朝客见寻，或有念先师一篇两篇，或记三句五句，或未闲深旨，或不晓根源。众请昙域编集前後所制歌诗文赞，日有见问，不暇枝梧。遂寻检藁草，及暗记忆者，约一千首，乃雕刻成部，题号《禅月集》。昙域虽承师训，艺学无闻，曾奉告言，辄直序事。时大蜀乾德五年癸未岁十二月十五日序。


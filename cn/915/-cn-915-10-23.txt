◎沈洙

洙，字弘道，吴兴武康人。梁大同初，为湘东王国左常侍，转中军宣城王参军、仁威临贺王记室参军，迁尚书祠部郎。侯景之乱，窜于临安。敬帝时除国子博士。陈受禅，加员外散骑常侍，历扬州别驾从事史，迁大匠卿。文帝即位，迁通直散骑常侍，侍东宫读，寻兼尚书左丞，领扬州大中正，迁光禄卿。废帝时，除戎昭将军、轻车衡阳王长史，行府国事，带琅邪彭城二郡丞，大建元年卒。


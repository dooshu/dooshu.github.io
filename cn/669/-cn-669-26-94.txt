94　董仲舒倡興太學置明師　立學校之官自仲舒發之　請爲博士置弟子員　明經志青紫教子擬籯金


董仲舒在建元初對策，案：建元，武帝初元年號也，年號自此始。仲舒對策在元年。「願興太學，置明師以養天下之士，數攷問以盡其材」。傳謂「立學校之官，自仲舒發之」。攷之武帝紀，建元五年置五經博士，此所謂學校之官也。元朔武帝三次改元年號。五年，始有禮官勸學之詔，於是丞相弘請爲博士置弟子員。儒林傳所載其著公令也，詳於取而略於教，不過開禄利之塗而已。明經而志青紫，教子而擬籯金，孰知古者爲己之學哉！儻以仲舒爲相，使正誼明道之學行於時，則學者興於禮義，庶幾三代之風，豈止「彬彬多文學之士」乎！

【全云】「明經而志青紫」，是夏侯勝語。「教子而擬籯金」，見韋賢傳。

【元圻案】漢書儒林傳序：「公孫弘以治春秋爲丞相封侯，天下學士靡然鄉風矣。弘爲學官，悼道之鬱滯，廼請曰：『丞相、御史言：制曰「蓋聞導民以禮，風之以樂。婚姻者，居室之大倫也。今禮廢樂崩，朕甚愍焉，故詳延天下方聞之士，咸登諸朝。其令禮官勸學，講議洽聞，舉遺興禮，以爲天下先。太常議，予博士弟子，崇鄉里之化，以厲賢材焉」。謹與太常臧、博士平等議云云。』制曰：『可。』自此以來，公卿大夫士吏彬彬多文學之士矣。」〇夏侯勝傳：「勝每講授，常謂諸生曰：『士病不明經術，經術苟明，其取青紫如俯拾地芥耳。』」〇韋賢傳：「鄒、魯諺曰：『遺子黄金滿籯，不如一經。』」魏了翁跋楊子謨所題趙子安一經閣詩曰：「謂籯金不若一經，此鄒、魯諺語也。近聖人之世之居皆未遠也，其詞氣已全不類鄒、魯間語。雖當時魯之大儒，如夏侯長公輩，亦不過以取青紫教授諸生。蓋自漢武設科射策，勸趨利禄，後學所志，大抵若此。況於俚諺，自無足責，至於它邦以及後世〔一〕，又從可知。」

〔一〕「至」，原作「況」，據四庫本鶴山集卷六二跋楊少卿子謨所題趙子安一經閣詩改。






次闺秀黄皆令扇头韵二首

其一

闻尔佳名已十春，流连端不负良辰。
安贫出汲亲提瓮，渐老工诗惯斲轮。
远水晚霞频极目，高楼明月独伤神。
携来满握皆珠玉，笑我犹多折角巾。

其二

才人今古合长贫，叹息深闺老此身。
笔墨寄情閒更远，湖山避地懒偏真。
家声谢韫差堪并，女史班昭迥绝伦。
自是谪仙为淑嫒，肠中不必转车轮。



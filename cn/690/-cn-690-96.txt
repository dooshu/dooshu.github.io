卷九十六



卷之九十六

洪武八年春正月辛酉朔，上御奉天殿受朝贺，大宴群臣，命妇朝皇后于坤宁宫，锡宴。

壬戌，以中书左司郎中章善为礼部尚书。

湖州府民输官钱三百余万入京，次扬子江，舟覆，钱没其半，民既代偿。已而军士有得所没钱者，有司论当杖。上曰：“士卒得钱物于水中，非盗也，释之。”

癸亥，撒里畏兀儿安定王卜烟帖木儿遣王傅不颜不花等来朝，献故元所授金、银字牌，诏赐不颜不花等文绮、衣服有差。

夜，雅州荣经、名山、芦山三县地震。

甲子，升绥德卫指挥佥事曹震为西安卫都指挥使。

升四川永宁长官司为永宁宣抚司，以土酋禄照为宣抚使。

置陕西归德守御千户所一，罕东等百户所五，以故元宣政院同知端竹星吉、万户玉伦、管卜答儿三人为千户。

丙寅，上与学士宋濂等论用人。上曰：“人才不可一概而论，贤能之士或有隐于老佛、卜筮、负贩者，顾在上者能拔用之，何如耳？若近代官人，必举世族，则有志者不得上达多矣。”濂对曰：“诚如圣谕。昨有僧名传者，能勤于学，以所为文求益于臣，观其文，甚有可取，此其才或有可用者。”上即命濂取其文观之，喜，乃自为文谕之。

戊辰，汰四川行省所属州县冗官二十九人，以民稀事简故也。

以燕山卫都指挥使曹兴为大都督府佥事。

庚午，诏置俄力思军民元帅府、怕木竹巴万户府、乌思藏笼答千户所，设官一十三人。

改四川石柱安抚司为宣抚司，隶重庆府。

辛未，享太庙。

遣官祭功臣于鸡笼山庙，增祀故淮安侯华云龙、平章李思齐等百八人。

升开封府为上府。初，开封户粮数少，为下府。至是，以税粮数及三十八万有奇，遂升为上府。

以保定府蠡州为蠡县，罢所属高阳县并入之。

太原都卫捕送故元四大王党与副枢马胜等一十四人及所掠妇女十余人至京。上命斩胜等，以妇女送还各家，仍命吉安侯陆亨等缉捕太行山潜通四大王之人，未几，获男女一万四百人，送京师。

擢郑州知州梁敏为工部侍郎。敏，太平当涂人，居官以廉能称，故擢用之。

壬申，五色云见。

癸酉，命中书省令天下郡县访穷民，无告者月给以衣食，无依者给以屋舍。仍谕之曰：“天下一家，民犹一体，有不获其所者，当思所以安餋之。昔吾在民间目击其苦，鳏寡孤独、饥寒困踣之徒，常自厌生，恨不即死。吾乱离遇此，心常恻然，故躬提师旅，誓清四海，以同吾一家之安。今代天理物，已十余年，若天下之民有流离失所者，非惟昧朕之初志，于代天之工，亦不能尽。尔等为辅相，当体朕怀，不可使天下有一夫之不获也。”

淮安府山阳县民有父得罪当杖，请以身代。上谓刑部臣曰：“父子之亲，天性也，然不亲、不逊之徒，亲遭患难，有坐视而不顾者。今此人以身代父，出于至情，朕为孝子屈法，以劝励天下，其释之。”

甲戌，广西行省言：“所辖海北、白石四盐场并广州东海一十一场，岁各辨盐一万七千余引，运赴北流、梧州二仓，其余募商中纳银米者，宜定其价。今拟桂林府纳银四两五钱、米三石三斗，浔州府米五石三斗，南宁、庆远二府米四石三斗，并给白石场盐一引；桂林府纳银五两五钱、米四石五斗，南宁、庆远米四石五斗，浔州米五石五斗，并给东海场盐一引。”从之。

丙子，以故元降将锁纳儿加为御史台治书侍御史。

改酉阳宣慰司为宣抚司，以土酋冉如彪为宣抚使。置平茶、邑梅、麻兔、石耶四洞长官司，以杨底纲为平茶洞长官，杨金奉为邑梅洞长官，冉德原为麻兔洞长官，杨隆为石耶洞长官。

夜，月食。

丁丑，中书省臣奏：“山西大同都卫屯田二千六百四十九顷，岁收粟、豆九万九千二百四十余石，其屯军月粮，请依陕西屯田之例，月减三斗。”上曰：“大同苦寒，士卒艰苦，宜优之，月粮且勿减，待次年丰熟，则依例减之。”

庚辰，遣使赍敕谕大将军徐达、副将军李文忠等曰：“将军总兵塞上，偏裨将校日务群饮，虏之情伪未尝知之，纵欲如此，朕何赖焉？如济宁侯顾时、六安侯王志酣饮终日，不出会议军事，此岂为将之道？朕今夺其俸禄，冀其立功掩过，如犹不悛，当别遣将代还。都督蓝玉昏酣，悖慢尤甚，苟不自省，将绳之以法，大将军宜详察之。迁民镇修城，非今所宜，况军士疲劳已甚，若又使之力役，不惟供亿艰难，亦恐胡人得乘吾隙，非计之善也。”

升潮州卫指挥同知俞辅为太原都卫都指挥使。

辛巳，翰林院脩撰李叔允以年老乞致仕，从之。

遣卫国公邓愈、河南侯陆聚往陕西，中山侯汤和、平章李伯昇往彰德、真定，指挥冯俊、孙通、赖镇往汝宁，李谧、耿孝、黄宁、李青、陈方庸、武兴往北平、永平，董兵屯田，开卫戍守。翼日，上至龙江祭告江淮之神，遣行。

河州卫请以前喃加巴总管府为喃加巴千户所，酋长阿癿等六人为千、百户，从之。

癸未，广东盗王官坚劫众，攻陷会同县，海南卫官军击之，禽官坚及同乱者七十余人，斩之。

乙酉，太原府阳曲县地震。

丙戌，置安定、阿端二卫指挥使司，从撒里畏兀儿卜烟帖木儿之请也。以沙剌为指挥同知，亦班藏卜、卜理不花、护出、完者帖木儿为指挥佥事。

置失保赤千户所，以答儿木为正千户，世袭其职，隶河州卫。

降刑部侍郎茹太素为主事。

赐定辽等卫军士战衣二万六千领。

丁亥，命天下立社学。上谓中书省臣曰：“昔成周之世，家有塾，党有庠，故民无不知学，是以教化行而风俗羙。今京师及郡县皆有学，而乡社之民未睹教化，宜令有司更置社学，延师儒以教民间子弟，庶可导民善俗也。”

罢钟山卫，并其兵于兴武、神策、广武、骁骑左四卫；罢雄武卫，并其兵于骁骑右及定远、神策三卫；罢龙骧卫，并入定远卫诸卫。所余军调北平诸处守御，寻复改定远卫为龙骧卫。

置西安府咸宁县乾佑山巡检司。

燕山卫逻兵获兴州伪千户宋禽兽等十人，送京师斩之。

湖广行省参政孙克义坐事降为上元县知县。

是月，羽林右卫火，燔军民庐舍。

河决开封府大黄寺堤百余丈，诏河南参政安然集民夫三万余人塞之。

温州飓风，雷雨大作，海水溢，漂庐舍，坏舟船，人死者众。

高丽、占城、暹罗斛、日本、爪哇、三佛齐等国皆遣使入贡。








西湖漫兴


其一


日暮湖光杂素秋，淡烟遥接小红楼。
一双鸂鶒荷花雨，画桨惊飞人更愁。

其二


自（一作日）有湖山欢上客，不知歌舞老何人。
惟留堤畔千条柳，常对秋风泣鬼神。

其三


朱楼山半绮窗虚，疑是层城碧玉居。
暝鸟投烟去将尽，凭谁消息数行书。

其四


虫怨秋山万木空，渔灯明灭小亭红。
焚香永夜愁难梦，人在西陵风雨中。






其五


碧水当沈万古情，香魂寂寞去边明。
烟波小艇南屏下，入暮子规啼数声。

其六


玉津园畔晓残钟，宋帝当年葬玉容。
化作满湖红菡萏，枝枝常背北高峰。

其七


荒坟秋草雨方深，苏小虚无已至今。
疑是孤山有高士，西陵不许结同心。

其八


渺渺苍烟天正凉，人言此水似潇湘。
本无云雨晴湖在，宋玉微辞不可当。

其九


白马嘶烟秋更骄，紫薇花下少年邀。
知他醉寤青娥馆，又梦钱塘第几桥。

其十


当时风月未全销，草烂胭脂蚀翠翘。
移得秦楼名更好，谁人解弄凤凰箫。





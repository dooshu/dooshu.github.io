78　三代之盛士亦有言責　庶人不議而不及士之旨　宋亡九載猶夢前朝事


古者士傳言諫，其言責亦與公卿大夫等。及世之衰，公卿大夫不言而士言之，於是有欲毁鄉校者，有謂「處士横議」者，不知三代之盛，士亦有言責也。何云：「三代之士，在後世則一命之小臣也。方爲秀民，而以言責自任，是侵官矣。此漢、宋太學諸生析理不精，過乎中而不自知。」夫子曰：「天下有道，庶人不議。」而不及士，其指微矣。【原注】乙酉二月，夢前宰輔以太學所上書求余跋語，夢中作此，寤而識之。

【閻按】乙酉爲元世祖二十二年，宋亡已九載，猶感夢如是，與韋孟夢争王室何異？

【何云】前宰輔，似謂陳宜中。

【全云】陳宜中在太學，嘗上書攻史嵩之。






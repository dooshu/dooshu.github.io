节南山

十章，六章章八句，四章章四句


首章讲：此家父刺王用尹氏作也。言：天下治乱系君相一心。君纯心以任相，相纯心以辅治，则天下蒙其福矣。何今之不然耶？





节彼南山，维石岩岩。

节，高峻。岩岩，积石也。节彼南山，维石岩岩之可仰矣。





赫赫师尹，民具尔瞻。

赫赫，显盛也。师，是官。尹，是氏。具，俱也。瞻，仰也。况赫赫师尹，世族尊官，天下所系以休戚者，岂不为民之具瞻乎？





忧心如惔，不敢戏谈。

惔，火燔也。谈，言也。夫为民之瞻，则必慰民之望也。今乃所为不善，使民忧心之甚，而如火之燔灼，又畏暴虐之畏，而不敢戏谈，是负斯民具瞻之心矣。





国既卒斩，何用不监？

卒，终也。斩，绝也。监，监我。夫国以民为本也，民心既离，则国亦既终绝矣，亦何用而不察哉？

二章讲：然尹氏所为之不善者，以其存心之不平也。





节彼南山，有实其猗。

节彼南山，草木之实，皆猗而长，山之生物无不平矣。





赫赫师尹，不平谓何？

平，公平。况赫赫师尹，顾乃不平，其心谓之何哉？





天方荐瘥，丧乱弘多。民言无嘉，憯莫惩嗟。

荐，是重。瘥，是病。弘，是大。憯，曾也。惩，创也。嗟，咨。夫为政者不平其心，则下之荣辱劳逸有大相绝矣。是以天怒于上，重之以病，而丧乱之弘多；民亦怨于下，谤讟并兴，而出言之无嘉。为尹氏首宜速改图可也。顾乃以天变不足畏，人言不足恤，曾不惩创其失，咨嗟自治而求以自改其不平焉，其如天人何哉？

三章讲：夫尹氏固不平，其心如此，然岂知其责之所在，而不可不平者乎？





尹氏大师，维周之氐。

氐，是本。彼尹氏以世臣而官大师，王朝恃之以安危，实维周之根本也。





秉国之均，四方是维。

秉，是执。均，是平。维，扶持。身操国家之柄，而政事皆其调剂，非秉国之均乎？任大责重如此，固宜举行善政，于以维持乎四方。





天子是毗，俾民不迷。

毗，辅佐。俾，使字。迷，昏乱。赞襄治道，于以毗辅乎天子。使民心有所攸系，归往而不至于迷乱，乃其职也。





不吊昊天，不宜空我师。

吊，愍恤。空，穷也。师，众也。今乃不平其心，无致君泽民之术，既不悯恤于昊天，则宜卑自引退，以谢天谴可也。岂可久居其位，使天降祸乱，而我众并及空穷乎？

四章讲：然尹氏之不平其心者，何哉？





弗躬弗亲，庶民弗信。

躬，乃身也。信，服也。彼王委政于尹氏，固以天下治乱责宰相，使政本有所归也。尹氏乃复委政于姻娅之小人，而弗躬弗亲。则群小用事，政以弗臧。吾见无以服民之心，而庶民已弗信矣。





弗问弗任，勿罔君子。

问，询问。任，作事。罔，是欺。君子，指王。且理必问而后明，事必更而后熟。使此姻娅尝问而尝事，犹之可也。今所委用者，皆未尝学问更事之人焉。以此人而事君，是欺其君也。夫大臣以人事君，当广求贤以充之，岂可以未尝问、未尝事者欺其君哉？





式夷式已，无小人殆。

夷，平其心。已，止火。殆，危其国。故尔当平其心，视所任之人，有不当者从而已之，下以服斯民之心，上以尽事君之义。尔无以小人之故，而至于危殆其国也。





琐琐姻娅，则无仕。

琐琐，细小貌。婿之父曰姻。两婿相谓曰娅。，厚也。举凡所谓琐琐姻娅者，则无厚而仕之，庶乎小人其屏迹矣。不然，几何而不至于殆哉？

五章讲：夫尹氏惟不平其心，而委政于小人如此，是故：





昊天不佣，降此鞠讻。

佣，是均。鞠，是穷。讻，是乱。昊天以至公为心，本无不均也。今反其常，而降此穷极之乱。





昊天不惠，降此大戾。

惠，是顺。戾，乖异。昊天以仁爱为德，本无不惠也。今反其常，而降此乖戾之变。





君

子如届，俾民心阕。

如字，作诚能看。届，至也。阕，息也。若此者，惟尹氏之不平致之也，则今所以靖之者，岂有他哉？彼弗躬弗亲，民心已叛乱矣。君子诚能无所苟，而用其至于政事，必躬必亲，而不委之于小人焉，则民皆悦。其上有善政，而乱心息矣。





君子如夷，恶怒是违。

夷，平其心。违，远去也。姻娅仕，民心已恶怒矣。君子诚能平其心而无所偏于小人，不以仕，而式已之焉，则民皆喜。其任政得人，而恶怒远矣。夫民心悦，则天意可得，尚何鞠凶大戾之不回哉？惜乎，尹氏之不能也已！

六章讲：夫尹氏既不能自反，以靖天变如此。





不吊昊天，乱靡有定。式月斯生，俾民不宁。

定，止息。是以不见悯恤于昊天，其乱未有所止。而祸患与岁月增长，俾民不得以安宁焉。





忧心如酲，谁秉国成？

酒病曰酲。国成，即上国之均。故君子重有所感，忧心如酲。而曰乱不虚生，必有所召，今谁秉国成者？





不自为政，卒劳百姓。

不自，即弗意。卒，终也。劳，劳敝。乃不自为政，而以付之姻娅之小人，致上天悔祸无期，卒使民受其劳弊以至此耶！

七章讲：夫当世之乱如此，君子宁无去乱之心？





驾彼四牡，四牡项领。

项，是大。领，是颈。是故驾彼四牡，四牡项领可以骋矣。





我瞻四方，蹙蹙靡所骋。

蹙蹙，狭小之意。骋，驰驱。然观今日之域中，无一而非昏乱之处，虽欲致身以避其祸，固蹙蹙然无可往之所也，亦将何所骋哉？

八章讲：然君子所以无可往之所者，以小人之性无常故也。





方茂尔恶，相尔矛矣。

茂，盛也。恶，怒也。相，视也。盖小人方盛其恶以相加也，则不胜忿怒，视其矛戟如欲战斗。





既夷既怿，如相矣。

夷，怒息。怿，是悦。，是饮酒献酬。及既夷平悦怿，则相与欢然，如宾主相酬酢，恬不以为怪焉。夫喜怒之不可期如此，人固难于趋避矣，君子将何所适而可哉？

九章讲：然小人之习乱如此者，盖由尹氏之不平，而委用小人之故耳。





昊天不平，我王不宁。

然尹氏之不平，天实使之也，昊天其不平乎？则祸乱之生，不独俾民不宁，我王亦不得优游无事而载宁矣。





不惩其心，覆怨其正。

，是自艾。覆，是反。正，是以言谏己者。夫王委政尹氏，固以治安之庆责之也。而至使王不得宁焉，是宜自惩，以受尽言可也。顾乃曾不惩创其心，而反怨人之正己者，饰非忘谏，则其恶当何时已哉？

末章讲：然致乱虽尹氏，而用尹氏则王心之蔽也。





家父作诵，以究王讻。

家，乃氏；父，乃字。诵，即南山之诵。究，穷也。讻，昏乱。但今尹氏之威方厉，孰敢正言之者？惟我家父，周之世臣，与国同休戚者，义固不可以或默矣，故作此《南山》之诵，以穷究王政昏乱之所由来。惟王心之不平，而私一尹氏故也。

式讹尔心，以畜万邦。

讹，变化。尔，指王。畜，乃养也。王尚听吾之言，改心易虑，以考慎其相，使宰相得人，众正在位。则丰政日加于下，而百姓无卒劳之弊，庶可以畜养万邦矣乎。若然，则民怨何不可止，天变何不可回哉！吁！家父自以其身，当尹氏之忿怒，指斥其非，以感悟王心，真可谓忠臣矣。惜乎，时王之不悟也！






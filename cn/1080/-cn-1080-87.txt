●大明會典卷之八十七

廟祀二

祫祭

國初、以歲除日祭

太廟、與四時之祭合為五享。其陳設樂章並與時享同。

累朝因之。弘治初、既祧懿祖。始以其日奉祧主至太廟、行祫祭禮。先期遣官祭告

太廟。又遣官祭告

懿祖于祧廟。告俱用祝文酒果。告畢、太常寺設懿祖神座于王殿西向。至日祭如儀。嘉靖十年、祧德祖、罷歲除祭。而以季冬中旬行

大祫禮。太常寺設德祖神座于太廟正中南向。

懿祖而下、以次東西向。十五年、奉懿祖

熙祖

仁祖

太祖神座皆南向。

成祖而下、東西向。陳設、樂章、祝文、皆更定。而先期遣官祭告如前。二十四年、罷季冬中旬大祫。并罷祭告。每遇歲除祫祭、位次如十五年之制。祝則自德祖而下、備列

帝后諡號。而祝文及陳設樂章並如舊。二十八年、復祭告儀、今備著焉

國初歲除祭

太廟祝文

維洪武　年　月　日

孝玄孫皇帝御名敢昭告于高曾祖考四廟太皇太后。　時當歲暮。明旦新正。謹率群臣、以牲醴庶品、恭詣

太廟、用申追慕之情。尚

享

弘治初祫祭祝文

太廟祭告

維　年　月　日

孝玄孫嗣皇帝御名謹遣某官敢昭告于入廟太皇太后。

皇考憲宗純皇帝。　茲者歲暮、特修祫祭之禮。恭迎

懿祖皇帝同臨享祀。伏惟鑒知。謹告

懿祖祭告

茲者歲暮恭于太廟舉行祫祭之禮。祗請

聖靈詣

廟享祀。特申預告。伏惟鑒知。謹告

太廟祫祭

時當歲暮、明旦新正。謹率群臣、以牲醴庶品、恭詣

太廟、特修祫祭之禮。用申追慕之情。尚

享

嘉靖十五年定大祫儀 【 後罷】

前期一日、太常寺陳設如圖儀

正祭日、上至廟戟門東帷幕、具祭服出。自戟門左門入。率捧主官至祧廟及寢殿出

主。捧主官請

各廟主至太廟門外。候

五祖主至、闢殿門入。

上安

德祖主。捧主官各安

懿祖以下主訖。典儀唱樂舞生就位、執事官各司其事。

上至御拜位如常儀。

懿祖而下、上香、獻帛、獻爵、俱捧主官代

一祝文

維嘉靖　年　月　日

孝玄孫嗣皇帝御名敢昭告于德祖玄皇帝。

玄皇后。

懿祖恒皇帝。

恒皇后。

熙祖裕皇帝。

裕皇后。

仁祖淳皇帝。

淳皇后。

太祖高皇帝。

孝慈高皇后。

成祖文皇帝。

仁孝文皇后。

仁宗昭皇帝。

誠孝昭皇后。

皇高祖考宣宗章皇帝。

皇高祖妣孝恭章皇后。

皇曾祖考英宗睿皇帝。

皇曾祖妣孝莊睿皇后。

皇祖考憲宗純皇帝。

皇祖妣孝貞純皇后。

皇伯考孝宗敬皇帝。

皇伯妣孝康敬皇后。

皇考睿宗獻皇帝。

皇妣慈孝獻皇后。

皇兄武宗毅皇帝。

孝靜毅皇后。曰、氣序云邁。歲事將終。謹率群臣、以牲帛醴齊粢盛庶品、特修大祫禮于太廟、用申追感之情。伏惟尚

享

一樂章

迎神 【 太和之曲】

仰慶源兮大發祥。惟世德兮深長。時維歲殘、大祫洪張。

祖宗聖神、明明皇皇。遙瞻兮頓首。世德兮何以忘

初獻 【 壽和之曲】

神之格兮慰我思。慰我思兮捧玉卮。捧來前兮慄慄。仰歆納兮、是幸已而

亞獻 【 豫和之曲】

再舉瑤漿。樂舞群張。小孫在位。陪助賢良。百工羅從。大禮肅將。惟我祖宗、顯錫恩光終獻 【 寧和之曲】

思

祖功兮深長。景

宗德兮馨香。報歲事之既成兮、典則先王。惟功德之莫報兮何以量

徹饌 【 雍和之曲】

三酌既終。一誠感通。仰

聖靈兮居歆。萬祀是舉兮、庶乎酬報之衷

還宮 【 安和之曲】

顯兮幽兮、神運無跡。

神運無跡兮化無方。

靈返天兮主返室。願

神功聖德兮啟佑無終。玄孫拜送兮、以謝以祈

太廟祫祭圖

（見圖）

祫祭陳設圖

（見圖）

祫祭陳設圖

親王 【 時享同】

（見圖）

祫祭陳設圖

功臣 【 時享同】

（見圖）

奉祧成化二十三年、奉祧懿祖。先期遣官祭告

太廟。

上親告

憲宗几筵。內侍官設酒饌如常儀。告畢、太常寺官同內執事官于太廟寢殿奉遷懿祖神主衣冠、安于德祖室內之左。原奉享床幔儀物、及正殿神座、俱暫貯於神庫。弘治元年、建

祧廟于寢殿後。其制九間、間各為室。翼以兩廡。乃奉安神主衣冠于廟正中、南向。十八年、奉祧熙祖、居左第一室。正德十六年、奉祧仁祖、居右第一室。祭告儀並同。嘉靖十年、奉祧德祖。而奉太祖高皇帝為不遷之祖。

上親告于德祖、及祧廟三室。遂親捧德祖主安于廟中。遷懿祖居左第一室、熙祖居右第一室、仁祖居左第二室、皆南向。乃詣

太廟寢捧太祖主出

太廟殿中、行祭告禮。二十九年、升祔孝烈皇后。奉祧仁宗、居右第二室。先期遣官祭告

太廟

祧廟。至期、行奉祧禮于太廟、如時享儀。祭畢、奉主安于祧廟室。仍行祭告禮。

太廟原設神座、收貯神庫、俟祫祭日陳設隆慶六年奉祧宣宗皇帝神主儀

前期、太常寺奏致齋三日。遣官祭告

宗廟。至日行祭告禮。用祝文。

每廟各一犢。是日、上以祧廟告

穆宗皇帝几筵。內侍官陳設酒饌如常儀

上具素服。內導引官導

上詣拜位。贊四拜禮。奠帛、獻酒、讀祝、四拜、焚幣帛、祝文、禮畢。是日祭畢、太常寺官同內執事官奉遷宣宗皇帝神主衣冠、并奉享床幔儀物于後殿。

英宗以下、各廟神主衣冠床幔儀物、以次遞遷。其奉先殿

宣宗皇帝神位、亦奉遷于德祖暖閤內左。衣冠床幔儀物、隨宜收貯焚化。

英宗以下神位、以次遞遷升祔永樂二十二年

太宗文皇帝祔廟儀

卒哭之明日、太常寺陳設醴饌于太廟、如常享儀。樂設而不作。設儀衛繖扇于午門外。內侍官設皇帝拜位于九筵殿上。進

御輦于殿前丹陛上。內導引官導

皇帝衰服詣拜位。贊四拜。舉哀。興。哀止。立於拜位之東、西向。內侍詣

靈座前跪奏、請

太宗文皇帝神主降座陞輦、詣

太廟祔享。奏訖、內侍捧神主安奉于御輦、繖扇侍衛如儀。至思善門外、皇帝易祭服。陞輅後隨。至太廟南門之外、降輅。導引官導

皇帝詣

御輦前。贊跪、皇帝跪。太常卿跪于左、奏請太宗文皇帝神主降輦、詣

太廟祔享。奏訖、贊俯伏、興、皇帝俯伏、興。導引官導

皇帝捧神主由左門入。典儀唱樂舞生就位、執事官各司其事。至丹陛。典儀唱

太宗文皇帝謁

廟。內贊奏請詣

神位前。每至一廟前、內侍捧神主至褥位、朝北。

皇帝於神主後、行八拜禮。

各廟俱八拜。禮畢。太常卿立壇東、西向、唱賜座

皇帝搢圭。內侍捧神主進于皇帝。

皇帝捧神主安于座。導引官導

皇帝詣拜位。行祭禮、如時享儀。文官五品以上。武官四品以上、隨班行禮。禮畢。仍奉神主還几筵。 【 儀具大喪禮下】 至大祥前一日、遣官祭告

太廟。至日

上祭告

几筵殿。奉安神主神座儀物于太廟

成化二十三年

憲宗純皇帝祔廟儀

卒哭之明日、奉神主祔太廟。前期三日齋戒。前一日、遣官以祔享祭告

太廟。至日太常寺官設牲醴于太廟、如時享之儀。樂設而不作。設憲宗純皇帝御座于宣廟御座之次。錦衣衛設儀衛于午門外。是日早、內執事官設酒饌于几筵。設憲宗純皇帝衣冠于几筵前。進

神主輦于殿前。設衣冠輿于丹陛上。設上拜位于几筵殿上正中、設親王拜位于殿前丹陛上。

上衰服。內導引官導引詣拜位。

親王各衰服。詣拜位。奏四拜、舉哀。哀止、各立于拜位之東、西向。內侍官詣

靈座前、奏請憲宗純皇帝神主降座陞輦、詣

太廟祔享。

上捧神主由殿中門出、奉安于輦。內執事官捧衣冠置于輿、後隨。內侍擎繖扇如儀。至思善門外。

親王退。

上於右順門具祭服。陞輅後隨、至太廟南門外。儀衛俱分列左右。

上降輅。太常寺官導

上詣

輦前跪。太常寺官奏請憲宗純皇帝神主降輦詣

太廟祔享。

上俯伏。興。搢圭。詣

輦捧神主、由左門入。內侍官捧衣冠、隨入。贊禮贊樂舞生就位、執事官各司其事。贊迎神。

神主至丹陛上。贊禮贊憲宗純皇帝謁

廟。內侍官捧衣冠、立

憲宗純皇帝御座之下。引贊贊詣

神位前。至一廟、上捧神主置褥位。立

神主後、出圭、行四拜禮。以次詣

八廟、禮俱同。謁

廟畢、上搢圭。捧神主北向立。太常寺官唱賜座。內侍官捧衣冠安于座內。

上捧神主安于衣冠前。出圭。立于傍。導引官導

上詣拜位、行祭禮、如時享之儀。文官五品以上、武官四品以上、各祭服隨班行禮。禮畢、奉神主還几筵。至大祥後二日、奉神主安于太廟。前期三日、齋戒。前一日、遣官詣

太廟行祭告禮。用祝文。至日、侵晨設酒果于几筵殿。設神主輦一、冊寶亭二、于殿前丹陛上。

上服淺淡服。行祭告禮畢。司禮監官詣

几筵殿前跪奏、請

神主陞輦、詣

太廟奉安。奏訖。內侍捧神主冊寶、俱由殿中門出、安奉于輦、及冊寶亭。內侍擎執繖扇侍衛如儀。

上隨行至右順門。

上易祭服。陞輅後隨。至午門外。儀衛繖扇導至廟街門內、分列于太廟南門外之左右。

上降輅。司禮監官導

上詣

神主輦前。贊跪。

上跪。司禮監官跪于上左、奏請神主奉安太廟。奏訖、贊俯伏、興、上俯伏、興。導引官前導。內侍捧神主冊寶前行。

上隨後。由中門入、至寢殿奉安訖。

上叩頭興。導引官導

上由殿東門出、至丹陛上、祭祀如時祭儀。用祝文。文

武官具祭服、隨班行禮

嘉靖十七年

睿宗獻皇帝祔廟儀

先期一日、太常寺設牲醴于太廟、如時祫禮。祭日、司設監官設睿宗獻皇帝神座衣冠於孝宗敬皇帝位之次。至日、恭上冊寶于睿廟畢。遣官捧睿宗主、降座陞輿徐行。

上先入詣

太廟寢、捧太祖主。遣官捧各廟主各奉安于太廟。

睿宗主輿至丹陛下、太常卿跪奏請降輿。遣官捧主至丹陛。初登。典儀唱樂舞生就位執事官各司其事。至丹陛上門外。唱迎神。樂作。 【 此樂歌一遍】 唱

睿宗獻皇帝謁

廟。

上捧主入、就拜褥上。內贊奏跪。太常卿跪奏、孝玄孫嗣皇帝御名躬奉皇考睿宗知天守道洪德淵仁寬穆純聖恭儉敬文

獻皇帝參拜。內贊奏興拜、五拜三叩頭禮畢。捧主朝上立。太常卿進立于東北、西向、唱賜座。安

主于座訖。內贊奏四拜。 【 傳贊陪祀官同】 典儀唱奠帛行初獻禮。樂作。導引官導

上至太祖神主前。奏搢圭。奏獻帛。獻訖、奏獻爵。獻訖、奏出圭。奏復位。

各廟捧主官捧帛爵詣

各廟獻訖。奏詣讀祝位。內贊奏跪。奏讀祝。讀祝官讀訖。奏俯伏、興、平身。 【 傳贊同】 奏復位。樂止。典儀唱行亞獻禮。樂作。 【儀同初獻、惟不獻帛讀祝】 樂止、典儀唱行終獻禮。樂作。 【 儀同亞獻】

樂止、太常寺卿進立西向、唱賜福胙。內贊奏跪。奏搢圭。光祿寺官以福酒跪進。內贊奏飲福酒。

上飲訖。光祿寺官以福胙跪進。內贊奏受胙。

上受訖。奏出圭。俯伏、興、平身。奏四拜。 【 傳贊百官同】 典儀唱徹饌。樂作。執事官徹饌訖。樂止。太常寺卿詣

神主前跪奏禮畢。請

還宮。樂作。內贊奏四拜。 【 傳贊同】 樂止、典儀唱讀祝官捧祝、進帛官捧帛、各詣燎位。樂復作。內贊奏禮畢。樂止。

上捧太祖主、遣官捧各廟主捧睿宗主、各詣

寢殿奉安。

上易服還宮。大樂鼓吹振作

祝文

維嘉靖　年　月　日

孝玄孫嗣皇帝御名敢昭告于太祖高皇帝。

孝慈高皇后。

成祖文皇帝。

仁孝文皇后。

仁宗昭皇帝。

誠孝昭皇后。

皇高祖考宣宗章皇帝。

皇高祖妣孝恭章皇后。

皇曾祖考英宗睿皇帝。

皇曾祖妣孝莊睿皇后。

皇祖考憲宗純皇帝。

皇祖妣孝貞純皇后。

皇祖考孝宗敬皇帝。

皇考睿宗獻皇帝。

皇兄武宗毅皇帝。

孝靜毅皇后。曰、茲者恭上

皇考廟號尊諡禮成。爰奉神主、謁

祖祔祭。迎延

列聖、同賜鑒歆。謹此躬祭之誠、以申合享之禮。尚

享

樂章

迎神 【 太和之曲】

太室巍巍。

九廟肇祀。

皇聖居歆。惟昭考假只。昭假維何。欣天倫攸敘。

宗祏有嚴開萬祀伊始

初獻 【 壽和之曲】

酌彼鬱鬯。玉瓚是將。敬哉捧盈。有飶其香。儼

皇祖在上。

大聖在旁。合享交欣。

大容洋洋

亞獻 【 豫和之曲】

樂奏既和。禮嚴再獻。黃流載觴。玉露斯湛。烝(上鹿下各)

祖考。式衎以宴。

神其醉上。用嘉我明薦

終獻 【 寧和之曲】

玉齊維醑。萬舞盈庭。尊

祖享親。樂奏禮行。式序式和。祀事孔明。於赫

聖靈兮、賚我思成

徹饌 【 雍和之曲】

籩豆有踐兮、敬徹不遑。禮儀卒度兮、既敕既匡。

神之聽之兮、昭格洋洋。保我子孫兮、惠錫無疆

送神 【 安和之曲】

雲輿肅肅兮

靈駕歸。閟宮侐兮瞻依。我其夙夜兮敬敢違。願言顧歆兮、俎豆光輝

嘉靖十八年

獻皇后祔廟儀

梓官發引南祔、至通州、即以其日題

主。次日奉神主入慈寧宮。 【 儀具喪禮下】 俟南祔葬畢、祔廟。先期、太常寺奏祭祀、請

欽命大臣九員以祔享告于太廟

群廟。八員候祭日捧各廟神主。

諭文武官及命婦照例陪祭。先期一日、太常寺官設牲醴于太廟。司設監設神座于睿宗廟。錦衣衛設儀衛于午門外。是日早、內執事設酒饌于慈寧宮。設衣冠于几筵前。進

神主輿于殿前。設衣冠輿于丹陛上。內導引官導

上詣拜位。奏四拜。興。立于拜位之東、西向。內侍官詣

靈座前、跪奏請慈孝獻皇后神主降座陞輿、詣

太廟祔享。奏訖、上捧神主、由殿中門出、奉安于輿。內執事官捧衣冠置于輿、後隨。內侍擎繖扇如儀。

上至右順門。具祭服、陞輅後隨。文武百官具朝服于金水橋南、跪迎

神主輿。候駕過、退。文官四品以上、武官三品以上、陪祀命婦、先由

東安門入、各就拜位。東西近兩廡稍北、障以帷幕。

駕至太廟南門。

各廟遣官捧列聖帝后主、以次奉安。

上降輅、詣輿前、跪。太常寺官奏請慈孝獻皇后神主降輿。

上搢圭。捧神主出輿、由中門入。內侍官捧衣冠隨入。至廟丹陛上。典儀唱樂舞生就位、執事官各司其事。唱迎神。樂作。典儀奏

慈孝獻皇后謁

廟。

上捧神主入。內侍官捧衣冠隨入。內贊奏就位。

上捧神主就位、安于拜褥上。太常寺卿奏

孝玄孫嗣皇帝御名躬奉皇妣慈孝獻皇后祔廟參拜。內贊奏五拜三叩頭禮。

上捧主朝上立。太常寺卿唱賜座。

上捧主安于睿宗廟神座。出圭。復位。導引官導

上至香案前上香如儀。復位。奏四拜。 【 傳贊陪祀官同】 典儀唱奠帛行初獻禮。

上至太祖神位前、獻帛、獻爵、訖。復詣

高皇后神位前獻爵。復位。

各廟俱捧主官捧帛爵獻訖。內贊奏讀祝。讀訖、俯伏、興。復位。行亞獻禮。女官奏

中宮獻

太廟爵。皇妃八氏獻

八廟爵。 【 儀同初獻】

上復行終獻、如初獻禮畢。飲福、受胙、以至徹饌、送神、樂作、樂止、俱如儀。禮畢。

上捧太祖主、各捧主官捧各廟主、奉安于寢殿。捧睿宗主官、同內侍官捧慈孝獻皇后主、奉安于睿宗廟。禮畢、上還宮

祝文

維嘉靖　年　月　日

孝玄孫嗣皇帝[御名]謹昭告于祖宗列聖帝后。曰、茲奉皇妣慈孝貞順仁敬誠一安天誕聖獻皇后神主升祔廟享。恭申祗謁。謹以牲牢醴齊粢盛庶品致祭。伏惟尚

享

樂章

迎神 【 太和之曲】

肅肅凊廟。駿奔在焉。奉我母慈、升祔告虔。百禮有壬。八音在宣。惟列聖降靈、臨享一筵

初獻 【 壽和之曲】

清酤載酌。篚帛既陳。肴核惟旅。有飶其芬。玉瓚初舉。翼翼欽欽。以衎我祖考。庶幾格歆

亞獻 【 豫和之曲】

苾彼黃流。酌言至再。以烝以享。必敬必戒。惟九聖在天。景福是介。伊嘏

考妣、俾式昌以大終獻 【 寧和之曲】

爵獻既終。鏞鼓有奕。濟濟蹌蹌。率我百辟。於皇

聖神既歆既懌。惠我無疆。保子孫千億

徹饌 【 雍和之曲】

享禮既備。豆徹敢遲。終事有嚴。敬而將之。肇祀孔明。式永我孝思

送神 【 安和之曲】

瞻

雲駕兮翩翩。

神洋洋兮在天。

清廟兮肅肅。奉烝嘗兮、於萬斯年

隆慶元年

孝潔肅皇后祔廟儀

先期、內府該衙門恭製

太廟及廟寢內

孝潔肅皇后合用神座儀物等項。先一日、遣官以升祔世宗肅皇帝告于太廟。即以孝潔肅皇后祔享同告。是日、執事官設酒饌于奉先殿西夾室。內侍官設神主輿、衣冠輿、于奉先殿左門外。至期、遣官以祔享告于西夾室。行禮如常儀。告畢、內侍官跪奏請孝潔肅皇后詣

太廟祔享。奏訖、恭捧神主、及內侍官捧衣冠、俱由左門出、奉安于輿。執事者擎執繖扇如儀。至午門內、候

世宗肅皇帝神主至、以次迎至太廟南門外。太常寺官跪奏請孝潔肅皇后神主降輿、詣

太廟祔享。內侍官恭捧、隨世宗肅皇帝神主、由左門入。又內侍官捧衣冠隨入、立于世宗肅皇帝衣冠之次。

上捧世宗肅皇帝神主、置于褥位訖。內侍官捧孝潔肅皇后神主、隨置于褥位之右。內侍官退。其謁

廟錫座等禮儀、俱與

世宗肅皇帝同行。祭畢、世宗肅皇帝神主還几筵。內侍官捧孝潔肅皇后神主、奉安于廟寢。其衣冠、同

世宗肅皇帝衣冠奉安于太廟、俱第九室

大禘【今罷】

嘉靖十年定

前期

上告

廟如常儀。太常寺奏致齋三日。備香帛牲醴、如時享儀。錦衣衛設儀衛侍從。太常寺卿奉請

皇初祖神牌、太祖神位、于太廟。正殿安設。是日早、上具翼善冠黃袍、御奉天門。太常卿跪奏、請

聖駕詣

太廟。

上至太廟門外、降轎。導引官導

上入御幄、具祭服出。由殿左門入。典儀唱樂舞生就位、執事官各司其事。內贊奏就位。典儀唱迎神。樂作。內贊奏四拜。 【 傳贊百官同】 奏上香。導

上至皇初祖

太祖前、俱三上香、訖。奏復位。樂止。典儀唱奠帛行初獻禮。樂作。內贊導

上至皇初祖前奠帛獻爵。復導至太祖前。 【 儀同】 典儀唱讀祝。奏跪。 【 傳贊眾官皆跪】 樂暫止。內贊贊讀祝。讀訖。樂作。內贊奏俯伏、興、平身。 【 傳贊百官同】

樂止。典儀唱行亞獻禮。樂作。樂止、復唱行終獻禮。樂作。樂止。太常卿進立于皇初祖前、西向、唱賜福胙。

上飲福受胙。興。奏四拜。 【 傳贊百官同】 典儀唱徹饌。唱送神。內贊奏四拜。 【 傳贊百官同】 典儀唱捧祝捧帛詣燎位、唱望燎、俱如儀。太常卿捧皇初祖神牌詣燎所。內贊奏禮畢。樂止。

上由殿左門出。至太廟門外。導引官導

上入御幄。易常服。還宮

祝文

維嘉靖　年　月　日

孝玄孫嗣皇帝[御名]敢昭告于皇初祖帝神。曰、仰惟先祖、肇我厥初。發祥鍾靈。啟我列聖。追慕

德源。敬茲報祭。願

來格斯。奉皇祖太祖高皇帝配侑。尚

享

樂章

迎神 【 元和之曲】

於惟皇祖、肇創丕基。鍾祥有自、曰本先之。奄有萬方。作之

君師。追報宜隆、以申孝思。瞻望稽首、介我休禧

初獻 【 壽和之曲】

木有本兮水有源。人本祖兮物本天。思報德兮禮莫先。仰希鑒兮敢弗虔

亞獻 【 仁和之曲】

中觴載升。至此瑤觥。小孫奉前、願歆其誠。樂舞在列。庶職在庭。

祖鑒孔昭。錫佑攸亨

終獻 【 德和之曲】

於維兮

先祖、延慶兮深高。追報兮曷能。三進兮香醪

徹饌 【 太和之曲】

芬兮豆籩。潔兮黍粢。

祖垂歆享。徹乎敢遲。禮云告備。以訖陳辭。永裕後人、億世丕而

送神 【 永和之曲】

禘祀兮具張。佳氣兮鬱昂。

皇靈錫納兮喜將。一誠通兮萬載昌。祈鑒佑兮天下康。仰源仁浩德兮曷以量。小孫頓首兮以望。遙瞻冉冉兮、聖靈皇皇








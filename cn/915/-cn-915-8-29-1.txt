◇奏为文惠太子服

案《丧服经》：「为君之父、长子，同齐衰期。」今至尊既不行三年之典，止服期制，群臣应降一等，便应大功。九月功衰，是兄弟之服，不可以服尊。臣等参议，谓宜重其衰裳，减其月数，同服齐衰三月。至於太孙，三年既申，南郡国臣，宜备齐衰期服。临汝、曲江既非正嫡，不得祢先储，二公国臣，并不得服。（《南齐书·礼志》下。永明十一年，文惠太子薨，右仆射王晏等奏。又见《通典》八十二。）


○议沙门不应拜俗状

窃惟藏史立言，靡替君臣之义；能仁阐教，先崇孝敬之风。纵道敬乘凫，尚委身而降礼；业成捧马，犹负榇以追恩（弹曰：负榇教有，诚文拜伏，经无此说乎）。况共践俗涂，同餐圣化，岂有盗名黄服，遂忘亭毒之功；托迹缁门，便遗顾复之德？傲物行已，高视王侯；我慢为心，长揖父母（事如中台司列议中弹）：求之前代，久滞迷方。皇家户牖百王，澄汰千古，事非害政，容或可沿；时有亏风，理宜革弊（事如秘阁局议中弹）。且四大齐德，岂使遵道而不遵王？三教均名（事如左司御议中弹），何独崇释而不崇孔？今若正其仪而教毁，设敬须疑（弹曰：诚哉，何须致惑耶）；屈其身而道存，加拜何惑？重以不轻摄行，更符真谛之规（事如司潍议中弹）；持下御情，弥合冲虚之轨。式遵玺诰，轻献刍言，致拜之礼，实谐佥议。谨议。

窦尚义

尚义，龙朔中太府少卿师纶子，官左崇掖卫长史。


143　周衰伐木有鳥鳴之刺


蔡邕正交論云：「周德始衰，頌聲既寢，伐木有『鳥鳴』之刺。」是以正雅爲刺也。

【全云】亦是魯詩。

【元圻案】後漢書朱穆傳：「穆，字公叔。作崇厚論，云：『虚華盛而忠信微，刻薄稠而純篤稀。蓋谷風有「棄予」之歎，伐木有「鳥鳴」之悲矣。』論曰：『朱穆志抑朋游之私，遂著絶交之論。蔡邕以爲穆貞而孤，又作正交論以廣其志。』」注：「邕論略曰：『古之交者，其義敦以正，其誓信以固。逮夫周德始衰，頌聲既寢，伐木有「鳥鳴」之刺，谷風有「棄予」之怨，其所由來，政之缺也。』」邕之以伐木爲刺詩，實本於朱穆。






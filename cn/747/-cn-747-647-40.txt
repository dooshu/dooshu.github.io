○赠田宏正母郑氏等制

门下：检校司徒田宏正母赠韩国太夫人郑氏等：《诗》云：“哀哀父母，生我劬劳。”“欲报之德，昊天罔极。”子欲养而亲不待之词也。朕有臣宏正等，皆社稷之臣也，或寄重股肱，或亲连肺腑，而克忠於国，克孝於家，歌康公念母之诗，感日见图而泣。朕方推广孝，以阐大猷，乃诏有司，深惟赠典。若曰幽魏并扬，实镇之大，既以命於勋贤；齐晋清河，惟号之美，何用光於窀穸。永锡尔类，予何爱焉。呜呼！子为列岳之崇，母用追封之礼，亦可谓生荣死哀，孝子事亲之终也。惟尔钦哉，无或失坠。可依前件。


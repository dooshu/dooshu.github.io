○令李践方充西川宣抚使敕

盖天人之际，相应如响，祥祲之来，各惟厥事。乃者兵革始罢，黎庶甫宁，而蜀土载罹震惊，方务绥缉。今又水潦为沴，沉溺实多，载省奏章，益深轸虑。谅以朕泽不逮下，诚无感通，五事致咎，此方何罪？夙夜兢愧，悯叹良深。宜令户部郎中李践方充西川宣抚使，应遭水人户，委与本道观察使计会，各量税额所入，漂损多少，等第分数，蠲放今年夏秋税钱及租子等。如上常平义仓有斛斗处，亦委德裕遵古开仓赈恤。更量加优赏，使得生聚。禁察苛暴，存安老疾，以副优属，称朕意焉。


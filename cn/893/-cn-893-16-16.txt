鲁郡尧祠送吴五之琅玡





《太平寰宇记》：尧祠，在衮州瑕丘县东南七里。《通典》：鲁郡，今兖州。琅玡郡，今沂州。



尧没三千岁，青松古庙存。送行奠桂酒，[一]拜舞清心魂。[二]日色促归人，连歌倒芳樽。[三]马嘶俱醉起，分手更何言。[四]

[一]《楚辞》：“奠桂酒兮椒浆。”王逸注：“桂酒，切桂置酒中也。”



[二]江淹诗：“何用苦心魂。”



[三]刘孝绰诗：“芳樽散绪寒。”



[四]谢瞻诗：“分手东城闉。”



鲁郡尧祠送窦明府薄华还西京时久病初起作

朝策犁眉䯄，[一]举鞭力不堪。强扶愁疾向何处?角巾微服尧祠南。[二]长杨扫地不见日，[三]石门喷作金沙潭。笑夸故人指绝境，山光水色青于蓝。[四]庙中往往来击鼓，尧本无心尔何苦?门前长跪双石人，有女如花日歌舞。银鞍绣毂往复回，[五]簸林蹶石鸣风雷。[六]远烟空翠时明灭，[七]白鸥历乱长飞雪。红泥亭子赤栏干，碧流环转青锦湍。深沉百丈洞海底，那知不有蛟龙蟠。

[一]《十六国春秋》：姚襄所乘骏马曰黧眉䯄，日行千里。《说文》：“䯄，黄马黑喙也。”“黧，黑也。”黧眉䯄，则黄马而黑眉者矣。古犁、黧字通用。



[二]胡三省《通鉴注》：幅巾，以横幅为之。角巾，则巾之有角者。郭林宗遇雨，巾一角垫，则角巾也。



[三]梁简文帝诗：“枝中水上春并归，长杨扫地桃花飞。”



[四]《荀子》：“青出于蓝，而青于蓝。”



[五]王勃诗：“银鞍绣毂盛繁华。”



[六]《西京赋》：“荡川渎，簸林薄。”李周翰注：“荡、簸，谓摇动。”张协《七命》：“齀林蹶石，扣拔幽丛。”李善注：“蹶，动摇之貌。”



[七]谢灵运诗：“空翠难为名。”



君不见绿珠潭水流东海，绿珠红粉沉光彩。绿珠楼下花满园，[一]今日曾无一枝在。昨夜秋声阊阖来，[二]洞庭木落骚人哀。[三]遂将三五少年辈，登高远望形神开。[四]生前一笑轻九鼎，魏武何悲铜雀台。[五]

[一]《洛阳伽蓝记》：“昭仪寺有池，京师学徒谓之翟泉。后隐士赵逸云：“此地是晋侍中石崇家池。”池南有绿珠楼，于是学徒始悟。经过者想见绿珠之容也。《太平寰宇记》：洛阳县石崇宅有绿珠楼，今谓之狄泉是也。



[二]孔颖达《春秋正义》：《易纬通卦验》云：秋分，阊阖风至。陈叔齐《籁纪》：阊阖风一曰盲风，又曰风，亦曰泰风。起自成天之阊阖门，从西方来。



[三]《楚辞》：“洞庭波兮木叶下。”



[四]《高唐赋》：“登高望远，使人心悴。”



[五]《魏志》：建安十五年冬作铜雀台。陆机《吊魏武帝文》：魏武帝遗令曰：“吾婕妤妓人，皆着铜雀台。于台堂上施八尺床，张穗帐，朝哺上脯糒之属，月朝十五，辄向帐作伎。汝等时时登铜雀台，望吾西陵墓田。”



我歌白云倚窗牖，尔闻其声但挥手。长风吹月渡海来，遥劝仙人一杯酒。酒中乐酣宵向分，[一]举觞酹尧尧可闻?何不令皋繇拥彗横八极，[二]直上青天扫浮云。高阳小饮真琐琐，山公酩酊何如我?[三]竹林七子去道赊，[四]兰亭雄笔安足夸。[五]尧祠笑杀五湖水，至今憔悴空荷花。尔向西秦我东越，[六]暂向瀛洲访金阙。[七]蓝田太白若可期，[八]为余扫洒石上月。

[一]《上林赋》：“于是酒中乐酣。”颜师古注：“酒中，饮酒中半也。乐酣，奏乐洽也。”沈约诗：“月落宵向分，紫烟郁氛氲。”



[二]皋繇，即皋陶，字异音同，本《汉书·古今人表》。《汉书》：“太公拥彗。”颜师古注：“彗者，所以扫也。”



[三]《水经注》：襄阳侯习郁依范蠡养鱼法作大陂，陂长六十步，广四十步。又作石伏逗引大池水，于宅北作小鱼池，池长七十步，广十二步，西枕大道东，二边限以高堤。楸竹夹植，莲芡覆水，是游宴之名处也。山季伦之镇襄阳，每临此池，未尝不大醉而还，恒言此是我高阳池。故时人为之歌曰：“山公出何去?往至高阳池。日暮倒载归，酩酊无所知。”《尔雅》：“琐琐，小也。”《玉篇》：“酩酊，醉甚也。”



[四]《群辅录》：魏步兵校尉陈留阮籍，字嗣宗。中散大夫谯嵇康，字叔夜。晋司徒河内山涛，字巨源。建威参军沛刘伶，字伯伦。始平太守陈留阮咸，字仲容。散骑常侍河内向秀，字子期。司徒琅邪王戎，字浚冲。魏嘉平中，并居河南山阳，共为竹林之游，世号竹林七贤。



[五]何延之《兰亭始末记》：兰亭者，晋右将军会稽内史琅琊王羲之所书之序也。右军联绵美胄，萧散名贤，雅好山水，尤善草隶。以晋穆帝永和九年暮春三月三日，宦游山阴，与太原孙统、孙绰，广汉王彬之，陈郡谢安，高平郗昙，太原王蕴，释支遁，并其子凝之、徽之、操之等四十有二人，修祓禊之礼于山阴之兰亭。挥毫制序，兴乐而书。用蚕茧纸、鼠须笔，遒媚劲健，绝代更无。凡二十八行，三百二十四字，字有重者，皆构别体，就中之字最多，乃有二十许个，变转悉异，遂无同者。其时乃有神助，及醒后他日更书数十百本，终无及者。右军亦自珍爱宝重此书，留付子孙。



[六]杨齐贤曰：五湖，太湖也。东越，会稽也。



[七]瀛洲、金阙事，详见四卷《登高丘而望远海》注。



[八]《太平寰宇记》：蓝田山，在蓝田县西三十里，一名玉山，一名覆车山。郭缘生《述征记》云：山形如覆车之象也。按《后魏风土记》云：山巅方二里，仙圣游集之所。刘雄鸣学道于此，下有祠甚严。灞水之源出于此。《图书编》：太白山，在眉县东南。关中诸山，莫高于此。上有铁铸山神牌三，有湫池，虽三伏亦凝冰。山巅常有积雪不消，盛夏视之犹烂然，故以太白名。有鬼谷，即鬼谷子授苏秦捭阖术处。






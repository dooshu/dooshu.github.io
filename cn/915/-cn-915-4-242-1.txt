◇奏请条案礼仪

孝安皇帝圣德明茂，早弃天下。陛下正统，当奉宗庙，而奸臣交构，遂令陛下龙潜藩国，群僚远近，莫不失望。天命有常，北乡不永，汉德盛明，福祚孔章。近臣建策，左右扶翼，内外同心。稽合神明，陛下践祚，奉遵鸿绪，为郊庙主，承续祖宗无穷之烈，上当天心，下厌民望。而即位仓卒，典章多缺，请条案礼仪，分别具奏。（《后汉·顺帝纪》，」帝即位，近臣尚书以下，从辇到南宫，登云台，召百官。尚书令刘光等奏。制曰可」。）


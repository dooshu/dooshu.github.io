○辩《晏子春秋》

（晏子，齐晏婴也。其书十二篇，《唐·艺文志》皆载之。公谓不当列之儒家中，今观其书，信然。）

司马迁读《晏子春秋》，高之，而莫知其所以为书。或曰晏子为之，而人接焉，或曰晏子之后为之，皆非也。吾疑其墨子之徒有齐人者为之。墨好俭，晏子以俭名于世，故墨子之徒尊著其事，以增高为己术者。且其旨多尚同、兼爱（《墨子》有《尚同》三篇。又孟子曰：“墨子兼爱，是无父也。”）非乐、节用、非厚葬久丧者，是皆出墨子。又非孔子，好言鬼事，非儒、明鬼，又出墨子。其言问枣及古冶子等，（《晏子春秋》曰：公孙捷、田开疆、古冶子事景公，勇而无礼。晏子言于公，馈之二桃，曰：“三子计功而食之。”公孙捷曰：“吾持而再搏乳虎，可以食桃。”田开疆曰：“吾杖兵而御三军者再，可以食桃。”古冶子曰：“吾尝济河，有一鼋，杀之，可以食桃。”二子曰：“勇不若子，功不逮子。”皆反其桃而死。古冶子曰：“吾独生不仁，亦死。”）尤怪诞。又往往言墨子闻其道而称之，此甚显白者。（一本无者字。）自刘向、歆、班彪、固父子，皆录之儒家中。甚矣，数子之不详也！盖非齐人不能具其事，非墨子之徒，则其言不若是。后之录诸子书者，宜列之墨家。非晏子为墨也，为是书者，墨之道也。


◇司徒刘穆之碑

公讳穆之，字道和，彭城人也。公膺陶钧之秀范，该生民之上操，三变肇於弱容，九德充於初迪。文明在中，柔顺畅於事业；敬以直内，义让洽於州党。时元凶窜遁，拥据荆沔；乘舆播幸，越蹈九江。公率先群后，电发川湄，奖怀本之众，励思奋之士。柏谦籍累叶之资，徐覆忸骤胜之锋。习乱之徒，若毛而起，内怀根本之虞，外通首尾之势。公灵武独运，奇谟内湛，鞠旅陈众，视险若夷。飞云西溯，则水截鲸鲵；乘辕东指，则陆殪长蛇。迥累期之危，成维山之固。丰功茂勋，大造於王室，淳风懿化，永结於荆南。铭曰：

二仪发挥，川岳协灵。外恢温雅，内镜文明。怀仁履顺，蕴义居贞。煌煌兖衣，礼亦隆止。翼翼素心，亮终如始。夷情升降，一色愠喜。训俭於物，复礼於己。（《艺文类聚》四十七。）


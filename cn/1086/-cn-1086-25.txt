卷二十五

后唐同光二年八月八日，中书门下奏：“诸道除节度使及两使判官除受外，其馀职员并军事判官，伏以翘车著咏，戋帛垂文，式重弓旌，以光樽俎。由是副知己之荐，成接士之荣，必当备悉行藏，习知才行，允奉幕中之画，以称席上之珍。爰自伪梁，颇乖斯义，皆从除授，以佐藩宜。因缘多事之秋，虑爽得人之选，将期推择，式示更张。今后诸道除节度副使、两使判官除授外，其馀职员并诸州军事判官等，并任本道、本州各当辟举。其军事判官，仍不在奏官之限。”

天成元年八月十一日敕：“诸道开置幕府，皆有旧规，奏荐官寮，亦著前式，苟或隳紊，难正浇讹。从前诸道奏请判官，若遇移镇，便合随去，若无除授，亦随府罢。近年流例，有异从来，使府虽遇除移，判官元守旧职。今后若朝廷除授者，即不系使府除移。如是自请充职者，便须随去，如遇府罢，其职亦罢。又往例，藩镇带平章事，奏请判官，殿中已上许奏绯，中丞已上许奏紫。今不带平章事，亦同带平章事例处分。如是防御团练使奏请判官，自员外郎已下，不在奏绯之限。其所奏判官、州县官，并须将前任告赤随奏到京。若是未曾有官，须假试衔者，亦须奏状内言并未有官。如是节度、观察、留后及权知军州事，并不在奏请判官之限。如刺史要奏州县官，并须申本道请发表章，不在自奏之限。今日诸道奏请从事，本无官署，妄结虚衔，不计职位高卑，多是兼请朱紫，不唯紊乱，实启侥求，深蠹彝章，须行厘革。宜令诸道州府，仍下管内诸州，准敕命处分。”

四年六月敕：“诸道节度行军司马，名位虽高，或帅臣不在，其军州事节度副使权知。”

长兴元年五月十六日敕：“去年相次有诸道前资掌书记已下宾从到京，求官人数极多，或自述行止，或得替节度使论荐，兼有已于郊天行事者。即目朝班中无员阙安排，前件官等皆随府罢职，相次到京。当奏辟之时，慎选尽由门馆，及替闲之后，安排须告朝廷。若不特议区分，即恐久令淹滞。宜令于诸道掌书记已下，据有员阙处各除授一员，仍自此凡是朝官及诸州府判官，得替一周年后，得求官擢才，特敕不在此限。”其年十二月十九日，太常丞孔知邵奏：“诸道行军副使、两使判官及防御团练、军事判官，并请依考限欲满一月前，本处闻奏朝廷除替。”从之。兼上佐令录、判司主簿，亦准此指挥。或有丁忧及不赴任、因事停官、身死，并具月日申奏，如不依指挥，罪本处判官。

二年二月，中书门下奏：“准天成四年六月二十日敕，刺史准旧例以三年为限，其少尹、上佐官以二十五月为限，府县官凖长定格以三十月为限，其行军副使、两使判官已下宾僚，及防御团练副使、判官、推官、军事判官，并宜以三十个月为限。如是随府，不在此限。”其年十一月敕：“今后两使判官罢任后，一年外与比拟。书记、支使、防御团练判官等，二年外。推巡、防御团练推官、军事判官等，并三年与比拟。仍每遇除授，量与改转官资，或阶勋职次。若文学、智术超群轶伦者，不拘年月之限。才器卑陋，阶缘得事者，即于州县官中比拟。若州县官中有文学雄奥，识略优深者，亦于班行诸道判官中比拟任使。”

清泰二年七月，中书门下奏：“自今年三月后，诸州刺史奏军判官九人，行之有碍。新敕虑在外未知。”敕：“军判官宜令本州刺史自选择举奏，初且除本职，未得与官，或与刺史连任相随，显有劳能，许本州刺史以闻，量事奖擢，仍不得枉有论荐。其三月后九人且与施行。”

晋天福二年二月敕：“前任诸道行军副使等，今后替罢一年后，方得赴阙。其先替在京者，宜令中书门下据见有阙员除授，仍敕诸道知。”

四年七月敕：“今后防御团练、刺史所奏从事，无名官者不在申荐。”

汉乾祐元年正月敕：“其诸道行军副使、两使判官，今后不得行奏荐，委中书门下选。带使相节度使许奏节度掌书记、观察支使、节度推官；不带使相节度使只许奏节度掌书记、节度推官。其防御团练判官、军事判官等听奏，仍须精择才能。其奏荐州县官，带使相许荐三人，不带使相许荐二人，防御团练、刺史许荐一人，仍举唐朝、晋朝敕永为规则。”

周广顺元年三月敕：“副留守、节度副使、行军司马、两京少尹、留守判官、两使判官，共许差定当直人力，不得过十五人。诸府少尹、掌书记、支使、防御团练副使，不得过一十人。节度推官、防御团练军事判官，不得过七人。并取本厅旧当直人力充。若数少不及新定数目，祇仰旧人数差定，仍令逐处系帐收管。此外如不遵条制，额外占差人户，本官当行朝典。”

显德二年六月诏：“两京、诸道州府留守判官、两使判官、少尹、防御团练军事判官，今后并不得奏荐，如随郡已历前件官职任者，不在此限。其防御团练刺史各置推官一员。”

后唐同光三年二月敕：“魏府小菉豆税，每亩减放三升。城内店宅园囿，比来无税，顷因伪命，遂有配征，后来以所征物色，添助军装衣赐，将令通济，宜示矜蠲。今据紧慢去处于见输税丝上，每两作三等，酌量纳钱。贵与充本回图收市军装衣赐。其丝仍与除放。”其年闰十二月，吏部尚书李琪上疏曰：

臣闻古人有言：谷者人之司命，地者谷之所生，人者君之所理。有其谷则国力备，定其地则人食足，察其人则徭役均。知此三者为国之急务也。轩、黄已前，不可详记。自尧堙洪水，禹作司空，于是九等之田，收什一之税。其时户口一千三百馀万，定垦田约九百二十万顷，最为太平之盛。及殷革夏命，重立田制，每私田十亩种公田一亩，水旱同之，亦什一之义也。

洎周室立井田之法，大约百里之国，提封万井，出车千乘，戎马四千匹，畿内兵车万乘，马四万匹。以田法论之，亦什一之制也。故当成、康之世，比尧、舜之朝，户口更增二十馀万，非他术也。盖三代之前，皆量入以为出，计农以为军，虽逢水旱之灾，而有凶荒之备。

降及秦、汉，重税工商，急关市之征，倍舟车之算，人口既以减耗，古制犹复兼行。按此时户口，尚有千二百馀万，垦田亦八百万馀。至乎三国并兴，两晋之后，则农夫少于军众，战马多于耕牛，供军须夺于农粮，秣马必侵于牛草。于是天下户口，止有二百四十馀万。洎隋文之代，与汉比崇，及炀帝之年，又三分去二。

唐太宗文皇帝以四夷初定，百姓未丰，延访群臣，各陈所见。唯魏徵独劝文皇帝力行王道，由是轻徭薄赋，不夺农时，进贤良，悦忠直，天下斗粟值两钱。自贞观至于开元，将及九百万户，五千二百万口，垦田一千四百万顷。比之近古，又多增加。是知救人瘼者以重敛为病源，料兵食者以惠农为军政。仲尼云：“百姓足，君孰与不足。”臣之此言，是魏徵所以劝文皇也，伏维深留宸鉴。如以六军方阙，未可轻徭，两税之馀，犹须重敛，则但不以折纳为事，一切以本色输官，又不以纽括为名，止以正税加纳，天下幸甚。

敕：“本朝征科，唯配有两税，至于折纳，所不施为。宜依李琪所论，应逐税合纳钱物、斛斗、盐钱等，宜令租庸司指挥，并准元征本色输纳，不得改更。若合有移改，即须具事由闻奏。”

天成元年四月赦节文：“应纳夏秋税子，先有省耗，每斗一升，今后止纳正税数，不量省耗。”

四年五月五日，户部奏：“三京、邺都、诸道州府，逐年所征夏秋税租，兼盐麹折征、诸般钱谷等起征，馀流如后：四十七处节候常早，大小麦、䵃麦、豌豆五月十五日起征，八月一日纳足；正税匹帛、钱鞋，地头榷麹、蚕盐及诸色折科，六月五日起征，至八月二十日纳足；河南府、华州、耀、陕、绛、郑、孟、怀、陈、齐、棣、延、兖、沂、徐、宿、汝、申、安、滑、濮、澶、襄、均、房、雍、许、邢、洺、磁、唐、隋、郢、蔡、同、郓、魏、汴、颍、复、鄜、宋、亳、蒲等州。二十三处节候差晩，随本处与立两等期限。〈二十三处州郡未见。〉一十六处节候较晩，大小麦、䵃麦、豌豆六月一日起征，至八月十五日纳足；正税匹帛、钱鞋、地头榷麹、蚕盐及诸色折科，六月十一日起征，至八月十十五日纳足；幽、定、镇、沧、晋、隰、慈、密、青、邓、淄、莱、邠、宁、庆、衍等州。七处节候尤晩，大小麦、䵃麦、豌豆六月十日起征，至九月纳足；正税匹帛、钱鞋、榷麹钱等六月二十日起征，至九月纳足；并、潞、泽、应、威塞军、大同军、振武军。”其月敕：“百姓今年夏苗，委人户自通供手状，具顷亩多少，五家为保，委无隐漏，攒连状本州具状送省，州县不得迭差人检括。如人户隐欺，许令陈告，其田倍令并征。”

长兴二年六月敕：“委诸道观察使属县，于每村定有力人户充村长，与村人议，有力人户出剩田苗，补贫下不迨顷苖者。肯者即具状征收，有词者即排段检括。自今年起为定额。有经灾沴及逐年逋处，不在此限。”

三年十二月，三司奏请：“诸道上供税物，充兵士衣赐不足，其天下所纳斛斗及钱，除支赡外，请依时折纳绫罗绢帛。”从之。

晋天福四年正月敕：“应诸道节度、刺史，不得擅加赋役，及于县邑别立监征，所纳田租，委人户自量自概。”

周显德三年十月，宣三司指挥诸道州府，今后夏税以六月一日起征，秋税至十月一日止征，永为定置。

五年七月，诏曰：“朕以寰宇虽安，烝民未泰，当乙夜观书之际，校前贤阜俗之方，近覧元稹长庆集，见在同州时所上均田表，较当时之利病，曲尽其情，俾一境之生灵，咸受其赐。传于方册，可得披寻。因令制素成图，直书其事，庶王公观览，触目警心，利国便民，无乱条制，背经合道，尽系变通。但要适宜，所冀济务，系乃勋旧，共庇黎元。今赐元稹所奏均田图一面，至可领也。”〈是时，上将均定天下民租，故先以均田图遍赐诸侯。〉其年十月，赐诸道均田诏曰：“朕以干戈既弭，寰海渐宁，言念地征，罕臻艺极，须议并行均定，所冀永适重轻。卿受任方隅，深躬治本，必能副寡昧平分之意，察乡闾致弊之源，明示条章，用分寄任，伫令集事，允属推公。今差使臣往彼捡括，馀从别敕。”〈乃命左散骑常侍艾颖等三十四人下诸州检定民租。〉

后唐长兴元年三月十三日敕：“天下州府受纳秆草，每束纳钱一文，足一百束，纳拘子四茎，充积年供使，枣针一茎，充稕场院。其草并柴蒿，一束纳钱一文；其纳绢絁布绫罗，每匹纳钱一十二文足；丝绵䌷子麻皮等，每一十两纳耗半两；鞋每量纳钱一文足；见钱每贯纳七文足。省库收纳上件前物，元条流见钱每贯纳二文足，丝绵䌷子每一百两纳耗一两，其诸色匹段并无加耗。”

二年闰五月敕：“今后诸州府所纳秆草，每二十束别加耗一束，充场司耗折。其每束上旧纳盘纒钱一文，仰官典同共系竖，一一分明上历，至纳遣了绝已来，公使不得辄将出外。”

周广顺元年三月二十八日敕：“诸道州府牛皮，今后犯一张，本犯人徒三年，刺配重处色役；本管节级所由，杖九十。两张以上，本人处死；本管节级所由，徒二年半，刺配重处色役；告事人赏钱五十千。其人户有牛死者，其本户告报本地方所由节级、邻保人，仰当日内同检验过，令本主尽时剥皮，及申报本处官吏，限十日内须送纳毕。其筋骨不得隐落。”

二年十一月敕：“应天下人所纳牛皮，今将逐年所纳数，三分内减收二分，其一分于人户苗亩上配定。每秋夏苗共十顷，纳连角牛皮一张，其黄牛纳干筋四两，水牛半斤。犊㹀皮不在纳限。其皮人户自诣本州送纳，所司不得邀难。所有牛马驴骡皮筋骨，今后官中更不禁断，并许私家共使买卖，祇不得将出化外敌疆，仍仰关津界首，子细觉察捕捉，所犯人必加深罪。其州县先置巡检牛皮节级，及朝廷先降条法，一切停废。”

显德三年五月敕：“应天下今后公私织造到绢帛䌷布、绫罗锦绮及诸色匹帛，其幅尺斤两，并须合向来制度，不得轻弱假伪，罔冒取价。如有物色以上等，限一百日内，并须破货了绝。如限外敢有违犯织造货买者，仰所在节级所由，擒捉送官。”其年十月敕：“旧制织絁绢布、绫罗锦绮、纱縠等，幅阔二尺。起来年后，公私织造，并须及二尺五分，不得夹带粉药。宜令诸道州府，严切指挥，来年所纳官绢，每匹须及一十二两。河北诸州，并莱、登、沂、密州，须及一十二两。絁䌷止要夹密停匀，不定斤两，絁䌷绢长，依旧四十二尺。”

四年二月六日敕节文：“诸道州府所管属县，每年秋夏征科了毕后，多是却追县典上州会末文钞，因兹科配敛掠，宜令今后秋夏征科了足日，仰本州府但取仓场库务，纳欠文钞。如无异同，不在更追官典。诸道州府管内县内镇，每有追摄公事，自前多差衙前使院职员及散从步奏官，今后如是常程，追摄公事，祗令府望知后承受递送，不得更差专人。若要切公事及军期，不在此限。”

五年六月四日敕：“诸道州府应有商贾兴贩牛畜，不计黄牛、水牛，凡经过处，并不得抽税，如是货卖处，祇仰据卖价每一千抽税钱二十，不得别有邀难。”

周显德五年十月诏：“诸道州府，令团并乡村，大率以百户为一团，选三大户为耆长。凡民家之有奸盗者，三大户察之，民田之有耗登者，三大户均之。仍每及三载，即一如是。”

梁开平三年三月，尚书户部奏：“请诏天下州府，准旧章申送户口帐籍。”从之。

晋天福九年八月敕：“天下诸州，各以系省钱谷，秋夏征科为帐籍，一季一奏，一年赋税及限，其藩侯郡守更委在任一年。次年又不逋欠，听三周年为满。三年皆办，别议迁陟。”

后唐天成三年十二月十日，殿中监李延范奏：“请指挥诸道州府，每逃户归业后，委州司各与公凭，二年内放免两税差科。如有违，许州论讦勘责。若州县官招得五百户以上，乞等第奖酬。”从之。

长兴三年七月二十七日敕：“应诸处凡有今年为经水涝逃户，庄园屋舍桑枣，一物已上，并可指挥州县，散下乡村，委逐村节级、邻保人，分明文簿，各管见在，不得辄令毁拆房舍，斩伐树木，及散失动使什物等。候本户归业日，却依元数，责令交付讫，具无欠少罪结状，申本州县。如元数内称有事欠少许，归业户陈状诉论，所犯节级并乡邻保人等，并科违敕之罪，仍勒倍偿。或至来年春入务后，有逃户未归者，其桑土即许邻保人请佃，供输租税，种后本主归来，亦准上指挥，至秋收后还之。”

周显德二年正月二十五日敕：

应自前及今后有逃户庄田，许人请射承佃，供纳租税。如三周年内，本户来归业者，其桑土不论荒熟，并庄田交还一半。五周年内归业者，三分交换一分。应已上承佃户，如是自出力别盖造到屋舍，及栽种到树木园圃，并不在交还之限。如五周年外归业者，庄田除本户坟茔外，不在交付。如有荒废桑土，承佃户自来无力佃莳，祇仰交割与归业人户佃莳。

一、近北诸州，自契丹离乱，乡村人户多被番军打掳向北，近来多有百姓自番界回来，其庄田已被别户请射，无处归托。今后如有五周年内，其本主还来识认，不以桑土荒熟，并庄园三分中交还二分；十周年内来者，交还一半；十五年内来者，三分中交还一分。应上项承佃户，如是自出力别盖造到屋舍，及栽种到树木园圃，并不在给还之限。如十五周年外归业者，其庄田除本户坟茔外，不在交还；如有荒废桑土，承佃户自来无力佃莳，祇仰交割与归业人户佃莳。

一、应有坐家破逃人户，其户下物业，并许别户陈告，请射承佃，供纳租税，充为承业，不限年岁，不在论认之限。所有本户及乡村节级，重行断决。

一、诸州应有冒佃逃户物业，不纳租税者，其本户归业之时，不计年限，并许论认。仰本县立差人检勘，交割与本户为主。如本户不来归业，亦许别户请射为主。所有冒佃人户及本县节级，重行科断。如冒佃人户自来陈首承认租税者，特与免罪。

一、显德二年正月二十五日已前，应有逃户抛下庄田，自来全段无人承佃，曾经省司指挥，开辟租税者，宜令本州县招携人户归业，及许别户请射为主，与免一年差科色役。至第二年已后，据见在桑土及租莳到见苗，诣实供通，输纳租税。”

后唐天成二年十二月三日敕：“率土黎甿，并输王税，逐年生计，祇在春时。深虞所在之方，或有无知之者，不自增修产业，辄便搅扰乡邻，既挠公门，须严定制。宜自今后凡关论认桑土，二月后州县不得受状，十月后间方许论对，仍令逐处官吏，准前后条格，据理断割。”

周显德四年七月敕：“起今后应有人论诉物业婚姻，自十一月一日后许承状，至二月三十日权停。自二月三十日已前，如有陈诉，至权停日公事未了绝者，仰本处州县，亦与尽理勘逐，须见定夺了绝。其本处官吏，如敢违慢，并当重责。其三月一日后至十月三十日已前，如有婚田词讼者，州县不得与理。若是交相侵夺，情理妨害，不可停滞者，不拘此例。”

后唐同光二年二月敕：“应有百姓妇女，俘掠他处为婢妾者，不得占留，一任骨肉识认。”

天成元年十月三日敕：“京城诸道，若不是正口，不得私书契券，辄使良人。”

周显德五年七月，新定刑统：“詃诱良口，句引逃亡奴婢，与货卖所资资装者，其詃诱句引之人，伏请处死，良口奴婢，并准格律处分。如是居停主人，元不是勾引之人，请行重断。其或分受赃物至三匹已上者，处死。如有将良口于番界货卖者，居停主人明知卖与番界，不告官者，亦请处死。”

后唐天成三年二月，兴元府奏：“修斜谷阁道二千八百馀间。”四月，洋州奏：“重开入蜀旧路，比今官道近二十五驿。”五月，夔州奏：“开新路至房州。”

长兴二年八月敕：“准仪制令，道路街巷，贱避贵，少避长，轻避重，去避来。宜令三京、诸道州府各遍下县镇，准旧仪制于道路，分明刻牌，于要会坊门及诸桥柱，晓示路人，委本界所由官司，共相巡察，有违犯者，科违敕之罪。”

四年正月，西京留守王思同进拟开骆谷路图。〈上指山险谓侍臣曰：“如此之险，何以开通？”左右奏曰：“据兴元关内兵戎交番，及转饷大散，修开斜谷路，迂回校五百里。如从骆谷，自雍京直抵兴元，粮戍稍便，然此路险阻尤甚，以此竭力开通，将来霖雨，亦烦修葺。”上僶勉从其奏，竟无成功而止。〉








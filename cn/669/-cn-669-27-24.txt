24　故者毋失其爲故　蘇章借故人立威


孔子曰：「故者毋失其爲故也。」蘇章借故人以立威，其流弊遂爲于禁、源懷，忠厚之俗不復見。若章者，難與並爲仁矣。

【何云】長者之言。

【閻按】于禁斬平昌豨，時豨已降；源懷劾于祚、元尼須，僅罷官，亦似有别。

【元圻案】後漢書蘇章傳：「章遷冀州刺史。故人爲清河太守，章行部案其姦臧，迺請太守爲設酒肴，陳平生之好甚歡。太守喜曰：『人皆有一天，我獨有二天。』章曰：『今夕蘇孺文與故人飲者，私恩也。明日冀州刺史案事，公法也。』遂舉正其罪。州境知章無私，望風畏肅。」〇三國志魏于禁傳：「太祖破紹，冀州平，昌豨復叛，遣禁征之。禁攻豨，豨與禁有舊，詣禁降。諸將皆以爲豨已降，當送詣太祖，禁曰：『諸君不知公常令乎！圍而後降者不赦。豨雖舊友，禁可失節乎！』自臨與豨決，隕涕而斬之。」〇魏書源懷傳：「時后父于勁勢傾朝野，勁兄于祚與懷宿昔通婚，時爲沃野鎮將，頗有受納。懷將入鎮，祚郊迎道左，懷不與語，即劾祚免官。懷朔鎮將元尼須與懷少舊，亦貪穢狼藉，置酒請懷，謂懷曰：『命之長短，由卿之口，豈可不相寬貸？』懷曰：『今日之集，乃是源懷與故人飲酒之坐，非鞠獄之所也。明日公庭，始爲使人檢鎮將罪狀之處。』尼須揮涕而已，無以對之。已而表劾尼須。」〇裴松之曰：「圍而後降，法雖不赦，囚而送之，未爲違命。禁曾不爲舊交希冀萬一，而肆其好殺之心，以戾衆人之議，所以卒爲降虜，死加惡謚，宜哉！」〇吕成公史説曰：「蘇章、源懷與故人飲酒，似乎情厚，終竟發摘情實，便見刻薄。蓋今日與故舊如此，則他日於君可知。」〇案：于禁傳「太祖破紹，冀州平。昌豨復叛」，似以「平」字斷句。閻氏乃以「平」爲昌豨之姓，恐誤。






○对贤良方正策第一道

问：欲使吏洁冰霜，俗忘贪鄙，家给人足，礼备乐和，庠序交兴，农桑竞劝；善师期於不阵，上将先於伐谋；未待戈，遽清金庭之，无劳转运，长销玉塞之尘。利国安边，伫闻良算，明言政要，朕将亲览。

对：臣闻栖培娄者，不睹嵩泰之；游泞潆者，讵识沧溟之沃日？臣蒿莱弱质，衡泌鲰生，未识广厦之居，安知太牢之味？不量蕞尔，轻纵褒然，谬达天聪，兢惶圣问。粤惟皇家出震，累叶重辉，天人归七百之期，宗礻方联亿兆之庆。太宗以明一察道，括珠囊而总万方；高宗以通三御宸，转金镜而清九服。用能肃清天步，夷坦帝途，垂莫大之鸿基，托非常之元圣。伏惟皇太后陛下道超炼石，化轶扪天，被子育之深仁，宏母仪之博爱。星阶已正，尚虽休而勿休；宸极既安。犹损之而又损。方欲还淳返朴，振三古之风；缉政苍生，降四海之昌运。拔幽滞，举贤良，黜谗邪，进忠谠，故得鸿稽接轸，和宇宙之阴阳；龙武分曹，节风雨之春夏。礼乐备举，学校如林，俗知廉让之风，人悦农桑之劝。犹复旁求舆议，虚伫刍荛，既属对攵，敢陈庸瞽。诚愿察洗帻布衣之士，任以台衡；擢委金让玉之夫，居其令守：则俗忘贪鄙，吏洁冰霜矣。旌好学之流，赏力田之伍，则家贫惰，位列文儒矣。降通亲之使，喻彼枭心，发和戎之官，收其鸡胁：则四夷左衽，颠倒来王，三边元恶，讴谣仰化矣。自然笼羲驾昊，六五帝而四三皇；远肃迩安，飞英声而腾茂实。谨对。


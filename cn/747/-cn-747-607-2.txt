○天论中

或曰：子之言天与人交相胜，其理微，庸使户晓，盍取诸譬焉。刘子曰：若知旅乎？夫旅者，群适乎莽苍，求休乎茂木，饮乎水泉，必强有力者先焉；否则，虽圣且贤，莫能竞也。斯非天胜乎？群次乎邑郛，求荫於华榱，饱於饩牵，必圣且贤者先焉；否则，强有力莫能竞也。斯非人胜乎？苟道乎虞、芮，虽莽苍，犹郛邑然；苟由乎匡、宋，虽郛邑，犹莽苍然。是一日之途，天与人交相胜矣。吾固曰：是非存焉，虽在野，人理胜也；是非亡焉，虽在邦，天理胜也。然则天非务胜乎人者也。何哉？人不宰则归乎天也。人诚务胜乎天者也。何哉？天无私，故人可务乎胜也。吾於一日之途而明乎天人，取诸近也已。”

或者曰：若是言之，则天之不相乎人已，信矣。古之人曷引天为？答曰：若知操舟乎？夫舟行乎潍、淄、伊、洛者，疾徐存乎人，次舍存乎人。风之怒号，不能鼓为涛也；流之溯洄，不能峭为魁也。适有迅而安，亦人也；适有覆而胶，亦人也。舟中之人未尝有言天者，何哉？理明故也。彼行乎江河淮海者，疾徐不可得而知也，次舍不可得而必也。鸣条之风可以沃日，车盖之云可以见怪。恬然济，亦天也；黯然沈，亦天也；阽危而仅存，亦天也。舟中之人未尝有言人者，何哉？理昧故也。

问者曰：吾见其骈焉而济者，风水等耳，而有沈有不沈，非天曷司欤？答曰：水与舟，二物也。夫物之合并，必有数存乎其间焉。数存，然後势行乎其间焉。一以沈，一以济，适当其数，乘其势耳。彼势之附乎物而生，犹影响也。本乎徐者其势缓，故人得以晓也；本乎疾者其势遽，故难得以晓也。彼江海之覆，犹伊淄之覆也。势有疾徐，故有不晓耳。问者曰：子之言数存而势生，非天也，天果狭於势耶？答曰：天形恒圆而色恒青，周回可以度得，昼夜可以表候，非数之存乎？恒高而不卑，恒动而不已，非势之乘乎？今夫苍苍然者一受其形於高大而不能自还於卑小，一乘其气於动用而不能自休於俄顷，又恶能逃乎数而越乎势耶？吾故曰：万物之所以为无穷者，交相胜而已矣，还相用而已矣。天与人，万物之尤者耳。

问者曰：天果以有形而不能逃乎数，彼无形者，子安所寓其数耶？答曰：若所谓无形者，非空乎？空者，形之希微者也。为体也不妨乎物，而为用也恒资乎有，必依於物而後形焉。今为室庐，而高厚之形藏乎内也；为器用，而规矩之形起乎内也。音之作也有大小，而响不能逾；表之立也有曲直，而影不能逾。非空之数欤？夫目之视，非能有光也，必因日月火炎而後光存焉。所谓晦而幽者，目有所不烛耳。彼狸犭生犬鼠之目，庸谓晦而幽耶？吾故曰：以目而视，得形之粗者也；以智而视，得形之微者也。焉有天地之内有无形者耶？古所谓无形，盖无常形耳，必因物而後见耳。乌能逃乎数耶？


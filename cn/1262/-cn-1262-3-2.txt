周寿谊人瑞：

高皇帝召耆老谒见，昆山周寿谊居首，年百十六岁，赐宴及钞币。按，寿谊生于宋，而乡饮于洪武六年。其六世孙震，正德中令鄱阳，出《人瑞卷》，士大夫题咏盈尺。上海陆子渊先生(深)以编修使饶，跋其卷曰：「三代而下，惟宋失天下为无罪，惟元兴最为事变。嗟乎！能夷人数百年宗社于强弓健马之间，而不能禁一老坐观其子孙之复睹天日，何其快也。若寿谊公之寿，足以系兴亡之故，岂浅鲜哉？且手挈华夏之礼，以还华夏之主于克华夏之日，何其奇也！公六世孙震字世亨，以名进士筮仕鄱阳令，响往未艾，是能辅毗华夏之道，以昌公之世者，则又不独为寿而已矣，世亨其懋之哉。」




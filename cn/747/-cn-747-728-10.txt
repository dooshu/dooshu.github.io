○批宰臣贺石雄破贼阵表

省表具知。有名之伐，义勇争登。干纪之凶，幽明共戮。逆顺之理，何尝不然。况内有贤相之谋，外多良将之力，举则必胜，动皆成功。吉语屡闻，（阙六字）来献，相继于道涂；斩级申威，每盈于原野。畜产兵仗，所获盖多。武力军声，殊为善阵。想其危亟，坐见清平。卿义极谟猷，道光异赞，推功之贺，怀愧良多。所贺知。


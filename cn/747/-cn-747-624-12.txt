○星回於天赋（以“数将纪终，岁且更始”为韵）

天其运乎，岁聿云莫。彼星回而斗建，实维新而去故。摄提克正，无闻黍累之差；悬象著明，不忒阴阳之数。仰观苍苍，悠久且长。一十二分终而复始，二十八宿巡而有常。各安其位，各正其方。每披云而见质，恒耿汉而流光。凌霜，烛夜煌煌。瞻彼星之回复，知改岁之方将。岂不以式遵晷度，无失纲纪。纵横其状，逐青阳而左旋；璀璨其容，候招摇而东指。匝四气而为度，临万户而可视。圣人所以参象於躬，考正极中。天盖高而道远，星且回於岁终。悠悠积气，奕奕长空。潜应历以相授，若循环之不穷。且运故无穷，时亦有替。三光垂其极，四序成其岁。必当观大象以立规，验周星而取制。方今时惟行夏，令无苟且。帝感於天，而克保休祥；星回於天，而不乖次舍。故得律应时贞，昭回上清。星归其本，岁亦将更。遵旧纪而无谬，反初元而作程。则有博古之士，学於太史。观岁杪而星穷，知有卒而有始。於是徵《月令》以挥翰，谈天经而赋美。


忽林失


忽林失，八鲁剌都氏。曾祖不鲁罕罕札，事太祖，从平诸国，充八鲁剌思千户，以其军与太赤温等战，重伤坠马，帝亲勒兵救之，以功升万户，赐黄金五十两、白金五百两，俾直宿卫。祖许儿台，年十五能驰射贼，以勇略称。从定宗征钦察，为千户。领兵下西番。从世祖伐宋，至亳州，与宋人迎敌，败之。父瓮吉剌带，初为军器监官，从世祖亲征阿里不哥，以功受上赏。俄奉旨使西域，籍地产，悉得其实。帝方欲大用之而卒。

忽林失初直宿卫。后以千户从征乃颜，驰马奋戈，冲击敌营，矢下如雨，身被三十三创。成宗亲督左右出其镞，命医疗之，以其功闻。世祖以克宋所得银瓮及金酒器等赐之，命领太府监。后以千户从皇子阔阔出出征，还，留镇军中。

后从成宗与海都、都瓦等战有功，成宗嘉之，特命为翰林承旨，俄改万户。与叛王斡罗思、察八儿等战，以功授荣禄大夫、司徒，赐银印。武宗尝曰：“群臣中能为国宣力如忽林失者实鲜，其厚赉之。”于是遣使召见。未几武宗崩，仁宗即位，念其旧勋，赏赉特厚。

子燕不伦，初奉兴圣太后旨，充千户。俄改充万户，代其父职。寻罢，归其父所受司徒印及万户符于有司，仍直宿卫。致和元年秋八月，在上都，思武宗之恩，与同志合谋奉迎文宗。会同事者见执，乃率其属奔还大都。特赐龙衣一袭，命为通政院使。天历元年九月，同丞相燕帖木儿败王禅等兵于红桥，又战于白浮，又战于昌平东，又战于石槽。帝嘉其功，拜荣禄大夫知枢密院事，以世祖常御金带赐之。






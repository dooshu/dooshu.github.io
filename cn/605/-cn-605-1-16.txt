水浒牌序

余友陈章侯，才足掞天，笔能泣鬼。昌谷道上，婢囊呕血之诗；兰渚寺中，僧秘开花之字。兼之力开画苑，遂能目无古人。有索必酬，无求不与。既蠲郭恕先之癖，喜周贾耘老之贫，画《水浒》四十人，为孔嘉八口计。因使宋江兄弟，复睹汉官威仪。伯益考著《山海经》，兽毨乌氄，皆拾为千古奇文；吴道子画《地狱变相》，青面獠牙，尽化作一团清气。收掌付双荷叶，能月继三石米，致二斛酒。不妨持赠，珍重如柳河东，必日灌蔷薇露，熏玉蕤香，方许改观。非敢阿私，愿公同好。


◇问刑

傅子曰：秦始皇之无道，岂不甚哉！视杀人如杀狗彘，狗彘，仁人用之犹有节，始皇之杀人，触情而已，其不以道如是。而李斯又深刑峻法，随其指而妄杀人。秦不二世而来，李斯无遗类。以不道遇人，人亦以不道报之。人仇之，天绝之，行无道，未有不亡者也。或曰：汉太宗除肉刑，可谓仁乎？傅子曰：匹夫之仁也。非王天下之仁也，夫王天下者，大有济者也。非小不忍之谓也。先王之制，杀人者死，故生者惧；伤人者残其体，故终身惩。所刑者寡，而所济者众，故天下称仁五。今不忍残人之体，而忍杀之，既不类伤人刑轻，是失其所以惩也。失其所以惩，则易伤人；人易相伤，乱之渐也。犹有不忍之心，故曰匹夫之仁也。（《群书治要》，《永乐大典》）


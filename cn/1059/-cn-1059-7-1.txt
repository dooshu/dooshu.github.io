○铁冠道人

铁冠道人张景和者，江右之方士也。道术甚高，人不能测。太祖皇帝初驻滁阳，道人诣军门谒，言于上曰：「天下淆乱，非命世之主，未易安也，以今观之，其在明公乎！」上问其说，对曰：「明公龙瞳凤目，状貌非常，贵不可言。若神采焕发，如风扫阴翳，即受命之日也。」上奇之，留于幕下，屡从征伐。上与陈氏相持，每令望气以决休咎，言出必验。鄱阳之战，友谅中流矢死，两军皆未知觉。道人望气知之，密奏曰：「友谅死矣，然其下未知，犹为之力战。请为文以祭，使死囚持往哭之，则彼众气夺，而吾事济矣。」上从其言，汉兵遂大溃。后上定鼎金陵，凡诸营建，必令道人相其地，大见信用。尝游鸡鸣山寺，时上以剎宇高瞰大内，欲毁而更置之，犹未言也，道人忽谓寺僧曰：「圣上有意毁汝寺，来日当临幸，汝等于中道遮诉之，庶可免也。」僧素神其术，明旦相率燃香出山数里以候，驾至，僧拜恳不已。上讶曰：「我无此心，若辈何以妄诉？」僧曰：「此铁冠道人教臣等耳。」上异之，遂止不毁。初，徐武宁王为列将时，道人谓之曰：「公两颧赤色，目光如火，官至极品，所惜者仅得中寿耳。」后果以五十四而薨。道人结庐钟山下，梁国公蓝玉携酒访之。道人野服出迎，玉以其轻己，不悦，酒行戏曰：「吾有一语请仙兄属对，云：脚穿芒屦迎宾，足下无礼。」道人指玉所持椰杯复之，曰：「手执椰瓢作盏，尊前不忠。」玉武人，不喻其旨，相与一笑而罢。后玉竟以谋逆伏诛，赤其族。道人居都下数年，一旦，无故自投于大中桥水死。上命求其尸，不获，已而潼关守吏上奏云：「某月日铁冠道人策杖出关。」计之，正其投水之日也。由是讫不复见云。 【 南都儒士毛生说。】


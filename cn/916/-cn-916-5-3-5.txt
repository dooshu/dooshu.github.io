【南楼中望所迟客诗】

杳杳日西颓。漫漫长路迫。登楼为谁思。临江迟来客。与我别所期。期在三五夕。圆景早已满。佳人殊（三谢诗作犹。李善本《文选》作犹。六臣本注云。五臣作犹。）未适。即事怨睽携。

感物方凄戚。孟夏非长夜。晦明如岁隔。瑶华未堪折。兰苕已屡摘。路阻莫赠问。云何慰离析。搔首访行人。引领冀良觌。（○《文选》三十。三谢诗。诗经四十八。又《文选》二十二从斤竹涧越岭溪行诗注作南楼中望所知迟客诗。引□□一韵。）


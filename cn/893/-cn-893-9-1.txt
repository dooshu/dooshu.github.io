赠孟浩然





吾爱孟夫子，[一]风流天下闻。

红颜弃轩冕，白首卧松云。[二]

醉月频中圣，[三]迷花不事君。

高山安可仰，[四]徒此揖清芬。

[一]《唐书》：孟浩然，襄州襄阳人。少好节义，喜拯人患难。隐鹿门山，年四十，乃游京师。尝于太学赋诗，一座叹服，无敢抗。张九龄、王维雅称道之。维私邀入内署，俄而玄宗至，浩然匿床下，维以实对，帝喜曰：“朕闻其人，而未见也，何惧而匿?”诏浩然出。帝问其诗，浩然再拜，自诵所为，至“不才明主弃”之句，帝曰：“卿不求仕，而朕未尝弃卿，奈何诬我。”因放还。采访使韩朝宗约浩然偕至京师，欲荐诸朝，会故人至，剧饮欢甚。或曰：“君与韩公有期。”浩然曰：“业已饮，遑恤他。”卒不赴。朝宗怒，辞行，浩然不悔也。张九龄为荆州，辟置于府，府罢。开元末病疽背卒。



[二]《南史》：眷恋松云，轻迷人路。



[三]《三国志》：徐邈为尚书郎，时科酒禁，而邈私饮至于沉醉。校事赵达问以曹事，邈曰：“中圣人。”达白之太祖，太祖甚怒。鲜于辅进曰：“平日醉客，谓酒清者为圣人，浊者为贤人。邈性修慎，偶醉言耳。”



[四]《诗·小雅》：“高山仰止，景行行止。”






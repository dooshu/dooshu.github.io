故信州玉山令府君神道表

玉山府君以太平兴国三年六月三十日啓手足于长乐里之第其年十二月八日归葬于南原凡二十三年矣金石未刻陵谷将变嗣孙亿大惧夫祖德之坠于地考于谱牒询于耆艾追述先美以表幽壠云府君讳文逸字慕贤华隂洪农人也昔周之伯侨始啓封邑胙土命氏实曰杨侯瓜瓞蝉聨大昌厥绪在西汉时重侯累相施及魏晋世为公卿永嘉之乱播迁江表始占籍于上饶郡因为郡人焉安土重迁凡十余世唐上元中刘展称乱吴会弗宁府君之六代祖始挈其族人避地于建安之吴兴斩木诛茅筑室治产以财力雄于州里以义方训于子孙曾王父式蹈德咏仁隐居求志王父郜属唐季俶扰干戈日寻奕世聚居羣从百口非用武断不能亢宗於是募郷民之拳勇者数百人受署于本郡为义军指挥使坚壁要害以备不虞一邑赖之终以无患烈考弼遭时未乂结髪从军受署义军讨击副使府君即副使之次子也始在童丱遨游胶庠博习亲师服膺素业家世从戎旅之事以豪举闻于郡中而府君耻事轻肥雅好学问被服造次必于儒者识者以为秦堇父之生丕兹也时王氏偏覇闽隅府君世父太常君实为邑令以犹子之爱推延赏之典才十余岁解褐试秘书省校书郎未几丁副使君之忧泣血执丧殆于灭性纯孝之德乡党称焉及王氏乖离吴人致讨建安失守归于金陵改右千牛卫胄曹参军知建州仓事克遂循陔之欢靡辞掌庾之贱就加本卫骑曹参军先夫人寝疾弥留府君即解所职调品药饵供视膳羞目不交睫衣不解带如是者凡历三时而卒以不起府君勺饮不入呕血数升柴毁支离仅成死孝服除调补抚州南丰簿视事踰月化行若神先是邑人常以端午为竞渡之戏具舟数十艘聚羣不逞之徒以较胜负必先载瓦石因以相击每岁死伤者数十百人府君前知其然至期大索笞其为首者数辈讫事无变狱讼衰少县政益清秩满拟常州武进丞辞不之任改大理评事信州玉山令邑有镇兵兼总军政府君寛以御下明以炤奸流亡悉归版图增羡先甲发令卒乘畏威泮林革音宼盗屏迹境内大治政声流闻就加大理司直示陟明也未几王师渡江台城蔽垒调发徵歛繁于秋荼府君夤奉简书事不愆素曾未数月得代而归老幼攀辕易服宵遁当是时也国命将坠人谋已改府君杜门称疾不交世务静以观变默而俟时俄而黄旗运终青盖西上诏旨敦廹州司临门方促星火之期忽婴霜露之疾不克上道因以家居恶石无徵梁木斯坏享年六十有五未跻于夀历试百里之宰未尽其才有折冲制胜之略值艰虞而不得伸有化民成俗之具逢承平而不及用齎志没地遗恨终天行道之人所共叹息府君娶武宁章氏驾部郎中嵩之女也生先君讳【某】象贤惟肖禀训无违宦学四方名声籍甚及府君归老别墅先君终鲜弟兄烝烝就养不离左右被褐怀玉韬光戢曜以至下荼蓼之苦荷清白之谋世故纷纶家徒窘絶未遑射策奄兹沦逝後府君九年而终咸平二年十一月天子有事南郊其孤亿任谏官有司以丙戌诏书追赠先君为大理评事宠被泉壤庆延里閈行路叹息父老荣之四女长适陇西李琼次适清河张仲言後府君七年而逝次适河间俞简成次适清河张彛宪率皆大族莫非令人妇德嫔风表仪宗党府君之任玉山也其孙亿始生亿将生之夕府君前得吉梦谓必兴吾门躬自抚养特所锺爱才免襁褓教以诗书及府君之捐馆舍亿五岁矣方在孩抱未违慈顔逮十有一岁太宗皇帝遂闻其名徵诣阙下试以词赋官于秘书自是入蓬丘直仙殿升近署寘周行为天子从官成国家大典非锡羡余庆燕翼贻谋天啓毕万之大名世祚于公之隂德不然者蕞尔亿何以及兹亿自举族还都再见闰月叹墓木之巳拱忧堂构之将颓前年献封公车求领郡政皇上固留不遣亿恳请而行瓯粤之区封畛相错伏念昔者府君之归窀穸也铭志阙如岁月寖深耆旧犹在遂用采摭以备万一谨按府君天姿谨厚寛中多恕行有枝叶心无町畦慷慨经纶博通治体信着朋友仁洽闺门胜冠之年殆事祖母被疾沈痼经时伏枕府君束带奉侍夙夜匪懈尝恶澣洗无所不为府君母弟五人率以豪侠自任鲜车怒马轻裘缓带出入闾里持吏短长暴虎凭河使酒难近私匿亡命结客报仇人胥畏之莫敢忤视府君戒督备至夏楚是用诸弟惕息刚悍少衰皆以天年死于牖下议者许府君之善教也涉猎史传详明典故鋭意风雅动成篇章及试吏方州尝奏伎记室巧为书檄曲畅事情兵戈之余遗槀散落素善草隶自可名家天纵多能洞晓锺律新声度曲精义入神图纬数术罔不研核棊陆蒲塞出于余力若乃张仲之孝友安世之慎密史鱼之直伯夷之清甯俞之忠石奋之谨刘文饶之恕秦巴西之仁庾亮之风流山涛之识度凡是衆美无一阙焉时方构屯位不充量盖仲尼云如有用我者其为东周乎汉文谓李广惜不当高祖世万户侯岂足道哉命之通塞道之行否固有冥数矣夫惟贤者能论譔其先祖之美而明着之于後世者也无美而称之是诬有善而弗知不明知而弗传不仁三者君子之所耻也恭惟府君之德业章章如是国史弗载鼎铭未刊春礿秋尝弥用怵惕冬裘夏葛靡敢遑宁呜呼不见成人范乔之悲罔极有慙于长太丘之德未衰爰勒贞珉以永终古肹蠁非远謦欬如闻嗣孙之勤尚或临鉴云耳


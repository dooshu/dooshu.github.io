○上天清节表（显德元年七月）

伏以寿邱降迹，爰符出震之期；里社应祥，式契乘乾之运。顷观旧史，抑有彝章，幸当载诞之辰，仰奉延洪之称。伏惟皇帝陛下道超九圣，祚启千龄，绍文武之耿光，比成康之迪哲。自登天宝，益显圣功，运龙韬而亲御戎车，仗金钺而立平贼寇。破幽并之妖孽，救泽潞之生灵，观兵而直抵晋阳，奋武而远临代北。元凶假息，杂虏摧锋，还京阙而契人心，谒园陵而伸孝道，饮至才逾於旬日，覃恩已被於八方。四塞关山，渐息烟尘之警；万邦臣妾，咸登仁寿之乡。今则候属澄河，时当降圣，是甲观悬弧之日，乃铜律御户之时。鲽水鹣林，望尧而献祝；桓圭谷璧，趋禹会以骏奔。臣等叨遇休明，俱尘禄位，荷君父巍巍之德，伸臣子之诚。率典谟，尊奉宸极。臣等不胜大愿，谨以九月二十四日降诞日奉上节名为“天清节”。所冀金相玉振，贞宝历以弥新；地久天长，焕青编而不朽。


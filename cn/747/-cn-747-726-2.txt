○授崔等给事中等制

敕。琐闱冠三省之高，奉常列九寺之右。凡所选擢，必俟才贤。惟尔以宾筵雅度，早践霜台；俦以正殿雄词，超升省署。文雅当於题柱，列郡洽於褰帷。迭居贰尹之雄，并处亚卿之列。而皆本以明敏，发为文学。玉在涅而不缁，金投火而弥劲。眷言久次，是用迁升。我有丝纶，期汝论驳；我有金石，资尔谐和。无忝官常，自贻公让。可给事中，俦可太常少卿。


争解元占席：

正德庚午科，山西解额陈皋谟第一，沁山常伦次之。方鹿鸣宴，伦历阶而升，请与皋谟角。主司慰谕，占席乃退。明年辛未伦成进士，授大理寺评事，以酣狂谪寿州判官。仍故态，抶于台使，弃官。后服除，起宁羌州守，不赴。已谒选，骑出归德，舞双刀陷淖中伏刃死。年三十三，亡子。伦醉即矢口成词，邑妓孔留性敏记，立被之弦索，只字不遗。今泽潞间所传《楼居子乐府》，得之孔留。




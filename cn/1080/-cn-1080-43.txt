●大明會典卷之四十三

朝賀

國初朝賀等儀、多仍前代之舊。後乃斟酌繁簡、定為中制、以頒示天下。具見諸司職掌。至嘉靖間、稍加更定。今備列之。首儀注、次樂章、而附沿革事例于後正旦冬至百官朝賀儀

洪武二十六年定

凡正旦冬至。前一日、尚寶司陳

御座于奉天殿、及寶案于御座之東。設香案于丹陛之南。教坊司設中和韶樂于殿內之東西、北向。其日清晨。錦衣衛陳鹵簿儀仗于丹陛、及丹墀之東西。設朋扇于殿內東西。列車輅步輦于丹墀、東西相向。鳴鞭四人左右北向。教坊司陳大樂于丹陛之東西、北向。儀禮司設同文玉帛案于丹陛之東。金吾衛設護衛官于殿內、及丹陛之東西。陳甲士于午門外、奉天門外、及丹墀東西。錦衣衛設將軍于奉天門外丹陛丹墀、及奉天門。列旗幟于奉天門外東西。典牧官陳仗馬犀象于文武樓南、東西相向。欽天監設司晨郎報時位于內道東、近北立。糾儀御史二人于丹墀北、東西相向。內贊二人于殿內、外贊二人于丹墀北、東西相向。設傳制宣表等官位于殿內、東西相向。鼓初嚴。文武官具朝服齊班于午門外。鼓次嚴。引禮引百官由左右掖門入、詣丹墀東西、北向立。鼓三嚴。執事官詣

華蓋殿伺候。內官跪奏

皇帝具袞冕陞座。鐘聲止。儀禮司官跪奏各執事官行禮。贊五拜禮畢。贊供事執事官各就位。儀禮司官跪奏請陞殿。

駕興。中和韶樂、奏聖安之曲。尚寶官捧寶前行。導駕官前導。扇開簾捲。尚寶官置寶于案。樂止。鳴鞭。報時。雞唱曉。對贊唱排班。班齊。贊禮唱鞠躬。大樂作。贊四拜。平身。樂止。典儀唱進表。大樂作。給事中二人詣同文案前導引。序班舉案由東門入、置殿中。樂止。內贊唱宣表目。宣表目官跪宣訖。俯伏興。唱宣表。展表官取表。宣表官至簾前。外贊唱眾官皆跪。宣表訖。內外皆唱俯伏、興。平身。序班即舉表案于殿東。外贊唱眾官皆跪。代致詞官跪于丹陛中、致詞云、具官臣某等、茲遇正旦、則云三陽開泰。萬物咸新。冬至、則云律應黃鐘。日當長至恭惟皇帝陛下、膺乾納祐、奉天永昌。賀訖。外贊唱眾官皆俯伏、興。樂作。四拜。興。平身。樂止。傳制官詣

御前跪奏傳制。俯伏。興。由東門靠東出、至丹陛之東、西向立。稱有制。贊禮唱跪。百官皆跪。宣

制。正旦、則云履端之慶。冬至、則云履長之慶與卿等同之。贊禮唱俯伏、興。平身。樂止。贊搢笏。鞠躬。三舞蹈。贊跪。唱山呼。百官拱手加額曰萬歲。唱山呼。曰萬歲。唱再山呼。曰萬萬歲。凡呼萬歲、樂工軍校齊聲應之。贊出笏。俯伏興。大樂作。贊四拜。平身。樂止。儀禮司官跪奏禮畢。中和樂作。奏定安之曲。

駕興。尚寶官捧寶。導駕官前導。至華蓋殿。樂止。引禮官引百官以次出

○三十年更定、同文案、玉帛案、俱由殿東門舉進安于殿中。宣表訖。舉同文玉帛案俱安于寶案之南

嘉靖十六年更定

前一日、尚寶司設寶案于奉天殿

寶座之東。鴻臚寺設表案二于殿東中門外。禮部主客司設蕃國貢方物案八于丹陛中道左右。欽天監設定時鼓于文樓之上。教坊司設中和韶樂于奉天殿內東西、設大樂于奉天門內東西、俱北向。至期、錦衣衛陳鹵簿儀仗于丹陛及丹墀東西。設朋扇于殿內東西。陳車輅步輦于奉天門丹墀中道、北向。金吾等衛列甲士軍仗于午門外、奉天門外、及丹墀東西。旗手衛設金鼓于午門外。列旗幟于奉天門外。御馬監設仗馬。錦衣衛設馴象于文武樓南、東西相向。欽天監設報時位于丹陛之東。鼓初嚴。百官具朝服齊班于午門外。鼓次嚴。引班官引百官并進表人員、及四夷人等、次第由左右掖門入、詣丹墀序立。欽天監雞唱官司晨一員于文樓下、西向。錦衣衛將軍六員于殿內之南、北向。將軍四員于丹陛四隅、東西相向。 【 其餘侍衛將軍、各分立于殿陛等處如儀】 鳴鞭四人于丹墀中道左右北向。金吾等衛護衛官二十四員于丹陛之南、六員于丹墀之北、俱東西相向。陳設方物、鴻臚寺司賓署丞一員、徹方物案、鴻臚寺序班十六員于丹陛中道左右。外贊鴻臚寺鳴贊等官十二員于丹陛、及丹墀東西。糾儀御史十二員于丹墀之東西。殿前侍班錦衣衛千戶六員、光祿寺署官四員、序班二員、傳呼鳴鞭錦衣衛百戶四員、俱于殿中門外、東西相向。導表六科都給事中二員、序班二員于表案左右。掌領侍衛官三員于殿內東西相向。錦衣衛正直指揮一員于簾右、東向。百戶二員于簾下、左右相向。

【 捲簾畢、即趨出殿門外】

各豫立以俟。鼓三嚴。執事禮部堂上官、并內贊鳴贊一員、陳設表案并舉案序班五員、典儀鴻臚寺司儀署丞一員、捧表禮部儀制司官四員、展表六部、都察院、通政司、大理寺堂上官二員、宣表致詞并傳制等項鴻臚寺堂上官五員、捧寶尚寶司官二員、導駕六科給事中十員、殿內侍班翰林院官四員、中書官四員、糾儀御史四員、序班二員、及各遣祭官、俱詣

華蓋殿外。候

上具袞冕陞座。鐘聲止。入序立。遣祭官以次復命訖。各趨入丹墀班。禮部堂上官跪奏方物并請

上位看馬。候得旨。復位。鴻臚寺卿跪奏執事官行禮。贊五拜叩頭畢。贊各供事。鴻臚寺卿跪請陞殿。

駕興。導駕官前導。尚寶官捧寶前行。中和樂作。奏聖安之曲。

上御奉天殿陞座。導駕官立于殿內柱下、東西相向。侍班翰林官立于東導駕官之後。中書官立于西導駕官之後。糾儀御史序班分立于侍班官之下。尚寶官置寶于案、分立于導駕官之上。樂止。鳴鞭。報時雞唱訖。外贊唱排班。班齊。鞠躬。大樂作。四拜。興。平身。樂止。內贊贊進表。大樂作。導表官導表案至殿東中門止。序班舉案入置殿中。退立于東西柱下。樂止。贊宣表目。禮部堂上官并宣表目官詣殿中跪宣畢。各叩頭退。贊宣表。展表官取表同宣表官詣殿中跪。外贊贊跪。眾官皆跪。宣畢。展表官分東西先退。內外皆贊俯伏。大樂作。興。平身。樂止。宣表官退。序班舉案置殿東。外贊贊跪。眾官皆跪。代致詞官跪于丹陛中道、致詞云、公侯駙馬伯、文武百官某官臣某等、 【 詞與洪武間所定同】 賀訖。外贊贊俯伏。眾官皆俯伏。大樂作。四拜。興。平身。樂止。傳制官詣

御前跪奏傳制。俯伏、興。由東門靠東出、至丹陛之東、西向立。稱有制。外贊贊跪。眾官皆跪。宣

制。 【 制與洪武間所定同】

宣訖。外贊贊俯伏。大樂作。興。平身。樂止。贊搢笏。鞠躬。三舞蹈。贊跪。唱山呼。百官拱手加額曰萬歲。唱山呼。曰萬歲。唱再山呼。曰萬萬歲。贊出笏。俯伏。大樂作。四拜。興。平身。樂止。鴻臚卿詣

御前跪奏禮畢。鳴鞭。中和樂作。奏定安之曲。

駕興。尚寶官捧寶。導駕官前導至華蓋殿。樂止。引班官引百官人等以次出。序班徹方物案。所司設黃幄于丹陛上。陳

王府及勳臣總兵官外夷所進馬匹于丹墀內。禮部并鴻臚寺官立于丹墀東。候

上易便服。御黃幄。甲士行禮畢。禮部官詣

御道中、跪奏

御馬過。奏畢。復位。候馬過、詣

御道中、跪奏馬過畢。

駕還宮 【 嘉靖四十一年、更名奉天殿曰皇極殿。門曰皇極門。華蓋殿曰中極殿。後具儀俱用新名】

舊制冬至日即行賀禮。嘉靖九年、分祀

二郊。以冬至大報、是日行慶成禮。次日行冬至朝賀禮畢、舉慶成宴。本年再定、次日

上詣內殿行節祭禮。又詣

母后前行賀禮畢。始

御奉天殿、受百官賀

冬至大祀慶成儀

嘉靖七年定

上大祀禮成。

駕還。百官具朝服于承天門外橋南立、迎

駕。隨至奉天殿丹墀內侍立。執事官先至華蓋殿前東西拱立。候

上御華蓋殿。具袞冕服陞座。鴻臚寺堂上官跪奏執事官行禮。鳴贊贊入班。鞠躬。五拜。叩頭。興。平身。各供事。鴻臚寺堂上官跪奏請陞殿。教坊司樂作。

上御奉天殿陞座。樂止。錦衣衛官傳鳴鞭。鴻臚寺堂上官傳排班。鳴贊贊排班。班齊。鞠躬。四拜。興。平身。贊跪。鴻臚寺堂上官于丹陛中道跪、致詞曰。公侯駙馬伯、文武百官、某官臣某等。恭惟圜丘大報載成。禮當慶賀。致詞畢。由殿東門入殿內侍立。鳴贊贊俯伏。興。鞠躬。樂作。四拜。興。平身。樂止。鴻臚寺堂上官于殿內跪奏禮畢。傳贊禮畢。錦衣衛官傳鳴鞭。

上還宮。百官退

萬壽聖節百官朝賀儀

洪武二十六年定、儀與正旦冬至同。但致詞云。恭惟皇帝陛下萬壽令節。 【 至三十年、改令節為聖節】 臣某等誠懽誠忭、敬祝

萬萬歲壽。不傳制

○嘉靖年定、儀亦與正旦冬至同。但鴻臚寺加設玉帛案二于殿內。簾前致詞。詞與洪武年間所定同

朝賀樂

洪武間定 【 以後樂俱同】

殿內中和韶樂

樂器

麾一　　　　簫十二

笙十二　　　排簫四

橫笛十二　　塤四

篪四　　　　琴十

瑟四　　　　編鐘二

編磬二　　　應鼓二

柷一　　　　敔一

摶拊二

樂章

陞殿、奏聖安之曲

乾坤日月明。八方四海慶太平。龍樓鳳閣中、扇開簾捲

帝王興。聖感

天地靈保

萬壽。洪福增。祥光王氣生。陞寶位。永康寧

公卿入門、奏治安之曲 【 後不用】

忠良為股肱。昊天之德承

主恩。森羅拱北辰。御爐香遶

奉天門。江山社稷興。安天下軍與民。龍虎會風雲。賀

萬壽聖明君

丹陛大樂 【 後奏于　奉天門】

樂器

麾一　　　　戲竹二

簫十二　　　笙十二

笛十二　　　頭管十二

(上□下秦)八　　　　琵琶八

二十絃八　　方響二

鼓二　　　　拍板八

杖鼓十二

樂章

百官行禮、奏萬歲樂朝天子之曲

雨順風調昇平世。萬萬年山河社稷。八方四面干戈息。慶龍虎風雲會 【 右萬歲樂】

聖德聖威、洪福齊天地。御階前文武兩班齊、擺列在丹墀內。舞蹈揚塵。山呼萬歲。統山河壯

帝畿。禮儀讚稽、慶龍虎風雲會 【 右朝天子】

還宮、奏定安之曲

九五飛

聖龍。千邦萬國敬依從。鳴鞭三下同。公卿環佩響玎王冬。掌扇護

御容。中和樂、音呂濃。翡翠錦繡擁、還

華蓋赴龍宮

洪武元年令、正旦冬至及壽日、各衙門不許於寺觀行香。其萬歲牌、不許復設○二十二年令、凡遇大朝賀。除已習儀、及具服官員、許入班。其餘便服人員、止于午門外行禮。執事官于華蓋殿行禮。排甲帶刀侍衛之人免拜。五府六部等官于殿內侍立、 【 今皆入班】 奏事止于華蓋殿

○永樂六年令、帝王生日、先于宗廟具禮致祭、然後序家人禮。百官慶賀禮畢、筵宴

○嘉靖七年奏准、凡遇萬壽聖節、正旦、冬至大朝賀。先令承天門、端門、及左右闕門守門內外官員、嚴禁雜人行走。

鼓初嚴。執事官并侍衛官軍先入。次

皇親、公、侯、駙馬、伯。次在京文武品官。次來朝品官。次內外雜職。次生儒。次外國四夷人。至奉天殿下。文武百官依品級序立。毋得攙越亂班。禮畢。外國四夷先出。次生儒。次雜職。次文武品官。次侍衛官軍及儀從人等俱盡。象馬方行。其金水橋、東西角門、各添設序班。凡有攙越者、御史序班糾舉拏奏。若有市井姦人、假借儒吏衣巾冒入殿庭。錦衣衛官校緝拏

○又令、凡正旦、冬至、聖節。百官俱於先期之三日及二日習儀。正旦冬至於朝天宮。

聖節於靈濟宮

○九年更定、郊祀冬至習儀、於先期之七日及六日

○二十一年令、聖節、正旦、冬至、俱赴朝天宮習儀

凡正旦節。自十二月二十八日起、至正月二十日止、百官俱吉服。通政司不奏事。冬至前三日、後三日、聖節前三日、後三日、俱吉服。通政司亦不奏事

凡朝賀。班首致詞官例用勳臣。有缺、則禮部題請

欽定

凡進賀表目。

親王各一通。各處掛印總兵官各一通。朝鮮國王一通。南京禮部等衙門一通。浙江等布政司、按察司、直?府州等衙門各一通。南京中軍等都督府一通。中都留守司、浙江等都司、直?衛所等衙門各一通

凡大朝賀。先期禮部移文各衙門、取具執事等官職名、并陳設儀衛等項數目、榜揭習儀處所、以便供事

○隆慶二年題准、丹墀糾儀序班添二員

○萬曆七年、諭衍聖公以萬壽入賀。朝廷待以賓禮。不在文武職官之列。不必朝參

○九年題准、衍聖公及顏曾孟三氏子孫、止許三年一次入賀、于朝覲年行

中宮正旦冬至命婦朝賀儀

洪武二十六年定

凡正旦冬至。前期一日、女官陳設御座于宮中。設香案于丹墀之南。其日內官陳設儀仗于丹陛之東西、及丹墀東西。女官擎執者立于御座之左右。陳女樂于丹陛東西、北向。設箋案于殿東門外。設班首拜位于中道之東西。設命婦拜位于丹墀、北向。設司贊位于丹墀東西。設司賓位于命婦班之北、東西相向。設內贊二人位于殿內東西。命婦至宮門外、司賓引命婦入就拜位。女官具服侍班如常儀。尚宮尚儀等官詣內奉迎。尚儀奏請陞座。

皇后具服出。導從如常儀。樂作。陞座。樂止。司贊唱班齊。樂作。贊四拜。樂止。內贊唱進箋。引箋案女官前導。舉箋案女官二人舉案、由殿東門入。樂作。至殿中。樂止。贊眾命婦跪。內贊唱宣箋目。宣箋目女官宣訖。興。唱宣箋。展箋女官詣案前取箋。宣箋女官宣訖。興。舉案者舉案于殿東。贊命婦皆興。司賓引班首由東階升。樂作。自東門入。至殿中。樂止。內贊唱跪。班首跪。司贊唱跪。眾命婦皆跪。班首稱某夫人妾某氏等茲遇正旦、則云履端之節。冬至、則云履長之節。敬詣

皇后殿下稱賀。 【 今班首致詞稱賀、俱司言女官代】 內贊司贊同唱興。

班首及殿外命婦皆興。司賓引班首由西門出。降自西階。樂作。至拜位。樂止。贊拜。樂作。四拜。樂止。司言前跪將

旨、由東門靠東出、至于丹陛東西向立、稱有旨。司贊唱跪。眾命婦皆跪。司言宣

旨。正旦、則云履端之慶。冬至、則云履長之慶。與夫人等同之。贊興。眾命婦皆興。司贊唱拜。樂作。四拜。樂止。尚儀跪奏禮畢。

皇后興。樂作。還宮。樂止。引禮引命婦以次出

中宮千秋節命婦朝賀儀

洪武二十六年定、中宮千秋節。命婦朝賀禮儀、與正旦冬至同。但致詞云、茲遇千秋令節。敬詣

皇后殿下稱賀。不傳旨

朝賀女樂

樂器

戲竹二　　　簫十四

笙十四　　　笛十四

頭管十四　　(上□下秦)十

琵琶八　　　二十絃八

方響六　　　鼓五

拍板八　　　杖鼓十二

樂章

天香鳳韶

寶殿光輝晴天映。懸玉鉤、珍珠簾櫳。瑤觴舉時簫韶動。慶大筵、來儀鳳。昭陽玉帛齊朝貢。讚孝慈賢助仁風。歌謠正在昇平中、謹獻上齊天頌

太皇太后聖旦正旦冬至命婦朝賀儀

皇太后聖旦正旦冬至命婦朝賀儀

儀注、樂器、俱與

中宮同

樂章

天香鳳韶

龍樓鳳閣彤雲曉。開繡簾、天香芬馥。瑤階春暖千花簇。壽

聖母、齊頌祝。

御筵奏獻長生曲。坤道寧。品類咸育。和氣四時調玉燭。享萬萬年太平福

凡命婦例應朝賀者、禮部先期告示、各照其夫品級、具珠翠冠、大袖紅衫、霞帔。齎執禮部印信票帖。清晨自北安東安西安等門從便入。至東西華門外、候引入宮朝賀

東宮親王并妃正旦冬至宮中朝賀儀

洪武初定

凡正旦冬至日。

上位

中宮陞

乾清宮御座。侍從導引如常儀。引禮引

皇太子及妃、親王及妃、詣

上位前。贊禮贊鞠躬。四拜。

皇太子、親王皆鞠躬。四拜。平身。

皇太子妃、親王妃皆四拜。贊禮引

皇太子詣前。贊跪。

皇太子跪。引禮贊跪。

皇太子妃、諸王及妃皆跪。

皇太子稱長子某、茲遇履端之節、履長之節。謹率諸弟某等、欽詣

父皇階下稱賀。贊禮贊俯伏。興。平身。

皇太子俯伏。興。平身。引禮贊俯伏。興。平身。

諸王皆俯伏。興。平身。

皇太子妃、諸王妃興。贊禮引

皇太子復位。贊鞠躬。四拜。

皇太子、諸王皆鞠躬。四拜。興。平身。

皇太子妃、親王妃皆四拜。禮畢。引禮引

皇太子及妃、諸王及妃詣

中宮前。贊禮贊鞠躬。四拜。

皇太子、親王皆鞠躬。四拜。興。平身。

皇太子妃、親王妃皆四拜。贊禮引

皇太子詣前贊跪。

皇太子跪。引禮贊跪。

皇太子妃、諸王及妃皆跪。

皇太子稱長子某、茲遇履端之節。履長之節。謹率諸弟某等、恭詣

母后殿下稱賀。贊禮贊俯伏。興。平身。

皇太子俯伏。興。平身。引禮贊俯伏。興。平身。

諸王皆俯伏。興。平身。

皇太子妃、親王妃興。贊禮引

皇太子復位。贊鞠躬。四拜。

皇太子、諸王皆鞠躬。四拜。興。平身。

皇太子妃、親王妃皆四拜。禮拜。引禮引

皇太子、親王及妃皆出

洪武七年更定、不致詞。止行八拜禮

東宮親王并妃正旦冬至朝賀太后儀 【同前】

東宮正旦冬至百官朝賀儀

洪武二十六年定

凡正旦冬至日。典璽官設東宮座于文華殿中。錦衣衛設儀仗于殿外東西。教坊司陳大樂于文華殿內東西、北向。府軍衛列甲士旗幟于門外。錦衣衛設將軍十二人于殿中門外。及文華門外。東西相向立。儀禮司官設箋案于殿東門外。設文武官拜位于文華殿門外。設傳令宣箋等官位于殿內東西。執事官先行四拜禮訖。各就位。引禮引各官詣

文華門外北向立。儀禮司官啟請陞座。導引官奉迎

東宮具冕服出。樂作。陞座。樂止。贊禮唱班齊。鞠躬。樂作。四拜。興。平身。樂止。唱進箋。給事中前導、箋案由殿東門入置殿中。內贊唱宣箋目。宣訖。俯伏。興。平身。唱宣箋。外贊唱跪。展箋官詣案前取箋。宣箋官宣訖。內外皆贊俯伏。興。平身。即舉案于殿東。外贊唱眾官皆跪。代致詞官中道跪致詞云、具官臣某等、茲遇[正旦、則云三陽開泰、萬物咸新。冬至、則云律應黃鐘、日當長至。]敬惟皇太子殿下、茂膺景福。賀畢。唱眾官皆俯伏。興。平身。傳令官跪啟傳令。由東門左出至丹陛東、西向立。稱有令。贊眾官皆跪。宣令。[正旦、云履端之節。冬至、云履長之節。]同臻嘉慶。贊俯伏。興。樂作。四拜。平身。樂止。儀禮司官跪啟禮畢

東宮千秋節百官朝賀儀

洪武二十六年定

東宮千秋節。百官朝賀禮儀、與正旦冬至同但致詞云、茲遇皇太子殿下壽誕之辰。臣某等敬祝

千歲壽。不傳令○宣德九年令、皇太子千秋節、冬至。

親王及天下五品以上衙門遣官進箋者、同在京文武百官、詣

文華殿行賀

東宮舊在文華殿南面受朝。嘉靖間、以文華殿為上位臨御別殿、改覆黃瓦。隆慶二年、冊立

皇太子。詔于文華殿門東間設座、受群臣朝賀。百官于文華門外列班

朝賀樂 【朔朢朝參同】

樂器

戲竹二　　　簫四

笙四　　　　笛四

頭管四　　　(上□下秦)秦二

琵琶二　　　二十絃二

方響一　　　鼓一

拍板二　　　杖鼓六

樂章

陞殿　還宮　百官行禮、奏千秋歲

堯年舜日勝禹周。慶雲生、繚繞鳳樓。風調雨順五穀收。萬民暢歌謳

東宮妃正旦冬至命婦朝賀儀

洪武間定

前期、女官陳設東宮妃座于宮中南向。至日清晨。內官陳設儀仗于丹階之東西、及丹墀之東西。贊禮女官設外命婦班位于丹墀、重行北向。設贊禮位于丹墀之東西。設引禮二人位于外命婦班之北、東西相向。設內贊女官二人位于宮內之東西。外命婦既至宮門。引禮引命婦入就拜位。侍衛者侍班如常儀。尚儀入閤啟東宮妃、服禮服以出。侍從如常儀。樂作。陞座。樂止。贊禮贊班齊。樂作。贊四拜。外命婦皆四拜。樂止。引禮引班首由西階升。樂作。自西門入、進當座前、北向立定。樂止。內贊贊跪。班首跪。贊禮贊跪。外命婦皆跪。班首致詞云。某國夫人妾某氏等、茲遇履端之節。履長之節。敬詣

皇太子妃殿下稱賀。內贊唱興。外命婦皆興。引禮引班首由西門出、復至拜位。贊禮贊四拜。外命婦皆四拜。平身。樂止。尚儀啟禮畢。

皇太子妃興。樂作。還宮。樂止。引禮引外命婦以次出

聖節正旦冬至王府慶祝儀

【見王國禮】

聖節正旦冬至天下司府州縣慶祝儀

洪武間定

凡遇正旦、冬至、聖誕之辰、各處司府州縣官公廳、各齋沐、具公服行禮。 【 後改用朝服】 告

天祝壽曰。某衙門某官臣某等、荷國厚恩。叨享祿位。皆賴

天生我君、保民致治。今茲[正旦、冬至、聖旦、]

聖壽益增。臣等下情、無任忻躍感戴之至○宣德四年、令在外大小衙門、遇正旦等節、慶賀禮、俱照洪武初舞蹈山呼、行十四拜禮








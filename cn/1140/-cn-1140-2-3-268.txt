岕茶歌

岕茶胜事真罕见脱略茗柯作香片顾渚月峡趋下风倒戈羞与岕山战岕阳絶胜无多地寸壤黄金争品第最老庙後称冠军纱帽碁盘亚兄弟【其他有新庙後犁尖扇面香袋手巾皮刀洞顶皆连壤异名】问谁造者唐与朱【唐子晋朱日如】苦心创获前代无抑扬徐疾有妙理俄顷能分气味殊北海韩侯雉城长玉川遗事传清赏【刻有玉川遗事一书】石鼎金泉手自煎小酌深尝戒卤莽就中甲乙难讨寻贱耳归求鼻舌心其甘隽永香藴藉非兰非乳鲜知音时俗噉名吁可咤贋鼎偏矜尺璧价今年始撷供

至尊庙产摘尽余中下纷纷豪贵竞徵求令君仰屋山家愁物色经时得一啜才分半盏沾枯喉山是阳崖总砂石瘦吞云日成芳洁庙後何偏夺地灵言人人殊莫能说几处茶寒善损神将花熏染香失真气幽色白此柔旨大叶粗枝翻絶伦牙笋枪旗春太早月团龙饼添揉造桑苎天随安可嗤後来踵事今人好酷躭水厄痴则那我强解事为茶歌岕园未到犹余恨山灵妒我将如何【余欲往登岕山会雨不果】


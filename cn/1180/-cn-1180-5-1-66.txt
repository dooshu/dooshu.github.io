敬受母教


宋史纪：太祖尊母南郡夫人杜氏为皇太后。太祖拜殿上，群臣称贺。后愀然不乐。左右进曰：“臣闻母以子贵，今子为天子，胡为不乐？”后曰：“吾闻‘为君难’。天子置身兆庶之上，若治得其道，则此位可尊。苟或失驭，求为匹夫不可得。是吾所以忧也。”太祖再拜，曰：“谨受教。”

宋史上记：太祖既即帝位，尊母杜氏为皇太后。太祖拜上尊号，群臣皆称贺。太后愀然有忧愁不乐之色。左右之人问说：“臣闻母以子贵，今子既为天子，太后天子之母，其贵无以加矣！何故反有不乐？”太后说：“吾闻古人说‘为君难’。盖为天子者，置其身于亿兆众庶之上，若治之有道，则民皆爱戴，而尊位可以常保。倘或治失其道，以致兆庶离叛，则虽求为匹夫，亦不可得矣。今我子虽为天子，吾方忧天位之难居，岂可以为乐乎！”

太后这说话，虽是告群臣，实有儆戒太祖之意。故太祖即再拜谢，说：“谨当受教。”自是，即位之后，夙夜畏惧，窒欲防非，重道崇儒，缓刑尚德，以忠厚立国，推赤心置人。故能削平僭乱，创业垂统。于戏，若宋太祖者，可谓大孝矣！






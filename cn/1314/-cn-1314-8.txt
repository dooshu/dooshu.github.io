第八回　判奸夫误杀其妇



断云：



梅敬经营在远方，神签报应亦昭彰。



奸夫为色伤人命，包公判断播传扬。



却说河南开封府陈州管下商水县，其地在州西九十里，有一人姓梅名敬者，少入郡庠，习举子业，家道殷实。父母具庆，止鲜兄弟。父母与其娶邻邑西华县姜氏为妻。一日，梅生在小庄读书，正遇季春天气，百花开遍，红紫芳菲，梅生乃吟诗一首，以慰怀曰：



酒满金樽花又香，正缘老大见花狂。小桃枝上春三月，细柳风中燕一双。



雾薄远峰多出没，日晴鸥鸟自徜徉。芳菲百卉红铺眼，谁念书生在小庄。



梅生吟毕，终日侍奉二亲，曲尽孝养之乐。谁知乐极悲生，父母相继亡故。梅敬夫妇哭之尽哀，以厚礼殡葬。服满赴试，屡科不第回家。梅敬乃谋谓其妻曰：「吾幼习儒业，将欲显祖荣亲，封妻荫子，为天地间之伟人，斯为可也。奈何苍天不逐吾愿，使二亲不及见吾成立大志以没，诚乃天地间之罪人也。失吾望矣。辗转寻思，尝忆古人有言：『若要腰缠十万贯，除非骑鹤上扬州。』意欲弃儒就商，遨游四海，以伸其志，乃其愿矣。岂肯拙守田园，甘老丘林而已哉。不知贤妻意下如何？」姜氏曰：「妾闻古人有云：『在家从父，出嫁从夫』，所以正妇德也。君即有志为商，妾亦当听从而已。但愿君此去，以千金之躯为重，保全父母遗体，休贪路柳墙花，以堕其志。但得获微利之时，当即快整归鞭。此则妾愿毕矣，外此非所慕也。」梅敬听闻妻言有理，心中喜不自胜。遂即收置货物，径往四川成都府经商。姜氏与其饯别而去。后来姜氏正在妙龄之际，欲心人皆所具，虽有云情雨意，亦不甚至显露。



梅敬一去六载未回，一日忽怀归计，遂收拾财物，先入诸葛武侯庙中祈签，卜其吉凶。当下祷祝已毕，祈得一签有云：



逢崖切莫宿，逢水切莫浴。



斗粟三升米，解却一身屈。



梅敬祈得比签，惘然不晓其意，只得趱回。



不则一日，舟夫将船泊于大崖之下，梅敬忽然想起签中有言「逢崖切莫宿」之句，遂自省悟。即命舟夫移船别住。方移时间，大崖忽然崩下，陷了无限之物。梅敬心下大喜，方信签中之言有验。一路无碍至家，姜氏接入堂上，再尽夫妇之礼，略叙久旷之情。时天色已晚，是夜昏黑无光，移时之间，姜氏烧汤水一盆，谓梅敬曰：「贤夫路途劳苦，请去洗澡，方好歇息。」梅敬听了妻言，又大省悟，神签有言「逢水切莫浴」，遂乃推故对妻言曰：「吾今日偶不喜浴，不劳贤妻候问。」姜氏见夫言如此，遂即自去洗浴。姜氏正浴之间，不防被一人预匿房中，暗执锋枪，从腹中一戳。可怜姜氏娇姿秀丽，化作南柯一梦。其人僭躲出外去迄。梅敬在外等候，见姜氏多久不出，执灯入往浴房唤之，方知被杀在地，哭得几次昏迷。次日，正欲具状告理，又不知是何人所杀。正在犹豫不决之间，却有街坊邻舍知之，慌往开封府首告：梅敬无故自杀其妻，实乃败坏伦理。



包公看了状词，即拘梅敬审勘。梅敬遂以祈签之事告之。包公自思：「梅敬才回，决无自杀其妻之理。」乃谓梅敬曰：「汝去六年不归，汝妻少貌，必有奸夫，想是奸夫起情，造意要谋杀汝。汝因悟神签之言，故得脱免其祸。今详观神签中语云『斗粟三升米』，吾想官斗十升，止得米三升，更有七升是糠无疑也。莫非这奸夫就是康七否么？汝可试思之，果是真否？」梅敬曰：「小人对邻，果有一人名唤康七。」包公即命左右，拘唤来审，康七叩首供状曰：「小人因见姜氏美貌，不合故起谋心。本意欲杀其夫，不知误伤其妻。相公明见万里，小人情愿伏罪。」包公押了具状，遂就断其偿命，即令行刑。刽子手押赴市曹处决。闻者叹其神明莫及也。




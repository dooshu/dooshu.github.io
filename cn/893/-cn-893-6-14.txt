白鼻䯄





按《乐府诗集》：《高阳乐人歌》，《古今乐录》曰：魏高阳王乐人所作也。又有《白鼻䯄》，盖出于此。其词曰：“可怜白鼻䯄，相将入酒家。无钱但共饮，画地作交赊。”



银鞍白鼻䯄，[一]绿地障泥锦。[二]细雨春风花落时，挥鞭直就胡姬饮。

[一]毛苌《诗传》：“黄马黑喙曰䯄。”



[二]《西京杂记》：武帝得贰师天马，以攻瑰石为鞍，镂以金银鍮石，以绿地五色锦为蔽泥。“绿地”字本此。杨升庵《外集》引此诗作“绿池”，又曲为“池”字作解，甚谬。蔽泥，即障泥也。详见前《紫骝马》注中。






◇与韩延之书（义熙十一年）

文思事意，远近所知。去秋遣康之送还司马君者，推至公之极也。而了无愧心，久绝表疏。此是天地所不容。吾受命西征，止其父子而已。彼土侨旧，为之驱迫，一无所问。往年郄僧施谢邵任集之等，交构积岁，专为刘毅规谋，所以至此。今卿诸人，一时逼迫，本无纤畔。吾虚怀期物，自有由来。今在近路是诸贤济身之日。若大军相临，交锋接刃；兰艾杂揉，或恐不分。故白此意，并可示同怀诸人。（《晋书·司马休之传》，案：《宋书》与此小异，今别载於後：）

文思事源，远近所知。去秋遣康之送还司马军者，推至公之极也，而了不逊愧。又无表疏，文思经正不反，此是天地之不容。吾受命西讨，止其父子而已。彼土侨旧，为所驱逼，一无所问。往年郄僧施谢邵任集之等，交构积岁，专为刘毅谋主，所以至此。卿等诸人，一时逼迫，本无纤衅，吾处怀期物，自有由来，今在近路，正是诸人归身之日。若大军登道，交锋接刃，兰艾吾诚不分。故具示意，并示同怀诸人。（《宋书·武帝纪》中）


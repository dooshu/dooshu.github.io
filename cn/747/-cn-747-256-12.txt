○对於途坠坑判

甯子读书於途，坠坑来晚，师行贾楚。令以罚非其罪，令师谢过。俱不伏。

学古入官，不殖将落，圣人所以留范，君子谁非用心？倚哉妪机，勤亦至矣！手绳口诵，何刘之能匹？负书担笠，岂苏秦之可加？悠悠长途，是讽是咏，抚中襟而始励，经巨险而方归。师以来晚见嫌，聊申贾楚；令以罚非其罪，起异端。在师虽则伤严，遣谢又乖通论，且尊无谢卑之礼，卑有顺上之心：蒙虽不才，此为未允。


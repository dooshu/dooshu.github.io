○王知信除左卫将军史寰除右监门卫将军等制

敕。昭武军校尉前守右骁卫将军上柱国赐绯鱼袋王知信等。古人之为理也。不以一眚而掩大功，克黄绍子文之宗，霍阳继博陆之後。知信烈祖，贝邱之战，可庇十代，岂止曾孙。寰父伯仲，亦效忠恳，提挈全魏，归於朝廷。今者宠以将军，旌其旧德，岂惟独举赏延之典，亦欲使列士诸将，自为孙谋。彝、镐、明谊，入仕已久，皆无悔吝，故有序迁，临封远邦，蔡亳兵部，分忧佐理，无忘谨廉。可依前件。


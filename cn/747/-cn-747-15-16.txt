○祭告孔子庙文

维乾封元年岁次景寅二月戊戌朔二日己亥，皇帝遣司稼正卿扶馀隆以少牢之尊致祭先圣孔宣父之灵。惟神玉钩陈贶，灵开四肘之源；金鼐流祯，庆传三命之范。神资越诞，授山岳以腾英；天纵攸高，蕴河海而标状。折衷六艺，宣创九流。睿乃生知，灵非外奖。於是考三古，襃一言，刊典谟，定风什。庄敬之容毕备，钟鼓之音载和。父子爰亲，君臣以穆。荡乎焕乎，乐正雅颂，各得其所，可不谓至圣矣夫。

朕以凉德，嗣膺神器，式崇祗配，展义云亭。感周礼之尚存，悲素王之独往。杼轴洙泗，如挹清澜；留连舞雩，似闻金奏。昌门曳练，徒有生刍之疑；汉曲移舟，非复祥蓱之实。慨然不已，爰赠太师。堂宇卑陋，仍命修造。褒圣子孙，合门勿事，庶能不遗百代，助损益之可知；永鉴千年，同比肩而为友。聿陈菲奠，用旌无朽。梅曙霞梁，松春月牖，德音畅而无斁，形神忽其将久，傥弗沫於生前，亦知荣於身后。尚飨！


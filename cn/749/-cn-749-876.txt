施枢


枢字知言，号芸隐，丹徒（今江苏镇江）人，寓居湖州。嘉熙时，尝为浙东转运事幕属，又为越州府僚。淳祐三年（1243），从事郎知溧阳。

摸鱼儿

柳蒙耳、暗凌波路。烟飞惨淡平楚。七香车驻猊环掩，遥认翠华云母。芳景暮。鸳甃悄、铢衣来按飞琼舞。凄凉洛浦。渐玉漏沉沉，清阴满地，乘月步虚去。

销凝处。谁说三生小杜。翔螭声断箫鼓。情知禁苑酥尘涴，羞与倡红同谱。春几度。想依旧、苔痕长印唐昌士。风流千古。人在小红楼，朱帘半卷，香注玉壶露。

疏影

催梅

低枝亚实。望翠阴护晓，幽梦难觅。凄楚霓裳，琼阙瑶台，经年暗锁清逸。春风似怪重门掩，未许入、玉堂吟笔。想寿阳，却厌新妆，倦抹粉花宫额。

还记孤山旧路，未应便负了，波冷蟾白。莫寄相思，惟有寒烟，伴我骚人闲寂。东君须自怜疏影，又何待、山前雪积。好试敲、羯鼓声催，与约鼎羹消息。

柳梢青

飞露初霜。冷侵金井，响到银床。懊恨碧梧，不留一叶，月占纱窗。

雁声做尽凄凉。又陡顿、衾寒夜长。曲曲屏山，重重客梦，无限思量。








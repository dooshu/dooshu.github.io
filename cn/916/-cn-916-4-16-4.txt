【劝农诗】

〖六章〗

悠悠上古。厥初生民。（曾本、焦本、《诗纪》俱作人。又曾本云。一作民。一作正人。）傲然自足。抱朴含真。智巧既（曾本云。一作未。）萌。资待靡（莫本云。一作无。）因。谁其赡之。实赖哲人。

哲人伊何。时惟後稷。赡之伊何。实曰播植。（焦本作殖。《诗纪》同。）舜既躬耕。禹亦稼穑。远若周典。八政始食。熙熙令音。（曾本、苏写本、和陶本俱作德。又曾本云。一作音。）猗猗原陆。卉木繁荣。和风清穆。纷纷士女。趋时竞逐。桑妇宵兴。（苏写本、《诗纪》作征。曾本云。一作征。）农夫野宿。

气节易过。和泽难久。冀缺携俪。沮溺结耦。（曾本云。一作缺携尚植。沮溺犹耦。）相彼贤达。犹（曾本云。一作尤。）勤垄亩。矧伊众庶。曳裾拱手。

民生在勤。勤则不匮。宴（曾本云。一作燕。）安自逸。岁暮奚冀。担（焦本作儋。《诗纪》同。和陶本作□。）石不（曾本云。一作弗。）储。饥寒交至。顾余（苏写本、焦本、《诗纪》作尔。曾本云。一作尔。）俦列。能不怀愧。

孔耽道德。樊须是鄙。董乐琴书。田园（曾本云。一作园井。）弗（苏写本、焦本作不。《诗纪》同。曾本云。一作不。）履。若（苏写本作苟。）能超然。投变高轨。敢不敛衽。敬赞（曾本、和陶本作赞。曾本又注。一作难赞。苏写本作叹。注。一作赞。）德（苏写本作厥。）美。（○本集。东坡先生和陶渊明诗四。《诗纪》三十四。）


尹提学嘉宾七首

【秋日寄受之太史】

屋梁落月思悠悠，清梦依然到虎丘。

月满讲台宵度曲，云生西岭晚登楼。

林香冉冉流清梵，枫叶萧萧下小舟。

苦忆风流钱太史，赏心何日续同游？

【寄破山樵者李超无】

结隐深随麋鹿群，上方钟磬断知闻。

空山岁晚多冰雪，若个峰头踏冻云。

【江上杂咏三首】

河豚雪后春还浅，刀鲚风来水已波。

携酒江边吹笛坐，那山今日出云多。

君山残雪点汀洲，黄浦微茫失远流。

犹有幽人徐酉望，洞箫一曲出江楼。

杏花淡淡柳丝丝，画舸春江听雨时。

渐卷鹤洲江色紫，沙鸥睡着不曾知。

【前湖诗】

前湖何氏七娘子，骂贼不污殉节死。

湖上鸳鸯不敢游，湖中莲花无并头。

【平原道中见牧豕者】

天门室宿郁如虹，海上萧条牧豕翁。

会得平津开阁意，一竿寒日野田中。


高登　病中杂兴

溶溶瘴雾暗朝暾，咫尺山关号鬼门。

疾病年年不相贷，朱颜凋尽赤心存。

高登

高登　病中杂兴

垂老飘零万里余，肌肤瘦尽鬓毛疏。

皇恩若许归山去，豆地虽存不解锄。

高登

高登　病中杂兴

不羡云霄欲网罗，百年人物总相磨。

死如归耳生如寄，造物从今奈我何。

高登

高登　病中杂兴

九死穷荒一病翁，晓来犹怯北窗风。

谁知葵藿倾心切，待到日轮升太空。

高登

高登　病中杂兴

不辞南北叹飘零，俯仰乾坤一草亭。

鸢堕水中从沓沓，鸿飞天外自冥冥。

高登

高登　病中杂兴

长袖深藏批敕手，短筇斜倚作诗肩。

有时极目愧辽汉，兴在孤鸿落照边。

高登

高登　病中杂兴

病损腰围减未休，二毛垂领飒先秋。

梦中那复化为蝶，林下不妨问斗牛。

高登

高登　病中杂兴

口腹相煎亦可羞，饥来欲食饱还忧。

一编地下我无用，须学留侯辟谷不。

高登


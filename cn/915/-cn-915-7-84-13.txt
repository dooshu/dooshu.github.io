◇谢子竣封建城侯表

伏见策书，降锡息竣开国建城县侯，爵逾三等，户越兼千，生邀洪礼，身茂盛世。阖宗革听，尽室改观，诚惭末品，误参其泰。臣闻子之能仁，父教之忠，忠教善信。臣实负其前诰，能仕志政，竣固暗於明试，徒以数遇会昌，消忧启圣。幸与灵祚，福德共从，义勋分赏，执登朝，析金受邑，度重虑愆，恩往惧积，非臣耄蔽，所任图报，岂竣庸薄，所能奉报。（《艺文类聚》五十一。）


○书品序

昔苍颉造书，天雨粟，鬼夜哭，亦有感矣！盖德成而上，谓仁、义、礼、智、信也；艺成而下，谓礼、乐、射、御、书、数也。吾作诗品，犹希闻偶合神交自然冥契者，是才难也。及其作书评，而登逸品数者四人，故知艺之为末信也。虽然，若超吾逸品之才者，亦当绝终古，无复继作也。故斐然有感而作书评。虽不足以对扬王休，宏阐神化，亦名流之美事耳。

与夫饱食终日，博奕犹贤，不其远乎？项籍云：“书足以记姓名。”此狂夫之言也。嗟尔後生，既乏经国之才，又无干城之略，庶几勉夫斯道。近代虞秘监、欧阳银青、房、褚二仆射、陆学士、王家令、高司卫等，亦并由此术，无所间然。其中亦有更无他技，而俯拾朱绂如此，则虽惭君子之盛烈，苟非莘野之器，箕山之英，亦何能作诫凌之台，拂衣碑石之际耶？

今之驰骛，去圣愈远，徒识方圆而迷点画，亦犹庄生之叹盲者，易象之谈日中，终不见矣。太宗与汉王元、昌褚仆射遂良等，皆授之於史陵。褚首师虞，後又学史。乃谓陵曰：“此法更不可教人。”是其妙处也。陆学士柬之受於虞秘监，虞秘监受於永禅师，皆有体法。今人都不闻师范，又自无鉴局，虽古迹昭然，永不觉悟。而执燕缇以为宝，玩楚凤而称珍，不亦谬哉？其议论品藻，自王以下，王僧虔袁庾诸公，皆已言之矣。而或理有未周，今采诸家之善，聊指同异，以贻诸好事。其前品已定，则不复铨列。素未曾入，有可措者，亦复云尔。太宗、高宗，皆称神札，吾所伏事，何敢寓言？今始於秦氏，终於唐世，凡八十一人，分为十等。


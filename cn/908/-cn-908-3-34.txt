姑苏杂咏序

吴为古名都其山水人物之胜见扵刘白皮陆诸公之所赋者众矣余为郡人暇日搜竒访异扵荒墟邃谷之中虽行躅殆徧而纪咏之作则多所阙焉及归自京师屛居松江之渚书籍散落賔客不至闭门黙坐之余无以自遣偶得郡志阅之观其所载山川台榭园池祠墓之处余向尝得扵烟云草莽之间为之踌躇而瞻眺者皆厯厯在目因其地想其人求其盛衰废兴之故不能无感焉遂采其著者各赋诗咏之辞语芜陋不足传扵此邦然而登高望逺之情懐贤吊古之意与夫抚事览物之作喜慕哀悼俯仰千载有或足以存劝戒而考得失犹愈扵饱食终日而无所用心者也况幸得为圣朝退吏居江湖之上时取一篇与渔父鼓枻长歌以乐上赐之深岂不快哉因不忍弃去萃次成帙名姑苏杂咏合古今诸体凡一百二十三篇云洪武四年十二月日前史官高啓序







凫藻集卷四

明　高启　撰


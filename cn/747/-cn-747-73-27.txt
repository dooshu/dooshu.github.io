○赠崔琯尚书左仆射诏

孔氏以颜冉之行，首於四科；汉代以荀陈之门，方之八凯。乃眷时哲，得兹令名，用举饰终之恩，以抒歼良之叹。故山南西道节度使崔琯，诚明履正，粹密邻几，有子政之精忠，得公绰之不欲。礼乐二事，以为身文，仁义五常，自成家范。往以茂器，列於大僚。属贤相受诬，庙堂议法，由长孺之道，以佑正人，微京兆之言，岂闻非罪。既是魏其之直，益彰王凤之邪。庄色於朝，群公耸视，谠词不挠，淑问攸归。历践名藩，皆留遗爱，居常慎独，清则畏知。爰自青衿，迄於白首，励翼之志，始终不渝。未陟台阶，实辜公论，追荣左相，式示优崇。可赠尚书左仆射。


○宣慰麟州刺史杨仲训敕

麟州刺史杨仲训及军州将吏职员等：据夏州节度使李彝殷奏，得汝等状称，刘崇拒命圣朝，坚其逆垒，今被部族侵迫，乞垂救解，兼已称，大朝正朔，并门逆命，边郡无归，值妖孽之胁从，致朝贡之阻绝，今则蕃部兵民，助我讨违，汝等哀告蕃邻，欲谋归向，备睹变通之意，特用宏纳之仁，宜示抚安，用奖忠顺。已指挥州府及诸蕃部，不令进攻，汝等便宜明宣朝旨，告谕军民。应是通河东道路口岸，画时遣人守御，不得通人来往，凡有公事，一一奏取朝廷指挥，其官员将校职掌，一切依旧，仍分析名衔申奏，当议等第加恩，兼之酬赏。


○答宣大巡撫計處黃把二虜 【 計處黃把把酋】

辱示虜所乞討後六事之不可從、公巳籌之熟矣、即前六者、亦宜再加審處而後可、以愚計之、封爵于國體本尊。且可分虜之埶。未為不可。虜部雖利其分然埶均体敵虜王不能彈壓恐別生事端但聞把都病巳危篤。封之而死。其子必援例襲替。而黃酋吉能輩。皆紛紛求王矣。今且以言欵之。徐觀其埶而為之處。增加撫賞。所費不多。但不可聽其開報人數。作為常例。此例一定。彼即視為當得。與之不足為恩減之彼即生怨但可于經費之中。少從寬假。以每年所積客餉。動支什一。以充撫賞。隨其所乞者。裁酌與之。縱量給珍異。亦不為過。如此庶幾操縱之權。嘗在于我。彼欲乞活。不得不仰給于我。而我亦得以制其死命矣。然亦須題請奉　旨乃可。其貢使入朝。向巳議定。恐難擅開。且彼雖暫時馴伏。終與三衛不同。待數年之後。乃可議也。大抵今日虜勢。惟當外示羈縻。內修戰守。使虜為我制。不可受制于虜。近日鑑川措畫東事、頗覺窘迫曲徇、恐將來不可收拾。則為虜制之道也。車夷去留。何足為中國重輕。前曾奉告。謂但可以此詰責之。使屈嘗在彼。不必苦苦索還。若索之太急。則彼又持左券而要我。聞軍門通士楊亮。乃遂許以五百人粮賞。而其二比妓。遂相隨住牧于龍門教塲夫盡車夷之眾。粮食不過數百人。乃無故額外又增五百之數。不知何以給之。且其婦既在此住。則黃酋又因而往來近地二史皆將服属之矣此所謂引賊入家。養虎貽患。是何等計策乎。且楊亮何人。通事急于欵事之成每輕于許諾卒至兩不相應而敗事矣安得擅許以五百人粮賞。先年也先入貢。亦只因通士誘虜言中國欲與結婚。也先貢馬納聘。而　朝廷實不知也。卻其聘。遂生釁隙。致有己巳之變。此則前事之可鑒者。豺狼虎豹。亦有豢養于苑囿之時。然畢竟籠檻之。鎖繫之。時給與肉食而巳。非可効鷄豚犬馬。可擾而狎也。今其婦既以至此。似宜厚其賞而勒其止?帚。不爾將來必為患。公當思余言。且上谷事體。與雲中不同。而公之所處。與鑑川亦異。僕請得悉言之盖求貢之議本起于俺答。而我之生還其孫。彼亦知感。故其臣服獨為誠懇。俺答雖為虜王實不能制黃把二酋者若黃把二酋。原出牽復。非其本心故每每設為難從之請。而肆其無厭之求。何者。彼其心非俺酋之心也。夫彼既非俺酋之心。而我乃以處俺酋者處之。不亦過乎。此二虜形勢之不同也鑑川自建此議、朝廷恩賴頗隆、渠亦自知非久于此。但欲及身無事常恐少有破綻、虧損前功。故雖知其不可。亦每每曲狥之。公初開府。責望甚重。二虜為剝膚之災。且非旦夕可脫者。若不及今定一規模以為經久。將自絆其足。望寔俱喪矣。此又鑑川與公所處之不同也雖然僕料此虜無能為也。二年之間。邊鄙寧謐。首議之人。功效巳見。即有小失。無損大計。向者小疏亦巳明言之矣。况今西鄙諸部。皆巳帖伏。獨此二醜。亦何能為。以上谷全鎮之兵。益以二史之眾。不能當狂醜乎。公試與有識者計之、近得吳少參書、言閻守中事有主之者、其意似疑趙帥、不知渠與趙平日何如。若果有此、望公一一調處之、


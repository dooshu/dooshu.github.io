○答郭崇韬陈情表手诏

卿名高钓渭，才大筑岩，夙符封社於周王，早契梦魂於殷主。顾君臣之际会，实社稷之威灵。所以翊赞冲人，缵承丕祚。顷岁以梁城构逆，唐室罹灾，群凶竞起於萑蒲，九庙皆生於禾黍。忍耻而徒思尝胆，平居而未见沃心。尔能竭乃沈谋，资予大计，遂训齐虎旅，平殄枭巢，文轨混同，梯航尽入，延景运於缀旒之後，建殊庸於誓带之前。况今才告类於郊坛，方卜年於洛宅，始欲与卿平章理道，讲贯化源，长遵驭朽之规，每听从绳之谏。虽迁廊庙，尚委枢机，纵领藩垣，不离都辇。而又别颁金篆，求佐瑶图。今则忽睹表章，遽辞繁总，进退徒闻於知足，始终宁称於注怀。是宜励力扶持，勉思翼戴，既叶从之义，更深日益之功。将致君而须历重权，方为主而难持谦柄。览卿陈乞，俾我焦劳，宜体朕怀，即断来表。


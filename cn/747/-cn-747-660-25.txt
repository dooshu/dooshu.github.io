○除韦贯之中书侍郎平章事制

门下：周宣、汉宣，继体之主，一得申甫，一得魏邴，咸克致理，号为中兴。朕嗣位以来，永监前烈，惟是贤俊，寤寐求思。历选周行，乃获时彦，宜以政柄，举而授之，具官韦贯之。温重明正，国之公器，当官必守，临事能断，简在朕志，迨今累年。乃者擢居谏司，以观其直，出领符行，以观其理，烦之剧务，以观其用，访之大政，以观其体。历试必中，众望允属，倚之为相，佥曰宜哉。可中书侍郎同中书门下平章事。夫臣事君以忠，後从谏则圣，靡不有始，鲜克有终，理化不成，恒由於此。今我与尔，永终是图，虽休勿休，以臻其极。呜呼！二宣之业，吾有望焉。


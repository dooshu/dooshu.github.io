艳迹略纪


李巧玲前后，北里烟花之最著者，为吴莼香、顾阿南、金文兰、吴新宝、陆月舫、吴慧珍、吕翠兰等辈，或以貌胜，或以技胜，莫不名振一时，其艳迹有可纪焉。

吴莼香色艺兼胜，时人戏开春江花榜，拔莼香为状元，声名顿噪。粤人某，雄于资，而喜角逐争胜，以莼香之为花榜状元也，必欲置诸金钗之列。莼香雅不愿，故要之曰：“如必娶我，当以冠帔彩舆来迎也。”某竟诺之。嫁之日，所识之客，咸集妆阁，置酒为贺，曰“送状元下嫁也”。莼香归粤人后，不久即下堂，复张艳帜。自是能操粤语，故粤人趋之若鹜。晚年畜二雏，曰静兰，曰小香。静兰旋适人，小香世其业。未几叛莼香，自畜一雏，曰小桂芬，貌殊寝而以技胜。

顾阿南工净，居普庆里，声名藉甚。年四十余矣，犹不以色衰掩其技，彼时尚技之风使然也。后适一衣庄之少主，年仅二十余耳。不二年阿南卒，其夫哭之犹甚哀云。

金文兰生旦并唱，初与顾阿南同居，旋与一总会细崽姘识。年来细崽升为买办，文兰亦畜雏自养，居然鸨矣。

吴新宝亦居普庆里，时有粤人某眷之甚笃，某兼眷黄银宝、何双宝，因统称三人曰“如来三宝”。某虽粤籍，而生于京师，工京剧，尤擅青衫。新宝乃从之学焉。某亦悉心以授之，日至其妆阁，亲为按胡琴，点拍节，如是者三年。故新宝之京剧，独能压倒侪辈也。后别适一李姓粤人，犹时出外客串髦儿戏，所适者亦听之。上海近年来多谈女界自由者，新宝此举，实滥觞之矣。

陆月舫，太仓人，本有夫之女也。其母氏醉于利，挟之来上海。芳名藉甚，王紫铨尤爱好之，一时自命为名士者皆眷顾焉。苏人顾云航雅宠之，曰：“月舫、云航，天然绝对也。”顾有阿芙蓉癖，月舫故对之蹙。问所苦，曰：“思亡父之呆，使奴有今日，故不乐耳。”问：“卿父何呆？”曰：“父作贾于蜀，将东归，罄所有以购楠木棺，谓运之江南，利可数倍也。讵久之无过问者，日益穷蹙。亡父忿恨，取所有棺尽截断之。”顾讶曰：“得无更耗折耶？”曰：“此奴之所谓呆也。然父之此举，亦有深意存焉。渠谓天下吸鸦片者，类皆半截已死，冀其来购此半截之棺，先葬此已死之半截也。”顾大惭恨，遂绝鸦片。其聪明善于词令如此。后适一武弁，而不容于嫡，遂析居。未几，卒以被虐，仰药死。

吴慧珍、吕翠兰，均较月舫略稚，而名噪一时，亦相伯仲，适人亦早。

同时之享艳名者，有张小宝，为恶鸨扬州娘娘之假女。或曰小宝亦扬州人，其假母从烟花间物色得之者。其出身之详，盖不可得闻矣。后适甬人贝某，不安于室，下堂去，变姓名曰贝彩红。贝怒其冒己之姓也，与之理论，举碗掷去，中其颅，伤焉。小宝益挟以索诈，卒予以若干金，始易去贝姓，仍为张。后又适一官，官出仕于闽，置小宝于上海，小宝复不安于室，官闻之而怒，驰书绝之。小宝乃押受一雏（上海鸨妇，每每既买假女，复押于人，是以一妓而事两鸨也，最为恶俗），字之曰张小红，己则退为房老。年余，小红之本鸨赎小红去，易名为范彩霞，艳名噪甚。而小宝则沦落无人状，至乞食于市。此中盖有盈虚之消息焉。

范彩霞，盖冒万翠雅之名为名，而别其字者也。先是有万翠雅者，颇有艳名。会有长洲某生与之游，为诗歌以提倡之。翠雅略识字，生更称之为诗弟子，而名遂益噪。久适人矣。吴下阿侬语，呼“万”“范”同音，“翠”“彩”“雅”“霞”音亦略同，故万翠雅之后，更得一范彩霞也。彩霞姿首明媚，时露英爽气。客有黑旋风其姓，鼓上蚤其名者，眷之尤笃，竟为之脱籍云。






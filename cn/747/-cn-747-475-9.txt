○三奏量移官状

右。希颜奉宣进止：“旧例左降官每准恩赦，量移不过三百五百里。今度进拟，稍似超越，又多是近兵马处及当路州县，事非稳便，宜更商量。”

伏以罚宜从轻，赦宜从重，所以昭仁恕之道，广德泽之恩也。夫位尊者其惠不可以不重，言大者其实不可以不丰。位尊而惠轻，则体非宜；言大而实寡，则人失望。陛下躬行盛礼，涣发德音，念谪居之荒遐，哀负累之沉弃，俾移近处，将合新恩。赦令初行，室家相庆，惠亦至矣，言亦大矣。窃料窜逐穷僻，喜闻霈泽降临，固必破产以饰行装，计日而俟休命。荏苒淹息，复经半年，傥又所移之官，还与旧任邻近，窃恐乖陛下垂愍之意，亏制书行庆之恩，口惠重而事实轻，非所以扬鸿休而布大信也。谨按承前格令，左降官非元敕令长任者，每至考满，即申所司，量其旧资，便与改叙；纵或未有迁转，亦即任其归还。逮于开元末，李林甫固权专恣，凡所斥黜，类多非辜，虑其却回，或复冤诉，遂奏左降官考满未别改转者，且给俸料，不须即停，外示优矜，实欲羁系。从此已後，遂为恒规，一经贬官，便同长往，回望旧里，永无还期。纵遇非常之恩，许令移远就近，虽名改转，不越幽遐。或自西徂东，或从大适小，时俗之语，谓之横移。驯致忌克之风，积成天宝之乱，展转流弊，以至於今。天下咸病此法深苛，而不能改从旧典者，良以猜嫌之虑，易惑上心，将谓负谴之人，悉包乐祸之意，已经黜责，遂欲是防。故高论则痛嫉林甫之阴邪，而密网则习行林甫之弊法，忄佥邪为蠹，乃至於斯。然则左降永绝於归还，量移不离於僻远，盖是奸臣诡计，殊非国典旧章。且贬黜之中，情状各异，犯有轻重，责有浅深，固非尽是回邪，皆须备虑。王者之道，待人以诚，有责怒而无猜疑有惩沮而无怨忌。斥远以儆其不恪，甄恕以勉其自新；不儆则浸及威刑，不勉则复加黜削。虽屡进退，俱非爱憎，行法乃暂使左迁，念材而渐加进叙。人知复用，谁不增修？何忧乎乱常，何患乎蓄憾！如或以其贬黜，便谓奸凶，恒处防闲之中，长从摈弃之例，则是悔过者无由自补，蕴才者终不见伸。凡人之情，穷则思变，含凄贪乱，或起於兹。虽则何患能为，亦足感伤和气，谓非常王开怀含垢之大体，圣哲诱人迁善之良图也。臣等昨进拟商度非不精详，既审事宜，亦寻旧例，参求折衷，兼务齐平。大约所拟之官，各移近地一道，郡邑稍优於旧任，官资序进於本衔，并无降差，亦不超越。其有累经移改，已至关畿，则但以大州增其常秩，所冀人皆受赐，施不失平。上副鸿恩，下塞延望，才将得所，殊匪为优。今若裁限所移不过三五百里，则有改职而疆域不离於本道，迁居而风土反恶於旧州，徒有徙家之劳，是增移配之扰。又当今郡府，多有军兵，所在封疆，少无馆驿，应合量移之例，约有二百许人，道路须计其远迩之差，州县则校其高下之等。若必选非当路，复不近兵，则恐类例失伦，署置偏并，示人疑虑，体又非宏。幸希圣聪，更赐裁审。其拟官状，并未敢改革，谨重封进，伏听进止。


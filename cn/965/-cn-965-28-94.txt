何梦桂　偶成

一卷南华一炷香，身閒随处是仙乡。

竹声侵户朝眠觉，花影移阶昼坐忘。

杜曲自耕贫亦乐，柴桑可葬死何妨。

悠悠往事俱尘土，剩得头颅上雪霜。

何梦桂

何梦桂　偶成

沉水烟销宝鸭香，山窝人在水云乡。

鱼非惠子同鱼乐，蝶化庄周并蝶忘。

心了固知身是寄，物齐宁与道相妨。

清明即是神仙界，不用丹炉炼玉霜。

何梦桂


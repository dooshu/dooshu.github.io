黄庭坚　岁寒知松柏

群阴彫品物，松柏尚桓桓。

老去惟心在，相依到岁寒。

霜严御史府，雨立大夫官。

牺象沟中断，徽弦爨下残。

光阴一鸟过，翦伐万牛难。

春日辉桃李，苍颜亦预观。

黄庭坚

黄庭坚　岁寒知松柏

松柏天生独，青青贯四时。

心藏後凋节，岁有大寒知。

惨淡冰霜晚，轮囷涧壑姿。

或容蝼蚁穴，未见斧斤迟。

摇落千秋静，婆娑万籁悲。

郑公扶贞观，已不见封彝。

黄庭坚


○述志赋



慕浮云以抗操，耽簟食之自娱，羡首阳之皎节，叹南山之高疏，哀夫差之溷惑，咏楚怀之失图，悲伍员之沈悴，痛屈平之无辜，嘉沮溺之隐约，羡接舆之狂歌，顾大雅之先智，纬明哲之所经，微见机而遂逝，比舍生而亲名，道殊涂而同归，要逾世而并荣，舜拘忤于焚廪，孔怵惕于陈匡，纷蹇之若斯，何遭运之可常，情恍惚以回迷，梦乘云而飞，驾麟凤之靡靡，截龙旗之洋洋，周九州而骋目，登四岳而永望，承圣哲而砥砺，奋羽仪而翱翔，被兰之芳华，带锺山之玉英，饰吾冠之岌岌，美吾之玲玲，悲盛衰之递处，情悠悠以纡结，揽萱草以掩泪，曾一欢而九咽。（《艺文类聚》二十六。）




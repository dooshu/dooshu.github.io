◎犬报

嘉定南翔镇民蔡六，自浦东来居白鹤寺，前以屠狗为业。乾隆末年春薄暮，屠一犬，盛于缸，以水鼓气去毛。而犬头忽竖起，尽力咬臂，遂委于地，呼痛不已。或以棒格之，齿坚如铸，不可起，至死而后释。越数年，里之冈南有曹升元者，亦常屠狗。一日，狗于盆中猝跃高尺许，咬升元项，溃烂，二三月，昼夜叫号，乃毙。


166　文宋瑞爲或人賦　成敗百年中柯山局未終　龍首黄扉真一夢　文天祥字宋瑞由來　山房隨筆敘夢炎天祥事　羅壺秋諷詩幾遭羅織　何夢桂詩譏留夢炎


文宋瑞指南録爲或人賦云：何云：「此詩殆謂留夢炎。」「悠悠成敗百年中，笑看柯山局未終。金馬勝遊成舊雨，銅駝遺恨付西風。何云：「『西風』疑作『先風』。」又云：「非也，『西』有『先』音，故借對。」黑頭爾自誇江總，冷齒人能説褚公。龍首黄扉真一夢，夢回何面見江東！」【原注】南齊樂預謂徐孝嗣曰：「人笑褚公，至今齒冷。」謂褚淵也。

【閻按】王應麟傳：「寶祐四年，帝御集英殿策士，召應麟覆考。考第既上，帝欲易第七卷寘其首。應麟讀之，乃頓首曰：『是卷古誼若龜鑑，忠肝如鐵石，臣敢爲得士賀。』遂以第七卷爲首選。及唱名，乃文天祥。」此即詩所謂龍首也。「龍首黄扉」二句，則指留夢炎一輩言。

【集證】按文天祥紀年録：「理宗覽對策，見其名曰：『此天之祥，乃宋之瑞也。』朋友遂字之曰宋瑞。」蔣正子山房隨筆曰：「三衢留中齋甲辰大魁，文山文宋瑞丙辰大魁。中齋作相，身享富貴三十年，仕北爲尚書。文山纔登第，丁父憂，仕途亦坎壈。乙亥糾義兵勤王，終以罔功，患難中倚之爲重，雖名爲相，黄扉之貴、萬鍾之奉無有也。江西羅壺秋詩云：『囓雪蘇卿受苦辛，庾公老作北朝臣。當年龍首黄扉客，猶是衡門一樣人。』中齋物色將羅織之，亟歸而免。」

【元圻案】顔師古匡繆正俗八：「今俗呼東西之西，音或爲先。按王延壽靈光殿賦云：『朱柱黝鯈于南北，蘭芝婀娜于東西。祥風翕習以颯灑，激芳香而常芬。神靈扶其棟宇，歷千載而彌堅。』晉灼漢書音義反西爲灑，是知西有先音也。」〇元盛如梓庶齋老學叢談載何夢桂送留夢炎詩曰：「昆明灰劫化塵緇，夢覺功名黍一炊。鍾子未甘南操改，庾公空作北朝悲。歸來眼裏吴山在，别後心期浙水知。白髮門生羞未死，青衫留得裹遺屍。」夢桂，字巖叟，淳安人。咸淳元年進士，爲夢炎所取士。此詩亦王炎午生祭文文山意。文山大節千古，中齋之富貴真黍一炊矣。〇文文山有指南、吟嘯等集。






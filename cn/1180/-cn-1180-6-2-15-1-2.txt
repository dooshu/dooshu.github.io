与文选李石塘


张甑山来，奉翰教。以扈驾山陵，未及裁答，甚歉。昔公养重丘围，望隆朝野。今清明之会，褎然汇征，展布平生，以答群望，在此时矣。

辄有奉渎。仆自童稚时，受知于东桥顾公，以子孙见托，公所知也。其惠政湖湘，宣劳陵寝，清节伟绩，亦公所知也。今圣皇御极，恩被幽隐。若此公者，虽不与大礼、大狱同科，然其行谊端方，文学醖藉，固江左伟人，先朝耆硕也。而历岁久远，人罕知者，故恤典未及，公评惜焉。幸该科有再举之议，仆冒昧作一书，托之少鲁提学为之表扬，附于公举之末，烦公转致之。倘面会少鲁，致详鄙意，又大快也。






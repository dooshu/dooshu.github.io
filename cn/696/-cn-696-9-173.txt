谷城歌

旗离离，鼓坎坎。
雕弓虎牌府门下，帐中锦袍坐红毯（一解）。
县官来，不敢行，监军来，并坐烹肥羊。
汝有禾稻供我粮，汝有讼狱听我章。
今我为官，汝勿惊皇（二解）。
百姓入门何所见，白玉为君床，黄金缭绕之。
美人侍者仙仙，仰面乃其妻。
相视不敢问，中心悲（三解）。
将军者何官，昨日黄纸招安。
小兵骑马醉欢，突入酒市盘餐（四解）。
将军口传勤王，𦩆舸大舶千樯。
但问江陵汉阳，又问武昌九江（五解）。





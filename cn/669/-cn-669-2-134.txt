134　後人妄有上下經之辯　序卦雜有經師言


王昭素謂序卦云「離者麗也」，「麗必有所感，故受之以咸，咸者感也」凡十四字，晁以道古易取此三句，增入正文，謂後人妄有上、下經之辯。案：晁以道録古周易自序曰：「如古者竹簡重大，以經爲二篇，今又何必以二篇成帙哉？」吴仁傑亦從王、晁之論。沙隨程氏按繫辭曰：「二篇之策，從韓康伯本。」張文饒何云：「名行成。」云：「序卦上經不言乾、坤，下經不言咸者，天地人物之本，必藏諸用也。」朱新仲何云：「名希真。」〇集證曰：「名翌。希真乃朱敦儒之名。」謂：一行易纂引孟喜序卦曰：「陰陽養萬物，必訟而成之；君臣養萬民，亦訟而成之。」然則序卦亦雜以經師之言歟？

【元圻案】此亦沙隨易古占法下引新仲之語。〇吴仁傑兩漢刊誤補遺十稱：「荀爽傳：『夫婦，人倫之始，故文王作易，上經首乾、坤，下經首咸、恒。』仁傑按：王昭素謂易序卦云『離者，麗也』，諸本此下更有『麗必有所感，故受之以咸，咸者感也』凡十四字，晁以道舍人古易取此三句增入正文，謂後人妄有上、下經之辯，故例省云。按荀卿書曰：『易之咸，見夫婦。』故序卦始言天地，而不言乾、坤。此言夫婦而不言咸，蓋昭然已見，不必申言之也。仁傑編次古易十二篇，於序卦正文，止從其舊。」王氏此條似據此爲説，然云「仁傑亦從王、晁之論」，何也？書録解題載吴仁傑古周易十二卷，其篇第以彖傳、象傳、繫辭傳、上下説卦、上中下文言、序卦、雜卦并上下經爲十二篇，其不從王、晁，實有明證。萬氏集證謂「亦從」疑作「不從」，或「亦」、「不」字相近而誤也。仁傑稱晁以道謂後人妄有上、下經之辯，據書録解題載以道古周易八卷，卦爻一，彖二，象三，文言四，繫辭五，説卦六，序卦七，雜卦八，稱卦、彖各爲一卷，是經不分上下，與仁傑之説合。而晁公武讀書志又稱其「先詹事公以道古周易十二卷，依漢田何本，分易經上下，并十翼，通爲十二篇」，並無取「麗必有所感」十四字增入正文之文。公武述其家學，不應舛誤如此，當考。〇宋釋文瑩玉壺清話云：「王昭素，酸棗人。學古純直，李穆師之，薦於朝。太宗召至便殿，賜坐，講乾卦至『九五飛龍在天』，奏曰：『此爻正當陛下今日之事。』引喻該證，微含箴補。賜國子博士。上問治世養身之術，對曰：『治世莫若愛民，養身無非寡欲。』」〇讀書志一：「王昭素易論三十三卷，以注疏異同互相詰難，蔽以己意。」〇經義考引崑山縣志：「吴仁傑，字斗南，一字南英。其先洛陽人，居崑山。博洽經史，講學朱子之門。登淳熙進士，歷羅田令、國子學録。自號螙隱。」〇玉海三十六：「舊史：一行撰大衍論三卷。中興書目：一行易傳十二卷。」〇漢書儒林傳：「孟喜，字長卿，東海蘭陵人也，從田王孫受易。」〇朱翌，字新仲，號灊山居士。政和間進士，南渡後居桐廬，爲中書舍人。卜居鄞，自號省事老人，有灊山集。〇朱敦儒，字希真，洛陽人。即十八卷中所載作小盡行者〔一〕。

〔一〕「十八」，原作「十九」，按本書卷一八第一五九條載朱希真作小盡行事，故改。






赵蕃　次韵李袁州绝句七首

深林尽处背浮图，却悔舆篮不跨驴。

珍重病僧留别语，晦庵去后亦来无。

赵蕃

赵蕃　次韵李袁州绝句七首

路从迫窄因山转，喜见临岐释子庵。

野茗柏香俱不恶，老松高竹更相参。

赵蕃

赵蕃　次韵李袁州绝句七首

山僧见客苦多惊，问我何时复此行。

笑指壁间旧留句，继题曾辱老先生。

赵蕃

赵蕃　次韵李袁州绝句七首

先生句法从江夏，今代词人孰比肩。

戏出小诗还会否，要收万斛作泓泉。

赵蕃

赵蕃　次韵李袁州绝句七首

崧庵视我亦诸孙，已矣无从作九原。

每听先生谈旧事，恍如秉烛对羌村。

赵蕃

赵蕃　次韵李袁州绝句七首

先生对宅投金濑，林壑要从东野分。

便觅除閒访吾舅，郊居赋就比凌云。

赵蕃

赵蕃　次韵李袁州绝句七首

传闻起柂只数日，引领白云犹在天。

试问今谁满台阁，顾令是老落林泉。

赵蕃


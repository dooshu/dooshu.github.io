○服气

夫元气之术，上古已来，文墨不载。须得至人，歃血立盟，方传口诀。只如上清禁诀，玉函隐书，百家诸子，诰传词文，乃至老君秘旨，内外黄庭，灼然不显不露。五千真文略述，只言元牝门，谓天地根，似显枝叶，本蒂深密。每寻诸家气术，及见服气之人，不逾十年五年，身已亡矣！余生好道术，志在元和，每见道流，皆问无事，千说万别，互有多般。或食从子至午，或饮五牙之津，或吐故纳新，仰眠伸足，或餐日月，或闭所通，又加绝粒。以此寻之，死而最疾。何者？为攻内受外，故速死也。

《抱朴子》曰：“两半同升合成一，大如弹丸黄如橘，就中佳味甜如蜜，尔牢持之谨勿失，子若得之万事毕。”是以气之为功，如人之量器，如水之运流。堤坏则水下流矣！闭通则气不居矣！但莫止出入自然之息，胎炼精神，固其太和，含其大道，若明胎息，则晓元气，胎息与元气同也。《道德经》曰：“可以却走马以粪，如婴儿之未孩。”故《龟甲经》曰：“我命在我不在天。”不在天者，谓知元气也。人与天地，各分一气。天地长存，人多夭逝，何也？谓役气也。气者神也。人者，神之车也，神之室也，神之主人也！心人安静，神则居之；躁动，神则去之。神去则身死者矣！


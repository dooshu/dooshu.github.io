○大傩赋（以命有司送寒气肃京室为韵）

岁惟大傩，国著成命；有以焉尔，请言其政。夫四气平分，三光交映。登台氏，必书於物；象魏悬章，式陈於时令。是以一人垂拱，万方同庆者也。且傩之为义，其来自久；实<区攴>厉以名之，於谄神而何有？若乃率旧典，饬有司；上士下士，左之右之。或嚣声以作气，或诡貌以呈姿。示以直道，扬乎傩辞；何四象之能行，岂神明之见斯？则有亻辰童丹首，操缦杂弄；舞服惊春，歌声下凤。夜耿耿而将尽，鼓喧喧而竟送。行看北斗，已落於严城；坐待东风，方期於解冻。皇帝御寝殿，正元冠；侍臣济济，宫妓珊珊。欣大礼之斯展，觉轻阴之尚寒。肃肃穆穆，南面而看。则知天不荐瘥，同殄妖气。勿休之瑞，吾既闻於方册；强死之魄，彼其宣於骄意。面禳有相向之礼，堂赠有无方之事。虽殊途而异观，可同归而一致。徒观其执戈扬盾，黄金四目。其视耽耽，其威肃肃；将前驱以戒道，必启行而分逐。国人称之曰：当今日月既明，乾元以亨；福穰穰兮共苍生，恩湛湛兮莫与京。恩既湛兮傩人出，春王正兮粤翌日；愿吾君兮千万寿，保巍巍兮唐之室。


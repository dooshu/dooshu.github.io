第七回　行香请天诛妖妇



断云：



梅梢月挂近黄昏，秉烛香斋独掩门。



执得葩经当日笔，挽回风化戒鹑奔。



话说黄州儒士张从龙，结庐临溪，读书其内，苦志用功。不入城府，家业荒凉，未有妻室。仁宗康定二年，春月间，于所居，倚窗临溪闲坐。俄见一叟棹船，迤傍岸。中坐一青衣美人，颜色聪俊。张从龙遽尔问曰：「何家宅眷，今欲何往？」叟曰：「兹值岁侵，衣食无措，将卖此女以资日用耳。」从龙留意，邀之入室，遂问姓名居住。叟曰：「老拙姓苏，本州人也。先室辞世，止生此女，乳名珍娘，年方二八，颇通书义，尤精女工。欲仗红叶之媒，以订赤绳之约。如君不鄙，望为相容。」从龙见言，随即许诺，倾囊见酬。遂设宴会亲，卜日期合卺。女自入从龙之门，恪尽唱随之道，主中馈，缝衣裳，和于亲族，睦于乡里。抑且性格温柔，容貌出类，遐迩争羡焉。从龙贪恋情欲，颇废经书。其女谏曰：「衾枕之情，世之常事，功名之念，士之要途，立身行道，扬名后世，既显父母，又荣妻子，男儿之志，于斯遂矣。岂可苟淹岁月，而守故园之桃李哉？」从龙见女言有理，遂逊谢之，愈加敬爱。



一日，从龙与妻对酌溪楼之上。妻斟酒奉生曰：「聊歌一词，以侑君饮，词名《浣溪沙》云：



溪雾溪烟溪景新，溶溶春水净无尘，碧琉璃底浸春云。风游丝牵蝶翅，雨飘飞絮湿莺唇，桃花片片送残春。」



每歌一句，音韵清奇，听之可爱。




厥后从龙过京中试，擢为开封府祥符县令，挈家赴任。女处官衙，小心谨慎，同僚妻妾，咸得欢心。每诫其夫，清廉恤民，无玩国法，内外称之。时有他府州县，咸皆风雨调和，独有祥符县，自从龙莅任之后，多遭亢旱。百姓耆老，连名上呈，请从龙祈祷，全无应验，从龙心中甚忧。百姓又往开封府呈首其事，引动包公亲临其县，行文祷雨。门吏通报从龙，慌忙迎接包公入公馆坐定。包公观见从龙衙内，阴晦少明，乃僭谓从龙同僚曰：「张大尹衙内妖气太重，若能扫荡邪秽，天即大雨矣。吾且秘而不言，汝等可往白之。」同僚即以包公之言，白于从龙知之。从龙不以为信。包公就亲书疏文一道，率众官径往城隍庙行香。祈祷以毕，将疏焚于炉内。少顷，玄云蔽空，雷雨交作，霹雳一声，火光迸起，大雨如注，四郊霑足。包公请众官员回衙，以观异事。但见张大尹室内，枯骨加交，骷骸震碎，中流鲜血，而美妇不知所在矣。又见前厅壁上，朱书篆字数行，众莫能识，请包公观之。包公看罢，乃律诗一首曰：



善恶幽冥皆有报，雷诛霆击岂无因。



生行淫乱污尘俗，死纵妖邪惑世人。



万种风流收骨髓，一团恩爱耗精神。



从今打破迷魂阵，枭震骷髅示下民。



包公读罢，从龙惊骇，不能定情，同僚为之失色。即访问包公，何以知其缘故？包公日：「吾望见妖气，是以知之。」即诘从龙何处得之？从龙不隐，告以前情。包公曰：「吾观此妇，在生必行淫乱，死为枯骨，尚能迷人。吾若不行文祈祷于天，请天诛之，则汝亦不久真元耗散，祸将及身矣，可不惧哉！」于是从龙拜辞，敬叹包公之德，神仙不及也。




○明堂议

窃以明堂之制，爰自古昔，求诸简牍，全文莫睹。起自黄帝，降及唐虞，弥历夏殷，迄於周代，各立名号，别创规模。众说舛驳，互执所见。钜儒硕学，莫有详通。斐然成章，不知裁断。究其指要，实布政之宫也。徒以战国从横，典籍废弃，暴秦酷烈，经礼湮亡。今之所存，传记杂说，用为准的，理实芜昧。然《周书》之叙明堂，记其四面，则有应库雉门，据此一堂，固是王者之常居耳。其青阳总章，元堂太庙，及左个右个，与《月令》四时之次相同，则路寝之义，足为隐括。又云王居明堂之篇，载带以弓，於祠高下，九门磔禳，御止疾疫，置梁除道，以利农夫，令国为酒，以合三族。凡此等事，皆《合月》令之文。观其所班，皆在路寝者也。《戴礼》：“昔者周公朝诸侯於明堂之位，天子负斧，南乡而立。”明堂也者，明诸侯之尊卑也。《周官》又云：“周人明堂，度九尺之筵，东西九筵，堂一筵。”据其制度，即太寝也。《尸子》亦曰：“黄帝曰合宫，有虞氏曰总章，殷曰阳馆，周曰明堂。”斯皆路寝之徵，知非别处。《大戴》所说，初有近郊之言，後称文王之庙，进退无据，自为矛盾。原夫负受朝，常居出令，既在皋库之内，亦何云於郊野哉？《孝经传》曰：“在国之阳，又无里数，汉武有怀创造，广集绅，言论纷纷，终以不定，乃立於汶水之上，而宗祀焉。”明其不拘远近，无择方面。孝成之代，表行城南，虽有其文，厥功靡立。平帝元始四年，大议营起。孔牢等乃以为明堂辟雍大学，其实一也，而有三名。金褒等又称经传无明文，不能分别同异。中兴之後，蔡邕作论，复云明堂太庙，一物二名。郑元则曰：“在国之阳，三里之外。”淳于澄又云：“三里之外，七里之内，景已之地。”颖容释例亦曰：“明堂太庙，凡有七名，其体一也。”苟立同异，竞为巧说，并出自胸怀，曾无师祖。审夫功成作乐，治定制礼，草创从宜，质文递变，旌旗冠冕，古今不同，律度权衡，前後莫一，随时之义，断可知矣。圣上大启崇基，光膺宝运，功高开辟之後，德迈邃古之初。凤纪龙官，譬畎浍於溟渤；随山炼石，惭培蝼于方壶。大乐与天地同和，岂奏曩时之韶夏？大礼与天地同节，宁踵前代之胶庠？天纵多能，睿宏览总五行之秀气，抱六义之菁华。秩宗茂典，皆取必於宸极；共工妙术，咸禀训於深衷。隐显无违，洪纤必应。百神受职，万物斯睹。将建明堂，爰降丝。规矩之度，久已蓄於圣怀；远近之宜，实不惑於佥议。假如姬旦旧章，犹当择其可否；宣尼彝则，尚或补其阙漏。况乎郑氏臆说，淳于讠叟闻，匪异守株，何殊胶柱？昔汉谨封禅，博召诸生，则乖戾多端事乃依违累载。惟倪宽先觉，献奏昌言，独断之於天子。於是制诏始下，决策施行，绍列辟之鸿明，成天下之壮观。今既时和岁稔，俗阜萌安，兆庶子来，钩绳庀具，揆景置臬，良其会也。愚谓不出墉雉，迩接宫闼，实允事宜，谅无所惑。但当上遵天时，奉德音，作皇代之典彝，永贻则於来叶。区区碎议，皆可略而不论，悠悠常谈，不足循其轨辙。谨议。


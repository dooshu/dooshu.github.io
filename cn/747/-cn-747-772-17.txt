○为安平公兖州奏杜胜等四人充判官状·卢泾

右件官博涉典经，该核流略，自鲁壁所坏，汲冢之藏，三箧能知，五车尽究。加之文采，兼以器能。前者为臣属寮，常在州推狱，明断而不容吏黠，哀矜而莫有人冤。今者团练之司，稽巡是切，直思奖效，非敢用情，伏请依资赐授法官，充臣部团练巡官。

以前件状如前。伏以长人者必以吏分劳逸，开幕者亦用士为轻重，若不树人，何以报国？况臣素无勋效，谬窃宠荣，至於贤才，敢吝筐篚？前件官并推宾彦，堪赞藩条，伏希殊私，尽允诚请。谨录奏闻，伏听敕旨。


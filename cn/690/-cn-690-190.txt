卷一百九十



卷之一百九十

洪武二十一年夏四月乙巳朔，享太庙。

命故东筦伯何真子荣袭父爵。诰曰：“当元之季，海内兵争，群雄割据，不可胜数，其间能识时务而审去就者几人哉？尔何荣父东筦伯何真，昔能辑众保有岭南，俟朕平定之秋，不劳师旅，即纳其土地而全其民人，可谓深识时务者矣。朕嘉其诚，锡之封爵，近以高年令终，朕念不忘，今特命尔荣袭封东筦伯。尔其益励忠诚，毋坠先业，永保禄位，以传后人。敬哉！”

丁未，岁星留太微垣，荧惑犯垒壁阵。

壬子，河南兰阳县民陈济樵等二人年百岁，各赐里仁冠、黑角带、圆领衫，人月给酒三斗、肉五斤，岁加帛一疋、絮一斤；河间府南皮县民李敬先等年九十余，月给酒三斗、肉五斤，岁加帛一疋、絮一斤；平阳府平遥县民梁义等年八十余，月给酒三斗、肉五斤，各复其家，诏县官时加存问，余皆如例行之。

遣行人董绍往谕占城国王阿答阿者曰：“尔居海岛中，号令群夷，以主其国，苟无恩信敷布于下以抚驭涵育之，安能君长一方？传及子孙，保无虞邪。尔近遣子来朝，即令中使送还本国，迨还，言尔所为鲜率厥典，朕初不之信，及以麻林机所陈尔国之事较之，乃有可信不诬者。今年四月，复得安南奏云，行人刘敏道出占城，真腊所贡象五十二只，占城令人诈为强寇，攘夺其四之一并奴十五人，益知尔居南夷不知尊敬中国，但以劫虏为生，且强寇虽日行不义，尚识长幼尊卑之序，均分后出之理，岂可为一国之长而可肆侮天下之大君哉？且如往岁所进象奴二人，自送尔子还，竟藏匿不遣，尔之所为若此，一则无以小事大之心，一则失交邻国之好，信义俱亡，何以保国？尔其涤虑改图，毋贻后悔。”

癸丑，大将军永昌侯蓝玉等师次游魂南道，无水泉，军士渴甚，其地有小山在鞑官观童所居营，忽闻有声如礟玉，使人视之，则四泉涌出，士马就饮，得不困乏，余流溢出如溪，众咸欢呼曰：“此朝廷之福，天之助也。”先是，上尝梦殿西北隅有小山流泉直下，至御足所履而止，至是，小山泉涌适与梦符。

太阴入太微垣。

乙卯，大将军永昌侯蓝玉师至百眼井，去捕鱼儿海尚四十余里，哨不见虏，欲引兵还，定远侯王弼曰：“吾等受朝廷厚恩，奉圣主威德，提十余万众深入虏地，今略无所得，遽言班师，恐军麾一动，难可复止，徒劳师旅，将何以复命？”玉深然之，戒诸军皆穴地而爨，毋令虏望见烟火，师遂进。丙辰黎明，至捕鱼儿海南，饮马侦知虏主营在海东北八十余里，玉以弼为前锋，直薄其营，虏始谓我军乏水草，必不能深入，不设备，又大风扬沙，昼晦，军行，虏皆不知。虏主方欲北行，整车马皆北向，忽大军至，其太尉蛮子率众拒战，败之，杀蛮子及其军士数十人，其众遂降。虏主脱古思帖木儿与其太子天保奴、知院捏怯来、丞相失烈门等数十骑遁去，玉率精骑追之，出千余里，不及而还，获其次子地保奴、妃子等六十四人及故太子必里秃妃并公主等五十九人。其詹事院同知脱因帖木儿将逃，失马，窜伏深草间，擒之。又追获吴王朵儿只、代王达里麻、平章八兰等二千九百九十四人，军士男女七万七千三十七口，得宝玺、图书、牌面一百四十九，宣敕、照会三千三百九十道，金印一、银印三、马四万七千匹、驼四千八百四头、牛羊一十万二千四百五十二头、车三千余辆，聚虏兵甲焚之，遣人入奏，遂班师。

丙辰，广西都指挥使司言：“平乐府富川县灵亭山、破弤山等洞猺二千余人占耕内地，啸聚劫夺，居民被扰，其恭城、贺县及湖广道州永明、江华等县之民逼近徭洞，亦被其害。比调卫兵收捕，即逃匿岩谷，及兵退，复肆跳梁。臣等欲于秋成之时，统率所部会永道诸卫官军屯驻贼境，扼其要害，收其所种谷粟，彼无粮食，势必自穷，乘机禽戮，庶可绝其后患。”从之。

丁巳，湖广五开至靖州置驿十二，驿夫以刑徙充之，仍令屯田自给。

己未，诏各卫核实军伍，有匿其己子以养子代役者，不许。

夜，月食。

壬戌。时高丽王禑表言文、高、和、定等州本为高丽旧壤，铁岭之地实其世守，乞仍以为统属。上谕礼部尚书李原名曰：“数州之地如高丽所言，似合隶之，以理势言之，旧既为元所统，今当属于辽，况今铁岭已置卫，自屯兵马守其民，各有统属。高丽之言，未足为信，且高丽地壤旧以鸭绿江为界，从古自为声教，然数被中国累朝征伐者，为其自生衅端也。今复以铁岭为辞，是欲生衅矣。远邦小夷，固宜不与之较，但其诈伪之情，不可不察。礼部宜以朕所言咨其国王，俾各安分，毋生衅端。”

癸亥，遣使谕西平侯沐英曰：“近得报知，已破百夷，思伦发遁去，可移军渐逼景东，然夷性顽犷，苟未引咎乞降，必再入寇。定边去滇池，迟行则用旬月，速行又难与战，欲图万全，须随地屯田，坚壁固垒，与之相持，以俟大军四集，然后进伐。前此之胜，微指挥吴良坚守小寨，亦几受侮，汝慎勿轻之，务在持重，相机决胜，覆其巢穴，乃为善尔。若其纳款请罢兵，可谕以大义，令偿我所费金，并进马万五千匹，景东累丧军士，令贡象五百、牛三万、象奴三百人，彼果顺命，如数入贡，即许之。”

甲子，惠州府龙川县民苏文山聚兴宁县恶少千余作乱，归善县充警人甘秀荣等亦聚众千余寇掠长乐县以应之。事闻，命广州右卫指挥佥事吴诚率所部兵会赣州卫指挥同知张泰等军捕之，俘斩贼众一千九百七十余人，余党溃散，以其降寇送京师。

丙寅，命都察院遣人往谕按治江西监察御史花纶等：“自今惟官吏贪墨鬻法及事重者，如律逮问，轻者但录其过，毋毛举细事，以兴大狱。如府、县官俱当逮问，必存署事者一人，俟代者至，然后逮之。”时纶初主江西，欲张威名，有司受逮者众，上闻之，故有是命。

己巳，以胡敬为羽林右卫世袭指挥使。敬，前军都督佥事通之子也。

太白昼见。

庚午，云南广西府知府普德、弥勒州知州赤喜、师宗州知州阿的各遣人贡马，诏赐文绮、钞锭。

辛未，赐苏州等卫将士二十万九千三百余人白金十万九千九百余两、钞三万锭、布三十万七千六百疋。

壬申，升左通政茹瑺为通政使，以右通政祝春为左通政，礼部司务范让为参议。

以鞑鞑酋长孛罗帖木儿为卢州卫指挥佥事，仍领所部鞑官二百五十人。

癸酉，置辰州卫中、左二千户所。

普定侯陈桓率师驻毕节。初，诏桓等自永宁抵毕节，度地里远近，夹道树栅为营，每营军二万，刊其道傍林莽，有水田处分布耕种，为久远之计，且与西平侯沐英相为声援。至是，桓等师至毕节。

是月，龙州土官赵帖坚病，以其从子宗寿代署州事。

大将军永昌侯蓝玉破故元将哈剌章营，获其部下军士一万五千八百三户、马驼四万八千一百五十余匹。

五月甲戌朔，日有食之。

乙亥赐鞑鞑诸王阿鲁秃等百五十人钞二千锭及文绮有差。

丁丑，升长沙卫指挥同知杨春为前军都督府都督佥事。

夜，有星大如杯，青白色，起自紫微西蕃内，北行至近浊没。

戊寅，上谓户部右侍郎杨靖、都御史詹徽、工部右侍郎秦逵、兵部左侍郎沈缙、刑部右侍郎赵勉、通政使茹瑺曰：“朕思天下将校军士月给俸粮，旧于仓庾出纳，恐军民不便，今欲将民间岁租较定其数拨与之，每岁秋成，即令编户送至其家，庶官无出纳之劳，民免耗损之患。卿等即为朕议之，且令应天府将今岁民租先对一卫试行之，果便军民，则著为令。”

甲申，以胡观为驸马都尉，尚第十一皇女南康公主。观，东川侯海之子也。

遣使赍敕谕赣州征进指挥同知张泰、镇抚彭祥等曰：“近者，送至降寇，特命法司讯之，咸言有司贪墨，守御官军扰害，以故逃窜山林，群聚为盗，原其情岂得已哉？今特宥之，给衣物放还，可遣往诸寨说余寇，使其自新，少壮者令赴京，老疾幼弱悉纵之，俾各复业，不从者然后以兵捕之。”

乙酉，五色云见。翰林院学士刘三吾进曰：“云物之祥，徵乎治世。舜之时形于诗歌，宋之时以为贤人之符。此实圣德所致，国家之羙庆也。”上曰：“古人有言：‘天降灾祥在德。’诚使吾德靡悔，灾亦可弭，苟爽其德，虽祥无福，要之国家之庆，不专于此也。”

丁亥，命礼部：凡公侯、都督之家，自今子女婚嫁，皆以物赐之。

戊子，赐北平蓟州等卫官军十五万三千余人钞四十六万七百锭、绵布二十五万五千一百匹、绵花十七万四千三百斤。

播州宣慰使杨铿遣弟孟仁等贡马，赐孟仁以下钞有差。

庚寅，皇第二十四子栋生，惠妃刘氏出也。

诏吏部自今诰命、丹符许用敕命之宝。

海西侯纳哈出及部属将校脱因不花、塔不歹等妻子九百三十四人至京，各给完聚。

壬辰，鞑靼朵尔只率其徒来降，授朵尔只百户，余为总小旗。

命俺得迷失等往辽东、海西等处招抚夷民，各赐衣物。

甲午，以山东按察司佥事高昌安为礼部员外郎。

大将军永昌侯蓝玉等遣使至京，上表奏捷。表曰：“覆载之间，生民总总，有君则安，无主乃乱，故天命有德，历世相承，而顺天者昌，逆天者亡，所以运有短长，国有兴丧，此古今明鉴也。钦惟皇帝陛下，天锡勇智，德合乾坤，当元之季，海内失驭，故天革元命，全付所有于陛下，今二十年于兹矣。近者，胡主遗孽倔强塞外，不肯归德，陛下复命臣率马步十数万，与诸将并力进讨，臣等既踰大碛，复度黑山，入敌境而烟火不惊，饮将士而水泉自涌，以四月十二日勒兵至捕鱼儿海，直抵穹庐，覆其巢穴，夷虏之众悉来降附，此皆陛下圣德神威被于四表，故不费寸兵，以收奇效。臣等本无御侮之才，过受阃外之寄，仰膺神筭，幸底成功，尚思宣布皇仁，辑安余众。边庭无警，万方仰中国之尊；华夏奠安，兆姓享承平之福。”上览表，顾谓群臣曰：“戎狄之祸中国，其来久矣。历观前代受其罢弊，遭其困辱，深有可耻，今朔漠一清，岂独国家无北顾之忧，实天下生民之福也。”群臣咸顿首称贺。遂遣使赍敕书劳玉等曰：“周、秦御胡，上策无闻；汉、唐征伐，功多卫、李。及宋遭辽、金之窘，将士疲于锋镝，黎庶困于漕运，以致终宋之世，神器弄于夷狄之手，腥膻之风，污浊九州，遂使彝伦攸斁，衣冠礼乐，日就陵夷。朕用是奋起布衣，拯生民于水火，驱胡虏于沙漠，与民更始，已有年矣。近胡虏聚众，复立王庭，意图不靖，朕当耆年，及今弗翦，恐为后患，于是命尔等率十余万众北征。去年夏，游骑至金山之左，尔玉亲拘纳哈出来降，今兹复能躬擐甲胄，驱驰草野，冲冒风露，穿地取饮，禁火潜行，越黑山而径趋，追蹄踪而深入，直抵穹庐，胡主弃玺远遁，诸王、驸马、六宫后妃、部落、人民悉皆归附，虽汉之卫青、唐之李靖何以过之？今遣通政使茹瑺、前望江县主簿宋麟赍敕往劳，悉朕至怀。”

乙未，太平府民有兄弟相讦告者，刑部奏请罪之。上曰：“兄弟骨肉至亲，岂有告讦之理？此一时愚昧，或因货利，或私妻子，争长兢短，怒气相加，遂至此耳。然人心天理未尝泯灭，姑系之狱，待其忿息，善心复萌，必将自悔。”明日，二人果哀求改过，刑部以闻。上曰：“此彼之真情发见也，俱释之。”兄弟遂和好如初。

丁酉，刑部侍郎高铎等奏定云南官吏军民犯罪律条。

戊戌，南昌府豊城县民言：“农民佃官田一亩，岁输租五斗，诚为太重，愿减额以惠小民。”户部定议一亩输四斗。上曰：“两浙及京畿土壤饶沃者输四斗，江西群县地土颇硗瘠，止令输三斗，著为令。”

辛丑晡，雷震玄武门兽吻。

壬寅，命刑部、都察院：凡罪人当籍其家者，如谋叛、奸党、造伪钞之属，则没其赀产、丁口，余者止收赀产而不孥，仍以农器耕牛还之，俾为衣食之本。

袁州府萍乡县民有称弥勒佛教惑民者，捕至，诛之。








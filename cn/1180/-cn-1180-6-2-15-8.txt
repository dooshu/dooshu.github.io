启聂司马双江


近时论学者，或言行颇不相覆。仆便谓其言尽不足信，是以孤孑迄于无闻。窃谓学欲信心冥解，若但从人歌哭，直释氏所谓阅尽他宝，终非己分耳。昨者，伏承高明指未发之中，退而思之，此心有跃如者。往时薛君采先生，亦有此段议论，先生复推明之。乃知人心有妙万物者，为天下之大本，无事安排。此先天无极之旨也。

夫虚者，道之所居也。涵养于不睹不闻，所以致此虚也。心虚则寂，感而遂通。故明镜不惮于屡照，其体寂也。虚谷不疲于传响，其中窾也。今不于其居无事者求之，而欲事事物物求其当然之，则愈劳愈敝也矣。瞽见如此，惟高明指示焉。






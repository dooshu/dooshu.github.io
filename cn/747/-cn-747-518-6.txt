○晚春崔中丞林亭会集诗序

德充则体和，道胜则境静，抑常理也。前左冯翊崔公，意遗富贵，迹叶幽旷。与浩气为徒，故不导引而寿；以善闭为事，故无江湖而间。春池始平，芳草如织，乃启虚馆、延群贤。鸣琴漉酒，以侑谈笑；搴英玩华，以赏景物。修竹满座以环合，紫藤垂旒以萦结。地有沧州之趣，鸟无城郭之音。信上智之高居，人间之方外者也。於时众君子饱公之和，惜日不足。顾相谓曰：夫养正在我，叙位在时。今朝廷虚老更之席，以待园绮，公实旧德，行将论道不暇，焉可晦而息乎！盖诗可以兴，可以群，盍歌咏之，以志斯会；且用祝公以君子万年，受兹介福焉尔。


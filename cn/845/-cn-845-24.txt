第二十四出　京晤


【天下乐】〔生冠带上〕当年踪迹困泥尘。不意乘时亦化鳞。为报乡闾亲戚道。如今席帽已离身。

下官杜羔。忝中贾岛榜进士第五人。身授礼部员外。已曾差人去接取家眷。此时也该到京。怎幺音信杳然。好生放心不下。〔末上〕去传天上信。来达世间书。〔见介生〕院子。你上来了。夫人在那裏。〔末〕夫人将次到京。小人马上先带得家书在此。〔送生看介〕原来是夫人一首诗。〔念介〕长安此去无多地。郁郁葱葱佳气浮。良人得意正年少。今夜醉眠何处楼。贤哉夫人。下官下第之时。寄诗激我。下官得第之后。寄诗贺我。不减乐羊之妇。梁鸿之妻。可敬。

【步步娇】〔旦同杂上〕翠幕雕舆把长途并。历尽■〈艹糜〉芜径。驱驰不暂停。瑞霭欣瞻。帝城遥映。〔杂〕禀夫人。此间已是老爷寓所。请进去。〔末〕夫人到了。〔生接见介合〕得意上金门。喜夫荣妻贵谁相并。

〔生〕夫人。岳母为甚幺不同来。〔旦〕去年已弃世了。〔生悲介〕可怜可怜。夫人。昔日承你以诗相励。语句何等激切。今日又承你以诗相贺。语句何等秾丽。似你这般诗才。不怕杜羔不退避三舍。〔旦〕相公。你当日见了诗。敢也怨着奴家幺。〔生〕下官怎敢怨夫人。

【江儿水】〔旦〕我曾把讥评句。聊申劝勉情。也只为牛衣对泣怜同病。一向鱼书久绝谁堪倩。鸳俦两拆空孤另。盼得到南宫得隽。女壻乘龙。自觉不胜欣幸

〔生〕夫人。下官若不是你以诗激励。安得致有今日。我为

【侥侥令】诗词多慨切。发愤在神京。得尙友羣贤相驰骋。博得这功名煞有因。

【尾声】珠玑两授殊刻铭。怎能勾今宵可闰。把三载离情慢慢评。

术浅方观海。

恩深忽见天。

学开丹殿籍。

名与石渠贤。








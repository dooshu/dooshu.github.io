○代文武百官贺芝草表

臣某言：臣等伏见开府仪同三司鱼朝恩奏，舍晖殿及白华亭院内并芝草生者。臣等谨披图按牒，窃考前志，盖王者以道莅天下，而德及庶物，则有神木灵草，储祥效异。陛下贤圣恭俭，慈仁爱人，开阐学校，尊教劝德，将以五经，根本庶政，风化斯浃，神人以和，和气旁感，蒸而为瑞。不然，岂灵芝菌蠢，异处同植，不产他宇，必於宸居，辉辉九葩之盖，煌煌三秀之质？盖表陛下之钦明光宅，以人文成化。灵根硕茂，万叶无疆，神应炳然，天意如答。臣等获忝朝列，幸睹祯祥，臣无任喜庆之至。


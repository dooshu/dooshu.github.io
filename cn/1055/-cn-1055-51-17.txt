【祭刘给事文〈照宁元年〉】

维熙宁元年岁次戊申四月壬演朔十五日丙辰，具官修谨遣通引官行首庞简，以清酌庶羞之奠，致祭于亡友留台给事原甫之灵曰：

呜呼！金百炼以为鉴，而万物不能遁其形。及为物蚀而蔽其光，顽然无异乎瓦甓。然而一遇良工之药，磨而莹之，则可以见肝胆而数毛发。盖其可昏者光，不可昏者性。其或废而或用，由有幸与不幸。

若吾原甫者，敏学通于今古，精识造子幽微，乃百炼之英，而万事之鉴也。一为末疾昏之，至使良医不能措其术，百药无所施其功。遂埋至宝，衔恨无穷！此所以士夫惊呼，莫不为朝廷而痛惜。至于不知命者，皆有疑于造物之工，况相知于道义，而久接于游从。念以身而莫赎，徒有泪而沾胸。尚飨！





卷五十一·居士外集卷一 ◎古诗四十七首


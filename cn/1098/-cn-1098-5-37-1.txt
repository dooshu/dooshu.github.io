○元年郊祀二十二韵

汉畤蓬莱辟。周郊日月迎。翠华驱太一。彩仗出通明。旟旐方千里。戈鋋振五兵。春雷喧近阓。霁雪抱层城。地转玄云阁。天临白玉京。斋从仙殿浴。荐向帝台行。金榜星辰位。瑶编海岳名。飞梁驰倒景。悬圃绝传声。露气承璇室。虹光曳绣楹。神祗联二后。礼乐走诸卿。陟降椒桨注。居歆荔席横。银潢香雾接。碧落燎烟生。簠簋馨三献。琴竿变六成。黄珠垂紫幄。苍璧照朱纮。芬树辉重叶。灵华茂九茎。受□丹鴈集。顾德赤蛟鸣。嵩祝登封远。虞廵秩望轻。八銮装引马。双阙拂回旌。丽旭螭头动。祥烟雉尾萦。佩趋墀草委。盘入苑桃擎。曲鄙汾歌奏。杯惭镐宴倾。思文明主绩。奏赋小臣情。

【舒章曰仲房此诗亦有金枝翠华之气】



○为田神玉谢端午物表

臣某言：中使某至，赐臣母赵国太人人手诏，并衣一副，银枕一事，百索十轴；兼赐臣敕书及手诏，并衣一副，银枕一事，百索十轴；又赐将军等衣共五副，百索共二十轴者。圣慈稠叠，感戴无阶。臣某中谢。臣恭守旧规，谬知重务，功惭毫，宠荷邱山。满箧诏书，偏承睿顾；倾家服玩，皆自天来。叶彼良时，旌其益寿，淮南药碗，对此殊轻。汉帝露盘，方斯匪重，索盈千缕，衣备五时。雨露恩深，不遗於老母；乾坤施广，遍及於下臣。受赐若惊，衔恩载跃，誓当戮力，祗奉威灵。纵有百身，何阶报效？无任感思。


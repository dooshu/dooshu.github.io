○為急缺寶石西珠事 【 大婚珠寶】

自古帝王之御天下、不寶遠物、不貴淫巧、一以杜絕蠱惑之漸。一以培養清儉之德。我朝列聖相承。皆用此道。以風動四方。自宣德年來。番國罷珍寶之獻。　朝廷嚴收采之禁。正謂異物無益。徒耗財用。矧惟　皇上嗣大歷服之始。一舉一措。關係治體。正宜涵養德性。屏絕奇玩。書曰慎厥終。此其時也。邇者承運庫太監龍綬。題該御用監揭帖、開稱即今舉大婚禮、合用寶石西珍珠、奏行戶部計處、臣等伏覩祖宗以來婚禮之舉、珍寶之費率皆取之內藏。外人不得與間。何至今日。乃敕戶部計處乎。且前代所遺。累朝所蓄、番珍海寶。悉萃內藏。今稱缺乏。而欲收買于外。臣等仰荷　聖恩、涓埃莫報、反覆思惟、實難計處、顧惟國家大婚、敢不仰遵德意、一一奉行、但承平既久、采取進貢、俱巳停止、雖欲收買何從而得。况即今內而賞賜不敷、外而邊餉告乏、自三月以來、未及一年、陸續運送過銀三百餘萬兩、當此凋弊匱乏之際、而欲辦此難得之物、非惟勢不可為、其實力不能支、查得成化末年、太監梁芳輩引用憸邪、收買寶石、虗耗庫藏逮我　先帝登極、深察此弊、將梁芳及發賣寶石人章墐等、俱置于法、至今人心痛快、不意今日、復有是舉、萬一此端一開、姦巧之人、因而夤緣、蠱或上心其害有不可勝言者矣、且　先帝初政禁之。而　皇上初政行之。無乃于善繼善述之道。猶有未純者乎。伏望　皇上俯念各處災傷頻仍、百姓艱苦無狀、賦役科取浩繁、庫藏空虗益甚、乞敕御用監承運監太監等官龍綬等、將內庫見在寶石珍珠、逐一選取、不必求講、但係堪用之數。量為揀用。務使舊典不廢。而大禮克成。仍禁左右近習。不許指此為由。惑亂　聖聰乖違　成憲如此則勤儉之德日隆、繼述之孝益盛得旨不必買辦時正德元年二月疏也堯舜之治、可保其不難至矣、


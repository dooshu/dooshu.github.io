释正觉　送嵩上人住庵

世间尘杂长人瘿，归卧萝龛霜月影。

里许离微妙转功，玉壶夜汲瑠璃井。

吾家语味嚼枯硬，醉饱回来双眼冷。

云水明明得自由，六门事外谁关屏。

释正觉

释正觉　送嵩上人住庵

禅腹须来竹篾缠，好看水牯自耕田。

布单不卖三千里，树耳谁疑二十年。

一句合头尊旅会，十方坐断正偏圆。

它时投杖来相访，且莫穷忙空竖拳。

释正觉

释正觉　送嵩上人住庵

烧痕笋蕨富登春，谁解看承庵内人。

天供毕华功未尽，龙吟枯木病难泯。

夜禅终作寒蝉蜕，昼卧何妨倦鸟伸。

后日重来勘诸祖，阿谁钩上赤梢鳞。

释正觉


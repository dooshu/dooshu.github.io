薛师石


师石字景石，永嘉人。生于淳熙五年（1178）。隐居不仕，筑屋会昌湖西，名曰瓜庐。绍定元年（1228）卒，年五十一。有瓜庐集

渔父词

十载江湖不上船。卷篷高卧月明天，今夜泊，杏花湾。只有笭箵当酒钱。

其二

邻家船上小姑儿。相问如何是别离。双坠髻，一湾眉。爱看红鳞比目鱼。

其三

平明雾霭雨初晴。儿子敲针作钓成。香饵小，茧丝轻。钓得鱼儿不识名。

其四

船系兰芷鲙长鲈。曲袷方袍忽访吾。神甚爽，貌全枯。莫是当年楚大夫。

其五

春融水暖百花开。独棹扁舟过钓台。鸥与鹭，莫相猜。不是逃名不肯来。

其六

夜来采石渡头眠。月下相逢李谪仙。歌一曲，别无言。白鹤飞来雪满船。

其七

莫论轻重钓竿头。住得船归即便休。酒味溥，胜空瓯。事事何须著意求。








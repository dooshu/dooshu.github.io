金乡大风

济州金乡县、城郭甚固。陷于北虏。绍兴壬戌岁、有人中夜扣城门欲入。阍者不可。其人怒骂。久之曰、必不启关。吾自有计。忽大风震天。城门破裂。吹阍者出城外。一县室屋。皆飞舞而出。自令丞以下。身如御风而行。不复自制。到城外乃坠地。是岁州为河所沦。一城为鱼。而金乡独全。遂为州治。二事赵不庮说。


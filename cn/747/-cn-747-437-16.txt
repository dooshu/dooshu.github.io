○上李大夫论古篆书

阳冰志在古篆，殆三十年。见前人遗迹，美则美矣，惜其未有点画，但偏傍模刻而已。缅想圣达立制造书之意，乃复仰观俯察六合之际焉。於天地山川，得方圆流峙之形；於日月星辰，得经纬昭回之度；於霞草木，得霏布滋蔓之容；於衣冠文物，得揖让周旋之礼；於鬓眉口鼻，得喜怒，惨舒之分；於虫鱼禽兽，得屈伸飞动之理；於骨角齿牙，得摆拉咀嚼之势。随手万变，任心所成，可谓通三才之气象，备万物之情状者矣。常痛孔壁遗文，汲冢旧简，年代浸远，谬误滋多。蔡中郎以丰同丰，李丞相将束为宋，鱼鲁一惑，泾渭同流，学者相承，靡所迁复。每一念至，未尝不废食雪泣。揽笔长叹焉。天将未丧斯文也，故小子得篆籀之宗旨。皇唐圣运，逮兹八叶，天生克复之主，人乐惟新之令。以淳古为务，以文明为理，钦若典谟，畴兹故实。诚愿刻石作篆，备书六经，立於明堂，为不刊之典，号曰大唐石经。使百代之後，无所损益仰明朝之洪烈，法高代之盛事，死无恨矣。阳冰年垂五十，去国万里，家无宿舂之储，出无代步之乘。仰望紫极，远接丹霄，若溘先犬马，此志不就，必将负於圣朝，是长埋於古学矣。大夫衔命北阙，抚宁南方，苟利国家，专之可也。伏望处分，令题简牍，及到主人，寒天已暮，暗烛之下，应命书之。霜深笔冷，未穷体势，傥归奏之日，一使闻天，非小人之已务，是大夫之功业。可否之事，伏惟去就之，阳冰再拜。


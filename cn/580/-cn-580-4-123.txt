列传第一百二十三 徐寿辉　陈友谅〔理〕　明玉珍〔昇〕


徐寿辉，一名贞一，蕲州罗田人。以贩缯为业，往来蕲黄间。初袁州有妖僧彭莹玉，用泉水治病多愈，远近神之。至正十年，其徒周子旺以妖术惑众，从之者五十余人，僭称国王，官军获而杀之。莹玉遁去，匿淮西民家，日夜密构异图。寿辉浴于池，莹玉之徒见其有赤光，异之。十一年八月，乃拥寿辉为主，聚众剽掠。九月陷蕲水县，蕲州总管李孝先败死，进陷黄州。寿辉僭称皇帝，号天完国，都蕲州，改元治平。以麻城人邹普胜为太师，其众以红巾裹首，与汝颍妖贼同。

十二年，竹山孟海马起兵陷襄阳、荆门，以应寿辉，号南锁红巾。襄阳路总管柴兰及县尹孛术远俱败死。寿辉将丁普郎等连陷汉阳、兴国。曾法兴等陷安陆，执知府丑驴，不屈，法兴义而释之，丑驴与其妻侯氏俱自经死。湖广行省平章星吉闻老将郑万户知兵，令募兵为守御计。寿辉遣其众千余人至武昌降，星吉知其诈，使郑万户伏兵邀之，获六百人，械以俟命。会朝廷征星吉为司农，以和尚代之，纳贼贿，释其缚，反下郑万户于狱。寿辉使赵普胜袭武昌，六百人为内应，城遂陷，沿江郡县皆望风奔溃。二月，赵普胜乘武昌之捷，舳舻相衔，顺流攻江西。江州总管李黼与主簿也孙帖木儿拒战，大败之。普胜又以舟师攻城，亦为黼所败。普胜攻益急，城陷，黼死之，普胜遂陷南康。是月孟海马陷归、峡、房诸州，寿辉别将陷岳州，徇忠、万、夔诸州，皆下之。又有周伯颜者，起兵陷道州以应寿辉。时湖南之地，多为寿辉所有。乃分道入江西，奸民乘势应之，不旬日众辄数万，率以天完将为名。

行省右丞太不花兵至，应山广水镇巡检王珪参其军事，三上书于太不花：毋玩寇。太不花怒，使珪为前锋，珪连败寿辉兵。以无后援，众溃，珪率麾下数百人奔孝感。县人刘禹、吴思明方举义兵，闻珪至，从之，败寿辉将王思明于莲花寨。思明悉众围之，逾月，珪与禹等皆战没。是月，寿辉将欧普祥入萍乡，遂陷袁州。分宜人彭继凯与安福人袁明东击走普祥，复袁州。已而，继凯为知府宝童所嫉，使客刺杀之，袁州复为普祥所据。彭莹玉陷瑞州，陈普文陷吉安门。三月，泰和州达鲁花赤达里麻失理复吉安。达里麻失理所部号黄衫军，寿辉兵畏之。未几，项普略陷饶州、信州，游骑至婺源，江浙震恐。

朝廷以亦怜真为江西行省右丞，将兵击之。湖广行省参政铁杰以兵复岳州，四川行省平章咬住克忠、万、夔、云阳诸州。是月，寿辉兵攻南昌，靖安达鲁花赤湖海大败之。贼再至，湖海与勇士黄云等且战且守，连兵八月，皆战死。寿辉兵围抚州，州人木古丙、赵均保等倡义助官军防守，贼不能克，遂引去。时江西诸路皆陷，独抚州坚守不下。是月咬住克归州，进攻峡州，斩寿辉将李太素。寿辉别将陷池州，围安庆，势张甚。平章卜颜帖木儿等败之于丁家洲，遂复池州。复败贼于白湄，斩其大将周驴。

十三年五月，咬住复中兴。建昌人戴良起兵复建昌，咬住进克襄阳，杀贼将王权。六月，行省左丞火你赤复瑞州，执彭莹玉，斩而脔之。莹玉攻城略地，所至无噍类。至是就戮，天下快之。七月，项普胜陷婺源州、徽州，自昱岭关入浙西，遂陷杭州。八月，咬住与寿辉将俞君正战于楼台，失利。咬住奔松滋，俞君正复陷中兴，为荆门僧李皆等所袭败。咬住还屯石马。是时项普胜分兵据宜兴、历阳、丹阳、句容，前锋至钟山。平章庆童以兵来援，始败退。

先是，承平日久，寿辉兵四出，州县皆望风降附。已而民习见，不以为意。于是智勇之士多思自奋为朝廷讨贼。寿辉所得州县旋复失之，贼势遂不振。是年，元帅董抟霄复杭州，受代去，寿辉兵复入昱岭关，陷于潜。行省檄抟霄御之，事具《抟霄传》。九月，官军大集于中兴，以攻寿辉。初，寿辉树栅于黄州之阑溪口，积金帛其中，最号险固。至是，亦为官军所克。十月，广西元帅甄崇福复道州，周伯颜伏诛。十一月，卜颜帖木儿与中丞蛮子海牙等率兵二十万，分道攻蕲水县，寿辉出战，大败，遁入黄梅山。官军入城，擒其伪将相以下四百余人，遂尽复武昌诸路，及均房等州。朝廷以贼已溃败，檄诸将班师。

十四年，寿辉收合余众，饥民多附之，势复振。十五年，寿辉将倪文俊败威顺王宽彻不花，纵横湖湘间，官军屡为所挫。五月，文俊陷中兴。自兵兴以后，湖南北州县相继陷独茶陵州坚守数年，至是亦为文俊所陷。七月，文俊陷武昌、汉阳。十六年正月，文俊乃建都于汉阳，迎寿辉徙都之。寿辉性宽纵，权在群下。及邹普胜死，以文俊为丞相，大权悉出其手，寿辉无如之何。是年文俊连陷常德、澧州、衡州，又分兵陷岳州。十七年，寿辉将明玉珍陷重庆，寿辉以玉珍为陇西右丞。文俊怙侈自专，谋杀寿辉，不果，奔黄州。寿辉伪元帅陈友谅袭杀之，并其众，自称平章。文俊生时，其母梦白虎入其室；将死，其母复梦白虎毙。文俊骁勇善战，官军畏之，呼为倪蛮子。

十八年，陈友谅陷安庆、龙兴、信州，诸路尽为所有。寿辉欲徙都安庆，友谅不奉命。十九年十二月，寿辉引兵至江州，友谅佯出迎寿辉。既入门闭，悉杀其从者。自是，权归友谅，寿辉仅有空名而已。二十年五月，友谅挟寿辉攻太平，舟至采石矶，使人诣寿辉白事，以铁挝自后击之，碎其首而死。

陈友谅，沔阳黄蓬人。其先平吉州谢氏，为黄蓬陈氏赘婿，遂冒姓陈。父普才，以渔为业，生五子。友谅，其次子也。读书粗通大义，尝为州吏，郁郁不乐。季父普文，从倪文俊作乱，友谅亦往从之。文俊用为簿书掾，寻为元帅将兵。至正十六年，友谅袭杀文俊，自称平章，寿辉因而命之。文俊党在归州者，保山栅自守。友谅使其弟友能及部将欧普祥等招之，久始降。是时余阙守安庆，寿辉兵至辄败，贼惮其威名。十七年，友谅合赵普胜、祝宗等攻之，友谅自上游引兵直捣小孤山，守将胡伯启力战四昼夜，奔还安庆。友谅遂逼城下，阙血战当之。十八年，友谅与普胜等合围，百道并进，城遂陷，阙赴水死。友谅乘胜薄龙兴，左丞火你赤望其军，骇曰：“贼与往时异，是恶可当！”乃弃城走。友谅自驻龙兴，规取江西，遣其将王奉国陷临江及瑞州，熊天瑞陷吉安，又分兵攻抚州。围三月，城始陷。友谅闻州人吴彤守城多智略，令军中有生致彤者赏百金。及得彤，友谅释而用之。八月，陷建昌。九月，遣其将辛文才陷赣州，又徇南安，下之。是年，友谅之兵入福建者，其将为康泰等，陷汀州；入广东者，其将为熊天瑞，陷南雄州、韶州。十九年，王奉国陷信州。

是时明祖已称吴国公，与友谅地接壤。明祖在池州，赵普胜引兵争之，败走。未几，复败吴兵于沙子港。明祖遣俞廷玉以水陆兵攻之。至枞阳，普胜潜横铁縆于水中。舟至，柁挂縆不行，普胜蹙之，一军尽没。普胜勇决善战，号双刀赵，名闻敌国，友谅忌之。至是，友谅将弑寿辉，惧普胜不从，乃以会师为名，自江州猝至，普胜迎于雁汊甫。登舟，友谅杀普胜，并其军。未几，挟寿辉东下，攻太平，引巨舟薄城外，士卒缘柁尾登城，遂克之。弑寿辉于采石，乃以采石五通庙为行殿，僭号皇帝，国称大汉，建元大义。以邹普胜为太师，张必先为丞相。其党班沙岸称贺，值大风雨不能成礼。

友谅恃其兵强，欲东取集庆，吴人恐其与士诚连兵，乃用刘基策，使裨将康茂才伪降，友谅令速来，阍者赍书以往。茂才与友谅有旧，其阍者则尝事友谅者也。友谅大喜，引舟师东下，至江东桥，连呼“老康”无应者，始知见绐，即与其弟号“五王”者，趋龙湾，遣万人立栅岸上，势锐甚。明祖伏兵于石灰山，突起四面蹙之，友谅兵败走，下岸登舟。潮退，舟胶于河，溺死者又无算。其将张志雄、梁铉、喻国兴、刘世衍等皆降，友谅遁去。张志雄者，赵普胜部将也，怨友谅杀普胜，无斗志。及降，言于明祖曰：“今降卒皆安庆之兵，友谅败走，安庆空虚，可取也。”明祖从之。使徐达、冯胜、张德胜等追友谅，至慈湖，又败之。友谅收兵再战，张德胜败死，友谅乃还，徐达等遂克太平。

方友谅东下，吴人亟使衢州胡大海捣信州，以牵制之，大海克信州。十一月，友谅浮梁守将于光、鄱阳守将徐椿以饶州降于吴。二十年六月，友谅将李明道王汉宝攻信州，胡大海败之，禽汉宝。明祖释之，问友谅事，汉宝尽以虚实告之。八月，明祖以王汉宝为向导，率舟师溯流而上，以报龙江之役。攻安庆，不克。刘基曰：“此不足取也，宜径袭江州。”明祖至湖口，距江州五里，友谅不虞兵至，大惊，挈妻孥走武昌。明太祖遂入江州，友谅将傅友德、丁普郎皆以所部降，南康、龙兴、袁州皆送款于吴。

二十一年，友谅改元大定。是时江西诸路惟熊天瑞据赣州，为友谅固守。群盗附友谅者，树白帜，号为白军。降于吴者，则易红帜，号为红军。日夜相攻，死亡无算。二十二年四月，友谅复以舟师攻龙兴，号高稍子战船甲士六十万，载其妻孥百官，倾国而出，攻围八十五日，不克。明祖率舟师二十万以援龙兴，友谅闻之，解围东出鄱阳湖。六月戊子，大战于康郎山，两军鼓噪，嚣声动天地，燃巨炮如震雷。至晡，友谅掷火烧明祖船，忽反风自焚，十里之内，湖水尽赤。友谅叔父陈普略等皆死，吴将张志雄、丁普郎亦战殁。己丑，徐达焚友谅平章蒋必胜船，死者千五百人。是日战数合，互有胜负。翌日，明祖见友谅兵强，有惧色，问刘基曰：“我气色何如？”基以必胜对。辛卯，日光惨淡，两军咸震恐，战不力。友谅弟友仁、友贵皆死，其骁将张定边敢深入，中流矢败退，自是相持六昼夜。

刘基劝明祖移军湖口，期以金木相犯日决胜。吴人乃移舟入港，至夕舟置一灯，首尾相衔。比晓，兵尽渡，泊于左蠡，列栅南北江岸，置火筏于中流，水陆戒严。友谅亦移军楮溪，缀敌兵，使不得去。未几，友谅引兵次鞋山，吴兵亦次于湖口，相距十有五日。八月壬戌，友谅自乘楼船，率其军下趋九江，常遇春以火筏御之，顺流而下，至禁江口，炮击明祖船，明祖适在他船获免。友谅兵谓已死，欢呼万岁，明人遣使诈为诸将约降，友谅亲出引见使者，为流矢所中，贯睛及颅而死。兵大溃，退至江口。癸亥，明祖乘势蹙之，擒其太子善儿及平章张荣等，降士卒五万人。友谅僭位四年，死年四十八。

其太尉张定边等，乘夜以小舟载友谅尸及其少子理走武昌。九月理僭称皇帝，改元德寿。明太祖征之，立栅逼其城，又联船为水栅，以绝出入之路。二十三年，理计穷，悉众出战，其将陈佥同骁捷，善用槊，直犯中军，吴将郭英刺杀之，定边等不敢复出。其丞相张必先以湖南兵赴援，战于城下，兵败被执，城中之援始绝。明祖使降将罗复仁入城谕理降，理乃率其大将张定边等出降。明祖封理为顺德侯，普才为承恩侯，友谅兄友宁归仁伯，友直怀仁伯，追封友仁为康山王，立庙祀之。张定边、张必先等寻皆诛死。普才徙滁州，理徙高丽，皆不知所终。

明玉珍，随州沔阳人，农家子也。身长八尺，目重瞳子，性明决，为乡人所推服。十一年，颍州盗起，远近响应，玉珍聚众于青山，筑栅自守。徐寿辉据蕲州，遣使招之。玉珍自度不能敌寿辉，遂以众降。寿辉授为元帅，益其兵，使屯沔阳。十二年，与哈林秃战，为流矢所中，眇其右目，人呼为明眼子。时沔阳连年饥馑。十五年春，玉珍以斗船五十艘，率所部籴粮于夔州。明年，辰州人杨汉率精兵五千人降于重庆帅完者都。十七年，完者都袭杀汉，其众东走，夔州遂归于玉珍。且言重庆无重兵，守将哈林秃、完者都二人不协，兵至可一鼓而下。玉珍疑而未行，其部将戴寿进曰：“分兵输粮于沔，以麾下率杨汉余众袭重庆，济则大事可成，不济则掠其资财而归，上策也。”玉珍从之。时重庆承平日久，见贼至，远近震骇，完者都遁，获哈林秃。城中父老以香花迎玉珍入城，玉珍禁侵掠，居民安堵如故，降附日众。

十八年二月，完者都自辰州会平章囊革歹、参政赵资，以兵次嘉定之大佛崖，规复重庆。玉珍遣明二攻之，潜师登乌牛山，陷嘉定，惟大佛崖官军相持半载，玉珍自率兵攻之，遣明二倍道袭成都府，遂略定两川郡县。玉珍之出兵也，舟行过泸州，其部将刘泽民言于玉珍曰：“前进士刘祯有策略，尝官大名经历。青巾贼李喜喜入蜀，祯避乱于此。公盍往见之？”玉珍曰：“尔与偕来。”泽民曰：“是不可屈，宜亲往。”玉珍乃入山中访之，语未毕，玉珍喜不自胜，曰：“吾得一孔明矣。”拜为参谋。二十年，陈友谅弑寿辉自立，玉珍议讨之，闭夔关不与友谅通。

二十一年，刘祯劝玉珍自立，玉珍不许。戴寿、张文炳复劝之，玉珍咨于部众，同心推戴。二十二年三月戊辰，遂僭称皇帝，都重庆，号大夏国，建元大统。立妻彭氏为皇后，子昇为太子。仿周制，设六官，以戴寿为冢宰；明二复姓万，赐名胜，为司马；张文炳为司空；向大亨、莫仁寿为司寇；邹兴为司徒；刘祯为宗伯。又以牟图南为丞相，史天章为翰林学士。改知府曰刺史，知州曰太守，废释老，止奉弥勒佛教。定赋税十取其一，免力役之征。

二十三年，命万胜、邹兴、芝麻李分道攻云南，胜兵不满万人，锋锐甚，遂入中庆。已而馈运不继，士卒剽掠为粮，滇民叛之。梁王乞师于大理，累战皆捷，胜度众寡不敌，乃全师而返。二十三年，万胜攻兴元，不克。遣邹胜攻巴州，陷之。石柱安抚司马克用叛降于玉珍，乃改设永宁宣慰司，及邑海溪洞军民府。又立平茶永化军民府，独播州杨元晶坚守拒之。玉珍以重兵临其境，元晶始降。二十四年，更六卿为中书省枢密院，以戴寿、万胜为左右丞相，向大亨、张文炳知枢密院，邹兴守成都，吴友仁守保宁，莫仁寿守夔州，俱为平章，窦英守播州，为参政。时明祖已灭陈友谅，遣使通好，玉珍使其参政江俨报聘。明祖闻云南之师败还，复以书贻之。

二十五年夏，玉珍死，年三十六。玉珍躬履节俭，好贤礼士，蜀人称之。然无远略，仅能自守而已。

子昇嗣。昇僭立甫十岁，其母彭氏垂帘听政，改元开熙。万胜与张文炳有隙，胜密使人杀文炳，玉珍养子明昭等矫彭氏命，召胜入，缢杀之。胜，黄陂人，有智勇，玉珍妻以弟妇，称为明二。开国之功，胜居七八。彭氏以刘祯为丞相。二十六年，吴友仁移檄：远近言万胜无辜受戮，诸将寒心。友仁不得已而叛明氏，遂据保宁，附于陕西李思齐。昇遣兵攻之，皆败还。二十七年，戴寿攻保宁，友仁登城语寿曰：“使参政文彦彬来，吾即降。”及彦彬入城，友仁密与约曰：“明昭等不诛，丞相必不免，奈何？舍此不图，而加兵于我。我明氏旧臣，宁有他耶？”彦彬出告寿，寿然之。时昭等皆从寿讨友仁。寿乃召诸将会议，执昭等杀之。友仁即诣军门，持寿而泣，偕寿至重庆谢罪，昇慰谕之，复其位。明祖赐以玺书，又遣杨璟往谕之，使奉土地入朝，昇不从。

二十八年，友仁攻兴元，明人乃决意用兵。是秋昇丞相刘祯死。二十九年，明人假道伐云南，昇不许，乃遣汤和、廖永忠等伐之，又使傅友德由阶文逼成都。三十年，汤和等入峡，莫友仁以铁锁横截瞿塘口，戴寿、向大亨凿两崖为飞桥，又置大木水中。战舰将至，顺流以大木冲之，和等不能克。友德入绵州，寿大亨悉众来援，战于汉州，败走，永忠亦败邹兴于峡口，兴战殁，遂入夔州，进次铜锣峡。昇面缚衔壁，率其群臣出降。友德进攻成都，寿等闻昇降，亦出降。分兵克保宁，执吴友仁，送金陵，杀之。寿大亨至夔州，亦被诛。昇僭立六年，父子据蜀十一年而亡。明封昇为归义侯，召彭氏入宫，后迁昇于高丽，不知所终。




○讨吐谷浑诏

朕嗣纂鸿业，思恢至道，端拱垂裳，於兹九载，式修文德。宁谧区宇，徼外君长，海表猷渠，无远不庭，无思不服。而吐谷浑蕞尔小蕃，负固河右，地不远千里，众不盈一万，不量其力，不恤其人，肆情拒命，抗衡上国。朕每遣行人，入蕃晓谕，并引其使者，临轩戒勖，示以善道，劝以和亲，欲使境上无虞，各安其业。训导积年，凶顽未改，剽掠边鄙，略无宁息。今上书傲很，拘我使人，内外百僚。华夷兆庶，同心愤怨，咸愿诛讨。宜乘吊伐之机，以展鹰鹯之志，长驱克期，穷其巢穴。罪止吐谷浑可汗昏耄之主，及天柱王一二邪臣，自馀部落，皆无所问。夷凶息暴，称朕意焉。


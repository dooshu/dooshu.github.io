13　大象賦作者李播辨


大象賦，唐志藝文志「天文家」謂黄冠子李播撰，李台集解。播，淳風之父也。今本題楊炯撰，畢懷亮注。館閣書目題張衡撰，李淳風注。薛士龍書其後曰：「專本巫咸星贊，旁覽不及隋書。時君能致之「之」，閻本作「諸」。蘭臺，薛集「蘭臺」上有「芸閣」二字。坐卧渾儀之下。其所論著，何止此耶？」愚觀賦之末曰：「有少微之養寂，無進賢之見譽。恥附耳以求達，方卷舌以幽居。」則爲李播撰無疑矣。播仕隋，高祖時棄官爲道士，時未有隋志，非旁覽不及也。張衡著靈憲，楊炯作渾天賦，見唐文粹四。後人因以此賦附之，非也。

【元圻案】李播大象賦曰：「卷舌列天讒之表，附耳屬天高之隅。天高望氣，天讒備巫。卷舌安其寂默〔一〕，附耳矜其諂諛。」又曰：「長垣崇司城之備，少微彰處士之懿。」又曰：「虎賁之徵猛士，進賢之訪幽人。」〇史記天官書：「廷藩西有隋星五，曰少微，士大夫。」索隱宋均云：「隋，謂垂下也。」〇天官書又曰：「畢爲罕車，其大星旁小星爲附耳。附耳摇動，有讒亂臣在側。」〇晉書天文志：「平道西一星曰進賢，主卿相舉逸才。卷舌一星在昴北，主口語，以知佞讒也。曲，吉；直而動，天下有口舌之害。」〇唐書方伎傳：「李淳風，岐州雍人。父播，仕隋高唐尉。棄官爲道士，以論撰自見。」〇蕭山王宗炎曰：「『卷舌列天讒之表』，是臚賦列星。其末云：『有少微之養寂，無進賢之見譽。參器府之樂肄，掌貫索之刑書。恥附耳之求達，方卷舌以幽居。且扃扉而絶駟，奈臨河而羨魚。』則其自敘生平。蓋嘗官協律及典獄之職者。」〇薛士龍季宣書大象賦後文，見浪語集二十七，原文似多脱誤。

〔一〕「默」，原作「然」，據四庫本天中記卷一周天大象賦改。






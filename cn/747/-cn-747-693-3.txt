○谢致仕表

臣某言：臣闻七十致政，《礼经》格言。此盖先王立教，示人有终也。苟或冒荣贪禄，不知其退，亦绅之丑也。今臣年已过矣，耄亦及之，顾盼班行，每怀惭。幸属圣明御宇，多士盈朝，百度既贞，万灵遂性，跃鱼戏在藻之乐，野夫尽击壤之欢。微臣叨逢此时，得以陈露，而犹进不知止，惧损明风。况齿发已衰，筋力不逮，虽列官次，恐贻败阙。伏以南宫左辖，华省纪纲，政理所关，选用为重，岂臣衰朽，久膺此任？伏乞圣鉴，察臣诚恳，赐臣骸骨，归老邱园。所冀圣朝无浮食之人，微臣免强饭之责。将违圣代，恋阙诚深，无任悃款之至。


和絜斋世丈西园秋兴次翁覃溪阁学韵　六首


南戒山河色，纷罗指上纹。登台劳远目，叠磴起层云。

近海无安土，孤城易夕曛。北来飞雁急，秋信更相闻。

旧是尚书宅，寒花带石移。空传堂逸老，且着客吟诗。

水引枯池活，方求病树治。无人行径处，野蔓尚离离。园为明季黄綗庵尚书锦所筑，尚书入本朝，自署堂曰逸老。

略得山林意，开书读树根。移兰粗辟畹，隔竹曲通门。

故里无归计，新亭有泪痕。罗浮仍管领，丹诀共诗论。世丈署客厅曰：管领罗浮四百四十二峰草堂。

东海容高卧，西风紧作凉。官闲生道气，楼小受池光。

老圃传新法，名山发旧藏。无穷飞动意，觅句自巡廊。

车笠交游广，相逢且越歌。闻鸡长剑动，挥尘落花多。

庭实三秋桂，乡思十里荷。西园图雅集，未许俗宾过。

粉壁留题处，重传驱鳄文。亭台含远意，钟鼎诵先芬。

官借栽花暇，人疑运甓勤。臣心难自遣，目极海天云。






○議題水戰陸戰疏

一為夷方告急、防禦當周、敬陳一二目擊事宜、以備採擇、并其加意民瘼、以圖奠安事、據天津道兵備副使梁雲龍呈稱、為照倭之入中國也。野戰最猛。而水戰非其所長。中國之破倭奴也。水戰為利。而野戰更須詳慎。此二者不可不熟講也。夫水戰所急在巨艦。艦不巨則衝敵為艱然艦過巨則轉移不便故所謂巨艦者。福船為主。而倉船次之。沙船又次之。近蒙兵部調來浙直等船。率皆沙船唬船而福船倉船。則無焉。今奉工部差委員外張新、前來督造議定、大率要造福船二十隻、倉船八十隻。或百隻、以為鎮重彈壓之用、沙船南來、浙江有二十隻、南直有二十隻、其數頗多、應再量造五六十隻、以為轉戰擊殺之用、乃其所藉以偵探者、惟在哨艘而天津原闕、近查濱海鹽船漁船。得百餘隻。鹽船原走黑洋販鹽。則月輪六隻。遠探黑洋。五日一報漁船捕船。則日輪二隻。哨出外洋。一日一報。此不過權宜偵探耳。今調來唬船浙江六十隻。南直四十隻。而工部委官開廠打造八槳五槳把喇唬等船三四十隻。則保薊水寨哨探似亦足用也。戰艦既備。駕之而破倭於海。誰不豔談。而不知海上機宜。亦微有異。假如大洋之中。倏忽往來。必乘風潮。風順而潮不順不利潮順而風不順亦不利風波洶湧。非但彼船尖搖。而我船亦捏杌。非但彼兵瞑眩。而我兵亦昏嘔。皆一利也。且彼乘風而來。則我且居下。順潮而來。則我且當逆。安在其必勝哉。所謂海戰者。是必天造地設。生有岸門。不然則島嶼中峙又不然則沙洲壁立。諭分布海洋事宜最為詳確是身在地方推察而得非泛言者為彼船必經之口取水之處據為巢穴之所而我乃於此分布兵馬或為設伏或為掩擊。扼其吭而撫其背。批其穴而擣其虛。如浙之焦山。如遼之望海窩。乃為得志耳。至其灣泊。不於島嶼則於沙洲。於港寨皆藏風避潮之澳倘依礁石則碎矣船上器具。雖不外於野戰。然而兩船交鋒。風潮迅迫彼之長技。不在倭刀。而在鳥銃。而吾所以禦之者。是必船身之外。以竹木為架。以布幃為障。使有藏身之處。而乃乘機覓便。或用火藥。或用弓矢。或用三眼鎗快鎗。或用佛郎機。而又於桅竿斗上。用標鎗飛鐮刺之。乃若虎蹲滅虜大將軍等砲。非遇急則不敢區用。何也以其氣力重大雖能碎彼船恐於我船亦不免有傷凡此長技。皆海上之所必用者。今一面置船。又一面置器。務求足用。所謂水戰之當備者如此。夫陸戰所急在臨岸。而沿海之岸雖無處不臨海然非見岸即能登是必內有港口河口為漁鹽船所棲泊之處乃為倭船登入之所天津一帶。如大沽海口最為要衝。又驢駒河唐巨河唐透舖鄭家溝等十數處。皆巳布有兵馬。安置大將軍虎蹲滅虜等砲。而倭奴跣足。所以扼其奔突制其跳躍者。則鐵蒺藜木樁等項器具。尤當預備。今巳行河間府分泒所屬州縣遵照製造鐵蒺藜菱角大木排椿蘆葦硫黃等項、或解赴天津、或解赴、滄鹽等處收貯、俟臨期掘坑。如法布置設伏截殺。要於不使越口登岸而後為功也倭一登岸。狼奔豕突。遇城攻城。遇村攻村。若不得城而據。則必尋取巨鎮大村據之。以為巢穴四出林掠。故凡人烟輻輳去處。可城則城。如不能城則多樹木柵。多挑溝塹。曲折周遭。沮格衝突。皆其備之不容巳也。今行該府督行州縣、各將所轄市鎮村落、如法建置、以為臨時收保之資、戰鬬之地、仍行各該將士、及有司民兵、各照地方恊力守禦、倘或不能禦之於海。不能禦之於岸。則當各斂兵馬。各依鎮落。據險扼隘。堵截衝打。或零剿。或夜攻。倭必不敢狂逞也。江南濱海。多建重樓敵臺。寧獨以備島奴。抑亦以備山寇海寇。今議燃眉。只以修築樓臺工費。修理城池。務令高固。多備軍火器械。而村落居民。則預令其多運糧米薪水。貯置城中。有警則急入收保。堅壁清野。保境衛民。權宜或是如此。所謂陸戰之當備者如此。等因呈詳到臣、該臣廵歷海口、閱視戰船復與工部督造員外郎張新等、面相商確、再三籌畫其大小船隻數目水陸戰守機宜、與該道所議、詢謀僉同、照得海之所恃以衝敵者在巨艦。所恃以偵探者在哨艘。如沙船唬船八槳十槳等船。輕利便捷。可以哨探。亦可以轉戰。今調來浙直沙船計四十隻。唬船計一百隻。而工部委官開廠再造八槳十槳等船五六十隻。則亦足用惟所謂巨艦者。首號福船。次則倉船。南來皆無、似應多造、然福船重大。非近百人。不能撐駕。一遇風急。遽難轉移。只應造十五隻。倉船造八十隻也。兩船交戰。其避敵必貴藏身。而布幃竹架。樓櫓森列。則所以障也其破敵必資利器。而勁弓銳矢。火藥火箭。二眼鎗快鎗。鳥銃長鎗。飛鐮標鎗。鉤刀佛郎機等物。則所以攻也。其大將軍神砲虎蹲跑滅虜砲百子銃等器。則臨急所用也。以若長技要在豫備。備禦既周。遇警接戰。或依港澳。或傍沙洲。或據島嶼。或乘風潮。或截其經行。或斷其取水。或蕩其巢穴。務使我居其利。而彼居其害。我當其順。而彼當其逆。我處其勝。而彼處其負、在善將者。指麾而運用之耳。破之於海。斯為上策。不得巳而野戰。則口岸又其要矣葢沿海地面。雖無處不當防。然港有礁石。有泥淖。有窪陷。其所灣泊。登入之口亦鮮。如天津一帶。極衝大沽口。次衝起口并驢駒雙溝唐巨河鄭家溝等十餘處。則沿海可知也。要害之口。吾今布有兵馬。設有敵臺。安有大將軍滅虜等砲。伏有鐵蒺藜釘排等物。而又港口橫鐵鎖。水底置木樁。彼方鼓枻而來、我則扼險以待。彼方逆浪而來。我則靜飽以待。彼方驀地而來。我則相機以待。彼方跳躍而來。我則坑陷以待自可潰其眾。覆其舟。殲其渠魁。藉令登岸。彼即善搶、然而濱海人家稀少行四五十里。尚無所掠。尚難得食。此時猶圉圉之魚。綏綏之狐。我則堅壁清野以困之。嚴陣整旅以遏之。奮勇直前以挫之。飛騎勁弩以躡之。寧有不得志哉。其巨鎮大村人烟輳集去處。一時雖難建重樓敵臺。然而間有地勢險隘。可以藏兵。可以屯聚者。則多集丁壯。多置木柵。多備砲石。多挑壕塹。以使恊禦。其附近城郭者。悉令居民委積於城。臨急移入城中。倭即善攻。然城郭完固。效死以守。而以大兵潰其圍。亦不得逞。既不得城而據則必擇村而居然倭性貪。必散出刼掠。吾則可以零剿。彼掠得衣物負重而行。吾則可以截殺。夜喜淫飲多醉臥。吾則可以夜擊。所謂陸戰當如是矣。然猶有說焉。水戰始慮無船。今慮無兵。非無兵也。無習水之兵也。又慮無餉。非無餉也。無常繼之餉也。福船每隻用八十人十五隻。計用一千二百人。倉船每隻用四十人。八十隻。計用三千二百人。又沙唬八槳等船。每隻用二十人。或十五六人。大小船共用兵五千四百有奇。一時沿海漁鹽之夫。豈能克募如數。而浙江沙唬船一千五百有奇。南直沙唬船九百有奇。沙兵七千。福兵三千。是水兵巳一萬七千有奇。加以陸兵歲費不貲。此餉曷從而繼乎。然則度海以造船。度船以募兵。度兵以給餉。皆不可不豫為計也。陸戰雖亦多術。其可為一勞永逸計者。無如挑濬溝塹。相度天津濱海去處。自大沽口至鄭家溝止一百八十里。而防海軍士。不下三萬餘人。若當春汛之時兵士齊到。稍加鹽菜。量起工築。每兵一名占地二步橫挑溝塹。即以塹土築為牆垣。塹闊四丈。牆闊二丈。塹深一丈。則牆高二丈。三萬軍士一月可完。塹之險深。與湯池無異。牆之巖峻。與長城不殊。漸起墩臺漸增垜口。可以哨望。可以備禦。所謂一勞永逸者非耶。但沙土難築。沛水易侵。未敢為必然之畫。俟來春試之而後可為也。伏乞勑下該部酌議上請施行、


○韩漳州书报彻上人亡因寄二绝

（韩漳州，名泰。灵彻，字澄源，会稽人。贞元中游京师，名振辇下。缁流疾之，造飞语，因得罪，贬汀州。会赦归东越，吴、楚间诸侯多宾礼招延之。）

早岁京华听越吟，（越吟事始见上注。刘梦得尝为《灵彻文集序》，纪其行曰：好篇什，从越客严维学为诗。）闻君江海分逾深。他时若写兰亭会，莫画高僧支道林。（王羲之为会稽内史，会稽有佳山水，名士多居之。孙绰、李充、许询、支遁等皆以文义冠世，并筑室东土，与羲之同好。道林，支遁字也。兰亭在会稽山阴县。兰亭修禊，遁与焉，故后人写《修禊图》，遁亦在其列。）

频把琼书出袖中，（《选》诗：置之怀袖中，三岁字不灭。）独吟遗句立秋风。（遗句，谓灵彻诗。）桂江日夜流千里，挥泪何时到甬东。（甬东，地名，在会稽句章县东海洲中。）


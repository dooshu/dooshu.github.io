○贬张濬鄂岳观察使制

昔汉武因恭俭富庶之后，建置朔方，孙宏沮之，十不得一。良史以宏有宰相之体，诚以爱人理国为先，拓境开边为末。及孝宣帝值雄才削平之馀，将议北伐，魏相争之，五将旋罢，果致中兴，号为贤辅。况朕值天厌干戈之际，人思休息之时；敢望皋夔，共成尧日；庶几孙魏，粗及汉年。苟异於斯，知何倚注。

光禄大夫守尚书右仆射兼中书侍郎同中书门下平章事集贤殿大学士判度支兼京畿诸道营田修葺太庙使充河东诸道行营兵马招讨指挥制置等使河东节度观察处置等使上柱国河间郡开国公食二千户食实封二百户张濬，早以盛名，称为奇士。由是再加召用，委以钧衡，谓其必致小康，克胜大任。而乃罔思守道，但欲邀功，是不询之计谋，起无名之兵甲。自云一举，止在旬时，妄请抗论，势莫能夺。轻葛亮渭滨之役，小裴度淮右之行，而经历寒暄，糜费百万。虚诞彰於朝野，诈诡布於华夷，横草蔑闻，燎原愈急。俾拥旄乘驿之使，囚於虏庭；致勤王奉国之军，怀归本土。忘廊庙之威重，结藩屏之寇雠。是使海内生灵，竭於贡赋；岂独河中郡邑，荡为邱墟。生此厉阶，欲谁归咎？

呜呼！徵晁错之故事，仍王恢之旧章，固有明文，尔当何逭？尚以爱人以礼，理体宜然，廉镇极权，武昌善地。宜罢枢轴之任，仍停支度之司。勉自深惟，以逃后命。可检校尚书右仆射充鄂岳等州都团练观察等使。


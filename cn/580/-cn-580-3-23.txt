志第二十三 百官志二


枢密院。（秩从一品。）掌兵事之机密，及宫禁宿卫、军官选授、简阅之政令。知院六员，（从一品。）同知四员，（正二品。）副使二员，（从二品。）佥院二员，（正三品。）同佥二员，（正四品。）院判二员，（正五品。）参议二员，（正五品。）经历二员，（从五品。）都事四员，（正七品。）承发兼照磨二员，（正八品。）架阁库管勾一员，（正九品。）同管勾一员。（从九品。）中统四年，置枢密副使二员、佥书院事一员。至元七年，置同知院事一员、院判一员。二十三年，定台、省、部、院官，枢密院除枢密院使外，同知枢密院事一员，副使、佥枢密院事各一员，院判一员。二十八年，置知院一员，增院判一员，又以中书平章商量院事。大德十年，增知院二员、同知五员、副使五员、佥院五员、同佥三员、院判二员。至大三年，增知院至七员，同知二员，副使二员，佥院二员，同佥一员，院判二员，罢议事平章。延祐四年，以分镇北边，增知院一员。五年，增同知一员。后定置诸员如上。至正七年，置议事平章二员。十五年，添置佥院一员，院判一员。

客省使，（秩从五品。）大使二员，（从五品。）副使二员，（从六品。）掌选举差遣之事。至元十四年，置大使一员。十六年，增一员。二十一年，置副使一员。延祐五年，增一员。天历元年，又增一员。寻定置大使、副使各二员。

断事官，（秩正三品。）掌决军府之狱讼。至元元年，置断事官二员，寻省。八年，复置增二员。十九年，又增一员。二十年，又增二员。大德十一年，又增四员。后定置断事官八员，经历一员。（从七品。《元典章》枢密院断事官知事，从八品。）

右卫，（秩正三品。）掌宿卫扈从兼屯田。都指挥使三员，（正三品。）副使二员，（从三品。）佥事二员，（正四品。）经历二员，（从七品。）知事二员照磨一员。（俱从八品。）中统三年，置武卫。至元元年，改为侍卫亲军，分左右翼，置都指挥使。八年，改为左、右、中三卫。二十年，增都指挥使一员、副使一员。二十一年，置佥事二员。大德十一年，增都指挥使二员、副使一员。至大元年，增都指挥使三员、副使一员。四年，省都指挥使五员、副使二员。后定置诸员如上。（《元典章》各卫奥鲁官从五品，副官正六品。）其属：

镇抚所，镇抚二员。（正五品。）

行军千户所十，（秩正五品。）达鲁花赤十员，（正五品。）副达鲁花赤十员，（从五品。）千户十员，（正五品。）副千户十员，（从五品。）弹压二十员，（正八品。）百户二百员，（正七品。）知事十员。（从八品。）

弩军千户所一，达鲁花赤一员、千户一员、弹压二员、百户十员。

屯田左右千户所二，达鲁花赤二员、千户二员、弹压二员、百户四十员。

教官二，（无品级。）蒙古字教授一员、儒学教授一员，掌屯卫行伍耕战之暇使学习国文通晓书记。（初由枢府选举，后归吏部。）

左卫，（品秩同前。）都指挥使二员、副使二员、佥事二员、经历二员、知事二员、照磨一员。至元八年置，副指挥使一员。十六年，增副都指挥使一员。二十年，置佥事一员。二十二年，增佥事一员。二十四年，增都指挥使、副都指挥使一员。大德十一年，增都指挥使五员、副使二员、佥事二员。至大四年，省都指挥使六员、副都指挥使二员。后定置诸员。其属：

镇抚所，镇抚二员。

行军千户所十，达鲁花赤十员、千户十员、副千户十员、弹压二十员、百户二百员、知事十员。

弩军千户所一，达鲁花赤一员、千户一员、弹压二员、百户十员。

屯田左右千户所二，达鲁花赤一员、千户二员、弹压二员、百户四十员。

教官二，蒙古字教授一员、儒学教授一员。

中卫（品秩同前。）都指挥使三员、副都指挥使二员、佥事二员、经历二员、知事二员、承发架阁照磨一员。至元八年，置都指挥使一员、副都指挥使一员。二十年，增副使一员。二十一年，置佥事二员。二十三年，增都指挥使一员。大德十一年，增都指挥使二员、副使三员。至大元年，增都指挥使三员。后定置诸员如上。其属：

镇抚所，镇抚二员。

行军千户所十，达鲁花赤十员、副达鲁花赤十员、千户十员、弹压二十员、百户二百员、知事十员。

弩军千户一，达鲁花赤一员、千户一员、弹压二员、百户十员。

屯田左右千户所二，达鲁花赤二员、千户二员、弹压二员、百户四十员。

教官二，蒙古字教授一员、儒学教授一员。

前卫，（品秩同前。）都指挥使三员、副使二员、佥事二员、经历一员、知事二员、承发架阁照磨一员。至元十六年，以侍卫亲军置前、后二卫。是年，置都指挥使一员、副都指挥使二员。十八年，增都指挥使二员。二十年，置佥事一员。大德十一年，增都指挥使五员、副使一员、佥事三员。至大四年，省都指挥使五员、副使一员、佥事三员。后定置诸员如上。其属：

镇抚所，镇抚二员。

行军千户所十，达鲁花赤十员、副达鲁花赤十员、千户十员、副千户十员、弹压二十员、百户二百员。

弩军千户一，达鲁花赤一员、千户一员、弹压二员、百户十员。

屯田千户所二，达鲁花赤二员、千户二员、弹压二员、百户四十员。

门尉二，（正六品。）平则门尉一员、顺承门尉一员。

教官二，蒙古字教授一员、儒学教授一员。

后卫（品秩司前。）都指挥使三员、副都指挥使二员、佥事二员、经历二员、知事二员、照磨一员。至元十六年，置都指挥使二员、副使二员，后又增副使一员。十八年，增都指挥使二员。二十年，置佥事二员。大德十一年，增都指挥使五员、副使一员、佥事二员。至大四年，省都指挥使五员、副使二员、佥事二员。后定置诸员如上。其属：

镇抚所，镇抚二员。

行军千户所十，达鲁花赤十员、副达鲁花赤十员、千户十员、副千户十员、弹压二十员、百户二百员。弩军千户所一，达鲁花赤一员、千户一员、弹压二员、百户十员。

屯田千户所一，达鲁花赤一员、千户一员、弹压二员、百户四十员。

教官二，蒙古字教授一员、儒学教授一员。

武卫亲军都指挥使司，（秩正三品。）掌修治城隍及京师内外工役，兼大都屯田。达鲁花赤一员，（正三品。）都指挥使三员，副使二员，佥事二员，经历二员，知事二员，照磨一员。至元二十六年，枢密院官暗伯奏以六卫六千人、塔剌海孛可所镇大都屯田三千人、近路迤南万户府一千人，总一万人，立武卫，设官五员。（按中统二年，有武卫亲军都指挥使，似非至元时始置此官；二十五年，改虎贲司为武卫司，又似别为一官，均无从考订。）元贞、大德间，累增都指挥使四员。至大三年，省都指挥使四员、副都指挥使一员。后定置诸员如上。其属：

镇抚所，镇抚二员。

行军千户所七，达鲁花赤七员、副达鲁花赤七员、千户七员、副千户七员、百户一百四十员、弹压十四员。

屯田千户所六，达鲁花赤六员、千户六员、百户六十员、弹压六员。

教官二，蒙古字教授一员、儒学教授一员。

隆镇卫亲军都指挥司，（品秩同前。）掌屯军徼巡盗贼于居庸关南、北口。都指挥使三员、副使二员、佥事二员、经历二员、知事二员、承发兼照磨一员。睿宗在潜邸，立南、北口屯军徼巡盗贼，各设千户所。至元二十五年，以南、北口上千户领之。至大四年，升万户府，分钦察唐兀贵赤、西域左右阿速诸卫军三千人，并南北口、太和岭旧隘汉军六百九十三人，屯驻东西四十三处，置隆镇上万户府以领之。皇庆元年，升万户府为隆镇卫，置都指挥使三员、副使二员、佥事二员。延祐二年，又以哈儿鲁军千户所并隶之。四年，置色目经历一员。至治二年，置爱马知事一员。后定置诸员如上。其属：

镇抚所，镇抚二员。

北口千户所，（秩正五品。）达鲁花赤一员，（正五品。）千户一员，（正五品。）百户七员。（从六品。）

南口千户所，达鲁花赤一员、千户一员、百户一员、弹压一员。

白羊口千户所，达鲁花赤一员、千户一员、百户二员、弹压一员。

碑楼口千户所，达鲁花赤一员、千户一员、百户一员、弹压一员。

古北口千户所，达鲁花赤一员、千户一员、百户六员、弹压一员。

迁民镇千户所，达鲁花赤一员、千户一员、百户六员、弹压一员。

黄花镇千户所，达鲁花赤一员、千户一员、百户六员、弹压一员。

芦儿岭千户所，达鲁花赤一员、千户一员、百户六员、弹压一员。

太和岭千户所，达鲁花赤一员、千户一员、百户六员、弹压一员。

紫荆关千户所，达鲁花赤一员、千户一员、百户六员、弹压一员。

隆镇千户所，达鲁花赤一员、千户一员、百户八员、弹压一员。

左右翼屯田万户府二，（秩从三品。）分掌斡端、别十八里遣归汉军，及大名卫辉之新附军，并迤东回军，合为屯田万户府。达鲁花赤各一员，（从三品。）万户各一员，（从三品。）副万户各一员，（正四品。）经历各一员，知事各一员，提控案牍各一员。至元二十六年置。延祐五年，隶詹事院，并入卫率府。后改隶枢密院。其属：

镇抚所，镇抚各二员。（从五品。）

千户所八，达鲁花赤八员、千户八员、副千户八员、百户五十九员、弹压十六员。

千户所四，达鲁花赤四员、千户四员、副千户四员、百户五十二员、弹压八员。

左卫率府，（秩正三品。）率使三员，（正三品。）副使二员，（从三品。）佥事二员，（正四品。）经历一员，（从七品。）知事一员，（从八品。）照磨一员。（从八品。）至大元年，拨河南行省万户府精锐汉军为东宫卫军，立卫率府，设官十一员。延祐五年，改为中翊府，又改为御临亲军指挥司，又以御临古无此官改为羽林。六年，复隶东宫，仍为左卫率府。其属：

镇抚所，镇抚二员。

行军千户所十，达鲁花赤一员、千户十员、副千户十员、百户二百员、弹压二十员。

弩军千户所一，达鲁花赤一员、千户一员、百户十员、弹压一员。

屯田千户所三，达鲁花赤三员、千户三员、百户六十员、弹压三员。

教官三员，蒙古文教授一员、儒学教授一员、阴阳教授一员。

右卫率府，（品秩同前。）率使二员、副使二员、佥事二员、经历二员、知事二员、照磨一员。延祐六年，以詹事秃满迭儿所管速怯那儿万户府，及迤东女直两万户府、右翼屯田万户府兵，合为右卫率府。其属：

镇抚所，镇抚二员。

千户所五，千户五员、百户四十五员、弹压二员。

教官一，儒学教授一员。

河南淮北蒙古军都万户府，（秩正三品。）都万户一员，（正三品。）副都万户一员，（从三品。）经历一员，知事一员，提控案牍一员。至元二十四年，以四万户奥鲁赤改为蒙古军都万户府，设府官四员、奥鲁官四员。大德七年，改为河南淮北蒙古军都万户府。延祐四年，罢奥鲁官、副镇抚等员，定置诸员如上。其属镇抚二员。（从五品。）元贞元年，立西川蒙古军都元帅府，隶枢密院，未知何时裁并。

八撒儿万户府，（秩从三品。）万户一员，（从三品。）副万户一员，（正四品。）经历、知事、提控案牍各一员。其属：

镇抚一员。

千户所十翼，达鲁花赤十员、千户十员、副千户十员、百户七十二员、弹压十员。

札忽儿台万户府，万户一员，副万户一员，经历、知事、提控案牍各一员。其属：

镇抚一员。

千户所七翼，千户七员、百户三十八员、弹压七员。

脱烈都万户府，万户一员，副万户一员，经历、知事、提控案牍各一员。其属：

镇抚一员。

千户所九翼，千户九员、百户六十二员、弹压九员。

和尚万户府，万户一员，副万户一员，经历、知事、提控案牍各一员。其属：

镇抚一员。

千户所六翼，达鲁花赤四员、千户六员、副千户四员、百户四十七员、弹压六员。

炮手千户所一翼，千户一员、百户六员、弹压一员。

哨马千户所一翼，达鲁花赤一员、千户一员、副千户一员、弹压二员、百户九员、奥鲁官二员。（从五品。）

右阿速卫亲军都指挥使司，掌宿卫城禁，兼管潮河、苏沽两川屯田供给军储。达鲁花赤一员、都指挥使三员、副使二员、佥事二员、经历二员、知事二员、承发架阁照磨一员。至元九年，初立阿速拔都达鲁花赤。二十三年，遂名为阿速军。至大三年，改立右阿速卫亲军都指挥司，置达鲁花赤三员、都指挥使三员、副使二员、佥事二员。四年，省达鲁花赤三员。后定置诸员如上。其属：

行军千户所，千户七员、百户九员。

把门千户一员，门尉一员。（从六品。）

本投下达鲁花赤二员，长官一员，副长官一员。

庐江县达鲁花赤一员，（从六品。）主簿一员。（正九品。）

教官，儒学教授一员。

左阿速卫亲军都指挥使司，达鲁花赤一员、都指挥使三员、副使二员、佥事二员、经历二员、知事二员、照磨一员。其属：

镇抚二员。

本投下达鲁花赤二员，长官二员。

镇巢县达鲁花赤二员，主簿一员。

围宿把门千户所十三翼，千户二十六员、百户一百三十员、弹压十三员。

教官，儒学教授一员。

回回炮手军匠上万户府，（秩正三品。）达鲁花赤一员，（正三品。）万户一员，（正三品。）副万户一员，（从三品。）经历、知事、提控案牍各一员。至元十一年，置炮手总管府。十八年，立为都元帅府。二十一年，改为万户府。后定置诸员如上。其属：

镇抚二员。

千户三翼，达鲁花赤三员、千户三员、副千户三员、百户三十二员、弹压六员。

唐兀卫亲军都指挥使司，总领河西军二千人，以备征讨。都指挥使三员，副使二员，佥事二员，经历、知事、照磨各一员。至元十八年，置都指挥使二员、副使二员。二十二年，增都指挥使一员、佥事一员。大德五年，增都指挥使二员。至大元年，增都指挥使一员。四年，省都指挥使三员、副使一员。后定置诸员如上。其属：

镇抚二员。

奥鲁官一员，（正五品。）副奥鲁官一员。（正六品。）

千户所九翼，千户九员，副千户九员，百户七十五员，弹压九员，奥鲁官正、副各九员。

门尉三，健德门一、和义门一、肃清门一。

教官二，蒙古文教授一员、儒学教授一员。

贵赤卫亲军都指挥使司，达鲁花赤一员，都指挥使二员，副使二员，佥事二员，经历、知事各二员，照磨一员。至元二十四年，置都指挥使二员、副使二员、佥事二员。二十九年，置达鲁花赤一员、都指挥使四员、副使三员。（至元三十一年，罢贵赤卫屯田总管府，当是改都指挥司为总管府后又改为都指挥司，其年分不可知矣。）后定置诸员如上。其属：

镇抚所，镇抚二员。

千户所八翼，达鲁花赤八员、千户十六员、百户八十员、弹压八员。

门尉二员。

延安屯田打捕总管府，（秩从三品。）管析居放良人户，并兀里吉思田地蒙古人户。达鲁花赤一员，（从三品。）总管一员，（从三品。）同知一员，（从四品。）经历、知事各一员。至元十八年置。二十五年，改隶安西省，后复隶枢密院。其属：

打捕屯田官十二员。（正九品。）

大宁海阳等处屯田打捕所，（秩从七品。）掌北京、平滦等路析居放良不兰奚等户。达鲁花赤一员，（从七品。）长官一员。至元二十二年，置总管府。元贞元年，罢为屯田打捕所。

教官，蒙古文教授一员、儒学教授一员。

忠翊侍卫亲军都指挥使司，都指挥使三员，副使二员，佥事二员，经历、知事各二员，照磨一员。至元二十九年，始立屯田府。大德十一年，立为大同等处指挥使司。至大四年，皇太后修五台寺，改隶徽政院。延祐元年，改中都威卫使司。至治元年，改为忠翊侍卫亲军都指挥使司，改隶枢密院。后定置诸员如上。其属：

镇抚二员。

行军千户所十翼，达鲁花赤十员、副达鲁花赤十员、千户十员、副千户十员、百户二百六员、弹压二十员。

弩军千户所一翼，达鲁花赤一员、千户一员、百户十员、弹压十员。

屯田左右手千户所二翼，达鲁花赤二员、千户二员、百户四十员、弹压四员。

西域亲军都指挥使司，达鲁花赤一员，都指挥使二员，副使二员，佥事二员，经历、知事各二员，承发架阁兼照磨一员。元贞元年立，设官十一员。大德十一年，增都指挥使二员，又增指挥使三员、副都指挥使二员、佥事二员。至大四年，省都指挥使五员、副使二员、佥事二员。后定置诸员如上。其属：

镇抚二员。

行军千户所，千户十三员、百户二十九员。

把门千户二员、百户八员、门尉一员。

教官，儒学教授一员。

宗仁蒙古侍卫亲军都指挥使司，都指挥使三员，副使二员，佥事二员，经历、知事各二员，照磨一员。至治二年，右丞相拜住奏先脱别铁木叛时，没入亦乞列思人一百户，与今所收蒙古子女三千户，清州彻匠二千户，合为行军五千，请立宗仁卫以统之。其属：

镇抚二员。

蒙古军千户所十翼，千户二十员、百户一百员、弹压十员。

屯田千户所，千户四员、百户四十员、弹压四员。

教官二，儒学教授一员、蒙古字教授一员。

山东河北蒙古军大都督府，（秩从二品。）掌各路军民科差征进，及调遣总摄军马公事。大都督三员，（从二品。）同知一员，（从三品。）副都督一员，（从四品。）经历一员，（从六品。）都事二员，（从七品。）承发兼照磨一员。（正八品。）至元二十一年，罢统军司，立蒙古军都万户府。大德七年，改山东河北蒙古军都万户府。延祐五年罢。天历二年，改立为大都督府。定置诸员如上。其属：

镇抚二员。（元贞元年，立蒙古军都元帅府于西川，径隶枢密院，当是因兵事暂置。）

左手万户府，万户一员，（从三品。）副万户一员，（正四品。）经历一员，（从七品。）知事一员，（从八品。）提控案牍一员。（从八品。）其属：

镇抚一员。（从五品。）

千户九翼，千户十一员、百户七十四员、弹压十一员。

右手万户府，万户一员、副万户一员、经历一员、知事一员、提控案牍一员。其属：

镇抚一员。

千户九翼，千户九员、百户六十三员、弹压九员。

拔都万户府，达鲁花赤一员、万户一员、副万户一员、经历一员、知事一员、提控案牍一员。其属：

镇抚一员。

千户六翼，千户七员、百户四十一员、弹压五员。

哈达万户府，达鲁花赤一员、万户一员、经历一员、知事一员、提控案牍一员。其属：

镇抚一员。

千户八翼，千户八员、百户二十四员、弹压八员。

蒙古回回水军万户府，达鲁花赤一员，万户一员，副万户一员，经历、知事、提控案牍各一员。其属：

镇抚二员。

千户八翼，达鲁花赤二员、千户六员、百户四十六员、弹压九员。

玘都哥万户府，达鲁花赤一员，万户一员，副万户一员，经历、知事、提控案牍各一员。初隶都府七千户翼。延祐三年，枢密院奏改立万户府。属官：

镇抚二员。

千户七翼，千户九员、百户三十五员、弹压八员。

哈必赤千户翼，千户一员、百户四员、弹压一员。直隶大都督府。

洪泽屯田千户赵国宏翼，达鲁花赤一员、千户一员、副千户一员、百户十四员、弹压二员。直隶大都督府。

左翊蒙古侍卫亲军都指挥使司，都指挥使三员，副使二员，佥事二员，经历、知事各二员，承发架阁兼照磨一员。至元十八年，以蒙古侍卫总管府依五卫之例为指挥使司，设官十二员，奥鲁官二员。大德七年，奏改为左翼蒙古侍卫亲军都指挥使司。至大四年，增置指挥使一员。延祐五年，罢奥鲁官。其属：

镇抚二员。

千户所七翼，千户七员、副千户七员、知事七员、弹压七员、百户六十二员。

教官二，蒙古文教授一员、儒学教授一员。

右翊蒙古侍卫亲军都指挥使司，都指挥使三员，副使二员，佥事二员，经历、知事各二员，承发架阁兼照磨一员。至元十七年，以蒙古侍卫总管府依五卫例为指挥使司，设官十二员，奥鲁官二员。大德七年，奏改为右翊蒙古侍卫亲军都指挥使司。至大四年，增置指挥使一员。延祐五年，罢奥鲁官。后定置诸员如上。属官：

镇抚二员。

千户所十二翼，千户十二员、副千户十二员、知事十二员、弹压十二员、百户一百九员。

教官二，蒙古文教授一员、儒学教授一员。

虎贲亲军都指挥使司，管上都路元籍军人，兼奥鲁事。都指挥使三员，副使二员，佥事二员，经历、知事、照磨兼承发各一员。至元十六年，立虎贲军，设官二员。（旧纪至元二十五年立，又改为武卫司，与志不合。）十七年，置都指挥使二员、副使一员，又增置副使一员。元贞元年，改为虎贲亲军都指挥使司。十一年，增都指挥使六员。至大四年，省都指挥使九员。后定置诸员如上。属官：

镇抚二员。

撒的赤千户翼，正达鲁花赤一员、副达鲁花赤一员、正千户一员、副千户一员、百户二十员、弹压二员。

不花千户翼，正达鲁花赤一员、副达鲁花赤一员、正千户一员、副千户一员、百户二十二员、弹压二员。

脱脱不千户翼，正达鲁花赤一员、副达鲁花赤一员、正千户一员、副千户一员、知事一员、百户二十八员、弹压二员。

大忽都鲁千户翼，正达鲁花赤一员、副达鲁花赤一员、正千户一员、副千户一员、知事一员、百户二十四员、弹压二员。

杨千户翼，正达鲁花赤一员、副达鲁花赤一员、正千户一员、副千户一员、知事一员、百户二十二员、弹压二员。

迷里火者千户翼，正达鲁花赤一员、副达鲁花赤一员、正千户一员、副千户一员、知事一员、百户二十员、弹压二员。

宣忠斡罗思扈卫亲军都指挥使司。（秩正三品。）至顺元年，置宣忠扈卫亲军都万户府，总斡罗思军士，隶枢密院。二年，改今名。

大都督府，（秩正二品。）管领左右钦察两卫、龙翊侍卫、东路军元帅府、东路军蒙古万户府、（旧纪至顺元年，改东路蒙古军元帅府为东路钦察军万户府；二年，改东路蒙古军万户府为东路蒙古侍卫亲军指挥使司。）哈剌鲁万户府。大都督三员，（正二品。）同知三员，（正三品。）副都督三员，（从三品。）佥都都事二员，（正四品。）经历二员，（从六品。）都事二员，（从七品。）管勾一员、照磨一员。（俱正八品。）天历二年，始立钦察亲军都督府。（秩从二品。）后改大都督府。

右钦察卫亲军都指挥使司，（秩正三品。）达鲁花赤一员，（正三品。）都指挥使二员，（正三品。）副使二员，（从三品。）佥事二员，（正四品。）经历二员，（从七品。）知事二员、照磨二员。（俱从八品。）至元二十三年，依河西卫等例，立钦察卫，设官十员。二十八年，增钦察卫经历一员。至治二年，分为左右卫。天历二年，拨隶大都督府。属官：

镇抚二员。

行军千户所十八所，达鲁花赤各一员、千户三十六员、百户一百八十员、弹压十八员。

屯田千户所二，达鲁花赤二员、千户二员、百户二十员、弹压二员。

左钦察卫亲军都指挥使司，都指挥使三员、副使二员、佥事二员、经历二员、知事二员、照磨一员。属官：

镇抚二员。行军千户所十翼，千户十员、百户八十二员、弹压九员、奥鲁官四员。

守城千户所一翼，达鲁花赤一员、千户一员、百户九员。

屯田千户所一翼，达鲁花赤一员、千户一员、百户十员、弹压一员。

教官，儒学教授一员。

龙翊侍卫亲军都指挥使司，都指挥使三员、副使二员、佥事二员、经历一员、知事二员、照磨一员。天历元年始立，设官十四员。二年，又置爱马知事一员。属官：

镇抚二员。

行军千户所六翼，达鲁花赤一员、千户六员、副千户一员、百户四十五员、弹压五员。

屯田一翼钦察千户所，达鲁花赤一员、千户一员、百户二十二员、弹压二员。

教官二，蒙古文教授一员、儒学教授一员。

哈剌鲁万户府，掌守禁门等处应直宿卫。达鲁花赤一员、万户一员，经历、知事各一员，提控案牍一员。至元二十四年，招集哈剌鲁军人，立万户府。寻移屯襄阳，后征交趾。大德二年，置司南阳。天历二年，奏隶大都督府。属官：

镇抚一员，吏目一员。

千户所三翼，千户三员、百户九员、弹压三员。

枢密分院。至正十五年，置分院于卫辉。又添设彰德分院同知、副枢各一员，直沽分院副枢一员、都事一员。十六年，又置分院于沂州，以指挥使司隶之。十八年，以参知政事崔敬为山东等处行枢密副使，分院于漷州，兼屯田事。

行枢密院。有大征伐之事，则置之，止曰行院。为一方之事而设，则称某处行枢密院，事已则罢。

西川行枢密院。中统四年置，设官二员，管四川军民课税交钞、打捕鹰房人匠，及各投下应管公事，节制官吏诸色人等，并军官迁授征进等事。至元十年，又别置东川行枢密院，增同佥枢密院事一员。十三年，省东川行枢密院入西院。十五年，西川行院亦罢。二十一年，复立四川行院于成都。二十八年，徙于嘉定；八月，复徙成都。

荆湖等路行院。至元八年，改山东东路都元帅府为山东行枢密院。十年，罢山东行院及河南行中书省，置荆湖等路行院，设官三员。又置淮西等路行院，设官四员。十一年俱罢。二十一年，复立江淮、荆湖、江西、四川行院，各设官五员。二十八年，徙岳州行院于鄂州，江淮行院于建康，其后行院俱并归行省。

甘肃行枢密院。至大四年，置于甘州，设官四员，提调西路军马。后罢。

河南行枢密院。致和元年分置。天历元年罢。至正十九年，以河南行省平章察罕帖木儿为河南山东行枢密院知院。

岭北行枢密院。天历二年置，知院一员、同知二员、副使一员、佥院二员、同佥一员、院判二员、经历一员、都事二员，品秩同枢密院，掌北边军务，凡大小事宜，悉从裁决。至正十三年，添设断事官二员。又立镇抚司，镇抚二员；管勾所，管勾一员，兼照磨。又添设佥院二员、都事一员。

四川、湖广、江西三处行枢密院，均后至元三年置，每处知院一员，同知、佥院、院判各一员；湖广、江西二省添同佥一员，各院经历一员、都事二员、照磨一员、客省副使一员、断事官一员。至元四年俱罢。

淮南江北等处行枢密院。至正十五年，置于扬州。

江浙等处行枢密院。至正十六年，置于杭州，知院二员，同知二员，副枢二员，佥院二员，同佥二员，院判二员，经历、知事各一员，断事官二员。

福建江西等处行枢密院。至正二十六年置。




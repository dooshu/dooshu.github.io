203　聾蟲雖愚不害其所愛　龍聽以角不以耳


文子道德篇：「聾蟲雖愚，不害其所愛。」注云：「鼈聾無耳。」淮南子説林訓曰：「狂馬不觸木，猘狗不自投於河，雖聾蟲而不自陷，又況人乎！」又曰：「馬，聾蟲也。」注云：「喻無知。」孝皇問王季海曰：「聾字何以從龍從耳？」對曰：「山海經龍聽以角不以耳。」【原注】山海經檢此語，未見。

【閻按】季海，名淮，金華人。孝宗朝丞相。

【集證】山海經龍聽以角之説，宋黄東發曾駁之，不知所據何本。張世南游宦紀聞引焦氏易林云：「牛龍耳聵。」本草注引生育論云：「龍耳虧聰，故謂之龍。」亦龍聽不以耳之證。

【元圻案】王淮事見羅大經鶴林玉露十三。






◇　赐燕王旦玺书（元凤元年）

昔高皇帝王天下，建立子弟以藩屏社稷。先日诸吕阴谋大逆，刘氏不绝若发，赖绛侯等诛讨贼乱，尊立孝文，以安宗庙，非以中外有人表里相应故邪？樊、郦、曹、灌携剑推锋，从高皇帝恳灾除害，耘锄海内。当此之时，头如蓬葆，勤苦至矣。然其赏不过封侯。今宗室子孙，曾无暴衣露冠之劳，裂地而王之，分财而赐之，父死子继，兄终弟及。今王骨肉至亲，敌吾一体，乃与他姓异族，谋害社稷，亲其所疏，疏其所亲，有逆悖之心，无忠爱之义。如使古人有知，当何面目复奉齐酎见高祖之庙乎？（《汉书·武五子传》）




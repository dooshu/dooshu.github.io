7　夕惕若厲句讀　以陰陽言日夕


淮南人間訓云：「易曰『潛龍勿用』者，言時之不可以行也，故『君子終日乾乾，夕惕若厲，无咎。』『終日乾乾』，以陽動也；『夕惕若厲』，以陰息也。因日以動，因夜以息，惟有道者能行之。」案：人間訓云：「今霜降而樹穀，冰泮而求穫，欲其食則難矣。易曰『潛龍勿用』云云。」以陰陽言日夕，易説所未及。

【閻按】「君子終日乾乾」爲句，「夕惕若」爲句，「厲无咎」爲句，證以下文言「雖危无咎」，益驗句讀斷宜如此。不意淮南子誤讀「厲」聯上，至王輔嗣猶然。今朱子本義正之。

【何云】以惕爲息，最爲淺陋，先儒所以不之取。宏辭人説經，徒欲誇多鬭靡耳。

【全云】據首條云「乾以惕无咎，震以恐致福」，亦非以惕爲息者，特有取其陰陽日夕之説耳。

【又云】漢人皆以「厲」字連上，無異讀者，如張竦、班固、張衡文，不一而足，是必田何以來，句法如此，不止淮南也。但朱子更定，於義爲協。

【方樸山云】書有「怵惕惟厲」之句，從「厲」字絶，亦有説。

【元圻案】王弼注曰：「終日乾乾，至於夕惕，猶若厲也。」孔穎達正義曰：「夕惕者，謂至向夕之時，猶懷憂惕，此卦九三所居之處，實有危厲。又文言云『雖危无咎』，是實有危也。據其上下文勢，『若』字宜爲語辭。諸儒並以『若』爲『如』，如似有厲，是實無厲也，理恐未然。」蓋唐人已疑之矣。〇欽定四庫全書總目子部雜家類：「淮南子二十一卷，漢淮南王劉安撰。漢書藝文志『雜家』：『淮南内二十一篇，外三十三篇。』師古注曰：『内篇論道，外篇雜説。』今所存者二十一篇，蓋内篇也。」






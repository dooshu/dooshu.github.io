○赈恤诸道旱灾敕

朕承上天之眷祐，荷累圣之丕图，宵旰兢劳，不敢暇逸。思致康乂，八年於今，而水旱流行，疾疢屡作，兆庶艰食，札瘥相仍。盖德未动天，诚非感物。一类失所，有过在予，载怀罪己之心，深轸纳隍之叹，宜敷惠泽，式表忧勤。如闻自去年以来，河东关辅，亢旱为患，秋稼不收，百姓之中，颇甚困穷。今方春之时，须务农事，若无赈救，恐至流亡。其京兆、河南、河东、河中等九州府宜赐赐粟五十六万石：京兆府赐粟十万石，河南府河中府绛州各赐粟七万石，同、华、陕、虢、晋等州各赐粟五万石，并以常平义仓及折籴斛斗充。如无本色，即与运米折给。仍委本州府官长明作等第，差清强官吏对面宣赐，先从贫下户起给。其京兆府太和六年青苗榷酒钱在百姓腹内者，并宜放免。京兆、河中、河南、同、华、陕、虢、晋、绛等九州府，自太和六年秋税以前诸色逋悬，除所由车户已徵得外，在百姓腹内者，一切放免。议狱恤刑，前王所重，苟有冤滞，即伤阳和。应在城诸司诸军诸使，应有囚徒，速宜疏理，限七日处分讫奏闻。河南府等八州府，敕到后亦宜准此处分。诸色工役，非灼然急切者，并勒停省。应久旱处，管内名山大川能致风雨者，亦委长吏精诚祷请。水旱之数，虽云常理，导化失节，亦致咎灾，顾惟寡昧，敢忘克责。常参官及外府州长吏如有规谏者，各上封事，极言得失，俟有匡正，期於阜安。咸启乃诚，用致於理，无或有隐，以忝在公。内外官有贪暴残虐蠹政害人者，宪司宜纠察闻奏。朕为人父母，虔奉丕业，夕惕若厉，夙夜匪宁。减膳彻乐，庶答天诫，咨尔长吏，实分予忧。勉加抚绥，用副恻隐，庶切救灾之义，爰申为上之怀。中外臣僚，宜体朕意。


○风不鸣条赋（以“天下和平则如此”为韵）

风之起兮，不触而行；条之应兮，有动无声。察微祥於生植，表静理於承平，轻摇而晓露初滴，暗袅而春鸠转鸣，入杨园而若舞，拂花径而如迎。寂兮寞兮，自南自北，其去莫止，其来可测。方萦仙树，万年之影稍垂；爰报圣时，五日之期不忒。长养资於皇化，沈潜契乎元德。似有心於松柏之内，上下依依；类无言於桃李之间，往来默默。嫩叶随转，柔荑共舒，丝光於空际，惹絮影於春馀。听莫得闻，讶繁柯之蔑尔；视之不见，惊叠萼之攒如。倏自迩而通遐，俄起彼而集此。顺八方之候，若有若无；调四序之宜，时止则止。

由是轻才偃草，细不扬波，异秋吟之摧木，同春扇而微和。均习习之容，宁比夫空穴而至；绝萧萧之响，谁谓其高台则多。散漫千林，翱翔九野，修通匪乱於疾徐，溥畅必齐其高下。含其元也，亦类於人焉；静以化之，乃符於王者。片尘靡惊於厚地，群籁皆息於晴天，对翩翩之歇鸟，任ィィ之鸣蝉。感之深殊桂鸣於秦树，害乎物鄙禾偃於周田。我国家化将时茂，德与风传，伫见倾梧之後，栖仪凤於君前。


王侍中怀德【粲仲宣】

伊昔值世乱，秣马辞帝京。旣伤蔓草别，方知枤杜情。崤函复丘墟，冀阙缅纵横。倚棹泛泾渭，日暮山河淸。蟋蟀依桑野，严风吹若茎。鹳鷁在幽草，客子泪已零。去乡三十载，幸遭天下平。贤主降嘉赏，金貂服玄缨。侍宴出河曲，飞盖游邺城。朝露竟几何，忽如水上萍。君子笃惠义，柯叶终不倾。福履旣所绥，千载垂令名。


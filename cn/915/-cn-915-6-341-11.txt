◇嗣新蔡王滔不得还嗣章武议

章武、新蔡俱承一国不绝之统，义不得替其本宗而先後傍亲。案滔既已被命为人後矣，必须无复兄弟，本国永绝，然後得还所生。今兄弟在远，不得言无，道里虽阻，复非绝域。且鲜卑恭命，信使不绝。自宜诏下辽东，依刘群、卢谌等例，发遣令还，继嗣本封。谓滔今未得便委离所後也。（《晋书·河间王洪传》。洛阳陷，章武王混诸子皆没于胡，而小子滔初嗣新蔡王确，亦与其兄俱没後得南还，与新蔡太妃不协。太兴二年，上疏以兄弟并没在辽东，章武国绝，宜还所生。太妃讼之，事下太常。太常贺循议。）


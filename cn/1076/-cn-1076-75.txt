卷七十五

<史部,诏令奏议类,奏议之属,历代名臣奏议>

钦定四库全书

历代名臣奏议卷七十五

明　杨士奇等　撰

内治

宋神宗熙宁元年殿中侍御史里行钱顗上奏曰臣伏以历代圣明之君临御四海之初必有甚美之事以顺人情必竭至诚之心以感天意陛下绍膺大宝忧勤庶政有弊必去闻善必行然犹隂阳未和灾异数见岂圣化有所不洽者耶臣窃伏思其一端臣恭闻仁宗及英庙两朝之间见在宫人尚多幽闭掖庭岂无怨隔之思以汨和气臣伏乞陛下特轸宸衷沛然下诏法祖宗开宝祥符之制量数放出务令徔便无旷怨之苦有遂性之乐上足以感天意下足以顺人情哲王懿范莫过於此也侍御史知杂事刘述上奏曰臣窃以方今之患在乎官冗官冗由乎入流之衆所以贤不肖混淆耗蠧帑廪而困弊生灵者也今不早为裁节日引月长将如之何伏见皇族郡县主出嫁其夫并白身授殿直内有闾阎之人但富於财者往往认他人三代有官职者冒为婚姻紊乱国经尘秽天属莫斯为甚近制亦许就文资恩泽参以士人渐复唐制亦救弊之一端也以臣愚管见今後欲乞秪於见任文武官僚中元非进纳出身者选择为亲内京朝官武臣与不隔磨勘特转一官幕职官三考以上於铨格不妨磨勘者与转京官州县官令録资序与两使职官判官簿尉斋郎监簿之类与初等职官该说不尽者乞从朝廷比类相度指挥所冀稍塞滥源渐清仕缀

三年右谏议大夫御史中丞吕诲上奏曰臣窃闻去年下京东买黄金数万两本路科率太暴民颇怨之又广南新钱监许买真珠上京传说将备宫中十合用度盖愚者无知因其民言造为端意谓陛下春秋富盛祥禫既除将迩声色渐求暇逸此其惑也臣有以知聪明睿智以天下为心必不留神於此尔然重思之天下有道庶人不议明盛之朝不当使民如是而议似亦啓之有因不可不恤也臣职在言责敢不为陛下一一而陈之臣闻宫禁职位自有班序十合创置非古仪也或云仁庙晩年欲广继嗣谀言闚间遂成其事英宗践祚因循旧制真作无益害有益也何则既名合分则异嫔御供具之外仍置官管干增长事势动有踰僭且礼之所设本防其渐作法於俭其敝犹奢今日之为实系圣虑而况陛下尊奉两宫与仁宗事体不同且虞幸进之臣渐陈无益之计臣愚欲乞陛下沈机虑始临事制宜俯毕三年之丧首罢十合之制德音遂发人心自悦矧复举动之间使人窥伺莫及岂止成一时之盛美将见垂万世之休光区区之诚所愿至矣

哲宗元佑间御史中丞傅尧俞上奏曰臣伏见近除韩忠彦为尚书左丞继又以其弟嘉彦尚主物议藉藉以为未当臣不敏不敢臆度其是非臣窃谓李德裕实唐之名相建言旧制驸马都尉与要官禁不往来开元中诃督尤切今乃公至宰相及大臣私第是等无他直泄漏禁密交通中外耳请白事宰相者听至中书无辄诣第当时防禁如此今乃萃於一门议者之言良可取也况君举必书而书事必谨其始陛下自临御以来励精政事未有过举而首开此涂异日援以为比其弊将深且书於史册云始於陛下使後世指为讥议顾不惜哉愿陛下深思之陛下用臣辈为聦明臣苟知而不言负陛下之罪不容诛矣

哲宗方选后太皇太后曰今得狄谘女年命似便然为是庶出过房事须评议枢密直学士王岩叟进曰按礼经问名篇女家荅曰臣女夫妇所生及外氏官讳不识今者狄氏将何辞以进议遂寝?宗选后既定太皇太后曰帝得贤后有内助功不是小事岩叟对曰内助虽后事其正家须在皇帝圣人言正家而天下定当慎之於始太皇太后以是语?宗者再

中书舍人彭汝砺奏曰臣窃以古者能治其国非独修诸已者备内亦有助焉后妃夫人能辅佐君子非独天性然也教亦有素焉后妃人君之配也天下国家安危治乱宗庙社禝之祸福子孙之贤不肖是系岂特其身哉此可谓甚重以天下之责以圣人之事望於一未笄之女子此可谓甚难然则择可不慎乎择之必知所以教之自寒而暑非一日之积也则教之所以成物亦必有渐矣礼女子十年不出姆教婉娩听从执麻枲治丝茧织紝组紃学女事以供衣服观於祭祀纳酒浆笾豆菹醢礼相助奠诗曰后妃在父母家则志在於女工之事恭俭节用服澣濯之衣尊敬师傅则可以归安父母化天下以妇道也古之人其教之也素故其成也至诗曰谁其尸之有齐季女祭祀妇事齐母道自其幼时妇事母道非其教之素曷能与於此周南之治盛矣其志为卷耳其效为桃夭其化为兔罝为汉广观原反本固有所在臣以谓皇帝陛下春秋富宜蚤择淑德之女以定后妃之位以正天下之本以对天之丕显休命立师傅保姆择姬媵严宫室车服制环佩之节陈图史之戒非正之声音顔色使不得乱其视听非正之玩好使不得致其前及其归也凡所欲皆其所尝闻之者也凡所享皆其所尝安之者也凡所恶皆其所戒焉者也此可谓善矣以陛下之神明博大得贤妃之助其治天下国家何有诗曰天监在下有命既集文王初载天作之合文王嘉止大邦有子天立厥配受命既固周既受命至配立而後言固则人主所以待内助如此也然则择之岂可不慎教之岂可不早夫教之非豫也使得其人幸而已矣幸非可以为法也苟非其人祸莫甚焉凡臣之言其称辞小稽其事则甚大其事若缓察其微则甚切惟太皇太后陛下留意毋忽

五年给事中范祖禹论立后上太皇太后疏曰臣伏奉诏旨皇帝纳后六礼令翰林学士御史中丞两省给舍与礼部太常寺官同共详议臣窃伏思此国家大事万世之始福祚所繋风化所先自古圣王重之今陛下宜先知者有四不可不慎也臣谨稽之上古参之後世为陛下悉数而详言之一曰族姓二曰女德三曰隆礼四曰博议所谓族姓者臣闻古之帝王所与为婚姻者必大国诸侯先圣王之後勲贤之裔不然则甥舅之国也不以微贱上敌至尊故其福祚盛大子孙蕃昌昔者黄帝娶於西陵之女是为嫘祖嫘祖为黄帝正妃其子孙皆有天下五帝三王皆黄帝之後也高辛娶陈锋氏之女是生帝尧虞舜娶帝尧之二女厘降於妫汭遂有天下大禹娶于涂山是生夏啓天下归之子孙享国四百七十余年成汤娶于有莘氏子孙有天下六百余年周之先祖后稷生於姜嫄世有贤妃太王娶太姜是生王季王季娶太任是生文王文王娶太姒其礼尤盛大雅歌之曰文王初载天作之合言文王之初有识天已生贤女为之配也又曰大邦有子俔天之妹文定厥祥亲迎于渭造舟为梁不显其光自古昏礼未有如文王之盛也太姜炎帝之後也太任太昊之後也太姒大禹之後也太姒生十子武王周公皆圣人也其余皆为显诸侯周之子孙徧于天下太姒之德也诗人美文王之圣本由太任其诗曰思齐太任文王之母思媚周姜京室之妇太姒嗣徽音则百斯男又曰刑于寡妻至于兄弟以御于家邦言文王之化自家及国以正天下也周南关雎后妃之德人伦之始风化天下皆美太任太姒也武王亦娶于姜是生成王周有天下三十余世八百余年其基本盖由此也故族姓不可不贵所谓女德者臣闻礼本夫妇诗始后妃治乱因之兴亡繋焉三代之兴皆有贤妃其亡也皆有孽女夏之兴也以涂山其亡也以末喜商之兴也以有娀其亡也以妲己周之兴也以姜嫄其亡也以襃姒此皆圣贤所纪诗书所载垂之後世以为永鉴者也秦汉以後昏姻多不正无足取法惟後汉显宗明德马后唐太宗文德长孙后宪宗懿安郭后皆有后德出於勲贤之家其余败乱足以为戒而已恭惟本朝太祖皇帝以来家道正而人伦明历世皆有圣后内德之助自三代以後未有如本朝家法也皇帝圣德明茂睿质纯粹天监在下必生圣女以佑皇家惟陛下远观上古近鉴後世上思天地宗庙之奉下为万世子孙之计选卜窈窕以母仪万国表正六宫非有德孰可以当之然闺门之德不可着见必视其世族观其祖考察其家风参以庶事亦可知也昔汉之初大臣议欲立高帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝文帝为汉之贤主亦由其母家仁善也故女德不可不先所谓隆礼者臣闻天子之与后犹天之与地日之与月隂之与阳相须而後成者也礼曰天子听男教后听女顺天子理阳道后治隂德教顺成俗内外和顺国家理治此之谓盛德又曰天子修男教父道也后修女顺母道也孔子对鲁哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也是故君子兴敬为亲舍敬是遗亲也弗爱不亲弗敬不正爱与敬其政之本欤哀公曰寡人愿有言然冕而亲迎不已重乎孔子愀然作色而对曰合二姓之好以继先圣之後以为天地宗庙社稷之主君何谓已重乎又曰天地不合万物不生大昏万世之嗣也君何谓已重焉盖深非之也孔子遂言曰昔三代明王之政必敬其妻子也有道妻也者亲之主也敢不敬欤礼又曰元冕斋戒鬼神隂阳也将以为社稷主为先祖後其可以不致敬乎又曰敬而亲之先王之所以得天下也今臣与衆官讨论讲议皆约先王之礼参酌其宜不为过隆愿陛下勿以为疑进言者必曰天子至尊无敌於天下不当行夫妇之礼而荀卿有言天子无妻告人无匹也如此则是周公之典孔子之言皆不可信而荀卿之言可信也臣谨按礼冠昏唯有士礼而无天子诸侯之礼故三代以来唯以士礼推而上之为天子诸侯之礼盖以成人之与夫妇自天子至於士则一也臣窃闻亲王宗室之间娶妻殊无齐体之礼敬而亲之之义天下岂有独尊而无偶配者哉至於鄙慝之礼或杂戎狄之俗或习委巷之风下自士族上流宫禁有涉於此者?陛下一切屏絶之以正基本以先天下故礼不可不隆所谓博议者臣闻古者天子聘后上公逆之诸侯主之故春秋书祭公来遂逆王后于纪夫国有大事大臣不容不预闻也昔慈圣光献之立也吕夷简定其议故其诏曰览上宰之敷言其册曰宗公鼎臣诵言于朝先是茶商陈氏女亦预选择王曾宋绶皆以为言大臣继有言者遂罢陈氏仁宗所以为圣者能从衆也进言者必曰此陛下家事非外人所预自古误人主者多由此言也天子以四海为家中外之事孰非陛下家事大臣无不可预之事亦无不当预之人且陛下用一执政进一近臣必欲协天下人望况立皇后以母天下乎臣恐陛下一日降诏云立某氏为皇后则大臣虽有所见亦难乎论议矣今陛下之所选择莫若出其姓氏宣问大臣若圣志既定而衆议佥同则卜筮协从鬼神其依天人之意无不同矣故议不可不博臣幸备劝讲其职在以帝王之事裨益圣德故敢献其所闻臣之愚诚惟中宫正位之後四海之内室家相庆则宗社之福也狂瞽之言惟陛下留听干冒宸严臣无任惶惧俟罪之至

七年祖禹又奏曰臣近以权住经筵久不进讲陛下今月一日已御迩英又先降圣旨过端午未住讲读此见陛下好学之至也而臣自五日以後北郊奉祠未获入侍伏覩中宫初建将行嘉礼实为正始之道王化之基恭惟本朝祖宗家法自三代以还盖未之有由汉以下皆不及也今陛下纳后以承天地以奉祖宗内尽孝养外美风化将以为万世法臣愚窃为陛下重之谨按周易家人之卦乃圣人所以定天下之端本臣辄不自揆敢撰集所闻先圣先贤之言为解义一篇谨録上进以代奏事伏望圣慈少赐省览臣无任惶惧激切之至臣祖禹曰家人之道以内为主女正则家正矣故其利在女之正彖曰家人女正位乎内谓六二也男正位乎外谓九五也六二以柔得位而居中九五以刚得位而居尊男子居外女子居内男不言内女不言外男女之正莫大於此此天地之义隂阳之分也礼曰天子听男教后听女顺天子理阳道后治隂德天子听外治后听内职教顺成俗外内和顺国家理治此之谓盛德故天子之与后犹日之与月隂之与阳相须而後成者也其可以不正乎天子者天下之君也诸侯者一国之君也父母者一家之君也君不可以不严天子则天下之所严也诸侯则一国之所严也父母则一家之所严也故家人有严君焉父母之谓也父得父之道则慈子得子之道则孝兄得兄之道则友弟得弟之道则恭夫得夫之道则义妇得妇之道则听如此然後家道正推而行之以治天下故正家而天下定矣舜文王是也舜事父母瞽叟底豫而天下之为父子者定象忧亦忧象喜亦喜而天下之为兄弟者定厘降二女于沩汭嫔于虞而天下之为夫妇者定文王孝於王季太任刑於太姒友于兄弟以御于家邦大学曰心正而後身修身修而後家齐家齐而後国治国治而後天下平象曰风自火出家人何谓也离火也巽风也火在内而风在外家人之道由内以相成故文中子曰明内而齐外也君子之居家也言必有物行必有常所以为家人法也孔子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之所以动天地也可不慎乎初九曰闲有家悔亡何谓也处家之初治家之始故必防闲之然後悔可亡王弼曰凡教在初而法在始当治之於未变严之於未渎也既变而後治之既渎而後严之则悔矣孟子曰身不行道不行於妻子君子言有物行有常无僻志无淫好所以闲家也昔者桀惑於末喜故夏亡纣惑於妲己故商亡幽王惑於褒姒故周亡晋献公惑於骊姬三世大乱唐高宗制於武后唐祚中絶中宗制於韦后身陷大祸皆不能闲之於初也闲之在於人心未变之时故象曰闲有家志未变也六二曰无攸遂在中馈贞吉何谓也坤之文言曰地道也妻道也臣道也地道无成而代有终也隂不为倡阳不为和故坤道柔顺承天而时行妻道无攸遂在中馈则正而吉矣古者女子十年不出姆教婉娩听从执麻枲治丝茧织絍组紃学女事以供衣服观於祭祀纳酒浆笾豆葅醢礼相助奠后妃在父母家则志在於女工之事恭俭节用服澣濯之衣尊敬师傅故关雎美后妃之德其职在於供荇菜备庶物以奉宗庙又当辅佐君子内有进贤之志而无险詖私谒之心关雎之化行则诸侯之夫人采蘩于沼沚用之公侯之事大夫之妻亦采苹藻盛之箱筥湘之錡釜以供祭祀之用皆无攸遂在中馈之事也三代之亡皆以孽女乱政不修其职而预外事故武王数纣曰古人有言曰牝鸡无晨牝鸡之晨惟家之索今商王受惟妇言是用诗人刺幽王曰哲夫成城哲妇倾城妇有长舌惟厉之阶乱匪降自天生自妇人又曰赫赫宗周襃姒烕之皆反此者也九三曰家人嗃嗃悔厉吉妇子嘻嘻终吝何谓也以阳处阳居下卦之上为家人之长刚严者也王弼曰行与其慢宁过乎恭家与其渎宁过乎严故家人嗃嗃至於有悔虽危犹不失吉妇子嘻嘻言笑无节终必有吝凡家之道主於严敬故象曰家人嗃嗃未失也妇子嘻嘻失家节也六四曰富家大吉何谓也以隂处隂体柔居巽少长有礼各得其序以听於上故象曰顺在位也富者非富於财而已家之富犹人之肥也礼曰父子笃兄弟睦夫妇和家之肥也其大吉不亦宜乎九五曰王假有家勿恤吉何谓也阳居君位以家道治天下者也圣人以天下为一家以中国为一人故视天下如家视百姓如身爱人如爱身治天下如治家孔子曰身以及身子以及子妃以及妃君行此三者则忾乎天下矣太王之道也如此国家顺矣孟子曰天下之本在国国之本在家家之本在身修身所以治人正家所以治天下也舜举八元使布五教于四方父义母慈兄友弟恭子孝内平外成此以家道治天下而四海之内莫不交相爱也诗曰之子于归宜其家人大学曰宜其家人而後可以教国人先王欲正天下必自家始此家人之盛也故勿恤而吉王弼曰王至斯道以有其家古之人有行之者舜文王是也上九曰有孚威如终吉何谓也以阳居上处家之终诚发於中而着於外人皆信之故曰有孚治家之道初则闲之终则严之故曰威如闲之者制於未变也严之者所以常久也孔子曰君子不重则不威传曰有威可畏谓之威扬雄曰貌重则有威又曰或问何如动而见畏曰畏人何如动而见侮曰侮人夫见畏与见侮无不由已又曰人必其自敬也然後人敬之君子之道本诸身故治家者始於修身终则及诸其身其身正而天下归之矣身处威敬人亦畏敬之夫如是岂有不终吉者乎故象曰威如之吉反身之谓也

元佑六年太常丞吕希纯上奏曰臣窃以天子之与后犹日之与月隂之与阳相须而後成是以自古圣主有婚姻之始皆博访令族参求有德然後昭告宗庙成以昏礼其敬谨重正如此诗人推原周家受命之本上陈姜嫄周姜太任太姒之贤皆圣贤之後大邦之子其盛德不回其徽音可继故辅其君子世世修德昭受天命历年长久未闻以聘纳之际参以隂阳数术者也三代礼文虽不尽见然礼记及周礼仪礼述大昏之义列媒妁之职载六礼之仪稍为详备略无男女年命勘婚文以至汉唐而下史策所载亦无此制本朝制司天之官虽有婚书然自祖宗以来每建中壼皆采用德阀不专以勘选为事且宣祖皇帝方在侧微天作之合固未尝集太史而议年命也然而昭宪太后实生太祖太宗为万世福是岂勘婚之力哉其婚书词义鄙浅及日官元不自信臣所虑者自降选后指挥已是逾岁诞圣年月其谁不知除日前供到家状犹或可信外若今日以後更令余家供析安知不改易女命以求附会虽尽合书法岂复可凭则恐论议迟迟徒为过谨旷日持久无益而已皇帝於后妃之议方当谦抑不言太皇太后推慈爱之念固欲尽衆美以副宸心然则股肱大臣亦宜以身任其责况即今公卿士大夫之家例不勘婚人虽有贵贱之殊其於亲爱盖亦同尔乃敢断然不用者岂非以勘合年命为难信略去拘忌为安便邪为人臣者固当推已之所安以事君上不可如卜祝之论姑以逃责而已故臣敢因缘职事辄贡瞽言伏惟圣慈少赐裁择元符元年翰林学士邹浩上奏曰臣闻礼曰天子之与后犹日之与月隂之与阳相须而成者也天子理阳道后治隂德天子听外治后听内职然则立后以配天子安得不谨今陛下为天下择母而所立乃贤妃刘氏一时公议莫不疑惑诚以国家有仁祖故事不可不遵用之耳盖皇后郭氏与美人尚氏争宠致罪仁祖既废后不旋踵并斥美人所以示公也及至立后则不选於妃嫔必选於贵族而立慈圣光献所以远嫌也所以为天下万世法也陛下以罪废孟氏与废郭氏实无以异然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以远嫌亦有仁宗故事存焉二者必居一於此矣不可得而逃也况孟氏罪废之初天下孰不疑贤妃必为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责於是天下始释然不疑陛下立后之意在贤妃也今果立之则天下之所以期陛下者皆莫之信矣载在史册传示万世不免上累圣德可不惜哉且五覇者三王之罪人也其葵丘之会载书犹且曰无以妾为妻况陛下之圣高出三王之上其可忽此乎万一自此以後士大夫有以妾为妻臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所错手足名之不正遂至民无所错手足其为害可胜道哉尤不可不察也臣伏覩陛下天性仁孝追奉休烈惟恐一毫不当先帝之意然先帝在位动以二帝三王为法斥两汉而下不取今陛下乃引自汉以来有为五伯之所不为者以自比是岂先帝之论乎是岂继志述事所当然者乎此尤公议之所未喻也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏固未尝有子也所以立为后者以德冠後宫故也祥符中德妃刘氏亦未尝有子也所以立为后者以锺英甲族故也又况贵人之系实马援之女德妃之时且无废后之嫌其与贤妃事体迥然异矣若曰贤妃冠德後宫亦如贵人锺英甲族亦如德妃则何不於孟氏罪废之初用立慈圣光献故事便立之乎必迁延四年以待今日果何意邪必欲以此示天下果信之邪兼臣闻顷年冬享景灵宫贤妃实随驾以往是日雷作其变甚异今又宣麻之後大雨继日已而飞雹又自告天地宗庙社稷以来隂霪不止以动人心则上天之意益可见矣陛下事天甚谨畏天甚至尤宜思所以动天而致然者考之人事既如彼求之天意又如此安可不留圣虑乎夫成汤圣君也仲虺不称其无过而称其改过不吝高宗贤君也傅说不告以拒谏而告以从谏则圣臣虽至愚不足以方古谏者常念唐太宗犹有耻君不及尧舜之臣况直可以为尧舜如陛下之圣而於身亲见之乎是以不敢爱身冒犯天威图报陛下亲自识拔天恩之万一而区区血诚尽於此矣惟陛下俯徔而改之不以为吝则万世之下所以诵陛下之圣者亦将在成汤高宗之上矣岂不美哉伏望圣慈深赐照纳不以一改命为甚难而以万世公议为足畏追停册礼别选贤族如初诏施行庶几上荅天意下慰人心为宗庙社稷无疆之计不胜幸甚哲宗时右谏议大夫范纯仁论太皇太后册礼疏曰臣近闻将来太皇太后册礼并依明肃太后故事於文德殿受册缘自太皇太后同政以来至仁盛德高掩前古所行典礼为万世尊仰不必专稽明肃伏望特自太皇太后圣意指挥更令礼官子细详定务合中制以副圣意臣以受恩殊常固当知无不言以伸补报罔避僭易之罪伏望圣慈矜察易谦卦称天道亏盈而益谦地道变盈而流谦鬼神害盈而福谦人道恶盈而好谦一谦而四益徔之又曰谦尊而光尚书曰满招损谦受益此皆经典之法言在圣明正所当务臣不胜区区犬马之诚乞赐采録

陈次升奏曰臣伏覩诏书以皇后孟氏旁惑邪言隂挟媚道迨从究验证左甚明而陛下断以大义不牵私恩奉承两宫慈训废皇后孟氏为华阳教主降诏以告中外命下之日士庶惶惑谓后无可废之罪而陛下废之咸相与为之咨嗟弹指良可叹也盖以所治之狱不经有司虽闻追验证左而事迹秘密朝臣犹不预闻士庶惶惑固无足怪臣窃谓后之废立事体至重若臣下一言一眚废之逐之不足深恤自古推鞫狱讼皆付外庭未有宫禁自治高下付阉宦之手陛下但见案牍之具可安知情罪之虚实万一寃滥为天下後世讥笑臣欲乞陛下亲选在庭侍徔或台谏官公正无所阿附之人专置制院别行推勘庶得实情如后之罪在所不容虽废之人自无言今事不经有司狱成阉宦此天下人心不能无疑也伏望圣慈特降睿旨施行

徽宗时任伯雨上言曰臣近具封章论瑶华事前日得对清光面奉圣训知宸衷之所虑合天下之公心事可施行理当将顺然而臣窃以谓天下大事无过此者前日之废既出於率易今日之复安可以怱遽以母仪之动静而定是非於狱辞此前日之所以为率易也古人有言曰狱者天下之大命也人情安则乐生痛则思死箠楚之下何求而不得故奏牍之成虽使臯陶听之皆以为死有余罪何则锻链者衆文致之罪明也故天下之患莫深於狱败法乱正离亲塞道莫甚於治狱之吏又况掖廷秘狱治世所无妇人柔弱岂胜箠楚遂以文致之罪因动母仪之尊此固非所以习天下而崇堂陛也然以训出两宫则先帝当时不得不从事干泰陵则陛下今日岂可轻改若言近经大赦恩霈普沾岂唯瑶华独不昭雪臣尤以此论为不然也盖朝廷赦宥为罪人而设耳昔以为有罪断之於狱辞今以为无过均之以赦宥则是废兴动静与衆同科慢而不严於体未顺臣故以为不然也瑶华得罪於先帝见弃於两宫此前日诏令之本旨也而外议藉藉皆以为先帝有常悔之言两宫无坚确之命若审如此则皇太后下一诏书明白其事陛下奉付外廷使议典礼纵令遂非之人托於继述自护其短又安敢以先帝尝悔之言为不然乎虽然诏书之文当有体要必熟议而後可发废者之复当考故事必如礼而後可动如是则事正体严始终无碍臣故曰不可以怱遽也且五年安於寂静岂有数月而不能待乎事之大者尤当以欲速为戒伏望圣慈上禀慈闱详择施行

高宗绍兴三十二年张浚奏曰臣恭覩进奏院报已降制书令有司?日册贤妃为皇后乾道当阳坤仪配极神人协庆海?同欢窃读易家人彖辞曰父父子子兄兄弟弟夫夫妇妇而家道正正家而天下定矣是知致治之道必自内始臣复考其象辞风自火出为家人风之譬则化也火之譬则礼也礼修於身化行於外是为风自火出仰惟皇帝陛下圣学高明而事亲以孝抚下以仁御事以断凡有所为无一不合於礼方将正身以刑家刑家以齐国克谨细微以先天下治化之隆指日可俟四海幸甚臣钦闻诏命无任欣跃鼓舞之诚光宗时李皇后寖预政倪思进讲姜氏会齐侯于泺因奏人主治国必自齐家始家之不能齐者不能防其渐也始於?狎终於恣横卒至於隂阳易位内外无别甚则离间父子汉之吕氏唐之武韦几至乱亡不但鲁庄公也上悚然

起居舍人彭龟年上奏曰臣闻书曰监于先王成宪其永无愆古之哲王出而照临万国必有宏纲大纪以贻宪厥後然其道不过自内以刑外正本以及末而所谓刑名度数政事法制有不在察察然也自秦以来唯务以法制下凡治人之具求之已详而分内之事所谓刑于寡妻至于兄弟以御于家邦者悖谬特甚盖有不忍道者也三代以後唯汉唐号为小康其间贤君犹愧於此然则治道之不如古无责耳矣唯我祖宗受天明命拯乱倾否具有本末越中古不止一事而先民推其所以致丰大之业者必以家法言之范祖禹曰自三代以後未有若本朝家法者也吕大防当元佑时尝侍迩英讲读因进曰本朝百三十年中外无事盖由所立家法最善前代宫闱多不肃宫人或与廷臣相见唐入合图有昭容位本朝宫禁严密内外整肃此治内之法也前代外戚多预政事常致败乱本朝母后之族皆不预事此待外戚之法也前代宫室皆尚华侈本朝宫室止用赤白此尚俭之法也前代人君虽在宫闱出舆入辇祖宗皆步自内廷出御後殿岂乏人力哉亦欲步历广廷稍冒寒暑尔此勤身之法也前代人主在禁中冠服苟简祖宗以来燕居必以礼此尚礼之法也至於虚己纳谏不好畋猎不尚玩好不用玉器饮食不贵异味止用羊肉此皆祖宗家法足以致太平者臣尝因二臣之言欲采摭祖宗家法类为一书而遐方贱吏不见国史传闻小说不敢尽信抱此志愿半世莫伸昨蒙陛下官之成均成均旧有国朝会要及李焘续资治通监长编録本因得窃读於是祖宗修之身刑之家者可以略见一二遂妄编次以成一书取监于先王成宪之义名曰内治圣鉴其目则略循会要之旧其事则多本长编之书一时名臣奏请有足裨补圣治者亦复采録间有愚见辄复论着遗逸差缪不敢谓无然而区区二臣忧国爱君之心窃庶几焉谨缮写成编投进以备乙夜之览金熙宗时翰林待制兼右谏议大夫程寀奏曰虞舜不告而娶二妃帝喾娶四妃法天之四星周文王一后三夫人嫔御有数选求淑媛以充後宫帝王之制也然女无美恶入宫见妒陛下欲广嗣续不可不知而告戒之又曰臣伏见本朝富有四海礼乐制度莫不一新宫禁之制尚未严密胥吏健卒之辈皆得出入莫有呵止至淆混而无别虽有阑入之法久尚未行甚非严禁卫明法令之意陛下不可不知而必行疏奏上嘉纳之

历代名臣奏议卷七十五








刘子翚　次张守韵四首

久分闽郡竹，屡赐汉庭金。

才刃硎新发，恩波海并深。

冠销乘间祸，民有不欺心。

祗恐锋车起，云霄路莫寻。

刘子翚

刘子翚　次张守韵四首

促席山堂夜，寒灯吐碎金。

酒分邻瓮美，栗爆地炉深。

疏懒难堪事，纷华易坏心。

自惟贪寸禄，双鬓老侵寻。

刘子翚

刘子翚　次张守韵四首

瓦白霜封缟，波清月漾金。

柝沈秋垒静，人语夜堂深。

故国归何日，寒衾事满心。

庭松怜手植，擢干已弥寻。

刘子翚

刘子翚　次张守韵四首

泣怀三献玉，谦拒四知金。

势利焚和猛，诗书汲古深。

贵无长得意，闲有自由心。

岣嵝丹砂在，盟寒傥可寻。

刘子翚


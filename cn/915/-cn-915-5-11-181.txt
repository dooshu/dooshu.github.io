◇辩道论

夫神仙之书，道家之言，乃言传说上为辰尾宿，岁星降下为东方朔。淮南王安诛于淮南，而谓之获道轻举。钩弋死于云阳，而谓之尸逝柩空。其为虚妄，甚矣哉！中兴笃论之士有桓君山者，其所著述多善。刘子骏尝问言：「人诚能抑嗜欲，阖耳目，可不衰竭乎？」时庭下有一老榆，君山指而谓曰：「此树无情欲可忍，无耳目可阖，然犹枯槁腐朽，而子骏乃言可不衰竭，非谈也。」君山援榆喻之，未是也。何者？（案：此下有脱文）余前为王莽典乐大夫，《乐记》云：「文帝得魏文侯乐人窦公，年百八十，两目盲，帝奇而问之，何所施行。对曰：『臣年十三而失明，父母哀其不及事，教臣鼓琴。臣不能导引，不知寿得何力。」君山论之曰：「颇得少盲，专一内视，精不外鉴之助也。」先难子骏，以内视无益；退论窦公，便以不外鉴证之，吾未见其定论也。君山又曰：「方士有董仲君，有罪系狱，佯死数日，目陷虫出，死而复生，然后竟死。」生之必死，君子所达，夫何喻乎？夫至神不过天地，不能使蛰虫夏潜，震雷冬发，时变则物动，气移而事应。彼仲君者，乃能藏其气，尸其体，烂其肤，出其虫，无乃大怪乎？世有方士，吾王悉所招致，甘陵有甘始，庐江有左慈，阳城有郗俭。始能行气导引，慈晓房中之术，俭善辟谷，悉号三百岁。本所以集之于魏国者，诚恐斯人之徒，挟奸宄以欺众，行妖隐以惑民，故聚而禁之也。岂复欲观神仙于瀛洲，求安期于海岛，释金辂而履云舆，弃六骥而羡飞龙哉？自家王与太子及余兄弟咸以为调笑，不信之矣。然始等知上遇之有恒，奉不过于员吏，赏不加于无功，海岛难得而游，六绂难得而佩，终不敢进虚诞之言，出非常之语。余尝试郗俭绝谷百日，躬与之寝处，行步起居自若也。夫人不食七日则死，而俭乃如是。然不必益寿，可以疗疾而不惮饥馑焉。左慈善修房内之术，差可终命，然自非有志至精，莫能行也。

甘始者，老而有少容，自诸术士，咸共归之。然始辞繁寡实，颇有怪言。余尝辟左右，独与之谈，问其所行，温颜以诱之，美辞以导之，始语余：「吾本师姓韩，字世雅。尝与师于南海作金，前后数四，投数万斤金于海。」又言：「诸梁时，西域胡来，献香腰带、割玉刀，时悔不取也。」又言：「车师之西国，儿生，擘背出脾，欲其食少而努行也。」又言：「取鲤鱼五寸一双，令其一著药，俱投沸膏中，有药者奋尾鼓鳃，游行沉浮，有若处渊，其一者已熟而可啖。」余时问：「言率可试不？」言：「是药去此逾万里，当出塞，始不自行，不能得也。」言不尽于此，颇难悉载，故粗举其巨怪者。始若遭秦始皇、汉武帝，则复为徐、栾大之徒也。桀、纣殊世而齐恶，奸人异代而等伪，乃如此邪？又世虚然有仙人之说。仙人者，倘猱猿之属与，世人得道，化为仙人乎？夫雉入海为蛤，燕入海为蜃。当其徘徊其翼，差池其羽，犹自识也。忽然自投，神化体变，乃更与鼋鳖为群，岂复自识翔林薄巢垣屋之娱乎？牛哀病而为虎，逢其兄而噬之，若此者何贵于变化邪？夫帝者，位殊万国，富有天下，威尊彰明，齐光日月。宫殿阙庭，耀紫微，何顾乎王母之宫，昆仑之域哉？夫三鸟被致，不如百官之美也；素女常娥，不若椒房之丽也；云衣雨裳，不若黼黻之饰也；驾螭载霓，不若乘舆之盛也；琼蕊玉华，不若玉圭之洁也。而顾为匹夫所罔，纳虚妄之辞，信眩惑之说。隆礼以招弗臣，倾产以供虚求。散王爵以荣之，清闲馆以居之，经年累稔终无一验。或没于沙丘，或崩于五柞。临时虽复诛其身，灭其族，纷然足为天下一笑矣。若夫玄黄所以娱目，铿锵所以耸耳，媛妃所以绍先，刍豢所以悦口也。何必甘无味之味，听无声之乐，观无采之色也。然寿命长短，骨体强劣，各有人焉。善养者终之，功扰者半之，虚用者夭之，其斯之谓矣。（《博物志》，《后汉·甘始传》注，《魏志·华佗传》注，《艺文类聚》七十八，《御览》三百七十六，又八百十一，又《辨正论》，《广弘明集》，《集古今佛道论衡实录》一）


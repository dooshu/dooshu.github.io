○授张钅番彰义军节度使制

门下。陇阴重地，泾上雄藩。励控弦带甲之徒，资护塞和戎之略。爰自动知边事，夙练兵机。加以制彼西陲，屏於中夏。博采舆人之论，果闻良帅之才。爰降命书，式谐众欲。具官张钅番，雷霆劲气，雕鹗奇姿。秉孝爱以承家，挺忠直而事主。玉钤金匮，弟兄咸继於孙吴。雪岭萧关，蕃虏远怀於颇牧。矧示令委，殿於是邦。著勋烈於两朝，耀威名於一纪。训兵积粟，述职安边。城隍元固於金汤，士卒必均於觞豆。功垂竹帛，政洽讴谣。并驰贤将之名，仰自元昆之训。岂谓降年不永，阅水生悲。将继前修，是资同气。设斋坛而锡命，驰瑞节以颁恩。式光十乘之雄，不改三槐之秩。尔其奉子纪律，固乃封疆。推诚信以睦邻，竭忠劳而报国。自可委安禄位，益茂功名。於戏尔钅番，服我明训。可检校司徒彰义军节度使，馀并如故。


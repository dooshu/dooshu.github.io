○为第二舅让江州刺史表

臣某言：伏奉恩制，以臣为江州刺史。宠命载临，忧惕若厉，臣某诚惶诚恐顿首顿首死罪死罪。臣行疏道缺，学浅艺空，百里弦歌，鲜蒲密之化；六条替贰，乏海沂之绩。幸属乾坤改旦，尧舜为君，下邑多淳朴之氓，太平无峻切之政，遂得逾安高秩，未抵直绳。尚且叨价藩庭，窃誉人口，挂二星之光彩，达九皋於霄汉：画饼虚名，孰云可录？素餐厚责，犹惧未弭。不谓圣恩旁畅，天造曲成，锡大官之印绶，剖专城之符竹，饮冰怀炭，内惭外悚。况夏首西浮，水陆交凑；荆门东会，舳舻相接：是谓九江之府，实殷三楚之郊。旋顾庸虚，本惭理，钭何以阶浮兽之政术，奉锡龟之职贡？负乘之累，岂但於身灾？败驾之居，虑亏於国重。臣虽贪冒，苟且进趋，至於上负帝难，下速官谤，犹知恐惧，不敢寝默。伏愿回光三舍，收霈九天，徵邯悯之翘楚，罢燕宫之缇袭，则共理之寄，无蹇於外台；得贤之什，复闻於中。无任悚惭之至，谨诣朝堂奉表以闻。谨言。


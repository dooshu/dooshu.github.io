○对掘窖试之判

〈甲训弟子五百人，业将成，乃掘窖试之，令甲泣下方遣之。或人告为妖，甲不伏。〉

家塾党庠，著以训人之道；儒生辩士，分其志学之门。击磬同心，琢玉殊制，登四科而未觌，凿三窟而斯闻。是以冯轼下齐，未誉郦生之说；处囊辞赵，还推毛遂之言。藉以师资，成乎艺业，是有服膺之义，攸呈缓颊之期。甲道茂人伦，才标鬼谷。青溪托志，自馀千仞之幽；绛帐尊居，早训三端之艺。抠衣鼓箧，游、夏斯均；合从连衡，苏、张式拟。合生徒之五百，类门人之三千，济济分仪，循循善诱。服勤请益，闻聚照於丹萤；日就月将，都试词於黄马。卒以明试，从而谢归。言遵掘窖之由，庶察悬河之辩。交颐泫泣，知感激之攸同；砺角含姿，识牵援之或异。事乃师古，迹匪干诛，告以为妖，此情何谬？


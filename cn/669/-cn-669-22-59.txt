97　韓詩外傳載輪扁事


韓詩外傳：「楚成王讀書於殿上，而輪扁在下，作而問曰：『不審主君所讀何書也？』」與莊子同而小異。【原注】漢古今人表作「輪邊」。

【元圻案】韓詩外傳五：「楚成王讀書於殿上，而輪扁在下，作而問曰：『未審主君所讀何書也？』成王曰：『先聖之書。』輪扁曰：『此真先聖王之糟粕耳，非美者也。』成王曰：『子何以言之？』輪扁曰：『以臣輪言之。夫以規爲圓，矩爲方，此其可付乎子孫者也。若夫合三木而爲一，應乎心，動乎體，其不可得而傳者也。以爲所傳真糟粕耳。』故唐、虞之法可得而改也，其喻人心不可及矣。詩云：『上天之載，無聲無臭。』其孰能及之？」〇莊子外篇天道：「桓公讀書於堂上，輪扁斵輪於堂下，釋椎鑿而上，問桓公曰：『敢問公之所讀者何言耶？』公曰：『聖人之言也。』曰：『聖人在乎？』公曰：『已死矣。』輪扁曰：『是直聖人之糟魄已夫！』桓公曰：『寡人讀書，輪人安得而議乎！有説則可，無説則死。』輪扁曰：『臣也以臣之事觀之，斵輪，徐則甘而不固，疾則苦而不入，不徐不疾，得之於手而應於心，口不能言，有數存焉於其間。臣不能以喻臣之子，臣之子亦不能受之於臣，是以行年七十而老斵輪。古之人與其不可傳也死矣，然則君之所讀者，古人之糟魄已夫！』」〇淮南子道應訓與莊子略同，「糟魄」作「糟粕」。






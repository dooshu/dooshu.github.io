胡斗南　题汪水云诗卷十首

一琴一鹤一扁舟，南北东西更九州。

一曲湖山真得计，半生交结尽清流。

胡斗南

胡斗南　题汪水云诗卷十首

翠柳摇摇迓客来，红梅的的为公开。

管宁昔作辽东去，苏武新从塞北回。

胡斗南

胡斗南　题汪水云诗卷十首

老来无意谒侯门，自爱梅花水月村。

更拟孤山结茅屋，杖藜聊复信乾坤。

胡斗南

胡斗南　题汪水云诗卷十首

魁笑先生尚可痴，湖山日日有新诗。

水光云影窗三尺，雨抹晴装画四时。

胡斗南

胡斗南　题汪水云诗卷十首

箧里新诗意不传，飘蓬白发地行仙。

江南江北都看了，更往西湖一百年。

胡斗南

胡斗南　题汪水云诗卷十首

越舞吴讴别几春，御船坊下即迷律。

年来依旧多游赏，半是南人半北人。

胡斗南

胡斗南　题汪水云诗卷十首

当年出塞几红娃，曾共氈房看雪花。

今日湖亭霜月夜，梦中犹听撚琵琶。

胡斗南

胡斗南　题汪水云诗卷十首

诗家冷淡作生涯，有客相过旋煮茶。

斫去梅花除去柳，绕隄只合种桑麻。

胡斗南

胡斗南　题汪水云诗卷十首

十里莺花处处娇，南新桥过北新桥。

船来船去东风里，何处佳人弄玉萧。

胡斗南

胡斗南　题汪水云诗卷十首

螺子江头酒一壶，瑒花香处赋归欤。

西湖他日笙歌里，还忆山中人姓胡。

胡斗南


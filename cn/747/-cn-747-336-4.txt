○谢兼御史大夫表

臣真卿言：伏奉今日制书，以臣兼御史大夫，本官如故。恩荣累及，成命曲临，捧戴殊私，惭惶靡据。中谢。臣孱微有素，抗直无闻。比守平原，困於凶贼，不能死节，负义归朝。斧钺之诛，甘心待命；崇高之位，不次频叨。孟夏之中，始操刑柄；数旬之内，兼总宪司。抚已缺如，负乘斯甚，将何以明刑天下，振举朝纲？臣闻秦汉之时，凡有制诏，皆下丞相、御史府。人到於今，称为副相。东方朔举自古圣贤以次百官，乃以孔某为御史大夫，则知其官何可妄授！况列曹尚书，古之常伯，如天之有斗，岂易其人？昨以表辞，非敢矫举，恐烦天听，亻黾亻免就班。候隙请间，方拟牢让，不图荣宠，又集微躯。圣恩频繁，固令即上，陈请莫遂，惶惧益深。又臣窃见近日朝列之内，或有身兼数官，苟贪利权，多致颠覆，害政非一，妨贤实多。臣尝忿之，其忍自冒，无任恳迫屏营之至。谨诣阁门陈谢以闻，倘天聪听卑，犹冀少回恩命，停臣一职，别授忠贤，则虽死犹生，期於毕力。臣某云云。


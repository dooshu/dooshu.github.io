寄沈姑山先生

才拙时艰一切荼苦甘之若饴病入膏肓无复药理处无丘壑之安出无升斗之余远近见闻惊魂骇魄忧能伤人不独颠毛之种种矣山中高卧苟不至以饥寒死虽草衣木食南面王不与易未可为世俗人道也

又

举家饭麦不给廿余年无此事殆天遣为老农矣归双溪课儿书外日问田园间读先儒语录数则便欣然永日有味乎其言也多病苦思则胷舂午夜不寐故一切罢笔墨昨念及邵徵君先生耄矣属诗久不报为骨竦因走笔报之雕虫壮夫不为又苦不能书祗自增其形秽耳年已向衰於我夫子所学未窥底藴所见撰着絶少处岱麓遵海滨求卷石勺水不可得是留悔於没齿而贻讥於来世也惟夫子稍出一二示之行当裹粮来矣漆夫未敢冒昧通啓致声为荷


画兰曲


谢生为李生画兰石帐额，走笔为书此。

秋风吹冷松江水，谢览兰芳仍竟体。晴窗搦笔写秋英，芳心不向霜前死。

眼中九畹无闲田，突兀拳石安花间。花幽石瘦各自媚，风茎露叶何娟娟。

北平今日谁飞将？一枕幽香酣玉帐。借花陶写英雄心，岂特《离骚》当梵唱。李生喜诵予《王寿山诗》。

梦破中原夕照红，幽兰开落荒山中。莫教无土孤根露，花里残经写大空。






○議復部臣經畧江南河道疏 【 復江南河臣】

題為議復部臣經畧江南河道、以圖早運、以奠民生大計事、臣惟聖主觀昭曠以創業、哲臣破拘攣以策勳、謀國者罪莫大於因循、因循、者謂其因訛而循舊也、故苟利社稷、不法其故、臣實愚憧、不能任事、徒以　皇上任使、今臣經畧漕河、自張家灣歷白河、踰臨德、穿閘漕、接黃河、遡高寶諸湖、以及于?儀、延袤二千七百餘里、悉令疏通早運無阻。又奉　欽依江南十一月開兌、十二月開幫、臣以為江西湖廣長江大河、十二月開幫誠是也。?儀正月入閘誠是也。獨以　國家歲漕四百萬石。而吳浙居其半。吳浙之粟。必由鎮江京口閘以出。而京口閘。舊例仲冬固閉。季春方開。是可十二月開幫者。江楚之舟耳、而吳浙之運。季春尚阻于京口閘。外者不得入。內者不得出。即十二月盡開幫。?閘盡開。北河盡通。江南之粟早運濟者半。不濟者半。是江楚之運可先黃水未發而馳。而吳浙運者竟不可早。不可早勢必與黃水值。則餉　京師者。安者半。危者半。非完計也。臣乃稽諸往牒、知鎮江從開闢以來。水盡南流。原不通江。秦始皇以丹衣徒眾。鑿而通江。故命曰丹徒。臣念彼既以徒眾鑿而開其始今獨不能以徒眾鑿而善其終乎。臣於去年八月姑委管理漕儲按察使潘允端、督同鎮江府知府林應雷、丹徒縣知縣何世學、嘗試為之。乃允端排論經營、應雷極力督勘、世學鳩夫大挑、而京口閘遂爾冬開。今據黃尚明揭報出本閘者、自元年正月初六日、至于二月初四日。過軍運船者三千九百八隻。過民運船者一百一十八隻共四千二十六隻。而吳浙之糧運幾盡矣。計今年盡吳浙糧運之期。實二百年舊例京閘未開之候也。繇此言之孰謂京口不可冬開。吳浙之運不可同江楚之舟。十二月開幫哉。顧事必專官而後善、計必遠慮而後成。查得江南河道水利、原設有都水司郎中一員、專一其事、盖白河有通惠河郎中、漸南有北河郎中、又漸南有南河郎中、又遠而南有江南郎中、而總理河道者、從三千七八百里中、界一水首尾、據常山之蛇勢而控制焉、令此三千七八百里血脉常流通、而餉道不乏絕、我　祖宗豈不知省官職之為便哉。誠為少一官則少一節。京口即中断宜建設至今無有若將鎮江府佐官中取一員為之亦兩便之道也孰與通血脉而通餉道者之為得也。後來肉食者鄙、遂議革去江南管河郎中、或令兵備道帶管、夫權阻于遙制。力分于他務。四十年間。東之三江。堙其二矣。西之運道。滯其半矣。彼郎中俸祿所費幾何而坐使　國計民瘼至此豈不可為寒心哉。臣以為欲早運宜速濬江南河道。濬江南河道。宜速復江南部臣。令臣總督。臣以為有六利焉。夫部臣者將　欽命而司開濬者、與通惠河南北兩河郎中竝、其勢可達於部、及總理大臣、勢豪有司孰敢撓之。則權一而易行。一利也。每遇大挑。總理者馳檄通惠河北河南江南四郎中。期會舉事。則令齊而事豫。二利也。逐年開濬。但自常州白家橋抵京口三百餘里。引七墅堰以南之水。注使北流則不惟京口永無淺滯而太湖上流亦可分殺十分之三蘇松水患可併紓乎。三利也。常州以北之運河。原有二閘。常州三十里外。有奔牛閘又二十里有呂城閘。官與夫故在而蘇常等府老人與夫編銀故在。直取諸宮中而用之耳。不必添設。四利也。部臣既復。三年兩挑。京口閘可以冬開。四季行舟。則　京師四季。得百貨之便。豈徒便商。五利也。郎中運河三年兩挑。事甚省易。以其餘力復三江之故道。與蘇松之水利。而除其水患。既便早運。又令為民去昏墊。六利也。其若道二氿。通太湖而注之江。開江渚以泊運船。濬青陽以通商賈。皆復部臣之後。臣得便宜行事者也。臣不敢瀆聞、故臣以為復江南管河部臣便。不然則　皇上能以張家灣及于?儀二千七百里之河道。早運滔滔直達無不如意。而獨惜遣一部臣。省升斗之祿。使吳浙留滯。工虧一簣。仍蹈因循。大計不定。餉道不暢。商賈不常通。南民昏墊。臣即愚憧。不能任事。竊懼且愧焉伏乞　皇上留神


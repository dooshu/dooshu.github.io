卷第十

嘉兴大藏经　石门文字禅

石门文字禅卷第十

宋江西筠溪石门寺沙门释德洪觉范着

门人觉慈编录

毗陵天宁法云堂校

七言律诗

十五日立春

千年像教唐朝寺雪后新年晴复阴残僧无事春又至游客不来山自深长廊扫叶望空翠小阁卷经横水沉三生白业有言说一念净心无古今

晚步归西崦

屋除有路入深壑曳履翛然独往还播谷风光寒日近摘茶时节乱出间花枝重少人甘老燕子空忙春自闲归晚断桥逢野水更能揎手弄潺颜

宗公以兰见遗风叶萧散兰芽并茁一干双花斗开宗以为瑞乞诗记其事

深林忽见兰芽茁不谓无人亦自贤数叶横风作纤瘦双花含雪吐明鲜照人秀色虽堪画入骨真香不可传今日东君应择婿谁家兄弟斗清妍

黄幼安适过予所居题诗草圣甚妙

怀袖功名手未探乱头睡美厌朝参笔端五色藻万象胸次大千供剧谈山寺寻僧宿风雨水轩见月出东南题诗满壁龙蛇动盛事他年说草庵

元夕读书罢夜寐

灯下文章已倦看欲凭诗苦洗辛酸世途忽起风波易富贵不忘贫贱难姚坞路迷安石冢桐川水落子陵滩卧闻屐响东廊静催粥华鲸吼夜残

示忠子

梦冷寒庭半夜雨幽欣临晓一番晴柳娇困顿欲眠去禽作清圆唤起声曳履点残山寺静开经拾得纸窗明去年今日岐亭路吹鬓尘埃研足行

访鉴师不遇书其壁

独自来游微雨后道人乞食及清晨应门童子能迎客满地榆钱欲买春花醉发狂风日酽柳眠唤起语音真政当借榻酬无事熟鼾从教聒四邻

资国寺春晚

龙乡戒晓月空斜唤起清圆响络车烧笋饷田村窕窈拾薪煮茧语諠哗美忻崖蜜尝新果香识山樊称意花归去路迷光已夕浸门春水一池蛙

闻龚德庄入山先一日作诗迎之

梦暖不知窗雾白▆寒初爱縠罗轻欣闻明日一龚至想见随轩二李行夜雨晓晴寒食近水流花发子规声披襟散坐青林下依约斜川万古情

晚秋溪行

熟路沿溪过石桥扫除秋晚净迢迢幽寻忽见兰芽茁小立仍逢柿叶飘扑捷水飞双去鸟　珑山响一声樵归来半掩残经在燕寝香凝碧未消

张氏快轩

草树分明天远大酒阑登赏更从容眼寒数点雁横雨耳热一窗风度松光滑纸开秋色阔淋漓墨泼暮烟浓欲倾蛟室琼词句试借温江卓笔峰(一作替)

秋晚同超然山行

诸方游遍浑如梦古寺归来独掩扃无复诗篇云锦段但余心境木蛇形高秋霜叶鱼腮赤落日远山螺髻青步尽松阴忽回首绿萝疏处见溪亭

送净心大师住温州江心寺

万锻炉中百怨门哲人虽往典刑存扫除临济实头谤称赏黄龙的骨孙梦泽於菟三口视丹山雏凤九苞文还乡妙曲谁能听一笛波心两岸闻

和清上人

驹儿堕地已汗血毛骨萧森落眼中今见马群方弄影会看雷电疾追风媒龙何止十倍价凡马终当一洗空我是道林能赏骏识君语妙到无同

升上人过石门

门巷榆钱叠紫苔十年心事首重回暑风院落书签响烟雨江村画牒开瓦枕藤床初破睡蔗浆冰碗欲生埃风檐独立看遗照忽有溪僧犯犬来

夏日偶书二首

碧缕横斜试水沉红腮甘冷嚼来禽含风广殿闻棋响转日回廊暗柳阴强捻冰纨余睡色倦凭棐几适闲心攀翻涴衲黄尘事过眼云踪不可寻

偏地知谁柳际门消闲自扫竹西轩井花晓汲闻余滴篆烧风摧觅旧痕梦境消磨惊岁月道乡仿佛见藩垣宝书半折山房寂卧听娇莺说怨恩

邹必东竹枕

黑甜谁欲当闲味此枕令人稳称心风骨子猷居处竹典刑元亭醉时琴宜笼雾鬓清圆语听学朱弦发越音不用制囊裁古锦春寒长搭闹花衾

竹炉

博山沉水觉尘埃旋斫凌云绿玉材自拭锦绷含泪粉要焚银叶返魂梅意消未掩黄庭卷火冷空余白雪灰应把熏衣闭深阁流苏想见画屏开

七月四日昼梦云庵和尚教诲久之而觉作此示超然

夏窗午睡谁呼觉院静惟闻绕砌泉梦里绪言犹可记壁间遗像尚依然衬珠定使拳披见坐榻当令膝处穿塔在层峰衰眼力何时同汝扫颓砖

云庵塔有双桐作此寄因侄

十年不扫先师塔闻有双桐护石根多宝佛应分半座主林神对现前身诗成坐对南州祖写寄山中玉涧因他日就阴当缚屋岁时香火愿为邻

中秋对月

好天凉夕病衰余散步中庭瘦策扶禅客相逢宿山寺玉轮同看上云衢十分归思悬江国一半秋光入鬓须草露湿衣香雾重更将毛骨洗冰壶

至上高谒李先甲会渊才德修

先甲志大性重迟是中可筑平生基心期功名定不赦未识所与游从谁渊才人间汗血骥德修天上麒麟儿知君怀中有卿相探手但未忙取之

次韵睿廓然送僧还东吴

征夫应为指柴扉湖水当门可濯衣飞鸟已知今日倦旧邻那悟昔人非山情已作燖鸡净世味真如嚼蜡微遥想夜航无管束棹歌应载月明归

送莹上人游衡岳

紫盖峰头楼阁生朱灵洞口水云晴盘空路作惊蛇去落日人如冻蚁行重郭老师今健否藏年珍木但闻名定应自扫岩边石时发披云啸月声

寄草堂上人

首夏年芳尚可寻兴来芒屦恣登临回头故国烟波阔分袂幽人岁月深落日杜鹃山馆静熏风芳草柳塘阴知君宴坐忘机地谩寄新诗话此心

酬潜上人

满钩疏箔卷檐楹秋静江天刮眼明梵册已翻千偈妙炉香未散一堂清沾衣菊露情难释风摇松声梦不成我与道人缘分熟可能朝夕厌逢迎

赠为上人游方昭默之子也

年少辞师作远游人言虎穴不生彪家声自古能名世气宇如今已食牛夺得我机方肯住从教棒打不回头云山万叠翛然去江汉无风一叶舟

邓秀才就武举作诗美之

丈夫气自磨牛斗正似丰城狱屋刀富贵岂终凭铁砚功名先看掷霜毫芦华未称迎风帽紫绶从来赛绿袍杖策军门君记取祖宗汉室旧勋劳

崇胜寺后竹千余竿独一根秀出呼为竹尊者

高节长身老不枯平生风骨自清臞爱君修竹为尊者却笑寒松作大夫不见同行木上座空余听法石为徒戏将秋色供斋钵抹月披云得饱无

童子名道员年五岁余不茹荤随母往来禅林旦夕稍长即与落发觅诗作此授之

气与秋容一倍清出尘风骨自天成逢僧论性人皆说指佛高谈母亦惊已觉君家钟善庆从来我法付豪英他年勘遍诸方老古寺编蒲更道情

题水镜轩

小轩明快照岩阿得道幽人喜气多但视世间如水镜方知梦境有山河佳眠不碍林光入清坐何妨夜月过我亦思归老丘壑结邻西崦肯容么

同吴家兄弟游东山约仲诚不至

东山重到读题名胜践清游此合并雾雨开晴秋满眼暮云欲合句先成走禅璧月寒林静来客兰丛玉树清我老吐词如朽木蒸成芝菌报升平

器之示巽中见怀次韵

折脚铛寻稳处安对君此夕久盟寒狐裘不合须羊袖药簏何妨缺夜千秋垄此时驱健犊道山何日跨归鸾仙炉只隔数丘耳上水船方厄濑湍

书鉴上人香严堂

堂前丛玉知谁种丛下高人自扫除未论击声回顾眄先欣秀色上眉须随宜万偈风宣说顿现千身月写摹就地对谁曾画饼当年馋水救饥无

冷然斋

以身为舌毗尼藏俨此空斋镜面清蝉蜕尘埃轩盖集蝶成魂梦篆烟轻芦图世界分遗境玉尘天花委落英钵在道山归去好摩挲风驭笑平生

谢性之惠茶

午窗石碾哀怨语活火银瓶暗浪翻射眼色随云脚乱上眉甘作乳花繁味香已觉臣双井声价从来友壑源却忆高人不同试暮山空翠共无言

访友人二首

海棠雨过尚娇春袖手来寻林下人未话柳条堪结纽且欣梅子可尝新孤踪衮衮风中絮万事纷纷梦里尘他日别山重会面定知谈笑绝鲜陈

日暮荒城倚瘦藤江南春思倍添增那知淮水黄尘路忽见庐山绿发僧乞食久辞烟际寺连床今对夜深灯明年我亦寻君去同陟天池最上层

石台夜坐二首

故乡乃有此丛林下板何妨着寂音永与世遗他日志尚嫌山浅暮年心冻云未放僧窗晓折竹方知夜雪深琢句自应清似玉更宜坡字硬黄临

岁晚山深过客稀一灯清坐夜同谁滴阶寒响雪消后通火活红灰陷时敛目旧游真可数盖棺前事尚难知古今不隔诸缘净画出岩中道者诗

胡卿才时思亭

祗今冢木上云雨想见音容无恙时竟作怀归恋云舍空余泪眼看风枝功名未洗终天恨岁月难忘罔极悲已觉夜林无触鹿但看几砚出灵芝

题此君轩

解知无竹令人俗日报平安候起居所以此君揖冰雪长吟余翠满衣裾瘦行清坐搜诗处雨叶风枝解箨初试作小轩聊寄傲爱君生计未为疏

喜文首座至

机锋不减矮师叔闻说丛林最饱参无暇对人收泠涕却能为我出寒岩春江柔橹何时听夜雨山房且对谈掣电一欢端可贵此生俱是再眠蚕

超然自见轩

丛林争致致不得茧足径来寻俨师幽境自能情外见高怀独出世间痴清晨倚槛临黄卷五月乱山关子规夙习尚嗟消未尽壁间时录和陶诗

清大师还姑苏塔其师骨石吊之兼简其弟

闻说高怀照雪霜道容一见自清凉今随生死晦心月空使湖山蔼德香故纸不堪看竹笼凝尘那忍拂绳床安门弟子真持远独为斯人未始亡

闽僧不食已四十年赠之

银发齐眉衲半肩相逢古寺独欣然自云出岭三千里人见空余四十年拟欲就君求此术预忧临食必流涎何如万事随缘过饥即须飧困即眠

元祐五年秋尝宿独木为诗以自遗今复过此追旧感叹用韵示超然二首

独木江头缆客船暮江秋色雨依然落霞片段红绷水危岫参差碧挂天名利到头成底事田园归得是何年峥嵘壮志消磨尽满目西风只自怜

踪迹漂流不系船旧游曾到意茫然玉笙哀怨初凉夜秋月婵娟落木天往事已嗟如昨梦壮怀无复似当年炉峰当眼空相向因念区区想见怜

与客啜茶戏成

道人要我煮温山似识相如病里颜金鼎浪翻螃蟹眼玉瓯绞刷鹧鸪斑津津白乳冲眉上拂拂清风产腋间唤起晴窗春昼梦绝怜佳味少人攀

宿香城寺

夜晴风细月华清绕寺霜筠雪竹声锡响僧归帝青宝梦香人宿水沉城古今不隔尘都尽心境俱忘镜对明枕臂晓猿三叫绝小窗灯暗读残经

自张平道入瑶溪

冲虎曾经落照村千峰盘尽始登门惯闻跛脚阿师法喜见横行道者孙爱客精神清入画游方踪迹夜重论杖藜又入层云去知有安公旧隐存

九峰夜坐

千峰万峰自云雨一宿两宿心颓然不知人间岁云暮但觉涧风吹夜泉地炉火焰水正泣篝灯委昏僧未眠古人去我不甚远何必想像临遗编

同世承世英世隆三伯仲蔡定国刘达道登滕王阁

承英连璧光照坐更着阿隆如鼎安老兵先驰启关钥西山奔走登栏干刘郎端默自凝远蔡侯奋髯牙齿寒但余衰老百无用搜句倚栏方细看

寄李大卿

瓶盂又复寄西州弥勒同龛古寺幽睡起忽残三月夏朝来拾得一帘秋浮云世事慵料理断梗闲踪任去留投老山林多胜概杖藜何日复同游

余居百丈天觉方注楞严以书见邀作此寄之二首

风定晴云欲堕崩林梢楼阁旋添增一生高世清闲侣千尺当门紫翠层对客不妨拴坏衲倦禅时作靠枯藤暮年古格丛林在重拨尘龛大智灯

三世如来尊顶法覆藏深密碧螺寒通身是眼自不见擘面出头窥更难四义仅能分肉髻八还终恐隔花冠争如劈佛丹霞手揭露从教觌体看

寄龙安照禅师

随分丛林古格存龙安真是泐潭孙独持一节无求世勘破诸方不出门石虎已忘蹲草见木蛇久灭住山痕遥知百事俱衰落尚有工夫虱自扪

闻龙安往夏口迎张左丞遂溯流至鄂渚相别还山作此寄之

无尽龙安两勍敌大梅庞老是同参近闻赤壁同登赏想见清风助笑谈已作泛舟游夏口又成横锡过江南归来万壑松声在依旧闲云没草庵

别龙安

朅来幕阜峰前寺弥勒同龛两见秋今日他山生远念何年此地复重游主人有道忘欣厌闲客无求任去留索纸题诗聊赠别更哦江海一沙鸥

次韵无代送僧归吴

春掠湓江绿染眸多情还解向东流故应夜梦清苍胜欲趁春光烂熳游饱学尚嗟心未死痛吟已觉鬓先秋何当一棹华亭上闲唱波寒月满舟

怀友人

寻常轻别尚消魂何况交情过弟昆孰谓此身闲日月自惭疏迹信乾坤泠泠小雨江边路薄薄浮烟竹外村回首旧游方契阔孤舟何处宿黄昏

汪履道家观古书

风流前辈已成尘笔迹犹为世所珍促膝猛观惊盛事临风长想见斯人气生伟逸龙蛇动秀发精神点画新破箧尚能多此物且欣汪子未全贫

悼性上人

三年三过龙安寺亹亹清谈解逼人顾我偷闲久无侣与君数面自成亲转头忽作幽冥隔弹指空惊梦寐新病眼看秋欲凄眩攀翻投老一伤神

秋日还庐山故人书因以为寄

风叶鸣廊夜色晴隔云微月稍分明下帘徒怯衣裳薄拂榻空惊枕簟清病眼得秋还少睡壮心于世尚多情何时却作庐山去渡水穿云取次行

诚上人求诗

我昔车轮翠里行只今怀想似前生那知古寺僧窗下偶见高人眼倍明秋月半钩留客意冻云千顷欲归情杖藜笑出千峰去添得苍崖响答声

雪夜读涪翁所作爱之因怀其人和韵奉寄超然

溪雨初收岸草微柳丝堪入绿罗机望中情远恨烟树何处暖多嫌衲衣却信真人还有梦岂关禅子未忘机春风痛与传消息教忆旧山新翠归

公亮超然见和因寄复答之

高人秀句入幽微濯出秦川锦一机剪制未为春步幛暗投先作夜行衣语尊九鼎真难荷意的千钧善发机早晚杖藜松下见应疑刘远谷中归

瑞香花

灵根闻是花中瑞可怜亦肯乘春开色深卷肉浅巴锦香浓入骨生秦梅也知秀丽不群品最宜阴洁幽庭栽落英红叶不忍扫从教狼藉蒙苍苔

别灵源禅师

平生风骨秀琳琅水镜胸怀未易量声利光中忙趣少烟霞影里淡心长云泉隐德无情动猿鸟侵身不乱行他日定归当卜筑青藜紫蕨壮诗肠

赠许秀才

虬髭铁面鹤精神水鉴心胸不受尘吹耳松风靠藜杖敞衣山月岸纶巾虎头猿臂成何事道骨方瞳亦可人他日西湖如过我饮君一味武林春

送轸上人之匡山

何处高人云路迷相逢忽荐目前机偶逢菜叶随流水知有茅茨在翠微琐碎夜谈皆可听烟霏秋岭欲同归翛然又向诸方去无数山供玉尘挥

与晦叔至奉新

欲去未成还执手西风疏雨晚丝丝暗惊岁月行飘忽那更人生苦别离君已到心工笔语我今归计老茆茨冷斋后夜谁同宿莫向灯前读此诗

送敏上人

密林病叶强翻红已觉清秋夜气浓懒复小窗邀独秀却应归梦挂双峰水分淮甸当悬席路绕匡山可振筇若见虎溪溪上月为言相忆作衰容

过孜莫翁

禹穴朝来散晚参一程随便达云岩南山任把浮云蔽西岭犹将落日衔幽径野花开旧菊石床楸子下高杉投宵夜永寒无寐良忆真僧衣不蚕

次韵二僧题永安壁上

二休书壁诗争妙促席吟时愧不同豪句大鲸秋驾浪俊才细马晓追风支筇放荡千峰里万事收藏一笑中约我清溪老莲社茅茨相映小桥东

赠王司法

轻帆已有渡江期高会清游惜此时水阁飏烟晴试茗雪窗剪烛夜论诗冲寒远雁来横浦弄色新梅半糁枝林下自知无一事亦应风月动关思

和许乐天

沧溟曾见化微尘花发桃源几度春俗眼莫轻狂道士此身应是谪仙人清弹一曲悲风远绝唱千章白雪新异日三茅成卜筑却因瓶锡得为邻

师复作水饼供出五诗送别谢之

草堂野饭蜀江滨妥贴寒光刻削人忽展五篇争疾读便惊四座暖生春已欣莲社风流在更觉溪山气味新放箸翛然庐岳去门栏他日梦应频

赠鉴上人

毗尼藏出清净宝精进林生功德香但得身心常寂静自然毛孔发灵光苍苔不厌芒鞋弊空翠偏宜坏衲荒好在虎溪长不出阿持何意尚游方

赠静上人

雪摧枯虑默如喑秋压寒松老不禁一室闭门稀识面半窗斜照自拴针重城此日留诗别叠巘何年结伴寻衰退宁堪久尘土相看满眼是归心

表上人久事云庵过余石门

冻折枯杉已死灰岂宜安着在尘埃偎衰不入今人眼精进曾亲古佛来爱子渠渠念绨惠为余得得出岩隈苍颜华首供衰暮未死重逢更几回

次韵超然

翠寒空觉此生浮岁月催人鬓易秋忽忆倚天庐岳去更寻清境武林游情亲愧与高人别兴发徒烦夜月留他日西湖远相忆为君一笑散沙鸥

寄楷禅师

龙蛇头角混埃尘临死方知老净因三度傲辞天子敕一生甘作净名身虎皮羊质成何事牛马襟裾亦谩陈须信屈原千载后空门犹有独醒人

璲首座出示巽中诗

左手不仁右手明怀情亦复弃藜床不知门外山花发但觉君来笑语香颀绍神情扫秋晚瘦权诗句挟风霜两翁杖屦相追逐此夕因依夜话长

赠李秀才

门掩青山相并居爱君家法不萧疏锦囊举子能佳句瑞鸟隐公多谏书学士八砖声价在谪仙千首笑谈余清朝第一他年事且看归来着翠裾

赠修上人

我爱修公亦自贤未忻城郭爱林泉醉骑鲸背诗遗落闲把牛毛字细编还我青山当夏晚乞君佳句着床前雨余独凭烟云上目送孤鸿落照边

次韵超然竹阴秋夕

月胁云行夜未深满庭风露叶辞林知谁墙外千竿竹分我窗西一亩阴山好已无归国梦老闲犹有读书心剩题诗句酬幽隐岁月翩翩接趐禽

庐山寄都下邦基德祖诸故人

势占江南三百里烟霏相映出层楼芒鞋竹杖山兼水坐看行吟春复秋浮世万途成底事吾生一饱更何求故人京洛风埃地能信山中此乐不

送宗上人归南泉

灯外佳眠试冷斋欲成归梦暗惊回一轩秋色侵衣重半夜波声拍枕来江国潮平人独令海山家在意徘徊倚藤明日秦淮上看子风帆十幅开

晚坐藏胜桥望石门

好山千叶青莲晓斫额令人意已消微出楼台知有寺倦行云树忽逢桥此生未觉丛林负肯处真教日劫超闲拾堕薪成浅立细泉幽涧响寒蜩

至圆通僧觅诗

漱雾跳珠响涧泉千峰秀出雨余天共惊绣帽铜腮老重到香罏石耳边清境荒凉归叹息故人迎笑尚依然明年过此还相见应及春风社燕前

送僧游南岳

古寺闲关聊作招夏秋归思谩迢迢枕中柔橹惊乡梦门外秦淮涨夜潮想见旧房生薜荔不堪疏雨在芭蕉何时却理缘云策峰顶同谁看石桥

送隆上人

人生聚散等儿戏梦境纷然此一时老去渐知为客味秋来长作送人诗感君义色分心曲慰我年华两鬓丝想见故乡霜菊后屋头千树橘累垂

次韵谅上人南轩避暑

人间酷暑推不去爱此南轩一榻空眼倦抛书成午睡梦悠谁复羡王公岂知尘土随肥马但觉熏风掠坏桐起步西园闲倚杖石榴花出数枝红

赠吴山人

已得希夷旨趣深平生踪迹任浮沉壶中景待和烟卧海上山须带鹤寻月里一枝慵举手人间万事肯关心出尘风骨凭谁识且枕焦桐混世吟

东溪僧听泉堂

诸方游遍归来晚间构虚堂赎世纷雷转空山动林叶雪飞乱石溅溪云石桥旧处龙湫吼漱玉曾看岳色分拄策眼高双耳聩上方白塔却亲闻

送庄上人归云居

青锁晓开残雨上烟鬟春解笑声中丛林今日犹雌伏膺简当年是法雄露碗忆尝安乐味锦笼曾着瑞香浓何时玉钵青林下与子婆娑小立同

上元宿百丈

上元独宿寒岩寺卧看篝灯映薄纱夜久雪猿啼岳顶梦回清月在梅花十分春瘦缘何事一掬归心未到家却忆少年行乐处软红香雾喷京华

次韵黄次山见寄

君诗清绝似沅湘写妙宣心气味长地僻且为三径乐才高真是万夫望随流我自分泾渭赏骏谁能略牝黄自古丰城匿神物斗牛应觉动光芒

石门文字禅卷十








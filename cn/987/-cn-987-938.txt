苏轼　九日，寻臻闇黎，遂泛小舟至勤师院，二首

白发长嫌岁月侵，病眸兼怕酒杯深。

南屏老宿闲相过，东阁郎君懒重寻。

试碾露芽烹白雪，休拈霜蕊嚼黄金。

扁舟又截平湖去，欲访孤山支道林。

苏轼

苏轼　九日，寻臻闇黎，遂泛小舟至勤师院，二首

湖上青山翠作堆，葱葱郁郁气佳哉。

笙歌丛里抽身出，云水光中洗眼来。

白足赤髭迎我笑，拒霜黄菊为谁开。

明年桑苎煎茶处，忆著衰翁首重回。

苏轼


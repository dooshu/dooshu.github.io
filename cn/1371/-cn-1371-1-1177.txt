感昔

五丈原头秋色新，当时许国欲忘身。



长安之西过万里，北斗以南惟一人。

往事已如辽海鹤，余年空羡葛天民。



腰间白羽凋零尽，却照清溪整角巾。



感昔

常记东园按舞时，春风一架晚蔷薇。



尊前不展鸳鸯锦，只就残红作地衣。



感昔

八阵原头纵猎归，割鲜藉草酒淋漓。



谁知此夕西窗里，一盏青灯独咏诗。



感昔

白帝城边莺乱啼，忆骑瘦马踏春泥。



老来感旧多凄怆，孤梦时时到瀼西。

感昔

小益晨装雨作泥，南沮涉水马长嘶。



山腰细栈移新路，驿壁流尘闇旧题。



感昔

曾从征西十万师，白头回顾只成悲。



云深骆谷传烽处，雪密嶓山校猎时。



感昔

老君洞外小朱扉，云压寒空雪欲飞。



结阵弓刀边垒去，挂鞍狐兔猎场归。

感昔

少时失脚利名间，寸步何曾不险艰。



造物恐人浑忘却，梦中忧患尚如山。



感昔

百丈庚寅上峡时，至今犹健岂前期。



家人暗换吾何叹，镜里翁衰复是谁？



感昔

马瘦行迟自一奇，溪山佳处看无遗。

酒垆强挽人同醉，散去何曾识是谁！



感昔

负琴腰剑成三友，出蜀归吴历百城。



最是客途愁绝处，巫山庙下听猿声。



感昔

岳阳三伏正炎蒸，爽气凄风见未曾。



白浪蹴天楼欲动，当时恨不到黄陵。



感昔

行遍天涯只漫劳，归来登览兴方豪。



云生神禹千年穴，雪卷灵胥八月涛。



感昔

三著朝冠入上都，黄封频醉渴相如。



马慵立仗宁辞斥？

兰偶当门敢怨锄？



富贵尚思还此笏，衰残故合爱吾庐。



灯前目力依然在，且尽山房万卷书。



感昔

神女祠前猿夜鸣，相公溪上草初生。



重游惟有西窗梦，一点灯青梦不成。



感昔

行年三十忆南游，稳驾沧溟万斛舟。



常记早秋雷雨霁，柁师指点说流求。




○谢赠亡妻郑国夫人表

臣某言：某月日中使某至，特蒙圣慈追赠妻单氏郑国夫人，捧拜丝纶，载光窀穸。臣某中谢。臣亡妻所生男凭，见任御史中丞充张孝忠军职务。臣顷应援易、定之日，属京师变乱之初，臣方誓死回军，星言赴难。孝忠敌强势弱，切欲相留。稍住则臣子不安，往来则怀抚交阙。男凭年甚幼小，留定婚姻，恭行庙胜之谋，克睹中兴之运。凭虽昧稚，似可优矜。陛下猥赐宠章，赠言圣善。因子及母，恭承孝理之风；念往慰存，为屈哀荣之典。既申翟，追咏鹊巢，恩光既洽於幽明，霈泽永流谥泉壤。凭缘所职，久在定州，殊私岂止於邱山，感激实深於内外。臣无任（阙）


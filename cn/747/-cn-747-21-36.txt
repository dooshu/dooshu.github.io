○封突骑施苏禄顺国公制

王翥怀柔，莫不率俾，礼其君长，必备典章。右武卫大将军员外置突骑施都督车鼻施啜苏禄，中部贵人，右贤豪绪。族系繁於朔野，郊廛拒於阴寒。自趋风入献，服义来归，爰奉戎索，实司边行。懋勋可纪，忠节是嘉，俾升绝席之尊，仍茂锡圭之宠。可左羽林军大将军员外置，仍封顺国公，食邑三千户，馀如故，并赐锦袍钿带鱼袋七事，仍充金方道经略大使。所司备礼册拜。








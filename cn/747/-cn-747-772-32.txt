○为荥阳公奏请不叙录将士状

使当道将士及管内昭、贺等州军士共二千一百二十六人，准去年五月五日制，叙勋阶使司去，今年四月二十五日，具将士姓名及甲授年月日申省讫。右。臣当道将士等，远当戎寄，式控遐陬。乘解愠之和，宁亲矢石；望拱辰之列，实隔烟波。近者朝廷奄靖北方，惟荒东道。当阴山之哭虏，靡效纤埃；及天井之摧凶，不横寸草。徒以皇帝陛下非烟结彩，露流光，向明才及於凤楼，布泽远沾於蛮徼，固合同成国庆，共禀朝荣。伏以当管近无丰年，亦经小水，海上有分屯之卒，邕南有未返之师。歉冗食於居人，困裹粮於戎士。臣初叨廉问，方切拊循，虽拾缀升阶，各思受宠，而濡毫执简，无以为资，仰虑後期，敢忘积惧。伏见比者诸道有物力未足者，圣恩洪贷，许且权未叙录，窃缘往例。冒此上陈，伏冀天慈，曲垂矜许，臣与将士等无任感激冒昧战越之至。








答河漕王敬所


《图说》之陈，实仆一念赤忠所发。因事纳诲，早辨防微，实有人不及知，而愚心所独苦者。非公之高识远见，不能得之于意表也。世所称为知己者，谓能知其心也。今知我者，非公其谁？倘以执事者之有间，缀之以琼玖，俾永其传，则覆瓿之诮，庶可免矣。非所敢望，聊布区区。

闸河浅涩，舰行甚艰，比来稍觉通利，谅亦不出夏杪，可尽抵湾矣。山泽之气，郁而未畅，皆仆奉职无状所致。惶恐，惶恐。






8　賈孔疏解五十以伯仲　葉夢得言伯仲


「二十爲字，未呼伯仲，至五十乃加而呼之。」此儀禮賈疏也。「二十已有『伯某甫』，仲、叔、季。雖云伯仲，皆配『某甫』而言，至五十直呼伯仲。」此禮記檀弓孔疏也。朱文公曰：「疑孔疏是。」石林閻按：「石林，葉夢得號。」謂：五十爲大夫，去「某甫」，言伯仲而冠以氏，如南仲、榮叔、南季之類。然仲山甫、尹吉甫皆卿士，亦以字爲重。

【元圻案】士冠禮：「伯某甫，仲、叔、季，唯其所當。」疏：「殷質，二十爲字之時，兼伯、仲、叔、季呼之。周文，二十爲字之時，未呼伯、仲，至五十乃加而呼之。故檀弓云：『五十以伯仲。』周道也。」〇朱子語録曰：「古者初冠而字，便曰『伯某父』、『仲某父』。五十稱伯仲，除下兩字。今人不敢斥尊者，呼爲『幾丈』之類。今看儀禮賈疏，卻云：『既冠之時，權以此三字加之，實未嘗稱，到五十始稱此三字。』某初疑其不然，取禮記看孔疏中，正如前説。疑孔疏是。」〇檀弓：「幼名冠字，五十以伯仲，死謚，周道也。」石林葉氏曰：「或言士冠禮『既冠而字曰伯某甫』，則固已稱伯仲〔一〕，何待於五十？疑檀弓之誤。此不然，始冠而字者，伯仲皆在上，此但以其序次之，所以爲字者在下某甫也，如伯牛、仲弓、叔肸、季友之類是也。至於五十爲大夫，尊其爲某甫者則去之，故但言伯仲而冠之以氏，伯仲皆在下，如召伯、南仲、榮叔、南季之類是也。檀弓言伯仲者，非加之伯仲也，去其爲某甫者而言伯仲耳。孔子諸弟子相字，未有以伯仲在下者，蓋皆不爲大夫也。然孔子雖爲大司寇，而但稱仲尼，哀公誄之曰尼父。仲山甫、尹吉甫皆周之卿士，而『山甫』、『吉甫』猶通稱，或者亦以爲重歟？」〇案：葉氏夢得有禮記解，今佚。此説見於宋衞湜禮記集説中。

〔一〕「伯仲」，原作「仲伯」，據四庫本禮記集説卷一八檀弓上乙正。






上海游客之豪侈


上海纳妓，其身价向无逾万金者；以李三三之负一时盛名，亦不过六千金耳。惟钦赐举人杨宝宝之纳赵文仙，身价万金，首饰三千金。嫡妒甚，攫其饰去，杨别出三千再置之。

李长寿饮于李巧玲家而醉，巧玲命肩舆送之归，别命一婢一媪随去。长寿抵家，犒婢媪人各草纸一束。婢怒甚，出门即弃之。媪怀以归，置之，初不之异也；偶需纸，揭取之，则中夹金叶一片，大惊喜，逐张揭之，皆金叶也。婢于是大悔。

杨玉科兑备金钏数十事，盛之以匣，使仆挟之随行，每有悦者，即求肌肤亲，勿问昼夜也。事已，呼仆进匣，令妓自择金钏一双；间有贪者求其二，亦弗靳也。杨玉科诸妾，均令见客，不回避。一日，其友袁某至，适其妾花小宝在侍，袁屡顾之，杨曰：“汝喜之耶？当以为赠。”立呼肩舆，送至袁处。

刘维忠宴客于某妓家，鳖奴进鱼翅。刘见其衣狐裘，其表则雪青湖绉也，遽谓之曰：“我赏汝一物，当撩衣以承之。”鳖如言，自撩其衣。刘即取鱼翅覆之，从容而言曰：“你穿了这个，叫我们爷们穿甚么？”刘维忠，即创开丹桂戏园者。曾语人曰：“世无百年业，此园他日或为人有，吾亦弗憾，第不可易去我丹桂二字耳。”故丹桂至今屡易主人，均不易名，第加记以别之云。今四马路聚丰园，即刘当日之住宅也。

宴于妓家，两筵并列者谓之“双台”。从前盖无有加于此者，朱谓夫故为创举，使四筵并列，谓之“双双台”。人有效为之者，朱又令八筵并列，谓之“四双台”。时人谥之曰“要紧完”。

绍兴人某甲喜食鸽蛋，偶偕数友至幺二妓院打茶围，夜已深，甲忽思鸽蛋，命妓家购之。妓佣曰：“夜深矣，何从得此？”甲怒曰：“每蛋给一金，可得乎？”妓家利其金，往呼鸿运楼之门，购得三百枚以归。问：“尽熟之乎？”曰：“诺。”乃尽熟之。甲自啖五十枚，强客多食，不能尽，乃尽以赏妓辈。三百金锵然掷桌上，狂笑而去。此罗子和为余言者，子和能举其名，余忘之矣。

粤人冯铁琴游上海，友人邀之至老旗昌开厅，冯飞笺召局，不计其数。局齐集时，至不敷坐椅，假于邻家者且数十。冯又挥笺不已，妓家哀乞止之。又：冯于妓家偶思吸水烟，呼纸卷未至，辄出钞票就烟灯燃之，以代纸卷。其实冯虽故家，然不过藉谷糊口，非富家郎也。

粤人郑华东，与湖州人李某，同在戏馆隔座观剧。李招一妓至，适郑亦眷此妓者，即挥局票令转局。妓旋就郑。李怒甚，亦呼转局。郑见妓去，又招之来。如是不已。姑蹀躞往来，计一小时之久，彼此各转至三百余局。以三元一局计之，妓所获已二千余金矣。

相传内地有剧盗，挟巨资遁至上海，官捕之急。盗知不免，乃入妓院，衣龙袍，置酒高会。遍招诸妓至，册某妓为后，封某妓为妃，某妓为嫔，以某妓院为某宫。穷一夕之乐，明日乃就捕。语人曰：“我总算做了一夜皇帝也。”惜传者佚其名矣。

上海之奢靡甲于天下，胡可以尽记？即如胡宝玉当盛之时，有谣云：“蔡梅杨宋，李不在数。”指豪奢之客而言也。蔡，盖蔡菉卿；梅，盖梅道钦；杨，盖杨子京；宋，盖宋子蕴云。至于不在数之李，则李桂泉也。其孙葵石、李颂芬诸公，皆手散数十万巨资者，尚未齿及。则诸人之豪，从可想矣。






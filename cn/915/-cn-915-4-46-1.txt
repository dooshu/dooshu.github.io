◇择灾眚问

臣闻圣人理国，三年有成。今陛下始践天位，刑政未著，如知失得，何能致异？但臣前在汝南，典理楚事，系者千余人，恐未能尽当其罪。先帝诏言，大狱一起，冤者过半。又诸徙者骨肉分离，孤魂不祀（袁宏《纪》此下有「骸骨流离，死生被毒」）。一人呼嗟，王政为亏。宜一切还诸徙家属，蠲除禁锢，兴灭继绝，生死获所。如此，和气可致。（《后汉·鲍永附传》。又见袁宏《后汉纪》十一，有小异。）


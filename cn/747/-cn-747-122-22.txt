○新丧未葬不准选举诏

古者立封树之制，定丧葬之期，著在典经，是为名教。洎乎世俗衰薄，风化陵迟，亲殁而多阙送终，身後而便为无主。或羁束於仕宦，或拘忌於阴阳，旅榇不归，遗骸何托？但以先王垂训，孝子因心，非以厚葬为贤，只以称家为礼。扫地而祭，尚可以告虔；负土成坟，所贵乎尽力。宜颁条令，用警因循，庶使九原绝抱恨之魂，千古无不归之骨。应内外职官及选人等，今後有父母祖父母亡殁未经迁葬，其主家之长，不得辄求仕进。所由司亦不得申举解送，如是卑幼在下者，不在此限。其合赴举选者，或是葬事礼毕，或是卑幼在下，勒於所纳家状内具言，不得罔冒。宜令御史台及逐处长吏本司长官所由司觉察申举。其中有兵戈阻滞，或是朝廷特恩除拜，起复追徵，及内外管军职员，皆以金革从事，并不拘此例。


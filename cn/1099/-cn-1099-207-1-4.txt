○論罰言者疏 【 罰言者】

題為宥敢言、罰失職、以昭懲勸事、臣抱疾私居、伏讀邸報、吏科都給事中李學曾、論比來賞罰命令不當者數事、禮科給事中章僑、劾東廠太監芮景賢罪狀有六、戶部主事林應驄認罪回話、遂及優禮大臣俱奉欽依各罰俸有差、臣不覺歎息、自恨奉職無狀、愧服三臣之忠鯁、深惜　陛下氣驕志怠、逈異初心、甘蹈過舉也、書曰、從諫則聖、詩曰詢于芻蕘、夫聞諫而從、不待諫而詢、往哲虛心舍巳、以求合乎天下之公每如此、今　陛下不惟不詢、且不能從、又加罰焉、恐非所謂與治同道者也、夫使三臣者、言或未當、尚冀優容、以勸來者、况頃來戚宦私人破格之恩、權豪近幸骫法之宥、言官章疏咈違之批答、謂學曾言之不當。恐不可也。郭九皋四品守臣、為一郡父母師帥、景賢據其部民一面之詞、奏行逮捕、千里之外、傳所謂父子皆獄。是無上下也。不然、僑何親於九皋、何仇於景賢、特為朝廷惜此事體耳、謂僑言之不當。可不可也。　陛下初政、延用故老、溫綸異數、鄭重優隆、葢將賴以共安社稷、凡所建白、未能盡見施行、廼復詰責其字畫差謬。若秪使之奉行文書然者。諸臣何以安其位而行其志。應驄之言。似尤不宜謂之不可也。然則三臣者　陛下果何意而罰之俸、臣未遑援引舊聞、姑請以覩記聖政質之、嘉靖改元以來、　陛下批答言者、始曰這所言有理、葢深嘉之。繼曰知道了、尚漫應之。又曰已有旨了、似已厭之。又曰如何這等來說。則怒之矣。今者直罰之耳。又曰本當查究、然則又將有甚於此者矣。　陛下一人之身。再朞之間。從違如此。夫豈群臣遽皆變移狂惑。莫能將順德美。抑或陛下深居高拱。親宦官宮妾之時多。接賢士大夫之時少。樂謟媚之言。恃盈成之業。逸欲日勝。驕怠漸生也。晉武帝以平吳怠、隋文帝以平陳驕、信史記之、至今陋之、　陛下睿質聖志、天下想望、上希堯舜三王、而顧乃下同二君、豈不大失中外之望也哉、況今東夷蠢動、北虜狼顧、潢池弄兵之赤子、所在蠭起、官軍俸粮垂?夬支動十數月、計數動十百萬、邊倉儲蓄、不給周歲、南都旱疫、方數千里、近者威茂又以地震告矣、人心皇皇、正仁聖憫惧延訪、亟圖所以消弭拯綏之時、匹夫有言、宜若重於泰山、而三臣相繼因言得罪、殆　陛下未嘗少加聖心乎、風旨所布。盂水隨形。臣恐自今大小臣工。以言為諱。朝政闕遺、生民困阨、中外姦欺、莫得上聞、　陛下孤立蔽欺之中、顧倚□習私人、共圖社稷至計、岌岌乎危哉、臣誠懼大患、義愧敢言、懷不容巳、非敢黨三臣以自為地也、若臣者少嘗有志、長不如人、　陛下擢司言責、巳再閱歲、曾無忠言嘉謨、上悟聖心、少裨時政、方恥素餐、而學曾等乃以言罰俸、比肩同列、臣實厚顏、如蒙收回學曾等三臣罰俸前旨、仍罰臣俸以懲失職、更乞以學曾等建白、一一敕付各該衙門議擬施行、庶有得於不遠復之義、而　陛下無損納諫之明、臣亦少免尸祿之愧、且俾失職如臣者戒、敢言如三臣者厲、賞罰當、懲力昭、闕庭無壅、禍亂可防、治平易致矣、臣不勝惓惓、


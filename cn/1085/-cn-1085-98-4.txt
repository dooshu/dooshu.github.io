林邑国

林邑。汉日南象郡之地。其先因汉女子征则之乱。县功曹子区连杀县令。自号为王。子孙相承。后王无子。其甥范熊代立。晋宋已来。恒通中国。其地恒温。不识冰雪。常多雾雨。人能用弩。以藤为甲。王出则列象千头。信佛法。以二月为岁首。稻岁再熟。有结辽鸟。能解人语。亦谓之结了鸟。盖夷音讹也。

武德六年二月。其王范梵志遣使朝贡。至贞观四年。又贡火珠。大如鸡卵。圆白皎洁。状若水晶。正午向日。以艾承之。即火燃。五年。又献白鹦鹉。精识辨慧。善于应答。太宗悯之。并付其使。令放归林薮。十四年。其国献通天犀一十枚。诸宝称是。永徽总章中。其王钵迦含波摩累献驯象。先天开元中。其王建多达摩又献驯象沈香琥珀等。

天宝八载。其王卢陀罗使献真珠一百条。沈香三十觔。鮮白。驯象二十只。自至德后。遂改称环王国。不以林邑为号。贞元九年。环王因遣使贡犀牛。上令见于太庙。

元和四年八月。安南都护张舟奏。破环王国伪驩爱州都督杀三万余人。获其王子五十九人。器械战船战象称之。

咸通二年十二月。寇安南府。遣神策将军康承训率禁军并江西湖南之兵赴援。先是。大中末。安南都护李琢贪暴。侵刻獠民。群獠引蛮攻安南。至咸通三年。大征兵赴援。天下骚动。其年。东蛮竟陷交趾。


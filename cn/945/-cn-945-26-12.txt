谢除左司谏知制诰启

右某启伏奉制命蒙恩特授前件官知制诰仍改赐章服者代言之任实演于丝纶赐服之崇莫过于银艾仍进东台之秩便参右掖之荣苟非名流不在兹选祗荷成命若无所容伏念某才不兼人学非博物关西清白徒袭于素风天禄校雠偶尘于美仕久居谏署莫贡皁囊预草国书谬刋青简寻一麾而领郡凡再岁以归朝宿于交戟之中唯思幞被班在赤墀之下深媿彯缨盖自知之甚明亦不能而将止衒鬻者千数岂敢诣于公车谏诤者七人未尝攀于殿槛官守之方既失食浮之议已喧敢冀明恩并加殊宠补衮增秩任在于弥缝视草求才职思于润色及奉延英之对更颁命服之荣凤阁徊翔已玷巢阿之地鹈梁忝窃曷逃濡咮之讥矧惟星垣上法天象荧煌之座出处近于三台清切之司动静遵乎四禁紫宸挥翰垂作典谟红药裁诗形于骚雅为仕进之极美顾鄙陋以宁堪伏揣器能深惟职业尺一之诏书填委但惧稽留六曹之奏议纷纭将何平决但省躬而增惕念奋迹之有因此盖某官钦奉昌图勤求片善采虚名而画饼奬薄伎于雕虫挥麈尾之谈曲垂题品借羊角之势使得搏扶敢不摩厉以须僶俛从事庶逭假人之谤用酬知已之私过此巳还未知所措


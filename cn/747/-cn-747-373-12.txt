○自举表

草莽臣某言：臣实陋微，素乏才业，将遂长往，守此无用，天鉴孔明，泽覃幽僻。伏奉今年正月五日制，诣阙自举，不次之私，无限於物，岂伊庸菲，所当膺荷？伏惟开元神武皇帝陛下道密旒，德孚天地，忝在草木，幸均雷雨。朝夕微命，虚受臣生，偃卧穷薮，讵知帝力？展义介邱，肆觐群后，得列庶人之间，不在役夫之上。王者能事，邦家烈光，耳未前闻，目所毕睹。载怀涵育，无答造化，孰谓圣恩，曲贷岩壑？顾惭庸近，何阶对攵？臣闻明主临下也，务求才以自辅；贤臣事上也，当量能以自进。臣才非令问，誉寂乡党，志尚庸寡，理绝闻知。县令臣柳国状臣於编户之中，刺史臣柳绛谕臣以明制之意。且臣山东一布衣耳，在平之时、徵求之日，非自察者，难审其可。苟欲避严令，发困蒙，心灵震越，寝寐惊悸。无任承恩喜跃之至。


○條上弭盜方略

臣開唐虞之世、畫衣而治、然寇盜奸宄、以令士師、成周之盛、刑措不用、兵偃不試、而詰奸禁贙周官載焉、故雖堯舜文武在上、不能必天下無跳梁之民、而白畫大都、剽吏奪金、漢文時有之、亦無害其富庶、所貴子長人者、在弭之有道、使不逞之徒、不足為我良民之擾、即不得已以生道殺民、而其究也、竟亦不失其竝生、此古帝王所以恢弘天心、而親為海內蒼生主也、且盜亦吾民不幸迷繆、弄兵潢池、自遠其可生之途、上誠有以開之、彼豈無人心者、故御失其道、即民皆為盜、御得其道、即盜皆為民、惟上所使之、今天下承平、而枹鼓時起、川廣吳越、狐鼠橫行、羽書頻至、咎在有司不能體　上撫御生靈至意、先其未萌、日寢延蔓、以厪　宵旰此漸不可長者、龔遂虞詡、一守長耳、尚能布德宣威、令群盜解散、良民獲安、出方略以衛一境、今詎無其人哉、臣越人也、習越之患、桑梓茶毒、憤不及折箠鞭之、然推越而天下可知已、愚昧不足以識時務、謹據所見聞、冐開四事、惟　上裁擇、一曰先撫字、夫今之為盜者、固非北籍胡、南籍粵、其初本吾郡縣之民、郡縣之民、葢亦有家室墳墓、一旦乃肯捐棄、為此何故哉、意豈有迫之者乎、人情迫于不得巳、則激而生變、有冤而莫伸、有資而見奪、皆驅之為盜者也、然又有市井無賴、及惡少亡命者、吏不能養其民、以至遊惰失業、蕩而無止?帚、方其平居、若宴然無事、一夫不逞、旦暮狂呼草澤之間、則踉蹌四顧、而起者皆此輩也、故野有遊民。盜之資也。今閭里小民。遊蕩失業者。十室而九。居常側目于殷富之家。嗷嗷思動有日矣。貧者莫能必其令、富者莫能保其貲、豪猾而有力者。為之淵藪。譬諸縕火蓄而未發。發且燎原。有司第知高城深池以禦外寇。而家潛戶伏者。固巳起城池之內矣。臣故謂有形之寇易制。無形之寇難圖。宜及今令撫按諸臣、嚴察吏治、去其貪暴、慎選賢良、責之拊循、輕徭薄賦、平刑勸課、與民休息、仍先自　朝廷停不急之務、罷可緩之征、蠲積久之逋、節無經之費、明示內外百司以意向所在夫以法行者牽文墨。以意行者速置郵。此本原之論也。二曰明節制、今盜有犯鄉邑者、鄉邑之兵、調募策應、不出其境、是有司之守也。無庸論巳、然又有介數郡者、其調募策應、有司不得而專也、故節制以兵憲。然又有介數省者、其調募策應、兵憲又不得而專也、故節制以督撫、督撫總諸省、而兵憲分焉、兵憲總諸郡、而郡有司分焉、不有分者。則地廣而勢不給。不有總者。則權散而志不恊。無事而兼設。則官多而增擾。事至而請設則計晚而無及。故量遠近而開府。隨緩急而署御。其法善矣。然武弁司衛而外。又有參遊等官。分地而守。則又聽于督撫。以備馳驅者也。總者宜居中以握其樞。分者宜畫區以專其力。今握樞者或不勝提兵之勞。而偏顧一隅。專利者或不量接應之勢。而兼跨數道。此所謂舛也。且用兵机宜變在呼吸而文移上下動見掣肘今但明節制之權。假便宜違應援言雖無奇而兵要在此假策應之便。令郡有司得先檄旁郡兵而後白兵憲。兵憲亦得先檄旁省兵而後白督撫。檄非其宜者以擅調論檄而不應者以逗遛論陷城失地者。其旁近擁兵不捄。則連坐。如此總者權重。分者力舒。而又度天下要害扼塞之處。及道里之中。當省者省。當增者增。務使應援何及。聲勢相望。而民不擾。然後節制明而地方有賴矣。三曰團保甲。保甲之法。今有司固有行之者矣然卒虛文鮮實。又其行者去而繼者未必行也之其效罕睹焉。今誠宣布　朝廷德意。以明示有司。稍定其約束而兼假其便宜。令十家為甲。各鄉為保。大鄉析之。小鄉併之。保具柵塹。戶籍壯丁丁備衣糧器械。時自挍閱而有司督之且第今其籍在各保而不在官宮第治以法而不與其事寇至甲則戶相策應保則甲相策應。邑則保相策應。而有司第以遊兵掎角其間。一甲被掠。則旁甲連坐。一保被掠則旁保連坐。寇入掠而能奪其所掠者。即以予之。仍均其賞。否亦責償其所被掠者。仍均其罰。又令戶書其丁男之數。衣食之業。出入遠近之期懸之俾互察其遊惰者。及所舍無匿奸。匿奸遊惰者有罪旁舍不舉者與同坐。如此即有奸宄。無地可容。又保置樓守望。懸皷其中。見寇則鼓之。旁保聞鼓則應之。眾鼓則集。鄰鼓則援。四起環嚮。寇安所逃。暇則分曹角射。有司者課以給賞贖罪。此二策者。古人巳試之明効。故鄉有保甲。即比屋皆兵。無異父子兄弟。相與戮力而守、者也。第保甲之法。其行在保長。其敝亦在保長。其驅民也以連坐其病民也、亦以連坐。誠使保長得人而調停其連坐之宜則法行矣是以又在良有司加之意而巳四曰散脇從、今為寇者往往依山阻海招集亡命為之淵藪。所至卒又籍其鄉里無賴者為之嚮道乃又有迫脇而從之者。即有驍雄。非眾何恃。眾聚然後勢成。弭盜者散其聚。而使之無成。今民巳陷于盜。而我又窮治之。是塞其可生之途。而堅其從亂之志。所謂樹兵而資盜者也。宜令有司宣布　朝廷明旨。揭之通衢。仍給木牌令反正者執以為符聽止?帚勿問。有能斬其黨以降者視級論如軍功。斬其酋領者十之。斬其渠帥者百之。陳金于廡懸爵于幕以待來者向非據險首亂。擁眾拒命咸與維新。如此將見烏合之眾。且互相疑貳、其黨既散。其勢自孤。此昔人以盜攻盜之術也。至夫開誠以結其心。慎諜以防其詐。則專閫者宜自任之耳語曰君行令臣行意、嗟乎、今獨患不得行意者、耳尚何憂寇盜哉、

皇明經世文編卷之三百九十二終








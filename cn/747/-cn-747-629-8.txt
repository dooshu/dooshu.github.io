○刘渝公政会

河出昆仑，来润中夏。连山合沓，横拥其派。巨灵勃然，手擘太华。决流东注，功平造化。粤我圣唐，将举晋阳。帝命是将，往拯溺於四方。亦既载旆，亦既秉钺。强凶当路，拒不得发。渝公慷慨，感义激节。用奇制变，大事立决。雷奋霆越，天衢八达，则莫我敢遏。如巨灵破山，河势始豁。赫矣渝公，与神齐烈。迹如仙掌，炯炯不灭。


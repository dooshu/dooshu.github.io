鲁般

郁离子之市，见坏宅而哭之恸。或曰：“是犹可葺与？”郁离子曰：“有鲁般、王尔则可也，而今亡矣夫，谁与谋之？吾闻宅坏而栋不挠者可葺，今其栋与梁皆朽且折矣，举之则覆，不可触已，不如姑仍之，则甍桷之未解者犹有所附，以待能者。苟振而摧之，将归咎于葺者，弗可当也。况葺宅必新其材，间其蠹腐，其外完而中溃者悉屏之，不束椽以为楹，不斫柱以为椽。其取材也，惟其良，不问其所产。枫、柟、松、栝、杉、槠、柞、檀无所不收，大者为栋为梁，小者为杙为栭，曲者为枅，直者为楹，长者为榱，短者为棁，非空中而液身者，无所不用。今医闾之大木竭矣，规矩无恒，工失其度，斧锯刀凿，不知所裁，桂、樟、柟、栌，剪为樵薪，虽有鲁般、王尔不能辄施其巧，而况于无之乎？吾何为而不悲也？”


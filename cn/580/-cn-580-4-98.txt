列传第九十八 李孟　敬俨〔铉〕　郭贯　刘正　王毅　高昉


李孟，字道复，潞州上党人。曾祖执，金末举进士不第，以行义称于时。祖昌祚，授金符潞州宣抚使。父唐，夔州经历，以历官秦蜀，徙家汉中。

孟生而敏悟，十岁能文，倜傥有大志，博通经史，善论古今治乱。一时名儒商挺、王博文、魏初等，皆折行辈与交。唐友郭彦通，名知人，语唐曰：“此儿骨相异常，宰辅器也。”至元十九年，四川行省辟为掾，不赴。调晋原县主簿，又辞。行台交荐，亦不就。后以事至京师，中书参知政事杨吉丁一见奇之，荐于裕宗，得召见东宫。未几，裕宗卒，不及擢用，选授梓潼县主簿。

成宗即位，命采访先朝圣政，以备史官纪述。陕西省臣使孟讨论编次奏进之。时武宗、仁宗皆未出阁，徽仁裕圣皇后求名儒辅导，有荐孟宜为太子师傅，乃召孟侍左右。大德元年，武宗抚军北方，仁宗留宫中，孟日进格言，多所裨益。诏授太常少卿，执政以孟未尝一造其门，沮之，改礼部侍郎，命亦中寝。

仁宗侍昭献元圣皇后居怀州，又如官山，孟常单骑以从。每奏曰：“尧舜之道，孝弟而已。今大兄在朔方，大母居外，殿下当先意承志，以慰亲心，则孝弟之道得矣。”仁宗深纳其言，有暇辄就孟讲论前朝得失成败，及君臣父子之义。后仁宗即位，尝与群臣语，握拳示之曰：“所重乎儒者，为其维持纲常如此其固也。”帝崇儒重道，实孟启之。

成宗崩，安西王阿难答与左丞相阿忽台密谋构乱，右丞相哈剌哈孙哈剌罕遣使来告，仁宗疑而未行。孟曰：“支子不嗣，世祖之训也。今宫车晏驾，大太子居万里之外，宗庙社稷危在旦夕。殿下当奉大母急还京师，以折奸谋，固人心。不然，国事未可知也。”仁宗犹豫未决，孟复进曰：“邪谋既成，以一纸书召还，则殿下母子且不自保，岂暇论宗社乎？”仁宗曰：“先生言乃宗庙社稷之福。”遂奉太后还京师。

时哈剌哈孙称病坚卧，仁宗遣孟往候之，适皇后使人问疾，络绎不绝。孟入，长揖而坐，引手诊其脉，众以为医者，不之疑。既知皇后临朝有日，还告曰：“事急矣，先发者制人，后发者制于人，不可不早图之。”左右皆不能决，惟曲出、伯铁木儿与孟同。或曰：“皇后八玺在手，四卫之士，一呼而应者累万；安西王府中从者如林。殿下侍卫寡弱，不过数十人，兵仗不备，赤手而往，事未必济，不如静守，以俟阿合之至，然后图之未晚也。”阿合译言兄，谓武宗也。

孟曰：“群邪背弃祖训，党附中宫，欲立庶子，天命人心，必皆不与。殿下入内庭，以大义责之，则凡知君臣之义者，无不为殿下用，何求而弗获！清宫禁以迎大兄之至，不亦可乎？且安西王既正位号，纵大兄至，彼安肯退就藩服？京师必有喋血之祸，宗社危矣。危身以及其亲，非孝也；遗祸难于兄，非弟也；得时弗为，非智也；临机不断，非勇也。仗义而动，事必万全。”

仁宗曰：“当以卜决之。”命召卜人。既至，孟出语之曰：“大事待汝而决，但言吉可也。”入筮皆九，孟曰：“筮不违人，是谓大同，时不可以失。”仁宗喜，乃上马。孟及诸臣皆步从，入自延春门，哈剌哈孙自东掖门来就之。至殿廊，收首谋及同恶者，悉下于狱。奉御玺北迎武宗，中外翕然。

仁宗监国，授孟参知政事。孟久在民间，知闾阎疾苦，损益庶务，悉中利病，远近无不悦服。然特抑绝侥幸，群小多怨之，孟不为动。事定，乃言于仁宗，曰：“执政大臣当自天子亲用。今銮舆在道，孟未见颜色，不敢冒当重任。”固辞弗许，遂遁去，隐于许州陉山。夏五月，武宗即位。有言于帝曰：“内难之初定也，李孟尝劝皇弟自取。如彼言，岂有今日？”武宗察其诬，弗听。仁宗亦不敢复言孟。

至大二年，仁宗为皇太子，尝侍帝同太后内宴。饮半，仁宗戚然改容，帝顾语曰：“吾弟今日不乐，何所思耶？”仁宗从容起，谢曰：“赖天地祖宗神灵，神器有归。然成今日母子兄弟之欢者，李道复之功为多，适有所思，不自知其变于色也。”帝友爱，感其言，即命搜访之。

三年春正月，入见武宗于玉德殿。帝指孟谓宰执大臣曰：“此皇祖妣命为朕师者，宜速任之。”三月，特授荣禄大夫、中书平章政事、集贤大学士、同知徽政院事。仁宗嗣位，真拜中书平章政事，进阶光禄大夫。谕之曰：“卿，朕之旧学。其尽心以辅朕不及。”孟以国事为己任，节赐与，重名爵。贵戚近臣恶其不便于己，而心服其公，无间言。

孟言：“人君之柄在赏与罚，赏一善而天下劝，罚一恶而天下惩，乃不失所施。若赏罚不足劝惩，何以为治？”遂奏雪冤死者，复其官荫；滥冒名爵者，悉夺之。罢僧道官，使释老之徒不敢与有司抗，天下翕然颂之。

仁宗夙知吏弊，欲痛为刬除。孟进言曰：“吏亦有贤者，在乎变化激厉之而已。”帝曰：“卿儒者，宜与吏气类不合，而曲相庇护如此，真长者之言也。”时承平日久，风俗奢靡，车服僭拟，上下无章，近臣恃恩，求请无厌，宰相不为裁制，更相汲引，耗竭公储，以为私惠。孟言：“贵贱有章，所以定民志。赐与有节，所以劝臣工。请各为之限制。”又请停罢土木营缮，帝皆从之。

孟在政府，自视常若不及。每因间请曰：“臣学圣人之道，遭遇陛下。陛下，尧舜之主也，臣不能使天下为尧舜之民，上负陛下，下负所学，乞罢政权，避贤路。”帝曰：“朕在位，必使卿在中书，朕与卿相与终始。自今其勿复言。”赐孟爵秦国公，帝亲授印章，命学士院降制，又图其像，敕词臣为之赞，及御书“秋谷”二字赐之。入见必赐坐，语移时，称其字而不名。帝常语近臣曰：“道复以道德相朕，致天下太平。”赐钞十万贯，令将作为治第，孟辞不受。

皇庆元年正月，授翰林学士承旨、知制诰、兼修国史，仍平章政事，赐潞川田二十顷。未几，请告归葬其父母。帝饯之曰：“事已速还，毋久留，孤朕所望。”十二月入朝，帝大悦，慰劳甚至。因请谢事，优诏不允。请益坚，乃命以平章政事议中书省事，依前翰林学士承旨。二年夏，乞还秦国公印，奏三上，始如所请。帝与孟论用人之方，孟曰：“人材所出固非一途，然唐宋金科举，得人为盛。今欲兴天下之贤能，莫如科举。又必先德行经术，可得真材也。”帝深然其言，决意行之。

延祐元年十二月，复拜平章政事。二年春命知贡举及廷策进士，为监试官。七月，进金紫光禄大夫、上柱国，改封韩国公。四年七月，以衰病不任事，乞解政权。帝不得已，从所请，复拜翰林学士承旨、知制诰兼修国史。

延祐七年，仁宗崩，英宗初立。铁木迭儿复相，以孟不附己，构于太皇太后，尽收前后封拜制命，仍仆其祖父墓碑，降授集贤侍讲学士、嘉议大夫。度孟必辞，因中伤之。孟拜命欣然，适翰林学士刘赓来慰问，即与同入院。宣徽使以闻曰：“李孟今日供职，旧例当赐酒。”帝愕然曰：“李道复乃肯俯就集贤耶？”时铁木迭儿子八尔吉思侍帝侧，帝顾谓曰：“尔父谓彼不肯为是官，今定何如？”由是谗不得行。尝语人曰：“老臣待罪中书，无补于国，圣恩宽宥，不夺其禄。今老矣，何以报称？”帝闻而善之。

至治元年卒，年六十七。御史累章辩其诬，诏复元官。后赠旧学同德翊戴辅治功臣、太保、仪同三司、上柱国，追封魏国公，谥文忠。孟宇量闳廓，材略过人。三入中书，中外利弊，知无不言。皇庆、延祐之世，每一政之秕皆以为铁木迭儿所为；一事之善，必归之于孟焉。

子献，字伯徵，由参议中书省事，拜治书侍御史，累迁御史中丞，同知经筵事。

史臣曰：张珪、李孟，俱称贤相。珪忤铁木迭儿，至于困辱。孟鉴珪之受祸，逡巡引避，不敢复论其奸，然铁木迭儿再相，孟亦不免于降黜。是以守道之君子，宁为珪之直，不为孟之诎也。

敬俨，字威卿，其先河东人，后徙易州。五世祖嗣徽金参知政事。父元长有学行，官至太常博士。俨，其仲子也，幼嗜学，善属文。御史中丞郭良弼荐为殿中知班，受知于月吕鲁那演，累辟太傅太师两府掾，调高邮县尹，未赴，选充中书省掾。朱清、张瑄为海运万户，以俨典文牍，致厚赂，俨怒拒之。二人后坐事诛，台省官多以贿连坐，独俨不与。

大德二年，授吏部主事，改集贤司直。会湖南盗起，丞相哈剌孙遣俨奉诏抚循诸路，宣布恩泽，甚称帝意。六年擢礼部员外郎。有以父荫补官者，继母诉非嫡子，俨察其诬，斥之。

七年，拜监察御史。时中书平章政事伯颜、梁德珪等，并受朱清张瑄贿，俨劾其黩货，俱罢去。江浙省臣与宪司相讦，事闻，命俨与阿思兰海牙按其事，议不合，两上之朝廷，卒题俨议。七月迁中书左司都事，扈从上京。有贾人以运饷得官，盗谷数十万石，主者匿不发，俨征偿其谷，输于边。

九年，授吏部郎中，以父病辞。父卒，终丧，复入御史台为都事。中丞何玮与执政有隙，省议欲核台选当否，俨曰：迩者省除吏千余人，台臣亦当分别之邪？语闻，议遂寝。建康路总管侯珪贪纵虐民，俨亟遣官决其事。珪夤缘近幸，奏请原之，命下，已无及矣。除山北道廉访副使，入为右司郎中。

武宗即位，湖广省臣有伪为警报，驰驿入奏，以图柄用者。俨面诘之，曰：“汝守方面，既有警，岂得离职守？是必虚诞耳。”其人竟以诬奏被斥。民因饥为盗，有司捕治皆论死。狱既上，廷议互有从违。俨曰：“民饥而盗，迫于不得已，宜矜贷。”用是减死者甚众。

至大元年授左司郎中，擢江南诸道行御史台治书侍御史。先是，俨以议立尚书省，忤宰相意，适两淮盐法久滞，乃左迁俨为转运使，欲陷之。比至，首劾场官贪污者，增羡至二十五万引。河南行省参政来会盐筴，将以羡数为岁入常额。俨谓：“盐户凋弊，以羡为额，民力将殚，病人以为己，非大臣事。”事遂止。仁宗践阼，召为户部尚书，廷议欲革尚书省弊政。俨言：“遽罢钱不用，恐细民失利。”不从，以疾辞。

皇庆元年，除浙东道廉访使。钱塘退卒诈服僧衣，称太后旨，建婺州双溪石桥。俨命有司发其奸赃，杖遣之，仍奏罢其役。郡大火，焚数千家，俨发廪赈之。取宪司所储材木及诸路学廪之羡者，建孔子庙。二年，拜江西等处行中书省参知政事。旧俗，民有争，往往越诉于省，吏得缘为奸利。俨下令，省府非有司，不得侵民，讼事遂简。

延祐元年，诏设科举，俨荐崇仁吴澂、金陵杨刚中为考试官。其年冬，移疾退居真州，除江南诸道行御史台侍御史，不赴。四年春，诏促就前职，以疾辞。七月，召为侍御史。十月，迁太子副詹事。御史大夫脱欢答剌罕奏留之。湖广省臣以赃败，俨一日五奏，卒正其罪。台臣有劾罢复职者，御史再劾之，命中书、枢密共议其事。俨曰：“如是，则台纲堕矣。”即帝前奏黜之，因伏殿上，叩头请代。帝谕之曰：“事非由汝，汝其复位。”

五年夏四月，拜中书参知政事。台臣复奏留之，俨亦辞，不允。赐《大学衍义》及所服犀带。每入见，帝以字呼之曰“威卿”而不名。旧制，诸院及寺监得奏除僚属，岁久多冒滥，富民或以赂进，有至大官者。俨以名爵当慎，奏请追夺，著为令。六年乞病归，赐衣一袭，遣医视疗。

至治元年，起为陕西诸道行御史台中丞。泰定元年改江南诸道行御史台，皆不赴。年六十五，即告老。四年春，遣使赐上尊，征为集贤大学士、荣禄大夫、商议中书省事。俨令使者先返，而挈家归易州。九月帝特署为中政院使，复赐上尊，召之，乃舆疾入见，赐食慰劳，亲为差吉日视事，命朝会日无下拜。

天历元年，拜中书平章政事，复以老病辞，不从。廷议欲尽戮朝臣之在上京者，俨抗言：“是皆循例从行，无死罪。”众赖以免。居月余，伤足，告归。家居十余年，痹不能行，犹读书不辍。临卒，戒子弟清白自守，无急仕进，衣冠端坐而逝，赠翰林学士承旨、光禄大夫、柱国，追封鲁国公，谥文忠。子自强，礼部员外郎。

俨叔祖铉与太原元好问同登金进士第，元初为中都提学，著《春秋备忘》四十卷，仁宗朝命刻其书，行于世。

郭贯，字安道，保定清苑人。父希泰，以孝友知名。尝营楼居，或谓：“君有弟，可为二楹，易析居。”希泰谢曰：“兄有即弟有也，奚分为？”言者叹服。贯幼从郝经学，以才行推择为枢密中书掾，调南康路经历，擢广西道提刑按察司判官，会例格，授济南路经历。至元二十七年，拜监察御史，奉诏分江北沿淮草地，劾淮西宣慰使昂吉儿父子专权，久不迁调，蠹政害民。不报。又言江淮之俗多发掘祖墓，改售于人，合同恶逆定罪。买地人知情者，减二等科罪。刑曹韪其言，著为令。三十年，佥湖南肃政廉访司事。

大德初，迁湖北道。言：“四省军马以数万计，征八百媳妇，深入炎瘴万里不毛之地，无益于国。”不听。五年，迁江西道，赈恤饥民，有惠政，入为御史台都事。八年，迁集贤待制，进翰林直学士，奉诏与辽阳行省平章政事别速合彻里帖木儿镇抚高丽。十一年，召为河东廉访副使。

至大二年，仁宗至五台山，贯进见。仁宗因问：“廉访使灭里吉歹何以有善政？”左右对曰：“皆副使郭贯教之。”乃赐贯玛瑙数珠、金织文币，入为吏部考功郎中，遂拜治书侍御史。四年，除礼部尚书。帝亲书其阶曰“嘉议大夫”，以授有司。

皇庆元年，擢淮西廉访使，寻留不遣，改侍御史，俄迁翰林侍讲学士。明年，出为淮西廉访使。延祐二年，召拜中书参知政事。明年，迁左丞，加集贤大学士。五年，除太子詹事。贯言：“皇太子受金宝已三年，宜行册礼。又辅导之官，早宜选置。”从之。六年，加太子宾客，谒告还家。

至治元年，复起为集贤大学士，寻致仕。泰定元年，迁翰林学士承旨，不起。至顺二年，以疾卒，年八十有二。赠光禄大夫，河南行省平章政事、柱国，追封蔡国公，谥文宪。贯博学，精于篆籀，当世册宝碑额多出其手云。

刘正，字清卿，清州人。初辟制国用使司令史，迁尚书户部令史。至元八年，罢诸路转运司，立局考核逋欠，正掌其事。大都运司负课银五百四十七锭，逮系倪运使等四人征之，视本路岁入簿籍，实无所负，辞久不决。正察其冤，检吏牍，得至元五年李介甫关领课银文契七纸，适合其数，验其字画，皆司库辛德柔所书也。德柔交结权贵，莫敢诘问。正廉得其实，始白尚书省鞫之，于是四人皆得释。正由是知名，转枢密院令史，辟中书掾。十四年，分省上都，会诸王昔里吉叛，至居庸关，守者告：“前有警急。”正曰：“吾不往，后至者益怯矣。”驰出关，至上都。边将请金银符充战赏，中书檄工部造给，事后奏闻。帝以为欺罔，欲诘治。正曰：“军赏贵速，先造符印，而后禀命，非罪也。”帝韪之。

十五年，擢左司都事。时阿合马当国，与江淮行省阿里伯、崔斌有隙，诬以盗官粮四十万，命刑部尚书李子忠与正驰驿按其事。狱弗具，阿合马复遣北京行省参知政事张澍等四人杂治之，竟置二人于死。正乃移疾去官。十八年，征为左司员外郎。十九年春，阿合马并中书左右司为一，改左右司员外郎。三月，阿合马败，和礼霍孙为右丞相，复为左司员外郎，谒告归。九月，中书捕正与参政匝喜鲁丁等，偕至帝前，问曰：“汝等皆党于阿合马，能无罪乎？”正曰：“臣未尝阿附，惟法是从耳。”会日暮，车驾还内，俱械系于阙前。逾数日，奸党伏诛，复械系正于拱卫司。和礼霍孙曰：“上尝谓刘正衣白衣行炭穴十年，可谓廉洁者。”乃免归。

二十年春，枢密院奏为经历，擢参议枢密院事。二十五年，桑哥立尚书省，擢为户部侍郎，迁户部尚书，复移疾归。二十八年，桑哥败，完泽为丞相，召为户部尚书，迁参议尚书省事。省罢，仍参议中书省事。湖南马宣慰庶子，因争荫，诬告其兄匿亡宋官银。正察其诬，罪之，仍荫其兄。济南张同知子求为两淮运使，正弗与。张作飞语构其事，帝召正，诘之曰：“匿银事在右司，争荫事在左司，参议乃幕长，寝右而举左，宁无私乎？”正辨析分明，事遂释。三十年，御史台奏为侍御史，中书省奏为吏部尚书，已而复留为侍御史，迁江南行御史台中丞。

大德元年，改同佥枢密院事，寻出为云南行中书省左丞。右丞忙兀突鲁迷失请征缅，正以为不可，俄俱被征，又极言其不可，不从。师果无功。云南民岁输金银。甸寨远者则遣官往征，人马刍粮，往返之费，岁以万计。征收金银之数，必十加二，而折阅之数如之，其送迎馈赆之数又如之。正首疏其弊，给官秤，俾土司诣官输纳，其弊始革。始至官，储蚆二百七十万索、白银百锭，比四年，得蚆一千七十万索、金百锭、银三千锭。七年秋，谢病归。八年六月，起为江西行省左丞。冬十月，改江浙。武宗即位，召为中书左丞，迁右丞。二年，立尚书省，复谢病归。

仁宗即位，召诸老臣入议国事。正诣阙言八事：一曰守成宪，二曰重省台，三曰辨邪正，四曰贵名爵，五曰正官符，六曰开言路，七曰慎赏罚，八曰节财用。仁宗初政风动天下，正与诸老臣襄赞之力居多。累乞致仕，不许。拜荣禄大夫、平章政事、议中书省事。时议经理河南淮浙江西民田增茶盐课额，正极言不可，弗从。岁大旱，野无麦谷，种不入土。台臣言：“燮理非人，奸邪蒙蔽，民多冤滞，感伤和气所致。”诏会议，平章李孟曰：“燮理之责，儒臣独孟一人，请避贤路。”平章忽都不丁曰：“台臣不能明察奸邪，以裨时政，可还诘之。”正言：“台省一家，当同心献替，择善而行，岂容分异耶！”孟不从，竟如忽都不丁言。右丞相帖木迭儿传旨：“廉访司权太重，故按事失实。自今不许专决六品以下官。”忽都不丁、李孟议行之，正言：“但当择人，法不可易也。”事始寝。延祐六年卒，后赠宣力赞治功臣、光禄大夫、司徒、柱国，追封赵国公，谥忠宣。

子秉德，官秘书监丞，历兵工二部侍郎，出为安庆路总管。秉仁以荫为中书架阁管勾，累官工部尚书，致仕。

王毅，字栗夫，东平汶上人。以大臣荐，累官翰林学士承旨、太子詹事。武宗欲幸寿安山佛寺，毅疏谏止之。仁宗即位，劾铁木迭儿营私蠹政，伏阙极论之，不报，以亲老告归，用御史台荐召还。延祐三年，拜中书右丞。四年，出为江浙行省右丞，迁中书平章政事。六年，复以亲老致仕。仁宗崩，铁木迭儿复相，诬以征理钱谷不实，欲奏杀之，英宗不从，始获免。后卒于家。初，毅召用时，父玉附诏使奏曰：“臣玉虽老，尚健，谨遣毅一心事陛下。”仁宗大喜，特授玉集贤学士，阶资德大夫，士论荣之。

高昉，字显卿，其先辽东人，后徙大名。父昂，朝城尉。昉美风仪，神观高朗，涉猎文史，为经世之学。辟集贤院掾，擢都省掾。平章何荣祖器之，调吏部主事，建言：仕者历履岁月治行无由核实，吏得并缘为奸，宜书于册，置局司之，每遇迁转，以为黜陟。执政韪其言，著为令。再迁左司员外郎郎中，虑囚燕南道，平反冤狱，时论称之。改吏部郎中。时选授无法，昉请除儒人为长吏，杂进者贰之，由是选法一清。擢礼部侍郎，奉命按治浙江白云宗僧尼，凡夺民田庐悉返之，又得贿赂没官者若干万，浙民大快。迁左司郎中，出为潭州路总管。奸民有诈称敕制者，逮系数百人。昉详谳之，止坐二人，余皆释不问。

武宗即位，召为同知中政院事，旋拜中书参知政事。至大二年，尚书省立，议更钞法。昉言纸币已虚数倍，若再抑之，则钞愈轻而物愈贵，非法之善也。时不能用其言，出昉为江浙行省参知政事。敕范供佛铜器，行省官欲销库钱以充其用。昉曰：“历代钱货，孰敢擅废？”未几，钱钞兼行，众乃服昉有先识。进行省左丞，会平章张驴请括江南民田。昉言：“承平日久，赋税皆有常经。民心一摇，恐生他变。”已而果如昉言，赣州蔡五九等乱作。

延祐元年，召为中书参知政事，昉以母老乞归养，帝不允。改集贤学士、商议中书省事。是年丁母忧。明年起为江南行台侍御史，又拜枢密副使，皆不就。又明年，帝遣使召之，曰：“卿以大祥日至，则能为朕来矣。”昉不敢固辞。既至，入见便殿，即日拜中书参知政事。五年进右丞。七年春，帝不豫，铁木迭而谮于皇太子，言仓库空虚，命具钱谷大数以闻。昉曰：“某等备位执政，进贤黜不肖乃其职也。至于钱谷，自有主者。”铁木迭而益怒。

仁宗崩，铁木迭而遂为右丞相，以昉及前平章政事王毅、参议韩若愚，征理钱谷不实，请于英宗，欲仿桑哥，奏诛执政杀昉等。赖帝知其无罪，得放还。泰定初，昉等始获昭雪，超拜荣禄大夫、湖广行省平章政事，佩金虎符，节制诸军。时两江岑毅、黄圣许等数叛。昉请于朝，以前广西佥提刑按察司事奥屯忽都鲁有威惠，命为本道安抚使，岑黄等果相帅归附。岁余，改江浙行省平章政事。天历元年，偕行省臣五人入觐。至陵州，以疾卒，年六十有五。至正中，赠推诚效节秉义佐理功臣、光禄大夫、河南行省平章政事、柱国，追封魏国公，谥文贞。

子履，江浙行省左右司郎中。恒，河间路总管府治中。




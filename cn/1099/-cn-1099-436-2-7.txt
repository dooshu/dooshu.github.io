○備陳邊餉揭 【 邊餉】

臣等接得戶部尚書趙世卿揭帖、備陳財用出入之數、與課額虧損之由條分縷析、至為明白、臣等平日雖知府庫空虗。尚不知其窮迫之狀。一至於此。讀未及終。巳心寒股慄。凜然若不可一朝居者。其中關係最大最緊、又最難處、無如邊餉、此三軍之命、難緩湏臾、而舊歲所欠、巳百二十餘萬、歲甚一歲將何以支細稽餉額。在隆慶初年至二百餘萬。漸次加增。至於今日。爾時巳凡四百萬今又何如遂幾四百萬。而各邊一有事端。又輒求增兵增餉。不知隆慶以前。虜未欵貢。塞下多事。餉何以少。今日安寧。餉何以多。有餉有兵。及至有事。何以又不足用。若不嚴行稽覈。將來流弊。莫知紀極。而邊事愈壞矣。至於宮中買辦。歲二十萬。以十歲計之。則二百萬其他一切慶賞禮儀等項故事當考故事取之該監者今皆責之該部無名之供。無例之取。無額設之錢糧。苟非鬼運神輸。從何措辦。而自礦稅設立以來。各處正供多被侵削。鹽課壅滯。關征减少。曾未十年。其所虧損巳四百六十萬。出者日贏。入者日詘即使管仲劉晏。主計持籌。亦莫知其策之所出矣。人臣事主。凡有可為。皆當竭心力以圖報。惟此財用一事。則心力雖竭。亦無所施。自非　皇上加意留心振刷節省。與天下更始。則惟有坐觀其弊而巳。今計臣窮苦、稱病杜門、為日巳久、誠宜下　明旨、督其速出、與九卿科道、悉心計議、嚴責邊臣、將兵餉稽查、痛革年來虗冐剋剝之弊、其買辦　上供錢糧、一槩停止、即稅使未能盡罷亦當權其利害最重、如遼東雲南有事之處、先行撤回、則天下事、尚不至于大壞極弊、而不可收拾乎、抑臣等猶有請焉、唐憲宗嘗發內庫錢百五萬緡以賜魏博、而謂宰相李絳曰、朕所以惡衣菲食、蓄聚貨財正為欲平定四方、不然徒貯之府庫何為、葢英斷之君、識度卓越如此、史臣書其事以為美談、今虜情叵測邊餉急在目前、滇事未平、軍需不容少緩、各處錢糧、搜括無餘、冉??借巳盡、惟願　皇上慨然　發內帑所積、以解枵腹之危、救燃眉之患、使萬口同聲歡傳聖德、即唐宗不敢望焉、此尤臣等與天下臣民之大幸也、

皇明經世文編卷四百三十六終








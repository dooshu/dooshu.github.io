卷十八　辨訛類（下）


布帆無恙之訛

今人贈遠輒曰「布帆無恙」。按《晉書•顧愷之傳》嘗因假還，殷仲堪借以布帆，至破塚遭風。愷之與殷書云：「地名破塚，真破塚而出。行人安穩，布帆無恙。」是謂帆無恙，非謂人無恙也。

漢文短喪之訛

羊祜曰：「漢文除三年喪，毀禮傷義。」司馬光曰：「漢文師心不學，變古壞禮。」皆罪文帝而大謬者。按文帝謙仁，不欲以身後煩吏民服喪，故以日易月，遺詔甚明。胡寅謂遺詔所諭吏民耳，太子豈吏民哉？而景帝冒用此文，自短三年之制，其過在景帝，不在文帝也。劉公父云：「漢文哀詔斷自已葬之後，其未葬之前則服斬衰，自崩至葬已百餘日，如未葬則服不除。《翟方進傳》『後母終，既葬三十六日，起視事』，此其證也。說者遂以日易月而不通計葬之日月，皆大謬也。」顏師古曰：「文帝哀詔所云服大紅十五日、小紅十四日、纖七日者，皆自率己意而為之，非有取於《周禮》也。三年之喪止二十七月，無三十六月之文，烏得有以日易月之說哉？況纖者，禫也，禫無七月之說，纖安得有七日哉？」

魯無篡弑之訛

相傳齊有篡弑之臣，魯無篡弑之臣，為周公所先知。然伯禽之孫氵費弑幽公而自立，見《史記•魯世家》；其他羽父弑隱，圉人賊般，見《左傳》者更不一而足。

贈策之訛

焦弱侯《筆乘》云：「繞朝所贈之策，方策也。」李白詩云：「臨行贈汝繞朝鞭」，以策為鞭，誤矣。

下屬稱卑職之訛

《元文類》陳天祥奏盧世榮奸邪曰：「卑職等在內外百司之間，伺察非違，知無不糾。」又《河渠志》泰定四年御史臺言「都水監立南北閘，各闊九尺，二百料下船梁頭八尺五寸，可以入閘。愚民嗜利無限，改造添倉長船至百十尺，計五六百料，入至閘內，不能回轉。今卑職至真州問造船頭，稱過閘梁頭八尺五寸船，該長六丈五尺，計二百料。由是參詳，宜於閘岸立石則，驗其長短」云云。是卑職者，乃臣下對君之稱，非所宜稱於上官也。

余忠宣公之訛

遼、金、元史於人姓名，字少者合姓名以書之，字多者則書名，而後以姓書於下。後人不知其故，但摘取其名之第一字為姓，如稱唐兀餘闕為余忠宣公，謬矣。或以余為佘之訛，應讀蛇，則升庵先生固已辨之，古無佘字。錢辛楣云：「唐兀即西夏也，其人往往有姓，與他部落不同。」忠宣姓佘無明證，然宋濂已稱之矣。

韓文公服金石之訛

孔毅夫《雜說》稱退之晚年服金石藥致死，引香山詩「退之服硫黃，一病訖不痊」為證。呂汲公辨之云：「衛中立字退之，餌金石求不死，反死。中立與香山交好，非韓退之也。韓公之痛詆金石，見李虛中諸人墓誌矣，豈有身反服之之理？」

秦良玉拔刀斷袖之訛

《竹詩話》曰：野紀秦良玉征播州立功，有男妾數十人。李長祥為辨誣云：「綿州知州陸遜之按營時，良玉冠帶佩刀出見，酒數巡，遜之誤曳其袖，良玉取佩刀斷之，其嚴潔如此。」汪太史韓門駁之，云：「良玉征播乃萬曆二十七年事，陸遜之按營乃崇禎十三年事，相隔四十二年。征播時良玉年必在二十左右，又四十年則已六十餘歲人矣，何嫌之避而必以刀斷袖為！帥領兵豈得旁無男子？如《二申野錄》、《蠻司合志》等書，誣以男妾，豈所謂知人論世者乎！」

鄧通譖賈生之訛

宋景文云：「賈生思周鬼神，不能救鄧通之譖。」王伯厚以為史無此語。按此語本《風俗通》，應劭《風俗通義》云「賈生與鄧通俱侍中，同位，數廷譏之，因是文帝遷生為長沙太傅」云云，此誤也。鄧自黃頭郎至為上大夫，《漢書》雖不載其年月，而其寄生人家則在景帝時，其顯貴應在文帝末年。而賈生自文帝初立，即因廷尉吳公之言，召為博士，遷大中大夫。文帝十一年梁王薨，十二年誼卒。卒後四年，帝思誼言，齊齊悼惠王子六人，此是十六年五月事。又十一年文帝崩。想鄧通尊顯必在此十一年間，則賈生之死久矣，安得有鄧通之譖哉？此說本於汪師韓先生。

昌黎輕崔群之訛

韋絢《嘉話錄》有云「韓十八愈輕薄，謂李程曰：『崔同年群真聰明，往還二十年，不曾說著文章。』蓋輕之」云云。按韓集中與崔書極其欽服，有「輝光日新」之語；詩則有《和崔舍人詠月二十韻》、《遊青龍寺贈崔補闕》等；作歐陽詹哀詞，獨書一通與崔群。投贈如此，豈得謂不說及文章乎？

梁山泊之訛

俗傳宋江三十六人據梁山泊，此誤也。按《徽宗本紀》、侯蒙、張叔夜兩傳紀江事者，並無據梁山泊之說。惟《蒲宗孟傳》言梁山濼多盜，宗孟痛治之，雖小偷必斷其足，盜雖衰止而所殺甚多。孫公《談圃》云「蒲宗孟知鄆州，有盜黃麻胡依粱山濼為患」云云，此是神宗時事，與宋江之起事宣和者，已相隔數十年矣。

學宮祀文昌魁星之訛

學宮之祀文昌魁星，非禮也，明弘治時有拆毀之令，來及施行。按《孝經•援神契》云：「文者精所聚，昌者揚天紀。」此不過浮稱之詞，並非實指星象。《史記》云：「斗魁戴筐六星文昌宮。」是則兼上將、次將、貴相、司命、司中、司祿諸星而合成一宮，其義取諸宮室，非主文學也。故漢之尚書省比之文昌天府，魏之正殿曰文昌殿。唐人或以命名，如段成式、張籍俱號文昌。宋人以之名書，龐元英在尚書省記所見聞，號《文昌雜錄》。道家不知二字之解，妄以文為文章，昌為昌盛；又不知司命不過六星之一，而謂文昌獨司文人之命；又附會以為即《詩》之「張仲孝友」，再轉為梓潼神張惡子。李義山《張惡子廟》詩有「如意贈姚萇」 之句，蓋本《成都志》也，志稱張惡子生於越巂，見靈於姚萇，萇為立廟。唐僖宗入蜀，神於霧中迎謁，僖宗脫佩劍贈之，王鐸、蕭遘有詩刊石。王氏《見聞記》謂文昌生於晉時，張氏跨驢棲蜀之梓潼，又化蛇裂石以壓五丁。王弇州《委宛餘編》云：「文昌，黃帝之子，名軍。始造弦，再攝醫官，服事周公。投胎於張無忌家，生仲，為幽王所𨠄，化為趙王如意，作蛇報仇，啖呂產之後身，沉其一縣，今所謂陷河是也。」又以文昌宮在北斗魁上，別為南斗，遂以魁與文昌並祀，不知北斗七星一至四為魁，五至七為杓，有魁有杓，是魁非一星之名。《說文》：「魁，羹斗也。」《原涉傳》師古曰：「魁者，斗之所用盛而杓之本也。」《甘氏星經》所謂八魁七星者，在北落東南，乃主獸之官，與文學無與也。《日知錄》辨魁乃奎之訛，則《史記•天文志》「奎曰封豕，為溝瀆。一曰天豕，主武庫」，尤於文學無與矣。所以訛者，林靈素以東坡為奎宿，《路史》云「蒼頡觀奎星圖曲之形而造字」，大概奎星主文之說自宋始耳。

張騫乘槎之訛

杜詩「乘槎消息近，無處問張騫」，此沿世俗所傳張騫乘槎事也。然宋之問詩云「還將織女支機石，重訪成都賣卜人」，是明用《荊楚歲時記》織女教問嚴君平事矣。獨不知君平為王莽時人，張騫乃武帝時入，相去將及百年乎？

郢曲之訛

今人稱曲之高者曰「郢曲」，此誤也。宋玉曰「客有歌於郢中者」，則歌者非郢人也。又曰「下里巴人，國中屬和者數千人；陽春白雪，和者不過數十人；引商刻羽，雜以流徵，則和者不過數人」，是郢之人能和下曲而不能和妙曲也。以其所不能者名其俗，不亦訛乎！

竹箭之訛

沈存中曰：「古云東南之美，有會稽之竹箭焉，竹自竹，箭自箭，蓋二物也。今采竹以為矢，混而一之，誤矣。」

奚斯作《魯頌》之訛

《魯頌》云：「新廟奕奕，奚斯所作。」蓋言奚斯作廟，非作頌也。王延壽《靈光殿賦》云「奚斯頌僖，歌其露寢」，誤矣，顏師古曾駁正之。

流離之訛、瑣尾之訛

《毛詩》「流離之子」，鄭注：「流離，鳥名也。」今訛以為離散之詞，猶之狼狽，獸名也，今訛以為困頓之詞。「瑣尾」二字，鄭箋「美好也」，今亦訛為困頓之詞。

盤庚改國號之訛

《書》稱「盤庚遷於殷」，不聞改國號曰殷也。司馬貞《史記索隱》云：「契始封商，盤庚遷殷，遂為天下號。」亦云天下稱之，猶之魏都梁稱梁王，韓都鄭稱鄭王云爾，非云盤庚自稱也。《竹書》夏帝芒三十三年，商侯遷於殷，國號稱殷。孔甲九年，殷後復歸於商丘，又稱商，非至盤庚才稱殷也。惟金履祥《通鑒》竟直書盤庚改國號曰殷，誤矣。武丁在盤庚三傳以後，作《說命》尚曰「有商」。商頌《那》、《烈祖》、《長發》俱稱商。武王伐紂，必曰「商王受」，曰「商郊」，曰「來自商」。父師之命亦曰「商其有災」，「商其淪喪」。俱不稱殷也。其見於《詩》者，曰「自彼殷商」，曰「谘女殷商」，則將二字雙言之，猶言蜀漢云爾，其非盤庚改號也明矣。或曰：「《盤庚》中篇有『殷僻大虐』之詞，何也？」曰：「《爾雅》：『殷，中也。』承古我前後而言，《孔傳》作殷家解，蔡沈注非之，是矣。」

末下鹽豉之訛

陸機云：「千里蓴羹，末下鹽豉。」末下者，地名也，故舉食物以答人之問。東坡詩「肯將鹽豉下蓴羹」，是以「末下」為「未下」也，誤矣。嚴道甫曰： 「千里，湖名，即石臼湖；末下，即秣陵也。」楊誠齋向人乞配鹽菽，人不解，乃撿《禮部韻略》，「豉」下注云：「配鹽幽菽也，見《說文》。」

商金，銀之訛

今骨董家銅器有鑲金，銀者，號稱「商金」、「商銀」。商之為言鶬也，鄭箋所謂「鶬，金飾貌」是也，乃嵌鑲之義。

黃花之訛

張翰詩「黃花若散金」，菜花也，故通首皆言春景。宋真宗出此題而舉子誤以為菊，乃被黜。

古人自序家世之訛

揚子雲自序以晉之食采於揚者為氏，因以為宗。謂揚侯以晉六卿之逼故逃於楚，與《左氏》遂滅羊舌氏之說不合，故顏監譏其乖謬。魏收自序魏無知傳子均，均子恢，恢子彥，彥子歆，歆子悅。是悅乃無知五世孫也，而云「李孝伯以女妻之」，孝伯在太武之世，隔漢初五百餘年矣，天下豈有以百年為一世者乎？白居易自序以春秋白公勝為祖，以白乙丙為宗。不知考《左氏》白乙丙乃魯僖公時人，白公勝乃魯哀公時人，相隔二百年矣，豈有宗乃在前祖反生後者乎？班孟堅遠引斗穀於菟，沈休文遠引實沈，台駘，恐與熊安生之認熊光、郭崇韜之哭子儀，均不免於附會。

司業之訛

業者，栒虡也，大板也。學中不奏樂，則司業之名誤矣。近世給事中不司官監，司馬不掌兵，太常寺不掌音樂，皆此類也。朱子居喪好讀書，人譏之，以為大功廢業，朱子曰：「業，大板也。廢業者，謂不聽樂之謂，非不讀書也。」

量移之訛

唐人遠方遇赦，得改近地，號曰「量移」。白香山詩曰：「一旦失恩先左降，三年隨例未量移。」開元二十七年大赦天下，左降官量移近處。今以稱升遷，誤矣。

唐人詩用昭陽之訛

唐耿緯《長門怨》云「聞道昭陽宴」，楊衡云「望斷昭陽信不來」，劉緩云「愁心和雨到昭陽。」按昭陽為成帝時趙氏姊妹所居，與武帝之陳後長門無涉。

今人稱太翁之訛

太翁者，曾孫稱祖之名。《南史》齊高帝鑷白須，昭業五歲侍側，問：「我誰也？」曰：「太翁。」帝曰：「安有為人作曾祖，而猶鑷白者乎？」今人稱人父為「太翁」，誤矣。

今人稱三教之訛

《白虎通》：「王者設三教何也？將欲反正道也。三正有失，故立三教以相指授。夏尚忠，其失野，救野以敬；殷尚質，其失鬼，救之以文；周尚文，其失薄，救之以忠。」此三教也，今以儒、釋、道為三教，誤矣。

稱婿為布袋之訛

今俗稱女婿為「布袋」。按孫氏《日抄》云：「宋馮布贅於外舅孫慶家，孫家有事，輒曰令布代之。俗遂訛婿為布袋。」

子貴稱封君之訛

《史記•平準書》「封君皆仰首仰給」，又「令封君以下三百石以上吏，以差出牝馬」。《易林》：「多獲得福，富於封君。」此皆謂身有封邑之君，若公侯是也。今以子貴應受封而稱，誤矣。

短褐之訛

《史記•秦本紀》「寒者利短褐」，《貢禹傳》「短褐不完」。《玉篇》：「短音豎，敝衣襦也。」今通言短褐，誤矣。然揚子《方言》「襜褕，自關而西其短者謂之短褐」，則言短褐未為不可。

星士稱算命之訛

《漢書•律曆志》：「數者，一、十、百、千、萬也，所以算數事物，順性命之理也。《書》曰：『先其算命。』」師古注云：「《逸書》也，言王者先立算數以命百事也。」今以星士推年庚為算命，誤矣。

火頭之訛

《南史•何承天傳》：「東方朔發憤於侏儒，遂與火頭倉子稟賜不殊。」此火頭指執炊者而言，俗稱失火之家為火頭，誤矣。

堪輿之訛

《漢書•藝文志》有《堪輿金匱》十四卷。揚雄《甘泉賦》「屠堪輿以壁壘」注云：「堪輿，天地總名也。」又引《淮南子》許慎注曰：「堪，天道也；輿，地道也。」《周禮疏》引《堪輿經》黃帝問天老事，似言曆象之書。《史記•日者傳》以堪輿為占家之一。是堪輿非形家言也，今稱看地理者曰「堪輿」，誤矣。

刑天之訛

《山海經》刑天與帝爭神，帝斷其首，乃以乳為目而舞干戚。按顏師古等慈寺碑云：「念刑夭之魂，久淪長夜。」是「夭」字，非「天」字。

入國見小君之訛

朱子注「子見南子」云：「大夫入於其國，有見其小君之禮。」此說並無證據。《穀梁》曰：「禮，大夫不見夫人。」《儀禮》大夫聘於同姓之國，夫人使人勞以二竹簋。皆非見小君禮也。惟《左氏》莊公三年八月丁丑，夫人姜氏入，戊寅，大夫宗婦覿用幣。此見小君之禮，然亦只言本國大夫耳。

西京無太學之訛

晉灼曰：「西京無太學。」吳仁傑曰：「太學始於元朔二年，《儒林傳》詔太常置博士弟子；董仲舒對策，願興太學以養天下之士；《文翁傳》武帝令天下郡國皆立學校官；《鮑宣傳》宣坐閉拒使者下獄，博士弟子濟南王咸舉幡太學，為訟其冤。安得云西京無太學？」余按荀悅《漢紀》亦云武帝始建太學。成帝時，或言：「孔子布衣養弟子三千人，今天子太學，何乃不如布衣？」是亦西京有太學之證。晉灼所云，因漢時習射者多詣曲台行禮，故疑有曲台而無太學耳。

程嬰匿趙孤之訛

洪容齋《隨筆》：「《春秋》成公八年書殺趙同、趙括，十年書晉景公卒，相去僅二年，《史記》乃有『屠岸賈欲滅趙氏，程嬰、公孫杵臼共匿趙孤，十五年景公復立趙氏』說之。以年世考之，則是景公卒後厲公立八年，悼公又立五年矣，其乖妄如是。」

趙注醜類之訛

《孟子》「西子蒙不潔」章注：「惡人，醜類者。」趙氏必本是醜<豸頁>，以形近而訛為類。

朝奉之訛

今新安人呼持錢人為「朝奉」，誤也。宋太宗改唐朝議郎為朝奉郎。蘇魏公平生薦人最多，惟孟安朝奉歲以雙井一甕為餉，見《宋稗類抄》。

內閣中書之訛

《阮亭筆記》曰：「唐、宋以來，中書省為宰相之署。今內閣中書舍人尚沿古中書舍人之舊名，官銜應稱中書舍人。每見鄉會試錄列銜止云內閣中書，則是以古署名為官稱矣。」

參官之訛

俗以劾官為參官，按《玉篇》：「參，相謁也。」故《國策》曰「臣之義不參拜」是也。又《韻會》：「三相參為參，伍相伍為伍。」故《左傳》「自參以上」，《周禮》「設其參」，皆謂三相參也。官名參軍、參謀，參知政事，皆此義也。因古人劾去一官，必相參謀而後劾之，今遂去一劾字，單用參字，訛矣。以三相參為參而曰持參，則又訛中之訛矣。

三多稱祝之訛

《莊子•天地篇》華封人祝堯曰「使聖人富，使聖人壽，使聖人多男」，無三多之文；堯辭之則曰「多富多事，多壽多辱，多男多累」，方有三多之文。是三多非吉語也，安得以之稱祝耶？

弟子稱高足之訛

今人稱人弟子為貴高足，本《世說新語》：「鄭康成在馬融門下，三年不得相見，高足弟子傳授而已。」言融不能親教，使高弟傳授之耳。然顏師古注《高祖本紀》云：「凡乘傳者，四馬高足為置傳，四馬中足為馳傳，四馬下足為乘傳。」是「高足」二字在漢時以名馬，而竟以之稱弟子，《世說》先誤矣。

印章稱圖書之訛

都穆《聽雨記談》云：「前代有某氏圖書之記，蓋以識圖畫書籍也。今刻私印亦曰圖書，誤矣。金天會三年得宋內府圖書之印，疑後人誤稱私印而以為圖書之始。《王制》『圭璧金璋』，正義云：『皇氏以為用金為印。』璋今人只作『章』字。」

哀詞非可用之於平輩

晉摯仲洽曰：「凡作哀詞者，皆施於童殤夭折、不以壽終之人，非平交所可用，況尊長乎？」

《左氏》「萬者二人」之訛

周林汲太史云：「《左氏》昭二十五年，『萬者主人』，當作『二八』。魯自隱公考仲子之宮始用六羽，其群公之廟必皆用六佾可知。季氏卿也，舞用四佾，令又取襄廟四佾而為佾，故惟有二八在。鄭賂晉悼公女樂二八，而悼公分一八以賜魏絳。秦之遺戎王，亦以女樂二八。是知樂不分雅俗，皆以八人為佾也。」

《左氏》「賦一鼓鐵」之訛

鐵當作鍾，鍾、鼓皆量名，一乃齊壹之義。毀其不齊者，更鑄以給焉，又取其餘，以為鑄刑鼎之用也。古人鑄鼎用銅不用鐵，杜氏乃云「鼓為鼓橐之鼓」，凡鑄鍾鼎誰非鼓橐者耶？此亦林汲太史之說。

焦山周鼎、西湖壽亭侯印、靈谷寺景陽鍾之訛

予過焦山，觀周鼎，篆文軟弱，綠沁浮黯，信其必非三代物也。相傳真鼎被嚴世蕃取去，而以贗者易之，其信然歟！西湖關帝廟壽亭侯印乃粗杠頭耳，非印也。四方中空，為古飾車之物。今陝中出土者動以百計，玉質租惡，價亦不貴，不知何時何人為刻「壽亭侯印」四字其上。按《容齋五筆》敘壽亭侯印共有三處：一得之於洞庭漁者，有一紐西環，存荊門玉泉關廟中；一得之於復州寶相院大樹下，環背俱有文，稱「漢建安二十年壽亭侯印」，留在藏庫；一邵州守黃叔啟買一紐於郡人張氏，其文正同，而無繫環。容齋以為皆偽物也，漢壽乃蜀地名，即以封雲長，不應去漢字，其大又比他漢印倍之，可疑也。宋之三印尚偽，況湖廟物耶？相傳金陵靈谷寺有景陽鍾，予往視之，書「至正七年」年號，可發一笑。

伯夷叩馬之訛

王荊公有《伯夷論》，明王直有《夷齊十辨》，皆痛駁叩馬之說，最為明快；然皆以意斷，非考實也。余按《呂氏春秋》載伯夷就養於文王，行至岐陽而文王歿。武王使叔旦盟膠鬲於四內，使召公盟微子於共頭，奉以桑林，私以孟諸，為三書同辭，血之以牲，埋於共頭之下。夷齊聞而笑之，乃餓於首陽。此一段可證《史記》之非。宋吳仁傑謂夷齊諫武王遷鼎，非諫伐商，引《左氏》臧僖伯之言為證，亦殊有理。須知《左傳》、《呂覽》俱在《史記》之前。

賢昆玉之訛

《梁史》王銓與弟錫孝行齊名，人曰：「銓、錫二王，金昆玉友。」昆指兄，友指弟也。今稱人兄弟曰「賢昆玉」，似有脫誤。

恭王妃通小吏牛金之訛

《網鑒》有「恭王妃通小吏牛金，生元帝」之說，按《晉書•元帝紀》：初，《玄石圖》有牛繼馬後之說，宣帝深忌牛氏，遂為二榼貯酒，帝先飲佳者，以鴆酒毒其將牛金，而恭王妃夏侯氏竟通小吏牛氏而生元帝。《網鑒》以通妃者即牛金，誤矣。此事涑水《通鑒》本不載，載《晉史讚》中。

《曹娥傳》婆娑神之訛

《後漢書•孝女曹娥傳》云「娥父曹盱，為巫祝，五月五日於縣江迎婆娑神，溺死」云云。按邯鄲淳曹娥碑文「盱能撫節安歌，婆娑樂神，以漢安二年五月迎伍君，逆濤而上，為水所淹」云云，是盱所迎之神為伍君；其曰「婆娑樂神」，婆娑，舞貌也。范氐乃以婆娑為神號，豈不爽歟？邯鄲氏碑文在《范史》之前，范氏想亦據碑作史，特未審諦耳。此一條周青原舍人所言。

孝女叔先雄之訛

《後漢書》「孝女叔先雄」，姓名俱誤。按常璩《華陽國志》稱先尼和之女絡，句符（縣名）人。又曰淑媛則有吳幾、先絡等。《水經注》引《益都耆舊傳》：「蜀中諺曰：『符有先絡，僰道有張帛。』」蓋此女姓先名絡也。何義門謂女而名雄，無義理。蓋絡與雒相似，雄乃雒之訛也。《范史》稱「叔先雄」，殆沿干寶《搜神記》之誤。按《搜神記》稱犍為叔先泥和，其女雄，以叔先為復姓。《廣韻》注遂謂叔先復姓，皆沿誤耳。又按常氏所稱符縣即今合江縣，常氏以趙魏先周為江陽著姓。《四川志》：「合江有先氏岩，為唐時神童先汪讀書處。」蜀中未有叔先復姓之人也。《困學紀聞》以叔先雄為光終，光與先相似，終與絡相似，亦係先絡之訛。此一條吳公省欽督學蜀中所記。

嬸母非世母

《禮》期喪章用言「世父母」、「叔父母」，世父母者，伯父、伯母也；叔父母者，叔父、叔母也。《匡謬正俗》以嬸為世母之切音，何也？

別字非古

別字乃可有可無之稱，黃東發言史衛王子弟與趙制直子弟徜徉東園，無可矯作，乃制造「雲麓」、「十洲」等字以自誇，皆紈袴習氣，不可為訓。今並其某庵、某齋，而再易為某翁、某老，則尤悖矣。《雜記》「附於殤稱陽童某甫」，此死者不祥之稱，姜西溟答馮元公書亦言之甚詳。

細君非妻

《方朔傳》有「歸遺細君」之說，今人以為妻之通稱。至按顏注：「細君，方朔妻名。」《西域傳》：「漢以江都王建女細君為公主，以妻烏孫。」又東樊崇字細君，又光武時劉植弟亦名歆，字細君。

夭非童殤

古者死非正命，皆謂之夭。《漢書》龔勝七十九歲避王莽之召，不食死，老父來哭曰：「嗟哉龔生！夭其天年。」宰孔議晉獻公曰：「君子失心，鮮不夭昏。」《養生經》天老語黃帝曰：「下壽八十，不及此者皆訝之夭。」

羊後非羊祜女

世相傳晉惠帝後羊氏失節劉曜，為太傳羞。按《晉書》羊後父羊玄之，並非祜也。

伏獵侍郎似誤而非誤

李林甫寫「伏臘」為「伏獵」，人多笑之。按《風俗通》云：「臘者，獵也，言獵禽以祭也。」則林甫不為訛矣。《玉燭實冊》云：「臘祭祖，蠟祭百神。」

女媧非女

司馬貞注《史記•三皇本紀》云：「女媧以男子為帝，代伏羲而興，非女也。」

今志書非古志書

《周禮》「小史掌邦國之志」，「外史掌四方之志」，似乎志書所自起；然古人稱志甚多，而皆非若今之府志、縣志也。《左氏》狼覃曰「周志有之」，臾駢曰「吾聞前志有之」，季文子稱「史佚之志」，鄭子皮稱「仲虺之志」，此不過記言記事之書，即《孟子》所謂「於傳有之」之「傳」耳。班固《漢書》有《地理志》、《溝洫志》，為史中一體，與表、傳分列，此則今郡、縣志書之濫觴。

媵非妾

伊尹為夏之媵臣。《左氏》秦執井伯以媵秦穆姬。戴氏《鼠璞》以為媵者，今之送親者也，非妾也。

提封非堤封

凡言提封者，謂提舉封疆大數以為率耳，後人不曉，誤提為堤。堤防之堤，丁奚反，今誤讀為大奚反。此說見顏師古《匡謬正俗》。

繼室非繼娶

古繼室續娶，乃側室之稱，即娣姒也，長妾也。若繼室為續娶，則魯隱公當立之至矣。齊景公使晏子請繼室於晉，以為續娶，然少姜在晉本非夫人，但有寵耳。猶之側室，乃嫡子以外之眾子，雖嫡母所生，亦側室也。故師服曰：「卿置側室，大夫有貳宗。」

紫荷非荷包

紫荷者，似紫為夾囊服外，加於左肩。周遷雲是周公負成王之服，一名契囊，見張晏注《丙吉傳》。《宋書•禮志》：「朝服肩上有紫生袷囊，綴之朝服外，呼曰紫荷，以盛奏章。」是紫荷非今荷包矣。惟《三國志》所云「曹操好佩小鞶囊及手巾細物」，《文獻通考》云「漢世著鞶囊者，側在腰間，謂之旁囊」，此則今之荷包矣。宋吳舍人謝啟云「紅藥翻階，紫荷持橐」，劉偉明詩曰「西清寓直荷為橐，左蜀宣風繡作衣」，皆用《南史•劉杳傳》事而與荷包無涉。

廁非溷

《漢書》注廁為溷，程氏《演繁露》以為在兩物之間名廁。漢文帝居灞上，臨廁，使慎夫人鼓瑟。韋昭曰：「高岸夾水為廁。」故「豫讓報仇，入襄子之廁」，「賈姬如廁」，皆非溷也。

世婦非妃

魏了翁《古今考》稱二十七世婦者，乃先世御女之老而無子者，命之在宮中掌事，不在進御之列。九嬪、九御五日一見，王后無夕不見。五日一洗沐，則一嬪與其御進，四十九日而九嬪、九御見畢。其說似與康成異。又李氏《雜記》云：「士大夫之婦，未受命曰內子，既受命曰世婦。」

冠氄非鳥

顏師古《匡謬正俗》云：「《逸禮記》：『知天者冠氄。』氄鳥知天，鄭子華好聚氄冠，蓋喜觀天文而聚術士也，故誘而殺之，非《左氏》所云『服之不衷』也。《後漢•輿服志》云『知天者冠述』，述，通天冠前展筒也。氄音聿，亦有述音。」

牛衣非牛

王章與妻臥牛衣中，牛衣，師古注：「以亂麻為之，號龍具。」非牛皮也。

羊車非羊

鄭注《周禮》：「羊車，善車也，若今定張車。」非羊所牽也，大車為柏車，小車為羊車。然晉宮人以鹽汁灑地，竹葉引羊，則明是羊所駕之車矣。《隋書•禮儀志》：「煬帝置羊車小史，駕果下馬，其小如羊。」是又以馬為羊也。晉羊琇乘羊車，為司隸劉毅所劾。

楚歌非楚

如淳注：「楚歌，雞鳴歌也，非楚人所歌也。」然高帝謂戚夫人「若為吾楚歌，吾為若楚舞」，明是楚人之歌矣。

阿堵非錢、寧馨非佳、軒渠非笑

王衍不名錢，謂妻曰「將去阿堵」，阿堵者，猶云這物也。山濤曰「何物老嫗，生寧馨兒」，寧馨者，猶云那樣也。《薊子訓傳》「兒見父母，軒渠笑悅，欲往就之」，軒渠者，開懷暢適之態，非笑也。今人皆誤用。

龍陽君、鄭櫻桃俱非男寵

《國策》鮑注：「龍陽君，幸臣也。」吳師道正之曰：「是幸姬，非幸臣也。『前魚』者，即《易經》『宮人貫魚』之義。魏王令曰：『敢進美人者族』，幸臣無進理，美人之稱，非幸姬而何？不得以楚之安陵為比。」崔鴻《十六國春秋》半襲《晉書•載記》中語，獨鄭櫻桃則云「是鄭世達家女姬，石虎惑之，有專房之寵」，與《載記》云櫻桃是男寵不合。

隨非走、色絲非絕、導非導官之導

隋文帝惡「隨」字為走，故改為「隋」，不知隨字從辵，辵，安步；改「隋」字，，隋乃裂肉也，自取不祥。蔡邕以色絲為「絕」，不知「絕」字糸旁為刀，刀下為巴，音節，非色也。顏之推笑許純儒，解「導」 字為禾，則相如《封禪文》「導一莖六穗於庖」下當云「麟雙觡共抵之獸」，不成文義。故之推解導為導官之導，作「擇」字解。不知此亦非也，相如之意如許氏說，以云禾耶，則有一莖六穗於庖矣；以言犧耶，則有雙觡共抵之獸矣。徐楚金《說文繫傳》解之最明。

莫愁非女

宋曾三異云：莫愁乃古男子，神仙隱逸者流，非女子也。見劉向《列仙傳》：「楚之石城有莫愁石，象男子衣冠，甚偉。」

一金非一兩

今人以一金為一兩，非也。按《國策》「公孫閈使人操十金卜於市」，高誘注：「二十兩為一金。」臣瓚曰：「秦以一鎰為一金，漢以一斤為一金。」

一匹非一端

今人以一匹為一端，誤矣。按《左氏》注：「幣二端為一雨，二兩為一匹。」《曾子問》注：「丈八尺為一端。」《周禮》「媒氏入幣，純帛毋過五兩」，注：「五兩，十端也。」所云「兩」者，取匹偶之義。

南向非尊

古人以東向為尊，《鴻門宴》：「項王東向坐，亞父南向坐。」郭隗謂燕昭王曰：「今王將東向坐，目指氣使以求臣，則廁役之才至。」田蚡以為漢相尊，自坐東向，而令其兄坐南向。韓信得廣武君，令東向坐，而己西向事之。至於南向者，是聽治則然，非以為尊。故孔子廟像漢、晉皆東向，開元二十七年始遷神於南面。宋程師孟使遼，遼主命席，迎者南向，涿州官西向，使師孟東向。師孟以為卑，力爭之，自日中以至於夕，誤矣。

免非服

鄭注「袒免」以布廣一寸，從頂而前交於額，又向後繞於髻也。程氏《演繁露》以為免者，解除之義，吉冠也，蓋即免冠之免，《曲禮》曰「冠毋免，勞毋袒」，正是袒免之義。又《記》曰：「四世而緦，服之窮也；五世袒免，殺同姓也。」男子免而婦人{髟巫}，是始死未成喪之服，哀踴則必袒，袒則必免，非別有免之制也。

王嬙非名

王嬙，嬙，官也，嬪妃之稱，非昭君之名，見《辨古綠》。

妲己非名

《匡謬正俗》云：「妲者，妃號也；己者，干支甲乙之稱。稱己者，當是妃位第六人也。」

孫臏衛輒非名

臏，刖刑也，孫子為龐涓所刑，因以為名。輒，兩足不能相過也，齊謂之綦，衛謂之輒，見《穀梁》。衛輒乃靈公之兄，《左傳》作縶，非出公輒也。

丁外人非名

《漢書》「丁外人」，外人者，蓋公主所私之外夫，猶云高帝外婦是也，非其名也。

笙歌非樂

《魏書•禮志》曰：「徒歌曰謠，徒吹曰和，比音而樂之，及於干戚羽毛謂之樂。」然則素琴以示終，笙歌以告哀，不可謂之樂也。《宋•王黼傳》遭欽聖之喪，猶召樂妓舞而不歌，號曰啞樂，尤悖。

自號愚魯拙鈍之非

元儒劉因曰：「近世士大夫好以愚拙魯鈍、人所不足之詞以自號，彼其人非真有是也，亦非謙也。彼蓋持老氏之說，以為天下古今必如是而後可以無營而近道，則擇而取之，要亦歸於自利而已。」先生此說，刺許魯齋也。

阿奴非周謨小字

《晉書•列女傳》周嵩謂母曰：「伯仁志大才短，非自全之道；惟阿奴碌碌，當在阿母目下耳。」阿奴，謨小字也。按《周顗傳》弟嵩醉，以燭投顗，顗不以為忤，曰：「阿奴火攻，固出下策。」夫嵩謂謨為阿奴，顗謂嵩亦云阿奴，豈有二人共一小字之理？蓋阿奴者，尊長呼卑幼愛憐之詞也。齊高帝臨崩，執鬱林王手曰：「阿奴若憶翁，當好作。」又鬱林王將殺楊瑉之，謂何妃曰：「阿奴暫去。」又麥鐵杖將度遼，謂其子曰「阿奴當備淺色黃衫」云云，皆以尊臨卑，泛稱男女，非周謨小字也。

以貲作官非捐納

司馬相如以貲為郎，顏師古注：「以家貲多得拜為郎。」非取其貲而予以郎也。張釋之以貲為騎郎，如淳曰：「《漢注》貲五百萬得為常侍郎。」非取其五百萬而予以騎郎也。韓紹真曰：「司馬相如入貲為郎，自是入貲而後予官，非上之人因其家貲多而憑空拜為郎也。設如顏師古所注，則相如同時之卓王孫及茂陵、三輔諸富人，家貲百萬，過於相如者多矣，不聞漢廷授之一秩一官者，何耶？而卜式之流亦何待入貲助邊，而後問其肯為官耶？要之，詔民入粟拜爵，漢文十二年春三月已著為令矣，司馬相如之入貲，自是遵例捐納，如淳所注恐亦支離。」

百姓非黎民

《堯典》「平章百姓」，古注：「百姓，百官族姓也。」下云「黎民於變」，乃是民耳。黃帝之子得姓者才十三人，黎民安得有姓乎？

呂翁非呂洞賓

王弇州云：「《真仙通鑒•純陽傳》不當入盧生事，盧生所遇呂翁，開元間事，純陽尚未生也。」按《宋史•陳摶傳》關西人呂洞賓有劍術，百歲童顏。厲氏《宋詩紀事》考是唐德宗朝呂渭之孫，咸通中舉進士不第，值黃巢亂，隱居終南山，時至陳摶之室。引《避暑錄》、《蒙齋筆談》諸書為據。然則洞賓與盧生所遇之呂翁，相隔百餘年矣。

司命非灶神

道家稱灶神為東廚司命，此誤也。按《祭法》王為群姓立七祀，諸侯五祀，其一曰司命。康成以為「小神，居人間司察小過，作譴告者。」漢制掌之荊巫，應劭云：「刻木長尺三寸，為人像，行者置篋中，居則作小屋，祠以春秋之月。」屈平作《九歌》分而為二，有少司命、大司命之稱，其非灶神明矣。灶神始見《周禮》注：「顓頊氏有子曰黎，祀為灶神。」








卷一百七十五



卷之一百七十五

洪武十八年九月庚申朔，江西布政使司左参议胡昱言：“故元辽东将校徙北平为民者几二千人，宜收隶军伍，以备边防。”上曰：“彼既安于农业，今复籍为兵，是扰之也。”不听。

丙寅，置午门、端门、承天门、东上门、东中门、东安门、西上门、西中门、西安门、北上门、北中门、北安门门吏各四名，月俸视部令史。

戊辰重阳节，宴群臣于奉天门。

己巳，赐京卫士卒钞，人三锭。

诏北平都指挥使司发步骑五万，山西、陕西二都指挥使司各三万，从宋国公冯胜操练，以备北征。

庚午，上御华盖殿命文渊阁大学士朱善讲《周易》，至“家人”，上曰：“齐家、治国，其理无二，使一家之间长幼、内外各尽其分，事事循理，则一家治矣，一家既治，达之一国，以至天下，亦举而措之耳。朕观其要，只在诚实而有威严，诚则笃亲爱之恩，严则无闺门之失。”善对曰：“诚如圣谕。”

壬申，骠骑将军、驸马都尉、中都留守司正留守黄琛卒。琛旧名宝，武昌人。岁壬寅，以帐前参随舍人擢兵马副指挥。上爱其谨厚，命尚皇兄蒙城王女。甲辰，为聚宝门店官。乙巳，授管军千户，寻改龙江翼守御千户。累从王师征讨，及镇守畿甸，多著劳绩。洪武元年，封皇侄女为庆阳公主。诰曰：“惟天惟祖宗佑我国家，成兹洪业，王室之亲，皆同荣显，况在宗女尤为懿戚，用稽古典，宜有褒封。皇侄女长，自家庭已归良婿。兹者，朕登大宝，颁以恩光，宜守妇道之常，益加恭慎，毋以天泒自高，骄其夫家，当脩阃范，以永令名，可封庆阳公主。”授宝驸马都尉，诰曰：“郊畿镇守，既为能臣，甥馆择贤，且为懿戚，此国家之所倚重者也。前龙江翼守御千户黄宝，气钟伟节，十练武韬，从军拓地于金华，鼓勇收功于江右，其勤劳可谓著矣。尝守仪真，克冠千夫之表；旋从右相，更闻屡捷之勋。及镇龙江，严司虎旅，按兹坚垒，靖我近疆。念其尚主于王家，是用升官于驸马，宠以银章之贵，颁兹纶綍之新，益懋殊功，副于嘉命，可镇国上将军、驸马都尉。”既而兼明州卫指挥使，未几，改淮安卫指挥使。三年，改名琛。四年，授诰曰：“昔者帝王皆以公天下为心，朕遵古典，其于设官，虽亲亲必选勋能而任之，世其名爵以荣之，所以示公道也。镇国上将军、驸马都尉兼淮安卫指挥使黄琛，征伐戍守，勤劳有年。今天下已定，宜共享承平，命尔仍居前职，令其子孙世袭指挥使，尔尚益加恭，慎勉其心力，明纪律而严训练，抚军士而安庶民，永保禄位，延及后人，可镇国上将军、驸马都尉兼淮安卫指挥使。”后礼部奏稽古公主之制，皇侄女宜改封郡主，夫止称所授官，琛当上驸马都尉诰命。上念皇侄女惟此一人，不忍遽加降夺，命仍称公主，岁给禄米五百石，琛亦称驸马，止食本官之俸。十四年，擢中都正留守，授骠骑将军。至是卒，年四十九。讣闻，上为之悼惜，赐葬凤阳白塔之原，子铉以恩擢左军都督府都督佥事。

甲戌，祭周天星辰。

乙亥，洞蛮吴面儿等寇古州，命楚王桢同征虏将军信国公汤和等进兵剿捕。

丁丑，天寿圣节，上御奉天殿受朝贺，大宴群臣于谨身殿。

高丽国王王禑遣都评议司密直使安翊上表，贡方物贺。

戊寅，太白经天，与荧惑同度。

客星入太微垣。

庚辰，册靖海侯吴忠女弟为湘王柏妃。

甃京师街道。

辛巳夜，客星犯右执法，出端门。

壬午，象州民朱仁五妻杨氏年二十六夫亡，誓不再嫁，其年已六十。有司以闻，诏旌表其门曰贞节。

甲申，上谕礼部臣曰：“诸蕃入贡朝廷，有所赐予。尔礼部同仪礼司以赐物陈设殿庭行礼。”于是礼部定其仪：凡赐诸蕃金帛等物，皆先陈于庭，引受赐者至前列跪，主客以盘盛所赐授之，先受者俯伏，兴，立俟于傍，余人以次受讫，复序立，置赐物于拜位之前，五拜三叩头，乃退。若一人，则跪于中受赐讫，就俯伏，以物置地，亦五拜三叩头而退。

女直高那日、捌秃秃、鲁不花三人诣辽东都指挥使司来归，自言：“高那日乃故元奚关总管府水银千户所百户，捌秃秃、鲁不花乃失怜千户之部人也，皆为野人获而奴之，不胜困苦。辽东乐土也，愿居之，乞圣朝垂恩，得以琉璃珠、弓弦、锡镴遗野人则可赎八百余家，俱入辽东。”事闻，赐高那日等衣人一袭、琉璃珠五百、索锡五斤、弓弦十条。

乙酉，太白昼见。

夜，客星入翼，彗长丈余。

丁亥，以翰林院检讨茹太素为户部尚书。

太白昼见，犯荧惑。

行人韩晔其父年七十，以济南府同知致仕，得罪当罚役，晔陈情，言父衰老，乞以身代。上怜而释之。

夜，客星在轸宿西南，彗扫翼宿。

戊子，遣使以敕谕秦王樉、晋王 、周王橚曰：“近者，五星太阴皆犯井，主秦、晋、周有兵。今客星又入太微，此非小异也。符至，秦兵勿出关，晋、周之兵皆不宜有所调遣，止于本国训练防闲。慎之，慎之！”

敕谕征虏将军信国公汤和等曰：“行师用兵，须昼夜防慎，毋轻视蛮人，深入其地，虽来降者，亦须审察，慎勿轻信。其辰、沅、宝、庆等处士卒，壮者攻战，弱者运粮，务使军容整肃，馈饷有余。楚王尚幼，未能练达军务，故遣都督刘宁来总宿卫之兵，军旅之事，卿自裁决，然后启王知之。”

诏修筑漳河堤。先是，上谕工部臣曰：“去年河决临漳，民受其患，虽尝修筑堤防，恐不可久。宜遣官与布政司、都司会议，凡堤、塘、堰、坝可以御水患者，预为修治。”至是，有司以黄河、沁河、漳河、卫河、沙河所决堤岸丈尺之数，具图计工以闻。诏以军民兼筑之。

上谕户部臣曰：“人皆言农桑衣食之本，然弃本逐末，鲜有救其弊者。先王之世，野无不耕之民，室无不蚕之女，水旱无虞，饥寒不至，自什一之涂开，奇巧之技作，而后农桑之业废，一农执耒而百家待食，一女事织而百夫待衣，欲人无贫，得乎？朕思足食在于禁末作，足衣在于禁华靡，尔宜申明天下四民，各守其业，不许游食，庶民之家不许衣锦绣，庶几可以绝其弊也。”

是月，文渊阁大学士朱善卒。善字备万，南昌丰城人，少聪頴好学，十岁通五经大义，能文章。既壮，值元季兵乱，隐居养亲，惟以著述为事。洪武初，为郡学教授。八年，被荐除翰林院脩撰，逾年以奏对失旨，改典籍，遂放还乡里。后复徵为翰林院待诏，升文渊阁大学士。至是以疾赐归，卒于家。年七十二，所著有《诗经解颐》等集行于世。








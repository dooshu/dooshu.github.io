○师子庄严王菩萨请问经序

观夫法王利见，权巧殊途，或声光动人，或开智摄物。立仪列相，兴像设之机缘；聚沙涂地，表乘时之净养。斯德有归，可略言也。有师子庄严王菩萨者，学周八藏，智越五乘，籍胜报而开教端，寄善权而行图范。故使方坛外启，圆场内罗，列八座而延八圣，陈四报而成四德。空有两业，自此修明，大小诸乘，因兹增长，可谓总摄六度之元略，统愿行之明规。其道易而可修，其仪约而难隐。智有通塞，道涉窳隆，时运所归，近闻东夏。逮龙朔三年冬十月，有天竺三藏，厥号那提，挟道开萌，来游天府。皇上重法，隆礼民真人，厚供骈罗，祈诚甘露。南海诸蕃，远陈贡职，备述神药，惟提能致，具表上闻，霈然下遣，将事首途，出斯奥典。文旨既显，异由来之所传；道场不昧，赴机缘之浮业。辄以所闻，序之云尔。


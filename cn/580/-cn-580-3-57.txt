志第五十七 礼志十


△册立皇后　册立皇太子　品官以下婚礼　祃牙祭旗鼓　大丧　品官丁忧　品官以下丧礼　品官以下墓田之制

册立皇后之礼，前期二日，仪鸾司设发册宝案于大明殿御座前稍西，设发宝案稍东。掌谒设香案于皇后殿前，设册案于殿内座榻前稍西，宝案稍东，设受册案于座榻上稍西，设受宝案于稍东。侍仪司设板位，册使副位于廷中，北面，册官位于右，宝官位于左，礼仪使位于册案前，主节位于太尉左。皇后殿廷亦如之。

至期大昕，引赞叙太尉以下于阙廷，各公服。侍仪使、礼仪使、引册使，引册、奉册、举册、读册、捧册官，由月华门入。侍仪使、礼仪使、引册副，引宝、奉宝、举宝、读宝、捧宝官，由日精门入。至露阶下，依板位立。侍仪使捧牙牌入至寝殿前，跪报外办。内侍入奏，出传制曰“可”，侍仪使俯伏兴。皇帝出阁升辇，鸣鞭三。侍仪使引导从导皇帝入大明殿，升御座，鸣鞭三。

司晨报时鸡唱毕，尚引引殿前班入起居位，（起居、赞拜、舞蹈、山呼，如仪，）宣赞唱曰“各恭事”。引赞引册使以下入就位，掌仪舍人引承奉班都知、侍仪使、礼仪使、主节、捧册、捧宝官，升自左阶，由南东门入，至御座前，分左右相向立。掌仪赞曰“礼仪使稍前跪”，曰“太尉以下皆跪”。礼仪使跪奏请进发皇后册宝。掌仪赞曰“就拜”，曰“兴”，曰“平身”，曰“太尉以下皆兴”，曰“复位”。掌仪赞曰“内谒者稍前”，曰“搢笏”，曰“捧册宝跪进皇帝”，曰“以册宝授捧册宝官”，捧册宝官跪受，兴。掌仪赞曰“主节官搢笏持节”，礼仪使引节导册宝由正门出，至露阶，南向立。礼仪使称有制，承奉班都知唱曰“太尉以下皆再拜”，通赞曰“鞠躬”，曰“拜”，曰“兴”，曰“拜”，曰“兴”，曰“平身”。礼仪使宣制曰“命太尉某等持节授皇后册宝”。通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。降至露阶下，依次就位。掌仪唱曰“以册宝置于案”，曰“出笏”，曰“复位”。方舆舁以行，乐作。侍仪使、礼仪使引太尉及册宝官，奉随至皇后宫庭奠案，乐止。掌仪唱曰“捧册宝官稍前，搢笏”。捧册宝使、太尉以下奉随由正阶隮，至案前。掌仪赞曰“以册宝置于案”，曰“出笏”，曰“复位”。侍仪使稍前跪报外办，内侍入启，出传旨曰“可”，侍仪使俯伏兴。

皇后出阁，诣褥位。太尉称制遣臣某等恭授皇后册宝。内侍赞礼曰“跪”，掌仪赞曰“太尉以下皆跪”，内侍赞皇后曰“上香”，曰“上香”，曰“三上香”，曰“拜”，曰“兴”，曰“拜”，曰“兴”。掌仪赞曰“太尉以下皆兴”，皇后升殿，立于座榻前。承奉班都知唱曰“太尉以下进册宝”，掌仪唱曰“捧册宝官稍前，搢笏”。捧册宝由正门至殿内。掌仪赞曰“以册宝跪置于案”，曰“捧册宝官出笏，兴，复位”，曰“太尉以下皆跪”，曰“举册官兴，至案前跪”，曰“搢笏，取册于匣，置于盘，对举”，曰“读册官兴，至案前跪”，曰“读册”。读册官称臣某谨读册，读毕，纳册于匣。掌仪赞曰“出笏，举宝官兴，至案前跪，搢笏，取宝于盝，对举”；曰“读宝官兴，至案前跪”；曰“读宝”。读宝官称臣某谨读宝，读毕，纳宝于盝。掌仪赞曰“出笏”，曰“太尉以下皆就拜”，曰“兴”，曰“平身”。捧册宝官以册宝授太尉，太尉以授掌谒，掌谒以册宝置于受册宝案。掌仪唱曰“太尉以下跪”，曰“众官皆跪。”太尉致祝辞曰：“册宝礼毕，伏愿皇后与天同算”。司徒应曰：“如所祝。”就拜，兴，平身。太尉进酒，乐作。皇后饮毕，乐止。礼仪使引节引主节由正门以出。侍仪使引太尉以下，由左门至阶下，北面立。承奉班都知唱曰“太尉以下皆再拜”，通赞曰“鞠躬”，曰“拜”，曰“兴”，曰“拜”，曰“兴”，曰“平立”。侍仪使引太尉以下还诣皇帝御座前，跪奏曰：“奉制授皇后册宝，谨以礼毕。”就拜，兴，由左门出，降诣旁折位。

侍仪使引导从导皇后诣大明殿前谢恩，掌谒赞曰“拜”，曰“兴”，曰“拜”，曰“兴”。侍仪使分退，掌谒导皇后升御座。典引引丞相以下入起居位，（起居赞拜如仪。）侍仪使诣右丞相前请进酒，双引升殿，至宇下褥位立。侍仪使分左右北向立，俟前行色曲将半，舞旋列定，通赞唱曰“分班”。乐作。侍仪使引右丞相由南东门入，宣徽使奉随至御榻前，右丞相跪，宣徽使立于东南。曲终，右丞相祝赞曰：“册宝礼毕，臣等不胜庆抃，同上皇帝、皇后万万岁寿。”宣徽使应曰：“如所祝。”右丞相俯伏兴，退诣进酒位。（进酒、进表章礼物、赞拜、僧道贺献，大宴殿上，并如元正仪。）宴毕，鸣鞭三。侍仪使导驾，引进使导后，还寝殿，如来仪。（凡后妃妊身将及月辰，则移居于外毡帐。若诞皇子，则赐百官以金银采段，谓之撒答海。）

册立皇太子之礼。前期三日，右丞相率百僚至金玉局册宝案前，舍人赞曰“鞠躬”，曰“拜”，曰“兴”，曰“拜”，曰“兴”，曰“平身”。曰“班首稍前”，曰“跪”，曰“在位官皆跪”，曰“搢笏”，曰“上香”，曰“上香”，曰“三上香”，曰“出笏”，曰“就拜”，曰“兴”，曰“拜”，曰“兴”，曰“拜”，曰“兴”，曰“平身”。侍仪使、舍人分引群臣，仪卫音乐导至中书省，正位安置。

前期二日，仪鸾司设发册案于大明殿御座西，发宝案于东。典宝官设香案于太子殿前阶上，设册案于西，宝案于东。又设受册案于殿内座榻之西，受宝案于东。侍仪司设板位，太尉、册使副位于大明殿廷，太尉位居中，册官位于右，宝官位于左，礼仪使位于前，主节官位于太尉之左。太子殿廷亦如之，乐位布置亦如之。右丞相率百僚朝服，至中书省册宝案前，叙立定。舍人赞曰“鞠躬”，曰“拜”，曰“兴”，曰“拜”，曰“兴”，曰“平身”。曰“班首稍前”，曰“跪”，曰“搢笏”，曰“在位官皆跪”，曰“上香”，曰“上香”，曰“三上香”，曰“出笏”，曰“就拜”，曰“兴”，曰“拜”，曰“兴”，曰“拜”，曰“兴”，曰“平身”。舍人分引群臣，仪卫导从，音乐伞扇，导至阙前。控鹤奠案，方舆官舁之，由中道入崇天门，册使以下奉随至露阶下。方舆官置册案于西，宝案于东，分退立于两庑。册使副北面，引册官、举册官、读册官、捧册官位于册案西，东向：引宝官、举宝官、读宝官、捧宝官位于宝案东，西向。掌仪舍人赞曰“捧册官稍前”，曰“搢笏”，曰“捧册”。又赞曰“捧宝官稍前”，曰“搢笏”，曰“捧宝”。侍仪使、引进使、引册官、引宝官前导，捧册宝官次之，册使副以下奉随升大明殿午阶，由正门入，至进发册宝案前，册使副北面立，引册官、引宝官、举册官、举宝官以下，分左右夹册宝案立。掌仪赞曰“以册宝置于案”，曰“出笏”，曰“复位”。侍仪使引奉册使以下由左门出，百辟趋退。

至期大昕，引赞引册使以下，皆公服，叙位于阙廷。侍仪使导从皇帝出阁，鸣鞭三，升大明殿，登御座。尚引引殿前班入起居位，起居赞拜如仪，宣赞唱曰“各恭事”。引赞引册使以下入就位，掌仪舍人引承奉班都知、侍仪使、礼仪使、主节郎、捧册、捧宝官，升自左阶，由左门入，至御座前，分左右立。掌仪赞曰“礼仪使稍前”，曰“跪”，曰“众官皆跪”。礼仪使奉请发皇太子册宝，掌仪唱曰“就拜”。曰“兴”，曰“平身”，曰“众官皆兴”，曰“复位”。曰“内谒者稍前”，曰“搢笏”，曰“捧册宝跪进皇帝”，曰“以册宝授捧册宝官”，捧册宝官跪受，兴。掌仪赞曰“主节郎搢笏持节”，礼仪使引节导册宝由正门以出，至露阶南向立。礼仪使称有制，承奉班都知唱曰“太尉以下皆再拜”，掌仪赞曰“鞠躬”，曰“拜”，曰“兴”，曰“拜”，曰“兴”，曰“平身”。礼仪使宣制曰“上命太尉等持节授皇太子册宝”，掌仪赞曰“鞠躬”，曰“拜”，曰“兴”，曰“拜”，曰“兴”，曰“平身”。礼仪使引节导册宝，降至露阶下，依次就位。掌仪赞曰“以册宝置于案”，曰“出笏”，曰“复位”。方舆舁以行，乐作。侍仪使、礼仪使、主节前导，册使以下奉随由正门出。至阙前，方舆奠案，控鹤舁以行。至皇太子殿廷，控鹤奠案，方舆舁以行。入至露阶下奠案，方舆退，乐止。册使以下以次立，掌仪赞曰“捧册宝官稍前，搢笏，捧册宝”。侍仪使引节，主节导册宝以行，册使以下由正阶隮，节立于香案之西。掌仪赞曰“捧册宝官跪，以册宝置于案”，曰“出笏”，曰“兴”，曰“就位”。右庶子跪报外备，内侍入启，出传旨曰“可”，右庶子俯伏兴。

皇太子出阁，立于香案前。掌仪赞曰“皇太子跪”，曰“上香”，曰“上香”，曰“三上香”，曰“拜”，曰“兴”，曰“拜”，曰“兴”。太尉前称制遣臣某等恭授皇太子册宝，复位。掌仪赞曰“皇太子拜”，曰“兴”，曰“拜”，曰“兴”。请皇太子诣褥位，南向立。曰“皇太子跪”，曰“诸执事官皆跪”。曰“举册官兴，至案前”，曰“跪”，曰“读册”。读毕，曰“纳册于匣”，曰“出笏”。掌仪唱曰“举宝官兴，至案前”，曰“跪”，曰“读宝”。读毕，曰“纳宝于盝”，曰“出笏”，曰“举册宝官、读册宝官皆兴，复位”。掌仪赞曰“太尉进授册宝”，侍仪使引太尉、司徒至册宝案前，搢笏，以册宝跪进。皇太子恭受，以授左、右庶子，左、右庶子搢笏跪受。掌仪赞曰“皇太子兴，册使以下皆兴。”右庶子捧册，左庶子捧宝，导皇太子入殿。右庶子奠册于受册案，左庶子奠宝于受宝案。引节引主节立于殿西北，引赞引太尉以下降阶复位，北向立。承奉班都知唱曰“太尉以下皆再拜”，掌仪赞曰“鞠躬”，曰“拜”，曰“兴”，曰“拜”，曰“兴”，曰“平身”。乐作。侍仪使诣太尉前请进酒，太尉入至殿内，进酒毕，降复位，乐止。

侍仪使、礼仪使、主节导太尉以下还诣大明殿御座前，跪奏曰：“奉制授皇太子册宝，谨以礼毕。”俯伏兴，降诣位。侍仪使、左右庶子导皇太子诣大明殿御座前谢恩，右庶子赞曰“拜”，曰“兴”，曰“拜”，曰“兴”。进酒，又赞曰“拜”，曰“兴”，曰“拜”，曰“兴”。降殿，还府。

侍仪使诣右丞相前请进酒，双引升殿，至宇下褥位立，侍仪使分左右，北向立。俟前行色曲将半，舞旋列定，通赞唱曰“分班”。乐作。侍仪使、右丞相由南东门入，宣徽使奉随至御榻前。右丞相跪，宣徽使立于东南。曲终。右丞相祝赞曰：“皇太子册宝礼毕，臣等不胜庆抃，同上皇帝、皇后万万岁寿。”宣徽使应曰：“如所祝。”右丞相俯伏兴，退诣进酒位。进酒、进表章礼物、赞拜，如元正仪。驾兴，鸣鞭三。侍仪使导驾还寝殿，如来仪。

皇太子还府，升殿。典引引群臣入就起居位，通班，自班西行至中道，唱曰“具官某以下起居”，典引赞曰“鞠躬”，曰“平身”。进就拜位，宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。侍仪使诣班首前请进酒，双引由左阶至殿宇下褥位立，侍仪分左右，北向立。俟前行色曲将半，舞旋列定，通赞唱曰“分班”。班首入自左门，右庶子随至座前，班首跪，右庶子立于东南。俟曲终，班首致祝词曰：“册宝礼毕，愿上殿下千秋之寿。”右庶子应曰：“如所祝”。班首俯伏兴，退至进酒位，搢笏，捧觞，北向立，右庶子退复位。俟舞旋至露阶，乐舞至第四拍，班首进酒。宣赞唱曰“文武百僚皆再拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平身”。班首自东门出，复位。乐止。通赞唱曰“合班”。中书押进笺及礼物案至横阶下，进读笺官由左阶隮，进读礼物官至阶下。俟进读笺官至宇下，先读笺目，次读笺，读毕，俯伏兴，降至阶下。进读礼物官升阶，至宇下，跪读礼物状毕，俯伏兴，退，同读笺官至横阶，随笺案西行，至右庑下，礼物案东行，至左庑下，各付所司。宣赞唱曰“拜”，通赞赞曰“鞠躬”，曰“拜”，曰“兴”，曰“拜”，曰“兴”，曰“平立”。右庶子导皇太子还阁。

品官以下婚姻之礼。至元八年，礼部议准条件凡七。一曰议婚。身及主婚者，无期以上丧服，乃可成婚。先使媒氏通言，女氏许之，然后纳采。二曰纳采。系今之下定也。主人具书，夙兴，奉以告祠堂。人之大伦，于礼为重，宜告庙而后行，示不忘祖也。使子弟为使者如女氏，主人出见使者，奉书以告于祠堂，出以复书授使者，遂礼之。使者复命，婚主告于祠堂。或婚主亲往纳采者听。三曰纳币。系今之下财也。具书遣使如女氏授书，女氏复书，礼宾使者复命如纳采仪。（已定筵会，以男家为主。会请女氏诸亲为客，先入坐。男家至门外，陈列币物，令媒氏通报。女氏主人出门迎接，相揖，俟女氏先入，男家以次随币而入。举酒请纳币，饮酒受币讫，女氏主人回礼。婚家饮酒毕，主人待客如常礼，许婚氏女子出见。）四曰亲迎。前期一日，女氏使人张陈婚室。质明，婿家设位于室中，女家设次于外。主人告于祠堂，遂醮其子而命之亲迎。婿出，乘马至女家，俟于次。女家主人告于祠堂，遂醮其女而命之。主人出迎，婿入纳雁。姻家奉女登车。婿乘马先行，妇车至，导妇以入。婿妇交拜，就饮食毕，婿出。复入，脱服独出，主人礼宾。五曰妇见舅姑。明日夙兴，妇见舅姑，次见诸尊长者。若妇家，则馈于舅姑，舅姑享之。六曰庙见。三日，主人以妇见于祠堂。七曰婿见妇之父母。受婿拜礼，次见妇党诸亲，妇家礼婿如常仪，（若召赘之家，仍依时俗现行之礼。）

蒙古军礼之仅见者，宪宗二年七月，命皇弟忽必烈征大理，诸王祃牙西行。七年六月，谒太祖行宫，祭旗鼓。八年十一月，令皇弟忽必烈祃牙于开平西北。其祃牙之礼与祭旗鼓之礼，均未闻。辽景宗将伐宋，命巫者祠兵神及祭旗鼓，盖辽、金旧制，蒙古袭而用之。

凡帝后有疾，度危殆不可愈，则移居于外毡帐房。有不讳，则就殡殓其中。葬后，每日用羊二次烧饭，以为祭，至四十九日而后已。其帐房则以颁赐近臣云。

宫车晏驾，棺用香楠木，中分为二，刳肖人形。其广狭长短，仅至容身而已。殓用貂皮袄、皮帽，其靴袜、系腰、盒钵，俱用白粉皮为之。殉以金壶瓶二、盏一、碗碟匙箸各一。殓讫，用黄金为箍四条以束之。乘舆用白毡青缘纳失失为帘，覆棺亦以纳失失为之。前行，用蒙古巫媪一人，衣新衣，骑马，牵马一匹，以黄金饰鞍辔，笼以纳失失，谓之金灵马。日三次用羊奠祭。至所葬陵寝，取开穴时所起之土成块，依次排列之。棺既下，复依次掩覆之。有余土，则远置他所。送葬官三员，居五里外，日一次烧饭祭之，三年然后返。

品官丁忧。蒙古及色目人不行三年之丧，汉人、南人则行之。大德八年，诏：“三年之丧，古今通制。除应当怯薛人员、征戍军官外，其余官吏，父母丧亡，丁忧终制，方许叙仕。夺情起复者，不拘此例。”九年，中书省奏，听从官吏丁忧。至大四年，诏：“官吏并许终制，以厚风俗。朝廷夺情起复，蒙古、色目人、管军官，不拘此例。”

延祐五年，监察御史许有壬言：“圣朝以孝治天下，考稽典礼，除蒙古、色目各从本俗，其余居官著为丁忧之制，将以美教化、厚人伦，为治之要道也。所谓夺情起复者，盖有道德可以范世，谋猷可以经国，天心简畀，人望素服，又边臣宿将可任重寄。似此必用之人，谓之起复，谁曰不然。其或碌碌凡庸，如冯翼霄才无过于常人，行每乖于清议，徒以谀佞憸邪，亦复冒膺起复，实玷风教。宜明白奏闻，除上所知识必用之人，取自圣裁，其余人员，并遵旧制。”时不肖者多假借起复，以图荣进，故有壬言之。宁国万户府言：“本府知事孙显，父母俱没，系迁转之员，与军官不同，理合丁忧。”监察御史言：“切恐其余管军衙门首领官，亦有似此，托为军职，不得丁忧者。伤风败俗，深为不便。宜遍行照会，如有违犯，断罪降叙。”刑部议从之。

至正初，监察御史乌古孙良桢，以国俗父母死无忧制，又父死则妻从母，兄弟死则收其妻，上言：“纲常皆出于天，而不可变。议法之吏，乃言国人不拘此例，诸国人各从本俗。是汉人、南人当守纲常，国人、诸国人不必守纲常也。名曰优之，实则陷之，外若尊之，内实侮之。推其本心，所以待国人者不若汉人、南人之厚也。请下礼官有司及右科进士在朝者会议，自天子至于庶人，皆从礼制，以成列圣未遑之典，明万世不易之道。”奏上，不报。

品官以下丧礼。至元七年，中书省议，民间殡葬，除纸钱外，纸糊房子、金钱、人马，并彩帛、衣服、帐幕等物，应截日尽行禁断。从之。二十一年，定品官遇有婚丧止依品秩合得仪从送迎外，禁断无官百姓人等不得僭越。至大三年，皇太子令旨，禁教坊司乐人送殡。延祐元年，江南行台御史王奉训言：“伏以父母之丧三年，天下之通丧也。死敛葬祭，莫不有礼。《礼》曰：披发徒跣，居于倚庐，寝苫枕块，哭泣于时，歠粥，朝一溢米，夕一溢米。又曰：始死如有穷，既殡瞿瞿，如有求而弗得。既葬皇皇，如有望而弗至。《经》曰：食旨不甘，闻乐不乐。此孝子哀感之情。既敛既葬，祭以其时。期而小祥，又期大祥，三年禫祭，霜露既降，春雨既濡，凄怆怵惕，如将见之。此孝子终身所不忘，岂拘于三年哉。去古日远，风俗日薄。近年以来，江南尤甚。父母之丧，小敛未毕，茹荤饮酒，略无顾忌。至于送殡，管弦歌舞导引，灵柩焚葬之际，张筵排晏，不醉不已。泣血未乾，享乐如此。昊天之报，其安在哉。兴言及此，诚可哀悯。请今后除蒙古、色目合从本俗，其余人等居丧送殡不得饮食动乐，违者诸人首告得实，示众断罪。所在官司申禁不严者罪亦如之。不惟人子有所惩劝，抑亦风俗少复淳古。”中书省议从之。延祐二年，定丧服各从本俗。礼部议，方今丧服未有定制，除蒙古、色目人各从本俗，其余依乡俗以麻布为之。江淮习俗有戴布幞头、布袍为礼者，禁之。

▲丧礼图

【五服之图】

（图略）

【外族服】

（图略）

【三殇服】

（图略）

【女嫁为本族服】

（图略）

【三父八母服】

（图略）

【妻为夫之族服】

（图略）

品官以下，墓田之制。一品地九十步，二品八十步，三品七十步，四品六十步，五品五十步，六品四十步，七品以下二十步，庶人九步。庶人墓田，四面距心各九步，四围相距共十八步。至元八年，禁墓上不得造房舍。至大元年，袁州路录事司照略案牍涂全周呈：“江南流俗，以侈靡为孝。凡有丧葬，大其棺椁，厚其衣衾，广其宅兆，备存珍宝之器物，亦有将宝钞藉尸敛利，习以成风。非惟显失古制，于法似亦未合。每见厚葬之家，不发掘于不肖子孙，则开凿于强窃盗贼，令死者暴露骸骨，良可痛悯。拟请严为禁治。今后丧家除衣衾棺椁依礼举葬外，不许辄用金银宝玉器玩装殓，违者以不孝论。”中书省议从之。泰定二年，山东道廉访使许师敬请颁族葬制，禁用阴阳相地邪说。时同知密州事杨仲益撰《周制国民族葬昭穆图》，师敬韪其言，奏请颁行天下焉。




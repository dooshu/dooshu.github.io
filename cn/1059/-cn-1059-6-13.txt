○神丹

江阴米商有女，年及笄，色美，忽为神物所凭。尝见一美丈夫入房与交合，自称为五圣。父母为延师巫治之，百方不能止，后无可奈何，亦任之。女每有所须，虽远方非时之物，一指顾间可致。时出金银珠贝之类充牣于室，然一玩即复摄去，不肯与女。女尝见金数千锭积屋隅，试取之，入手便化成瓦石，或是纸所为者，返之则又成金矣。一日，以块物遗女，其质类石，谓女曰：「此神丹也，人死以熨胸腹，实时复活，宜宝之。止以济汝一身，虽父母不得与也。」女收藏之。会其伯母猝病死，女欲验其物，即出之以示母，母持去置病者身，即蹶然复生。神来怒责女曰：「语汝云何？安得轻用吾丹！」索而观之，即夺去，从此遂绝不来。 【 陈洪说。】


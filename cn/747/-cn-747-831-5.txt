○授考功员外郎赐绯鱼王钜驾部员外郎知制诰制

敕。某官某。夫举典申命，以进退在位之士。而指其否臧，兼儆百职者，本乎圣人之法言也。法言之不为浮言而已。知言之士，过实必羞。因使出辞，当能近法。钜积中有美，欲昧而彰。永惟季父令名，常恐所承不似。百川学海，进则至焉。吾欲激而成之，是以擢居禁省。往司明诰，罔畔法言。至不漏不逾，兹为能矣。可依前件。


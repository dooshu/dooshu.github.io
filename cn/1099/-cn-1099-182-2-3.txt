○南直隸圖序

南直隸。古揚州地。南京即六朝舊都也。我　祖宗創業。實基於此。然江限南北。古今恃為天險。江北則徐頴二州。 【 鳳陽府屬、】 地跨中原?連數省並稱雄鎮故淮安特建兵府。 【 漕運衙門】 守以文武重職。雖職司轉運亦示控扼之勢焉江南則安慶當長江委流。西控全楚。 【 江西湖廣俱楚地、】 為江表門戶沿海兵戍。本以備倭。而崇明常熟 【 俱蘇州府屬縣】 之民。間作弗靖。與江洋一帶出沒波濤。肆行剽劫者。不可勝計。故今江防海備。其重一也。若廬州則民習游惰。地不盡利。鳳陽習俗本同。加以高墻留守之冗費。故皆易以告飢。蘇 【 蘇州、】 松 【 松江、】 則田賦不均。供億日困。豐沛 【 俱徐州屬縣、】 之間。濁河泛濫。幾淪魚鱉。轉餉既艱。民亦凋瘵。葢水患莫甚于斯者也徽州多山少田。民逐末利。風俗用偷。池州在山麓江滸。軍民統理不一。寇盜因以竄匿鎮江則當京口之衝。鑿山圍水。海潮出沒。土田歲易處。 【 謂山田多荒、白圍田多坍江、】 民勞苦矣、


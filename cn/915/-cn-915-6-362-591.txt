○晋纪论晋武帝革命



史臣曰，帝王之兴，必俟天命，苟有代谢，非人事也。文质异时，兴建不同。故古之有天下者，柏皇栗陆以前，为而不有，应而不求，执大象也。鸿黄世及，以一民也。尧舜内禅，体文德也。汉魏外禅，顺大名也。汤武革命，应天人也。高光争伐，定功业也。各因其运而天下随时，随时之义大矣哉。古者敬其事则命以始，今帝王受命而用其终，岂人事乎？其天意乎？（《文选》，《艺文类聚》十三。）




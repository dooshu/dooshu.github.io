【民为淮南厉王歌】

〖《汉书》曰：淮南厉王长废法不轨。文帝不忍置於法。乃载以辎车。处蜀严道邛邮。遣其子母从居。长不食而死。后民有作歌歌淮南王。帝闻之。乃追尊淮南王为厉王。置园如诸侯仪。〗

一尺布尚可缝。一斗粟尚可舂。兄弟二人不相容。

（〇《史记》淮南厉王传。《汉书》淮南厉王传。淮南鸿烈解叙。《世说》新语方正篇注。秘府略八百六十四。《类聚》八十五。《白帖》二六。《御览》八百二十、八百四十。《乐府诗集》八十四作淮南一王歌。旧《唐书》萧至忠传。《文选》补遗三十五及《诗纪》八作淮南民歌。）


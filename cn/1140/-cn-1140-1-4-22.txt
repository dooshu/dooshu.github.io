石鹿山人传

石鹿山人名希乔字迁于姓李氏世为徽之歙人以善书客四方从余游十年忠谨无失出入官舍未尝私一钱闻善言则録而藏之人无贵贱智愚强其书悉应无忤色其贤者物色而尊礼退然谢不敏其不知者佣遇之不以为病少时苦贫尝学贾不利遂专学书通六书大意用浮屠戒不食肉有不能供伊蒲者即他馔中择蔬而食食已则盥漱读释氏诸书坚坐至中夜其人貌愿朴然沉静多艺能尝画石竹摹勒人物工篆刻双鈎法帖又斵竹为臂阁及界尺镂刻灿然如写生扪之无毫髪迹虽近世濮阳仲谦号竹工絶技不是过也尝为余镂二片皆为人夺去余戒其辍勿为而求之者日衆年将五十得脾疾数不安谷一发辄剧余谓其不宜久客也将谢予还山中始略次其行事为小传山人贤而执劳贫而不怨非其力不食不求人知而间以艺见嗟乎今天下皆皮相知之者鲜矣山人尝自署石鹿故余称石鹿山人


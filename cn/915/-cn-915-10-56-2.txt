◇奏加始兴王戎号置佐史

夫增崇徽号，饰表车服，所以阐彰厥德，下变民望。第二皇子新除始兴王伯茂，体自尊极，神姿明颖，玉映Δ辰，兰芬绮岁，清辉美誉，日茂月升，道郁平河，声超衮植，皇情追感，圣性天深，以本宗阙绪，纂承藩嗣，虽圭社是膺，而戎章未袭，岂所以光崇睿哲，宠树皇枝？臣等参议，宜加宁远将军，置佐史。（《陈书·始兴王伯茂传》，旧制诸王受封未加戎号者，不置佐史，于是尚书八座奏。）


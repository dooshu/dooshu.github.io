○削李林甫官秩诏

为臣之道，贰则有辟，事君之致，将而必诛。故左仆射兼右相吏部尚书上柱国晋国公赠太尉广陵大都督李林甫，爰因宗室，奖以班序；逮履清贯，尤持矫饰。鄙诚患失，狡迹多端。朕待以勿疑，任当殊重，恩私逾分，崇高至极，乘据枢衡，二十馀载。岂知外表廉慎，内怀凶险，筹谋不轨，觊觎非望。昵比庸细，谮害忠良，悖德反经，师心蕴慝。祸福生於喜怒，荣辱由其爱憎，使缙绅箝口，行路侧目。淫祀夜祷於神祗，厌胜家崇於蛊道。尊空养素，实繁有徒，既卑禬禳，旋剿其命。阿布思振降塞上，委於绥缉，敢行交结，输竭深衷。严室焚香，要之誓信。指期撤警，纵以叛离。且肆犬羊之群，侵轶我疆场；方申犄角之契，图危我宗社。可隐之状，所不忍言。以亲党荐引，咸归（阙）；子息蕃多，曾无教诲。贪叨纳贿，依倚成奸，阋墙屡闻，败官相次。作伪滋久，晚节颇彰，含垢在予，犹示宏蔽。鬼得诛而溢尽，恶布露而难容。逮从讯鞫，事皆昭著，歼夷噍类，曷足惩愆；鞭斫尸棺，未云责塞。但以常经任使，特宽恒典。其在身所有官秩，并追除削，俾同凡庶，许其殡掩。

男前将作监岫，率由下劣，不承（阙）勖骄恣越度，过失弥深，且配流岭南及黔中延德郡。前司储郎中崿，配流苍梧郡；前太常少卿屿，配流临封郡；仍并除名，即纲驰驿领送。自馀男有官者，令所司即勘会，亦除名。各配流岭南及黔中送恶郡。女在室并男未有官者，取其情愿，任随兄弟。朕念其驱策，尚怀仁恕，既贷生成之恩，赦其殒嗣之罚。仍每房各乞奴婢三两，并与缘身衣服粮食，使其存济。自馀资产，一切官收，男孙有官者解却，无官者勒随父。并家口并续递途流，所至捉搦，勿许东西。纵会恩赦，不在量移之限。其林甫男女妻等，有罪非妄。惟其子壻谏议大夫杨齐瑄，睹其不善，寻有薄（阙）迹异同恶，颇申诚款。并自馀至亲应合累者，续有处分。噫！尧谓达聪，四凶在列，周称盛德，三监俶扰。知人之美，诚愧前言。明罚斯加，非无累叹。凡任咸自诫焉。


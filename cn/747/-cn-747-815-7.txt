○投户部郑员外启

某启。苛闻柳文畅之遇王融，初因雅韵。刘嗣芳之逢沈约，实自片辞。或两句可嘉，或一篇堪奖，则题於团扇，写在郊居。遂使西邸流芳，南朝溢美。时名愈大，纸价愈高。今也故事具存，清风尽在。每因投卷，窃驾伊人。虽有负於斯文，幸遭逢其至鉴。若某者，学殊半豹，艺愧全牛。惭无经济之文，空有悲哀之赋。投竿鱼浦，迹龙津。无一时暂废讨论，无一日敢忘索课。诚不足揄扬大政，感动知音。比於雕虫为文，鸟迹成字，虽无关至理，亦粗有可观。辄敢编录荒芜，轻尘裁鉴，禽中一鹗，冀文举之明知。狱底双龙，庶茂先之必识。傥或冰壶借润，水镜分光，如其积玉之名，示以鉴金之誉。一日三复，非敢望於休文。拂席易衣，窃有期於谢混。仲尼墙峻，元礼门深。非因咫尺之书，难写依投之恳。弦哀柱促，言切词繁。先甘妄进之嗤，後受自媒之责。干犯明德，伏积兢惭。谨启。


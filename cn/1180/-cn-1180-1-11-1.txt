立政


成王初政，周公告以图治莫要于任贤，而任贤必先慎重择大臣。大臣既贤，则所举皆得其人，而政无不立矣。史臣记其语，遂以“立政”名篇。





周公若曰：“拜手稽首，告嗣天子王矣。”用咸戒于王曰：“王左右常伯、常任、准人、缀衣、虎贲。”周公曰：“呜呼！休兹，知恤鲜哉！”

嗣天子，指成王。常伯，是牧民的长官。常任，是公卿任事的。准人，是有司守法的。缀衣，是掌服器之官。虎贲，是执射御之士。休，是美。恤，是忧。

周公将率群臣以戒王，而先告之说：“王虽幼冲，如今已嗣天位而为天下王矣。凡我诸臣，当拜手稽首，致敬而告以君道之大可也。”乃同辞以告于王说：“人君治天下，固无所不谨，而用人一事，尤当谨之大者。王左右之臣，有牧民的常伯、任事的常任、守法的准人，这三样官是大臣之长；又有掌服器的缀衣、执射御的虎贲，这两样官是近臣之长，皆任用之所当谨者。”于是周公又叹息说：“美哉，这几样官。大臣位望隆重，为天子之股肱；近臣职任亲密，为天子之心膂。岂不美哉！然大臣乃天下之治乱所关，近臣乃君心之邪正所系，皆当慎选贤才，以充其任，勿以小人参之，而后治道可成也。但为君的，每视为常员，狎为近习，而不知加意。若能以不得人为忧，而简任于始，保全于终，使朝廷之上人称其职而任当其才者，实不多见也。所以说‘知恤鲜哉’！”周公将详告成王以任贤图治之道，故先警之如此。





“古之人迪惟有夏，乃有室大竞，吁俊尊上帝，迪知忱恂于九德之行。乃敢告教厥后曰：‘拜手稽首，后矣。’曰：‘宅乃事，宅乃牧，宅乃准，兹惟后矣。谋面用丕训德，则乃宅人，兹乃三宅无义民。’

迪字，解做行字。大竞，是十分强盛。吁，是招呼的意思。迪知，是深知。忱恂，是笃信。九德，即《皋陶谟》中所称宽而栗等九样才德。宅，是使之居其位。事，即常任。牧，即常伯。准，即准人。谋面，是看人的面貌而度量其贤否。义民，是贤人。

周公告成王说：“在古之人，能迪行立政之道，以不得人为忧者，惟有夏之君大禹为然。当其时，地平天成，万邦作乂，王室固已十分强盛矣。然其心犹不敢自满，常念说：‘人君当尊敬者，惟是上天。然上天无言，而以其事付之于君；君不能独理，而以其事分之于臣。若不得其人，则天工旷矣。’乃多方招延贤俊之士，布列庶位，与他共治天事，以为尊事上天之实。然非但其君能以求贤为心，当时为大臣的，亦都以荐贤为急。凡群臣有九德之行者，既深知而诚信之，实见得某人有某德可用，某德有某事可征，乃进而纳诲于其君，拜手稽首，仰呼而告之说：‘吾君欲称为君之实，当尽用贤之道。凡此九德的人，有可为常任的，使他居常任之官以任事；有可为常伯的，使他居常伯之官以牧民；有可为准人的，使他居准人之官以守法。如此，则事无不治，民无不安，法无不平，而为君之道尽矣。若不能深知笃信，只就人外面的模样，而度量其中之所存，便以为大顺于德而信用之，使居三等之任，则此三宅的官岂复有贤人君子可称此任者乎？’”既不能任贤立政，则亦不可以为人君矣。立政者尚鉴兹哉！





“桀德惟乃弗作往任，是惟暴德罔后。

往任，是往昔任贤之事。

周公又说：“大禹以任贤立政，而造有夏之业，使其子孙能世世守之，虽至今犹存可也。奈何桀为无道，逞其恶习德，不肯做往昔先王任用三宅的好事，其所任用的都是暴乱凶德、助他为虐之人。是以天命去，人心离，至于丧亡而无后也。”夫夏之先王，任俊德而有室大竞，至于桀，任暴德而厥世殄绝，古称存亡在所任，岂不信哉！





“亦越成汤陟，丕厘上帝之耿命，乃用三有宅，克即宅，曰三有俊，克即俊。严惟丕式，克用三宅三俊。其在商邑，用协于厥邑；其在四方，用丕式见德。

亦越，是继前之辞。陟，是升。丕厘，是大治。耿，是光明。三有宅，是见居常伯、常任、准人之位者。三有俊，是有常伯、常任、准人之才，而储养以待用者。严惟丕式，是敬思而大法之。

周公又说：“自古知恤之君，不独夏禹为然。亦越商之成汤自诸侯升为天子时，知道典礼命讨皆出于天，从而大加厘治，敦之庸之，彰之用之，件件都修饰振举，使上帝之命赫然昭著于天下。又以一人不能独治，乃博求贤哲与之共理。所用为三宅之官，都能称是位而无有虚旷职事的；所称为三俊之才，都诚有是德而无有名过其实的。然不徒用这而已。又心里严敬思惟他，虽一话一言皆注念而不忽；又大以为法式，凡一政一事必依从而不违。所以当时三宅之人，见居于位的，都得以效其职；三俊之人，储养待用的，都得以著其才。贤智奋庸，登于至治。其在商邑近处的百姓，都相亲相睦，安于礼教，无有一个不协和的；其在四方，虽远而难及，也都观感兴起，如亲见成汤之德而大取法之，无有一个不顺治的。”盖成汤能任用贤才，以共承帝命，故其治效由近及远，至纯至大如此。





“呜呼！其在受德暋。惟羞刑暴德之人，同于厥邦；乃惟庶习逸德之人，同于厥政。帝钦罚之，乃伻我有夏，式商受命，奄甸万姓。

暋，是强暴。羞字，解做进字，是崇尚的意思。庶习，是群小近习。伻字，解做使字。奄，是尽。甸，是井牧之法。

周公又叹息告成王说：“成汤以任贤立政而造有商之业，使其子孙世世守之，虽至今犹存可也。奈何受为无道，逞其昏暴之德，屏弃贤人而不用。所任为三事大臣者，都是崇尚刑戮，以凶暴为德的诸侯，与之共治其国家；其列在近密者，都是群小近习，备诸丑态，以纵逸为德的人，与之共治其朝政。夫受既身有恶德，而所任用者又皆同恶相济之人，所以政乱于上，民怨于下。上帝震怒，敬致其罚，殄灭其宗祀，乃使我周有此中夏之地，用商家所受的天命，尽治天下之民。井牧其地，以供赋税；什伍其民，以供职役。盖当时尺地莫非其有，今皆为我周之基图；当时一民莫非其臣，今悉入我周之版籍矣。夫观商之所以兴，所以亡，与有夏之事如出一辙。今我周其可不鉴于有殷哉！”





“亦越文王、武王，克知三有宅心，灼见三有俊心，以敬事上帝，立民长伯。

克知，是知之真。灼见，是见之明。长与伯，都是抚治百姓的官。

周公说：“自古知恤之君，不独夏禹、商汤为然。亦越我周家文王、武王，君臣之间，以心相信。真知那三宅的心，念念在爱君忧国，确然是可托之人；明见那三俊的心，惓惓要致君泽民，的然有可用之才。由是以这宅俊之臣，敬事上帝。如牧民、任事、守法，天所欲为，而人君不能独为者，皆用此贤才以祗承之，将他立做民间长伯；如牧民、任事、守法，民所仰治，而人君不能独治者，皆用此贤才以分理之。上焉天心无不顺，下焉民生无不遂，则为君者固可垂拱无为，而天下自治。此我文王、武王所以能尽知恤之道，而有光于禹、汤也。”





“立政，任人、准夫、牧，作三事。

周公又说：“我文、武能知恤如此，故当时得人独盛。言其立政之官，有若任人、有若准人、有若牧夫。任人，则委之以理事；准人，则任之以守法；牧夫，则用之以养民。这三等大职事，委任得人，则可以统率群僚，而纪纲庶务矣。”





“虎贲、缀衣、趣马、小尹、左右携仆，百司庶府。

“言其侍御之官，则有虎贲掌射御的；有缀衣掌服器的；有掌御马的官，叫做趣马；有小官之长，叫做小尹。又有左右携持仆御之人，有内百司，若司裘司服之属；有庶府，若内府大府之属。这几样是天子亲近扈卫的臣，亦必择人而授，不轻予之。凡在内之臣，不止于此，特举要　者，以例其余也。”





“大都、小伯、艺人、表臣百司、太史、尹伯，庶常吉士。

表臣，是外臣。

“言其都邑之官，则有大都之伯，小都之伯，有卜祝巫匠。执技以事上的艺人，有外百司，若外司服之属；有太史纪言动的；有尹伯为有司之长的。这许多官都是有恒德的吉士。凡在外之官，亦不止此，特举要者，以例其余也。”





“司徒、司马、司空、亚、旅。

“言其诸侯之官，则有司徒主邦教，司马主邦政，司空主邦土，有卿之贰为亚，有卿之属为旅。诸侯官属尚多，这几样名位通于天子，故独举之。”





“夷、微、卢、烝、三亳、阪尹。

“言其王官之监于诸侯四夷者，其夷国则有微，有卢，有烝，有三亳，又有阪。凡此险阻之地，不以封建诸侯，皆有尹以治之。王官所治不止此，亦特举其重，以见凡监治者都得人也。夫上自朝廷，内而都邑，外而诸侯，远而夷狄，无不得人以为官使，岂文、武一人聪明所能周知。只是亲自简任三宅大臣，既得其人，他自能荐举贤才，以称任使，所以得人如此之盛也。”





“文王惟克厥宅心，乃克立兹常事、司牧人，以克俊有德。

克厥宅心，是能有三宅之心。常事，即常任。司牧，即常伯。

周公说：“文王于这三宅之人，知之既审，信之又笃，其心便是三宅的心，吻合交契，无一些猜嫌。其明于知人如此，故能设立这常任、常伯之官。所委用者，都是能着实有才俊、有德行的君子，故百司庶府皆得其人，而政无不举也。”





“文王罔攸兼于庶言、庶狱、庶慎，惟有司之牧夫是训用违。

庶言，是朝廷的号令。庶狱，是法司的狱讼。庶慎，是一应禁戒储备的事，如颁行条列、收贮钱粮之类。有司牧夫，是管事的官。

周公又说：“文王于庶言、庶狱、庶慎这三件事，既选用得人，便专任而责成之，再不去兼理他的职务。只看那有司牧夫管事的官，有将这三件事都奉行修举的，便是勤于职业，能用君命者也，则将谕他，使知劝勉；若于这三件事不能奉行修举的，便是怠玩旷职，背违君命者也，则督责他，使知戒惧。”盖文王所操者，不过赏罚之权而已，所以为得君道也。





“庶狱、庶慎，文王罔敢知于兹。

周公又说：“这庶狱、庶慎，文王非但不以身兼其事，尤敬畏小心，不敢以心与知其事。盖法司的狱讼，律有定式，人无定情，人君若侵管其事，恐听察不审，或以喜怒为轻重。禁戒的条例，特因事置建；储备的钱粮，是有司出纳，一一去管他，皆有乖大体。其不及庶言者，号令出于君，虽不屑屑去亲理，亦不容不知故也。”然文王之所谓不敢知者，盖以得人分治，委任责成，非一切付之不理也。





“亦越武王，率惟敉功，不敢替厥义德，率惟谋从容德，以并受此丕丕基。

率，是循。敉，是安。义德，是有拨乱之才的。容德，是有乐善之量的。

周公又说：“我周文王既尝任用贤才，与之建立事功，图谋治道矣。及我武王，欲率循文王安天下的功烈，故于所用义德的人，皆照旧委用，不敢更改；率循文王安天下的谋议，故于所用容德的人，皆照旧信任，不敢废弃。文、武相继，得贤辅治，所以同享此莫大之基业也。王欲尽知恤之道，可不以祖宗为法乎？”





“呜呼！孺子王矣。继自今，我其立政。立事、准人、牧夫，我其克灼知厥若，丕乃俾乱；相我受民，和我庶狱、庶慎，时则勿有间之。

孺子，指成王。我字，也指成王，见君臣一体之意。若字，解做顺字，是心之所安。乱字，解做治字。相，是助。间，是谗间。

周公既述文、武开创基业之事，遂叹息而告成王说：“孺子今为天下王矣，当知嗣守前业，任大责重，不可不慎。继自今日以后，凡建立政务，于所立任事之公卿，守法之准人，牧民之常伯，这三宅之人，不徒谋之面貌，必要明知其心之所安如何。盖人心若不安于为善，纵然暂时矫饰，未有久而不变者。必须心之所安，全是天理，无有一毫欺罔，这才是正人君子。王当推心而大委任之，使得展布四体以为治。其居常、伯之官者，责他相助，左右王所受于天于祖宗之民，使百姓每遂生复性，各得其所。其居准人、常任之官者，责他和调整齐，凡一切刑狱与一切禁戒储备，务令事事都得其宜。然不特与之以重任，又要加意保护，不可令小人谗间他，务使君子无疑贰之嫌，得以始终其治，然后国家享任贤之益也。夫灼知厥若，则能明察于未任之先，而匪人不得以幸进；勿有间之，则能笃信于既任之后，而君子不至于孤危。此两言者任贤之要道也。”





“自一话一言，我则末惟成德之彦，以乂我受民。

末，是终。惟，是思。彦，是美士。乂字，解做治字。

周公又说：“我前言信任贤臣，勿以小人间之，固是立政之要。然使人君言词意念之间，稍不在贤者身上，则谗邪之徒便得以乘其间隙而投之矣。我王于贤人君子，既知道任用他，必须念念在兹，不可暂时忘了。虽开口说一句话，道一句言，也终思想着那成德的美士，将令他治我所受于天于祖宗之民。如此，则任贤之心专一周密，而小人始不能间矣。”大抵国家养贤所以理民，必贤者得行其志，而后天下得蒙其福。人君惟无时而不思夫民，则亦无时而不思夫贤矣。





“呜呼！予旦已受人之徽言，咸告孺子王矣。继自今，文子文孙，其勿误于庶狱、庶慎，惟正是乂之。

旦，是周公的名。徽，是美。文子文孙，指成王说。成王是武王之子，文王之孙。其时礼乐法度，焕然有文，故谓之文子文孙。误，是失误。正，是当职的人。

周公又叹息告成王说：“予旦所闻于人，如禹、汤、文、武委任贤才之事，无非至美之言，已都告孺子王矣。然夏、商之事，犹属久远，至于文王、武王，克知灼见，选取用宅俊之臣，不以身侵庶狱、庶慎之职，则我祖宗遗范具存，乃耳目之所睹听者。继自今日以后，王以武王之文子，文王之文孙，须效法文、武所行的事。其于一应刑狱，一应禁戒储备，既已委任贤才，慎勿有所兼，有所知，以身去侵越众职，自家失误了。凡有庶狱，惟责那管刑狱的人；凡有庶慎，惟责那管禁戒储备的人。使当其职者，自竭心力以治其事，则狱、慎无不理，而立政之道得矣。”





“自古商人亦越我周文王立政：立事、牧夫、准人，则克宅之，克由绎之，兹乃俾乂。

自古，是商以前，指夏禹说。商人，指成汤说。克宅，是得贤以居其职。由绎，是治丝的，由外面抽取，以尽其内之所有，喻用人能尽其才也。乂，是治。

周公又说：“自古圣君，如夏禹、商汤以及我周文王，立政用人之道，无有不同。如所立常任、牧夫、准人，这三宅之官，非徒苟且充位而已，皆能简择贤者以居是职，不使匪人滥厕其间。既已得人任职，犹恐贤者不获自尽，又能信任专笃，不间之以人，不误之以己，使贤者得展布四体，竭尽底蕴。如治丝者，紬绎端绪，其中所有之丝无不引出于外也。先王用人，既宅才以安其职，又由绎以尽其用。所以能使三宅之官，任事的都能为君以理天事，牧民的都能为君以子天民，平法的都能为君以奉天法，而治道成矣。”夫自古国家未尝乏才，然往往不能成治者，使之而不当其才，任之而不竭其用也。能当其才，如置器者之得宜；又竭其用，如理丝者之必尽，天下何患不治哉！





“国则罔有立政用人，不训于德，是罔显在厥世。继自今，立政其勿以人，其惟吉士，用励相我国家。

人，是利小人。吉士，是善人君子。励，是勉。

周公告成王说：“自古为国家者，皆必用贤而后成治功，无有欲建立政务，而用那利小人者。盖这人倾巧辩给，其智足以耸动人主，其言足以惑乱视听，所存所行都不顺于德。倘万一错用之，他是阴类，必降其国于暗昧，使人君没有光显的事业在世间。王当自今日以后，凡建立政务，切不可用这等利小人，只当用善人君子，一心委任，使他得勉力辅相我国家。这样吉人，他道足以正君，德足以服众，其所存所行都顺于德。他是个阳类，必能升其国于明昌也。”此章反复于君子小人之际，词意恳切，诚万世人君所宜深省也。





“今文子文孙，孺子王矣。其勿误于庶狱，惟有司之牧夫。

周公又说：“今王为武王之文子，文王之文孙，以幼冲即王位矣。凡所行只法我文王，不要下侵臣职，自家错误了一应刑狱的事。但以此责任那所司典守之官，使他用心去整理，然后人得以守其职而无侵官之患也。”周公初说庶言、庶狱、庶慎三件事，此独言庶狱者，盖刑狱乃民之司命，人君尤当加意详慎，择人而任之。若少任喜怒，而以己意听断，必至于刑罚失中，使民无所措其手足。故周公独举以告成王，而致其丁宁之意如此。





“其克诘尔戎兵，以陟禹之迹，方行天下，至于海表，罔有不服，以觐文王之耿光，以扬武王之大烈。

诘字，解做治字。戎，是戎服。兵，是兵器。禹迹，是禹所疆理九州之地。陟，是超而过之之意。方，是四方。海表，是海外蛮夷之国。觐，是见。

周公告成王说：“今王缵承大业，当安而思危，治而防乱，不可忘了武事。必须修治尔戎服兵器，简择将帅，操练士卒，使武备精明，足以壮战胜攻克之威，杜奸雄窥伺之渐。将见王灵远振，还超越了大禹所疆理九州五服之地。由是威加四方，旁行天下，以至四海之外，九夷八蛮之国，无不畏惧詟服，莫敢横行者。如此，则周家之业，日以隆盛；文王之盛德耿光，益显见而不至遏佚；武王开基的大烈，益播扬而不至委靡。是为善继善述，而无愧于文子文孙之责也。”尝观前代继体守文之主，往往狃于太平，以兵为讳，故声容徒盛，而武备日衰，卒有祸乱，多不能救。周公告成王以“克诘戎兵”，可谓老成长虑之言矣。





“呜呼！继自今，后王立政，其惟克用常人。”

后王，指周家后世子孙言。常人，是常德之人。

周公又叹息说：“继自今，凡我周家后王建立政务，须是能用常德之人，专任以三宅之事，毋使邪小人得而间之可也。”

按：此篇言“庶常吉士”，又言“克用常人”，盖人而有德为难，德之有常者尤难，非忠厚正直、才与诚合之人，不足当此。人君得而用之，子孙黎民尚亦有利哉！宜周公举以为成周之家法也。





周公若曰：“太史，司寇苏公，式敬尔由狱，以长我王国。兹式有慎，以列用中罚。”

这一节疑有错简。盖周公命史之词，史臣以上文有慎重庶狱之言，故误记于此。

苏，是国名。公，是爵。武王时，苏忿生以诸侯为司寇。由字，解做用字。长，是延长。列，是问刑的条例。中罚，是刑罚轻重得中。

周公呼太史而告之说：“刑狱重事，执法者必如苏公而后可。昔在武王时，苏忿生为司寇之官。他于小大之狱，都不敢轻易裁断，必哀矜详审，惟恐枉了一人。故能导迎善气，培植基本，以延长我王国。苏公之功大矣！夫前人所行，乃后人的师范。尔太史可将苏公敬狱之事，书之简册，使后世做司寇的于此取法而加谨焉，则必能以轻重条例，用其中罚。盖人之罪有大小，例有轻重。使法当其情，轻其所当轻，而不失于暴刻；重其所当重，而不失于宽纵，则刑罚得中，而天下无冤民矣！”

按：《立政》一篇，论人君为政莫先于用人，用人莫先于三事大臣。大臣得人，则百官皆得其人，而治道举矣。末又归重于兵、刑二事。盖兵者，国之卫；刑者，民之命。必治兵乃可以弭兵，必慎刑乃可以无刑，故尤当加意择人以任之。诚万世有天下者之永鉴也。






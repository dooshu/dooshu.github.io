卷一百二十三



卷之一百二十三

洪武十二年三月戊辰朔，上御华盖殿，皇太子侍。上问曰：“比日讲习何书？”对曰：“昨看书至商周之际。”上曰：“看书亦知古人为君之道否？”因谕之曰：“君道以事天爱民为重，其本在敬身，人君一言一行皆上通于天，下系于民，必敬以将之，而后所行无不善也。盖善，天必鉴之，不善，天亦鉴之，一言而善，四海蒙福，一行不谨，四海罹殃。言行如此，可不敬乎？汝其识之。”

以户部尚书费震为湖广布政使，侍郎顾礼为本部尚书。

初昏，太阴犯辰星。

己巳，上与礼部尚书朱梦炎论治民之道。上曰：“君之于民，犹心于百体，心得其养，不为淫邪所干，则百体皆顺令矣。苟无所餋，为众邪所攻，则百病生焉。为君者能亲君子，远小人，朝夕纳诲，以辅其德，则政教脩而恩泽布。人固有不言而信，不令而从者矣，若惑于憸邪，荒于酒色，怠于政事，则君德乖而民心离矣。天下安得而治？”梦炎对曰：“陛下所喻甚切，实帝王为治之要。”

庚午，敕曹国公李文忠、西平侯沐英等曰：“捷音至，知番寇溃散，大军见追余党，西番已定，河州二卫之兵止留一卫，以一卫守洮州，其岷州守御士卒未可轻动，宜留以镇静之。铁城诸地民多蓄积，军士可以自供，凡有酋长皆送京师。山西之兵闻已遣还，甚合朕意，西凉、宁夏之兵亦即遣之，陕西、河南之兵步卒先还，骑士留彼，悉收西戎余寇。事在乘势，毋致再三。”

辛未，暴风。

敕平羌将军御史大夫丁玉曰：“松潘僻在万山，接西羌之境，朕岂欲穷兵远讨？而蛮酋屡入为寇，扰我边民，命尔帅师征之，不得已也。三月三日捷至，知松州已克，徐将资粮于容州进取潘州，若尽三州之地，则叠州不须穷兵，料彼闻大军声势，理必自服，但高城深池择士卒勇鸷者守，纳都叠溪之路、其青川驿道无阻遏者，不守可也。凡来降诸酋长，必遣入朝，朕亲抚谕之。敕至，可分一军先还四川，别有调遣。”

置辰州府镇溪、武溪二巡检司。

壬申，置兖州护卫指挥使司。

以河南都司所属徐州卫指挥使司隶凤阳行都督府。

山西布政使华克勤言：“大同、蔚、朔诸州岁造军士战袄，俱令民间缝制散给，军士长短不称，往往又令改制，徒费工力，乞令每衣一件定所用布缕等物若干，给军士自制为便。”上是其言，仍命陕西、北平、辽东诸边卫通行之。

江西参政刘琏以罪逮下狱。琏，诚意伯基之子也，上以基故，特宥之。

以大都督府掌判官陈铭为福建布政使，陕西按察司副使张机为陕西布政使司左参政，山西按察司佥事李敬为大都督府掌判官。

丙子，升国子司业乐韶凤为国子祭酒。敕谕之曰：“文庙所以尊先师也，因之而国学建焉。古先哲王必选名儒为之师表，以教国子与公卿大夫之子及民间之俊秀，其任甚不轻也。尔国子司业乐韶凤学充德茂，足以模范后学，故特升尔为国子祭酒。尔其遵先圣之道，以训后学，务使成材，以资任用懋哉。”

戊寅，暴风。

改通州批验盐引所为通州盐仓，淮安批验盐引所为安东盐仓，设大使、副使各一员。

潮州海阳县民朱得原僭号太子，聚众作乱，潮州卫指挥崔延领兵讨之，得原伏诛。

己卯，暴风。

辛巳，置长沙府茶陵铁冶所。

壬午，置广信府贵溪县税课局。

置莱州府胶州仓，设大使一员。

初昏，太白犯昴宿。

乙酉，以莱州府知府董俊为兵部尚书，明州府知府余文昇为工部尚书，俱赐以诰。俊之诰曰：“兵部掌五官之选，天下已定，诸臣之勋迹已彰，朝廷之爵禄已著，载之令典，惟在遵守而施行之，此兵部之职也。而又有职方以掌郡国地图、番夷归附之事，有驾部以知厩牧、驿传、仪仗、卤簿之政，凡天下山川之险易，风俗之羙恶，靡不周知，其任亦重矣，是岂可以轻授乎？尔俊学优才，敏达于为政，今以尔为兵部尚书，尔其以公平之心，慎才能之选，务使官得其人，事得其理，以称朕委任之意。”文昇诰曰：“工部之职繁矣，矧当造作之时，百役并兴，欲得才识明敏者任之，庶几度材料工轻重不差，凡有兴作，计日可成。尔文昇为政有年，不负任使，故以尔为工部尚书。钦哉！”

以平阳府知府徐铎为应天府尹，汀州府知府徐煜为山东盐运使，成都府知府方玉为两淮盐运使，襄阳府知府刘德为福建盐运使，池州府同知阎弼为明州府知府，扬州府同知竹祥为凤阳府知府，滁州府同知王公达为平阳府知府，苏州府通判叶林为太原府知府，河南府经历张谷琇、莱州府经历刑彦文为山西按察司佥事。

丁亥，曹国公李文忠等遣使言官军守洮州，馈运甚艰，民劳不便。上敕谕之曰：“洮州西控番夷，东蔽湟陇，自汉唐以来，备边之要地也。今羌虏既斥，若弃之不守，数年之后，番人将复为边患矣，虑小费而生大患，非计也。敕至，令将士慎守，所获牛羊分给将士，亦足为二年军食。阿卜商之遁，必走黑章咱之地，只于其地索之，瘿嗉子不论遁于何地，必擒缚送京而后已。”

己丑，皇第十八子楩生。

改清凉门为清江门。

壬辰，置泽州高平递运所。

乙未，置滁州清流关巡检司。

置登州府蓬莱县河口递运所。

上听朝之暇，延诸儒臣赐坐便殿，讲论治道。时国子学官李思迪、马懿缄默不语，上恶之，敕谕国子师生曰：“贤者以学为本，推而行之，诚实无伪，有裨于国家，善名立于两间则无愧于所学。若怀诈自私，上无助于君，下无益于世，朕何赖焉？如李思迪、马懿者，朕以其学者，日召同游，期在嘉言善行，启朕未明而辅朕不足，乃终日缄默，略无一言旁，有讲说经史者因而问，及不过就他人之辞以对，未尝独出一言，补所未知，岂朕昏昧不足与闻耶，抑朕之礼未至耶？何访之以道而不相告也？及遣侍东宫，欲其发明古先帝王之道，匡弼辅赞，以成其德器，而缄默无异事朕之时，其怀诈甚矣。昔者，孔、孟怀圣贤之道，恨不得用为生民福，故历聘列国，至老不倦。今思迪等发身草野，一旦与人君同游殿庭之上，人君躬就问之，此正行孔孟之志之日，而缄默如此。学孔、孟者，果如是乎？孔子入周庙，见金人三缄其口，曰：‘此古慎言人也。’盖谓非法之言耳。若理道之辞，果宜禁乎？且思迪等事朕如此，其肯尽心训国子生乎？朕谕尔等自今为师者，必尽其师之职，学者必尽其学之道，一以孔、孟为法，以副朕责望之意，慎毋如李思迪、马懿之为也。”

丙申，敕曹国公李文忠、西平侯沐英等曰：“中国所乏者马，今闻军中得马甚多，宜趁此青草之时牧养，壮盛悉送京师，犏牛则于巩昌、平凉、兰州、洮河之地牧之，所获西番土酋，遣人送至，毋容在彼为边患也。”








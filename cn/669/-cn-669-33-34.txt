34　得房公池鵝詩　梅聖俞謝餉鵝詩致謗　梅聖俞得生熟兩鵝故事


得房公池鵝詩：「鳳凰池上應回首，爲報籠隨王右軍。」宋元憲以鵝贈梅聖俞，聖俞以詩謝曰：「昔居鳳池上，曾食鳳池萍。乞與江湖客，從教養素翎。」宋得詩不悦。何云：「房已卒故也。」聖俞之意，本於少陵。

【元圻案】宋元憲贈鵝事，見魏泰東軒筆録十一。〇程泰之演繁露四：「晏丞相嘗籠生鵝餉梅聖俞，聖俞以詩謝之曰：『昔居鳳池上，曾食鳳池萍。乞與江湖客，從教養素翎。』丞相得詩不悦。其後有宣州司理者以鵝餉梅，蓋蒸而致之，故梅詩曰：『昔年相國籠之贈，今日參軍餉以蒸。一咀肥甘酬短句，定應無復謗言興。』詳其意趣，是先一詩去時有摘語以間者，故追言興謗也。」一云宋元憲，一云晏丞相，未知孰是。






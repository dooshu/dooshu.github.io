无衣

二章，章三句


首章讲：此武公自述请命之意。曰：





岂曰无衣七兮？

七，是侯伯之七命。我也据有晋国，则七章之衣，固吾力之能为矣。岂曰无衣七兮？而必于请命哉。





不如子之衣，安且吉兮！

安，不危。吉，不凶。但以我自为之，而我自服之人，或有议吾后者，是未见有安吉之休也。不如子所命之衣而服之，则策词一颁，人皆帖服，无陧杌之危，有尊荣之美，安而且吉矣。此予所以请命于子也。

末章讲同。





岂曰无衣六兮？不如子之衣，安且燠兮！

六，是天子卿之命服。燠乃服之久而无更易者也。嗟吁！武公灭晋，犹必请命者，是畏名分所在，而虑征讨之及也。今釐王乃诛讨不加，贪其宝赂，而爵命行焉，失天讨矣。则虽有方伯仗义而起，欲正其罪，将以主命而不敢发矣。彼篡贼之徒，又何惮哉？吁！礼乐征伐，移于诸侯，移于大夫，又窃于陪臣，是皆周之自失其权也。其后六卿分晋，殆效尤于武公，而威烈之命，三晋其亦绍述于釐王也欤！






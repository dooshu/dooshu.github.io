○送张校书归湖南序

予初与知柔交相见之礼而退，虽未知其归，而意其贤。逮今七年，方再会於锺陵，交欢欢甚，言理理诣。其容温然而不饰边幅，其中旷然而不施扃，渴善好义，困而弥彰，缔交亲仁，久而益敬。其於官名亏成之际，则得之自是，不得自是，故年过四十，方一命典校，诸生以为屈甚，而张恬然。儒冠峨峨，不耻敝，吟咏古道，以文自娱。献岁南征者，以寓环堵於长沙故也，亦将参质文於屈宋，详岁时於荆楚。枫树千里，片帆鸟飞，晨征夜泊，无非诗兴。彼湘君帝子之遗迹，江蓠杜蘅之春色，皆落君彀中矣。而修者，得无词乎？


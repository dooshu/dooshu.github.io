海味


【原文】

此邦海味，颇多特产，为中国之所罕见。

一石，似墨鱼而大，腹圆如蜘蛛，双须八手，攒生两肩，有刺，类海参，无足无鳞介，如鲍鱼。登莱有所谓八带鱼者，以形考之，殆是石，或即乌鲗之别种欤？

一海蛇，长三尺，僵直如朽索，色黑，状狰狞。土人云：能杀虫、疗痼、已疠；殆永州异蛇类。土俗甚重之，以为贵品。

一海胆，如猬，剥皮去肉，捣成泥，盛以小瓶，可供馔。

一寄生螺，大小不一，长圆各异，皆负壳而行。螺中有蟹，两螯八跪，跪四大四小，以大跪行；螯一大一小，小者常隐，大者以取食。触之则大跪尽缩，以一大螯拒户。蟹也，而有螺性。《海赋》所云“璅蛣腹蟹”，岂其类欤？《太平广记》谓“蟹入螺中”，似先有蟹。然取置碗中，以观其求脱之势，力猛壳脱，顷刻死。则又与壳相依为命。造物不测，难以臆度也。

一沙蟹，阔而薄，两螯大于身，甲小而缺其前，缩两螯以补之，若无缝。八跪特短，脐无甲，尖团莫辨。见人则凹双睛，噀水高寸许，似善怒。养以沙水，经十余日，不食亦不死。

一蚶，径二尺以上，围五尺许，古人所谓“屋瓦子”，以壳形凹凸，像瓦屋也。

一海马肉，薄片回屈如刨花，色如片茯苓。品之最贵者，不易得，得则先以献王。其状鱼身马首，无毛而有足，皮如江豚。此皆海味之特产也。



【注释】

石（jù）：章鱼。



八带鱼：又称八爪鱼，章鱼的一种。



乌鲗（zéi）：即乌贼，又名墨鱼。



痼（gù）：固疾。



疠（lì）：恶疮。



璅（suǒ）蛣（jié）：一种寄居蟹。亦作琐蛣，又名海镜。



噀（xùn）：喷水。



蚶（hān）：贝类，卵圆形状，肉可食用。因壳面似瓦楞，俗称为瓦楞子。中医以之入药，补气养血。



茯苓：寄生菌，球形，常附生于松树根部。中医以之入药，健脾宁心。






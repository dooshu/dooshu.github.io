翁元龙


元龙字时可，号处静，四明（今浙江宁波）人。吴文英亲伯仲，杜范之客。

烛影摇红

蜀锦华堂，宝筝频送花前酒。妖娆全在半开时，人试单衣后。花面围春竞秀。如红潮、玉腮微透。欲苏还坠，浅醉扶头，朦胧晴昼。

金屋名姝，眼情空贮闲眉岫。世间还有此娉婷，拚尽珠量斗。真艳可消受。倩莺催、天香共袖。冷烟庭院，淡月梨花，空教春瘦。

齐天乐

游胡园书感

曲廊连苑吹笙道，重来暗尘都满。种石生云，移花带月，犹欠藏春庭院。年华过眼。便梅谢兰销，舞沉歌断。露井寒蛩，为谁清夜诉幽怨。

人生乐事最少，有时得意处，光阴偏短。树色凝

红，山眉弄碧，不与朱颜相恋。临风念远。叹蝶梦难追，鹭盟重换。一片斜阳，送人归骑晚。

菩萨蛮

春心莫共花争发。花开不管连环缺。梦断小楼空。杜鹃啼晓红。

眼看连理树。纤手移筝柱。调遍错成声。无人知此情。

又

玉纤闲捻花间集。赤阑干对芭蕉立。薤叶晚生凉。竹阻移小床。

拗莲牵藕线。藕断丝难断。弹水没鸳鸯。教寻波底香。

倦寻芳

燕帘挂晚。莺槛迷晴，花思零乱。试觅娉婷，日日傍湖亭苑。掷果墙阴窥驻马，采香深径抛春扇。醉归来，任钗云半落，绣帘慵卷。

念灿锦、年华如旧，飞絮游丝，萦恨难翦。蜀羽无情，早带怨江啼断，厚约轻辞寒食夜，行云空梦梨花院。莫凭阑，正斜阳、淡烟平远。

瑞龙吟

清明近。还是递趱东风，做成花讯。芳时一刻千金，半晴半雨、酬春未准。

雁归尽。离字向人欲写，暗云难认。西园猛忆逢迎，翠纨障面，花间笑稳。

曲径池莲平砌，绛裙曾与，濯香湔粉。无奈燕幕莺帘，轻负娇俊。青榆巷陌，蹋马红成寸。十年梦、秋千吊影，袜罗尘褪。事往凭谁问。昼长病酒添新恨。烟冷斜阳紧。山黛远、曲曲阑干凭损。柳丝万尺，不如轻鬓。

隔浦莲近

街檐插缀翠柳。憔悴清明后。泪腊堆香径，一夜海棠中酒。枝上酸似豆。莺声骤。恨软弹筝手。

搵眉袖。嘶骢过尽平芜，绿衬飞绣。沉红入水，渐做小莲离藕，亭冷沉香梦似旧。花瘦。欲留春住时候。

玲珑四犯

窗外啼莺，报数日西园，花事都空。绣屋专房，姚魏渐邀新宠。葱翠试剪春畦，羞对酒、夜寒犹重。误暗期、绿架香洞。月黯小阶云冻。

算春将揽邮亭鞚。柳成圈、记人迎送。蜀魂怨染岩花色，泥径红成陇。楼上半揭画帘，料看雨、玉笙寒拥。怕骤晴，无事消遣，日长清梦。

风流子

闻桂花怀西湖

天阔玉屏空。轻阴弄、淡墨画秋容。正凉挂半蟾，酒醒窗下，露催新雁，人在山中。又一片，好秋花占了，香换却西风。箫女夜归，帐栖青凤，镜娥妆冷，钗坠金虫。

西湖花深窈，间庭砌、曾占席地歌钟。载取断云归去，几处房栊。恨小帘灯暗，粟肌消瘦，薰炉烟减，珠袖玲珑。三十六宫清梦，还与谁同。

西江月

山色低衔小苑，春云暗宿空庭。秋千无月冷双绳。闲却画栏人静。

一夜海棠如梦，半窗银烛多情。好花留不到清明。日日阴晴无定。

忆秦娥

三月时。杨花飞尽无花飞。无花飞。不教春去，争得春归。

高楼望断黄金羁。绿窗眉黛伤新离。伤新离。好将别后，长做归时。

恋绣衾

兽炉烟重火半焦。卷帘时、雪意又销。过数点、残鸦外，想梅花、寒在灞桥。

谢娘春恨深如柳，未东风、先遣絮飘。且莫把、冰丝剪，有灯球、红绣未描。

水龙吟

雪霁登吴山见沧阁，闻城中箫鼓声

画楼红湿斜阳，素妆褪出山眉翠。街声暮起，尘侵灯户，月来舞地。宫柳招莺，水荭飘雁，隔年春意。黯梨云，散作人间好梦，琼箫在、锦屏底。

乐事轻随流水。暗兰消、作花心计。情丝万轴，因春织就，愁罗恨绮。昵枕迷香，占帘看夜，旧游经醉。任孤山、梨雪残梅，渐懒跨、东风骑。

醉桃源

柳

千丝风雨万丝晴。年年长短亭。暗黄看到绿成阴。春由他送迎。

莺思重，燕愁轻。如人离别情。绕湖烟冷罩波明。画船移玉笙。

谒金门

莺树暖。弱絮欲成芳茧。流水惜花流不远。小桥红欲满。

原上草迷离苑。金勒晚风嘶断。等得日长春又短。愁深山翠浅。

绛都春

秋晚，海棠与黄菊盛开

花娇半面。记蜜烛夜阑，同醉深院。夜袖粉香，犹未经年如年远。玉颜不趁秋容换。但换却、春游同伴。梦回前度，邮亭倦客，又拈笺管。

慵按。梁州旧曲，怕离柱断弦，惊破金雁。霜被睡浓，不比花前良宵短。秋娘羞占东篱畔。待说与、深宫幽怨。恨他情淡陶郎，旧缘较浅。

江城子

一年箫鼓又疏钟。爱东风。恨东风。吹落灯花，移在杏梢红。玉靥翠钿无半点，空湿透，绣罗弓。

燕魂莺梦渐惺松。月帘栊。影迷濛。催趁年华，都在艳歌中。明日柳边春意思，便不与，夜来同。

西江月

立春

画阁换黏春帖，宝筝抛学银钩。东风轻滑玉钗流。织就燕纹莺绣。

隔帐灯花微笑，倚窗云叶低收。双鸳刺罢底尖头。剔雪闲寻荳蔻。

朝中措

赋茉莉

花情偏与夜相投。心事鬓边羞。薰醒半床凉梦，能消几个开头。

风轮慢卷，冰壶低架，香雾飕飕。更著月华相恼，木犀淡了中秋。

鹊桥仙

巧夕

天长地久，风流云散，惟有离情无算。从分金镜不成圆，到此夜、年年一半。

轻罗暗网，蛛丝得意，多似妆楼针线。晓看玉砌淡无痕，但吹落、梧桐几片。








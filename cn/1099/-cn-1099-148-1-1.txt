○為激變地方事 【 遼東軍變】

查得激變良民律條、凡牧民之官、失于撫字、非法行事、激變良民、因而聚眾反叛、失陷城池者斬、由律議度之。必致反叛之狀巳形。城池之陷巳確。而後罪至處斬今據所奏事情論之、眾軍擁赴都察院喊呌虧枉、不過欲巡撫控求免困苦而巳。使當時為呂經者善于應變。鎮靜不動。不致越墻而走。則軍民越訴之常耳。惟其先自避匿。以故眾軍恐有不測。為累非小故拘禁于都司。遂致形迹可惡。則眾軍之罪也。原無殺人。原無放火。原無刼奪姦淫等狀。安可謂之反叛。在眾軍既無反叛之迹。而劉尚德卻參以激變之罪、異于情律。法兩不相合矣。照此擬罪、豈不冤枉、但劉尚德攘其撫馭乖方為罪之首、固不可逃、又據所奏凡在遼陽總軍操守門等官、并皆參其失職、至于軍士雖無反叛重情、其拘制都御史、綑打都指揮擅出獄中罪人、擅收旭弓鎖鑰、亦當求其為首者十數人以正其罪。庶　朝廷紀綱。不致因而廢壞。各邊軍士知警。不致因而效尤。此為正議。此為遠謀。曾襄愍為巡按原奏如此似為失体或爾軍情未靖不得不為解網之言以俟朝廷執法耳今乃不此之急。于各官之參。則大小不遺。于軍士之罪。則曲為回護。且各官之所以得罪者。以軍士狂悖之故也。今獨參其官。而所以得罪者則舍之不言。是豈法理之正。稱物之平乎。且如往年大同逆軍。戕害主將。罪在不宥。撫臣倉皇無謀討赦。此盖一時貪生惜命之計。猶有說也。此等語大有操縱欲便軍士先見之以安其心今遼陽軍士。既無反叛之惡必無至死之罪大之不過充軍。小之不過徒杖。若索其為首之人。彼亦自然聽服。豈敢不受法理固于抗上以自取大同逆軍滅族之禍也哉柔懦之論。不足謀國。苟且之見。大失事會。唐人姑息。終成藩鎮之強。職此故也。履霜堅?。不可不戒。方今　聖人在上。天下全力賢智滿朝。虎將無數。東舉則東摧。西指則西摧。在唐憲宗時、方強藩鎮。猶能勘吳元濟之兇。而制王承宗之命。今不過十餘頑卒。乃歉懼而不明白以聲罪示懲。豈不損國威而失典刑哉。


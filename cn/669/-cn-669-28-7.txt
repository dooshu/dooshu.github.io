7　治亂以賢姦久用而成


賢臣久於位，則其道行，房喬以之成貞觀之治。何云：「房二十三年。」姦臣久於位，則其欲肆，林甫以之成天寶之亂。何云：「李十九年。」

【閻按】房、杜並稱，而杜以貞觀二年正月相，三年十二月罷，故止及房。房相二十三年，李相十九年。

【方樸山云】秦檜相宋亦十九年。

【元圻案】舊唐書房杜傳：「房喬，字玄齡。」新唐書云：「房玄齡，字喬。」二書不同。〇李德裕謂武宗曰：「開元初，輔相率三考輒去，雖姚崇、宋璟不能逾。至李林甫秉權乃十九年，遂及禍敗。」






○授杨嗣复权知尚书兵部郎中制

敕：吏部郎中杨嗣复：官天下之文武，重事也。兵部郎中二员，一在侍从，不居外省，旁求其一，颇甚难之。而执事者皆曰：“近以文章词赋之士为名辈，由此者坐至公卿。娴达宪章，用是稀少。而吏曹郎嗣复，州里秀异，议论宏博，宜其以所长自多；然而操吏事，细大无遗。”用副虚求，允谓宜称。尔其试守兹任，为予简稽，苟能修明，旋议超陟。可权知兵部郎中，馀如故。


○武選對字二條 【 武選對字】

一文武器業。各有所成。用人之道。當覈其實。我　祖宗立法、武官襲職、年及二十、必令比試弓馬堪中方支全俸、再比不中、罷職充軍、其總小旗告替、亦要併鎗得勝、纔許收補、若過一輩不併、及輩不中者、革充軍役、若今□軍少官多便不成体統當時軍多官少法令尚嚴、如此、是以管軍人員莫不閑于武藝。今承平日久、伍符尺籍、消耗大半、而官旗冐濫過之。教塲比試之間。徒存故事而巳。十數年來、比試不中、發回再比者幾人、再比不中、罷職充軍者幾人、強不能攙、重不能持、鳴鑼雙收、多出姑息其在外省、併鎗之為故事、抑又可知矣南方衛分、又有父子祖孫、未曾併鎗、仍冐旗役者、遇蒙征調、報功陞職、往往皆是、盖緣功次本冊。祗開旗役。不分巳未併鎗。該部無由稽查故也。今後合無行移內外監比官、將本部送到教塲比試官舍、嚴加閱視、走馬跳澗。射箭使鎗。俱要一一便利。方作雙收。單收一不中度、送回本部、遵照　太宗皇帝聖諭施行、及行各省鎮廵官處查出各衛未曾併鎗旗役、照例俱革為軍先年有冐役功陞職事、亦就查革、百戶准作實授摠旗、總旗准作實授小旗、功陞多者、准此、逓減一級若總小旗、弟男子姪補替、湏在十年之內。方纔聽其告併。併不中者。即充軍役、本都司仍將併過旗役姓名、造冊繳部、使報功陞官之日、所司得于查考。如此庶幾世廕之子、知尚弓馬。而于　祖宗良法美意。求才覈實之道。亦不至墜失也。

一國家制律以警有位、懲艾之典、不分文武、伏覩大明律、文武官犯私罪、條目輕重、各有攸止?帚、若軍官私罪、該笞者附過收贖、杖罪解見任降等敘用該罷職不敘者、降充總旗、該徒流者照依地理遠近發各衛充軍、　祖宗之制、未嘗不與律文職者相等。而近來事例。過于寬貸。有犯監守常人盜、受財枉法、滿貫、律該絞斬者、止發邊方立功、監守常人盜枉法不滿貫、與求索科歛、誆騙、計贓滿貫、問該流罪、減至杖一百、徒三年者、俱運炭納米還職、至今日而文聀所犯亦有不能盡行法者夫文職犯、該贓私雖在絲毫、罔不革職、枉法滿貫、亦必充軍、而于此輩獨寬之以必貸之條、示之以可解之路、刑罰失中、恐非國家制律初意、其犯該竊盜掏摸、盜官畜產、白晝槍奪、姦宿軍妻、行止有虧者、俱發為民、此例之行、雖若足以懲惡。然其子孫即得承襲。是其職事特舉此遺彼有為民之名無罷職之實彼亦何所介意、軍職降級調衛者、本犯存日、子孫不得替回、原職、為民者、罪本重于降調、卻反得承襲。揆之事理。亦有未宜。今後合無本部會同法司、從長計議、軍職有犯、除公罪及真犯死罪、并本條各有正律外。其餘所犯、但係贓私、俱依名例律條、該笞者附過收贖、該杖者贖罪解、見任各降一級、于原衛所帶俸差操、犯該姦盜等項、行止有虧、敗倫傷化者、照今例發回原籍為民、無原籍者、于本衛所隨住、仍照畏罪脫逃舊例、候身終之日、及年六十、方許子孫承襲。原職若犯監守常人盜產庫錢糧、受財枉法、不滿貫、夜竊盜掏摸、盜官畜產搶奪哄嚇略誘掠賣詐欺誆騙、拐帶求索、科歛詐偽、該徒流者不必贖罪。俱照地理遠近發各衛所充軍、共贓至滿貫該斬者、若各人祖父係開國靖難功臣、許令子孫襲受原職。若係近年新陞者、各降一級、如此庶幾世祿之家、有所懲艾。法令克一。名器以重。而不撿者、自不敢輕于蹈罪也。

皇明經世文編卷之一百二十六終








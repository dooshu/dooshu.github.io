题王山长小像

盘石积云深，老树倚天碧。
衮衮缁尘中，见此江海客。
早岁登公车，逸气莽挥斥。
虎啸无弱响，雕掣皆怒翮。
时俗悦软美，豪士迕绳格。
谈经坐皋比，吏隐就鱼麦。
随州淹几年，著书动盈尺。
蓬转来京华，一毡仍夙昔。
国子借韩名，广文为郑辟。
月俸耗酒钱，堆床富篇籍。
万事时掉头，五侯门绝迹。
岿然苏宫詹（谓苏学士亮工。），清论洽晨夕。
斯人竟寂寥，四顾双眼白。
披豁甘崎嵚，叱咤走霹雳。
朝彦协推引，彤庭重对策。
天子傥召见，应夺戴凭席。
近喜南楚平，仲宣留故宅。
无恙报松筠，春风解蹙额。
遐尚思鹿门，无心恋鸾掖。
营道子素怀，抗手伤物役。
行矣从杖藜，与子共山泽。



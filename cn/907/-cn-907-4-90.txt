▼萧山尹明府吴越两山亭

忆昔看山吴越游，酒酣鼓棹江中流。

左招舞凤来百里，右顾卧龙横半州。

峥嵘两势不相下，氛翳净扫当高秋。

文身乌喙昔分处，有国本是名诸侯。

区区仁暴固无异，朝吞暮并山应羞。

不知千载竟谁主，伯气倏与飞烟收。

迩来此地有兵甲，风景颇似当年愁。

黄云蔽天道路远，我欲再寻应莫由。

闻君作亭压此境，坐获众胜非穷搜。

江长不隔飞鸟渡，峰多欲障斜阳留。

废兴自古属造化，登临未须生百忧。

但当矫首望东海，一杯笑举邀浮丘。


○张都宪

都御史张公 【 泰】 ，肃宁人，少时貌极丑。尝得危疾，梦其父以罪被逮，当论死，己白于官，请以身代。官听之，即械赴市中就刑，挥刀霍然头落，其魂遂入冥司。见阎君，曰：「此人无罪，应得受生。判生山东民家为男子。」遣吏卒押送。见一大鸡前导，己随而行，其年盖属酉云。至其家，妇适坐蓐，遂投胎而生。既浴，置炕上，家人环视，或指之曰：「好一小儿。」俄身渐长大。又曰：「何讵如许？」遂蹶然而觉，乃长眠榻上，冥然经日矣。旦起，家人视之，皆惊而不识，丰颐伟貌，迥异曩时。公具言所梦，益相怪骇，久之，稍稍察其声音举止与旧不殊，乃信之。公后举进士，历任至今官。 【 顾秀才桧说。】


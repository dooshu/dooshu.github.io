卷二十一　表


撰表

为宰臣上尊号表

为宰臣谢御书钱様表

谢赐御制逍遥咏秘藏诠表

为宰臣谢赐御制歌诗表

为宰臣谢新雕三史表

谢赐御草书诗表

谢御制重午诗表

陈情表

谢免和御制元日除夜诗表

贺正表

谢历日表

进端拱箴表

谢赐御制月诗表

谢赐御书字样钱表

单州谢上表

进乾明节祝圣诗表

谢衣袄表

滁州谢上表

谢加朝散大夫表

谢赐圣惠方表

为宰臣上尊号表

内外文武臣寮具官赵某等言今月二十一日共干天听别上尊名奉宸翰以未俞虑精诚而不至戴天就日犹悬亿兆之心伏阁叩阍宁避再三之黩【中谢】臣等闻运行四时者惟天之大照临万国者惟日之明天不宰其元功而有苍旻之号日不耀於阳德而有畏爱之名是以居广大而罔辞处贞明而弗让盖功德着乎上而名号随于下矣前王後圣茂实英声取譬于兹其则不远伏惟皇帝陛下继天而王如日之昇静则垂尧舜之衣裳动则仗武汤之旄钺明堂制礼走玉帛於万方宣室崇儒焕文章於三代候气而八风从律陈诗而万物由庚既治定以功成尚宵衣而旰食早以兆民爱戴羣后推崇率由旧章共上徽号陛下让不得已俯而从之虽百姓同欢方谐归美而一人善下终恐近名昨者法天道以流行敷王言而如綍谓大道不器何假先天之言谓圣人无名岂须惟睿之说尽除尊号颇骇羣情臣等奉诏靡遑再章请复陛下过防满假终未允俞守谦卦之六爻动而无悔去汤书之七号卑不可踰遂使中外包羞军民沮色既难移於成命乃别献於嘉猷共倾天诱之衷用纪日新之德蓍龟叶吉蛮貊同文咸愿听卑以期得请陛下特迂凤藻犹避鸿名固愈振於谦光奈重违於人欲而况皇王显号今古彛章上则尊列圣之贻谋光辉七庙下则称庶邦之系望威服八荒凡在含生共观休烈岂可执劳谦之小节废立极之大名居轩昊之至尊慕巢由之独行此臣等之所未谕也陛下之所不取也臣等不胜大愿敢固请上尊号曰法天崇道文武皇帝庶得将顺谦冲之德惟新徽懿之名免使圣明有兹阙典局天蹐地罔敢自安碎首糜躯期于必遂臣等无任区区恳迫之至

为宰臣谢御书钱样表

臣等伏蒙圣慈赐御书三体字様钱各一贯文者五铢新样货泉将布於人间三体成文笔札互彰於天纵出炉冶而首蒙颁赐望冕旒而共积兢荣伏惟尊号皇帝陛下道极至玄学探衆妙宸居多暇书九府之钱刀御笔摛华夺三辰之文彩尽真草隶行之法在方员肉好之中通流将遍於溥天固殊当百锡赉先沾於近位其数且千臣等传翫为荣收藏至宝荷天光而悚惕对圣作以兢慙臣无任云云

谢赐御制逍遥咏秘藏诠表

臣等言伏蒙圣慈赐臣等御制秘藏诠逍遥咏共四十一卷者伏以竺乾之教所以袪色相而示真如老氏之书所以去滋章而务清净大不过四句偈多不出五千言始则殊途而同归终则枝分而派别洎乎演三乘於贝叶文字渐多编三洞於瑶函筌蹄逾远纵人十而已百奈暮四以朝三自非上圣之才孰立不刋之典发挥教法允属文明伏惟圣号皇帝陛下思妙玄沙心游赤水因民设教自天比崇知几其神建皇王之有极恭默思道念释老之多岐于是诠注微言咏歌至道撮其枢要辟户牖于法门搴其菁英芟萧稂於玄圃示万机之多暇表三教之精通定可以指迷悮於羣生扇穆清於四海岂比夫刘庄萧衍但多佞佛之心汉武秦皇空作求仙之术自合镌诸玉简藏在名山将日月以同悬与鬼神而争奥传于不朽垂之无穷臣等谬列词臣躬承圣教被尧天之云雾已觉濡身听舜殿之弦歌共知忘味谨当披持读诵拚舞欢呼少遵善诱之心庶助无为之化臣无任云云

为宰臣谢赐御制歌诗表

臣等伏蒙圣慈宣赐喜雨歌诗共三首者天时旱暵圣虑焦劳玄穹忽降於霶睿藻遂形於歌咏首蒙宣示共极欢荣伏惟尊号皇帝陛下轸念三农精心六义自春徂夏稍致愆阳以日系时不忘善祷诏近臣而遍走羣望御便殿而亲録缧囚圣感玄通天心昭答潜驱屏翳舒张东岱之云暗使丰隆挝击南山之鼔连宵泛洒率土昭苏旱稼勃兴丰年可望缘至情而有作奋御笔以成篇帝庸作歌高视康哉之咏上以风化远追皇矣之诗灿然三章诞敷四海深形教诲特有宣传台衡宸扆之铭彼何肤浅白雪阳春之句空衒清新臣等救旱功微赓歌调下镂于肌骨敢忘作诫之词播在管弦愿导移风之德臣无任云云

为宰臣谢新雕三史表

臣某等言伏蒙圣慈赐臣宰新印本三史书各一部者伏以先帝好文校雠三史诸儒论议绵历两朝模印方行颁宣首及【中谢】伏惟尊号皇帝陛下心存稽古志在奉先念五帝三王之书具存道德思列国两汉之事可鉴兴亡覩真本之初成先近臣而受赐欲俾详观理乱起发昏蒙臣等素匪知书仰承善诱敢不服勤旧史少副圣怀庶窃慕於格言或有裨於大政臣等无任云云

谢赐御草书诗表

臣某言今月五日伏蒙圣慈赐臣红绫上御草书赵嘏南亭絶句诗一首绦绡半幅霞舒舞鹄之纹宸翰三行云绕逥鸾之势天恩曲被凡目荣观佩服战兢神魂飞越【中谢】伏惟尊号皇帝陛下书穷八法学洞九流英断睿谟运元功而多暇飞文染翰纵草圣以为娱闲裁浙水之绫爰写渭南之句宫中刀尺剪云雾於赤城笔下风雷走龙蛇於碧落遍令中使宣赐近臣岂期琐材亦预宸眷捧持失次传翫增辉忻千载之遭逢极一时之荣遇读尽二十八字列宿韬光宣来三十六宫天香尚在岂止藏於箧笥亦将传付子孙堪笑二王非墨妙笔精之作如逢伯禹得金简玉字之书感恩空效於涕洟受赐更铭於肌骨臣无任戴天荷圣激切屏营之至

谢御制重午诗表

臣某等言伏蒙圣慈宣赐御制七言四韵重午诗一首者天有四时成圣功也八节所以宣其气诗有六义系王化也二南所以变其风至若运隂阳亭毒之功达雅颂盛衰之理不失其正斯惟圣人【中谢】伏惟尊号皇帝陛下运应一千启昇平之嘉会节当重午乐长养之元功形于咏歌播作诗什特令中使宣示词臣降凤阁以光辉搢鱼须而拚舞仰窥首句如当帝舜之熏风载味卒章仍念屈原之贞魄教化以被忠邪以分又何止述浴兰悬艾之文逞白雪阳春之丽而已哉臣等职叨掌诰才谢言诗献尚书而讽谏无闻徒经嘉节学离骚而渊深罕究但拜宸章愿扬治世之音永作传家之宝臣无任戴天荷圣欢呼拚蹈之至

陈情表

臣某言臣闻改过自新人臣之晩节弃瑕责效王者之旧章【中谢】伏念臣近自冗员再叨谏署秋兰解佩重呼泽畔之魂红药裁诗不望禁中之树固当老於小谏日赴常参其如亲寄解梁身趋魏阙四海无立锥之地一家有悬磬之忧以至仆马龙锺杂於工祝弟兄分散迫于饥寒若非内受职名赐之实俸外求差使以救食贫则曷以养高堂垂白之亲备上国燃金之费望云就日非无恋阙之心玉粒桂薪未有住京之计伏望尊号皇帝陛下念臣过而能改进不因人或西垣再命於演纶或东鲁且令於承乏唯中外之二任繋君亲之一言干冒宸严臣无任僭越兢忧匍匐待罪之至

谢免和御制元日除夜诗表

臣等言伏蒙圣慈特降御制元日除夜诗四首仍令和来臣等寻时连状谢罪乞免和今月七日伏奉恩旨特赐俞允者圣文絶唱天道听卑虽违善诱之心幸获知难之请伏惟尊号皇帝陛下五行为质六义游心乐天地之元功奋皇王之睿藻笔无停缀夜乃未央焕乎四章降於三馆耀日月星辰之彩发金石丝竹之音思入杳冥乾坤无以逃其数辞包造化鬼神不能隐乎情其元日之句也藻绘王春悦万物之资始其除夜之句也发挥天吏运四序之成功固宜随历数而颁於华夷与法令而悬於象魏俾夫薰弦播奏散为化下之风苍玉雕镌秘作升中之典至若周满黄竹之咏汉高大风之歌唐太宗守岁之诗陈叔宝初年之作义皆无取事不足徵又若除夜藏鈎正朝放雀真为儿戏岂近皇猷遍数前王实多慙德臣等文馆待罪朝行具员幸观四始之根源徒荷千年之际遇然而对烛龙之衔耀难炫萤光当凤彩之来仪须藏雉尾共思阁笔同树降旗方倾窘蹙之诚果降矜容之命丰隆门下免为聚响之蚊庄叟山中甘作不鸣之鴈臣等无任感天荷圣激切屏营之至

贺正表

臣某言伏以元正首祚景福惟新数蓂荚於尧堦初生一叶献椒花於汉殿齐列千官式彰负扆之尊大祝如山之夀伏惟尊号皇帝陛下业隆三代道冠百王和玉烛以授时元功克着振金铃而徇路春令初行当三元资始之期见万国会同之盛方物充庭而麕至上公献夀以鳬趋日照冕旒覩垂衣之肃穆风和象魏陈悬法之威仪讵遗率土之滨同乐履端之候膺乾纳佑与天齐休臣滥奉朝恩叨权郡印思预华封之祝方远彤庭新颁羲氏之书空惊素发但荷发生之德莫酬煦育之私臣无任祝圣戴天拚蹈欢呼之至

谢历日表

臣某言今月四日进奏院逓到宣头一道伏蒙圣慈赐臣至道二年新历日一道者王春肇启日官爰举於旧章帝命遐宣守土各颁於新历臣某【中谢】臣闻天道无私所以运行寒暑圣人有作所以恭授民时常令率土之滨共乐同文之化伏惟尊号皇帝陛下五行为质万国咸宁星辰即序於尧天风雨弗迷於舜麓御明堂之一十二位克正隂阳运璿玑而三百六旬无差晷刻焕乎正朔被于华夷臣谬典鱼符欣开凤历以时以日敢忘匪懈之心卜世卜年更仰无疆之祚伏限郡政不获奔诣阙庭无任感天荷圣激切屏营之至

进端拱箴表

臣某言臣闻宣尼立教陈五谏以训民天子设官命七人而庭诤欲嘉言之罔伏致盛德之日新【中谢】伏惟尊号皇帝陛下志在任贤动必师古大开言路精择谏臣改拾遗补阙之名设司谏正言之位必须端士方称美官臣且何人亦当此任三月中伏奉明诏用训庶僚於中两省之班行有异百官之督责必容謇谔无取因循是时臣方议迎亲已谐入告陛下矜其贫乏锡以缗钱恩庥曲被於一家用度有充於千里况臣曾为县吏每督民租为尺布斗粟之逋行灭耳鞭刑之法因知府库皆出生灵空有泪以感恩慙无功而受赐洎再趋象魏时见冕旒猥尘书殿之资久蠧大官之膳曾无绩効空玷清华且官在谏垣未尝有一言裨补职当史笔未尝有一字刋修语所谓饱食终日无所用心者臣之谓矣思欲举谏诤之职言朝廷之事则陛下圣德昭被神功着明四辅无私而秉大钧百姓不知而归至化君何事哉臣何言哉然而安不忘危治不忘乱靡不有初鲜克有终古圣贤之深旨也故夏后有盘盂之铭周王有几杖之诫敢徵斯义用导愚衷臣又尝读唐史见贞观中张藴古上大宝箴辞理切直太宗深加称赏焉臣虽不才愿继其美谨昧死撰端拱箴一首固不足裨益明圣万分之一亦臣之举职也随表诣东上阁门跪进以闻干冒宸严臣无任僭越待罪之至

谢赐御制月诗表

臣某等言今月十六日伏蒙圣慈宣示中秋月五七言诗各一首仍令依韵和来者月盈三五明天道之无差运偶一千见圣人之有作虽听赓歌之命终降寡和之词传翫为荣捧持失次伏惟尊号皇帝陛下精心六义思若涌泉鋭意万几居多暇日当中秋之届候翫素月之流空罢观乙夜之书乃吟清夜载覩如圭之状思继白圭灿乎二章大哉四始颁于近位得遂荣观虽酌海窥天罔知涯涘而君唱臣和亲奉德音强率謏闻?遵睿旨効星辰之北拱徒竭丹心诵乌鹊之南飞终慙雅咏顾瑕疵之难掩谅尤悔以何逃臣等无任謌诗乐圣荣惧激切之至

谢赐御书字様钱表

臣某等今月二十三日於学士院分赐得御书三般字様淳化元宝钱者洪鑪新様通行将遍於万方御笔摛华神妙互分於八体颁宣非次传习知荣【中谢】伏惟尊号皇帝陛下留意货泉精心笔札书纪年之大号用焕钱神逞上圣之多才爰彰墨妙尽返鹊逥鸾之法掩天龙地马之名庄山历山之金可齐重宝开元乾元之字莫比神踪将大济於兆民仍分沾於两制臣等名慙夷甫才谢鲁褒实赵囊而空荷君恩探禹穴而难穷圣作周太公之圜法自合包羞欧率更之笔精从兹扫地永言感遇空极兢荣臣等无任云云

单州谢上表

臣某言今月九日曹州进奏院逓到勅一道伏蒙圣慈就差知单州军州事兼赐钱三百贯文祗荷宠荣不任感惧臣已於今月十六日到本州上讫乍别天庭初临郡印锡赉颇厚恩荣实多【中谢】伏念臣本乏才名素无门地徒偶文明之运滥登俊造之科升朝便忝於谏垣効职仍叨於纶阁常罹罪谴永合弃捐仰穹旻而方类戴盆遇庆赦而遽收坠履官复两省之列职居三馆之先俸厚於他司班清於庶品固合优游仙馆躭翫羣书常依日月之光时贡刍荛之说讵惟卒岁亦可终身昨以臣父将作监丞致仕某足疾婴纒年光迟暮向因谪宦深入穷山常恐此生不归故里自叨赴阙颇更思乡益为衰羸动多悲感有孙儿不识面目有子壻未接笑言分俸则桂玉不充聚族则京师难住近闻馆殿亦有遣差频发家书令求外任遂沥事亲之恳以干孝治之朝伏蒙尊号皇帝陛下义在从人恩推养老假之符竹惠以缗钱居二千石之权已为望外受三十万之赐实自宸衷感深而泪湿诏书恋极而魂飞帝阙即时赴郡不日迎亲本州以臣叨奉新恩言承旧例亦将鼓乐远出郊垧臣先以文书并令止絶盖以壠麦未秀村民尚饥当帝王旰食之时非长吏自娱之日庶几率下不是近名况臣早忝掖垣每亲旒扆备熟忧勤之旨饱闻淳俭之风足以宣扬圣猷训导属吏此外则详评案牍精究簿书虽管库以必亲庶狴牢而无枉幸逃官谤用报圣知且念亲民之官自古所重凡今共理亦曰难才张齐贤罢自台司止知京兆辛仲甫出从参政方涖宛丘虽小大之不同在郡国而无异唯臣此任最是殊恩十一年前始为成武主簿九重天上曾是制诰舍人望旧宫而虽隔云泥过故邑而亦为荣遇所恨者忽离侍从莫遂朝辞实非臣心轻去辇毂但以臣父苦念丘樊慰怀土之心晨昏有遂望拱辰之列涕泗无从伏惟陛下少减焦劳俯加颐养至于尧水汤旱历数之常文丹浦青丘征伐之彛事伫见斩继迁於独柳送蜀寇於槛车示天下不用干戈驱域中咸归富夀然後鸣銮日观降禅云亭追踪於七十二君探策而万八千岁此际臣之本郡实有行宫倘得导引皇舆扫除御路撰礼天之书册虽匪职司对盛德之形容敢忘歌颂臣无任云云

进乾明节祝圣诗表

臣某言臣闻天道化成分八节而运行元气圣人降庆历千年而开阐洪图降诞既偶於嘉辰祝夀乃名於圣节照临之下俦愿攸同臣某【中谢】窃以汉感赤龙晦云雷於大泽周因玄鷰带弓矢於高禖符瑞之来今古相望伏惟尊号皇帝陛下二仪叶德九庙储祥于时而里社方鸣是夕而常星不见孟冬建亥爱日在房紫电绕枢式表自天之命青云如盖爰标出震之期当睿圣之继天以乾明而命节千官上夀万国来庭僸佅兜离铿越乐悬之下鬼侯梅伯欢呼文陛之前骏奔竞効於祝尧宴乐且殊於在镐臣职叨三馆位列丹墀听九奏之箫韶欣同鸟兽献千钟於尧舜幸接夔龙舞蹈之余咏歌斯发谨上乾明节祝圣夀古诗三篇合七章章无定句篇有小序稍殊俗态似近古风虽播在乐章慙非风雅或歌於夀酒可代俳优冒黩冕旒臣无任云云

谢衣袄表

臣某言今月十七日供奉官合门祗候景元到州伏奉圣恩赐臣勅书一道紫欹正绵旋襴一领者臣当时与官吏军员将校等望阙谢恩讫远降王人遍颁时服捧如纶而增惧对挟纩以知荣【中谢】伏念臣素乏艺文猥尘清近虽罢金銮之职尚分铜虎之符而自移理藩宣始踰旬浃莫着袴襦之咏空慙凋瘵之民此者伏遇尊号皇帝陛下政在宵衣恩加露冕特有祁寒之赐俾无卒岁之虞开缄并集於荣光宣诏更增於和气饰之瑞兽空倾率舞之心徵乃维鹈难免彼其之刺伏限权司郡事不获躬拜阙庭臣无任云云

滁州谢上表

臣某言奉五月九日制命伏蒙圣慈特授臣守尚书工部郎中知滁州军州事已於六月三日到本州上讫罢直禁中临民淮上虽离近侍犹忝正郎省已戴恩既荣且惧臣某【中谢】伏念臣早将贱迹误受圣知进身不自於他人立节惟遵於直道优游两制出处八年今春召自西垣入叨两署既在深严之地仍当繁剧之权虽积兢虞终无补报所宜远贬以肃具寮伏蒙尊号皇帝陛下曲念遭逢俯存终始止罢玉堂之职仍迁粉署之资委以专城置于近地沿流数日登陆三程诸县丰登若无公事一家饱暖共荷君恩处之一生实为万足然而翰林学士朝廷近臣陛下登位已来御前放人之後从吕蒙正而下拜此职者止有八人臣最孤寒亦预其数由於圣选不为不精数月之间忽然罢去衆情尚或惊骇微臣岂不忧惶且臣在内庭一百日间五十夜次当宿直白日又在银台通进司审官院封駮司勾当公事与宋湜吕佑之阅视天下奏章审省国家诏命凡于利害知无不为三日一到私家归来已是薄暮先臣灵筵在寝骨肉衰絰满身纵有交朋无暇接见不知谤议自何而兴臣拜命已来通宵自省恐是臣所赁官屋在高怀德宅中一昨开宝皇后权厝之时便欲移出未有去处甚不遑宁寻曾指约公人不令呵喝切恐贵僧出入中使往还相逢之间难为顾揖按旧制自左右正言已上谓之供奉官街衢之间除宰相外无所回避此盖贾谊所谓人君如堂人臣如陛陛高则堂高者也况臣头有重戴身被朝章所守者国之礼容即不是臣之气势因兹谢表敢达愚诚况臣粗有操修素非轻易心常知於止足性每疾於回邪位非其人诱之以利而不往事匪合道逼之以死而不随唯有上天鉴臣此志伏望陛下思直木先伐之义考衆恶必察之言曲与保全俾伸诚节则孤寒幸甚儒墨知归在於小臣有何不足今则隋岸千里尧天九重微躯或遂於生还劲节尚期於死所臣无任云云

谢加朝散大夫表

臣某言今月十八日进奏院逓到勅除一道伏蒙圣慈加臣朝散大夫者礼成大祀泽霈百僚岂期郎吏之卑亦从大夫之後臣某【中谢】伏念臣猥因薄技获偶昌辰自忝文科累叨华贯数年纶阁徒勤润色之功百日玉堂讵有论思之効而自身离近侍官带责词既别白以无门但忧危而度日此者伏遇尊号皇帝陛下圆丘展礼率土推恩特加五品之资俾壮一麾之任况臣早叨书命备见旧章每当行庆之时必考授官之限未满二载例增五堦率以为常行之自久臣去年五月出职今年二月加恩承奉郎陛级未崇朝散阶迁陞不次必是上由睿圣旁出佥谐以其曾作近臣不欲便同常例永言感遇空极涕洟遂使死灰之心稍生于寒焰戴盆之首亦见於天光誓捐微躯以答鸿造臣无任云云

谢赐圣惠方表

臣某等言今月二十五日进奏院逓到太平圣惠方并目録共一百一册臣等当时望阙谢恩仍依勅命施行讫臣等谨按洪范向用五福其三曰康宁威用六极其二曰疾然则疾病之作盖天之威沮邪康宁之集盖天之劝向邪此特立教而言姑欲驱人为善苟或饮食嗜慾之不节隂阳寒暑之不时为札瘥为沈痼为疣赘为疮疡若此之类纵而弗攻委之于极非圣哲之所用心也故医术由是而生焉自黄帝岐伯以还作者衆矣以至丛乎无条贯浩乎无津涯思欲囊括古今派分类例参驱百疾稽合羣方惠于兆民敷乃万国非偶大圣孰能兴之臣某【中谢】伏惟尊号皇帝陛下惟睿作圣有孚惠心包天地之大德羣生罔不遂尽皇王之能事坠典罔不修谓人之未庶也制婚姻以育之谓人之未富也薄赋敛以足之谓人之未教也施道德以化之又欲使五福之康宁徧流比屋六极之疾病不加蒸民于是召良医考异术集自朱邸逮于紫宸几三十年成一百轴洞乎天人之际探诸鬼神之奥制序引以述其事为模印以行于时大颁四方夐出万有昔玄宗之广济德宗之广利皆丛脞眇末不足称道尚具载史籍垂于後昆以为莫已若也况陛下之述作功参化源天下之惸嫠身跻夀域虽复造书画卦钻燧播时不可同年而语矣宜乎与日月同县与经籍共永岂区区小郡碌碌下臣能歌颂于圣德欤当州地居僻左路远京师授勅数年引颈以日累使郡吏请于有司始蒙颁宣盖行次第而又今冬以来天气稍旱过始氷之候河无薄澌踰小雪之期野无微霰颇虑瘴疠害于民人俗罕名医病则祀鬼分忧之任求瘼是专方虞後难获此大赉谨当抽俸金以市药给官本以救人资圣祚于无疆流圣惠于不朽尽纳淮甸归于华胥慺慺之诚如此而已臣等无任遭时乐圣拚蹈之至














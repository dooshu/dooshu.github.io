少：阳气澹然施于渊物谦然能自韱。

初一：冥自少，眇于谦。测曰：冥自少，不见谦也。

次二：自少不至，怀其恤。测曰：自少不至，谦不诚也。

次三：动韱其得，人主之式。测曰：韱其得，其谦贞也。

次四：贫贫，或妄之振。测曰：贫贫妄振，不能守正也。

次五：地自冲，下于川。测曰：地自冲，人之所圣也。

次六：少持满，今盛后倾。测曰：少持满何足盛也。

次七：贫自究，利用见富。测曰：贫自究，富之聘也。

次八：贫不贫，人莫之振。测曰：贫不贫，何足敬也。

上九：密雨溟沐，润于枯渎，三日射谷。测曰：密雨射谷，谦之敬也。


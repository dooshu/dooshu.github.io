检放灾伤

水旱灾伤，农民陈诉，郡县不能体朝廷德意。或虑减放苗米，则额外加耗之人为之有亏，故往往从窄。比年以来，但有因赈济虚数而冒赏者，至于蠲租失实，于民不便者，未尝小惩。宣和之世，执政不能尽贤，而其所施行，盖犹慰人心。京西运判李祜奏：“房州民数百人，陈言灾伤。知州李俚，取其为首者，杖而徇之城市，以戒妄诉，用此其州蠲税不及一厘。”诏：“李悝除名，签书官皆勒停。”桔又奏：“唐、邓州蠲灾赈乏，悉如法令，均、房州不尽减税，致有盗贼。”诏：“均、房州守令悉罢，唐、邓守贰各增一官秩。”百姓见忧，出于徽宗圣意，而大臣能将顺也。


○封回纥叶护忠义王制

功济艰难，义存邦国，万里绝域，一德同心，求之古今，所未闻也。回纥叶护特禀英姿，挺生奇略，言必忠信，行表温良。才为万人之敌，位列诸蕃之长。属凶丑乱常，中原未靖，以可汗有兄弟之约，与国家兴父子之军，奋其智谋，讨彼凶逆。一鼓作气，万里摧锋；二旬之间，两京克定。力拔山岳，精贯风云，蒙犯曾不辞其劳，急难无以逾其分。固可悬之日月，传诸子孙，岂惟裂土之封，誓河之赏而已矣！夫位之崇者，司空第一；名之大者，封王最高。可司空，仍封忠义王。每载送绢二万匹至朔方军，宜差使受领。


○齐兴世馆主孙先生传

有吴裔子孙名游岳，字颖达，东阳人也。幼而恭，长而和。其静如渊，其气如春，甄汰九流，潜神希微。尝步赤松涧缙云堂，遂卜终焉之地。宋太初中，简寂先生至自庐岳，云游帝宅。先生乃抠衣而趋，嗣承奥旨，授三洞并所秘杨真人许掾手迹。因茹术却粒，服谷仙丸，六十七年，颜彩轻润，精爽秀洁。暨简寂上宾，方旋旧室，捃摭道机，断核真假，与褚章朱四君交密。齐永明二年，诏以代师，并任主兴世馆。於是搜奇之士，知袭教有宵，若凤萃于桐，万禽争赴矣。孔德璋、刘孝标等争结尘外之好。後频谢病归山，朝命未许。至永明七年五月，内以挥神托化，沐浴称疾，怡然而终。门徒弟子数百人，唯陶宏景入室焉。自恭事六载，义贯千祀，唯贵知真，故特蒙赏识，经法诰诀，悉相传授。方欲共营转炼，已集药石，将就治合，事故不遂。


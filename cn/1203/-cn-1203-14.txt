卷十四

钦定四库全书

御选历代诗余卷十四目録【四十六字】

清平乐【下】

刘克庄【三首】

赵彦端

王千秋【二首】

陈亮

黄机【六首】

刘镇

李泳

戴复古

赵汝迕

卢祖皋【二首】

高观国【二首】

韩淲

洪瑹

卢炳【二首】

潘牥

吴文英

陈允平

周密【六首】

张炎【十一首】

石孝友【三首】

李肩吾【二首】

林正大

李莱老

李彭老

赵与仁

李清照

朱淑真

孙道绚

王庭筠【二首】

韩玉

段成巳【二首】

李俊民

元好问【二首】

张弘范

刘秉忠

程钜夫

卢挚【三首】

刘因【五首】

白朴【二首】

顔奎

张翥【二首】

张埜【二首】

顾德辉

刘基

杨基【三首】

吴子孝【二首】

吴山【二首】

周用

王锡爵【二首】

储昌祚

莫是龙

陈继儒【二首】

王坊

陈子龙

朱灏

谢小湄

无名氏

御选历代诗余卷十四目録

钦定四库全书

御选历代诗余卷十四【四十六字】

司经局洗马掌局事兼翰林院修撰加二级【臣】王奕清奉

旨校刋

清平乐【下】

清平乐　　　　　　　　　　　　　　　刘克庄

纤云埽迹万顷玻瓈色醉跨玉龙游八极历历天青海碧　水晶宫殿飘香羣仙方按霓裳消得几多风露变敎人世清凉

前调　　　　　　　　　　　　　　　　刘克庄

风高浪快万里骑蟾背曾识姮娥真体态素面原无粉黛　身游银阙珠宫俯看积气蒙蒙醉里偶揺桂树人间唤作凉风

前调【舞姬】　　　　　　　　　　　　　　刘克庄

宫腰束素只怕能轻举好筑避风台护取莫遣惊鸿飞去　一团香玉温柔笑颦俱有风流贪与萧郎眉语不

知舞错伊州

前调【席上赠人】　　　　　　　　　　赵彦端

桃根桃叶一树芳相接春到江南二三月迷损东家蝴蝶　殷勤蹋取青阳风前花正低昂与我同心栀子报君百结丁香

前调　　　　　　　　　　　　王千秋

吹花何处桃叶江头路碧锦障泥冲暮雨一霎峭寒如许　归来索酒银瓶潮红秋水增明却自不禁春恼偎人低度歌声

前调　　　　　　　　　　　　王千秋

唤云且住莫作龙池舞五月人间须好雨为埽无边烦暑　畦秧鍼緑重生壶天表里俱清林外桔槔闲挂省渠多少心情

前调　　　　　　　　　　　　陈　亮

银屏绣阁不道鲛绡薄嘶骑匆匆尘漠漠还过夕阳邨落　乱山千叠无情今宵遮断人行两处香消梦觉一般晓月秋声

前调　　　　　　　　　　　　黄　机

钗头蝴蝶舞趁梅边雪酒泻黄縢光夺月岁岁年年蕉叶　边城莺唤春堤沙塲马到秋肥脱却熊韬虎略换渠金甲牙旗

前调【江上九日】　　　　　　　　　　黄　机

西风猎猎又是登高节一片情深无处说秋满江头红叶　谁怜鬓影凄凉新来更点吴霜孤负萸囊菊盏年年客里重阳

前调　　　　　　　　　　　　黄　机

风烟韶腻春事三之二说与人生行乐耳富贵古来如此　西园巳有心期姚黄魏紫开时纤指金荷潋灩香唇银竹参差

前调　　　　　　　　　　　　黄　机

烟融雨腻春去三之二了却兰亭修禊事与仙翁一醉　方壶日月偏长清容花草吹香办取此身强健功名饱看诸郎

前调　　　　　　　　　　　　黄　机

晓牎晴日一点黄金橘万事如毛随日出多少人间头白　未春长恨春迟春来生怕春归办取揭天箫鼓莫敎孤负荼蘼

前调　　　　　　　　　　　　黄　机

西园啼鸟留得春多少客里情怀无日好愁损连天芳草　博山灰冷香残微风吹满银笺卓午花阴不动一双蝴蝶团圆

前调【赵园避暑】　　　　　　　　　　刘　镇

柳阴庭院帘约风前燕着雨荷花红半敛消得盈盈緑扇　竹光野色生寒玉纤雪藕氷盘长记酒醒人静暗香吹月阑干

前调　　　　　　　　　　　　李　泳

乱云将雨飞过鸳鸯浦人在小楼空翠处分得一襟离绪　片帆隐隐归舟天边雪卷云浮今夜梦魂何处青山不隔人愁

前调　　　　　　　　　　　　戴复古

今朝欲去忽有人留处说与江头杨柳树系我扁舟且住　十分酒兴诗肠难禁冷落秋光借取春风一笑狂夫到老犹狂

前调　　　　　　　　　　　　赵汝迕

初莺细雨杨柳低愁缕烟浦花桥如梦里犹记倚楼别语　小屏依旧围香恨抛薄醉残妆判却寸心双泪为他花月凄凉

前调　　　　　　　　　　　　卢祖皋

柳边深院燕语明如翦消息无凭听又嬾隔断画屏双扇　宝杯金缕红牙醉魂几度儿家何处一春游荡梦中犹恨杨花

前调　　　　　　　　　　　　卢祖皋

锦屏开晓寒入宫罗峭脉脉不知春又老帘外舞红多少　旧时驻马香街如今细雨苍苔残梦不成重理一双蝴蝶飞来

前调【秋叶】　　　　　　　　　　高观国

盘枝翦翠叶叶西风意吹上玉人云鬓底无限新凉气味　飘萧露卷烟柔絶怜不逐溪流寄语多情宋玉悲秋得似宜秋

前调　　　　　　　　　　　　高观国

春芜雨湿燕子低飞急云压前山羣翠失烟水满湖轻碧　小莲相见湾头清寒不到青楼请上琵琶弦索今朝破得春愁

前调　　　　　　　　　　　　韩　淲

萧然在涧景色秋来冠几缕明霞红未断矫首时时遐观　回思五马清游分明前辈风流留作山间佳话更谁愁上眉头

前调【渔父】　　　　　　　　　　洪　瑹

阵鸿惊处一网沈江渚落叶乱风和细雨拨棹不如归去　芦花轻泛微澜篷牎独自清闲一觉游仙好梦任他竹冷松寒

前调　　　　　　　　　　　　卢　炳

琉璃翦叶点缀黄金屑雅淡幽姿风味别翠影婆娑弄月　秋光占断江南清香鼻观先参一朶折来和露乌云髻畔斜簪

前调　　　　　　　　　　　　卢　炳

方池小小风皱玻瓈皎数朶荷花开更好把住薰风一笑　芳容淡注臙脂亭亭翠盖相依只欠一双鸂?便如画厎屏帷

前调　　　　　　　　　　　　潘　牥

凄凄芳草怨得王孙老瘦损腰围罗带小长是锦书来少　玉箫吹落梅花晓烟犹透轻纱惊起半帘幽梦小牎淡月啼鸦

前调【书栀子画扇】　　　　　　　　　吴文英

柔柯翦翠蝴蝶双飞起谁堕玉钿花径里香带薰风临水　露红滴下秋枝金泥不染禅衣结得同心成了任敎春去多时

前调　　　　　　　　　　　　陈允平

凤城春浅寒压花梢颤有约不来梁上燕十二绣帘空卷　去年共倚秋千今年独倚阑干误了海棠时候不成直待花残

前调　　　　　　　　　　　　周　密

吹梅声咽帘卷初弦月一寸春霏消蕙雪愁染垂杨带结　画桥平接金沙软红浅隔儿家燕子未归门掩晩妆空对菱花

前调　　　　　　　　　　　　周　密

晓莺娇咽庭户溶溶月一树缃桃飞茜雪红豆相思渐结　看看芳草平沙游韀犹未归家自是萧郎飘泊错敎人恨杨花

前调　　　　　　　　　　　　周　密

诗情画意只在阑干里云露天低生爽气一片吴山越水　宫烟醉柳春晴海风细雨秋明唤取九霞飞佩夜凉跨鹤吹笙

前调　　　　　　　　　　　　周　密

锦城春晓苑陌芳菲早可是杜陵人未老日日酒迷花恼　归韀新倚方醒醒来还有新吟人与杏花俱醉春风一路闻莺

前调　　　　　　　　　　　　周　密

小桥萦緑密叶藏吟屋千顷风烟森万玉依旧辋川韦曲　临流照影何人悠然倚杖看云柳色翠迷山色泉声清和蝉声

前调　　　　　　　　　　　　周　密

图书一室春暖垂帘隙花满翠壶熏砚席睡觉半牎晴日　手寒不了残棋篝香细勘唐碑无酒无诗情绪欲梅欲雪天时

前调　　　　　　　　　　　　张　炎

候蛩凄断人语西风岸月落沙平江似练望尽芦花无鴈　暗敎愁损兰成可怜夜夜关情只有一枝梧叶不知多少秋声

前调　　　　　　　　　　　　张　炎

暗香千树结屋中间住明月一方流水护梦入棃云深处　清氷隔断尘埃无人蹋碎苍苔一自逋仙归後吟诗不下山来

前调　　　　　　　　　　　　张　炎

黑云飞起夜月啼湘鬼魂返云根无二纸千古不随流水　芗心淡染清华似花还似非花要与闲梅相处孤山山下人家

前调【牡丹】　　　　　　　　　　张　炎

百花开後一朶疑堆绣絶色年年常似旧因甚不随春痩　脂?淡约蜂黄可怜独倚新妆太白醉游何处定应忘了沉香

前调【平原牧马】　　　　　　　　　　张　炎

辔揺衔铁蹴蹋平原雪勇趁军声曾汗血闲过昇平时节　茸茸春草天涯涓涓野水晴沙多少骅骝老去至今犹困盐车

前调【题倦耕图】　　　　　　　　　　张　炎

一犂初卸息影斜阳下角上汉书何不挂老子近来慵跨　烟村草树离离卧看流水忘归莫饮山中清味怕敎洗耳人知

前调　　　　　　　　　　　　张　炎

采芳人杳顿觉游情少客里看春多草草总被诗愁分了　去年燕子天涯今年燕子谁家三月休听夜雨如今不是催花

前调【题墨仙双清图】　　　　　　　　　张　炎

丹丘瑶草不许秋风埽记得对花曾被恼犹似前时春好　湘皋闲立双清相看波冷无声独说长生未老不知老却梅兄

前调【题画兰】　　　　　　　　　　张　炎

三花一叶比似前时别烟水茫茫无处说冷却西湖风月　贞芳只合深山红尘了不相关留得许多清影幽香不到人间

前调【题平沙落鴈图】　　　　　　　　　张　炎

平沙流水叶老芦花未落鴈无声还有字一片潇湘古意　扁舟记得幽寻相寻只在寒林莫趁春风飞去玉关夜雪犹深

前调　　　　　　　　　　　　张　炎

五湖一叶风浪何时歇醉里不知花影别依旧空山明月　夜深鹤怨归迟此时那处堪归门外一株杨柳折来多少相思

前调　　　　　　　　　　　　石孝友

山明水嫩潇洒桐庐郡极目风烟无限景说也如何得尽　自怜俗状尘容几年断梗飘蓬借使严陵知道只应笑问东风

前调　　　　　　　　　　　　石孝友

天涯重九独对黄花酒醉捻黄花和泪嗅忆得去年携手　去年同醉流霞醉中折尽黄花还是黄花时候去年人在天涯

前调　　　　　　　　　　　　石孝友

恼花风雨断送春将暮百计留春春不住那更送春归去　今朝且赋归欤明年春满皇都共泛桃花锦浪与公同醉西湖

前调　　　　　　　　　　　　李肩吾

梦魂寻徧忽向尊前见好似乌衣春社燕软语东风庭院　丁寜记取儿家碧云隐约红霞直下小桥流水门前一树桃花

前调　　　　　　　　　　　　李肩吾

东风无用吹得愁眉重有意迎春无意送门外湿云如梦　韶光九十悭悭俊游回首关山燕子可怜人去海棠不分春寒

前调【括李白采莲曲】　　　　　　　　　林正大

若耶溪女笑隔荷花语日照新妆明楚楚香袖风飘轻举　谁家白面游郎两三遥映垂杨醉蹋落花归去踌蹰空断柔肠

前调　　　　　　　　　　　　李莱老

日寒风细庭馆浮花气白髪潘郎吟欲醉緑暗蘼芜干里　西园南浦东城一春多少闲情日暮采苹歌远梦回唤得愁醒

前调　　　　　　　　　　　　李彭老

緑牎初晓枕上闻啼鸟不恨王孙归不早只恨天涯芳草　锦书红泪千行一春无限思量折得垂杨寄与丝

前调　　　　　　　　　　　　赵与仁

柳丝揺露不绾兰舟住人宿溪桥知那处一夜风声千树　晓楼望断天涯过鸿影落寒沙可惜些儿秋意等闲过了黄花

前调　　　　　　　　　　【宋媛】李清照

年年雪里常插梅花醉挼尽梅花无好意赢得满衣清泪　今年海角天涯萧萧两鬓生华看取晩来风势故应难看梅花

前调　　　　　　　　　　【宋媛】朱淑真

风光紧急三月俄三十拟欲留连计无及緑野烟愁露泣　倩谁寄语春宵城头画鼓轻敲缱绻临岐嘱付来年早到梅梢

前调【雪　　　　　　　　　宋媛】孙道绚

悠悠扬扬做尽轻模様半夜萧萧牎外响多在梅边竹上　朱楼向晩帘开六花片片飞来无奈熏炉烟雾腾腾扶上金钗

前调【杏花】　　　　　　　　　　王庭筠

今年春早到处花开了只有此枝春恰到月底轻颦浅笑　风流全似梅花承牎疎影横斜梦想溪南溪北竹篱茅舍人家

前调【应制】　　　　　　　　　　王庭筠

琼枝瑶月帘卷黄金阙宫鬓蛾儿双翠叶点缀离离閙雪　东风扇影低还红云不隔天顔夜夜华灯万树年年碧海三山

前调【赠棊者】　　　　　　　　　　韩　玉

梅花照雪浑似人清絶香叠绀螺双背结曾侍霓旌绦节　如今却向尘寰棊中寄个萧闲纵便阿郎多事也须偷画春山

前调【薛子余生子】　　　　　　　　　段成巳

东君调护错怨春迟暮一叶兰芽今始露香满君家庭户　抱看玉骨亭亭精神秋水分明自是人间英物不须更试啼声

前调【送张君美之任安西】　　　　　　　　段成巳

鸡声戒晓催上长安道宾幕雍容年正妙人物风流温峤　政成海泳江涵门阑剩有余闲公事不妨行乐春风韦杜城南

前调　　　　　　　　　　　　李俊民

黄花今吐才是秋光暮依旧满城风又雨勾引锦囊诗句　东篱尚可重游羡君来往风流莫惜尊前健倒这回节去蜂愁

前调　　　　　　　　　　　　元好问

香凝娇聚玉立临春树细看司花留意处都在轻匀浅注　相逢南陌东城有情只是无情说与新来憔悴莺儿不解丁寜

前调　　　　　　　　　　　　元好问

离肠宛转痩觉妆?浅飞去飞来双乳燕消息知郎近远　楼前小雨珊珊海棠帘幙轻寒杜宇一声春去树头无数青山

前调　　　　　　　　　　　　张弘范

关河南北有鴈无消息落日楼头人正忆啼鸟一声山碧　莺莺燕燕争春红尘马足车轮惟有新丰豪客东风老泪沾巾

前调　　　　　　　　　　　　刘秉忠

彩云盘结何处歌声咽歌罢彩云归绦阙掉下阶前明月　月华千古分明照人一似无情不道天涯离客梦回愁对三更

前调　　　　　　　　　　　　程钜夫

新来酒户想胜看花处带得春行平壤路同笑同歌同住　滦阳近却山家芒鞵夜夜丹霞流水落花归思苍烟白石生涯

前调【送友】　　　　　　　　　　卢　挚

朱弦三叹宝瑟凝尘满更奈芙蓉秋思晩湘浦离歌欲断　往年尊俎风流忆君送客江楼此日江楼送客忘怀赖有沙鸥

前调　　　　　　　　　　　　卢　挚

年时寒食直到清明日草草杯盘聊自适不管家徒四壁　今年寒食无家东风恨满天涯早是海棠睡去莫敎醉了棃花

前调　　　　　　　　　　　　卢　挚

海棠痴絶忙甚都开彻不是芜菁花上蝶谁为清明作节　溪山今日无尘绣衣却待禁春莫遣鸣驺多事老夫也是游人

前调【山亭留宿】　　　　　　　　　　刘　因

山翁醉也欲返黄茅舍醉里忽闻留我者说道羣花未谢　脱巾就卧松龛觉来诗思方酣欲借白云为墨淋漓洒徧晴岚

前调　　　　　　　　　　　　刘　因

青松偃蹇不受春风管松下幽人心自远惊怪人间日短　微茫云海蓬莱十年一度春来争信门前桃李年年花落花开

前调　　　　　　　　　　　　刘　因

青天仰面卧看浮云卷苍狗白衣千万变都被幽人窥见　偶然梦见华胥觉来花影扶疎牎下鲁论谁诵呼来共咏舞雩

前调　　　　　　　　　　　　刘　因

雨晴箫鼓四野欢声举平昔饮山今饮雨来就老农歌舞　半生负郭无田寸心万国丰年谁识山翁乐处野花啼鸟欣然

前调【棊】　　　　　　　　　　　刘　因

棊声清美盘礴青松底门外行人遥指示好个烂柯仙子　输赢都付欣然兴阑依旧高眠山鸟山花相语翁心不在棊边

前调【木犀花】　　　　　　　　　　白　朴

碧云叶厎万点黄金蕊更看蔷薇清露洗泽国秋光如水　余生牢落江南幽香鼻观曾参见说小山招隐梦魂夜夜云岩

前调　　　　　　　　　　　　白　朴

箜篌小字梦觉参差是不种仙家白玉子着甚闲消好事　桃花门外重重一言半语相通萦损题诗崔护几回南陌春风

前调【留王静得】　　　　　　　　　　顔　奎

留君少住且待晴时去水鹤夜深云外语明日棠棃花雨　尊前不尽余情都上鸣弦细声二十四番风後緑阴芳草长亭

前调　　　　　　　　　　　　张　翥

阶庭昼永绕石芭蕉影半嚲云鬟慵不整寂寞朝酲乍醒　缃裠翠被风流背人无限娇羞玉腕一双跳脱欠伸浑是春愁

前调【约道人看杏花】　　　　　　　　　张　翥

东风阵阵第几番花信騃李痴桃消息近写取鸾牋试问　君家杨柳墙东杏花初吐生红好唤一牀金鴈明朝来醉春风

前调　　　　　　　　　　　　张　埜

别离心软争似交情浅去路愁肠千百转回首高城天远　断云寒雨西楼落霞孤鹜南州应满归期约定忍敎划损搔头

前调　　　　　　　　　　　　张　埜

日长庭馆尚问寒深浅底事今年花倍晩柳外东风未软　韶光巳近春分小桃犹指霜?天意怜予病起故敎迟吐清芬

前调【题桐花道人卷】　　　　　　　　　顾德辉

凤箫声度十二瑶台暮开徧琼花千万树才入谢家诗句　仙人酌我流霞梦中知是谁家酒醒休扶上马为君一洗琵琶

前调【早春】　　　　　　　　　　刘　基

春风欲到小草先知道黄入新荑顔色好图遣王孙归早　兴来策杖微行杖头布谷初鸣喜见儿童相报墙根荠菜先生

前调【江宁春馆】　　　　　　　　　　杨　基

梅酸杏小人与春俱老一架荼蘼开徧了能得欢娱多少　阴阴緑树青苔都无半点尘埃寄语此中猿鹤先生早晩归来

前调　　　　　　　　　　　　杨　基

狂歌醉舞俯仰成今古短髪萧萧才几缕听徧江南春雨　归来茅屋三间桃花流水潺潺莫向牎前种竹先生要看西山

前调【柳】　　　　　　　　　　　杨　基

欺烟困雨拂拂愁千缕曾把腰肢羞舞女赢得轻盈如许　犹寒未暖时光将昏渐晓池塘记取春来杨柳风流全在轻黄

前调　　　　　　　　　　　　吴子孝

碧山池小秋入池波早开尽荷花花巳老緑叶翠茎犹好　年光如与人期不容白髪生迟坐对江山一笑酒阑且唱清词

前调　　　　　　　　　　　　吴子孝

春光初到帘外寒仍峭一树梅花氷尚绕开处不禁风袅　拥炉呵炼挥毫满斟玉斚香醪胜似明光侍直晓霜鹄立螭坳

前调【滕王阁】　　　　　　　　　　吴　山

秋光如许鴈字排空去十二阑干凝眺处帘卷西山暮雨　白沙翠竹柴门落霞孤鹜江村况是亭皋叶下萧萧最怆吟魂

前调　　　　　　　　　　　　吴　山

停歌罢舞俯仰成今古感慨不许题短句谁似三王词赋　秋屏翠埽朝暾仙人铁柱长存休问滕王遗事蝶罗销尽香痕

前调　　　　　　　　　　　　周　用

檀槽弦索一曲清平乐日色曈曈花影薄试暖春光先觉　重重帘幙罗帏风轻燕子交飞早晩书来问讯东山开过蔷薇

前调　　　　　　　　　　　　王锡爵

小桥西去渐逼幽香处正放梅花千万树月色横空满路　疑仙疑梦无端徧身只觉清寒一点尘纤都尽巳成雪肺氷肝

前调　　　　　　　　　　　　王锡爵

荷开緑扇十里铺湖面虽未着花红朶现巳占清香一片　趁前垂柳阴浓停鞭小驻从容髣髴江乡风味引将倦眼惺松

前调【春雪】　　　　　　　　　　储昌祚

雪眠风埽飘舞知多少盼断天涯春色杳一夜铜峰都老　金猊桂蠧重燃烟笼修竹千竿只有梅花添恨几枝早落阶前

前调　　　　　　　　　　　　莫是龙

春光巳半无语空肠断亭院落花脂粉乱埽却坐来还满　玉关消息难凭机头锦字初成愁似故园芳草东风一夜还生

前调　　　　　　　　　　　　陈继儒

有儿事足一把茅遮屋若使薄田耕不熟添个新生黄犊　闲来也敎儿孙读书不为功名种竹浇花酿酒世家闭户先生

前调　　　　　　　　　　　　陈继儒

漏长寒夜闷对孤灯地枕里华胥思覂驾少个麴生相迓　无人记省渊明玉楼冻合三更半卷黄庭初毕轻雷忽起茶铛

前调　　　　　　　　　　　　王　坊

春归何处应是随风去仔细追寻风去路只有乱红无数　年时曾嘱东皇再休背我堂堂何事而今不顾竟随柳絮飘扬

前调　　　　　　　　　　　　陈子龙

绣帘花散难与东风算拈得金鍼丝又乱尚剩檀心一半　几回黛蹙双蛾斜添红缕微波闲看燕泥欲堕柳丝吹满轻罗

前调　　　　　　　　　　　　朱　灏

雨余虹系鹳负斜阳逝秀树攒林纷若荠蜂蝶同徵花税　柴门过尽归樵溪声半入诗瓢淡霭空描戏墨狂禽能发新謡

前调　　　　　　　　　　【明媛】谢小湄

良辰初到春色随时閙妆点蛾眉因甚早人在咸阳古道　当年曾别长亭今朝嘶马萦情寂寞黄昏时候琐牎夜夜风生

前调　　　　　　　　　　　　无名氏

湘帘不卷绣阁愁添线小立调鹦生午倦无那风花一片　玉弯斜枕檀腮芙蓉藕上微开庭院浓阴寂寂窥人燕子飞来

御选历代诗余卷十四








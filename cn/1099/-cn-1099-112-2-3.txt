○與翁太守論水患 【 水患】

清頓首、知郡侍御大人執事、近者旻天降殃、霖雨為虐、執事露香竭情、為民請命、已復闢門受訴、許以陳聞、耄倪在庭、對之涕泣、遠近聞者、皆謂有君如此、雖有災沴、可以無虞、不肖跧伏苫廬、偶有所聞、竊以為慮、用是敢以布聞、乙丑之歲、郡中嘗潦、比時廵撫魏公、惑於憸言、以為新主即阼、宜薦祥瑞、不宜告災。凡有訴者。皆斥之去。洎事勢巳迫。方議奏陳。則已後時。不蒙撿放。是歲無徵之糧。幾十三萬石。均敷邑中。怨咨之聲。溢于道路。今日之水。視乙丑且將數倍。極其勢所損苗粮。豈止十三萬石而巳。而道路流言。有知天者。謂數當豐穰。水不為害。竊恐因此覬望。逡廵不早為計。復蹈往轍。其害將有不可言者。吳中之田。以圍捍水。方雨之甚。表裏瀰漫。數日以來。淫潦漸降。圍塍漸出。除濱湖巨浸外。尚有可救。而貧民苦於渰沒。扶携僦居。救死不暇。布賤米貴。為生益難。有力之家。憚惜事費。彼此推倚。無肯致力。坐待暵乾水底之苗。盡為虀茹矣。區區之愚。欲望鑒前之失。飛驛馳文。亟以上報。仍請於總司。速加賑濟。使得安存。一面曉諭鄉胥。及此稍晴。速為區處。有可措手。督民併力。假令撈土於田。以補塍闕。損一存五。為利巳多。或有豪強沮撓。具以名言。明正其罰。如此則朝廷之上。事得早聞。可以會計。蠲卹之政。得以時行。田野之間。災重者雖無如之何。而稍輕者。薄有所牧。猶足相補。比之坐撫事機。束手待斃。得失較然。比年民力。執事所知。加此災傷。勢已極矣。若陳請後時。稅額不减。復如往年。則此茫然巨浸之中。當徵數十萬石之粟。雖有智者。就能為謀。而亦豈仁人之所忍耶。意迫詞冗、不知所裁、伏冀鑒念

是歲革廵撫、以御史督粮儲、新任者、山東蘇錫、與知縣馮裕、于前令陳祥、勘定水災、八分、內减作六分一釐、仍于熟田三分九厘正耗粮外畝加二斗、以足其數、率計正稅一石、徵八石有奇、明年水勢加舊、放稅止及四分、積壓追賠、松之物力、遂以大耗云、


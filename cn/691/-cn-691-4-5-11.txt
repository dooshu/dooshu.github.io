◎徐北山

梅溪又曰：乾隆五十年，天津人有徐北山者，以鹾务起家，后渐中落。尝以除夕避债委巷中，听黑暗中有哭声甚惨，以火烛之，则一寒士以负债无偿，欲自轻者。北山告之曰："余亦负人无偿者，尔何必遽寻短见乎？"问其所负若干，曰："二百金。"探怀中银适符其数，尽以与之，其人叩谢去。后十余年，北山之贫如故，而长子澜、次子淮中文武两进士，第三子汉中嘉庆戊午举人，其孙文焕又中道光戊子举人，今为津门望族矣。


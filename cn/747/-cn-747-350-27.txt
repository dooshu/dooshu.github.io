○为窦氏小师祭和尚文

年月日，某谨以斋蔬之奠，敢昭告於和尚之灵：伏惟和尚降灵自天，依化游世，角立独出，嶷然生知。凤凰开九苞之翼，豫章横万顷之陂。始传灯而纳照，因落以从师，迈龙象以蹴踏，为天人之羽仪。绍释风於西域，回佛日於东维。若大块之噫气，鼓和风而一吹，热恼清洒，道芽荣滋。走吴楚以宗仰，将扫地而归之。呜呼！来无所从，去复何适？水还火归，萧散本宅，宝舟辍棹，禅月掩魄。痛一往而无踪，怆双林之变白。某早乘训诲，偏倚恩慈忝餐风於法侣，旋落荫於禅枝。号无辍响，泣有馀悲。手撰茗药，精诚严思，冀神道之昭格，庶明灵而飨之。








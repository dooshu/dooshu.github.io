○請變賣種馬疏 【 變賣種馬】

題為條議歸併事宜以重責成以新馬政事、車駕清吏司案呈、查得洪武初年、馬皆官牧。必官牧万不可行故令民間為此二十八年令民間牧養。永樂十年行於永平等七府。宣德四年行於山東兖州等三府。正統十一年行於河南彰德等四府。漸圖孳息以備起俵。弘治六年太僕寺少卿彭禮、以戶丁有限、奏　請止設種馬拾萬匹。歲取駒貳萬伍千匹。始有定額。正德二年御史王濟、以戶馬日弊、　請以種馬額數、令民買馬解俵。其逓年有無孳生。不必追究。種馬備用。自此判而為二。成化二十三年鎮江府知府熊佑建議、　請革種馬。正德八年山東都御史趙璜復議之。嘉靖間浙江道御史錢嶫等具題、變賣南直隸通州等七州縣馬肆千壹百捌拾陸匹。三十九年應天都御史翁大立復議之。隆慶二年太常少卿武金奏　請將種馬盡數變賣。該印馬御史謝廷傑具奏、本部議覆、欽奉　穆宗皇帝聖旨、備用馬匹久已買俵、種馬徒存虗名、百姓卻受實害、宜從謝廷傑說、深思詳定、著且革去一半、以蘇民困、欽此欽遵、萬曆六年又該直隸廵按御史胡秉性具題、變賣安東等四縣馬柒百伍拾肆匹、至今存者仍有餧養之累。革者亦有津貼之苦。其他無名勞費。難以悉數。百姓嗷嗷。日望均恤。伏蒙　聖慈軫念民艱。惟茲種馬課駒。乃民艱之最重者。在昔沮變賣之議者。不過恐絕孳生之源。乏緩急之備耳。不知窮民無賴。牧飼失時。羸瘠尫隤。種且日斃。安望其駒。乃至別買大馬以備解俵。是未嘗有孳生之實也。其何以克緩急之備。緣　國初民間養馬。丁不編徭。後則槩編。甚至丁消而馬在者有之矣。此與王安石新法中馬政何異地不起粮。後則槩起。甚至地賣而馬存者有之矣。或一家而養數馬。或一身而克諸役。點騐無寧歲。賠償無虗日。追呼於官司。需索於吏役。以致稱貸不巳。鬻產繼之、鬻產不巳鬻子女繼之、鬻子女不巳、迯竄流?繼之、中原根本重地。所當深慮。及查種馬原額壹拾貳萬伍千參百陸拾陸匹、據太僕寺疏開所轄種額捌萬捌千有奇、見存銀肆萬壹千有奇、據南京太僕寺奏報種額參萬柒千肆百陸拾陸匹、除陸續變賣倒失外、實在壹萬肆千捌百捌匹、南北兩寺通共實在伍萬七千伍百貳拾參匹、今若盡數變賣價銀、收貯太僕寺、以蘇山東河南南北直隸困窮之眾。草料折徵、每年計拾貳萬伍千有奇、積至十年、可得百萬、如遇俵馬不足。即將此銀分發各處官為收買。一同解俵、給價從厚立法從蕳。馬自雲集。堪充實用。變賣之法、其議有五、先年變賣定價拾兩、殊為太重、迄今拖久貽累况馬價高下難以槩擬合令各處撫按官。選委司道各官。親為佑計。高者無過捌兩。下者無減伍兩。完日先造青冊送部。以俟解銀到日查考。此變價所當議也。往時變賣解銀限期。近者三月。遠者半年。顧民間種馬。率多不堪。一時變賣未易盡售。追比太急。則姦人射利。量寬其期。庶不厲民。此立限所當議也。草料折徵以資儲積。兼可歲稽馬戶。默寓約束。先年每匹徵草料銀貳兩。小民猶稱難辦。後議徵壹兩。合無定以每匹徵銀壹兩。此草料所當議也。種既巳革。駒不當責。其巳經騐報者。則屬官物。宜閱其種馬堪賣者。以報駒給賞。不堪賣者。以報駒并賣輳足今價。原未報官者免追此。報駒所當議也。　朝廷此舉。盖以蘇久困之民。即變價銀兩。亦不得巳而徵。各處有司。自當仰體　上意。各將馬戶多方優恤。不得因其釋負。仍敢巧立名色。加以雜役。其馬戶有迯故種折者。有迯移新復者亦宜分別減免。以宣　恩澤。此優卹所當議也。案呈到部、臣等議照　國初戰馬。原係官牧嗣因承平無事。散養於省直民間課駒起俵。後因多事。課駒不堪征戰。改為買解大馬之法。寄養近郊。緩急足恃。其種馬尚在民間。百十年來。節經當事諸臣建議設法。課駒迄無毫毛之效。民間攢戶養馬。困苦巳極。有司按季點騐。騷擾益甚。無名差遣。各項科索。悉取辦於馬戶。閭閻殆不堪命。數十年來。節經當事諸臣建議革去種馬。永塞弊源。卒未有能行之者。豈惟年復一年。民害日深抑恐一旦有事戰馬鈌乏至　穆宗皇帝初年、採太常少卿武金之議、欲行盡革、於時當事之臣、議革一半、其害猶未盡除、至今遺議紛然、茲蒙　皇上特容臣等查照節年題奏事理議處停當、誠為惠安小民預飭武備至計、適該御史于有年建議痛切、遠自數千里而至、臣等劄行太僕寺查議回、稱審度時勢、變通調停、上不失　祖制、下有俾於生民葢亦有見於此、臣等再三考究籌畫、先年變賣未盡種馬一半、委應通行變賣、量徵草料銀兩以佐買馬之費種馬雖革、馬戶宜存、聽省直各照舊或十年、或五年、一次審編、買解大馬、如歲用馬匹數多、太僕寺預呈本部、多買本色或有重大征戰、無論本折、悉買、本色如再不敷并、出太僕寺所貯變價、及歲積草料銀兩、分發州縣、收買臕壯大馬、一同解俵、太僕寺應用庶民害永除、武事有備、一清久廢未盡之弊、復還　國初慎重戰馬之意、相應題　請定奪、恭候　命下、通行南北直隸山東河南廵按衙門、并劄付兩京太僕寺、仍咨都察院、轉行各廵按并印馬御史、行各司道、并府州縣掌印官、將賣剩一半種馬、盡行變賣、司道各官、親估價銀、上等無過捌兩、下等無減伍兩、估完先造青冊送部案候查考、以文到之日、南直隸限一年以裏、北直隸山東河南限十個月以裏、變賣完日、傾銷成錠、各州縣依限解部發寺收貯。專備買馬。不得別項支用。每馬每年折徵草料銀壹兩、以萬曆九年為始、徵完各州縣總數解部發寺、不許延挨拖欠、孳駒巳報在官、其種馬堪賣者、將駒給賞馬戶、不堪賣者將駒一同變賣輳價、馬戶有逃、故種折者、審實免徵、迯移復業、種馬猶存者、照下等馬價減估仍嚴禁有司仰體上意、各將馬戶務要優卹、俾令樂業不得踵舊承訛、加以雜泛差役科索、以致　朝廷恩澤不及於民其餘未盡事宜、并經理馬政各官、應否裁革、疏上得　旨種馬著盡行変賣撫按官悉心計處停當具奏上請定奪、


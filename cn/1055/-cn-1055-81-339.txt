【除梁适制〈特授特进加恩〉】

门下：王者严其宗庙，飨必及其时；尽其诚心，祭则受其福。朕躬执圭瓒，率诸臣工，因百物之成冬，格列圣而合食，嘉与有位之众，均兹锡祉之繁。矧惟槐鼎之旧臣，实系国家之大体，宜优新命，以告外庭。推诚保德忠亮翊戴功臣、定国军节度、同州管内观察处置等使、光禄大夫、检校太傅、使持节同州诸军事、同州刺史、兼御史大夫、上柱国、安定郡开国公、食邑四千七百户、食实封一千五百户梁适，世胄之华，早跻仕路；艺文自奋，继践辞科。进阶显荣，亟被奖擢。优游侍从之列，尝奉于清闲；出入中外之勤，实劳于夙夜。既赞枢府，遂登宰司。启沃之谋，话言犹在；进退之际，礼遇兼隆。自历藩垣，颇更岁月，近惟大卤，实宿劲兵，俾分节制之权，以为方面之重。抚兹雅俗，藉尔敏材，属熙事之有成，均庆恩而方洽，是用叙陟崇阶之贵，兼增食户之多，推兹宠章，盖率旧典。於戏！执忠信之一节，所以事君；守富贵而不骄，乃能终吉。是惟素学，宁假训辞？往服茂恩，当体予意。可特授特进，依前检校太傅，使持节同州诸军事，行同州刺史，兼御史大夫，充定国军节度、同州管内观察处置等使，加食邑七百户，功臣、勋封、食实封如故。主者施行。


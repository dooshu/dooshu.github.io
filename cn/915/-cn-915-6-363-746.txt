○合放光光赞略解序



放光、光赞，同本异译耳。其本俱出于阗国持来，其年相去无几。光赞，于阗沙门多罗以泰康七年赍来，护公以其年十一月二十五日出之。放光分如檀以泰康三年于阗为师送至洛阳，到元康元年五月乃得出耳。先光赞来四年，后光赞出九年也。放光，于阗沙门无义罗执梵、竺叔兰为译，言少事约，删削复重，事事显炳，焕然易观也，而从约必有所遗，于天竺辞及腾每大简焉。光赞，护公执梵本，聂承远笔受，言准天竺，事不加饰，悉则悉矣，而辞质胜文也。每至事首，辄多不便，诸反覆相明又不显约也。考其所出，事周密耳，互相补益，所悟实多，恨其寝逸凉土九十一年，几至泯灭，乃达此邦也。斯经既残不具并，放光寻出，大行华京，息心居士翕然传焉。中山支和上遣人于仓垣断绢写之，持还中山，中山王及众僧城南四十里幢幡迎经，其行世如是。是故光赞人无知者，昔在赵魏并得其第一品，知有兹经而求之不得。至此，会慧常、进行、慧辩等将如天竺，路经凉州，写而因焉。展转秦雍，以晋泰元元年五月二十四日乃达襄阳。寻之玩之，欣有所益，辄记其所长，为略解如左。般若波罗蜜者，成无上正真道之根也。正者等也，不二入也。等道有三义焉：法身也、如也、真际也。故其为经也，以如为首，以法身为宗也。如者，尔也，本末等尔，无能令不尔也。佛之兴灭，绵绵常存，悠然无寄，故曰如也。法身者，一也，常净也，有无均净，未始有名，故于戒则无戒无犯，在定则无定无乱，处智则无智无愚，泯尔都忘，二三尽息，皎然不缁，故曰净也，常道也。真际者，无所著也，泊然不动，湛尔玄齐，无为也，无不为也，万法有为，而此法渊默，故曰无所有者，是法之真也。由是其经万行两废，触章辄无也。何者？痴则无往而非徼，终日言尽物也，故为八万四千尘垢门也；慧则无往而非妙，终日言尽道也，故为八万四千度无极也，所谓执大净而万行正，正而不害妙乎大也。凡论般若，推诸病之疆服者，理辙者也；寻众药之封域者，断迹者也。高谈其辙迹者，失其所以指南也。其所以指南，若假号章之不住，五通品之不贡高，是其涉百辟而不失午者也。宜精理其辙迹，又思存其所指，则始可与言智已矣。何者？诸五阴至萨云若，则是菩萨来往所现法慧，可道之道也。诸一相无相，则是菩萨来往所现真慧，明乎常道也。可道，故后章或曰世俗，或曰说己也。常道，则或曰无为，或曰复说也。此两者同谓之智而不可相无也。斯乃转法轮之目要，般若波罗蜜之常例也。（《释藏迹》七。）




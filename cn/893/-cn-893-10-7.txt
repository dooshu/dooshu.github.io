赠崔咨议





《唐书·百官志》：王府官，有咨议参军事一人，正五品上，掌吁谋议事。



騄骥本天马，素非伏枥驹。[一]

长嘶向清风，倏忽凌九区。[二]

何言西北至，却走东南隅。[三]

世道有翻覆，前期难预图。

希君一剪拂，[四]犹可骋中衢。[五]

[一]张衡《南都赋》：“騄骥齐镳。”李善注：“騄骥，骏马名也。”《穆天子传》：“八骏有赤骥、騄耳。”魏武帝诗：“老骥伏枥，志在千里。”



[二]《楚辞·招魂》：“往来倏忽。”王逸注：“倏忽，疾急貌。”



[三]《史记》：初，天子发书，《易》云：“神马当从西北来。”庾肩吾诗：“渥水出腾驹，湘川实应图。来从西北道，去逐东南隅。”



[四]九区、剪拂，俱见三卷《天马歌》注。



[五]中衢，犹中道也。《淮南子》：“犹中衢而致尊耶?”傅玄《正都赋》：“洒奔驷于中衢。”






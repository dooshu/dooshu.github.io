◇答陶弘景书（四首）

近二卷欲少留，差不为异，纸卷是出装书，既须见前所以付耳，无正可取备於此。及欲更须细书，如论箴例，逸少迹无甚极细书，乐毅论乃微粗健，恐非真迹。太师箴小复方媚，笔力过嫩，书体乖异，二者已经至鉴，其外便无可付也。（《道藏》本《陶隐居集》又见《道藏》龙字上《茅山志》一）

又省别疏云，故当宜微以著赏，此既胜事，虽风训非嫌云云。然非所习，聊试略言。夫运笔邪则无芒角，执手宽则书缓弱，点敝短则法拥肿，点敝长则法离澌，画促则字横，画疏则形慢，拘则乏势，放又少则，纯骨无媚，纯肉无力，少墨浮涩，多墨笨钝，比并皆然，任意所之，自然之理也。若抑扬得所，趣舍无违，值笔连断，触势峰郁，扬波折节，中规合矩，分间下注，浓纤有方，肥瘦相和，骨力相称，婉婉暧暧，视之不足，棱棱凛凛，常有生气，适眼合心，便为甲科，众家可识，亦当复贯串耳，六义可工，亦当复由习耳，一闻能持，一见能记，且古且今，不无其人。大抵为论，终归是习，程邈所以能变书体，为之旧也。张芝所以能善书工，学之积也。既旧既积，方可以肆其谈。吾少来乃至不尝画甲子，无论於篇纸，老而言之，亦复何谓，正足见嗤於当今，贻笑於後代，遂有独冠之言，览之背热，隐真於是乎累真矣，此直一艺之工，非吾所谓胜事，此道心之尘，非吾所谓无欲也。（《道藏》本《陶隐居集》，又略见《御览》七百七十八。案又见《茅山志》一。）

省区别诸书，良有精赏，所异同所可，未知悉可否耳。给事黄门二纸为任书，观所送书，诸字相附，近二纸书，体解杂，便当非书，复当以点画波撇，论极诸家之致，此亦非可仓卒运於毫纸，且保拙守中也。许任二迹并摹者，并付反。（《道藏》本《陶隐居集》。案又见《茅山志》一。）

锺书乃有一卷，传以为真。意谓悉是摹学，多不足论，有两三行许，似摹微得锺体。逸少学锺的可知，近有二十许首，此外字细画短，多是锺法。今欲令人帖装，未便得付，来月有竟者，当遣送也。（同上。案又见《道藏》翔上《华阳隐居内传》中）


○补阙李君前集序

文之作，上所以发扬道德，正性命之纪；次所以财成典礼，厚人伦之义；又其次所以昭显义类，立天下之中。三代之後，其流派别，炎汉制度以霸，王道杂之，故其文亦二：贾生、马迁、刘向、班固，其文博厚，出於王风者也；枚叔、相如、扬雄、张衡，其文雄富，出於霸涂者也。其後作者，理胜则文薄，文胜则理消。理消则言愈繁，繁则乱矣；文薄则意愈巧，巧则弱矣。故文本於道，失道则博（一作传）之以气，气不足则饰之以辞，盖道能兼气，气能兼辞，辞不当则文斯败矣。唐有天下几二百载，而文章三变：初则广汉陈子昂以风雅革浮侈，次则燕国张公说以宏茂广波澜，天宝已还，则李员外、萧功曹、贾常侍、独孤常州比肩而出，故其道益炽。

若乃其气全，其辞辨，（一作其辞源辨博）驰骛古今之际，高步天地之间，则有左补阙李君。君名翰，赵郡赞皇人也。天姿朗秀，率性聪达，博涉经籍，其文尤工。故其作，叙治乱则明白坦荡，纾徐（一作馀）条畅，端如贯珠之可观也；陈道义则游泳性情，探微豁冥，涣乎春冰之将泮也；广劝戒则得失相维，吉凶相追，焯乎元龟之在前也；颂功美则温直显融，协於大中，穆如清风之中人也。议者又谓君之才，若崇山出云，神禹导河，触石而弥六合，随山而注巨壑。盖无物足以遏其气而阂其行者也。世所谓文章之雄，舍君其谁欤？弱冠进士登科，解褐卫县尉，其後以书记再参淮南节度军谋，累迁大理司直。天子闻其才，召拜左补阙，俄加翰林学士。夫士之处世，用舍系乎才，进退牵乎时。始君筮仕，值蔽善者当路，故屈於下位（天宝末，房公、韦公陟荐公充史官谏司之任，当国者不听，乃已）。中岁多难，时方用武，故委於外藩。及夫入宣室而挥宸翰也，方用人文以饰王度，则因疾罢免。

嘻！昔之君子贤人，运与事并，得信其志者寡矣。其馀属雅道丧缺，黄钟毁弃，若孟子轲，士安多病，亦何可胜论？惟斯文足以振当世，馀烈足以遗後嗣，此之谓不朽。君既退，归居於河南之阳翟。家愈贫而禄不及，志愈迈而文益壮。暇日以尝所述作三十卷，目为前集，命予序之。君与予实有伯喈、仲宣之义，故书於篇。


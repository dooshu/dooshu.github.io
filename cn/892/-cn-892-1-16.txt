诗集卷十六　古今体诗六十三首


送李公恕赴阙


君才有如切玉刀，见之凛凛寒生毛。愿随壮士斩蛟蜃，不愿腰间缠锦绦。用违其才志不展，坐与胥史同疲劳。忽然眉上有黄气，吾君渐欲收英髦。立谈左右皆动色，一语径破千言牢。我顷分符在东武，脱略万事惟嬉遨。尽坏屏障通内外，仍呼骑曹为马曹。君为使者见不问，反更对饮持双螯。酒酣箕坐语惊众，杂以嘲讽穷诗骚。世上小儿多忌讳，独能容我真贤豪。为我买田临汶水，逝将归去诛蓬蒿。安能终老尘土下，俯仰随人如桔槔。





张寺丞益斋


张子作斋舍，而以益为名。吾闻诸夫子，求益非速成。譬如远游客，日夜事征行。今年适燕蓟，明年走蛮荆。东观尽沧海，西涉渭与泾。归来闭户坐，八方在轩庭。又如学医人，识病由饱更。风雨晦明淫，跛躄喑聋盲。虚实在其脉，静躁在其情。荣枯在其色，寿夭在其形。苟能阅千人，望见知死生。为学务日益，此言当自程。为道贵日损，此理在既盈。愿言书此诗，以为益斋铭。





春菜


蔓菁宿根已生叶，韭芽戴土拳如蕨。烂蒸香荠白鱼肥，碎点青蒿凉饼滑。宿酒初消春睡起，细履幽畦掇芳辣。茵陈甘菊不负渠，鲙缕堆盘纤手抹。北方苦寒今未已，雪底波棱如铁甲。岂如吾蜀富冬蔬，霜叶露芽寒更茁。久抛松菊犹细事，苦笋江豚那忍说。明年投劾径须归，莫待齿摇并发脱。





送郑户曹


游遍钱塘湖上山，归来文字带芳鲜。羸童瘦马从吾饮，陋巷何人似子贤。公业有田常乏食，广文好客竟无毡。东归不趁花时节，开尽春风谁与妍。





《虔州八境图》八首


《南康八境图》者，太守孔君之所作也。君既作石城，即其城上楼观台榭之所见而作是图也。东望七闽，南望五岭，览群山之参差，俯章贡之奔流，云烟出没，草木蕃丽，邑屋相望，鸡犬之声相闻。观此图也，可以茫然而思，粲然而笑，慨然而叹矣。苏子曰：此南康之一境也，何从而八乎？所自观之者异也。且子不见夫日乎，其旦如槃，其中如珠，其夕如破璧，此岂三日也哉？苟知夫境之为八也，则凡寒暑、朝夕、雨旸、晦冥之异，坐作、行立、哀乐、喜怒之变，接于吾目而感于吾心者，有不可胜数者矣，岂特八乎？如知夫八之出乎一也，则夫四海之外，诙诡谲怪，《禹贡》之所书，邹衍之所谈，相如之所赋，虽至千万，未有不一者也。后之君子必将有感于斯焉。乃作诗八章，题之图上。





其一


坐看奔湍绕石楼，使君高会百无忧。三犀窃鄙秦太守，八咏聊同沈隐侯。





其二


涛头寂寞打城还，章贡台前暮霭寒。倦客登临无限思，孤云落日是长安。





其三


白鹊楼前翠作堆，萦云岭路若为开。故人应在千山外，不寄梅花远信来。





其四


朱楼深处日微明，皂盖归时酒半醒。薄暮渔樵人去尽，碧溪青嶂绕螺亭。





其五


使君那暇日参禅，一望丛林一怅然。成佛莫教灵运后，著鞭从使祖生先。





其六


却从尘外望尘中，无限楼台烟雨濛。山水照人迷向背，只寻孤塔认西东。





其七


云烟缥渺郁孤台，积翠浮空雨半开。想见之罘观海市，绛宫明灭是蓬莱。





其八


回峰乱嶂郁参差，云外高人世得知。谁向空山弄明月，山中木客解吟诗。





读孟郊诗二首


其一


夜读孟郊诗，细字如牛毛。寒灯照昏花，佳处时一遭。孤芳擢荒秽，苦语余诗骚。水清石凿凿，湍激不受篙。初如食小鱼，所得不偿劳。又似煮彭，竟日持空螯。要当斗僧清，未足当韩豪。人生如朝露，日夜火消膏。何苦将两耳，听此寒虫号。不如且置之，饮我玉色醪。





其二


我憎孟郊诗，复作孟郊语。饥肠自鸣唤，空壁转饥鼠。诗从肺腑出，出辄愁肺腑。有如黄河鱼，出膏以自煮。尚爱《铜斗歌》，鄙俚颇近古。桃弓射鸭罢，独速短蓑舞。不忧踏船翻，踏浪不踏土。吴姬霜雪白，赤脚浣白纻。嫁与踏浪儿，不识离别苦。歌君江湖曲，感我长羁旅。





访张山人得山中字二首


其一


鱼龙随水落，猿鹤喜君还。旧隐丘墟外，新堂紫翠间。野麋驯杖履，幽桂出榛菅。洒扫门前路，山公亦爱山。自注：张故居为大水所坏，新卜此室，故居之东。





其二


万木锁云龙，自注：山名。天留与戴公。路迷山向背，人在瀼西东。荠麦余春雪，樱桃落晚风。入城都不记，归路醉眠中。





送孔郎中赴陕郊


惊风击面黄沙走，西出崤函脱尘垢。使君来自古徐州，声震河潼殷关右。十里长亭闻鼓角，一川秀色明花柳。北临飞槛卷黄流，南望青山如岘首。东风吹开锦绣谷，渌水翻动蒲萄酒。讼庭生草数开尊，过客如云牢闭口。





与梁左藏会饮傅国博家


将军破贼自草檄，论诗说剑俱第一。彭城老守本虚名，识字劣能欺项籍。风流别驾贵公子，欲把笙歌暖锋镝。红旆朝开猛士躁，翠帷暮卷佳人出。东堂醉卧呼不起，啼鸟落花春寂寂。试教长笛傍耳根，一声吹裂阶前石。





寒食日答李公择三绝次韵


其一


从来苏李得名双，只恐全齐笑陋邦。诗似悬河供不办，故欺张籍陇头泷。





其二


簿书鼛鼓不知春，佳句相呼赖故人。寒食德公方上冢，归来谁主复谁宾。





其三


巡城已困尘埃眯，执扑仍遭虮虱缘。欲脱布衫携素手，试开病眼点黄连。





约公择饮，是日大风


先生生长匡庐山，山中读书三十年。旧闻饮水师颜渊，不知治剧乃所便。偷儿夜探黑白丸，奋髯忽逢朱子元。半年群盗诛七百，谁信家书藏九千。春风无事秋月闲，红妆执乐豪且妍。紫衫玉带两部全，琵琶一抹四十弦。客来留饮不计钱，齐人爱公如子产。儿啼卧路呼不还，我惭山郡空留连。牙兵部吏笑我寒，邀公饮酒公无难。约束官奴买花钿，薰衣理发夜不眠。晓来颠风尘暗天，我思其由岂坐悭。作诗愧谢公笑欢，归来瑟缩愈不安。要当啖公八百里，豪气一洗儒生酸。





坐上赋戴花得天字


清明初过酒阑珊，折得奇葩晚更妍。春色岂关吾辈事，老狂聊作坐中先。醉吟不耐攲纱帽，起舞从教落酒船。结习渐消留不住，却须还与散花天。





夜饮次韵毕推官


簿书丛里过春风，酒圣时时且复中。红烛照庭嘶，黄鸡催晓唱玲珑。老来渐减金钗兴，醉后空惊玉箸工。自注：毕善篆。月未上时应蚤散，免教壑谷问吾公。





芙蓉城


世传王迥子高与仙人周瑶英游芙蓉城。元丰元年三月，余始识子高，问之信然。乃作此诗，极其情而归之正，亦变《风》止乎礼义之意也。

芙蓉城中花冥冥，谁其主者石与丁。珠帘玉案翡翠屏，霞舒云卷千娉婷。中有一人长眉青，炯如微云淡疏星。往来三世空炼形，竟坐误读《黄庭经》。天门夜开飞爽灵，无复白日乘云。俗缘千劫磨不尽，翠被冷落凄余馨。因过缑山朝帝廷，夜闻笙箫弭节听。飘然而来谁使令，皎如明月入窗棂。忽然而去不可执，寒衾虚幌风泠泠。仙宫洞房本不扃，梦中同蹑凤凰翎。径度万里如奔霆，玉楼浮空耸亭亭。天书云篆谁所铭，绕楼飞步高竛竮。仙风锵然韵流铃，蘧蘧形开如酒醒。芳卿寄谢空丁宁，一朝覆水不返瓶。罗巾别泪空荧荧，春风花开秋叶零。世间罗绮纷膻腥，此身流浪随沧溟。偶然相值两浮萍，愿君收视观三庭，勿与嘉谷生蝗螟。从渠一念三千龄，下作人间尹与邢。





续丽人行


李仲谋家有周昉画背面欠伸内人，极精，戏作此诗。

深宫无人春日长，沉香亭北百花香。美人睡起薄梳洗，燕舞莺啼空断肠。画工欲画无穷意，背立东风初破睡。若教回首却嫣然，阳城下蔡俱风靡。杜陵饥客眼长寒，蹇驴破帽随金鞍。隔花临水时一见，只许腰肢背后看。心醉归来茅屋底，方信人间有西子。君不见孟光举案与眉齐，何曾背面伤春啼。





闻李公择饮傅国博家大醉二首


其一


儿童拍手闹黄昏，应笑山公醉习园。纵使先生能一石，主人未肯独留髡。





其二


不肯惺惺骑马回，玉山知为玉人颓。紫云有语君知否？莫唤分司御史来。





傅子美召公择饮，偶以病不及往，公择有诗，次韵


樊素阿蛮皆已出，使君应作玉筝歌。可怜病士西窗下，一夜丹田手自摩。





观子美病中作，嗟叹不足，因次韵


百尺长松涧下摧，知君此意为谁来。霜枝半折孤根出，尚有狂风急雨催。





起伏龙行


徐州城东二十里有石潭，父老云：“与泗水通，增损清浊，相应不差，时有河鱼出焉。”元丰元年春旱，或云置虎头潭中，可以致雷雨。用其说作《起伏龙行》。

何年白竹千钧弩，射杀南山雪毛虎。至今颅骨带霜牙，尚作四海毛虫祖。东方久旱千里赤，三月行人口生土。碧潭近在古城东，神物所蟠谁敢侮。上攲苍石拥岩窦，下应清河通水府。眼光作电走金蛇，鼻息为云擢烟缕。当年负图传帝命，左右羲轩诏神禹。尔来怀宝但贪眠，满腹雷霆喑不吐。赤龙白虎战明日，自注：是月丙辰，明日庚寅。倒卷黄河作飞雨。嗟我岂乐斗两雄，有事径须烦一怒。





闻公择过云龙张山人，辄往从之，公择有诗，戏用其韵


我生固多忧，肉食尝苦墨。轩然就一笑，犹得好饮力。闻君过云龙，对酒两静默。急携清歌女，出郭及未昃。一欢难力致，邂逅有胜特。喧蜂集晚花，乱雀啅丛棘。山人乐此耳，寂寞谁侍侧。何当求好人，聊使治要襋。使君自孤偾，此理谁相值。不如学养生，一气服千息。





送李公择


嗟予寡兄弟，四海一子由。故人虽云多，出处不我谋。弓车无停招，逝去势莫留。仅存今几人，各在天一陬。有如长庚月，到晓烂不收。宜我与夫子，相好手足侔。比年两见之，宾主更献酬。乐哉十日饮，衎衎和不流。论事到深夜，僵仆铃与驺。颇尝见使君，有客如此不。欲别不忍言，惨惨集百忧。念我野夫兄，知名三十秋。已得其为人，不待风马牛。他年林下见，倾盖如白头。





送笋芍药与公择二首


其一


久客厌卤馔，自注：蜀人谓东北人卤子。枵然思南烹。故人知我意，千里寄竹萌。骈头玉婴儿，一一脱锦䙀。庖人应未识，旅人眼先明。我家拙厨膳，彘肉芼芜菁。送与江南客，烧煮配香粳。





其二


今日忽不乐，折尽园中花。园中亦何有，芍药袅残葩。久旱复遭雨，纷披乱泥沙。不折亦安用，折去还可嗟。弃掷谅未能，送与谪仙家。还将一枝春，插向两髻丫。





和孙莘老次韵


去国光阴春雪消，还家踪迹野云飘。功名正自妨行乐，迎送才堪博早朝。虽去友朋亲吏卒，却辞谗谤得风谣。明年我亦江南去，不问雄繁与寂寥。





游张山人园


壁间一轴烟萝子，盆里千枝锦被堆。惯与先生为酒伴，不嫌刺史亦颜开。纤纤入麦黄花乱，飒飒催诗白雨来。闻道君家好井水，归轩乞得满瓶回。





杜介熙熙堂


崎岖世路最先回，窈窕华堂手自开。咄咄何曾书怪事，熙熙长觉似春台。白砂碧玉味方永，黄纸红旗心已灰。遥想闭门投辖饮，鹍弦铁拨响如雷。





次韵答刘泾


吟诗莫作秋虫声，天公怪汝钩物情，使汝未老华发生。芝兰得雨蔚青青，何用自燔以出馨。细书千纸杂真行，新音百变口如莺。异义蜂起弟子争，舌翻涛澜卷齐城。万卷堆胸兀相撑，以病为乐子未惊。我有至味非煎烹，是中之乐吁难名。绿槐如山暗广庭，飞虻绕耳细而清。败席展转卧见经，亦自不嫌翠织成。意行信足无沟坑，不识五郎呼作卿。吏民哀我老不明，相戒无复烦鞭刑。时临泗水照星星，微风不起镜面平。安得一舟如叶轻，卧闻邮签报水程。莼羹羊酪不须评，一饱且救饥肠鸣。





携妓乐游张山人园


大杏金黄小麦熟，坠巢乳鹊拳新竹。故将俗物恼幽人，细马红妆满山谷。提壶劝酒意虽重，杜鹃催归声更速。酒阑人散却关门，寂历斜阳挂疏木。





种德亭


处士王复家于钱塘，为人多技能而医尤精，期于活人而已，不志于利。筑室候潮门外，治园圃，作亭榭，以与贤士大夫游，惟恐不及，然终无所求。人徒知其接花艺果之勤，而不知其所种者德也。乃以名其亭而作诗以遗之。

小圃傍城郭，闭门芝术香。名随市人隐，德与佳木长。元化善养性，仓公多禁方。所活不可数，相逢旋相忘。但喜宾客来，置酒花满堂。我欲东南去，再观双桧苍。山茶想出屋，湖橘应过墙。木老德亦熟，吾言岂荒唐。





次韵僧潜见赠


道人胸中水镜清，万象起灭无逃形。独依古寺种秋菊，要伴骚人餐落英。人间底处有南北，纷纷鸿雁何曾冥。闭门坐穴一禅榻，头上岁月空峥嵘。今年偶出为求法，欲与慧剑加砻硎。云衲新磨山水出，霜髭不剪儿童惊。公侯欲识不可得，故知倚市无倾城。秋风吹梦过淮水，想见橘柚垂空庭。故人各在天一角，相望落落如晨星。彭城老守何足顾，枣林桑野相邀迎。千山不惮荒店远，两脚欲趁飞猱轻。多生绮语磨不尽，尚有宛转诗人情。猿吟鹤唳本无意，不知下有行人行。空阶夜雨自清绝，谁使掩抑啼孤茕。我欲仙山掇瑶草，倾筐坐叹何时盈。簿书鞭扑昼填委，煮茗烧栗宜宵征。乞取摩尼照浊水，共看落月金盆倾。





次韵潜师放鱼


法师说法临泗水，无数天花随麈尾。劝将净业种西方，莫待梦中呼起起。哀哉若鱼竟坐口，远愧知几穆生醴。况逢孟简对卢仝，不怕校人欺子美。疲民尚作鱼尾赤，数罟未除吾颡泚。法师自有衣中珠，不用辛苦泥沙底。





文与可有诗见寄，云“待将一段鹅溪绢，扫取寒梢万尺长”，次韵答之


为爱鹅溪白茧光，扫残鸡距紫毫芒。世间那有千寻竹，月落庭空影许长。





闻辩才法师复归上天竺，以诗戏问


道人出山去，山色如死灰。白云不解笑，青松有余哀。忽闻道人归，鸟语山容开。神光出宝髻，法雨洗浮埃。想见南北山，花发前后台。寄声问道人，借禅以为诙。何所闻而去，何所见而回。道人笑不答，此意安在哉？昔年本不住，今者亦无来。此语竟非是，且食白杨梅。





和子由送将官梁左藏仲通


雨足谁言春麦短，城坚不怕秋涛卷。日长惟有睡相宜，半脱纱巾落纨扇。芳草不锄当户长，珍禽独下无人见。觉来身世都是梦，坐久枕痕犹著面。城西忽报故人来，急扫风轩炊麦饭。自注：徐州所出。伏波论兵初矍铄，中散谈仙更清远。南都从事亦学道，不惜肠空夸脑满。问羊他日到金华，应许相将游阆苑。自注：黄初平之兄寻其弟于金华山。





次韵秦观秀才见赠，秦与孙莘老、李公择甚熟，将入京应举


夜光明月非所投，逢年遇合百无忧。将军百战竟不侯，伯郎一斗得凉州。翘关负重君无力，十年不入纷华域。故人坐上见君文，谓是古人吁莫测。新诗说尽万物情，硬黄小字临黄庭。故人已去君未到，空吟河畔草青青。谁谓他乡各异县，天遣君来破吾愿。一闻君语识君心，短李髯孙眼中见。江湖放浪久全真，忽然一鸣惊倒人。纵横所值无不可，知君不怕新书新。千金敝帚那堪换，我亦淹留岂长算。山中既未决同归，我聊尔耳君其漫。





仆曩于长安陈汉卿家见吴道子画佛，碎烂可惜。其后十余年，复见之于鲜于子骏家，则已装背完好。子骏以见遗，作诗谢之


贵人金多身复闲，争买书画不计钱。已将铁石充逸少，自注：殷铁石，梁武帝时人，今法帖大王书中有铁石字。更补朱繇为道玄。自注：世所收吴道子画多朱繇笔也。烟薰屋漏装玉轴，鹿皮苍璧知谁贤。吴生画佛本神授，梦中化作飞空仙。觉来落笔不经意，神妙独到秋毫颠。昔我长安见此画，叹息至宝空潸然。素丝断续不忍看，已作蝴蝶飞联翩。君能收拾为补缀，体质散落嗟神全。志公仿佛见刀尺，修罗天女犹雄妍。如观老杜飞鸟句，脱字欲补知无缘。问君乞得良有意，欲将俗眼为洗湔。贵人一见定羞怍，锦囊千纸何足捐。不须更用博麻缕，付与一炬随飞烟。





雨中过舒教授


疏疏帘外竹，浏浏竹间雨。窗扉静无尘，几砚寒生雾。美人乐幽独，有得缘无慕。坐依蒲褐禅，起听风瓯语。客来淡无有，洒扫凉冠履。浓茗洗积昏，妙香净浮虑。归来北堂暗，一一微萤度。此生忧患中，一饷安闲处。飞鸢悔前笑，黄犬悲晚悟。自非陶靖节，谁识此间趣？





次韵舒教授寄李公择


草书妙绝吾所兄，真书小字犹抗行。论文作诗俱不敌，看君谈笑收降旌。去年逾月方出昼，自注：予去年留齐月余。为君剧饮几濡首。今年过我虽少留，寂寞陶潜方止酒。自注：此行公择病酒，多不饮。别时流涕揽君须，悬知此欢堕空虚。松下纵横余屐齿，门前辘想君车。怪君一身都是德，近之清润沦肌骨。细思还有可恨时，不许蓝桥见倾国。自注：公择有婢名云英，屡欲出，不果。





送郑户曹


水绕彭城楼，山围戏马台。古来豪杰地，千载有余哀。隆准飞上天，重瞳亦成灰。白门下吕布，大星陨临淮。尚想刘德舆，置酒此徘徊。尔来苦寂寞，废圃多苍苔。河从百步响，山到九里回。山水自相激，夜声转风雷。荡荡清河堧，黄楼我所开。秋月堕城角，春风摇酒杯。迟君为座客，新诗出琼瑰。楼成君已去，人事固多乖。他年君倦游，白首赋归来。登楼一长啸，使君安在哉！





次韵黄鲁直见赠古风二首


其一


嘉谷卧风雨，稂莠登我场。陈前漫方丈，玉食惨无光。大哉天宇间，美恶更臭香。君看五六月，飞蚊殷回廊。兹时不少假，俯仰霜叶黄。期君蟠桃枝，千岁终一尝。顾我如苦李，全生依路傍。纷纷不足道，悄悄徒自伤。





其二


空山学仙子，妄意笙箫声。千金得奇药，开视皆豨苓。不知市人中，自有安期生。今君已度世，坐阅霜中蒂。摩挲古铜人，岁月不可计。阆风安在哉，要君相指似。





次韵答舒教授观余所藏墨


异时长笑王会稽，野鹜膻腥污刀几。暮年却得庾安西，自厌家鸡题六纸。二子风流冠当代，顾与儿童争愠喜。秦王十八已龙飞，嗜好晚将蛇蚓比。我生百事不挂眼，时人谬说云工此。世间有癖念谁无，倾身障簏尤堪鄙。人生当著几屐，定心肯为微物起。此墨足支三十年，但恐风霜侵发齿。非人磨墨墨磨人，瓶应未罄罍先耻。逝将振衣归故国，数亩荒园自锄理。作书寄君君莫笑，但觅来禽与青李。一螺点漆便有余，万灶烧松何处使。君不见永宁第中捣龙麝，列屋闲居清且美。倒晕连眉秀岭浮，双鸦画鬓香云委。时闻五斛赐蛾绿，不惜千金求獭髓。闻君此诗当大笑，寒窗冷砚冰生水。





送郑户曹赋席上果得榧子


彼美玉山果，粲为金槃实。瘴雾脱蛮溪，清樽奉佳客。客行何以赠，一语当加璧。祝君如此果，德膏以自泽。驱攘三彭仇，已我心腹疾。愿君如此木，凛凛傲霜雪。斫为君倚几，滑净不容削。物微兴不浅，此赠毋轻掷。





送胡掾


乱叶和凄雨，投空如散丝。流年一如此，游子去何之。节义古所重，艰危方自兹。他年著清德，仍复畏人知。





答仲屯田次韵


秋来不见渼陂岑，千里诗盟忽重寻。大木百围生远籁，朱弦三叹有遗音。清风卷地收残暑，素月流天扫积阴。欲遣何人赓绝唱，满阶桐叶候虫吟。





密州宋国博以诗见纪在郡杂咏，次韵答之


吾观二宋文，字字照缣素。渊源皆有考，奇险或难句。后来邈无继，嗣子其殆庶。胡为尚流落，用舍真有数。当时苟悦可，慎勿笑杕杜。斫窗谁赴救，袖手良优裕。山城辱吾继，缺短烦遮护。昔年缪陈诗，无人聊瓦注。于今赓绝唱，外重中已惧。何当附家集，击壤追咸濩。





答范淳甫


吾州下邑生刘季，谁数区区张与李。自注：来诗有张仆射、李临淮之句。重瞳遗迹已尘埃，惟有黄楼临泗水。自注：郡有厅事，俗谓之霸王厅，相传不可坐，仆拆之以盖黄楼。而今太守老且寒，侠气不洗儒生酸。犹胜白门穷吕布，欲将鞍马事曹瞒。





次韵答王定国


每得君诗如得书，宣心写妙书不如。眼前百种无不有，知君一以诗驱除。传闻都下十日雨，青泥没马街生鱼。旧雨来人今不来，悠然独酌卧清虚。我虽作郡古云乐，山川信美非吾庐。愿君不废重九约，念此衰冷勤呵嘘。





和鲜于子骏《郓州新堂月夜》二首


其一


去岁游新堂，春风雪消后。池中半篙水，池上千尺柳。佳人如桃李，胡蝶入衫袖。山川今何许，疆野已分宿。岁月不可思，驶若船放溜。繁华真一梦，寂寞两荣朽。惟有当时月，依然照杯酒。应怜船上人，坐稳不知漏。





其二


明月入华池，反照池上堂。堂中隐几人，心与水月凉。风萤已无迹，露草时有光。起观河汉流，步屟响长廊。名都信繁会，千指调笙簧。先生病不饮，童子为烧香。独作五字诗，清绝如韦郎。诗成月渐侧，皎皎两相望。





送将官梁左藏赴莫州


燕南垂，赵北际，其间不合大如砺。至今父老哀公孙，蒸土为城铁作门。城中积谷三百万，猛士如云骄不战。一旦鼓角鸣地中，帐下美人空掩面。岂如千骑平时来，笑谈謦欬生风雷。葛巾羽扇红尘静，投壶雅歌清燕开。东方健儿虓虎样，泣涕怀思廉耻将。彭城老守亦凄然，不见君家雪儿唱。






○大唐赠歙州刺史叶公神道碑

公讳慧明，字德昭，南阳郡人也。其先系自轩后，弥於周文，聃季食沈，子高封叶，因为氏矣。逮问政偶孔，好龙得真，代有闻也。昔者惟帝兴运，圣炳灵，风相从，卜梦通感，气骏发，良弼大来，有开必先，凭物为象，固自然矣。则我使君降仙府，乘道流，追踪隐沦，叶契幽叟，结庐涧，考岩椒，同人利贞，遁代勿用。雅好酒德，尤邃老经，话言解颐，精义绝倒，诱进不倦，虚纳尽欢，好事集门，长者阗里。每至升月帷户，和风林薄，植杖啸，席皮琴山：泰然乐生，澹乎忘老。方且惟性寿，溯神仙，徇赤松之游，踪黄老之术，外身先物，归根致柔，缘以大均，持以大定，色理不荡，宠辱不惊，绳绳焉，熙熙焉，孔德之容，罔可测已。故师长旌礼，邦族与化，智者谓智，仁者谓仁，虽褐塞桑枢，衣韦带，必避涂加敬，怀风惕息焉。是用克闻於家，大育厥允。

则我越公袭上德，延庆灵，生而知之，学而习之，有专门之资，得丕丞之业，才龀Р道，既冠同元，讯远岳之福庭，观幽寻之方士。陈咒雷骇，吐刃电光，沈海莫濡，蹈冶匪，呵万鬼，搦百神，启阴官之符，变冥司之，追究往事，坐知来兹，膏盲无所遁其形，雾露不能滋其疾：奇迹多绪，嘉声日闻。是以大君孔休，辟命荐至，入自卧内，问以咎徵，造膝必诚，偶事皆中。时更四纪，代且五朝，顺风以请天师，敛衽以近皇极，缁素莫能出右，公卿是惟虚左。国家有事天地，将旅海岳，公尝致礼加璧，能事洁羞，传驷载途，郡邑迎谒者，岁四三焉。自顷贼臣啬祸，小人吹蛊，敢为戎首，兴此厉阶，天步未亨，人事将殆，公极陈幽赞，大启坚猷，枚卜撰辰，并走群望，作为邦翰，先後主忧，殄剿元凶，翊扶皇统。是嘉厥异，式扬尔忠，爵赏茂於身，宠赠光乎考：匪此父也，曷训其子？匪此子也，曷扬其亲？松楸已行，碑板未立，永念终古，追存孝思。骤请阙廷，第如江介，远访才子，枉逮鄙夫。赵括论兵，多阙旧学，班固述史，实赖家书，顾惟成章，伏愧贞石。其词曰：

真隐夷轨，默仙解形。倬哉独立，企古遐征。殆庶元德，升睹丹经。服乡不涅，光和无营。筑卜岑渚，上药侍琴。徐啸风，缓步月林。白去怡意，清泉洗心。曷胜不往？曷奇不临？迹因神远，情随地深。举人方籍，皇家未轼。肇有懿子，载扬令德。左慈致物，越人辨色。司察鬼谋，役使神力。宠被五君，声闻八极。日尝薄蚀，国有多难。凶慝扇扬，忠烈愤惋。亦既先觉，克图幽赞。皇哉神武，赫然天断。薄言即戎，於以戡乱。帝念酬庸，典开列土。岂曜厥身？实赠於父。朱藩锡，紫绶是与。存致没荣，忠伸孝举。烈烈松柏，绪风兴悲。表墓有阙，纪德无词。哀哀严荫，乐栾孝思。孰传终古？是建丰碑。赠慧明银青光禄大夫歙州刺史。子道土法善，授鸿胪卿，封越国公，开元五年太岁丁巳鹑尾七月夷则七日甲辰建。


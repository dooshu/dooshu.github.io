出妓金陵子呈卢六四首





安石东山三十春，傲然携妓出风尘。

楼中见我金陵子，何似阳台云雨人?





其二





南国新丰酒，东山小妓歌。[一]对君君不乐，花月奈愁何。

[一]梁元帝诗：“试酌新丰酒，遥劝阳台人。”陆放翁《入蜀记》：早发云阳，过新丰小憩。李太白诗云“南国新丰酒，东山小妓歌”，又唐人诗云“再入新丰市，犹闻旧酒香”，皆谓此地，非长安之新丰也。然长安新丰亦出名酒，见王摩诘诗。至今居民市肆颇盛。





其三





东道烟霞主，[一]西江诗酒筵。相逢不觉醉，日堕历阳川。[二]

[一]《左传》：若舍郑以为东道主。



[二]《唐书·地理志》：淮南道和州历阳郡有历阳县。





其四





小妓金陵歌楚声，家僮丹砂学凤鸣。[一]我亦为君饮清酒，君心不肯向人倾。

[一]丹砂，太白奴名，见魏颢《李翰林集序》中。学凤鸣，谓吹笙也。梁武帝《凤笙曲》：“朱唇玉指学凤鸣。”






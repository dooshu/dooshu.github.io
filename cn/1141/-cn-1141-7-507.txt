都下诸公岁暮和东坡岐下三首余亦漫和

其一 馈岁

终岁常劳劳，独行莫余佐。
欲为亲旧欢，空囊无馀货。
自矜容膝安，不数万间大。
有时进卮酒，醉即枕书卧。
同志二三子，清啸娱四座。
贵贱少安居，纷如蚁在磨。
官贫酬酢希，草草岁时过。
得句相问遗，险韵不辞和。

其二 别岁
双鬓忽已白，乞身一何迟。
羲和掷人去，夸父苦思追。
岁华逝不处，我生岂无涯。
顾彼孤蓬转，来归复何时。
且同倾浊酒，遑问甘与肥。
万钟宁独饱，儋石何独悲。
明知新节至，难与旧岁辞。
倚醉从为别，谁当知我衰。

其三 守岁
人情看壮老，吾道自龙蛇。
迅彼追风骑，中道谁邀遮。
汝去不我告，维絷将如何。
忆昔少年日，笑语中夜哗。
椒盘争献颂，岁鼓喜频挝。
回头如昨昔，驰晖忽已斜。
人生万事好，一老成蹉跎。
烈士多壮心，暮年犹见誇。



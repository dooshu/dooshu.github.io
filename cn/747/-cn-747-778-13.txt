○谢河东公和诗启

商隐启：某前因假日，出次西溪。既惜斜阳，聊裁短什。盖以徘徊胜境，顾慕佳辰，为芳草以怨王孙，借美人以喻君子。思将玳瑁，为逸少装书；愿把珊瑚，与徐陵架笔。斐然而作，曾无足观，不知谁何，仰达尊重。果烦属和，弥复兢惶。某曾读《隋书》，见杨越公地处亲贤，才兼文武，每舒绣锦，必播管弦。当时与之握手言情，披襟得侣者，惟薛道衡一人而已。及观其唱和，乃数百篇。力均声同，德邻义比。彼若陈葛天氏之舞，此乃引穆天子之歌。彼若言太华三峰，此必曰浔阳九派。神功古迹，皆应物无疲；地理人名，亦争承不阙。後来酬唱，罕继声尘，常以斯风，望於哲匠。岂知今日，属在所天。坐席行衣，分为七覆；烟花鱼鸟，置作五冲。讵能狎晋之盟，实见取曾阝之易，不以衅鼓，惠莫大焉。恐惧交萦，投措无地。来日专冀谒谢，伏惟鉴察。谨启。


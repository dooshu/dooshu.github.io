○太常卿举人自代状

〈通议大夫守太常卿上柱国襄武县开国侯赐紫金鱼袋臣权德舆准制举自代官正议大夫尚书吏部侍郎上柱国清河县开国子崔〉

右。伏准建中元年正月五日制：常官上後三日举一人以自代者。前件官才茂识精，密静宏远。久於右掖，重履南宫。仪曹取士，声实不惑。小宰抡才，流品皆叙。伏以奉常典礼，首冠群卿。古今盛选，不可虚授。以臣愚薄，累奉恩荣。前後职官，无非忝滥。逮今奖命，尤惧非宜。将何以协和神人，祗肃郊祀？迹公望，当处大僚。循分让能，朝有彝典。谨录奏闻。谨奏。


◇丞相箴

夫导民在简，为政以仁；仁实生爱，简亦易遵。罔疏下睦，禁密巧繁，深文碎教，伊何能存？故人不可以不审，任不可以不忠。舍贤昵谗，则丧尔邦；且偏见则昧，专听悔疑。耳目之用，亦各有期。夫岂不察，而帷墙隔之。矜己任智，是蔽是欺。德无远而不复，恶何适而不追？存亡日鉴，成败代陈。人咸知镜其貌，而莫能照其身。（《艺文类聚》四十五）


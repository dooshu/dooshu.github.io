○授崔蠡尚书左丞制

敕。提六联之纪纲，总一台之枢要。自非才识兼茂，风标峻整，则何以统摄群吏，肃清众官？前天平军节度使崔蠡，轩裳积庆，文学藻身。黄锺涵待扣之音，青萍蓄善割之利。早分列宿，独膺题柱之荣；入践禁闱，共许演纶之美。累居重任，亟换名藩。贡籍铨衡，必登於藻鉴；观风驭众，益显其长才。廉车扇恺悌之仁，将席蕴韬钤之略。情惟恋阙，志在推贤，词必由衷，事多馀美。顾我任才之意，当尔受代之辰。言念前劳，载加新命。尔其莹秦台以分美恶，操汉律以检尤违。必俟端标，用分曲影。可依前件。


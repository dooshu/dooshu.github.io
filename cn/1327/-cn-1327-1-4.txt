区新


区新者，粤中之无赖也。性嗜赌，赌负辄行窃，久之随众学为明火行劫。被劫之家，有识其貌者，遂列其名，控于有司。如是者屡，遂得剧盗名。不肖官弁，图获之以邀功也。又从而铺张其气焰，而区新之名乃大著。自是凡官粤中者，莫不以捕获区新为首务，久之且拟抚矣。

候补官某，久未得差，穷极无聊。后钻营得京员函，为之先容，得委购线捕区新，由是官囊骤肥。于室中供一神牌，其文曰“恩公区新长生禄位”。

李文忠督粤日，有请抚区新，予以武职者。文忠哂曰：“是何物事，亦值得一抚耶？此而可抚，则吾平发、平捻时，当抚者正不知几恒河沙数，朝廷亦无如许武职也。”

某党人，亦慕区新名，啖以巨金，使入都刺杀某权奸。区利其金，允之。怀短铳走京师，伺于权奸之门。权奸乘舆出，区探手入怀，将觅短铳，而战栗大作，逡巡遂遁。






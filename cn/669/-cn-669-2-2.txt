2　脩辭立其誠　今之文古之辭


「脩辭立其誠。」脩其内則爲誠，脩其外則爲巧言。易以辭爲重，上繫終於「默而成之」，養其誠也；下繫終於「六辭」，驗其誠不誠也。辭非止言語，今之「文」，古所謂「辭」也。

【三箋全云】「易以辭爲重」，語意微有病。

【元圻案】宋吕成公東萊易説曰：「辭之所發，貴乎誠敬，脩於外而不信於内，此乃巧言令色。」〇宋朱氏震漢上易傳曰：「上繫終於『默而成之，不言而信』，下繫終於『六辭』，語默一也。」〇朱子答鞏豐曰：「脩辭豈作文之謂哉！設若盡如文言之本旨，則猶恐此事在『忠信』『進德』之後，而未可以遽及。若如或者詩賦之所詠歎，則恐其於『乾乾夕惕』之意，又益遠而不相似也。」厚齋今文古辭之語，似與朱子意未合。〇魏鶴山師友雅言：「迂叟有言，今人所謂文，古人所謂辭也。古之所謂文，觀乎天文以察時變，觀乎人文以化成天下，豈詞章之謂哉！」厚齋語實本於温公。






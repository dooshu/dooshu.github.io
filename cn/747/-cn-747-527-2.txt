○皇太子服纪议

准《开元礼》，子为母齐三年，此王公以下服纪。皇太子为皇后丧服，国礼无闻。昔晋武帝元皇后崩，其时亦疑太子所服。杜元凯奏议曰：“古者天子三年之丧，既葬除服。魏氏革命，亦以既葬为节。故天子诸侯之礼，尝已具矣，恶其害已，而削去其籍，今其存者，唯《士丧礼》一篇，戴胜之纪，错杂其内，亦难以取正。皇太子配二尊，与国为体，固宜卒哭而除服。”於是山涛、魏舒并同其议，晋朝从之。历代遵行，垂之不朽。臣谨按《实录》，文德皇后以贞观十年九月崩，十一月葬，至十一年正月，除晋王治为并州都督。晋王即高宗在藩所封，文德皇后幼子，据其命官，当已除之义也。今请皇太子依魏晋故事，为大行皇后丧服，葬而虞，虞而卒哭，卒哭而除，心丧终制，庶存厌降之礼。


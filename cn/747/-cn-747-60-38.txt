○诛吴元济诏

吴元济豺狼丑类，敢悖天常，不知覆露之恩，辄辄猖狂之计。拒捍成命，焚劫邻封，诖误我平人，残伤我赤子，县邑黎庶，号呼屡闻。朕为人父母，得不兴愧？亦尝告谕，曾靡悛心，稔慝挻灾，日滋月甚。所以命貔貅之旅，致原野之诛。雷霆所当，巢穴尽覆。获此凶竖，正其刑书，与众弃之，兹为国典。宜准法处斩，其馀支党，并从别敕处分。


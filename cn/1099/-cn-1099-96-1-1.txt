○防虜疏 【 兵畧】

一敏聽斷、夫匈奴之眾不過漢一大縣、然中國常失利、虜常得志者、何歟、葢虜人法令簡易。約束嚴明。凡舉一事。必集眾謀。眾謀既同、數言即决。朝發夕至。疾如風雨。此其取勝一端也。今吾中國議論苦於異同。文移傷於煩滯。姑以邊事言之。有會議會推。皆大臣不肯擔荷之故數日而不决。屢奏而不定。或有建言奉　旨兵部看了來說者。故金酋謂宋人曰待汝家議論定時。我巳過河矣。此往事之明鑑也。臣願　陛下凡措置一邊事。推擇一邊臣。或有建言邊事者。特召內閣府部院寺大臣。并科道之屬。示以原奏。導之使言。若事體重大。猝不能定者。或日中再議。或姑待明日大臣不許狥私。小臣不許觀望。反覆講求。務求至當。　陛下稱制臨决即日行之。庶幾盡群臣之才。趁事機之會。不為虜人之所先。不為後時之貽悔。且使兵部得省章奏之繁。專精神。一思慮。為　陛下審處三邊之事。昔漢趙充國論西羌事宜。六月戊申發奏。七月甲寅璽書報從其計。漢法每事敏速故號令最行漢都長安距金城幾二千里而往復僅七日應事敏速如此故充國卒國能成功願　陛下俯馭以為法。

一備將才、臣竊見國家每有邊事。會推將臣。輒難其選。考之前史。如春秋列國。下逮南北朝偏王。一方尚有才具文武者數人以維持其國。豈有都萬邦之廣。據四海之大。乃以乏才為憂。第求之不切。蓄之不豫然耳。今保國公朱暉都御史史琳、雖蒙簡用、萬一虜人或壓境踰時、增兵應援、或分道入寇、遣將折衝、臣愚不知復擬何人以往也。乞敕兵部先事會推武臣中堪為大將者幾人。副將者幾人。文臣中堪為提督者幾人。贊畫者幾人。不拘內外。務在得人。使之共事京營。練習軍馬。不惟兵將相諳。臨事整暇。抑使虜人知吾有備。伐其奸謀。乃上策也

一廣參謀照得各邊廵撫都御史凡軍馬錢糧城池關隘。皆其職掌。以一人而兼眾事。平時或能竭力支持。當此倥偬之日。思慮恐不能周悉。才識恐不能兼該。臣愚願乞敕該部於在京在外官員。會推曉暢軍事。雅有志操者十數員唐之方鎮大臣必有參佐書記不獨有畀軍事亦可以盡大下之才即以儲異日大將之任也此法最宜行之以備都御史幕僚之選每邊差委一二員前去。補其謀議之缺。相戰守之宜識慮既多。必能濟事。考之前史。如諸葛亮伐魏。則有楊儀楊顒為之屬裴度平淮蔡。則有韓愈李正封從其行亮與度皆絕出之才亦湏多士之助况其他乎。苟得其人。比之臨事差官旋為措置者。難易懸絕矣。

一募材勇、比虜恃戎馬足懷禽獸心、沈鷙有力、騎射精強、乃性習然也、邇者宣府失利、皆我遊兵之精者、臣竊慮焉遊兵尚不能敵、京軍之克勝、殆未可知也昨總兵官奏取保定等府達官達舍。非我族類其心終異。必湏我之將帥能駕馭之我之師旅能頡頏之乃能折其心得其力。否則未見其益也。未驍勇材武之士。未必盡產於沙漠。在中國倍有之彼挾其所負亦豈肯帖然人下哉在有司優異拔取之耳。臣願敕兵部選差忠實明敏官員前往沿邊州縣。及腹裏地方。懸賞格募不拘士民軍舍之餘。但膽力過人。騎射可取。五兵之中。能操一二技者。面試其能。起送赴部置營房以安其室家。聚粟帛以足其衣食。單舍則改隸其籍。士庶則待考其功。平居則束之部伍以變其習。有功則差其官級以酬其勞。葢財勇之士聚之京師。既可以威敵制遠如民有嘯聚弄兵之謀者亦入吾殼中。可以坐消其患矣

一覈功賞、夫好生惡死、人之常情、戰陣相接、鋒?相交、使吾士卒忘生赴死以求勝、惟在賞罰公明。行之果且速耳。雖孫吳韓白之善將。舍是亦無以成功也今邊境所患者稍有功次。多為有力者奪去。及至行賞文移覈實。動經歲月又乖古人賞不踰時之意。將士解體。兵氣不揚。弊實坐此。臣愚願乞　朝廷捐數十萬之銀。貯之受敵之所。付以記功之官敕兵部定為賞功之格。能殺胡人一首者。賞銀若干兩殺二首者倍之殺其酋長者又倍之。提首而入。懷金而出。願受官者納賞以為左驗。如此則賞不踰時。士皆戮力。而兵威作矣。但兩軍鏖戰。紛挐之際。既斬敵首。復進禦他敵、何暇轉而持之。恐為他人所有。則又當體士卒之情而為之處。臣愚不知邊事。竊以臆見籌之、凡軍法五人為伍、五隊為伍、一隊共二十五人、晝則同戰、夜則同守、有無相資、患難相恤、父子兄弟、不啻過也、故有功則宜同賞。有罪則宜同罰。若一隊之中。有能殺敵戰不暇顧者。陣上爭級嘗以致敗且衝鋒果銳者每不暇割級賞格大湏講求許本隊軍士乘間得便。持取其首。解戰之後。必不相欺。若疑似不明。即以所給賞銀均散一隊。絕其爭端。彼此通行。亮無不服。如此則所斬之首。雖不能一一歸於手?之人。為本隊所得者。十常八九為他隊所得者。十不過二三。亦體其情而結其心矣。


◇答卞兰难取钟

夫礼乐者，为治之六本也。故箫韶九成，凤凰来仪；雷鼓六变，天神以降；政是以平，刑是以错，和之至也。新声发响，商辛以陨；大钟既铸，周景以弊；存亡之机，恒由斯作，安在废兴之不阶也？君举必书，古之道也；作而不法，何以示後？圣王乐闻其阙，故有箴规之道；忠臣愿竭其节，故有匪躬之义也。（《魏志·高堂隆传》）


○为书论张天锡



昔贵先公称藩于刘石者，惟审于强弱也。今论凉土之力，则损于往时；语大秦之德，则非二赵之匹。而将军悉然自绝，无乃非宗庙之福也欤？夫以秦之威，旁振无外，可以回弱水使东流，返江河使西注，关东既平，将移兵河右，恐非六郡士民所能抗也。刘表谓汉南可保，将军谓西河全，吉凶在身，元龟不远，宜深算妙虑，自求多福。无使六世之业，一旦而坠地也。（《十六国春秋》三十六，又七十四）

王永

永，猛子，仕苻坚为幽州刺史。坚死，拥立苻丕于晋阳，拜使持节侍中、都督中外诸军事、车骑大将军、尚书令，封清河公。寻拜司徒，录尚书事，进左丞相，为慕容永所败，死之。




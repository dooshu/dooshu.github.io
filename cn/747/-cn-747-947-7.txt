○对长安令登夫家判

〈长安令初上登夫家众寡，因移用其人。观察使以为烦，辞云各逐地宜，救其时事。〉

求才审官，以恤人瘼，施贡颁赋，宜遵国章。苟玷尔旧规，亦荒我王度。瞻彼邑宰，实曰能贤。物土之宜，使庐井之有伍，随时改作，在税征而无差。方今弓矢未，疆埸仍骇。眷言州县，尚劳其供亿；念兹仓庾，已竭於饩牵。固可当官而行，虑善以动。均有无於乡党，足可安人；稽众寡於夫家，是资赡国。议事以制，咀叶於时宜，执法奉公，何乖於古典？观察所见，理或未然。请从百里之谋，伫听千箱之咏。

卢隐赵


【矫志诗】

芝（本集作芳。）桂虽芳。（本集作香。此句《广文选》作芳树虽香。《诗纪》云。今本作芳树虽香。）难以饵鱼。（《广文选》作烹。《诗纪》同。本集作兼。）尸位素餐。难以成居。（《广文选》作名。《诗纪》同。）磁石引铁。于金不连。大朝举士。愚不闻焉。抱璧涂乞。无为贵宝。履仁遘祸。（《类聚》误作福。本集同。）无为贵道。鹓（《类聚》作鸳。本集同。）雏远害。不羞卑栖。灵虬避难。不耻污泥。都蔗虽甘。杖之必折。巧言虽美。用之必灭。济济唐朝。万邦作孚。（《诗纪》此下注云。阙。）逢蒙虽巧。必得良弓。圣（《类聚》作贤。本集同。）主虽知。（《类聚》作智。本集同。）必得（《类聚》作示待。）英雄。螳螂见叹。齐士轻战。越王轼（本集误作轻。）蛙。国以死献。道远知骥，世伪知贤。覆之帱（《类聚》作焘。本集误作寿。）之。顺天之矩。泽如凯风。惠如时雨。口为禁闼。舌为发机。门机之闿。（《类聚》作[门/卦]。即阙字。本集作关。《广文选》作间。）楛矢不追。（○《类聚》二十三。本集五。广《文选》八。《诗纪》十四。又《书钞》百三十三作杂诗。引折、灭二韵。○逯案。艺文《类聚》所引。抱璧涂乞以下另为一篇。《诗纪》盖依《广文选》等书合之为一。又《类聚》前后两引。皆为节录。故济济唐朝万邦作孚句孤立。上下文不相衔接。世伪知贤与下文亦不相属。《诗纪》于万邦作孚下注云阙。其实阙文者不止此处。而辑曹集者。或于济济唐朝上设八空格。于世伪知贤下设八空格。皆自我作古。不足信。）


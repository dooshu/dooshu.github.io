王雨谦序

有大文之人而文始传，文也者，人也。其人为天地之所属，则凡天地之所焕不能郁，与郁而不克告之天下万世者，皆汇而委诸其人。由是而日星之蒸变，河岳之苞孕，勤勤焉提以成之也。然其所际有显晦，且有不即内之于显，而困苦拂乱与以晦晦之遇，而别有以显之，则天下文章莫大乎是矣。如昔左氏《春秋》，龙门《史记》，皆不屑以爵禄荣之，而特荣以三曾之大也。吾故于陶庵张子之文，而知天地之成之显之者深且宏也。陶庵为雨若先生之孙，而阳和公其曾祖父也。阳和公以文章大魁天下；雨若先生成进士，以理学推醇儒。陶庵尊人大涤公，抱命世才，虽烺烺仕籍，竟不克大展其学，乃举累代清淑之气，尽以钟之陶庵。陶庵自束发为文，发藻儒林，以彼其才，使其立取一名，身都显要，自当复命造物，爽爽不怍。而以才大莫器，有识者咸为裂眦问天，而陶庵怡然听之，遂潜名成《石匮》一书，上与左史等。鼎甲申以后，屏弃浮云，益肆力于文章，自其策论、辞赋、传记、笺赞之类，旁及题额、柱铭，出其大力，为能登之重渊，而名诸日月，题曰《琅嬛文集》。盖其为文不主一家，而别以成其家，故既能醇乎其醇，亦复出奇尽变，所谓文中之乌获，而后来之斗杓也。余与陶庵以气谊文章为世外交，每一篇出，无不披华食实，如李才江之范金呼岛佛，柳柳州之盥薰读昌黎集也。兹者百家争喙，俾斯集行之于世，则震风凌雨，应知夏屋之为帡幪也。陶庵其先蜀产也，其近则越产也，其人其文，几几各争有之。余则曰：“此非蜀之有，越之有，而天下之有也，张子天下才也。”曲辕王雨谦撰。


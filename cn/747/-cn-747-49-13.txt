○册尊号赦文

惟高祖太宗敷大德於天下，覆载之内，湛恩茂育。累圣同道，用康兆人，宝位重光，深其德泽。被服渐渍，洽於生灵者，百有五十年之间，兵不作而刑将措矣。自寇虐横厉，山东不开，衅起渠魁，毒流区宇，三军七萃之士，豪杰忠良之徒，制在风波，遭其驱劫。繇是干戈不息，征赋寔烦。哀我人斯，并罹灾患，悯兹有犯，无罪万方。朕上戴皇天，下临黔首，奉先圣之成命，集一切之大勋。元恶既诛，群生思乂，是欲镜清六合，网决八纮。庶齐大道之时，克复太平之理，至化犹郁，兵严初解。百辟卿士，中外众臣，并进昌言，请上徽号曰宝应元圣文武孝皇帝。朕涉道日寡，惭德良多，恐沮乐推之心，自增神器之重，俯膺典册，敬受鸿名，便欲谒报昊天，展事郊庙。又以孟秋多稼，垂及西成，王畿之间，人实劳止。辍兹大礼，式候元冬，切为逾年改元之制。缵承洪业，敢废旧章，博采群公之义，乃贞协用之纪，其宝应二年改为广德元年。爰属履端，乃宏肆眚，救兹汤火，俾云行而雨施；涤其瑕秽，将玉振而金声。宜广更始之恩，用明向劝之福，可大赦天下。

自广德元年七月十一日昧爽已前，大辟罪无轻重，已发觉未发觉，已结正未结正，系囚见徒常赦所不免者，咸赦除之。左降官即量移近处，亡官失爵，各与收叙。诸色流人罚镇效力安置配隶等，一切放还。其安禄山、史朝义亲族，应在诸道，一切原免，并无所问。天下所有诸色结聚，羌浑党项，但能悔过自陈，各归生业，一切并舍其罪。其中有头首能劝率，并束手来归者，并加官赏。仍令本道防御使并管刺史县令分明晓谕，所有到者，各具名录奏。诸道百姓逋租悬调，及一切欠负官物，自宝应元年十二月三十日已前并放免。一户之中，有三丁放一丁，庸调地税，依旧每亩税二升。天下男子，宜二十五成丁，五十五入老。应徵租税，刺史县令据见在户徵科。其逃亡死绝者，不得虚摊邻保。河北百姓复三年。庆是回纥行营经历处，免今年租税。内外文武，三品已上赐爵一级，四品已下加一阶，仍各赐两转。

天下兵马元帅雍王，智谋夙成，忠孝纯至，恭行讨伐，亲统元戎。抚外蕃以仁，训群帅以义，班师献捷，勋茂武成。宜兼尚书令，加实封二千户。回纥可汗册为颉咄登密施合俱录英义建功毗伽可汗，可敦册为娑墨光亲丽华毗伽可敦可汗，及左右内外宰相已下，共加实封二万户。令御史大夫王翊持节就衙帐册礼。左右杀胡禄都督等并封为王，诸部督并封国公。河北副元帅怀恩宜兼太保，仍与一子二品官一子四品官并阶，更加实封五百户。河南副元帅光弼与一子三品官并阶，更加实封三百户。幽州节度使怀仙与一子三品官并阶，加实封二百户。李抱玉、郭英乂、辛云京、侯希逸、田神功、孙志直、白孝德、令狐彰，并各与一子五品官并阶，加实封二百户。李宝臣、薛嵩、田承嗣、张献诚等，各与一子五品官并阶，仍加实封二百户。鱼朝恩寄崇师律，程元振勋高佐命，各加实封二百户，仍与一子五品官并阶。仆固玚、高彦崇、浑日进、李建义、李光逸、杨崇光、李怀光、张如岳、白元光、温如雅、拓拔澄泌、高晖、卢钦友、成惟良、曹楚玉等，各与一子五品官，加实封一百户。仍各赐铁券，以名藏太庙，画像於凌烟阁。并寇难已来将相勋业高者，其名籍图画亦准此。子仪与一子四品官并阶，加实封二百户。苗晋卿、刘晏、裴遵庆、元载各与一子四品官并阶，加实封一百户。仪王及彰王已下男未官者，并准旧例与官及封。永穆并长乐已下长公主及郡县主、嗣王、郡王等各与一子官，皇亲五等已上，诸亲三等已上，各与一子出身，二王后各与一子官。诸道节度观察使立功将士，其父兄在无官者，依子文武与官，已殁者追赠。阵亡将士袭父官爵。河北、河南有怀材抱器，安身守节，素在邱园不仕，为众所知，委所在长官具名闻荐。应授伪官等，并已昭洗。矜才宥过，宜有甄收，委所繇勘本官名衔资历闻奏，量才处分。文武正员常参官并诸州刺史，父母无邑号官者，宜与致仕官及邑号，赠者更与改赠。刺史县令自今以后改转，刺史三年为限，县令四年为限。员外及摄试官，一切不得釐务。谏官每月上封事，无所回避，河南河北伪度僧尼道士女冠，并与正度。天下刑狱，须大理正断，刑部详覆，不得中书门下即便处分。诸色人中，有孝弟力田，经术通博，文词雅丽，政理优长，本州各以名荐。


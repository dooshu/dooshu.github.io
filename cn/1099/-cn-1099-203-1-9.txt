○奉旨議孟夏薦麥及賜百官麥餅疏 【 荐麥】

該本部尚書夏言欽奉　宸翰、賜諭內殿禮儀、四月八日、俗事宜革去、但有賜百官不落夾之例、此當議改日行、欽此、復於三月二十日、節奉　聖諭禮記月令篇、謂是月麥先熟、以薦寢廟、今可取此義、歲以孟夏之五日、薦內殿、賜百官、仍具米食造如舊、名曰麥餅、卿可與二輔擬來、欽此、臣言謹欽遵會同內閣大學士張孚敬李時、議得四月八日、例賜百官不落夾者、相沿釋氏之說、於禮無據、誠如　聖諭。所宜革去及禮經考之月令篇。是月麥先熟。以薦寢廟。葢麥為五穀之先。詩曰。貽我來牟。帝命率育。此古人所以重麥以薦新也。　聖諭歲以孟夏之五日。薦內殿賜百官。改名曰麥餅。仰見　聖明據經析禮。不因故襲俗。得先王之遺意。而可垂法於後世矣。合候命下。著為常典。每歲於四月初五日。薦新麥於內殿。是日賜百官麥餅。仍行內外先期題請供辦施行、


◇日食上封事

臣闻日者众阳之长，食者阴侵之征。《书》曰：「无旷庶官，天工人其代之。」言王者代天官人也。故考绩黜陟，以明褒贬。无功不黜，明阴盛陵阳。臣伏见方今刺史太守专州典郡，不务奉事尽心为国，而司察偏阿，取与自己，同则举为尤异，异则中以刑法，不即垂头塞耳，采取财赂。今益州刺史朱、扬州刺史倪说、凉州刺史尹业等，每行考事，辄有物故，又选举不实，曾无贬坐，是使臣下得作威福也。故事，州郡所举上奏司直察能否以惩虚实。今宜加防检，式遵前制。旧丞相、御史亲治职事，唯丙吉以年老优游，不案吏罪，于是宰府习为常俗，更共罔养，以崇虚名，或未晓其职，便复迁徙，诚非建官赋禄之意，宜敕正百司，各责以事，州郡所举，必得其人。若不如言，裁以法令。传曰：「上德以宽服民，其次莫如猛。故火烈则人望而畏之，水懦则人狎而玩之。为政者宽以济猛，猛以济宽。」如此，绥御有体，灾眚消矣。（《后汉·马严传》）


○黄龙再见赋（有序）

景龙三年六月十五日，黄龙再见於牛山，天意汲汲於圣人。赋曰：

龙之见也，春分而登於天；龙之潜也，秋分而入於川。假崇山而再见，应元圣而通元。蜿蜒孤蟠，雾四发。目中精耀，光飞列缺之火；颔下珠悬，色夺蟾蜍之月。方将游彼池囿，岂徒止於郊野？非同上天之五蛇，有异渡江之一马。孙权象之而置於军中，魏帝范之而於殿下。永言於此，我皇是宜。秦王之梦，立乎；汉后之时，见於成纪。彼皆一至，此则重光。采色炫，文明混煌，错甲镂鳞，既以成乎字；分官纪号，可以表其祥。超紫凤於丹穴，越青鸾於女床。龙德相承而无悔，天家久久而蕃昌。


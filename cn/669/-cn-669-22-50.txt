88　文子爲老子弟子　文子書中稱平王問道　文子書中富有名言警語　文子語屢被後人徵引


文子者，老子弟子也。【原注】序曰：「亦曰計然。姓辛，名研，字文子。」其書稱平王問道，【原注】老子與孔子同時。又云范蠡師之，其去平王之時遠矣。序謂周平王時人，非也。〇案：平王問道，見今本道德篇。其言曰「玉在山而草木潤，珠生淵而岸不枯」，上德篇。荀子勸學取之；「譬若積薪燎，後者處上」，上德篇。汲黯取之；注見下條。「再實之木，其根必傷」，符言篇。明德后取之；後漢書后紀：「明德皇后馬氏，伏波將軍援女也。明帝崩，后爲皇太后。章帝欲封爵諸舅，太后不聽，曰：『馬氏無軍功，奈何得與陰、郭中興后等耶？富貴之家，禄位重疊，猶再實之木〔一〕，其根必傷。』」「用兵有五，有義兵，有應兵，有忿兵，有貪兵，有驕兵。義兵王，應兵勝，忿兵敗，貪兵死，驕兵滅」，道德篇。魏相取之；漢書魏相傳：「上與趙充國等議，欲因匈奴衰弱，出兵擊其右地，使不得復擾西域。相上書諫曰：『臣聞之，救亂誅暴，謂之義兵，兵義者王；敵加於己，不得已而起者，謂之應兵，兵應者勝；争恨小故，不忍憤怒者，謂之忿兵，兵忿者敗；利人土地貨寶者，謂之貪兵，兵貪者破；恃國家之大，矜民人之衆，欲見威於敵者，謂之驕兵，兵驕者滅。此五者，非但人事，乃天道也。』」「臨河欲魚，不如歸而織網」，上德篇。董仲舒取之；漢書董仲舒傳：「對策曰：臨淵羨魚，不如退而結網。」「孔子無黔突，墨子無暖席」，自然篇。班固答賓戲、杜甫同谷縣詩、韓愈争臣論取之；「心欲小，志欲大，智欲圓，行欲方」，微明篇。孫思邈取之；唐書隱逸傳：「孫思邈，京兆華原人，通百家説、善言老、莊，孟詵、盧照鄰等師事之。答照鄰曰：『心爲之君，君尚恭，故欲小。膽爲之將，以果決爲務，故欲大。仁者静，地之象，故欲方。知者動，天之象，故欲圓。』」「德均則衆者勝寡，力敵則智者制愚」，上禮篇。陸抗取之；三國志吴陸抗傳：「抗，字幼節。抗聞都下政令多闕，上疏曰：『臣聞德均則衆者勝寡，力侔則安者制危，此蓋六國所以兼并於彊秦，西楚所以北面於漢高也。』」「欲治之主不世出」，下德篇。王吉取之；漢書王吉傳：「吉，字子陽，琅邪皋虞人也。爲諫大夫，上疏言得失曰：『欲治之主不世出，公卿幸得遭遇其時，言聽諫從，然未有建萬世之長策，舉明主於三代之隆者也。』」「寸而度之，至丈必差；銖而解「解」，今本文子作「稱」。之，至石必過。石稱丈量，徑而寡失」，上仁篇。枚乘取之；漢書枚乘傳：「乘，字叔，淮陰人也。爲吴王濞郎中。吴王謀逆，乘奏書諫曰：『夫銖銖而稱之，至石必差；寸寸而度之，至丈必過。石稱丈量，徑而寡失』云云。」「山有猛獸，林木爲之不斬；園有螫蟲，葵藿爲之不採；國有賢臣，折衝千里」，上德篇。鄭昌取之；漢書蓋寬饒傳：「諫大夫鄭昌愍傷寬饒忠直，以言事不當意而爲文吏所挫，上書頌寬饒曰：『臣聞山有猛獸，藜藿爲之不采；國有忠臣，姦邪爲之不起』云云。」「文之所加者深，則權之所服者大；德之所施者博，則威之所制者廣」，下德篇。班固刑法志取之；「人之將疾，必先厭魚肉之味；國之將亡，必先惡忠臣之語」，微明篇。越絶、德序外傳記曰：「夫差狂惑，賊殺子胥。句踐至賢，種曷爲誅？范蠡恐懼，逃於五湖。傳曰：人之將死，惡聞酒肉之味；邦之將亡，惡聞忠臣之氣。」劉子貴言篇取之；「乳犬之噬虎，伏雞之搏貍」，上德篇。何休注公羊莊十二年傳。取之。又曰：「士有一定之論，女有不易之行。」守弱篇。「同言而信，信在言前；同令而行，誠在令外。」精誠篇。「狡兔得而獵犬烹，高鳥盡而良弓藏。」上德篇。皆見此書。其見於列、莊、淮南子者，不可縷數。

【元圻案】漢書藝文志「道家」：「文子九篇。老子弟子，與孔子並時，而稱周平王問，似依託者也。」〇厚齋藝文志攷曰：「今本十二篇，道原至上禮，李暹注，豈暹析之與？晁氏曰：『曹子建表引文子，李善注以爲計然。今其書一以老子爲宗，略無與范蠡謀議之事。』唐志：『農家』范子計然，十五卷。注云：『范蠡問，計然答。』則與文子了不同。北史蕭大圜曰：『陶朱成術於辛文。』」〇柳子厚曰：「文子旨意，皆本老子。然考其書，蓋駁書也。其渾而類者少，竊取他書以合之者多。不知人之增益之歟？或者衆爲聚斂以成其書歟？」

〔一〕「實」，原作「植」，據中華本後漢書卷一〇上皇后紀上改。






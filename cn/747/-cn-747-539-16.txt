○代郑尚书贺册太后礼毕赦表

臣某言：伏奉五月二十八日制书，皇太后光膺茂典，诞受鸿猷。恩荣庆锡，覃被率土。中贺。臣闻天子以德教而兆人庆赖，明王以孝理而百神和平。伏以皇太后秉德阴凝，体仁坤厚；宏是内则，顺於先朝；道配轩皇之尊，功参文母之盛。伏惟皇帝陛下孝承丕绪，仁嗣宝图，则天之明，事地以察。昭彰慈训，光启尊名。发德音於上元，流惠泽於下土。陷疏网者，许其减等；养高堂者，锡以加封。粟帛遍沾於耆年，门闾必表於仁里。悉使怀生庶类，行道群心。非独各亲其所亲，无不长人之所长。湛恩布，盛礼丰融，信可通神明而光四海。天下臣子，不胜庆幸。臣限於镇守，远在方隅，不获躬诣阙庭，舞称庆。无任耸踊庆幸之至。


其五十八





我行巫山渚，寻古登阳台。[一]

天空彩云灭，[二]地远清风来。

神女去已久，襄王安在哉!

荒淫竟沦没，[三]樵牧徒悲哀。

[一]宋玉《高唐赋》：楚襄王与宋玉游于云梦之台，望高唐之观，其上独有云气，崪兮直上，忽兮改容，须臾之间，变化无穷。王问玉曰：“此何气也?”玉对曰：“所谓朝云者也。昔者先王尝游高唐，怠而昼寝，梦见一妇人曰：‘妾巫山之女也，为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之，旦为朝云，暮为行雨，朝朝暮暮，阳台之下。’旦朝视之如言，故为立庙，号曰朝云。”《通典》：夔州巫山县有巫山。《一统志》：阳台在夔州府巫山县治西北，南枕大江。宋玉赋云：楚王游于阳云之台，望高唐之观，即此。王阮亭曰：巫山形绝肖巫字，其东即阳云台，在县治西北五十步，高一百二十丈。二山皆土阜，殊乏秀色，而古今艳称之，以楚大夫词赋重耳。江淹诗：“相思巫山渚，怅望阳云台。”



[二]王融诗：“巫山彩云合。”



[三]阮籍诗：“三楚多秀士，朝云进荒淫。”






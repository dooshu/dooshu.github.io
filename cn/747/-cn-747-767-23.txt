○诘凤

尝得扬雄云：“君子在理若凤，在乱亦若凤。”谓隐见之得宜也，将欲神之以为鉴。逮览其《剧秦美新》，则有异乎是。雄仕汉，遇新室之乱，以不能去之，又惧祸及，乃为斯文以媚而取容。呜呼！凤固若是耶。果若是，则凤遇缴而犹回翔其间邪！夫君子之仕也，所以行其道，道之不行也，则可以明其节。彼莽之不臣，雄时在列，宜以君臣之义，兴亡之理，匡救之以行其道；苟畏其威，爱其死，则可投簪高谢，以明其节。讵有苟禄贪生，徇非饰诈，广引秦过，以誉恶德，是稔其篡逆也！与古之持颠扶危死名节者，背而驰也。则向者所著若凤之说，得不为诬凤也哉！鸡常禽也，晦晓而不昧其候；凤灵鸟也，理乱而不知其时耶！噫！言之不思，有如是耶。或曰：“古人之临危制变，亦有权焉。雄知莽之不可匡也。故矫为其辞，姑务脱祸，是亦权也。子何过之深欤？”曰：不然。夫权者，圣人有焉，所以不失其道，未见舍其道而从其权。昔仲尼仕鲁，以季桓子荒齐乐，知其不可匡也，乃去之。曾不闻矫为其辞以求容於鲁。虽仲尼日月其德人之不侔，然雄亦慕仲尼之教者，以著书立言为事，得自易哉！夫立言者，岂不欲人从教耶，且已不能信人，况求信於人乎？语曰：君子先行其言而後从之。岂斯言可欺也哉！


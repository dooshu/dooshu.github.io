忆旧吟寄金陵倪闇公黄俞邰

六朝旧地多贤豪少年结客相招邀开尊夜醉乌衣巷缓带晨过朱雀桥太平盛事吾生晩松栢岿然见後凋秦淮日落歌管闻纵横骚雅张吾军是时文字天下重竞推白雪轻青云三十年来事已往予亦风尘困鞅掌当时耆旧半凋残存者飘零散草莽漠漠江流白浪开崩雷骇浪双蛟来倪生黄生各突兀矫矫玉树无尘埃黄生邂逅竹关侧题诗赠我披胸臆赋拟三都气不骄书藏万卷人谁识倪生洒落同心期吾友常推絶妙辞【谓周伯衡】反骚学杜意惨澹顔筋柳骨兼能为二子同声相昵就各有新吟错如绣别离百感填中膓忧时老泪沾双袖倪生经年一相见黄生十载隔游讌菰芦之中老此人惊看岁序如飞电江南三月春可怜好傍青溪系画船雨花台畔江天色桃叶渡头杨柳烟我今多病洪川久昨夜伤心闻杜鹃长江东下二千里望断金陵日暮天


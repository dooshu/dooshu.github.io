○谢皇後施袈裟杂物启

沙门元奘启：垂赐衲并杂物等，捧对惊惭，不知比喻。且金缕上服，传自先贤，或无价（阙一字）衣，闻诸圣典，未有穷神尽妙，目击当（阙一字）如今之赐者也！观其均彩浓淡，黻衣不能逾其巧；裁缝婉密，杂缕无以窥其际。便觉烟霞入室，兰囿在身，旋俯自瞻，顿增荣价。昔道安言珍秦代，未遇此恩；支遁称礼晋朝，罕闻斯泽。唯元奘庸薄，独窃洪私，顾宠循躬，弥深战汗。伏愿皇帝皇後富众多之子孙，享无疆之福祚，长临玉镜，永御宝图，覆育群生，与天无极。不任惭佩之至，谨启谢闻。施重词轻，不能宣尽。


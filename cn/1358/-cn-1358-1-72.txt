东鲁遗黎

信云父，山东人，元兵南下，为张宏范元帅馆客。文山被获，宏范命云父款待之。日侍谈论，颇有向南之意。《赐文山》诗云：“宗庙有灵贤相出，黔黎无患太皇明。”文山因教以诗法，即领悟，作乐府云：“东风吹落花，纷纷辞故枝。莫怨东风恶，花有再开时。”文山称赏，因赠以诗云：“东鲁遗黎老子孙，南方心事北方身。几多江左腰金客，便把君王作路人。”盖是时宋臣或有反面事北者。文山诗云：“遗老犹应愧蜂蚁，故人久已化豺狼。”又云：“黑头汝自夸江令，冷齿人犹笑褚公。”皆有所指也。


○曲江池赋（以“城中人日，同集池上”为韵）

帝里佳境，咸京旧池。远取曲江之号，近侔灵沼之规。东城之瑞日初升，深涵气象；南苑之光风才起，先动沦漪。其地则复道东驰，高亭北立。旁吞杏圃以香满，前翕云楼而影入。嘉树环绕，珍禽雾集。阳和稍近，年年而春色先来；追赏偏多，处处之物华难及。只如二月初晨，沿堤草新。莺啭而残风袅雾，鱼跃而圆波荡春。是何玉勒金策，雕轩绣轮。合合沓沓，殷殷辚辚。翠亘千家之幄，香凝数里之尘。公子王孙，不羡兰亭之会；蛾眉蝉鬓，遥疑洛浦之人。是日也，天子降銮舆，停彩仗。呈丸剑之杂伎，间咸韶之妙唱。帝泽旁流，皇风曲畅。固知轩後，徒游赤水之湄；何必穆王，远宴瑶台之上。复若九月新晴，西风满城。於时嫩菊金色，深泉镜清。浮北阙以光定，写南山而翠横。有日影云影，有凫声雁声。怀碧海以欲垂钓，望金门而思濯缨。或策蹇以长愁，临川自叹；或扬鞭而半醉，绕岸闲行。是日也，樽俎罗星，簪裾比栉。云重阳之赐宴，顾多士以咸秩。上延良辅，如临凤沼之时；旁立群公，异在龙山之日。若夫冬则祁寒裂地，夏则晨景烧空。恨良时之共隔，惜幽致以谁同。孰见其冰连岸白，莲照沙红。蒹葭兮叶叶凝雪，杨柳兮枝枝带风。岂无昆明而在乎畿内，岂无太液而在乎宫中。一则但畜龟龙之瑞，一则犹传战伐之功，曷若轮蹄辐凑，贵贱雷同。有以见西都之盛，又以见上国之雄。愿千年兮万岁，长若此以无穷。


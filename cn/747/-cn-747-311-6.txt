○为宰相贺雪表

臣某言：臣伏见自冬已来，雨润微少，虽春候尚远，未足为灾，而圣虑忧勤，恐妨农事。灵星允答，瑞雪其滂。自昏达明，已睹於盈尺；无远不及，何止於千里？既溥既霈，足表西成之徵；不疾不徐，正符东作之候。岂伊利泽？更是殊祥。臣等微生，叨荷荣渥，幸睹休庆，空知舞。无任欣跃之至，谨奉表陈贺以闻。


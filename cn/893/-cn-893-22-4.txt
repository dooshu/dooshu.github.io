下途归石门旧居





按《太平府志》：横望山，在当涂县东六十里。春秋楚子重伐吴，至于横山，即此山也。实为金陵朝对之山。《真诰》称其石形瑰奇，洞穴盘纡，陶隐居尝栖迟此地炼丹，故有陶公读书堂、石门、古祠、灰井、丹炉诸遗迹。书堂今为澄心寺。石门山水尤奇；盘道屈曲，沿磴而入，峭壁二里，夹石参天，左拥右抱，罗列拱揖，高者抗层霄，下者入衍奥。中有玉泉嵌空，渊渊而来，春夏霖潦賓士，秋冬澄流一碧，萦绕如练。观诗中所称隐居山寺、“陶公炼液”、“石门流水”诸句，知石门旧居，盖在其处矣。

吴山高，越水清，握手无言伤别情。将欲辞君挂帆去，离魂不散烟郊树。[一]此心郁怅谁能论，有愧叨承国士恩。云物共倾三月酒，岁时同饯五侯门。[二]羡君素书常满案，含丹照白霞色烂。[三]余尝学道穷冥筌，[四]梦中往往游仙山。何当脱屣谢时去，[五]壶中别有日月天。[六]俯仰人间易凋朽，钟峰五云在轩牖。[七]惜别愁窥玉女窗，归来笑把洪崖手。[八]

[一]虞炎诗：“聚学从烟郊，栖遁事环荜。”



[二]五侯，见十一卷注。



[三]《神仙传》：王烈入河东抱犊山中，见一石室，中有素书两卷。琦按：古人以绢素写书，故谓书曰“素书”。含丹者，书中之字，以朱写之，白者绢色，丹白相映，烂然如霞矣。



[四]江淹诗：“一时排冥筌。”闵赤如注：冥，理也。筌，迹也。言理、迹双遣也。一说：冥，幽也。筌，迹也。冥筌，道中幽冥之迹也。



[五]《汉书·郊祀志》：天子曰：“诚得如黄帝，吾视去妻子如脱屣耳。”颜师古注：“屣，小履。脱屣者，言其便易无所顾也。”《列仙传》：王子乔乘白鹤驻山头，举手谢时人，数日而去。



[六]《灵台治中录》：“施存，鲁人，学大丹之道三百年，十炼不成，唯得变化之术。后遇张申为云台治官。常悬一壶，如五升器大，变化为天地，中有日月如世间，夜宿其内，自号壶天，人谓曰壶公。”



[七]《名山洞天福地记》：钟山，周回一百里，名朱湖太生之天，在润州上元县。五云，五色云也。见七卷注。



[八]玉女窗，在嵩山。见十六卷注。洪崖，三皇时伎人得仙者。《广博物志》：青城山洞，周回二千里，昔洪崖先生服琅玕之华而隐，代为青城真人。



隐居寺，隐居山，陶公炼液栖其间。[一]灵神闭气昔登攀，恬然但觉心绪闲。数人不知几甲子，[二]昨来犹带冰霜颜。我离虽则岁物改，如今了然识所在。别君莫道不尽欢，悬知乐客遥相待。

[一]《因话录》：宣州当涂隐居山岩，即陶贞白炼丹所也。炉迹犹在，后为佛舍。



[二]《左传》：晋悼夫人食舆人之城杞者。绛县人或年长矣，无子，而往与于食，有与疑年，使之年。曰：“臣，小人也，不知纪年。臣生之岁，正月甲子朔，四百有四十五甲子矣。其季于今，三之一也。”



石门流水遍桃花，我亦曾到秦人家。不知何处得鸡豕，就中仍见繁桑麻。[一]翛然远与世事间，[二]装鸾驾鹤又复远。[三]何必长从七贵游，劳生徒聚万金产。[四]挹君去，[五]长相思，云游雨散从此辞。欲知怅别心易苦，向暮春风杨柳丝。

[一]桃花注水、鸡豕桑麻，比之秦人之桃源也。详见二卷注。



[二]《庄子》：“翛然而往，翛然而来。”陆德明《音义》：“翛，音萧。徐音叔。李音悠。向云：翛然，自然无心而自尔之义。郭、崔云：往来不难之貌。”



[三]江淹《别赋》：“驾鹤上汉，骖鸾腾天。”



[四]七贵，见十一卷注。庾信诗：“惜无万金产，东求沧海君。”



[五]挹，即揖也。古字通用。






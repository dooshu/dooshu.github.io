○王元宥除右神策军护军中尉制

敕。繁缨趋朝，交戟入侍，委以兵卫，固须信臣。内枢密使骠骑大将军行右威卫上将军知内侍省事上柱国晋国公食邑二千户王元宥，俭而多才，忠而能力，事君尽礼，处已无私，自主枢要，益见诚信，今者十万全师，北落禁旅，视吴汉差强人意，非韩信无可计事。是以辍自心腹，寄兹爪牙，以尽尔材，出於余志。尔戢敛豪猾，整肃威容，无使乡闾，致有侵害。勉酬倚任，以报君亲。可行右骁卫上将军知内侍省事充右神策军护军中尉兼右街功德使，散官勋封如故。


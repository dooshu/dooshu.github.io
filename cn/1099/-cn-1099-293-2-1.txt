○與繼津兄書

此事部中允行、而人皆避事、葢難其人而兄獨勇往任之。則為眾悅服。今本部既束高閣、而兄欲強行、則堂官惡之、同僚忌之、此不便一也、兄為拯援小弟之故、讐家欲害而無繇、乃今日尋事幹、且自居受害之淵藪、此不便二也、弟訪問宣大將官、俱云地方狼狽巳極、兵馬必難整飭、所謂雖有善者無如之何、兄欲任之、萬無成功之理、昨何道長慨然有開海運之請一無成功。人皆笑之。此不便三也。到彼處行事、凡有謀為、又先題請。兄自恃當道者。果欣而允之乎。抑或故阻其所為乎。此不便四也。許公之請、必欲其駐劄陽和城、兄無兵馬之寄、一遇有警、軍將各守信地。遺一空城。虜或逼圍。將何以為保身家之策。此不便五也、整飭兵馬。責任甚重。萬一失事。其責當與將領督撫等。兄自忖其當道者。肯恕兄乎。抑必加重于兄乎。此不便六也。細觀許多之疏、葢恐一時失事、兵部參劾、故扯兵部官在內、將欲謝擔于兵部衙門、且又云責令容彼提調、則若彼之属官者。埶機在彼持握。豈得自專行事。無事之日。受彼提制。有事之日。替彼頂缸。成功難必。禍害預知。此不便七也。夫識時勢者在俊傑。此等時勢。兄識之久矣。而必欲為此者。葢一念為國之誠。故利害有所不暇顧耳然欲幹天下之事。當思其如何下手。如何收煞。事成如何結果。不成如何名目。死生雖不計。畢竟果不徒死不。思之思之。又重思之。弟非阻兄忠貞之為。若損友者。葢真見事必不可成耳况此時兄十分小心廻避。猶恐禍及。何乃自投禍機乎。


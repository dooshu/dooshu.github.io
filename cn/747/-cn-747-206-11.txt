○答张九龄书

忽辱笺翰，喜慰攸集。退惟自省，惭惧亦深，实智力之所不逮也，宜朝廷之所见责也。仆本凡近之才，素非经济之具，叨承过听，谬膺朝委。自少及长，从微至著，唯以直道为业，匪以曲路期通。历官三朝，年逾一纪，凡所称荐，避嫌疑，实有祁奚之举，非无许允之对。则天之世，已被流言，行之有恒，久而自辨。近蒙奖擢，倍励驽庸，每以推贤进士为务，欲使公卿大夫称职，岂杨桥之或用，及解狐之可为？而悠悠之徒，未足矜察，嗷嗷之口，欲以中伤。上恃天聪俯仗神道，既不得奉身而退，但知信心而前，然顾无隐慝，亦死为分明矣。猥惟不敏，敬承厥休，持当座铭，永为身宝。元崇顿首。


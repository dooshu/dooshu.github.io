陈宓　送师道弟调选

人生重五马，亦须在中州。

若弟虚慕名，不惮南荒陬。

何如贰近郡，责轻俸仍优。

亲老可近侍，取廉不嫌求。

忽信他人语，只足企前修。

我衰又多病，卧家将四秋。

小池有芰荷，迟子来共游。

作诗送行李，勇返勿悠悠。

陈宓

陈宓　送师道弟调选

三年试邑似从军，救过何心望策勋。

但得当时无愧怍，便知后日有芳芬。

身名莫叹行将老，学业由来进在勤。

子到长安谨交友，杜门切勿混莸薰。

陈宓


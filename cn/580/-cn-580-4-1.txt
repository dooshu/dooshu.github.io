列传第一 后妃


蒙古因突厥、回鹘旧俗，汗之妻曰可敦，贵妾亦曰可敦，以中国文字译之，皆称皇后。其庶妾则称妃子。终元之世，后宫位号只皇后、妃子二等。世祖至元十年，以魏初建议，授察必皇后册宝，用汉礼册皇后自此始。是为正宫皇后，其余虽称皇后，无册封之礼焉。今博采前闻，为《后妃传》，其母以子贵为皇太后者，并列于篇。






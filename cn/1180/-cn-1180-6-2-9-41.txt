答蓟辽总督方金湖言俺酋西行不利


北虏贡议，公实始之，盖八年于兹，而夷情愈顺，边鄙用宁，公今入朝，又克终其事矣。凡此大功，固宜铭之太常，垂之青史，岂特一时赖之而已乎？

虏酋西行既决，难以挽留，边人咸恐此酋既去，来年贡市或不如初。不知虏人嗜利，观其会三镇之人，与之盟誓而去，彼盖犹恐吾之有变，肯自渝负以失大利乎？要在边臣善加抚驭，毋自失信以起衅可也。但仆料老酋此去必不利。渠本无去意，但为切尽所迫，黾勉从之，诸部亦不乐行，众心不齐，战必不力，一也；自款贡以来，豢縻于中国之服食，心骄气惰，不足以当瓦剌新锐之虏，二也；南畏中国，东畏土蛮，牵制内顾，势力自分，三也。三者皆兵家所忌，故曰必败之道也。公试观之。






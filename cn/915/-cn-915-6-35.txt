◎司马休之

休之字季预，尚之弟，以讨王恭功拜龙骧将军襄城太守，镇历阳。为桓玄所败，奔於慕容超，闻义兵起南归。武陵王遵承制以为荆州刺史，镇江陵，复为桓振所败。徵拜後将军、会稽内史。卢循入寇，加督浙江东五郡军事，坐事免。及刘毅诛，复为都督荆雍梁陈宁益六州军事、平西将军、荆州刺史、假节，与雍州刺史鲁宗之谋讨刘裕，为裕所败，奔於姚兴。兴死，依姚泓。泓灭，将奔於魏，未至道死。


○卢舍那像赞（并序）

《诗》云：“哀哀父母，生我劬劳，欲报之德，昊天罔极。”是伤不可止之恋，而怀无所及之感，其有饰圣以资亲，修法以展慕，岂非孝子持明之心哉？武担山静乱寺卢舍那丈六铁像者，沙门履彻为先妣用无价黄金之装也。彻师俗姓刘氏青城真人知古之弟。道门释种，守律护戒，了如来广大之心，达如来加持之力。见虚空界，划缦茶坛，知定慧手，结金刚印。过去不悟，因後行而追福；当来未闻，指前缘而证道。睹佛相者，成一切智，承佛光者，壤无始业。张说闻其事而怿之，合掌西南，遥礼偈曰：

大雄卢舍那，妙法甚深秘。神变加持力，普不动位。孝乎彼沙门，爱母而锡类。法财装妙色，空色不相异。慧日破金山，慈光触宝地。善来金刚手，一一见佛事。


○平廣東倭寇議 【 平倭】

瑕聞古者邦有大事、自公卿大夫庶僚庶尹、下及國之耆民、咸得進于王庭、各話其意、然後採眾謀所同者行之、故慮無遺策、而舉無僨事、古之道也、方今倭夷橫發、東南破殘、濟濟群僚、靡經憂念、竊以為此非痛養相關之義、瑕廣州之庸也、寇及惠潮實為父母之邦、是用忘其庸陋、上議數款、以備採擇、　一近閱、報見廣東以倭寇殘破惠州府地方、止參通判一員、此餙誣以塞責者也、廵撫提督兵將、親臨惠州、不能靖寇、時則分廵兵備道海道參將等官、俱在委任、豈所用者止通判一人耶。今皆互相容隱、委罪卑官、刑賞如此、何以使下、此須駁勘、要見倭寇所殘、地方、委係何人守禦、通判當時領兵多少、駐劄何處、兵備領兵多少、駐劄何處、參將、等官領兵多少、駐劄何處、地方有事、各官如何不見保障、通判失事、各官如何不見捄應、若各官領兵。坐視通判不捄。則各官何心者也。若各官束手。盡付合省之兵與一通判。則各官何為者也。且通判小官也。如不堪用。當先時處治。如有誤事。當臨時處决。此有不待參奏者。今止參通判而各官無事。又何為者也。合將分廵兵備參將等官、重者革職、輕者住俸、各戴罪殺賊、以勉後功、庶幾法有必行之信、人懷嚴憚之心、士革苟且之謀、事有慎圖之望、同心一力、寇可弭而民可保也、　一廣東廵撫、以倭寇為梗、奏調客兵捄應、此支吾之策也、前年淮浙被兵、曾調廣州兵捄之、謂其強可使也。則今日惠潮被寇、宜廣兵足用矣、乃有不支之患、而紛紛於客兵之望、計客兵調發、當在踰時之後、民其麋矣、廣兵自足應敵、但上之人、不思所以用之之術、是以知者莫肯謀、勇者莫肯奮耳、且海濱之民、疲弊甚矣、官司之所困、征役之所窮、富豪之所侵、債負之所折、怨入骨髓、有思亂之心久矣、今強寇在境、不亟捕滅勢當內外連結、蔓延滋大、事可深憂、瑕以為客兵遠難致。且路遠而費必多。今以餉客兵之財。而為募土兵之值。無不給者。大抵閩廣之兵善於通賊故□之所以散敵之黨土兵盡收所以寡敵之黨土兵甚近所以急民之救此計之得者也。瑕又聞之、千兵易得、一將難求、欲得士兵。須任土將。葢官司之所召募多市井龜縮之氓土將之所收羅乃江湖鷙烈之士彼其考其平素。觀其技藝。試其膽略。簡其材良汰其憊劣。足其廩賄結其歡喜。故爪牙精悍。見敵而爭先也。今之為將者。武職皆世冑竊祿之徒。文職亦捕盜文墨之輩。遠民不親而選兵失實。與吏為政而給值不敷故游惰受賤值以應募。每臨事而多僨也。然則將之得失。其明效為可知矣。欲求本土良將。必有大度大識大恩大信出於尋常之外。則將材至矣。　一天下豪傑、其生。也無涯、其伏也無限、或在艸萊之間、或在卒伍之列、或在卑官胥吏之內、或在魚翁鉤叟之中、碩器長材、無地不種、顧搜羅任用之何如耳、昔宋有中葉之難、宗澤出於簿尉、世忠起於兵卒、岳飛奮於行伍、皆能將十萬以振皇靈、今天下豈少此輩哉、而方面大臣、未嘗虛巳禮下、彼無以自知、固安肯盡其心、無以自效、亦安能盡其力、志士扼腕、勇夫解體、職此由也、昔韓信獲李左車。因其一言之善耳、乃北面師事之。劉備之於關張。忘形結交。以共濟大業。英雄下士。大抵皆然、近翁萬達在邊、親執驍卒之手、與之細論心曲登堂拜偏禆之母、其過人之度如此、故所建立、一時稱良焉、竊見廣東順德番禺香山新會、多有總甲。或土豪。或艚船之長年三老。勇略超群。屢經戰陣。數年以來。海之獲巨盜者。每出此輩。而廵撫分廵等官。全不加重。惟奴隸視之有功不過行縣花紅犒賞而巳此袁術待趙雲之故智。黃祖之待甘寧亦甚薄雖有功而不賞以為賤卒不可與為禮也。瑕以為仁義之心。無貴無賤。人之戴恩。甚於戴賞。吾苟以非常之禮下之。虛心以詢訪之。推誠以委順之。有勞又特本保奏之。虛不次之位以待之。則彼感泣鼓舞之下。孰肯隱心惜力。以孤知遇之恩。此所謂土將者也。　一廣東倭寇橫行、而士不用命者、抑何故歟卑尊之勢隔、而上下之情擕、授任之統乖、而賞罰之信缺也、竊以為宜在朝中選本省之位尊望重、素諳民情土俗者、領敕。前往恊贊軍務、有本土豪傑、得以竟自委任、受任有勞、得以竟自保薦、軍餉錢糧犒賞、得以竟自支給、其參將分廵兵備海道等官、一如廵按事體、得以保舉彈劾、嚴敕而重責之、以鄉之士夫。糾鄉之智勇。為鄉之父兄。率鄉之子弟。捄鄉之急難。公私兩便。上下一心。必濟之策也。昔陳豨反代、漢高帝急封趙將四人、曰吾以慰趙子弟、宋智高反、狄青征之、與事之賢、實曲江之余靖、葢其凡也、


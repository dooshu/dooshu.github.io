卷十九　崇祯十六年癸未

元旦失朝(新史)

廷臣待漏，待天子也，恐天子早临，廷臣先天子而待漏也。待漏之时，鼓未严，鼓严而肃班矣。肃班而鸣钟，钟歇而圣驾登殿，静鞭响矣。鞭响而两班廷臣有容无息，有意无声，仰瞻殿上，祇见千百红袍掀袖，示令而已。乃癸未年春正之朔，圣驾升殿，文班止一首辅周延儒，武班止一勋臣，旧例钟鸣，则东西长安门俱开，朝臣俱拥挤在外，因谕开门，而到者仍寥寥。鸿胪未可唱齐班，久之来者作踉跄状。十少五六，勉成礼焉。延儒上揭云：政本怠弛，以致廷臣慢误，乞夺俸自臣等始，得旨姑免。

祭十二陵(新史)

祭天寿山上陵也。十二陵，每陵遣三品官主祭，陪祭则六品以下二人，又勋戚一人，为担土加坟事。旧例也。余随少司马冯邺仙上德陵，将入红门，舆骑俱辍，总戎戎装率兵万二千人跪迎，军容壮丽，营伍整齐，红门之左，设两锣，径有五尺，声如雷发，入则反得乘骑，神宗定陵最近外，凡入者先瞻焉。外竖大方石碑一座，细睨之四面无字，各陵皆然。内有飨殿九楹，殿内祭品丰洁，乐器饬齐，俱笼以黄纱，幔后则露台一座，台设大炉烛，高约二丈余，元门扃闭，梓宫所由入也。墓门在西侧，白石为之，阔五尺，高亦约二丈，厚尺许。元宫之巅为殿五楹，中立朱漆方石碑，高丈有五尺，广四尺，金书神宗皇帝之定陵七字。为垛、为壁、为地，皆竹叶玛瑙石甃之，后则宝顶，草树蒙茸，不可入矣。出南西行经长陵，成祖也。为主穴居中，再西为永陵，世宗也。规式各陵无二。惟永陵之松，多偃地，而延蔓，如蛇如藤，过河越涧，行者履跨其上，皆剔牙松。松鼠成群，以万计。康陵则在三十里外，凡上此陵，必先一日行，翼日游玉泉寺，山以泉石胜。西十里，游香山，山以殿刹胜。未青轩，可坐；视九门双阙，伟观也。下山游碧云，金碧辉煌，川岩崒嵂，两者兼之，观止矣。

天寿山之得名，世谓御体所藏故也；不知太宗一日驻跸饮酒，适当万寿之期，群臣等上寿，美其名耳。

周延儒(附吴昌时)

癸未三月，改礼部仪制主事吴昌时为吏部文选主事，署郎中事。昌时好结纳，通太监王化民等，欲转铨司。吏部尚书郑三俊问乡人徐石麒。答曰：君子也。三俊遂荐于上。盖石麒畏昌时机深，故誉之可。三俊不知也。例转给事中范士髦等四人，御史陈尽等六人，故事例转，科一道二。昌时特广其数，意胁台省为驱除地也。四月，御史祁彪佳劾昌时紊制弄权，御史徐殿臣、贺登选各疏参之，郑三俊自引咎罢，以误荐吴昌时也。

四月时大清兵久在内地，上特命周延儒以阁部督师，断其归路。大兵势大，延儒畏不敢逼，适天气渐炎，大兵大获而还。延儒侦知之，奏捷，加封太师。有山人题诗讥之曰：敌畏炎熇归思催，黄金红粉尽驼回。出关一月无消息，昨日元戎报捷来。既而台省交章论列，延儒受贿纵敌出口，上颔之。

五月，延儒放归，给事中郝絅，复参昌时，及礼部郎中周仲琏，窃权附势，纳贿行私，内阁票拟机密，每事先知。总之，延儒，天下之罪人；而昌时、仲琏又延儒之罪人也。御史蒋拱宸、何纶亦交劾之。

七月，召山东兵备雷演祚，与山东总督范志完，面质于中左门。先是，演祚入朝，面奏志完在山东纵兵淫掠，及金银鞍马行贿，上命逮讯。至是，逮至面质。上问行贿京师状。演祚历历有指。上问演祚曰：尔言称功颂德，遍于班联者谁也？演祚曰：周延儒招权纳贿，如起废、清狱、蠲租，自以为功，考试科道，尽收门下。凡求总兵巡抚，必先贿通幕客董廷献，然后得之。上怒，即命逮董廷献。又问志完，鞍马何所馈？志完谢无有。上斥其妄，因问御史吴履中。尔在天津察志完云何？履中对演祚言，寻诛志完。

上自讯吴昌时于中左门，拷掠至折胫乃止。　　征周延儒听勘。初，延儒再召时，庶吉士张溥、马世奇以公论感动之，故其所举措，尽反前事，向之所排，更援而进之。上亦虚己以听，溥既没，世奇远权势，不入都，延儒左右皆昌时辈，以至于败。

十二月，诛吏部文选司郎中吴昌时。

前大学士周延儒有罪赐死。延儒当中外交讧，无能为上画一筹，然受主眷深，故其罢内监、撤厂卫，诸珰日夜乘间媒孽，上俱不信。延儒益忽之，迨视师行边，上意稍移，而诸珰乃尽发其蒙蔽状。上始信之。至是，吴昌时事，圣怒遂不可回矣。

延儒之再召也，以贿进，亦以贿败；以内官进，亦以内官败；以昌时进，亦以昌时败。　　予闻一老兵云：一日，大兵失道，误入淖泥中，诸将喜而困之，延儒檄至纵焉。上逮张国维，国维过苏，苏人生祭而哭之。国维曰：勿忧，吾现有周相手书在，令吾放敌者。至京，国维果免。

周延儒续记

宜兴再召，通内而贽币帛者，冯涿州也。奔走而为线索者，太仓张溥、嘉兴吴昌时也。擘画两年，纶綍始下，时为崇祯十四年之二月。六月陛见，相得甚欢，呼先生而不名。首复诖误举人，广天下取士额；次释漕欠并蠲民间积逋，会忧旱，禁狱戍遣以下悉还家，再陈兵残岁歉处，减现年两税。于宗室保举格拔异才，修练储备，严覈讨实事，凡捍御、凡民生、凡用人理财，无不极其讨究、极其调剂。至望恩请恤，昭忠铭节等事，向期期不予，覆核至再，以限于格限于分阻，滞停阁者，沛然弗吝。天下仰望风采，考选四十六位，悉登台省，以示宠。人亦归之。诵太师者，无间口，使天意向平，安在非救时之宰相。时吴昌时职仪制，必欲调文选，握百僚遴次黜陟权，奈正郎从无调部者。昌时浼延儒必欲得而后已。延儒查例，世宗时文选病故，武库正郎调入；又天启朝邹维琏服石以职方郎调稽勋，援两故事，冢宰郑三俊素不肯依违于延儒者，以昌时故，而具题十五年八月入司。时当台省年例。故例省一台二，无逾额者。昌时以台十省六，省为范士髦韬庵李士焜又白等(？)，台为陈荩鸣、迟姚、应翀、磊斋等也(？)。一时哄然。然昌时辣手初试，延儒主裁于上，惟弭耳就职耳。昌时于是权在手，呼吸通天，为所欲为矣。昌时与张溥同为画策建功人；淮安道上，张溥破腹，昌时以一剂送入九泉，忌延儒密室有两人也。其忍心如此。壬午十月二十日，为延儒半百之诞辰，拟举觞大内，周后以皇亲云路通谱，备寿仪外，廷则尽文武，遍海内为延儒添筹矣。不意初十下午有北兵进口之说，延儒不信，曰旁塞将佐为粮储劫司农常套也。十一、十二两日，果寂然。延儒以坦衷处之。十三日早辰，蓟州难民踉跄而来，小保定告陷。大清兵大队南下矣。盖大兵实系初十日五更破蓟州，即阖其四门，内不得出，外无驰报，故京中以为无是说也。十三早辰，齎所掠而出口者向，北方发硎，而扬其刃者驰南，畿辅左右，兽骇禽飞，上震怒。谓边将不足恃，旁抚无可依，更恨邮牒无闻，塘报不发，两抚一镇，悉逮而系之狱诛之。怒犹未释。两抚焉成名、潘永图，一镇唐钺也。上日坐文华殿，敕有献策，直入毋禁，董心葵辈，亲承圣语，后有一逃奴，貉裘锦衣入门，亦蒙赐点，主乃勋卫，当获特奏，枭之而止，九门昼闭，文武坐门外，入羽书。一日曾陷二十六名城，延儒为之无色，聊效杨嗣武故智，使僧道百人建大法道场于石虎胡同口上，唪诵法华经第七卷。十一月、闰十一月、十二月，满城人如处瓮中。十六年正月朔日，礼应辑瑞；十三省方岳，无一至者。二月春闱，亦无言及。至三月初，外来者联镳，路庆平安，内应出者，有三选文武给凭未领，及外转升出司府等官，不下五百余人，亦俱结队而去。盖大兵自十月入内至今年二月，日将二百，身不解甲，鞍不离马，乃于三月初一入莒州城，养马于野，人皆休卧。如是者匝月，莒州境四面高山，春暮草茂，宜牧马云。四月初五日下午，上临平台，召三相国，词色俱厉云。朕欲亲征。延儒跪曰：臣愿代皇去。上不言，仰视侧摇其首。延儒起，陈演继之曰：首辅阁务殷繁，臣可去。上仍侧摇不言。陈起，蒋德璟下跪曰：臣实可去。上又侧摇如前。蒋起，延儒再跪请出。上冷笑曰：先生果愿去，朕在宫中看过奇门，正在此刻，一出朝门，即向东行，慎勿西转。当时不得不谢恩而出，东至齐化门，权宿城楼，题请随征科道兵科方士亮、御史蒋拱宸，兵部职方尹民兴，户部刘嘉绩，勤王已到，四镇刘泽清、唐通、周遇吉、黄得功，亦随行。初六日至通州，而大兵之自南而出，东起津门，西至涿鹿，亘三百余里，横排挤拥，车载骡驮，不尽是芦稿一处渡河也。远近城楼之?，日夜不绝响，延儒在通城，则受四镇之拜师，四镇则轮设绛帐之脯席；随征四臣，从延儒而传食四镇，四镇又赴随征四臣而陪酌。延儒，客席已遍，先上爵于勤王四镇，祝凯歌，后洗爵于随征四臣，祝纪录。一月来日未遑也。朝晚进二疏，题皆飞报大捷，实未尝出城数武，为濠外窥一矢相加遗也。后人有卖放出口之说，不亦冤哉。五月初六日，大兵无留影，延儒同日夕会饮者，庆太平。又四日，整归鞭。时为初十上午。先入文华殿陛见欢迎。亲手扶握，慰劳备至。告假休沐，不允。十五日，賷阁臣羊酒，陈、蒋谓伴食无状，贻我皇忧，方负愧，遂收成命。延儒亦权辞，竟同陈、蒋准允。时涪州知州武进吴方思蓼堪入觐在京，见邸抄，顿足致虑曰：圣眷替矣。十八日，谕礼、吏、兵三部查阁臣视师凯旋优礼之宴，如何隆重，各两进其仪，俱驳情礼未合。二十三日午刻，传谕大小九卿，申刻平台候旨，届期接出，则首辅周延儒奸贪诈伪，大负朕躬，着议处回奏。时延儒尚卧内阁，两人扶出，小轿而归。明日各臣会集西掖，左府空室，向得其顾盼而骄语众庭者，今则不啻口詈之矣。旨意落于勋戚，疏亦略存体。余皆已有旨也。六月初一辞陛于前门之碁盘街，仍赐银一百两为路费。后参之者日甚，在当日之最昵者尤甚。如袁彭年之类。彼各自为地，恐他人参之也。蒋拱宸则又有说，考选时意欲得省，时值一万，蒋只六千，以西台与之恨焉。亦以同乡及门之谊，过望宜兴也。朋比一疏，并及昌时。七月二十五日，亲审文华殿，即日缇骑南下，逮延儒。十月初八抵京，寓顺城门外之二庙。自疏愿戍冲边不报。十二月初七日五更，延儒赐缢。昌时弃市。齎敕大金吾骆养惟，向在阁日，金吾必拜延儒为老师，以便称呼。今延儒嘱付乃弟后日事，絮聒不已，骆欲回奏，恐迟刻，阖其?，而跪于中庭，亟呼曰：老师天明矣。老师天明矣。回奏，即日得旨，后来解缢。若十三年之薛国观，则停解一月，虫出户外也。延儒再召之局方结。

涿州冯铨与延儒同年，年相若，初时有同衾之好，后结儿女亲。己巳逆案居前列，今为延儒致力者，冀宽一网，复然计也。奈上于此举最为得意，急投不得，缓引不得，延儒亦竭尽苦心三年来如一日，竟无从启齿，不谓徒以身殉也。　　延儒再召，卜行有日矣，一夕梦故妻吴氏大哭于前，曰勿入京。入必有祸。延儒弗信而行，果符所梦。或云其子奕封梦亦云此。　　审吴昌时(字来之，甲戌进士)

明朝会试十八房帘官，旧例八翰林，六内科，吏、礼与兵之职方，其一人为户、刑、工三部轮值者，职方郎之所以必与，以其劳而责重。三年海晏，军国荷赖，会帘一席酬之，世宗以来皆然也。癸未科春闱愆期，拟于八月举行，职方尹民兴，楚人也。至七月，誓不复一疏，恐逢圣怒，不得入场，兢兢捧玉得门生而后快。二十五日，上忽御文华殿，亲谳蒋拱宸参周延儒与昌时朋比为奸，疏中所及之名，凡延儒四月视师时，题请随身兵科方士亮，兵部尹民兴、户部刘嘉绩、台中郎蒋拱宸也，皆与审。又延儒门客董心葵亦在焉。取东厂及锦衣卫刑具以候。昌时受刑，已尽全套。疏内诸款皆承认。又问董心葵，延儒得银起用为几人？曰不记也。时御案有缙绅一部，自上掷下，则福建道施元征一叶献上。启奏曰：福宁道施元征是也。时缇骑南下。昌时亦撼。拱宸曰：罗山大败，皇上发银三千在边口，收赎难民难妇，其部又差齎银官二十，今兵银竟无只影，尔固随征，亦以飞报大捷奏，非欺君而何？拱宸曰：罗山奔北，初交兵，固有失银之事，后各将用命，仍复大捷。帝震怒曰：那有败而复胜之理？喝声打。司刑者将拱宸当头一下，纱帽为裂。帝愤恨，推倒案桌，迅尔回宫，跪审诸人，一无发落。锦衣卫虑即覆审，俱不放纵。尽其人而系之狱。尹民兴不得回部。大司马张伯鲸，以职方印照例送协赞员外王永积，后永积遂谋入会帘矣。

宋应亨不屈

宋应亨，字长元，山东莱阳人，中天启乙丑进士。初令清丰，擢礼部主客司主事，迁吏部，历验封、考功、稽勋、文选四署，寻转稽勋郎。甲戌归，逾六年，长子成进士，授杭州理刑。应亨教之曰：毋束湿，毋草菅，毋长莠。崇祯十五年。闰十一月，大兵破临清，应亨率士民守莱阳，北隅单弱，捐千金建瓮城，浃旬而毕。大兵至，应亨独当一面，悬赏募死士，夜劫营大兵拔围去。十六年二月初五日，大众掩至，避北城不攻，次日辰时，由城东北缘云梯上，应亨平巾箭衣，驱家僮巷战，家人令易帽，不可，驱良久，家僮死者三十余人，应亨项中一刀，被执不屈，以死。后太史王崇简吊之以诗云：拜手松楸酒一杯，伤心洒泪踏苍苔。寒林风起山光动，衰壑云移海气来。泉路几年空夙恨，人间此日有余哀。高踪已自成千古，夕影凄凄照草莱。闻者伤之。应亨死后，诏赠太仆寺少卿，长子名璜，字玉仲，登乡试榜；次子名琬，字玉叔，中丁亥进士，尤善诗，陕西、浙江副使。

北都崩解情景(附记)

崇祯末年，北京人有只图今日，不过明朝之意。贫富贵贱，各自为心。每云：流贼到门，我即开城，请进，不独私有其意，而旦公有其言。已成崩解之势矣。午、未之间，大兵入京，都城戒严，上发内帑钱数万，命诸营千总每人领钱几千分授守城兵，每兵二十钱，兵领出，以指弹钱曰：皇帝要性命，令我辈守城，此钱止可买五六烧饼而已。既而内不发钱，使京中富家出钱养兵。如百金之家，出银五钱；即妓家亦出五钱。上云：一家岂无二三妓，其家可出五钱，以故人心益离，而事自坏。谓皇帝欲守天下，而征及妓银，时事可知矣。后李自成破京，取银十七库而去。

当时政弊民玩如此，申、酉之变，不察可烛。

蒋臣奏行钞法

癸未六月，召见桐城诸生蒋臣于中左门。臣言钞法曰：经费之条，银钱钞三分用之，纳钱银买钞者以九钱七分为一金，民间不用，以违法论，不出五年，天下之金钱尽归内帑矣。给事中马嘉植疏争之。

捣钱造钞

从来京师价，纹银一两，买钱六百，其贵贱只在零□与二十之间。自崇祯践祚，与日俱迁。至十六年，卖至二千矣。夏秋间二千几百矣。宣问贱之所由来云。私钱掺入过多，乃于九门特点御史九员，督理其事，街衢钱桌，有私钱一文笞，二文徒，三文遣，四文外斩矣。其价限定一两六百，多一文亦斩。复设石臼铁杵，一见私钱，不暇入炉镕化，即刻捣碎以绝其影。有夹入，搜获必斩。小民贸易存剩，许送纳御史台。奖之。令至严也。臼设官坐以待，自朝至暮，半月来，小民无舍钱者，清对无聊，各西台不得不出自己橐，买私钱以捣之。辰出午饭，必使班役持钱三四千，或五六千不等，日费两许，将碎钱积于臼杵之间，为人观看。匝月余，举以报命云。私钱收完，钱价颁定，塞责而已。而民间之钱价，下趋无抵也。凡卖钱诸处，对面现付，必如钦限。如一两可买二千四百，其一千八百，则于桌下私授，或少转来取，以厂卫多人，曾有照常交市，擒去枭首故也。于是决意行钞，省中条议，钞有十便、十妙之说。一造之之费省，一行之之途广，一齎之也轻，一藏之也简，一无成色之好丑，一无称兑之轻重，一革银匠之奸偷，一杜盗贼之窥伺，一钱不用而用钞，其铜可铸军器；一银不用而用钞，其银可入内帑。上大喜，即刻造钞，立发仪制司。从来解入之朱卷，与宗师优劣科岁试卷，为钞质之资本，押工部收领，限日搭厂。揆官选匠计工，如有阻其事者，法同十罪。工部查得二祖时典故，造钞工料纸六皮四，皮者桦皮也。产于辽东，今有纸而无皮，无从下手，乃令工部召商。商人皆京师大奸棍，具疏愿领银百万往辽买回，上又责之工部，时流贼渡河之信已确，已之。崇祯十六年十一月中事也。呜呼！钞法固善矣，惜其行之不早耳。

上用铜锡木器　　癸未十月，上自用铜锡木器，屏金银。命文武诸臣各崇省约，士庶不得衣锦绣珠玉。　　李自成陷承天府

癸未正月，李自成陷湖广承天府，巡抚宋一鹤守城，下城巷战，挥刃击杀数贼死。一鹤号鹤峰，顺天宛平籍，北直保定府清苑县人。崇祯三年庚午举人，巡抚都御史。承天破，标下有愿负之出奔者，一鹤坚持不肯，卒自刎死。江阴冯生在楚蜀时，又闻被执骂贼死。钟祥知县萧汉，有贤声，贼戒其部曰，杀贤令者死，乃幽之寺中。戒诸僧曰，令若死，当屠尔寺。僧谨视之，汉曰：吾尽吾道，不碍汝法，遂自经。

萧汉，号象石，江西南丰人。崇祯丁丑进士，授钟祥知县。五载俸满行取，闻襄藩陷，自誓曰，士见危授命，岂可卸担？遂以护陵保土，自请于抚按免觐。壬午十二月十一日，贼逼境，破关厢入，咸失色，汉奋臂呼曰。此正钟令效死之日也。入署奠辞家庙，出绢帨勒令众媵自经。曰：男忠女烈，各宜自尽。吾不能庇城中亿万生灵，敢爱此三十二口，并两雏子。于是扬鞭直指，擐甲登陴，重悬赏格，杀贼三千余级，越六日，贼复大合几百万薄内城，相持五昼夜，至癸未元旦，汉掷剑向北，泣拜曰：臣力竭矣。急冲围奔陵，贼亦踵至，汉挺身大呼钟祥知县在此，不得擅惊陵寝，贼卒挟之前，汉引颈就刃。贼曰：欲首，应云即砍。贼曰：剥皮，应云即剥。贼遣伪官元圭说降，以管夷吾刘清田为言，汉应之曰：管仲不死有母在，我则白云望断，惟知向日。郁离子痛鳞介之易我衣裳，从龙淮左，我正值圣主英明金瓯无缺，事不相同，死即死耳。勿复言。贼惮而重之。不忍杀，批片纸，令乱箭射死萧知县，汉即袒胸以受，寂无半镞相加，旋有票送吉祥寺僧寮，至则罗列美馔，小贼一人主之。汉大骂不食，求死转急。觅死且不可得，偶于圆定觅剃刀藏之，因取敝纸，书杨椒山浩气还太虚，丹心照千古，平生未了事，留作忠魂补。又别录夷齐死后君臣薄，力为君王固首阳两言。纸穷投笔起，复拾土块从壁画钟祥县令萧汉愿死此寺十字，随时对壁自刎，血横溅字。时正月初五日也。士民买榇致诔就寺地痊之。

贼陷承天府，改曰扬武州，遣伪将王克生决显陵，求宝，伪知州张联奎，多备锹锄，献策求欢，贼方举事，?风雷大作，昼晦，联奎见金甲将，手持金瓜，当头一击，即昏迷跌地，口鼻流血，一夜而死。联奎，宜城诸生，其妻何氏，固以貌都，为贼所执，守节不从，慷慨遇难者也，克生抓去，不知所在，众贼惊散，闯大惧，遂不敢动，一云：诸贼发陵，忽大声起山谷若雷震，贼惧而止，分兵陷潜江、京山诸县。　　何氏守节而死，联奎媚贼而亦死，一流芳，一遗臭也。然联奎大损名节，有负其妻，当头一击，快哉。阅此知州官不如县令，男子不如妇人远矣。

附记二异　　二异者何，一墓中人，一无头人也。贼陷楚豫诸省，每决陵求宝，一日发陵，得二美人。盖宫妃殉葬而犹未死者。美人复见天日喜甚，既入室，大笑而卒。以久闭元室，阴风土气，沁入肌骨，腹馁体柔，一遇风日，阳气即散也。

流寇盛时，锄刈人民无虚日，一人远归，距家三十余里，天雨且暮，投宿野邸。旅主云：舍后有屋两间，予弟宿内，恐惊若耳。其人曰：予生平无所畏，独畏汝弟耶。及进门闭，扣之不应，门忽启，心怪之，及入视，启户人乃无首者，其人大骇而仆。旅主笑曰：汝云不畏，何乃尔乎？慰之曰，勿畏也，昔吾弟遇流寇，斩首而去。时?鹿诸兽群集，将众尸分啖，递及吾弟，一神人止之，曰勿食，此人录上无名，尚有四年阳寿，不应死，群兽散去。弟因自抚其首，已无矣，喉间止一硬管而已，昏夜趋归，与予同卧，谈遇贼事甚悉。及旦，予见弟无首，大骇，然竟不死，饥则啾啾有声，用茶匙沃食管中，饱则无声矣，又能织席，亦异事也。　　昔唐崔广宗，为张守珪所杀，仍不死，饥渴即画地作字，世情不替，更生一男，四五年后，忽画地云，后日当死，及期果卒。

监左帑龙舒，尝言亲戚游蜀，路经湖溪，晚投一店，忽见左侧一人无首，骇以为鬼，主人曰：不须惊，此人也，往年因患瘰?，头忽坠脱不死，自此每所需，则以手画，日以粥汤灌之，故至今犹存耳。

宋绍兴二十五年，忠翊郎刁端礼，随邵运运使往江西经严州淳安道上，憩于潘姓家，闻旁舍啧啧有声，窥之，乃一无头人，织草屦，运手快疾，刁大惊，潘生曰：此吾父也。宣和庚子，尝遭贼乱，斩首而死，手足犹能动，肌体皆温，不忍殓殡，用药傅断处，其后疮愈，别生一窍，欲饮食啾啾然，除灌以粥汤，故赖以活，今三十六年，翁以七十矣。　　无头而活，其说近诞。恐世不之信，故附载三事于后，乃知古今奇异，何所不有。　　李自成屠黄陂

癸未正月十日乙巳，贼陷云梦。十一日丙午，陷孝感。十二日丁未，李自成、罗汝才至黄陂，知县怀印走，贼设伪令，黄陂士民杀伪官，贼怒，反兵屠之。夷城垣为平地。十三日戊申，陷景陵，贼别将陷德安，自成驰檄黄州，指斥乘舆，伪托仁义以诱远近，伪示有三年免征，一民不杀之语。愚民皆感之。李岩复私作民谣，令党诵之云：穿他娘，吃他娘，开了大门迎闯王。闯王来时不纳粮。以故所至风靡，黄州守将弃城东下，掠江上客舟，大扰江南北，方国安诸将屯汉口。

左良玉避自成

正月，李自成大队逼汉阳，左良玉率众二十万，自金沙堵下九江，遂至芜湖。良玉既避贼东下，沿江纵掠，降将叛兵，所在蜂拥，俱冒左兵攻剽，南都大震。留守诸军，尽列沿江两岸，不间为兵为贼，皆击之。良玉列状上兵部自白，兵稍戢，群贼始散。

三月，传制襄城失守，明法具在，左良玉悯其久劳行间，责令图功自赎，方国安、陈可立革职，充为事官杀贼。

马世奇入对

癸未，李自成、张献忠益炽，上不时召对群臣，马世奇对曰：今闯、献并负滔天之逆，而治献易，治闯难。盖献人之所畏，闯人之所附，非附闯也，苦兵也。一苦于杨嗣昌之兵，而人不得守其城垒；再苦于宋一鹤之兵，而人不得有其室家；三苦于左良玉之兵，而人之居者行者，俱不得安保其身命矣。贼知人心之所苦，特借剿兵安民为辞。一时愚民被欺，望风投降，而贼又为散财赈贫，发粟赈饥，以结其志，遂至视贼如归。人忘忠义，其实贼何能破各州县，各州县自甘心从贼耳。故目前胜着，须从收拾人心始。收拾人心，自从督抚镇将约束部位，令兵不虐民，民不苦兵始。

上载李自成驰檄诱民及左兵扰民等事，故特录此。

徐标入对

癸未五月，召巡抚保定右都御史徐标入对。标曰：臣自淮江来，数千里见城陷处，荡然一空，即有完城，仅余四壁，蓬蒿满路，鸡犬无声，曾不见一耕者，土地人民，如今有几？皇上亦何以致治乎。上欷歔泣下。标又曰：天下以边疆为门户，门户固，则堂奥安，其要致备内治，重守令，守令贤，则政简刑清而盗自息。复上言屯田，及车战诸策。上皆善之。标受事不久，而数数召见，盖闵念饥民，欲得其详也。　　是月，给事中吴甘来，上言诸抚臣借名护藩，实皆弃城而走，敕谕各藩，并覈王永祚等弃城之罪。上皆不问。

李贞骂贼

二月初六日庚午，李自成遣贼攻麻城，城空无人。十九日癸未，自成攻陕县，知县李贞率士民坚守，贼一鼓而拔，纵兵大杀。李贞厉声叱曰：驱百姓死守者，知县耳。妄杀何为？骂贼不已。自成怒，褫其衣，倒悬于树。贞大呼曰：高皇帝有灵，我必诉上帝以杀贼，贼断其舌，剐之，母乔氏及妻俱死。

李自成陷常德

二月，湖广土寇陷澧州、常德，又陷武岗州，杀岷王。时湖广诸蛮獠俱伺隙，土寇勾引，攻掠尽归于自成。三月，澧州土贼勾自成陷常德。常德富强甲湖广，积粟支十年，官史遇贼皆奔，土民无固志。遂陷。自是辰、岳诸府，相继告陷，而云、贵路梗矣。

李自成袭杀左、革

癸未二月初十日，自成袭杀革里眼及左金王，并其众。时群贼俱归自成，听其约束。惟左、革二贼，恃其众不相下。自成因置酒宴之，杀之于席上。革里眼名贺一龙。

李自成杀罗汝才

三月，自成屯襄阳，命罗汝才攻郧阳，久不下，多死，汝才所部怨自成。初，汝才闻显陵之异，以天命未改，潜谋归顺，欲杀自成献功，寻以印马分营，起自成疑，至是四月，自成数十骑，突入汝才营，汝才卧未起，入帐中斩其头，汝才一军皆哗，自成以大队兵胁之。七日乃定，并其众。汝才陕西延安人，多智而狡贼，中号为曹操，初隶高迎祥，后合献忠，又合自成，折节下之，自成兵长于攻，汝才兵长于战，相倚为用，每破城，自成取六，汝才取四。群贼推自成为奉天倡义大元帅，号汝才为代天抚民德威大将军。汝才嗜声色，所至郡邑，辄择子女之美者，后房数百，女乐数部，珍食山积酣燕歌舞。自成每噱之曰：酒色之徒也。以山东人元珪为谋主，每事取决焉。自成并杀珪。汝才死，所部多散亡，部将杨承祖，素骁勇，率众尽走郧阳，投守臣徐起元。起元守郧数年，处强敌之间，竟保残疆无恙，皆罗兵力也。回在澧闻变，自成调其兵回襄。不从。五月，自成复攻袁时中杀之，小袁营遂灭。　　他书载三月十一日甲辰，自成杀汝才，而史略与编年，则载四月内。予谓自成三月初十杀左革；明日复杀汝才，恐未必如此之速也。

李自成擅号设官

癸未四月，自成既广收部曲，群贼俱奉号令，遂据襄阳，号曰襄京，其余所掠郡县，俱改易名号。初，自成流劫秦、晋、楚、豫，攻剽半天下，然志乐狗盗，所至焚荡屠夷，既而连陷荆、襄、鄢、郢；席卷河南，有众百万，始思据有城邑，擅名号矣。修襄王宫殿，设官分职，自称倡义大元帅为一品，权将军二品，制将军三品，果毅四品，威武五品；皆将军。七品掌旅。八品部总。九品哨总。所授将帅田见秀、刘宗敏、贺锦、张鼐、党守素、辛思宗、客可成、李友、任继忠、吴光义、刘芳亮、刘希尧、李过(自成亲侄)等，兵共二百三十余队，总计马步兵六百余万，每队立一标旗，行营望之而赤，标营用白旗，纛皆用黑，左右前后，分用黑白红黄色，而纛随之。自壬午年夏破荆，初及防御使、府尹、州牧、县尹，至癸未正月，钦天监博士杨永裕投自成，更设六政府侍郎郎中，从事诸官属，侍郎则喻上猷、萧应坤、杨承裕，郎中徐丘、王家柱、邓岩忠，从事顾君恩、郭附龙、傅朝升，防御则孟长庚、陈荩、李之纲、吴大雁、黄阁、金有章，府尹则、张虞机、姚允锡、牛佺、刘苏、邓琏、刘茂先。又使任光乐兰守荆，养成守夷，王文耀守澧，白珏守安陆，叶云林守荆门，谢世龙守汉州，为世太守。景德高一切守信阳，周凤梧守禹州。兵锋所至，人心皇皇，皆弃城奔走，大江南北人无固志。

自成封崇王为襄阳伯，邵陵、保宁、肃宁诸王俱降贼，改封伯，喻上猷荐列荆州绅士，自成下檄征之，江东举人陈万策、李开先在所荐中，伪檄下，万策自经，开先触柱死，杨承裕劝进，牛金星不可，乃止。

郧阳古剑

癸未二月初七日庚午，郧阳府天马山崩，出古剑一口。上书云：包家大奴儿弓，神机妙火震浮空；马陷门内木子死，罗挂滩头伪满山。九九数盗，取出青锋。洪武二十二年青田刘基造。四月初六，行都司地平板下寻出火药四十六篓、铅子六篓。上书包都司制，以此击贼，殆无虚发。按刘青田卒于洪武八年，今古剑之说不知何据。然是月十一日，罗汝即被杀，寻自成犯郧败去；则马陷句似应李闯，罗褂句似应罗汝才、曹操也。

高斗枢守郧阳

郧阳邻界秦蜀，左右荆襄，楚之极孤危地也。自郧抚南奔，城日夜耽耽环攻之者，动经旬月，赖荆南道高斗枢，竭力守御。四月初旬，贼数万至城下，四面皆筑高台为坐困计，我兵尽毁其台，又铳?伤贼万余，贼乃遁去。以次渐复均州、谷城等州县，又传檄四方，谕以贼必可灭，好义士民多有应之者。　　李自成陷保康

四月丁酉，自成陷保康，知县石维坛死之。保康县属郧阳。辛丑，自成遣伪将之禹州，禹州守将先期具礼迎贼，贼设伪官之任。二十一日甲申，下诏厉将士讨贼，告谕天下。是月初一甲子起，有癸酉无丁酉、有丁丑无辛丑，再考。

顾君恩议取关中

癸未五月，李自成在襄阳所造宫殿皆倾塌，遂移屯邓州，益兵攻郧阳，为官军所败，复退屯襄阳，与群贼议所向。牛金星请先取河北，直捣京师。杨承裕欲先据留都，断漕运。独顾君恩曰：否否，先据留京，势居下流，难济大事，其策失之缓。直捣京师，万一不胜，退无所归，其策失之急。不如先取关中，为元帅桑梓之邦，建国立业，然后旁略三旁，攻取山西，后向京师，进退有余。方为全策。自成从其计，遂拘铁工，昼夜造铁钩钉各万余，谋入潼关，越逾山险。先是，自成好掠，牛金星劝以不杀，遂严戢其下，民间稍安堵，辄相诳惑，无有固志。六月，自成大造舟舰于荆襄。　　顾君恩，拔贡，为伪吏政府选郎。后自成入秦、取赵、破京师，俱如君恩计，亦贼之有才智者。

张献忠欲入蜀，先于巢湖习水师，李自成谋取秦，并于荆襄造舟舰。俱欲止南兵不上，且使秦蜀不戒也。二贼声东击西，诡计略同。　　孙传廷攻拔唐县　　癸未五月，诏孙传廷作速剿寇。六月十五丁丑，立赏格，购李自成万金，爵通侯；购张献忠五千金，官极品，世袭锦衣指挥，余各有差。进孙传廷兵部尚书，总制剿贼军务，仍总制三边，铸总师七省之印。九月八日己亥，传廷决汝州，伪都督李养纯率所部降，知贼并兵守宝丰，传廷遂攻宝丰。十一日壬寅，自成来援，白广恩、高杰等战却之。传廷曰：宝丰不即下，而贼救大至，则腹背受敌矣。亲督诸军，悉力攻拔之，斩伪州牧陈可新等数十级，遂以大兵捣唐县。时贼家口尽在唐县，贼发精骑来援，官军已入城，尽杀贼家口，贼营痛哭，誓杀官兵。

官兵御贼以来，有三快事。一擒高迎祥，一射自成目，三杀贼家口。三者传廷实居其二。后虽有潼关之败，然两大功不可没也。但养纯之降，实为通贼张本，古云受降如受敌，奈何轻信以致败邪？

孙传廷逐李自成

孙传廷既拔唐县，壬寅自朱仙镇而南，大雨六日，粮车日行三十里，士马俱饥，或劝旋师就运。传廷曰：军已行，即还亦饥，当破一县就食耳。十三日甲辰，复陕县，县俱穷民，集骡羊二百余，顷刻食尽。自成将步骑万余逆战，官兵前锋击断自成坐纛，进逐之，自成奔襄阳。

此战差强人意。

孙传廷汝州大败

癸未九月，大雨连旬，孙传廷军乏食。二十一日壬子，兵哗于汝州，降盗阴通自成。二十二日癸丑，自成率精骑大至，官军接战，陷贼伏中，贼乘之，官军大败。自成驱大队，疾追。一日驰走四百里，官军死亡四万余人，丧其军资数万。传廷故将家子，然不知兵，好大言，九边精锐，悉隶麾下。又据潼关之险，自成欲诱致之，每战辄匿精锐，驱难民当前，因是多所斩获。传廷志益骄，屡疏奏捷。且上言有自贼中逃回者，言贼闻臣名皆惊溃，臣誓肃清楚，豫不以一贼遗君忧。上信之，因召对群臣，出传廷疏示众。兵部侍郎张凤翔，独言贼素狡多诈，示弱不可信，且传廷所统皆良将劲兵，不如为陛下留此家当，上目摄之。群臣窥上意，争请命传廷进剿，至是果败，乃削传廷职，充为事官，扼于潼关，加白广恩陕西总兵官，提兵援剿。进士程源疏言，歼大寇必图大举，合数十万之众，八面而齐攻之，谁应援，谁声实，谁牵制，谁批腹，着着照应，使之疲于奔命，救接不暇，然后可一鼓而擒，乞敕传廷凭关固守，勿事浪战。书奏不省。

大雨乏食，天时人事可知，然闻岳家军猝遇敌不动，故撼之甚难。未有一日走数百里者。即自成敢于疾追，亦熟知官军无纪律耳。不然，彼独不畏陷于伏乎？是秋，马世奇主武闱，策略云：彼之情形在我如浓雾，而我之情形在彼如列炬。此之谓也。虽然乏食军噪，先自败矣。岂必待盗之通贼矣哉。

前所载官兵败贼，或斩首数十、或数百至千余而止矣，即经逐亦不过数十里已耳。夫以数万及数十万之贼，而仅斩其千百，亦何关胜负。况未必杀贼精锐，或以良民冒功乎？兹之一败，则驰走四百里，死亡四万余，何多寡远近相去若是？军形贼势，强弱胜负，于是乎见矣。

李自成入潼关

十月二日壬戌，一只虎陷阌乡，即自成侄李过也。疾走至潼关，获督师大纛。初六日丙寅，以纛绐守关者，乘间突入潼关，官军大溃。一云孙传廷率兵十六万，与贼大战于潼关，贼将战，宗敏用诱兵计，将良民居前，佯输数阵，传廷遂轻之。十月初六日，开关延敌，贼伏精锐关前，骁将贺锦、辛思宗、谷可成、刘希尧、任继荣十余人，俟传廷追入伏中，?发伏兵四起，围困，又先以五千贼诈降，至时内外夹攻，我兵大溃。传廷单骑走，贼遂入潼关，竟抵西安。西安不守。时盖十月十一日也。十五日，自成即王位，既定西安，即发兵十万，金银五十余车，往甘肃、延绥、临洮等处。

自成西行陷华阴，传廷及白广恩退屯渭南，自成合众数十万陷渭南，屠之，传廷殁于阵。渭南知县杨暄被执，不屈死。自成陷华州。初八戊辰陷商州，商巡道黄世清死之。自成屠商州。二十四日乙酉，陷临潼，巡抚冯师孔不屈死之。西安陷，按察使黄絅自尽，指挥崔尔远投井死，秦府长史章世炯自经死。绅土死者甚众。原任山东巡按御史王道纯、都司吏邱从周等，俱骂贼死。参政田时震不受伪职死。解元席增光、宗室举人朱谊泉，俱投井死。原任磁州巡道祝万龄深衣大带，至关中书院斯道中天阁下，哭拜宣圣，从容自经死。佥事王征七日不食死。余吏民皆相率降于贼。

初，自成席卷楚、豫，虽有大志，然地四通，皆战场所得郡县，官军旋复之，至是入秦，据百二山河，遂不可制。居秦王府，伪授秦王存枢权将军，世子妃刘氏曰，国破家亡，愿求一死。自成遣归外家。秦藩拥资百万，富甲天下，贼之犯秦也，户部尚书倪元璐秦曰：天下诸藩，无如秦晋之险，用武国也，宜谕两藩，能任杀贼，不妨假以大将之权，如不知兵，宜悉输所有，与其齎盗，何如犒军，贼平之后，益封两藩各一子如亲王，亦足以报之。书上不报。至西安陷，秦藩府库尽为贼所有，自成分殉诸县，蒲城知县朱一统，抱印投井死。自成改西安为长安府，榜掠巨室助饷。十一月考校州县生员，一等与六政府属，二等州县，三等佐贰。

孙传廷夫妇死难(附乔元桂等)　　孙传廷，号白谷，代州人，长身伉爽，才武绝人，能左右射，中万历己未进士，授永城知县，调商邱，有能名。甲子为例考官，行取吏部主事，历封、功、勋、选四司员外部中，为顺天府丞，以边才擢右佥都御史，巡抚陕西。癸未加兵部尚书，赐尚方剑，总制各省，督师剿寇，会天霪雨，粮糗不继，师大溃，潼关陷，公独身横刀冲贼阵以殁，从骑俱散，不能得其尸。公之出也，自念必死，顾语张夫人。夫人曰：丈夫报国耳，无忧我。西安破，率二女六妾沈于井。挥其八岁儿以去，儿逾墙避贼，坠民舍中。有老翁者，善衣食之，二年公长子世瑞重趼入奏，得夫人尸，貌如生，老翁归，以弟相扶还，见者泣下。盖公素有德秦人云。标下监军道副使乔元桂，同日死之。元珪，定襄人也，同里进士冯讷生，作潼关行纪其事云。是时潼关既破，三秦顿失。西安知府简仁瑞，四川举人，被擒不屈，骂贼最烈，贼挥为数截死。都司书办邱从周，遮道骂贼，贼擒至，骂愈厉，剜其眼，骂如故，割其舌，去其齿，寸磔之，骂始绝。秦府左长史章尚絅投印井中，赴秦府端礼门外，再拜自经死。　　传廷死事本末，得之梅村吴伟业。前载章世絅，此载章尚絅，意尚絅为是。

吴从义赴井　　吴从义，字裕强，浙之山阴人，曾梦长者抚其背曰：岁寒松柏，其在斯乎！余字而岁青，寤遂更焉。崇祯十二年己卯，举顺天乡试。十三年进土，迁长安令，秦地兵荒洊至，千缗不能得升粟，公设法赈贷，秦民赖之以生，廷议以寇盗充斥，裁县簿，设练总，募邑中丁壮隶之。公躬自训练，与标兵夹攻南山寇，获其渠子午曾张，诸镇乃安。时李自成蹂躏豫楚，秦与壤接，诏督师孙传廷移镇西安以卫秦，而援豫兵十余万，俱集长安，刀槽草豆、战车戈矛之属，俱出民间。公悯焉。除宗绅衿士应免外，余如寄在各田，概行编派，而民少苏。居平食簋不逾二，饮不至醉，冬裘夏葛，必敝方更。癸未春，举卓异。冬十月，孙传廷丧师雒阳，潼关不守，长安势如累卵，公佐抚军议战守，分汛南门，十余日而贼至。十一日东门陷，抚军冯师孔死之，众扶公下至城北关神庙，易冠服，从容望阙叩首，赴井中死。秦士民闻之，号呼震天，如失父母，即贼亦为叹息堕泪。事闻，赠山西按察司佥事，荫一子。

黄絅一门尽节

黄絅，字季侯，河南光州人。与兄丁未进士衮；并擅机云之誉，中天启壬戌进士。初授南官知县，五年考最授兵部主事，出为绍兴知府。旋丁艰归，会贼寇光州，公庐墓入山，仅以身免。长子诸生彝如，率家僮巷战，骂贼致杀，妹亦遇害。丁丑，升公临巩兵备副使，建番汉合剿之策，大败贼于河。洪承畴奇其功，特疏题荐，寻转洮岷参政，壬午升按察使。及癸未，自成大举破潼，关公赴井死之；夫人王氏同殉。巡按御史金毓?、监军御史霍达闻于朝，上以忠烈可嘉，下部即日从优议恤，赠太常寺正卿，荫子恂入监读书。　　焦源溥骂贼

焦源溥，字逸源，号涵一，陕西三原人。人颖悟绝伦，稍长研理学，尚节义，最慕汉之武侯、唐之邺侯，骨相非凡。万历三十七年己酉，举于乡。四十一年癸丑，成进士。初受沙河知县，寻调浚县。庚申以卓异荐，擢四川道御史，官舍萧然，如禅室。或讽公何太俭。公曰：不闻长斋御史乎？凡在西台，封事数上，熹庙登极，盈廷聚讼三案事，公危言正论，举朝侧目。甲子巡按，直保，以忤要人意，例转河南宪副，备兵庐凤。未几移疾归。己巳起补山西，庚午迁参政，所至爱民如子，不取属吏寸丝尺缣。甲戌以才望特擢为都察院副都御史，巡抚大同，既莅任，筑军实，修马政，筑城堡，谨斥堠慎择将领，以忠勇勤为上，毋取恢然者。曰犹之相马，不举肥也。亡何，中蜚语归。癸未冬，自成入西安，召诸邑缙绅授伪职，仍以总督官衔延公，胁之，去见自成。公骂曰：尔为贼，吾恨不手刃尔，乃欲诱我耶？吾朝廷大臣，有死无二。幸速见杀。贼闭之室中。三日，骂益厉，公美须髯皆上指目眦尽裂，贼稍近，公举手击之。将杀公，公詈不绝声。贼拔其舌，支解死。为十二月十九日也。按臣霍达为请恤于朝。

公从兄源清，号湛一，万历丁未进士，除户部江西司主事，历员外郎中，广平知府，山西、山东副使，四川参政，山东按察使，山西左布政，升都察院右佥都御史，巡抚宣府，罢官里居年七十，始举一子，贼入境，不屈自经。二公皆以清品闻，而源溥尤尚气节，为台中好直言，谏草传天下。　　南企仲骂贼(刻南师仲)　　南企仲，号弦蒲，渭南人。万历庚辰进士，仕至南京吏部尚书。年九十矣。陷贼大骂不屈，不食两日死。其子礼部主事南居业，号冢岭，万历甲辰进士，亦以不屈见杀。

焦公以兄弟死难，南公以父子殉节，其他同，其贵同，而其时与烈又同，志于青史。美哉！

中部知县朱新达

十月，李自成既破西安，遂掠鄜延，中部知县朱新达知城小不支，先令妻妾自缢，一妾少，尚未配合，新达遣之去，妾不可，垂泣甘缢，然后新达自缢死。

史略一刻华堞，野乘又刻朱新鍱，事同而名各异，须再考之。甲申正月二十日，监军霍达恭报奏中殉难诸臣有朱新达妻妾，则朱为是。

余应桂总督陕西

癸未十月二十九日庚寅，上始闻潼关失守，以兵部侍郎余应桂总督陕西三边，收拾边兵，相机剿寇。应桂闻命饮泣，陛辞曰：不益兵饷，虽去何益。上默然。发帑金五万，给军。应桂迁延河上不进。时朝议以应桂为总督，而命御史霍达监其军。达，秦人也，夙负才略，习知地利土著，故用之。十一月初三日上召对，谕以有真剿，然后有真抚，有好将，自有好兵，有好有司，自有好百姓，在尔实心为之，命达速去料理。达痛哭敷陈，言西安若在，臣不惜死以报皇上。此至则伪官充斥，赴任无地。

李自成祭墓

十一月，自成会群贼，戎马万匹，旌旗数十里，于米脂祭墓。以兵百骑按行，凤翔守将诱而歼之，自成怒攻凤翔，陷之，屠其城。

榆林诸将殉义

十一月十二日壬寅，李自成发金数万，招榆林诸将，以大寇继之，备兵副使都任、原任总兵王世显、侯拱极、尤世威、惠显等，敛各堡精锐，入镇城大集将士，问之曰：若等守乎？降乎？各言效死无二。推世威为长，主号令，缮甲兵，自成遣伪官说三日不听。自成怒，十五日乙巳，贼四面环攻，城上强弩叠射，贼死尸山积，更发大炮击。贼稍却。十六日丙午，贼攻宁夏，镇兵逆战三胜之，杀贼精锐数十。自成归西安，益发兵攻宁夏，陷榆林，守道都任合门自缢，原任总兵尤世威，举家百口付之烈焰，自挥刀突战死街心，原任总兵侯世禄、侯拱极、王学书、王世钦，王世国、李昌期，原任副将翟文、常怀德、李登龙、张发、杨明，原任游击孙贵、龙养昆，原任守备白慎衡、全家叙，现任游击傅德、惠宪、潘国臣、李国奇、晏维新、陈二典、刘芳馨、刘廷杰、文侯国，现任守备尤勉、惠渐、贺天雷、杨以伟、掌印指挥李文焜，皆不屈死。时诸将各率所部巷战，杀贼千计，贼大至，杀伤殆尽，无一降者。合城妇女俱自尽。诸将死事者数百人，而乡绅死难，则有诰封副都御史朱尝德等。榆林为天下劲兵处，频年饷绝，军士饥困，而殚义殉城，志不少挫。榆林既屠，贼捣宁夏。宁夏官兵迎降。三边俱没，贼无后顾，遂长驱而东矣。脱是时中枢稍知兵，当贼困榆关，急请济师，为犄角，可令贼夺气，乃一筹莫展，束手待毙，可谓国有人乎？

奏地称山河百二，读无衣小戎之什，犹想见慷慨激烈之概。生斯地与官斯土者，被其风气，大节着焉。虽谓与华峰比高，泾水比洁可也。呜呼！壮哉！

文臣读书明理，而朝廷复优待之，其殉节宜矣。至于武将何知，且文臣平日视同走狗，宜非降则遁耳，乃不为贼诱，可为异矣。至无一人降者，则又异甚。尤可异者，妇人女子，亦知贼至，不过披掠已耳，非甚不获已，未有甘心引决者。竟至阖城自尽，其贞风劲节，真古今所未闻也。　　榆林地临河套，朔北紧关，宁夏边陲要路，负山阻河，二卫既失，贼遂由秦越晋，势如破竹矣。　　李自成屠庆阳

自成既破榆林，遂攻庆阳，府城中坚，守四日，力不支，城陷。守道段复兴、知府董琬、推官靳居圣、乡绅太常少卿麻禧，皆死之。居圣字淑孔，长垣人，进士，城破自刎。自成屠庆阳，执韩王，大张伪榜，移檄河南郡县，俄还兵西安，此十月事。

邓太妙赋诗　　邓太妙，故宁河武顺王之裔，三水文翔凤太青之继室也。崇祯初年，太青以太仆少卿家居，武恭人殁，谋续聚，家园有并头莲之瑞，作嘉莲诗七言，今体四百余首。邓之父才其女而告之曰：此真可以婿汝矣。太青喜，遂委禽焉。既归于文，春秋佳日，奉太夫人版舆出游，登车吊古，夫妇唱酬，笔墨飞动，争光斗捷。太青有二出西郊记，读者善之。甲戌太青得风疾，至壬午春不起，邓为文以祭，叙致详悉，关中文土争传写之。癸未冬，关陕蹂躏，邓以才甚，为寇盗所知，沦于闯，遁于秦，流离于幽冀，邮墙旅壁，泼墨留题，尝赋秋思一绝云：蒹葭一望碧连山，袭袭轻风拂翠鬟，秋色亦知亡国恨，却教落叶尽成斑。　　三秦一失，不独忠臣义士，抱天坠之忧，即妇人女子，亦怀亡国之恨。故附记邓太妙一事。

李自成陷平阳

十二月初五日，自成发兵入汉中，复反兵至韩城，渡河。二十日庚辰，陷平阳，吏民皆降。蒲州镇将高杰闻自成渡河，于是退兵泽州，沿途大掠。自成杀西河王等三百人，山西郡县闻贼至，望风迎款。

李自成陷甘州

十二月，自成遣贼陷甘州。甘肃巡抚李日瑞、总兵郭大吉、同知蓝台等并死之。西宁卫尚坚守不下，至明年甲申二月诈降，杀伪官贺锦等。

张献忠屠蕲州　　时，李自成陷承天，据襄阳，所在弃城走。献忠因得乘机攻取。先是壬午六月，破黄安。十二月，破黄梅。至是癸未正月，张献忠袭陷蕲州。次日，令缙绅、孝廉、文学悉冠带自东门大，由西门，尽杀之，遂屠蕲州。留妇女毁城，稍不力，即杀之。蕲州与黄安、黄梅二县俱属黄州府。

张献忠屠蕲水

癸未二月，乡官周之任勾引张献忠。初四丁酉，献忠遂陷蕲水，屠其城。道臣许文歧被执不屈，杀于麻城。邑有饶宦，献忠未至时，蕲水官府谋集乡兵守御，饶宦不从。谓乡兵徒扰民耳。贼势孔亟，官兵请于各宦，每宦养兵三名，饶宦曰：我穷宦，不能养也。既而城破，献忠集城中商民士宦于教场，而尽杀之。后及于饶，饶夫妇跪请曰：愿出金二十万免死。献忠括其家，得三十万，卒杀之。

野乘云：督粮道参政许文歧为贼所执，求死不得，瞥见从贼众多系黄麻，密告以忠义，北约从中击贼，以柳圈为号，适为逆衿王固怀泄其事，遂被害。临刑叹曰：吾所以旦夕不死者，正为此耳。今既无成，天也，含笑而卒。

王固怀附贼以杀忠臣，真衿中禽兽也。至饶宦以三十万赀，而不肯养三兵，其愚鄙可恨。献忠杀之快矣。但百姓亦何罪哉！

张献忠陷黄州

癸未二月丙寅，张献忠疾驰至黄州，乘大雾攻城，黎明城陷，副使樊维城骂贼洞胸死。维城固孝介公之侄，而玉衡之子也。贡生冯云路，力学著书，精禅理，征辟不就。献忠慕其名，强起之。云路不屈而死。其门生诸生汪陛延亦死。诸生易为瑚，父道暹，名重海内，前已与次子为琏骂贼死，至是为瑚亦死之。献忠据府自称西王，黄陂乡宦欧阳玖迎降，寻陷罗田。

樊维城，号紫盖、黄冈人。父玉衡，给谏，以建言国本遣戍。公中万历己未进士，授海盐县知县，历迁至福建副使。崇祯癸未，张献忠破黄冈，公被执，大骂不屈死之。

易道暹，字曦侯，湖广黄冈人。为诸生，以文章侠烈名海内，博涉群书。贼逼黄冈长子为瑚请避，而公所著四书、易传、诗征诸书，卷帙浩繁，又所购求四方瑰文秘册，多年汗牛，不忍舍去。因贻书友曰：不闻天下乱，元道自著书。卒不去。俄而贼益近，为瑚奉母走青峰岩，公亦令仆团奴担书，偕幼子为琏他徙，未及里许，遇贼。贼问何人，公绐以远方书贾，贼云汝易曦侯，何欺我？公曰：汝既知我，幸听一言。村中财物足饱汝腹，幸无杀人焚舍。贼怒曰：汝不畏死，尚为村人言耶！汝遍游熟道里，肯从我共享富贵，否则立死。公亦骂曰：死贼，汝为中国百姓，一旦为贼，杀人无算，覆载不容，大兵回合，生磔汝肉！何富贵之有？贼益怒。遣骑缚公于段家店，杀之。为琏同日遇害，督学水佳允祀公父子乡贤祠。

黄州异僧

异僧，黄州人。平日专念阿弥陀佛，昼夜不彻，随其所见，皆称阿弥陀佛。如见张姓者，则曰张阿弥陀佛。见李姓者，则曰李阿弥陀佛。路上见鸡，则日尖嘴阿弥陀佛。山中见虎，则曰大嘴阿弥陀佛。见人吹笛，则曰长阿弥陀佛。见人打鼓，则曰响阿弥陀佛。见其所见，无非阿弥陀佛者。癸未，总兵黄鼎守黄州府城，师于途中大声念佛，冲黄鼎道，军士执之，登城，适献忠攻黄州，师亦留城上，夜间念佛，频呼军士醒睡，军士恨之，缚而投之城下。未岁复在城上，念佛如故，如此者四。每东城下，则西城上。西城下，则东城上。中军官白于总戎，始礼重焉。

山中猎人得一大虎，师募之放生。猎人云：汝偿我三十金，便可放虎。师止得四金，与之。猎户云：汝能执虎耳三匝，而虎不食汝，则与汝虎，师遂授记，随执虎耳三匝，乃纵虎逸去。是夕虎遂皈依师，师与虎同居黄麻山金刚洞中，太监卢九德提兵过黄州，至山中访之，欲见虎，师语虎，虎止示其首，九德欲见全虎，师复唤虎出，虎乃大吼跃出，九德亦皈依焉。　　黄州大饥，人相食，师出城外，饥民持刀叱师舍身充饥，师解衣示众云：汝俟我念佛千声，汝即食我，念佛至八百，汝辈即扼我心，吾尚能念完二百声，以足千声佛也。念至三百声，众不能待，即欲推刃，忽有兵马从空中来，饥民惊散，而师已在城中矣。　　一日偶于街上见一鸡，师即念阿弥陀佛，鸡亦随声念佛。

张献忠入麻城

癸未四月，张献忠破麻城，从贼大逆，则劣生周文江居首。文江为献忠兵部尚书，有原任锦衣卫遣戍刘侨，托文江进二美妾，并金银、器皿、玉杯、古玩数万金于献忠。献忠用侨为锦衣卫都督。教谕萧颂圣自杀。楚生某祝发居吾邑，康熙初遇于莲蓉庵，予问楚事，生云：麻城乡宦梅之翰，万历间进士，天启时为阳和总督，盖阳和堡，属九旁大同地。时张献忠居麾下为游击，之翰见其勇猛过人，善待之。及崇祯时，之翰已物故，献忠引众过其里居，设祭而去。绝不扰民。至癸未四月，麻城宦仆李人会聚众叛主，城中大乱，合万人据之，不通出入，乡野亦起兵数万，围困半月不克。然乡兵日益，而城内之粮事且迫，李人会大惧，闻献忠驻兵蕲州，夜半遣人缒城下，由间道请救。时献忠步卒多降，李自成麾下止有骑士七千人而已，适欲出掠，未定所趋，闻麻城使者至，大喜，即刻期进兵，乡兵闻之，各解围走。献忠遂入麻城。城中降者五万七千人，献忠别立一军，号为新营，选勇士将之，势复大振，已而献忠去，众乃悉从之。五月破武昌，皆此军力也。

是岁二月，自成遣将陷麻城，城中虚无人，越两月而献忠入，岂麻民劫数，有不可逃者欤！且贼势稍衰，每逢人助，是天心犹未厌乱也。

张献忠屠武昌

癸未五月，总兵方国安率兵扼蕲州，武昌武备废弛，闯、献交窥江汉。时议募兵守城，而库藏空虚，楚王有积金百万，三司请贷，王不许。大学士贺逢圣家居倡义，捐赀募兵，适承天德安溃兵俱下，楚王尽募之为军锋，以长史徐学颜领之，号楚府兵。献忠沿江而上，破汉阳，临江欲渡，武昌大震。议彻江上兵，撄城守。参将崔文荣曰：守城不如守江，守江不如守汉，磨盘煤炭诸州，浅不过马腹，纵之飞渡，而婴城坐困，非策也。议者不从。贼果从煤炭洲而渡，直逼城下。文荣御之，少有斩获，贼攻武胜门，文荣率诸军拒之，多杀伤。壬戌，楚府新募兵为内应，开门迎贼，文荣跃马持矛大呼杀贼，贼攒刺之，洞腋死。贺逢圣与文荣俱守武胜门，城陷归，衣冠北向再拜，以巨舟载其家，出墩子湖，至中流凿舟，全家溺死。逢圣尸沈百七十日不坏。十一月始葬。楚府长史徐学颜，方署江夏县，与贼格斗，左臂断，右手尚持刀不仆，为贼支解，合门殉难二十余人。都司朱士鼎被执，贼强以为总兵官。士鼎戟手大骂，贼断其左右手，弃之江滨。士鼎縳草于臂，作书毕乃死。兴都留守沈寿崇，及武昌通判李毓英，武昌知县邹逢吉，嘉鱼知县王良鉴，皆死。楚宗多从贼者，献忠执楚王，尽取宫中积金百余万，辇载数百车不尽。楚人以是咸憾王之愚也。献忠以箯舆笼王，沈之西湖。湖水涌沸，久之乃死。贼亦异之。王之先乃太祖第六子，洪武三年封，至是始遭难，其富可知。贼屠僇士民数万，投尸于江，尚余数万人，纵之出城，以铁骑围而蹙之。江中浮尸，蔽江而下，武昌鱼几不可食。其余民数百，悉断手足，毁目鼻，无一全形者。献忠遂据武昌府。僭称武昌曰京城。伪设六部五府。铸西土之宝，开科取士，殿试取三十人为进士，授即县官。初，李自成兵临汉阳，不克，闻献忠取之，自成怒，榜示远近，曰有能擒献忠献者，赏千金。及闻取武昌，复遣人贺之曰：老回回已降，曹、革、左皆被杀，行将及汝矣。献忠惧，卑词以答，求彼此为援，多赉金宝使于自成。自成留其使，献忠恨之。

遗闻载贼从鸭蛋洲渡，武昌知县邹逢吉死之。而史略则云从煤炭洲渡，未知孰是。

贺逢圣，字克由，号对扬，武昌江夏人。父亨阳，潜心理学，所著有思聪录、人模样等书，公为诸生，受知督学邹迪光，而熊尚文尤奇。公与熊廷弼并见赏爱。或问二公优劣。答曰：贺生夏瑚商琏，熊生干将莫邪。后其言竟不爽。廷弼领解，公不与，迪光赠以五千金，为三年膏火计。万历癸卯，捷贤书，屡上春官，不第。选应城教谕。丙辰登进士，殿试第二人，除编修。壬戌分试得华允诚等，公居乡与廷弼颇不合，后廷弼将被罪，楚绅梅之焕、满朝荐以廷弼冤，疑公意有异同。公曰：讵以小嫌介意，遂援笔具草，而已不可救矣。会杨忠烈劾忠贤，忠贤切齿，楚人犹慕公清望，语之曰：各省俱建生祠，惟贵乡湖广实无功德。公曰：此地方官事，非某所敢知。珰默然。遂借南畿主试之推，削公籍。崇祯初，补南京祭酒。丙子入内阁，戊寅致任。后二年，再召入，与首辅勃溪不合，寻告归。上召便殿宴饯，公伏地悲泣，上亦恻然动容。同官陈演大呼曰：逢圣有罪，不可引动天泪。公掩涕起侍，赐冠履、坐蟒衣一袭，遣官护送回籍。时壬午岁也。明年癸未，贼破蕲州、黄麻，烽火速鄂城，武昌大震。公以死守劝当事，其门人大冶尹如翁心忧公，特驰三百里往谒，挟一僧帽、一袈裟微讽之。公以见危授命对。五月十九日，献忠攻武昌，二日不下，会报监军杨王基升郧抚，遽移营渡江，兵势单弱，贼遂从汉阳门入，城陷，乃二十二日也。公服御赐冠履蟒衣，诣楚王府，将奉王同死。至则藩府为献忠窃据，王已不知所在。公遂见执。乃曰：我欲亲见献贼，骂之死。众不令见，公乃北向五叩头毕，遂投缁阳桥下而死。夫人危氏、子觐明，皆死之。仲子光明，守八分山墓，闻难来奔，又死之。两子媳，一曾氏，一陈氏，孙三人，皆死。一仆萱命，相依七日，竟死之。合门就义者二十余人。公既殁，大吏招魂祭葬，公八阅月而尸出，面目如生，冠缨不绝。诸生尹如翁，归大冶，城破被执，不屈而死。其父孝廉珩，博学负气节，先避地吴中。公死，上感悼，命礼官议恤，会遭国变，南京谥公文忠。

江阴冯生云：贼将尽杀城中男女，逢圣谓之曰：汝何不杀我？免杀许多百姓。贼不忍加害，送至献忠老营，亦不忍杀。逢圣曰：速杀我一人，其余百姓无罪。献忠曰：依汝言，全了他尸罢。盖欲驱民入江耳。此与前传小异。

一云：献忠以武昌民众，不能顿杀，开城驱之入江，焚香三枝，与众刻期。如香尽而犹在城内者，尽杀。民争趋出。蹂死万计，不能出者，杀之。凡驱民三十万，溺之于江。江水尽赤，浮尸千里。予是时闻有流至镇江者，真人间大凶贼也。有自楚来者云：献忠将屠武昌时，大雨如注，雷声轰烈，献忠驰马呼曰：上天怒得紧了，何不快杀，遂如砍瓜截菜者然。数十万众不能遽杀，乃启城逼入江中。献忠每自云：我是黄巢后一人，又云，我比黄巢杀人更多。其凶忍残暴，无复人理如此。

时武昌一人，平居好善，城破跃入江中，止见桑田，初不知水，步行三十里，至青山峡，登岸抵家，竟无恙。人咸异之，即己亦不知其故。至今犹在益力行善事。一云：逢圣朝服投江死，门生大冶尹如翁从之。是贺、尹同死也。而此云归大冶云云，似小异。

前载贺公以巨舟载全家溺死，是一门同日死也。而野乘所载，止云同日危夫人、觐明之死，余先后不一，似与史略小异，姑兼记之。

先是，崇祯五年，襄阳地震，武昌震而且陷。及十五年壬午冬，自成破襄阳，至是，献忠又屠武昌，俱不出一纪。然则地道本静，而震动不已。是失其常矣，能无灾变乎？

张献忠大败

癸未六月，谕平贼将军左良玉，专剿张献忠，毋老师糜饷。八月五日丙寅，诸军齐压武昌而军，献忠出战大败，遂复汉阳并诸属县。

复汉阳幸矣，而不书，乃书献忠大败者何，喜之也。喜献忠之败，过于复汉阳也。

李干德岳州三捷

癸未八月，张献忠陷咸宁、蒲圻二邑，属武昌府，距岳州二百里。沅抚李干德、总兵孔希贵，移屯岳州，居民他避。令军士诈为居民，开门迎贼，贼入城伏发，贼尽歼，留四贼，割一耳贯箭，纵回以辱贼。献忠怒，益兵进攻，干德虚立营垒于道旁林中植旗帜，伏大?积薪其上。贼以火攻之，延烧积薪，?发毙贼数百，贼益怒，水陆并进。干德饰战舰中流，向贼营度矢石可及，即止不进，贼连弩射之，干德度贼矢?既尽，水陆奋击，三战三捷。献忠乃悉众围岳州，百道俱攻。八月五日，力屈城陷，干德、希贵走长沙。八月初七日戊辰，贼前锋至湘阴，湘阴民俱空城走。献忠欲北渡，卜于洞庭湖神。不吉。三卜，神终不许。十九日庚辰，献忠敛舟湘潭数千艘，将北渡，忽大风起，覆舟百余，溺死数千人。因复还岳州，尽杀所掠妇女，投尸江中。焚其舟，火延四十里。江水夜明如昼，遂陆行向长沙。

李干德虽不殉难，然三战三捷，功亦伟矣。至于大风覆舟，神之恶贼如此。

蔡道宪续传　　公之先居于泉，父维忠，以功曹为府幕，生三子，伯钟殿，仲道宜，俱庠生。公讳道宪，字元白，号江门。崇祯癸酉，年十七，补弟子员，即登贤书。丁丑成进士，授滇南司李，中途丁忧归。辛巳改李星沙，时堵允锡为郡守，相助为理。壬午十月，公有事于会，堵以觐行，过公小楼，秉烛而语。公谓堵曰：子乌得去乎？去是无星沙也。堵亦曰：子速归署，死而后已。吾子勉之。自此两人别去。十二月，贼陷荆承。癸未五月，陷武昌。七月，陷岳州。一时名藩重臣，大帅劲卒，俱溃于长，莫能自固。有广镇尹先民者，夙称能守，公结以卫。时民已大奔，一城内外皆绛衣游悍，且掠且市，又文武率属相扞不和，贼朝渡夕溃，尹降，公督战不支，乃下马释戎服，整衣冠北面拜泣曰：臣不职以死谢至尊，为贼所执，贼降阶语曰：我素知公，公勿苦，公怒骂，贼缚公，公益骂。释而又缚者三。迺嗾降将尹款语公。公嗔目直视曰：尔为卫律耶，朝廷何负尔？而反。奋缚揕尹胸而抟之，贼数万咸股栗。公数贼罪，又扬天朝威德，大辱贼。贼乃剐公。公就剐，骂不绝口，贼皆流涕。发喟曰：南朝仅见李侍郎也。十二月，贼陷衡永还，忽拔众渡江。甲申正月，王师乃恢复。三月，堵公复任，肖像建祠发丧，率请司人而哭之。先是壬午之春，公促夫人侍太夫人归，私谓堵曰：吾与子俱处燕在堂也。乱至无日，吾无死所，忍使慈母目见乎？奋题其壁曰：许多上将薪谁徙，正在中流楫自悲。公盖自期有素矣。生于万历乙卯九月二十七，卒于癸未八月二十六日，得年二十有八。配谢氏，子名知远，以甲申五月二十日，虚葬公于长沙府城南里灵坡。主丧者亲兄道宜，司丧者郡守堵允锡，及别驾周二南也。

丁丑，吾邑秦镛北上，遇蔡公于仪扬，见公徒步不乘舆马，自闽至京师，凡数千里，皆陆行。其足力强捷，真世间举子所未有者。是岁成进士。

蔡道宪长沙骂贼

崇祯十五年冬，贼袭荆州，镇臣率兵拥惠王走长沙，明年癸未，武昌陷，巡抚亦率兵千人走长沙。长沙乱，推官蔡道宪以一身经理支撑其间。八月岳州陷，镇臣孔希贵亦率兵万人走长沙。郡中恇扰，道宪与镇臣尹先民誓众固守，躬自持釜甑，出粟饷兵，与希贵相犄角。八月二十三日甲申，献忠至城下，希贵先□。李干德奉吉王、惠王走衡州。尹兵大溃，贼至城下呼推官曰：吾军中皆知公名，可速降，毋自苦。道宪强弩射之。献忠怒，攻三日夜而城陷。二十五日丙戌也。希贵、先民俱降于贼。道宪被执，百计诱降不屈，置小楼中，凡念有四日，令降将尹先民说之，卒不听，骂不绝口。贼大怒，寸磔之。道宪从容受戮，长啸一声，风雨骤至，头胪已断，两曈子尚不瞑。贼亦骇愕。时为十一月。道宪年才二十九。宏光朝赠太仆卿，谥忠烈。先是，道宪莅长沙之明日，梦李芾来谒，异之。及殉难，与李芾合祀，名其祠曰二忠。

蔡道宪，号江门，福建泉州晋江人。崇祯丁丑进士，授长沙府推官。时献贼猖獗，公乃作书告兄曰：亲老矣，兄好事之。弟与此城俱存亡耳。为官时有诗云：湘中司理湿青衫，半日斋居十日严。闻者悲之。公被执时，有健卒林国俊等九人迫侍道宪不去，贼劝道宪降。国俊曰：如吾主可降，亦去矣，不至今日。贼云：尔不降，亦死。国俊曰：若我辈愿生，亦去矣，不至今日。贼遂并杀之。内有四卒奋然曰：愿且延旦夕，葬主骸而后死。贼义而许之。于是，四卒解衣裹骸葬于南郭。葬毕自经。

与道宪同死者，知府周二南、举人冯一第。一第字椳公，长沙人，天启丁卯举人，以诗名。湖南城破，椳公走湘乡，将乞师酉阳以图贼。贼伪守闻，遣人执其母兄求之。椳公不忍其母兄，乃出至长沙就缚，将杀之。一老僧伏地哭，请免椳公，乃断两手置营中，一夕死，湘乡人果逐其伪令，出湘潭与贼战不利，而闻大军自醴?来，贼乃弃长沙走。其母兄竟得免云。

谢良琦，号献庵，粤覆孝廉，历仕有贤名，盖博雅君子也。其记江门死，在十一月，除小楼二十四日外，又何遥隔也。谢曰知先生事者盖鲜，故急为表出之。且系以诗曰：大厦原非一木撑，荔椒空自哭先生。狼烟已誓忠臣死，鱼素先巾孝子情。柴市从容天地泪，常山刀锯古今名。不知三载官衙梦，冥漠初能鉴至诚。则谢公之考江门必确矣。

按李芾宋臣，知潭州，除夕元兵破城，合门殉难，谥忠节，谢诗未句，盖指梦芾而言。

按酉阳城乃辰州府城也。辰州有大酉山，在府城西北，道书第二十六洞天，上有龙湫，祷雨即应，又有小酉山，石穴中旧有藏书千卷，相传避秦人隐此。世称二酉是也。

人世最重，莫如身命，士大夫所以殉难者，亦以节不可失，名不可败，故不得已，舍此而取彼也。若林国俊等渺然一卒耳，何关名节，乃能视死如归，非烈丈夫能如是乎？勿谓行伍中无人也。

史可敬叛降献忠

史可敬长沙人，由进士擢给事中，丁艰在家，豪横乡里，里人仇之，毁其室，可敬思欲报仇，遂降献忠。献忠授以都宪，镇守常德地方，可敬恣意杀戮，常德人受荼毒者，莫不切齿。献忠既去，土人即缚以献军门，并搜获其手书，皆教献忠定计取辰、沅、靖等处事也。其称献忠动曰陛下，曰新朝，曰圣主，皆见于笺表。偏抚于解至日，笞七十，下靖州狱。狱内凡五人，皆伪官，可敬其一也。　　赵某归献忠

赵某，长沙人，膂力绝伦，能倒曳两水牛走。崇祯时中武进士，当北上，中途遇响马，击杀数人，乃免。及归，知盗甚盛，恐为所害，遂隐居不出。至是，献忠犯长沙，共兵分数十人，各为队伍，四出劫粮，忽遇赵某，被扑而走，蹄营不敢言。已而，复益百人驰至，赵怒曰：前仅笞汝以警若辈，今将杀汝等矣。举刀相向，贼惧其勇，各骇而退，还白献忠。献忠问安在。诸卒告之。献知为将材可用，遣骑士厚往迎，赵度贼去必纠众复至，整甲砺刃以俟，忽见旌旗载道，车骑如云，鼓吹引前，武夫拥后，金币列庭，逊辞征聘。赵以事出非望，大喜，遂归献忠。时麾下勇猛数人，悉为义子，赐姓称王，若序后先，则赵应列未位，而赵自负所长，欲较武艺之优劣，以定爵秩之崇卑。孙可望闻之，即出愿与相较。献忠恐伤其一，使徒手搏战，于是两人乘马，东西分立，彼此顾盼，不敢遽交。久之，金鼓一震，两马相对，突前，赵度可望必举手相交，不意可望驰至，竟不举手，并辔相挨而过，猝以肩臂回赵一推，赵不及备，即堕。然以力大，两足夹于鞍上，身即为马腹下倒穿而过，仍跃马上，竟不及地。其跷捷如此。献忠见之，谓可望虽胜，然可谓斗智而非角力，使再试之，二人驰马如前，赵俟其至，将可望怀中一握而举，两足遂悬，马即空鞍飞去，诸军喝采。献忠等大加叹赏，遂以赵为二王，可望为三王，李定国为四王，将士称赵二千岁，孙三千岁，李四千岁。后献忠欲入川，虑军士多携妇人，道险难行，密与诸将议杀妻妾，以令三军，咸有难色，独赵先杀妻子。献忠大悦，入川久之，献忠忽发狂疾，召赵至前跪之。赵曰：小臣无罪，何见责如此？献忠使左右四人，画赵背为棋枰，赵乃死，诸生以下，皆惊疑欲散。献忠知事不谐，遂传位可望。可望密鸩献忠，而总其兵权云。

以赵某之雄武，使将相举而用之，足以保障郡邑，竟投置以资献忠，是如虎添翼也。然骁勇如赵某，不为国家建功，以垂千古，乃甘为献忠用，复杀妻子以求媚，其不得死也宜哉。　　朱国柱常德骂贼

朱国柱，云南临安府人。天启元年辛酉举人，授常德同知。崇祯癸未秋，献忠犯常德，势不可支，士民请出城以避贼锋。国柱曰：城亡与亡，安用避焉！遂整衣冠，升堂正坐，骂贼不屈。献忠杀之。先是，崇祯七年甲戌七月，常德城夜忽地震，其声烘然。百姓惊起，疑为贼至。屋脊毁堕，或谓龙过，而又无雨。顷之复响，声如染石，杌杌鋐鋐，始知地震。震过复响。一昼夜凡十有八震。有小镇邹溪居民三十家，震时陷没地中，常德陷死二百余人。城上女墙悉皆倾倒，时所陷之地不一。陷时有水如墨，倒射于上。自十月以及明年乙亥正月，又两震焉。越十年为癸未，献忠破常德。甚矣，灾异之可畏也。

杨夫人骂贼

夫人朱氏，湖广武陵人，蓟僚巡抚杨鹤无山公夫人也。贼执夫人，夫人骂曰：吾天朝命妇，岂从尔乱贼哉；遂死之。　　张鹏翼衡阳骂贼

癸未八月二十九日庚寅，张献忠袭陷衡州，桂王及吉、惠二王走永州府。张鹏翼，四川顺庆府西充县人，由拔贡任湖广衡阳知县，献忠破城，鹏翼骂贼不屈，缚掷中流。鹏翼，他书载明翼；衡阳，属衡州府。此外死难者，湖南道参议陈瑸，亦忠义凛凛烈丈夫也。瑸，福建镇海进士。

刘熙祚永州骂贼

九月，献忠拆桂王府殿材，至长沙造宫殿，追兵获三王。至永州，湖南巡抚刘熙祚督水师御之，遣兵护三王入广西。而自入州死守，奸人开门迎贼，熙祚被执，贼欲胁降之。不屈，闭目绝食，题绝命词于永阳驿壁。骂贼不已，遂遇害。于是，全楚皆陷。献忠归长沙，开科取士，分兵徇诸郡县。

传曰：熙祚，字仲缉，号劬思，常州武进人。幼而孤，中天启四年甲子举人，再试再蹶。公曰：丈夫实自植立耳，岂必科目不朽人也。谒选得兴宁令，擢湖广御史，与左良玉握手欷歔，勉以忠义。将士闻而泣下。癸未，巡按湖南，至永州，会部院庄祖诲，催饷四集，贼乘之，祖诲先行，公殿后，贼望见偏裨跪白马前，知为重臣，突执公拥之去。贼欲降之，公不屈，遂自绝饮食，贼必欲降之，将授为侍郎，加以蟒服，坚不受，惟骂贼不置口。贼怒，缚至宗师馆，备加楚毒，以绳曳倒拖地上，血肉狼籍，终不屈，遂害公于宁乡神庙，破腹刳肠而死。时，癸未九月十六日也。有绝命诗，授小吏陈纬置髻中，佚出，纬走郴，遇部将出诗镌之。宏光朝赠左都御史，谥忠毅。公弟永祚，字叔远，号宛谷，贡生，廷试第一，历官至兴化府同知，再迁至按察司佥事，闻建宁失守，拊膺恸哭而卒。此得之公甥薛堆山云。公荫一子，予癸葬，祀毗?四忠祠，公子名晋藩，举孝廉，负气节，有父风。

刘忠毅之死，野乘云：公护诸藩冒死断后，为贼追缚，槛送献营，一也。史略云：入州死守，奸人开贼公被执，二也。而陈皇士则云为庄祖诲殿后，突执去，三也。三者之中，当以陈说为是。盖臣闻之堆山者，以甥谈舅，其事必确。

张献忠复陷岳州　　先是八月，献忠陷岳州。九月驻长沙，至十一月献忠复遣贼将下岳州，沿江设伏，藏轻舟于汊港，以巨舰载重资顺流下。官军邀击之，贼佯走，官军争利，溯流上，尽夺其赀入舟。舟重不能速行，贼轻舟四出，围之。夹击杀溺无算。岳州军民空城走，贼遂陷之。贼既得岳，所谓洞庭之险，与我共之。于湖南一带如数节而后，迎刃解矣。

献忠此计，所谓利而诱之，乱而取之也。惜乎庸将不知。

张献忠陷江西郡县

时，献忠已陷全楚，而江西袁、吉一带，面面与楚相通，贼从萍乡、万载、永新三路，突犯安福，吉水俱破。十月初四日甲子，贼陷万载、袁州。十四日甲戌，左良玉遣将复袁州。十八日戊寅，吉安及诸县同日而陷，贼设伪官改吉安为亲安府。庐陵为顺民县。复陷袁州。十二月，献忠遣兵陷建昌，又陷抚州、南丰。

辛丑岁仲秋十一日，舅氏曰：昔在南昌时，闻献贼破吉安，只一人耳。予问之舅氏曰：当日贼遣一骑飞至城下，城门固闭，守者登城望之，谓止一贼耳。亦何能为，皆聚观于上，竟不设备。时有一树生于府城之半壁，贼平日已熟睹，至是飞奔其下，手持铁钩，钩树一跃而上，大呼杀人，止杀一人，众皆惊溃。贼即下城。复杀守门一人，众遂狂奔。时贼大众，亦疾驰城下矣。即开门迎入。须臾城门复闭，闭不容出入，集城中士民，令之投降。凡二日乃定。始发铳三声，万人呐喊三声，四城鼓乐喧填，门始洞开。然则贼破吉安，不过一人力耳。一贼破一城，天下事忍言哉！

先君子曰：予在江西，有高士张逍遥，隐居庐山虎洞，能前知祸福，众号为张半仙。献破吉安等处，全省大震，抚臣解学龙、按臣郭都贤，各遣使入山询问世事。逍遥子曰：今尚无害，越三年，天下必大乱。至癸未十一月，江督吕大器果复吉安，而申酉之际，难言之矣。

袁州兵荒

前载献忠陷袁州，从史之说也。乃袁州老僧则云：崇祯之季，张献忠围城驾云梯而上，守者以炮击之，折其梯，下座乃倒，贼始退。此一劫也。明年，献忠又至围之，亦不克复去。此二劫也。弘光元年春旱，本州一年二熟，时禾苗悉枯死，宜春为首县，邑令朱某，年才十九，征粮不息，百姓共携枯秧掷于庭，挈持朱令出诣田中亲视。且曰：禾已枯死，尚征粮耶？忿甚。朱令惭怒。时，良玉驻临江，朱与之善，密驰书告云：宜春已反，良玉即提兵，自分宜杀入，百姓犹未觉，大被屠戮。此三劫也。朱令复征，寻罢去。顺治四年丁亥大旱，城中绝粒四日，湖广米至，始得生。此四劫也。明年戊子大疫，此五劫也。经此五劫，民生凋敝，至今城中，止存千室。地多丘墟，有驿政道及兵千人镇守本州云。　　当时兵赋杂沓，荒寇交至，民不聊生，内翰方以智不胜感悼，作田稼荒一词，以悲时事云。田稼荒，农夫亡，老幼走者死道傍。走入他乡亦饿死，朝廷加派犹不止。壮者昼伏夜行归，归看鸡犬人家非。贼去尚余一茅屋，官军又来烧不足。此实事也。可为三叹。以智，字密之，桐城人，崇祯庚辰进士。大清至，祝发居江西庐山开光寺。

南昌猛虎

南昌府西门外抚州街，长亘十里，百货汇集。癸未几月中，一人闻厅中有声，启视，见一虎蹲于台下，以尾击台，台为之裂。其人大惊，急掩门而出，呼众执械围聚，将后屏门敲击叫喊，虎跃于屋，众号呼唤闹，声沸如雷。虎于屋上东西徐步，殊不畏人。口惟哈哈有声，无敢犯者。有一健卒前，撄臂被介而堕，更有一人私计，须用铅弹充打，时无此具，其人杂于俦众中，虎忽从屋巅跃下，噙其人于旷野，咬为两截。众因虎在地，各逞枝棍，遂立毙焉。后戊子岁，金王兵起，抚州焚毁，片瓦不存，火盖起于虎蹲之厅也。　　左良玉复武昌等处

癸未八月，上命江凤黔粤各督，及郧皖江沆各抚，令兵剿贼。方献忠壬午之破武昌也，左良玉避其锋，拥兵九江不敢逼。及献既入蜀，良玉略定武昌、澧陵、长沙、湘潭、湘阴，并湖南一带。又复岳州、监利、石首、上安、德安、随州等处。十一月诏太监何志孔劳良玉军，以恢楚有功。加良玉少师，荫一子，吏士各升秩，大赉各军。诏良玉移镇武昌。良玉令马士秀等，复临湘、岳州；令马进忠等，复袁州、尽诛诸伪官。　　贼来我去，贼去我来。犹如白日鼠，见人辄避，夜间乘人睡梦，复出盗米。良玉为将，何以异此。而乃加官荫子，能不愧乎？然伪官尽诛，稍泄积忿。

刘承允复衡、沙　　刘承允，南京人，黎靖参将，加副总衔年四十余，力能使八十筋铁棍，故绰号刘铁棍。黔阳至靖州一带，以迄苗子，俱慕其德威，士民之家，俱书恩主刘总爷牌位，供奉之者，无一户不然。献忠南侵，被刘杀贼，衡沙一路，次第克复，皆刘力也。　　此据新纪所载，承允可云名将矣。惜乎末路之恣也，以知名将善保功名为难。

吕大器复江西郡县

癸未秋季，总督吕大器复袁州、萍乡、万载、吉安、庐陵、吉水、永新、太和、安福等处。大器沈毅知兵，方入援时，路过峡江，城门四闭，闻是官兵，反行遮杀。吕以八王兵到，开门出迎，手持县印，口称千岁，备有大马三十五匹，粮草无数，新旧知县俱已拿下，听候发落，大器立取奸民枭示之，次第恢复。

胡公平三县土寇

公讳时，号慎三，无锡人，予之舅氏也。崇祯丁丑礼闱第四人，授江西南昌司李。先是戊寅秋，贼张普微作乱于抚州、新建、广昌等处，抚臣解学龙、按臣邢绍德主剿，姜公监军，公设计擒斩首从百余，贼遂解散。及壬午冬，李肃七、李肃十因捕役入乡，诈害良民，为之不平，乃扑杀之，恐被逮，遂纠柯源峒陈友谅遗孽反。越两日，有诸生余士藻，本辽产，善骑射，工火药，里有贫子，每日外出，炊饭辄失，心疑怜人所窃，一日隔河阴伺，见白犬入户，返逐之，犬趋灶下，忽不见，掘之，得兵书宝剑，士藻遂以是造神语惑众，建将台高五丈，观星望气，为三寨总主。自号靖海天王。二李虽勇，皆出其下。又与其党李东阳、慈林、刘心一、胡地十、柏梅、余木十、李严二、李成、郑孔一、张华九等，伪立十二天王，十八罗汉、二十四天罡、三十六地煞等号。啸聚数千，俱戴红巾，盘踞靖安、奉新、安义三县。焚杀淫掠，殆无虚日。癸未正月，抚臣张凤翮发兵六千，檄兵备陈起龙监军。二月二十二日进师，贼大至，将士多殁于阵。后起龙力不支，将印送公而去。四月，公密约南康同知金孔器，设伏进攻，兵气始振。贼素服公威德。十八日贻书云：胡刑爷，爱民如子，真是公祖父母，倘如广陵守之单骑入寨，郭子仪之至诚感敌，众愿投戈迎候。二十八日，群贼集樟树河地，公单骑往，贼即竖归命安农旗，顶香罗拜，公给免死牌千纸，众谢而退。诸生舒春阳、余鼎调等，与吴胜八同里，李东阳以胜八勇猛，娶其妹以结之。公令余生潜间胜八，立功自赎。胜八于午节乘龙舟，醉后斩贼矮虎等。五月十日缚东阳来献，靖安营将欲袭为己功，忽于中途杀之，东阳逸去。于是再议会剿。十六日出师，公督阵三县犄角，焚寨十余所，斩首百余级，夺回子女军器无算，兵威大振，乃参将袁斌独欲见勇，乘醉轻进，贼伏发，马惊坠毙，兵气复挫。二十日贼逼靖城，公启门督师，先令武宁营张献政设伏，照贼用白纸扇一招，发伏射死李东阳。又与都司何其贤等，同诸将二十人，统兵五千及乡勇三千出师于奉新之石子冈，靖安之解家桥与安义之桐城等处，腹背夹击，于是贼渠闵歌一等俱降。李肃七见事败，将遁，公知胡地十以十二天王之一，甚骁勇，招之至，劳之以酒，使擒肃七。复遣勇士数人从之，伏山谷间酣饮，肃七乘花马自奉新出走，猝见胡地十等聚饮，即下马谓之曰：尔辈伏此，非为吾耶？然吾亦好男子，岂待汝擒哉？因与众同饮尽酣，遂解两臂银镯数十股，又腰下猫儿眼诸宝与众曰：各分取之，诸公得吾首，可以献功。吾请自刎。语毕，遂拔刀自刎。众割其首级以还。其首大尺有二寸。六月四日，设计擒余士藻槛车解省。至十三日，贼党尽斩其渠来献，余众悉降。凡投诚者，感公不杀之恩，俱改胡姓，愿事左右。公收其勇猛三十人，余遣归农，悉洒泪而退。

沈万登复汝宁

癸未五月，河南所在，擒斩伪官。及十月初一辛酉，副总兵沈万登，复汝宁。万登，汝宁大侠也，聚乡勇万余人，李自成伪授威武大将军，不受，凤督马士英承制授万登副总兵。是月官兵进剿汝宁一路，伪官土寇俱尽，河南稍宁。时以自成方入潼关故也。

王汉战死

王汉，字子房，莱州掖县人，崇祯十年进士，除高平知县，调河内。巨寇刘二，将以正月三日，攻济源。济源告急，公佯不应，于除夕出贼不意，赴之，以元旦登天坛山，山陡绝数仞，游者或用数人，以希牵挽，乃登。公独持刀前行直上，擒刘二。人服公勇。乘大雪至山西，破妖僧智善，夜半渡河，破贼杨六郎。李自成围汴，不通音问。公之死士，能达书于巡抚高公。十五年三月。行取入都，与苏京王燮同召对于德政殿称旨，命三臣皆以试御史监军。公监左镇保督湖川郧兵，与督臣侯恂援汴，所监凡五万九千，然已溃散大半。八月朔夜半，袭贼于范家滩，斩一红甲贼，因檄诸将合剿，公自走襄阳，督左良玉兵救汴，至潼关而巡方之命下，未几，巡抚河南，密计围贼，而刘超难作。超，永城人，中河南武解元，跛而知书，为贵州总兵，坐罪免。壬午上疏，言兵计，中枢陈新甲，用为河南总兵，以私怨杀乡绅士，御史魏景琦一家三十余人，惧罪招纳土贼，据城谋叛，密旨以策授公讨之，为兵部泄之于超。超得为备，公以癸未正月十九，率兵抵永城。环而攻之。二十四日，鼓夺其北门，超在东门，倚楼为塞自保，公见兵大捷，乃单骑入北门，大呼勿杀百姓，天忽雨，兵少却，拥突门下，公为贼刃所及，参将陈治邦、游击连光耀父子，及家人刘玺、张金皆战死。游击马魁，复力战入城，负公尸以出，面如生。上闻，赠兵部尚书，荫一子锦衣卫百户，世袭。而擒刘超至京师磔之，奉旨传首九边。

荆伟被杀　　垫江令荆伟，丹阳人，由明经选授今职，因与本县一乡绅有所称贷，乡绅挟此，每年多干求，每求辄应，偶有一二事，未遂，即衔恨。构土贼入城，欲杀令，令闻之半夜出堂，将面谕解散，众贼蜂拥直入，面中数枪而死。一子随任，尚幼，未知何日扶榇还里也。

罗尚文杀僧　　罗尚文，四川叙州府人。向年流寇入川，被参于杨嗣昌，令戴罪立功。事在按察司勘，罗方提兵三千，往川北剿贼。至广安值潾水贼乱，宗师甘公子某领家眷避贼于中成山之僧寺，僧疑为夺己之产，遂杀之。并淫其妾媵。尚文提兵入山，杀二百余僧，尽毁其山寺。而渠魁未获。越明日，尚文死。甘宗师，讳学渊，即向年督学江南者。其先姓明氏，即国初降王明玉珍之后。子孙数以万计，俱改姓甘，散处于川，而宗师则居潾水云。

四川犯官

自崇祯十年流寇犯川，郡邑残破，有司得瓦全者，无几。至己卯、庚辰之际。惨祸尤甚，闻贼未犯，土民先期避去，官府仅守空城，城破则家属尽戮，官被杀者亦甚众，幸不致死。朝廷复以弃城置重典，武官自总镇以下至千百总，文官自巡抚以下至补职教官，累累逮系，处斩徒流者，不可胜计。

三藩贼祸　　他处藩祸，闻而未见，旧年至岳州，则惠王播迁于民舍矣。过临湘，则唐王飘流于江上矣。今往州北，见瑞王颠连情状，不忍言说。自西安既陷，汉中风鹤，有赵总镇标下兵，乘机抢劫，先掠民家，遂及王府。王积帑金八十万，一时俱尽。宫中眷属，不知存亡。瑞王仅与一妃逃出，王无车辇，将桌作轿，两人肩之。妃乘马奔至保宁，保宁闭关不纳，乃暂住舟中，驻泊河上，头戴小帽，身着青布箭衣，口喃喃惟诵阿弥陀佛。他无所言。闻惠、唐两王亦然，为贼穷追，狼狈入粤，其光景必更有可怜者。三藩皆神宗皇帝子也，遂至此哉。

志异

癸未二月二十四日戊子，京师大风霾，是夜天津城门，不启自开。

夏秋之际，每夕月角上有一大星，闪闪逼之。或曰：此星甚凶，天下其将乱乎。

吴贞启，字元行，宜兴人，崇祯十年丁丑会元，选广东督学。癸未疾甚，一夕见冥主行一牒至云：天下将乱，着善人先死，页启遂处分后事，寻卒而天下亦大乱矣。

有自京中来者云，七月二十三日，夜雷震太庙，雷霆风雨，一夜不息。明晨?栅，毁拆神位，炉烛无不倾圮在地，主牌系实金，后冠珠宝结成，外有雕龙木匣覆套，买各三万，时紊掷在地，简出两空函，英庙与后者，查系司之者私获在家，斩之。

八月至十月，京城内外号　曷瘩病，兵科曹良直方与客对坐，举茶打恭，不起而殂。兵部梁希莱拜客急回，入室而殂。宜兴吴彦升授温州通判，一仆先卒，一仆买棺而卒。于卖棺处有一友姓鲍，劝移寓，随行李去，入门而殂。吴连看视，亦即殂。又金吾钱晋明，同客对谈，言未绝而殂。少停其夫人婢仆辈，一刻间殂，十五人，又两骑马人，前后讲话，后人再问，前人已殂。手犹扬鞭垂下。又一阖门俱殂。其家颇丰，偷儿二人，一俯于屋檐，一入其室，将衣饰包递上，在檐外者，已累累，而下尚盈积，一贼擎一包托起，一贼接其包引上。上下俱死。手各执包。包亦不落地。又一长班者，剪银，蹲下不起而死。又一新婚家，方合卺，在床久不出，启帏殒于床之两头。沿街小户，收掩十之五六，有棺无棺，九门计数共二十余万也。凡客游宦游，无不预写家书，恐不及作嘱语，大内亦然。张天师辑瑞入都，出春明不远，急追入谕其书符喷咒，唪经清解，眠宿禁中者一月。而死亡不减。发内帑四千，三千买棺，一千施药，竟不给。十月中，有闽人补选县佐者，能看膝后湾处，有?若柴色无救，红则挑之出血，可无患。来就看者日以万计，后霜雪渐繁，势遂衰。闽人以京中杂职与之，后闻为流贼所杀，张天师以留京日久，乞一寓，不敢望如孔圣公之衙门宏敞，略可容足。三年一觐，居有定所，圣旨不允。又自置一寓，乞圣旨给匾，贻后日子孙百世光。圣旨亦不允，恶其不能驱鬼也。　　十一月初六日，先帝亲祭谷神于社稷坛，已就位。陈词方毕，行初奠礼，忽暴风自地发，庭燎祭烛，一时倾灭，不得亚献成礼。先帝于黑暗中恐防不测，急上辇回宫，文武陪祭，及各执事举手扶肩，如无目者，相携相唤，出西长安门，而后得引归之烛。　　癸未春，大兵入塞，未开礼闱，及秋暮始行。有自京师来者云：今年场中有一异事。予问之。彼云，有术士入场，见得第者皆有红旗，一半无首，其不第者，则竖一绿旗，首领皆全。因谓进士如塞翁得马，未必非祸。今贼势日织，天下事未知何如耳。已而与选者，地邻贼境，身名或多不全，其言始验。

是科状元杨廷鉴，常州人。常州城龟形，旧有识云：龟若出头龙脱壳，如出鼎元，则有易君之事，果应甲申之变。

先君子曰：山东曲阜县，闻圣庙中有泣声，入视之，见宣圣两泪交流，众皆惊异。报于曲阜令，令亲诣庙中省视，见圣泪尚未干，不胜骇惧。焚香拜祝，夫子殆有天地反覆之忧乎。予尝问马大林此事有无？大林曰：吾昔年见邸报有此。

是岁无锡有自北都归者，道经山东，忽昼晦有如黑夜，咫尺而不辨。久之，见若红雾四起，黑渐收，逡巡间复归明朗，咸惊异之。　　时有知天文者，寓江阴徐宦家，每夜半启门而出，达旦乃还。仆怪之，白于主。徐曰：今夕窃尾其后，视所之。是夜其人复出，仆密随之。见其人仰天周览，徘徊久之，忽西北方白气一道，冲天而起，其人大诧曰：异哉，此气不祥，莫非天下其将失矣。乃还。次日，仆以告主，徐以两京尚无恙。乃曰：此妄言，亦不之信。既而其人辞去，或云此徽人也，惜失其姓名。

新世宏勋云：癸未八月皇极殿内，忽闻一声爆裂，见猩血如注，出自殿庭，一沾人衣，秽气难闻，妖氛眯目，难当。白昼即觉昏愦，凡朝臣以及内监宫妃，莫不恐怖。

是年春，北京有警，朝觐会试之典，俱停至八月初九，始会试头场，亦变例也。








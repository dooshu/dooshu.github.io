卷一百七十六



卷之一百七十六

洪武十八年冬十月己丑朔，《御制大诰》成，颁示天下。初，元氏以戎狄入主中国，大抵多用夷法，典章疏阔，上下无等，政柄执于权臣，任官重于部族，断狱迷于财贿，黜陟混于贤愚，奢而僭上者无罪，奸而犯伦者不问，辫发左衽，将率而为夷。至元天历之时，虽称富庶，而先王之制荡然矣。至顺帝荒淫昏弱，纪纲益废，内之奸臣乱政，外之强将跋扈，典兵者崇空名，牧民者无善政，仕进者尚阿附而轻廉耻，读书者重浮华而乏节行，庶绩不凝，四民失序，加以舞文之吏玩法于上，豪强之家兼并于下，事无统纪，民无定志，一遇凶荒而乱者四起，由法制不明而彝之道坏也。上尝叹曰：“华风沦没，彝道倾颓，自即位以来制，礼乐定，法制改，衣冠别，章服正，纲常明，上下尽复先王之旧，使民晓然，知有礼义，莫敢犯分而挠法。万机之暇，著为大诰，以昭示天下。”且曰：“忠君孝亲，治人修己，尽在此矣。能者养之以福，不能者败以取祸，颁之臣民，永以为训。”

赐湘、潭、鲁、蜀四王《十七史》等书。

诏免北平今年官租之半。

庚寅，享太庙。

夜，客星犯军门，彗星扫天庙。

壬辰，册永昌侯蓝玉女为蜀王椿妃。

癸巳，翰林待诏孔希善言孟氏子孙有以罪输作京师者二人。上曰：“大贤之后虽有罪，亦当屈法以宥之。即命遣还。”

诏徵天下致仕武官赴阙。

乙未，以赐进士出身胡昌龄等十人为监察御史及各府推官，赐同进士出身李烜等二十人为各部试主事及各县丞。

丙申，太白昼见，自癸巳至于是日。

筑钦天监观星台于鸡鸣山，因雨花台为回回钦天监之观星台。

丁酉，免广东经寇乱郡县逋租。

降大理寺卿边泰为监察御史。

夜，荧惑犯进贤。

庚子夜，太阴犯天囷。

辛丑，太白昼见，自戊戌至于是日。

壬寅，汀州卫指挥佥事吴广卒。广字继先，庐州合肥人。壬辰兵乱，广亦从众起，已而为敌所获，系太平狱。未几，上兵克太平，广得释，遂从破陈野先兵，授帐前银牌先锋。辛丑正月，以功自左先锋府镇抚迁管军百户，守巢县。甲辰秋，从丞相达复攻庐州。明年，下安丰，就留广守之。戊申，命为温州卫指挥佥事。是年秋，永嘉南溪贼啸聚为乱，广调兵讨之，贼众惧而降，广取其首恶三人诛之，余皆释不问。洪武二年正月，调守汀州。十七年，以老致仕而以其子铭袭职。至是病卒。

癸卯，召征虏大将军宋国公冯胜于北平之通州。

甲辰，上谕工部臣曰：“孟子传道，有功名教，历年既久，子孙甚微，近有以罪输作者，朕闻即命释之。假令朕不知之，或致死亡，则贤者之后寖以微灭，是岂礼先贤之意哉？尔等宜加询问，凡有圣贤之后在输作者，依例释之。”

乙巳湘王柏之国荆州府

丙午，命蜀王椿居凤阳。

皇第二十二孙尚煜生，秦王第三子也。

己酉，诏鲁王檀之国兖州府。

壬子夜，太白犯亢宿。

癸丑，赐云南士卒二万一百六十九人钞二十四万锭。

乙卯，敕谕岷州、河州、巩昌、西宁、临洮诸卫武臣曰：“比者，命大将军北征军者乏战马，皆云骁腾可用者无踰陕西。今遣荥阳侯郑遇春即各卫谕诸将校，但留己所乘马，余悉送官，每马一匹给白金三锭，若非有余及有余而驽弱者，皆勿送。”

是月，以都察院右副都御史唐铎为刑部尚书。

改滁州守御千户所为滁州卫指挥使司。

征虏将军信国公汤和等进兵古州，分遣将士讨上黄诸洞，以计诱擒吴面儿，械送京师诛之，诸洞悉平。凡俘获九溪等处蛮獠四万余人，寻诏楚王桢还国，和等仍驻兵，抚辑其民。

升宜兴县主簿王复春为常州府同知，遣吏科庶吉士杨靖赍敕劳之曰：“朕观历代名臣，其流芳至今而不泯者，由其竭忠以事君，务公以福民，生不苟且以营利，死不屈节以丧名，其泛泛之徒，弗厉名节，是以生无益于时，死无闻于后世，深可惜哉。今尔宜兴县主簿王复春，不肯朘民之利以徇上官之欲，观其所言，实为公论，方今有司鲜有如者，特遣使赍礼以劳，就升尔奉议大夫、同知常州府事。尔其竭乃心力，以光初志。”

十一月己未朔。

甲子，上谕侍臣曰：“保国之道，藏富于民，民富则亲，民贫则离，民之贫富，国家休戚系焉。自昔昏主恣意奢欲，使百姓困乏，至于乱亡，朕思微时兵荒饥馑，日食藜藿，今日贵为天子，富有天下，未尝一日忘于怀，故宫室器用一从朴素，饮食衣服皆有常供，惟恐过奢，伤财害民也。”

丁卯，以进士高铎为刑部左侍郎。

戊辰，以监察御史彭祥为兵部左侍郎。

己巳冬至，上御奉天殿受朝贺，大宴群臣。

庚午，以西平侯沐英子春为后军都督府佥事。

革城门、郎门，禁锁钥、铜牌，中军都督府掌之。

甲戌，以进士秦逵为工部右侍郎。逵字文用，宁国宣城人，由国学生登进士第，历事都察院有能声，遂擢侍郎。

乙亥，以会稽县知县淩汉为监察御史。

湖广常德府奏言：“今岁大水，涝伤塘田一千三百五十顷，为租一十万一百十五石。”诏并免徵。先是，河南水患及山东、北平大雨，涝伤民田。上曰：“中原诸州，元季战争，受祸最惨，积骸成丘，居民鲜少。朕极意安抚，数年始苏，不幸加以水涝，朕甚悯之。”至是，诏凡被水之处，免今年田租。河南二十三万七千五百余石，山东、北平二百五十五万五千九百余石。

丁丑，以致仕淮安卫指挥佥事储兴署中都留守司事。

置江浦、镇江左、扬州左、仪真左四卫，隶左军都督府，无为、太平、和州、滁州四卫隶中军都督府。

是月，以莱州卫指挥佥事陶遇为广东都指挥同知。

十二月戊子朔。

己丑，命户部：凡天下有司官禄米，以钞代给之，每钞二贯五百文代米一石。

庚寅，潭王梓之国长沙府。

丁酉，甃京都城垣。

癸卯，以吏科庶吉士杨靖为户部右侍郎。

甲辰，命徐州卫指挥使郭敬署山西都指挥使司事。

乙巳，以给事中秦昇为户部试侍郎，进士徐谅试户部度支员外郎，高起试工部屯部员外郎，彭庆试工部总部郎中，聂震试户部总部员外郎，姚复试工部屯部郎中。

丙午，诏举孝廉之士。上谕礼部臣曰：“朕向者令有司举聪明正直之士，至者多非其人，甚孤所望。朕闻古者选用孝廉，孝者忠厚恺弟，廉者洁己清修，如此则能爱人守法，可以从政矣。其令州县：凡民有孝廉之行，著闻乡里者，正官与耆民以礼遣送京师。非其人，勿滥举。”

召河南都指挥使徐司马赴阙。

丁未，西番僧人参旦藏卜输马七百八十二匹于河州卫。

戊申，降户部尚书茹太素为北平道监察御史。

高丽王王禑遣判门下事曹敏脩上表，贡方物，贺明年正旦。

己酉，以建阳县知县郭伯泰为泉州府同知，县丞陆镒为福州府通判。时伯泰等为政建阳，不避权势，上闻而贤之故，皆升用，且遣行人赍敕谕之曰：“曩古，人臣立忠君之志者，在内则和而不同，在外则不避权势，所以上昭君德，下福黎民，载诸史册，历历可考。朕居帝位十有八年，鲜见其人，顷者，通政司言‘建阳知县郭伯泰、县丞陆镒持法爱民，不避权势’。呜呼！古人臣之道，朕今见之，诚可嘉尚，特遣行人王本赍朕，命往升尔伯泰为奉议大夫、泉州府同知，镒承直郎福州府通判，劳以醴酒。尔其益坚乃志，始终惟一，为国安民。”

辛亥，太阴犯西咸。

壬子，礼部言高丽咨请《大统历》，诏以十本赐之。

癸丑，平缅宣慰使思伦发反率百夷之众寇景东，土官知府俄陶奔白崖川，都督冯诚率师击之。值天大雾，猝遇蛮寇，我师失利，千户王昇死之。

丁巳，享太庙。

皇第二十三孙贤焌生，齐王第二子也。

是月，以黄州卫千户王兴子镇为宁海卫指挥佥事。兴自癸巳从军，累功至千户，守黄州，后又从征云南，克大理，皆有劳绩。至是，年老告归，故升用其子。

石柱宣抚司同知陈世显遣其子兴潮等、田州府知府岑坚遣其使江州知州黄威庆孙黄肇，各奉表，贡方物，贺明年正旦。

是岁，徵天下田租二千八十八万九千六百一十七石有奇。

太仆寺奏：“滁阳等八监是岁籍马凡二万五千九百一十五匹，秦州、河州茶马司及叙南、贵州、乌撒、宁川、毕节等卫市马六千七百二十九匹。”

建鸡鸣寺于鸡鸣山，以祠梁僧宝公，命僧德瑄住持，瑄卒，道本继之。初有西番僧星吉监藏为右觉义，居是山，至是别为院寺西以居之。

罢各布政使司煎炼铁冶，以其劳民故也。








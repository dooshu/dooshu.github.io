○广成宫碑记

不宰物而万类蒙利，不致用而元功溥施，广成子之大，吾无间然矣。《经》云“平天下在修其身”，广成子以修身之道授黄帝，而天下治。俾千百年，人畏其神，思其备，不曰协於教乎？《祀典》云：“德施於民，能御大灾，捍大患，则祀之。”黄帝率广成子之法，以致天地之和，御阴阳之灾，捍刑杀之患，不曰宜祀於庙乎？广成子与孔宣父，遭时不同，故教有精粗，迹有远近耳，非殊涂也。余既称广成子之教通於孔氏，问者曰：“以坟典莫存，孰能详知三五之事？言广成子者，皆本於庄周，固多寓辞，今将质之以为定论，岂不可？”非通达之士，未足与议也。夫欲为黄帝、孔氏者，行其言耳，岂仿其形哉？故其言合道，则彷佛其人，而尸祝之可也。言苟非道，虽比肩对席，将听之乎？今以广成子之言，得天而合於道，故表其庙貌，又尊礼之，又何患庄生之未信也？

按《尔雅》“北戴斗极为崆峒”，其地绝远，华夏之君所以不至。禹迹之内，山名崆峒者有三焉。其一在临洮，秦筑长城之所起也；其一在安定。山皆高大，可取材用，彼人亦各於其处为广成子立庙。而庄生述黄帝问道崆峒，遂言游襄城，登具茨，访大隗，皆与此山接壤。则临洮、安定，非问道之所明矣。《仙经》叙三十六洞天，五岳不在其列，是知灵迹所存，不系山之大小也。此山之下有洞焉，其户上出。耆旧相传云“洞中白犬，往往外游”，故号山冢为“玉狗峰”。昔之守宰，以为神居洁，惧樵牧者，亵弄，因积壤封之。今践其顶，响通於下甚深远，亦焉知非灵人所舍乎？寻崆峒之言，以“中含洞壑，不显於外”，则安在於崇岫连峰、凌霄蔽影，然後称名山也哉？真南郭子旧居直山之北，少乐大道，早依门墙，年壮宦游，出入二纪。揆才无补，晚岁怀归，获刺是邦，停舆授教。象设颓圯，半为荒榛。遂命彻故宫，稍增前制，赢财崦後事，悬善价以待乐输。陶斫众工，咸来求售，匪随於勿亟，盖视利而劳。茨暨坛垣，指期咸就。旧纪但以广成子为仙者，又不徵崆峒之地，知有阙焉。故复建此铭，揭於西序。文之曰：

德高三王，唯轩辕氏；为王者师，唯广成子。窈冥昏默，恍惚恢诡；固精活身，以滓为治。功被九域，形存伯纪；天道不穷，至人无死。

崔琪

琪，天宝九载宣德郎，试大理评事。


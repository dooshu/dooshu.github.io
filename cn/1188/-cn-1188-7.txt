○傅冠

傅冠，字元甫，江西进贤人。丙戌二月，以行在太子太保，兼礼兵二部尚书，文渊阁大学士督师，同忠孝伯朱成功，大守永定关。岗兵张安、丘华，俱听节制。前军方入建昌境，饷已告匮，后军闻警，辄归。冠见令不行，十二疏乞罢，不许。后敕揭重熙佐冠共事，冠无心任职，日午方起。重熙奏之，乃勒令归。

九月晦，汀州破。大清兵分道自江西入邵武，冠避泰宁之分水村。村人江亨龙新执贽，缚冠以献，大帅李成栋解缚，进曰：“公大臣，释留，当取令旨，但去发，保无他。”冠厉声曰：“汝知千古有文文山乎？吾乡先进也！吾乡惟有断头宰相尔。”成栋载至汀州，饮食与俱。已而成栋入粤东，使镇将李发卫之。十一月廿一日，对局弈罢，发阅文书，曰：“公必不顺，令旨收公矣。”冠欣然曰：“早毕我事，尔之赐也。”整衣冠南向拜，曰：“负国无状，死不足赎。”复西向拜，曰：“祖父暴骨，愧见先人地下。”

初，就执日，叹曰：“负国重恩，永惭地下。”以足三顿地，夜半，风雨大作，顿足处崩陷数十丈。其首函寄汀狱，或无故动摇。数见梦于狱，夜尝有光。囚冤滥者，祈卜，皆奇验。

家人傅国桢等负其骸，初墓汀之罗汉岭，与忠诚伯周之蕃相望。

阅三年，冠子号哭，请合身首，归葬。旧衣二弃故汀墓旁，经年色如新，行道指曰“相公衣”。









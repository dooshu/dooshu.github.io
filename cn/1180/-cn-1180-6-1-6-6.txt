再乞守制疏


顷者，以臣父病故，奏乞回籍守制，伏奉圣旨：“卿笃孝至情，朕非不感动。但念朕昔当十龄，皇考见背，丁宁以朕嘱卿，卿尽心辅导，迄今海内乂安，蛮貊率服。朕冲年垂拱仰成，顷刻离卿不得，安能远待三年？且卿身系社稷安危，又岂金革之事可比？其强抑哀情，勉遵前旨，以副我皇考委托之重，勿得固辞。吏部知道。钦此。”

臣在痛楚困惫之中捧诵纶音，至先帝顾托一节，触地号天，肝肠寸裂。夫人之相与，然诺相许，犹能捐躯赴义，死且弗背。臣于国家，粪土草芥之臣耳。先帝不知臣不肖，临终托臣以大事，丁宁付嘱，言犹在耳；中道而背之，虽施于交友，然且不可，乃敢以此事吾君父，而自蹈于诛夷之罪乎？

盖臣今所乞于皇上者，非长往远引，背而去之之谓也。痛念臣父别来十有九年，虽《陟岵》之怀时时在念，而以国家事重，未敢言私。窃常自拟，俟皇上大婚礼成，暂乞一假归省。不图一旦奄至于此，使臣抱恨终天。今日虽得归家，亦知扳号无及。但念臣父生身恩重，今纵不得再睹其音容，然及其未殡，凭棺一恸，身负篑土，加于邱垅之上，犹得少逭其违旷之咎，以慰冥漠之魂。比及禫除，臣当不俟宣召，驰赴阙庭，以听任使。是臣未尽愚忠，尚有俟于他日也。若此愿不获，将负痛终身，虽勉强在此，而精神沮丧，心志昏迷，发虑出谋，必至乖舛。或因而郁郁致病，丧此残躯，则忠孝君亲两俱有损，此臣所以展转恓惶而不能已于哀呜也。

夫君臣之义，无所逃于天地之间。君之于臣，欲其生则生，欲其死则死，命之进则进，命之退则退。臣岂敢以区区蝼蚁微情，仰于大义之重？所以屡控而不止者，亦恃皇上平日谅臣之深，眷臣之笃，凭宠怙恩，而觊幸于一获耳。臣连日痌切穷苦，心蕴结而难纾，语荒迷而无次，惟圣慈哀怜臣下情，不胜沥血抆泪恳切祈望之至。

（万历五年十月初五日奉圣旨：览奏，词益哀恳，朕恻然不宁。但卿言终是常理，今朕冲年，国家事重，岂常时可同？连日不得面卿，朕心如有所失。七七之期犹以为远，矧曰三年！卿平日所言，朕无一不从，今日此事，却望卿从朕，毋得再有所陈。吏部知道。钦此。)






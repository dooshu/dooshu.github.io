【斗鸡诗】

〖《诗纪》从《乐府诗集》作斗鸡篇。〗

游目极妙伎。清听厌宫商。主人寂无为。众宾进乐方。长筵坐戏客。斗鸡间（《诗纪》作间。）观（乐府作观间。《广文选》作观闲。）房。群雄正翕赫。双翘（《诗纪》作翅。）自飞扬。挥羽激（乐府作邀。本集同。）清（《类聚》作流。）风。悍（《诗纪》作博。误。）目发朱光。觜落轻毛散。严距往往伤。长鸣入青云。扇翼独翱翔。愿蒙狸膏助。常得擅此场。（○《类聚》九十一。《乐府诗集》六十四作斗鸡篇。本集五。《广文选》十三。《诗纪》十三。○刘桢、应玚均赋此题。）


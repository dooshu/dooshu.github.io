○贺顺宗谥议表

臣某言：伏奉六月十四日敕旨，太常奏大行太皇尊谥曰至德大圣安孝皇帝，庙号曰顺宗。臣某诚感诚庆，顿首顿首。臣闻入庙观德，载在前言；闻谥知行，传於故志。伏惟顺宗大圣安孝皇帝统承九圣，保万邦，继耀大明，合符真宰。方同天以下覆，俄厌代以上仙。伏惟皇帝陛下哀慕未忘，孝思罔极。痛衣冠之永，攀弓剑而无阶。殷荐鸿名，光昭懿德。庙号非徵於汉魏，帝图自掩於羲轩。百代见圣人之功，四方知君子之孝。率土臣子，以欣以感，臣限於镇守，远在方隅，不获奔赴阙庭，陪位称贺。无任踊跃之至。


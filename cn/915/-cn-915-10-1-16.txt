◇下玺书敕州郡（永定元年十月己卯）

夫四正革代，商周所以应天，五胜相推，轩羲所以当运。梁德不造，丧乱积年，东夏崩腾，西都荡覆，萧勃干纪，非唯赵伦，侯景滔天，逾于刘载，贞阳反篡，贼约连兵，江左累属于鲜卑，金陵久非于梁国，有自氤氲混沌之世，龙图凤纪之前，东汉兴平之初，西朝永嘉之乱，天下分崩，未有若于梁朝者也。朕以虚薄，属当兴运，自昔登庸，首清诸越，徐门浪泊，靡不征行，浮海乘山，所在戡定，冒风尘，骋驰师旅，六延梁祀，十翦疆寇，岂曰人谋，皆由天启。梁氏以天禄斯改，期运永终，钦若唐虞，推其鼎玉。朕东西退让，拜手陈辞，避舜子于箕山之阳，求支伯于沧洲之野，而公卿敦逼，率土翘惶，天命难稽，遂享嘉祚，今月乙亥，升礼太坛，言念迁桐，但有惭德。自梁氏将末，频月亢阳，火运斯终，秋霖奄降，翌日成礼，圆丘宿设，埃云晚霁，星象夜张，朝景重轮，泫三危之膏露，晨光合璧，带五色之卿云，顾惟寡薄，弥惭休祉，昧旦丕显，方思至治。卿等拥旄方岳，相任股肱，剖符名宇，方寄恤隐，王历惟新，念有欣庆，想深求民瘼，务在廉平，爱惠以抚孤贫，威刑以御强猾，若有萑蒲之盗，或犯戎商，山谷之酋，擅强幽险，皆从肆赦，咸使知闻，如或迷途，俾在无贷。今遣使人具宜往旨，念思善政，副此虚怀。（《陈书·武帝纪》下。）


卷十八


钦定四库全书

石湖诗集卷十八

宋　范成大　撰

初发太城留别田父【西蜀夏旱未行前数日连得两父老云今岁又熟矣】

秋苖五月未入土行人欲行心更苦路逢田翁有好语竞说宿来三尺雨行人虽去亦伸眉翁皆好住莫相思流渠汤汤声满野今年醉饱鸡豚社

入崇宁界

桑间三宿尚囘头何况三年濯锦游草草郫筒中酒处不知身已在彭州

怀古亭【在永康离堆之上离堆分岷江水一派溉彭蜀而支流道郫县以入於府江】

朝来写得故人书双鲤难寻鴈亦无付与离堆江水去解从郫县到成都

离堆行【沿江有两崖中断相传秦李太守凿此以分江水又传李锁孽龙於潭中今有伏龙观在潭上蜀旱支江水涸即遣官致祭壅都江水以自足谓之摄水无不应民祭赛者率以羊岁杀四五万计】

残山狠石双虎卧斧迹鳞皴中凿破潭渊油油无敢唾下有猛龙跧铁锁自从分流注石门西州秔稻如黄云刲羊五万大作社春秋伐鼔苍烟根我昔官称劝农使年年来激西江水成都火米不论钱丝管相随看蚕市欵门得得酹清尊椒浆桂酒删羶荤妄欲一语神岂闻更愿爱羊如爱人

崇德庙【李太守庙食处也】

雪山南风融雪汁化作岷江江水来不知新涨高几画【离堆石壁旧有水则记涨?占岁事一画为一则】但觉楼前奔万雷天教此水入中国两山辟易分道开我家长川到海处却在发源传酒杯人生几屐办此役远游如许神应咍东归短棹昨已具明日发船挝鼔催滩平放溜日千里已梦鱠鲈如雪堆丹枫系缆一囘首玉垒浮云安在哉

戏题索桥

织簟匀铺面排绳强架空染人高晒帛猎户远张罿薄薄难承雨翻翻不受风何时将蜀客东下看垂虹青城山会庆建福宫【宫旧名丈人观予为请於朝赐今名入山前数日勅书至自行在予就设醮以祝圣人夀云】

墨诏东来汹驿传璇题金榜照山川祥开圣代千秋节响动仙都九室天触石涌云埋紫逻流金飞火烛苍巅祗应老宅龎眉客长记新宫锡号年【老宅即老人村也旧名潦泽疑传之误余为更此名】

再题青城山

万里清游不暇慵双旌换得一枝筇来从井络直西路上到江源第一峯海内闲身输我佚山中佳气为人浓题诗试刻岩前石付与他年藓晕重

玉华楼夜醮【青城观殿前大楼制作瑰丽初夜有火炬出殿後峯上羽衣云数年前曾一现已而如有风吹灭之比同行诸官至则无见矣予默祷云此灯果为我来者当再明使衆共观之语讫复现】

丈人峯前山四周中有五城十二楼玉华仙宫居上头紫云澒洞千柱浮刚风八面寒飕飀灵君宴坐三千秋蹻符飞行戏元洲下睨浊世悲蜉蝣桂旗偃蹇澹少休知我万里遥相投暗蜩奏乐锵鸣球浮黎空歌清夜遒参旗如虹歘下流化为神灯烛岩幽火铃洞赤凌空斿谁欤蔽亏黯然收祷之复然为我留半生缚尘鹰在鞲岂有骨相肩浮丘山英发光洗羁愁行迷未远夫何尤笙箫上云神欲游揖我从之骖素虬

上清宫【自青城登山所谓最高峯也】

历井扪参兴未阑丹梯通处更跻攀冥蒙蜀道一云气破碎岷山千髻鬟但觉星辰垂地上不知风雨满人间蜗牛两角犹如梦更说纷纷触与蛮

最高峯望雪山

大面峯头六月寒神灯收罢晓云班浮空忽涌三银阙云是西天雪岭山

范氏庄园

夕阳尘土涨郊墟六六峯头梦觉余竹色唤人来下马乱蝉深处有图书

青城县何子方使君同年园池

桤塍芋壠意中行浩荡薰风不计程雨脚背人归玉垒江声随马入青城五桥今日新知路千佛当年旧缀名水竹光中同一笑丏君荷露濯尘缨

何同年书院【有丹竈甚雅】

竹色侵晚帙泉声漱嵌根试通丹竈路应到老人村江源县张季长正字家善颂堂【季长尽出先世所藏图书壁有赵清献公为令时题名是日食新米坐中皆赞喜夏初尝大旱也】

我穷江源来名胜颇追逐薰风秀沃野在处得奇瞩颂堂有佳士文字照缣竹图书抱世守古锦韬玉轴黄金不满籯故国有乔木逡巡酒如渑霍霍具水陆田头新谷升一饭香满屋囘思闵雨时敢望遽炊玉摩挲壁间题明府遂州牧山高江水长百世照尸祝我来坐琴坛【琴坛在成都西园清献公弹琴宴坐处】腼汗媿前躅空余烟霞痼未许是公独请歌青城游或附耆旧録

蜀州西湖【荷花正盛开水月登舟亭也湖隂亭外别有白莲尤奇蜀中无菱至此始见之】

闲随渠水来偶到湖光里仍呼水月舟径度云锦地谁云不解饮我已荷香醉湖隂玉婵姢夐立红粧外何须东阁梅悠然自诗思惊风入午暑水竹有秋意采菱不盈掬兴与蓴鲈会遥知新津宿魂梦亦清丽

新津道中

雨後郊原净村村各好音宿云浮竹色清溜走桤隂曲沼擎青盖新畦艺緑针江天空濶处不受暑光侵次韵陆务观编修新津遇雨不得登修觉山径过眉州三絶【新津馆舍上漏下湿送客皆不堪忧修觉一望人云可见劒门杜子美所谓西川供客眼处眉山城中悉是污池】

送客多情难语离仆夫无情车载脂平生飘泊知何限少似新津风雨时

离合纷纷怕远游远游仍怕赋登楼何须一望三千里望尽西州转更愁

雨後蟇颐山色开玻瓈江清已可杯緑荷红芰香四合又入芙蓉城里来

中岩【去眉州一程诺讵罗尊者道塲相传昔有天台僧遇病僧与之木钥匙云异时至眉州中岩扣石笋当再相见後果然今三石屹立如楼观前两楼纯紫石中一楼萝蔓被之傍有宝瓶峯甚端正山半有唤鱼潭慈姥龙所居世传鴈荡大小龙湫亦诺讵罗道塲岂化人往来无常处耶】

赤岩倚竛竮翠逻森戍削岑蔚岚气重稀间暑光薄聊寻大士处往扣洞门钥双撑紫玉关中矗翠云幄应供华藏海归坐宝楼阁无法可示人但见雨花落不知龙湫胜何似鱼潭乐夜深山四来人静天一握惊看松桂白月影到林壑门前六月江世界尘漠漠宝瓶有甘露一滴洗烦浊扪天援斗杓请为诸君酌

慈姥岩与送客酌别风雨大至凉甚诸贤用中岩韵各赋饯行诗纷然擘牋清饮终日虽无丝竹管弦而情味有余

山灵知我厌尘土唤起蛰雷鏖午暑松风无力雨丝长散作毵毵雪尘舞岩前悬溜珠帘倾安得吹来添玉觥诗成酒尽肠亦断休唤佳人唱渭城

次韵陆务观慈姥岩酌别二絶

送我弥旬未忍囘可怜萧索把离杯不辞更宿中岩下投老余年岂再来

明朝真是送人行从此关山隔故情道义不磨双鲤在蜀江流水贯吴城

次韵代答刘文潜司业二絶

平羌江上首空囘慈姥岩前定把杯纵使石肠都忘却也应风雨送愁来

囘廊月下短歌行惟有知音解有情一曲红窗声里怨如今分作两愁城

玻瓈江一首戏效陆务观作

玻瓈江头春渌深别时沄沄流到今祗言日远易排遣不道相思翻苦心乌头可白我可去菖花易青君易寻人生若未免离别不如碌碌无知音

余与陆务观自圣政所分袂每别辄五年离合又常以六月似有数者中岩送别至挥泪失声留此为赠

宦途流转几沉浮鸡黍何年共一丘动辄五年迟远信常於三伏话羁愁月生後夜天应老泪落中岩水不流一语相开仍自解除书闻已趣刀头

万景楼【在汉嘉城中山上登览胜絶殆冠西州予令画工作图以归山谷来游时但有安乐园未有此楼也】

左披九顶云右送大峨月残山剩水不知数一一当楼供胜絶玻瓈濯锦遥相通指麾大渡来朝宗川灵胥命各东去我亦顺流呼短篷诗无杰语惭风物赖有丹青传小笔仍添书客倚阑看令与山川相暎发龙弯归路绕乌尤栋云帘雨邀人留若为唤得涪翁起题作西南第一楼

凌云九顶【即大石佛处初登山时岩壁上悉劖为小佛不知其数山前佛头滩受雅江之冲最为艰险】

聊为东坡载酒游万龛迎我到峯头江揺九顶风雷过云抹三峨日夜浮古佛临流都坐断行人识路亦归休酣酣午枕眠方丈一笑闲身始自由

戏题方响洞【汉嘉广福院中水洞有声琅然莫知其所在旧名丁东水山谷易今名且题诗云古人名此丁东水自古丁东直至今我为改为方响洞要知山水有清音】

隔凡氷涧不可越衆真微步壶中月徙倚含风玉佩声何须听作蕤宾铁

问月堂酌别

半明灯火话悲酸此会情知後会难四海宦游多聚散一生情事足悲欢鬓丝今夜不多黑酒量彻明无数寛醉梦登舟都不记但闻风雨满江寒

别後寄题汉嘉月榭【陆务观所作同年谓王子苍万景嘉州酒名湖亭明月湖也在州治前方作旗亭月榭正直大峨取太白峨眉山月之语以名傍有一岩景趣尤佳子苍欲作楼未果】

隐吏诗情卜筑幽同年惜别劝淹留试倾万景湖亭酒来看半轮江月秋川路虽长犹共此夜船空载且归休碧岩胜处频囘首好事谁能更小楼

过燕渡望大峨有白气如层楼拔起丛云中

围野千山暑气昏大峨烟霭亦缤纷玉峯忽起三千丈应是兜罗世界云

苏稽镇客舍

送客都囘我独前何人开此竹间轩滩声悲壮夜蝉咽并入小窗供不眠

峨眉县【县出符文布妇女人人绩麻且行且观田家束蒿然於门口为香气以迎客】

穷乡未省识旌旄鸡犬欢呼巷陌骚村媪聚观行绩布野翁迎拜跽然蒿泉清土沃稻芒蚤县古林深槐瘿高珍重里儒来献颂盛言千载此丘遭

初入大峨

烟霞沉痼不须医此去真同汗漫期曾欵上清临大面仍从太白问峨眉山中缘法如今熟世上功名自古痴賸作画图归挂壁他年犹欲卧游之

华岩寺

衆峯攅壁立中有路一綫攀援白云梯食顷已天半我本紫芝曲误落青刍栈向来脱新羁恍已还旧观花烟辞少城暑雪对大面来从太白西更走三峨徧风生两腋轻泉吼四山眩今晨第一程莫叹舆仆倦

中峯【有普贤阁背倚白崖峯余七十峯共环之茂真尊者旧庵在峯下其傍一峯最秀号呼应孙思邈所往来传云茂真与孙常相呼而应故名】

凌高蹋危峯斗下頫幽谷仙英馥椒兰嘉?矗旄纛空翠元不雨泄云自膏沐暑綌森有棱瘁肌凄欲粟白崖如负依金界奠苍麓衆峯拱二八娟妙绕重屋真人与尊者幽居接松竹呼之倘肯应留我试餐玉

双溪【在白水寺前两溪各自一山来齐出桥下前行入林数十步合为一水洄向深潭以入宝现溪僧云此景犹在庐山三峡鴈荡龙湫之上溪中旧常有两石子鬭日照溪中常有五色光相】

冷风骚骚木叶低洞渊阻深生怪奇碧琳双涧黑无底中有玉龙相对飞雷轰雪卷入林樾化为一龙潭底没摩尼鬭罢四山空时有宝光岩下发

宝现溪【双溪合而一既出岩窦散为此溪丛语三藏自西域归过溪见两石子鬭揽得其一今藏黑水寺石上有一目端正透底溪以此得名】

粲粲罨画沙粼粼麴尘水朝阳相发挥光景艳孔翠宁闻双溪号但见縠纹细神鱼不谋食终日印潭底跃珠本具眼聊共阿师戏收藏更传宝一笑落第二

点心山【在白水寺後自此登峯顶】

入山窘宿雨上山贺朝霁跬步便历险转盼已呀气岂惟膝点心固已头抢地游人贪胜践姑吟蜀道易

大扶?

身如鱼跃上长竿路似镜中相对看珍重山丁扶我过人间踽踽独行难

小扶?

食时方了大扶?前逢仄径仍崎岖悬崖破栈不可玩舆丁挟我如腾狙平生行路险艰足如今雪鬓应难緑却怜苔髪镇长青千古挂高木

胡孙梯【峡山有胡孙愁予常过之】

木磴鳞鳞滑带泥微生欹侧寄枯藜胡孙愁处我犹过个里如今幸有梯

雷洞平【七十二洞皆在道傍大旱有祷投香花不应即以大石或死彘及妇人弊履投而触之雷雨即至】

行人魄动风森森两崖奔黑愁太隂不知七十二洞处侧足下窥云海深闻有神龙依佛住枨触须臾召雷雨两川稻熟须好晴我亦闲游神勿惊

八十四盘

冥鸿无伴鹤孤飞囘首尘笼一笑嬉八十四盘新拄杖万三千乘旧牙旗石梯碧滑云生後木叶红斑雪霁时说与同行莫惆怅人间捷径转嶔巇

婆罗平

仙圣飞行此是家路逢真境但惊呀神农尝外尽灵药天女散余多异花岚雨逼衣寒似铁氷泉炊米硬於沙峯头事事殊尘世缺甃跳梁笑井蛙

思佛亭晓望

栗烈刚风刮病眸登临何啻缓千忧界天暑雪青城外涌地晴云瓦屋头浩荡他年夸北客苍茫何处认西州千岩万壑须寻徧身是江湖不系舟

光相寺

峰顶四时如大冬芳花芳草春自融苔痕新曦六月雪木势旧偃千年风云物为人布世界日轮同我行虚空浮生元自有超脱地上可怜悲攓蓬

七宝岩【大峨絶顶白水寺已在山半由白水陡上至岩又六十里】

天如碧玉瓯下覆白玉盘晶光眩相射我独居两间正视不胜瞬却立聊少安但觉风浩浩骨毛森以寒神仙杳无处宁论有尘寰身轻一槁叶两腋如飞翰同行挽我衣何往何当还少留作诗去奇哉此凭阑

淳熙四年六月二十七日登大峨之巅一名胜峰山佛书以为普贤大士所居连日光相大现赋诗纪实属印老刻之以为山中一重公案

胜峰高哉摩紫青白鹿导我登化城住山大士喜客至兜罗布界缤相迎圆景明晖倚云立艴如七宝庄严成一光未定一光发中有墨像随心生白毫从地插空碧散烛象纬天龙惊夜神受记亦修供照世洞然千百灯明朝银界混一白咫尺眩转寒凌兢天容野色儵开闭惨澹变化愁仙灵人言六通欲大现洗山急雨如盆倾重轮叠采印岩腹非烟非雾非丹青我与化人中共住镜光觌面交相呈前山忽涌大圆相日围月晕浮青冥林泉草木尽含裹是则名为普光明言词海藏不胜赞北峰复有金桥横衆慈久立佛事竟一尘不起山竛竮向来无法可宣说为问有耳如何听我本三生同行愿随缘一念犹相应此行且复印心地衣有宝珠奚外营题诗说偈作公案亦使来者知吾曾神通佛法须判断一任热椀春雷鸣

诣佛阁晚望雪山数十峰如烂银晃耀暑光中

累块苍然是九州大千起灭更悠悠雪光正照天西角日影长浮雨上头峰顶何曾知六月尘间想已别三秋佛毫似欲留人住横野金桥晚未收

浄光轩【白水寺】

翳华销尽八窗明雨竹风泉演妙声身世只今高几许北峰浑共倚阑平

虎溪【黑水寺前虽不及双溪亦佳处也开山僧至此断渡一虎踞前因跨之乱流以济今作桥其上水岁推荡辄更新之】

水本无心作浪波经行偶与石相磨不须更问桥安否唤取於菟载我过

白云峡【牛心寺】

双溪疑从银汉下我欲穷源问仙舍飞澜溅沫漱篮舆却望两崖天一罅踈踈暑雨滑危梯策策山风掖高驾幽寻险絶太奇生莫笑退之号太华

孙真人庵

何处仙翁旧隐居青莲巉絶似蓬壶云深未到淘朱洞雨小先寻炼药炉磵下草香疑可饵林间虎伏试教呼闲身尽办供薪水定肯分山一半无

龙门峡

插天千丈两碧城中有玉堑穿岩扃瀑流悬布不知数乱落嵌根飞白雨瑶琨为室云为关龙君所居朱夏寒不辞击棹更深入万一龙惊雷破山

既离成都故人送者远至汉嘉分袂其尤远而相及於峨眉之上者六人范季申郭中行杨商卿嗣勲李良仲谭德称口占此诗留别

我本住林屋风吹来锦城锦城亦何乐所乐多友生相从不知久相送不计程横絶峨眉巅欲去有余情吾宗盖难弟李郭人中英二杨懿文德谭子资粹清相视心莫逆剧谈四筵轻明朝各回首云水相与平我今投绂去行且扶藜耕凄凉别知赋慷慨结客行後会岂不好路长恐寒盟诸贤乃不凡骨相有功名大厦罩羣木明廷朝万灵王畿坦如砥结绶当同登道傍石湖水谁能叩柴荆梦中傥相见秉烛听残更

闻威州诸羌退听边事已宁少城筹边楼开槛修葺亦毕工作诗寄权制帅高子长

筹边楼上美髯翁赤白?飞笑语中勃律天西元采玉蓬婆雪外昨分弓踏筵舞罢平阑月横槊诗成满袖风诸校各能歌破阵何须琴里听平戎【破阵平戎皆有本事子长当一笑领】

石湖诗集卷十八








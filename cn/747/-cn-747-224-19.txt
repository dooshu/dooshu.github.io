○与凤阁舍人书

范阳张说谨上凤阁舍人公足下：窃闻高义远矣，愿托下风久之，自非气以同求，音为赏奉，降此已往，复何云云？昔有飞英子处於深林，俘转沟壑；适遇灵风子出於大块，将猎云霄。飞英子思欲游焉，扬袂大呼，请俱载矣。灵风子不知其人也，怒气视叱而还之。飞英子曰：“吁！子非至公也。夫至公也者，以义而求之，以仁而与之，况假有馀之资，济无阶之望，施不费之惠，振将坠之魂。子不滥吹，我无苟进，此种德也，夫何拒焉？”灵风子曰：“请受教。”遂相与翻飞而行，抟扶而上，经乎绮阁，集乎瑶台，簸芳万里，腾景千仞。既而灵风子卒无德色，飞英子亦无私心。今明公据清风之资，令贤者获飞英之托，此至公也，得无嫌扬袂之谒，怀怒气之疑乎？且夫论美声者，不於清氵屏之室；议绝足者，不於王良之门。今束蕴知归，弹冠且众，若公固让而不然之，彼亦将倚於远方（阙）於天下矣。轻重十倍，去留一言，惟君处之。张说再拜。


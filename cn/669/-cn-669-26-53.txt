53　百官莫知栘中監


論衡别通篇：「孝明之世，讀蘇武傳，見武官名曰『栘中監』，以問百官，百官莫知。」

【閻按】蘇武傳「監」上有「厩」字。如淳曰：「栘，園中有馬厩。」武爲之監也。

【集證】按新序節士篇：「孝武皇帝時，以武爲栘中監，使匈奴。」亦無「厩」字，疑古本漢書如是。又按論衡别通篇云：「夫倉頡之章，小學之書，文字備具。至於無能對聖國之問者，是皆美命隨牒之人多在官也。『木』旁『多』文字且不能知，其欲及若董仲舒之知重常，劉子政之知貳負〔一〕，難哉！」詳此，是百官莫知者「栘」字耳。

〔一〕「貳負」，原作「負貳」，據中華本論衡校釋卷一三别通篇乙正。






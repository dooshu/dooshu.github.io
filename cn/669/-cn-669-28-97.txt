97　周始去符契專用印章


周顯德六年，始去符契，專以印章爲驗。

【元圻案】吴仁傑兩漢刊誤補遺十：「按銅虎、竹使符始於文帝，本於周官所謂『鎮圭以召守，牙璋以起軍旅』者。至唐易其制爲銅魚，大事則兼敕書，謂都督、刺史改替追唤及軍發後更添兵馬之類。至周顯德六年，詔以特降制書，何假符契，遂廢之。建隆初，白重贊在鎮，有僞造制書者，乃知古以符契與璽書並行，其慮患遠矣。是時，去顯德廢銅符纔一歲，其弊立見，惜無以是爲言者。其後宋景文公始請復其制，曰：『今詔書單下，恐細人摹寫，無以察知。願復符節與詔書雙下，合而後遣。』康定初，乃鑄造銅兵符云。」






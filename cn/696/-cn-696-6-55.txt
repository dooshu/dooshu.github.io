宣云感事


其一

上谷建大旗，制府秋巡边。
斥堠无所见，置酒辕门前。
驰书报天子，千里空烽烟。
杯来未濡唇，敌骑皆控弦。
隘口既以失，女墙复以穿。
不见平安火，一夜来甘泉。
边声摇古塞，陵阙何苍然。
屹屹居庸关，高闭青山巅。
已拔轩辕台，流矢飞蔽天。
小城委草莽，大城植旌旃。
北瞻开平道，颇忆亡秦年。
至今常与李，英风时往还。

其二

吾闻建州夷，牧羊辽海上。
胡为有豕突，千里更西向。
初窥雕鹗城，既猎九原障。
如何晋水清，秋风列庐帐。
黄云蔽禾黍，铁马供扫荡。
百城旗暗天，未闻一矢壮。
雁门高插云，井陉不容两。
忍使三关外，川光杂兵涨。
岂无阴平道，潜军渡幽障。
徒誇守险功，讵云能扼吭。
峻哉形势雄，所任乃庸妄。
何时扬汉旌，云中旧飞将。

其三

元戎西出师，突骑来渔阳。
驱车凉风外，仗剑秋云傍。
飞尘踰蓟门，旌旆何悠扬。
天子命劳军，中使驰上方。
锦织金狻猊，朱提相辉光。
关宁继精锐，鳞次互成行。
士和敌乃克，权分谋不臧。
桓桓十馀壁，意气吞龙荒。
踌躇居庸下，何事徒云翔。
一违司马议，委辔思故乡。
授师耻不战，古义有出疆。
坐失此机会，黠胡仍饱飏。

其四

边尘起鸭绿，烽烟杂三辅。
用兵二十年，往往称风雨。
县军来西偏，兹行竟成虏。
版升试前锋，老弱填行伍。
凶残亦有尽，天与胡勿取。
火攻既已虚，尾击又何补。
边臣多隐忍，圣人赫斯怒。
既夺邯郸军，复易河阳鼓。
何时壁垒新，乘风扬我武。
壮士怀国忧，小人念劳苦。
会应泄幽痛，终朝剪豺虎。
寄语临边臣，殷勤守门户。





◇夏侯道迁

道迁，谯国人。少时南奔，仕齐明帝，至前军将军、辅国将军。从裴叔业至寿春，不协归魏，拜骁骑将军，守合肥。景明中，叛入梁，为征虏长史，带汉中郡。寻自为持节、冠军将军、梁秦二州刺史。复归魏，授散骑常侍、平南将军、豫州刺史、丰县侯，改封濮阳县侯。解职。除南兖州大中正，不拜。出为平西将军、华州刺史，转安东将军、瀛州刺史。熙平中卒，赠抚军将军、雍州刺史，谥曰明。


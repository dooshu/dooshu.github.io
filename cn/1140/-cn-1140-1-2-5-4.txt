陈徵君士业文集序

豫章称文词家甚衆其尤工而未遇者吾爱徵君陈士业万茂先徐巨源数人自少时已闻其姓名而读其文矣及官湖西茂先巨源已死惟士业先生独存与之交三载而士业又死予哭之哀惜斯人之难得易失仅存而又亡也嗟乎徵君余尚忍叙其文哉文者道之见於言者也本之茂者其华盛学之胜者其言富近世淫靡於文浸刺谬乎道德或拟议剽割心知其然而言不能尽吐无磅礴汗漫之势者学未足气未充也士业之为文不务诡奇不俟蒐讨修饬而油然沛然敷陈略尽盖尝以贤良徵於朝谓宜珥笔侍天子左右备顾问卒不大用以州县免归其学不究於时率见之文章所为忠正发愤道贤臣义士之行啸呼歌泣若草木之於春勾萌毕达若凄风骤雨之於秋冬?窱喑呜而不能已非其有本者然邪天下以文人目士业而士业之志若不肯仅以文人名此其所为慷慨而不平也往过予临江昼接宾客夜属文烛跋而就窃怪其敏给又酷嗜余文余间以文相可否则谓文以载道而气行乎其中如黄河怒流破山走石而莫能御也岂必句绳字削哉其立论如此欲以序吾文予亦许为其序会有文字戒辍不即为使知其止於是也子两人亦何惮不言哉始予发南州而北士业病数月矣执手恐不复见比予还而其病已亟扶杖出拜诀且属以其遗书越三日死矣嗟夫徵君之书即无待予言予又乌能已也


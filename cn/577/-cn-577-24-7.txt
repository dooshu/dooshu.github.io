道林


崔珏

临湘之滨岳之麓，西有松寺东岸无。松风十里摆不断，竹泉泻入千僧厨。宏梁大栋何足贵，山寺难有山泉俱。四时唯夏不敢入，烛龙安敢停斯须？远公池上种何物，碧罗扇底红鳞鱼。香阁朝鸣大法鼓，天宫夜转三乘书。野花市井栽不著，山鸡饮啄声相呼。金槛僧回步步影，石盆水溅联联珠。北临高处日正午，举手欲摸黄金乌。遥江大船小于叶，远村杂树齐如蔬。潭州城郭在何处，东边一片青糢糊。长卿之问久冥寞，五言七言夸规模。我吟杜诗清入骨，灌顶何必须醍醐。






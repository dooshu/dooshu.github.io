○潘谘词

世有名重一时，而究其实，颇不相酬者。岂立德立言，亦如立功者流，系命运不系才学耶。会稽潘少白［谘］，以布衣游公卿间，足迹几遍天下。江宁朱臣中丞［桂桢］，尊之如师。顾所著常语及诗文集，多袭前人牙慧。至诗中“岁事春复秋，人事朝复暮”“诗成天上白玉阙，酒醒人间黄鹤楼”等句，几堕恶道。惟小词数阕，如醉太平云：“空阶月明。风声叶声。小庭寂寂门扃。知残宵几更。孤吟自听。孤觞自倾。醉来倒触风屏。竟无人唤醒。”相见欢云：“凄凄暮雨园亭。峭寒生。流水落花，春云太无情。终日醉，终宵睡，有时醒。一点一更。檐滴怎生听。”满宫花云：“晚晴天，风又起。红满绿溪春水。小童沽酒不曾归，减却半园桃李。少年狂，今倦矣。剩有惜花情意。年年寒食镇无聊，愁醒又还愁醉。”颇清脆可诵。


○第二表

臣某等言：臣等前诣朝堂上表，伏愿复加尊号，奉被还旨，未遂恳诚。拳拳禺禺，不胜大愿。臣等伏以崇明号，昭盛德，爰自中古，实为上仪，以至於我祖宗，莫不膺兹典礼。伏惟皇帝陛下有广运之德，宏覆载之仁，烛幽以明，威远以武。惠泽之被，诚浃洽於八方；英声之扬，宜越轶於千古。而乃久为抑损，以守谦恭，事有旷而不遵，礼有缺而未备。臣等又以为不私与已，是谓至德，有美之而莫敢辞，有非之而莫敢隐，必推於物，而顺於人。既以徇於群心，又思叶於古帝，此皆圣王之事也。且夫虚而失实，则夸耀而诬；质而不华，则朴略而固。而王度资於润饰，帝者务於恢崇。盖将以法日月之昭明，配天地之广大，耸远人之观听，兼前代之轨模，然後表其全功，谓之尽善。不可以方当陛下临位，群臣在庭，而使鸿名不彰，盛典犹阙。既无以光昭众美，又无以丕承旧仪。则臣等蒙耻於今，获罪於後，实为大惧，敢忘尽规？尊号之崇，愿从群议。伏惟陛下俯回宸眷，察纳愚诚，不惟臣等受恩，天下幸甚。无任区区恳迫之至，谨昧死重诣朝堂奉表固请以闻。臣等诚恳诚勤，顿首顿首。谨言。


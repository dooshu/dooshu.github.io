卷四

钦定四库全书

後山集卷四宋　陈师道　撰诗

寄外舅郭大夫

巴蜀通归使妻孥且旧居深知报消息不忍问何如身健何妨远情亲未肯疎功名欺老病泪尽数行书

南丰先生挽词二首

早弃人间事真从地下游丘原无起日江汉有东流身世从违里功名取次休不应须礼乐始作後程仇精爽囘长夜衣冠出广庭勲庸留琬琰形像付丹青道丧余篇翰人亡更典刑侯芭才一足白首太玄经

暑雨

密雨吹不断贫居常闭门东溟容有限西极更能存束湿炊悬釡翻床补坏垣倒身无着处呵手不成温

送江楚州

濠梁初得意阙里旧论诗晚岁何多难经年始一辞淮人饥馑後良吏拊循时欲托山阳簿翁归不受私

送江端礼

正学元非世能诗新有声诸公交郑泰多士闭何生泛爱经过数移书底里倾又为淮海别两眼向谁明

晁无咎张文潜见过

白社双林去高轩二妙来排门冲鸟雀挥麈带尘埃不惮除堂费深愁载酒囘功名付公等归路在蓬莱

丞相温公挽诗三首

恭默思良弼诗书正百工事多违谢傅天遽夺杨公一代风流尽三师礼数崇若无天下议美恶并成空百姓归周老三年待鲁儒时方随日化身已要人扶玉几虽来晚明堂讫授图心知死诸葛终不羡曹蜍少学真成已中年托着书辍耕扶日月起废极吹嘘得志宁论晚成功不愿余一为天下恸不敢爱吾庐

巨野

余力唐虞後沉人海岱西不应容桀黠宁复有青齐灯火鱼成市帆樯藕带泥十年尘雾底瞥眼恠鳬鷖

秋怀示黄预

窗鸣风历耳道坏草侵衣月到千家静林昏一鸟归冥冥尘外趣稍稍眼中稀送老须公等秋碁未解围

送张支使

旷度逢知晚高才处下难清秋一鹗上拭目万人看白酒初同醉黄花已戒寒凭将衰老事一一报长安

送杨侍禁兼寄顔黄二公二首

相逢今已晚同府尚经年衆口不成虎诸公更荐贤两亲须薄禄一障欲乘边往问顔夫子何妨试着鞭多问黄居士终年欠一书因人候消息有使报何如向晚逢杨子真堪托後车亲年方赖禄不惜借吹嘘

送外舅郭大夫夔路提刑

天险连三峡官曹据上游百年双鬓白万里一身浮可使人无讼宁须意外忧平生晏平仲能费几狐裘

雪後黄楼寄负山居士

林庐烟不起城郭岁将穷云日明松雪溪山进晚风人行图画里鸟度醉吟中不尽山隂兴天留忆戴公

从苏公登後楼

倏作三年别才堪一解顔楼孤带清洛林缺见巴山五月池无水千年鹤自还白鸥没浩荡爱惜鬓毛斑

送秦觏二首

士有从师乐诸儿却未知欲行天下独信有俗间疑秋入川原秀风连鼓角悲目前?犬类未必慰亲思师法时难得亲年富有余端为李君御尽读邺侯书结友真莫逆论才有不如折腰终不补可但曳长裾

别负山居士

田园相与老此别意如何更病可无酒犹寒已自和高名胡未广诗兴尚能多沙草东山路犹烦一再过

次韵春怀

欲作归田计无如二顷何折腰方赖禄拭面未伤和日下乌声乐尘生马迹多渡头留小楫乘兴得相过

别叔父录曹

为吏专文法成家托弟昆三年如昨日一笑更何言扶老须微禄移官实至恩两疎元父子何日复东辕

泛淮

冬暖仍初日潮囘更下风鸟飞云水里人语橹声中平野容囘顾无山会有终倚墙聊自逸吟啸不须工

十五夜月

向老逢清节归怀托素晖飞萤元失照重露已沾衣稍稍孤光动沉沉万籁微不应明白发似欲劝人归

胡士彦挽词二首

晚进道前辈平生阙异闻吾犹识此老天岂丧斯文善学传家业英词世不羣固应讥尚白官序见扬云此地来何晚经年见未频荐贤仍睹命有道可辞贫徒弟三千子声名四十春襄阳耆旧内无复姓庞人

雪

初雪已覆地晚风仍积威木鸣端自语鸟起不成飞寒巷闻惊犬邻家有夜归不无慙败絮未易泣牛衣

晚出

应俗敢辞疾冲风宁小驱聊为一日役不惮百金躯雪路无行迹冰枝有落乌寒门闭萧瑟穷里听歔吁

寄答李方叔

平生经世策寄食不资身孰使文章着能辞辙迹频帝城分不入书札詗何人子未知吾懒吾宁觉子贫

智宝院後楼怀胡元茂

晚渡呼舟疾寒城着霭深昏鸥明鸟道风叶乱霜林久客登楼目中年怀旧心犹须一长笛领览自沾襟

元日

老境难为节寒梢未得春一官兼利害百虑孰疎亲积雪无归路扶行有醉人望乡仍受岁囘首望松筠

放怀

施食乌鸢喜持经鸟鼠听杖藜矜矍铄顾影恠伶俜门静行随月窗虚卧见星拥衾眠未稳艰阻饱曾经

送伯兄赴吏部改官

先子初增秩年侵鬓已皤念兄今善继此别喜如何亲老家仍困门衰仕未多犹须教儿子早要中文科

寄张文潜

今代张平子雄深次子长名高三俊上官立右螭傍车笠吾何恨飞腾子莫量时平身早达未用梦凝香

後湖晚坐

水静【静一作浄】偏明眼城荒可当山青林无限意白鸟有余闲身致江湖上名成伯季间目随归雁尽坐待莫鵶还

送孝忠二首

老眼元多泪春风见此行久为贫贱别更觉急难情斗食吾堪老词塲尔向荣未须怜野鹜家法付宣城经史三年学聪明一旦开把文甘潦倒数日待归来士患声名早官今岁月催有亲须薄禄临路尚徘徊

寄张宣州

与世情将尽怀仁老未忘故人今五马高处谩三长诗岂江山助名成沈鲍行肯为文俗事打鸭起鸳鸯

西湖

小径才容足寒花只自香官池下鳬雁荒塚上牛羊有子吾甘老无家去未量三年哦五字草木借辉光

别月华严

寓世生同里随方去有情来为百年别不惜片时程斋钵须勤供经钟莫倦鸣当来第三会此界却逢迎

送吴先生谒惠州苏副使

闻名欣识面异好有同功我亦慙吾子人谁恕此公百年双白鬓万里一秋风为说任安在依然一秃翁

别观音山主

会合应生理过逢岂近缘情亲见今日语妙记当年闭户安禅主冲风逆水舩不应清夜月故作别时圆

离颍

河市千人聚寒江百尺牵吾生能几日此地费三年丛竹防供?池鱼已割鲜拙勤终不补他日愧无传

湖上

湖上难为别梅梢已着春林喧鸟啄啄风过水鳞鳞缘有三年尽情无一日亲白头厌奔走何地与为邻

病起

今日秋风里何乡一病翁力微须杖起心在与谁同灾疾资千悟寃亲并一空百年先得老三败未为穷

九月九日魏衍见过

节里能相过谈间可解忧致疎君未肯得此我何由语到君房妙诗同客子游一经从白首万里有封侯

次韵无斁偶作二首

肩耸三峯峻眉庞八字横玄谈人絶倒家法句新清八骏先张子诸公少贾生已传乌鹊喜欲听鶺鴒声此老三年别何时万里囘更无南去雁犹见北枝梅会有哀笼鸟宁须溺死灰圣朝无弃物与子赋归哉

次韵晁无斁除日述怀

世学违从衆名家最近天感时犹壮志得句起衰年袁酒无何饮陶琴不具弦平生挥翰手几见絶韦编

次韵无斁雪後二首

闭合春云薄开门夜雪深江梅犹故意湖雁起归心草润留余泽窗明度积隂殷勤报春信屋角有来禽取性无通介随时有异同云余盖地白春浅着梢红寄食虚长算【魏衍注云时先生妇翁郭大夫曹州使宅晁时为州教官】论诗阙近功相看不相弃赖有古人风

河上

背水连渔屋横河架石梁窥巢乌鹊竞过雨艾蒿光鸟语催春事窗明报夕阳还家慰儿女归路不应长

寄无斁

敬问晁夫子官池几许深已应飞鸟下复作卧龙吟待我中痾愈同君把臂临泥涂无去马夏木自来禽

宿深明阁二首

窈窕深明阁晴寒是去年老将灾疾至人与岁时迁默坐元如在孤灯共不眠莫年身万里赖有故人怜缥缈金华伯人间第一人剧谈连昼夜应俗费精神时要平安报反愁消息真墙根霜下草又作一番新

除夜

七十已强半所余能几何悬知莫景促更觉後生多遁世名为累留年睡作魔西归端着便老子不婆娑

别宝讲主

此地相逢晚他方有胜缘咒功先服猛戒力得扶颠暂息三支论重参二祖禅【赵州临济皆曹人也】夜牀鞋脚别何日着行缠

老柏三首【并序】

胜果院後庭有柏见之二十年矣疎瘦如故余寓其舍数以水溉之遂有生意

庭柏无生意摧残二十秋稍沾杯水润已与岁寒谋黄里青青出愁边稍稍瘳会看笙鹤下暮雀莫深投英姿带枯槁劲节阙和柔物理有兴坏人情成去留稍看栖鸟集聊待晚风秋解道庭前柏何曾识赵州岁月那能记风霜亦饱经槁乾仍故节润泽出新青色与江波共声留静夜听辉辉垂重露点点缀流萤

次韵萤火

年侵观物化共被岁时催熠熠孤光动翩翩度水来稍能穿幔入已复受风囘投卷吾衰矣微吟子壮哉

次韵夏日江村

漏屋檐生菌临江树作门卷帘通燕子织竹护鸡孙向夕微【一作风】凉进相逢故意存【一作沾衣汗垢存】何当加我岁从子问乾坤

次韵观月

风云随落日河汉欲囘天隔巷如千里还家已再圆帘疎分细细江净共娟娟他日吾何适听诗说去年

夏夜有怀

卧念张居士逃名老石根学诗端得瘦识字即空樽鸣笛夜宜远灯花晓更繁未须哀老子也复守丘园

触目

溪响饥鱼食川明柱影斜惊禽穿密竹噪鹊立浮查谷暗山藏雨林喧雀啅蛇乡闾等行路何处【一作自】更为家

送高推官

先生锺旧德大府冠羣能过手无难事逢人有异称荐贤余一鹗夙记契千灯看挽秦梁缆头头数不胜

柏

用直宁论世名成不待官低枝缘我有偃盖到谁看秀色有新故英姿无暑寒要为千载计岂虑万牛难

捕狼

一狼将四子二岭走千羊意得无前敌时乖阙後防宁知射生手已发弩机张会便乌鸢饱空令豺虎伤

和元夜

笳鼓喧灯市车舆避火城彭黄【彭祖楼黄楼】争地胜汴泗迫人清梅柳春犹浅关山月正【一作自】明赋诗随落笔端复可怜生

登快哉亭

城与清江曲泉流乱石间夕阳初隐地暮霭已依山度鸟欲何向奔云亦自闲登临兴不尽稚子故须还

春夜

宿鸟一枝足争林终日鸣庭花当户发江月向人明鸟度清溪影风囘晚市声梦中无好语池草为谁生

登燕子楼

绿暗连村柳红明委地花画梁初着燕废沼已鸣蛙鸥没轻春水舟横着浅沙相逢千岁语犹说一枝花

楝花

密叶已成?高花初着枝幽香不自好寒艳未多知会见垂金弹聊容折紫緌粉身非所恨犹复得闻思

送河间吕令【子固甥】

今日中牟令当年太守孙独能怜此老肯避席为门寒日风涛壮边城簿领繁平生子曾子白首得重论

寄潭州张芸叟二首

湖岭一都会西南更上游秋盘堆鸭脚春味荐猫头宣室来何暮蒸池得借【一作惜】留孰知为郡乐莫作越乡忧去国如前日为邦得旧游霜柑先落手春鴈几囘头只道风沙恶宁知贾宋留赋诗真有助吊古不同忧

送曹秀才

甲第衣冠後东迁岁月侵情亲期一诺急病阙千金孰并还家乐毋忘在莒心时能记衰病声迹到云林

杜侍郎挽词三首

美政真吾母名家更杜陵于张从昔少鲁卫至今称丝竹中年好词华夙世能周南棠棣传平世几人登骥騄方怀远松筠忽有秋雍容名士数终始法家流凛凛惊千载堂堂閟一丘能令羊季子不肯过西州身去风流在人难玉石分平生才一见治行已多闻更觉知音少还修地下文它年九原泪仍是两冯君

黄预挽词四首

敏慧仍江夏风流更妙年贫焚酒家劵病得里胥钱精爽来鹰隼清明泻涧瀍无儿传素业有泪彻黄泉骨秀神仙数诗清雅颂才识高悬日月韵胜絶尘埃去就堪同事摧残尽一哀了知天上去不似世间来志大期千里身宜置一丘英词真盖世爽气已横秋地要黄金骨天成白玉楼平生斵泥手斤斧恐长休玉筯凝潮後丝桐艺业余远途憎早悟旷度得中疎子逝今何遽吾生孰与居岂无文士传未有茂陵书

秋怀四首

积雨不受暑既晴还得秋未免困河鱼宁如喘吴牛风梧有先声巢燕无後留人生行乐尔一经今白头小雨断复续囘斜落晚风寒心生蟋蟀秋色傍梧桐草与遥山碧花欺晚照红口须谈世事目已失飞鸿山断开平野河囘杀急流登临须向夕风雨更宜秋急急後飞鴈翩翩不下鸥晚舟犹小待莫雀已深投棃埒当千户鱼防拥万头宁须一网尽不为百人留密雨点急水惊风擘系舟百年供转徙因病得?犹

元日雪二首

半夜风如许平明雪皓然帘疎穿琐细竹压更婵娟窘兔走留迹饥乌鸣乞怜遥忻炎海上还复得新年度腊阙三白开正还积隂炊烟茅舍湿噪雀莫枝深短发千方误中年万里心成书着岩穴或有後人寻【阙三白一作閲三白】

送张蕲县

接禄才余岁为邦近故园案图三万户镇静五千言雪尽春泥滑风生沙水昏犹须放琴客坐席稍能温

送何子温移亳州三首

治出龙城守名高水部郎清明人共识风味独难忘骨立秦书瘦须粘桧密香烹鲜师老耳曳尾肯蒙庄胄衿曾诵赋皓首始登门意得宁论晚心交不待言向来期北上可复改南辕【尝请湖越而得亳】画地数佳政丛谈何处村

复作中年别仍怀後日忧关山遮极目汴泗只东流政好遭频借诗清得暗投会看灵寿杖扶出富民侯

览胜亭

断岸通横水吹花满系舩中年擅幽独辍食买林泉草木真宜主江山故作妍升沉有流转且复赋归田

何太冲挽词二首

课最三川守名成万石君平生欠一识声烈即多闻兜率真归处琴台只断云伤心今夜月忍便到初坟哀挽诸儒竞丰碑故吏繁素车纷雨泣丹旐与风翻几地留遗爱它年作九原涕流耆旧尽不独为乡园

送大兄兼寄赵团练

贫有分离苦官无早晚宜又为千里别未觉十年迟日与江山远风连草木悲平生刘子政见可只【一作共】论诗

送张秀才

学又三年积功收一日长擅塲推老手附尾得【一作续】诸郎度鸟界晴碧过云囘夕黄孰知诗有验莫愠路无粮

送智叔令咸平

二谢将能事重阳只故台固须冲节去便恐带秋囘敏捷才无尽铺张意有开犹须记衰疾书与鴈同来

寿安县君挽词

两大推平日三从播後声忧勤登上寿箫鼓闭佳城缌布千人从松楸十里行哀荣动邻里点笔竞诸生

寄张大夫

只应青眼老尚记白头翁一别今何向三年信不通不应书字倦未有北来鸿肯作彭城守何时马首东

怀远【任渊注云此诗属东坡】

海外三年谪天南万里行生前只为累身後更须名未有平安报空怀故旧情斯人有如此无复涕纵横

答田生

酒亦有何好人今未肯忘苟无愁可解何必醉为乡賸欲论奇字终能讳秘方直饶肌骨秀正要画眉长

寄张学士【舜民】

湖海三年别谯徐一日间经时犹未见凡事信多艰理极那须说情生不自还从来阙声问相见若为顔

雪中寄魏衍

薄薄初经眼辉辉已映空融泥还结冻落木复沾丛意在千山表情生一念中遥知吟榻上不道絮因风

送澶州录曹宋参军

宦游男子事访别故人情能吏于今少春风及此行英雄余战伐犴狱寄廉平未肯轻衰疾人来阙寄声

早春

度腊不成雪迎年遽得春水开还旧绿鱼喜跃修鳞柳及年年发愁随日日新老怀吾自异不是故违人

後山集卷四

<集部,别集类,北宋建隆至靖康,後山集>








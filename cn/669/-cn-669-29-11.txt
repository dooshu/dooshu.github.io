11　紹興重脩哲宗實録　實録取玉牒日曆足之　鶴山論小人不善書必絶


紹興閻按：「高宗在位五年，辛亥改元。」重脩哲宗實録，獨元祐八年事皆無存者，至參取玉牒、日曆諸書以足之，僅得成書。中興後事，紹興八年至二十五年最爲疎略。鶴山謂：「小人爲不善，於傳世詒後之書，必遏絶之，自唐許、李至近世，莫不然。」

【元圻案】魏鶴山跋李文簡公手記李棁等十事曰：「李文簡所記多京、檜時事，雖得諸所聞者適若此，大抵平世事罕所佚遺。惟在柄臣，則未有不憚史官而嫉記者，故是非毁譽，鮮不失實，率閲歲歷時而後其事寖白。自唐許、李以至近世王、蔡、秦、韓，皆莫不然也。且裕陵一朝大典，既爲群小所淟汩，雖紹興更定，差勝諸本，而其詆媢謾讕之詞，終有刊落未盡。其後紹述之議雖行於紹聖，其實昉乎元祐之末。至紹興重修泰陵實録，獨元祐八年事皆無存者，至參取玉牒、日曆諸書以足之，僅得成書。中興後事，亦是紹興八年至二十五年最爲疎略，小人終日爲不善，皇恤乎人言？惟於傳世詒後之書，則必求以遏絶而竄移之云云。」〇書録解題起居注類：「哲宗實録一百五十卷，監脩趙鼎、史官范沖等重脩。紹興四年三月〔一〕，思陵嘗謂宰臣朱勝非等曰：『神宗、哲宗史録，事多失實，當别脩定。范祖禹之子沖已有詔命，可趣來令兼史職。』頃歲昭慈誕辰，宫中置酒，從容語及前朝事曰：『吾逮事宣仁，求之古今，母后之賢，未見其比，姦臣私憤誣謗，雖嘗下詔辨明，而史録未經删改。朕每念及此，惕然於懷，欲降一詔，具載昭慈遺旨，庶使中外知朕脩史之本意。』於是以聖語繫之哲録之末。」

【錢氏大昕曰】元祐八年，吕大防、范純仁在相位。其明年改元紹聖，而章惇獨相矣。自紹興八年至二十五年，宰相秦檜也。

〔一〕「三月」，原作「二月」，據四庫本直齋書録解題卷四起居注類改。






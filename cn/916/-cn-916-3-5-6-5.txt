【步出夏门行】

〖《诗纪》云。一曰陇西行。○逯案。《宋书》有此一曰注。〗

步出夏门。东登首阳山。嗟哉夷叔。仲尼称贤。君子退让。小人争先。惟斯二子。于今称传。林钟受谢。节改时迁。日月不居。谁得久存。善哉殊复善。弦歌乐（乐府注。乐下有我字。应据补。）情。（一解）商风夕起。悲彼秋蝉。变形易色。随风东西。乃眷西顾。云雾相连。丹霞蔽日。彩虹带天。弱水潺潺。叶落翩翩。孤禽失群。悲鸣其间。善哉殊复善。悲鸣在（《宋书》在下衍鸣字。乐府同。）其间。（二解）朝游清冷。日暮嗟归。（朝游止此为艳。）[足戚]迫日暮。鸟鹊南飞。绕树三匝。何枝可依。卒逢风雨。树折枝摧。雄来惊雌。雌独愁栖。夜失群侣。悲鸣徘徊。芃芃荆棘。葛生绵绵。感彼风人。惆怅自怜。月盈则冲。华不再繁。古来之说。嗟载一言。（[足戚]迫下为趋。乐府云。右一曲魏晋乐所奏。○《宋书》乐志。《乐府诗集》三十七。《广文选》十三。又《乐府诗集》三十六瑟调曲善哉行题注引情一韵。○逯案。《诗纪》于此篇后。曾据选诗外编补出本辞一篇。并注云。右一曲疑是前篇本辞。见选诗外编。今按乐府增六句云云。《诗纪》此说非是。选诗外编本不足据。又《诗纪》所附本辞。其中夹杂魏武、魏文之作。何得称为本辞。今删去该篇。并说明于此。）


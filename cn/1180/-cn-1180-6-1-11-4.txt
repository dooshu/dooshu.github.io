奉谕整肃朝仪疏


伏奉圣谕：“朕近来每视朝，见百官穿杂色衣服，系杂色带，都不按品级。又行礼之际，咳嗽吐痰。孰为敬也？孰为不敬？与先生等说，传与鸿胪寺，传示百官，今后再有这等的，着该科并鸿胪寺指名参奏。钦此。”

臣等当即传示该寺讫。看得礼莫大于君臣之交，分莫严于上下之辨。况朝参之际，天颜咫尺，尤臣子所当致敬而不可忽者。孔子曰：“事君尽礼，人以为谄也。”《论语•乡党》一篇记孔子见君之时，自入门以至于升堂，敬谨之心，不敢以一时少懈。人见其鞠躬踧踖，屏气敛容，议其为谄，而不知事君之礼，常如是也。近日以来，朝参之礼委觉少懈，百官衣带多有僭越。入班之时，吐唾在地；进退行走，舒徐摇摆：谢恩见辞，致词不恪。礼官不行申明，御史不行纠奏。臣等亦屡加戒谕，而人情玩狎，积习难改，安知背非后议，不有以臣等为谄者乎？今蒙天语申严，众心始知所儆。后有犯者，着鸿胪寺及侍班御史指名参奏，必罪不宥。庶朝廷之礼尊，而上下之分明也。






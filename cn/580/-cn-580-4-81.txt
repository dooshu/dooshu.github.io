列传第八十一 姚天福　崔彧


姚天福字君祥，绛州稷山人。少为怀仁县吏，见同列所为，耻之，从儒者受《春秋》学，能知大义。世祖以皇太弟驻白登，县令使天福进蒲萄酒于行帐，应对敏给，帝奇之，留直宿卫。至元初，授怀仁县丞。丞相塔察儿奉使北藩，代州知州杨阔阔出荐天福于塔察儿，俾从行，塔察儿以为能。五年，塔察儿为御史大夫，妙择官属，以天福为架阁管勾兼狱丞。

十一年，拜监察御史。时群臣奏事皆便服，天福朱衣秉笏以入，众骇顾莫知所为。见帝，首论阿合马擅政为奸利，出诣中书省，执阿合马。阿合马亦期得对，必杀天福。及至帝前，天福探皂囊出二十四事，抗声论之。才及其三，帝为之动容，曰：“即此已不容诛，况其余乎！”国语谓虎曰巴而思，帝赐天福名巴而思，且谕之曰：“有敢违祖训而干纪犯法者，其击之勿纵。”是时阿合马方以言利得幸，帝虽韪天福言，然宠任如故也。既而天福按事北边，道过其家，其母赵氏见之，大怒曰：“汝为御史，胡私归。”立遣之去，且告曰：“汝勿以吾为虑，苟言事得罪，吾虽为汝死，亦甘心。”廷臣闻其母言以奏，帝曰：“贤哉，非此母不生此子。”命付史馆书之。

大名路达鲁花赤小甘浦冬猎于郊，民不堪命。事闻，帝遣御史按之，反为小甘浦所欧，更命天福往。天福微服廉问，尽得其实，立捕小甘浦劾治之，并及他淫虐不法事。小甘浦素贵，猝见折辱，皆款服，械以俟命，为侍御史安兀失纳所营救，诏释之。小甘浦骑过台门，为诟谇语，天福闻之曰：“敢尔耶！”率吏卒执之，于佩囊得赂安兀失纳书，诘之，则赂在道士家。天福搜得赂如书，而安兀失纳不知也。明旦，方坐御史府治事，天福叱左右撤其案，手执之，安兀失纳绝裾而逸。天福持赃入奏，帝曰：“朕尝贳小甘浦十死罪。”天福曰：“今小甘浦死罪十有七，陛下贳其十，其七谁当之。且太祖之法安可坏耶！”于是小甘浦竟伏诛，安兀失纳亦坐免官。后安兀失纳与御史大夫孛罗宴见为双陆于帝前，天福入奏事，引其衣而出之曰：“罪人也，安得近至尊！”左右皆失色。

是时月鲁那延与孛罗同为御史大夫，天福奏曰：“一蛇九尾，首动尾随；一蛇二首，则不能行矣。今台纲不振者，由一蛇二首也。”帝曰：“朕亦思之，巴而思之言是。”孛罗遂以年少自劾去。诏罢各道提刑按察使，天福见月鲁那延，反覆言所系之重。月鲁那延曰：“非御史见不及此。”夜见帝于卧内，奏之，帝亦大悔，未旦趋命中书省复立之。

阿合马畏天福久为御史，谋去之，会帝幸上都，遂托事使兵马司率骑士猝缚天福去，索其家，仅有脱粟数升。天福曰：“丞相反，无诏旨自行在来，而欲擅杀御史，非反耶！”阿合马欲锻炼以成其罪，无所得，乃左迁天福同知衡州路事。左司召天福受命，天福曰：“吾先受密旨，勿远去台，俟见上乃行。”执政不敢强之，复奏为河东路提刑按察副使。

时北边用兵，方冬，役太原民转粟，民苦之。天福上言曰：“外患未宁，而先失内郡民心，可乎？”帝悟，遽命罢之。太原饥，天福发廪而后奏闻，为有司所劾，诏勿问。入拜治书侍御史。十六年，出为淮西江北道提刑按察使。江南初定，蕲、黄、宣、饶诸路盗发，辄以兵屠之，而大掠其近县；又淮西多宋宿将家，官利其资，则缘事籍之；或遣人俘良家子女。天福于津隘置吏察阅，悉还之，严治掠卖之罪，得免者数千人，民立祠祀之。

十八年，移江南湖北道，劾平章阿里海涯不法事，不报。天福入朝自言之，出境，遇贼劫之，已而知为姚按察船，贼罗拜曰：“公正人，不可犯。”其为人所感慕如此。辽东宣慰使阿老瓦丁以军兴盗官粟，狱久不决，诏天福按之。天福树杙于庭曰：“尸赃吏于此，狱必具。”阿老瓦丁闻之曰：“我讵能抗姚公。”遂引伏。以内臣救之，获免。入见裕宗于东宫，泣告曰：“巴而思鞫臣如执豕然。”裕宗曰：“汝罪应尔，巴而思无滥刑也。”由是内外莫不震肃。

二十年，移山北辽东道。民饥，天福发廪赈之，州以无朝命，遣使止天福。天福留使者，赈毕而后遣之。事闻，帝亦不之罪也。有叔侄争田者，数十年不决。天福谳其事，问侄：“有欧汝叔者，汝救之否？”曰：“救之。”又问其叔：“有戕汝侄者，何如？”曰：“吾仇也。”天福曰：“然则汝何争耶？”皆感泣而去。州民以游牧为业，天福劝以农事，民日富，又立学校，延师以教之，政化大行。二十二年，帝选六部尚书，问巴而思所在，召拜刑部尚书。有疑狱谳上，天福不肯署，同列代决之。天福乃引疾去官，后其事果如天福所疑，人始服其明允。寻除扬州路总管。

二十六年，复改淮西路提刑按察使。行省平章政事昂吉儿，其子昂阿秃与大盗七人交通，天福捕七人诛之，劾昂吉儿赃巨万。时行御史台在扬州，天福自诣台白其事，昂吉儿使其兵校丁文虎道杀天福，天福并执之。事闻，诏近侍阿暐、治书侍御史万僧按问，昂吉儿惧，因馆人馈米，贮金于米囊中，持以入。天福诇知之，亦随之入，发囊得金，昂吉儿词伏，立杖之。然昂吉儿卒以功臣议宥，后还都，犹谮天福擅杀，帝曰：“杀贼何罪耶！”二十八年，迁平阳府尹。有男子伪为女巫，妄言祸福。天福曰：“是乱常败俗者。”立命扑杀之。天福决平湖为水硙田，民便之。按察副使速鲁蛮沮其事，天福不为动，并劾其受赇，速鲁蛮坐免官。三十一年，拜甘肃行省参知政事，以母老辞不行。

元贞元年，授陕西汉中道肃政廉访使，又改真定府尹。隆福太后建佛寺于五台山，役真定民，时麦熟，天福辄止之，上言请缓至农隙，从之。栾城有杀人于逆旅者，县令执主人考之，诬伏，狱三上，天福三疑之，县令卒不肯改。天福问死者之母曰：“尔子所赍钞，有私识乎？”曰：“有。”取主人之赃使辨之，曰：“非也。”天福曰：“信冤矣。”持其事不下。居一月，而得真盗于德兴。大德三年，拜江西行省参知政事，又以病辞。四年，以通奉大夫、参知政事行大都路总管、大兴尹事。三河县民得铜印于田间，未及送官，怨家诬为谋反。事上府，天福取其印视之，则故三河县印也，笑释其缚而遣之，治县令与告者之罪。有寡妇朱畀弟钱为贾，后索钱，弟不肯予，朱告于官，皆以无券不直朱。天福使朱归，而召其弟曰：“尔昔贫今富，今有盗扳尔为其徒党，信乎？”弟惶惧，具言：“假姊钱致富，有簿记可按也。”天福乃召朱至，按簿分其半与之。其断决明识，皆类此。

六年卒，年七十三。敕内侍董文忠宣付天福事于史馆，赠正奉大夫、河南江北行省参知政事、护军、平阳郡公，谥忠肃。

初，天福官山北辽东道时，有武平县民刘成暴死，其弟告嫂阿李与人通，疑为所杀，县令丁钦验之，无死状。天福趣钦三日复命，钦忧懑不知所为。其妻韩闻之，告钦曰：“死者顶骨中当有物，涂药泯其迹耳。”钦濯而求之，果于顶骨中得铁三寸许，持白天福，且言得妻之教。天福召韩问之，则夫死再醮者也，遣吏发前夫之棺验之，得顶骨中之铁，与成无异，韩款服。不旬日，而两狱皆具。又天福按事过景州，有旋风起马前，天福使二卒从之，至大泽葭苇中，得杀死者五人，一人腰间县小印。天福曰：“吾得之矣。”下令括城中布，尽市之，且使吏四出邀行贾。有四人载布五驴，止之，验布上印文相合，讯以杀人事，皆款服。此二事尤为当世传颂云。子祖舜，秘书郎；侃，内藏库使。

崔彧，字文卿，小字拜帖木儿，江淮行省左丞斌之弟也。负才气，刚直敢言，世祖甚器之。至元十六年，奉诏偕牙纳木至江南，访求艺术之士。还朝，首劾忽都带儿根索亡宋财货，扰百姓，身为使臣，挈妻子以往，所在索鞍马刍粟。疏上，不报。

十九年，除集贤侍读学士。彧言：“参知政事阿里，请以阿散袭其父阿合马职，倘得请，其害不可胜言。赖陛下神圣，拒而不可。臣已疏其奸恶十余事，乞召阿里廷辩。”帝曰：“已敕中书，凡阿合马所用，皆罢之，穷治党与。事竟之时，朕与汝有言也。”又请将郝祯剖棺戮尸，从之。

寻敕钩考枢密院文牍，由刑部尚书拜御史中丞。彧言：“台臣于国家政事得失，生民休戚，百官邪正，虽王公将相，亦宜纠察。近惟御史得有所言，臣以为台官皆当建言，庶于国家有补。选用台察官，若由中书，必有偏徇之弊，御史宜从本台选择，初用汉人十六员，今用蒙古十六员，相参巡历为宜。”从之。

二十年，复为刑部尚书，上疏言时政十八事：

一曰广开言路，多选正人，番直上前，以司喉舌，庶免党附壅塞之患。

二曰当阿合马擅权，台臣莫敢纠其非，迨事败，然后接踵随声，徒取讥笑。宜别加选用，其旧人除蒙古人取圣断外，余皆当问罪。

三曰枢密院定夺军官，赏罚不当，多希阿合马风旨。宜择有声望者为长贰，庶号令明而赏罚当。

四曰翰林官亦颂阿合马功德，宜访南北耆儒硕望，以重此选。

五曰郝祯、耿仁等虽正典刑，若是者尚多，罪同罚异，公论未伸。合次第屏除。

六曰贵游子弟，用即显官，幼不讲学，何以从政。得如左丞许衡教国子学，则人才辈出矣。

七曰今起居注所书，不过奏事检目而已。宜择蒙古人之有声望、汉人之重厚者居其任，分番上直，帝王言动必书，以垂法于无穷。

八曰宪曹无法可守，是以奸人无所顾忌。宜定律令以为一代之法。

九曰官冗，若徒省一官员，并一衙门，亦非经久之策。宜参众议，而定成规。

十曰官僚无以养廉，责其贪则苛。乞将诸路大小官，有俸者量增，无俸者特给。然不取之于官，惟赋之于民，盖官吏既有所养，不致病民，少增岁赋，亦将乐从。

十一曰内地百姓流移江南避赋役者，已十五万户。去家就旅，岂人之情，赋重政繁，驱之致此。乞降旨，招集复业，免其后来五年科役，其余积欠并蠲，事产即日给还。民官满替，以户口增耗为黜陟，其徙江南不归者，与土著一例当役。

十二曰凡丞相安童迁转旧臣，悉为阿合马摈黜，或居散地，或在远方，并合拔擢录用。

十三曰簿录奸党财物，本国家之物，不可视为横得，遂致滥用。宜以之实帑藏、供岁计。

十四曰大都非如上都止备巡幸，不应立留守司，此皆阿合马以此位置私党。宜易置总管府。

十五曰中书省右丞二，而左丞缺。宜改所增右丞置诸左。

十六曰在外行省，不必置丞相、平章，止设左右丞以下，庶几内重，不致势均。彼谓非隆其名不足镇压者，奸臣欺罔之论也。

十七曰阿里海牙掌兵民之权，子侄姻党，分列权要，官吏出其门者十之七八，威权不在阿合马下。宜罢职理算，其党虽无污染者，亦当迁转他所，勿使久据湖广。

十八曰铨选类奏，贤否莫知。自今三品以上，必引见而后授官。

敕与御史大夫玉昔帖木儿议行之。

又言：“江南盗贼，相挺而起，凡二百余所，皆由拘刷水手与造海船，民不聊生，激而成变。日本之役，宜姑止之。又江西四省军需，宜量民力，勿强以土产所无。凡给物价与民者，必以实，召募水手，当从其所欲，伺民气稍苏，我力粗备，三二年后，东征未晚。”世祖以为不切，曰：“尔之所言如射然，挽弓虽可观，发矢则非是矣。”彧又言：“昨中书奉敕，差官度量大都州县地亩，本以革权势兼并之弊，欲其明白，不得不于军民诸色人户，通行核实。又因取勘畜牧数目，初意本非扰民，而近者浮言胥动，恐失农时。”又言：“建言者多，孰是孰否，中书宜集议，可行者行之，不可则明谕言者为便。”又言：“各路每岁选取室女，宜罢。”又言：“宋文思院小口斛，出入官粮，无所容隐，所宜颁行。”皆从之。二十一年，彧劾奏卢世荣不可居相位，忤旨，罢。二十三年，起为集贤大学士、中奉大夫、同佥枢密院事。寻出为甘肃行省右丞。召拜中书右丞。与中书平章政事麦术丁奏曰：“近桑哥当国四年，中外诸官，鲜有不以贿得者。其昆弟故旧妻族，皆授要官美地，唯以欺蔽九重、朘削百姓为事。宜令两省严加考核，凡入其党者，皆汰逐之。其出使之臣，及按察司官受赇者，论如律，仍追宣敕，除名为民。”又奏：“桑哥所设衙门，其闲冗不急之官，徒费禄食，宜令百司集议汰罢，及自今调官，宜如旧制，避其籍贯，庶不害公。又大都高资户，多为桑哥等所容庇，凡百徭役，止令贫民当之。今后徭役，不问何人，宜皆均输，有敢如前以贿求人容庇者，罪之。又军、站诸户，每岁官吏非名取索，赋税倍蓰，民多流移。请自今非奉旨及省部文字，敢私敛民及役军匠者，论如法。又忽都虎那颜籍户之后，各投下毋擅招集，太宗既行之，江南民籍已定，乞依太宗之法为是。”并如所请。

二十八年，由中书右丞迁御史中丞。彧奏：“太医院使刘岳臣尝仕宋，练达政事，比者命其参议机务，众皆称善。乞以为翰林学士，平议朝政。”又言：“行御史台奏：‘建宁路总管马谋，因捕盗延及平民，有搒掠至死者多；又俘掠人财，迫奸处女，受民财积百五十锭。狱未具，会赦。如臣等议，马谋以非罪杀人，不在原例。’宜令行台诘问明白，定罪。”又言：“昔行御史台监察御史周祚，劾尚书省官忙兀带、教化的、纳速剌丁灭里奸赃；纳速剌丁灭里反诬祚以罪，遣人诣尚书省告桑哥。桑哥暧昧以闻，流祚于憨答孙，妻子家财并没入官。祚至和林，遇乱走还京师。桑哥又遣诣云南理算钱谷，以赎其罪。今自云南回，臣与省臣阅其状词，罪甚微，宜复其妻子。”从之。

二十九年，彧偕御史大夫玉昔帖木儿等奏：“四方之人，来阙下，率言事以干进。国家名器，资品高下，具有定格。臣等以为，中书、枢密院宜早为铨定，应格者与之，不当与者使去。又，言事有是非当否，宜早与详审言之。当者，即议施行；或所陈有须诘难条具者，即令其人讲究，否则罢遣。”帝嘉纳之。又奏：“纳速剌丁灭里、忻都、王巨济，党比桑哥，恣为不法，楮币、铨选、盐课、酒税，皆更张变乱之。衔命江南，理算积久逋赋，期限严急，胥卒追逮，半于道路，民至嫁妻卖女，殃及亲邻，维扬、钱塘受害最惨，无故而殒其生者五百余人。近者，阇里按问，悉皆首实请死，士民乃知圣天子仁爱元元，而使之至此者，实桑哥及其凶党之为也，莫不愿食其肉。臣等共议：此三人者，既已伏辜，宜令中书省、御史台，从公论罪，以谢天下。”又言：“河西人薛阇干，领兵为宣慰使，吏诣廉访司，告其三十六事，檄佥事簿问。而薛阇干率军人擒问者辱之，且夺告者以去。臣议：从行台选御史往按问薛阇干，仍先夺其职。”又言：“去岁桑哥既败，使臣至自上所者，或不持玺书，口传圣旨，纵释有罪，擅籍人家，真伪莫辨。臣等请：自今凡使臣，必降玺书，省、台、院诸司，必给印信文书，以杜奸欺。”帝曰：“何人乃敢尔耶？”对曰：“咬剌也奴、伯颜察儿，比尝传旨纵罪人。”帝悉可其奏。

又言：“松州达鲁花赤长孙，自言不愿钱谷官，愿备员廉访司，令木八剌沙上闻。传旨至台，特令委用，台臣所宜奉行。但径自陈请，又尝有罪，理应区别。”帝曰：“此自卿事，宜审行之。”又奏：“江南李淦言叶李过愆，敕赴都辩论，今叶李已死，事有不待辩者。李淦本儒人，请授以教官，旌其直言。”又奏：“鄂州一道，旧有按察司，要束木恶其害己，令桑哥奏罢之。臣观鄂州等九郡，境土亦广，宜复置廉访司。行御史台旧治扬州，今扬州隶南京，而行台移治建康，其淮东廉访司旧治淮安，宜移治扬州。”又奏：“诸官吏受赇，在朝则诣御史台首告；在外，则诣按察司首告；已有成宪。自桑哥当国，受赇者不赴宪台宪司，而诣诸司首，故尔反覆牵延，事久不竟。臣谓宜如前旨，惟于本台、行台及诸道廉访司首告，诸司无得辄受。又监察御史塔的失言：女直人教化的，去岁东征，妄言以米千石饷阇里帖木儿军万人，奏支钞四百锭，宜令本处廉访司究问，于本处行省追偿议罪。”皆从之。

三月，中书省臣奏，请以彧为右丞，世祖曰：“崔彧敢言，惟可使任言责。”闰六月，又同御史大夫玉昔帖木儿奏：“近耿熙告：河间盐运司官吏盗官库钱，省、台遣人同告者杂问，凡负二万二千余锭，运使征八千九百余锭，犹欠一万三千一百余锭。运使张庸，尝献其妹于阿合马，有宠。阿合马既死，以官婢事桑哥，复有宠。故庸夤缘戚属，得久居漕司，独盗三千一百锭。宜命台、省遣官，同廉访司倍征之。”又言：“月林伯察江西廉访司官暐儿赤带、河东廉访司官忽儿赤，擅纵盗贼，抑夺民田，贪污不法。今月林伯以事至京，宜就令诘问。”又言：“扬州盐运司受贿，多付商贾盐，计直该钞二万二千八百锭。臣等以谓追征足日，课以归省，赃以归台，斟酌定罪，以清蠹源。”又奏：“江西詹玉，始以妖术致位集贤。当桑哥持国，遣其掊核江西学粮，贪酷暴横，学校大废。近与臣言：撒里蛮、答失蛮传旨，以江南有谋叛者，俾乘传往鞫；明日，访知为秃速忽、香山欺罔奏遣。玉在京师，犹敢诳诞如此，宜亟追还讯问。”帝曰：“此恶人也，遣之往者，朕未尝知之，其亟执之。”

三十年，彧言：“大都民食唯仰客籴，顷缘官括商船载递诸物，致贩鬻者少，米价翔踊。臣等议：勿令有司括船为便。”宝泉提举张简及子乃蛮带，告彧尝受邹道源、许宗师银万五千两；又其子知微讼彧不法十余事。敕就中书自辩。彧已书简等所告，与已宜对者为牍袖之，视而后对。简父子所告皆无验，并系狱，简瘐死，仍籍其家一女入官；乃蛮带、知微皆坐杖罪除名。

三十一年，成宗即位。先是千户阔阔出得玉玺于紥拉尔氏，以示彧其文曰：“受命于天，既寿永昌。”彧使上之徽仁裕圣皇后，至是皇后手授成宗。彧以久任宪台，乞选他职，不许。帝谕之曰：“卿若辞避，其谁抗言！”彧言：“肃政廉访司案牍，而令总管府检劾，非宜。”帝曰：“朕知其事，当时由小人擅奏耳，其改之。”大德元年，彧又条陈台宪诸事，皆见于施行。

彧居御史台久，又守正不阿，人疾之。监察御史斡罗失剌劾奏：“彧兄在先朝尝有罪，不宜还所籍家产。”帝怒其妄言，笞而遣之。十一月，御史台奏：“大都路总管沙的，盗支官钱，及受赃计五千三百缗，准律当杖百七，不叙，以故臣子，从轻论。”帝欲仅停其职，彧与御史大夫只而合郎执不可。已而御史又奏：“彧为中丞且十年，不宜久任。”彧遂以病辞，帝谕之曰：“卿辞退诚是，然勉为朕少留。”

闰十二月，兼领侍仪司事。与太常卿刘无隐奏：“新正朝贺，岁常习仪大万安寺。”帝曰：“去岁兀都带以雪故来迟，今而复然。诸不至及失仪者，殿中司、监察御史同纠之。”二年，加荣禄大夫、平章政事。寻与御史大夫秃赤奏：“世祖圣训，凡在籍儒人，皆复其家。今岁月滋久，老者已矣，少者不学，宜遵先制，俾廉访司常加勉励。”帝深然之，命彧与不忽木、阿里浑撒里同翰林、集贤议，特降诏条，颁于各路。彧以是年九月卒。至大元年，赠推诚履正功臣、太傅、开府仪同三司，追封郑国公，谥忠肃。

史臣曰：汉之汲黯，宋之包拯，元之姚天福，所谓邦之司直者也。崔彧鉴于斌之受祸，不劾阿合马、桑哥，而事后论其党附者，犹不免于畏强御。然议论侃侃，切于时务，亦天福之次也。




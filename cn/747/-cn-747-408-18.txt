○王府长史阴府君碑

公讳某，字某，武威姑臧人也。昔恭王之裔，别封於管。有夷吾者，能霸桓公，则平周辞上卿之礼，适楚贱大夫之职，以地命氏，授於阴城。新野之凉，皆为著族，贵则重族二后，荣则一门四侯，道则山纪神仙，行则里题忠。义建名崇德，世有其人。公高祖湘东内史铿，梁州之子，属词比事，天下宗之。会祖江州刺史通道馆不士颢。祖朝请大夫国子博士宏道。考某官景明，贻范清白，纂烈文史，累善所徵，及公而盛。公承礼乐之峻胄，禀清明之异姿，天生粹灵，气合真素。下帷专思，重席擅业，至人藏用，有道德之乡；君子为儒，无荣辱之境。尚东郭以自逸，与南容之不废，调补陈州司仓，徵其志也。以为非足利时，不容终秩，遂优游初服，述祖移年，嘿志元言，洞心清律。常手操经籍，耳练宫商，澹有怡神，坦无婴虑，是可忘机造化，岂徒屑意公卿而已哉。故德充以外形，才全以内济，委怀从运，与道无名。寻拜命宜城公主府记室参军，退一隅而无闷，进三府而交辟，署宰长河，曲资而往，曰，惠人无小，吾所从之。其至也，去恶如救焚，急贤如济渴，遇物风偃，推心理裕。平其志而异物不迁，一其诚而万情咸括，清猷美绩，克存馀咏，飞狐之地，戎马生郊。俾公为蔚州别驾，则惠化所存，勇且知方，肇建天人，懋官灵器。入为庆王友，转太子中允，又拜国子司业王府长史，或举德以进，或尚闲而退，不失其正，达识推高。某年月日，寝疾东都，终於永丰第，春秋七十有五。惟公率心经於德义，检口绝於臧否，秉礼乐而视正直，蕴文藻而含清真，可不谓才全而蹈道者欤！位不兼济，惜也。夫人范阳县君张氏，丞相燕公之妹，元师妙德，嫔风女师，梁氏义轻於前志，曹门克贻於後范。府君之丧，纪将缟，昼哭成疾，恐流年之易除，恸累月而逝，没而不朽者，非礼节绝伦之谓乎！春秋若干，以某年月日，合葬於龙门南陵原，礼也。公无子，有二女，咸以淑行，著於通门，丧葬克家，感戚行路。子婿吏部郎中吴兴张向、度支员外郎陇西李恺，永怀清冰，缅托贞石，庶乎时迁陵谷，犹徵少女之词；道在宗亲，不昧诸姑之德。大人为颂，俾小子序焉。

魏仲犀

仲犀，元宗朝官比部员外郎，出为华州刺史，历江陵长史荆南节度使。


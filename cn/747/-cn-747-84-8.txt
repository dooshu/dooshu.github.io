○责授郑畋梧州刺史诏

畋顷以行迹玷秽，为时弃捐，朝籍周行，无阶践历。竟因由径，遂致叨居，尘忝既多，狡蠹尤甚。且居承旨，合体朕怀。一昨刘瞻出藩，朕岂无意，尔次当视草，过为美词。呈谲诡於笔端，笼爱憎於形内，徒知报瞻欬唾之惠，谁思蔑我拔擢之恩。载详言伪而坚，果明同恶相济，人之多僻，一至於斯。宜行窜逐之科，用屏回邪之党。可梧州刺史。


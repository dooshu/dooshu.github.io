○敕清夷军使虞灵章书

敕清夷军使虞灵章：穷寇伤残，寄命无所，犹以遗噍，敢犯塞垣。卿义勇过人，临难无苟，亲当矢石，逐此犬羊，略有枭夷，足申威武，边寄尽节，朕甚嘉之。仍闻锋镝既交，在卿亦有所损，神道助顺，应不为灾。今将药物，可以时疗，所有将士用命，即具状以闻。其不幸阵亡，固将深悼惜，亦宣追┰，当有加赠。夏末甚热，卿及将士已下并平安好，遣书指不多及。


·祭建国公郑羽长文（丁酉）

于乎我兄！飞熊上将、汗马元公；楼船海外，钲鼓江中。屏藩帝室，带砺侯封；会逢丧乱，益懋勳庸。谋云猛雨，击水搏风；西江射虎，南服从龙。登坛受钺，锡鬯铭钟；岂繄心膂，允矣股肱。

浙事既坏，闽疆旋覆；再展霓旌，重扶日毂。不惜破家，以襄监国；九伯咸征，六师是督。功在衣冠，威行牙纛；伪吏角崩，名酉面缚。底绩扶桑，扬声贵竹；爰拜泥金，遂膺璜玉。

惜昔在翁，同盟联翩；珠盘玉敦，实惟九贤。定西昆季，肃虏姻联；安福差长，相国比肩。中丞司礼，雁行周旋；媿余下乘，亦竞先鞭。或没王事，或终天年；惟兄与余，灵光岿然。

兄既解兵，余尚誓旅；渺渺参辰，盈盈带水。千里片鸿，经年尺鲤。北顾旌旗，南询杖履；奏凯相期，加餐足喜。悬拟壮猷，东山复起；夫何讣闻，遽骑箕尾！感切同仇，痛深后死。

呜呼哀哉！山阳哀逝，士衡辨亡；交此百忧，云胡弗伤！兄所未瞑，野马黄羊；余所为恸，封豕天狼。庶凭灵爽，默赞一匡；些词不文，聊以荐觞。鹭江滚滚，鹭岛苍苍；忠精义烈，山高水长！

〔人物考略〕

郑羽长：「夏校本」云：名彩。考「海东逸史」「监国纪」：鲁王二年（丁亥）正月，晋彩建国公（考唐王尝封为永胜伯，故此曰晋也）。与本题所纪封爵合。羽长，「陈本」作羽祥。案彩与羽义相近，夏说是也。


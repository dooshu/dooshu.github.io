○贺破突厥状

右：张守表奏，突厥四万骑，前月二十五日至能讫离山，契丹泥礼等前後斩获俘馘，数逾十万，突厥可汗弃甲逃亡，奚王李归国及平卢军将等追奔逐北，计日歼灭，更闻奏者。伏以突厥新立，轻事用兵，彼之威众，在於一举。又两蕃与其结隙，交构未深，在於边隅，犹轸天算。陛下料其终始，指授规模，知其举种尽来，本自无策，劳师袭远，必合成擒；使蕃骑先锋，汉军坚壁，坐观成败，自战蛮夷。今契丹才交，突厥已破，计其奔北，必至丧亡，脱身获全，亦举众皆弃。北虏震慑，从此气衰，东胡保边，永不携贰，宽徭罢柝，自此可期。斯皆圣德远覃，皇威遐振，事无遗策，举不失图，臣忝迹枢近，亲承睿略，忭跃之至，倍百恒情，谨奉状陈轴贺以闻。谨奏。


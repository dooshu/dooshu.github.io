○議處兵戎要務疏 【 兵戎要務】

以下諸疏公為給事時所上

為議處兵戎要務、以裨安攘事、臣等奉命、廵視京營夙夜兢惕、竊見京營之設、所以重內蓄威、戒不虞而昭聖武者、最安攘中之一要也、　皇上更定三大營、而戎政始新、大臣祇奉德意、易紈袴、用邊將、而積弊始釐、近復立鎗箭之賞、別車戰之伍、而各兵操演諸務、始漸有足觀者矣、但兵則似眾、操則似勤、所謂實可對壘向敵、尚所未有、苟不竭思計處、竊懼堂堂大都、密邇犬羊叵測之境、一有警急、所恃以披堅執銳者、果何人也、庚戌之警。虜薄城下。癸亥之警。虜入潞河。而我師我旅。未聞有一人奮甲挽弓而向之者。葢由平日不竭思計處之過耳。臣竊謂兵非不可用也。彼精兵亦人耳。在素練而素馭之。我以無用視之彼亦以無用自待此近日營兵所以盡成虗糜也今惟視京軍為必不可用是以懦者罔立若使以必可用練之。以必可用馭之。將可振起懦夫。結草思奮。計今少加處置。所謂以必可用練之者有三。以必可用馭之者有三。練之者何、一練紀律、二練膽、三練操戰之法、所謂紀律者、除部伍分數斬然。號令作止肅然。衝之不懾。撓之不亂。一切在將官計處外。至于平日教練之紀律。要在奇正相生。血脉相貫。心志定而耳目熟也。夫家丁倍食于軍。謂其足為軍倡。軍有選鋒而一軍之士皆可用非謂舉軍專恃選鋒也然以家丁為先鋒為出奇則必以正兵為後繼為營壁此最相須為用即今日最宜相須操練者而紀律血脉始相貫耳廼今家丁另歸主將。而眾軍操演各營。使臨敵而驟合。紀律血脉。素欠熟閑。臨敵而不合。家丁一枝勢難獨出合無今後家丁。仍分戰兵各營。俾與軍士相習。但脆弱數多。徒糜廩食。葢其月兼二軍之食。必其強力精藝。倍于軍士者。須于開操之日。將官五日畢操。將本營家丁挍選一次。每次漸汰一二脆弱者內有自邊逃入。未可出邊者。並令實供。俱解總督廵視驗過。發下軍兵營補伍著操。此後不得濫收虛冐。惟精選者登籍。日合營軍操習。庶奇正血脉。無不聯貫。而紀律可素閑矣。練膽之說。最難言也。非練膽之難言也。不責實效。不急遠圖言之為最難也。今欲責實效。急遠圖。必令軍士常經戰陣。庶膽於是乎可練。而軍於是乎可用。苟經戰陣。知虜無足畏。即家丁不經戰者。三年習浪為市傭。雖強勇而柔懦矣養之何益。操之何益。欲令經戰須令出邊人言京軍之出邊難矣。此葢不仰體　皇上務思徹桑土以豫防　國家之急者。所謂不急遠圖。不責實效。斯言出而練膽之所以難言也。切謂京軍出邊非難也。惟不選不教而出邊。處之無法而出邊。羣數千之眾而出邊。吾見其難耳。今乞于戰兵十營。各盡一營精選得四百名。論京兵戍邊揀練分合最為詳切可行同家丁二百名。以下令為本營中哨。悉以邊將馳殺決戰之法不時破格加練之。不在常操演營之限。明年教練一年。至後年春二月初就五軍戰兵一營二營。各所教四百名內。再加精選。各得二百名。除月糧行糧外。人月給安家銀三錢。同兩營家丁。悉令出邊。名曰敢戰義勇軍。每出兩枝。至秋八月。又於五軍戰兵三營四營。選去秋班到邊收伍。方發春班回京。分班更迭。五軍戰兵出畢。次及神樞。次及神機。凡一卒出邊四次又選別卒頂補教練每出兩營。即就兩營中擇一將官。令節制該管千把總官。領去該邊交割。其該管千把總務平日精選智勇能戰者。凡領去到邊收伍後。營將即節制。前班家丁軍士歸營。惟該管千把總。即留邊務平日精選智勇能戰者。凡領去到邊敗伍後。營將即節制。前班家丁軍士歸營。惟該管千把總。即留邊點率各軍。悉聽該邊將指麾節制。班滿日。該邊將備開賢否到部。并廵視京營科道官處若各官在邊。同家丁軍士有驕惰生事。及臨陣退縮者。聽從該邊將以軍法處治。所出該邊。宜薊鎮宣府稍近。仍定名赴其副參遊擊。日常經戰累功者標下。移文內嚴令將家丁各軍。悉分散于各哨各隊伍中。不許分別京邊另作一哨悉令經戰。並不許令其修守。該出邊軍士。務皆精選前去。所赴該邊將官。於到日俱揀閱一過有大不堪者回文總協廵視限半月內抵換所換軍仍責戒追安家銀。凡發換五十名上者。廵視參論。該營選練將官罰治。如是則選練務精更迭有法。二百之卒又分散邊軍各隊伍中此必無大損者即有損失。乞敕兵部例不論究、著為成規。積而行之。則營軍多經練之膽。疲卒成義勇之夫。不然雖日操十萬之眾亦終若無人之境耳所謂操戰之法。切謂操者即所謂戰也。其操如戲則見敵即走今之操法營中之故套也積久成套故雖操亦無関實用其擊打剌射不足以殺敵。其馳不足以向敵。殺敵以馬射為長。而今以步射為賞。且演操卯散。少遲之。則心切傭販者。閧然起矣。須于每年開操之初。總恊廵視會同分日。將車戰各兵。揀選一過。盡汰年衰力弱者。補足後。仍即如前。所謂將戰兵營。各精選四百名。同各家丁于該操日散操之後。各將官點齊再操所謂破格加練之。號曰選練。初操日起每間一日選練一次。惟末操日挍選家丁暫免。在練者當日人給口糧一升五合。其不與選練官軍。月減口糧五升以備選練等加給之費。且示激勸甄別至□中軍千把總。營中漫無專責。操練之法。此皆所謂隊將者。可不加之意耶。今後車戰營日操。中軍千把總同大閱過指揮等官。候補把總缺者。俱于選練次日。仍散操後再操亦間日一操。號曰官練。在練者當日人給犒賞銀三分。至于選練官練之法。須專令邊將經戰者。及經戰家丁分散各營。悉以在邊奔擊厮殺及頂頭走射輪刀旋馬之法教之。馬常超馳飛逸。心惟在于殺射。而不憂于蹶躓。射仍圓把。把仍八十步外。凡可為決勝衝擊之法。俱令邊將悉心教練之仍將教練之法。呈於總協。頒示各營。而各營每日步射打鎗之賞。定限將官每五日操畢。遍將一營挍閱一次。中者賞之。大遠者責之。若每日常行操習不賞。惟總協廵視不時閱中者賞之。但選練家丁。須要給與馬匹。宜查城守備兵廵捕老弱軍名下壯臕堪戰之馬兌給。不足則太僕寺補兌。責令五人連名保結。歇家親識保結。及該管中軍千把總認管。以防拐逃。廼若營中器甲。尤最不堪見敵者。選練官練之日。苟不以必可見敵之器甲練之。臨敵而易殊不便習難于取勝必矣葢京營弓弱矢小。器皆朽鈍。可操習取賞而不可以即戎今宜用邊鎮鋼快刀硬弓大畫桿鋼頭箭。至于盔有脫瓣甲有落葉。寬短不合頭體。皆為不堪。須用宣大一塊鐵碗子盔冷端甲。甲葉上紅下綠。定造堅密。最可勝戰者。稱人分給。書名其上。即乞敕下兵部。冬內調取邊鎮善製前項器甲匠役十數人來京。同京匠如邊法造之。并發式樣。移咨應解弓箭等項處所兩件折解一件貴在精堅不貴于多務堪實用。如是則選練官練可精。而操法即可以決戰矣。此三者練之之大略也。馭之有三者何。一曰主帥得人。二曰分帥得人。三曰管教提教得人主帥者坐營是也。今坐營將官。易紈袴而用邊將。此善之善者。但去住不常。難期實効。葢使坐營而久不經戰。則髀肉復生。戰略漸疏。使邊將而席不暇煖則教練未成。猶夫過客。合無今後除邊警急調營將往赴。內警近調邊將應用外。至于無事少警之時。各將官坐車戰營者定限二年。巳滿即令陞調出邊。其自邊調入坐營。倘非最為要害之處。即經戰有功者。不次調入。若查有廢將累功者仍宜行取坐營。庶教練之主帥有常而京邊胥練矣。分帥者中軍千把總是也廼今披服行伍。而干殺敵嚴陣之法。漫無知者。萬有不測即望其分隊以作將領眾以爭先。鮮不僨廼事矣。今宜及時訓飭。先須開操之日。總協廵視干未選軍士之先。會同分日。將車戰各營中軍千把總不堪者汰去。分為二等。老弱徑發備兵營收操。年力尚堪者。仍以原銜換人備兵城守。將備兵城守中軍千把總強力精藝者。并閱視過。候把總缺指揮等官。最堪選用的補足車戰各營員額補足之後。方可如前所陳官練。官練一年。總協將教練中最優者。秋操畢。列名送過兵部兵部再加揀選數十名陞調出邊。仍將在邊中軍千把總等官可用者。調入補缺。亦最是京邊互練之法至于激勸各官。最宜加意。伏乞敕下兵部行令。總協除三年大閱視外、其每年年終閱視一次。須添改為春秋。操畢挍閱二次。不必年終。葢兩番操習並宜甄別激勸故也凡春秋兩操。於演營後挍閱。除將官照每年事體。仍加賞勸外。其中軍千把總官。務宜分日過堂射箭。及馳馬衝殺。嚴挍藝勇一番。有知戰陣者挍其陣法。但車戰各營。一起嚴挍。備兵城守等營。一起嚴挍。兩為甄別。凡挍時總協廵視各記優劣既畢商定次序。一一賞銀責戒。惟秋操賞責外。列名盡送兵部。優者陞邊。劣者知會備黜。如是則人皆激勸而分帥多可用之才矣大軍有管隊。管教隊卒也。軍有教師。提教各伍也。臣切見管隊卒多病傭。教師毫無藝勇。夫管隊須令必為一隊之倡。而教師須令可為十人之師。廼今虗應故事如此。此誠營中切務。千萬之眾其脉絡條貫皆繫乎此矣臣等昨于管隊。雖行各營選換。但必題議成規、及教師並宜慎簡者、合無今後每年開操之日。總協廵視。即日嚴行牌面。傳示各營。一一精選管隊教師。總協廵視。每入看操之時。各營不拘舊管新換。一一解驗。有不堪者責治中軍千把總官。慎無姑息。把總項下有不堪至五名以上者。中軍千總項下有不堪至二十名以上者。除責換外。操畢類題罰俸。又訪得精壯之卒。不願管隊。以營中取辦拘攝大多故也。總協廵視。牌行精選。仍宜牌內嚴戒官職取索。凡一應拘攝。及查點不到事情責貼隊。每隊添設貼隊一名。各管官軍二十五名。其管隊教師。專以隊伍整齊。武藝精熟。責伊教管。如是而隊伍武藝。始無不整不操習之患矣。此三者馭之。大略也。臣又切見城守備兵。各營除力弱年幼者。每多精壯。間有衰病甚者。則又不堪為軍。夫精壯者在於備兵葢避車戰操習為偷閑計耳合無選軍之時。令該營中軍千把總官。舉出匿者責戒。重則查究。總協廵視選軍。又逐一唱名選過。既無姑息。又無被其欺隱。若衰病者汰去。責拘軍餘補伍。不致虗冐食糧。但城守各營。其官軍或甫及三千之半。而把總則盡如車戰之多。國初設衛軍多官少以後漸增世職官多而軍病矣故管軍官云多亦足以朘削軍士公家既為虗設之員軍士病于多官之擾仍乞敕下兵部。行令總協。將三大營內城守兵十一枝。掣三營之卒、分補八營。務各足三千之數。餘者汰其老弱。盡歸備兵。此後每營定足三千。不足則坐營即將某隊不足呈來歸併。即減把總員額。其減去各員。有堪用者。挨次候缺。不堪者著伍收操。此亦戎務之當議者。若夫營中最為虗文故事。其積弊大當釐正者。京操之班軍是矣。夫班軍離父母棄妻子越千里而至者。重京操故也。謂之京操即宜操管有法此葢　祖宗強幹弱枝。擁衛神京之意耳。東土江北中州率多長大強勁之產際此卒伍脆弱之秋。苟能練得一士亦足為用而顧委之以疲困之工。運土扒沙之役。可乎。若曰分操派在各營。最為可訝。臣每入營。見其獨立一叢。執竿橫向。全無部伍之紀。全無操習之藝。葢稀寡不能成行。空立又何約束。各該營官。目且未之及。而况責之練乎。其在該班都司又不過記其到京之日令赴該營收操而漫無所事事矣臣切謂此最虛文之不忍見。而積弊之所當釐者。何以處之。臣切謂城守兵十一營。掣空三營外。更宜添設三營。共得六營。分屬五軍等營內。皆名曰班軍營。以中都班軍分二營。河南班軍分二營。山東班軍分二營。每營春班大約五六千。秋班大約八九千以上。就五六千八九千內。分作三班。一班做工。一班常操。一班教練備征。但係頭年做工者。次年常操。頭年常操者。次年教練備征。頭年教練備征者。次年做工。務嚴僱情更替之禁。凡做工夫役不足。宜取足城守備兵營內。不許取足班軍中。常操備征之卒。如是則京操既非虗應之文班軍漸有可用之勇且又合為一處。操在一營。入操者隊伍可整。未到者著實可追。其領班都司。即為中軍。更於劄付官內。選最優者為千總。次為把總。下者亦令隨伍督工管隊。但坐班軍營將官須用邊將經戰最精明能練士卒者。緣倏去倏來。非精明不足以紀之。鳥合烏散。非經戰不足以齊之。志不素定。非能練不足以訓之。此最為兵戎積弊。所當釐正者也。凡此者。皆求軍士不虗伍。而操練非空文。求責實于可用而巳。向使虜無叵測之勢。京軍尤須責實。以戒不虞。况今虜勢匪茹。而邊事單弱。最為不支。葢沿邊搶殺漸空。而入搶必漸逼京邑。倘有警報。則車戰之兵。必不可視為無用之卒徒至歲糜百萬以仰負聖恩巳也。但蒭蕘之見。言之非艱。行之為艱。行之非艱。務責實效者為艱。伏乞敕下該部覆議。果未可行。即條悉利害。以明事宜。如或覆議詳酌、取自聖裁、凡大小臣工、共宜以敬君事為義、而以責後效為忠、毋得虛議屢更、實心罔竭、務俾義勇出于積懦之後、神氣可強、武備飭于久安之餘、國猷可壯、此臣愚書生之見、最有望于今日者矣、


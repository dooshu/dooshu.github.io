吴郡志 - (宋)范成大






提要


《吴郡志》，五十卷，宋范成大撰。

成大有《骖鸾录》，已著录。

是书为成大末年所作，郡人龚颐、滕茂、周南相与赞成之。时有求附于籍不得者，会成大殁，乃腾谤谓不出成大手，遂寝不行。故《至元嘉禾志》序，谓《吴郡志》以妄议不得刊也。

绍定初，广德李寿朋始为鋟版，赵汝谈为之序。以周必大所撰成大墓志①，定是书实所自为，并申明龚颐三人者，常为成大蒐访，故谤有自来，其论乃定。

寿朋又以是书止绍兴三年，其后诸大建置，如百万仓、嘉定新邑、许浦水军、顾迳移屯，皆未及载。复令校官汪泰亨补之，自谓仿褚少孙补《史记》例。然少孙补《史记》虽为妄陋，犹不混本书。泰亨所续，当时不别署为续志，遂与本书淆乱，体例殊乖。

其书凡分三十九门，徵引浩博，而叙述简核，为地志中之善本。刊版久佚，此本犹绍定旧椠，往往于夹注之中又有夹注。考成大以前，惟姚宏补注《战国策》尝有此例，而不及此书之多，亦可云著书之创体矣。

【注】

①胡案：此处有误。据赵汝谈《序》“子盍亦观益公碑公墓乎？载所为书，篇目可考”，则指的是神道碑，并非墓志铭。查周必大《文忠集》，有碑无墓志。《范成大神道碑》有“别著《吴郡志》五十卷”。







序


初，石湖范公为《吴郡志》，成，守具木欲刻矣，时有求附某事于籍而弗得者，因哗曰，“是书非石湖笔也。”守惮，莫敢辨，亦弗敢刻，遂以书藏学宫。

愚按，风土必志尚矣，吴郡自阖庐以霸，更千数百年，号称虽数易，常为东南大都会，当中兴，其地视汉扶冯，人物魁倬，井赋蕃溢，谈者至与杭等，盖益盛矣。而旧图经芜漫失考，朱公长文虽重作，亦略，是岂非大缺者？何幸此笔属公，条章粲然，成一郡巨典，辞与事称矣！而流俗乃复揜阨，使不得行，岂不使人甚太息哉！

绍定初元冬，广德李侯寿朋，以尚书郎出守。其先度支公嘉言，石湖客也，是以侯习知之，及谒学问故，惊曰，是书犹未刊耶？他日拜石湖祠，退从其家求遗书，得数种，而斯志与焉，校“学本”，无少异。侯曰，噫，信是已，吾何敢不力！而书止绍熙三年，其后大建置，如百万仓、嘉定新邑、许浦水军、顾泾移屯等类皆未载，法当补。于是会校官汪泰亨，与文学士杂议，用褚少孙例，增所缺遗，订其脱讹，书用大备，而不自别为续焉。侯喜曰，是不没公美矣，亦吾先人志也。

书来，属汝谈序。余病谢，弗果。侯重请曰，吾以是石湖书也，故敢慁子，而子亦辞乎？余不得已，勉诺。

客有问余曰：“或疑是书不尽出石湖笔，子亦信乎？”

余笑曰：“是固前哗者云也。昔八公徒著道术数万言，书标淮南，《通典》亦出众力，而特表杜佑；自古如《吕氏春秋》，大小《戴礼》，曷尝尽出一手哉？顾提纲何人耳！余闻石湖在时，与郡士龚颐、滕茂、周南厚。三人者，博雅善道古，皆州之隽民也，故公数咨焉，而龚荐所闻于公尤多，异论由是作。子盍亦观益公碑公墓乎？载所为书，篇目可考，子不信碑而信诞乎？且公蚤以文名四方，位二府，余鄙，何所系重，余特嘉夫侯之不忘其先，能毕力是书，以卒公志，而不自表显焉，是其贤非余言莫眀也，抑余所感，则又有大此者焉。方公书始出也，疑谤横集，士至莫敢伸喙以白，曾未四十年，而向之风波息灭澌尽，至是无一存者，书乃竟赖侯以传，是不有时数哉？然则世论是非，曷尝不待久而后定乎？此余所以重感也。余诚不足序公，姑以是寄意焉，其亦可乎否也？”

疑者唯服。

侯父子世儒，有闻，其治吴未期，百坠交举，既上此职，方氏将复刊《石湖集》，与《白氏长庆集》并行，而改命漕湖北矣。余故并志，以申后觊焉。

绍定二年，十一月朔，汴人赵汝谈序








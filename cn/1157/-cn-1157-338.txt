●卷三百三十八　四裔考十五

○大夏

大夏，汉时通焉。在大宛西南二千馀里，妫水南。其俗土著，有城屋，与大宛同俗。去汉万二千里，居汉西南。本无大君长，城邑往往置小君长。其兵弱，畏战。善贾市。及大月氐西徙，乃攻之，皆臣畜，共禀汉使者（同受节度）。大夏人多，可百作万，有市贩贾诸物。其东南界接身毒国，皆属大月氐。

○大月氐

大月氐，汉时通焉，治蓝氏城，在大宛西可二三千里，居妫水北。其南则大夏，西接安息四十九日行，北则康居，去长安万一千六百里。不属都护。户十万。东去长史所居六千五百里。土地、气候、物类、风俗、钱货与安息同。出一封橐驼（脊上高起）。其国本行国也，随畜移徙，与匈奴同俗。控弦十馀万，故恃强轻匈奴。本居燉煌、祁连间（祁连在今张掖郡之西北），至冒顿单于攻月氐，而老上单于杀月氐，王以其头为饮器，乃远去，过大宛，西击大夏而臣之，都妫水北为王庭。其馀小众不能去者，保南山羌，号小月氐。於大夏分其国为五部翎（翎音翕）侯。武帝闻月氐遁而怨匈奴，无与共击之。方从事灭胡，乃使张骞使月氐。时月氐既君大夏，地肥饶，少寇，志安乐。又自以远汉，殊无报胡之心。骞从月氐至大夏，竟不能得月氐要领而还。後百馀岁，贵霜翎侯兵就却攻灭四翎侯，自立为王，因号贵霜王。又灭仆达、罽宾，悉有其国。复灭天竺。月氐自此之後，最为富盛。至後魏代，北与蠕蠕接，数为所侵，遂西徙都薄罗城，去弗敌沙二千一百里（弗敌沙在蓝氏城东）。後其王寄多罗勇武，遂兴师越大山，南侵北天竺，自乾紘罗以北五国尽役属之。国人乘四轮车，或四牛、六牛、八牛輓之，在车大小而已。太武时，其国人商贩到京师，自云能铸石为五色琉璃，於是采矿山中，於京师铸之。既成，光泽美於西方来者。乃诏为行殿，容百馀人，光色映彻，观者惊以为神明所作。自此琉璃遂贱，人不复珍之（《元中记》："玛瑙出大月氐。又有牛，名为日及，今日取其肉，明日创愈。"朱鹰《异物志》云："月氐国有羊尾，重者十斤，割之，供养寻生如故。"）。

○小月氐

小月氐，治富楼沙城。其王本大月氐王寄多罗子也。寄多罗为蠕蠕所逐，西徙，後令其子守此城，因号小月氐焉。在波路西南（《後魏史》云："去汉万六千六百里。"）。先居西平、张掖之间（并今郡），被服颇与羌同。其俗以金银钱为货。随畜牧移徙，亦类北狄。其城东十里有佛塔，周三百五十步，高八十丈。自佛塔初建，计至武定八年，八百四十二年，所谓"百丈浮图"也。晋天福时，有仲雲旋居胡卢碛，即其遗种（详见《于阗考》下）。

○康居（安者东安附）

康居，汉时通焉，在大宛西北，可二千里，与粟弋、伊列邻接。王治乐越匿地。卑阗城。亦居苏薤城。去长安万二千三百里。不属都护。户十二万。东至都护治所五千五百里。与大月氐同俗。地和暖，饶桐、柳、葡萄，多牛羊，出好马。东羁事匈奴。宣帝时，郅支单于杀汉使者，西阻康居（依其险阻，以自保固）。其後甘延寿、陈汤诛灭郅支单于。至成帝时，康居遣子侍汉，贡献，然自以绝远，独骄慢。都护郭舜数上言："康居骄黠，今遣子入侍，此其欲贾市为好辞之诈也。宜归其侍子，绝勿复使（不通使於其国），燉煌、酒泉二郡及南道八国，给使者往来人马骡橐驼食，皆苦乏。空罢耗所过，送迎骄黠绝远之国，非至计也。"汉为其新通，重致远人（以此声名为重）终羁縻而未绝。自後无闻，或名号变易，或迁徙吞并，非所详也。晋武帝泰始中，其王那鼻遣使献善马。後魏太武太延中，遣使朝贡。其国又称者舌（《後魏史》云即汉康居国）。隋时谓之康国，大业中，遣使朝贡。其王姓温，月氏人也（《隋史》云："即汉康居之後，自汉以来，相承不绝）。旧居祁连山昭武城，自被匈奴所破，西逾葱岭，遂有此国。枝庶各分王，故康国左右诸国，米国、史国，曹国、何国、安国、小安国、那色波国、乌那曷国、穆国凡九国，皆其种类，并以昭武为姓，示不忘本也。康国都於萨宝水上阿禄迪城。王索髪，冠七宝金花，衣绫罗锦绣白叠。其妻有髻，幪以帛巾。丈夫翦髪锦袍。名为强国，西域诸国多归之。人皆深目高鼻，多须髯。善商贾，诸夷交易，多辏其国。有大小鼓、琵琶、五弦、箜篌、笛。婚姻丧制与突厥同。俗奉佛，为胡书。气候温，宜五榖，勤修园蔬，树木滋茂。出马、驼驴、骡、犎牛、黄金、硇砂、甘松香、阿萨那香、瑟瑟、麖皮、氍毹、锦叠。多葡萄酒，富家或至千石，连年不败。韦节《西蕃记》云："康国人并善贾，男年五岁，则令与书少解则遣学贾，以得利多为善。其人好音声。以六月一日为岁首，至此日，王及人庶并服新衣，翦髪须，在国城东林下七日马射，至欲罢日，置一金钱於帖上，射中者则得一日为王。俗事天神，崇敬甚重。云神儿七月死，失骸骨。事神之人每至其月，俱著黑叠衣，徒跣抚胸号哭，涕泪交流。丈夫妇女三五百人散在草野，求天儿骸骨，七日便止。国城外别有二百馀户，专知丧事，别筑一院，院内养狗，每有人死，即往取尸置此院内，令狗食之，肉尽收骸骨，埋殡无棺椁。"其国大城三十，小堡三百。尚浮屠法，祠妖神，出机巧技。十一月歌舞乞寒，以水交泼为乐。唐武德十年，遣使来献。贞观五年，又献狮子兽、金桃、银桃（杜环《经行记》："康国在米国西南三百馀里，土沃人富。"）。高宗永徽时，以其地为康居都督府，即授其王为都督。开元初，贡锁子铠、水精杯、码瑙瓶、驼鸟卵。大其子与大食亟战不胜，来乞师，天子不许。久之，封其子咄曷为曹王，默啜为米王。安者，一曰布豁，又曰捕喝，元魏谓忸密者。东北至东安，西南至毕，皆百里所。西濒鸟浒河，治阿滥密城，即康居小君长罽王故地。大城四十，小堡千馀。募勇健者为柘羯。柘羯，犹中国言战士也。武德时，遣使入朝。贞观初，献方物，太宗厚慰其使曰："西突厥已降，商旅可行矣。"诸胡大说。其王诃陵迦又献名马，自言一姓相承二十二世云。是岁东安国亦入献，言丁姓相承十世云。东安，或曰小国，曰喝汗，在那密水之阳，东距河二百里许，西南至大安四百里。治喝汗城，亦曰籰斤。大城二十，小堡百。显庆时，以阿滥为安息州，即以其王昭武杀为刺史；籰斤为木鹿州，以其王昭武闭息为刺史。开元十四年，其王遣使朝，纳马豹。後八年，献波斯〈馬婁〉二，拂菻绣氍球一，郁金香、石蜜等。其妻可敦献柘辟大氍球二、绣氍一丐赐袍带、铠仗及可敦袿〈衤屬〉装泽。

○鏺汗

鏺汗国，居葱岭之西五百馀里，古渠搜国也。元魏时谓拔汗那，或曰破落那。有大城六，小城百。人多寿。王姓昭武，字阿利柒。都城方四里，胜兵数千人。王坐金羊床，妻戴金花。俗多朱砂、金、铁。东去疏勒千里，西至苏对沙那国五百里，西北去石国五百里，东北去突厥可汗牙二千馀里，东去瓜州五千五百里。其王自魏晋相承不绝。隋大业中，遣使贡方物。唐贞观初，王契墪为西突厥所杀，子遏波之治渴塞城。显庆初，遏波之遣使朝贡，高宗厚慰谕。三年，以渴塞城为休循州都督，就授刺史。自是岁朝贡。元宗开元二十七年，其王以功拜奉化王。天宝三载，改其国号宁远，帝以外家姓赐其王曰窦，又封宗室女为公主降之。十三年，王忠节遣子薛裕朝，请留宿卫，习华礼，听之。授左武卫将军。其事唐最谨。

○米国

米国，都那密水西，旧康居之地。无王。其城主姓昭武，康国王之支庶，字闭拙。都城方二里。胜兵数百人。西北去康国百里，东去苏对沙那国五百里，西南去史国二百里，东去瓜州六千四百里。隋大业中，频贡方物。

○乌那遏国

乌那遏国，都乌浒水西，旧安息之地。王姓昭武，亦康国王种类，字佛食。都城方二里。胜兵数百人。东北至安国四百里，西北至穆国二百馀里，东去瓜州七千五百里。隋大业中，遣使贡方物。

○穆国

穆国，都乌浒河之西，亦安息之故地，与乌那遏为邻。王姓昭武氏，亦康居王种类，字阿滥密。都城方三里。胜兵二千人。东北去安国五百里，东去乌那遏二百馀里，西去波斯国四千馀里，东去瓜州七百里。隋大业中，遣使贡方物。

○曹国东曹西曹中曹附

曹国，隋时闻焉，都那密水南数里，旧是康居之地，国无主。康居王令子乌建领之。胜兵千馀人。国中有得悉神，自西海以东诸国，并敬事之。其神有金人，金破罗阔丈五尺，高下相称。每月以驼五头、马十匹、羊百口祭之，常有数千人食之不尽。东南去康国百里，西去何国百五十里，东去瓜州六千六百里。大业中，遣入贡。东曹或曰都率沙那，苏对沙那，劫布咀那，苏都识匿，凡四名。居波悉山之阴。汉贰师城地也。东北距俱战提二百里，北至石，西至康，东至宁远，皆四百里许南至吐火罗五百里。有野义城，城有巨窟，严以关钥，岁再祭，人向窟立，中即烟出，先触者死。武德中，与康同遣使入朝，其使曰："本国以臣为健儿，闻秦王神武，欲隶麾下。"高祖大悦。西曹者，隋时曹也，南接使及波览，治瑟底痕城。东北越于底城有得悉神祠，国人事之。有金贝器，款其左曰："汉时天子所赐。"武德中入朝。天宝元年，王哥逻仆罗遣使者献方物，诏封怀德王，即上言："祖考以来，奉天可汗愿同唐人受调发，佐天子征讨。"十一载，东曹王设忽阿与安王请击黑衣大食元宗慰谕之，不听。中曹者，居西曹东，康之北。王治迦底真城。其人长大，工战斗。

○何国

何国，都那密水南数里，亦旧康居地。王姓昭武，康居之族类。国城楼北壁画华夏天子，西壁画拂菻（力甚反）诸国，东壁则画突厥、婆罗门诸国王。胜兵千人。风俗与康国同。东去曹国百五十里，西去小安国三百里。东去瓜州六千七百五十里。隋大业中，遣使入贡。唐贞观十五年，遣使入朝。永徽时上言："闻唐出师西讨，愿输粮於军。"俄以其地为贵霜州，授其王刺史。

○史国

史国，都独莫水南十里，亦旧康居之地。其王姓昭武，亦康国王之後枝庶。胜兵千馀人。俗同康国。北去康国二百三十里，南去吐火罗五百里，西去那色波国二百里，东北去米国二百里，去瓜州六千里。隋大业中，遣使贡方物，後渐强盛，乃创建乞史城，为数十里，郭邑二万家。有铁门山，左右峭壍，石色如铁，为关以限二国，以金固阖。城有神祠，每祭必千羊。唐贞观十六年，复入贡。显庆时，以其地为阹沙州，授其君刺史。开元十五年来献舞女。其後首领时时入朝。天宝中，诏改史为来威国。

○奄蔡

奄蔡，汉时通焉，西与大秦接，东南二千里与康居接，去阳关八千馀里。控弦十馀万。与康居同俗而属康居。土气温和，临大泽，无涯岸。多桢松、白草及豹貂，畜牧逐水草，盖近北海。至後汉，改名阿兰那国。後魏时曰粟特，一曰温那沙（《後汉史》云："初匈奴杀其王而有其国，至文成帝初，遣使朝贡。其王忽倪已三世矣）。其国商人先多诣凉土贩易，及魏克姑臧，悉见虏。文成初，粟特王遣人赎之，自後无使贡献。周保定四年，来贡方物。

○滑国（〈匚屯〉阿跋檀周古柯胡密丹附）

滑国，车师之别种也。後汉顺帝永建初，八滑从班勇击北虏有功，汉以八滑为後部亲汉侯。自魏晋以来，不通中国。至梁武帝普通初，其王厌带夷粟陀始遣使献贡黄狮子、白貂裘、波斯锦等物。後魏之居桑乾也，滑犹小国，属蠕蠕。後稍强大，征其旁国波斯、渴槃陀、罽宾、龟兹、苏勒、姑墨、于阗、名盘等国焉。其兽有狮子、两脚驼、野驴有角。人皆善骑射，著小袖长袍，用金玉为带。女人披裘，头上刻木为角，长六寸，以金银饰之。兄弟共妻。无城，毡屋为居，东向开户。其王坐金床，随太岁转。无文字，以木为契。与旁国通，使国中为胡书，羊皮为纸。无职官。事天神、火神，每日则出户祀神而後食。跪一拜而止。死以木为椁，父母死，其子截一耳，葬讫即吉。其言语待译而後通。至後魏时，谓之滑〈匚屯〉。阿跋檀、周古柯、胡密丹等国，并滑旁小国也，衣服容貌皆同。普通初，使使随滑入贡。

○白题

白题，王姓支名史稽毅。其先盖匈奴之别种胡。汉灌婴与匈奴战，斩白题骑一人是也。在滑国东，去滑六日行，西极波斯。土地出粟、麦、瓜果，食物略与滑同。梁普通三年，遣使贡方物。

○嚈哒

嚈哒国，大月氐之种类也，亦曰高车之别种。其原出於塞北。自金山而南，在于阗之西，都浒水南二百余里，去长安一万一百里。至後魏文成帝时已七八十年矣。其王都拔底延城，盖王舍城也。其城方十馀里，多寺塔，皆饰以金。风俗与突厥略同。其俗兄弟共一妻，夫无兄弟者，妻戴一角帽；若有兄弟者，依其多少之数，更加帽角焉。衣服类加以缨络。头皆翦髪。其语与蠕蠕、高车及诸胡不同。众可有十万。无城邑，依随水草，以毡为屋，夏迁凉土，冬逐暖处。其诸妻皆在别所，相去或一二百里、三百里。其王巡历而行，每月一处，冬寒之时，三月不徙。王位不必传子，子弟堪任者，死便受之。其国无车，有舆，多驼、马。用刑严急，贼盗无多少皆腰斩，盗一责十。死者，富家累石为藏，贫者掘地而埋，随身诸物，皆置冢内。其人凶悍，能斗战。西域康居、于阗、沙勒、安息及诸小国三十许皆役属之，号为大国。与蠕蠕婚姻。自後魏太安之後，每遣使朝贡。正光末，贡狮子一，至高平，遇万俟醜奴反因留之。醜奴平，送京师。永熙以後，朝献遂绝。初，熙平中，明帝遣賸仗子统宋雲、沙门法力等使西域，访求佛经。时有沙门慧生者亦与俱行，正光中还。慧生所经诸国，不能知其本末及山川里数，盖举其略云。至大统十二年，遣使贡方物。废帝二年、周明帝二年，并遣使来献，为突厥所破，部落分散，职贡遂绝。隋大业中，又遣使朝贡方物。其国去曹国千五百里，东至瓜州六千五百里。

○钵和

钵和，在渴槃陀西。其土尤寒。人畜同居，穴地而处。又有大雪山，望若银峰。其人唯食饼面，饮麦酒。服毡裘。有二道，一道西行向嚈哒，一道西南趋乌苌。亦为嚈哒所统。

○波知

波知国，在钵和西南。土狭人贫，依託山谷。其王不能总摄。有三池，传云大池有龙王，次者有龙妇，小者有龙子，行人经之，设祭乃得过，不祭，多遇风雪之困。

○赊弥

赊弥国，在波知之南。山居。不信佛法，专事诸神。亦附嚈哒。东有钵卢勒国，路嶮，缘铁锁而度，下不见底。後魏熙平中，遣使宋雲等竟不能达。

○乌苌

乌苌国，在赊弥南，北有葱岭，南至天竺。婆罗门胡为其上族。婆罗门多解天文吉凶之数，其主动则访决焉。土多林果，引水灌田，丰稻麦。事佛，多诸寺塔，极华丽。人有争讼，服之以药，曲者发狂，直者无恙。为法不杀，犯死罪唯徙於灵山。西南有檀特山，山上立寺，以驴数头运食山下，无人控御，自知往来也。

○乾陀

乾陀国，在乌苌西，本名业波，为嚈哒所破，因改焉。其王本是敕勒，临国已二世矣。好征战，与罽宾斗，三年不罢，人怨苦之。有斗象七百头，十人乘一象，皆执兵仗，象鼻缚刀以战。所都城东南七里有佛塔，高七十丈，周三百步，即所谓"雀离佛国"也。

○挹怛国

挹怛国，都乌浒水南二百里，大月氐之种也。胜兵五六万。俗善战。先时国乱，突厥遣通设宋语强领其国。俗同吐火罗。南去曹国千五百里，东去瓜州六千五百里。隋大业中，遣使来贡。按刘璠《梁典》，滑国姓嚈哒，後裔以姓为国号，转讹又谓之挹怛焉（其本原或云是车师之种，或云高车之种，又韦节《西蕃记》云："亲问其国人，并自称挹阗。"又按《汉书》，陈汤征郅支，康居副王挹阗抄其後重。则此或康居之种类。然传自远国，夷语讹舛，年代绵邈，莫知根实，不可得而辨也。今考其风俗物产及诸家所说而编之）。

○天竺

天竺，後汉通焉，即汉时身毒国（初，张骞使大夏，见邛竹杖、蜀布，问曰："安得此？"大夏人曰："吾贾人往身毒国市之。"即天竺也，或云摩伽陀，或云婆罗门。在葱岭之南，去月氐东南数十里，地方三万馀里，其中分为五天竺：一曰中天竺，二曰东天竺，三曰南天竺，四曰西天竺，五曰北天竺，地各数千里，城邑数百。南天竺际大海。北天竺距雪山，四周有山为壁，南面一谷，通为国门。东天竺东际大海，与扶南、林邑邻接，但隔小海而已。西天竺与罽宾、波斯相接。中天竺据四天竺之间，国并有王。汉时又有捐毒国，去长安九千八百里，去都护治所三千八百里，南与葱岭相连，北与乌孙接。衣服类乌孙。随水草。故塞种也。颜师古云："捐毒即身毒，身毒则天竺。塞种即释种也，盖语音有轻重也。"）。从月氐、高附国以西，南至西海，东至盘起，皆身毒之地。有刖城数百，城置长。有别国数十，国置王。虽各小异，而俱名身毒（《扶南传》云："舍卫国隶属天竺，伽口国一名波罗柰国，一名皮波罗柰斯国。竺法维《佛国记》云："波罗柰国在伽维罗越国南千四百八十里。"释法盛《历国传》云："其国有稍割牛，其牛黑色，角细长，可四尺馀，十日一割，否则病或致死，人服牛血，皆老寿，国人皆寿五百岁，牛寿亦等於人。亦天竺属国。"）。都临恒河，一名伽毗黎河。灵鹫山，胡语曰耆闍崛山，山有青石，头似鹫鸟（竺法维《佛国记》云："在摩竭提国南，亦天竺属国也。"）。其时皆属月氐，月氐杀其王而置将令统其人。俗修浮图道，不杀生、饮酒，遂以成俗。地卑湿，暑热。其国临大水。乘象而战。其人弱於月氐。汉武帝遣使十馀辈出西南，指求身毒，为昆明所闭，莫能通。和帝时，数遣使贡献，後西域反畔，乃绝。桓帝延熹二年，频从日南徼外来献。世传明帝梦见金人，长大，顶有光明，以问群臣。或曰："西方有神，名曰佛，其形长丈六尺而黄金色。"帝於是遣使天竺问佛道法，遂於中国图画形象焉。楚王英始信其术，中国因此颇有奉其道者。後桓帝好神，数祀浮图、老子，百姓稍有奉者，後遂盛。魏晋世，绝不复通。唯吴时，扶南王范旃遣亲人苏勿使其国，从扶南发投拘利口，循海大湾中正西北入历湾边数国，可一年馀到天竺江口，逆水行七千里乃至焉。天竺王惊曰："海滨极远，犹有此人乎。"即令观视国内，仍差陈、宋等二人以月支马四疋报旃，勿积四年方至。其时吴遣中郎康泰使扶南，及见陈、宋等，具问天竺土俗，云"佛道所兴国也。人敦庞，土饶沃。其王号茂论。所都城郭，水泉分流，绕於渠壍，下注大江。其宫殿皆雕文镂刻，街曲市里，屋舍楼观，钟鼓音乐，服饰香华，水陆通流，百贾交会，器玩珍玮，恣心所欲。左右嘉维、舍卫、叶波等十六大国，去天竺或二三千里，共尊奉之，以为在天地之中。"宋文帝元嘉五年，天竺伽毗黎国王月爱遣使奉表，献金刚指环、摩勒金环宝物，赤、白鹦鹉各一。明帝泰始二年，又遣使贡献，以其使为建威将军（元嘉十八年，苏摩黎国王遣使献方物。孝武孝建二年，斤紘利国王遣长史献金银宝器。後废帝元徽元年，婆黎国遣使贡献。此数国，皆事佛道）。梁天监初，天竺王屈多遣长史竺罗达奉表献琉璃唾壶、杂香、吉贝等物。国临大江新陶，源出昆仑，分为五江，总名恒水，其水甘美，下有真盐，色正白如水精。後魏宣武时，南天竺遣使来献骏马，云其国出狮子、貂、豹、〈犭軍〉（胡昆反）、橐驼、犀、象。有火齐如雲母而紫色，裂之则薄如蝉翼，积之则如纱縠之重沓。有金刚似紫石英，百炼不销，可以切玉，玳瑁、金、铜、铁、铅、锡，金缕织成金罽、白叠、〈翕毛〉〈登毛〉（〈翕毛〉音塔。〈登毛〉音登）。有旃檀、郁金等香，甘蔗诸果，石蜜、胡椒、姜、黑盐。西与大秦、安息交市海中，或至扶南、交趾贸易。多珊瑚、珠玑、琅玕。俗无簿籍。以齿贝为货。尤工幻化。丈夫致敬，极者舐足摩踵而致其词。家有音乐倡伎。其王与大臣多服锦罽，王为螺髻於顶，馀髪翦之使短，丈夫翦髪，穿耳垂璫。俗皆徒跣。衣重白色。怯於斗战，有弓箭、甲弰，亦有飞梯、地道、木牛流马之法。有文字，善天文、算历之术。其人皆学《悉昙章》，书於贝多树叶以记事。国中处处指曰佛故迹也。信盟誓，传禁咒，能致龙起雨。隋炀帝志通西域，遣裴矩应接西蕃，诸国多有至者，唯天竺不通，帝以为恨。天竺王姓乞利咥氏，亦曰刹利，世有其国，不篡杀。稻岁四熟，禾之长者没橐驼。妇人项饰金、银、珠缨络。死者燔骨取灰，建宰堵，或委野中及河，饵鸟兽鱼鳖，无丧纪。谋反者幽杀之；小罪赎钱；不孝者断手足，劓耳，徙边。唐武德中，国大乱，王尸罗逸多勒兵战无前，象不弛鞍，士不释甲，因讨四天竺，皆北面臣之。会唐浮屠元奘至其国，尸罗逸多召见曰："而国有圣人出，作《秦王破阵乐》，试为我言其为人。"元奘粗言太宗神武，平祸乱，四夷宾服状。王喜，曰："我当东面朝之。"贞观十五年，自称摩伽陀王，遣使者上书，帝命雲骑尉梁怀璥持节慰抚，尸罗逸多惊问国人："自古亦有摩诃震旦使者至吾国乎？"皆曰："无有。"戎言中国为摩诃震旦。乃出迎，膜拜受诏书，戴之顶，复遣使者随入朝。诏尉卫丞李义表报之，大臣郊迎，倾都邑纵观，道上焚香，尸罗逸多率群臣东面受诏书，复献火珠、郁金、菩提树。二十二年，遣右卫率府长史王元策使其国，以蒋施仁为副。未至，尸罗逸多死，国人乱，其臣那伏帝阿罗那顺自立，发兵拒元策。时从骑才数十，战不胜，皆没，遂剽诸国贡物。元策挺身奔吐蕃西鄙，檄召邻国兵。吐蕃以兵千人来，泥婆罗以七千骑来，元策部分进战荼鎛和罗城，三日破之，斩首三千级，溺水死万人。阿罗那顺委国走，合散兵复阵，施仁擒之，俘斩千计。馀众奉王妻息阻乾陀卫江，施仁击之，大溃，获其妃、王子，虏男女万二千人，杂畜三万，降城邑五百八十所。东天竺国王尸鸠摩送牛马三万〈食鬼〉军，及弓、刀、宝缨络。迦没路国献异物，并上地图，诸老子像。元策执阿罗那顺献阙下。有司告宗庙，擢元策朝散大夫。得方士那逻迩婆娑寐，自言寿二百岁，有不死术，帝改馆使治丹，命兵部尚书崔敦礼护视。使者驰天下，采怪药异石，又使者走婆罗门诸国。所谓畔荼法水者，出石臼中，有石象人守之，水有七种色，或热或冷，能销草木金铁，人手入辄烂，以橐驼髑髅转注瓠中。有树名咀赖罗，叶如黎，生穷山崖腹，前有巨虺守穴，不可到。欲取其叶者，以方鍭矢射枝则落，为群鸟衔去，则又射，乃得之。其诡谲类如此。後术不验，听还，不能去，死长安。高宗时，卢伽逸多者，东天竺鸟荼人，亦以术进，拜怀化大将军。乾封三年，五天竺皆来朝。开元时，中天竺遣使者三至。南天竺二，献五色能言鸟，乞师讨大食、吐蕃，丐名其军，元宗诏赐怀德军，使者曰："蕃夷惟以袍带为宠。"帝以锦袍、金革带、鱼袋并七事赐之。北天竺一来朝。乾元末，河、陇陷没，遂不复至。周广顺三年，西天竺僧萨满多等十六族，来贡名马。宋乾德三年，沧州僧道圆自西域还，得佛舍利一水晶器、贝叶梵经四十夹来献。道圆天福中诣西域，在涂十二年，住五印度凡六年。五印度即天竺也；还经于阗，与其使偕至。太祖召问所历风俗山川道里，一一能记。四年，僧行勤等一百五十七人诣阙上言，愿至西域求佛书，许之。以其所历甘、沙、伊、肃等州，焉耆、龟兹、于阗、割禄等国，又历布路沙、加湿弥罗等国，并诏谕令人引导之。开宝後，天竺僧持梵夹来献者不绝。八年冬，东印度王子穰结说囉来朝贡。天竺之法，国王死，太子袭位，馀子皆出家为僧，不复居本国。有曼殊室利者，乃其王子，随中国僧至焉，太祖令馆於相国寺，善持律，为都人之所倾乡，财施盈溢。众颇嫉之，以其不解唐言，即伪为奏求还本国，许之。诏既下，曼殊室利始大惊恨，众僧谕以诏旨，不得己迟留数月而後去。自言诣南海附贾人船而归，终不知所適。太平兴国七年，益州僧光远至天竺，以其王没徙曩表来上。上令天竺僧施护译云："近闻支那国内有大明王，至圣至明，威力自在。每惭薄幸朝谒无由，遥望支那，起居圣躬万福。光远来，蒙赐金刚吉祥无畏坐释迦圣像袈裟一事，己披挂供养。伏愿支那皇帝福慧圆满，寿命延长，常为引导一切有情生死海中，渡诸沉溺。今以释迦舍利附光远上进。"又译其国僧统表，词意亦与没徙曩同。施护者，乌填曩国人，其国属北印度，西行十二日至乾紘罗国，又西行二十日至曩誐罗贺罗国，又西行十日至岚婆国，又西行十二日至誐惹曩国，又西行至波斯国，得西海。自北印度行百二十日至中印度，中印度西行三程至呵囉尾国，又西行十二日至钵赖野迦国，又西行六十日至迦囉拏俱惹国、又西行二十日至摩罗尾国，又西行二十日至乌然泥国，又西行二十五日至罗囉国，又西行四十日至苏罗荼国，又西行十一日至西海。几中印度行六月程至南印度，又西行九十日至供迦拏国，又西行一日至海。自南印度南行六月程得南海。皆施护之所述云。八年，僧法遇自天竺取经回，至三佛齐遇天竺僧弥摩罗失黎语不多令，附表愿至中国谭经。上优诏召之。法遇复募缘制龙宝盖袈裟，将复住天竺，表乞给所经蕃国敕书，遂赐三佛齐国主遐至葛、古罗国主司马佶芒、柯兰国主赞怛罗、西天主子谟驮仙书以遣之。雍熙中，卫州僧辞澣自西域还，与胡僧密怛罗奉北印度王及金刚坐王那烂陀书来。又有婆罗门僧永世与波斯外道阿里烟同至京师。永世自言"本国名利得，国王姓牙罗五得，名阿喏你嚩，衣黄衣，戴金冠，以七宝为饰，出乘象或肩舆，以音乐螺钹前导，多游佛寺，博施贫乏。其妃曰摩诃你，衣紬镂金红衣，岁一出，多所赈施，人有冤抑，俟王及妃出游即迎随申诉。署国相有四人，庶务并委裁制。五榖六畜果实与中国无异，市易用铜钱，有文漫，圆径如中国之制，但实其中心。不穿贯耳。其国东行经六月至大食国，又二月至西州，又三月至夏州。"阿里烟自云"本国王号黑衣，姓张，名哩没，里没用锦采为衣，每游猎，三二日一还国。署大臣九人治国事。无钱货，以杂物货易。其国东行经六月至婆罗门。"至道二年八月，有天竺僧随舶至海岸，持帝钟、铃杵、铜铃各一，佛像一躯，贝叶梵书一夹，与之语，不能晓。天圣三年九月，西印度僧爱贤、智信护等来献梵书经，各赐紫方袍、束带。五年二月，僧法吉祥等五人以梵书来献，赐紫方袍。景祐三年正月，僧善称等九人贡梵经、佛骨及铜牙菩萨像，赐以束帛。

石湖范氏《吴船录》曰："乾德二年，诏沙门三百人入天竺求舍利及贝多叶书，有继业三藏姓王氏，耀州人，预遣中，至开宝九年始归，寺所藏《涅槃经》一函四十二卷，业於每卷後分记西域行程，虽不甚详，然地里大略可考，世所罕见，录於此以备国史之阙。业自阶州出塞西行，由灵武、西、凉、甘、肃、瓜、沙等入伊吴（元用此吴字）高昌、焉耆、于阗、疏勒、大食诸国，度雪岭至布路州国，又度大葱岭、雪山至伽湿弥罗国，西登大山，有萨陲太子投崖饲虎处，遂王健他罗国，谓之中印土。又西至庶流波国及左拦紘罗国，国有二寺。又西过四大国，至大曲女城，南临滔牟河，北背洹河，塔庙甚多而无僧尼。又西二城有宝阶故基。又西至波罗柰国，两城相距五里，南临洹河，又西北十许里至鹿野苑，塔庙佛迹最夥，业自云别有传记，今不传矣。南行十里渡洹河，河南有大浮屠，自鹿野苑西至摩羯提国，馆於汉寺，寺多租入，八村隶焉，僧徒往来如归，南与杖林山相直，巍峰岿然，山北有优波掬多石室及塔庙故基。西南百里孤山名"鸡足三峰"，云是迦叶入定处。又西北百里有菩提宝座，城四门相望，金刚座其中，东向。又东至尼连禅州东岸，有石柱记佛旧事，自菩提座东南五里，至佛苦行处，又西三里至三迦叶村及牧牛女池，金刚座之北门外有狮子国伽蓝，又北五里至伽耶城，又北十里至伽耶山，云是佛说《宝雲经》处又自金刚座东北十五里，至正觉山，又东北三十里，至骨磨城，业馆於虾罗寺，谓之南印土，诸国僧多居之，又东北四十里至王舍城，东南五里有降醉象塔，又东北登大山，细路盘纡，有舍利子塔，又临涧有下马迎风塔，度绝壑，登山顶大塔庙，云是七佛说法处，山北平地，又有舍利本生塔，其北山半曰鹫峰，云是佛说《法华经》处，山下即王舍城，城北山趾有温泉二十馀井，又北有大寺及伽兰紘竹园故迹，又东有阿难半身舍利塔，温汤之西有平地，直南登山复，有毕钵罗窟，业止其中，诵经百日而去，窟西复有阿难证果塔。此去新王舍城八里，日往乞食，会新王舍城中有兰若隶汉寺，又有树提迦故宅，城其西有轮王塔，又北十五里有那烂紘寺，寺之南北各数十寺，门皆西向，其北有四佛座，又东北十五里至乌巅头寺，东南五里有圣观自在像，又东北十里至伽湿弥罗寺，寺南距汉寺八里许。自汉寺东行十二里至却提希山，又东七十里有鸽寺，西北五十里有支那西寺古汉寺也。西北百里至花氏城，育王故都也，自此渡河北至毗耶离城，有维摩方丈故迹，又至拘尸那城及多罗聚落逾大山数重，至泥波罗国，又至磨逾里过雪岭至三耶寺，由故道自此入阶州。

○摩揭它（那揭乌茶大食章求拔悉立附）

摩揭它，一曰摩伽紘，本中天竺属国。环五千里，土沃宜稼穑，有异稻巨粒，号供大人米。王居拘闍揭罗城，或曰俱苏摩补罗，曰波吒釐子城，北濒殑伽河。唐贞观二十一年，始遣使者自通於天子，献波罗树，树类白杨。太宗遣使取熬糖法，即诏扬州上诸蔗，拃瀋如其剂，色味愈西域远甚。高宗又遣王元策至其国摩诃菩提祠立碑焉。後德宗自制钟铭，赐那兰紘祠。又有那揭者，亦属国也。贞观二十年，遣使者贡方物。乌茶者，一曰乌苌，直天竺南，地广五千里，东距勃律六百里，西罽宾四百里，山谷相属，产金、铁、葡萄、郁金。稻岁熟。人柔诈，善禁架术。国无刑杀，抵死者放之穷山。罪有疑，饮以药，视溲清浊而决轻重。有五城，王居术瞢蘖利城，一曰瞢揭釐城，东北有达丽罗川，即乌苌旧地。贞观十六年，其王达摩因紘诃斯遣使者献龙脑香，玺书优答。大食与乌苌东鄙接开元中数诱之，其王与骨咄、俱位二王不肯臣。元宗命使者册为王。章求拔国，或曰章揭拔，本西羌种。居悉立西南四山中，後徙山西，与东天竺接。衣服略相类，因附之。地袤八九百里。胜兵二千人。无城郭，好钞暴，商旅患之。贞观二十年，其王罗利多菩伽因悉立国遣使入朝。元策之讨中天竺，发兵来赴，有功，由是职贡不绝。悉立当吐蕃西南，户五万，城邑多傍涧溪。男子缯束头，衣毡褐。妇人辫髪，短裙。婚姻不以财聘。其榖宜粳稻、麦、豆。死者葬於野，不封树。丧制为黑衣，满年而除。刑有肘、劓。当羁属吐蕃。

○车离

车离，後汉时通焉，居沙奇城，一名礼维持，一名沛隶王。在天竺东南三千馀里，大国也。其土气、物类与天竺同。别城数十，皆称王。其人怯弱。地东西南北方数千里。人皆长八尺，乘象、骆驼往来邻国。有寇，乘象以战。

○狮子国

狮子国，东晋时通焉，天竺旁国也。在西海之中，延袤二千馀里，多出奇宝。其地和適，无夏冬之异。五种随人所种，不须时节。其国旧无人，止有鬼神有龙居之。诸国商贾市易，鬼神不见其形，但出珍宝，明其所堪价，商人依价取之。诸国人闻其土乐，因此竞至，或有停住者，遂成大国。能驯养神狮子，遂以为名。风俗与婆罗门同，而尤敬佛法。安帝义熙初，遣使献玉佛像高四尺二寸，玉色洁润，形制殊特，殆非人工。历晋、宋代，在建康瓦官寺（先有徵士戴安道手制佛像五躯，及顾长康画维摩诘并玉像，时人谓三绝。至齐东昏遂毁玉像前截臂，次取身，为嬖妾潘贵妃作钗钏，时咸叹惜之）。宋文帝元嘉五年，其王刹利摩诃南遣使贡献。梁武帝大通元年，後王迦叶伽罗诃黎耶亦遣使贡献（杜环《记》："狮子国亦曰新檀，又曰婆罗门，即南天竺也。国之北，人尽胡貌，秋夏灾旱。国之南，人尽獠面，四时霖雨，从此始有佛法寺舍。人皆儋耳，布裹腰。"）。唐总章三年，遣使来贡。天宝初，尸罗述伽再遣使献大珠、钿、金宝缨、象齿、白傆。

○高附

高附，後汉时通焉，在大月氐西南，亦大国也。其俗似天竺，而弱，易服。善贾贩，内富於财。所属无常，天竺、罽宾、安息三国强即得之，弱则失之（《後汉史》云："先未尝属月氐。《前汉书》以为五翕侯数，误矣。後属安息。及月氐破安息，始得高附。"）。








◇温汤碑

原夫二仪开辟，雷风以之通响；五材运行，水火因而并用。炎上作苦，既丽纯阳之德；润下作咸，且协凝阴之度。至于迁陵热溪，沈鱼涌浪；炎洲烧地，穴鼠含烟。火井飞泉，垂天远扇，焦源沸水，冲流迸集。甘川浴日，跳波迈椒丘之野；汤谷扬涛，激水疾龙门之箭。故以地伏流黄，神泉愈疾云云。其铭曰：

挺此温谷，骊岳之阴，白矾上彻，丹沙下沈。华清驻老，飞流莹心，谷神不死，川德愈深。（《艺文类聚》九，《初学记》七）


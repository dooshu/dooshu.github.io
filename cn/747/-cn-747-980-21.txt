○对弃符判

〈岐州参军郭丹充计吏，在路遗弃符。及至大震关，赠令五千文。而符史胡有捉丹越度，告令取。陇州依状诘罪。二人不伏。〉

汉阳故国，陇岑旧境，眷彼郭丹，效官兹邑，同元淑之计吏，比孙楚之参卿。而重关设险，是称襟带，因辨马而方来，候鸣鸡而载入。符且弃，虽有异於终军；道德斯留，亦何惭於柱史？从兹经度，未失事宜，若论尹喜之辜，谁执伯阳之罪？胡有妄告，合抵刑书，在於二人，何所推鞫。


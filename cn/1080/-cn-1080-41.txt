●大明會典卷之四十一

經費二

月糧 【月鹽。附】

洪武初、令在京在外各衛所馬軍、曾經出塞三次、馬匹不曾倒死者、月支米二石。步軍總旗一石五斗。小旗一石二斗。軍一石

○二十一年、令民匠充軍者、月支糧八斗

○又令牧馬千戶所軍士、月支糧一石

○二十二年、令民丁編軍操練者、月支糧一石

○二十三年、令普定貴州平越三衛、烏撒畢節永寧黃平四千戶所、興隆普安層臺赤水四衛、軍士有家小者、月支糧一石。無家小者、五斗

○又令廣洋衛安插達軍、成戶者、月支糧一石。不成戶、隻身婦女幼男、五斗

○二十五年、令各處極邊軍士、不拘口數多少、月支糧一石

○又令陜西寧夏左屯衛、未堪入伍、紀錄旗軍、有家小者、月支糧五斗隻身月支三斗。俟出幼補役屯種之日住支

○二十六年定、凡內外衛所正伍旗軍歲用糧米、已行各該有司編置勘合對撥、著令人戶自行依期送納外。其在京有未對軍人、及未入正伍等項、帶支人數、如遇按月支糧、百戶所將所管軍人造冊、申繳千戶所。本所類總、繳申本衛。該衛類總具解、申繳合干上司。轉達戶部、磨算相同、明立文案、編給半印勘合字號。仍定奪、合於本衛倉某年分某字廒某糧米內給。將文冊繳回原行衙門。轉下該倉。眼同該衛委官、及本倉官攢、照數支放。如有事故、扣除還官。支畢、將實支扣除數目、申達本部知數。仍於原編字號底簿內、注寫實支扣除數目、以憑稽考。其支過糧數、另於內府糧冊內、明白注銷。其在外衛所軍人支糧、亦合一體造冊、編給勘合支放

○又令指揮千百戶管軍官吏、酷害軍人、剋減月糧、將無作有、以有為無者、許旗首軍人奏聞。即將害人的官吏、抄沒家財、就與告人。再加重賞。若旗首通同官吏害軍者、許軍人自告

○二十七年、令江陰橫海水軍右等衛稍班碇手、月支糧一石五斗

○又令紹興衛三江千戶所駕海船民兵、月支糧一石

○二十八年、令陣亡病故軍、月支糧一石。在營病故者、五斗

○永樂元年、令松潘等處旗軍、十口之上、月支糧一石。九口八口八斗。七口六口七斗。五口四口六斗。三口以下五斗

○五年、令陜西臨邊衛分守城征哨旗軍、俱全支米

○八年、令山東都司各衛所守城餘丁、月支口糧三斗

○又令糧多地方旗軍月糧、八分支米、二分支鈔。少者照舊

○九年、令中都留守司、河南、浙江、湖廣都司各衛所、守城旗軍、照舊全支米。山西都司各衛所、陜西都司腹裏各衛所、八分米、二分鈔。福建、廣東、廣西、四川都司各衛所、七分米、三分鈔。江西都司各衛所、米鈔中半兼支

○又令小河疊溪茂州、威州四衛馬軍、月支糧一石四斗。步軍七斗。餘折鈔

○十三年、令在京各衙門官軍該支俸糧鈔錠、按月總關、至衛給散。若有事故不到者、將鈔封收、候到給與。若在鄉里隨屯住者、運鈔至屯支給

○十六年、令差往撒馬兒罕捨人餘丁、原無月糧者、支米一石。以起程日為始、回日住支

○十九年、令錦衣衛將軍、月支本色米一石。餘折鈔。各衛旗軍力士校尉廚役人等、有家小者、月支本色米六斗。無家小者、四斗五升。餘折鈔

○二十二年、令錦衣衛將軍總小旗、每月添支米五斗。各衛總小旗軍力士校尉人等、有家小者、四斗。無家小者一斗五升

○洪熙元年、令大同宣府操備官軍、月支糧四斗

○又令天壽山營造人匠、有家小者、月添米三斗

○宣德元年、令銅鼓衛邊軍、有家小者、月支糧八斗。無家小者、五斗

○四年、令在京旗軍該支月糧、如過期三月不關者、扣除在官正收作數。各衙門經該遲誤造冊官吏、參奏拏問

○又令在京各衛軍士月糧、每衛選委指揮一員、提督關給。委官通同作弊者、許監察御史糾舉

○又令在京在外各衛所總小旗軍有馬者、止給本等月糧

○八年、令旗軍月糧文書、到倉一月半月不關者、住支扣除

○九年、令各都司衛所旗軍月糧文書到日、過三月不支者、折支鈔錠

○十年、令四川松潘旗軍、驗口給糧。小河疊溪茂州威州四衛所馬軍、支糧一石。步軍有家小者七斗。無家小五斗

○又令山西行都司衛所旗軍、有家小者、月支糧八斗。無家小六斗。調來操備者五斗。有家小者八斗

○又令陜西行都司衛所旗軍月糧、每石月支本色五斗。餘五斗折支銀布。備禦官軍、月支米五斗

○又令居庸等驛甲軍、照軍士例支月糧

○正統元年、令湖廣五開衛守城旗軍月糧、先減五斗者、仍全支一石

○二年、令在京並外衛修蓋城樓旗軍人匠、旗軍每名、月添支米一斗。軍匠每名、月支米三斗。民匠原無月糧、月支米五斗。餘丁匠三斗

○又令陜西肅州衛境外墩軍、月支糧八斗

○三年奏准、寧夏等四衛征操官軍月糧、照見行事例各月支一石。有家小者、本色米麥五斗、折色絹布五斗。無家小者、本色三斗、折色支鈔錠。守墩軍有家小、本色八斗、折色二斗。無家小、本色四斗八升、折色一斗二升

○又令湖廣浙江都司衛所旗軍月糧、照金山等衛所旗軍例、有家小、原支本色米六斗者、添二斗。無家小、原支四斗五升者、添一斗

○又令浙江觀海等衛安插回回、月支糧四斗

○又令各邊夜不收軍士、每月添支口糧二斗

○又令廣東所屬衛所旗軍、月糧全支

○又令四川鹽井寧番會川建昌二衛、茂州越嶲衛、並小河威疊三千戶所、貴州赤水等衛所、湖廣瞿塘衛、忠州千戶所、四川成都左護衛、成都右等一十衛、並雅州等千戶所旗軍、每月各添支米二斗

○又令陜西西安等衛邊軍、有家小者、月支糧六斗。無家小、四斗五升。餘折鈔

○又令各營報效甲軍、月支糧一石

○又令征進麓川旗軍、自起程日為始、月給本色米一石。事完照舊

○又令陜西邊衛倉所收青稞、支旗軍月糧、每六斗、准作五斗。大絹一疋、折糧一石二斗。大布一疋、折六斗。小布一疋、折四斗

○四年、令滁州衛旗軍、原支糧六斗者、今添為八斗。北直隸並大寧都司旗軍、有家小、原支五斗者、添一斗。無家小、原支四斗者、添五升。老幼原支二斗者、添一斗

○又令陜西寧夏等四衛守墩軍士月糧、有家小者、添支本色八斗、折色二斗。無家小、本色四斗八升。折色一斗二升

○五年、令中都留守司鳳陽右等衛所旗軍、有家小、支米六斗者、添支二斗。無家小、支四斗五升者、添支一斗五升。殘疾並幼軍、月支米三斗如舊。所添糧、俱於折色內扣除

○又令貴州各衛選操旗軍、總旗月支糧七斗五升。小旗六斗。軍人有家小者五斗。無家小三斗。餘俱於四川布政司官庫折支鈔

○又令大河淮安二衛、及鳳陽各衛所旗軍月糧、有家小者、每月添支米二斗。無家小者、添支一斗五升。於折色內扣除

○又令遼東廣寧等衛及定遼左等衛軍士、有家小者、每月添支米三斗。隻身二斗。紀錄幼軍一斗

○又令直隸梁城守禦千戶所旗軍、月支糧三斗

○七年、令密雲中後二衛守關操備旗軍、有家小者、並興州後屯等衛調去官軍。每月俱支米八斗。行糧住支

○又令陜西寧夏等衛旗軍、每月添支米一斗。餘折布絹

○又題准、太原左等衛旗軍、遞年調偏頭關禦冬守夏。分為兩班、輪流回衛、取討衣鞋。沿途日用口糧、照大同操備官軍事例。每名日支一升。回衛住支

○八年、令陜西西安左等衛調撥甘肅延綏等處操備旗軍、有家小、原支本色六斗者、添支一斗。無家小、原關四斗五升者、添支五升

○又令天壽山上工官軍、每月行糧四斗外、添支口糧二斗

○又令陜西衛所腹裏旗軍、三箇月全支米一石。餘月米鈔兼支。甘肅操備旗軍、四箇月全支米一石。餘月照舊

○又令陜西肅州衛、為事問發立功守瞭犯人、月支口糧三斗

○又令直隸蘇州松江浙江沿海等衛所旗軍月糧。有家小者、添為一石

○又題准、宣府旗軍、在衛月糧一石。內有家小者、月支本色六斗、折鈔四斗。夜不收、並守墩軍、再關行糧本色三斗、共米一石三斗

○九年、令大同宣府軍糧、有家小者、月支本色八斗。折鈔二斗。無家小、月支本色六斗。折鈔四斗

○又令陜西延綏守邊旗軍、有家小者、月支米五斗。豆二斗、餘三斗折布

○又令陜西行都司衛所夜不收、月糧全支

○十年、令各處起取軍匠、定撥在京武功中衛、帶管支糧

○又令福建沿海衛所備倭旗軍、月支米一石

○又令遼東屬衛守城軍月糧六斗、內本色三斗。折鈔三斗。守邊者、月支本色米五斗。其沿邊操哨軍、月支本色米五斗。一斗折鈔

○十一年、令陜西甘肅旗軍月糧、折河南起運闊白綿布、每疋八斗。陜西綿布、每疋仍折六斗

○又題准、陜西行都司肅州等衛旗軍月糧一石。前月關支本色四斗、河南大布一疋。後月關支本色六斗、陜西小布一疋。相兼放支

○又令陜西獵戶土民、選出壯丁、本衛所帶操者、月支口糧四斗

○十二年、令萬全都司所屬衛分、不分旗軍、月支米一石。米與折色銀布、間月關支。如遇閏月、全支米

○十三年、令山西行都司衛所屯軍馬隊操練者、月支口糧三斗

○又令陜西甘肅選操屯軍有供丁者、月支米三斗

○又題准、宣府右等衛所旗軍、選充馬步隊、沿邊營堡操備餘丁、每名月給口糧三斗

○十四年、令通州等衛充斗級餘丁、月支口糧三斗

○又令神機營牌刀餘丁、月支米六斗

○又題准、大同旗軍、不分頭撥次撥、有家小、關支八斗。無家小、六斗。夜不收原關月糧一石。添與行糧三斗。敢勇旗捨、並簡選餘丁、除老疾外。其見在守城者、每名月支口糧三斗。選操屯軍、照依守城軍士、有家小八斗。無家小六斗

○景泰元年、令在京將軍旗校操備報效等項官軍人等、該支食米一石之上者、俱月支本色米一石。餘折鈔

○又令京營頭撥官軍月糧、每月各添一斗。次撥五升

○又題准、召募勇敢、並報效捨餘人等、照操備官軍事例、給賞冬衣布花。將口糧每月再加一斗、共作四斗關給

○三年、令京通各衛倉軍斗月糧、有家小支六斗者、添為一石。無家小支四斗者、添為六斗

○又令神機營操練餘丁月糧、仍支六斗

○又令寺子峪等二十六營操守軍士、大安口等駐操八營巡哨聽調軍士、有家小者、月支米八斗。無家小六斗。行糧住支

○又令各營報效捨餘、有冠帶者、月支米一石。無冠帶、有家小、八斗。無家小、六斗。外衛官旗頭撥五斗

○又令各營捨餘選出操練者、月支米三斗

○又令各處老幼殘疾屯軍、俱令守城把門、月支米三斗

○又令口外旗軍、照舊支月糧一石

○四年、令神機敢勇報效等營、並御馬監操備捨人餘丁、原支三斗、及今加六斗者、俱支四斗。內有冠帶者八斗。遇有調用、各加行糧二斗

○又題准、將延慶衛白羊口、及在京撥去守備、並居庸等四驛、官軍俸糧、行糧、廩給、著令來京倉關支。願支銀者、每粟米一石、折銀三錢不願者支糧

○又題准、將萬全都司所屬衛所、選揀在官捨人餘丁、有馬常川操練者、照例關給口糧。其無馬捨餘、每年自正月起、至三月終止、給與口糧操備。其餘務農月日、俱各住支。遇有警急聲息、果妨農種、照口給與口糧

○五年、令倒馬關旗軍月糧、有家小者八斗。無家小六斗

○六年、令土木榆林二驛、擺站軍士月糧、有家小者八斗。無家小六斗

○又令修理城垣官軍、每月添支口糧一斗

○又令四川征進守備旗軍、每月支米八斗。守城旗軍五斗。老疾紀錄三斗

○天順元年、令各邊軍人、不分馬步、俱支米一石

○又令各處土兵、秋冬操練、支口糧。春夏住支

○二年令通州添蓋倉廒旗軍、月支口糧三斗

○又令守瞭囚徒、月支糧三斗

○成化二年、令各衛旗軍月糧、添支本色五升

○又令四川成都右衛旗軍月糧、照貴州衛所新定事例、俱米鈔中半兼支。軍人無家小者、月糧六斗。本色四斗、折鈔二斗。老疾並紀錄、各支本色三斗。松茂威疊小河五衛所總旗、本色一石。折鈔五斗。小旗、本色九斗。折鈔三斗。有家小軍人、本色八斗。折鈔二斗。無家小者、本色四斗五升。折鈔一斗五升。其撥堡貼守總旗、本衛支本色五斗五升。該堡支四斗五升。小旗、本衛支四斗五升。該堡支四斗五升。有家小正軍、本衛支米三斗五升。該堡支四斗。無家小者、該堡支米四斗五升。不支行糧。續令松潘等衛所旗軍、有家小者、月支本色一石。無家小支八斗者、減去三斗。老疾紀錄、俱支三斗

○又令四川各衛所旗軍月糧、添支本色五斗

○七年、令陜西、延綏二衛旗軍、照慶陽衛例、總旗、月支本色八斗、折鈔七斗。小旗、月支本色六斗、折鈔六斗。有家小軍人、月支本色六斗、折鈔四斗

○又令貴州軍糧、總旗八斗三升者、添為九斗。六斗八升者、為八斗。軍士有家小五斗八升者、為七斗。無家小四斗八升者、為五斗五升。如糧不敷、折給銀布

○八年、令大同宣府選操上班捨人、照操軍例、月支糧一石

○九年、令各邊民夜不收月糧、添為五斗

○又令宣府選操旗軍、照邊軍例支糧

○又令陜西延綏慶陽三衛在榆林邊備者、月支本色米六斗。折色四斗、支銀錢

○十一年、令陝西洮河岷州三衛在邊操備旗軍、照洮州衛例、月支本色米一石。在衛守城雜差等項、照臨洮等衛例、月支本色六斗。折鈔四斗

○又令在京並直隸涿鹿左等衛所、及該關糧米衙門、井各營關糧軍人、俱照原定月分、預先造冊送部定倉。及將寄囤糧米、俱各預先支放。如有事故、就便扣除。勘合到倉、不行依期赴支者、聽巡倉御史拏門。糧米照例扣除。若各該關糧文冊造報稽遲者、戶部將遲慢官吏、通查送問

○十二年、令長陵等衛灑掃寶山做工旗軍、月支糧一石

○又令今後遇有官吏旗軍事故調用等項遺下、並預支應得俸糧五斗以上、失於還官者、事發、不問罪、追糧還官。五斗以下、俱免追問

○十三年、令京通二倉支糧衛所、並各營局等衙門、每年正月、二月、九月、十月、十一月、十二月、俱在通州倉關支。三月至八月、京倉關支。如遇兼支粟米小麥時月、及京城米貴、臨時酌量奏請○十四年、令在京各衛餘丁、選取在營操練者、月支米六斗

○十六年、令種苜蓿旗軍、照養牛種菜等例、月支糧一石

○十七年、令大同宣府延綏寧夏甘涼遼東沿邊墩軍、月支米三斗

○又令六科廊裁縫軍匠、月支米五斗

○十八年、令錦衣衛女戶、月支糧一石

○十九年、令宣府各城選操捨餘、照在城例、月支糧一石

○二十年、令在京各衛軍人月糧、五月、六月、七月、八月、十一月、十二月、原倉關支。正月、二月、三月、四月、九月、十月、通州關支

○又奏准、遼東軍士月糧、上半年放與本色。如遇糧缺、下半年支與折色。每石照例二錢五分

○二十一年、令永清等衛所餘丁幼匠、月支米五斗

○又令漕運軍餘月糧八斗、俱支本色

○又令各處沿邊沿海軍士、月支糧八斗

○議定今後管軍官吏總小旗、關支逃故等項軍糧。與承委放糧官員人等、將應扣還官錢糧朦朧關支者。俱照常人盜倉糧擬斷。其承委收糧官員人等、侵欺應放官軍俸糧者。仍依監守自盜倉糧論。若管軍官吏、冒支見在軍糧一名、不拘糧數多寡、照依律例科斷。二名之上者、俱照常人盜倉糧問罪

○二十二、令各邊守瞭、及為事問發各邊墩臺囚徒、月支米一石者、減為四斗

○弘治元年、令山東沿海衛所官軍月糧、上半年支本色。下半年折色。每石折銀二錢五分

○二年、令尚寶監選到錦衣衛軍匠幼丁、月支米一石

○又令交阯夷人、兵仗織染局上工者、月支米一石

○又令御馬監養鷹餘丁月糧、添為五斗

○三年、令萬全都司所屬衛所官軍俸糧折色、照大同例。每年會計山東河南、並大名等府、稅糧折布戶口食鹽鈔錢、摘撥解赴管糧官處支給

○五年題准、將薊州庫貯銀內折給、布一疋、折銀二錢五分。花一斤、折銀七分。給軍自買

○十五年議准、遼東米貴、軍士月糧折銀。每石加銀三錢五分、共放銀六錢。至次年七月、照舊關支

○又議准、遼東官軍俸糧、自十六年正月以後年分、俱銀米間月關支

○十七年奏定、榆林等各營堡夜不收、每名每月、於月糧之外、加二斗。如糧不敷、給銀一錢

○令內府親招局匠廚役、原支月米一石、各減三斗

○又議准、寧夏衛靈州千戶所土達旗軍、並選壯丁備冬、俱支米五斗

○十八年議定、內府各色舊役軍匠每名減米三斗

○又令查勘遼東各該達官頭目鄉導、其歸附、並子孫代役者、俱照例食糧二石。其年遠無查、係鎮巡等官收充者、與軍士一體、食糧一石。並賞賜布花。子孫願繼者、聽。不願者、就與除豁。正軍守臺者、止支月糧一石。免支口糧。餘丁守臺者、與捨丁一體支行糧四斗五升。賞賜布花半分

○又令南京送船餘丁、各色匠役人等、每月口糧、減半支給

○正德元年、令在京在外各衛所坐委放糧官、遇勘合到倉、即便率令軍赴倉關給。如有故意推調、以致違限四十五日之外者。將委官、及本衛掌印僉書、首領官吏、應支俸糧、查照違限日期、扣除入官。各該官軍月糧、仍令本衛另委的當官員監放。若各該軍士、果有延捱情弊、照例一體扣除

○又題准、將宣府北路、獨石馬營、青泉、雲州、鎮安、鎮寧等堡、孤懸口外。及大同右衛霜早地寒。為一等。每石比常量加折銀、不過七錢。四海冶、赤城、龍門、鵰鶚、滴水崖、金家庄、並中路葛峪等堡、西路萬全左、右、懷安等衛、沿邊洗馬林、柴溝堡、西陽和、大同左、威遠、平虜、井坪懷仁等衛所、並二鎮會城、陽和、天城、為二等。每石不過六錢。朔州、應州、渾源、山陰、馬邑、蔚州、廣昌、順聖川東西二城、保安、懷來、隆慶、永寧、為三等。每石不過五錢

○又題准、白羊口新添捨餘通取回衛、食糧五斗

○四年奏准、隆慶衛軍士、係內官監營辦匠者。月米、每月另造小冊送部、照依京匠、定撥倉廒關支。遇放折色銀兩、一體施行。布花仍該衛關支

○又議准、泗州衛久缺月糧。將淮安鈔關船料、本年秋冬二季、暫令折銀。就留本處給軍

○五年議准、延綏鎮墩軍、除月糧一石外。比照夜不收事例、每日給米一升。或與折銀。如不在墩、免給

○六年、令涿鹿二衛旗軍、未關月糧折色錢鈔、弘治十五年以前、每米一石、折鈔十貫。弘治十六年以後、每米一石、折鈔二十貫。每鈔一貫、折錢二文。於涿州庫、積有包兒布疋、銅錢、皮張、衣服等物、計鈔估計折支。東勝右等衛、亦照前例。於永平等府、大潤等四庫關支

○七年議准、徐州官軍月糧。將本州稅課司、正德五年十月起、至六年十一月終止、課鈔銀兩、除額徵正銀外。見在附餘銀一千一百二十五兩一錢、照彼中時值給散

○又議准、德州二衛官軍、將常豐倉查盤出廒底附餘粟米、並上年寄囤附餘粳米、給放一月

○又奏准、遼東苑馬寺養馬軍人、以後月糧、照舊全支

○八年奏准、德府官校、月支本色糧八斗、折色二斗

○議准、保定五衛旗軍缺糧。將保定府預備倉粟穀、每穀一石、准糧一箇月。仍將各軍月糧銀兩折發該府、糴買還倉

○十一年、令京通二倉軍斗、准給月糧

○又令將撞門軍士餘丁糧米、准間月關支

○又令燕河營一片石等營關、今後軍士月糧、上半年關支本色。下半年關支折色。該支本色者、俱於鄰近倉分坐支。如遇米賤、一時缺少不敷亦通融間月銀米兼支

○奏准、涇府官吏軍校人等、該支本色俸糧、每石照初到年例、折銀四錢

○十二年、令吉府軍校月糧、照

德徽等府事例、每月各支與本色八斗

○又令各該坐營把總、並漕運把總等官。如有官軍在逃者、即時從實開除。仍咨戶部、各該有司倉分、照在逃日期、住支糧米。其山西、陜西、遼東、四川等各邊衛、亦俱照例。開報撫按官、查究勾取

○又令在京各營衛關支月糧、先將查糧文冊、分別舊管、新收、開除、實在、造送本衛。該衛查算無差、方許造報。俱限前月二十五日以前送部。以憑查考坐撥。若違限至二十日以後、及冊內姓名數目、仍前不同者。經該官吏、聽戶部參送法司究問。其在外京操官軍口糧文冊、亦要預先開送各府經歷司、照前造送。不許違錯

○又令衡府官軍旗校人等月糧、如遇放支折色、每米一石、折銀四錢。每銀一錢、折錢七十文。該支鈔貫、如放折色、亦定適中價值、不許虧欠

○十六年、令長陵等衛正軍月糧、照京城九門撞門軍事例、關支本色

○嘉靖元年、令各該衙門將官軍人等、每年九月分俸糧。除錦衣等七十二衛軍匠人役原舊關支折色外。其在京各衛所、並各監局等衙門、官吏旗軍人等。正月至七月、俱照舊放支本色。八月至十二月、係收成積聚之時。每季終、支與一箇月折色價銀。候兌軍折銀將盡、每年照舊全放本色

○議准、古北口倉糧缺乏。該邊官軍、除折色照舊四錢五分外。如遇放本色月分、即於四錢五分加銀二錢。聽其自買。候夏秋收成、價值稍平、仍召商糴買米麥、務足半年支用

○又議准、成都利州等二十七衛所上班餘丁屯田、每月糧米、量減二斗五升。並行糧、共支月米一石。其餘下班屯軍、濫支月糧、盡行裁革

○又議准、將易州鎮該管十倉口衛所官吏旗軍、應支月糧、本折間月關支。折色仍照前例、每石折銀四錢五分。本色聽委官召買支用

○二年議准、淮安等衛所官軍月糧、將兩淮運司見貯餘鹽銀內、量支三萬兩。淮揚二處鈔關船料、再准折銀一年、約勾銀三萬餘兩、通融酌補。仍行巡撫南直隸河南都御史、將所屬府州縣、原坐派鳳陽、揚州、徐、淮等倉、各年未。解米麥、州縣催徵、每石量准折銀七錢。解赴各倉接濟。其淮揚二處鈔關船料、至四年以後、仍舊兼支錢鈔解京

○令湖廣巡撫、將各衛餘丁、凡遇上班運糧戍邊、俱同正軍月支米八斗。下班回衛、支米五斗。其在衛城操聽差等項餘丁、支米三斗

○又令偏頭所遊兵按伏、不出百裡外者、照各邊例、免給口糧。其本所官軍月糧、每石量增價銀五分。寧代遊兵、每斗量增價銀一分

○三年議准、貴州站軍、自興隆至貴州在城十站、路兼兩省者、每月各加糧二斗。其迤西至雲南、路通一省者、每月各加糧一斗

○奏准、各邊有警、按伏兵馬、支過糧料、照舊免扣月糧

○七年題准、薊倉海運糧、料折放西路官軍月糧。各省解到民糧、貯各關營、以備緊急。其海運民納折色銀兩、通融放支東中二路官軍月糧。照在邊者、本色月分、每石給銀五錢五分。折色月分、每石給銀四錢五分。在衛者、不拘時月、每石給銀四錢

○八年議准、天下

王府總小旗、校尉、軍匠、廚役、樂舞生、醫獸、樂戶、樂工、並紀錄幼疾軍校等項月米、除三斗原支本色、並折色各一半者、俱照舊外。其全支本色、並三七四六二八本折兼支者、俱要本折色對半支給、永為定例

○又題准、江北直隸衛所局匠、俱准在京各監局例、月支米五斗。如造作違限不完、扣月住支

○十年題准、各邊軍士月糧、除常歲各照舊例折放外。若年荒米貴、將各倉庫收貯、並各該民屯應徵糧料。分別本折色、及軍士月支數目、通查奏請議處

○十三年議准、遼東沿邊諸堡守臺餘丁月糧年例、與正軍一體關支

○又題准、廣東廣州左等六十一衛所屯軍、上班征調、月支糧一石。仍支行糧四斗五升。下班若令操守、支糧八斗。若回屯種、截日住支

○十四年議准、浙江溫處二衛見操餘丁、上操月分、每名量給口糧二斗。歇操住支

○十五年題准、福興漳泉四府、福州左等衛、萬安等所、旗軍月糧折色鈔銀。將各府州縣官吏支剩鹽鈔商稅魚課等銀、通融放支

○十六年議准、太常寺廚役、並犧牲所官軍、原支通倉月糧、改於京倉關支

○十七年題准、各邊官軍該關折色月分、不必拘定六錢之例、務隨時損益、以濟貧軍。其該關本色月分、如在倉糧米數少、照依時估、放銀兩三箇月。存留倉糧、以備客兵支用

○二十一年、令保定官軍移守關隘者、照見在常守軍士、均給月糧一石、本折兼支

○又令奠靖千戶所收過旗手等衛、遇例投充當差捨餘、該支月糧、於京倉關支

○二十三年議准、陜西蘭靖所新兵、尚在腹裏、與極邊不同。月糧每石、定銀六錢。俱於正月內具數奏發

○二十九年題准、馬蘭谷、太平塞、燕河營、密雲、四路墩軍、於正糧外、各添二斗。馬蘭谷等三路夜不收、照密雲例、再添一斗

○三十年議准、貴州畢節赤水等四衛地方站軍、鋪軍月糧。除已加至七斗四斗者、俱免加外。其餘站軍月糧、原係五斗者、加至七斗。鋪軍月糧、原係三斗者、加至四斗。即行處給

○三十一年題准、永安鞏華營、並守護陵寢官軍月糧、防秋時月、一體於昌平關支。其餘月分、並灑掃守陵官軍、照舊

○又題准、將宣鎮官軍月糧、俱照先年事例、旗軍放支本色月分、有家小者、給與本色八斗。隻身六斗。餘糧及該支折色月分、照舊折支。至於征操馬匹、俱給本色全料

○又題准、官軍月糧、春夏給以本色。秋冬給以折色。馬匹料草、春季本色。冬季折色。著為定例

○三十二年題准、一應官下捨餘軍丁、有願應軍者、就開除本身尖丁銀、仍發本戶夫丁二名、永為供丁。各衛屯軍、有願應軍者、就將原納屯糧六石、准作本身月糧。餘六箇月、關支月糧六石、遇閏加一石

○三十四年議准、大同鎮所選夜不收二千二百餘名、選留二千名。准令每月除食糧一石外、增小糧二斗。照折色事例支給

○議准、將真保二府折色糧、改徵本色。運赴陸礬、新城、浮圖峪等倉、專備馬水口防守軍士。上半年、每月支本色糧六斗、折色四斗、照例折銀二錢六分。下半年、每石仍折銀四錢五分

○又議准、大同鎮官軍月糧、除雜差本折照舊征哨官軍、自正月至六月、各月加本色米二斗。並舊有本色三斗。共五斗

○三十六年議准、宣府鎮南山隘口東路、召募礦兵二千名、每日給米一升五合。就於原備防秋客兵糧內支用。仍每日量加鹽菜銀一分。亦就折支銀內動支。至防秋畢日住支

○三十七年題准、保定軍士月糧每年大月、該本色六斗、舊例每斗折給銀七分。折色四斗、舊例共銀二錢六分。今本鎮米貴、大月本色每斗、量加折銀一錢。連折色米、共給銀八錢六分。夏冬為小月、照舊折支銀四錢五分

○又題准、鎮邊等三城軍糧、照古北口例、上半年本折間支。下半年折色。如遇米貴、量題加給

○三十八年議准、薊州、密雲、昌平主兵月糧、不拘常例、本折隨宜支放。穀貴、則給本色。穀賤、則給折色。防秋之日、將冬季馬料、借支一月。石門寨等區、赴薊倉關糧、路遠不便。全改折色

○三十九年題准、遼東寧前二衛主兵、增添本色三箇月。發銀管糧官、過關買運、收貯支給。其二衛新設遊兵一千五員名行糧、照主兵支給。每石二錢五分。如遇米貴、加銀二錢

○又題准、四川松潘小河二衛所見在軍士月糧、除總旗月支一石、小旗九斗、並紀錄幼軍各支三斗、照舊外。其餘軍士、有妻者、俱支本色米八斗。折色二斗。無妻者、支米五斗。不許擅行增減。中間如有老弱、不堪操備者、悉行查革。犯罪徒以上者、方許扣糧

○四十年議准、薊州鎮新舊家丁千名、每名月糧一石。一歲通給本色。延綏大同五營挑揀軍一千五百名遼保軍二千名、挑選標軍一千五百名、各月糧、俱照舊本折兼支。其合營標兵六千名行糧、查照地里遠近、應給全支半支、各准給本色

○四十二年議准、燕石二區軍士月糧。薊州郎中隔遠、不便管理。改令永平原設管糧通判、專管兵備督理。仍聽薊州郎中稽查。將永平府州縣、及赤洋冷口等衛分、額徵錢糧、儘數給散二區、并山海等衛官軍。其不敷銀米、聽薊州郎中、將山東河南北直隸民運折色扣給。原該發二區漕糧、全留薊倉、就近給軍

○又題准、薊遼各鎮官軍月糧、不必拘上半年本色、下半年折色之例、先儘見在糧米給散。不足、盡改折色。其折色、亦不必更拘上半年折價六錢六分之例、止照各處時估、定價支散

○又題准、通州參將營兵、原係抵補山東民兵之數。月糧除每月原支八斗外。每年仍將山東解到民兵工食、動支三千兩。每軍各給一兩。作每月增糧二斗之數。永為定額

○四十三年議准、三大營官軍、每年春季三月、夏季四月、秋季九月、原係通倉支糧者、俱改於京倉。其六月十一月、係歇操月分。原在京倉關支者、改於通倉

○題准、鳳陽倉儲缺乏。將淮安稅銀、暫准存留該府、放給官軍月糧。仍聽戶部管倉主事稽查

○又議准、昌平遊兵月糧、防秋三箇月、照舊將該鎮民運等銀給放

○題准、永平添註郎中、總理糧儲。將燕石二區官軍月糧、仍照舊例。上半年通給本色。下半年通給折色。如該給本色月分、遇年豐米賤、軍士願照時估給支折色者、聽。或年荒米貴、先儘本色。如本色不敷、照依上半年折色例。在邊每石六錢五分。在衛每石四錢

○四十四年題准、燕石二區軍士、上半年月糧。年豐在邊每石折銀四錢五分。在衛折銀四錢五分。及行馬太二區、一體施行

○四十五年題准、通州五衛、凡開收月糧、本衛先將應收緣由保勘、同本官軍、解通州參將查驗。批發該衛、填註新收項下。方行衛所收糧。每月糧冊、印鈐送部。凡事故應開俸糧、本管官將原由申報參將、批行該衛、明註項下、截日扣除。季終、經歷司將前項號簿、送參將查對倒換。仍聽坐庫等官、巡倉御史查訪參究

○隆慶元年題准、旗手等二十衛、直宿官軍、遠赴通倉支糧不便。每月備造實支糧數文冊送部、劄付下糧廳、逐月坐撥京倉廒口關支

○又題准、鎮武、西平、西興、西寧四堡邊軍月糧、上半年支本色、鹽糧內給放。下半年折色、京運銀內支給

○又題准、墩軍夜不收、較之操軍獨苦。夜不收每名、加米三斗。墩軍每名、加米一斗

○二年題准、昌平鎮永鞏昌標四營軍士月糧。春防有警、就昌平居庸二倉關支。無警、同夏冬二季赴京倉關領。其薊州等鎮月糧、酌量豐歉。米貴、給以本色。米賤、給以折色。通算一軍一年、不失本折各半成規。三屯營太平寨路遠地方、務要多買米石、就近給放

○三年題准、薊鎮新選忠順軍月糧、料草布花等項、該鎮巡撫、查各地方有年額可動銀兩、分解天津易州收貯給發、永為定規。如有不足、戶部於京運銀內補足

○又題准、三河守備下城操舍餘、見在守城操備、每名月每月支糧六斗。隨興營二衛、造冊送通州關支。每年冬、亦准支冬衣。布二疋、折銀五錢。綿花一斤八兩、折銀九分

○又題准、薊州等鎮主兵月糧、每歲除下半年照舊折色外。上半年本折各三箇月。其折色價銀、不拘在邊六錢五分、在衛四錢之例、隨歲豐歉估給。如遇有閏、照此扣散。地方窵遠者、給折色八分、本色二分。至於客兵、除緊急關支本色外。若無調遣、亦照前例支給

○五年題准、各邊營通丁、查係投降真夷、月糧之外、再加五斗。於臨倉扣除軍糧銀內支給。其軍餘投充、不許一概濫加

○又題准、各邊營管事官員糧俸、俱在原衛造支、不許隨營隨路關支。但各官身處邊關者、折價照在邊例支給。其標下存操募車軍糧布花、查原係某鎮項下者、即各另自造冊。赴本管兵備道掛號。送管糧郎中坐支。不許仍前借名代造

○又題准、各路營衛所造支糧、俸料草、行各該兵備道、查照住收日期、行管糧衙門知會。各該掌印官、明白開報完日、同原行劄案、齎赴該道查覈。方送管糧衙門坐支

○又題准、大同鎮一等真夷、除正糧外。每名每月、准給米五斗。另給銀三錢。次等通丁、每名每月、止准給糧五斗。以上本折、俱照例兼支

○又題准、將興州、薊州、營州、各衛月糧、原在通倉者、並折俸布花料草、俱赴彼坐支。原在密倉者、造冊赴兵備道查明、轉送該鎮管糧衙門坐支。其應支錢糧、與應扣補各鎮錢糧、候五年終、會計歸併

○六年議准、分布春秋兩防月分、及加百總守臺工食該鎮分布、舊例春防三箇月、秋防四箇月、合議入衛官軍、延綏二枝、寧夏一枝、每年以十箇月為期。其餘宣大遼東保定標兵、及各班軍、塘撥官總軍馬、俱以八箇月為期。各路傳烽軍士、各標營分路防守軍、兩防以四箇月為期。其南兵守臺百總工食、原與眾兵同。今計在邊八箇月、每日准加銀一分。撤防仍舊

○又題准、神木黑窯二廠軍夫每名准支月糧四斗。口糧二斗。上林苑監南海子、不分京衛外衛、一例在京支糧四斗。其冬衣布花、俱照京衛事例、在京支給。仍行薊永密昌四鎮、但有衛所冊籍、開載二廠苑海等軍名色、盡數開除

○萬曆二年題准、錦衣等各衛所、以後造報月糧文冊、并照會、以投文日為始、領勘合日止。計在三日事完。下糧廳、隨將糧冊送照磨所磨對。各衛所委官、隨將所領勘合、赴東官廳比同。即日發倉支給。如有逃故軍士、支出月糧。著各該委官、隨即檢舉

○三年題准、將山西鎮東路盤道梁等四堡軍、每名原支月糧八斗、再加二斗。共折銀六錢二分。新改撥步軍、每名原支月糧八斗、再加一斗。于主兵逃故數內支給

○四年題准、將興州中後二屯衛官軍俸糧布花料豆、俱改密雲鎮關支。月糧上半年本色四箇月、該鎮支給。折色二箇月、每石六錢五分。下半年俱支折色、每石四錢五分。并俸布料銀、每年同年例類發

○五年題准、京營軍士、以後非遇有警、將守城兵口糧一斗、悉行革免。戰車二兵防秋口糧、一例支給三斗

○七年題准、四月十月、俱係軍士開操之日。赴通倉關米、有誤隨營。查將通倉應放本色、六月十一月俱改坐京倉。四月十月、仍給折色。如遇米貴、則停止折色、改放本色。臨時酌行題請

○九年題准、遼東兩河防守軍月糧、每名每月、原給銀二錢五分、今再加銀一錢五分

月鹽

洪武二十六年定、凡內外大軍關支月鹽、有家小者、月支二斤。無家小者、月支一斤。其在京衛分、如遇按月支鹽、將該支軍名鹽數、造冊申繳合干上司。轉達戶部、磨算相同。立案、將原繳文冊、出給勘合字號。坐定軍名鹽數。劄付龍江鹽倉放支。如有事故、就便扣除。支畢、將實收扣除數目、申報戶部。於原編勘合字號底簿內註銷、以憑稽考。仍立案備照。其在外衛所軍士月鹽、亦有支鈔去處。每鹽一斤、折鈔一百文。照例行移有司、於官錢內支給。如有事故、一體扣除

○正統二年、令修蓋德勝等門做工軍餘人匠、每名月支食鹽一斤

○三年、令甘肅等處官軍、於本地出鹽去處、自行撈取食用

○四年、令京衛調出遼東操備軍士、照彼處例、每名月給食鹽二斤

○成化十二年、令見今營造軍民人匠、每名月給食鹽一斤

○十三年、令南北二京錦衣等衛軍校尉、各處旗校軍士、月鹽一體住支

官民戶口鹽鈔

洪武二十四年、令揚州府泰州灶戶、照溫台處三府例、支食官鹽折納鈔貫。每引二百斤、米四石。每一石、折鈔二貫五百文。其鈔就准工本。工本數多而鈔少、官為補支。工本數少而鈔多、扣除工本外、餘鈔納官

○永樂二年、令兩京官吏人等、及各處官民戶口食鹽、每歲大口納鈔一十二貫、支鹽一十二斤。小口納鈔六貫、支鹽六斤。市民食鹽、每引納鈔二百貫。鄉民食鹽、每引納米五石、每石折鈔一百貫。每引該鈔五百貫

○三年、令浙江等布政司、并北直隸府州縣官民人等、戶口食鹽、各隨地方徵收。歲月糧多處徵米。歲用糧少處徵鈔

○四年、令未食鹽官民人等、一體見丁納鈔支鹽。大口十五歲以上、月支鹽一斤、納鈔一貫。小口十歲以上、月支鹽半斤、納鈔五百文

○八年、令給

孝陵神宮監食鹽、每歲六十斤

○洪熙元年、令免徵貴州宣慰司諸種人鹽鈔

○正統三年、令關支戶口官軍食鹽、各該運司給批。總填鹽斤數目、定與程期、給付執照。各處批驗所、巡檢司、照數秤掣盤驗關防。給散畢、在京於戶部、在外於本衙門、依限送繳。仍將前批、通發運司查銷

○又令各處徵收戶口食鹽鈔貫、不拘軟爛、但有字貫者、即與收受

○又令天下戶口鹽鈔、俱減半徵收。官吏并隨住大口全徵

○四年、令該關食鹽、如過期三年之上者、住支

○又令未出幼男女、及孤寡殘疾、充軍當匠亡故人口、免徵鹽鈔

○又令免徵貴州鎮遠等府鹽鈔

○七年、令山東布政司戶口食鹽布疋、照例折鈔

○九年、令浙江等布政司、并南北直隸蘇松等府州縣、戶口食鹽米鈔、先委官、取勘該管人戶、分豁舊管收除實在、男婦大小人口、并該徵米鈔數目、造冊齎繳。照稅糧實徵文冊、定限差人送部。如違限、及數目不清、差來人送問。經該官吏、查提問罪

○景泰五年、令官吏人等食鹽、吏典、承差、許報五口至十口。文武官員、許報十五口至三十口

○成化二年、令戶口鹽該納米者、仍舊納米。該納鈔者、錢鈔中半兼收

○六年、令免今年各處戶口鹽鈔、以後不許折收銀米

○七年、令在京各衙門差撥官吏人等、到於長蘆關支食鹽、各將鹽斤數目造冊、繳報戶部。預發運司收照。其本衙門與差去人員照身批文。止開各人職役姓名、不許開寫鹽數。定與限期、赴運司告投。運司就於批內寫到司月日、用印鈐蓋、給還照身。仍取領狀、與發去文冊數目。另給照鹽批文。定限下場支鹽。回還本衙門、查照原差人役、若有在外不回、有違

欽限兩箇月之上提問

○十年、令戶口鹽價、內該起解京庫者錢鈔兼收。每鈔一貫、折錢二文。其該存留之數、願納米者、聽。願納鈔者、照舊

○十三年、令在京各衙門戶口食鹽、該納鈔貫、該關鹽斤、每年各造青冊三本送部。存留一本備照。一本發場放支。內各將一本輳總、或二十本、三四十本、該司用印信手本、陸續封送都察院。轉發巡鹽御史、發下該司收候。遇有關支、比對數目相同。方纔關領○十六年、令今後各王府、每年與本色食鹽三百引。各隨分封地方。

徽、崇二府於河東、襄、吉、興、益、雍、榮六府於兩淮、德、衡、涇三府於山東各運司、壽、申二府於四川鹽課司、各關支。停止解價之例

○弘治二年、令各處戶口食鹽鈔、許原封、折腰、對半徵收。各封成塊、就於批文內、填寫實數解部。驗進該庫交收

○十六年議准、天下司府州縣、今後該府起運戶口食鹽錢鈔、照例錢鈔兼收。各差解戶、隨順差官、赴京交納。存留者、納米、納錢、聽從其便

○正德八年議准、山東被賊傷殘、食鹽戶口見在者、照舊徵納。死亡者、除豁。田地被災五分者、於存留糧內、減免二分

○十三年、令河南山東二布政司戶口食鹽折收錢鈔、解司鑰庫上納

○十六年、令山東等布政司、並南北直隸府州縣、例該起運戶口食鹽錢糧、徵收本色

○嘉靖元年、令將

靖江王府二次奏討食鹽六十引、行廣東布政司、差人領齎原擬價銀六十兩、送至廣西布政司、發買熟鹽一萬二千斤進用。不許仍前差官關支

○六年詔、各處起運京庫戶口鹽鈔、今後每鈔一貫、折銀一釐一毫四絲三忽。每錢七文、折銀一分。計鈔一塊、共折銀四兩。經收大戶人等、不得分外科歛、侵欺入己

○十四年、令在京各衙門關支食鹽、俱限正月以裏、將官吏鹽斤數目、及支鹽人員姓名、類造印信文冊。開送戶部。類行運司。仍給印信批照一張。前赴運司、換與支鹽官單、並出鹽水程。至天津、執單赴兵備道告驗塗抹。類發批驗所、繳回運司。至河西務、赴收料主事處驗盤。張家灣、赴通州坐糧員外處驗卸。崇文門照例驗訖水程、赴管九門兼理鹽法戶部委官處驗放。水程收抹、類送本部、發回運司銷照。如有影射夾帶、所在官司盤出、照例拏問參奏。各衙門差委支鹽人員、有私出批票、縱容興敗、並運司不查舉者、聽巡鹽御史參究

○十五年、令陜西西鳳延鞏漢中五府、多餘戶口鈔銀、各照原議、處補祿糧布花、及固原歲用不敷之數

○二十四年題准、大名府原解保定府庫戶口食鹽錢鈔。於內分撥錢二十八萬五千七百六十文。鈔一千四萬二千八百四十貫。解部。轉發薊州庫交收。以備營州前屯衛、並寬河所、官吏折俸支用

○二十七年題准、戶口食鹽錢鈔、照例文武衙門官吏、及隨住人口、全徵支鹽。市民男婦減半納鈔。鄉民納米。有願納鈔者、照市民徵收。其司府州縣。例該起運京庫錢鈔。內係中半徵收者、照嘉靖六年詔例。每鈔一千貫、錢二千文、折銀四兩徵解。不許分外科取。其起運宣府等處應解折色者、照舊徵銀起解。存留者、收貯本處官庫、支給官軍俸糧等項。鄉民納米、分派缺糧倉分上納、取獲通關繳報○三十一年、令長蘆運司、每年終、將

汝趙二府食鹽、照依

衡德二府鹽數。一體動支本司贓罰銀各四百兩、照數解給

鹽鈔起存數目

一陜西、山西、四川、雲南、廣東、廣西、貴州七布政司、及應天府、並直隸隆慶、保安二州、該徵錢鈔、俱存留本處備用

一浙江布政司、及順天府、北直隸真定、保定、南直隸蘇州、松江、鎮江、常州、淮安、揚州、徽州、池州、廬州、鳳陽、太平、寧國、安慶一十五府、滁、徐、和三州、該徵錢鈔、一半存留本處備用。一半起運京庫

一江西、福建、湖廣三布政司錢鈔、一半存留本處備用。一半起運南京該庫

一河南、山東二布政司錢鈔、一半存留本處備用。一半起運京庫。數內摘發鈔八十萬一百三十四貫、錢一百六十萬二百六十八文、解赴宣府、以備開平等衛所官軍折支俸糧

一北直隸河間府錢鈔、本府存留鈔六十五萬貫、准折本處官軍俸糧。其餘俱解京庫

一大名府錢鈔、一半起解京庫。一半起解保定府。起解京庫數內、改撥鈔三十八萬八千一十一貫、錢七十七萬六千二十三文、解宣府。折支開平等衛所官軍俸糧。起解保定數內、分撥錢二十八萬五千七百六十文、鈔一十四萬二千八百四十貫、解赴戶部。轉發薊州庫交收、以備營州左、右、中、前、後五屯衛、並寬河一所、官軍折俸

一南直隸廣德州、並北直隸順德、廣平二府錢鈔、盡數解京。其永平府所收錢鈔、該解遼東者、照例折銀、送廣寧等庫交收

雜支

洪武二十六年定、凡倉庫一應關支錢糧、及工部成造軍裝等項。必須計其所用物料、轉行戶部。劄付各該倉庫、照數支數。將支過數目、申報作數。其各司府州縣、遇有祭祀、及慶賀等項、俱於官錢糧內支用。務要明白花銷、開申上司、以憑稽查

○永樂間、令守衛官、每直支米五升

○七年、令皇城四門守衛官軍、該支直米。照數於行部支給旗軍、自造食用

○十一年、令在京

皇城四門守衛官軍飯食、照舊支食。十六年、令給浣衣局囚婦、白粳糙米青鹽食用

○十八年、令孝陵神宮監、雞鴨每一隻、日給稻穀一合喂養。應天府於存留糧內折送○正統八年、令守衛官直米住支

○天順元年、令仍給守衛官直米

○成化十二年、令光祿寺日給五軍營圍子手、正直把總指揮酒飯。正直隨伍官軍、及守衛各衛官員管隊指揮等官、每該班三日、支米五升。於皇城四門倉支給

○二十二年、令各處巡撫管糧等官、將問發沿邊墩臺一應囚徒、仍舊每名關米四斗。永為定例

○弘治元年、令湖廣太嶽太和山祀神油燭香炷。布政司照例、每三年一次。於夏稅內酌量派收。陸續送山應支

○正德四年、令病故公侯等官、造填物料夫匠等項。以十分為率。順天府庫內收貯錢鈔、量與三分。中半兼支

○六年奏准、官匠官作、並陰陽醫士、各給米三斗、食鹽一斤

○八年、令錦衣衛聽差捨人、每月給米四斗

○嘉靖七年議准、內府各監局軍民匠役、凡遇興工月日、備開某衙門興作某工、實在監局上班應役若干、應該支直米若干、開具花名文冊二本。一本送光祿寺查照關支。一本送司禮監、查果見在上班做工、方許支給。下班歇工日期、不許冒支

○二十四年議准、顯陵教坊司樂戶七十二戶、同舊役樂戶、每名月支本色食米五斗

○二十六年題准、上林苑監海子供役淨身男子一千五百九十六名、每名於京倉月支米三斗

○四十二年議准、淮安都府柴薪銀、下半年、淮安府支解。及公費銀、三部俸糧銀、淮大等一十七衛所運回休息官軍賞鈔銀、霜降祭祀銀、三部分司家火銀、本府同知、通判、推官、經歷、知事、照磨、檢校、府學教官、共九員家火銀、以上共該銀一千八百二十四兩四錢零、准於商稅銀內支給。淮大二衛官、本府、並山陽縣、及合屬官吏折俸銀、共六百兩、若因災傷、額派鹽鈔銀兩無徵、暫准支給一半。仍候年豐補解。其餘原有項下、應於該府無礙官銀處給、並河下餽送私情、俱不許一概動支

○隆慶二年題准、將光祿寺柴園等六倉、原收清淮曲共五十九萬五千七十七塊、重一百二十九萬九千二百九十斤、變價貯庫、專備發行支用。或各行願領曲塊。當銀者、亦聽。中間如有蟲蛀浥爛虧折者、明白開註銷除。以後年分、定限二年一次變賣

○萬曆元年題准、宛大二縣鰥寡孤獨、及篤廢殘疾、無依倚貧民、共五百六十一名口、照例收入養濟院存恤。按月每名口支給糧米三斗、歲給綿布一疋、造冊呈部放支

勘合

洪武四年、令內外倉庫放支錢糧、內則中書、外則行省、第其字號為符券、然後放出

○十四年、令置半印勘合、下諸司收掌。六部、都察院、應有行移、即便比對勘合硃墨相同、火速奉行。諸司亦置六部都察院冊七扇、如勘合至日、即便附寫緣由、本衙門收貯。仍將原文繳回

內府。其勘合附寫緣由明白。滿日、差人赴內府奏繳

○十九年、奏革各衙門出納官物勘合。令該部行文書下庫、用印信手本、於各門關防出入○二十六年、令、凡一應錢糧等事、行移各布政司、及直隸十八府州、戶部預為編置勘合。並底簿二扇。一扇本部收貯。一扇發下各司府州。如有行移。將各該事件、移付通類科通行。於原編底簿內、附寫置立前件、書填勘合內云、洪武某年某月某日、書填某字幾號勘合。照會某布政司、或劄付某府州。仰比對硃墨字號相同、行下所屬、照依坐去勘合內事件施行。候事完呈報到部、於前件下註寫回銷緣由、以憑稽考其內外倉庫司局等衙門官員任滿、須從本部查考任內錢糧等項、如是收支明白、別無虧欠、然後咨發吏部聽用。若有虧少、及收支不明、必須究問。至若本部官員考覈、及皂隸更替、公用印色紙劄等事、悉皆理之

○又石刻職掌、凡沒官房租錢、印造茶鹽引由、錢法契本勘合通關等事、時估、除授給由吏役、照刷文卷紀錄、屯種夫役、漕運差批、通類遲錯勘合等事、吏役各庫文簿、改革考較、編置通類勘合等事、斛斗秤尺、通類勘合稅糧通關市舶等事、並皆掌之

○二十八年、令內外衙門關支物料、戶部編置勘合送內府收掌。其該衙門奏領勘合、赴該庫比號相同、照數放支

○又令司禮監編置內官衙門勘合底簿。戶部編置在外衙門勘合與底簿。內將一扇送內府收貯。本衙門與該庫各收一扇。凡各衙門關領物件、自行開數具奏。關出勘合、填寫物數。齎赴本部比號、謄寫底簿、僉押用印。仍與該衙門齎去該庫比號、照數支領。本庫將勘合送司禮監收銷或有差錯等項、該衙門即便具奏改正、用印鈐蓋

○宣德五年奏准、編置勘合、付各衙門填寫實徵總數。遣該吏親齎赴部查理。近者限本年十月、遠者限十二月、到部。自後俱循此例。其各年開豁之數、一體編發勘合、令填繳以憑查勘








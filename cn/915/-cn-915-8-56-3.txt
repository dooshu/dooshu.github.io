◇答释僧岩书

庄篇有弱丧之谬，释典有穷子之迷。每读其书，为之长慨。敬慎发肤，扬名後史，仰显既重，俯宏为大，远寻圣言，斯教为最，近取诸身，实迷情理。瞿昙见此，亦当莫逆於心，况君辨破秋毫，识洞今古，裂冠不疑，拔本不悟，幽冥相骇，遐迩致惊。昔吕尚抱竿於八十之年，志钓（案：志钓上下有阙文。）由时未遇。君沈沦未及，冀能有美若人耳，如其不尔，敢不悲哉！仆忝莅梓藩，庶在明仄，观贡帝庭，必尽才懿，故欲通所未通，屈所未屈。如来告纷纭，有乖真唱，苟为诞说，岂所期邪。昔王祥樵采沂侧，耳顺始应州命；公孙弘牧豕海上，白首方充乡举。终能致位元台，朝天燮地，道畅当年，声留万载。君意何如？敬布腹心，想更图之。刘君白答。（《弘明集》十一）


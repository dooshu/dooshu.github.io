◇　诏条责丞相御史

恶吏负贼，妄意良民，至亡辜死；或盗贼发，吏不亟追而反系亡家，后不敢复告，以故浸广；民多冤结，州郡不理，连上书者交於阙廷；二千石选举不实，是以在位多不任职。民田有灾害，吏不肯除，收趣其租，以故重困。关东流民，饥寒疾疫。已诏吏转漕虚仓廪、开府藏相振救，赐寒者衣，至春犹恐不赡。今丞相、御史，将欲何施？以塞此咎？悉意条状，陈朕过矣。

（《汉书·於定国传》）




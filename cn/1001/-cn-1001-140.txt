岳珂　寄李微之秘监三首

引领蓬莱唐谪仙，湓江一别又经年。

麟台高蹑三神路，狐笔方持千载权。

炉袅新烟招我隐，驿催逸事仗谁传。

校旗犹识临淮略，更等凉台亲简编。

岳珂

岳珂　寄李微之秘监三首

去冬雪里拜笺题，曾说新除到殿西。

剑栈云连吴垒火，函关日照汉封泥。

剡藤幸有系书雁，锦柏难寻隔叶鹂。

便是韩坛作曾筑，田芜亦盍赋归兮。

岳珂

岳珂　寄李微之秘监三首

棠湖浩荡有盟鸥，塞上归来赋叶舟。

范蠡功名付西子，庾公风月自南楼。

不虞绕指柔百炼，已幸安心老一丘。

从此书来访生死，汉阳烟树隔吴头。

岳珂


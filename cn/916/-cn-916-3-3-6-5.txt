【定情诗】

〖《白帖》作古诗。岁华纪丽同。《御览》八百七作寄情诗。〗

〖乐府解题曰：定情诗。汉繁钦所作也。言妇人不能以礼从人。而自相悦媚。乃解衣服玩好致之。以结绸缪之志。若臂环致拳拳。指环致殷勤。耳珠致区区。香囊致扣扣。跳脱致契阔。佩玉结恩情。自以为得志。而期于山隅山阳山西山北。终而不答。乃自悔伤焉。○逯案。《文选》十八洛神赋注引繁钦定情《诗》曰：何以消滞忧。足下双远游云云。今此篇不见。殆玉台有删节。此其佚句也。〗

我出东门游。邂逅承清尘。思君即幽房。侍寝执衣巾。时无桑中契。迫此路侧人。我既（玉台、乐储作即。）媚君姿。君亦悦我颜。何以致拳拳。（《书钞》作奉意。误。）绾臂双金环。何以致殷勤。（乐府作慇慇。）约指一双银。何以致区区。耳中双明珠。何以致叩叩。香囊系（《白帖》四作悬。）肘后。何以致契阔。绕腕（《书钞》作臂。《白帖》、《御览》、岁华纪丽并同。）双（《御览》作金。）跳脱。（岁华纪丽作达。）何以结恩情。佩（《诗纪》作美。）玉缀罗缨。何以结中心。素缕连双针。休以结相于。（《诗纪》云。一作投。）金簿画幧（玉台作搔。乐府、《诗纪》同。）头。何以慰（《书钞》百作表。《类聚》、《御览》同。）别离。耳（《御览》作取。）后玳瑁钗。何以答（《初学记》作合。《御览》同。）欢欣。（玉台作悦。乐府、《诗纪》同。）纨素三（《书钞》作二。）条（御鉴为衫。）裙。（玉台作裙。乐府、《诗纪》同。）何以结愁悲。白绢双中衣。与我期何所。乃期东山隅。日旰兮不来。（乐府作至。）谷风吹我襦。无望无所见，涕泣起踟蹰。（玉台东峙[山屠]。）与我斯何所。乃期东山南隅。日旰兮不来飘（玉台作凯。）风吹我裳。逍遥莫谁睹。望君愁我肠。与我期何所。乃期西山侧。日夕兮不来。踯躅长叹息。远望凉风至。俯仰正衣服。与我期何所。乃期山北岑。日暮兮不来。凄风吹我襟。望君不能坐。悲苦愁我心。爱身以何为。惜我华色时。中情既款款。然后克密期。褰衣（玉台作裳。）蹑茂（乐府作花。误。）草。谓君不我欺。（《诗纪》作期。）厕此丑陋质。徙倚无所之。自伤失所欲。泪下如连丝。（○玉台新咏一。《乐府诗集》七十六。《诗纪》十七。又《书钞》百二十九、《初学记》二十六、《御览》六百九十六、八百十九各引裙一韵。《书钞》百三十五、《御览》七百十八各引脱一韵。《书钞》百三十六、《类聚》八十四、《御览》八百七各引钗一韵。《书钞》百三十六引环一韵。《白帖》四引区、珠、叩、后四韵。《御览》六百八十八引头一韵。岁华纪丽二引达一韵。）


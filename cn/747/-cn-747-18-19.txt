○勘责授官制

建官惟贤，典诰丕训，任人以器，先王令图。盖欲庶政和平，万邦祗乂。朕以寡昧，克缵休业，求衣侧席，无忘寤寐。顷属奸回擅权，挠乱纲纪，互相引进，递为比周，点汙清朝，实繇於此。遂使玉石无辨，泾渭莫分，其制敕授官，宜令所司勘责。不因别功，遂越赏授，先有负犯，罔冒得官，并量事处分。彰善瘅恶，异等区分，枭鸾不接羽，蒿兰不同类。宣示中外，知朕意焉。


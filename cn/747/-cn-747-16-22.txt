○禁进献奇巧制

朕凝怀紫宙，涤想丹阙，考千古之浇淳，稽百王之治乱。蒿宫茅柱，实兴国之清猷；玉席珠衣，乃危邦之弊化。朕自承天纂运，佩日披图，希齐鷇饮之年，愿蹑鹑居之代。汉文提舄，少小留心；晋武焚裘，生平措意。顷为皇符肇建，宝庙初登，眷彼王公，多为进奉，莫不龙歌令节，蛟食芳辰。椒花献颂之时，菊蕊浮觞之日，或雕金镂玉，采六合之珍奇；或翦翠裁红，饰三春之草树。上行延纳，下务徵求，鄽闬纷纭，公私逼迫。昇平欲济，蠹害非轻，言念於兹，深无所谓。即宜惩革，勿至因循。


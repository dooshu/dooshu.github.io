甘誓


甘，是地名，在今陕西鄠县。誓，是告戒。这书记夏王启亲征有扈，誓戒将士的说话，故叫做《甘誓》。





大战于甘，乃召六卿。

六卿，是六乡之卿。古者每乡卿一人，无事则掌其乡之政令，有事则统其乡之军旅，与朝廷上的六卿不同。

史臣说：夏王启继禹即位，那时有个诸侯有扈氏，所为不道，王乃亲率六军，往正其罪。有扈恃其强暴，敢与天子抗衡，遂大战于其国之甘地。将战之时，王乃召六军之帅而誓戒之。





王曰：“嗟！六事之人，予誓告汝：有扈氏威侮五行，怠弃三正，天用剿绝其命，今予惟恭行天之罚。

六事之人，是总指有事于六军的人。威，是暴殄。侮，是轻忽。三正，是子丑寅三样正朔。

夏王启将发誓辞，先叹息说：“尔六卿及有事于六军的人，我今誓戒告汝以有扈氏之罪恶：佊水火金木土之五行，原于天道，切于民生，有国家者所当敬顺的。有扈氏有滥用五材，不顺月令，而暴殄轻忽之。子丑寅之三正，颁自朝廷，行诸邦国，为臣下者所当遵守的。有扈氏乃蔑视王朝，不奉正朔，而怠慢废弃之。其悖乱不臣如此，因此获罪于天，大用降以天罚，剿绝其命。今我躬率六师以伐之，惟敬行天之罚而已，岂敢轻用其武哉！”





“左不攻于左，汝不恭命；右不攻于右，汝不恭命；御非其马之正，汝不恭命。

左右，是车上在左在右的人。攻字，解做治字。御，是御马。

古者车战之法，每车甲士三人，一人居左主射，一人居右主击刺，一人居中御马。必三人各治其事，方能取胜。故夏王启之伐有扈氏，誓戒众军士说道：“尔在车左主射的人，宜专治左边的事，若不治于左，而于射敌之法有所未精，是汝不能敬我之命于左矣；在车右主击刺的人，宜专治右边的事，若不治于右，而于击刺之法有所未精，是汝不能敬我之命于右矣；在车主马驰驱的人，宜专心御马，求合法度，若御之不以其正，而于驰驱之法有所不合，是汝不能敬我之命于中矣。”





“用命，赏于祖；弗用命，戮于社，予则拏戮汝。”

命，就是前面告戒的说话。古者天子亲征，则载迁庙之主，与社主以行，祖在左而社在右，赏罚即于其主前行之，以示不逾时之义。拏戮，是并戮其妻子。

夏王启戒誓将士既终，又明示赏罚以激励之，说道：“行军的号令，我既已叮咛而告戒矣。汝众将士每，若能遵依着我的命令，克敌而有功，我则即时论功大小，赏之于军中祖庙之前，或命之以官爵，或赉之以金帛，皆所不惜；若违犯了我的命令，以致偾事，我则即时论罪，戮之于军中大社之前，不但诛及其身，将并其妻子而俱戮之。有功必赏，有罪必刑，军令既定，决不汝欺。汝等可不恭听予之命哉？”大抵武不可黩，亦不可驰。有扈氏获罪于天，义固当讨。而夏启当嗣位之后，承平之久，亦欲因此以振国家之神气，而销奸宄之逆萌，故亲率六师以讨之，亦制治保邦之要机也。






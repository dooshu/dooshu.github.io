曾揆


揆字舜卿，号嬾翁，南丰人。与张侃同时。

西江月

檐雨轻敲夜夜，墙云低度朝朝。日长天气已无聊。何况洞房人悄。

眉共新荷不展，心随垂柳频摇。午眠见金翘。惊觉数声啼鸟。

谒金门

山衔日。泪洒西风独立。一叶扁舟流水急。转头无处觅。

去则而今已去，忆则如何不忆。明日到家应记得。寄书回雁翼。

又

深院寂。一点春灯衔壁。空说销愁须酒力。病多禁未得。

遥望西楼咫尺。争信今宵思忆。伴我枕头双泪湿。梧桐秋雨滴。

眼儿媚

芙蓉帐冷翠衾单。魂梦几曾闲。怎禁未许，茫茫烟水，叠叠云山。

云时频把归期约，远不过春残。而今已是，荷花开了，犹倚栏干。

南柯子

桐叶凉生夜，藕花香满时，几多离思有谁知。遥望盈盈一水、抵天涯。

雨洒征衣泪，月颦分镜眉。相逢又是隔年期。不似画桥归燕、解于飞。

曹豳

豳字西士，号东亩，一作东猷，瑞安人。嘉泰二年（1202），登进士第。授安吉州教授，调重庆府司法参军，改知建昌。绍定六年（1233），擢秘书丞，兼仓部郎官。端平元年（1234），出为浙西提举常平，移浙东提点刑狱，召为左司谏。后以宝章阁待制致仕。卒谥文恭。

西河

和王潜斋韵

今日事。何人弄得如此。漫漫白骨蔽川原，恨何日已。关河万里寂无烟，月明空照芦苇。

谩哀痛，无及矣。无情莫问江水。西风落日惨新亭，几人坠泪。战和何者是良筹，扶危但看天意。

只今寂寞薮泽里。岂无人、高卧闾里。试问安危谁寄。定相将、有诏催公起。须信前书言犹未。

红窗迥

春闱期近也，望帝乡迢迢，犹在天际。懊恨这一双脚底。一日厮赶上五六十里。

争气。扶持我去，转得官归，恁时赏你。穿对朝靴，安排你在轿儿里。更选个、宫样鞋，夜间伴你。








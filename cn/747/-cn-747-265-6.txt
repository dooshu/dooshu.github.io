○唐东京福唐观邓天师碣

尝以天者常生於人之前，人者常化於天之後：常生常化，其惟天与人乎？有物有冯者，其惟天仙乎？不生不化者，其惟大圣乎？无为无事者，其惟尊师乎？师讳思，家於临川，隐於麻姑山。其先出自有殷，春秋後子孙因国，为南阳望族：後汉有太傅禹，蜀有车骑将军扬武侯芝，晋有武肆太守世龙。以至曾祖和、祖甫、考嗣，偕秉哲衣德，参寥洞元，代有人矣。且源派分流，达於江海之内；父子传气，合於天地之初。

尊师幼入庐山，中移恒岳，吸沆瀣，氵敕清冷，精魄冥於太虚，耳目静於穹：身枯木，蝎灰，固不如也。开元二十三载，皇上下明诏，求方士闻，本郡别乘李行以尊师应辟焉。帝请问所习，雅重其言。常斋太一宫，集元元教，虑失诸野，思得其人。临遣尊师，俾巡江南六十郡，冥搜元览，欲以张皇大道，开觉下人。明年春二月甲子，复命称旨意，敕度为道士，名曰紫阳，仍赐紫罗法衣一副，绢一百匹，配东京福唐观兼本郡龙兴观以宠之。议者以尊师心奉於道，身事於君，名师於乡，德扬於国，莫之比也。五月三日，又赐绢一百匹，紫罗法衣一副，所谓高其行而累於赐，贵其言而尊於服：我圣人之用心也。九月七日，扈从西京，敕安置同德兴唐观。君子曰：“尊师与圣同德，而兴我唐，居此观，韪也。”二十五年冬，恩敕许归觐省，出中使二人监侍，渥承於主，荣及其亲，兼遂者鲜矣。二十六年春，特敕诣中岳、王屋、函、宗圣及诸名山修功德，其所至也，神兵降於坛上，庆云集於山下，元鹤徘徊於霄汉，丹芝郁馥於原野。上闻而嘉之，又赐紫罗法衣两副，将以服一生之体；洁帛五束，将以当五方之镇；彩绫六段，将以成纯阳四九之数；钱十二万千，将以合日月十二时之会：佥曰天物备矣，道心行矣。二月甲子一日，两诏偕召七人，初为中禁洁斋，後以真源谒庙，重闻天圣，独以道高。

二十七年冬十月朔七日，驾幸温泉宫，恩令太元观安置。子夜过半，仙装聿来。顾谓门人竹务猷曰：“虎驾车，门外十乘；青童执节，庭中二人。吾当从之，此迓我也。”遗言曰：“吾事亲未终於孝，爱弟未终於仁，请本郡御书仙灵观额。及麻姑山置庙：兹事莫遂，奄至形解。圣上傥问於我，君将此辞以闻。”言毕，异香四来，奄忽而化。箧藏手诏三十纸，壁挂道经五千言，前後所赐法衣七副而金紫者，杂采七百二十八段，钱二十六万七千，尊师尽以幡像香油之供费，其馀无几，或老病贫窭焉。帝闻之流涕，赐绢二百匹，充其殁养之（阙一字）用锡尊师孝也；度弟思明麻姑庙道士，用成尊师仁也；御书仙灵观额立麻姑山庙，用昭尊师愿也。出中使二人监察，造车举送还乡，二十八年二月二十日，殡於旧居麻姑山顶，甲子改葬，棺中惟见牙简香炉而已。尊师应於盛明，於上清，时春秋三十有七甲子。永惟大圣元元皇帝教曰：“成而不居，死而不亡”者，斯之谓欤！


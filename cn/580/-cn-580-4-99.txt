列传第九十九 张孔孙　张养浩　曹伯启　王寿谢让　吴元珪　畅师文　曹元用


张孔孙，字梦符，其先出辽之乌若部，为金人所并，迁隆安。父之纯，为东平万户府参议，夜梦谒孔子庙，赐以嘉果，已而孔孙生。丐名于衍圣公，遂以孔孙名之。既长，以文学名，辟万户府议事官。

时太常乐师流寓东平，乐章缺落，止存登歌一章。世祖居潜邸，尝召乐师至日月山观之。至是，徐世隆奏请宜增设宫县及文武二舞，以备大典。因诏世隆为太常卿，而孔孙以奉礼郎为之副，肄乐献于京师。廉希宪居政府，辟为掾。及安童为相，尤礼重之，授户部员外郎，出为南京总管府判官。

时襄樊未下，朝廷急于用兵，孔孙谓：“越境私贩坐罪者动以千数，宜开其自新之路，使效力赎死。”朝论采之。迁孔孙佥四川道提刑按察司事，寻擢湖北道提刑按察副使。行部巴陵，县民龚乙建言兴银冶，众怒，发其祖坟，烧乙家，死者三人。有司以图财害命坐之，逮系三百人。孔孙原情减罪，多所全活。迁浙西道提刑按察副使，改同知保定路总管府事，俄拜侍御史，行御史台事。

至元二十二年，安童复入相，言于帝曰：“阿合马颛政十年，迎合者往往骤登显位，独刘宣、张孔孙二人恬守故常，终始如一。”乃除宣吏部尚书，孔孙礼部侍郎，寻擢孔孙礼部尚书，改燕南道提刑按察使。二十八年，提刑按察司改肃政廉访司，仍为使，拜佥河南江北行中书省事。未几，除大名路总管兼府尹。有献故河堤三百余里于太后者，孔孙请悉还于民，从之。擢淮东道肃政廉访司使。泰州民尹执中兄弟诬为强盗，平反之。召还，拜集贤大学士、中奉大夫、商议中书省事。丞相完泽卒，孔孙与陈天祥同上封事，荐哈剌哈孙可为相。

会地震，诏问弭灾之道。孔孙条上八事，曰：蛮夷诸国，不可穷兵远讨；滥官放谴，不可复加任用；赏善罚恶，不可数赐赦宥；献鬻宝货，不可不为禁绝；供佛无益，不可虚费财用；上下豪侈，不可不从俭约；官冗吏繁，不可不为裁减；太庙神主，不可不备祭享。帝悉嘉纳之，赐钞五千贯。又累疏言：“凡七十致仕者，宜加一官；丁忧服阕者，宜待起复；宿卫冒滥者当革之；州郡之职当遴选；久任达鲁花赤，宜量加迁转；又宜增给官吏俸禄，修建京师庙学，设国子生徒，给赐曲阜孔庙洒扫户；宰相宜参用儒臣，不可专任文吏；故相安童、伯颜、和礼霍孙、廉希宪等，各宜赠谥。”久之请老，拜翰林学士承旨、资善大夫。致仕，集贤大学士如故。大德十一年卒，年七十有五。孔孙善琴，工画山水竹石，尤精于骑射云。

张养浩，字希孟，济南章邱人。幼遇人遗钞于路，追而还之。十岁自力于学，父母恐其过勤，止之。养浩昼则默诵，夜则张灯窃读。及弱冠，遂博通经史。按察使焦遂闻之，荐为东平学正。

游京师，上书于平章不忽木，大奇之，辟为礼部令史，仍荐入御史台。一日病，不忽木亲至其家问之，四顾壁立，叹曰：“此真台掾也。”迁中书省掾，选授堂邑县尹。到官，首毁淫祠三十余，罢旧盗之参朔望者。曰：“彼皆良民，饥寒所迫，不得已而为盗耳。既罹于刑，犹以盗目之，是绝其自新之路也。”众皆感泣。有李虎者，常杀人，聚党横行，为民害。旧尹莫敢诘问，养浩至，尽置诸法。去官十年，民犹为立碑颂德。

仁宗在东宫，召为司经，未至，改文学，拜监察御史。初议立尚书省，养浩言其不便。既立，又言变法乱政，将祸天下。台臣抑而不闻。时武宗将亲祀南郊，不豫，遣大臣代祀。忽大风，人多冻死。养浩扬言曰：“代祀非人，故天示之变。”大忤宰相意。时省臣奏用御史大夫中丞，养浩叹曰：“尉专捕盗，纵不称职，使盗自选，可乎？”遂疏时政万余言，一曰赏赐太侈，二曰刑禁太疏，三曰名爵太轻，四曰台纲太弱，五曰土木太盛，六曰号令太浮，七曰幸门太多，八曰风俗太靡，九曰异端太横，十曰取相之术太宽。言皆切直，当国者不能容，遂除翰林待制，复构以罪，罢之，戒省台勿复用。养浩恐及祸，乃变姓名遁去。尚书省罢，始召为右司都事，迁翰林直学士，改秘书少监。延祐初，设进士科，以礼部侍郎知贡举，进士谒见皆谢之，使阍人告之曰：“但思报国，无以私谒为也。”擢陕西行台治书侍御史，改右司郎中，拜礼部尚书。

英宗即位，命参议中书省事。会元夕，帝欲于内庭张灯为鳌山，即上疏托左丞相拜住代奏曰：“世祖临御三十余年，每值元夕，闾阎之间，灯火亦禁。况阙庭之严、宫掖之邃，尤当戒慎。今灯山之构，臣以为所玩者小，所系者大，所乐者浅，所患者深。伏愿以崇俭虑远为法，以喜奢乐近为戒。”拜住袖其疏入，帝大怒，既览而喜曰：“非张希孟不敢言。”即罢之，仍赐尚服金织币一、帛一，以旌其直。先一日，御史观音保等以谏五台山建佛寺获罪，翼日养浩疏入，人皆危之，已而竟荷嘉奖，当时以为殊眷云。

后以父老，弃官归养，召为吏部尚书，不拜。丁父忧未终丧，复以吏部尚书召，力辞不起。泰定元年，以太子詹事丞兼经筵说书召，又辞，改淮东道廉访使，进翰林学士，皆不赴。天历二年，关中大旱，饥民相食，特拜陕西行台中丞。既闻命，即散家财与乡里贫乏者，登车就道，经华山，祷雨于岳祠。及到官，复祷于社坛，大雨水深三尺，秦人大喜。时斗米直十三缗，民持钞出籴，稍昏即不用。诣库换，则易十与五，且累日不可得。养浩检库中未毁钞文可验者，得一千八百万五千余缗，悉以印记其背，又刻十贯、伍贯为券，给散贫乏，命米商视印记出粜，诣库验数以易之。于是吏弊不行。又率富民出粟，因上章请行纳粟补官之令。闻民有杀子以奉母者，养浩闻之大恸，出私钱济之。到官四月，未尝家居，夜则祷于天，昼则出赈饥民，以劳遘疾卒，年六十。秦人哀痛，如失父母。至顺二年，赠摅诚宣惠功臣、荣禄大夫、陕西等处行中书省平章政事、柱国，追封滨国公，谥文忠。著有《三事忠告》三卷，《归田类稿》十四卷。二子：强、引。

史臣曰：张希孟以道事君，自度不能行其志，屡征不起。及闻陕西灾，投袂赴之，甘以身殉。孟子有言：禹思天下有溺者，犹己溺之；稷思天下有饥者，犹己饥之。推希孟之用心，其庶几禹稷乎！

曹伯启，字士开，济宁砀山人。弱冠从东平李谦游，笃于问学。至元中，历仕为兰溪主簿。尉获盗三十，伯启以无左验，未之信。俄得真盗，尉以是黜。累迁常州路推官。豪民黄甲杀人，赂佃客诬伏。伯启谳得其情，卒论甲死罪。迁河南行省都事、台州路治中。御史潘昂霄、廉访使王俣交荐，擢拜西台御史，改都事。请建许衡祠，以表其教士之功。四川廉访佥事阔阔木以苛刻闻，伯启劾罢之。

延祐元年，擢内台都事，迁刑部侍郎。丞相铁木迭儿专政，一日召刑曹官问曰：“西僧讼某之罪，何为久弗治？”众莫敢对。伯启徐进曰：“犯在赦前，故不治。”铁木迭儿怒甚。左丞阿礼海牙曰：“曹侍郎素廉直，某罪诚如所言。”铁木迭儿怒始解。宛平县尹盗官钱，铁木迭儿欲并诛守者，伯启执不可，杖遣之。八番帅擅杀，起边衅，朝廷已选用代者，命伯启往诘其事。次沅州，道梗。伯启恐新帅以兵往，乃遣令史杨鹏与新帅言之，止奏前帅擅杀罪，边民以安。大同宣慰使法忽鲁丁，扑运岭北粮岁数万石，肆为欺罔，累赃巨万，朝廷遣使督征，前后受赂皆庇之。最后伯启往，其人已死，谓其子弟曰：“负官钱，虽死必征。与其纳赂于人，曷若偿之于官。第条汝父所赂之数，官为征之。”诸受赂者皆惧，潜归赂于其子，得钞五百余万缗，以偿民之逋负。出为真定路总管。

延祐五年，迁司农丞，奉诏至江浙议盐法，罢检校官，置六仓于浙东西，设运盐官，输运有期，出纳有次，船户仓吏盗卖漏失者有罚。归报，著为令。寻拜南台治书侍御史。伯启言：“讼冤一切不问，非风宪定制。”忤御史大夫意，乃自免归。召为福建道廉访使，旋改右司郎中。英宗即位，迁辽东道廉访使。时敕建西山佛寺，御史观音保等以岁饥请缓之，近臣激上怒，遂诛观音保等。伯启曰：“主上聪明睿断，是不可以不诤。”乃劾台臣缄默，使朝廷有杀谏臣名，帝为之悚听。俄拜集贤学士，迁侍御史，有诏同刊定《大元通制》。伯启言：“五刑者，异五等。今黥杖徒役于千里之外，百无一还者，是一人身备五刑。法当改易。”丞相拜住曰：“御史言是也。”会伯启除浙西道廉访使，不果行。

泰定初，告老砀山。人表所居为曹公里。伯启为侍读学士，考试国子生，首取吕思诚、姚缓，后皆为名臣。云南佥事范震言宰相欺上罔下，不报，震饮恨死。伯启具其事书于国史。真州知州吕世英以刚直获罪，伯启白其枉，擢居风宪，士论称之。其好彰人之善率类此。天历中，起伯启为淮东道廉访使、陕西行台中丞，使驿敦遣，伯启喟然曰：“吾年且八十，尚忘知止之戒乎！”终不起。

至顺三年卒，年七十九，赠体忠守宪功臣、河南行省左丞、鲁郡公，谥文贞。有诗文集十三卷行世。五子：震亨，晋宁县尹；贲亨，临江儒学教授；泰亨，福建盐司经历；复亨，江南行台御史；履亨，陕西行台掾。

王寿，字仁卿，涿州新城人。幼颖敏嗜学，长以通国文为中书掾。既而用朝臣荐，入侍裕宗，眷遇特异。至元十九年，授兵部员外郎。二十二年，擢吏部郎中，以分置尚书省去官。二十八年，罢尚书省，归中书，复任吏部郎中。以婿康里不忽木柄用，又自免去。明年，授大司农丞，不赴。元贞二年，出为燕南河北道廉访副使。大德二年，不忽木为御史中丞，复弃官归。三年，授集贤直学士，迁侍读学士，俄擢御史台侍御史，论事剀切。六年二月，召寿代祀江南岳渎。密旨：去岁风水为灾，百姓艰食，凡所经过，采听入对。使还，具奏：“民之利病，系于官吏善恶。今宜选公廉材干存心爱物者专抚字，刚方正大深识治体者居风宪。天灾代有，赈济以时，无劳圣虑。”又奏：“豪右之家，仍据权要，宜处于京师，以为保全之地。”奏入，成宗嘉纳之。九年，参议中书省事。十年，改吏部尚书。

十一年，武宗即位，首拜御史中丞。寿与台臣奏：“宰相位尊任重，不可轻假非人。三代以降，国之兴衰、民之休戚，未有不由相臣贤否者。世祖初置中书省，以忽鲁不花、塔察儿、线真、安童、伯颜等为丞相，史天泽、刘秉忠、廉希宪、许衡、姚枢等，实左右之，当时称治，比唐贞观之盛。迨至阿合马、郝祯、耿仁、卢世荣、桑哥、忻都等，坏法黩货，流毒亿兆。近者阿忽台、伯颜、八都马辛、阿里等，煽惑中宫，几摇神器。君子小人已试之验，较然如此。臣愿惩其既往，知所进退，则天下之事，可从而理也。”未几，拜中书右丞。俄复拜御史中丞。至大三年，迁太子宾客、集贤大学士。秋九月卒，年六十。明年，赠银青荣禄大夫、平章政事、上柱国，追封蓟国公，谥文正。

谢让，字仲和，颖昌人。幼颖悟好学。及壮，推择为吏，补宣慰司令史。大兵伐宋，立行中书省于江西，让以选为令史，调河间等路都转运盐司经历。先是，灶户在军籍者，悉除其名，以丁多寡为输盐额，其后多雇旧户代煮盐，而雇钱甚薄。让言：“军户既落籍为民，当与旧灶户均役，既令代役，岂宜重困？自今雇人，必厚与佣直。”又逃亡户率令见户包纳其盐，由是豪强者以计免，贫弱愈困。让令验物力多寡，比次甲乙以均之，民大悦。擢南台御史，举湖广行省平章政事哈剌哈孙可为御史大夫，山东廉访使陈天祥可为中丞，右司员外郎高昉可为监察御史。劾江浙省臣受诏不敬及不法事，帝遣使杂问，既款服，诏令让与俱来，人皆危之，让恬然若无事者，由是台纲始振。

大德间立陕西行御史台，以让为都事，凡御史封章及文移，其可否一决于让。入为中书省右司都事，迁户部员外郎。时东胜、云、丰等州民饥，乞籴邻郡。宪司惧贩鬻为利，遏其籴事，闻于朝。让请罪遏籴者，三州之民赖以全活。四年，授宗正府郎中，擢监察御史，迁中书省右司员外郎，为湖广行省左右司郎中。湖广宣慰使张国纪建言科江南夏税，让极论其病民，事遂已。迁河南行省左右郎中，是时江淮戍军二十余万，亲王分镇扬州，皆以两淮民税给之，不足则漕于湖广江西。是岁会计军饷，缺三十万石。让请以淮盐三十万引鬻之，收其价钞赡军，不劳远运，公私便之。至大元年，转户部侍郎。时京仓主计吏以久雨米坏，请覆糠秕其上，因杂于米中，以给内外工人及宿卫者。让以藁秸易之，奸弊遂除。二年，拜西台治书侍御史。三年，入为治书侍御史，未上，改同佥枢密院事，寻拜户部尚书。

仁宗在东宫，以让先朝旧臣，召见赐卮酒。四年，改刑部尚书。仁宗即位，加正议大夫，入谢，又赐卮酒，让痛饮之。帝曰：“人言老尚书不饮，何饮耶？”让曰：“君赐不敢违。”少顷，醉不能起，命扶出之。翼日，让入谢，帝曰：“老尚书诚不饮也。”初尚书省臣构杀郑阿尔思兰，籍其家，中外冤之。仁宗即位，省臣皆以罪诛。阿尔思兰家奴赵一德讼主冤事，下刑部，让明其无罪，以所籍赀产给还之。诏：六部事疑不决者，须让共议而后上闻。于是户部更定钞法，礼部议正典礼，让皆与焉。刑部有文书，让未署字而误用印，吏惧，遂私效让署。事觉，度无损于事，且怜吏以罪废，视之曰：“吾署也。”其宽厚多类此。让上言：“古今有天下者，皆有律以辅治。堂堂圣朝，岂可无法以准之，使吏任其情，民罹其毒！”帝嘉纳之，乃命中书省纂集典章，以让精律学，使为校正官，赐青鼠裘一袭、侍宴服六袭。皇庆二年，朝廷以吏事多滞，责曹司按不如程者。令下，让曰：“刑狱非钱谷、铨选之比，宽以岁月，尚虑失实，岂可律以常法！”乃入白宰相，由是刑曹独不责稽迟。拜陕西行省参知政事，未几拜西台侍御史，命甫下，诏罢西台，复立，就拜侍御史。延祐元年十月，卒于官，六十有六。赠正奉大夫、河南行省参知政事，追封陈留郡公，谥宪穆。子好古，奉政大夫、核实司提举。

吴元珪，字君璋，广平永年人。父鼎，世祖求通书算学者，郡以鼎应命，参议汉地公事，多所全宥。著《农桑辑要》，行于世。官至河北道按察副使，追封寿国公，谥恭惠。元珪少简重。至元十四年，世祖召见，命侍左右，授后卫经历，佩金符。十七年，从幸上都，受命取御药于大都万岁山。元珪乘传未尽一昼夜而至，帝嘉其速，擢枢密都事，迁经历。尝从同知枢密院事俺伯进西蕃铠甲，帝问其制度，元珪应对详明，帝益奇之。枢密院奏京师五卫、行省、万户府设官有差，均俸禄，给医药，设学校，置屯田，多元珪所论建。二十六年，参议枢密院事。时缮修宫城，尚书省奏役军万人，留守司主之。元珪亟陈其不便，请立武卫，以留守段祯兼都指挥使，凡有兴作，必闻于枢密。从之。寻擢枢密院判官，奏定万户用军士八人，千户四人，百户二人，多役者有罚。二十八年，除礼部侍郎，迁左司郎中。三十一年，参议中书省事。时中书征逋赋不能如额，丞相完泽患之。元珪进曰：“此前政之失，今当明言其故，蠲之。”乃依元珪议入奏。

大德元年，拜吏部尚书。选曹铨注，多私其乡里，元珪力矫之，时论推其公允。累迁工部尚书。河朔连年水旱，五谷不登。元珪言：“《春秋》之义，以养民为本。凡用民力者必书。盖民力息则生养遂，生养遂则教化行而风俗美。”宰相韪其言，土木之工，稍为休息。六年，佥河南行中书省事，将行，拜江浙行省参知政事。初，朱清、张瑄遍以金弊赂当道。及败，具籍受赂者姓名，惟元珪一无所染。

武宗即位，由佥枢密院事，拜枢密副使，诏议政中书，若惜人力，严选举，节财用，定律令，谨赏罚，建科举，课农桑，汰冗员，易封赠，皆切于世务者。初，诏发军万人屯田称海，海都之乱，被俘者众。至是来归者，饥寒不能存，至鬻妻子以活。元珪奏其事，诏赐钱赎之。帝在军中，闻元珪名，至是，特加平章政事，赐白金二百五十两，只孙衣四袭。

仁宗即位，诏元珪与十六人议时政。皇庆元年，出拜江浙行省左丞。江淮漕臣言：“江南殷富，盖由多匿腴田。若再行检覆之法，当益田亩累万计。”元珪曰：“江南之平几四十年，户有定籍，田有定亩。一有动摇，其害不细。”固争，月余不能止，移疾去。召拜枢密副使。延祐元年，出为甘肃行省左丞。岁余召还，使宣抚辽阳诸路，复为枢密副使，召见嘉禧殿，帝曰：“卿先朝旧臣，宜在朕左右。”特加荣禄大夫，赐钞五千缗、貂裘二袭。元珪奏曰：“昔世祖限田四百亩，以给军需，余田悉供赋税。今经理江淮田亩，第以增多为能，有司头会箕敛，俾元元之民困苦日甚，臣恐变生不测，非国之福也。”由是，军田始遵旧制。

英宗即位，元珪与知枢密院事帖木儿不花上言：“诸王贵近不可干军政，将校不可侵渔军户，军官之材者当迁用之，有司赋军民役宜均一，军官袭职宜传適嗣。”帝并嘉纳之。元珪以年老致仕。至治二年，起商议中书省事。三年卒。泰定元年，赠光禄大夫、河南等处行省平章政事、上柱国，追封赵国公，谥忠简。三年，复加推诚佐理功臣、光禄大夫、大司徒。元珪从弟元瑜，集贤直学士，亦有时名。子复，太庙署令。

畅师文，字纯甫，其先开封人，后徙河南洛阳。父讷，有时名，著《地理指掌图》，仕于金，为省掾。师文幼警悟，家贫借书手录，过目不忘。弱冠谒许衡，与衡门人姚燧、高凝友善。至元五年，陈时政十六策，丞相安童奇其才，辟为右三部令史。从丞相伯颜伐宋，编《平宋事迹》上于朝。十四年，除东川行枢密院都事。十六年，安西王承制，改四川北道宣慰司经历，寻除承直郎、潼川路治中，辟王朝纲、韩伯昌等为掾吏，后皆至达官。修府舍，发地得银五十锭，同僚分师文十锭，不受，以修庙学，余为酒器，给公用。十九年，承制改同知保宁路事。二十二年，佥西蜀四川道提刑按察司事。

二十三年，拜监察御史。诏曰：“畅纯甫不贪，佳士也。其令与玉昔帖木儿为友。”师文纠劾，不避权贵，台纲肃然。二十四年，迁陕西汉中道巡行劝农副使，置义仓，教民种艺法。二十八年，改佥陕西汉中道提刑按察司事。时更提刑按察司为肃政廉访司，就佥本道肃政廉访司事。兴元军监贪婪，师文得其赃证，奏决之。三十一年，徙山南道，时副使为高克恭，移文言：“不可居师文上者有三，一师文官五品，先克恭十余年；二从伯颜平宋者，皆取富贵，独师文贫苦，无异寒士；三克恭兄事师文，今官居其上，实不自安。”即日辞职去。时人两贤之。松滋、枝江有水患，岁发民防堤，往返数百里，苦于供给。师文悉罢其役。驸马亦都护家人怙势不法，师文杖而流之。

大德二年，改山东道，入为国子司业。七年，出为陕西行中书省理问官。始至，决滞狱三百余事。凡强悍恃势官不能制者，皆置于法。顷之，以病归家居。九年，擢陕西汉中道肃政廉访副使，又以病不赴。十年，改太常少卿，转翰林侍读学士、朝请大夫、知制诰、同修国史。至大元年，修《成宗实录》，赐钞一百锭，不受。二年，加少中大夫。三年，请补外任，除太平路总管。时大旱，师文捐俸祷雨，不数日澍雨降，遂为丰年。当涂人坐杀牛祈雨，逮系六十余人，师文悯而出之。

皇庆二年，复召为翰林侍读学士、中奉大夫、知制诰、同修国史，除燕南河北道肃政廉访使，以病去官。延祐元年，征拜翰林学士、资德大夫，行至河南，复以病归襄阳。四年秋八月，聘校河南乡试。归，卒于襄县传舍，年七十一。泰定二年，赠资政大夫、河南江北等处行中书省左丞、上护军，追封魏郡公，谥文肃。后至元八年，加赠推忠守正亮节功臣。子笃，江南道廉访副使。

曹元用，字子贞，世居东阿县，后徙东平汶上。元用资禀俊爽，幼嗜书，每夜读书，常达曙不寝。父忧其致疾，乃以衣蔽窗，默观之。始以镇江路儒学正，考满游京师。翰林承旨阎复于四方士少所许可，及见元用，出所为文示之，元用辄指其疵，复大奇之，因荐为翰林、国史院编修官，即论史官多不称职，请较试取其优者用之。御史台辟为掾史。元用初不习吏事，而论事明决，吏反师之。转中书省右司掾，与清河元明善、济南张养浩同时，号为三俊。除应奉翰林文字，迁礼部主事。时累朝皇后无谥，元用言：“后为天下母，岂可直称其名？宜加徽号，以彰懿德。”改尚书省右司都事，转员外郎。

延祐六年，授太常礼仪院经历。英宗躬修祀事，其亲祀仪注、卤簿、舆服之制，皆元用所裁定。初，太庙九室合飨于一殿。仁宗崩，无室可祔，乃于武宗室前结彩为帖殿。英宗召礼官集议，元用言：“古者宗庙有寝有室，宜以今室为寝，更营大殿，为十五室。”帝韪之。授翰林待制，迁直学士。

至治三年八月，铁失弑英宗，贼党赤斤铁木儿至京师，收百司印，趣召两院学士北上。元用独不行，曰：“此非常之变，吾宁死不可曲从。”未几，贼果败。人皆称其有识。

泰定二年，授太子赞善，转礼部尚书兼经筵官，及大朝会为纠仪官，申卷班之令，俾以序退。又谓太医、仪凤、教坊等官，不当序正班，宜自为一列。后皆行之。夏，帝以日食、地震、星变，诏议所以弭灾者，元用谓：“应天以实不以文。修德明政，应天之实也。宜撙浮费，节财用，选守令，恤贫民，严禋祀，汰佛事，止造作以纾民力，慎赏罚以示劝惩。”皆切中时弊。又论：“科举取士之法，当革冒滥，严考核，俾得真才之用。”议上，时论称之。拜中奉大夫、翰林侍讲学士兼经筵官，预修仁宗英宗两朝实录。又奉旨纂集甲令为《通制》，译唐《贞观政要》为国语。凡大制诰，率元用之笔。

文宗时，草宽恤之诏，帝览而善之，赐金织文锦。天历二年二月，遣祀曲阜孔子庙，还，以孔子为司寇像及代祀记献，帝甚说。是年八月，太禧宗禋院副使缺，中书奏以元用为之，帝不允，曰：“此人翰林中所不可无者，将大用之。”会卒，帝嗟悼良久，谓侍臣曰：“曹子贞尽忠宣力，今亡矣。可赐赙钞五千缗。”赠正奉大夫、江浙等处行中书省参知政事、护军，追封东平郡公，谥文献。有诗文四十卷，号《超然集》。二子：伟，仪。伟官大兴县尹。




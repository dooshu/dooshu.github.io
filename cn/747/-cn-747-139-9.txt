○韦宏质妄议宰相疏

宰相有奸谋隐慝，则人人皆得上论。至於制置职业，固是人主之柄，非小臣所得干议。古者朝廷之士，尚各守官业，思不出位，况韦宏质贱人，岂得以非所宜言，上黩明主？此是轻宰相矣。後汉太学诸生颇干时政，其时谓之处士横议。望陛下知其邪计从朋党而来，每事明察，遏绝将来之渐，则朝廷安静，邪党自销矣。


赵彦端　寿皇太子

清赏堂中无管弦，凤山楼下有云烟。

储皇侧畔何人待，黄卷团栾是圣贤。

赵彦端

赵彦端　寿皇太子

二圣多能似仲尼，储皇家学自庭围。

银钩已有淳熙脚，玉句仍传德寿衣。

赵彦端

赵彦端　寿皇太子

明河楂上有仙翁，犯月撞星列碧穹。

金阙东边银榜处，大书天地长男宫。

赵彦端

赵彦端　寿皇太子

大安宫里漆园椿，子干孙枝叶叶新。

今日四株高下碧，相承一样八千春。

赵彦端

赵彦端　寿皇太子

菊花潭上菊花新，不是花潭是寿杯。

天赐生朝千斛水，一年一斛送将来。

赵彦端

赵彦端　寿皇太子

禹子汤孙并圣贤，一身双美古无前。

愿陈万国元良句，不用金昭玉粹篇。

赵彦端

赵彦端　寿皇太子

少阳拜赐少阳旁，黄菊红茱满寿觞。

阳德重重在初四，不须九日是重阳。

赵彦端


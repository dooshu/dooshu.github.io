○为荥阳公上马侍郎启

蒙恩左迁，不任咸惧。某谬居职守，实昧官常，不能束矢穷辞，钧金就直，屡移时序，竟致纷披。故府李相公案吏之初，具狱来上，某久为宾佐，方副台纲。若其间必有阿私，则先事固当请托，实无一字，难诳九泉。崔监察是湖南李相公门生，是某所拜杂端日御史。远差推事，既无所嘱求；近欲叫冤岂蘧能止遏？不知何怨，乃尔相穷。容易操心，加诬唱首。门生之分，尚或若斯；常僚之情，固无足算。九重邃邈，五岭幽遐，若从彼书辞，信其文致，即处於严谴，未曰当辜。直遇会计郎察以疏芜，知非侮鬻，照奸吏之推过，略崔子之枝辞，特念远藩，获用宽典。才移廉部，尚处颁条，实系如烛之明，敢不知风所自。末由谒谢，空抱款诚。


○始读时令推恩敕

朕仰稽古训，思致人和，爰发繇衷之旨，以行顺时之政。今孟夏初吉，三农在朝，礼先决於薄刑，义必宽於轻系。既听其令，用轸於怀。囹圄之间，少闻於冒犯；澄清之使，咸尽於忠公。犹虑吏有烦苛，人或冤滞。是爽和平之义，殊乖敬授之心。其天下见系囚徒，及事发应推身不禁者放。即遣使分往诸道，量事疏决，及宣布时令。除犯赃贿名教，十恶死罪，自馀徒已下，特宜放免。回日奏闻，务在钦恤，以称朕怀。


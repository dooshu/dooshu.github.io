上李邕





《旧唐书》：李邕，广陵江都人，少知名。开元中，为陈州刺史。十三年，玄宗车驾东封回，邕于汴州谒见，累献词赋，甚称上旨，由是颇自矜炫。张说为中书令，甚恶之。俄而陈州赃污事发，贬为钦州遵化尉，累转括、淄、滑三州刺史，上计京师。邕素负美名，频被贬斥，皆以邕能文养士，贾生、信陵之流，执事忌胜，剥落在外。人间素有声称，后进不识，京、洛阡陌聚观，以为古人。或传眉目有异，衣冠望风寻访门巷。又中使临问，索其新文。复为人阴中，竟不得进。天宝初，为汲郡、北海二太守。尝与左骁卫兵曹柳绩马一匹，及绩下狱，吉温令绩引邕议及休咎，厚相赂遗。词状连引，敕就郡决杀之，时年七十余。



大鹏一日同风起，抟摇直上九万里。[一]假令风歇时下来，犹能簸却沧溟水。时人见我恒殊调，见余大言皆冷笑。宣父犹能畏后生，[二]丈夫未可轻年少。

[一]《庄子》：鹏之徙于南冥也，水击三千里，抟扶摇而上者九万里。陆德明注：“司马云：上行风谓之扶摇。”《尔雅》云：“扶摇谓之飙。”郭璞云：“暴风从下上也。”



[二]《唐书·礼乐志》：贞观十一年，诏尊孔子为宣父。



萧士赟曰：此篇似非太白之作。






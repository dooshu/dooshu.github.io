山寺


野寺残僧少，山园细路高。麝香眠石竹〔一〕，鹦鹉啄金桃〔二〕。乱石一作水通人过，悬崖置屋牢〔三〕。上方重阁晚，百里见秋一作纤毫。

〔一〕麝香：《本草图经》：麝香出秦州、文州，诸蛮中尤多。

〔二〕鹦鹉：祢衡《赋》：命虞人于陇坻。

〔三〕悬崖：《玉堂闲话》：麦积山北跨清渭，南渐两当。五百里冈峦，麦积处其半。古记云：自平地积薪，至于岩巅，从上镌凿其龛室佛像。功毕，旋旋拆薪而下，然后梯空架险而上。其间千房万室，悬空蹑虚，登之者不敢四顾。《方舆胜览》：麦积山在秦州东南百里，状如积麦，为秦地林泉之冠。姚秦时建瑞应寺，在山之后。姚兴凿山而修，千崖万象，转崖为关，乃秦州胜境。又有隋时塔，杜甫有诗。《天水图经》：陇城邑南，唐杜工部故居侄佐草堂，在东柯谷南。积麦山瑞应寺上，山形如积麦，佛龛刳石，阁道萦旋，上下千余丈。






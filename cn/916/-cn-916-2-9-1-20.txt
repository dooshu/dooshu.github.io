【董逃行】

〖乐府云。崔豹《古今注》曰：董逃歌。后汉游童所作也。终有董卓作乱。卒以逃亡。后人习之为歌章。乐府奏之以为儆诫焉。○《宋书》作董桃行。〗

吾欲上谒从高山。山头危险（《宋书》作□。乐府同。）道路难。（《宋书》作大难言。乐府同。）遥望五岳端。黄金为阙，班璘。但见芝草叶落纷纷。（一解）百鸟集来如烟。山兽纷纶麟辟邪其端。鹍鸡声鸣。但见山兽援戏相拘攀。（二解）小复前行。玉堂未心怀流还。传教出门来。门外人何求所言。欲从圣道。求一得命延。（三解）教敕凡吏受言。采取神药若木（《宋书》作若水。《类聚》只作山字。《御览》作山之。）端。玉（《宋书》作白。《类聚》、《御览》、乐府、《广文选》同。）兔长跪（《类聚》无长跪二字。《御览》同。）捣药（《类聚》无药字。《御览》作成。）虾蟆丸。奉上陛下一玉柈。服此药可得神（《宋书》作即。）仙。（四解）服尔神药。莫不欢喜。陛下长生老寿。四面肃肃稽首。天神拥（《宋书》作[扌□]。）护左右。陛下长与天相保守。（五解○《宋书》乐志。《乐府诗集》三十四。《广文选》十二。《诗纪》六。《类聚》九十五作古歌诗。引端、丸、柈三韵。《御览》九百七作乐府歌诗。引端、丸、柈三韵。）


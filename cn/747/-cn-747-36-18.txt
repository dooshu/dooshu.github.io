○答李含光进紫阳观图敕

昨程元暹至，得所进图，具规矩矣。然崇饬仙观，祈望真游，若不幽邃清闲，岂降霓裳羽盖。且在科仪，犹有差降。至於仙真道众，故亦不可同居。所置紫阳观大院内，更不须著人居止。但作虚廊四合，清洁殿堂，以修香火，用候云驾。其道众等别院安置。今具图往，应所添加，亦入支科矣。尊师体真远识，含和内融，必能上合灵仙之心，下副钦崇之意也。甚寒，得平安好。遣书，指不多及。


吴说　酬次李辰甫所寄三首

近知尽室入烟霞，儿女甘贫惯食鲑。

方外何人差可友，岁阑底处定为家。

江城潮盛漫秋卤，驿道风高卷霁沙。

子拾堕樵归未得，能无借地种桃花。

吴说

吴说　酬次李辰甫所寄三首

桐花竹实几时生，桑野秋纎未定成。

肯信饥寒能累道，唯余寂寞许寻盟。

年颜已愧神仙事，江海难忘故旧情。

何日往来同井陉，清谈清坐到天明。

吴说

吴说　酬次李辰甫所寄三首

扁舟东下初乘兴，明月南飞竟失群。

田父语言时近道，世人嘲笑尚论文。

九山敛气横寒野，一坞朝阳聚暖云。

胜处借人教暂看，后来何必问灵氛。

吴说


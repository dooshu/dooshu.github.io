卷一百四十



卷之一百四十

洪武十四年十一月壬午朔。

甲申，遣吉安侯陆亨镇成都。

黑气亘天。

赐国子生钞，人二锭、绵一斤。

丙戌，置马驿一十八，自岳州至辰州府凡一千八十一里，以六十里为一驿，岳州府三，巴陵县曰岳阳，曰临江，华容县曰华容；荆州府四，石首县曰通化，公安县曰民安，曰孱陵，曰孙黄；常德府八，澧州曰顺林，曰蔺江，曰清化，武陵县曰大龙，曰和豊，桃源县曰桃源，曰郑家，曰新店；辰州府沅陵县三，曰界亭，曰马底，曰辰阳。

丁亥，以凤阳府之徐州直隶六部，仍以豊、沛、萧、砀山四县属之，复以直隶嘉兴、湖州二府隶浙江。

戊子，敕宋国公冯胜曰：“闻有盗五百余人由黄陂县而西，杀掠居民，此必征南士卒畏避而逃者。夫不用军法，罪固当死，因而为盗者又甚焉，宜即遣兵于汝宁、南阳之地侦其出没，捕之。”

壬辰，核天下废寺田产，没入官。

甲午，置山西递运所一十二，大同府应州一，曰安银子；太原府五，曰雁门，曰九原，曰临汾，曰同成，曰盘陀；沁州一，曰权店；潞州二，曰固益，曰虒亭；泽州三，曰长平，曰太行，曰星轺。

夜，太阴犯填星。

乙未，调燕山左卫指挥佥事张敬、通州卫指挥佥事韩和、燕山前卫指挥佥事张龙俱为山海卫指挥佥事。

夜，有大星青白色，自上台东南行至轩辕没。

丙申，改河南神武卫为河南右护卫指挥使司。

戊戌，以河南卫指挥同知陆龄为指挥使，宣武卫指挥佥事杨虎为河南卫指挥同知。

己亥，复置大理寺及审刑司，以平理庶狱。大理寺卿一人，正五品；左、右少卿各一人，从五品；左、右寺丞各一人，正六品；其属左、右寺正各一人，正六品；左、右寺副各二人，从六品；左评事四人，右评事八人，正七品；胥吏六十二人。凡刑部、察院、五军、断事官直隶府、州、县罪囚，左寺理之；十二布政司，右寺理之。审刑司左、右审刑各一人，正六品；左、右详议各三人，正七品；司吏十人。凡大理寺所理之刑，审刑司复详谳之。

癸卯，故元遗民六十九人自纳儿崖来归于女真千户所，诏以衣粮给之，遣归复州。

甲辰，上诏吏部、兵部臣，谕之曰：“三代学者无所不习，故其成才，文武兼备；后世九流判立，士习始分，服逢掖者或不闲于武略，被甲胄者或不通于经术，兼之者其惟达材乎？三代而下，若诸葛孔明、羊祜、杜预、李靖辈，文武兼资，难概以一律。夫木直者可以中绳，曲者可以中矩。人有学问，则亦何事不可为也？今武臣子弟，朕尝命之讲学，其间岂无聪明贤智有志于学者？若概视为武人不用，则失之矣。卿等其审择用之。”

乙巳，浚扬州府官河，自扬子桥至黄泥滩，凡九千四百三十六丈。

苏州府民有上《治安六策》者，上览之，以示近臣曰：“此人有忠君爱国之心，但于理道未明耳。盖人主之心当以爱物为主，治国之道当以用贤为先，致治在得人，不专恃法。今此人首言用法，不知务矣。”

丙午，程乡县郡盗窃发，南雄侯赵庸遣潮州卫官军击败其众，擒贼首伪万户饶隆海等一百五十人，斩首四十余级。

丁未，赐国子生冬至节钱。

朵甘乌思藏灌顶国师答力麻已剌及都指挥使班竹儿藏卜等遣使，表贡方物。

平凉侯费聚率师趋普定。

江阴侯吴良卒。良初名国兴，后赐今名，凤阳定远县人，器貌雄伟，性刚直，与弟祯俱有勇力。元季，群雄并起，良兄弟委身从上，取滁州，克和阳，常为先驱，屡立战功。及渡江，取太平，定建业，破京口，下毗陵，良之功居多，遂为指挥使，镇江阴。时张士诚据姑苏，跨有淮东、浙右，地大物众，兵食富饶，而江阴正当东南要冲之地，士诚又多变诈，动以金帛啖诱将士。上谕良曰：“彼以其诈，我以其诚，尔为边将，慎守封疆，约束士卒，毋纳逋逃，毋逐小利，毋与争锋，惟保境安民而已。”良奉命惟谨，缮城池，远斥堠，利器械，严部伍，士卒无敢逃亡及出境生事者，士诚亦畏威，不敢犯其后。上亲将兵下江西，克湖广，平伪汉而无东顾之忧者，以良为之捍蔽也。洪武三年，大封功臣，赐号开国辅运推诚宣力武臣，阶荣禄大夫、都督府同知，封江阴侯，食禄二千五百石，赐鉄券。五年，广西右江诸洞蛮夷相讐杀，数盗边境，命良将兵讨之。良率兵深入，数月之间，尽平其地，俘获不可胜计。齐王受封青州，良董工营建宫室，留青州，二年得疾而卒，年五十八。讣闻，上为辍朝二日，赠特进光禄大夫、上柱国、中军都督府右都督，追封江国公，谥襄烈。遣使迎丧还京，赐葬钟山之阴，子高袭爵。弟祯封靖海侯，先三年卒，追封海国公，子忠袭爵。

起复太常司卿唐铎为兵部尚书。

己酉，禁有司不得差遣学官。时松江府华亭县儒学教谕曹宗儒屡为府县遣差，宗儒以为言。上谕礼部臣曰：“教官训导，所以作餋生徒，为国储材。迩者，有司往往委以公务，使不得尽心教训，甚非所以崇儒重学之意，其禁止之。”

庚戌，福安县民作乱，福州中卫指挥佥事李惠等率兵讨之，贼聚众八千余人拒敌。时福州右卫指挥张春以兵来会，贼惧，遁入山谷。适延安侯唐胜宗总兵，征处州、平阳等处，闻贼遁，乃分遣将士追捕，获贼众二千五百余人，余党分散潜匿，惠等寻讨平之。

广州海寇曹真自称万户，苏文卿自称元帅，合山贼单志道、李子文、李平天，于湛菜、大步、小亨、鹿步、石滩、鉄场、清远、大罗山等处据险立寨，攻掠东筦、南海及肇庆、翁源诸县。南雄侯赵庸率步骑舟师一万五千余人，分道击之，进至鹿步，卒与贼遇，山深道阻，官军与战，多陷没者，贼亦伤死甚众。已而贼构大步车、茭塘诸蛮，急趋南雄侯舡，南雄侯以精锐与战，贼势少却。会广东参政阎钝、千户张惠率军民来援，遂并力击败之，贼乃弃资装器械水中，驾虚舟而遁。我军乘快舸追之，擒一千七百余人，获舡六百余艘，复遣指挥徐质等帅师攻鹿步、蓼涌、石滩、清远、雷乡诸寨，破之。转攻湛莱、小亨、泷水，又破之，擒贼二万余、贼属八千有奇，斩馘五千余，获兵器一万九千、舡一千二百、马牛九百，遂招降番禺等县民三千三百余户复业。

十二月辛亥朔。

壬子，以礼部郎中高信为本部试尚书，儒士张子源为试侍郎，张宗德为兵部试侍郎，贤良方正孟惟贤为广西左参政。

中军都督府佥事孙世卒。诏追封为富春侯，诰曰：“人臣能宣力效忠，佐兴大业，生则禄位以崇其身，殁则褒赠以显于后，所以报功，示不忘也。咨尔中军都督府佥都督孙世，以武勇之资，奋身行伍，渡江以来，勤事左右，历著战功，继从大将军征讨，与有劳焉。天下既定，升秩赏功，遂佥都府，方期克享安荣，而乃遽然长逝。追念曩昔，未尝有忘。是用赠尔开国辅运推诚宣力武臣、光禄大夫、柱国、同知中军都督府事，追封富春侯，谥忠勇，以慰尔于冥冥。呜呼！生为勇将，殁则侯封，功烈昭闻，垂于不朽，可无愧矣。尚其有知，服兹宠命。”世，庐州巢县人，少有勇力，从上渡江，以功累授河州、宝庆二卫指挥使，升中军都督府佥事。至是卒，年六十二。命辍朝二日，遣官致祭，赐葬钟山之阴。

乙卯，漳州府龙岩县民作乱，自立官属，侵掠龙溪县。命建宁左卫指挥佥事孙皓、泉州卫指挥佥事朱贞、漳州卫指挥佥事谢荣率兵讨平之。

置庄浪、西宁马驿四，庄浪卫二，曰在城，曰大通河；西宁卫二，曰在城，曰老鸦城。每驿给以河州茶马司所市马十匹，以兵士十一人收之，就屯田焉。

僧宗泐还自西域，俄力思军民元帅府、巴者万户府遣使随宗泐来朝，表贡方物。

丁巳，常德府言其地多虎，居民患之。上命选留守中、左、右三卫勇敢之士，凡百八十三人，从唐哈散往捕之。哈散，回回人，善捕虎。

命翰林院编脩、检讨、典籍、左春坊、左司直郎、正字、赞读、考驳、诸司奏启以闻，如平允则署其衔曰“翰林院兼平驳诸司文章事某官某列名”书之。

戊午，以欧阳伦为驸马都尉，尚第四皇女安庆公主。

辛酉，征南将军颍川侯傅友德、左副将军永昌侯蓝玉、右副将军西平侯沐英率大军由辰沅趋贵州，进攻普定，克之。罗鬼、苗蛮、犵狫闻风而降，至普安，复攻下之，乃留兵戍守，进兵曲靖。

癸亥，复置四川纳溪盐马司。

乙丑，以右正言田友信试户部右侍郎。

敕谕辽东都指挥使潘敬等曰：“前尔奏云高丽入贡如约，观卿处置甚合事宜。高丽奸臣李仁篡弑其主，臣民畏其党众而屈从之，今几年矣。曩者，中国之君以力服之者有焉，以德怀之者有焉，如高丽之奸顽，德不能怀，惟威之畏，故前人以力得之，其为生民之祸亦甚矣。虽有时而怀德，待之以礼，旋复诡诈窃发，背叛不常，累代兵征，盖以此也。今李仁虽云愿听约束，未知臣节，久将何如？卿与诸将其慎之。高丽贡献但一物有不如约，即却之境上，固守边防，毋被其诳。”

丙寅，以文学宋亮为福建布政使司左参政。

戊辰，以湖广试布政使徐铎为山东左布政使。铎先为户部尚书，以党逆事免。上惜其才，起为湖广布政使，受岳州府官请托，事觉当下狱，诏宥之，遂改山东左布政使，命给传以行。

征南将军颍川侯傅友德等师至曲靖，击败梁王将达里麻兵于白石江。先是，梁王把匝剌瓦尔密闻王师下普定，遣司徒平章达里麻将精兵十余万屯曲靖，以备我师。右副将军西平侯沐英谓友德曰：“彼不意我师深入，若倍道疾趋，出其不意，破之必矣。上所谓出奇制胜者，此也。”友德是之，遂进师。未至曲靖数里，忽大雾四塞，冲雾而行，阻水而止，则已临白石江矣。顷之，雾霁，达里麻见之大惊，仓皇失措。友德即欲济师，英曰：“我军远来，形势既露，固利速战，然亟济恐为所扼。”乃整师临流，势若欲济，达里麻果拥精锐扼水上。英于是别遣数千人从下流潜渡，出其后，鸣金鼓，树旗帜。达里麻见之，急撒众以御，众乱，英乃拔剑，督师济江。达里麻却数里而陈，我师毕济。既陈，友德麾兵进战，矢石齐发，呼声动天地。战数合，英纵鉄骑捣其中坚，敌众披靡，遂大败，生擒达里麻，俘其众万计。友德悉抚而纵之，使各归其业。夷人见归者，皆喜慰，而军声益振。遂平曲靖，留兵镇其地。友德自率众数万捣乌撒，分遣左副将军蓝玉、右副将军沐英率师趋云南。

己巳，以监察御史靳奎为湖广左布政使，李彧为北平左布政使，贾麟为广东右布政使，右司直郎李兆为四川布政司右参议。

庚午，故元梁王把匝剌瓦尔密闻达里麻兵败被擒，度不能支，乃与其左丞达的、参政金驴遁入罗佐山。

辛未，赐国子学师生明年正旦、元宵节钱。

遣使赍敕，谕征南将军颍川侯傅友德、左副将军永昌侯蓝玉、右副将军西平侯沐英曰：“内使罗信至，知将军调度有方，节制严整，普定诸蛮俱已摧奔，但未知此时事势何如。乌蒙、乌撒果降否？前恐蛮地无粮，符报将军令分军回卫，今知资粮于敌军，可不必回也。”

遣内臣赍敕谕乌蒙、乌撒诸酋长曰：“朕历览群书，见西南诸夷自古及今，莫不朝贡中国，以小事大，义所当然。朕受天命，为天下主，十有五年，而乌蒙、乌撒、东川、芒部、建昌诸处酋长犹桀骜不朝，朕已遣征南将军颍川侯、左副将军永昌侯、右副将军西平侯率大军往征，犹恐诸酋长未谅朕意，故复遣内臣往谕。如悔罪向义，当躬亲来朝，否则遣人入贡。摅尔诚款，朕当罢兵，以安黎庶，尔其省之。”

户部尚书徐辉犯罪下狱，论当死。上曰：“辉在官颇勤于事。”命减死论。

壬申，故元梁王把匝剌瓦尔密既入罗佐山，其右丞驴儿自曲靖驰归，谓曰：“事急矣，将柰何？”于是把匝剌瓦尔密挈妻孥，与左丞达的及驴儿俱入普宁州忽纳砦，焚其龙衣，驱妻子赴滇池死，把匝剌瓦尔密遂与达的、驴儿夜入草舍中，俱自缢死。

癸酉，征南左副将军永昌侯蓝玉、右副将军西平侯沐英师至云南之板桥，元右丞观音保等出降。明日，驻师金马山，故梁王阉竖也先帖木儿以金宝来献，诸父老焚香迎拜。玉等整师入城，戒戢军士，秋毫无犯，吏民大悦。

甲戌，革善世、玄教二院。

乙亥，以前应天府尹班用吉为四川按察使。用吉，开封人，以儒士徵授临洮府同知，寻升陕西参政。三年，升刑部尚书。四年，左迁江西按察副使，寻改江西行省参政，坐事免。八年，召为应天府尹，至是转今官。

命广东都指挥使杨贵署留守左卫事。

丙子，以四川施州卫隶湖广都司。

延安侯唐胜宗率兵讨衢、处、温山寇，擒首贼吴达三、叶丁香及其党三千三百余人、家属一千五百余人，斩首二百八十级，余寇遂平。

征南左副将军永昌侯蓝玉遣景川侯曹震、定远侯王弼、宣德侯金朝兴率兵二万三千，分道进取临安诸路。

戊寅，宣德侯金朝兴兵至江川，故元右丞五补台降。

庚辰，享太庙。

是月，甘露降于钟山，百官进表贺。

城普定。

城乌撒。初，大军破曲靖，征南将军颍川侯傅友德自率师循格孤山而南以通，永宁之兵遂捣乌撒诸蛮。时元右丞实卜闻都督胡海洋等兵进自永宁，乃聚兵赤水河以拒之。及闻大军继至，皆遁去。友德令诸军筑城，版锸方具，蛮寇复大集，友德屯兵山冈，持重以待之。诸将欲战，友德故弗许，士卒无不奋勇，思致死力。友德度其可用，下令曰：“我军深入，有进无退，彼既遁而复合，心必不一，并力剿之，破之必矣。若使彼据险自固，未易克也。”我军既陈，有芒部土酋率众援之，实卜合势，迎战我军，鼓噪趋之。战十余合，其酋长多中槊坠马死，我军势益奋，蛮众力不能支，大溃，斩首三千级，获马六百匹，实卜率余众遁。遂城乌撒，得七星关以通毕节，又克可渡河。于是东川、乌蒙、芒部诸蛮震詟，皆望风降附。

太常司卿吕本卒。本，凤阳寿州人，仕元为元帅府都事，其后来归。岁丙午，为中书掾史。吴元年，授湖广行省照磨。洪武三年，升中书省右司郎中。四年，改左司郎中。五年，升刑部侍郎，寻进吏部尚书。六年，除太常司卿。七年，以事左迁北平按察司佥事，寻召还授礼部尚书。未几，出为两浙都转运盐使。十二年，复授太常司卿。至是，以疾卒，赐葬钟山之阴。本无子，其女皇太子妃。

革京畿都漕运司。

是岁，计天下人户一千六十五万四千三百六十二，口五千九百八十七万三千三百五。直隶应天、松江、常州、池州、庐州、安庆、淮安、凤阳、徽州、太平、镇江、扬州、苏州、宁国十四府，徐州、和州、广德州、滁州四州，计户一百九十三万五千四十六，口一千二十四万一千二；浙江布政使司户二百一十五万四百一十二，口一千五十五万二百三十八；山西布政使司户五十九万六千二百四十，口四百三万四百五十四；陕西布政使司户二十八万五千三百五十五，口二百一十五万五千一；河南布政使司户三十一万四千七百八十五，口一百八十九万一千八十七；广西布政使司户二十一万二百六十七，口一百四十六万三千一百三十九；山东布政使司户七十五万二千三百六十五，口五百一十九万六千七百一十五；北平布政使司户三十三万八千五百一十七，口一百八十九万三千四百三；四川布政使司户二十一万四千九百，口一百四十六万四千五百一十五；江西布政使司户一百五十五万三千九百二十四，口八百九十八万二千四百八十一；湖广布政使司户七十八万五千五百四十九，口四百五十九万三千七十；广东布政使司户七十万五千六百三十三，口三百一十七万一千九百五十；福建布政使司户八十一万一千三百六十九，口三百八十四万二百五十。

天下官、民田计三百六十六万七千七百一十五顷四十九亩，岁徵麦、米、豆、谷二千六百一十万五千二百五十一石，钱、钞二十二万二千三十六贯，丝绵、棉花、蓝靛一百三万六百二十九斤。

兵部奏茶、盐、银、布易马之数：秦、河二州以茶易一百八十一疋，纳溪、白渡二盐马司以盐布易二百匹，洮州卫以盐易一百三十五匹，庆远裕民司以银盐易一百八十一匹，凡得马六百九十七匹。








幽州胡马客歌





《乐府诗集》：梁鼓角横吹曲有《幽州马客吟》，即此也。胡震亨曰：梁鼓角横吹本词言剿儿苦贫，又言男女燕游。太白则依题立义，叙边塞逐虏之事。



幽州胡马客，绿眼虎皮冠。

笑拂两只箭，万人不可干。

弯弓若转月，白雁落云端。[一]

双双掉鞭行，[二]游猎向楼兰。[三]

出门不顾后，报国死何难。

天骄五单于，[四]狼戾好凶残。[五]

牛马散北海，[六]割鲜若虎餐。[七]

虽居燕支山，[八]不道朔雪寒。

妇女马上笑，颜如頳玉盘。

翻飞射鸟兽，花月醉雕鞍。

旄头四光芒，[九]争战若蜂攒。[十]

白刃洒赤血，流沙为之丹。[十一]

名将古谁是？疲兵良可叹。

何时天狼灭，[十二]父子得安闲。

[一]《尔雅翼》：今北方有白雁，似鸿而小，色白。秋深乃来，来则霜降，河北谓之霜信。《本草纲目》：雁，状似鹅，有苍、白二色。今以白而小者为雁，大者为鸿，苍者为野鹅。



[二]《说文》：“掉，摇也。”



[三]《汉书·西域传》：楼兰王治扜尼城，去阳关千六百里，去长安六千一百里。楼兰国最在东垂，近汉，当白龙堆，乏水草，常主发导，负水儋粮，迎接汉使。



[四]《汉书·宣帝纪》：匈奴虚闾权渠单于病死，右贤王屠耆堂代立，骨肉大臣立虚闾权渠单于子为呼韩邪单于，击杀屠耆堂。诸王并自立，分为五单于，更相攻击，死者以万数。



[五]又《严助传》：“今闽越王狼戾不仁，杀其骨肉，离其亲戚。”颜师古注：“狼性贪戾，凡言狼戾者，谓贪而戾也。”



[六]北海，匈奴中地名。《汉书·苏武传》：徙武北海上无人处，使牧羝。又《匈奴传》：单于留郭吉不归，迁辱之北海上，盖与中国绝远处。



[七]《西都赋》：“割鲜野食。”孔安国《尚书传》：“鸟兽新杀曰鲜。”



[八]燕支山，已见本卷《王昭君》诗下。



[九]《史记》：“昴曰髦头，胡星也。”《正义》曰：“昴七星为髦头，胡星。六星明与大星等，大水且至，其兵大起。动摇若跳跃者，胡兵大起。”



[十]杨齐贤曰：蜂攒，犹蜂之聚丛也。



[十一]《水经》：“流沙，地在张掖居延县东北。”《唐六典注》：“流沙，在沙州以北，连延数千里。”裴松之《三国志注》：“每一交战，血流丹野。”



[十二]《史记》：“参东有大星曰狼，狼角变色，多盗贼。”《晋书》：“狼一星在井东南，狼为野将，主侵掠。色有常，不欲动也。”






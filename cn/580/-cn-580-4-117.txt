列传第一百十七 察罕帖木儿〔扩廓帖木儿　李思齐　老保　魏赛因不花　关关　关保　刘则礼〕


察罕帖木儿，字廷瑞，本乃蛮氏。曾祖阔阔台，元初从大军定河南。祖乃蛮台、父阿鲁温遂家河南，为颍州沈丘人，改姓李氏。察罕帖木儿幼笃学，应进士举，有时名。身长七尺，修眉覆目，左颊有三毫，怒则竖立。慨然有当世之志。

至正十一年，盗发汝颍，不数月，江淮各路皆陷。朝廷征兵讨贼，无功。十二年，察罕帖木儿乃起义兵，从者数百人，与信阳罗山人李思齐合兵，复罗山。事闻，朝廷授察罕帖木儿汝宁府达鲁花赤。自为一军屯沈丘，与贼战辄克捷。十五年，贼陷邓许诸州，察罕帖木儿转战而北屯于虎牢，以遏贼锋。贼北渡盟津，掠怀州，河北震动。察罕帖木儿进讨，大败之，歼贼党栅河洲者。除中书刑部侍郎。苗军以荥阳叛，察罕帖木儿夜袭之，虏其众几尽，乃东屯中牟。已而淮西贼号三十万，掠汴梁以西，直捣中牟。察罕帖木儿严陈待之，以死生利害谕士卒，皆贾勇决死战。会大风起，察罕帖木儿乘风势，率锐卒冲贼中坚，贼遂披靡不能支，夜遁，军声益振。

十六年，擢兵部尚书。贼入潼关，陷陕虢二州。知枢密院事答失八都鲁节制河南诸军，调察罕帖木儿与李思齐赴援。察罕帖木儿西拔殽陵，立栅于交口、陕州，阻山带河。贼转南山粟给食以坚守，攻之猝不可拔。察罕帖木儿乃焚马矢营中，如爨烟，以疑贼。夜率兵拔灵宝，城守既备，贼始觉，不敢动，乃渡河陷平陆，掠安邑。察罕帖木儿追袭之，蹙以铁骑，贼回扼下阳津，溺死者众。相持数月，贼败遁，遂复陕州及虢州。以功加中奉大夫，佥河北行枢密院事。

十七年，贼出襄樊，陷商州，攻武关，官军失利，直趋西安，至灞上，分道掠同华诸州。陕西省台来告急，察罕帖木儿与李思齐自陕虢援西安，与贼遇，杀获万计，贼余党入兴元。朝廷嘉其功，进陕西行省左丞。未几，贼陷兴元，据巩昌，遂入凤翔。察罕帖木儿先分兵入守凤翔，而遣谍者诱贼，贼果悉众来攻。察罕帖木儿自将铁骑，昼夜驰二百里赴之，去城里许，分军张左右翼掩击之，城兵亦开门鼓噪而出，内外合击，呼声动天地，贼大溃，自相践蹂，伏尸百余里，余党皆奔溃，关中悉定。

十八年正月，诏察罕帖木儿屯陕西，李思齐屯凤翔。二月，复泾州平凉，进保巩昌。三月，贼陷晋宁路。察罕帖木儿遣赛因赤等击败之，复其城。已而大同诸县相继陷，复遣关保击败之。四月，与李思齐会张良弼、郭择善、拜帖木儿、定住、汪长生奴等，共讨贼李喜喜于巩昌，李喜喜奔四川。五月，又遣董克昌复冀宁。拜陕西行省右丞兼行台侍御史，同知河南枢密院事。诏察罕帖木儿守御关陕晋冀，便宜行阃外事。察罕帖木儿益练兵训农，以平定四方为己任。

是年安丰贼刘福通等陷汴梁，号召群贼，川楚江淮齐鲁辽东所在兵起，势相联络。察罕帖木儿乃北塞太行，南守巩洛，而自将中军军沔池。会叛将周全与福通合兵攻洛阳，察罕帖木儿以奇兵出宜阳，自率大军发新安来援。贼至城下，见坚不可攻，即引去，察罕帖木儿追至虎牢，塞成皋诸险而还。拜陕西行省平章政事，仍兼同知行枢密院事。

十九年正月，察罕帖木儿遣枢密院判官陈秉直、八不沙将兵二万守冀宁，秉直分兵驻榆次，招抚太不花溃兵，遣部将屯田于河南。五月，察罕帖木儿率大军次虎牢，游骑出汴梁南，略归亳陈蔡，战舰浮于河，水陆并下。又大发秦兵出潼关，过虎牢，晋兵出太行，逾黄河，俱会汴梁城下。自将铁骑屯杏花营，诸将环城而垒。贼出战辄败，遂婴城固守。乃夜伏兵城南，旦日，遣苗军略城而过，贼易之倾城以出，伏兵鼓噪起，大败之。又令弱卒立栅城外，以饵贼。贼攻之，弱卒佯走，薄城西，因纵铁骑击之。悉擒其众。贼自是益不敢出。

八月，谍知城中食且尽，乃与诸将闫思孝、李克彝、虎林赤、赛因赤、答忽、脱因不花、吕文、完哲、贺宗哲、安童、张守礼、伯颜、孙翥、姚守德、魏赛因不花、杨履信、关关等议，分门攻之。至夜，将士鼓勇登城，斩关而入，刘福通挟其伪主，从数百骑，出东门遁走，获伪皇后及贼妻子数万，伪官五千，符玺印章宝货无算。不旬日，河南悉定，献捷京师，欢声动中外。以功拜河南行省平章政事，兼知河南行枢密院事，陕西行台御史中丞，仍便宜行事。赐御衣、七宝腰带。

先是，中原乱，江南海漕不通，京师苦饥。至是，河南既定，檄文达江浙，海漕复至。又请今年八月乡试，河南举人及他路儒士避乱者，不拘籍贯，依河南定额，就陕西置贡院考试，从之。二十年正月，河南贼犯杞州，察罕帖木儿讨平之，遣兵复永城县，又复宿州，擒贼将梁绵住。察罕帖木儿既定河南，乃分兵守关陕荆襄河洛江淮，而以重兵屯泽潞，营垒旌旗，千里相望，日修车船，缮兵甲，务农积谷，训练士卒，谋大举以复山东。

先是，山西晋冀诸州皆察罕帖木儿所定，而答失八都鲁之子孛罗帖木儿以兵驻大同，欲并据晋冀，遂与察罕帖木儿相争。诏以冀宁畀孛罗帖木儿，察罕帖木儿以用兵数年，惟恃晋冀两路供军饷，乃屯兵泽潞以拒之。与孛罗帖木儿战于东胜州，又战于汾州，朝廷使中书平章政事达实帖木儿、参知政事七十谕二人罢兵。时搠思监当国，与宦者朴不花黩货无厌，视二人赂遗厚薄而左右之，由是构怨日深，兵连不解。八月，诏孛罗帖木儿守石岭关以北，察罕帖木儿守石岭关以南，二人始奉诏罢兵。

二十一年，察罕帖木儿谍知山东群贼相攻。六月，乃舆疾自陕西抵洛，大会诸将议师期。发晋宁军出井陉，辽沁军出邯郸，泽潞军出磁州，怀卫军出白马，及汴洛军，分道并进。察罕帖木儿建大将旗鼓，渡孟津鼓行而东。七月，复冠州东昌。八月，师至盐河，遣其子扩廓帖木儿、闫思孝等，会关保、虎林赤，造浮桥以济，拔长清，进捣东平。田丰遣崔世英等拒战，大败之，斩首万余级，直抵城下。察罕帖木儿以田丰据山东久，军民服之，乃遗书谕以逆顺之理，丰及王士诚、俞宝、杨诚等皆降，遂复东平、济宁。

时群贼聚于济南，其贼首刘珪屯齐河禹城，以拒官军。察罕帖木儿分遣奇兵，间道出贼后，南略泰安，逼益都，北徇济阳、章丘，中循濒海郡县。自将大军渡河，与贼将战于分齐镇，大败之，进逼济南。齐河、禹城俱送款，南道诸将亦报捷，再败益都兵于好石桥。围济南三月，刘珪出降。诏拜中书平章政事，知河南山东行枢密院事，陕西行台中丞如故。察罕帖木儿遂移兵围益都，大治攻具，百道并进。复掘重堑，筑长围，遏南洋河以灌城中。

二十二年，山东俱定，独益都犹未下。六月，田丰、王士诚阴结城中贼，图作乱。初，丰等降，察罕帖木儿推诚待之，数独入其营中。丰乃请察罕帖木儿巡营垒，众以为不可往。察罕帖木儿曰：“吾推赤心待人，安得人人防之？”左右请以力士自卫，又不许。以十一骑从行，至王信营，又至丰营，遂为士诚所刺杀。事闻，帝震悼，京师及四方之士无不恸哭。

先是，有白气如索，长五百余丈，起危宿，扫太微垣。太史奏山东当大水，帝曰：“不然，山东必失一良将。”即遣敕使戒察罕帖木儿勿轻举。使未至，而及于难。诏赠推诚定远宣忠亮节功臣、开府仪同三司、上柱国、河南行省左丞相，谥献武。及葬，赐赙有加，改赠宣忠兴运弘仁效节功臣，追封颍川王，改谥忠襄，食邑沈丘县。所在立祠，岁时致祭。封其父阿鲁温汝阳王，后又进封梁王。

明太祖闻察罕帖木儿定山东，谓左右曰：“田丰为人反覆，察罕帖木儿待如腹心，是其暗也。古之名将智谋宏远，使人不可测。察罕帖木儿岂足以知之？”后竟如明祖所料云。

察罕帖木儿无子，以甥扩廓帖木儿为嗣。

扩廓帖木儿，本王氏，小字保保，惠宗赐名扩廓帖木儿。察罕帖木儿既被刺，诏以扩廓帖木儿为银青光禄大夫、太尉、中书平章政事、知枢密院事、太子詹事，仍便宜行事，总其父兵。扩廓帖木儿受命，即急攻益都，穴地以入，克之，戮田丰、王士诚，剖其心祭察罕帖木儿，而执送益都贼帅陈猱头等二百余人于京师。乘胜使关保东取莒州，山东复定。是时，东自淄沂，西逾关陕，无一贼。扩廓帖木儿乃驻兵河南，朝廷倚以为重。

孛罗帖木儿复以兵争晋冀，扩廓帖木儿至太原，与孛罗帖木儿构兵，相持不解。二十三年，御史大夫老的沙与知枢密院事秃坚帖木儿得罪于皇太子，奔大同，为孛罗帖木儿所匿。二十四年，搠思监、朴不花诬孛罗帖木儿、老的沙谋为不轨，下诏罪状，孛罗帖木儿遂与老的沙合秃坚帖木儿兵同犯阙，扩廓帖木儿遣部将白锁住以万骑卫京师，驻于龙虎台，拒战不利，奉皇太子奔太原。白锁住仍屯保定，为朝廷声援。二十五年，扩廓帖木儿先以兵捣大同，取之，皇太子乃大举讨孛罗帖木儿，自与扩廓帖木儿率兵抵京师，会孛罗帖木儿伏诛，诏皇太子还京师，扩廓帖木儿亦扈从入朝。九月，拜伯撒里右丞相，扩廓帖木儿左丞相。伯撒里累朝旧臣，而扩廓帖木儿以新进晚出，乃与并相。居两月，不自安，即请南还视师。是时，中原虽定，而江以南皆非朝廷所有。皇太子累请出督师，帝难之，乃封扩廓帖木儿河南王，总天下兵马代之行。官属之盛，几与朝廷等。

二十六年二月，扩廓帖木儿自京师还河南，欲庐墓终丧，左右咸谓，受命出师，不可中止。乃北渡居怀庆，又移居彰德。时明太祖已灭陈友谅，尽有楚地；张士诚据淮东、浙西。扩廓帖木儿知南军强，未可轻进，乃驻军河南，檄关中李思齐、张良弼、脱列伯、孔兴四将，会师大举。思齐故与察罕帖木儿齿位相埒，及是扩廓帖木儿为元帅，思齐心不平，而张良弼等亦各怀异见。得檄，皆不听命。扩廓帖木儿使部将讨思齐等，思齐等亦会兵长安以拒之。

扩廓帖木儿受命南征，而先攻思齐等，朝廷已疑之。皇太子之奔太原，欲用唐肃宗灵武故事自立，扩廓帖木儿不可。及还京师，皇后奇氏令扩廓帖木儿以重兵拥太子入城，意欲胁帝禅位，扩廓帖木儿知其意，比至京城三十里，即留军城外，自将数骑入朝，皇太子益衔之。至是，屡促其南征，扩廓帖木儿乃遣弟脱因帖木儿及部将完哲等率兵东出，而陕西诸将终不用命。帝又下诏为之和解，扩廓帖木儿愤极，杀诏使天下奴等，于是廷臣哗然，言其跋扈。

二十七年八月，帝下诏以皇太子亲总天下兵马，命扩廓帖木儿及思齐、良弼等分道出兵，收江淮、四川，以戢其争。扩廓帖木儿不受分兵之命，皇太子亦止不行，而部将貊高叛，据彰德卫辉，罪状扩廓帖木儿于朝。先是，关保、貊高为察罕帖木儿军中骁将。扩廓帖木儿之讨李思齐，使貊高从河中渡河，欲出不意，覆思齐巢窟。貊高所将多孛罗帖木儿旧部，至卫辉而军变，胁貊高叛扩廓帖木儿。貊高奏至，皇太子乃立抚军院，总制天下兵马，以貊高知枢密院事，兼平章政事，领河北军事，赐号忠义功臣。十月，乃削扩廓帖木儿兵柄，落其太傅左丞相，以河南王就食邑于汝州；以河南府为梁王食邑，使其弟脱因帖木儿自随，其从行官属悉令还朝。所总诸军在帐前者，隶白锁住与虎林赤；在河南者隶李克彝；在山东者隶也速；在山西者隶沙蓝答儿。扩廓帖木儿受诏至泽州，其将李景昌、关保亦自归于朝廷，皆封为国公。朝廷知扩廓帖木儿势孤，始诏秃鲁与关中四将东出关，合貊高之军，声罪讨扩廓帖木儿。

二十八年，诏左丞孙景益分省太原，关保以兵戍之。扩廓帖木儿遂遣兵据太原，尽杀朝廷所置官吏。帝下诏，尽削扩廓帖木儿爵邑，将吏效顺者免罪。皇太子乃命魏赛因不花及关保，会李思齐等兵，夹攻泽州。二月，扩廓帖木儿退守平阳，关保进据泽潞二州，与貊高军合。扩廓帖木儿势稍沮，而关中四将以明兵已尽取山东河南地，察罕帖木儿父梁王阿鲁温又以汴梁降，明兵将入潼关，皆遣使诣扩廓帖木儿，谢出师非本意，大掠而归。独关保、貊高进攻平阳，扩廓帖木儿坚壁不战，谍知貊高分军掠祁县，乃夜出师薄其营，擒关保、貊高，皆杀之。朝廷大震，罢抚军院，尽黜太子所用帖林沙、伯颜帖木儿、李国凤等，以谢扩廓帖木儿。扩廓帖木儿亦上疏自陈，诏复其官爵，令以兵会也速、思齐等南讨。甫一月，明兵陷大都，帝北奔。扩廓帖木儿自太原入援不及。

十月，进封扩廓帖木儿为齐王。时明兵已定大都，使汤和徇山西，扩廓帖木儿拒之，败明兵于韩店。会帝命扩廓帖木儿收复大都，扩廓帖木儿奉诏北出雁门，将径居庸，以窥大都。明徐达、常遇春乘虚袭太原，扩廓帖木儿还师救之。部将豁鼻马潜约降于明，明兵夜劫其营，众溃，扩廓帖木儿仓卒将十八骑北走，明兵遂乘胜西入陕西，降李思齐等，故臣遗土皆入于明矣。惟扩廓帖木儿拥兵塞上，时时侵略西北边，明人患之。

二十九年正月，帝复拜扩廓帖木儿右丞相，欲以政事委之。十一月，扩廓帖木儿因陕西行省左丞王克勤赴行在，附奏请车驾速幸和林，勿以应昌为可恃之地，弗从。明年，扩廓帖木儿围兰州，斩其援将于光。明将徐达出西安，以捣定西。扩廓帖木儿趋赴之，大败于沈儿峪，全军覆没。扩廓帖木儿独与妻子数人逃，乘断木济河，遂奔和林。时惠宗已崩，昭宗复以扩廓帖木儿柄国事。明太祖使徐达将十五万兵，分道出塞，击扩廓帖木儿。至岭北，扩廓帖木儿逆战，大败之，明师死者数万人，达等皆奔还。自是明人有戒心，不敢轻出。是年，扩廓帖木儿攻雁门，明人严为之备。宣光五年，扩廓帖木儿从昭宗徙金山。五月卒于哈剌那，妻毛氏自经以殉。

初，明太祖惮察罕帖木儿威名，遣使通好，以介于朝。会其被刺，事遂已。及扩廓帖木儿视师河南，明人复遣使修好，凡七致书，扩廓帖木儿辄留使者不遣。既出塞，又以书招之，亦不应。明祖由是敬其为人。刘基尝言于明祖曰：“扩廓未可轻也。”及岭北之败，明祖思其言，恒举以为戒。一日大会诸将，问曰：“方今天下孰为奇男子？”皆对曰：“常遇春，将不过万人，横行天下，可谓奇男子矣。”明祖笑曰：“此固吾得而臣之。若王保保者，吾所不能臣，真天下奇男子也。”后册其妹为皇子妃。

扩廓帖木儿弟脱因帖木儿，亦屡立战功，官至陕西平章政事。帝之北巡，脱因帖木儿从赴行在后，终于漠北。

史臣曰：察罕帖木儿，明太祖之所畏也。天不祚元，陨身降贼。扩廓帖木儿，才不及其父，然崎岖塞上，卒全忠孝。明太祖谓之“奇男子”，谅矣哉！

李思齐，罗山人。与察罕帖木儿同举义兵，克复罗山，有司奏其功，授思齐县尹。惠宗曰：“人言国家轻汉人，果然。”乃授知汝宁府，从察罕帖木儿平河南、陕西。至正十七年，拜四川行省左丞。十八年，诏思齐屯凤翔。察罕帖木儿与思齐会宣慰使张良弼、郎中郭择善、宣慰同知拜帖木儿、平章政事定住、总帅汪长生奴，败李喜喜于巩昌。思齐驻斜坡，张良弼驻秦州，郭择善驻崇信，拜帖木儿驻通渭，定住驻临洮，各自除府州县官，征其赋为军需。未几，思齐、良弼同谋袭杀定住及郭择善，分总其兵，朝廷不能问。

二十一年，进克伏羌等县，受韩林儿党李武、崔德降。四川贼陷川东郡县，诏思齐讨之，遣知枢密院事秃坚帖木儿赍玺书奖谕，思齐乃进兵益门镇。已而复归凤翔，与张良弼相攻，为良弼所败。二十三年，又与孛罗帖木儿相攻。二十五年正月，封思齐许国公。是年二月，皇太子复加思齐银青光禄大夫、邠国公、陕西等处行中书省平章政事、太子詹事，兼知四川等处行枢密院事、招讨使。

二十六年，扩廓帖木儿遣关保攻张良弼，良弼遣子弟质于思齐，合兵拒关保。思齐请朝廷和解之。是年，礼部侍郎满尚宾、吏部侍郎掩笃剌哈自凤翔还京师。先是尚宾等奉诏谕思齐开通蜀道，思齐不奉诏，尚宾等留凤翔且一年，至是始归。二十七年，张良弼、脱列伯、孔兴与思齐会于含元殿基，推思齐为盟主，同拒扩廓帖木儿。先是扩廓帖木儿檄思齐等出兵，思齐得檄，大怒曰：“我与汝父同乡里。汝父进酒，犹三拜然后饮，汝于我前无立地。今敢公然调我耶！”因与良弼等联合，不听扩廓帖木儿节制。朝廷以秃鲁为陕西行省左丞相，思齐不说，遣其将郑应祥守陕西，自还凤翔。皇太子总天下兵马，命思齐自凤翔与侯伯颜达世进规四川。未几，复命思齐副秃鲁，安抚关中，又中分关以西属思齐，以东属扩廓帖木儿，思齐皆不奉诏。

二十八年，诏思齐讨扩廓帖木儿。已而，明兵至河南，思齐遁还关中，与张良弼会兵守潼关。会火焚良弼营，思齐移屯葫芦滩。明兵入潼关，思齐弃辎重奔凤翔。是时思齐部将虎林赤等据盩厔，商暠据武功，李克彝据岐山，任从政据陇州，思齐自据临洮。未几，皆降于明。明人授思齐江西平章政事。

张良弼走宁夏，为扩廓帖木儿所执。其弟良臣以庆阳降于明，已而复叛。明将徐达攻克庆阳，良臣投于井，引出斩之。

其后，明祖遣思齐通好于扩廓帖木儿。始至，待以宾礼，寻使骑士送归。至塞下，辞曰：“主帅有命，请公留一物为别。”思齐曰：“吾远来，无所赍。”骑士言：“愿得公一臂。”思齐知不免，断臂与之。还，未几卒。

老保，姓李氏，一名保保，阳武人。察罕帖木儿起义兵，老保从之。以复罗山县，授泽州路治中。从平方脱脱之乱，改授枢密院知院，守石州。又从察罕帖木儿攻取山东郡县，察罕帖木儿为田丰所害，老保与扩廓帖木儿共破田丰，擢平章政事，留守益都。明遣大将军徐达攻益都，谕老保降，不从。达谓诸将曰：“老保所恃者，河上援兵。吾已分兵拒黄河南岸，断其臂矣。”即督兵填坝而进，拔其城，执老保与白锁住，送建康。平章普颜不花死之，老保降于明。后明太祖遣老保招谕扩廓帖木儿，扩廓帖木儿鸩杀之。

魏赛因不花，息州人。幼卓荦不群，善骑射。至正间，红巾贼起，募义勇御之，以众属察罕帖木儿，尝单骑杀贼百余人。又从扩廓帖木儿，讨孛罗帖木儿于大同，破之。累官河南江北知枢密院事。又讨秃坚帖木儿于岭北，获之，进拜中书平章政事，卒。

关关，字文祖，温县人。少沈鸷有材勇。察罕帖木儿举兵，关关募义勇万余人附之。授招讨，上百户，佩银符。从破贼韩咬儿，攻拔汝宁、钧、许等州，关关皆先登。深州贼犯河南，察罕帖木儿遣关关救之，贼遁走，擢上千户。及贼据荥阳，关关大破之。贼复屯八角。时韩林儿据汴梁，分兵四掠，察罕帖木儿使关关定陕虢等州，以功进颍息招讨，五万户。贼败走入陕西，关关追至凤翔，复移军守高平，转河东宣慰司副使，进河南行枢密院判，又进本院同佥。率所部守怀庆，绥辑流亡，远近归附。迁定远大将军，寻改河南行省参知政事，从察罕帖木儿讨山东贼，连拔高唐、虞城，擒贼骁将王达儿等。次泺陂，夺贼船二百余艘，断其粮道，进行省左丞。攻济南，贼将刘平章等以三万人来拒，关关率羸卒诱之，贼争进，伏兵前后夹击，斩获无算。进右丞，赐金带一。移守怀庆，进同知河南行枢密院事。卒年五十三，追赠推忠协义宣力功臣，谥康定。

关保，河南人。至正间为总兵、野庵裨将。时山西盗起，调守泽潞，与百户虎林赤破贼于泽州及高平，又擒贼首刘子才，擢兵部侍郎，赐龙衣金帛有差。从察罕帖木儿攻汴梁，以功加同佥枢密院事。二十七年，拜中书平章政事，分省济宁。二十八年，朝廷以扩廓帖木儿抗命，封关保国公，命与貊高同攻扩廓帖木儿。师次太原，扩廓帖木儿自平阳来袭，禽貊高、关保，皆杀之。

刘则礼，临江人。从答失八都鲁平河南，擢安陆府同知，累迁河南行枢密院副使，镇白羊口。扩廓帖木儿总兵南伐，授湖广行省左丞。明兵入京师，则礼兵溃，率麾下百余人壁易州龙居山。间道谒扩廓帖木儿于大同，时将作院使田迈鲁团结沿山民寨，留则礼共守。未几，扩廓帖木儿败于太原，则礼知事不可为，欲拥众赴行在，迈鲁无去意。明兵至，迈鲁迎降，欲授则礼以官，辞不受，寓蓟州而卒。




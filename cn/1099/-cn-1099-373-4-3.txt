○平陽府襄陵縣新建磚城記 【 襄陵建城】

襄陵舊築有土城圍凡六里許、既庳且薄、不任防禦、其增崇培厚且環而甃之以磚也、則自今歲戊辰始、襄陵在河東為壯邑、河東地險。塞北有太原雲中為之外障。入皇朝二百年餘民不見烽警。故城池甲仗。所以禦侮計者。率散弛不理。列城盡然。不獨襄陵也。去歲丁卯虜乘邊慮之不戒。闖入偏老。蹂躪邠嵐間。攻陷石州。殺擄極慘。遊騎且掠及霍州北境。于是河東大震。民回顧遑遑。莫適保聚。虜既去。監司乃下檄諸郡邑。築濬城池。督促旁午。惟時守令或浚財殫力。民怨蝟興。或慢令愒時。文書苟具。武安宋侯方視襄陵事、顧獨為之深遠慮曰設險禦暴、即在承平不可忘桑土計、矧虜匪茹時耶、廼相舊城絜其高二丈有二尺、曰何庳也。增而崇者五之一。絜其厚四尺耳。曰何狹也。增而闊者五之三。襄澤邑也。土隰易隤。則為之陶磚而環甃之。石其址。經始于仲春之吉、五閱月而工完、用民力月不過一日、何名也盖民間協力不與其數凡費緡錢大約八千金止耳初侯念役興費鉅。顧帑無羨蓄。而又不忍箕歛于民。乃屬父老子弟而胥諭之。俾各以力自効因捐俸百金以倡。前言省嗇然其實不可沒也故此復詳於是寮佐諸屬。各出俸有差。而卿宦士民慨然樂輸。有以千金自占者矣侯乃擇民之質實有幹局者數人。司其出納。吏胥絕不與。事完。官為考覈朓朒而巳。其措置詳密。號令明信。情愛懇惻。民用丕作。方役之興也。築始于東面。役人則聞墻內若雷鳴者三。悉有蛇出。土隨以裂。侯異之。訊之父老。為祭姑射山龍神。其異即止。及是城成。襄人以為有神助焉。余觀圖經。及寰宇志。載劉元海築陶唐金城時。蛇媼之異。竊謂語怪。乃今去其時千載餘矣。土人猶能識其神。而變幻亦相若。得非山川融結。固有靈奧不測者耶。宋侯勤于民事、幽鑒于神、屹屹崇墉、成功不日、興大役而神人用和若此、亦何有于外侮哉、侯名之韓、余嘉靖乙丑春闈所舉士、又宦于吾土、故知侯為深、且幸襄人之有永賴也、為述其興建始末、俾後有考焉、


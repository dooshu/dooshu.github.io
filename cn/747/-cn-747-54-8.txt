○宣慰两河百姓敕

朕嗣守大业，於今五年。承祖宗之成烈，受明灵之耿命，何尝不损己求瘼，视人如伤。思省徭赋，以康邦俗，纳群生於寿域，跻大化於昇平。而德固虚薄，志不昭感，叛人未附，戎马方殷，在予之责，鉴寐多惧。自两河背叛，凶逆相因，杀害无辜，窃盗城邑，摇荡我边鄙，荐食我黎元，劳我师徒，费我征赋，累列时岁，未克厎宁。朕子育万人，务康暴乱，弃其细故，待以初诚，申之以大信，示之以好恶，将冀迷乃知复，困则能通，亦欲先德后刑，有征无战，不劳师旅，以致和平。而包藏祸心，自相构衅，侮慢朝旨，偷恤甲兵。去顺效逆，曾无悛志，谓天可罔，谓责可逃。缓之则为患益深，逼之则矫（阙）穷究，挟藏诈匿，诡毒万端，陷此忠良，申雪无路。朕为人父母，实所痛心，岂可忍此奸回，为之覆焘。是以大整师旅，肃尔天诛，载清宇县，以息黎庶，事不得已，而至於斯。

顷以军兴，飞輓相次，军供之费，餽运之勤，屡扰农商，或擅其利，州县征赋，重及疲人。朕心在止戈，日冀蠲复，先志未就，后虑继之，徵责既加，名目犹广，百姓私养，无以自赡，惟是夙夜，不遑晏宁。岂不知耕织之艰难，转输之劳苦，每一念至，载深忧旰。傥上元垂祐，烈祖降灵。凭将帅之谋，股肱之力，俾我一戎，永清四海；则颁赋名目悉停，两税定数，亦各减放，以便万姓，咸与昭苏。各委节度观察刺史县令，所在郡邑，明加晓谕，使知予意。朕郁於大道，远迩未臻，必假人力，以清多难。宣布中外，咸使闻知。


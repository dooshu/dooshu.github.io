○论潘炎表

臣某言：伏见今月一日制命，以刘晏殊死之责，连及前礼部侍郎潘炎，贬授沣州员外司马。天鉴孔明，善恶悬别，比诸子婿，犹佐上藩。凡所见闻，莫不欣荷，知德刑无颇，而行於代也。但臣比见潘炎为性贞纯，致身无过，介然特立，自为一时之选。名不为晏称，官不由晏进，自晏处权掌要，未尝以毫发受遗，未尝以亲戚请求。顷自晏居外使，（阙）安礼致书疏知（阙）寒温通意，都不为之开缄。凡此之类，盖非一二。所以海内修崇名节者，莫不叹伏，以为古人之中，罕有俦对。自晏伏诛，众望炎免。况二年风疾，手足拘挛，气息奄奄，药饵未复。奉诏奔波，即日登路，篮舆卧载，生死难图。臣愚识炎日久，知炎至行，伏恐弊一吉士，为代所悲冒责上闻，庶几下达。傥蒙圣人回听，恤以守道不回，赐其残生，许归田里，免随道歼。俯叶群心，将劝清贞之士，以励贪浮之俗，炎之幸也。臣愚不识忌讳，干犯汤镬。尘默宸严，陷身无地，不胜知贤请命之至！谨诣东上阁门奉表陈列以闻。


145　伊川不作詩唯寄王子真　我有丹用時還解壽斯民　王子真嵩山松下候伊川


伊川先生不作詩，唯寄王子真詩云：「我亦有丹君信否，用時還解壽斯民。」先生入嵩山，子真已候於松下。問何以知之，曰：「去年已有消息來矣。」蓋先生前一年欲往，以事而止。子真名筌，岐下陽平人。元豐中，賜號沖熙處士。張芸叟爲功行碑，謂超世之資，與陳圖南侔。

【元圻案】吕本中紫薇詩話以爲「邢和叔尚書嘗以丹遺伊川先生，先生以詩謝之云：『至神通化藥通神，遠寄衰翁救病身。我亦有丹君信否，用時還解壽斯民。』」與此條不同。〇宋詩紀事二十七：「龔原，字深之，有贈王筌七言絶句，序云：『筌，字子真，富鄭公客。元豐中，賜號沖照處士。元符三年，從劉先生受上清籙。華陽洞便門一夕忽開，自左慈得進，洞宫旋閉，且千載矣。』」此作沖熙，未知孰是。〇今畫墁集不載王筌功行碑。






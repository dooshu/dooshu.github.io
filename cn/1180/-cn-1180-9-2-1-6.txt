天保

六章，章六句


首章讲：此人臣答君而歌此诗。曰：我臣子受君之赐厚矣，而将何以为报哉？彼君为天之子，吾愿天之福君何如也？





天保定尔，亦孔之固。

保，是安。定，不摇。尔，指君。固，坚固。是必天之于君也，扶持之极其至，抚绥之极其笃，所以保定尔者，亦孔之固乎！





俾尔单厚，何福不除？

单，尽也。厚，深厚。彼福莫难于日新也，则俾尔以单厚之福。往者过矣，来者续之，盖相禅而不穷也，何福之不除旧而生新乎？





俾尔多益，以莫不庶。

益，增加也。庶，众也。福莫难于富有也，则俾尔以多益之福。其来如几，其多如式，盖繁祉之骈臻也，何福之莫不庶乎！天之保定吾君如是，诚哉其为孔固矣。

二章讲：犹未也。





天保定尔，俾尔戬穀。罄无不宜，受天百禄。

戬，作尽字看。穀，善也。罄，亦是尽。天之保定我君也，俾尔以尽善之理，使其见之经纶化裁者，皆协于尔极之中，而无事之不得其宜焉。如是则戬穀罄宜之百禄，君既受之于天矣。





降尔遐福，维日不足。

遐，久也。日不足，言日日而无止足。然天之于君，不但已也。又必可大之庆，延之为可久之休。降尔以遐福，使其戬穀罄宜者，日以继日，盖有无日上足者矣。是天又有以申命乎君也，其保定诚无已矣。

三章讲：





天保定尔，以莫不兴。

尔，指君。兴，盛也。夫天之保定吾君也，单厚多益之咸福，百禄遐福之毕集，夫固以莫不兴矣。





如山如阜，如冈如陵。

自其高大者言之，则峻极莫御，犹山阜冈陵，而巍乎其不可逾也。





如川之方至，以莫不增。

自其盛长者言之，则瑞庆大来，犹之川之方至，而浩乎以莫不增也。夫以吾君之福，其莫不兴之象有如此者，则天之福君，尚有一之不至哉！

四章讲：王之福君如是矣，然君为神之主，吾愿神之福君何如也？





吉蠲为饎，是用孝享。禴祠蒸尝，于公先王。

禴，夏祭。祠，春祭。蒸，冬祭。尝，秋祭。彼吾君承宗庙之祭也，诹日择士，以致其慎焉；斋戒涤濯，以致其洁焉；为之酒食，以备其物焉。由是举孝享之典，以行四时之祭，于彼先公先王，而所以格神者，为有道矣。





君曰卜尔，万寿无疆。

君，指先公先王。尔，指君。但见先君居歆申锡以福，尸为之传其意，以嘏之曰，尔之祭祀既诚敬矣。今君卜尔以万寿无疆之福，必使尔常为宗庙鬼神之主也。

五章讲：犹未也。





神之吊矣，诒尔多福。

吊，至也。诒，遗也。尔，指君。祖考之来格也，贻尔以多福之全，则不惟及于一身，而又及于天下焉。





民之质矣，日用饮食。

质，诚实也。盖民俗不淳，治道之累，非福也。神必使尔之民，皆革薄从忠，质实无伪，于日用之间，惟知饥食渴饮而已，而饮食之外无余巧也。





群黎百姓，遍为尔德。

群黎，即百姓。尔，指君。民行不兴，君德之玷，非福也。神必使尔之群黎百姓，皆则君之德而象其休，使一人之德，日光昭于天下，而若为之多助也。民俗淳而民行兴，多福之贻孰加焉？

六章讲：夫神之锡君也，万寿之福在一身，而治道之福在天下。夫固无不备矣，又将何以拟之哉？





如月之恒，如日之升。

恒，月弦。自其进盛言之，但见多福之善，方享而未艾，有如月之上弦，骎骎乎就盈；有如日之始出，骎骎乎就明，其进盛不可御矣。若夫既望之月则易亏，既中之日则易昃，其何以象君福之进盛耶？





如南山之寿，不骞不崩。如松柏之茂，无不尔或承。

骞，亏也。不崩，坠也。承，继也，旧华将落而新华即生。自其悠久言之，但见多福之萃，长远而不息，有如南山之寿，而无骞崩之虞；有如松柏之茂，而有相继之机，其悠久不可量矣。若非南山之寿则易倾，非松柏之茂则易衰，其何以象君福之悠久耶？夫以吾君之福，其进盛悠久之象如此，则神之福君，又何有一之不至哉？






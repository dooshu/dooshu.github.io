○对夷攻蛮假道判

〈夷攻蛮，道由边邑。麦已熟，或请人皆出获。宰不许，郡长让之云：恐为不耕者所得。〉

疆场之事，先於慎守；田农之业，在乎克勤。必资礼以防之，是谓政有经矣。国家卧鼓荒徼，偃伯灵台。干戈既戢，虽息犯边之虑；蛮夷相攻，尚无假道之礼。今者大田既稼，滞穗未收。边邑常近于寇雠，或人且虑其蹂践。请皆出获，成此有年。欲使功见於多，安能义然後取？邑人争出，必尽室以行；我仓既盈，或不耕而获。岂伊恤病，实长幸灾。惟彼前修，邑宰之化斯得；徵诸故事，郡长之让颇乖。

李昕

昕，代宗时擢书判拔萃科。


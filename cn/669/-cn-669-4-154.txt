154　風俗爲世道元氣　晉分秦亡風俗使然


風俗，世道之元氣也。觀葛生之詩，堯之遺風變爲北方之强矣；觀駟驖、小戎之詩，文、武好善之民變爲山西之勇猛矣。晉、秦以是彊於諸侯。然晉之分爲三，秦之二世而亡，風俗使然也。是以先王之爲治，威彊不足而德義有餘。商之季也，有故家遺俗焉；周之衰也，懷其舊俗焉。

【元圻案】唐風葛生序：「刺晉獻公也。好攻戰則國人多喪矣。」〇鄭氏詩譜：「唐者，帝堯舊都之地。今日太原晉陽，是堯始居此，後乃遷河東平陽。」〇秦風駟驖序：「美襄公也。始命有田狩之事，園囿之樂焉。」小戎序：「美襄公也。備其兵甲，以討西戎。西戎方强，而征伐不休，國人則矜其車甲，婦人能閔其君子焉。」〇詩譜：「秦者，隴西谷名，於禹貢近雍州鳥鼠之山。」又曰：「秦仲之孫襄公，平王之初，興兵討西戎以救周。平王東遷王城，乃以岐、豐之地賜之，始列爲諸侯。」〇史記晉世家：「哀公四年，趙襄子、韓康子、魏桓子共殺知伯，盡并其地。十八年，哀公卒，子幽公柳立。幽公之時，晉畏，反朝韓、趙、魏之君，獨有絳、曲沃，餘皆入三晉。」又秦始皇本紀：「始皇崩於沙丘，胡亥襲位爲二世皇帝。元年七月，戍卒陳勝等反。二世齋於望夷宫，趙高與其婿閻樂、其弟趙成謀立公子嬰，二世自殺。」〇賈誼曰：「秦爲天子，二世而亡。」〇詩大序：「國史明乎得失之迹，傷人倫之廢，哀刑政之苛，吟詠性情，以風其上，達於事變，而懷其舊俗者也。」






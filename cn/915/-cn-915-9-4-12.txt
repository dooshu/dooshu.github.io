◇将归建邺先遣军东下诏（承圣二年八月庚子）

夫爰始居亳，不废先王之都；受命於周，无改旧邦之颂。顷戎旃既息，关柝无警。去鲁兴叹，有感宵分，过沛殒涕，实劳夕寐。仍以潇、湘作乱，庸、蜀阻兵，命将授律，指期克定。今八表段清，四郊无垒，宜从青盖之典，言归白水之乡。江、湘委输，方船连舳，巴峡舟船，精甲百万，先次建邺，行实京师；然後六军遄征，九扬旆，拜谒茔陵，修复宗社。主者详依旧典，以时宣勒。（《梁书·元帝纪》）


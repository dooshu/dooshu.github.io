○对请益不退判

〈戊侍先生，视日早暮不请退。乡大夫责之。词云：“方及请益。”〉

书称教胄，礼贵来学，问一之道式昭，在三之仪斯著。戊行敦素履，行列青衿，惧格之无诚，诫佻达以自制。满ぷ不顾，方欲期於俯拾，重席拟登，何敢遽云请退？然先生在位，侍坐有仪，自合发问以条，使师逸功倍。何得请益无节？致视日欠伸，虽涉进德之端，其若伏膺之道。乡大夫之责，是谓知言；门弟子之礼，不应饰说。息焉有故，边生且放懒眠，惩之勿深，甯越岂宜鞭挞？请举坐觥之罚，式陈鼓箧之诫。

史苌


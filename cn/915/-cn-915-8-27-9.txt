◇上疏请给虏书

臣侧闻佥议，疑给虏书，如臣愚情，切有未喻。夫虏人面兽心，狼猛蜂毒，暴悖天经，亏违地义，逋窜烛幽，去来幽朔，绵周、汉而不悛，历晋、宋其逾梗。岂有爱敬仁智，恭让廉修，惭犬马之驯心，同鹰虎之反目。设稿秣有储，筋竿足用，必有草窃关燧，寇扰边疆；宁容款塞卑辞，承衣请朔。陛下务存遵养，不时侮亡，许其膜拜之诚，纳裘之赆。况复愿同文轨，傥见款遣，思奉声教，方致猜拒。将使旧邑遗逸，未知所置，衰胡馀噍，或能自推。一令蔓草难Θ，涓流泛酌，岂直疥痒轻疴，容为心腹重患。

抑孙武之言也，困则数罚，窘则多赏，先暴而後畏其众者，虑之谓乎？前中原士庶，虽沦慑殊俗，至於婚葬之晨，犹巾衤为礼。而禁令苛刻，动加诛に。于时獯粥初迁，犬羊尚结，即心徒怨，困惧成逃。自其将卒奔离，资待销阙，北畏蠕，西逼南胡，民背如崩，势绝防断。於是曲从物情，伪窃章服，历年将绝，隐蔽无闻。既南向而泣者，日夜以觊；北顾而辞者，江淮相属。凶谋岁窘，浅虑无方，於是稽颡郊门，问礼求乐。若来之以文德，赐之以副书，汉家轨仪，重临畿辅，司隶传节，复入关河，无待八百之师，不期十万之众，固其提浆伫俟，挥戈原倒，三秦大同，六汉一统。

又虏前後奉使，不专汉人，必介以匈奴，备诸觇获。且设官分职，弥见其情，抑退旧苗，扶任种戚。师保则后族冯晋国，总录则わ姓直勒渴侯，台鼎则丘颓、苟仁端，执政则目凌、钳耳。至於东都羽仪，西京簪带，崔孝伯、程虞虬久在著作，李元和、郭季上于中书，李思冲饰虏清官，游明根泛居显职。今经典远被，诗史北流，冯、李之徒，必欲遵尚；直勒等类，居致乖阻。何则？匈奴以毡骑为帷床，驰射为糇粮，冠方帽则犯沙陵雪，服左衽则风骧鸟逝。若衣以朱裳，载之玄《支页》，节其揖让，教以翔趋，必同艰桎梏，等惧冰渊，婆娑蹒辟，困而不能前已。及夫春草水生，阻散马之适，秋风木落，绝驱禽之欢，息沸唇於桑墟，别醍乳於冀俗，听《韶》、《雅》如聋聩，临方丈若爰居，冯、李之徒，固得志矣，虏之凶族，其如病何？於是风土之思深，愎戾之情动，拂衣者连裾，抽锋者比镞，部落争於下，酋渠危於上，我一举而兼吞，卞庄之势必也。且棘宝荐虞，晋疆弥盛，大锺出智，宿氏以亡。帝略远孚，无思不服，銮光幸岱，匪暮斯朝。臣请收籍伊，兹书复掌，犹取之内府，藏之外ぷ），於理有惬，即事何损。若狂言足采，请决敕施行。（《南齐书·王融传》。虏遣使求书，朝议欲不与，融上疏。）


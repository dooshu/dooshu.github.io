卷七十九

钦定四库全书

怀麓堂集卷七十九

明　李东阳　撰

文後稿十九

碑铭

明故赠光禄大夫柱国少傅兼太子太傅礼部尚书武英殿大学士谢公神道碑铭

弘治己未先皇帝覃恩臣下今少傅谢公於乔之祖直庵公始赠资政大夫太子少保兵部尚书兼东阁大学士祖妣余氏赠夫人越六年乙丑今天子嗣位於乔以辅导功进今官及恭上两宫尊号又获以其官加赠祖为光禄大夫柱国少傅兼太子太傅礼部尚书武英殿大学士祖妣为一品夫人制得树碑神道於乔乃自述事状以属东阳忆与於乔同在翰林入内阁稔闻公之志行才畧卑官小试厄於横逆卒以终老暨其子资政公之贤然又弗显而魁名重位正言直道伟然以学行勲业显於天下者乃於其孙见之向非抑遏屈郁之久且深亦恶能一发至此哉是则天道庆善之公徵诸圣天子崇德报忠之典皆足以为世劝文而铭之宜也按谢氏之先本台州临海人宋季有行长二者徙绍兴余姚之东山乡公生而闳伟洞达孝友直义尤多闻识宣德庚戌浙江布政司辟为从事长遇事敢言布政诸公多折节从之进隷兵部尚书邝公埜素严重寮属无当其意者凡章奏出公手则不覆视比旅试内廷混在常等邝道公才行力争之乃置优格柰侍郎享掌寺事挟中贵势陵蔑官属公每正色拒之为所构陷吏部尚书王文端公知之奏调福建布政司都事会沙贼邓茂七作乱刑部尚书薛公希琏出鎭委公军饷先是输费三倍且弗继公收积水次召业舟者使运之量予之直约有损则均其偿皆乐为用民不倍歛军食亦足承檄守松溪政和贼保官台山为窟合处州贼掠平阳诸县公以计招其黠者用其谋诛首恶宥其胁从还所掠妇女童穉若干人贼遂平又奏政和地广难制请割其二里及福安一隅置寿宁县薛公上其功进禄二级御史应颢荐公可大任吏部以资浅格不行适薛公劾巡按御史许仕达并及其素不谨事许京居尝与公邻疑事出於公中以危法大理卿萧公维祯察其寃将为申辨公念日者言年四十六当失官叹曰命也不复自列旣免归奉母严氏以居悉举家政付其子徜徉山水间效仲长统乐志论作写情说以自况葺谱合族而周其贫乏延师置塾教子孙皆立身应事之方乡人有过虽衆所惮者必加面斥然闻一善则奬誉不释口尤笃旧故布政使黄泽在浙公尝以谏忤後被罪力为排解旣而官其乡尤厚待之参政俞士悦待公国士後谪戍辽阳屡遣使慰访友人俞汉远客死为棺歛归其丧尝买一幼女旣而知为宦家子女育之比长为嫁良族平生好学卷帙不去手为诗文下笔立就多不存稿雅不喜浮屠凡世俗邪妄之说一无所惑自谓以刚直得祸因号直庵人亦以是称之寿六十七尝自制寿藏於鸡笼山先墓成化癸巳九月二十九日卒再踰月而葬夫人余氏同乡处士安之女温懿端慤事舅姑孝敬备至处娣姒常倍任其劳公贫时恒以俭取足姑老不就禄留养於家躬事纺绩至老不倦其治家寛而有制为教亦然羣从子姓数百指抚之甚周邻党之婺妇病媪待哺者不下十数家有火警舍其家而来赴者甚衆尝遘危疾女妇多涕泣请祷愿以身代至於逮下之德尤为婣族所慕效云寿七十六某年月日卒越三月而合葬子一讳恩孙五於乔其长名迁乡贡廷试皆第一八命至今官次选早卒次迪举进士累官兵部员外郎清愼有祖风孙五长正次丕皆有文行不失世守丕廕国子生举顺天乡贡第一进士及第授翰林编修以祖命为选後其所为赠以此铭曰谢以国氏自周申伯历汉中微至晋乃发由安曁玄将相勲阀有乡东山公盖其裔公曰无徵宁远毋伪公自作祖绰有余地公才实多可贡可科卑官畏途既蹶复蹉直不狥物竟婴祸罗人不足尤天其谓何公家有敎公子惟肖载堙弗宣天稔其报巍巍公门公有闻孙出应瑞世为凤为麟上补帝衮为龙为山志行道施有泽在人风采凝峻蔚为名臣兹固间气亦惟庆源其源维何公自作祖世苟有济岂必在我赠官赐秩视祖如父计功报直亦固其所发潜阐幽於义斯可刻铭神道以耀终古

明故兵部尚书致仕进阶光禄大夫赠太子太保諡襄毅项公神道碑铭

公姓项氏讳忠字荩臣其先世本汴人宋南渡有曰秀者徙浙之嘉兴曾祖永原隐不仕祖邦历孝感吴江同安三县丞及父衡皆赠资政大夫都察院左都御史公生於吴江正统七年举进士授兵部主事迁员外郎十四年扈从北狩陷敌中以智自拔而归进郎中景泰某年擢广东按察司副使尝按部高州谍报贼携男妇数百刦村落部将请发兵公曰流贼无携家理慎无恐及讯其俘果皆良家被掠者尽释之四年征泷水贼以功加从三品禄丁外艰服阕改山东按察使天顺某年擢陕西按察使值岁饥亟发廪给民不待报所活万讣丁内艰军民诣阙借留者几千人诏起复公某年以大理寺卿召借者再至乃改都察院右副都御史巡抚其地洮岷诸番作乱公帅兵抚捕遂降其衆成化元年寇犯延绥公与宁远伯任夀奉命御之战屡捷寇遽遁去西安水多卤宋渠久废公开一渠三十里又凿泾阳郑白故渠溉田七万顷民立生祠祀之二年敌人摩罗欢入寇公提督军务与彰武伯杨信御之寇复遁三年召还佐院事四年固原土胡穆苏据石城杀我边将将窥陕公总督军务与都督刘玉讨之伏羌伯毛忠战死我军遽退公即阵斩一千户以徇衆乃定适彗出台斗人情恟惧公屹不为动据要害以困贼廷议请益兵诏以问公公谓兵不须益惟坐困可毙相持百余日公单骑抵贼寨谕以福祸脇从者稍稍出降其逸出者皆纵使去以孤其党贼穷甚每突围薄我大小三百余战皆却之禽其爱将杨呼哩公曰是可用也解所服金鈎赐而遣之约为内应卒禽穆苏斩首七千六百俘获二千六百有奇因奏便宜四事为经久讣五年迁右都御史六年京畿大水公巡视顺天河间永平三府多发官廪又劝分得米十六万银布牛具各万余所活尤衆荆襄贼李胡子者本刘千斤余党倡流民为乱公复总督军务乃遣人持榜入山招谕其负险不服者纵兵搜捕凡发遣还乡者百四十万编戍者万余斩首二千余级献俘於朝者百余人仍献便宜十事诏暂留抚治进左都御史盖自南北用兵以来论功迁秩者至是而再降敕奨谕者五赐白金彩币者六会有星孛於天田言者谓荆襄杀戮所致公再疏自列言为国任怨未尝妄杀因乞骸骨上温诏慰公且召之还後荆襄三十余年芽孽不作迹其摧创之力未必非绥抚地也十年拜刑部尚书寻改兵部公晓畅戎务简贤属以自辅图大展所藴十三年锦衣卫百户常瑛者挟中贵为詗察屡兴大狱至擅执京朝官中外重足莫敢正言其非公奋笔具疏草倡诸公卿奏之瑛坐谪戍边朝野称快而其党竞仇公不置又有千户吴绶先在军中挠法为公所黜时亦用事极力构公欲寘之死公廷辩慷慨不少屈仅坐落职以去久之陷公者次第皆败上洞察公枉复兵部尚书致仕今上登极及建储恩再进阶光禄大夫吏部侍郎彭公韶巡视浙江特荐公可用而公年已至亦不果起夀八十二卒於正寝弘治十五年八月十一日也上遣官谕祭命有司治葬事赠太子太保赐諡曰襄毅録其孙镛为嘉兴守御千户皆异数云生二子长经举进士历南京监察御史为太平知府有父风次绶累官苏州卫指挥佥事守御嘉兴侧室朱氏生子四缙缵缮继公以十六年某月日葬象贤乡之原鲍夫人祔公刚果沈毅遇事敢为不惑羣议故能临敌制胜累着勲伐及排击凶暴身犯大难中虽顚阻终暴白於天下而先帝知人烛物之明今天子报功崇德不遗旧臣之义亦可仰见於此矣乃叙其行业之大者而系以铭铭曰昔在英庙贤俊辈出甲科继登盛者壬戌有十尚书公盖其一抡才校功公在甲乙入典刑狱出长师律庙堂中严疆圉外谧识机应变捷在仓卒持坚握强勇定羣怵公身兀兀其气屹屹摧奸堲谗公有直笔公心铁石宁折毋屈彼繁有徒如鬼如獝野磷宵熠潜形昼匿隂霾荡灭仰见白日乃困而亨匪满斯溢壮当其劳老飨其逸何以雪之生有阶秩何以锡之没有褒恤天王圣明君子贞吉视彼徼幸畴得畴失惟天生才大者丞弼胡成之艰而夺之疾惟士用世必先委质行孰我使止就我尼其间利钝岂我能必公志旣毕公泽未讫公功在焉来者是述

明故赠光禄大夫柱国太子太保刑部尚书闵公神道碑铭

太子太保刑部尚书闵公朝瑛为监察御史时尝获封厥考竹深公如其官阶文林郎赠厥妣严氏为孺人为都察院右都御史时公已弃养则如其官赠之阶资政大夫而妣为夫人曁其祖考妣皆然弘治癸亥始赠公今官阶光禄大夫勲柱国妣为一品夫人曁其曾祖考妣皆然公念父德久弗白兹假宠於朝制得建碑神道则以同年友请予铭公行具兵部尚书孙公原贞所撰墓表孙为进士尝使浙采图史为尚书又统兵鎭其地与公晤接得其贤为深东阳生晚获与太保公同举进士与闻世德义亦有不得避也按闵之先本汴人从宋南渡至临安徙居乌程之晟溪今湖州属县也元季兵燹谱逸不可考公曾袓讳某敦雅去俗为後进师表称牧斋先生祖讳性考讳绶皆富善好礼为万石长惠加於乡公讳节字以度竹深其所自号少失恃克自树力学通经籍工古今诗体每家居尊祖合族训督子弟义敦旧故佣佃者厚议其直贷不能偿者折其劵值岁饥解槖以周饿者给婚丧不举者甚衆性易直人有过必加面斥而非理相犯者不为校鄕之人无远迩疏戚必以长者归之曰闵公厚德其後弗昌者吾弗信也严夫人讳贞字淑澄子六孙六曾孙九自某以下及诸曾孙皆公所不及见而来者尙未艾云予闻江南多钜家望族而贵富不两得若子孙绵衍久而弥盛者指不能一再屈意福祉为造物所靳非积行累善宜无所能致竹深公躬服德义不见用於时厚积大发固其宜也太保公以才行为三朝耆宿百僚冠冕扬显之道於斯为极论者徒见其恩所由起而培植启迪之善鲜克闻之然则勒铭纪德虽缓至今日而具美备载若有所待而然者後之人尚亦有徵哉铭曰浙有封君家始由盛世历三纪王三锡命其命维何御史尚书宫保载陟阶穹礼殊山林庙廊韦布簪组旣晦而彰名徧天下诰增旧秩庙饰新主有宗曁婣改聼易睹朝书暮诗我实教之生荣没昌我实召之若田在耕旣稼而获若桑於蚕旣绩而织以小喻大乃物之则此地之宜矧种斯德维德之效有倍斯百有瓞斯绵由曾逮玄弗娯目前以慰九泉刻铭匪稽以徯厥全百世之下郁哉斯阡

明故赠通议大夫南京礼部右侍郎马公神道碑铭

西充马公讳觉照其字曰悟明其号曰圆山居士其赠官曰通议大夫南京礼部右侍郎其先出果州其祖元保宁路鎭抚月满始迁西充其父愈音号龙门居士其子铎号虹桥居士为国子生三世不显皆以号行及其孙廷用始举进士累官南京翰林院侍读学士获赠其父及为礼部右侍郎乃赠其祖论者谓马氏之显自公始云公性朴厚与物无竞且乐施予少喜浮屠法乡人有小讼辄为开导不烦官府而退者往往有之尝患旧茔卑湿躬相吉壤迁其祖若父於青草沟之阳庐於墓左负土植树三年而後去有白鸠巢於墓木人以为孝感所致从兄庸为税课司使卒於荆州公负其遗骸归葬之抚其孤不异已出盖其家居所自尽者如此间游江湖下瞿唐过金陵北走燕蓟观两京宫阙台署衣冠文轨之富慨然叹曰名教中固自有乐地也旣抵家尽屏旧好遣子铎为科举业及孙廷用甫髫丱为择傅就学步送於三百里外家虽贫膏火笔札之费不絶於道廷用攻苦力学举乡贡报未至而公卒公娶淑人朱氏勤俭有则善综家政遇中表族婣并致亲睦廷用之为编修也犹及见焉公生於永乐某年卒以成化某年墓在岳店庙之东淑人祔焉铎所卜地也公子二铎其长次曰监孙五长廷惠授将仕郎廷用其次曾孙十金龠皆举进士金累官庐州府知府龠吏部考功司主事仝国子生企义官玄孙三盖其子姓之盛如此而以女称者不与焉马氏居西南僻地世以农隐圆山公用儒学为教再世乃发至以父子登甲第内列曹省外领州郡文学政事先後相辉映而敦朴易直之风固未改也是其深培厚积理实有自致者岂直亏盈屈伸之数固当然哉然则公之名已逹之朝廷籍之有司见诸辞命典册之间由是而托文字刻金石以昭来世固孝子之志亦史氏之所有事也侍郎君追慕先德久有待於今日者谓予为翰林旧寮特述事状请铭於神道之石乃为铭铭曰西充之隂有山紫崖或若五马从空西来有壤可居有原可薶生斯葬斯曰维马氏龙门圆山是父是子载营载迁相望伊迩圆山有子惟孙是似子堂未构孙干其蛊旣锡其父貤及於祖龙章凤函下照林莽山若增高地若增膴彼陬岂遐若在畿辅九原有知公掌可抚穹碑岩岩金书石劖挂於新阡有来必瞻晦极而彰理则可占太史作铭以发尔潜

明故赠通议大夫都察院右副都御史毕公神道碑铭

赠都察院右副都御史毕公为教谕时以其子亨为吏部主事弃官就封後累封至都转运使及亨为副都御史闻公丧归自甘肃值今天子恭上两宫尊号恩赠公今官给正三品诰命制得遣官谕祭有司治葬事恩数备矣毕氏族望济南之新城曾祖讳庆甫祖行二以行称世有隐德考讳铎赠如公官公讳理字文义生而魁伟重厚頴敏内发居乡无师傅学礼经自得奥旨为县学生累试弗售天顺己卯次当贡有伊某者亲老且贫甚怜而让之遂领山东乡荐庚辰中礼部乙科授凤阳怀远学训导怀远久乏科第公择少俊十余辈躬督教之自是举者先後得二人以母丧阕服改保定束鹿举三人秩满考最迁开封西华教谕西华乏士如怀远而举如束鹿之数父丧服再阕改彰德安阳安阳多贵宦子不帅教公益严条格其举者有加焉盖公以笃志实学操矩彠为身教故随厥所至类能有所成就四县之士衔感恩德虽越地累岁视之若父母然其乡党後进经讲授者多举进士为显官如御史孙敬于璧布政使李延夀此尤可指数者也晚号敬斋学者因称为敬斋先生自致政归以泉石诗酒自娯县官礼请为乡饮大宾者几二十年年八十有一而卒生洪熙某年卒以某年配高氏生同乡有懿德孝敬勤俭少老如一日视侧室若同气抚育诸庶无异已出累封至淑人以今弘治丙寅某月日合葬於吴公山之原太淑人亦赐祭焉子五亨其长举成化乙未进士累今官以亷能称於时次成夔龙孝成龙皆县学生孙五长昭弘治己未进士累官工部员外郎识者曰不愧其父自公以礼学教於家用是取科第者三世矣都宪君以予同朝久尝接公风范昭又予礼部所举乃奉吾友左副都御史杨君应宁状请铭公神道而以母德附焉礼也铭曰教士得第国课其最其所得者为迁陟地计功报直维有司事矧有遗教及乡子弟匪我职者功实兼倍天则课之锡以繁祉其祉伊何曰有贤嗣维子父述维孙祖似教实自我成之在天天道国法若符契然贻我身後击我目前官我能弃敢几报焉校彼自得不盈一间匪流斯长曷泝厥原父教既着亦维母贤我铭毕公以耀九原明故资政大夫都察院右都御史赠太子太保左都御史史公神道碑铭

公姓史氏讳琳字天瑞在宪宗庙举成化丙戌进士为工科给事中擢江西布政司右参议迁左参政孝宗朝历迁左右布政使擢都察院右副都御史巡抚保定诸府兼督鴈门诸关历工部左右侍郎兼左佥都御史经畧边备以秩满进右都御史提督军务署院事今上皇帝以提督功赠太子少保左都御史未几又以恤典加赠太子太保凡阅三朝四十年官十命其卒也给驿传遣官护丧治葬事赐祭者再及加祭亦如之盖其始终遭际之盛如此可谓难矣初公为给事时言事有体为参议时平巩昌番贼修安定会宁诸路边备督甘凉军饷事皆集以家艰阕服改福建有求开银矿者公力沮之为参政时豪家多怙势庇盗每为禁治袁吉二府饥发廪赈贷全活甚衆贑盗攻城邑杀官吏督兵剿之获七百余人枭其首恶脇从者皆释不问为布政时藩府岁禄多倍取民困输纳请自所司类输之始大称便为廵抚时定均徭优戍卒开小河以杀滹沱水势复眞定保定二府柴夫旧额大明诸川果园皆居民世业嬖臣怙宠者奏取以备供应公力言不可以数千人之命供一已之奉辞甚激诏遣官核实果如公言乃止为侍郎时尝以灾异言止织造惜供应诸事为经畧时言募军丁禁盗贼省中官差遣诸事多行之为提督凡三命始赴宣府大同值敌退会兵食为後计後敌寇榆林率偏师先往曁大帅至共谋觇敌酋所在夜潜师捣其巢贼闻礟惊遁毁其庐帐而还以捷闻赐勅褒谕副以银币宝镪入朝言便宜事加详弘治乙丑新遭大丧国事方剧适宣府失利遽命出师公与大帅分驻宣府大同大同诸路斩获以百计捷再上褒谕如初特命中官迎劳於关赐赉甚厚下曁部曲并加犒赏殆近岁以来所未有也今年丙寅为正德纪元正月十二日以疾卒自居九列前後请老十余疏辄得温旨勉留其在新政尤多眷注而勲业未究卒齎其志以没悲哉公性本孝友其先世居浙之余姚元市舶大使应炎为宋防御使张畴子去史为张姓七世矣公始请於朝复旧姓事其祖处士府君讳仲昇考教谕府君讳才甚谨皆累赠如其官显其家賙恤亲党不遗余力其为人坦夷宏豁不设崖岸意常近厚人以故多亲爱之平居不事作业家无余赀然终其身未尝以屑意也号一拙而实多艺能戏作墨竹自谓天解尤好谈兵於诸推步占候医药之术靡不通涉比见荧惑犯执法谓人曰是必有当之者已而左都御史戴公廷珍卒曰未也不踰月而公亦卒乃撮其大者为铭铭曰有伟一人生南东长躯广颡声洪钟蚤占骨相非凡庸溺水不死惊羣童殿前射策囘重瞳谏垣启沃开宸聪关闽楚地三藩雄力折强暴苏疲癃手操宪节廵畿封入贰邦土官冬工豸冠象简乘青騘出门按剑气如虹部曲百万皆貔熊三边四顾多狼烽衔枚夜捣穹庐空五年再出威权同北走上谷西云中胡来如云去若风公归献捷明光宫台评庙议坐雍容武戢不用文治隆扶揺万里方上翀六月一息何匆匆稽山镜水精灵锺公往归之可长终神无不之感必通或者尚在燕然峰

明故中宪大夫太常寺少卿兼翰林院侍讲学士杨君墓碑铭

国朝廕录之典惟大臣有之然不甚显其显者必其才足以应选举膺任使资累序积乃得之而亦鲜矣若学士杨君知休固其人哉君讳时畅知休其字世望西安之咸宁曾祖讳惟敬祖讳森皆累赠资政大夫户部尙书考讳鼎举乡贡会试皆第一廷试第二历翰林侍讲官至资德大夫正治上卿太子少保户部尙书赠太子太保諡庄敏君其伯子也少美丰姿能问学庄敏公为侍郎例得廕子君以让其弟时逹旣举进士授翰林院检讨修宪庙实録以劳迁修撰充经筵讲官今上在储宫君以廷荐侍讲读改春坊右赞善九载秩满进左论德以修大明会典劳迁侍讲学士续修玉牒以登极恩进太常寺少卿兼职如故复以两宫尊号恩进阶中宪大夫预修孝庙实録初开经筵复充讲官其在成化时尚未显越弘治正德间多所历试史职之外会试为同考廷试为受卷弥封读卷凡儒臣所有事无弗与者自余若分献郊坛陪飨太庙清理武官贴黄预观籍田从幸太学赐坐彜伦堂恩礼尤渥玉牒之进君按宋制於正殿登受亦前所未有也其所被赐若冠服金币宝镪珍馔诸物不一而足卒之日上追念旧劳特命官致祭营葬给驿归其丧其长子依泽先以祖廕为太学生至是改命肄中书舍人业出身仍许其仲子依江补廕为生盖庄敏虽以勲绩闻望显於时代而在翰林未久辄擢故编摩讲读之务所以遗君者犹多而廕録相续又逓为序进固公以文学遭际明圣有足自致实庄敏之泽未艾也君为人内敏外重意常近厚伦谊尤笃庄敏之归卽欲终养不果乃请侍以行张氏姊寡而无子养之终身後被旌为节妇谭氏妹有遗女为嫁名族诸弟旣失怙并加诲导时敷为兵部员外郎时逹为顺天府经历时敷卒育其孤於官及君之丧羣从环列伏哭皆如礼亦以见故家风范如此云依泽将树碑墓道奉左庶子毛宪清状请予铭君同在院署久予弗能恝也因掇其行实之槩为序铭曰惟庄敏公昔事英祖肇登甲科终致台辅老归其乡弗?厥施教成於家有子似之孰其似之曰维伯子为名进士为世太史越在宪宗曁於孝庙今皇嗣基臣职是绍经业有门周彖羲爻史法有传钺贬华褒讲幄敷陈艺苑甄择有一於斯皆公遗则有笏堆牀有里鸣珂仲叔之间孰与伯多譬室与田将获将构而成弗终抑又谁咎惟恤有典兆域是营奕世遗恩二子是庸咸宁之墟先公所藏君往从之百世勿忘

怀麓堂集卷七十九








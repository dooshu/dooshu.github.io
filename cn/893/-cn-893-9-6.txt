早秋赠裴十七仲堪





远海动风色，吹愁落天涯。南星变大火，[一]热气余丹霞。[二]光景不可回，[三]六龙转天车。[四]荆人泣美玉，[五]鲁叟悲匏瓜。[六]功业若梦里，抚琴发长嗟。[七]裴生信英迈，屈起多才华。[八]历抵海岱豪，[九]结交鲁朱家。[十]复携两少妾，[十一]艳色惊荷葩。[十二]双歌入青云，但惜白日斜。穷溟出宝贝，大泽饶龙蛇。[十三]明主傥见收，烟霄路非赊。[十四]时命若不会，归应炼丹砂。

[一]南星，南方之星也。大火，心星也。初昏之时，大火见南方，于时为夏。若转而西流，则为秋矣。郭璞《尔雅注》：“大火，心也，在中最明，故时候主焉。”



[二]江淹诗：“丹霞蔽阳影。”刘良注：“丹霞，赤云也。”



[三]曹植诗：“白日西南驰，光景不可攀。”



[四]六龙，见三卷注。天车，即日车也。



[五]荆人卞和泣玉事，见四卷注。



[六]孔子曰：“吾岂匏瓜也哉?焉能系而不食。”何晏注：“匏，瓠也。言瓠瓜得系一处者，不食故也。吾自食物，当东西南北，不得如不食之物，系滞一处。”



[七]王粲诗：“摄衣起抚琴。”



[八]《后汉书》：“至于扶翼王运，皆武人屈起。”章怀太子注：“屈起，犹勃起也。音其勿反。”



[九]《禹贡》：“海岱惟青州。”《孔传》曰：“东北据海，西南距岱。”



[十]《史记》：鲁朱家者，与高祖同时。鲁人皆以儒教，而朱家用侠闻。所藏活豪士以百数，其余庸人不可胜言。然终不伐其能，歆其德，诸所尝施，惟恐见之。振人不赡，先从贫贱始。家无余财，衣不完采，食不重味，乘不过軥牛。专趋人之急，甚己之私。既阴脱季布之厄，及布尊贵，终身不见也。自关以东，莫不延颈愿交焉。



[十一]鲍照诗：“会得两少妾。”



[十二]《说文》：“葩，花也。”



[十三]木华《海赋》：“翔天沼，戏穷溟。”又曰：“岂徒积大颠之宝贝。”《左传》：“深山大泽，实生龙蛇。”



[十四]《韵会》：“赊，远也。”






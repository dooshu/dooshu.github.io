○谏宣宗为郑光辍朝疏

郑光是陛下亲舅，外族之爱，诚轸圣心。况皇太后哀切之时，理合加等。而赐之粟帛，隆其第宅，自家刑国，允谓合宜。今以辍朝之数，比於亲王公主，则前例所无，纵有亦不可施用。何者？先王制礼，所以防微。大凡人情，於外族则深，於宗庙则薄。所以先王制礼，割爱厚亲，士庶犹然，况当万乘。亲王公主宗属也。舅氏外族也，今朝廷公卿以至庶人，据开元礼，外祖父母及亲舅，丧服小功五月；若亲伯叔、亲兄弟，即服齐周年。所以疏其外而密於内也。有天下者，尢不可使外戚强盛。故西汉有吕氏之侈，几灭刘氏；国朝有则天之篡，殆革唐命。岂非一朝一夕，其所由来渐也。今郑光辍朝日数，与亲王公主同，设使陛下速改诏命，辍朝一日或两日，示其升降有差，恩礼无僭。使四方见陛下钦明之德，青史传陛下制度之文。垂之百王，播之芳烈。臣愚不肖，谬窃恩私，实愿陛下处於尧、舜之上，羲、轩之列。所以甘心鼎镬，伏进危言。

王函

函，大中时人。


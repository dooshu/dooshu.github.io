○白鹦鹉赋（以“容日上海，孤飞色媚”为韵）

若夫名依西域，族本南海；同朱喙之清音，变绿衣於素彩。惟兹鸟之可贵，谅其美之斯在。夫其入玩於人，见珍奇质。狎兰房之伎女，去桂林之日；易乔枝以罗袖，代危巢以琼室。慕侣方远，依人永毕；托言语而虽通，顾形影而非匹。经过珠网，出入金铺；单鸣无应，双影长孤。偶白鹇於池侧，对皓鹤於庭隅；愁混色而难辨，愿知名而自呼。明心有识，怀恩无极；芳树绝想，雕梁抚翼。时衔花而不言，每投人以方息。慧性孤禀，雅容非饰；含火德之明辉，被金方之正色。至如海燕呈瑞，有玉筐之可依；山鸡学舞，向宝镜而知归。皆羽毛之伟丽，奉日月之光辉。岂怜兹鸟，地远形微；色凌纨质，彩夺缯衣。深笼久闭，乔木长违；傥见借於羽翼，与迁莺而共飞。（谨按：本限八韵，赋止五韵，郝名远作亦同。）


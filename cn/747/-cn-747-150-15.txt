○理侯君集等疏

臣伏以君集等，或位居辅佐，或职分牙爪，并蒙拔擢，授将帅之任，不能正身奉法，以报陛下之恩，举措肆情，罪负盈积，实宜绳之刑典，以肃朝纲。但高昌昏迷，人神共弃，在朝议者，以其地在遐荒，或欲置之度外。惟陛下运独见之明，授决胜之略，君集等奉行圣算，遂得指期平殄。若论事实，并是陛下之功。君集等止有道路之劳，未足以称其勋力。而陛下天德弗宰，乃推功於将帅。露布初至，便降大恩。从征之人，皆沾涤荡。及其凯旋，特蒙曲宴。又封属国，加之重赏。内外文武，咸欣陛下赏不逾时。而未经旬日，并付大理。虽乃君集等自挂网罗，而在朝之人，未知所犯，恐海内又疑陛下，惟录其过，似遗其功，臣以下才，谬参近职，既有所见，不敢默然。臣闻古之人君，出师命将，克敌则受重赏，不克则受严刑。是以当其有功也，虽贪残淫纵，必蒙青紫之宠，当其有罪也，虽勤躬洁已，不免斧钺之诛。故《书》曰：“记人之功，忘人之过，宜为君者也。”昔汉贰师将军李广利，损五万之师，縻亿万之费，经四年之劳，唯获骏马三十匹。虽斩宛王之首！而贪不爱卒，罪恶甚多。武帝以为万里征伐，不录其过，遂封广利海西侯，食邑八千户。又校尉陈汤，矫诏兴师，虽斩郅支单于，而汤素贪盗，所收康居财物，事多不法，为司隶所系。汤乃上疏曰：“臣与吏士，共诛郅支，幸得擒灭。今司隶乃收系案验。是为郅支报雠也。”元帝赦其罪，封汤关内侯，赐黄金百斤。又晋龙骧将军王，有平吴之功，而王浑等论违诏，不受节度军令，得孙皓宝物，并烧皓宫及船。上表曰：“今年平吴，实为大庆，於臣之身，更为咎累。”武帝赦而不推，拜辅国大将军，封襄阳侯，赐帛万匹。近隋新义郡公韩擒虎，平陈之日，纵士卒暴乱叔宝宫内，文帝亦不问罪，虽不加爵，拜擒虎上柱国，赐物八千段。由斯观之，将帅之臣，廉慎者少，贪求者众。是以《黄石公·军势》曰：“使智使勇，使贪使愚。故智者乐立其功，勇者好行其志，贪者邀趋其利，愚者不避其死。”是知前圣莫不收人之长，弃人之短，良为此也。臣又闻之，天地之道，以覆载为先；帝王之德，以含宏为美。夫以区区汉武，及历代诸帝，犹能宥广利等，况陛下天纵神武，振宏图以定六合，岂独正兹刑网，不行古人之事哉？伏惟圣怀当自已有斟酌，臣今所以陈闻，非敢私君集等。是以萤爝末光，增辉日月。陛下若降雨露之泽，收雷电之威，录其微劳，忘其大过，使君集等重升朝列，复预驱驰，虽非清贞之臣，犹是贪愚之将。斯则陛下圣德，虽屈法而德弥显；君集等愆过，虽蒙宥而过更彰。足使立功之士，因兹皆劝；负罪之将，由斯而改节矣。


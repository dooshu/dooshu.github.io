118　劉盛蘇綽重視讀孝經　讀孝經一卷足以治家國　學不知要猶不學


劉盛不好讀書，唯讀孝經、論語，曰：「誦此能行足矣，安用多誦而不行乎？」案：匡衡亦曰：「論語、孝經，聖人言行之要，宜究其意。」蘇綽戒子威云：「讀孝經一卷，足以立身治國，何用多爲？」愚謂梁元帝之萬卷，不如盛、綽之一言。學不知要，猶不學也。

【何云】蘇威屈膝於王世充，虧體辱親也至矣，安能讀此一卷書哉！

【元圻案】通鑑晉紀懷帝永嘉四年：「漢安昌王盛少不好讀書，惟讀孝經、論語云云。」胡氏讀史管見曰：「劉盛，匈奴耳。所嗜好乃爾，又知行之爲要，言之無益，與中國專門名家、講誦談説而不能行者，一何遼哉！」〇隋書儒林傳：「何妥，性勁急，有口才，好是非人物。時納言蘇威嘗言於上曰：『臣先人每誡臣云：唯讀孝經一卷，足可立身治國，何用多爲！』妥曰：『蘇威所學，非止孝經。厥父若信有此言，威不從訓，是其不孝。若無此言，面欺陛下，是其不誠。』」又蘇威傳：「大唐秦王平王充，威請謁見，稱老病不能拜起。王遣人數之曰：『公見李密、王充皆拜伏舞蹈，今既老病，無勞相見也。』」






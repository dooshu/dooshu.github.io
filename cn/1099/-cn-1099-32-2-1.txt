○正統己巳曆議

正及第之明年、己巳之朔禮成而觀其書、書二至之晷、有晝夜六十一刻之文、即怪其故。退而求古諸家曆法。無有也。時有五官司曆雅相知者、因以所私問之曰、天行最徤。日次之。月又次之。以月會日。以日會天。天運常舒。日月常縮。曆家以其舒者縮者之中氣。置閏以定分。然後以三百六十五日四分日之一之日。乘除之。積三歲而得三十二日。五十九刻者。其法常活。以三百六十五度四分度之一。天分南北二極。日行中道。冬至行極。南至牽牛。得四十刻。為日短。夏至行極北。至東井為日長。春秋分則行南北中。東至角。西至婁。為晝夜均。古者以曆名家者必以其變者立差法以權衡之則變者常通而差者得其所矣有如今曆也者。夫乃不揣其本而齊其末歟。司曆曰如子言誠然。正曰、若然者子將居其職而不與其事耶。司曆掀髯笑曰、能者必不用。用者必不能。又何今日咎也。又曰曆者聖政之所先本也。苟以私智揆之。能無搖其本乎。予始悟當時用事者方赫赫。必以司曆為忌也後果有土木之變


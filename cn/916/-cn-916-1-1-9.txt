【五子歌】

〖夏《书》曰：太康失位。以逸豫灭厥德。黎民咸贰。乃盘游无度。畋于有洛之表。有穷後羿。因民弗忍。距于河。厥弟五人。御其母以从。徯于洛之汭。五子咸怨。述大禹之戒以作歌。〗

皇祖有训。民可近。不可下。民惟邦本。本固邦宁。予视天下愚夫愚妇。一能胜予。怨岂在明。不见是图。予临兆民。懔乎若朽索之驭六马。为人上者。奈何不敬。○（夏书五子之歌篇。《御览》八十二。《诗纪前集》一。）训有之。内作色荒。外作禽荒。甘酒嗜音。峻宇雕墙。有一於此。未或不（《御览》或作弗。）亡。○（夏书五子之歌篇。《御览》八十二。《诗纪前集》一。又《御览》五百七十引荒、墙、亡三韵。）惟彼陶唐。有此冀方。今失厥道。（《诗纪》云。《左传》作行。）乱其纪纲。乃底灭亡。○（同上）

明明我祖。万邦之君。有典有则。贻厥子孙。关石和钧。王府则有。荒坠厥绪。覆宗绝祀。（○同上）

呜呼曷归。予怀之悲。万姓仇予。予将畴依。郁陶乎予心。颜厚有忸怩。弗慎厥德。虽悔可追。（○同上○逯案。左氏哀六年传引夏《书》曰：惟彼陶唐。帅彼天常。有此冀方。今失其行。乱其纪纲。乃灭而亡。与此略同。可证歌为先秦逸文。）


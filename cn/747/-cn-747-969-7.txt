○定诸道奏除官员额数奏（同光二年三月中书门下）

纠辖之任，时谓外台；宰字之官，古称列爵。如非朝命，是废国章。近日诸道，多是各列官衔，便指州县，请朝廷之正授，树藩镇之私恩，颇乱规程，宜加条制。自今後大镇节度使管三州已上者，每年许奏管内官三人；如管三州已下者，许奏管内官二人。仍须有课绩尤异，方得上闻。若止於简慎无瑕，徵科及限，是守常道，只得书考旌善，不得特有荐奏。其防御使每年只许奏一人，并无尤异，不得奏荐。刺史无奏荐之例，不得辄乱规程。更有将资官员，请他处除授，谓之“横荐”，最乱格文。其已前事件如敢违，所司不得辄与通进。若奏下中书，亦不在施行之例。


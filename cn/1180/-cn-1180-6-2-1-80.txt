与漕河督抚


敝省改折漕粮三万石，原因荆州左卫移调显陵，该卫运船洒派江西，无军无船，其势不得不改折，非暂因灾伤蠲免者比也。昨该部不查缘由，议复本色。

窃以为欲复本色，必先造船，又议拨军。今湖广一省军卫，除边方守御外，大抵皆为运卒矣。今欲增拨，将何所出？造船既费不赀，拨军重行劳扰，而所复本色，不过三万石。况京军月粮，近亦本折兼支，则改折事体，亦为两便，又何必拘拘以复本色为哉！今当下贵衙门查议，惟公留意熟计之，幸甚。






○平李锜德音

天地之德，佐助者忠良；鬼神之灵，弊踣者盈贯。故有无状之衅，颠越以败常；则有不夺之诚，感慨以明节。《易》所谓功业见乎变，《书》所谓不善降百殃，积恶必至於灭身，见几宁俟於终日，应若影响，昭然著明。

李锜受恩三朝，授任千里。勺水拳石，以至高深；润草涂原，岂酬亭毒。而弃我厚德，稔其奸心，滔天以肆其逆谋，擢发未穷其丑行。乃者式举戎旆，申严国刑，将鼓雷霆之威，以诛枭獍之罪。

镇海军左厢兵马使兼御史中丞子良等，外宏智虑，内激精忠。擐甲执兵，取凶人之柄；沥肝尝胆，怀劲草之风。回戈以掩其羽毛，竟夕遂擒其魁首。天府无一金之费，已静江流；王师无一战之劳，已除人害。莫大之节，卓然无伦；非常之功，斯谓不朽。高位重赏，予何爱焉？殊加荣宠，用显旌劝。其张子良等超异酬赏，并从别敕处分。其立功将士等，并准平西川节度例优赏甄叙。其左厢官健等，素闻效顺，亦宜霑赏，并从另敕处分。王澹、赵锜等，仗节死义，杀身成仁，无罪罹辜，受兹残酷，所宜襃表，并劝忠贞，即加追赠，仍令州县致祭收葬。其王澹如有子弟，服满日与一子八品正员官。如更无辜受戮，及脱身效顺者，亦委元素具事闻奏，当有裒赠，及加甄录。如受戮之中，有长行官健，勿停粮赐，优给其家。浙西管内官吏及职掌人，若被逼胁驱使者，但情非同恶，一切不问。每念疲甿，久罹虐政，而又迫於逆命，驱以馈军。攫敛则灌以漏卮，伤残则烈於猛火，永言於此，如纳诸隍。宜申蠲贷之恩，冀息呻吟之苦。其润州今年秋税未徵纳者，一切放免。其管内诸州县，如李锜作乱之后，横加徵剥，委元素审加勘责，具色目闻奏。其榷酒钱亦宜处置闻奏。应讨伐之师，如未出本界者，委本道量加赏给，如已出界者，仰具闻奏。

朕惟前王之训，钦慎典刑，今为恶者就诛，而建勋者已录，庶将櫜弓偃革，遂物之生成，力穑劝功，致人於富寿。覆车垂永鉴之辙，端扆扇无为之风。咨尔万方，宜知朕意。


○华佗论

史称华佗以恃能厌事为曹公所怒，荀文若请曰：“佗术实工，人命系焉，宜议能以宥。”曹公曰：“忧天下无此鼠辈耶！”遂考竟佗。至苍舒病且死，见医不能生，始有悔之之叹。嗟乎！以操之明略见几，然犹轻杀材能如是。文若之智力地望，以的然之理攻之，然犹不能反其恚。执柄者之恚，真可畏诸！亦可慎诸！原夫史氏之书於册也。是使後之人宽能者之刑，纳贤者之喻，而惩暴者之轻杀。故自恃能至有悔，悉书焉。後之惑者，复用是为口实。悲哉！夫贤能不能无过，苟於理矣，或必有宽之之请。彼壬人皆曰：“忧天下无材耶！”曾不知悔之日，方痛材之不可多也，或必有惜之之叹。彼壬人皆曰：“譬彼死矣，将若何？”曾不知悔之日，方痛生之不可再也，可不谓大哀乎？夫以佗之不宜杀，昭昭然不足言也，独病夫史书之义，是将推此而广耳。吾观自曹魏以来，执死生之柄者，用一恚而杀材能众矣。又焉用书佗之事为？呜呼！前事之不忘，期有劝且惩也。而暴者复藉口以快意。孙权则曰：“曹孟德杀孔文举矣，孤於虞翻何如？”而孔融亦以应泰山杀孝廉自譬。仲谋近霸者，文举有高名，然犹以可惩为故事，矧他人哉？


○故滁州刺史赠刑部尚书荥阳郑公墓志铭（并序）

周宣王封母弟桓公於郑，厥后因封命氏，为荥阳人。郑自桓公而下，平简公而上，世家婚嗣，咸详於史牒，故不书。公讳某，字某。五代祖讳某，北齐尚书令，是为平简公；曾祖讳某，下邳郡太守；王父讳某，卫州刺史；王考讳某，秘书郎，赠郑州刺史。

公即秘书第三子。好学攻词赋，进士中第，判入高等。始授郾城尉。无何，本郡守移他乡，州民有暴悖者，相率遮道，麾诃不去，公忿其犯上，立毙六七人。采访使奇之，奏署支使。改浚仪主簿，转大理评事，兼佐漕务。彭果领五府，奏公为节度判官。会果坐赃，连累僚佐，贬光化尉。移向城尉，历北海。时安禄山始乱，传檄郡邑，邑民孙俊、邓犀伽殴市人劫廪藏以应。公时已去秩，因奋呼，率僚吏子弟急击之，杀俊、犀伽，尽歼其党，繇是一邑用宁。朝廷美之，擢授登州司马。寻转长史，累加朝散大夫，入为太子左赞善大夫、尚书屯田员外郎、太子中允，出摄淄州刺史，俄换莱州，连有善最，诏授检校司勋郎中兼侍御史，充青莱登海密五州租庸使。太尉李公光弼镇徐州，奏公为徐州刺史，充海登沂三州招讨使，加正议大夫，赐紫金鱼袋。公威惠旧著，比至部，而苍山贼帅李浩与其徒五千来降，繇是三郡底定。复入为卫尉少卿，相国王公缙统河南，奏公为副元帅判官。未几，除秘书少监兼滁州刺史本州团练使，居八载，政绩大成。大历十二年二月十五日，薨於扬州，权窆於某所，享年七十有八。

公凡七佐军，四领郡，禄俸不积滞，衣食无常主。常叹曰：“以饱暖活孀幼，以清白贻子孙，是吾心也。”逮启手足，卒如其志。先是太夫人常寝疾，公衣不解、发不栉者弥年，侍疾执丧，忧毁过礼。公尤善五言诗，与王昌龄、王之涣、崔国辅辈联唱迭和，名动一时，逮今著乐词播人口非一，晚赋《思旧游》诗百篇，亦传於代。前夫人清河崔氏，赠清河郡太君；后夫人博陵崔氏，赠博陵郡君。生子七人，女七人。长子云逵，有才名，官至刑部侍郎京兆尹，公由京兆累赠至散骑常侍刑部尚书；次子微，终润州司马；次子公逵，有至行，初公年高，就养不仕，及居忧，庐墓泣血三年，淮南节度使本道黜陟使泉朝贤袁高、高参等累以孝悌称荐，向名教者慕之，今为侍御史上柱国沧景节度参谋；次子方逵，衡州司士参军；次子震，当阳丞；次子文弼，幽州参军；次子安逵，率府仓曹参军。公自捐馆舍，殆逾三纪，家国多故，未克反葬。至元和二年月日，始迁兆於郑州新郑县某原，先秘书茔，二夫人从焉。时京兆已即世，诸弟在下位，独侍御史衔┰襄事，孝备始终。见托述撰，铭於墓石。铭曰：

世禄德门，斯谓之可久。懿文茂绩，斯谓之不朽。二千石之禄，七十八之年，斯谓之贵寿。内史之显扬，柱史之孝行，斯谓之有后。呜呼郑公！荣如是，哀如是，又何不足之有。


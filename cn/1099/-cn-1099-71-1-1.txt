○獻言圖報疏畧 【 修省】

仰惟　太祖高皇帝、於洪武元年、歲在戊申、登　大寶之位、肇　皇明之基、復中國之統、凡歷　六朝閱一百二十年、我　皇上登寶位紀元之始歲、又適在戊申、十干之甲、十二支之子相配、再周無餘、而　皇上登極之歲、適與相符、謂　上天無意可乎、謂　聖祖在天之靈、無意可乎、謹按宋儒邵雍皇極經世書、謂天地大數、以十二萬九千六百年為一元、國祚大數、以九千六百年為一元、三代以後、惟漢唐宋國祚為最長、然皆不能滿其國祚之元數、多者不過三四百年、如人壽以百二十年為一元、然非善攝養、惜元氣、存仁心、謹身節用、不能盡其天年以滿其元也、是以漢唐宋之世、自百五六十年以後、往往中微、政務日趨于弊、風俗日趨于薄、紀綱日趨于弛、由是馴致于不可振起、而底于亡、此無他、繼體之君、皆生于世道豐亨之際、宮闈安樂之中、不歷險阻、不經憂患、天示變而不知畏、民失所而不知恤、人有言而不知信、好尚失其正、用度無其節、信任非其人、因循苟且而無有奮發之志、顛倒錯亂而甘為敗亡也、向使其君若臣、當其將微之時、灼然預知其中微之象、因上天之垂戒、汲汲反躬修省、以祈天永命、其國祚豈止此哉、矧其上世創業之君、無功德于民、適逢機會、因人成功、非若我　聖祖驅夷狄而出之化外、收還我二帝三王所自立之中國、重闡彝倫、再立世界、自天地開闢以來、帝王功德之大、所未有者也、我　國家有此大功、上格　天心、為　上帝之所孚祐、而眷顧之無已、仁愛之不忘、故于世道升降之會、嗜欲開先之際、生不世之主、而處于困心衡慮之中、示非常之變而當其居潛養晦之日、是以成化年間。災異之生。皆自古史冊所罕有者。彗星凡三出紫微大市三垣、與夫三公北斗、無不掃遍、而兩京畿暨十三藩司所□地震、毋慮五六百次、至于弘治之初、猶未巳也、邇彗星又出于天津、地震天鳴、無異曩時、鳥三鳴于禁中、考之經史、天變莫大于彗孛、而侵三垣台斗為重、地變莫大于地震、而在京師邊方為急、禽鳥動物、得氣之先、其變尤亟、春秋二百四十二年、書彗孛僅三、書地震僅五、書飛禽僅二、今乃屢見于二十六年之間、變不虛生、必有其應、特在遲速之間、卜以古人占候之術、驗以前代已然之故、其咎徵之應、深可畏也、然我　祖宗積德累仁、　先帝敬天愛民、　皇上清心寡欲、無有致災之理、而天之示變乃如此豈無其故哉、天人相與之際、甚可畏也、天不言、因其必然之數而示以顯然之象、使人見其象、推其數、盡當然之人事、而求其所以勝天、則能變災為祥矣、夫人所以能勝天、其道所由、修德而巳矣、臣願　皇上體上天愛民之深、念　祖宗基業之大、端一身以立天下之本、清一心以應天下之務、上畏天怒、下畏民怨、中畏人言、謹好惡而不流于異端邪說、謹用度而不致于耗國害民、謹任用而不失于偏聽獨任、振紀綱于頹靡之餘、復風俗于和平之舊、防微杜漸、每以禍亂為憂屈巳虛心、不以顛危為諱、防慾而剛為之制、思患而預為之防、將有為也、將有行也、則反求諸心、熟思而審處之曰、此事果合乎天理、順于人心、適于時宜否乎、其于聖賢經史。有無該載。　祖宗彝訓。有無違悖。當世軍民。有無利益。物論以為便否。清議以為善否得無違道悖德以致天怒乎。得無勞民傷財以致民怨乎。得無蠹國害民以致人言乎。一事之行。而眾議之。訪于眾而獨斷之。然後審緩急之宜。量輕重之劑。循先後之序。以見于施行焉。夫如是、是惟不行、行則合天理之公、即人心之安、適時措之宜、而天下後世享其福矣、雖然、人君一心、攻之者眾、一日萬幾、應之無窮、揣摩窺伺、覘吾意氣之所向、引誘激發、逢吾心志之所欲、投間抵隙、覬吾機便之可乘、上讒畧露其微機、眾即據以為倖會、而入其讒、獻其計、利其人、植黨與、排異巳、求差遣、乞恩澤、希爵賞、覓田宅、無非欲攘貨賄以肥家、結親倖以固寵、冒爵祿以貽後世、是皆為其身謀、為其家謀、為其親識、以及所交私之人謀、豈有一毫謀國之心哉、　皇上誠能養心性以保天和、閱經史以廣聖學、禁私謁以肅內政、明義理以絕奸邪、慎儉德以懷永圖、勤政務以弘至治、信任防一巳之偏、聽納取眾人之善、示淳朴以為天下之先、明意嚮以定萬民之志、使夫投機伺便之人、承風希旨之輩、曉然皆知　上之所好尚者、在乎仁義、而不在功利也、在乎儒教、而不在乎佛老也所用度者、在乎儉朴、而不在乎奢靡也、在乎節省、不在浪費也、所任用者、在乎賢良、而不在嬖近也、在乎正直、而不在乎諂佞也、則　朝廷之上、如日正中、仰其光景者、皆知其不可隱蔽、如水趨海、觀其波者、皆知其不可迴轉、小人不敢肆其奸、君子不為人所蔽、左道惑眾者、不能亂聖人之教、巧言詭計者、不能逢　明主之意則紀綱振作、治教休明、風俗淳和、上有餘而下無不足、　國勢隆重而運祚靈長矣、


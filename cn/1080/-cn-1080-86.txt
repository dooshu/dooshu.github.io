●大明會典卷之八十六

廟祀一

國初於闕左建

四廟。

德祖廟居中。

懿祖東第一廟。

熙祖西第一廟。

仁祖東第二廟。廟與主、皆南向。洪武元年定、以四時孟月及歲除凡五享。二年、重定時享。春以清明。夏以端午。秋以中元。冬以冬至。惟歲除如舊。三年又定時享。仍用四孟月。孟春特享於各廟。各具禮樂。餘時俱奉三祖神主合享於德祖之廟。

德祖仍南向。

三祖以次東西向。初獻、各奏本廟樂。亞獻、終獻、徹饌、還宮。同奏

德廟樂。九年、始改建太廟。其制前為正殿。後為寢殿。俱翼以兩廡。寢殿九間。以一間為一室。中一室、奉安德祖帝後神主。

懿祖東第一室。

熙祖西第一室。

仁祖東第二室。主皆南向。幾席床榻衾褥楎椸篋笥帷幔器皿之屬、皆如事生之儀。及時享於正殿。則設德祖帝後神座居中、南向。

懿祖神座左第一位、西向。

熙祖神座右第一位、東向。

仁祖神座左第二位、西向。凡座止設衣冠而不奉主。又以親王配享於東壁。功臣配享於西壁。孟春擇上旬吉日。孟夏、孟秋、孟冬、俱用朔日。歲暮、用除日。俱行合享之禮。奏德廟樂。罷特享禮、及各廟。樂。三十一年、奉祔太祖神主於寢殿西第二室、南向。正殿神座右第二位、東向。永樂中、定都北京。建廟一如南京之制。洪熙元年、奉祔太宗神主於寢殿東第三室、南向。止殿神座左第三位、西向。宣德元年、奉祔仁宗神主於寢殿西第三室、南向。正殿神座右第三位、東向。十年、奉祔宣宗神主於寢殿東第四室、南向。正殿神座左第四位、西向。天順八年、奉祔英宗神主於寢殿西第四室、南向。正殿神座右第四位、東向。成化二十三年、憲宗將升祔。而九室已備。始奉祧懿祖。

熙祖而下、皆以次奉遷。迺奉祔憲宗神主於寢殿西第四室、南向。正殿神座右第四位、東向。弘治初、始即歲除日行祫祭禮。十八年、奉祧熙祖。

仁祖而下、皆以次奉遷。迺祔孝宗神主於寢殿西第四室、南向。正殿神座右第四位、東向。正德十六年、奉祧仁祖。

太祖而下、皆以次奉遷。迺奉祔武宗神主於寢殿西第四室、南向。正殿神座右第四位、東向。嘉靖十年、敕諭禮部、以太祖高皇帝重闢宇宙。肇運開基。四時享祭、壓於德祖、不得正南面之位。

命祧德祖、而奉太祖神主居寢殿中一室、為不遷之祖。

太宗而下、皆以次奉遷。每歲孟春特享。夏秋冬合享。改擇季冬中旬大祫。而以歲除為節祭。歸之奉先殿。特享、則奉太祖居中。

太宗而下、以次居左右。各設一幄南向。奉主於神座。設冠服及舄於座之左右。祭畢、藏之。合享、則奉太祖居中南向。

太宗而下、以次東西向。大祫、則奉德祖於太廟、居中南向。

懿祖而下、皆以次東西向。其親王功臣、移配食於兩廡。又以丙辛年孟夏行大禘禮於太廟。奉皇初祖南向。

太祖西向配享。十四年、更建世室及昭穆群廟於太廟之左右。其制皆正殿五間。寢殿三間。各有門垣。以次而南。統於都宮。

太廟專奉太祖居之。

世室在左三昭之上、奉太宗居之。題曰太宗廟。

仁宗昭第一廟、曰仁廟。

宣宗穆第一廟、曰宣廟。

英宗昭第二廟、曰英廟。

憲宗穆第二廟、曰憲廟。

孝宗昭第三廟、曰孝廟。

武宗穆第三廟、曰武廟。以立春日、行特享禮於各廟。立夏立秋立冬日、行時祫禮於太廟。奉太祖南向。

太宗居東、西向、稍近上。

仁宗而下、東西序列相向。季冬大祫、則德祖居中。

懿祖

熙祖

仁祖

太祖以次居於左右。俱南向。

太宗而下、如時祫之序。十七年、改上太宗廟號曰成祖。加上皇考獻皇帝廟號曰睿宗。先是特建世廟以祀

皇考。後改建獻皇帝廟。又改題曰睿宗廟。特享、則於本廟行禮。時祫、則奉主合享於太廟。二十四年、重建太廟成奉睿宗升祔、而罷睿宗廟祭。寢殿神主、則太祖居中。

成祖

宣宗

憲宗

睿宗序於左

仁宗

英宗

孝宗

武宗序於右。皆南向。時享於正殿、則太祖仍居中、南向。

成祖而下、以序東西相向。孟春仍於上旬擇日。孟夏、孟秋、孟冬、仍用朔日、俱合享。祫祭仍以歲除日、凡儀節俱如舊。大禘禮亦罷。二十八年、奉孝烈皇後祔享

太廟。藏主

獻皇後之側。遇享居本次。止設位儀品而祝不及。二十九年、奉祧仁宗

宣宗而下、皆以次奉遷。迺奉祔孝烈皇後神主於寢殿西第四室、南向。正殿、神座右第四位、東向。祝仍不及。隆慶元年、世宗升祔。禮部議、廟享惟一

帝一

後。後必元配。乃奉孝潔皇後祔享。而遷孝烈皇後神主於別殿。六年、奉祧宣宗。

英宗而下、皆以次奉遷。迺奉祔穆宗神主於寢殿西第四室、南向。正殿神座右第四位、東向

廟號洪武元年、上

高祖考尊諡曰玄皇帝。廟號德祖。

妣曰玄皇后。

曾祖考尊諡曰恒皇帝。廟號懿祖。

妣曰恒皇后。

祖考尊諡曰裕皇帝。廟號熙祖。

妣曰裕皇后。

考尊諡曰淳皇帝。廟號仁祖。

妣陳氏曰淳皇后。

永樂元年、上

高廟尊諡、曰聖神文武欽明啟運俊德成功統天大孝高皇帝。廟號太祖。

后馬氏曰孝慈昭憲至仁文德承天順聖高皇后。嘉靖十七年、加上高廟尊諡、曰太祖開天行道肇紀立極大聖至神仁文義武俊德

成功高皇帝。

高皇后曰孝慈貞化哲順仁徽成天育聖至德高皇后。

永樂二十二年、上

文廟尊諡、曰體天弘道高明廣運聖武神功純仁至孝文皇帝。廟號太宗。

后徐氏曰仁孝慈懿誠明莊獻配天齊聖文皇后。嘉靖十七年、加上文廟尊諡、曰啟天弘道高明肇運聖武神功純仁至孝文皇帝。廟號成祖。

洪熙元年、上

仁廟尊諡、曰敬天體道純誠至德弘文欽武章聖達孝昭皇帝。廟號仁宗。正統七年、上

后張氏曰誠孝恭肅明德弘仁順天啟聖昭皇后。

宣德十年、上

宣廟尊諡、曰憲天崇道英明神聖欽文昭武寬仁純孝章皇帝。廟號宣宗。天順六年、上

后孫氏曰孝恭懿憲慈仁莊烈齊天配聖章皇后。

天順八年、上

英廟尊諡、曰法天立道仁明誠敬昭文憲武至德廣孝睿皇帝。廟號英宗。成化四年、上

□錢氏曰孝莊憲穆弘惠顯仁恭天欽聖睿皇后。

成化二十三年、上

憲廟尊諡、曰繼天凝道誠明仁敬崇文肅武宏德聖孝純皇帝。廟號憲宗。正德十三年、上

后王氏曰孝貞莊懿恭靖仁慈欽天輔聖純皇后。

弘治十八年、上

孝廟尊諡、曰建天明道誠純中正聖文神武至仁大德敬皇帝。廟號孝宗。嘉靖二十年、上

后張氏曰孝康靖肅莊慈哲懿翊天贊聖敬皇后。

正德十六年、上

武廟尊諡、曰承天達道英肅睿哲昭德顯功宏文思孝毅皇帝。廟號武宗。嘉靖十四年、上后夏氏曰孝靜莊惠安肅溫誠順天偕聖毅皇后。

嘉靖三年、上

獻皇帝尊諡、曰恭穆獻皇帝。七年、加上曰恭睿淵仁寬穆純聖獻皇帝。十七年、加上曰知天守道洪德淵仁寬穆純聖恭儉敬文獻皇帝。廟號睿宗。嘉靖十八年、上

后蔣氏曰慈孝貞順仁敬誠一安天誕聖獻皇后。

隆慶元年、上

世廟尊諡、曰欽天履道英毅聖神宣文廣武洪仁大孝肅皇帝。廟號世宗。

后陳氏曰孝潔恭懿慈睿安莊相天翊聖肅皇后。

隆慶六年、上

穆廟尊諡、曰契天隆道淵懿寬仁顯文光武純德弘孝莊皇帝。廟號穆宗。

后李氏曰孝懿貞惠順哲恭仁儷天襄聖莊皇后

時享

洪武二十六年初定儀

一齋戒。前一日、太常司官宿于本司。次日具本奏致齋三日次日進銅人

一省牲。 【牛九。羊八。山羊十。豕十九。鹿一。兔四。今時享犢十五。北羊十四。山羊十七。豕三十一。鹿一。兔十三。祫祭犢十九。北羊十八。豕三十五。兔十五。山羊鹿不加】

正祭前二日、太常司官奏明日與光祿司官省牲。至次日省牲畢同復命

一陳設皇高祖前犢一　　　羊一　　豕一　　豋二

鉶二　　　籩豆各十二　　　簠簋各二

帛二 【 白色、奉先制帛】

上曾祖

陳設同

皇祖

陳設同

皇考

陳設同

共設酒尊三、金爵八、瓷爵十六、篚四、于殿東。祝文案一、于殿西

後奉祧四祖。

太祖而下、諸廟陳設並同。嘉靖二十九年、奉祧仁宗。升祔孝烈皇后。后前止設金爵一、瓷爵二、通設酒尊九、金爵十七、瓷爵三十四、篚九。祫祭則尊加五、金爵加十、瓷爵加二十、篚加五

親王配享四壇 【 共二十一位】

第一壇

壽春王　妃劉氏

犢一　　　羊一　　豕一　　豋二

鉶二　　　籩豆各十　　　　簠簋各二

爵六　　　帛二 【 展親制帛】

第二壇

霍丘王　妃翟氏

下蔡王

安豐王　妃趙氏

南昌王

犢一　　　羊一　　　豕一　　豋六

鉶六　　　籩豆各十　　　　　簠簋各二

爵十八　　帛六 【 展親制帛】

第三壇

蒙城王　妃田氏

旴(日台)王　妃唐氏

臨淮王　妃劉氏

陳設與二壇同

第四壇

寶應王

六安王

來安王

都梁王

英山王

山陽王

招信王

犢一　　　羊一　　豕一　　豋七

鉶七　　　籩豆各十　　　　　簠簋各二

爵二十一　帛七 【 展親制帛】

共設酒尊三、篚四、于殿東南、北向

功臣配享十壇 【 今十七壇】

中山武寧王徐達

開平忠武王常遇春

岐陽武靖王李文忠

寧河武順王鄧愈

東甌襄武王湯和

黔寧昭靖王沐英

虢國忠烈公俞通海

蔡國忠毅公張德勝

越國武莊公胡大海

梁國武桓公趙德勝

泗國武莊公耿再成

永義侯桑世傑

河間忠武王張玉 【 以下四壇、俱洪熙元年增】

東平武烈王朱能

寧國忠莊公王真

榮國恭靖公姚廣孝 【 嘉靖九年、遷于大隆興寺】

誠意伯劉基 【 嘉靖十年增】

榮國威襄公郭英 【 嘉靖十六年增】

每壇

羊一　　　豕一　　鉶一　　籩豆各二

簠簋各一　帛一 【 報功制帛】 　　爵三

篚一

共設酒尊三、于殿西南、北向

一正祭。典儀唱樂舞生就位。執事官各司其事。導引官導引

皇帝至御拜位。內贊奏就位。典儀唱迎神。奏樂。樂止。內贊奏四拜。 【 百官同】 典儀唱奠帛行初獻禮。奏樂。執事官各捧帛。金爵受酒。獻于神御前。讀祝官取祝跪于神御右。內贊奏跪、典儀唱讀祝。讀訖、奉安于神御前。內贊奏俯伏、興、平身。 【 百官同】 樂止、典儀唱行亞獻禮。執事官以瓷爵受酒。獻于神御前。樂止、典儀唱行終獻禮。 【 儀同亞獻】 樂止、太常司卿進立殿東西向、唱賜福胙。光祿司官捧福酒胙自神御前中門左出。至皇帝前。內贊奏跪。搢圭。光祿司官以福酒跪進。內贊奏飲福酒。光祿司官以胙跪進。內贊奏受胙。出圭、俯伏、興、平身。內贊奏四拜。 【 百官同】

典儀唱徹饌。奏樂。執事官徹饌。樂止、太常卿詣

神御前跪奏禮畢、請

還宮。奏樂、內贊奏四拜。 【 百官同】 樂止、典儀唱讀祝官捧祝、進帛官捧帛、各詣燎位。奏樂、內贊奏禮畢

一祝文

維洪武　年歲次　　月　朔　日

孝玄孫皇帝御名敢昭告于高曾祖考四廟太皇太后

時維孟春、夏、秋、冬禮嚴祭祀。謹以牲醴庶品。用申追慕之情。尚

享

嘉靖間、稱六廟皇祖考妣太皇帝后。

皇伯考孝宗敬皇帝。

皇伯妣孝康敬皇后。

皇考睿宗獻皇帝。

皇妣慈孝獻皇后。

皇兄武宗毅皇帝。

孝靜毅皇后。萬曆七年、以概稱幾廟。

祖妣未明。更定祝文、通列

九廟帝后聖號

一樂章

迎神 【 中和之曲】

慶源發祥。世德惟崇。致我眇躬。 【 今云助我　祖宗】 開基建功。京都之內、親廟在東。維我子孫。永懷

祖宗。氣體則同。呼吸相通。來格來崇。

皇靈顯融

初獻 【 壽和之曲、武功之舞】

思皇

先祖。燿靈于天。源衍慶流。繇高逮玄。玄孫受命。追遠其先。明禋世崇。億萬斯年

亞獻 【 豫和之曲、文德之舞】

對越至親。儼然如生。其氣昭明。感格在庭。如見其形。如聞其聲。愛而敬之。發乎中情終獻 【 熙和之曲、文德之舞】

承前人之德、化家為國。毋曰予小子。基命成績。 【 今云、惟前人之功。肇膺天曆。延及予小子。爰受方國】 欲報其德。昊天罔極。慇懃三獻。我心悅懌

徹饌 【 雍和之曲】

樂奏儀肅。神其燕娛。告成于祖。亦佑

皇妣。敬徹不遲、以終祀禮。祥光煥揚。錫以嘉祉

還宮 【 安和之曲】

顯兮幽兮。神運無跡。鸞馭逍遙。安其所適。其靈在天。其主在室。子子孫孫。孝思無斁

南京

太廟圖

（見圖）

今太廟總圖

（見圖）

太廟時享圖

（見圖）

時享陳設圖

（見圖）

嘉靖十年定孟春特享儀 【後罷】

一前期二日、太常寺卿同光祿寺卿

面奏省牲、如常儀。次日復命。太常寺陳設、如圖儀

一正祭日、上乘輿由

廟街門入。至靈星門西、降輿。導引官導

上由靈星左門入。

上至戟門東帷幕。具祭服出。導引官導

上由戟門左門入。至寢殿。同捧主官 【 帝主以大臣恭捧。后主以內臣恭捧】 出

主陞

太廟。至太祖室安主。次至太宗以下昭廟安主。次至仁宗以下穆廟安主訖。典儀唱樂舞生就位。執事官各司其事。導引官導

上至御拜位。內贊奏就位。典儀唱迎神。樂作。樂止、內贊奏四拜平身。 【 傳贊百官同】 典儀唱奠帛行初獻禮。樂作、內贊導

上至太祖前。奏跪、奏搢圭。奏上香。司香官捧香跪于上左。

上三上香、訖。執事者捧帛跪于上右、奏獻帛。

上獻帛。執事者捧爵跪于上右、奏獻爵。

上獻

太祖前爵。奏出圭、上出圭、致恭訖。奏搢圭。捧爵者跪于上左、奏獻爵、上獻

高后前爵。奏出圭、奏詣讀祝位、上至中室讀祝位。樂暫止、奏跪。 【 傳贊眾官皆跪】 內贊贊讀祝。讀祝官跪讀訖。樂復作。奏俯伏、興、平身。 【 傳贊百官同】 內贊導

上至太宗以下昭廟前。奏跪、奏搢圭、奏上香、奏獻帛、獻爵。 【 儀同】 奏出圭。內贊導

上至仁宗以下穆廟前。奏跪、奏搢圭。奏上香、奏獻帛、獻爵 【 儀同】 奏出圭。奏詣讀祝位。內贊導

上至太宗前讀祝位。奏跪。 【 傳贊眾官皆跪】 樂暫止、內贊贊讀祝。

七廟讀祝官跪齊讀訖。樂復作、奏俯伏、興、平身。 【 傳贊百官同】 奏復位。內贊導

上復位。樂止、典儀唱行亞獻禮。樂作、內贊導

上至太祖前。奏搢圭。奏獻爵、上獻

太祖

高后前爵訖。奏出圭、奏復位。

太宗

仁宗以下、捧主官獻爵訖。樂止、典儀唱行終獻禮。樂作。 【 儀同亞獻】 樂止、太常卿于殿左西向立。唱賜福胙。內贊奏跪。奏搢圭。光祿卿捧酒跪于上右。奏飲福酒。

上飲訖。光祿官捧胙跪于上右。奏受胙。

受訖。奏出圭、俯伏、興、平身。奏四拜。 【 傳贊百官同】 典儀唱

徹饌。樂作。樂止、太常卿至中室向上跪。奏禮畢請還宮。樂作、內贊奏四拜。 【 傳贊百官同】 樂止、典儀唱讀祝官捧祝、進帛官捧帛、各詣燎位。

上轉立拜位之東。樂作、捧祝帛官出殿門。內贊奏禮畢。

上納

穆廟主。次納

昭廟主。至太祖

高后前納主訖。率捧主官各捧至寢殿安訖。易服還宮

一祝文

維嘉靖　年歲次　　月　朔　日

孝玄孫嗣皇帝御名敢昭告于皇祖太祖高皇帝。

孝慈高皇后。曰、時維孟春。禮嚴特祀。謹以牲帛庶品。用申追慕。伏惟鑒歆。尚

享

各廟文同。但隨廟異稱一樂章 【 與時享同】

嘉靖十年定時祫儀 【 後罷】

一前一日、太常寺陳設、如圖儀

一正祭日、儀同前。惟祝文總一讀。

各廟以下上香獻帛獻爵、俱捧主官代行

一祝文

維嘉靖　年歲次　　月　朔　日

孝玄孫嗣皇帝御名敢昭告于六廟皇祖考妣太皇太后。

皇伯考孝宗敬皇帝。

皇伯妣孝康敬皇后。

皇兄武宗毅皇帝。曰、節序流邁、時維孟秋。氣序若流、時當孟夏。氣序云邁、時維孟冬。謹以牲醴庶品、用薦時祫之禮。以申追慕之情。伏惟尚

享

一樂章 【 與時享同】

嘉靖十五年定

九廟特享儀 【 後罷】

一前期、太常寺奏請欽定捧主官、及齋戒省牲、俱如常儀

一前期一日、太常寺官詣

各廟陳設如儀

一正祭日、儀同前、惟祝文總一讀。

各廟俱捧主官行禮

一祝文 【 與前孟春時享同】

一樂章

太廟

迎神 【 太和之曲】

於皇於皇兮。仰我聖祖。乃武乃文。攘夷正華。為天下大君。粵比隆於古、越彼放勛。肇造王業。佑啟予小孫。功德超邁。

太室攸尊。首稱春祀。誠敬用申。維

神格思。萬世如存

初獻 【 壽和之曲】

薦帛於篚。潔牲於俎。嘉我稷黍。酌我清酤。愚孫毖祀。奠獻初舉。翼翼精誠。對越我皇祖。居然顧歆。永錫純祐

亞獻 【 豫和之曲】

籥舞既遷。八音洋洋。工歌喤喤。醇醴載羞。齊明其將之。永佑于子孫。歲事其承之。俾嗣續克承。百世其保之

終獻 【 寧和之曲】

三爵既崇。禮秩有終。盈溢孚顒。顯相肅雍。維

皇祖格哉。以繹以融。申錫無窮。暨于臣民。萬福攸同

徹饌 【 豫和之曲】

禮畢樂成。神悅人宜。籩豆靜嘉。敬徹不遲。穆穆有容。秩秩其儀。益祗以嚴。矧敢斁于斯

還宮 【 安和之曲】

於皇我祖。陟降在天。清廟翼翼。禋祀首虔。

明神既留。寢祏靜淵。介福綏祿。錫胤綿綿。以惠我家邦。於萬斯年

太宗廟

迎神 【 太和之曲】

於維

文皇。重光是宣。克戡內難。轉坤旋乾。外讋百蠻。威行八埏。詒典則于子孫。不忘不愆。

聖德神功。格于皇天。作廟奕奕。百世不遷。祀事孔明。億萬斯年

初獻亞獻終獻徹饌還宮 【 俱與　太廟同】

仁廟

迎神 【 太和之曲】

明明我祖。盛德天成。至治訏謨。遹駿有聲。專奠致享。維古經是程。春祀有嚴。以迓

聖靈。維陟降在庭。以賚我思成

初獻 【 壽和之曲】

幣牲載陳。金石在懸。清酒方獻。百執事有虔。

明神洋洋。降歆自天。俾我孝孫。德音孔宣

亞獻 【 豫和之曲】

中誠方殷。

明神如存。醞齊孔醇。再舉罍尊。福祿穰穰。攸介攸臻。追遠報酬。罔極之恩

終獻 【 寧和之曲】

樂比聲歌。佾舞婆娑。稱彼玉爵。酒旨且多。獻享維終、神聽以和。孝孫在位。受福不那

徹饌 【 雍和之曲】

牷牲在俎。稷黍在簠。孝享多儀。格我□□。稱歌進徹。髦士膴膴。孝孫受福。以敷錫於下上還宮 【 安和之曲】

犆享孔明。物備禮成。於昭在天。以莫不聽。

明神即安。維華寢是憑。肇祀迄今。百世祗承

宣廟

英廟

憲廟 【 俱與　仁廟同】

孝廟

迎神 【 太和之曲】

列祖垂統。景運重熙。於惟孝皇。敬德允持。用光于大烈。化被烝黎。專廟以享。經禮攸宜。俎豆式陳。庶幾來思

初獻 【 壽和之曲】

粢盛孔蠲。腯肥牲牷。考鼓鼘鼘。萬舞躚躚。清醑初酌。對越在天。

明神居歆。式昭厥虔

亞獻 【 豫和之曲】

祀事孔勤。精意未分。樂感鳳儀。禮虔駿奔。醞齊挹清。載奠瑤尊。

神其格思。福祿來臻

終獻 【 寧和之曲】

樂舞既成。獻享維終。明明對越。彌篤其恭。篤恭維何。明德是崇。

神之聽之。萬福來同

徹饌 【 雍和之曲】

牲牢醴陳。我享我將。黍稷蘋藻、潔白馨香。徹以告成、降禧穰穰。

神錫無疆。祐我萬方

還宮 【 安和之曲】

禮享既洽。

神御聿興。廟寢煌煌。以憑以寧。維神匪遐。上下在庭。于寢孔安。永底我烝民之生

睿廟

迎神 【 太和之曲】

於穆

神皇。秉德凝道。仁厚積累。配于穹昊。流慶顯休。萃于眇躬。施于無窮。以似以續、以光紹我皇宗。維茲氣始、俎豆是共。循厥典禮。式敬式崇。

神其至止、以鑒愚衷

初獻 【 壽和之曲】

制帛牲牢。庶羞芬膫。玉戚朱干。協于韶簫。清醑在筵。中情纏綿。

神之格思。儀形僾然

亞獻 【 豫和之曲】

瑤爵再陳。侑以工歌。籥舞蹌蹌。八音諧和。孝思肫肫。感格

聖靈。致愨則存。如聞其聲

終獻 【 寧和之曲】

儀式弗踰。奠爵維三。樂舞雍容。以雅以南。仰仁源德澤。嶽崇海淵。願啟我子孫。緝熙光明。維兩儀是參

徹饌 【 雍和之曲】

嘉饌甘只。亦既歆只。登歌迅徹。敬終惟始。維

神孔昭。賚永成于孝矣

還宮 【 安和之曲】

幽顯莫測。神之無方。祀事既成。

神返諸

帝鄉。申發休祥。俾胤嗣蕃昌。宜君兮宜王。歷世無疆

武廟

迎神 【 太和之曲】

列祖垂統。景運重熙。於惟武皇。昭德敕威。用剪除姦兇。大業弗隳。專廟以享。經禮攸宜。俎豆式陳。庶幾來思

初獻亞獻終獻徹饌還宮 【 俱與　孝廟同】

嘉靖十五年定

九廟時祫儀 【 與前時祫儀祝俱同】

樂章

孟夏

迎神 【 太和之曲】

序屇夏首兮風氣薰。禮嚴時祫兮、戛擊鐘鼖。迎

群主來。合享交欣。於皇

列聖、正南面、以申崇報皇勳

初獻 【 壽和之曲】

瞻曙色方昕。仰

列聖在上、奠金觥而捧幣紋。小孫執盈兮、敢不懼慇

亞獻 【 豫和之曲】

思

皇祖、仰

聖神。來

列主。會太宸。時祫修。循古倫。惟聖鑒歆。愚孫忱恂

終獻 【 寧和之曲】

齊醴清兮麥熟新。籩豆潔兮孝念申。仰

祖功兮

宗德。願降佑兮後人

徹饌 【 雍和之曲】

樂終兮禮成。告玉振兮訖金聲。徹之弗違。以肅精誠。

還宮 【 安和之曲】

三獻就兮、祖宗鑒享。一誠露兮念惟長。思弗盡兮思弗忘。深荷德澤之啟佑。小孫惟賴以餘光。

神返宮永安。保家國益昌

孟秋

迎神 【 太和之曲】

時兮孟秋火西流。感時毖祀兮爽氣回。喜金風兮飄來。仰

祖宗兮永慕哉。秋祫是舉兮希鑒歆。小孫躬迓兮捧素裁

初獻 【 壽和之曲】

皇祖降筵。

列聖靈聯。執事恐蹎。樂舞蹁躚。小孫捧盈兮敢弗虔

亞獻 【 豫和之曲】

再酌兮玉漿。潔淨兮馨香。

祖宗垂享兮錫胤昌。萬歲兮此禮行

終獻 【 寧和之曲】

進酒三觥。歌舞雍韺。鐘鼓轟錚。

皇祖

列聖、永享愚誠

徹饌 【 雍和之曲】

秋嘗是舉。稌黍豐農。三獻既周。

聖靈顯容。小孫時思恩德兮惟(□蟲)

還宮 【 安和之曲】

仰

皇祖兮聖神功。祀典陳兮報莫窮。嘗祫告竣。

鸞馭旋宮。

皇靈在天主在室。萬祀陟降何有終

孟冬

迎神 【 太和之曲】

時兮孟冬凜以凄。感時毖祀兮氣潛回。溯朔風兮北來。仰

祖宗兮永慕哉。冬祫是舉兮希鑒歆。小孫恭迓兮捧素裁

初獻亞獻終獻 【 同立秋】

徹饌 【 雍和之曲】

冬烝是舉。俎豆維豐。三獻既問、聖靈顯容。小孫時思恩德兮惟怚

還宮 【 同立秋但改嘗祫為烝祫】








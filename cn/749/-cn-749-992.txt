何梦桂


梦桂字岩叟，初名应祈，字申甫，淳安人。绍定元年（1228）生。咸淳元年（1265），省试第一，廷试一甲三名。授台州军事判官。咸淳十年（1274）冬，监察御史。至元中，屡徵不起，筑室小酉源，自号潜斋。有潜斋集。

声声慢

寿何思院母夫人

人间六月。好是王母瑶池，吹下冰雪。一片清凉，仙界蕊宫珠阙。金猊水沉未冷，看瑶阶、九开蓂荚。尚记得，那年时手种，蟠桃千叶。

庭下阿儿痴绝。争戏舞、绿袍环玦。笑捧金卮，满砌兰芽初茁。七十古来稀有，且高歌、万事休说。天未老，尚看他、儿辈事业。

八声甘州

寿徐信甫母夫人七秩

对芙蓉峰晓，雪初消、云□霭烟霏。是阿谁寿母，紫鸾笙里，玉液琼枝。元是云翘仙子，珥节度瑶池。手种碧莲子，长记年时。

此地神仙宫阙，几花封玉诰，金帔霞衣。但寿星堂上，七十古来稀。捧寿觞、莫辞满饮，愿年年、对鹤髮蛾眉。年年有，麻姑麟脯，王母玄梨。

又

送王野塘北归。东鲁王君野塘，以均房

招讨经历按莅严陵，至旦再期矣。夹谷按察

签事行部，识拔于稠众人中，使下六邑，按

问脏状，阅实以闻，自此声誉猎猎如日起。

壬午秋，省台檄交至，君奉命以往，阅岁而

后归，归则诸公已列剡交荐矣。方麾载道，

凡六七年间，蒙被休泽，而歌颂勋德于祖帐

之下，骈肩累迹，不特如老书生一人而已。

酌钓濑之泉，磨锦峰之石，固不足以形容伟

绩。濡毫染茧，为赋八声甘州，姑记其际遇

之私，依恋之情云尔。试使善歌者为我歌

之，当使送君短长亭下者，皆为君堕泪也。

对千峰未晓，听西风、吹角下谯楼。拥貔貅千骑，旌十里，送客芳洲。曾是灯棋月柝，赞画坐清油。折尽长亭柳，莫系行舟。

忆昔相逢何处，看飞鸿雪迹，休更回头。百年心事，长逐水东流。愿君如游龙万里，我如云、终泊此林丘。相思梦，明年雁到，尚讯南州。

满庭芳

初夏

燕子芹干，龙孙箨老，绿阴深锁林塘。午风庭院，人试薄罗裳。数尽落红飞絮，摘青梅、煮酒初尝。重门静，一帘疏雨，消尽水沉香。

把当年团扇，恩情犹在，未是相忘。笑衰公鬓髮，早已苍苍。说与乘鸾彩女，看世间、多少炎凉。都休怨，百年一梦，且共醉霞觞。

踏莎行

夜月楼台，夕阳庭院。都将前事思量遍。当初识面待寻常，争知识后情如线。

只怕梅梢，参横斗转。催人归去天涯远。断肠当在别离时，未曾说著肠先断。

摸鱼儿

记年时、人人何处，长亭曾共尊酒。酒阑归去行人远，折不尽长亭柳。渐白首。待把酒送君，恰又清明后。青条似旧。问江北江南，离愁如我，还更有人否。

留不住，强把蔬盘瀹韭。行舟又报潮候。风急岸花飞尽也，一曲啼红满袖。春波皱。青草外，人间此恨年年有。留连握手。叹人世相逢，百年欢笑，能得几回又。

又

把人间、古今勋业，一时都付杯酒。青山行遍人华髮，老尽门前青柳。试回首。记晓雨征衫，又过年时后。相逢故旧。浪说南楼北，亭花纵好、能似少年否。

还自笑，应是山林厌韭。忘却儿童迎候。兴来谩学长沙舞，要舞更无长袖。眉休皱。欢笑外，风涛世上时时有。共君握手。且尽日尊前，相拌一醉，醉后明朝又。

意难忘

避暑林塘。数元戎小队，一簇红妆。旌云影动，帘幕水沉香。金缕彻，玉肌凉。慢拍舞轻飏。更一般，轻弦细管，孤竹空桑。

风姨昨夜痴狂。向华峰吹落，云锦天裳。波神藏不得，散作满池芳。移彩鹢，柳阴傍。拚一醉淋浪。向晚来、歌阑饮散，月在纱窗。

喜迁莺

留春不住。又早是清明，杨花飞絮。杜宇声声，黄昏庭院，那更半帘风雨。劝春且休归去。芳草天涯无路。悄无语。倚阑干立尽，落红无数。

谁愬。长门事，记得当年，曾趁梨园舞。霓羽香消，梁州声歇，昨梦转头今古。金屋玉楼何在，尚有花钿尘土。君不顾。怕伤心，休上危楼高处。

临江仙

和毅斋见寿

十月江南风信早，梅枝早閟先春。田园剩得老来身。浪言陶处士，犹是晋朝臣。

人道革爻居四九，谁知数在邅迍。明年五十志当伸。低头羞老妇，且结会稽盟。

满江红

春色三分，怎禁得、几番风力。又早见、亭台绿水，柳摇金色。满眼春愁无著处，知心惟有幽禽识。望青山、目断夕阳边，孤云隔。

琴酒我，成三一。湖外舫，山头屐。且莫教春去，乱红堆积。记得年时陪宴赏，重门深处桃花碧。待修书、欲寄楚天遥，无行客。

忆秦娥

伤离别。江南雁断音书绝。音书绝。两行珠泪，寸肠千结。

伤心长记中秋节。今年还似前年月。前年月。那知今夜，月圆人缺。

西江月

犹记春风庭院，柳阴深锁帘帷。东君去后雨丝丝。空认紫骝嘶处。

梦断箫台无据，十年往事休追。忽然拈起旧来书。依旧长亭双泪。

小重山

吹断笙箫春梦寒。倚楼思往事，泪偷弹。别时容易见时难。相看处，惟有玉连环。

人在万重山。近来应不似，旧时颜。重门深院柳阴间。曾携手，休去倚危阑。

沁园春

寿夹谷书隐

光岳储精，宇宙呈祥，钟英俊材。想春秋夹谷，前生夫子，婆娑南赡，见在如来。龙角标辰，蟾胎焴丙，好是生朝华宴开。笙歌里，看儿童拜舞，春满行台。

重重好事相催。便对把黄封酌寿罍。更愿公殿上，早纡衮绣，愿公堂下，长戏衣莱。昨夜瑶池，亲逢阿母，欲寄蟠桃桃始栽。三千岁，待开花结子，岁岁衔杯。

满江红

和王伟翁上巳

睡起纱窗，问春信、几番风候。待去做、踏青鞋履，懒拈纤手。尘满翠微低叶，离愁推去来还又。把菱花、独对泪阑干，羞蓬首。

回鸾字，空怀袖。金缕曲，无心奏，记碧桃花下，夜参横斗。六幅罗裙香凝处，痕痕都是尊前酒。到如今、肠断怕回头，长门柳。

沁园春

江淮等处行尚书省参知政事高公，以至

元二十七年庚寅春提兵繇歙之淳，入长乐境，

平诸盗、越两旬肃清，八月朔师还。山人何

某谨拜手歌沁园春持献，以尾凯歌之后尘。

词曰

衮衣绣裳，彤弓卢矢，山西将门。自雪岭蓬婆，夷成坦道，炎州蜑獠，划去连营。吴越儿童，江淮草木，七见元戎识姓名。争知道，这一隅斗大，尚借麾

旌。

西风吹下天声。看万骑貔貅入井陉。彼山棚魍魉，雷霆震击，海濒赤子，天日开明。事业方来，乾坤无尽，千古英雄不偶生。从兹去，看云台翼轸，麟阁丹青。

水龙吟

和何逢原见寿

倚窗闲嗅梅花，霜风入袖寒初透。吾年如此，年年十月，见梅如旧。白髮青衫，苍头玄鹤，花前尊酒。问梅花与我，是谁瘦绝，正风雨、年时候。

不怕参横月落，怕人生、芳盟难又。高楼何处，寒英吹落，玉龙休奏。前日花魁，后来羹鼎，总归岩岫。但逋仙流落，诗香留与，孤山同寿。

酹江月

和江南惜春

三分春色，更消得风雨，几番零落。年少不来春老去，空负省薇阶药。燕子飞忙，杜鹃啼杀，总为谁悲乐。临春结绮，旧家何处楼阁。

一任年去年来，怅歌阑舞断，尘生帘幕。千古雷塘浑一梦，人世到头俱错。百岁心期，一春光景，付与闲杯酌。青蛇犹在，莫教雷雨飞却。

又

感旧再和前韵

问春何去，乱随风飞堕，杨花篱落。罗袜香囊无觅处，谁有返魂灵药。细柳重门，碧桃深巷，回首曾行乐。玉龙吟断，夜深人在江阁。

因念璧月琼枝，对玉人何处，绣帘珠幕。一半青铜尘满匣，空抚鸾刀金错。薇露烟销，莲膏花凝，不寐还孤酌。一春心事，总将愁里消却。

沁园春

和何逢原见寿

老去无心，看尽青山，山前暮云。问重来海燕，乌衣安在，归辽鹤，华表空存。世路悠悠，风尘渺渺，白髮相催乌兔频。浮生事，算天涯海角，谁是闲人。

几番甲子庚申。看青草年年秋又春。笑武陵源上，桃花未实，崑崙山下，瑶树长新。霓羽飘零，蛾眉萧飒，欲觅神仙隔两尘。草堂在，但休教山鬼，夜半移文。

摸鱼儿

邵清溪赋，效颦谩作

把心期、半生孤负。玉堂元在何处。朱弦弹绝无人听，空操离鸾烈女。遇不遇。休更问、悠悠世事都如许。人生草露。看百岁勋名，青铜鬓影，抚剑泪如雨。

知谁语。落落江空岁暮。人间一梦今古。雷塘十

里斜阳外，野草寒鸦无数。身世寓。聊尔耳、江山有恨谁堪付。冰心更苦。都说与梅花，参横月落，一醉且归去。

洞仙歌

答何君元寿词

天涯何处，望苍江渺渺。纵算解飞人不到。笑双丸乌兔，两鬓霜蓬，聊尔耳，那是人间三岛。

黄粱初梦觉，起看孤云，还自长歌自长啸。不记桃源何地，橘渚何年，生涯事、惟有炉烟茶灶。问先生谁友，有白石青松，共成三老。

喜迁莺

感春

东君别后。见说道花枝，也成消瘦。夜雨帘栊，柳边庭院，烦恼有谁撋就。犹记旧看承处，梅子枝头如豆。最苦是，向重门人静，月明时候。

知否。人不见，纵有音书，争似重携手。旧日沈

腰，如今潘鬓，怎奈许多僝僽。极目万山深处，肠断不堪回首。情寸寸，到如今，只在长亭烟柳。

沁园春

寿毅斋思院五十二岁

尚书当年，蓬矢桑弧，初度佳期。是词林老虎，文场威凤，人中祥瑞，天下英奇。太守买臣，中书坡老，五十二年回首非。人间事，且开眉一笑，醉倒金卮。

阿婆还忆年时。也曾趁鸿胪拜玉墀。念青衬荷叶，嫁衣尚在，青铜菱影，破镜犹遗。半席寒毡，一官俯首，造物还应戏小儿。问天道，看是他谁戏我，我戏他谁。

八声甘州

伤春

倚阑干立尽，看东风、吹度柳绵飞。怕杜鹃啼杀，江南雁杳，游子何之。梦断扬州芍药，落尽簇红丝。

歌吹今何在，一曲沾衣。

往事不堪重省，记柳边深巷，花外幽墀。把菱花独照，脂粉总慵施，怅春归、留春未住，奈春归、不管玉颜衰。伤心事，都将分付，榆砌苔矶。

又

再用韵述怀

自辽东鹤去，算何人、插得翅能飞。笑平生错铸，儒冠误识，者也焉之。谩道寒蚕冰底，瓮茧解成丝。何许丝千丈，补得龙衣。

镜里不堪勋业，纵梦中八翼，不到天墀。看墦间富贵，妻妾笑施施。对青山、千年不老，但梅花、头白伴人衰。严陵路，年年潮水，不上渔矶。

贺新郎

和邵清溪自寿

世事浑无定。问人间、翻来覆去，阿谁能忍。海怒惊涛山相拍，选甚鱼龙不任。看今古、英雄销尽。

坐对青山闲白日，付长江、流送千年恨。天有意，唯何甚。

待将洗耳泉边枕。正梅花、霜寒月白，斗回西柄。自寿一觞花前醉，醉亸彩幡金胜。笑儿辈、汾阳中令。倚遍层楼阑干曲，慨乾坤、渺渺青云影。无限事，尊前兴。

又

再用韵伤春

花落风初定。倚危阑、衷情Q欲Y愬，踌躇不忍。把酒问春无语，吹落游尘怎任。待泪雨、红妆蔫尽。不道燕衔春将去，误啼鹃、唤起年年恨。芳草路，人愁甚。

浮生一梦黄粱枕。且不妨、狂歌醉舞，麈谈挥柄。金谷平泉俱尘土，谁是当年豪胜。但五柳、依然陶令。千古兴亡东流水，望孤鸿、没处残阳影。无限意，伤春兴。

又

三用韵寄旧宫怨

更静钟初定。卷珠帘、人人独立，怨怀难忍。欲拨金猊添沉水，病力厌厌不任。任蝶粉、蜂黄消尽。亭北海棠还开否，纵金钗、犹在成长恨。花似我，瘦应甚。

凄凉无寐闲衾枕。看夜深、紫垣华盖，低摇杠柄。重拂罗裳蹙金线，尘满双鸳花胜。孤负我、花期春令。不怕镜中羞华髮，怕镜中、舞断孤鸾影。天尽处，悠悠兴。

八声甘州

感兴

叹人生聊尔，便晨风、翼倦也回飞。况自骑款段，欲追骐骥，千里安之。种得玄芝瑶草，不染满头丝。一醉梅花下，笑舞青衣。

说甚封侯万里，待朱门画戟，大第崇墀。人世何时□足，造物任隆施。怪周公、如今不梦，意周公、政自怪吾衰。归来去，夕阳牛陇，夜月鸥矶。

洞仙歌

和何逢原见寿

青衫白髮，独倚江楼小。待欲题诗压崔颢。慨凤台今在否，白鹭沙洲，芳草外、剩得闲身江表。

醉来疑梦里，梦入梅花，歌彻青衣听清窈。起看飞鸿没尽，白鸟玄驹，谁能数、曹瞒袁绍。待明年、七十问何如，笑只是今朝，浣花堂老。

玉漏迟

和何君元寿梅

问春先开未，江南野水，得春初小。独殿群芳，却道花前开早。长苦冰霜压尽，更说甚、风标清窈。些子好。孤香冷艳，有谁知道。

年年吹落还开，听画角楼头，送他昏晓。何处玉堂，满地苍苔不扫。谁是肝肠铁石，与共说、岁寒怀抱。花未老。无奈酒阑情好。

蓦山溪

和雪

飞仙欲下，水殿严妆早。娇涩怕春知，跨白虬、天门未晓。霓裳零乱，肌骨自清妍，梅檐月，柳桥风，世上红尘杳。

重门深闭，忘却山阴道。呼酒嚼琼花，任醉来、玉山倾倒。无言相对，这岁暮心期，茅舍外，玉堂前，处处风流好。

又

再用韵

春工未觉，何处琼英早。夜半剪银河，到人间、楼台初晓。霏霏脉脉，不是不多情，金帐暖，玉堂深，却怪音尘杳。

天公谪下，暂落红尘道。颜色自还怜，怕轻狂、随风颠倒。冰心谁诉，但吹入梅花，明月地，白云阶，相照天寒好。

又

三用韵

蓬蓬窣窣，睡梦惊回早。谁为散天花，遍人间、夜深分晓。虚空幻出，富贵照乾坤，琼万顷，玉千株，莫道壶天杳。

平明三尺，不拣江南道。只怕不坚牢，被天工、小儿翻倒。凝冰泮水，世态总无恁，明日事，昨朝人，谁丑还谁好。

沁园春

寿何逢原北堂

孔盖霓旌，月佩云裳，人间女仙。问韶光九十，何如今待，明朝最处，好是明年。戏舞称觞，一堂家庆，眼见儿孙曾又玄。奇绝处，看菱花白髮，不改朱颜。

当年手种红莲。笑几度桑田沧海干。想蟾胎炼就，紫皇灵药，龙髯飞堕，玉女云姘。青鸟重来，红霞俨在，一曲云和犹未闲。羞尘世，把蛾眉蝉鬓，空为谁妍。

浣溪沙

寄刘总管

细柳连营绿荫重。暖风旗影飏蛇龙。昼闲吟思入千峰。

紫绶金牌人绿髮，绣荐丝辔马青骢。会将三箭取侯封。

又

再用韵并简二千户

金紫山前山万重。山高云密下苍龙。春来好雨遍三峰。

芳草郊原眠茧犊，垂杨营垒击花骢。趣归行有紫泥封。

蝶恋花

即景

风信花残吹柳絮。柳外池塘，乳燕时飞度。漠漠轻云山约住。半村烟树鸠呼雨。

竹院深深深几许。深处人闲，谁识闲中趣。弹彻瑶琴移玉柱。苍苔满地花阴午。

大江东去

自寿

半生习气，被风霜、销尽头颅如许。七十年来都铸错，回首邯郸何处。杜曲桑麻，柴桑松菊，归计成迟暮。一樽自寿，不妨沉醉狂舞。

休问沧海桑田，看朱颜白髮，转次全故。乌兔相催天也老，千古英雄坏土。汾水悲歌，雍江苦调，堕泪真儿女。兴亡一梦，大江依旧东注。

玉漏迟

自寿

青衫华髮，对风霜、倚遍危楼孤啸。恶浪平波，看尽世间多少。忘却金闺故步，都付与、野花啼鸟。只自笑。悠悠心事，

无人知道。扰扰世路红尘，看销尽英雄，青山亦老。宇宙无穷，事业到头谁了。高楼一声书角，把千古、梦中吹觉。天欲晓。起看蕊梅春小。

又

和

自怜翠袖，向天寒、独倚孤篁吟啸。半世虚名，孤负白云多少。欲问梅翁旧约，怕误我、沙头鸥鸟。时一笑。行行且止，人间蜀道。

休怪岁月无情，叹尘世浮生，闲忙闲老。待趁黑头，万里封侯都了。今古勋名一梦，听未彻、钧天还觉。羌管晓。楼角曙星稀小。

水龙吟

和邵清溪咏梅见寿

分知白首天寒，千林摇落寻真隐。天工付与，冰肌雪骨，暗香寒凝。自许贞心，肯教色界，软红尘近。怅绿衣舞断，参横梦觉，依稀旧家犹认。

不为角声吹落，向花前、为伊悲恨。玉堂茅舍，风流随处，年年孤另。不是人间，肝肠铁石，相逢休问。算知心、只许东风，漏泄一分春信。

八声甘州

送吕总管

恨公来较晚，早归朝、骢马去难留。是朱轮华毂，联珪叠组，家世公俟。今在玉堂深处，借重护偏州。好把青毡拂，奕世勋猷。

明日东津归路，正梅花霜暖，春上枝头。看连旗列鼓，送客下江楼。对云山、千年不老，向楼前、阅尽几行舟。留名在，严陵滩下，日夜东流。

传言玉女

寿何逢原母夫人九十一

阿母今朝，飞下琼楼金阙。先教玉女，为传言细说。蟠桃手种，尚记此春时节。三千春后，开花初结。

宴罢瑶池，洗娥眉、已半雪。九旬偷度，笑韶光一映。仙翁日月，算与人间全别。从今一岁，年年三月。

最高楼

寿南山弟七旬

南山老，还记少陵诗。七十古来稀。清池拥出红蕖坠，西风吹上碧梧枝。趁今朝，斟寿酒，记生时。也不羡、鲲鹏飞击水。

也不羡、蛟龙行得雨。人世事，总危机。扶床正好看孙戏，舞衫不要笑儿痴。更埙篪，三老子，鬓如丝。








○湘南应用集序

隐大中末即在贡籍中，命薄地卑，自己卯至於庚寅，一十二年看人变化。去年冬，河南公按察长沙郡，隐因请事笔砚，以资甘旨。明年，隐得衡阳县主簿。时硖州卢侍御自龙城至，右司张员外游曲江回，皆谓隐不宜佐属邑。於戏！隐自卜也审，江表一白丁耳。安有空将卷轴，与公相子弟争名。幸而知非，得以减过。冬十月，乞假归觐。阻风於洞庭青草间，因思湘南文书，十不一二。盖以失落於马上军前故也。今分为三卷，而举牒祠祭者亦与焉。某月二十四日序。


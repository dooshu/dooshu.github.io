又 题陈其年乌丝词

天上张星，游戏人间，我幸见之。
羡高阳裡第，门才旋马，西园公子，赋必采驪。
八斗才华，五陵逸气，齏臼争传绝妙辞。旗亭上，有诸伶按拍，玉笛金徽。

奚囊白雪霏霏。信此曲从来和者稀。
似秦邮太史，风流旖旎，渭南老子，浑脱雄奇。
扬子涛深，洞庭月冷，应有鱼龙骇且飞。观止矣，待曹王敌手，险韵重题。


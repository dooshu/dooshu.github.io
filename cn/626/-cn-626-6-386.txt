沈司丞泰鸿九首

【长安冬日即事二首】

满院微阳到朔风，厌看浪激在寒空。

西山朝爽严城外，十月江梅藻句中。

自许疏丛分冻雀，那堪上苑集冥鸿。

纤埃似隔清凉国，佛火琉璃夜半红。

有客娑罗自辟疆，寒梅几树倚东墙。

经销夜雨炉烟湿，女散天花布衲香。

居士青莲诗酒外，遗民白社水云长。

蒲团定起声闻寂，乌鸟何关噪夕阳。

【咏花影二首】

晻暧铺芬信化工，不教开谢听春风。

剪裁素手应难定，相像冰姿也未同。

物态尽从形里问，禅心讵待落时空。

绿情红意遮分别，夜月朝阳西复东。

璇空霞蔚迥云兴，才舞山香黛色层。

攀不得时如对镜，看难真处似携灯。

禺中已识倾阳近，木末初逢泫露凝。

偶尔启关迎快客，踏来满径碎何曾。

【忆事】

空山秋月明，处处暮猿清。

不是愁肠断，还闻第四声。

【春思三首】

乱水浮花正掩门，花神零落未招魂。

春心不与春光尽，细向罗衫觅酒痕。

泪洒梨云作雨痕，半生春事不堪论。

游丝怪底无拘束，逢著花枝便断魂。

津亭拂水最长条，折赠夫君挽细腰。

如今花落无人管，闲逐东风过六桥。

【长安雨后】

京尘行处是风烟，春晓常疑欲暮天。

惟有濯枝新雨后，江南无梦也泠然。


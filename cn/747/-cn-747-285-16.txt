○敕新罗王金兴光书

敕鸡林州大都督新罗王金兴光：比岁使来，朝贡相继，虽隔沧海，无异诸华，礼乐衣冠，亦在此矣。皆是卿率心忠义，能此恭勤，朕每嘉之，常优等数，想卿在远，应体至怀。顷者彼处使来，累有物故，水土不习，饮食异宜，奄忽为灾，遂至不救。言念逝者，此其命乎！想卿乍闻，应以伤悼，所以表奏，皆依来请。夏初渐热，卿及吏人并平安好，今有少物，并付来使，至宜领取，遣书指不多及。


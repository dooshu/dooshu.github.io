怀旧篇寄严灏亭都谏

古人去我久同时良独难相别复千里永夜长慨叹良会忆国都羣彦皆齐欢嗛嗛眷明德灼灼同肺肝送我涉济水夜讌还辛酸君子厉苦节中道愁波澜岁序忽屡易雨雪凄且寒未敢言奋飞卑栖犹未安愁无泽兰赠中情何由殚

二

登我西北楼遥望东南岑重云荡回飈万木为萧森不怨所思远伤我千春心翩翩二三子零落踵相寻梁园玉树尽【谯明】东海洪涛深【荔裳】犹有絶塞客嚼雪成哀音【飞涛旧有燕台七子今张谯明即世宋荔裳逮系丁飞涛谪阙外】平生胶与漆今作商与

参努力非少壮离忧孰能任思欲涉湖水朗咏游长林羲车不我御叹息还沾襟

怀李阳若廉使【时自滇南报迁粤东右司予在临江晤言可待俄复见留滇中】

国门置酒别送子之蛮方留滞滇黔间七载迅流光章服岂不贵天末断人肠驾言改东粤騑骖经豫章具舟戒津吏迟君奉杯觞嘉会终难合伫立心旁徨别时各壮年倏忽须髯苍孤居日已老九折路何长安得随越鸟从子以南翔


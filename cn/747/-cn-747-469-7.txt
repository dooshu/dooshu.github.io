○奉天荐袁高等状

袁高、杨顼，（已上二人并曾任御史中丞）、裴（曾任金吾将军）、孙咸（曾任京兆少尹）、周皓（曾任丹延都团练观察使）、裴胄（曾任宣州刺史）、崔造、殷亮、李舟（以上并任郎官）、何士干、姚南仲、陆淳、沈既济（已上曾任补阙拾遗），右。臣近因奏对，言及任人，陛下累叹乏才，惘然忧见於色。臣退而思省，且喜且惭。所喜者，乐陛下急於求贤，明君致理之资也；所惭者耻近侍不能荐士，微臣窃位之罪也。辄自揣择，思举所知，犹惧鉴识不明，品藻非当，反覆参校，未果上闻。昨蒙宣示，中书进拟量移官，令臣审看可否者，因悟贬降之辈，其中甚有可称。臣以素所谙知，兼闻公议，此状之内，仅得十人；状所不该，又有三四。或因连累左黜，或遭谗忌外迁，互有行能，咸著名迹，置之清列，皆谓良材。若但准例量移，及令仍旧出守，固非陛下爱贤之意，亦乖海内望理之心。傥蒙特恩，追赴行在，试垂访接，必有可观。录用弃瑕，既符德号，振淹求旧，亦阐大猷。谨录荐陈，庶备采择。其馀差序远近，并具别状以闻。谨奏。


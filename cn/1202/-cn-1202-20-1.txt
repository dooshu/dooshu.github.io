铜剑赞【有序　汪本缺】

永明初，始造旧宫。凿东北之地，皆平冈迤陇，尤多古冢墓。有人得铜剑，长尺五寸。余旣借看，叹其古异。

客有谓余曰：古时乃以铜爲兵乎？其可得而闻不？

余笑而应曰：

此证据甚多，殆不俟言。卿旣欲知，辄具言之。余按《山海经》曰：“昆吾之山，其上多赤铜。”郭璞注曰：“此山出金如火，以之切玉如割泥也。周穆王时西戎献之，《尸子》所谓昆吾之剑也。《越绝书》曰，赤墐之山破而出锡，若邪之谿涸而出铜，欧冶铸以爲纯鈎之剑。又汲冢中得一铜剑，长三尺五。及今所记干将者，亦皆非铁，明古者以铜锡爲兵器也。《周书》称穆王时征犬戎，得昆吾之剑、火浣布，长尺有咫，又有链铜赤刀，割玉如泥焉。”

又《左传》：“僖公十八年，郑伯始朝於楚，楚赐之金，旣而悔之，盟曰无以铸兵，故以铸三钟。”杜预注云：“楚金利故也。古者以铜爲兵。”

故《禹贡》云荆扬贡金三品。余以爲古者语质而难解，今者语文而易了。独《诗》云“元龟象齿”，其实象牙也。《书》云“厥包橘柚”，乃黄柑也。金品上则黄，中则赤，下则黑。黑金是铁，赤金是铜，黄金是金。黄金可爲宝，赤金可爲兵，黑金可爲器。

《韩子》称：“昔智伯繇之伐赵襄子，初晋阳襄子金将尽，问於张孟谈，孟谈对曰：吾闻董安于治晋阳也，公室悉以铜爲柱质，君可发而用之。於是发之，有余金矣。”谓此据盖可知焉。

又昔夏后氏，使九牧贡金，铸九鼎於荆山之下。于昆吾氏之墟，白若甘搀之地，图其山川奇怪以形于鼎，使民知神奸，不逢其害，以定其祥。鼎成，三足而方，不炊而自沸，不舁而自藏，不迁而自行。九鼎旣成，定之国都。桀有昏德，鼎迁於商。殷纣暴虐，鼎迁於周。每人主休明，鼎虽小而重；其奸回昏乱，虽大而轻。及周显王三十二年，姬德大衰，乃沦入泗水。秦始皇之初，见於彭城。二十七年，始皇东游，大发徒出之，而不能得焉。後汉武帝宾礼百神於汾阴，得大鼎，时人以爲九鼎，其详不可得而审也。

且荆轲刺秦王之日，匕首击铜柱，铜柱火出。则古者非直以铜爲匕首，亦以爲殿柱也。

且始皇之世，长狄十二见於临洮，身长三丈，足迹六尺。於是始皇歛天下之兵，铸而象之。故《西京赋》云“高门有闶，列坐金狄”是也。

又造阿房之宫，其门悉用鎡石。鎡石噏铁，以防外兵之入焉。

以此推之，明知春秋迄於战国，战国至於秦时，攻争纷乱，兵革互兴。铜旣不充给，故以铁足之。铸铜旣难，求铁甚易。是故铜兵转少，铁兵转多。年甚一年，岁甚一岁，渐染流迁，遂成风俗。所以铁工比肩，而铜工稍绝。二汉之世，逾见其微。及汉建安二十四年，魏文帝爲太子时，铸三宝刀二匕首，天下百链之精利，而悉是铸铁，不能复铸铜矣。

按张华《博物志》亦称铸铜之工不复可得，惟蜀地羌中时有解者。由此言之，斯玅久绝。

余谓不复能铸铜者，正当不能使利如霜雪，光如云霞，陆斩犀兕，水断蛟龙。岂复不能铸铜鑪鋺灯耶？然今太极殿前两大铜镜，卽周景王铸也，制作精巧独绝。晩世今之作，必不及古。犹今镜不及古镜，今钟不及古钟矣。

昔余爲吴兴令，凿池又获铜箭镝数十枚。时有人复於彼山中伐木，得铜斧一口。古铜铸爲兵，岂爲一据？故备言其详以发子之蒙矣。古贵铜贱铁，非独此事。按《皇览?帝王冢墓记》称：“吴王阖闾冢，铜椁三重，汞池六尺，玉鳬之流，扁诸之剑三，盘郢、鱼肠之剑在焉。”秦始皇冢亦以铜椁，水银爲江河。关东贼发之，至铜椁而取铜，深大不可多得，因此穴塞。汉【阙】思王冢，时奢侈，皆生葬取爱幸奴婢蓄榖，爲铜牕以通殉葬者气息，兼以水火。守冢给呼召，数十年乃不复闻声矣。晩世之葬，无复此例。然犹自大奢大富大盛，或倾一国之财，或竭一家之宝，或争爲宏丽，或竞相高尚。前汉奢於後汉，魏时富於晋世。

中原旣夷，至於江左。时天下凋丧，制度日衰。富贵之家，犹或厚葬。然论古论曩，亦减损千万倍矣。世愈贫狭，哀礼愈薄。又往古之事，棺皆不用钉，悉用细腰。其细腰之法，长七寸，广三寸，厚二寸五分，状如木秤，两头大而中央小，仍凿棺际而安之。因普漆其外，一棺凡用细腰五十四枚。大略如此。亦可谓至巧矣。其法旣绝，亦有铜钉。铜钉之体，皆如今柘钉形也。铜钉旣滑，多被发掘。自义熙以来，乃以柘代铜。爰及明器之属，亦多减省，必不得已乃用乌牙焉，相与皆用素棺，不得施漆。及自棺之外，一无所设。旣由贫富之悬，兼以避患之及耳。

故爲此赞，以明古今铜铁之兵刃，葬送之事焉。乃成赞曰：

悠悠开辟，或圣或贤。蚩尤铸铜，爲兵几年。天生五才，实此爲先。旣古旣曩，谁测谁传。纷纶百代，事无不异。况乃金铁，国之利器。风胡专精，欧冶妙思。於昔则出，於今则秘。闻之释经，万物澹薄。在古必厚，在今必恶。徒侈徒异，徒铲徒削。聊举一槩，以明鸿畧。


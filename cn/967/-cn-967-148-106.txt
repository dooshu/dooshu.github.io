李吕　送仲秉赴廷试五首

乱石搜琮璧，修梧待凤凰。

地灵真间阔，世眼但寻常。

我友更谁子，平生唯此郎。

连城不当价，容易莫商量。

李吕

李吕　送仲秉赴廷试五首

雾豹文章异，渊鲸爪角雄。

荒陂寒泣露，空谷暮号风。

突起能无意，平沉未分穷。

不知貂冕地，冷砚破窗中。

李吕

李吕　送仲秉赴廷试五首

欲献琅玕腹，君诗有宿盟。

云天宸极邃，日月衮衣明。

太守荐何武，诸公倾贾生。

三山移步到，寄语问玄卿。

李吕

李吕　送仲秉赴廷试五首

一元谁破碎，河洛漏微分。

星斗昭乾纬，葩华粲地文。

班扬浑细事，伊傅有殊勋。

补履非神剑，相期敬所闻。

李吕

李吕　送仲秉赴廷试五首

元龙湖海士，可但着茅庐。

诗老经从地，禹功疏凿余。

蜀峰帆影隔，郢树鸟行痚。

太史行天下，归来好著书。

李吕


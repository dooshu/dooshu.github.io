范成大　送刘唐卿户曹擢第西归

摩挲汉柱怆分襟，邂逅吴船喜盍簪。

别久十年知几梦？情亲万里只初心。

范成大

范成大　送刘唐卿户曹擢第西归

学道何关紫与青，发身聊假佛名经。

归来解尽程书缚，千古文章似建瓴。

范成大

范成大　送刘唐卿户曹擢第西归

槐黄灯火困豪英，此去书窗得此生。

学力根深方蒂固，功名水到自渠成。

范成大

范成大　送刘唐卿户曹擢第西归

中年亲友惜分离，况我身兼老病衰。

余景庶几犹及见，登瀛召客过门时。

范成大

范成大　送刘唐卿户曹擢第西归

我识岷峨最上头，当年脚力与云浮。

两山父老如相问，一席三椽正卧游。

范成大

范成大　送刘唐卿户曹擢第西归

四海西州旧故多，烦君问讯各如何？

心期本自无南北，万里天波一月波。

范成大


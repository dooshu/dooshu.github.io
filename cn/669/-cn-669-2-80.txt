80　翰音登天爲無實之名


「翰音登于天」，無實之名也，殷浩、房琯以之。

【全云】殷浩與房琯有别。

【元圻案】漢上易中孚上九傳曰：「巽爲雞鳥之類，聲聞于天者鶴也。雞無是實，虚聲聞于上，雖登于天，須臾則反，其可長乎？」〇晉書殷浩傳：「浩字深源，陳郡長平人也。識度清遠，弱冠有美名。三府辟，皆不就。于時擬之管、葛。朝廷欲遂蕩平關、河，以浩爲中軍將軍、假節、都督揚、豫、徐、兖、青五州軍事。既至許昌，會張遇反，謝尚又敗績，浩還壽陽。後復進軍，次山桑，而姚襄反，浩懼，棄輜重，退保譙城。史臣曰：浩清徽雅量，衆議攸歸，及其入處國鈞，未有嘉謨善政，出總戎律，惟聞蹙國喪師，是知風流異貞固之才，談論非奇正之要。違方易任，以致播遷，悲夫！」〇唐書房琯傳：「琯，字次律，河南人。玄宗狩蜀，拜同平章事，奉册靈武，見肅宗，辭吐華暢，帝爲改容。琯既有重名，帝傾意待之。琯請自將平賊。詔琯持節招討西京，得自擇參佐。次便橋，遇賊陳濤斜，大敗，殺卒四萬。」






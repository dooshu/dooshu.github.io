哭颢亭少司农

头白期相见，悲来断客肠。
斯文失祭酒，吾道共沾裳。
岁岂龙蛇值，人推麟凤祥。
冲襟含岳渎，峻望絜圭璋。
君捷南宫日，余陪西署郎。
定交元杵臼，卜夜屡壶觞。
侨肸真联络，应刘并颉颃（谓丁飞涛、陈胤倩。）。
校书专史局，珥笔主词场。
七子诗标举，千秋兴激昂。
移官喉舌寄，补阙股肱良。
视草青藜火，弹文白简霜。
临观雄海岱，邹鲁入宫墙。
浃岁三迁亟，殊才特典章。
温言承黼坐，谠议动岩廊。
掌宪平反苦，司农会计长。
边隅初蠢动，禁旅骤腾骧。
清覈严丝粒，经营薄孔桑。
时艰资道济，神瘁恃身强。
仙骨将遗蜕，台星遽掩芒。
帝心虚倚畀，府事缺劻勷。
哲胄违含饭（桂峰侍御。），亲交忆慨慷。
历官无长物，急友肯多方。
垂诀还留疏，残吟剩满床。
多情偏好我，远道独相望。
尺素嗟离索，三生恨渺茫（客冬见枉诗札。）。
商飙寒霣箨，旅榇远还乡。
亮采公卿痛，清流顾及亡。
圣湖看惨淡，天目少辉光。
继武纷簪绂，将雏尽凤皇。
鸿名堪不死，艺苑岂全荒。
褒恤恩知重，凋零道可伤。
哀歌当薤露，双袖涕浪浪。



15　李德裕對杜悰謙卑語辨　幽閑鼓吹雜説不足信


通鑑載李德裕對杜悰稱「小子聞御史大夫之命，驚喜泣下」。致堂讀史管見二十五。謂：「德裕豈有是哉！杜悰，李宗閔之黨，故造此語以陋文饒，史掇取之。以文饒爲人大概觀焉，無此事必矣。」愚按：此事出張固所撰幽閑鼓吹，雜説不足信也。

【全云】胡身之亦辨之。

【元圻案】通鑑唐紀文宗太和六年：「十二月，以前西川節度使李德裕爲兵部尚書。上注意甚厚，朝夕且爲相，李宗閔百方沮之不能。京兆尹杜悰，宗閔黨也，嘗詣宗閔，見其有憂色，曰：『得非大戎乎？悰有一策，可平宿憾。德裕有文學而不由科第，常用此爲慊慊，若使之知舉必喜，不則用爲御史大夫。』宗閔曰：『此則可矣。』悰再三與約，乃詣德裕。德裕曰：『公何爲訪此寂寥？』悰曰：『靖安相公令悰達意。』即以大夫之命告之。德裕驚喜泣下，曰：『此大門官，小子何足以當之！』寄謝重沓。」〇唐張固幽閑鼓吹曰：「朱崖李相、封川李相早相善，及位高，稍稍相傾。及封川在位，朱崖爲兵部尚書，必當大拜。封川百方阻之，未效。邠公杜相，封川黨，謁封川曰：『大戎有辭學而不由科第，於今怏怏，若與知舉，則必喜矣。』封川默然良久曰：『更思其次。』曰：『御史大夫。』曰：『此即得。』邠公乃馳詣，朱崖迎揖曰：『安得訪此寂寥？』對曰：『靖安相公有意旨，令某傳達。』遂言亞相之拜。朱崖驚喜，雙淚遽落，曰：『大門官，小子豈敢當此薦拔！』寄謝重叠。」〇李德裕，字文饒，趙人。元和宰相吉甫之子。武宗時，同中書門下平章事。本傳稱其「性孤峭，明辯有風采，善爲文章。其謀議援古爲質，衮衮可喜。常以經綸天下自爲，武宗知而能任之，言從計行，是時王室幾中興」。〇杜悰，字永裕，京兆萬年人。武宗時，同中書門下平章事。唐書附見其祖佑傳。〇四庫全書總目子部小説類：「幽閑鼓吹一卷，唐張固撰。固始末未詳。所載雖篇帙寥寥，而其事多關法戒。」






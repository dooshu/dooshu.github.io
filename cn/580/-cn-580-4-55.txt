列传第五十五 商挺〔琥　琦〕　赵良弼　杨果　宋子贞　赵璧　张雄飞


商挺，字孟卿，曹州济阴人。其先本殷氏，避宋讳改焉。父衡，金进士秦蓝总帅府经历官，河潼失守，为北军所得，不屈死。挺年二十四，东平严实聘为诸子师。实卒，其子忠济辟为经历。

世祖在潜邸，闻其名，遣使征至盐川，入对称旨。挺因言：“李璮城朐山，东平当馈米万石，率十石致一石，且天久雨路淖，车运后期罪至死。不若输沂州，使璮众取食，便。”世祖从之。陕西四川宣抚使杨惟中辟挺为郎中，挺请减关中常赋之半，以苏民困。又佐惟中诛大猾郭千户，群吏畏服。明年，惟中罢，挺驰奏：“关陕重地，非廉希宪不能镇抚中外。”遂以希宪为宣抚使，擢挺为副使。寻命兼辖怀孟，境内大治。宪宗八年，宣抚司罢，挺还东平。会宪宗征蜀，世祖将趋鄂、汉，次小濮，召挺问军事，对曰：“蜀道险远，万乘岂易轻动。”世祖曰：“卿言正契吾心。”

宪宗崩，世祖北还，道遣张文谦与挺计事，挺曰：“军中当严符信，以防奸伪。”文谦还奏，世祖大悟，曰：“非商孟卿，无人能见及此。”未几，阿里不哥之使果至，乃执而斩之。世祖召挺至开平，挺与廉希宪密赞大计。及即位，复以希宪为陕西四川宣抚使，挺为副使。时浑都海驻六盘山，以兵应阿里不哥，挺谓希廉曰：“为六盘有三策：悉锐而东，直捣京兆，上策也；聚兵六盘，观而动，中策也；重装北归，以应和林，下策也。”希宪曰：“彼将何从？”挺曰：“必出下策。”已而果然。乃与希宪定议，令八春、汪良臣等御之。时阿蓝答儿、浑都海等已至山丹，八春战不利，贼隐凉州，犯甘州，良臣以兵来会，听诸王合丹节制，大败贼于甘州，阿蓝答儿自杀，浑都海亦伏诛，关陇遂平。

中统元年，改宣抚司为行中书省，进希宪为右丞，挺为佥行省事。复擢参知政事。初，挺荐王文统可大用，璮反，文统与璮通谋。至是，兴元判官费寅讼挺为文统党，遂逮至上都。世祖召挺便殿，责之曰：“卿在关中累著治效，而毁言日至，何也？且比年论王文统者甚众，卿何无一言？”挺顿首谢曰：“臣在陕西三年，多过失，然功成归己，事败分咎于人，臣必不敢。请就戮。”会置四川行枢密院，姚枢荐挺，乃授挺行枢密院副使，佩虎符。

至元元年，召拜参知政事。二年，丞相耶律铸行省河东，以挺副之。六年，同佥枢密院事。累迁枢密副使。挺定军官品级，给军吏四千人屯田，开垦三万亩，收其获以饷亲军。汰不胜军者户三万，户一丁者亦汰之；丁多业寡、业多丁寡者，许财力相资，合出一军，著为令。九年，封皇子忙哥剌为安西王，以挺为王相。王曰：“关中事有不便者，可悉更张之。”挺进十策，曰睦亲邻，安人心，敬民时，备不虞，厚民生，一事权，清心源，谨自治，固根本，察下情，王为置酒嘉纳焉。十五年，王梦，王妃使挺请命于朝，以子阿难答嗣。世祖曰：“阿难答年少，未习祖宗之训，卿姑行王相府事。”

十七年，运使郭琮、郎中郭叔云诬陷王相赵炳，妃命囚炳于平凉狱，琮、叔云毒杀之。世祖廷鞫其事，琮等皆伏诛，王府女奚彻彻临刑，以暧昧语连挺及其子瓛，世祖怒，拘挺而下瓛于狱，且谓炳子曰：“商孟卿老书生，可与诸儒共谳其罪。”吏部尚书青阳梦炎以议勋奏，世祖疑其朋党，符宝郎董文忠曰：“梦炎素不知挺，臣以其推戴之功语之。”世祖良久曰：“其事果何如？”文忠对曰：“臣固闻之，杀炳之谋，挺不与也。”世祖默然。十八年春，诏藉挺家。是冬，始释挺及瓛。二十年，复起为枢密副使。俄以疾免。二十一年，炳子复讼父冤，挺坐系百余日乃释。遂筑室于都城南左山，自号左山老人。二十五年，卒，年八十。延祐初，赠推诚协谋佐运功臣、太师、开府仪同三司、上柱国、鲁国公，谥文定。子五：琥、璘、瑭、瓛、琦。

琥字台符。至元十四年，以姚枢、许衡荐，拜江南行御史台监察御史。二十七年，征拜中台监察御史。属地震，琥疏言汉文帝时有此异，而无其应，盖以躬行德化而弭，因条汉文时政以进。又言：“为国之道，在立法、任人而已。法不徒立，须人而行，人不滥用，惟贤是择。”因荐天下名士十余人，世祖皆召用之。三十年，迁国子司业。卒。有《彝斋文集》。

瑭字礼符，为大卫屯田千户。年三十三既辞禄养亲，筑室曰晦道堂，取其七世祖、宋太子中舍人宗弼年五十致仕所筑堂名也。

琦字德符。成宗召入宿卫。仁宗在东宫，奏授集贤直学士。出为大名路治中，不赴。皇庆元年，授集贤侍讲学士。延祐四年，擢侍读官、通奉大夫，赐钱二万五千贯。泰定元年，迁秘书卿，谢病。卒于家。

史臣曰：商孟卿以书生受世祖之知，功参佐命，耄而智惛，党附奸人，虽曰无交通之迹，然坐视冤诬，焉用彼相！其晚节不终，几陷刑戮，非不幸也。

赵良弼，字辅之，赵州赞皇人。本女直术要甲氏，讹为赵家，因以赵为氏。父悫，金威胜军节度使，兼义沃州管内观察使、右监军、行元帅府事，与大兵战于高邑，被禽，不屈死。子良贵，嵩汝招讨使；良贵子谠，许州兵官；悫从子良材，守太原，皆以战败死。

良弼悫之次子也，明敏多智略。崔立之乱，良弼奉母还赵州，渡河争舟者挺刃及良弼母首，良弼扞以臂，几折，有兵士见而哀之，手援以登，母子始获免。已而试儒士中选，教授赵州。世祖在潜藩，召见，占对称旨，会立邢州安抚司，擢良弼为判官。良弼区画有方，事或掣制，则请于藩邸，二年凡六往返，所请无不从。脱脱以断事官镇邢州，事多沮挠，良弼驰驿白其事，遂罢脱脱，邢大治。世祖分地在关中，奏以廉希宪、商挺宣抚陕西，擢良弼宣抚司郎中。宪宗使刘太平等钩校京兆钱谷，死者二十余人，众皆股栗，独宣抚司一无所坐。

世祖南征，召参议元帅府事，兼江淮安抚使。率士卒先进，五战皆捷，禁焚卢舍、杀降民，所至宣布恩德，民皆安堵。既渡江，攻鄂州，闻宪宗崩，世祖北还，良弼陈时务十二事，世祖嘉纳之。遣至京兆，察访秦、蜀人情向背，不逾月具得实以报，曰：“宗王穆哥无他心，宜以西南事委之，浑都海屯六盘，士马精强，咸思北归，恐事有不测。纽璘总秦、川蒙古诸军，年少鸷勇，轻去就，当宠以重职，解其兵柄。刘太平、霍鲁欢行尚书省事，阴有据地之志。伯家奴、刘黑马、汪惟正兄弟，夙蒙恩德，并悉心俟命。”其言皆见采用。良弼凡五上书劝进，曰：“今中外皆愿大王早正宸位，以安天下。事势如此，岂容中止，社稷安危，间不容发。”

世祖既即位，立陕西四川宣抚司，复以廉希宪、商挺为使、副，良弼为参议。良弼先行，言于断事官八春曰：“今刘太平思合于浑都海，纽璘迁延不行，当先遣使促纽璘入朝，刘太平还京兆。”八春从其议。至则纽璘果移屯将入泾州，刘太平将趋六盘，闻命乃止。浑都海叛，良弼与汪惟正，刘黑马议执其党乞台不花，密利火者诛之，希宪挺虑有擅杀名，遣使入奏待罪。良弼具密状授使者，言：“始捕二帅时，止令囚以俟报，臣窃以为张皇不便，宜急诛之，擅杀在臣，实不在宣抚司，若上怒希宪等，愿使者出此奏。”帝竟不问。使者以奏白政府，咸谓良弼为长者。是年，改宣抚司为行中书省，拜良弼陕西四川宣抚使，参议行省事。蜀人费寅以私憾诬廉希宪、商挺在京兆有异志者九事，以良弼为征，帝召良弼诘问，良弼泣曰：“二臣忠良，保无是心，愿剖臣心以明之。”帝意不释。会平李璮，得王文统与璮交通书，益疑挺等，又以良弼多智略，疑为文统游说，械系良弼下于狱，至欲断其舌。姚枢奏：“践阼之初，非良弼诇事关中，恐陛下有西顾之忧，其人忠于陛下，安得与文统蓄异志者比。”帝意始解，赦出之。

至元七年，起良弼为经略使，领高丽屯田。良弼言屯田不便，固辞，遂以良弼奉使日本。先是，数遣使通日本，不得要领，于是良弼请行，帝悯其老，不许，良弼固请，乃授秘书监，充国信使。良弼奏：“臣父兄四人，死事于金，乞命翰林撰碑文，臣虽死绝域无憾。”帝曰：“人臣各为其主，苟忠于所事，虽在前朝，朕亦嘉之，况有贤子为朕使万里之外乎！”命学士王磐撰赵氏家庙碑。给良弼卫兵三千，固辞，独书状官二十四人从行。八年，与高丽通事徐称、周金贮至日本。筑前金津，金津人以为贼欲攻之，良弼登岸喻旨。守吏延入板屋，以兵环之，灭烛大噪，良弼泰然自若。明日，其国太宰府官率兵至，问使者来状，良弼数其不恭罪，仍喻以礼意。太宰官求国书，良弼曰：“必见汝国王始授之，不然则授之大将军。”良弼盛国书于箧，键锁甚严。越数日，复来求书，且曰：“我国自太宰府以东，上古使臣未有至者。今大朝遣使至此，而不以国书见授，何以示信？”良弼曰：“隋文帝遣裴清来，王郊迎成礼；唐太宗、高宗时，遣使皆见王，何独不见大朝使臣乎？诘难数四，至以兵胁良弼，良弼终不与，但出录本示之。日本太宰府见国书录本，以为不逊，却良弼不纳。良弼使书状官张铎先归，太宰府送良弼于对马岛。九年，张铎与日本人弥四郎等十二人至京师。良弼本意欲见日本王，说以罢兵修好，既见拒，乃与太宰府守护官议，守护官亦恐兵连祸结，与良弼定约，遣弥四郎伪称使介，修饰其词，偕张铎报命。帝召见张铎，宴劳之。铎奏：“良弼遣臣入奏，与日本人弥四郎等至太宰府，其守护官云：‘曩为高丽所绐，屡言上国来伐，岂意皇帝先遣行人，下示玺书，然王都去此尚远，顾先遣人从使者回报。’故良弼使铎同日本人入觐。帝疑之，命翰林学士承旨和礼和孙问于姚枢、许衡等，皆对曰：“诚如圣算，彼惧我加兵，故使此辈伺吾强弱耳，不宜听其入觐。”帝从之。是年，遣御史康之邵护弥四郎等还日本。

十年，良弼复至太宰府，仍为所拒，乃归至京师。帝召见，问日本事本末，深加褒奖，曰：“卿可谓不辱君命矣。”后帝将讨日本，问于良弼，对曰：“臣居日本岁余，睹其民俗狠勇嗜杀，不知有父子之亲，上下之礼。其地多山水，无耕桑之利。得其人不可役，得其地不加富。况舟师渡海，风涛莫测，是谓以有用之民力，填无穷之巨壑也，臣谓勿击便。”帝不听。

十一年十二月，以良弼同佥书枢密院事。丞相伯颜伐宋，良弼言：“宋重兵在扬州，宜以大军径捣钱塘。”又言：“宋亡，江南士人多废学，宜设经史科以育人材，定律令以戢奸吏。”后皆用其议。

良弼屡以疾请告，十九年，奉敕居怀孟。良弼别业在温县，有地三千亩，乃析为二，六与怀州，四与孟州，皆隶庙学。又立赞皇庙学，市学田六百亩，立赵州庙学，市学田一千六百亩，以赡生徒。或问为治，良弼曰：“易发而难制者，惟怒为甚，必克己然后可以制怒，必顺理然后可以忘怒。能忍所难忍，容所难容，事斯济矣。”二十三年，卒，年七十。赠推忠翊运功臣、太保、仪同三司，追封韩国公，谥文正。子训，陕西行省平章政事。

史臣曰：异哉！赵良弼之奉使也。日本拒而不纳，则持国书以返耳。乃使弥四郎等伪称使介，以罔其君而骄其敌，是谖也，称为不辱君命，可乎？

杨果，字正卿，祁州蒲阴人。幼失父母，转徙居许州，以章句授徒为业。金正大中，登进士第，会参政李蹊行大司农于许，果以诗送之，蹊大称赏，荐为偃师令。到官，以廉干称。金亡，杨奂征河南课税，起果为经历。未几，史天泽经略河南，果为参议。时兵余法度草创，果随宜赞画，民赖以安。

中统元年，设十道宣抚使，以果为北京宣抚使。既至任事，果为喻以自嘲曰：“田妇越贾相为室家，言语不通，以意求之，十裁得其一二。每夕归焚香祝天而言，越贾不之知。有晓田语者释之曰：‘注禄神官，独不能徙远以从近也。’”语闻，宰相笑之。明年，拜参政知事。及例罢，犹诏与左丞姚枢等日赴省议事。至元六年，出为怀孟路总管。大修庙学，以尝为中书执政官，移文申部，特不署名。后致仕，卒于家，年七十五，谥文献。

果性聪敏，美风姿，工文章，尤长于乐府，外若沉默，内怀智用，微时避乱河南，娶羁旅中女，后登科历显仕，竟与偕老，人以是称之。有《西庵集》行于世。

宋子贞，字周臣，潞州长子人。貌清奇，耳耸过眉一寸，相者以为必寿且贵。好学，工词赋。弱冠，与族兄知柔同补太学生，俱有名于时，人以大、小宋称之。金末，潞州乱，子贞避地大名。宋将彭义斌守大名，辟为安抚司计议官。义斌死，子贞率众归东平行台，严实素闻其名，用为详议官，兼提举学校。先是，实每令人请事于朝，因近侍奏决，不经中书，与宰相耶律楚材有违言，子贞至，劝实通殷勤于楚材，凡奏请必先曰楚材，自是交欢无间，实因此益委信子贞。

太宗四年，实戍黄陵，与金人战不利、曹、濮以南皆震，有自敌中归者，言兵且大至，人情恟惧。子贞请于实，斩扬言者首以令诸城，境内乃安。大军入汴梁，饥民北徙，饿殍盈道，子贞多方赈救，全活者万余人。士之流寓者，悉引见周给，且荐用之，拔名儒张特立、刘肃、李昶辈于羁旅，与之同列，四方之士闻风而至。七年，太宗命子贞为行台右司郎中。中原略定，事多草创，行台所统五十余城，子贞仍前代观察采访之制，分三道纠察官吏，立为程式，黜贪堕，奖廉勤，官府始有纪纲。东平将校占民为部曲户，谓之脚寨，擅其赋役，几四百所，子贞请罢归州县，实初难之，子贞力言，乃听，人以为平。实卒，子忠济嗣，尤敬子贞，请于朝，授参议东平路事，兼提举太常礼乐。子贞延前进士康晔、王磐为教官，自孔、颜、孟子孙外，招致生徒几百人，出粟赡之，每季亲临课试，士风为之一变。

世祖南伐，召子贞至汉州，问以方略，对曰：“本朝威武有余，仁德未洽。所以拒命者，特畏死尔，若降者不杀，胁从者勿治，则宋之郡邑可传檄而定也。”世祖善其言。中统元年，授益都路宣抚使。未几，入觐，拜右三部尚书。时新立省部，典章制度，多子贞裁定。李璮叛据济南，诏子贞参议军前行中书省事。子贞单骑至济南，观璮形势，因说丞相史天泽曰：“璮拥众东来，坐守孤城，宜增筑外城，防其奔突，彼粮尽援绝，不攻自破矣。”议与天泽合，遂擒璮。

子贞还，上书陈便宜十事，大略谓：“官爵，人主之柄，选法宜尽归吏部。律令，国之纪纲，宜早刊定。监司总统一路，用非其材，不厌人望，乞选公廉有才德者为之。今州县官相传以世，非法赋敛，民穷无告，宜迁转以革其弊。”又请建国学，教胄子，敕州郡提学课试诸生，三年一贡举。命中书次第施行之。至元二年，始罢州县官世袭，遣子贞与左丞相耶律铸行山东，迁调所部官。还，授翰林学士，参议中书省事。奏请班俸禄，定职田。三年二月，拜中书平章政事。复陈时务之切要者十二策，帝颇悔用子贞晚。未几，以年老求退，帝曰：“卿气力未衰，勉为朕留，措置大事，俟百司差有条理，听卿自便。”十一月，恳辞，乃得请，特敕中书，凡有大事即其家访问。

子贞私居，每闻朝廷事不便，必密陈得失，爱君忧国，不以进退异。卒，年八十一。始病，家人进医药，却之曰：“死生有命，吾年逾八十，何以药为！”病危，诸子请遗言，子贞曰：“吾平昔教汝者不少，今尚何言耶！”子渤，字齐彦，有才名，官至集贤学士。

赵璧，子实臣，大同怀仁人。世祖在潜邸，闻其名召见，呼秀才而不名，使皇后制衣赐之，试服不称，辄为损益，宠遇无与为比。命驰驿四方，聘名士王鹗等。又令蒙古生十人，从璧授儒书。敕璧习国语，译《大学》《中庸》《论》《孟》诸书，时从马上听璧陈说。宪宗即位，召璧，问：“天下何如而治？”对曰：“请先诛近侍之不法者。”宪宗不悦。璧退，世祖曰：“秀才汝浑身是赡！吾亦为汝握两手汗也。”一日，断事官牙老瓦赤持印请于帝曰：“此先朝所赐，今陛下登极，将仍用旧印耶，抑易以新者？”时璧侍左右，斥之曰：“用汝与否取自圣裁，汝敢以印为请耶！”夺其印置帝前，帝默然久之，既而曰：“朕亦不能为此。”

宪宗二年，授河南经略使。河南万户刘福贪暴，郡中婚嫁必先赂之，得请而后行。其党董主簿，强取民女有色者三十余人，璧至，按其罪，立斩之，尽还民女。刘大惊，时天大雪，因诣璧相劳苦，且酌酒贺曰：“经略下车，诛锄强猾，故雪为瑞应。”璧曰：“如董主簿比者，尚有其人，俟尽诛之，瑞应将大至矣。”刘屏气不敢复言而归。世祖伐宋，以璧为江淮荆湖宣抚使。大兵围鄂州，宋贾似道遣使来议和，璧请行，世祖曰：“汝登城，必谨视吾旗，旗动即速归。”璧登城，宋将宋京曰：“北兵若旋师，愿以江为界，且岁奉银、绢匹两各二十万。”璧曰：“大军至濮州时，诚有是请，犹或见从，今已渡江，是言何益！贾制置今焉在耶？”璧适见世祖旗动，乃曰：“俟他日复议可也。”遂还。

世祖即位，拜燕京宣慰使。时供给蜀军，府库已竭，及用兵北边，璧经画馈运不绝。中书省立，授平章政事，加答剌罕之号，力辞不就。中统二年，从征阿里不哥，以平章政事兼大都督，领蒙古汉军。是年，始制太庙雅乐。乐工党仲和、郭伯达以知音律在选中，为造伪钞者连坐，系狱，璧曰：“太庙雅乐，大飨用之，岂可系及无辜，而废雅乐之成。”奏请原之。三年二月，复拜中书平章政事。李璮反，亲王合必赤讨之，以璧督馈运。璮平，以平章政事行省山东。

至元元年，官制行，加荣禄大夫。帝欲作文檄宋，执笔者数人，皆不称旨，乃召璧为文，帝大称善，曰：“惟秀才能曲尽我意。”六年，改枢密副使，虽左迁，璧处之泰然，不以为意。六年，宋边臣遣间使约降，帝命璧诣鹿门山都元帅阿暐营密议，以璧同行汉军都元帅府事。时阿术卧病，营屯遇雨涨没殆尽，宋将夏贵率兵五万，馈粮三十艘，自武昌援襄阳，璧据险设伏待之。贵果中夜潜上，璧策马出鹿门山，行二十余里，夺其五舟，大呼曰：“南船已败，我水军宜速进。”贵慑不敢动。明旦，阿术命诸将渡江，以骑兵截贵。璧与水军万户解汝楫等追贵舟师，遂合战于虎尾洲，贵败走，士卒溺死甚众，夺战舰五十艘，擒将士三百余人。

高丽王植为其臣林衍所逐，帝召璧还，改中书左丞，同国王头辇哥行东京等路中书省事，驻兵平壤。时衍已死，璧与国王议曰：“高丽迁居江华岛有年矣，外虽卑辞臣贡，内恃其险，故使权臣无所畏忌，擅逐其主。今衍已死，王实无罪，若朝廷遣兵护王归于旧京，可以罢兵息民，策之上者也。”因遣使以闻，帝从之。师还，迁中书右丞。冬祀太庙，有司失黄幔，得于神庖灶下，已污坏。帝闻大怒，曰：“是应坐大不敬，律当斩！”璧争曰：“法止杖断远流。”其人竟得不死。九年，复拜平章政事。璧平居寡言语，及论政事，必反覆诘难，务究其利弊而后已，世祖尝称为秀才舌云。十三年，卒，年五十七。大德三年，赠大司徒，谥忠亮。

子二人，仁荣，中书参知政事；仁恭，集贤直学士。孙二人，崇，郊祀署令；弘，左藏库提点。

张雄飞，字鹏举，沂州临沂人。父琮，仕金守盱眙，金主疑之，罢其兵，徙居许州，寻复命守河阴，留家人于许。雄飞幼失母，琮妾李氏养之。大兵屠许州，惟工匠得免，有田姓者，琮故吏也，自称能为弓，且诈以雄飞及李氏为家人，由是获全，遂徙朔方，雄飞甫十岁。至霍州，李欲逃，恐其累己，雄飞知之，顷刻不去左右，李乃变服与雄飞俱还，寓潞州。雄飞既长，往师前进士王宝英于赵州。金亡，雄飞不知父所在，求之十余年，终弗得。遂入大都，居数岁，尽通诸部语。

至元二年，廉希宪荐于世祖，召见，陈当世之务，世祖大悦。授同知平阳路转运司事，搜抉蠹弊悉除之。帝问处士罗英：“谁可大用者？”对曰：“张雄飞真公辅器。”帝然之。命驿召雄飞至，问以方今所急，对曰：“太子天下本，愿早定以系人心。闾阎小人有升斗之储，尚知付托，天下至大，社稷至重，不早建储贰，非至计也。向使先帝知此，陛下能有今日乎？”帝方卧，矍然起，称善者久之。

他日，与江孝卿同召见，帝曰：“今任职者非材，政事废弛，譬大厦将倾，非良工不能搘柱，卿辈能任此乎？”孝卿谢不敢当。帝顾雄飞，雄飞对曰：“古有御史台，为天子耳目，凡政事得失，民间疾苦，皆得言；百官奸邪、贪秽不职者，即纠劾之。如此则纪纲举，天下治矣。”帝曰：“善。”乃立御史台，以前丞相塔察儿为御史大夫，雄飞为侍御史，且戒之曰：“卿等既为台官，职在直言，朕为汝君，苟所行未善，亦当极谏，况百官乎！汝宜知朕意。人虽嫉汝，朕能为汝地也。”雄飞益自感励，知无不言。参议枢密院事费正寅，素憸狡，密遣人通于宋。事觉，诏丞相线真等与雄飞杂治之，请托交至，雄飞无所顾，尽得其罪状以闻，正寅与其党管如仁等皆伏诛。

会议立尚书省，雄飞力争忤旨，左迁同知京兆总管府事。宗室公主有家奴逃渭南为民赘婿，主过临潼识之，捕其奴与妻及妻之父母，皆械系之，尽没家资。雄飞与主争辩，辞色俱厉，主不得已，以奴妻及妻之父母家资还之，惟挟其奴以去。入为兵部尚书。平章阿合马在制国用司时，与亦麻都丁有隙，至是，罗织其罪，同僚争相附会，雄飞不可，曰：“所犯在制国用司时，平章独不预耶？”众无以答。秦长卿、刘仲泽亦以忤阿合马，皆下吏，欲杀之，雄飞亦持不可，阿合马使人啖之，曰：“能杀此三人，当以参政相处。”雄飞曰：“杀无罪以求大官，吾不为也！”阿合马怒，奏出雄飞为澧州安抚使，三人竟死狱中。

澧州有巨商二人，犯匿税及欧人事，僚佐受赂，欲宽其罪，雄飞绳之益急，或曰：“此细事，何执之坚？”雄飞曰：“吾非治匿税欧人者，欲改宋弊政，惩不畏法者尔。”贫民以乏食，群聚发富家廪，所司欲论以强盗，雄飞曰：“此盗食，欲救死耳，非强也。”宽其狱，全活者百余人。澧西南接溪洞，猺人乘间抄掠，雄飞遣杨应中等往，谕以威德，诸猺悉感服。十四年，改安抚司为总管府，命雄飞为达鲁花赤。迁荆湖北道宣慰使。有告常德富民十余家，与德山寺僧将为乱，众议以兵讨之，雄飞曰：“告者必其仇也。且新附之民，当以静镇之，兵不可遽用。苟有他，吾自任其责。”遂止。徐察之，果如所言。十五年，荆湖行省阿里海牙以降民千户没入为家奴，自置吏治之，岁责租赋，有司莫敢言。雄飞言于阿里海牙，请归其民于有司，不从，雄飞入朝奏其事，诏还籍为民。

十六年，拜御史中丞，行御史台事。阿合马以子忽辛为中书右丞，行省江淮，恐不为所容，奏留雄飞不遣，改陕西汉中道提刑按察使。未行，阿合马死，朝臣皆以罪去。拜参知政事。阿合马用事日久，卖官鬻狱，纪纲大坏，雄飞乃先自降一阶，于是伐幸超躐者皆降黜。忽辛有罪，敕中贵人及中书杂问，忽辛历指宰执曰：“汝曾使我家钱物，何得问我！”雄飞曰：“我曾受汝家钱物否？”曰：“惟公独否。”雄飞曰：“如是，则我当问汝矣。”忽辛遂伏辜。二十一年春，册上尊号，议大赦天下，雄飞谏曰：“古人言无赦之国，其刑必平。故赦者，不平之政也。圣明在上，岂宜数赦。”帝嘉纳之，语雄飞曰：“大猎而后见善射，集议而后知能言，汝所言者是，朕今从汝。”遂止降轻刑之诏。未几，卢世荣以言利进，雄飞与诸执政同日皆罢。二十三年，起为燕南河北道宣慰使。卒于官。

五子：师野、师谔、师白、师俨、师约。师野宿卫东宫，荆湖行省平章政事阿里海牙入觐，言之宰相，欲白皇太子，请以师野为荆南总管，雄飞固止之。归谓师野曰：“今日有欲官汝者，汝宿卫日久，固应得官。然我方为执政，天下必以我私汝，我一日不去此位，汝辈勿望有官也。”其介慎如此。

史臣曰：张鹏举刚明廉直，材任宰相，世祖用卢世荣罢鹏举政事，可谓弃苏合而宝蛣蜣之粪矣！岂好利之心不能自克，遂为逢君者所蛊惑欤。




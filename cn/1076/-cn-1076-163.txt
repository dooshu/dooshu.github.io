卷一百六十三

钦定四库全书

历代名臣奏议卷一百六十三

明　杨士奇等　撰

选举

晋大夫祁奚老晋君【悼公】问曰孰可使嗣祁奚对曰解狐可君曰非子之讐邪对曰君问可非问讐也晋遂举解狐後又问孰可为国尉祁奚对曰午也可君曰非子之子邪对曰君问可非问子也君子谓祁奚能举善矣称其讐不为谄立其子不为比书曰无偏无党王道荡荡祁奚之谓也外举不避仇讐内举不囬亲戚可谓至公矣惟善故能举其类诗曰惟其有之是以似之祁奚有焉汉武帝元光六年冬十一月有司奏议曰古者诸侯贡士壹适谓之好德再适谓之贤贤三适谓之有功乃加九锡不贡士一则黜爵再则黜地三而爵地毕黜矣夫附下罔上者死附上罔下者刑与闻国政而无益於民者斥在上位而不能进贤者退此所以劝善黜恶也今诏书昭先帝圣绪令二千石举孝亷所以化元元移风易俗也不举孝廉不奉诏当以不敬论不察廉不胜任也当免奏可

元帝竟宁元年御史大夫缺在位者多举冯昭仪兄大鸿胪野王上使尚书选第中二千石而野王行能第一上以问中书令石显显对曰九卿无出野王者然亲昭仪兄臣恐後世必以陛下度越衆贤私後宫亲以为三公也上曰善

东汉章帝建初中陈事者多言郡国率非功次故守职易懈而吏事寖疏咎在州郡有诏下公卿朝臣议大鸿胪韦彪上议曰伏惟明诏忧劳百姓垂恩选举务得其人夫国以简贤为务贤以孝行为首孔子曰事亲孝则忠可移於君是以求忠臣於孝子之门夫人才行少能相兼是以孟公绰优於赵魏老不可以为滕薛大夫忠孝之人持心近厚鍜链之吏持心近薄三代之所以直道而行者在其所以磨之故也士宜以才行为先不可纯以阀阅然其归要在於选二千石二千石贤则贡举皆得其人矣帝深纳之

和帝永元十四年司空徐防上疏曰汉立博士十有四家设甲乙科以勉学者今大学试博士弟子皆以意说不修家法不依章句妄生穿凿轻侮道术寖以成俗诚非诏书实选本意改薄从忠三代常道专精务本儒学所先臣以为博士策试宜从其家章句开五十难以试之解释多者为上第引文明者为高说若不依先师义有相伐皆正以为非上从之

顺帝时尚书令左雄议改察举之制限年四十以上儒者试经学文吏试章奏尚书仆射胡广上书駮之曰臣闻君以兼览博照为德臣以献可替否为忠书载稽疑谋及卿士诗美先人询於蒭荛国有大政必议之於前训谘之於故老是以虑无失策举无过事窃见尚书令左雄议郡举孝廉皆限年四十以上诸生试章句文吏试牋奏明诏既许复令臣等得与相参窃惟王命之重载在篇典当令县於日月固於金石遗则百王施之万世诗云天难谌斯不易惟王可不慎欤盖选举因才无拘定制六奇之策不出经学郑阿之政非必章奏甘奇显用年乖强仕终贾扬声亦在弱冠汉承周秦兼览殷夏祖德师经参杂霸轨圣主贤臣世以致理贡举之制莫或回革今以一臣之言剗戾旧章便利未明衆心不厌矫枉变常政之所重而不访台司不博卿士若事下之後议者剥异异之则朝失其便同之则王言已行臣愚以为可宣下百官参其同异然後览择胜否详采厥衷敢以瞽言冒干天禁惟陛下纳焉

灵帝时中常侍吕强上言旧典选举委任三府三府有选参议掾属咨其行状度其器能受试任用责以成功若无可察然後付之尚书尚书举劾请下廷尉覆按虚实行其诛罚今但任尚书或复勅用如是三公得免选举之负尚书亦复不坐责赏无归岂肯空自劳苦乎夫立言无显过之咎明镜无见玼之尤如恶立言以记过则不当学也不欲明镜之见玼则不当照也愿陛下详思臣言不以记过见玼为责书奏不省

议郎蔡邕上疏曰伏见幽冀旧壤铠马所出比年兵饥渐至空耗今者百姓虚县万里萧条阙职经时吏人掾属而三府选举踰月不定臣径恠其事而论者云避三互十一州有禁当取二州而已又二州之士或复限以岁月狐疑迟淹以失事会愚以为三互之禁禁之薄者今但申以威灵明其宪令在任之人岂不戒惧而当坐设三互自生留阂邪昔韩安国起自徒中朱买臣出於幽贱并以才宜还守本郡又张敞亡命擢授剧州岂复顾循三互继以末制乎三公明知二州之要所宜速定当越禁取能以救时敝而不顾争臣之义苟避轻微之利选用稽滞以失其人臣愿陛下上则先帝蠲除近禁其诸州刺史器用可换者无拘日月三互以差厥中书奏不省

魏明帝时曹植陈审举之义疏曰臣闻天地协气而万物生君臣合德而庶政成五帝之世非皆智三季之末非皆愚用与不用知与不知也既时有举贤之名而无得贤之实必各援其类而进矣谚曰相门有相将门有将夫相者文德昭者也将者武功烈者也文德昭则可以匡国朝致雍熙稷契夔龙是也武功烈则可以征不庭威四夷南仲方叔是也昔伊尹之为媵臣至贱也吕尚之处屠钓至陋也及其见举於汤武周文诚道合志同玄谟神通岂复假近习之荐因左右之介哉书曰有不世之君必能用不世之臣用不世之臣必能立不世之功殷周二王是也若夫龌龊近步遵常守故安足为陛下言哉故阴阳不和三光不畅官旷无人庶政不整者三司之责也疆场骚动方隅内侵没军丧衆干戈不息者边将之忧也岂可虚荷国宠而不称其任哉故任益隆者负益重位益高者责益深书称无旷庶官诗有职思其忧此其义也陛下体天真之淑圣登神机以继统异闻康哉之謌偃武行文之美而数年以来水旱不时民困衣食师徒之发岁岁增调加东有覆败之军西有殪没之将至使蚌蛤浮翔於淮泗□鼬讙譁於林木臣每念之未尝不辍食而挥餐临觞而搤腕矣昔汉文发代疑朝有变宋昌曰内有朱虚东牟之亲外有齐楚淮南琅邪此则磐石之宗愿王勿疑臣伏惟陛下远览姬文二虢之援中虑周成召毕之辅下存宋昌磐石之固昔骐骥之於吴阪可谓困矣及其伯乐相之孙邮御之形体不劳而坐取千里盖伯乐善御马明君善御臣伯乐驰千里明君致太平诚任贤使能之明效也若朝司惟良万机内理武将行师方难克弭陛下可得雍容都城何事劳动銮驾暴露於边境哉臣闻羊质虎皮见草则悦见豺则战忘其皮之虎也今置将不良有似於此故语曰患为之者不知知之者不得为也昔乐毅奔赵心不忘燕廉颇在楚思为赵将臣生乎乱长乎军又数承教于武皇帝伏见行师用兵之要不必取孙吴而闇与之合窃揆之於心常愿得一奉朝觐排金门蹈玉陛列有职之臣赐须臾之问使臣得一散所怀摅舒藴积死不恨矣被鸿胪所下发士息书期会甚急又闻豹尾已建戎轩骛驾陛下将复劳玉躬扰挂神思臣诚竦息不遑宁处愿得策马执鞭首当尘露撮风后之奇接孙吴之要追慕卜商起予左右効命先躯毕轮毂虽无大益冀有小补然天高听远情不上通徒独望青云而拊心仰高天而叹息耳屈平曰国有骥而不知乘焉皇皇而更索昔管蔡放诛周召作弼叔鱼陷刑叔向匡国三监之衅臣自当之二南之辅求必不远华宗贵族藩王之中必有应斯举者故传曰无周公之亲不得行周公之事唯陛下少留意焉近者汉氏广建藩王丰则连城数十约则飨食祖祭而已未若姬周之树国五等之品制也若扶苏之谏始皇淳于越之难周青臣可谓知时变矣夫能使天下倾耳注目者当权者是矣故谋能移主威能慑下豪右执政不在亲戚权之所在虽疏必重势之所去虽亲必轻盖取齐者田族非吕宗也分晋者赵魏非姬姓也惟陛下察之苟吉专其位凶离其患者异姓之臣也欲国之安祈家之贵存共其荣没同其祸者公族之臣也今反公族疏而异姓亲臣窃惑焉臣闻孟子曰君子穷则独善其身逹则兼善天下今臣与陛下践氷履炭登山浮涧寒温燥湿高下共之岂得离陛下哉不胜愤懑拜表陈情若有不合乞且藏之书府不便灭弃臣死之後事或可思若有毫厘少挂圣意者乞出之朝堂使夫博古之士纠臣表之不合义者如是则臣愿足矣帝辄优文答报

青龙中诸葛诞邓扬等驰名誉有四窗八逹之诮帝疾之时举中书郎诏曰得其人与否在卢生耳选举莫取有名名如画地作饼不可啖也吏部尚书卢毓对曰名不足以致异人而可以得常士常士畏教慕善然後有名非所当疾也愚臣既不足以识异人又主者正以循名按常为职但当有以验其後故古者敷奏以言明试以功今考绩之法废而以毁誉相进退故真伪浑杂虚实相蒙帝纳其言

晋武帝咸宁初司隶校尉刘毅以魏立九品权时之制未见得人而有八损乃上疏曰臣闻立政者以官才为本官才有三难而兴替之所由也人物难知一也爱憎难防二也情伪难明三也今立中正定九品高下任意荣辱在手操人主之威福夺天朝之权势爱憎决於心情伪由於已公无考校之负私无告讦之忌用心百态求者万端廉让之风灭苟且之俗成天下訩訩但争品位不闻推让窃为圣朝耻之夫名状以当才为清品辈以得实为平安危之要不可不明清平者政化之美也枉滥者乱败之恶也不可不察然人才异能备体者寡器有大小逹有早晩前鄙後修宜受日新之报抱正违时宜有质直之称度远阙小宜得殊俗之状任直不饰宜得清实之誉行寡才优宜获器任之用是以三仁殊涂而同归四子异行而均义陈平韩信笑侮於邑里而收功於帝王屈原伍胥不容於人主而显名於竹帛是笃论之所明也今之中正不精才实务依党利不均称尺务随爱憎所欲与者获虚以成誉所欲下者吹毛以求疵高下逐强弱是非由爱憎随世兴衰不顾才实衰则削下兴则扶上一人之身旬日异状或以货赂自通或以计协登进附托者必逹守道者困悴无报於身必见割夺有私於已必得其欲是以上品无寒门下品无势族暨时有之皆曲有故慢主罔时实为乱源损政之道一也置州都者取州里清议咸所归服将以镇异同一言议不谓一人之身了一州之才一人不审便坐之若然自仲尼以上至於庖牺莫不有失则皆不堪何独责於中人者哉若殊不修自可更选今重其任而轻其人所立品格还访刁攸攸非州里之所归非职分之所置今访之归正於所不服决事於所不职以长谗构之源以生乖争之兆似非立都之本旨理俗之深防也主者既善刁攸攸之所下而复选以二千石已有数人刘良上攸之所下石公罪攸之所行駮违之论横於州里嫌雠之隙结於大臣夫桑妾之讼祸及吴楚闘鸡之变难兴鲁邦况乃人伦交争而部党兴刑狱滋生而祻根结损政之道二也本立格之体将谓人伦有序若贯鱼成次也为九品者取下者为格谓才德有优劣伦辈有首尾今之中正务自远者则抑割一国使无上人秽劣下比则拔举非次并容其身公以为格坐成其私君子无大小之怨官政无绳奸之防使得上欺明主下乱人伦乃使优劣异地首尾倒错推贵异之器使在凡品之下负戴不肖越在成人之首损政之道三也陛下践阼开天地之德弘不讳之诏纳忠直之言以览天下之情太平之基不世之法也然赏罚自王公以至于庶人无不加法置中正委以一国之重无赏罚之防人心多故清平者寡故怨讼者衆听之则告讦无已禁絶则侵枉无极与其理讼之烦犹愈侵枉之害今禁讼诉则杜一国之口培一人之势使得纵横无所顾惮诸受枉者抱怨积直独不蒙天地无私之德而长壅蔽於邪人之铨使上明不下照下情不上闻损政之道四也昔在前圣之世欲敦风俗镇静百姓隆乡党之义崇六亲之行礼教庠序以相率贤不肖於是见矣然乡老书其善以献天子司马论其能以官其职有司考绩以明黜陟故天下之人退而修本州党有德义朝廷有公正浮华邪佞无所容厝今一国之士多者千数或流徙异邦或取给殊方面犹不识况尽其才力而中正知与不知其当品状采誉於台府纳毁於流言任己则有不识之蔽听受则有彼此之偏所知者以爱憎夺其平所不知者以人事乱其度既无乡老纪行之誉又非朝廷考绩之课遂使进官之人弃近求远背本逐末位以求成不由行立品不校功党誉虚妄损政五也凡所以立品设状者求人才以理物也非虚饰名誉相为好丑虽孝悌之行不施朝廷故门外之事以义断恩既以在官职有大小事有剧易各有功报此人才之实效功分之所得也今则反之於限当报虽职之高还附卑品无绩於官而获高叙是为抑功实而隆虚名也上夺天朝考绩之分下长浮华朋党之士损政六也凡官不同事人不同能得其能则成失其能则败今品不状才能之所宜而以九等为例以品取人或非才能之所长以状取人则为本品之所限若状得其实犹品状相妨系絷选举使不得精於才宜况今九品所踈则削其长所亲则饰其短徒结白论以为虚誉则品不料能百揆何以得理万机何以得修损政七也前九品诏书善恶必书以为褒贬当时天下少有所忌今之九品所下不彰其罪所上不列其善废褒贬之义任爱憎之断清浊同流以植其私故反违前品大其形势以驱动衆人使必归已进者无功以表劝退者无恶以成惩惩劝不明则风俗污浊天下人焉得不解德行而锐人事损政八也由此论之选中正而非其人授权势而无赏罚或缺中正而无禁检故邪党得肆枉滥从横虽职名中正实为奸府事名九品而有八损或恨结於亲亲猜生於骨肉当身困於敌雠子孙离其殃咎斯乃历世之患非徒当今之害也是以时主观时立法防奸消乱靡有常制故周因於殷有所损益至於中正九品上圣古贤皆所不为岂蔽於此事而有不周哉将以政化之宜无取於此也自魏立以来未见其得人之功而生雠薄之累毁风败俗无益於化古今之失莫大於此愚臣以为宜罢中正除九品弃魏氏之弊法立一代之美制疏奏优诏答之

太康中太子少傅卫瓘以魏立九品且权时之制非经通之道宜复古乡举里选与太尉王亮等上疏曰昔圣王崇贤举善而教用使朝廷德让野无邪行诚以闾伍之政足以相检询事考言必得其善人知名不可虚求故还修其身是以崇贤而俗益穆黜恶而行弥笃斯则乡举里选者先王之令典也自兹以降此法淩迟魏氏承颠覆之运起丧乱之後人士流移考详无地故立九品之制粗具一时选用之本耳其始造也乡邑清议不拘爵位褒贬所加足为劝励犹有乡论余风中间渐染遂计资定品使天下观望唯以居位为贵人弃德而忽道业争多少於锥刀之末伤损风俗其弊不细今九域同规大化方始臣等以为宜皆荡除末法一拟古制以土断定自公卿以下皆以所居为正无复悬客远属异土者如此则同乡邻伍皆为邑里郡县之宰即以居长尽除中正九品之制使举善进才各由乡论然则下敬其上人安其教俗与政俱清化与法并济人知善否之教不在交游即华竞自息各求於已矣今除九品则宜准古制使朝臣共相举任於出才之路既博且可以厉进贤之公心核在位之明闇诚令典也武帝善之而卒不能改

太熙中时燕国中正刘沈举霍原为寒素司徒府不从沈又抗诣中书奏原而中书复下司徒参论司徒左长史荀组以为寒素者当谓门寒身素无世祚之资原为列侯显佩金紫先为人间流通之事晩乃务学少长异业年踰始立草野之誉未洽德礼无闻不应寒素之目李重曰案如癸酉诏书廉让宜崇浮竞宜黜其有履谦寒素靖恭求已者应有以先之如诏书之旨以二品系资或失廉退之士故开寒素以明尚德之举司徒緫御人伦实掌邦教当务峻准评以一风流然古之厉行高尚之士或栖身岩宂或隐迹邱园或克已复礼或耄期称道出处默语唯义所在未可以少长异操疑其所守之美而远同终始之责非所谓拟人必於其伦之义也诚当考之於邦党之伦审之於任举之主沈为中正亲执铨衡陈原隐居求志笃古好学学不为利行不要名絶迹穷山藴韣道艺外无希世之容内全遯逸之节行成名立搢绅慕之委质受业者千里而应有孙孟之风严郑之操始举原先谘侍中领中书监华前州大中正後将军婴河南尹轶去三年诸州还朝幽州刺史许猛特以原名闻拟之西河求加徵聘如沈所列州党之议既举又刺史班诏表荐如此而犹谓草野之誉未洽德礼无闻舍所徵验之实而无明理正辞以夺沈所执且应二品非所求备但原定志穷山修述儒道义在可嘉若遂抑替将负幽邦之望伤敦德之教如诏书所求之旨应为二品诏从之

武帝时重为始平王文学上疏陈九品曰先王议制以时因革因革之理唯变所适九品始於丧乱军中之政诚非经国不刋之法也且其检防转碎徵刑失实故朝野之论佥谓驱动风俗为弊已甚而至於议改又以为疑臣以革法创制当先尽开塞利害之理举而错之使体例大通而无否滞亦未易故也古者诸侯之治分土有常国有定主人无异望卿大夫世禄仕无出位之思臣无越境之交上下体固人德归厚秦反斯道罢侯置守风俗浅薄自此来矣汉革其弊斟酌周秦并建侯守亦使分土有定而牧司必各举贤贡士任之乡议事合圣典比踪三代方今圣德之隆光被四表兆庶颛顒欣覩太平然承魏氏雕弊之迹人物播越仕无常朝人无定处即吏蓄於军府豪右聚於都邑事体驳杂与古不同谓九品既除宜先开移徙听相并就且明贡举之法不滥於境外则冠带之伦将不分而自均即土断之实行矣又建树官司功在简久阶级少则人心定久其事则政化成而能否着在三代所以直道而行也以为选例九等当今之要所宜施用也圣王知天下之难常从事於其易故寄隐括於闾伍则邑屋皆为有司若任非所由事非所核则虽竭圣智犹不足以赡其事由此而观诚令二者既行即人心反本修之於乡华竞自息而礼让日隆矣

惠帝时重为尚书吏部郎上疏曰凡山林避宠之士虽违世背时出处殊轨而先王许之者嘉其服膺高义也昔先帝患风流之弊而思反纯朴乃谘询朝衆搜求隐逸咸宁二年始以太子中庶子徵安定皇甫谧四年又以博士徵安南朱冲太康元年复以太子庶子徵冲虽皆以病疾不至而朝野悦服陛下远迈先帝礼贤之旨臣访冲州邑言其虽年近耋耄而志气克壮耽道穷薮老而弥新操尚贞纯所居成化诚山栖耆德足以表世笃俗者也臣以为宜垂圣恩及其未没显加优命时朝廷政乱竟不能从

怀帝永嘉初尚书左仆射领吏部山简上疏曰臣以为自古兴替实在官人苟得其才则无物不理书言知人则哲惟帝难之唐虞之盛元恺登庸周室之隆济济多士秦汉以来风雅渐丧至於後汉女君临朝尊官大位出於阿保斯乱之始也是以郭泰许邵之伦明清议於草野陈蕃李固之徒守忠节於朝廷然後君臣名节古今遗典可得而言自初平之元讫於建安之末三十年中万姓流散死亡略尽斯乱之极也世祖武皇帝应天顺人受禅于魏泰始之初躬亲万机佐命之臣咸皆率职时黄门侍郎王恂庾纯始於太极东堂听政评尚书奏事多论刑狱不论选举臣以为不先所难而办其所易陛下初临万国人思尽诚每於听政之日命公卿大臣先议选举各言所见後进儁才乡邑尤异才堪任用者皆以名奏主者随缺先叙是爵人於朝与衆共之之义也朝廷从之

东晋元帝太兴初尚书陈頵上陈时务以为昔江外初平中州荒乱故贡举不试宜渐循旧搜扬隐逸试以经策又马隆孟观虽出贫贱勲济甚大以所不习而统戎事鲜能以济宜开举武略任将率者言问核试尽其所能然後随才授任举十得一犹胜不举况或十得二三日磾降虏七世内侍由余戎人入为秦相岂藉华宗之族见齿於奔竞之流乎宜引幽滞之儁抑华校实则天清地平人神感应

元帝时以兵乱之後务存慰悦远方秀孝到不策试普皆除署至是申明旧制皆令试经有不中科刺史太守免官太兴三年秀孝多不敢行其有到者并托疾帝欲除署孝廉而秀才如前制尚书郎孔坦奏议曰臣闻经邦建国教学为先移风崇化莫尚斯矣古者且耕且学三年而通一经以平康之世犹假渐渍积以岁月自丧乱以来十有余年干戈载扬俎豆礼戢家废讲诵国阙庠序率尔责试窃以为疑然宣下以来涉历三载累遇庆会遂未一试扬州诸郡接近京都惧累及君父多不敢行其远州边郡掩诬朝廷冀於不试冒昧来赴既到审试遂不敢会臣愚以不会与不行其为阙也同若当偏加除署是为肃法奉宪者失分侥幸投射者得官颓风伤教惧於是始夫王言如丝其出如纶临事改制示短天下人听有惑臣窃惜之愚以谓王命无贰宪制宜信去年察举一皆策试如不能试可不拘到遣归不署又秀才虽以事策亦记问经义苟所未学实难闇通不足复曲碎乖例违旧造谓宜因其不会徐更华制可申明前下崇修学校普延五年以展讲习钧法齐训示人轨则夫信之与法为政之纲施之家室犹弗可贰况经国之典而可翫黩乎帝纳焉

後魏孝文帝时秘书令高佑上疏曰今之选举不采识治之优劣专简年考之多少斯非尽才之谓宜停此薄艺弃彼朽劳唯才是举则官方斯穆又勲旧之臣虽年勤可録而才非抚人者则可加之以爵赏不宜委之以方任所谓王者可私人以财不私人以官者也高祖皆善之

帝雅重门族以范阳卢敏清河崔宗伯荥阳郑羲太原王琼四姓衣冠所推咸纳其女以充後宫又更为六弟聘室而以前所纳者为妾媵又诏以代人穆陆贺刘楼于嵇尉八姓勲着当世位尽王公勿充猥官一同四姓其旧为部落大人而三世官在给事已上若本非大人而三世官在尚书已上者皆为姓其大人之後而官不显若本非大人而官显者皆为族帝与羣臣论选调李冲曰未审张官列位为膏粱子弟乎为致治乎帝曰欲为治耳冲曰然则今日何为专取门品不拔才能乎帝曰君子之门借使无当世之用要自德行纯笃朕故用之冲曰傅说吕望岂可以门地得之帝曰非常之人旷世乃有一二耳李彪曰鲁之三卿孰与四科韩显宗曰陛下岂可以贵袭贵以贱袭贱帝曰必有高明卓然出类拔萃者朕亦不拘此制

孝明帝时崔亮奏立停年之格不简人才专问劳旧吏部尚书薛琡上书言黎元之命系於长吏若得其人则苏息任非其器为患更深若使选曹唯取年劳不简贤否便义均行雁次若贯鱼执簿呼名一吏足矣数人而用何谓铨衡请不依此书奏不报後因引见复谏曰共治天下本属百官是以汉朝常令三公大臣举贤良方正有道直言之士以为长吏监抚黎元自晋末以来此风遂替今四方初定务在养民臣请依汉氏更立四科令三公贵臣各荐时贤以补郡县明立条格防其阿党之端诏下公卿议之事亦寝

时任城王澄以北边镇将选举弥轻恐贼虏闚边山陵危迫奏请重镇将之选修警备之严诏公卿议之廷尉少卿袁翻议曰比缘边州郡官不择人唯论资级或值贪污之人广开成逻多置帅领或用其左右姻亲或受人货财请属皆无防宼之心唯有聚敛之意勇力之兵驱令抄掠夺为已富羸弱老小微解工作苦役百端伐木芸草贩贸往还穷其力薄其衣用其功节其食绵冬历夏加之疾苦死於沟渎者什常七八是以邻敌伺间扰我疆场皆由边任不得其人故也愚谓今後边镇郡县府佐统军至于戍主皆令王公以下各举所知必选其才不拘阶级称职败官所举之人随事赏罚时不能用及正光之末北边盗贼羣起遂迫旧都犯山陵如澄所虑

唐太宗贞观初上谓右仆射封德彛曰致安之本惟在得人比来命卿举贤未尝有所推荐天下事重卿宜分朕忧劳卿既不言朕将安寄对曰臣愚岂敢不尽情但今所见未有奇才异能上曰前代明王使人如器不借才於异代皆取士於当时岂得待梦傅说逢吕尚然後为政乎且何代无贤但患遗而不知耳德彛惭赧而退上又谓侍臣曰朕今孜孜求士欲专心政道闻有好人则抽擢驱使而议者多称彼者皆宰臣亲故但公等至公行事勿避此言使为形迹古人内举不避亲外举不避雠而为举得其真贤故也但能举用得才虽是子弟及有雠嫌不得不举

二年上谓吏部尚书杜如晦曰比见吏部择人惟取其言词刀笔不悉其景行数言之後恶迹始彰虽加刑戮而百姓已受其弊如何可获善人如晦对曰两汉取人皆行着乡闾州郡贡之然後入用故当时号为多士今每年选集向数千人厚貌饰词不可知悉选司但配其阶品而已铨简之理实所未精所以不能得才

十三年太宗谓侍臣曰朕闻太平後有大乱大乱後必有太平承大乱之後即是太平之运也能安天下者唯在用得贤才公等既不能知贤朕又不可遍识日复一日无得人之理今欲令人自举於事何如魏徵曰知人者智自知者明知人既以为难自知诚亦不易且愚暗之人皆矜能伐善恐长浇竞之风不可令其自举

太宗时冀州进士张昌龄与王公治皆有文名考功员外郎王师旦知贡举黜之上问其故师旦曰二人文体轻薄终非令器若置之高第恐後进效之伤陛下雅道上善其言

高宗即位屡责侍臣以不能进贤衆不敢对中书舍人李安期进曰十室之邑且有忠信天下至广不为无贤比见公卿有所荐进皆劾为朋党滞抑者未申而主荐者已訾所以人人惟噤默以避嚣谤若陛下忘其亲雠旷然受之惟才是用塞谗毁路其谁敢不竭忠以闻上乎帝纳之

显庆中吏部黄门侍郎刘祥道知选事乃厘补敝阙上疏陈六事一曰今取士多且滥入流岁千四百多也杂色入流未始铨汰滥也故共务者善人少恶人多臣谓应杂色进者切责有司试判为四等第一付吏部二付兵部三付主爵四付司勲若坐负当责虽经赦仍配三司不者还本贯则官不杂矣二曰内外官一品至九品万三千四百六十五员大抵三十而仕六十而退取其中数不三十年存者略尽若岁入流五百人则三十年自相充补况三十年外在官犹多不虑其少今入流岁千四百其倍两之又停选六七千人复年别新加其类?广殆非经久之制古者为官择人不闻取人多而官少也三曰永徽以来在官者或以善政擢论事者或以单言进而庠序诸生未闻甄异是奬劝之未周也四曰唐有天下四十年未有举秀才者请自六品以下至草野审加摉访无令赫赫之辰斯学遂絶五曰唐虞三载考绩黜陟幽明二汉用人亦久其职今任官率四考罢官知秩满则怀去就民知迁徙则怀苟且以去就之官临苟且之民欲移风振俗乌可得乎请四考进阶八考听还以息迎新送故之弊六曰三省都事主事主书比选补皆取流外有刀笔者虽欲参用士流率以俦类为耻前後相沿遂成故事且掖省崇峻王言秘密尚书政本人物所归专责曹史理有未尽宜稍革之以清其选乾封中时承平既久选人益多司列少常伯裴行俭始与员外郎张仁禕设长名姓历牓引铨注之法又定州县升降官资高下其後遂为永制无能革之者刘晓上疏论之曰今选曹以检勘为公道书判为得人殊不知考其德行才能况书判借人者衆矣又礼部取士专用文章为甲乙故天下之士皆舍德行而趋文艺有朝登甲科而夕陷刑辟者虽日诵万言何关理体文成七步未足化人诚使取士以德行为先文艺为末则多士雷奔四方风动矣

永淳元年中书门下同平章事魏玄同言选举法弊上疏曰方今人不加富盗贼未衰礼谊?薄者下吏不称职庶官非其才取人之道有所未尽也武德贞观庶事草创人物固乏天作大圣享国永年异人间出诸色入流岁以千计官有常员人无定限选集猥至十不取一取舍淆紊夏商以前制度多阙至周焕然可观诸侯之臣不皆命於天子王朝庶官不专一职穆王以伯冏为太仆正命曰慎简乃僚此乃自择下吏之言也太仆正特中大夫耳尚以僚属委之则三公九卿亦当然也故太宰内史并掌爵禄废置司徒司马别掌兴贤诏事是分任羣司而统以数职王命其大者而自择其小者汉制诸侯自置吏四百石以下其傅相大臣则汉为置之州郡掾史督邮从事悉任之牧守自魏晋以後始归吏部而迄於今以刀笔量才簿书察行法与世弊其来久矣尺丈之量锺庾之器非所及则不能度非所受则无以容况天下之大士类之衆可委数人手乎又尸厥任者间非其选至为人择官为身择利下笔系亲疏措情观势要悠悠风尘此焉奔竞使百行折之一面九能断之数言不亦难乎且臣闻莅官者不可以无学传曰学以从政不闻以政入学今贵戚子弟一皆早仕弘文崇贤千牛辇脚之类程较既浅技能亦薄而门阀有素资望自高夫所谓胄子者必裁诸学少则受业长而入官然後移家事国谓之德进夫少仕则不务学轻试则无才又勲官三卫流外之属不待州县之举直取书判非先德後言之谊臣闻国之用人如人用财贫者止糟糠富者余梁肉故当衰弊之乏则磨策朽钝以驭之太平多士则遴柬髦俊而使之今选者猥多谊以简练为急窃见制书三品至九品并得荐士此诚仄席旁求之意也但褒贬不明故上不忧黜责下不尽搜扬莫慎所举而苟以应命且惟贤知贤圣人笃论臯陶既举不仁者远身苟滥进庸及知人不择举者之贤而责所举之滥不可得已以陛下圣明国家德业而不建经久之策但顾望魏晋遗风臣窃惑之愿少遵周汉之规以分吏部选则所用详所失鲜矣

武后天授中选举多滥左补阙薛登上疏曰臣闻国以得贤为宝臣以举士为忠是以子皮之让国侨鲍叔之推管仲燕昭王委兵於乐毅苻坚托政於王猛子产受国人之谤夷吾贪共贾之财昭王锡路马以止谗永固戮樊世以除譛处猜疑而益信行间毁而无疑此由默而识之委而察之深也至若宰我见恶於宣尼逢萌被知於文叔韩信无闻於项氏毛遂不齿於平原此失之故也是以人主受不肖之士则政乖得贤良之士则时泰故尧资八元而庶绩其理周任十乱而天下和平由是言之则知士不可不察而官不可妄授也何者比来取士多不以才驰声假誉互相推奬希润身之小计忘臣子之大猷非所以报国求贤副陛下翘翘之望者也臣切观古之取士实异於今先观名行之源考其乡邑之誉崇礼让以励已明节义以标信以敦朴为先最以雕虫为後科故人崇劝让之风士去轻浮之行希仕者必修贞确不抜之操行难进易退之规衆议以定其高下郡将难诬於曲直故计贡之贤愚即州将之荣辱秽行之彰露亦乡人之厚顔是以李陵降而陇西慙干木隐而西河美故名胜於利则小人之道消利胜於名则贪暴之风扇是知化俗之本须摈轻浮昔冀缺以礼让升朝则晋人知礼文翁以儒材奬俗则蜀士多儒燕昭好马则骏马来庭叶公好龙则真龙入室由是言之未有上之所好而下不从其化者也自亡国之季虽杂纵横而汉代求才犹徵百行是以礼节之士敏德自修闾里推高然後为府寺所辟魏氏取人尤爱放逹晋宋之後祗重门资为奬人求官之风乖授职惟才之义有梁荐士雅爱属辞陈氏简贤特珍赋咏故其俗以诗酒为重不以修身为务逮至隋室余风尚存开皇中李谔论之於文帝曰魏之三祖更好文辞忽君人之大道好雕虫之小艺连篇累轴不出月露之形积案盈箱唯是风云之状代俗以此相高朝廷以兹擢士故文章日烦其政日乱帝纳李谔之策由是下制禁断文笔浮辞其年泗州刺史司马幼之以表不典实得罪於是风俗改励政化大行炀帝嗣兴又变前法置进士等科於是後生之徒复相放傚因陋就寡赴速邀时缉缀小文名之策学不以指实为本而以浮虚为贵有唐纂历虽渐革於前非陛下君临思察才於共理树本崇化唯在旌贤今之举人有乖事实乡议决小人之笔行修无长者之论策第喧竞於州府祈恩不胜於拜伏或明制才出试遣捜敭驱驰府寺之门出入王公之第上啓陈诗唯希咳唾之泽摩顶至足冀荷提携之恩故俗号举人皆称觅举觅为自求之称非是人知之辞察其行而度其材则人品於兹见矣徇己之心切则至公之理乖贪仕之性彰则廉洁之风薄是知府命虽高异叔度勤勤之让黄门已贵无秦嘉耿耿之辞纵不能挹已推贤亦不肯待於三命岂与夫白驹皎皎不杂风尘束帛戋戋荣高物表较其广狭也是以耿介之士羞自拔而致其辞循常之人舍其踈而取其附故选司补署喧然於礼闱州贡宾王纷争於阶闼谤议杂合浸以成风夫竞荣者必有竞利之心谦逊者亦无贪贿之累自非上智焉能不移在於中人理由习俗若重谨厚之士则怀禄者必崇德以洁己若开趋竞之门则邀仕者皆戚施而附会附会则百姓罹其弊洁己则兆庶蒙其福故风化之渐靡不由兹今访乡闾之谈唯秖归於里正纵使名亏礼法罪挂刑章或冒籍以偷资或邀勲而窃级假其不义之赂则是无犯乡闾岂得比郭有道之铨量茅容望重裴逸民之赏拔夏少名高语其优劣也祗如才应经邦之流唯令试策武能制敌之例秖验弯弧若其文擅清奇便充甲第藻思微减旋即告归以此收人恐乖事实何者乐广假笔於潘岳灵运辞高於穆之平津文劣於长卿子建笔丽於荀彧若以射策为最则潘谢曹马必居孙乐之右若使协赞机猷则安仁灵运亦无裨附之益由此言之不可一槩而取也至於武艺则赵云虽勇资诸葛之指撝周勃虽雄乏陈平之计略使樊哙居萧何之任必无指踪之机使萧何入麾下之军亦无免主之效闘将长於摧锋谋将审於料事是以文渊聚米知隗嚣之可图陈汤屈指识乌孙之自解八难之谋设高祖追慙於郦生九拒之计穷公输息心於伐宋谋将不长於弓马良相宁资於射策岂与夫元长自表妄节辞锋曹植题章虚飞丽藻较量其可否也伏愿陛下降明制颁峻科千里一贤尚不为少侥幸冒进须立堤防断浮虚之饰辞收实用之良策不取无稽之说必求忠谠之言文则试其効官武则令其守御始既察言观行中亦循名责实自然侥幸滥吹之伍无所藏其妄庸故晏婴云举之以语考之以事寡其言而多其行拙於文而工於事此取人得贤之道也其有武艺超絶文锋挺秀有効技之偏用无经国之大才为军锋之爪牙作辞赋之标准自可试淩云之策练穿扎之工承上命而赋甘泉禀中军而令赴敌既有随才之任必无负乘之忧臣谨按吴起临战左右进劒吴子曰夫提鼔挥桴临难决疑此将军事也一劒之任非将事也谨按诸葛亮临戎不亲戎服顿蜀兵於渭南宣王持劲卒不敢当此岂弓矢之用也谨按杨得意诵长卿之文武帝曰恨不得与此人同时及相如至终於文园令不以公卿之位处之者盖非其所任故也谨按汉法所举之主终身保任扬雄之坐田议责其冒荐成子之居魏相酬於得贤赏罚之令行则请谒之私絶退让之义着则贪竞之路销自然朝廷无争禄之人选司有撝谦之士仍取寛立年限容其采访简汰堪用者令其试守自然见贤不隐食禄不专则荀彧进锺繇郭嘉刘隐荐李邕朱穆势不云远有称职者受荐贤之赏滥举者抵欺罔之罪自然举得贤行则君子之道长矣

长安中太后尝与宰相议及刺史县令李峤唐休璟等奏窃见朝廷物议远近人情莫不重内官轻外职除授牧伯多是贬累之人风俗不澄实由於此望於台阁寺监妙简贤良分典大州共康庶绩臣等请辍近侍率先具僚从之

玄宗开元中国子祭酒杨瑒奏流外出身每岁二千余人而明经进士不能居其什一则是服勤道业之士不如胥史之得仕也臣恐儒风寖坠廉耻日丧若以出身人太多则应诸色裁损又奏主司帖试明经不求大指专取难知问以孤经絶句或年月日请自今并帖平文上甚然之

肃宗宝应二年礼部侍郎杨绾条奏贡举疏曰国之选士必藉贤良盖取孝友纯备言行敦实居常育德动不违仁体忠信之资履谦恭之操藏器则未尝自伐虚心而所应必诚夫如是故能率已从政化人镇俗者也自叔世浇诈兹道寖微争尚文辞互相矜衒马卿浮薄竟不偶於任用赵壹虚诞终取摈於乡闾自时厥後其道弥盛不思实行皆徇空名败俗伤教备载前史古人比文章於郑卫盖有由也近炀帝始置进士之科当时犹试策而已至高祖朝刘思立为考功员外郎又奏进士加杂文明经加帖经从此积弊寖而成俗幼能就学皆诵当代之诗长而博文不越诸家之集递相党与用致虚声六经则未尝开卷三史则皆同挂壁况复徵以孔门之道责其君子之儒者哉祖习既深奔竞为务矜艺者曾无愧色勇进者但欲淩人以毁讟为常谈以向背为己任投刺干谒驱驰於要津露才扬己喧腾於当代古之贤良方正岂有如此者乎朝之公卿以此待士家之长老以此埀训欲其返淳朴怀礼让守忠信识亷隅何可得也譬之於水其流已浊若不澄本何当复清方今圣德御天再宁寰宇四海之内顒顒向化皆延颈举踵思圣朝之理也不以此时而理之则太平之政又乖矣凡国之大柄莫不先择下臣古先哲后皆侧席待贤今之取人令将牒自举非经国之体也望请依古制县令察孝廉审知在乡闾有孝悌及信义廉耻之行加以经业才堪策试者以孝亷为名荐之於州刺史当以礼待之试其所通之学其通者送名於省自县至省不得令举人辄自陈牒比来有到状保辨识牒等一切并停其所习经左传公羊谷梁礼记周礼仪礼尚书毛诗周易任通一经务取深义奥旨通诸家之义试日差诸司官有儒学者对问每经问义十条问毕对策三道其策皆问古今理体及当时要务取堪行用者其经义并策全通为上第望付吏部便与官其经义通八策通二为中第与出身下第罢归其明经比试帖经例非古义皆诵帖括冀图侥幸并近有道举亦非理国之体望请与明经进士并停其国子监举人亦请准此如有行业不着所由妄相推荐请量加贬黜所冀数年之间人伦一变既归实学当识大猷居家者自修德业从政者皆知廉耻浮竞自止敦厖自劝教人之本实在兹焉事若施行即别立条例诏左右丞诸司侍郎御史大夫中丞给舍同议闻奏

尚书左丞贾至议杨绾条奏贡举疏曰谨按夏之政尚忠殷之政尚敬周之政尚文然则文与忠敬皆统人之行也且夫述行美极人文人文兴则忠敬存焉是故前代以文取士本文行也由辞以观行则及辞也宣父称顔子不迁怒不贰过谓之好学至乎修春秋则游夏之徒不能措一辞不亦明乎间者礼部取人有乖斯义易曰观乎人文以化成天下关雎之义曰先王以是经夫妇成孝敬厚人伦美教化移风俗盖王政之所由废兴也故延陵听乐知诸侯之存亡今试学者以帖字为精通而不穷旨义岂能知迁怒贰过之道乎考文者以声病为是非而务择浮艶岂能知移风易俗化天下之事乎是以上失其源而下袭其流乘流波荡不知所止先王之道莫能行也夫先王之道消则小人之道长小人之道长则乱臣贼子由是生焉臣弑其君子弑其父非一朝一夕之故其所来者渐矣渐者何谓忠信之陵颓耻尚之失所末学之驰骋儒道之不举四者皆由取士之失也夫一国之事系一人之本谓之风赞扬其风系卿大夫也卿大夫何常不出於士乎今取士试之小道而不以远者大者使干禄之徒趋驰末术是诱道之差也夫以蜗蚓之饵杂垂沧海而望吞舟之鱼至不亦难乎所以食垂饵者皆小鱼就科目者皆小艺四民之业士最关於风化近代趋仕靡然向风致使禄山一呼而四海震荡思明再乱而十年不复向使礼让之道弘仁义之风着则忠臣孝子比屋可封逆节不得而萌也人心不得而揺也且夏有天下四百载禹之道丧而殷始兴焉殷有天下六百祀汤之法弃而周始兴焉周有天下八百年文武之政废而秦始并焉观三代之选士任贤皆考实行故能风俗淳一运祚长远秦坑儒士二代而亡汉兴杂三代之政弘四科之举西京始振经术之学东都终持名节之行至有近戚窃位强臣擅权弱主孤立母后专政而社稷不陨终彼四百岂非学行扇化於乡里哉厥後文章道弊尚於浮侈取士术异苟济一时自魏至隋仅四百载三光分景九州阻域窃号僭位德义不修是以子孙速颠享国咸促国家革魏晋梁隋之弊承夏殷周汉之业四隩既宅九州攸同覆焘亭育合德天地安有舍皇王举士之道踪乱代取人之术此公卿大夫之辱也杨绾所奏实为正论然自典午覆败中原版荡刘石侵凌衣冠迁徙南北分裂人多侨处圣朝一平区宇尚复因循版图则张闾井未设士居乡土百无一二因缘官族所在耕筑地望系之数百年之外而身皆东西南北之人焉今欲依古制乡举里选犹恐取士之未尽也请兼广学校以弘训诱今两京有太学州县有小学兵革一动生徒流离儒臣师氏禄廪无向贡士不称行实胄子何常讲习独礼部每岁擢甲乙之第谓弘奬擢不甚谬哉秖足长浮薄之风啓侥幸之路其国子博士等望加员数厚其禄秩选通儒硕生间居其职十道大郡量置太学舘令博士出外兼领郡官召置生徒依乎故事保桑梓者乡里举焉在流寓者庠序推焉朝而行之夕见其利如此则青青不复兴刺扰扰由其归本矣人伦之始王化之先不是过也

德宗时试太常寺协律郎沈既济以肃代兵兴天下多故官员益滥而诠法无可道者至是极言其敝曰近世爵禄失之者久其失非他四太而已入仕之门太多世胄之家太优禄利之资太厚督责之令太薄臣以为当轻其禄利重其督责夫古今选用之法九流常叙有三科而已曰德也才也劳也而今选曹皆不及焉且吏部甲令虽曰度德居任量才授职计劳升叙然考校之法皆在书判簿历言辞俯仰之间侍郎非通神不可得而知则安行徐言非德也空文善书非才也累资积考非劳也苟执不失犹乖得人况衆流茫茫耳目有不足者乎盖非鉴之不明非择之不精法使然也王者观变以制法察时而立政按前代选用皆州府察举至于齐隋叙置多由请托故当时议者以为与其率私不若自举与其外滥不若内收是以罢州府之权而归於吏部此矫时惩弊之权法非经国不刋之常典今吏部之法蹙矣不可以坐守刓弊臣请五品以上及羣司长官宰臣进叙吏部兵部得参议焉六品以下或僚佐之属听州府辟用则铨择之任委於四方结奏之成归於二部必先择牧守然後授其权高者先署而後闻卑者听版而不命其牧守将帅或选用非公则吏部兵部得察而举之圣主明目逹聪逖听遐视罪其私冒不慎举者小加谴黜大正刑典责成授任谁敢不勉夫如是则窃名伪命之徒菲才薄行之人贪叨贿货懦弱奸宄下诏之日随声而废通大数十去八九矣如是人少而员宽事核而官审贤者不奬而自进不肖者不抑而自退或曰开元天宝中不易吏部之法而天下砥平何必外辟方臻於理臣以为不然夫选举者经邦之一端虽制之有美恶而行之由法令是以州郡察举在两汉则理在魏齐则乱吏部选集在神龙景龙则紊在开元天宝则理当其时久承升平御以法术庆赏不轶威刑必齐由是而理匪用吏部而臻此也况以此时用辟召之法则理不益久乎天子虽嘉其言而重於改作讫不能用

贞元中中书侍郎同中书门下平章事陆贽上奏曰今月十七日顾少连延英对回奉宣密旨卿先奏令台省长官各举属吏近闻外议云诸司所举皆有情故兼受贿赂不得实才此法甚非稳便已後除改卿宜并自拣择不可信任诸司者臣以闇劣谬当大任果速官谤上贻圣忧过蒙恩私曲降慈诲感戴循省寝兴不宁缘是密旨特宣不敢对衆陈谢祗禀成命所宜必行恭惟圣规又合无隐苟有未逹安敢勿言虽知尘烦固不可已夫理道之急在於得人而知人之难圣哲所病听其言则未保其行求其行则或遗其才校劳考则巧伪繁兴而贞方之人罕进徇声华则趋竞弥长而沈退之士莫胜自非素与交亲备详本末探其志行阅其器能然後守道藏用者可得而知沽名饰貌者不容其伪故孔子云视其所以观其所由察其所安人焉廋哉夫欲观视而察之固非一朝一夕之所能也是以前代有乡里举选之法长吏辟署之制所以明历试广旁求敦行能息驰骛也昔周以伯冏为太仆命之曰慎柬乃寮罔以巧言令色便僻侧媚其惟吉士是则古之王朝但命其大官而大官得自柬僚属之明验也汉朝务求多士其选不唯公府辟召而已又有父任兄任皆得为郎选入之初杂居三署台省有阙即用补之是则古之郎官皆以任举充选此其明验也魏晋以後暨于国初采择庶官多由选部唯高位重职乃由宰相考庶官之有成効者请而命焉故晋代山涛为吏部尚书中外品员多所啓授宋朝以蔡廓为吏部尚书郎先使人谓宰相徐羡之曰若得行吏部之职则拜不然则否羡之答云黄散已下悉委蔡廓犹愤恚以为失职遂不之官是则黄门散骑侍郎皆由吏部选授不必朝廷列位尽合柬在台司此其明验也国朝之制庶官五品已上制勅命之六品已下则并旨授制勅所命者盖宰相商议奏可而除拜之也旨授者盖吏部铨材署职然後上言诏旨但画闻以从之而不可否者也开元中吏部注拟选人奏置循资格限自起居遗补及御史等官犹并列於选曹铨综之例着在格令至今不刋未闻常参之官悉委宰臣选择此又近事之明验也其後旧典失序幸臣专朝舍佥议而重已权废公举而行私惠是使周行庶品苟不出时宰之意者则莫致焉任衆之道益微进善之途渐隘近者每须任使常苦乏人临事选求动淹旬朔姑务应用难尽当才岂不以荐举淩迟人物衰少居常则求精大过有急则备位不充欲令庶绩咸熙固亦难矣臣实驽钝一无所堪猥蒙任使待罪宰相虽怀窃位之惧且乏知人之明自揣庸虚终难上报唯广求才之路使贤者各以彚征啓至公之门令职司皆得自达臣当谨守法度考课百官奉扬聪明信赏必罚庶乎人无滞用朝不乏才以此为酬恩之资以此为致理之具爰初受命即以上陈求贤审官粗立网制凡是百司之长兼副贰等官及两省供奉之职并因察举劳効须加奬任者并宰臣叙拟以闻其余台省属僚请委长官选择指陈才实以状上闻一经荐扬终身保任各於除书之内具标举授之由示衆以公明章得失得贤则进考增秩失实则夺俸赎金亟得则襃升亟失则黜免非止搜扬下位亦可阅试大官前志所谓逹观其所举即此义也自蒙允许即以宣行南宫举人才至十数或非台省旧吏则是使府佐僚累经荐延多历事任议其资望既不愧於班行考其行能又未闻於阙败而议者遽以腾口上烦圣聪道之难行亦可知矣陛下勤求理道务徇物情因谓举荐非宜复委宰臣拣择其为崇任辅弼博采舆词可谓圣德之盛者然於委任责成之道听言考实之方闲邪存诚犹恐有阙所谓委任责成者将立其事先择其人既得其人慎谋其始既谋其始详虑其终终始之间事必前定有疑则勿果於用既用则不复有疑待终其谋乃考其事事愆於素者革其弊而黜其人事协於初者赏其人而成其美使受赏者无所与让见黜者莫得为辞夫如是则苟无其才孰敢当任苟当其任必得竭才此古之圣王委任责成无为而理之道也所谓听言考实虚受广纳弘接下之规明目逹聦广济人之道欲知事之得失不可不听之於言欲辨言之真虚不可不考之於实言事之得者勿即谓是必原其所得之由言事之失者勿即谓非必穷其所失之理称人之善者必详徵行善之迹论人之恶者必明辩为恶之端凡听其言皆考其实既得其实又察以情既尽其情复稽於衆衆议情实必参相得然後信其说奬其诚如或矫诬亦寘明罚夫如是则言者不壅听之不劳无浮妄乱教之谈无阴邪伤善之说无轻信见欺之失无浸润不辩之寃此古之圣王听言考实不出户而知天下之方也陛下既纳臣言而用之旋闻横议而止之於臣谋不责成於横议不考实此乃谋失者得以辞其罪议曲者得以肆其诬率是以行触类而长固无必定之计亦无必实之言计不定则理道难成言不实则小人得志国家所病恒必由之昔齐桓公将啓覇图问管仲以害覇之事管仲对曰得贤不能任害覇也任贤不能固害覇也固始而不能终害覇也与贤人谋事而与小人议之害覇也所谓小人者不必悉怀险詖故覆邦家盖以其意性憸邪趣向狭促以沮议为出衆以自异为不羣趋近利而昧远图効小信而伤大道故论语曰言必信行必果硜硜然小人也夫以能信於言能果於行唯以硜硜浅近不克弘通宣尼犹谓其小人管仲尚忧其害覇况又有言行难保而恣其非心者乎此皆任不责成言不考实之弊也圣旨以为外议云诸司所举皆有情故兼受贿赂不得实才者臣请陛下当使所言之人详陈所犯之状某人受贿某举有情陛下然後以事质於臣臣复以事质於举主若便首伏则据罪抵刑如或有词则付法阅责谬举者必行其罚诬善者亦反其辜自然宪典克明邪慝不作惩一沮百理之善经何必贷其奸?不加辩诘私其公议不出主名使无辜见疑有罪获纵枉直同贯人何赖焉圣旨又以官长举人法非稳便令臣并自拣择不可信任诸司者伏以宰辅常制不过数人人之所知固有限极必不能徧谙多士备阅羣才若令悉命羣官理须展转询访是则变公举为私荐易明敭以暗投傥如议者之言所举多有情故举於君上且未絶私荐於宰臣安肯无诈失人之弊必又甚焉所以承前命官罕有不涉私谤虽则秉钧不一或自行情亦由私访所亲转为所卖其弊非远圣鉴明知今人将徇浮言专任宰臣除吏宰臣不徧谙识踵前须访於人若访於亲朋则是悔其覆车不易前辙之失也若访於朝列则是求其私荐必不如公举之愈也二者利害惟陛下更详择焉恐不如委任长官慎柬僚属所柬既少所求亦精得贤有鉴识之名失实当闇谬之责人之常性莫不爱身况於台省长官皆是久当朝选孰肯循私妄举以伤名取责者乎所谓台省长官即仆射尚书左右丞侍郎及侍御史大夫中丞是也陛下比择辅相多亦不出其中今之宰相则往日台省长官也今之台省长官乃将来之宰臣也但是职名暂异固非行业顿殊岂有为长官之时则不能举一二属吏居宰臣之位则可择千百具寮物议悠悠其惑斯甚圣人制事必度物宜无求备於一人无责人於不逮尊者领其要卑者任其详是以人主择辅臣辅臣择庶长庶长择佐僚所任愈崇故所择愈少所试渐下故所举渐轻进不失伦选不失类以类则详知实行有伦则杜絶徼求将务得人无易於此是故选自卑远始升於朝者各委长吏任举之则下无遗贤矣寘於周行既任以事者於是宰臣序进之则朝无旷职矣才德兼茂历试不渝者然後人主倚任之则海内无遗士矣夫求才贵广考课贵精求广在於各举所知长吏之荐择是也考精在於按名责实宰臣之序进是也求不广则下位罕进下位罕进则用常乏人用常乏人则惧旷庶职惧旷庶职则苟取备员是以考课之法不暇精也考不精则能否无别能否无别则砥砺渐衰砥砺渐衰则职业不举职业不举则品格浸微是以贤能之功不克彰也皆失於不广求人之道而务选士之精不思考课之行而望得人之美是以望得弥失务精益麤塞源浚流未见其可臣欲详徵旧说伏恐听览为烦粗举一端以明其理往者则天太后践祚临朝欲收人心尤务拔擢弘委任之意开汲引之门进用不疑求访无倦非但人得荐士亦得自举其才所荐必行所举辄试其於进士之道岂不伤於容易哉然而课责既严进退皆速不肖者旋黜才能者骤升是以当代谓知人之明累朝赖多士之用此乃近於求才贵广考课贵精之效也陛下诞膺宝历思致理平虽好贤之心有踰前哲而得人之盛未逮往时盖由鉴赏独任於圣聦搜择颇难於公举但速登延之路罕施练核之方遂使先进者渐益凋讹後来者不相接续施一令则谤沮互起用一人则疮痏立成此乃失於选才太精制法不一之患也则天举用之法伤易而得人陛下慎柬之规太精而失士是知虽易於举用而不易於苟容则所易者适足广得人之资不为害也不精於法制而务精於选才则所精者适足梗进贤之途不为利也人之才行自昔罕全苟有所长必有所短若録长补短则天下无不用之人责短舍长则天下无不弃之士加以情有憎爱趣有异同假使圣如伊周贤如杨墨求诸物议孰免讥嫌昔子贡问於孔子曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之盖以小人君子意必相反其在小人之恶君子亦如君子之恶小人将察其情在审其听听君子则小人道废听小人则君子道消今陛下慎选宰臣必以为重於庶品精择长吏必以为愈於末流及至宰臣献规长吏荐士陛下则但纳横议不稽始谋是乃任以重者轻其言待以轻者重其事且又不辩所毁之虚实不校所议之短长人之多言何所不至是将使人无所措其手足岂独选任之道失其端而已乎臣之切言固非为己所惜者致理之道所感者见过之恩辄因陈谢布露以闻惟陛下幸察

韩愈上奏曰右臣伏见今月十日勅今年诸色选举宜权停者道路相传皆云以岁之旱陛下怜悯京师之人虑其乏食故权停举选以絶其来者所以省费而足食也臣伏思之窃以为十口之家益之以一二人於食未有所费今京师之人不啻百万都计举者不过五七千人并其僮仆畜马不当京师百万分之一以十口之家计之诚未为有所损益又今年虽旱去岁大丰商贾之家必有储蓄举选者皆齎持资用以有易无未见其弊今若暂停举选或恐所害实深一则远近惊惶一则人士失业臣闻古之求雨之词曰人失职欤然则人之失职足以致旱今缘旱而停举选是使人失职而召灾也臣又闻君者阳也臣者阴也独阳为旱独阴为水今者陛下圣明在上虽尧舜无以加之而羣臣之贤不及於古又不能尽心於国与陛下同心助陛下为理有君无臣是以久旱以臣之愚以为宜求纯信之士骨鲠之臣忧国如家忘身奉上者超其爵位置在左右如殷高宗之用傅说周文王之举太公齐桓公之拔甯戚汉武帝之取公孙弘清闲之余时赐召问必能辅宣王化销殄旱灾臣虽非朝官月受俸钱岁受禄粟苟有所知不敢不言谨诣光顺门奉状以闻

宪宗元和中舒元舆上疏曰圣德修三代之教尽善矣唯贡士一门阙焉不修臣窃以为有司过矣臣为童子时学读书见礼经有乡举里选必得其人而贡於上上然後以弓旌束帛招之臣年十五既通经无何心中有文窍开则又学之徧观羣籍见古人有片善可称闻於天子有司天子有司亦修礼待之不苟臣既学文於古圣人言皆信之谓肖质待问上国必见上国礼无几前年臣年二十三学文立成为州县察臣臣得备下土贡士之数到阙下月余待命有司始见贡院悬板様立束缚检束之自勘磨状书剧责与吏胥等伦臣幸状书备不被驳放得引到尚书试试之日见八百人尽手携脂烛水炭洎朝哺餐器或荷於肩或提於席为吏胥纵慢声大呼其名氏试者突入棘围重重乃分坐庑下寒余雪飞单席在地呜呼唐虞辟门三代贡士未有此慢易者也臣见今天下之贡士既如此有司待之又如此乃益大不信古圣人言及覩今之甲赋律诗皆是偷拆经诰侮圣人之言者乃知非圣人之徒也臣伏见国朝开进士一门苟有登升者皆资之为宰相公侯卿大夫则此门固不轻矣凡将为公侯卿相者非贤人君子不可有司坐举子於寒庑冷地是比仆隶以下非所以见徵贤之意也施棘围以截遮是疑之贼奸徒党非所以示忠直之节也试甲赋律诗是待之以雕虫微艺非所以观人文化成之道也有司之不知其为弊若此臣恐贤人君子远去不肖汚辱为陛下用且指近陈之今四方贡珠玉金银有司则以箧篚皮币承之贡贤才俊乂有司以单席冷地承之是彰陛下轻贤才而重金玉也贤才耻之臣亦耻之臣又见每岁礼部格下天下未有不言察访行实无颇邪然後上贡苟不如格抵罪举主臣初见之窃独心贺谓三代之风必作於今日及格既下而法不下是以岁有无艺朋党譁然扇突不可絶此又徒用格为徒乱人耳又於格中程之人数每岁多者固不出三十少或不满二十此又天子纳士之心也何以言之今日月出没皆为陛下内地自渐海流沙朔南周环绵亿万千里其间异气所锺生英豪俊彦固不少矣若陛下明诏必以礼举之忽一岁之内有百数元凯扬马之才德者来之则有司必曰吾格取二十而黜八十是为求贤耶遗贤耶若有司以仆隶待之忽一岁之内负才德来者无十数辈则有司必曰吾拔二十是缪收其半徒足满人数是为取才耶取合格耶其不可先定人数亦昭昭矣向之数事臣久为陛下疾有司不供职使圣朝取士首科委就地矣臣寒微若此出言不足以定贡士之得失然百虑之中或几一得之臣窃欲陛下诏有司按三代故事明修格文使天下入贡者皆茂行实不拘人数其不茂行实法与之随此为澄源源既澄则来者皆向方矣俾有司加严礼待之举六义试之试之时免自担荷廊庑之下特设茵榻陈炉火脂烛设朝晡饭馔则前日之病庶几其有瘳矣人人知天子重贤奬士之道胜气坌漫如此士之立身无不由正以成之者为士身正则公卿正公卿正未有天下不治者天下治而陛下求不埀拱以高揖羲轩不可得也苟不如此则士之求名无不由邪以成者为士邪未有公卿不邪者公卿邪未有天下而治者天下不治而陛下欲不役圣虑而忧黔首不可得也臣虽至愚以此观之知贡士之道所系尤重是以愿输血诚以正此门陛下无以臣迹在贡士中疑臣自谓臣虽不敏窃窥太常一第不为难得何以明之若使臣为今日贡士之体事便僻巧佞驰骛关键固非臣之所不能也耻不为也故臣以顽才干有司得之固无忝不得则纳履而去踪迹巢由以乐陛下熙熙之化何往而无泉石之快哉伏惟陛下留神独听天下之幸也於臣何幸

历代名臣奏议卷一百六十三








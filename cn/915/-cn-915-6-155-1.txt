◇王昌前母服议

礼重一统，所以正家，犹国不可二君，虽礼文残制，大事可知。昌父遇难，与妻隔绝，夫得更娶，妻当更嫁，此通理也。今之不去，此自执节之妇，不为理不绝矣，适可嘉异其意，不得以私善羁縻已绝之夫。议者以赵姬为比，愚以为不同也。重耳适齐，志在必还，五月之旬，未为离绝。衰纳新宠，于礼为废嫡，于义为弃旧，姬氏固让，得礼之正，是以《春秋》善之，明不得并也。古无二嫡，宜如溥驳。（《通典》八十九，司马李苞议。）


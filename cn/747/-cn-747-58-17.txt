○授程异工部侍郎同平章事制

门下：昔汉宣帝宏祖宗之业，正刑德之本，简求辅相，以致中兴。朕祗荷丕图，思扬圣绪，每怀舟楫，以涉大川，俾人不迷，用厎於道，今护良弼，式允佥谐。朝散大夫守卫尉卿御史大夫充诸道盐铁转运等使赐紫金鱼袋程异，厚备外严，沈机内朗，抱精微以致远，本诚明以格物，尽瘁事国，诚正在公，常探化原，雅尚学术，扬历斯久，公望蔼然。自位列大僚，总诸剧务，达榷酤之利，适财赋之方，赡出纳於邦家，申绩效於官业。顷以淮夷未殄，师旅在郊，有漕輓之劳，兼供亿之费，言念多事，恐伤吾人。而异法能变通，道益明著，言无伐善，动必由衷，蕴夷难致君之心，见怀道佐时之略，况属馈军之事，尚倚良能，载阅前功，宜当大用。乃服休命，俾参中枢，爰表秩於冬官，仍兼综於旧职。膺兹重任，用表全材，尔宜左右朕躬，朝夕启沃。干戈未戢，尤伫庙谋，敬听斯言，副我明奖。可守尚书工部侍郎同中书门下平章事依前充诸道盐铁转运使。


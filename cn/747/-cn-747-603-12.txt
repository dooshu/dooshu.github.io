○举姜补阙伦自代状

东都尚书省：前左补阙姜伦。右臣蒙恩，授尚书主客郎中，分司东都。伏准建中元年正月五日敕，常参官上後三日举一人自代者。臣伏详诏旨，欲达聪旁求，发扬幽远。故人得言所知，不当循其阶次也。臣伏以前件官有儒学士行，蒙以谏官征。会其年老被疾，不堪上道。有司桉视如状，不复逼迫。至今家居，而笃志无倦。臣谨举为郎吏，分司别都。冀优贤振滞，两得其道。


卷三十四


钦定四库全书

石湖诗集卷三十四

宋　范成大　撰

赋【附】

馆娃宫赋【并序】

灵岩山寺故吴馆娃宫也山上下闲台别馆之迹彷佛可考余少长游焉感遗事而赋之

汹西山之南奔势郁嵂其巉空若大敌之在前忽踞虎而跧龙半紫崖而砥平访馆娃之故宫是为逸王之旧游有墟国之遗恫焉嗟乎汰哉愎贤胥之忠告巽隂嚭之詖说暗养虎之後患纵处女使兔脱迨尝胆之谋成骇疽囊之溃裂盖自有以贾祸非天为之孽方其衔哀茹痛擦泪饮血俨拂士於前庭尅三年而报越讫甘心而一快夫何初志之英发及其见栖於姑苏遽雌伏而大坏援宿恩而乞怜或赦图於臣罪当是之时又何其惫也韪祸福之无门曷今愚而昨贤後千载之嗤点莫不锺咎於婵娟固尤物之移人抑犹有可得而言盖尝观於若人矣好大而欲速厌尝而弃旧狃会稽之得意谓周鼎其唾手闯齐楚以朶颐睨陈蔡而骧首道甚远而疾驱气已馁而犹鬬外未宁而内忧东略之而西否阻关河以顿兵撤墙屋而致寇亟归视其四封蔑一夫之能守是犹螳螂之慕蝉不知黄雀之议其後也然以蕞尔之旅衡行四方攻靡坚郛战无距行事便时利如径乎无人之乡惜也未闻大道宜其逸乐而志荒次有台池宿有嫔嫱左携修明右抚夷光粲二八以前列咸絶世而浩倡嗟浣纱之彼姝乃独系於兴亡荡龙舟之水嬉撷香径之春芳载夕阳以俱还秉游烛於夜长灔金锺之千石仿酒池於旧商歌吴歈而楚舞荐万夀於君王怅星河之易翻嘉来日之未央铮铜壶之鸣悲烂急烽之森芒惨梧宫之生愁践桐梦之不祥歘高陵与深谷委盛丽於苍茫所谓玉槛铜沟朱帘椒房理镜之轩响屧之廊杳烟芜与露蔓纷日暮之牛羊况捧心之百媚濯粉之余粧者哉今则云雨之巅仙圣是宅砚沼蓴浮琴台松崛封古藓於井甃宿暗芳於洞穴木鲸吼以清厉金磬隐其萧瑟彼方外之徒龟藏而蠖屈者又安知往古与来今方枯禅而缚律翩鸿影之拂坐见前山之衔石

问天医赋【并序】

余幼而气弱常慕同队儿之强壮生十四年大病濒死至绍兴壬申又十三年矣疾痛疴痒无时不有夏至前一日得寒疾梦谒天医星问答了然独未知天医为何神案晋书卷舌六星其一曰天谗主巫医而孙氏千金书以日辰推天医所在其是欤皆未可必也虽然吾疾自是其有间哉乃叙其梦为问天医赋

吴山之臞不达不闻有门常关日与病亲岁直壬申亢中於昏薄寒中之不良睡眠觉邪梦邪陆离纷纭神马具装出於顶门驱风鞭霆莫知所从紫城翠楼千窗万栊玉书垂芒天医之宫中有一人瑶冠紫衣如帝如尊衆真绕围我瞻而思是其天医者邪窃乐其名幸已我疾次且而前再拜以出仰而称曰虮蝨之臣有郁弗宣幸遭圣灵利用乞怜愿赐清德聼臣苦言天生下人如沙如尘长养安乐寿其天真臣独多疾支离轮囷炎黄之经厥病四百去半取半臣悉经历五日一曳杖十日一卧箦茁为痤痱溃为瘇癧游为痹顽尼为否塞疏为洞荡节为关格躁为嚣呼静为爽惑荣卫挟寒而留行溪谷流温而横溢袭於皮毛客於络脉次於焦府盎於形色挛拳惰其四支?黣淫乎大宅百骸九窍无一得适十巫递进三医更谒探金匮之宝藏紬玉函之袐策方书堆於几案药物庤於墙壁访和扁以制度招桐雷使炮炙参以天泉左右之运列以君臣佐使之职配合者相须畏恶者相敌参术芝桂铅汞乳砾果菜之英醪醴之液万岁之藟千年之珀莫润於养血之茸莫濇於委蜕之骼厌远効於中和要近功於武力三建若燎五毒若螫入口如荼下咽如戟燥刚以发舒酸苦以涌泄杵臼无停鸣铛鼎不暇涤瞑眩酷烈疾战纵击外邪未溃中气先踣久立则蹐久行则躄语多则逆卧多则惕先寒而裘未暑而綌席避风而五迁衣恶湿而再襞旦欲兴而三休夜将诵而九息聼蚁为牛视朱作碧中愦愦其结轖头岑岑而戴石人生世间居处饮食臣以病故跬步榛棘春醅珠红暑醴玉白翠瓤之瓜青房之菂泫梨液之流肤滃橘泉之破隙臣欲过门而大嚼黄媪推臣以避席清空穴寥雾旦霜夕驾牛西上骑鲸东极纳寒月於半岭御罡风於两腋臣欲褰裳而往从皓华挟臣以辟易弱柳怪其早衰瘿木嗤其多瘠怠侮出於家人烦劳困於仆役羣居之中轧轧厌厌狎者臣嘲疏者臣嫌独疚臣身不可任堪人之多疾自取自探不一其凡大略有三其一者心根泄机命门丧阻明消精散形弊神苦掷温玉以畀火奉甘餐而戏虎隂惑阳而化蜮风落山而成蛊若是者得於晦淫命曰伐性之斧其二者愁莫愁於生离痛莫痛於死别哭不泪而神伤叹无声而怨结魂欲升而中断肠将思而已絶孤愤为丹心之灰隐忧为青鬓之雪若是者得於情锺命曰蠧心之孽其三曰深居奥处温燠窈窕重帷复幄风日不到枵然如久系之匏薾然如隂处之草玉体软脆动辄感冒若是者得之於贵游命曰炀和之竈凡此三者臣非有之呻号弊尫谁职为之孰祟孰厉孰攻孰袭何方而来何门而入抑尝闻之造化为炉人物为象洪钧无心大放厥帑元阳之气可斤可两人受其中有瘠有?故有禀生多艰形枯德腴委随惰窳命也如何子房所以辟谷长卿所以闲居士安散发黾勉扶舆希逸惙惙疢与生俱天实为之非人速辜臣也不肖殆类此乎地产之药方家之书嫓寒配温僻违怪迂欲持人以胜天嗟虑密而功疏窃闻大神天医之王范围堪舆运平隂阳起死回骸斡旋天藏揉太和以为剂酌沆瀣而为浆嘘碧落以发英糜朝霞而荐芳神火气簁日暾星芒度人千亿奋飞仙乡赐臣刀圭刮摩膏肓濡枯充虚丰羸植僵解臣朽骨濯臣腐肠宅胎仙以葆真凝虚白而发光碎鼎槌罏破瓢褫囊脱兔彭殇之囿蜕蝉人鬼之场不老不衰来归帝傍臣之愿也非所敢望语未竟仰闻太息曰有是哉汝之忧也凡汝所苦可以理测凡汝所求吾不汝啬病自汝得造化吾知汝穷汝原何药之为今即汝身示汝三机隐几遐思载抚四维汝身块然汝方火驰甘寐於牀委骸陈尸梦游何方悲啼笑嘻溘焉以死乌鸢狐狸生汝安住死汝安归形与化迁汝岂变移虚空无傍奚所据依厥状维何为青为黄为一为多为短为长未病何形已病何色痒苛酸辛谁觉谁识吾将远游汝速返去试用我言周徧求汝脱焉得之解痼释痾不然已矣将奈汝何叩稽玉阶退而下归形开神澂汗濡寝衣呜呼异哉为信为欺是邪非邪至今疑之

望海亭赋【并序】

会稽太守参政魏公作望海亭於卧龙之巅率其属为歌诗以落成录与书来且使赋之予谨掇其膏馥之余拟赋一首以寄後日获从杖屦其上於山川之神尚有旧焉其辞曰

诸侯之客有来自东而姹会稽之游者曰佳乎丽哉越之为邦也萦山带湖楼观相望背卧龙而崛起焕丹碧之翬翔跻攀下临顾瞻无旁平畴蔚以穉绿乔木森其老苍淙万壑之春声写千岩之秋光朝霞暝霏扶踈微茫望山河之故墟吊草木之余社夏后万国之朝勾践百战之野兴亡梗概犹有存者至於流觞泛雪高人之旧事浣纱采莲游女之遗迹郁溪山之如画尚彷佛其可识访故老以问讯兴慨叹於畴昔是为游览之大略而蓬莱观风之所得虽然士固多感而况於对景以怀古抚事而凝情往往使人魂断意折洒澹而歌不平故丽则丽矣而未擅乎登临之胜也若夫浩荡轩豁孤高伶俜腾驾碧寥指麾沧溟堕忧端於眇莽挹颢气於空明飘飘焉有连鳌跨鲸之意举莫如望海之新亭尝试登兹而望焉沃野既尽遥见东极送万折之倾注艶寒光之迸射浸地轴以上浮荡天容而一色珠辉具芒矗蝀横霓快宇宙之清寛怅百年之偪仄当其三星晓横万境俱寂浴日未动晨光先激波鳞鳞而跃金天晃晃而半赤頳轮腾上东方皆白烟消尘作栖鸟振翼俯羣动而纷起寄一笑於遐觌永我暇日苒其将夕饯斜晖於孤嶂候佳月於沧浦沉沉上下杳无处所惊玉虬之破碎漾银盘而吞吐忽褰云而拥雾献霜影於庭宇夜色既合初闻钟鼔觞屡至而不辞诗欲成而起舞又若潮生海门万里一息浮光如綫涛头千尺方铁马之横溃倏银山之崩坼气平怒霁水面如席吴帆越樯飞上空碧此亦天下之伟观然犹未极乎目力燕香舂容俗客莫陪神清意消徙倚徘徊天风激吹波涛阖开五云明灭丹宫绦台睇三山之不远其为公而飞来遂招汗漫之胜游下飈车之逸轨属紫霄之妙质侑玉斚之清醴勤歌鸾与舞凤寿仙栢以多祉恍风雨之皆散但惊尘之四起悟真灵之不隔而何有乎弱水之三万里也噫昔之居此者多矣曾靡暇於经营逮山灵之効奇发遗址於岩扃殚妙巧於天藏超埃而上征极观聼之所接遂杳渺而难名嗟此乐之无央与来者而同登决眦荡胸雪其尘缨且安知前日之苍烟白露断蔓而荒荆者哉顾客子之所能道者才管中之一斑惟览者之自得会絶景於凭阑心凝神释浩如飞翰而後知兹亭之仙意而临虚御风之无难主人瞿然而起曰有是哉吾将观焉

惜交赋【并序】

屈原既遭子兰子椒之谮伤楚国之俗朋友道薄始合之难而终以轻背故着惜交之词道知心之难遇故旧之不再得动心忍性徘徊不能去君子览之有以增义合之重焉

余既有此淑质兮昔幽处而无仇怅佳人之眇觌兮走六漠而周求岁甲子之初春兮维元日吾始游纫木兰以为盖兮抗杜蘅以为斿诏冻雨俾清道兮戒日星使烛幽恐驷骊之选软兮又命飞廉而挟輈羾天綋而骛列缺兮頫幽都与玄丘天地四方多贼奸兮忽吾班乎齐州恍神释而目粲兮悦夫人之好修佩轇轕之连璐兮戴陆离之高冠纷鸡鹜之朋飞兮俨黄鹄之蹁蹮葆衆美以自畀兮夫何独处之婵娟吾恐始合之易兮终离之者不难号百灵而讯之兮筮告予曰吉哉余令巫咸往招兮介蹇修而为媒枉若人之嘉惠兮命保介而载予掺修袂而约言兮曰岁晚其与俱入既与之同袍兮出又与之同车投我以苍玉之连环兮予报以独茧曳绪玉宛转而不断兮茧萦纡而连缕谷风习其自东兮固维风而及雨汝行前而予殿兮予安歌而汝舞至於今其十年兮固知美恶周必复敏予德而日新兮羌未变乎初也修予容其滋媚兮嗟采色其犹未暮也妬被离而害交兮谗翕脇而败度虽君子之石肠兮固将徇乎市虎两造膝而笑言兮惨其间之容斧予冶容虞予善泆兮頩顔谓予汝怒发甚短而怨长兮舆则固而路艰蹇中道而如遗兮予既寡而汝鳏夫岂无他人兮焉有夫君之好贤虽得汝於万一兮终不及当时之纒绵彼日而食兮此月而亏物不终尽剥兮信复盈之有时涕承睫而交下兮若孟津之流澌敢诵言而怨慕兮恐衆人之汝窥曼予声以悲吟兮托长风而要之政木石必回睠兮将白首而为期傥曾飞而不顾兮嗟此怨之谁归

荔枝赋【并序】

绍兴丙子夏有自行都饷贡余新茘子者坐客称叹穷山所未尝有呼酒更酌鼓琴以侑之且为之赋时为新安掾

吾闻南国之南水激而山蟠锺具美於一物繄化工之所难撋绦绡以袨服袭蒨桃而中单湛氷明之漼漼粲玉粒之团团蓊生香之令芳泫仙液於微澜走候置其万里上玉宸与金銮顾人间之流落才千仓之一箪饷江南之病客索孤笑於颦端斥蜂蜜之黄腻谢佛桑之红乾觉龙目之么麽咍蒲萄之甘酸藉以秋云之巾荐以水晶之?羞以烧春之浮醅相以流水之清弹迨风月之温丽耿星河其未翻予一嚼而三咽灔玉池之清寒恍醉梦之翾飞掖九天之风翰望涪江与闽岭麾八极於雷鼾方溟蒙其略暗儵浩荡其天寛岌芳宫与绣户窈玉声之阑珊欵茘枝之仙人若平生之所欢谓客子其少留纷擘绿而破丹招玉环於东虚御清空之双鸾访长生之旧曲有千载之遗叹怅三山之回风惊南斗之阑干乱梧竹之满庭渺云海之漫漫

桂林中秋赋【并序】

乾道癸巳中秋湘南楼月色甚佳病起不觞客又祈雨蔬食清坐默数年来九遇此夕皆不常其处乙酉值三馆丙戌与严子文游松江有来岁复会之约丁亥又以薄遽走阳羡与周子充遇於罨画溪上戊子守括苍己丑以经筵内宿庚寅北使次於睢阳辛卯出西掖泊舟吴兴门外壬辰始归石湖而今复踰岭叹此生之役役次其事而赋之

登湘南以独夜兮挹訾洲之横烟绦霄艶其光景兮涌冰镜於苍巅怅旻宇之佳节兮并四者其良难矧吾生之飘泊兮寄蘧庐於八埏九得秋而九徙兮靡一枝之能安上瀛洲而瀑饮兮当作噩之初元旋水宿於垂虹兮滉金碧之浮天克後期而竟爽兮忽罨画之沧湾既戊子而守括兮摘少微於楼栏丑寓直於玉堂兮聼宫漏之清圆再西风而北征兮胡笳咽於夜阑迨返斾之期月兮放苕霅之归船幸故岁之还吴兮带夕晖而灌园甘土偶之遇雨兮就一丘而考盘今又飘飘而桂海兮宾望舒於南躔访农圃之昨梦兮杳征路之三千月亦随予而四方兮不择地而婵娟谅素娥之我咍兮老色涴於朱顔【原阙】观月之曩见兮炯不动而超然适病余而闭阁兮屏危柱与哀弦复讼风而闵雨兮谢鼎食之芳鲜閴清斋而晤叹兮惊足迹之间关谁职为此驱逐兮岂不坐夫微官知明年之何处兮莞一笑而无眠

楚辞

幽誓

天风厉兮山木黄岁晼晚兮又早霜虎号崖兮石飞下山中人兮孰虞予造轫兮挟輈纷不可兮此淹留灵晔兮遄迈趣驾兮远游予高驰兮雨濡盖予揭浅兮水渐佩横四方兮未极泥盎盎兮予车以败望夫君兮天东南江复山兮斯路巉恍欲遇兮忽不见奄昼晦兮云昙昙前马兮无路税驾兮无所谁与共兮芳馨独苍茫兮愁苦

愍游

君何为兮远游蹇行迷兮路阻修朝予济兮沧海灵胥怒兮蛟跞舟暮予略兮太行车堕辐兮骖决攀援怪蔓兮一息雷昼阚兮山裂四无人兮又风雨灵幽幽兮为予愁絶君何为兮远道委玉躬兮荒草与魑魅兮争光与虎兕兮羣嘷君之居兮社木苍然衡门之下兮可以休老归来兮婆娑芳满堂兮儛歌奉君子兮眉寿光风荡兮酒生波云日兮同社月星兮偕夜千秋兮岁华弭予盖兮绁予马悲莫悲兮天涯乐莫乐兮还家

交难

美一人兮岩之扃佩璧月兮间珠星岁既单兮不圭币路巉絶兮远莫致稼石田兮长饥谁与此兮艺之藉予玉兮双?先予缔兮五两不万一兮当此托长风兮寄想长风兮无旁吾媒乏兮凤凰谓苹若兮蒿艾凤告予兮不祥恐青女兮行秋奄销歇兮衆芳搴芳华兮玉蕤将以遗兮所思玉蕤兮霜露所思兮未知

归将

舆不济兮中河日欲暮兮情多子兰桡兮蕙棹愿因子兮凌波眢壑兮以渔周落兮以驱骊龙兮飞度郊之麟兮去汝波河濆兮迷涂黄流怒兮不可以桴目八极兮怅望独顾怀兮此都御右兮告病銮铃兮靡骋河之水兮洋洋不济此兮有命

石湖诗集卷三十四








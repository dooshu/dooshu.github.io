纪二十九 英宗后纪天顺六年壬午至八年甲申


明通鉴卷二十九
纪二十九起玄默敦牂，尽阏逢涒滩，凡三年。
英宗睿皇帝后纪 天顺六年
春，正月，丁未，大祀南郊。戊申，保喇遣使入贡。
时白圭、王竑巡视西边，圭遇寇于固原川，竑遇寇于红崖川，皆破之。保喇寻入贡谢罪。
时保喇与穆尔格尔旧译见前卷相仇杀，会穆尔格尔死，众共立其兄蒙古勒克埒青吉思，旧作马古可儿吉思。亦号“小王子”。自是鞑靼部长益各专擅，延绥边事日棘矣。
二月，癸酉，以书谕保喇，令自后仍从大同入贡。丙戌，建东安、东上二门。
是月，遗学士钱溥、给事中王豫封黎灏为安南国王。
灏，麟次子也。初，黎麟死，子濬立，为庶兄琮所弑，以濬游湖溺死闻。朝廷不知、方遣人吊祭，而琮已为国入所诛，立濬弟灏.灏既立，连遣使朝贡请封。上命广西守臣核实，奏请从之，寻有是命。【考异】《明书》系封安南国王于是年二月。证之《安南传》，年月悉同，今参《列传》书之。
三月，癸丑，召冯宗、白圭还，王竑仍留镇西边。【考异】818
纪二十九
《明史·本纪》书“召冯宗等还”。证之《王竑传》，是月，“白圭召还，竑仍留镇”，是冯宗、白圭同日召还也，今据之。
是月，陕西管粮通政司参议尹旻奏：“寇退河开，军马众多，人民供输困极，请罢兵。”朝议虑有后警，难之.
李贤上言：“兵可暂不可久，暂则壮，久则老。且寇在边，安能保其不来侵犯！若虑其复来，更无退兵之时。今陕西人民困极，宜如旻言，暂退军马以纾供亿。莫若令彼处官军且耕且守，调去军马俱令暂回，只留文武官各一员提督城堡、军粮，庶为允当。”上以贤言是，命廷议从之。
夏，四月，壬申，免河南、开封等五府所属四十州县去年被灾税粮凡二十八万四千余石。
是月朔，奉天门奏事，礼部尚书石瑁，以授敕失仪请致仕，许之。既念瑁为人笃实，复命王翱、李贤议留。其年十二月，卒于任。
五月，庚子，征蛮将军颜彪讨大藤峡猺贼，克之。
先是大藤之乱，两广猺、獞蜂起，广西残毁殆遍。彪至，会两广巡抚叶盛攻破七百余砦，遂驻军大藤峡，进击龙山，直抵梧，浔，所向皆捷。而彪多滥杀冒功，谤者并以咎盛，于是复命吴祯抚广西，而盛专抚广东。【考异】《明史·本纪》书颜彪讨平两广诸猺。《三编》则但书破广西猺贼，《目》中所载，即大藤峡贼也。证之《叶盛传》：“是时进兵皆在广西。因滥杀冒功，并以咎盛。乃调盛专抚广
东。”至《三编》所记“剿捕不尽，盗不久即发”，则所谓“讨平”者，亦奏报语耳.今据《三编》。
薛应旂曰：“何乔新言叶盛巡抚两广，合兵剿贼，属广东参议朱英督察奸弊。参将范信以兵会剿大藤峡，信利掳掠，驰至横、廉间，诬宋泰、永平等乡居民皆贼，屠戮殆尽，又欲并进城等乡屠之以为功。英力争其非辜，且遣间使请盛亟班师，诸乡民始免屠戮。由此观之，当时所谓破贼砦八百，
819 明通鉴卷二十九
禽斩数万，平民之殃及者不知凡几矣。盛被杀降之谤，殆亦有由。故曰：兵者圣王不得已而用之者也。
已未，免陕西被灾秋粮。
是月，禁内外一切酷虐刑具。六月，戊辰，淮王祁铨来朝。已丑，太白昼见。
是夏，湖广总兵官李震，帅师由锦田、江华低云川、贵岭、横江诸砦，破猺贼，俘斩二千八百余人。
秋，七月淮安海溢，溺死盐丁一千三百余人，命免两淮盐课三十万引。
八月，庚午，太白、岁星同昼见。
是月，学士吕原以母丧归，诏葬毕起复。原请终制，不许。【考异】原丁母忧，《明史·本纪》不载，《明史稿》系之十月。按原以十一月卒，见《明史·宰辅表》。证之《原传》“原乞终制，不许，乃之景州，启父兄殡归葬，舟中哀毁赢瘠。抵家，甫襄事而卒。”据此，则原之卒，去忧归不止逾月也。《通纪》、《宪章录》俱系原丁忧于八月，今据之。
九月，乙未，皇太后孙氏崩。是月，广锦衣卫狱。
初，逯果给事门达左右，达倚为腹心，及杲得志，达反为之用。至是杲已死，达欲踵其所为，益布旗校于四方，告讦者日盛。寻以囚多，狱舍不能容，请城西武库隙地增置之。
冬，十月，戊辰，上大行皇太后尊谥日孝恭皇后。【考异】《明史·后妃传》，上尊溢系之九月下，因太后之崩牵连并记耳。证之《明书·纶涣志》，则诏书中云“十月初七日”，是月壬戌朔，则上尊谥在戊辰也。今据之。
十一月，甲午，葬孝恭章皇后于景陵。【考异】《明史稿》、葬孝恭皇后系之十月丙戌。按《三编》亦系之十一月，与《明史·本纪》同.二书皆据《实录》、今从之。
820
纪二十九
是月，保喇要劫三卫寇边，宁夏兵击走之。自是每藉入贡之名，往来塞下，殆无虚日。
翰林学士吕原卒。
初、原与岳正劾曹、石致上怒，上以原素恭谨，罢正，特留之.至是以母丧归葬，哀毁羸瘠，甫襄事而卒。赠礼部左侍郎，谥文懿。
是冬，召王竑还。
是岁，山西巡抚李侃，以考察属吏，奏罢布政使王允、李正芳以下百六十人。并自劾请罢，诏不许。其年冬，以母丧归，军民拥泣，至不得行。服除，遂不出，家居十余年。
两广之乱，陶鲁时以父荫授新会县丞。时新会土寇蜂起，鲁以孤城守御，贼来，辄击败之。会秩满，巡抚叶盛上其绩，就迁知县。寻以破贼功进广州同知，仍知县事。【考异】李侃、陶鲁事，见《明史》本传，今增人是年之末。
七年
春，正月，丙午，大祀南郊。
丙辰，湖广洪江苗叛，诏湖广、贵州诸将会师讨之。【考异】《明史·本纪》书讨洪江苗于是年闰七月戊寅，《明史稿》系之正月丙辰，盖一据其奏叛之月日，一据其讨平之月日也。今据《史稿》，并湖广，贵州会讨牵连记之。湖广，贵州，时则总兵官李震、李安也。
是月，以姚夔为礼部尚书。【考异】诸书皆系之二月，今据《明史·七卿表》，夔以正月任。又，《通纪》作“吏尚”，亦误也。夔调吏部在成化六年，《明史》本传可证也.今据《表》、《传》。
二月，壬戌，以詹事陈文为礼部侍郎兼翰林学士，人阁。
吕原之卒也，上问李贤：“孰可代者？”贤以詹事柯潜对。出，告王翱，翱曰：“陈文以次当及，奈何抑之？”明日，贤入对，如翱言。文既入阁，数挠贤以自异，曰：“吾非若所荐也。”
821 明通鉴卷二十九
戊辰，会试，贡院火。御史焦显扃其门，烧杀举子九十余人。诏以八月补行会试。
是月晦，夜半、空中有声。李贤奏：“无形有声，谓之鼓妖。上不恤民，则有此异。”乃命贤条宽恤事宜以进。
三月，壬寅，诏行宽恤之政。
时李贤复请罢江南所进缎匹及中官采办，止各边守臣进贡等事，不从。寻诏停各处银场。【考异】《明史·本纪》书“三月壬寅
早”，证之《明书》所载《宽恤诏》文，有“畿内去冬少雪，今春缺雨”云云，故《实录》书旱，《明史》据之，其实以鼓妖事，李贤奏请宽恤，《明史·五行志》所载，与《天顺日录》同，此为诏行宽恤之张本。以鼓妖五行之异，不便见之诏书，故云旱耳。
是月，进兵部侍郎白圭为工部尚书。福建上杭贼起，巡按御史伍骥讨平之。
先是贼扰上杭，都指挥佥事丁泉，汶上人，善捍御，贼屡攻城，皆却之。已而贼转炽，骥闻，立驰人汀州，调援兵四集。骥单骑诣贼垒，贼不意御史猝至，皆擐甲露刃。骥从容立马，谕以祸福，贼感其至诚，有泣下者。一时归附之众，凡一千七百余户，给以牛种，俾复故业。惟贼首李宗政负固不服，遂与泉深人，破之。泉力战遇害。骥吊死恤伤，激以忠义，复与贼战，连破十八砦，俘斩八百余人，四境悉平。
而骥冒瘴厉成疾，班师至上杭卒。军民哀之如父母，旦夕临者数千人，争出财立祠。成化初，以知县萧宏请，诏与泉并祀，赐祠名“褒忠”。【考异】伍骥平上杭贼事，见《明史》本传，在天顺七年。《明书》系之三月，今据增。
是春，复命副都御史王竑巡抚淮扬，兼督漕务。淮扬士民闻竑再至，欢呼迎拜，数百里不绝。
夏，四月，壬午，逮宣大巡按御史李蕃下狱。
时锦衣门达，遣侦事者四出。蕃以擅挞军职逮治，荷校于长822
纪二十九 安左门，数日卒。
丙戌，复遣中官督苏、杭织造。五月，己丑朔，日有食之。
甲寅，辽东巡按御史杨琎，亦以擅挞军职逮治。
六月，丁卯、复逮巡按山西御史韩祺，荷校于长安门，数日卒。
秋，七月，庚戌，免陕西被灾税粮凡九十一万石。闰月，甲戌，追上宣宗故后胡氏尊谥日恭让。
章皇后孙太后之崩也，皇后钱氏为上言：“胡后贤而逊位，其没也，人畏孙太后，敛葬不如礼。”因劝上复其位号，上问李贤，贤对曰：“陛下此言，天地鬼神，实监临之！臣以陵寝、享殿、神主，俱宜如奉先殿式。”上皆从之。【考异】上胡后尊谥，《明史·本纪》系之闰月，《三编》同，皆据《实录》也。《宪章景》作“七月”，《明史·后妃传》亦作“七年七月”，益转写脱“闰”字耳。
戊寅，洪江叛苗平。
八月，礼部奏请补行会试，从之。并赠被焚之贡士皆赐进士出身。
巡抚宣大佥都御史韩雍，以议事入觐，上壮其貌，留为兵部右侍郎。复问李贤曰：“谁可代雍者？”贤荐山东按察使王越.召见，越伟服短袂，进止便利，上喜，擢右副都御史，遣之。
九月，甲戌，敕广东总兵官欧信、巡抚叶盛会广西总兵官泰宁侯陈泾剿两广猺贼。泾，珪之曾孙，瀛之弟也。
信以参将守备广东，盛荐其廉勇，进都督同知，为副总兵官。时广西参将范信守浔、梧，阴纳猺赂，纵使越境流劫，于是雷、廉、高、肇悉被寇。奏闻，诏克期会剿。
未几，泾以罪征，乃擢范信充副总兵镇广东，而命欧信佩征蛮将军印，代泾镇广西。
冬，十月，丁酉，振陕西西安诸府饥，凡出粟一百八十万余
823 明通鉴卷二十九
石。
丁未，命巡抚广西金都御史吴祯节制两广诸军，讨猺贼。
十一月，癸酉，广西猺贼夜薄梧州城，时总兵陈泾驻兵城中，方会议调兵，而贼以三更驾梯入，泾不觉。贼遂人府治，劫官库，放罪囚，杀人无算，大掠城中，执副使周琦为质，杀训导任璩。有致仕布政宋钦，挺身出，谕以大义，亦为贼害，贼声言：“官兵莫动，动则杀周副使。”于是泾但拥兵自卫，不敢发一矢，纵贼出城而与讲和，贼亦寻遣踌还。
时官军数千，贼仅七百骑。事闻，上降旨切责而已。
壬午，以刑部囚自缢，诸给事中劾纪纲废弛，乃下都御史李宾、右副都御史林聪于狱，寻释之。【考异】《明史·本纪》但书二入下狱，证之林聪本传，则以刑部囚自缢，给事中劾之也，今据增。
是月，下锦衣指挥同知袁彬于狱。
彬与门达同掌锦衣卫事，彬恃上旧恩，不为达下。达深衔之，乃诬奏彬罪，且言其受曹、石贿，下之狱。上语达曰：“任汝往治，但以活袁彬还我。”
狱锻炼成，有军匠杨埙者独不平，为彬讼冤，上疏言：“昔者驾在北庭，独彬以一校尉保护圣躬，备尝艰苦。今卒然付狱，诚所不解。乞御前录审，俾死无遗憾。”并罗达诸不法状，击登闻鼓以进。诏并下逮洽。
时学士李贤方被宠任，数陈达罪，达恨入骨，欲并去之，乃拷埙究主使。埙知达意，谬应曰：“此李学士教我也。”达大喜，即奏闻，请法司会鞫午门外。上遣中官裴当监视，达欲执贤为质，当曰：“大臣不可辱。”乃止。及讯，埙大言曰：“吾小人，何由见李学士！此实门锦衣教我言之。”达色沮，不能言。彬亦历数达纳贿状。
法司畏达，不敢闻，坐彬绞输赎，埙论斩。上命彬赎罪毕，调南京锦衣卫，而禁锢埙。久之，埙亦论释。【考异】袁彬下狱.824
纪二十九
诸书皆系之八月，盖据其诬奏彬罪之始也。《三编》据《实录》系之十一月，证之《明史·彬传》，言“彬狱既解，越二月，英宗崩”。据此，则彬以十一片释之狱中，寻调南京也。《三编·质实》云，“杨埙”或作“杨瑄”，为彩漆军匠。按《宪章录》作“瑄”。《通纪》，“埙”“瑄”并书，尤失之，今据《三编》。
十二月，辛卯，复下刑部尚书陆瑜及侍郎周瑄，程信于锦衣卫狱，寻释之。
初，瑄以刑部右侍郎出振顺天、河间饥，未竣而上复辟，有司请召还，不许，复赐敕令便宜行事。瑄遍历所部，大举荒政，先后振饥民二十六万五千，给牛种各万余，奏行利民八事。事竣还，转左。时上方任门达、逯果，数兴大狱，瑄委曲开谕，多所救正，复饬诸郎毋避祸，以故行部定罪者，不至冤滥。官刑部久，意主宽恕，不为深文。同佐部者，安化孔文英，为御史时按黄严妖言狱，当坐者三千人，皆白其诬，仅解首从各一人论罪。及是居部，与瑄并称长者。是年，瑄以刑侍署工部尚书，遂并入瑜狱逮治。
信以天顺二年以佥都巡抚辽东，都指挥夏霖恣不法，佥事胡鼎发其四十罪，信以闻，下霖锦衣狱。门达以信不当代奏，请责令陈状。会寇深方掌都察院，修前在辽东隙，劾信，征下诏狱，降南京太仆少卿。五年，召为刑部侍郎，至是以狱囚论劾。
又，二人者皆门达所不悦，因并构之。未儿，瑄仍署都察院事。【考异】下陆瑜等三人于狱，见《明史·本纪》、《七卿表》，但系陆瑜下狱于十二月。盖七卿至都御史而止，故侍郎不及也。至下狱之由，史传不见，以李宾、林聪下狱证之，意即以刑部缢囚一事，又其时门达用事，从中构之也。今参瑄、信本传书之，惟《瑄传》遗去下狱事。
是月，保喇复来贡。人关，上欲却之，以学士李贤言而止。是冬，湖广总兵官李震平赤溪、湳洞诸苗。
二部旧置长官司，至是叛苗据之。震会贵州总兵官李安分道
825 明通鉴卷二十九
进讨，斩贼渠飞天侯等，破砦二百，遂复长官司。进震都督同知。
是岁，擢项忠右副都御史，巡抚陕西。
忠以天顺初历陕西按察使，母忧归，部民诣阙乞留，诏起复。陕西连岁饥，忠发廪振之，奏请轻罪纳米，民赖以济。是年，召为大理寺卿，部民乞留如前，遂晋官。
忠平洮、岷叛羌，开龙首渠，引水入城，又疏郑，白二渠，溉泾阳，三原、醴泉、高陵、临潼五县田七万余顷，民祠祀之。【考异】项忠以是年巡抚陕西，事见本传。《明书》、《通纪》书浚郑、白二渠于是年十月，亦不言忠所浚。今参之本传，并系之是年之末。
八年
春，正月，乙卯，上不豫。己未，皇太子摄事子文华殿。
先是上卧疾文华殿，有间东宫于上者，上颇惑之，密告大学士李贤，贤顿首伏地曰：“此大事，愿陛下三思！”上曰：“然则必传位太子乎？”贤又顿首曰：“宗社幸甚！”上起，立召皇太子至。贤扶太子令谢.太子谢，抱上足泣，上亦泣。谗竟不行。
庚申，太白昼见。 乙丑，雨木冰。
己已，大渐，命太监牛玉执笔草遗诏。
初，太祖崩，宫入多从死者，历成祖、仁、宣二宗皆用殉，多者至数十入。景泰帝以郕王薨，犹用其制。至是遗诏始罢宫妃殉葬。阁臣捧诏惊怆，以为真盛德事。
庚午，帝崩，年三十有八。
帝承仁、宣之业，海内富庶，朝野清晏，老成勋旧，纲纪秩然。徒以王振专权，遂至乘舆播迁，蒙尘塞外。复辟之后，困心衡虑，稍稍振作，而宦寺之弊，因循不除。吉祥既诛，纪纲、门826
纪二十九
达辈犹踵覆辙，抑何痼蔽之深也！若其释建庶人，追上胡后谥号，首罢宫妃殉葬，此则盛德之事，可法后世者矣。
乙亥，太子见深即皇帝位。大赦天下。以明年为成化元年。免天下明年田租三之一。浙江、江西、福建、陕西、临清镇守内外官、诸边镇守内官，凡正统间所无者悉罢之。下番使者及缉事官校皆召还。
是月，释前参政罗绮于狱，赦为民，并还其家产。侍读学士钱溥以罪贬官。
初，溥尝授内使书，东宫内侍王纶从受学焉。先帝疾笃，纶私诣溥计事，大学士陈文与溥比舍居，密觇之.已而帝崩、首辅李贤当草诏，文起夺其笔曰：“无庸，已有草者。”因言：“溥、纶定计，欲以薄代贤，而以兵部侍郎韩雍代尚书马昂。”贤怒，发其事，会大敛时纶衰服袭貂，上恶之，因数纶罪，执下狱，词所连者十余人。谪溥顺德知县。雍亦文素所不悦者，坐累贬浙江参
政。【考异】《明史·本纪》不载，事见《陈文传》。《三编》系之正月，与《宪章录》、《明书》合。《明书》书“正月壬午”，盖是月二十九日也，今系之正月下，
二月，乙未，上大行皇帝尊谥日睿皇帝，庙号英宗。【考异】《明史·英宗纪》作“三月乙未”，盖沿《明史稿》之误也。三月无乙未，是年二月甲申朔，乙未为二月十二日，证之《明书·纶涣志·上谥号诏》文云：“兹于二月十二日祗告天地宗庙，奉上皇考大行尊谥”云云，正二月乙未日也，今据改正。
庚子，始以内批授官。旧制，授官必由阁部，上即位，初命中官传旨，用工人为文思院副使。自后相继不绝，一传旨，姓名至百十人，谓之“传奉官”，自文武下及僧道，滥恩者以千数。
是月，下锦衣指挥佥事门达于狱。
初，达以王纶将柄用，预为结纳。纶败，达谪贵州都匀卫，甫行，言官交章劾之。都御史李宾疏言：“达恃恩藐法，玩弄威
827 明通鉴卷二十九
权，文网苛细，大狱屡兴、假托上旨，官校驿骚，子弟奸比，罪浮于谴谪，当正国法。”于是逮达下狱，论斩，籍其家。后贷死，戍广西南丹卫。达既败，乃以袁彬复掌锦衣卫事。达既谪，彬饯之于郊，并厚赆之，一时皆称彬为长者。
晋阁臣李贤少保、吏部尚书兼华盖殿大学士，陈文吏部左侍郎，彭时右侍郎，皆兼学士。复定襄伯郭登爵，镇甘肃。
登以陈汝言党夺爵，至是复之。【考异】登以天顺二年夺爵，八年复爵，皆见《功臣表》。惟《表》系复爵于三月壬辰，三月无壬辰也。弇州《考误》作“二月壬辰”，今系之二月下。
三月，甲寅朔，尊皇后为慈懿皇太后，贵妃周氏为皇太后。
上即位，命议上两宫尊号。中官夏时希周贵妃旨，言：“钱后久病，不当称太后。而贵妃，上生母也，且宣德间有故事。”阁臣李贤、彭时持不可，曰：“今日事与宣德异。胡后上表让位，故正统初不加尊号。今名分固在，安得为比？”中官曰：“如是，何不草让表？”时曰：“先帝存日未尝行，今谁敢草！且朝廷所以服天下，在正纲常。若不尔，损圣德非小。人臣阿意顺从，是万世罪人也。”中官复怵以危语，时拱手向天曰：“太祖、太宗，神灵在上，孰敢有二心！钱皇后无子，何所规利而为之争？义不忍默者，欲全主上盛德尔。若推大孝之心，则两宫并尊为宜。”贤亦极言之，议遂定。将上册宝，时又曰：“两宫同称则无别，钱皇后宜加二字以便称谓。”从之。
越数日，中官覃包至内阁曰：“上意固如是，但迫于周太后，不敢自主。非二公力争，几误大事。”时阁臣陈文默无一语，，闻包言，甚愧之。【考异】《明史·本纪》书上两宫尊号于三月甲寅朔，诸书多系之正月者，因上即位命廷臣议两宫称号，牵连并记耳。而《明书》直称“正月丙子”，在即位之次日，是时大行谥号未加，必无先期上两宫尊号之理。又证之《明书·纶涣志》，载《上两宫尊号诏》文在三月二日，则先期礼成，越日诏告天下，与《明史·本纪》合。其书于即位之次日者，仍828
纪二十九 沿野史之误耳。今从《明史·本纪》。
戊午，放宫人。
时日黯无光，李贤偕同官上言：“日者君象，君德明则日光盛。惟陛下敬以修身，正以御下，刚以断事，明以察微，持之不怠，则天变自弭。”又言：“天时未和，由阴气太盛。自宣德至天顺间，选取宫人太多，浣衣局没官妇女，愁怨尤甚，宜皆放还。”上从之，中外大悦。
丙寅，毁锦衣卫新狱，盖门达所增设者。李贤等屡以为言，至是达败，始毁之。
庚午，赐彭教等进士及第、出身有差，盖去年八月补行会试贡士，至是始廷试。
癸酉，诏内阁九卿考核天下方面官。黜河南布政使侯臣等十三人，以王恕为河南布政使。
戊寅，复立团营。
时会昌侯孙继宗等，请于五军神机三千营，选壮勇官军一十二万，分为十二营：日奋武，日耀武，曰练武，日显武，日敢勇，日果勇，曰鼓勇，日效勇，曰立威，日申威，曰扬威，曰振威，各命侯伯都督等官坐营团练，从之。诏：“继宗同太监刘永诚总管提督，每遇操时，仍遣给事中、御史各一员巡察。”
是月，召杨瑄、张鹏还，复岳正官，御史吕洪请之也。
正自以还朝当大用，面李贤欲用为南京国子祭酒，正不悦。有忌正者，伪为正劾贤疏，由是贤嗛之。【考异】《三编》书召岳正还于三月，按正自戍所召还，在天顺五年诛曹、石后，时斥为民，此更复其官，今分别书之。吕洪请召杨瑄，并见《正传》。今据《宪章录》增入张鹏，益鹏之召还，亦见《明史》本传。
是春，御史陈选言：“鞑靼部落，保喇最强，又密招三卫诸番，相结屯住。去冬来朝，要我赏宴，窥我虚实，其犯边之情已露。而我边关守臣，因循怠慢，城堡不修，甲仗不利，军士不操
829 明通鉴卷二十九
习。甚至富者纳月钱而安闲，贫者迫饥寒而逃窜，边备废弛，缓急何恃？乞敕在边诸臣，痛革前弊，岁遣大臣巡视，庶边防有备，寇氛可戢。”报闻。
夏，四月，癸未朔，钦天监推日食不见。
上以天文生贾信所言天象，非惟术数不精，且事涉轻率，下之狱。
甲午，奉孝恭章皇后祔庙。
壬子，发内帑七十六万余两犒边军。
是月，召郭登总神机营兵，命内官十二人坐营管操。
户部尚书年富卒。富以“陕西频用兵而洽饷非人，请黜左布政孙毓，用右布政杨璿、参政娄良及西安知府余子俊。”吏部尚书王翱论“富侵官，请下于理”，富力辨曰：“荐贤为国，非有所私也。”因乞骸骨。上慰留之，为黜毓。顷之，富病疽卒，赐谥恭定。【考异】年富之卒，诸书多系之五月，今据《七卿表》，在四月。
五月，丁巳，大雨雹，大风飘瓦，拔郊坛树。敕群臣修省。时大学士李贤上言：“天威可畏，乞陛下凛然加省，无狎左右近幸，崇信老成，共图国是。”上嘉纳之。【考异】《明史·本纪》作“五月丁巳”，证之《五行志》同，《明史稿》作“丙辰”，今从《明史》.
庚申，葬睿皇帝于裕陵。
是月，翰林院编修张元祯上疏陈三事：“一勤讲学。毋间寒暑，所讲必切于修德为治之实，不必以乱亡忌触为讳。一公听政。请日御文华殿，午前进讲，午后听政，天下章奏，命诸臣详议可否，陛下亲临裁决，俾得失利病，下情得以毕达。一广用贤。请命给事中、御史各陈两京堂上官贤否，亦许在京五品官指陈之，以为进退，又令共荐有德望者以代所去之位。有刚正敢言者，举为台谏，不必论其言貌、官职、出身；但不宜委之堂上官，恐惮刚方而荐柔媚者以充数，以至所举之人感其推荐，不敢直斥其非，是以古者大臣不举台谏。”疏人，以言多室碍难行，寝830
纪二十九 之。
先是上践阼，元祯疏请行三年丧，不省。未几，预修《英宗实录》，与执政议不合，遂引疾归。【考异】元祯上三事，事见《明史》本传，书是年五月，至请行三年丧又在前，故诸书多系之三月。今牵连书之。
南京给事中王徽，与同官王渊、朱宽、李翔、李钧上疏陈四事。末言：“自古宦官，贤良者少，奸邪者多，若授以大权，致令败坏，然后加刑，是始爱而终杀之，非所以保全之也。近有无耻大臣，结交内宦，或行叩头之礼，或有翁父之称，因而鬻狱卖官，擅作威福。应请今后内臣，一遵高皇帝旧制，毋令预政典兵，置产立业。家人养子，悉编原籍为民，严禁官吏与之交接。惟厚其赏赉，使得丰足，无复它望，此国家之福，亦宦官之福也。”又言：“制置奄宦之法，莫良于宋。故终宋之世，宦官鲜专政乱国之祸，视汉、唐远矣。”疏上，不报。【考异】王徽等上书事，见《明史》本传。《传》言“宪宗即位数月”，证之《宪章录》、《法传录》，皆系之是年五月，今从之。
六月，致仕礼部侍郎兼学士薛瑄卒，赠礼部尚书，谥文清。
瑄学一本程、朱，其修已教人，以复性为本.尝言：“自考亭后，斯道大明，无烦著作。”有《读书录》二十卷，平易简切，皆自言其所得，学者宗之。【考异】文清之卒，《三编》系之十月，盖据《实录》奏至之日也，证之《明史》本传，在是年之六月，今据之.
秋，七月，壬申，立吴氏为皇后。
先是有司以遗诏请大婚，南京吏部侍郎章纶言：“山陵尚新，元朔未改，陛下践阼之初，当以孝治天下，乞俟来春举行大礼。”疏至京而册立之诏已行。纶言虽不用，一时咸重之。
八月，癸未，御经筵。
甲申，命儒臣复日讲之制。赐讲官柯潜等白金、文绮。【考异】按是月壬午朔，“癸未御经筵”，又云“复日讲之制”，即《明会典》所云
831 明通鉴卷二十九
“日以逢二为期”者，此为定制。癸卵，废皇后吴氏。
初，上居东宫，万贵妃已擅宠，及后立，摘其过，杖之。上怒，因下诏，谓：“后举动轻佻，礼度率略，德不称位。不得已请命太后废吴氏别宫。”
又言：“先帝简求贤淑，已定王氏，育于别宫待期。太监牛玉辄以选退吴氏蒙蔽太后，成册立礼。宜正玉罪，免死，谪居南京孝陵种菜。”
吴后父俊，先授都督同知，至是亦下狱戍边。
是月，诏修《英宗实录》。编修尹直，以经筵讲官预修《实录》总裁。
时有欲革去景泰帝号，引汉昌邑、更始为比，直辨曰：“昌邑旋立旋废，景泰帝则为宗社主七年；更始无所受命，景泰帝则策命于母后，当时定倾危难之中，微帝则京师非国家有。虽易储失德，然能不惑于卢忠、徐正之言，卒全两宫以至今日，其功过足相准。不宜去帝号。”时不能难。
改兵部尚书马昂为户部尚书，以副都御史王竑为兵部尚书。
时言官交劾昂，而荐竑及宜府巡抚李秉堪大用。下廷议，王翱、李贤请从其言，上曰：“古人君梦卜求贤，今朕独不能从舆论乎！”于是复用秉为左都御史。命下，朝野相庆。
巡抚广东叶盛，以议事人都，给事中张宁等欲荐之入阁，以御史吕洪言，遂止，而以韩雍代抚广东。雍新得罪，众难之，竑曰：“天子方弃瑕录用，雍固有罪，竑亦以罪废者。”卒用之。
初，编修邱濬，与盛不相能，阁臣李贤入溶言，及是草雍敕曰：“无若叶盛之杀降也！”盛不置辨，稍迁左佥都御史，代秉巡抚宜府。【考异】马昂改户部，王竑授兵尚，李秉授左都，皆见《七卿表》，以八月，任叶盛、韩雍，诸书日月不同。按旧制，各省巡抚官皆以八月入京议事，则除授正在是时，今并书之。
832
纪二十九 冬，十月，壬辰，立王氏为皇后。
时万贵妃宠冠后宫，后处之淡如，故谮不行。甲辰，立武举法。
自洪武二十年用武举，武臣子弟得于各直省应试，寻罢不行。至是复命直省举诸武艺人，兵部同总兵官考校其弓马策略，分别甲乙以备录用。指挥以下子弟，悉令入学。又定试武举式，骑中四矢，步中二矢以上者为中式，骑步所中半者次之。帅府试策略，教场试弓马。问策二道，大略如文闱之式。
是月，以没入曹吉祥地为宫中庄田。“皇庄”之名始此。
给事中齐庄言：“天子以四海为家，何必与小民争利！”弗省。自是戚畹、中贵家，多夺民地为庄田矣。
礼部尚书姚夔，以皇太后生辰，请仍故事设斋醮。都给事中张宁言“无益，且伤大体，乞禁止”，上嘉纳之。【考异】太后生辰，张宁请罢斋醮事，《宪章录》、《通纪》皆系之成化元年之二月。而证之《明史》张宁及后妃传，皆特书是年之十月。是时有两太后，疑一系十月，一系二月，诸书致误之由在此。惟《明史》本之《实录》，且张宁禁止斋醮，见《孝肃周皇后传》中，则十月为孝肃生辰可知。且是时两宫并尊，朝议久之方定，宪宗为孝肃所生，《明史》必不误，今从之。
十一月，丙寅，逮南京给事中王徽、王渊等下狱。
时中官牛玉以罪被谪，徽等复上疏劾之曰：“陛下册立中宫，此何等事！而贼臣牛玉，乃敢大肆奸欺，罪当万死。顾仅斥陪京，全其首领，则凡侍陛下左右者，将复何所忌惮哉！内阁大臣，身居辅弼，视立后大事漠不加意，礼官畏权，辄为阿附。及玉事发后，国法难贷，刑官念旧，竟至苟容。而李贤等又坐视成败，不出一言，党恶欺君，莫此为甚。请并罪贤等，以为大臣不忠者戒。
臣等前疏请保全宦官，正欲防患于未萌，乃处置之道未闻，牛玉之祸果作。往不可谏，来犹可追。臣等不敢远引，请以近事
833 明通鉴卷二十九
征之：正统末有王振矣，讵意复有曹吉祥？天顺初有吉祥矣，讵意复有牛玉？若又不思患预防，安知后不有甚于牛玉者哉！
夫宦者无事之时，似乎恭慎，一闻国政，即肆奸欺。将用某人也，必先卖之以为己功；将行某事也，必先泄之以张己势。迨趋附日众，威权日张，大臣不识廉耻，多与交结。馈献珍奇，即以为贤而朝夕誉之；有方正不阿者，即以为不肖而朝夕谗谤之。誉者获显，谤者被斥，恩出于内侍、怨归于朝廷，内外交通，乱所由起。
臣等职居言路，不为苟容，虽死无悔，惟陛下裁察！”
上以为妄言要誉，欲加罪，都给事中张宁率同官及御史交章论救，乃并谪州判官。徽得贵州，渊茂州。一时同列名者，朱宽潼川，李翔宁州，李钧绥德，而草是疏者，钧笔也。侍郎叶盛、编修陈音相继请留，皆不纳。最后杨瑄言尤切，几得罪。【考异】《明史·本纪》不载，事见王徽本传。诸书有系之九月者，有系之是冬者。弇州《考误》据《国史》，在是年十一月丙寅，今从之.
十二月，甲辰，敕：“两京文武除犯赃外，杂犯罪者悉宥之。”是岁，四川妖贼赵铎作乱。
驿初与绵竹人徐贵有隙，贵告铎家匿群盗，县官捕之急，遂反，自称赵王，汉州诸贼皆归之。数陷城，杀长吏，遗其党何文让及僧悟升掠安岳诸县。时都指挥掌四川都司事何洪，率所部兵捕之，斩悟升，生禽文让。铎将犯成都，官军分三路趋彰明，贼引去。追至梓潼朱家河，力战，贼少却。洪乘胜陷阵，后军不继，为贼所围，左右跳荡、杀贼甚众。力竭，与指挥佥事刘雄俱死之。
事闻，赠洪都督同知，予祭葬，雄都指挥同知。诏巡抚汪浩
檄官军合讨之。【考异】赵铎事，《三编》系之成化元年五月，据其讨平
之年月也，诸书皆系之天顺八年。何洪、刘雄事见《明史》本传，《三编》不著，今据增。





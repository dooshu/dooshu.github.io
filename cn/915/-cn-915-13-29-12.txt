◇漏刻铭

窃以混元开辟，天回地旋，历象运行，暑来寒往。二分同道，乌灵正其昏夕；两至相遇，表圭测其长短。虽则晦朔先后，失于公羊之说；次舍盈缩，惑于丘明之传。至乎出卯入酉，黄道青绿，季孟相推，启闭从序。挈壶掌分数之令，太史陈立成之法，军将以之悬井，壶郎以之趋奏。百王垂训，千祀余烈者焉。铭曰：

玄仪西运，逝水东流，甘川浴日，深壑藏舟。测兹秘象，是曰神谋，正震治历，下武惟周。忽微以测，积空成数，圭表弗差，光阴斯赴。箭水婚绝，灵虬长注，经寸日轮，四分天度。器遵昔典，景移新刻，荆山既镌，昆吾且勒。以福眉寿，百王垂则。（《艺文类聚》六十八）


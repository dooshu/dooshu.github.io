◎鬼畏节妇

沈秀才（成言）昔年白京来抗访亲，途次武清旅店。月色甚佳，独出散步。遥见一小招提门外有十余人席地赌博，隐闻喧呶声，俄招提内似有人提灯出望，博者即鸟兽散。时万籁俱寂，四野萧寥，有三四人奔来互咎曰：何处不可开场，要邻近倪节妇。一曰：彼处开场久，尔等不喧嚷，倪节妇亦不出来。相距咫尺，语毕倏灭，知为见鬼，遂返旅舍。次日，诣招提访问，乃一尼庵，果有尼之祖母倪媪寄食庵中，夜闻人声嘈嘈，疑有火警，因出视。无影，即闭户安寝。倪媪自言三十而寡，舅姑欲嫁之，以死自誓，即遭怒逐，携二子一女织草笠度活。流离困苦，惨不町言，幸子女皆已婚嫁，而子若婿又皆不才，赖女孙度为尼，乃依栖于此。年已八十，虽鸡皮鹤发，犹耳聪目明也。嘻！匹妇矢节而无赖恶鬼犹知钦敬如此，惜其湮没篷蒿，不能上邀旌典也。


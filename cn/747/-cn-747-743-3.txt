○华严原人论序

经云：文字性空。又曰：无离文字而说解脱。必曰舍文字，然後见法，非见法者也。圭峰禅师诞形於西充，通儒於遂宁。业就，将随贡诣有司。会有大德僧道圆，得法於洛都荷泽大师嫡孙南印，开法於遂州大云寺。师游座下，未及语，深有所欣慕，尽取平生所习捐之，染削为弟子，受心法，他日，随众僧斋於州民任灌家，居下位以次受经，遇《圆觉》了义，卷未终轴，感悟流涕，归以所悟告其师。师抚之曰：“汝当大宏圆顿之教，此经诸佛授汝耳。行矣，无自滞於一隅也。”师稽首泣，奉命北去。抵襄汉，会初有自京师负云花观大师《华严疏钞》至者，师一览，升座而讲，听者数千百人，远近大惊。然後至京师，诣云花寺，修门人之礼。北游清凉山，回住於阝县草堂寺。未几，复入寺南圭山。所至道俗归依者如市，得法者数百人。注《圆觉》大小二疏，《华严》《金刚》《起信》《唯识》《四分律》《法界观》。皆有章句。自是圆顿之教，大行於世。其他原人道之根本，会禅教之异同，皆随扣而应，待问而答。或徒众远地，因教诫而成书。或门人告终，为安心而演偈。或熙怡於所证之境，告示初心；或偃仰於所住之山，歌咏道趣。其文广者其理弥一，其语简者其义弥圆。门弟子集而编之成十卷，昭昭然定慧之明镜也。禅师以法界为堂奥，教典为庭宇，慈悲为冠荩，众生为园林，终日赞述，未尝以文字为念。今所传者，盖荆山之人以玉抵鹊，而为行路之所宝也。余高枕於吾师户牖之间久矣，知者不言，则後代何以仰吾师之道乎？於是粗举其大节，以冠於首，裴休序。


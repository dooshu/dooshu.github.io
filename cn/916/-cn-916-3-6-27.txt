【远游篇】

远游临四海。俯仰观洪波。大鱼若曲陵。承浪相经过。灵鳌戴方丈。神狱俨嵯峨。仙人翔其隅。玉女戏其阿。琼蕊可疗饥。仰首（乐府作漱）吸（《类聚》作嗽。）朝霞。昆仑本吾宅。中州非我家。将归谒东父。一举超流沙。鼓翼舞时风。长啸激清歌。金石固易敝。（乐府作弊。《文选补遗》同。）日月同光华。齐年与天地。万乘安足多。（○《类聚》七十八。《乐府诗集》六十四。《文选补遗》三十四。《广文选》十三。《诗纪》十三。）


文氏女

季姜。梓潼文氏女。將作大匠廣漢王敬伯夫人也。少讀詩禮。敬伯前夫人有子博。女紀流二人。季姜生康稚芝女始示凡前後八子。撫育恩愛。親繼若一。堂（敬伯名）祖母性嚴。子孫雖見官二千石。猶杖之。婦跪受罰。堂歷五郡。祖母隨之官。後以年老不願遠鄕里。姜亦常侍養左右。紀流出適。分已侍婢給之。博好寫書。姜手為作。于是內門相化。動行推讓。博妻犍為楊進。及博子遵婦蜀郡張叔紀。服姑之敎。皆有賢訓。號之三母。堂亡。姜敕康稚芝婦。事楊進如姑。中外則之。皆成令德。季姜年八十一卒。四男棄官行服。四女亦從官舍交赴。內外官冕。百有餘人。當時榮之。王氏遂世興。


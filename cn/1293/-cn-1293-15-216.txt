○周之琦词

大吏经行处所，即非所属，亦必供张迎候，故冲途州县，故最为繁苦。然亦因人而施，大抵视出处分轩轾。周稚圭中丞［之琦］由翰林历官湖北巡抚，内用後，复出抚广西，旋乞病归。雪阻衡阳赋倦寻芳云：“佩兰怨曲，啼竹潸痕，魂断何许。吊古人来，还是冻云愁聚。倦雁稀迎前度客，昏鸦冷寄谁家树。数归程，但梨花梦隔，扣舷空阻。念几日、湘南留滞，窗暝栖烟，灯暗吹絮。望眼冥迷，不到夕阳红处。拂槛徒夸群玉见，推篷忍看飞琼舞。倚新词，待催将，棹歌声去。”逮过鄂渚，又赋蓦山溪云：“晴川黄鹤，与我周旋久。天外一帆风，破馀寒、轻装来又。箫声吹暖，刚是上元时，青嶂月，锦街灯，夜色明於昼。刘郎重到，往事休回首。冷落旧巢痕，想依然胭脂红透。桃花开早，何处媚芳春，迎过舫，送归鞍，不及长亭柳”。读“何处媚芳春”，“往事休回首”句，与倦雁一联，世态炎凉，隐然可见。中丞家祥符，故以金梁梦月名词，季贶司马持以见示。青玉案云：“西山颜色仍依旧。只添了眉痕皱。小院珠帘垂永昼。吟笺半摺，画阑孤倚，长忆分襟後。闲中记曲拈红豆。风雨还惊夜来骤。曾问南园芳事否。莺如人懒，花如人醉，春也如人瘦。”太常引云：“尘沙拂面阻清游。长日下帘钩。谁倚钿箜篌。尽弹出、新愁旧愁。朋尊冷落，诗怀潦倒，排闷强登楼。风柳一枝秋。认当日、烟花汴州。”寒拆齐天乐云：“暮天吹角谯门断，凄音乍闻缥缈。响接砧疏，传随箭急，还带提铃声小。严城静悄。伴清漏铜壶，几番昏晓。逝水年华，为谁消领旧怀抱。空街敲恨未了。铁衣来往处，霜信偏早。鹭堠迷烟，鸡筹唤月，那更春光不到。离情暗恼。问挑尽残灯，送愁多少。帐底惊魂，夜长人易老。”纸鸢好事近云：“片羽又青云，摇半天春色。莫羡儿童牵引，怕东风无力。微茫纤绠系虚空，远影定谁识。偏是绿杨烟外，有流莺窥得。”绮丽缜密，直逼草窗。纸鸢一词，寄兴尤婉。


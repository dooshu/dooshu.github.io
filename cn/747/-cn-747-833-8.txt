○内中齐国夫人扶风高阳郡夫人并封婕妤乐安郡新秦郡广陵郡太邱郡云安郡五夫人并加封秦晋楚越燕国夫人制

敕。朕既建中宫，将听内理。法度方刑於四德，等威宜越於九嫔。齐国夫人某氏等，柔和有禀，闲雅自持。椒兰让薰，环佩争洁。近辇见欲辞之色，揽衣怀必浣之心。用是谦勤，保我恩泽。重惟汉制，远采周官。与名而大国重开，锡号而旧章复振。勉修懿范，俾称宠休。共承阴教之端，永辅长秋之盛。可依前件。


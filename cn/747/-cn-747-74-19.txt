○赐李德裕立德政碑敕

敕德裕：卿文彰翰苑，行振儒风。廉察金陵，六郡歌惠慈之化；统安白马，三州怀思爱之心。凡所践经，理行第一。昨者段嶷以辕门将校，阖境士农，恳请立碑，以铭德政。朕以举善为教，所以劝不能；襃贤示后，所以报成绩。国之彝训，莫善於斯。所令礼部侍郎贾餗撰文，事实颇周，词藻甚丽，故令写录，专遣赐卿。亦别赐段嶷碑本，庶慰群情，想当知悉。冬寒，卿比平安好，遣书，指不多及。


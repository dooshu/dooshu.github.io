○條上李汲泉中丞海寇事宜 【 海寇】

一曰諜賊情、吳越之間。攷傳記以來。海寇為患絕少。　國初時亦由方谷珍張士誠殘黨竄入島中。因而煽誘倭奴。相與為亂　高皇帝命將出師。數年無功。巳而降之黃榜赦去。罪人久而後定。故自古寇盜之興。必有禍因。當事者出而削平之。必得其所以為釁之因。而始易為理。近年黃巖以來。眾並稱倭奴入寇。近者流寇亦不知何賊首亂何事兆隙所云老回回等名目亦未嘗知回回何姓名也其作賊之繇或云逃兵或云飢民亦不確也倭特東海諸夷之總名而不聞其某島為首亂以某事始釁也或謂其誘之者。海賈王五峯徐碧溪等。然要之諸海賈特以射厚利而出爾。非欲長子孫海島也。今久而不反。葢必有故。二三年來當事者率相與朝命將而暮勒戍。而其疏奏所議道路所傳抑未聞謀慮及此以愚計之、　國家之力。巳大半為北虜所疲矣。北虜雖強。其所當諸邊。山川之寥隔。歲所防者秋深馬肥。八九月間不滿百日而止爾。且猶可斥堠而守也。若海上之寇。乘潮往來。自溫台寧紹以及杭嘉蘇松淮揚之間。幾三千里。東備則西擊。南備則北擊。决非　國家戍守之兵所可平定者。近聞里中一男子。自崑山為海寇所獲。凡沒於賊五十日而出。歸語海寇。大約艘凡二百人。其諸酋長及從。並閩及吾溫台寧波人。間亦有徽人。而閩所當者什之六七。所謂倭而椎髻者特丁數人焉而巳此可見諸寇特挾倭以為號而巳而其實皆中州之人也。夫既皆吾中州之人。其始也。本操貲冐重利而入。其既也則相與行刼畏重罪而不能出。彼皆有父母妻子。丘墓室廬之思者。愚以為當詳諜海上之寇。某為首亂某為佐某為脇從又於閩之漳福泉州。浙之寧波等處。太祖立黃冊欲知民數也今逃去為賊者動云幾萬試問縣官本縣某人作賊去訖則縣官必□無以應然則每年黃冊豈非虗設乎□甲鉤考即此意也當行有司嚴為保甲之法。各籍其里之名氏而鉤考之。而為之鉤考者亦非欲遽籍而罪之也特令見在土著者。不得望風而煽誘入海。既羣聚入海者。廣令招諭。曲緩其罪而出之。且為之下令。大畧賊從以下。有自縛來歸者。並得免死。有能手刅其黨來歸者。仍按級賞銀三十兩。三級以上。仍命爵一級。有能誘眾面縛來歸者亦如之。有能手刅所稱佐亂劇賊。而能率所部來歸。少或數十人。多或百人以上者。賞亦如之。所部人獲免死。仍優恤以差。其手刅首亂某某來歸者。賞銀一千兩。仍世襲指揮使。其為首亂能自歸者。亦除罪免死。而能率所部二三百人以上。自縛來歸者賞亦如之。其所部人亦得免罪。仍優恤以差。凡賊中有能自縛告賊所在。導官兵擊殺得勝者。每二級准手刃一級。爵賞亦如之。有能焚溺其舟。并輜重兵仗來歸者而告官驗實。亦賞如手刅佐亂之賊。又下令於閩之漳福泉州。及吾浙寧波等處。各賊犯之父母妻子兄弟朋友隣右。有能自行首鳴者勿連坐。不能首鳴而他人告發驗實。則以其罪罪之。仍量以所犯之貲充賞。其為若父母妻子兄弟朋友隣右。有能私縛所犯來歸者。並亦得免死賞如之。此即間也有能以姓名聞官因而詐入賊黨本圖誘所犯來歸所犯卒不聽因而諜知賊情告官而令官兵擊殺得勝或左計陷賊或自賊中焚溺其舟而出者賞亦如之曲為設法如此其故行匿黨而不以告者。並得論罪如律。又下令傳示海島諸夷有能手刅首亂之賊。或擊滅其黨。數千百人以上。効首虜以聞者。賞以萬金。加之封爵。願歲通貢入市者聽。如此則為賊者。外利官府之除罪懸賞。內疑黨與之陰賊行叛。為賊之父母妻子兄弟朋友者。既奪於連坐例賞之法。而又不忍其黨之終沒於賊。而海島諸夷。且謂從賊之利小。而害相半。擊賊之利大。而又世之如此。則賊自相駭亂。當必應令而出。而其勢固不能久矣。伏惟尊裁、　二曰申軍令、僕聞海寇之聚。少者數十百人。多者不過一二千人。非若北虜之動輒控弦數十萬。而難以力勝者。而二三年以來。我兵數十出而六七敗。甚且一夫躍呼。而眾遂辟易潰亂。望風而走。自相蹂躝而死。豈兵之弱至此哉。由承平日久、吏民不習見兵革。而諸將之出。未嘗申之以軍令。故其兵未戰而氣不肅。將戰而氣易怯。往往易亂故也。今　國家之兵。患在軍令不嚴。而東南為甚。僕嘗督兵粵中。其所部署諸將。獨東蘭那地舟州之狼兵。數能以少擊眾。十出而九勝。何者。三州土官之治兵。大畧如昔秦人以効首虜為上功。其所部署之法。今其令未嘗不如此也將千人者得以軍令臨百人之將。將百人者得以軍令臨十人之將。凡一人赴敵。則左右大呼而夾擊。而一伍皆爭救之。否則一人戰沒。而左右不夾擊者。臨陣即斬。其一伍之眾。必論罪以差。甚者截耳矣。凡一伍赴敵。則左右伍呼而夾擊。而一隊皆爭捄之。否則一伍戰沒。而左右伍不夾擊者。臨陣即斬。其一隊之眾。必論罪以差。甚者截耳矣。不如令者斬。退縮者斬。走者斬。訛言恐眾者斬。敵人衝而亂者斬。敵既敗走。佯以金帛遺地或爭取而不追躡者斬一切科條。與世之軍政所載無以異。而其既也。所謂論功行賞之法戰沒受上賞當其臨陣躍馬前鬪。因而摧敵破陣。雖不獲級。而能奪敵之氣者。受上賞。斬級者論首虜以差。斬級而能冠所同伍者。輒以其人領之。故其兵可死而不可敗。僕嘗擁千人夜半渡河。令曰眾各啣枚攝衣而渡。苟能如是雖古良將何以加凡有聲者。左右縛而前向。巳而眾皆畢渡而無聲矣。又嘗夜半發百餘人。伏叢草中。期日中誘賊過草所不得動。已而賊眾蒐路而前。眾皆伏不敢見。及遏陣則躍呼而起矣。僕之約束豈能遽至此哉。葢其習之者素故也。近日東南之兵。軍門雖設有旗牌矣。獨鑒先年朱中丞公故事。其所部署諸將失機者。未嘗戮一將於轅門。而諸將督戰。今日之成弊也所部軍或臨陣退縮者。未嘗戮一卒於陣。方敵之既至。則眾皆不戰而走。而有若魚爛然矣。然則兵安得死鬪。而將安得有功。僕故以為今日之急。莫先於申軍令以治兵非獨軍門得然。下自兵備參將。及各守備指揮千百戶隊長。及他署兵有司。並得遵奉軍門之令。按軍法從事。凡團操不如令者。則綁打一百棍如例。凡臨陣督戰不如令者。各許就陣斬級。或截耳懸之於旗。以號令軍眾。一切治兵之條。大畧如三州狼兵之法。而論功行賞。必首死戰之士。次及摧綘破圍之士。斬級最為下又次然後及斬級之士賞必自卒始罰必自將始如此今日東南之兵即古吳越之兵矣不然。旗牌設而不用。與無同。雖有百萬之兵。無益於用也。伏惟尊裁、　三曰利器械、兵法曰器械不利。以其卒予敵也。兵家以介胄為先。聞近日東南之兵。大半無盔甲。而海寇亦裸而鬪。賊以無盔甲而死戰著官軍則以無盔甲而速奔矣其無盔甲與我兵同。而其死戰而前則我兵所不能支故其眾易走。僕舊嘗在粵中。獨田州甲為善。自盔以下。並以堅生牛皮而油灌之。甲特周前後腦背而巳。兩肩兩臂手及兩股。並別為小牛角片。置雲肩敵手等名色。葢取其伸縮如意。而便於戰鬪者。試令召田州之工氏。或廣中能倣製者。而官自為採料製之。大畧一盔甲。則二三金可辦也。又聞海寇之兵。特彊在舞刀。每輕我兵不能射。僕竊謂反其所輕莫急於習弓弩而破其所彊莫急於倣狼兵燕尾牌之制近日東南之牌。皆沉重而不利進退。獨粵中燕尾牌。以桐木或柁木為之。其長如人之身。其廣不滿尺。其背如鯽魚然。故仄身前逼。雖嘗利刅而不能斷。其體輕。故運如鳥翼而一切矢石皆可蔽。僕嘗見廣中狼柳之兵。善舞牌者。其臨陣如鷙鳥而進。不必盔甲。而賊雖墻立不能傷。此廣中所最尚者。近欲訪置在浙中。惟溫州桐木柁木為多。可易辦之。其弓弩亦必採兩廣毒藥以灌其鏃。鏃著血縷則立死。但浙人不習射。當如兩河以北懸射銀錢之利以誘之使習令弓師而能教百人善弓。則善弓者得以一人兼二人之食。而弓師且賞之以百金。而署之為百人之將矣。弩師而能教百人善弩。則善弩者亦得以一人兼二人之食。而弩師且賞之以百金。而署之為百人之將矣。如此則不數月而全軍皆善射矣。其他短兵鎗棒亦率類此。大畧百人為率。當以三十人手牌列如樓櫓。而各持短兵相接。其陣欲疏而不窄。而三十人弓弩持滿而夾陣於手牌之間。三十人則以長刀大斧。或北方悶棍之類縱其後。其餘十人則給使令薪水而已。此器械之大較也。當時尚不恃火藥至於火攻神鎗之屬。則兵家第一義。而於海戰尤為首功。東南諸將當巳勒習之矣。僕故不及。然此特可以用之舟師。而陸戰或非所先也。伏唯尊裁、　四曰分戰守。僕久宦遊於外。不能詳浙中諸將戰守事宜。但據頃者道路所傳蘇松被寇之事推之。則戰守之畧。似尚未得其次第者。何以言之、方其海寇之舳艫相望而進。必由通海之門戶而入。如蘇松之吳淞江。劉家港之類是也。古人云守險者必先設險於險之外守之其所謂海戰之重兵。如各參將所提閩廣募兵之類。當設戰艦備火攻而謹斥堠以迎擊於??公海之上賊未泊岸。則當夾水而陣。以遮擊之賊既及岸。則當隨其賊艘所屯之處而直搗之。此則海上逐利格鬪之兵也。將之最猛兵之最精者可以當之州縣之兵則當於海之門戶之內。或陽為木櫗樹枝以槎其津。或陰縛鐵索木樁。及沉破舟之類以塹其河。或為輕利飛舸以邀擊其旁內伏火攻。外張疑幟。列壘而守。北海門戶之兵也。將之稍材兵之稍強者可以當之至於府州縣間。環城市而守。特籍城內外市民之中。量擇膂力者團操其間。為之形聲而巳。強者在外稍強者在中外之間弱者在中軍志固然今各將之家丁所謂最強者也而及居幕下决不出戰徒以疲弱者對陣安得不敗乎兵與將俱無所事者。何則強兵在外彼必不敢深入深入則首尾衡擊故也頃聞海寇深入崑山。以及蘇州城。或由吳江轉泖湖而出者。盖由各兵並塹城而守。始則不能迎擊於海上。次則不能邀擊於劉家港。所入太倉之處。故其賊入如履無人之境。得以狼籍狂悖至此。僕竊以為皆失形實之大者也。即如浙中事體言之浙以東。寧紹各府。僕所不知。浙以西。則當屯重兵於澉浦乍浦之間。西南則可以障海寧以上。東北則可以障海鹽以下。大畧當擇參將。布置使人了然如盧俞二君之類提兵數千。列艦而守此。當勒習海戰。而使之往來逐利。且鬪且躡。所謂統責其成功之大者也。至於分入杭嘉之間。聞無通潮之津。稍與蘇松事體不同。此則府縣及各指揮之中。量責其材且勇者。分地而守。塞其要津。堅壁清野。或聯鄉兵以為聲援。或伏林麓以擊其不意。或毀橋梁而陷之澤中。所謂分責其成功之小者也。然諸哨之兵。又必各按其地圖而畫譬如奕棋者之分子布筭。賊犯某處。則某兵當之。某兵擊其左。某兵擊其右。又深入某處。則某兵當之。某兵迎其前某兵躡其後。或賊不利而退。則某兵為張疑幟於某處。以駭而覆之。諸所分布之中。計道路。剋期日。迭相主客。互為約劑有不如節制者。並得按軍法從事則戰守既分。功罪自切。而不患無成功矣。僕湖人也。以湖州言之賊自海寧入。則當守之石門。賊自嘉興入。則當守之皁林平望賊自蘇州入。則當守之平望。以及吳江太湖之口。然要之海寇重兵。其勢必不敢深入。特慮浮刼之寇。內有乘亂者。窺我無備。為之深道而入。或土著之賊。詐稱海寇。殺掠閭里急則詐稱官兵土賊之責在郡縣而巳令我兵不得追躡此則有司之事所當嚴號令。察奸細。而預為督捕者也。聞近日湖中。亦有聚徒數百者。恐海寇未至。內亂先伏矣。僕湖人也。有不敢盡言者。伏唯尊裁、　五曰擇官使、官使有二、曰將領、曰郡縣有司、近所任參將俞君大猷、盧君鏜、僕雖未嘗交其人。聞俞君舊在粵中。善拊循士卒。故得兵死力。而盧君亦嘗手搏賊閩海間。小大數十戰。嘗有聲稱。葢皆一時之儁也。然而浙之杭嘉與蘇松並為錯齒之州。聞其將士利害不相及。往往此矛彼盾。而海上之寇。得以避實擊虗。而乖其所之。僕以為故副總兵沈君希儀。可以當今東南之大將也。沈君之奇詭猛悍。有古名將風。舊為淮揚總兵時。僕適令丹徒。方江上承平。沈君固無所著見。僕嘗叩之。其息深深如也。巳而入粵。嘗聞沈君所立戰功。及其懾服諸蠻夷處。雖傳記所載。或不過之。近雖位極身退。然年僅六十。聞其還粵以後。稍有不自安而思出者。譬之李廣歸藍田。王翦還穎上。出則更奮矣。僕竊謂明公當及其憤而疏請之。且沈君粵中宿將也。　朝廷倘許之便宜從事。敕令親為籍。部狼椰之兵數千。或他將領可用者。從蒼梧豫章順流而下。僕知內多為沈君所舊部而相信愛。挍之烏合之戍適用必不同。至於各守備及江海諸衞用事之將。僕竊謂並當會同督府疏名以聞。大畧當遍擇浙中衛所所部諸將。或不足。則南京江西湖廣等處。皆得博訪而任使之。當責其成功。毋罪其小挫。當擇其勇悍。毋疵其短。此選將之畧也。滅賊拒賊將士其不也有司其本也至於近海郡縣有司。尤當別議者。何則。國無鷄犬之警。則廉靜長厚之吏。當為治最矣。時有羽檄之馳。則長駕遠馭之士。亦所急使矣。故語曰寬則寵名譽之人。急則用介胄之士方漢匈奴大入雲中上黨雖有龔黃卓魯之賢無益於用矣故漢武皇帝欲鬪匈奴。如雲中上黨諸郡。並出材官騎士。若李廣程不識之徒。出為守尉。僕竊謂今日明公之於寧紹杭嘉湖諸近海之州縣也。亦然。明公當會同廵按。通數十郡縣之長吏。及其佐貳。並量其材而器使之。大畧近海患者。則擇其彊智精悍之材。一切練軍實。築城堡謹斥堠。嚴部署。皆藉之以備緩急。而其餘腹裏郡縣則擇其寬和柔靜之士。明出納。謹筦籥。特務與民休息而巳此郡縣有司之畧也。明公倘不鄙、試聞之　廟堂之上。或及採擇施行。則於軍興亦少裨矣。伏唯尊裁、　六曰籍兵伍、浙被海寇以來、不知軍門所籍而用之者何兵。如此等者皆客兵也客兵類不得用如狼兵最強而平倭全功卒在鄉兵狼兵無與也或云即杭州及沿海衛所所籍之軍。或云調各府州縣民壯。并販鹽之徒。或云調處州并福州漳州兵。又云調廣西狼兵。僕久宦遊於外。不能悉。然以愚策之。諸將所部署。似不得專統。恩不能拊循。威不能專一。必不能得其死力。難以有功。且今之衛所之軍。與有司所籍民壯。特空名焉而巳。善兵者汰而用之。或什之一二可以約束而作也。處州守坑之軍。聞其性頗徤鬪。然亦恐未嘗勒習水戰。福州及漳州兵當故勒習水戰矣聞其內多從海寇行奸利者。故習海寇所鬪。於諸兵中為最。特不知今所調入浙者若干。廣西狼兵。於今海內為尤悍。然不易得真狼也。真狼兵必土官親行部署纔出。其餘當不過柳州水東巖之游民。與廣州新會打手之屬而巳。如果則亦無以加於吾嘉湖販鹽者流也。由愚計之。一切調到客兵特當量候緩急以為聲援策應之兵則可爾恐不得為常而沿海郡縣。所自部署勒習。以為歲戍之兵。亦重主而不重客必於土著之中擇其膂力猛悍之士大畧若杭嘉湖寧紹??公海販鹽無賴處州礦徒并一切亡命者為之大約杭州三千。嘉興三千。而溫台寧紹亦各二三千。多寡以差。其費當括十一郡縣民壯弓兵之屬。而通計之。當其腹裏郡縣。則為之減去其半。或三分之二。特量留什之二三以給城庫刑獄之役而巳其餘並籍其費以歸於官令各兵備道親為按歷州縣。或擇諸州縣長吏。破常格而募之。且各州縣民壯弓兵之所食。故額人七兩二錢。然其民間所私相轉募。一倍再倍者有之。追呼道途之費。尤不可筭約者。請量為每名。額徵一十五兩。籍二人之所食而募一人。其數可三十金。僕竊謂信如是。則今之吳越之兵。必可變弱而使之彊。不知者難之。肓人之言以為吳越之人多脆弱僕竊謂項籍常以八千子弟。而戰秦師百萬於鉅鹿之下。即今之會稽也我　高皇帝方與張士誠相抗於蘇湖之間。一時猛將如徐達常遇春之流。大小數十戰。亦不得蹀??爕長驅。巳而混一天下之後。稱亂者殆盡然後滅亡。亦即今之蘇湖也。海寇為患。聞近之里中年少者。往往倖釁竊發。椎剽為奸。有司使能不惜厚貲以彼之食。而招誘之三江五湖之間。未必無翩然可用者。特恐費不支耳。不患無土著之兵也吾浙之中得土著之兵萬餘人。分列沿海郡縣。所為上下其食。勾考其伍。他兵仗輜重廩餼犒賞之費。則統於兵備。親躬枹鼓。時相訓練。共服食。均勞苦。則權於將領。如此則主客兩得矣方其畫地而守則責之土著之兵以分壘於外而遇有警急然後調所募客兵以為聲援如此則將有專屬之兵兵有專閫之將主客既分緩急可使此或一策也伏唯尊裁　七曰練鄉兵、吳越江海之間、幾二三千里。必非　朝廷之兵。所能遍為戍守者。鄉兵之說幾于聚訟而其要在官不下侵官但可摠其大綱資其守禦而巳若細為物飭反調發不時皆以害民也漢患匈奴。晁錯嘗請徙富民實塞下。葢使之家自為守。人自為戰之意。若今日吳越之間則不必他徙富民。而中目有饒田宅。千金萬金以上者。廬相接也。以愚計之當倣兩廣之制其材力可以葢一里。而部署百人上下者。則命之為百長。長有牌。分為若干隊。各籍其所部署百人者之名氏年貌。與分執兵仗於其上以待約束。其材力可以葢一鄉。而部署千人上下者。則命之為千長。長有牌。分為若干哨。各籍其百長。及所分哨之名氏年貌與互相聲援之畧於其上。以待約束其在官府特罰其不如令者與不均者而巳不得數令追呼而擾之方其平居無事。則千長得以擊牛酒歃血為盟約劑於一鄉之中以稍申其聲援之約及其賊既逼境則千長得以舉火砲為號合各百長之兵以赴援於賊所間人之路以迎其至而擊其歸有不如約者。即聽千長并百長各得以按軍法綁縛摠之不欲有司大興其事而告之有司有司輒按軍法而治之。如令各鄉之鉅姓大族。除按丁外、有能自募膂力伎擊之士。以為諸鄉兵之先者。則各書其名於官。無事則令訓練里之子弟。而官量為犒之。以鼓其氣。有警則責其摧綘奮擊。以為里兵之倡而賞必倍之。僕又間察吳越之間。其鉅家勢族。往往有為子弟。不惜千金而鬻一官者。倘為疏之　朝廷凡民間所籍鄉兵。或鉅家勢族。所各自募之兵。有能奮勇勦賊。凡斬級者。倍官兵之賞。每級一百兩。凡手斬三級以上者。署爵一級。如兩廣試廵撿之類。而賞仍半之。累功至五級以上。得世百戶。累功至七級以上。得世千戶。凡所部之兵斬三級以上。量為優之冠帶。有子弟願補生員。及都布按承差知印吏者聽。五級以上。准署爵一級。如前。或准送子弟一人國子監讀書。或原係監生。准選光祿監事署丞及五城兵馬等官。七級以上。亦得世百戶。或願改錦衣世總旗者聽。九級十級以上。得世千戶。或願改錦衣世百戶者聽。十一二級以上。得世指揮使。或願改錦衣千戶者聽。或係監生願補內閣文華武英等殿。及兩房中書舍人之職。亦得劑量如例。如此則吳越之間。非惟各思保其妻子室廬之有。抑且兢慕夫爵賞寵祿之及。爭相家自為守。人自為戰。而其氣百倍矣。較之官府歲調客兵。其所當利害緩急。尤有間者。伏唯尊裁、


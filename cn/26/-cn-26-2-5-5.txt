从弟敬威


敬威字奉信，唐废帝时为彰圣右第三都指挥使，领常州刺史。闻高祖举兵太原，谓人曰“生而有死，人孰能免？吾兄方举大事，吾不可偷生取辱，见笑一时。”遂自杀。敬德时为沂州马步军指挥使，以高祖反诛。天福二年正月，赠敬威、敬德皆为太傅，并赠敬殷以检校太子宾客，亦赠太傅，而不及敬儒。七年正月，追封敬威广王，敬德福王，敬殷通王，皆赠太尉。敬儒始以故金紫光禄大夫、检校尚书左仆射兼御史大夫、上柱国赠太傅，而独不得封。出帝天福八年五月，加赠三皇叔皆为太师，而皇伯敬儒始追封宋王，亦加赠太师。






少司命




【原文】

秋兰兮麋芜，罗生兮堂下¹。绿叶兮素枝，芳菲菲兮袭予²。夫人自有兮美子³，荪何以兮愁苦⁴！秋兰兮青青，绿叶兮紫茎⁵。满堂兮美人，忽独与余兮目成⁶。入不言兮出不辞⁷，乘回风兮载云旗⁸。悲莫悲兮生别离⁹，乐莫乐兮新相知¹⁰。荷衣兮蕙带，儵而来兮忽而逝¹¹。夕宿兮帝郊¹²，君谁须兮云之际¹³？与女遊兮九河，冲风至兮水扬波¹⁴。与女沐兮咸池¹⁵，晞女发兮阳之阿¹⁶。望美人兮未来¹⁷，临风怳兮浩歌¹⁸。孔盖兮翠旍¹⁹，登九天兮抚彗星²⁰。竦长剑兮拥幼艾²¹，荪独宜兮为民正²²。

【注释】

¹言己供神之室，空闲清净，众香之草又环其堂下，罗列而生，诚司命君所宜幸集也。秋，一作“”，下同。麋，一作“蘪”。【补曰】《尔雅》曰：“蕲茝，蘪芜。郭璞云：香草，叶小如萎状。”《山海经》云：“臭如蘪芜。”《本草》云：“芎藭，其叶名蘼芜，似蛇床而香，骚人借以为譬，其苗四五月间生，叶作丛而茎细，其叶倍香。或莳于园庭，则芬香满径，七八月开白花。”《管子》曰：“五沃之土生蘼芜。”相如赋云：“穹穷昌蒲，江离蘪芜。”师古云：“蘪芜，即穹穷苗也。”下音户。

²袭，及也。予，我也。言芳草茂盛，吐叶垂华，芳香菲菲，上及我也。枝，一作“华”。五臣云：“四句皆喻怀忠洁也。”【补曰】袭音习。予，上声。

³夫人，谓万民也。一云：“夫人兮自有美子。”【补曰】夫音扶。《考工记》曰：“夫人而能为镈也。”夫人，犹言凡人也。

⁴荪，谓司命也。言天下万民，人人自有子孙，司命何为主握其年命，而用思愁苦也。以，一作“为”。五臣云：“荪，香草，喻司命。言凡人各自有美爱臣子，司命何为愁苦而司主之，盖自伤也。”【补曰】此言爱其子者，人之常情，非司命所忧，犹恐不得其所。原于君有同姓之恩，而怀王曾莫之恤也。荪亦喻君。《骚经》曰“荃不察余之中情”是也。

⁵言己事神崇敬，重种芳草，茎叶五色，芳香益畅也。一本“兰”下有“生”字。【补曰】《诗》云：“绿竹青青。”青青，茂盛也，音菁。

⁶言万民众多，美人并会，盈满于堂，而司命独与我睨而相视，成为亲亲也。五臣云：“满堂，喻天下也。谓天下亦有善人，而司命独与我相目结成亲亲者，为我修道德尔，谓初与己善时也。”

⁷言神往来奄忽，入不语言，出不诀辞，其志难知。辞，一作“词”。

⁸言司命之去，乘风载云，其形貌不可得见。五臣云：“司命初与己善，后乃往来飘忽，出入不言不辞，乘风载云，以离于我，喻君之心与我相背也。”

⁹屈原思神略毕，忧愁复出，乃长叹曰：人居世间，悲哀莫痛与妻子生别离，伤己当之也。【补曰】《乐府》有《生别离》，出于此。

¹⁰言天下之乐，莫大于男女始相知之时也。屈原言己无新相知之乐，而有生别离之忧也。五臣云：“喻己初近君而乐，后去君而悲也。”

¹¹言司命被服香净，往来奄忽，难当值也。儵，一作“倏”。来，一作“倈”。五臣云：“言神倏忽往来，终不可逢，以喻君。”【补曰】《庄子》疏曰：“儵为有，忽为无。”

¹²帝，谓天帝。

¹³言司命之去，暮宿于天帝之郊，谁待于云之际乎？幸其有意而顾己。五臣云：“须，待也。冀君犹待己而命之。”

¹⁴王逸无注。古本无此二句。《文选》“遊”作“游”，“女”作“汝”，“风至”作“飙起”。五臣云：“汝，谓司命。九河，天河也。冲飙，暴风也。”【补曰】此二句，《河伯》章中语也。

¹⁵咸池，星名，盖天池也。一作“咸之沲”。【补曰】咸池见《骚经》。

¹⁶晞，干也。《诗》曰：“匪阳不晞。”阿，曲隅，日所行也。言己愿托司命，俱沐咸池，干发阳阿，斋戒洁己，冀蒙天佑也。五臣云：“愿与司命共为清洁，喻己与君俱行政教，以治于国。”【补曰】晞音希。《淮南》曰：“日出汤谷，浴于咸池，拂于扶桑，是谓晨明；登于扶桑，是谓朏明；至于曲阿，是谓旦明。”《远游》曰：“朝濯发于汤谷兮，夕晞余身兮九阳。”

¹⁷美人，谓司命。

¹⁸怳，失意貌。言己思望司命，而未肯来。临疾风而大歌，冀神闻之而来至也。五臣云：“以喻望君之使未至，临风怳然而大歌也。浩，大也。”【补曰】怳，怳也，许往切。

¹⁹言司命以孔雀之翅为车盖，翡翠之羽为旗旍，言殊饰也。旍，一作“旌”。一本此句上有“扬”字。【补曰】相如赋云：“宛雏孔鸾。”孔，孔雀也。颜师古曰：“鸟赤羽者曰翡，青羽者曰翠。”《周礼》曰：“盖之圜也，以象天。”汉乐歌曰：“庶旄翠旌。”

²⁰九天，八方中央也。言司命乃升九天之上，抚持彗星，欲扫除邪恶，辅仁贤也。五臣云：“飞登于天，抚扫彗星，言愿将忠正美行还于君前，翦谗贼矣。”【补曰】《左传》曰：“天之有彗，以除秽也。”《尔雅》：“彗星为欃枪。”彗，祥岁切。偏指曰彗。自此以下，皆喻君也。

²¹竦，执也。幼，少也。艾，长也。言司命执持长剑，以诛绝凶恶，拥护万民，长少使各得其命也。《释文》“竦”作“怂”。【补曰】竦、怂，并息拱切。竦，立也。《国语》曰：“竦善抑恶。”怂，惊也。《孟子》曰：“知好色，则慕少艾。”说者曰，艾，美好也。《战国策》云：“今为天下之工或非也，乃与幼艾。”又“齐王有七孺子”注云：“孺子，谓幼艾，美女也。”《离骚》以美女喻贤臣，此言人君当遏恶扬善，佑贤辅德也。或曰，丽姬，艾封人之子也。故美女谓之艾。犹姬贵姓，因谓美妾为姬耳。

²²言司命执心公方，无所阿私，善者佑之，恶者诛之，故宜为万民之平正也。荪，一作“荃”。五臣云：“荪，香草，谓神也，以喻君。”【补曰】正音征，叶韵。






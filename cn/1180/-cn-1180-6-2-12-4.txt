答两广刘凝斋


承示，林贼入暹罗，在广中图之为易。时闽人亦有献结柬埔合从之策者，仆已止之。专属广中，以便从事。但暹罗既被其迫挟而受之，则此贼尚强，恐暹罗不能独制；林贼亦必深防我图之。闽使至彼，少泄其事，则谋败矣。此中须别有奇策，乃可奏功。公言此贼决了在今岁，仆固未敢以为然也。

罗定两山已定，幸责该道有司，加意抚绥，恩威并用。俟人心既定，法令得行，自可化浮移为土著，即编为排年可也。刘推亡，事已悉。






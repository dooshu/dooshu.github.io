○题大令洛神十三行真迹

赵吴兴曾得洛神十三行于陈集贤灏，自题此晋时麻笺。思陵极力搜访，仅获九行百七十六字。故米友仁跋，作九行。宋末贾似道复得四行，七十四字。欲续于后，则于九行之跋不相属。遂以四行别装于后，以悦生印及长字印款之。今此本不知犹在人间不。馀所摹秀州项子京藏，是宣和谱中所收。吴兴云，更有唐人临本，后有柳公权跋，亦神物也。视世所传十三行宋拓，何啻霄壤耶。


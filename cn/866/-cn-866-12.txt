吴郡志卷第十二


官吏

后汉彭修，会稽人，为吴郡功曹。时西部都尉宰晁行太守事，以微过收吴县狱吏，将杀之。主簿钟离意争谏甚切，晁怒，使收缚意。修排阔直入，拜于廷曰：“明府发雷霆于主簿，请闻其过？”晁曰：“受教三日，初不奉行。废命不忠，岂非过耶？”修因拜曰：“昔任座面折文侯，朱云三攀毁栏槛。自非贤君，焉得忠臣？”遂原意贷狱吏，意亦以是得名。

尹兴，为吴郡太守。楚王英阴结天下名士，兴在录中。英败，明帝征兴及掾史五百余人，诣廷尉考治。门下掾陆续，主簿梁宏，功曹史驷勋，备受五毒，终无异辞。续母自吴来洛阳，作食迹绩。续虽见考，辞色未尝变。而对食，悲泣不自胜。治狱使者问其故？续曰：“母来不得见，故悲。”问：“何以知之？”续曰：“母截肉未尝不方，断葱以寸为度，故知之。”使者以状闻，上乃赦兴等。

吴孟仁，字恭武，江夏人。为吴令时，不得将家之官。每得时物，必以寄母，常不先食。及闻母亡，犯禁弃官。【《吴志》】

宋江徽，为吴令。元凶杀徐湛，以党与并被害。

王逡之，字宣约。少礼学博闻，仕为吴令。

齐江介，谧之子。建武中，为吴令。政深苛，人门榜髑髅为谧首，介弃官去。

齐周洽洲，南人。历吴令，廉约无私。卒，无以殡敛。

齐傅翩，琰子，为官有能名。为吴令，别建康令孙廉，廉问翩曰：“闻丈人发奸挝伏，惠化如神。何以至此？”答曰：“无他也，惟勤而清。清则宪网〔纲〕自行，勤则事无不理。宪网〔纲〕行则吏不能欺；事理则物无凝滞。”翩父圭，为县并著奇绩。时云诸傅有理县谱，父子相传，靳以示人。

王思远，立身简洁。王子贞为吴郡，除思远吴郡丞。以本官行郡事，论者以为得人。

梁沈浚，字叔源。涉学有才干，仕梁为吴令，有能名。

陆蒙，事梁为吴令，节操甚高。

唐郑浑之，咸通末，为苏州督邮。谈铢为鹾院官，钟福为院巡。时湖州牧李起及赵蒙俱状元，人语曰：“湖接两头，苏联三尾。”【《岚斋录》】

唐孟庭份，郊之父。庭份为昆山尉生，郊以诗名世。或云，份亦能诗。

武平一，玄宗时，自考功员外郎贬苏州参军。虽被谪，而名不衰，

刘绮庄，为昆山尉。研穷古今，博考传记，作类书一百卷，号《昆山编》，至今传于世。

韦至诚，吴县尉。

萧存，字伯诚，颖士子。亮直有父风，能文辞。浙西观察使李栖筠，表为常熟主簿。

皮日休，字袭美。咸通十年，为郡从事。居官才一月，著书号《鹿门子》。

丁、陈、范、谢，皆钱元尞及子文奉为中吴军节度使时，为节度推官，四人俱以长者称。丁名守节，晋公谓之祖。陈名赞明，（屯田）之奇之祖。范名梦龄，文正公仲淹之曾祖。谢名崇礼，太子宾客涛之父。

边仿，雍熙初为昆山令。因旧址新作夫子庙，自是县学始兴。继以王禹偁为作《记》，《记》具《县学》条。

王禹偁，太平兴国九年，以大理评事知长洲县。雍熙四年，召赴阙，入朝为名臣。今虎丘寺有元之祠堂，刊东坡《赞》于其上。

张文定公安道，景祐中，为昆山令。时吴越归国未久，前此，豪民占田无限，岁远多讼，有数十年不决者。公召问：所输租税几何？大率百才二一。乃悉收其羡田，以赋贫民，讼亦息。时蒋希鲁侍郎守郡，得公所著《萄荛论》上之，遂举贤良方正科。

韩正彦，字师德，魏公之侄。嘉祐中，为昆山令。创石堤，疏斗门，作塘七十里，以达于郡，得膏腴田数百万顷。又请以输州之赋十三万，从便输于县。鸠作塘余材，为仓廪以储之。民大悦。比去，遮道以留。为立生祠，作《思韩记》，才石祠下。

章岷，字伯镇，尝为平江军推官。有文声，范文正公有和《章从事斗茶歌》及《同登承天寺竹阁》诗。

贾公望，字表之，尝为郡通判。时朱勔父子鼎盛，奔竞者争趋其门。公望疾之，有诗云：“倏忽向六十，萍蓬无奈何。丹心犹奋迅，白首分蹉跎。正直士流少，倾邪明类多。阳光一销铄，不复见妖魔。”勔之子赐金带，公望亦衣三晶服。偶以朝拜，会天庆观中。朱从者见公望所佩鱼，睨而视之。公望厉声叱之曰：“此是年及得来，非缘花石。”左右皆错愕，朱大街之，竟挤之罢去。

寇国宝，徐州人。从陈无已学，尝为吴县主簿。赋诗为左丞叶梦得所喜，详见《杂志》门。

祠庙

至德庙，即泰伯庙。东汉永兴二年，郡守麋豹建于闾门外。《辨疑志》载：吴阊门外有泰伯庙，庙东又有一宅，祀泰伯长子三郎，吴越钱武肃王始徙之城中。《纂异记》又云：吴泰伯庙在阊门西。皮日休诗云：“一庙争祠两让君。”盖并祠仲雍，旧矣。今庙在阊门内，东行半里余，门有大桥，号至德桥。乾道元年，郡守沈度重建。

＊

《修庙记》云：

在礼祭法，圣王之制。祭祀其法五，其人之应法者十有四，皆古大圣贤有大功烈于民者。非此族也，不在祀典。夫以大圣贤有大功烈，而祀之固宜。然祀有祈焉，其施于民又厚，厚施不报，神其不吐之乎？报之之道，不独牲牢酒醴而已。千里之邦，必有祠所。社稷则有坛，先哲则有庙。后世于庙，尤极其尊严。崇像设，俨侍卫。见之者，凛如也。水潦必祈，旱叹必祈，皆长吏之常事。应而有报，亦事之常。傥人其门，陟其堂，神所冯依，曾不足以障风雨，区区樽罍篮簋，何施之厚，而报之薄欤？吴门巨藩，神祠之载祀典者十数，而泰伯庙为雄甚。东汉永兴二年，郡守麋豹肇建于阊门。吴越武肃王钱氏，始内徙之，国朝元祐间，太守黄履，历考前政，若梅询，若范仲淹，若孙觉辈，数公淫潦有祈，靡不响答。列其事于朝，有诏号至德庙。崇宁元祀，守臣吴伯举请疏王爵，有诏封至德侯。建炎扰攘，鞠为灰烬。厥后草创，殆无以揭虔妥灵。今天子拔沈公于尚书郎，以直秘阁尹是府。至则访及民利病，以次罢行之。其为政，宽严详简，允蹈厥中。治人事神，罔不祗肃。隆兴二岁，天作淫雨，害于穑事，民不莫居。乾道改元春二月，公饬躬斋祓，走祠下而祈焉。神顾飨之，是岁麦以有秋。府从事请具牢醴以谢，公曰：“不敢废也，然曷足以报万分一。”于是邦人合词而进曰：“侯之施甚厚，而庙貌不治之日久，大惧。神或怨恫，详庆弗下。愿采材而改造之。”公曰：“是吾心也。”涓日协辰，得夏五月庚戌吉。乃致昭告，乃鸠良工。斥少府之余，阁私橐之助。环材坚甓，栉比墉崇。宏旧基，植高楝，抗修梁。藩垣阶，尽革而一新之。观〔塑〕绘之容，若欣欣然有喜色。民无老稚，相扶携以观厥成。皆以手加额曰：“美哉轮焉，诚足以塞民望，而报神施矣。”风霁雨休，禾则大熟。秋九月甲子落成。几就养府下，目睹祈应为不诬。公属几纪其实，既牢辞，弗获命。若虚公之辱，是终无以扬休事而告后人也。于是乎书。

左通议大夫、充敷文阎待制致仕曾几记。

＊

皮日休：一庙争祠两让君，几千年后转清芬。当时尽解称高义，谁敢教他莽草纷。

陆龟蒙：故国城荒德未荒，年年椒奠湿中堂。迩来父子争天下，不信人间有让王。

张咏：至德本无名，宣尼以此评。能将天下让，知有圣人生。南国奔方远，西山道始亨。英灵岂不在，千古暮〔碧〕江横。

蒋堂：泰伯何为者，不以身为身。逊避天下位，奔走句吴滨。隐德照〔昭〕来世，遗祀传斯民。吁此廉让国，阁生廉让人。

＊

龚颐正作《迎享送神辞三章》云：

翼翼兮新宫，兰栭兮枅桂。祥氛总总兮，高灵下队。

君视八弦兮。昔何殊于弃屣。今复何有兮，一席之握。惠我吴人兮，曷日（以）弭。

于（嗟）君来兮，我心则喜。君来不来兮，我忘食事。［迎神］。

登歌兮堂上，屡舞兮堂下。

君来享兮清酤，溪毛陆离兮筐宫。

莼鲫芳鲜兮，亦有肥狞。君不来兮，使我心苦。［享神。］

车兮载旃，舟兮扬帆。

鼓咽咽兮君当还，君肯来兮尚盘桓。

我心荣荣兮其无端，君不我留兮，下土嚣烦。

福我吴人兮，无疾与患。千秋万岁兮，歌至德以何言。［送神。］

吴王夫差庙，今村落间有之，旧庙无考。《鉴诫录》云：世传此庙拆姑苏台木创成。唐陈羽秀才尝题夫差庙，时人谓之题破此庙。

＊

陈羽：

姑苏台畔千年木，刻作夫差庙襄神。

幡盖寂寥尘十满，不知箫鼓乐何人。

张咏：

由来邪正是安危，不信忠良任伯嚭。

自古家家有容冶，何须亡国殢西施。

伍员庙，在胥口胥山之上。盖自员死后，吴人即立此庙。乾道问复修之，规制犹陋。盘门里又有员庙，即双庙是也。

＊

梁简文帝：

立国资孝本，循忠全令名。舟裹多奇计，芦中复吐诚。

偃月交吴舰，鱼丽入楚兵。九功推妙算，干载籍余声。

洪涛犹鼓怒，灵庙尚凄清。行潦承椒奠，宫悬杂凤笙。

无劳晋后璧，讵用楚臣缨。密树临寒水，疏扉望远城。

窗寒野雾入，衣帐积苔生。惟有三育〔春〕乌，敛翅时逢迎。

张咏：

胥也应无憾，至哉忠孝门。生能酬楚怨，死（可）报吴恩。

直气海涛在，片心江月存。悠悠当日者，千载祗〔泣〕惭魂。

杨备：

出境鞭尸报父仇，吴兵勇锐越兵忧。

忠魂怨气江云在，日见炉香烟上浮。

南双庙，在盘门里城之西隅。二庙：左英烈王伍员也；右福顺王隋陈果〔杲〕仁也。果〔杲〕仁又称武烈帝。或云：五代初，常、润尚属淮南，仁果〔杲〕庙在常、润间。钱氏得常、润，遂移庙于苏。按《吴志》：孙权既称奠号，谧坚曰武烈皇帝，帝号与仁果〔杲〕同。况坚墓，《西〔吴〕地记》谓在城南二里许，去盘门密迩。疑此庙恐是祠坚尔。建中靖国中，太守吴伯举重修。是时蔡京自翰长罢，过吴门，为作记，并书题。

＊

《记》曰：

今天子即位元年，爱重黎庶，慎柬牧守。诏以左史吴公为直秘阁、知苏州。公至期岁，政化大洽，奸盗屏斥。牒讼疏简，民用康靖。公曰：噫嘻！先成民而后致力于神，古之善经也。今俗且治矣，其录境内神祠废坏者，以公帑所余毕修之。使安定休正〔止〕，无有祟厉为吾民忧。吏白：城西南隅有旧庙二，荒陊当完。按《图经》暨州县版祝所称，一为永昌武大王，一为福顺贤德王。而邦人由闾阎市井及学士大夫，自昔相传，皆以为伍子胥庙。岁时祭享甚盛，杂然同辞，莫可夺也。或言故隋将陈果〔杲〕仁，尝以阴兵助钱氏，伐淮寇有功。钱氏崇报之，请于梁朝，封福顺王。又使诸郡皆为建庙，则福顺之号，为果〔杲〕仁无疑。至永昌之称，杳邈不可稽考，不知为何时人？今邦人独以子胥之故，愿众私出力，以卒营缮。协谋齐虑，鸠工类材，填郛溢郭。奔走相属，惟恐其后。故月不更朔，而庙已告新。今或称号仍旧，殆恐无以妥子胥之灵而失邦人。所以完庙本意，敢以为请。公曰：然，昔吴濒海建国，恃水作险。内虞泛滥，外阙守御。蛙龟之与渚，而鱼鳖之与居。肇自子胥，相上味水，筑置城郭。实仓麇，治兵库，辟门二八，以象风卦。始能启塞有时，疏导无壅。除昏垫荡析之虞，而存抱关击柝之警。更祀几百，历载逾千。其城域门号，至今因之而不变。是子胥尝〔常〕能安吾民也。不顾小义，卒雪大耻。勇于纳谏，以至殁身。二者皆人之所难。昔日之不死，盖以为吾父。今日之死，盖以为吾君。由前足以教人之为孝，由后足以教人之为忠。忠孝之迹，昭著前史，殊尤卓绝。震暴耳目，匹夫匹妇可以与知。及其久也，宜胥化焉。故后汉太守麋豹，按行属城，问风俗所尚？其功曹唐景曰：处家无不孝之子，立朝无不忠之臣。傥非渐渍余风，被服成俗，畴能臻此哉。是子胥尝〔常〕能教吾民也。既能安之，又能教之。由父传子，由于传孙。绵绵联联，以至今日，厥德茂矣。宜当血食此地，而庙貌不立于城阈。乃至斯民凭假它祠，以崇敬奉此。殆畴昔守职者之阙，吾敢不勉。

《祭法》曰：法施于民则祀之，以死勤事则祀之，以劳定国则祀之，非此族也，不在把典。今福顺虽有功，异代事迹仅存，民弗敬慕，盖托子胥获享不替。而武氏名字功德，阙然堙灭，无所考证。使子胥不忘斯民，实鉴临之，则武亦安敢正宁而飨也。礼固有以义起者，吾将请于天子，冀正英烈之号，以嘉庙额，而用丕承民志，殆或可乎？武林元时敏曰：好恶靡常，莫能自克，惟民为然。古之君子，因民所好之善而导之，反民所好之非而禁之。好恶得正，而其治成矣。郑人欲祀伯，有子产从而封焉。邺人欲祭河伯，西门豹从而禁焉。二子岂异意哉，顾民好恶有当否也。

今吾民愿祀子胥甚勤，是知有功之不可忘，而忠孝之可劝也。因而导之，使成于善。此所谓不严而治者，顾岂俗吏之所能为耶？今公一举废事，而顺于民，安于神，又足为天下之劝。三善备矣，不可不书也。于是乎书。

建中靖国元年十二月二十二日记。

春申君庙，在子城内西南隅，即城隍神庙也。

＊

《新庙记》云：

蝤轩莅郡，十有一月矣。猥以薄材，谬承重寄。自淮服半刺，超为江南方伯。郡领二十，地亘五千。皇皇者华，几惭辉道；兢兢其志，常诫饮冰。周爰咨询，申命行事。损以惩忿窒欲，益以改过迁善。豺狼拥路，埋轮以逐之。骐骥伏栀，揽辔以骋之。宣王化而尽觉风行，安心而不知日用。宽猛相济，威恩兼洽。长吏肃警，疆土义宁。日月其除，冰霜再履。始也，务不暇给。今也，处有余闲。别祈神仙，获岁丰稔。乘公堂之宴，纵灵庙之游。城不复隍，树先禁伐。陬荒以毁，梁木小而摧。乃喟然叹曰：神必依人，人兹望福。依无所据，福安来哉。

昔越践灭吴，楚威灭越。考烈王继立，春申君登相。封江东之巨县，城吴墟为大都。专主威权，救国灾患。与赵、魏为四公子，招宾旅有三千人。挤聘使之玳簪，夸上客之珠履。王久无似〔嗣〕，君方患之。琐兮李园，托其女弟。既歆然而有妊，遂秘之以献王。王乃殂落，子为君主。毋望之人靡信，毋望〔无妄〕之祸遄兴。舍人其亡，死士常侦。棘门之下，蒿里相催。天乎天乎！胡宁忍此。令尹多居郢国，假君〔恒〕守吴宫。鸟焚其巢，何笑号之先后；蛟没其舳，系父子之沉埋。夷尽其家，贼园之故。一朝冀将灭口，千古犹为痛心。今邦牧所居，使臣所理。故宫之内，故事备闻。于是大葺堂庭，广修偶像。春申君正阳而坐，朱英配飨其侧。假君西厢视事，上客东室齐班。李园死士，庚方授戮。仆夫闲骏，辰位呈形。大雪久冤之魂，更申如在之敬。家属穆穆，展哀荣也。仪街肃肃，振威名也。巨木拥肿而皆古，小栽青葱而悉新。总之一门，是谓神府。宜正名于黄相，削讹议于城隍。昔韩整守吴，创吴伯之庙。太史适楚，壮楚相之宫。余固兼之，言可则也。神有新宇，亨〔享〕之落之。人有贞石，追之琢之。我躬披文，纪之告之。君宜密应，祐之福之。

初，余之拜命也。表授广陵纠曹张颐、兵曹苏相为判官，安喜尉李岗为支使。同郡旧知，精明深识。异途新阁，历落瑰材。三人冀有我师，四牡慎行尔职。钦刷往贤之耻，叹垂后昆之裕。长史宋尚，主臣余庆，祐岳良能。司士杨彦琮，每忧司存，实称佳吏。预乎作庙翼翼，观乎降神欣欣。咸亦相因，斯焉附出。

唐天宝单阏岁除日，中散大夫、守吴郡太守兼江南道采访处置使、柱国天水赵居贞记。

郁史君庙，在太湖冲山中。

圣姑庙，在洞庭。晋王彪二女，相继卒。民以为灵而祀之。《纪闻》石，唐人记洞庭山圣姑祠庙云：《吴志》，姑姓李氏，有道术，能履水行。其夫杀之，自死。至唐中叶，几七百年，颜貌如生，俨然侧卧。远近祈祷者，心至则能到庙。心若不至，风回其船，无得达者。今每一日〔日一〕沐浴，为除爪甲，傅妆粉。形质柔弱，只如熟睡。盖得道者欤？《辨疑志》云：唐大历中，吴郡太湖洞庭山中，有升姑寺，有升姑庙，其棺柩在庙中。俗传，姑死已数百年，其貌如生。远近求赛，岁献衣服、妆粉不绝，人有欲观者，其巫秘密不可。云：开即有风雨之变。村闾敬事，无敢窃窥者。巫又云：有见者，衣装俨然，一如生人。有李七郎，荒狂不惧程法，率奴客启棺观之，唯朽骨髑髅而已，亦无风雨之变。二说今皆无考，姑存旧传云。

＊

皮日休：

洛神有灵逸，古庙临空渚。暴雨驳丹青，荒萝绕梁稆。

野风旋芝盖，饥乌街椒糈。寂寂落枫花，时时斗鼯鼠。

常云三五夕，尽会妍神侣。月下留紫姑，霜中召青女。

俄然响环佩，倏尔鸣机杼。乐至有闻时，香来无定处。

目瞪如有待，魂断空无语。云雨竟不生，留情在何处。

＊

陆龟蒙：

渺渺洞庭水，盈盈芳屿神。因知古佳丽，不独湘夫人。

流苏荡遥吹，斜岭生轻尘。蜀彩驳霞碎，吴销盘露匀。

可怜飞燕姿，合是乘鸾宾。坐想雨烟夕，兼之花草春。

空登油壁车，窈窕谁相亲。好赠玉条税，堪携紫纶巾。

殷勤拨香池，重荐汀洲蘋。明朝动兰楫，不翅星河津。

灵祐〔姑〕庙即慧感显祐善利夫人庙，在能仁寺内。夫人陆氏，梁街尉卿僧瓒之女。僧瓒舍宅焉寺，夫人就居之，是为重玄寺。寺（僧）祀夫人为伽蓝，神号圣姑。元符元年，郡大旱。通判祝安上摄郡，祷而应。以其事辟，锡封慧感夫人。郡人奔凑，致祷相与，社而稷之。阖境祠庙，莫能尚也。其节次加封及始末灵感之迹，具诸记中。

＊

《碑阴记》：

元符元年，岁在戊寅夏，吴中大旱。遍祷群祀，略无应者。是岁高田不获，人多暍死。负贩之民，皆舍其业，而以售水自资。涉冬，至二年春夏之交，舟车益不通，百货涌贵。城中沟浍堙淤，发为疫气。通判军州事、朝请郎祝公，适领郡事。乃用故事，早暮分祷于所宜祀者。一日会承天寺，客言：此乃梁街尉卿陆僧瓒，舍其第为之，昔号广德重玄寺。陆卿有女子不嫁，经营其事。既死，祠于寺之东庑。

开宝中，吴越忠懿王朝京师，道出吴江，大风几覆舟。见女子拯之，自言重玄寺之神也。本国加封号感应圣姑，今里中事之甚敬。公闻即谒，且言明日致祷。既归，宿斋于厅事，举家沐浴蔬食，相约得雨而后复膳。黎明，躬至祠下，再拜而言曰：“郡承连年之旱，流亡疾诊，相乘而作。农事失时，岁且大饥。虽某有罪，获戾不逃。然将为国家之忧，神其哀之。能即致雨，尚可救也。屏息听命。”寺僧献兆曰：

“神告即雨。”众甚不然。怃然而退，憩于斋堂。左右告曰：“天油然作云矣。”未及命驾，注雨应至。老幼欢呼于道，至有不忍以簦笠自庇者。即日盈尺，阖境告足。白尔有请必应，如取所寄。邦人无复水旱之忧，岁大有年。乃具事白于外台，使者以闻。诏书褒美，特封慧感夫人，秩视公侯，列于典祠。按陆氏得姓于齐宣王之少子。

至汉有字伯元者，仕为吴令，迁豫章都尉。既卒，吴人思之。迎其丧，葬于胥屏亭，子孙遂家焉。伯元生襄贲令盱，眙盱生本州从事鸿，鸿生渤海太守建，建生本州从事晔，晔生御史中丞京兆尹璜，璜生弘农都尉文，文生亲，亲生颍川太守尚书令闳，闳生桓，桓生扬州别驾续，续生褒，褒生吴城门校尉纡，纡生九江都尉、太学博士骏，骏生选，选生尚书瑁，瑁生颖，颖生海隅令濯，濯生汉公，汉公生冽，冽生本郡从事元之，元之生高平相员外散骑常侍英，英生晋侍中太尉、兴平康伯玩，玩生五兵尚书侍中始，始生秘书监侍中万载，万载生末东阳太守子真，子真牛齐南兖州刺史惠晓，惠晓生梁太常卿倕，任生街尉君。凡二十八世，冠冕不绝，皆有才德，名在史册。

自兴平康伯至秘书监，父于兄弟，五世内侍，嘉祥积庆。挺生夫人。惟夫人：其生也，精修正洁，人清净海。其殁也，通于神明，有感斯应。故能致朝廷报称之礼甚厚。既以诏书刻于行，将求老于文学之士为之记，以傅不朽。搢绅耆老，且请摭其概于碑阴。乃为之叙云：戊尝闻朝请公元祐间以奉议郎知稿城。雨暴滹沱河，水盛漂泛。林木室卢，蔽川而下。水及城门雉堞，凛然将决，老弱皇恐奔溃。调急夫，督水工，雨且不止，人无所施其力。公乃朝服，涉泞立于堤上，鞠躬申祷，水溢堤坏，相去数尺。吏民救止，公坚立不动。以笏叩头，愿以身任责。于是雨小止，水波稍回，河流遂复。其所溃陷之地，明日复为平陆如故。使者方欲言诸朝，会公秩满请罢，遂已。北方之人，至今能道其详。惟公忧国爱民，所至以诚心格物如此。是可书也，故附于左。

元符三年，岁次庚辰秋八月乙未朔十日甲辰，布衣林戊记。

天王堂

在子城西北隅。虽一小庙，盖古屋也。建炎狄难，盈城宫室，悉为煨烬。惟郡南觉报小寺，以旁酋营幕所寓，不及毁。而此堂归然独存，郡人至今敬之。








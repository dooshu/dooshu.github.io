过李望石水亭新构

其一


为园如作赋，惨澹在经营。
选石分云态，移花验鸟情。
好峰悬比屋，流水出前楹。
羡尔耽幽胜，烟霞触手成。

其二

偶从花径入，忽讶水轩开。
素簟凉飔集，孤亭翠色来。
掷阶鱼可脍，映户竹须栽。
街鼓将停击，凭阑问发醅。

其三

步屧晚晴天，西山落照边。
新荷不胜露，疏柳易成烟。
萍影兼星乱，波痕受雨圆。
白鸥浑不去，为伴野人眠。

其四

韦杜城南陌，今同剡曲游。
鸣蝉依翠幌，宿鸟入朱楼。
赵瑟花间奏，吴歈月下讴。
衰年亦何幸，得共李膺舟。

其五

几曲蒹葭路，苍苍出入迷。
客来驯鹤报，曲罢晓莺啼。
山远青无断，蒲荒绿不齐。
开帘见新月，摇漾满长堤。

其六

芙蓉围四面，缥缈一舟虚。
构舫名青雀，投竿出白鱼。
宜留陶岘客，堪载米颠书。
更少风涛虑，帆樯卧自如。

其七

爱此溪光好，频来屐齿留。
碧梧阴乍合，画阁雨初收。
欹坐忘宾主，高言足劝酬。
曲生真有异，风味似青州。

其八

共有沧洲梦，尤怜未得归。
每因眠竹坞，倍觉忆柴扉。
避地无高策，浮生欲息机。
期君霄汉上，长护钓鱼矶。


◇幸阿育王寺赦诏（八月辛卯）

天地盈虚，与时消息，万物不得齐其蠢生，二仪不得恒其覆载，故劳逸异年，欢惨殊日，去岁失稔，斗粟贵腾，民有困穷，遂臻斯滥，原情察咎，或有可矜，下车问罪，闻诸前诰，责归元首，穷在朕躬，若皆以法绳，则自新无路。书不云乎，与杀不辜，宁失不经？易曰，随时之义大矣哉！今真形舍利，复见於世，逢希有之事，起难遭之想，今出阿育王寺，设无碍会，耆年童齿，莫不欣悦，如积饥得食，如久别见亲，幽显归心，远近驰仰，士女霞布，冠盖云集，因时布德，允叶人灵。凡天下罪无轻重，皆赦除之。（《广弘明集》十五，案：五年正月，以张缵为尚书仆射，有诏，见《梁书》及《南史·缵传》，今编入《朱异集》。）


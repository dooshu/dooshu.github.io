答宪长张敬斋


春间，保安贼杀人于道，据差人亲见，横尸路隅，此时据报有两处。今该道再三查审，止称一处。或差人妄报未的耶？御人于货，与库藏被劫有间。但隐匿不报，则违近日明旨，其罪有难辞者。

安大参刚毅廉正，昨孤已开送铨部，可备巡抚之选，此一事岂足累之。但系该道信地，恐难逭责，唯参语宜从轻耳。承询及，敢尽区区，幸惟裁择。






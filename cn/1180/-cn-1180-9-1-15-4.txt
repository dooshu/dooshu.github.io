破斧

三章，章六句


首章讲：军士歌此以答周公。曰：人知圣人之用武也，劳天下而不恕。而不知圣人之用心也，公天下而不私。吾人从公三年，而知公之心矣。





既破我斧，又缺我斨。

釜，隋銎。缺，坏也。斨，方銎。彼东征之役，既破我斧，又缺我斨，慆慆然三年于外。此其劳亦云甚矣。





周公东征，四国是皇。

东征，是征武庚。皇，正也。然我公之为此举，岂出于一己之私哉？盖以三监启衅，四国有反侧之心，吾知其渐流于不正矣。故周公使大义以东征，所以使四方之人，由是知反侧之非，而莫敢不一于正焉。





哀我人斯，亦孔之将。

我人，即四国之人。孔，甚也。将，大也。夫悯其陷于邪，而欲挽之于正，此其哀我人也。直将图之于平康之域，而油然天地之为量矣，不亦孔之将哉？夫东征之师，既为哀我人而举，虽有破斧缺斨之劳，亦吾人之自为身计耳，于义奚辞乎？

二章讲：





既破我斧，又缺我锜。

然是役也，不惟缺斨已也，但见既破我斧，又缺我锜，劳云甚矣。





周公东征，四国是吪。

吪，化也。然周公岂固为是以病我哉？特以流言鼓祸，四国之人或因之而邪僻矣。今也东征以致讨，盖将潜消其悖逆之心，而使之化于正已耳。





哀我人斯，亦孔之嘉。

嘉，善也。此其哀我人也，一念恳恻之意，直欲其同归于善，不亦孔之嘉也哉？故虽有破斧缺锜之劳，亦其不得已者矣。

末章讲：





既破我斧，又缺我銶。

然是役也，不惟破锜已也，但见既破我斧，又缺我銶，劳云甚矣。





周公东征，四国是遒。

遒，敛而固之也。然周公岂固为是以苦我哉？特以流言倡乱，四国人心或因之而涣散矣。今也东征以正罪，盖将收敛其携贰之心，使之坚固不摇已耳。





哀我人斯，亦孔之休。

休，美也。此其哀我人也，一念笃厚之意，直欲其同入于善，不亦孔之休也哉？故虽有破斧缺之劳，亦其不容辞者矣。

夫管叔、蔡叔流言以谤周公，而公以六军之众往而征之，使其心一有出于自私而不在于天下，则抚之虽勤，劳之虽至，而从征之士乌能不怨哉？今观此诗，固足以见周公之心大公至正，天下信其无有一毫自爱之私；抑又以见当是之时，虽披坚执锐之人，亦皆以周公之心为心，而不自为一身一家之计者矣。






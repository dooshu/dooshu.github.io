○奏答安民飭武疏 【 飭武備】

嘗稽諸稱古帝堯之德者曰。加志窮民矣。然必曰乃武乃文。稱文王之德者曰。惠鮮鰥寡矣。然必曰文武維后。又稽諸詩稱商高宗之中興。乃曰、撻彼殷武。奮伐荊楚。稱周宣王之中興。乃曰、王奮厥武。如震如怒。至於瞻彼洛矣之詩。有曰、君子至止。福祿如茨。韎韐有奭。以作六師。又曰、君子至止。韠琫有珌。君子萬年。保其家室。又曰、君子至止。福祿既同。君子萬年。保其家邦。此又周天子會諸侯于東都。以講武事。而諸侯美天子之詩。然而一則曰萬年保其家室。二則曰萬年保其家邦。實以講武事於平時。保邦於未危。制治於未亂。此三代所以為有道之長也。又稽諸漢書班固刑法志曰。洪範曰天子作民父母。為天下王。聖人取類以正名。而謂君為父母。明仁愛德讓。王道之本也。愛待敬而不敗。德須威而久立。故制禮以崇敬。作刑以明威也。書云天秩有禮。天討有罪。故聖人因天秩而制五禮。因天討而作五刑。大刑用甲兵。殷周以兵定天下矣。天下既定。戢藏干戈。教以文德。而猶立司馬之官。設六軍之眾。諸侯封方百里。出兵車千乘。是謂千乘之國。天子畿方千里。出兵車萬乘。是謂萬乘之主。戎馬車徒干戈素具。春振旅以蒐。夏拔舍以苗。秋治兵以獮。冬大閱以狩。皆於農隙以講事焉。周道衰。法度隳。至齊桓公任用管仲。作內政而寓軍令焉。其教巳成。外攘夷狄。內尊天子。以安諸夏齊桓既沒。晉文接之、亦先定其民。作比廬之法。二伯之後。寖至陵夷。至魯成王作丘甲。哀公用田賦。蒐狩治兵大閱之事。皆失其正。春秋書而譏之。以存王道。孔子傷焉。曰以不教民戰。是謂棄之。此班固之言。大抵可考也。自夫兵農既分。周兵制之善大壞。漢初有南北軍之制。而復有內兵外兵之分。厥後外兵不足禦變而內兵亦疲于奔命矣唐有府兵之制。多因周隋之舊。然一變為彍騎。始於張說再變為方鎮始於李林甫。按唐自募兵置彍騎府兵日益隳壞。自李林甫奏停折衝府上下魚書是後府兵徒有官吏而巳。其彍騎之法。天寶以後。稍巳變廢。應募者皆市井負販無賴子弟。未嘗習兵。時承平日久。議者多謂中國兵可銷。於是民間挾兵器者有禁。子弟為武官。父兄擯而不齒。猛將精兵皆聚于西北邊。中國無武備矣。安祿山因窺見禁兵寡弱。遂敢發所部眾反於范陽。引兵而南。時百姓累世不識兵革。猝聞范陽兵起。遠近震駭。所過州縣望風瓦解。守令或開門出迎。或棄城竄匿。或為所擒戮。無敢拒之者此唐之武備可知也。又按宋自元豐而後。民兵日盛。募兵日衰。此法亦善其募兵闕額則收其廩給以為民兵教閱之費元祐以降。民兵亦衰。崇寧大觀以來。蔡京用事。兵弊日滋。至于受逃亡。收配隸。猶恐不足。政和之後。久廢蒐補。軍士死亡之餘老病者徒費金穀。少徤者又多冗占。階級既壞。紀律遂亡。靖康之初。召募益急。多市井亡賴。及操瓢行乞之人。固嘗申抑招之令。明減剋之罰。重末作之禁。嚴竄亡之罪。至於畫一之詔。哀矜痛切。亦巳無及。此宋之武備可知也。至於元季盜賊競起。謀國者多主招安之說。國朝誠意伯劉基有曰。今日無人主此議者治亂之□所爭在此而巳勸天下之作亂者其招安之說乎非士師而殺人。謂之賊。非其財而取諸人。謂之盜。盜賊之誅。於法無宥。秦以苛政罔民。漢王入關。盡除之而約三章焉。殺人傷人及盜而巳。秦民果大悅歸漢。漢卒有天下。由是觀之豈非他禁可除而惟此三者不可除乎。天生民不能自治。於是乎立之君。付之以生殺之權。使之禁暴誅亂。抑頑惡而扶弱善也。暴不禁。亂不誅。頑惡者不抑。善者日弱以消。愚者化而從之。亦巳甚矣。故曰勸天下之作亂者。招安之說也。夫以武備修則中國強。中國強則夷狄衰而盜賊息矣。由是觀之則修武備正所以安民而招安乃所以誨盜也昔孟軻氏告齊君曰、文王一怒而安天下之民、武王亦一怒而安天下之民、今王亦一怒而安天下之民、民惟恐王之不好勇也、良以勝殘除暴。防患弭變。安民之大者耳。我　太祖高皇帝以武功戡亂。混一區宇。洞見古今之利病。定為經久之良法。內之所設。有錦衣等上十二衛以衛宮禁。有留守等四十八衛以衛京城。彼此相制也。外之所設。有留守以衛　陵寢。有護衛以衛封藩。有都司衛所以□省郡縣。上下相維也。且錦衣等衛。但總於兵部而不隸於五府。其餘內外衛分。皆隸於五府。而亦總於兵部。其於統重馭輕之中。而寓防微杜漸之意至矣太宗皇帝建都燕京仍立五府。增七十二衛。設五軍神機三千三大營。都城之外。設大教塲。操演武藝。又以河南山東中都大寧四都司官軍。輪聚京師。歲教月練。無事足以壯國威。有警足以禦外侮。又深得居重馭輕之宜矣。厥後天下承平。老兵宿將。日以凋謝兵務漸弛。至正統己巳之秋。北狄侮侵。兵威不振。遂至失律。幾危　宗社。景泰初兵部尚書于謙因見三大營久不蒐選。老弱參雜。難以應敵。乃於三大營中挑選精銳者分立十營團操定為團營。各設將領把總等官。又命內外文武大臣提督戎務。體統尊嚴。條教明肅。四方有警。遣之征討。或用一營二營三營以次挨撥而行不用臨期挑選其選剩不堪者。退回原營。謂之老家。天順初年罷之。八年復置。成化初年又罷之。三年復置。後增為十二團營。布分益嚴。我武益張於時提督若太監汪直、保國公朱永、都御史王金?戊等、皆閒於戎務。一有警報。朱永充大將。王金?戊為提督。坐營官即充偏裨。各令所部官軍征進。天兵一出。四方懾服。自是以後。繼提督之任者皆膏粱世冑之將。不能督兵臨陣。充坐營之官者。又多苟且備數。不聞熟閒韜略。因陋就簡。垂四十年。而戎馬日耗。營伍士卒。殷實者出錢包辦。而其名徒存。貧難者飢寒困苦。而其形徒在。安能為國以捍禦百戰之虜哉。今雖欲選撥萬人亦難之矣每遇有警欲撥一二萬之兵。未免與各營通行挑選。欲再選撥一二萬。恒以不足數為慮。是團營與老家何異哉。一清與臣等切嘗有見於此。請　皇上修舉團營。條陳六事上聞。節奉　聖旨、團營軍務、係國家第一重事、近年十分廢弛、朕意方欲命官整理、卿等所奏、深合事宜、依擬著實舉行、欽此、今既踰年矣。而未能盡舉行。以見實効者何也。提督文武大臣。未能協心體國故也。夫京師天下之本也。京師之兵以團營為重今輦轂之下。親承聖諭教練者。而尚如此。况天下之廣遠者乎。是在乎得人而巳。然而張皇之。震疊之。其幾實又在乎　皇上一人而巳矣。自古帝王用人。未嘗借才於異代。其用武亦未嘗專借兵於他方今自京師團營以外。衛所羅列天下。兵制具焉。大而廵撫次而兵備、各以得人為急。今更選廵撫兵備。亦既踰年矣、而亦未見振舉實効者何也。議論太多。事每掣肘。更代不常。人無固志故也。夫武備夙修。各守疆土一方之兵自足以捍一方之患何至於借兵也以此知當今流寇宜各責地方官勦戢不宜舉天下之兵討之縱有大寇之作亦不過接境策應之而巳。夫借兵實生於不足兵不足實生於不練其為患有不可勝言者。且如正德年間。借邊兵於京師。而邊兵知京兵之不足。遂來大同軍士殺逆之禍。借狼兵於江西。而狼兵知漢兵之不足。遂來田州蠻夷叛亂之禍。夫兵之不練。武備之不修。其在今日。誠非細故也。古人有言曰。猛虎所以百獸畏者。爪牙也。爪牙廢則孤豚特犬。悉能為敵。斯言雖小。可以喻大。是則練兵正所以寢兵廢兵而不練則兵之用無及矣今聖諭欲求武事常治之道。無他焉。惟在得人而巳。夫人才不同。有驍勇者。或不拘于小節。而曲謹小廉者。或非折衝禦侮之才。惟在　皇上器使之而久任焉耳。苟以二卵而棄干城之將。昔所進。今日不知其亡、是宜人心之不固。武事之不競也。臣願　皇上念武備之修、為保邦之本、思得人之盛、為振武之由、除團營提督大臣、巳承簡命、宜諭令協心布公、不可因循苟簡、宜仍敕令兵部慎擇坐營把總等官、及行廵撫官、各以所屬地方。所知將領。奏帶簡用。如真有應敵之雄才者。尚宜略其小過。使之自新。以圖後効。及有堪為總兵總制者。令在京三品以上官。及科道官奏舉。不許各懷嫌忌。其才能卓異者。所舉不嫌于同。　上請擢用。如此。則將領得人。士卒効用。由是修車馬。備器械。以守則固。以攻則取。至于奏帶冐功之徒。必加嚴禁。失機避難之徒。必從軍法。則有功者勸。有罪者畏矣。臣又聞昔者武王克商、放馬散牛、漢光武平隴蜀之後、不言兵事、此平定克復之君、念天下久勞、宜與民休息、若夫承平之世。民苦不知兵。使武事一槩廢而不講。倉卒有變。誠所謂驅市民而戰。未有不望風瓦解者也又如正德年間。流賊劉六劉七作亂。所過地方無能遏禦。卒至毒流數省。禍連數年。屠戮生靈。流血城埜。厥後敗滅狼山。誠乃　上天厭亂。大風覆舟人實無如之何也仰惟　皇上英明邁古。實天作君師。為生民主。其所以戡禍亂。緌四方。乃文乃武。實上繼堯文之德。而陋後世之君者也。聖諭謂文武之道不可偏廢、但今武事。不但不修。而精熟通曉者亦鮮矣。夫慮文武之道。不可偏廢。則所以為萬全之計者。必無所不至矣。又承聖諭覽會典中云、　天子親統六師、具武弁服、告祭六纛等神、復令臣考求武弁之制。臣按大明集禮、武弁服凡講武出征蒐狩大射禡類宜社賞祖罰社纂嚴則服之。註云、金附蟬平巾幘。此武弁之制。常弁是也。周制以韎韋為弁。即詩所謂韎韐有?。以作六師者。若頭盔則謂之冑。即今之兠鍪。乃將卒所御之服。非武弁也。臣記憶去歲臣巳嘗考明具奏矣。聖諭謂文武得人、奚必親御、朕欲知其所以、此固明君勞于求賢、逸於得人、然亦講武拳拳之盛心、所謂萬年保其家室。萬年保其家邦。即於斯而有在矣。臣又竊謂武備之修。以京師團營為急。根本之地既固。則號令四方。氣當有百倍者矣。


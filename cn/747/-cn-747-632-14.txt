○青出於蓝赋（以“纯粹积中，英华发外”为韵）

蓝蕴嘉色，青出其中。谅究本而不异，独入用而靡同。渥彩必因乎外发，至精不得以内融。暨乎时日既臻，染人云至。备震方之正色，遵《周官》之故事。行采之际，讵盈时人之；俯拾之时，亦异炎州之翠。非取荣以玩悦，将有求於精粹。比夫朱研而益丹，剑淬而愈利。惟英华是揆，惟混浊是弃。曷舍彼而取此，信本同而末异。当时所营，尽彼精英。被以纯深之色，总乎迁染之名。阴骘四时，舆服因我而更御；彰施五采，元黄待我而後成。初类含章而潜伏，今若开辉而发明。岂不以苍然之迹始分，焕尔之英久积。研精逾丽，昭章可觌。谓元之又元，符益之又益。则明珠之剖巨蚌，美玉之出韫石。彼皆异状而竟殊，此则一变而不易。且夫色无以加，孰曰取实而去华；光不可昧，必惟自中而形外。故臻乎极而不失其色，发乎深而其用惟新。积而成形，事等冰寒於水；演而为大，义同丝出於纶。俾夫外则文为藻缋，内则体合精纯。故烟生於火，配乎物；情根於性，本於仁。子贡贤於仲尼，莫知功倍；季孙富於鲁国，孰谓德均？君子思端本而肇末，耻後先以超越。故取斯而喻斯，谓不悱而不发。


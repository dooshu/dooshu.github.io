○令本州长官举人敕

朕闻以道得人者谓之儒，切问近思者谓之学，故以阳礼教让，则下不争，以阴礼教亲，则远无怨，岂非习无不利，教所繇生者乎。朕以厚儒林，辟书殿，讨论《易》象，研核道源，冀淳朴大行，华胥非远，而承平日久，趋竞岁积。谓儒士为冗列，视之若遗，谓吏职为要津，求如不及。顷亦开献书之路，观扬己之人，阙下之奏徒盈，席上之珍盖寡。岂宏奖之义，或有未孚，将敦本之人，隐而未见。天下官人百姓，有精於经史，道德可尊，工於著述，文质兼美，宜令本司本州长官，指陈艺业，录状奏闻。其吏部选人，亦令所司铨择，各以名荐，朕当明试，自观其能。若行业可甄，待以不次。如妄有襃进，必加明罚。


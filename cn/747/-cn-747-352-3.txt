○对舆尸谒庙判

〈郑太曾祖亡，舆尸谒其家庙，人告狂怪。〉

圣立谟训，礼明沿袭，文物大备，沮劝攸先。是以茂阀高勋，载在王府。封侯庙食，克济家声，允归通德之门，未绝谋孙之道。既而鬼阚其室，祖以负杖延灾；人告其狂，太以舆尸获谴。卒哭而，反葬而虞。舍礼何观？抚事斯谬。且执丧以宁戚为本，谒庙以如在致诚。昭穆相承，自可次其神主；宗祧有序，焉得失乎礼文？狂怪之言，责则甚矣。既灌之後，不欲观之。

张环

环，开元中进士，官侍御史。


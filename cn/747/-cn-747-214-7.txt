○为苏令本与岑内史启

某启：某闻子以母贵，自古通方；礼以亲荣，在昔恒理：岂非奉上之道，休泰必同；膝下之恩，亲爱先及？伏惟尊舅宠居密戚，位列崇班，实富贵於当今，允尊荣於前代，居得言之地，据至要之途。九族同欣，皆凭于奖眄；六亲咸赖，仰沐於恩波：莫不拂拭其羽仪，增长其光价。某自末器，忝在甥徒，早蒙抚育之恩，不殊骨肉之爱。自痛无福，家祸遂缠，爰在孤遗，载延慈眷，爱同诸子，礼越常流，遂得教训成人，策名从宦。舅又曲垂顾念，恩甚庭闱，渭阳之情，实多荷戴。猥以庸薄，叨累周行，自委质戎班，昭名果毅，经今一十三岁矣，而竟未一迁。仰望侪流，莫不皆居显位；旋观时辈，亦以再历荣班。独某一人，空嗟留滞，虽命途乖舛，良或甘心，然亲贵盈朝，岂忘提奖？所以仰瞻恩惠，不弃於疏微；冀降慈流，有怜於孤贱。伏愿舅大宏收采之眷，特垂咳唾之恩，矜悯小子，使得宦及朋友，宠以亲荣，私门载昌，幽冥是赖。岂不幸甚！岂不幸甚！无任企仰之至，谨奉启不宣。某再拜。


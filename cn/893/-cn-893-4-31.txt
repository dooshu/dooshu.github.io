妾薄命





《乐府古题要解》：《妾薄命》，曹植“日月既逝西藏”，盖恨宴私之欢不久。如梁简文“名都多丽质”，伤良人不返，王嫱远聘，卢姬嫁迟。



汉帝重阿娇，贮之黄金屋。[一]咳唾落九天，随风生珠玉。[二]宠极爱还歇，妒深情却疏。长门一步地，不肯暂掉头。雨落不上天，水覆难再收。君情与妾意，各自东西流。[三]昔日芙蓉花，今成断根草。以色事他人，能得几时好?[四]

[一]《汉武故事》：武帝数岁，长公主抱置膝上，问曰：“儿欲得妇否?”指左右长御百余人，皆曰：“不用。”指其女阿娇好否，笑对曰：“好。若得阿娇作妇，当作金屋贮之。”长主大悦，乃苦要上，遂成婚焉。立为太子，年十四即位，长主求欲无厌，上患之，皇后宠遂衰，骄妒滋甚。女巫楚服自言有术，能令上意回。昼夜祭祀，合药服之，巫着男子衣冠帻带，素与皇后寝居，相爱若夫妇。上闻，穷治侍御，巫与后诸妖蛊咒诅，女而男淫，皆伏辜。废皇后，处长门宫。



[二]夏侯湛《抵疑》：“咳吐成珠玉，挥袂出风云。”



[三]裴松之《三国志注》：“覆水不可收也。”鲍照诗：“写水置平地，各自东西南北流。”



[四]《邵氏闻见后录》：李太白诗云：“昔作芙蓉花，今为断肠草。以色事他人，能得几时好。”按：陶弘景《仙方注》云：断肠草，不可食，其花美好，名芙蓉。琦按：此说似乎新颖，而揆之取义，“断肠”不若“断根”之当也。《史记》：以色事人者，色衰而爱弛。






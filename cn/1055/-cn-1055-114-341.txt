【后汉泰山都尉孔君碑〈延熹四年〉】

右汉《泰山都尉孔君碑》，云“君讳宙，字季将，孔子十九世之孙也。年六十一，延熹四年正月乙未以疾卒”。其序官阀甚简，又或残灭不完，但见其举孝廉为郎，迁元城令，遂为泰山都尉尔。其辞有云“躬忠恕以及人，兼禹、汤之罪己”，宙人臣而引禹、汤以为比，在今人于文为不类，盖汉世近古简质，犹如此也。治平元年闰五月二十一日书。


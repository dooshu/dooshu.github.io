◇嫡子孙承袭议

时议者以为立五等爵邑，承袭者无嫡子，立嫡孙，无嫡孙，立嫡子弟，无嫡子弟，立嫡孙弟，柔以为无嫡孙，应立嫡曾孙，不应立嫡子弟。议曰：

柔案《礼》立嫡以长，故谓长子为嫡子。嫡子死，以嫡子之子为嫡孙，死则曾、玄亦然。然则嫡子之名，本为传重，故《丧服》曰：「庶子不为长子三年，不继祖与祢也。」《礼记》公仪仲子之丧：「檀弓曰：『何居，我未之前闻，仲子舍其孙而立其弟，何也。』子服伯子曰：『仲子亦犹行古人之道也。昔者文王舍伯邑考而立武王发，微子舍其孙盾而立弟衍，仲子亦犹行古之道也。』」郑注曰：「伯子为亲者讳耳，立子非也。文王之立武王，权也。微子嫡子死，立其弟衍，殷礼也。」「子游问诸孔子，孔子曰：『不，立孙』」。注曰：「据周礼」。然则商以嫡子死，立嫡子之母弟，周以嫡子死，立嫡子之子为嫡孙。故《春秋公羊》之义，嫡子有孙而死，质家亲亲先立弟，文家尊尊先立孙。《丧服》云：「为父后者为出母无服，」《小记》云：「祖父卒而后为祖母后者三年。」为出母无服者，丧者不祭故也。为祖母三年者，大宗传重故也。今议以嫡孙死而立嫡子母弟，嫡子母弟者则为父后矣。嫡子母弟本非承嫡，以无嫡，故得为父后。则嫡孙之弟，理亦应得为父后。则是父卒然后为祖后者服斩，既得为祖服斩，而不得为传重者，未之闻也。若用商家亲亲之义，本不应嫡子死而立嫡孙。若从周家尊尊之文，岂宜舍其孙而立其弟？或文或质，愚用惑焉。《小记》复云：「嫡妇不为舅后者则姑为之小功。」注云：「谓夫有废疾他故若死无子不受重者。小功，庶妇之服。凡父母于子，舅姑于妇，将不传重于嫡。及将所传重者非嫡，服之皆如众子庶妇也。」言死无子者，谓绝世无子，非谓无嫡子。如其有子，焉得云无后？夫虽废疾无子，妇犹以嫡为名。嫡名既在，而欲废其子者，其如礼何！礼有损益，代相沿革，必谓宗嫡可得而变者，则为后服斩，亦宜有因而改。（《北齐书·刁柔传》。）


○新津县佛殿成老君圣像状

自然木文，真容隐起，神迹殊妙，洗削愈明，非图画所能成，非雕刻所能及。伏以太上老君，先天大圣，变化不常，潜现难测。瑞花旁绕，知芳辉之不歇；华荩上浮，明魄宝之常贵。现於殿柱，杳疑作史之年；照彼佛祠，缅若化胡之日。虽凤巢轩阁，麟伏周庭，岂若仙祖降灵，圣孙膺运。伏望册欢九庙，昭配两仪，编付史官，布告天下。

倪若水

若水字子泉，恒州藁城人。第进士，累迁右台监察御史，开元中拜户部侍郎，再为尚书右丞卒。


剖石禅师示寂邓尉之圣恩寺诗以吊之

其一


尚想支公白氎巾，东林曾此剪荆榛。
湖边说法龙尝听，树下经行鹿已驯。
吴会衣冠思古德，沃州瓶钵有门人。
自怜华发蹉跎甚，问道无缘愧许询。


其二


一滴曹溪百派分，微言端不落声闻。
天花散后何曾著，柏子新来遂不焚。
锡杖遥分千岭月，松龛深贮五湖云。
白毫光里西归去，空使人间怨夕曛。


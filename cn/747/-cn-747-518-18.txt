○送周司直赴太原序

今年春，上以副丞相鲍公领太原尹，假节主河东诸侯。北门宴闲，夷夏是赖。秋七月，其部从事大理司直周颂自广陵赴焉，是宜复命，礼也。初朝廷谓晋阳国家之丰沛，天下劲兵所处，故以推毂之任付鲍公。公谓三军经用，仰淮湖之馈，非仁智不足任也，故以泛舟之役咨司直。司直器略宏远，文敏忠信。夫文则经远，敏则有功，忠信则厚事。三务既成，单车而还。议者谓司直道将光大乎？不然，时之与才，何其参会也？夫蹑搏风之便者，其翼必大；构大厦之重者，其材必广。顷鲍公由尚书郎为韩侯之佐，三四年间，董戎於藩，穆如清风，文武为宪。以司直之懿文硕画，翔集翰林之上，陵厉之势，不可度已。非光大而何？士有不佞，尝辱盛府之召。之子於役，我心载驰，因赋《思雁门》一章，盖取夫欲往从之，路远莫致云尔。


○霹雳赋

殷其，在南山之隈。黑戾翔暗天起，黄雀惊风动地来。飘忽兮霏烟驿雾拂楼台，惨烈兮飞砂走砾扬尘埃。波涛翻而海水激，树根拔而山石摧。於是阴阳交战，晦明相贼。或击或驰，乍通乍塞；望腾蛇之上下，见飞龙之南北。电光开而山泽红，雨气合而原野黑；威声奋击於霄汉，逸响振动於都国。尔乃隐轸徘徊，谓高天压而泰山颓；鼓怒发泄，谓厚地震而梁木折。声之所射者向无不碎，气之所奔者中无不绝。值石则片片冰开，当树则重重瓦裂。其为始也，则赫赫奕奕，若烈风猛火之燎昆仑；其为终也，砰砰轰轰，若决水转石之溃龙门。拟战鼓则三军乱击，方戎车则百两齐奔；川岳为之摇荡，天地为之昼昏。岂直闻之者掩耳而夺气，见之者瞑目而埋魂，若斯而已哉？观其弗郁氤氲，腾波磊落；辉光之所倏闪，声气之所喷薄。岂在微而应？必有感而作。击齐堂也，识孝妇之怀冤；震鲁庙也，哂佞臣之隐恶。故导风伯，从雨师；以丰隆为号令，以列为鞭笞。洪崖飞霆以沥液，奔源走沫以流。迫鲸鲵使蹭蹬，怛蛟螭使夔尼；{圭黾}黾丧明於灶穴，鲔失路於庭墀。当此时也，别有谠履奸慝事兼狂狷，想人孽之无逃，虑天灾之有谴。各忧心而股栗，咸戢惊而肉战；惟重华顺之而不恚，宣民惊之而不变。若乃依仁游艺之伍，含道养性之流；心且静而神逸，名既扬而行修。通人倚柱而坦荡，孝子绕墓而思柔，苟有言而寡悔，夫何惧而何忧？乱曰：“我何忧兮忧天怒，岂不欲往兮为多露。我何惧兮惧天威，岂不欲往兮露未。素履直载，时道善肥。古而可作，吾与同归。


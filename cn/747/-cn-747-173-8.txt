○五月五日洛水竞渡船十只请差使於扬州修造须钱五千贯请速分付（水衡监二条）

水衡列职，池苑分曹。既知游观之娱，兼总铸钱之府。河堤谒者，服彼贤冠；都水使司，佩其苍王。允舟楫，肃掌陂池。陈勰之绩既深，王延之效斯重。斗柄停午，律中蕤宾，葛亮涉泸之时，田文始生之日。续命之缕，渐染成风；辟兵之缯，因循不绝。朱丝约粽，变成南楚之宜；紫艾禳灾，大启中州之俗。翦鸲鹆之舌，必是能言；收乌鹊之脑，自然怀恋。爰因此日，竞渡为欢。兰桡鸣鹤之舟，桂棹晨凫之舸。鸭头泛滥，与青雀而争飞；首参差，共飞龙而竞逐。黄头执棹，疑素鲤之凌波；白衣扬橹，类苍乌之拂浪。

竞渡所用，轻利为工。创修十只之舟，费直五千馀贯，金舟不可以泛水，玉楫不可以乘湍，造数计则无多，用钱如何太广？玩物丧志，所宝惟贤，岂将有限之财，以供无益之费？所请非急，未可辄依。


○通圣人教放大光明普照方



圣人之教，玄通无涯，致感多方，不可作一途求，不可以一理推。故应粗以粗应，细以细应，理固然矣。所以放大光明，现诸神变者，此应十方诸大菩萨将绍尊位者耳。若处俗接粗，复容此事邪？《阿含经》云：释氏之处天竺，四十馀载，衣服饮食，受诸患痛，与人不别。经又云：圣人亦入鹿马而度脱之，当在鹿马，岂异于鹿马哉？若不异鹿马，应世常流，不待此神变明矣。每事须自同于前物，然後得行其化耳。（《广弘明集》二十一）




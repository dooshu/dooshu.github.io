○議復衡永行鹽地方疏 【 復廣塩】

照得兩廣地方、素為多盜之區、師旅頻興、軍餉無措、該督撫諸臣、先後建議、設立鹽廠、委官抽盤、行塩地方分割在所必爭者但衡永之食淮塩乃是祖制而食廣塩則為軍興故事平之後仍改淮塩資彼餘鹽之利、以供餉用之費、行之既久、上下相安、百數十年于茲矣、近者都御史鄢整理鹽法、議改衡永二府盡食淮鹽、遠涉洞庭、經歷風波、遷延歲月。本輕腳重商既不樂于行。而鹽來既艱。其價必高。衡永之人舊食廣鹽。每斤不及一分。而淮鹽之價。則倍之矣。以百數十年輕價之鹽。而一旦令之出加倍之直。于民情益不便也、臣自蒞任以來、節查梧州稅餉、比前頓减節據該道清查回報、皆云因衡永之鹽既阻、而軍餉之入遂稀、巳經案行議報去後、今據前因、臣會同議照、強兵之道足餉為先。興利之方。便民為要。兩廣素稱多盜。兵戈不息。供饋實繁。其餉用之資類取給于鹽利之稅。皆榷納于橋關。夷考梧州一關之稅。往昔頗增。葢以湖廣衡永二府。盡食廣鹽。惟鹽之疏通。故稅入之頗裕。其來尚矣。其衡永二府之民。安食廣鹽。百有餘年。亦以彼地水陸近便。鹽貨阜通之易也。夫何邇年以來、議將衡永地方改食淮鹽、遂將廣鹽停止、察議者之意、本為增兩淮鹽課之計但淮鹽之抵衡永。有水道阻運之難。而衡永之食淮鹽受姦商刁掯之苦且淮之官鹽其來有限而廣之私販遂致盛行徒减兩廣之軍需何益兩淮之歲課于上無補于下有虧。既非通商足國之規。又豈導利便民之道。况開私販之門。啟椎埋之漸。地方隱憂。誠有大可虞者。所據該道呈要議復舊規、辨析分明、似應依擬


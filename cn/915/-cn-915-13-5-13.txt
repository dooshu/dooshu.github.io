◇天旱原罪诏（大象二年四月己卯）

朕以寡薄，昧于治方，不能使天地休和，阴阳调序。自春涉夏，甘泽未丰，既轸四郊之叹，将亏南亩之业。兴言惕夕，无忘鉴昧，良由德化未敷，政刑多舛，万方有罪，责在朕躬。思覃宽惠，被之率土。见囚死罪并降从流，流罪从徒，五岁刑已下悉皆原宥。其反叛恶逆不道，及常赦所不免者，不在降例。（《周书·宣帝纪》）


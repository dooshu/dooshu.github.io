卷三十一

<集部,别集类,金至元,陵川集>

钦定四库全书

陵川集卷三十一

元　郝经　撰

述拟

先人初命经为决科文迷拟宏词数十首仍命各依历代体制立法措辞谓西汉格高辞约有先秦三代遗风後世辞章不可及已东汉而下至晋宋六朝渐趋近体骈俪之作李唐以来对属切律遂为四六谓之官様或为高古以则先汉依放盘诰则以为野而非制故皆模写陈烂谨守程式不遗步骤至於作者如韩柳欧苏亦不敢自作强勉为之而世谓之画葫芦行之千有余年弗可改已然而点化诗书六经杂用先秦二汉畅如陆贽质如吏部富如文饶情如封敖雄如东坡工如彦章学经作句亦足自为要之典雅古赡情实感激得体而已故自东汉终於李唐为诏赦制册檄书露布等述其事而拟其辞其後专为古文不复记録近在仪真馆与书状官苟宗道论次诗文杂着裒集追忆得故述拟者若干首复依世次别为类云

汉淮阳王檄郡国讨王莽文

淮阳王更始元年舂陵戴侯曾孙玄即皇帝位光武大破寻邑於昆阳遣将破武关檄谕天下使共诛莽

汉更始元年月日某官告郡国宗室父老士庶汉德休明天命未改岂容僭伪久肆叨窃俾我高庙神灵无所冯依亿兆之人遂坠涂炭皇帝陛下以近属懿亲不忍失职坐视夷灭是用奬率宗盟纂承大统恢复汉室诛讐讨贼今月某日类于上帝遍告山川羣神即皇帝位於淯水之上逆贼王莽椒房余蘖饰诈构伪夤缘为奸适汉统之三絶乘四父而辅政言方色厉谿壑深固谦逊卑让象恭滔天遂弑孝平皇帝抱负孺子比德周公号曰安汉其实簒汉既受九锡因称假摄假而不归遂谋即真卒盗有我有汉更建位号改易制度变置名器颠倒六合翻覆海宇弗宁弗令扰弊民物铺张妄意润色虚文自以为新於是黜夺我大汉诸侯王剪灭刘宗俾为齐民至於金刀钱文亦不行用我高庙十二室遂不血食聿至於今奋其威诈逞其暴戾穷凶极恶过於桀纣乃自以为黄虞复出志欲盈溢高视濶步鄙隘汉家毒流诸夏祸延蛮貊四海嚣然犹未足厌今几二十年矣故家遗民无不歌讴思汉矧我宗室之人哉惟我高皇帝肇造区夏伐秦救民轶於汤武孝惠文景武宣文治几於三代鸿恩龎惠畅浃穹壤膏於肌肤藏於骨髓哀平短祚恶不及民岂令奸伪异姓遂盗有之乎紫色蛙声余分闰位秦政楚羽皆为我汉驱除莽又万一弗逮凭藉外戚恣伪矫诬岂令遂绾皇帝玺称说天命乎且外戚吕霍上官稗我汉道皆伏其辜岂独释莽使遂代汉今汉兵巳斩莽将甄阜梁丘赐取宛又败严尤陈茂下昆阳定陵郾又杀王寻王邑破莽兵百万徇颍川诸郡偏师入武关攻三辅矣羣龙奋迅大人虎变风蜚雷厉星驰电迈火德炎运有光烛天凡我刘氏及故臣民宜各率先共雪讐耻诛莽爨社讯清郊庙复爵土为侯王一如汉制如或尚为逆党则有常刑如律令

汉昭烈帝讨吴孙权檄

献帝建安二十四年孙权令吕蒙取荆州袭杀关侯称臣于操昭烈帝章武元年自率诸军伐吴移檄谕权

年月日尚书令某谕孙权及江东将校部曲父老士庶先王之典负固不服则侵贼贤害民则伐矧于僭窃位号蔑寡王室屠害方伯党附叛逆者哉是用兴师以致天罚申明逆顺庸示播告夫叛逆之罪小党逆之罪大逆而无党则为恶者孤实繁有徒则为恶者衆故先王重治贼党春秋必诛同恶所以汤伐韦顾而夏桀丧齐桓侵蔡而楚子服我高皇帝虏魏豹以禽项羽光武皇帝平隗嚣而灭公孙皆先治贼党之义也国家遭阳九之厄当四百之运汉道弗昌皇纲不振致令羣盗撑裂於县曹操父子闚????神器陛下以帝胄皇孙诞膺天命龙蟠幽朔蠖屈汉南郁神武应运之姿奋拨乱反正之志一旅复夏百折兴汉天方佑贼用武无所顾惟孙氏有功汉室破虏则讯清河洛讨逆则荡定江东畀之孙权使诛贼操谁知托国竟匪其人操之陷江陵权遽欲迎降陛下遣丞相亮谕旨相与拒操遂大破操於赤壁坚甲利兵尽作灰烬江涛山木总为汉兵权遂不复畏曹公天下始知有刘氏陛下不矜不伐推功让能割吴越以封权奄荆益而复汉操不敢取遂畀之丕孺子童昏夫岂我敌方为犄角一举荡平祀汉配天不失旧物权乃谋为僭窃妄肆奸凶志谿壑之无厌罪丘山而不顾乃欲如熊绎之陵中国不止子夏之在西河前将军督荆州关羽陛下亲同骨肉分则君臣有古义士之风为汉虓虎之将报効而去操所畏敬所当无前权岂能敌分权江表置关羽荆南身出汉中三道并进相与蹙操讨贼之规也陛下已拓定梁洋进攻关辅羽已威振许洛慑服河南权只保据江东不谋进取遂怵隂谋袭杀关羽盗有襄汉奉贼称臣反为掣肘之仇与作辅车之势则权复一操汉贼不在丕而在权矣受其王爵南面称孤忘父兄之忠义陷臣民为逆虏倔江湖之中经营子孙之计一操未巳一操复生天下之人不复知有我汉所以必先诛权而後图丕今陛下举梁益之衆连交广之师水陆东下顺流扬麾星飞电迈哭羽荆楚尸权秣陵恢张讨贼之威益大复讐之义尔皆世服於我有汉乃二祖之遗民寛仁之所覆育恩泽之所涵浸顾岂迷复腼面事贼舍衣冠礼乐而断发文身以徇蛮夷之人哉且天道助顺不登叛人吴楚之王世为僭伪摈斥远外不通中国一时跳踉卒致禽灭故三苗逆命终於投窜夫差争长自刭幕下老劓骄恣利刃揕胷苟不以道江湖之险安足凭恃夫权之奸虐桀猾自视与项籍王莽子阳辈何如哉卒皆覆亡不暇则天佑我汉高庙之神灵未艾也今尔有衆为权诖误俾为匪民乃祖乃父世笃忠贞一时胁从必未丕变陛下总干问罪宜去逆效顺倒戈前行共治贼党并扫伪蘖还於旧都大者王小者侯各加赏典如欲与权并命甘为蛮夷逆虏者则有常刑如律令

汉丞相亮谕伪魏檄

安乐公建兴十二年丞相亮出斜谷伐魏至郿屯于五犬原檄谕魏丕朝告以讨贼之意

年月日丞相长史杨仪告魏将佐故汉父老士庶及曹叡中表族属盖闻五帝官天下三王家天下故尧舜与贤禹汤与子苟无桀纣之恶剿絶基命族属之微断祝嗣续则传序统体在於一姓其或间惎侥幸必干先王之诛昔后羿簒於有夏少康以一旅之衆起而杀羿王莽中絶我汉世祖以十世之裔奋而诛莽殆天未厌有夏皇汉之德天枝帝胄磐石之宗维持拥卫他姓莫得而有仁如徐偃贤如齐桓强如楚庄不能易姓改物况慆淫匪彜岂能盗有之哉是皆天下所共闻古今之大义也自周室陵夷秦人吞并民受涂炭我高皇帝代虐以寛易暴以仁除其烦阻置之夷坦受天明命开大汉万世无疆之统孝文皇帝继体守文增修德政恭简爱养滋息涵育刑清政简开大汉万世无疆之德孝武皇帝南剿劲越北讨强胡东置朝鲜西定西域表章六经制礼作乐开大汉万世无疆之业光武皇帝铲除祆秽子惠讴吟恢复境宇懋建社稷投戈讲艺息马论道开大汉万世中兴之功则我皇汉基图巩固神州中岳不拔之宗也历世数十载祀数百本支繁衍九州四海尽为刘氏虽桓灵失驭汉道中微第宦戚专胡隳败王度非有桀纣自絶之恶也故天命复集於我先皇帝暨皇帝陛下国贼曹操螟蛉假姓赘阉遗孽自其祖父腾与左琯徐璜凟紊朝宪父嵩冯藉饕据台鼎弱昧汉道倾覆帝室职此之由操尤剽狡无赖清议不齿国家之材授以偏禆穿窬闚觊遂领方州少帝反政使修郊庙倒持太阿放虎自卫操乃辄行刼迁重为囚执逞其枭獍之心肆其豺狼之志握皇枢而?威柄挟天子以令诸侯只将簒窃为谋动以诏旨行事南征北伐抑并屠灭植根柢于山东置巢穴于邺下睚眦以肆狠刑戮以立威弑母后而帝不敢诘杀皇子而帝不敢怨诛鉏豪杰剪刈人望族九江太守边让杀将作大匠孔融及议郎赵彦搒掠太尉杨彪杀彪子修至於荀彧许攸崔琰毛玠皆中朝茂异衣冠领袖或位常伯或参帷幄天子之昆百寮之师少有抵牾即加刑害毒螫若蛇虺诡秘如鬼蜮罾缴遍寰宇机穽盈道路自昔人臣不道贪婪?鄙狠忍暴戾未有如操之甚者也先皇帝孝景皇帝子中山靖王之後也语宗盟则近於属籍为尊以仁厚之资挟英雄之气慨然以复汉自任收揽豪杰从臾义烈扶奬王室操尤忌恶必欲诛除托足无所流寓汉南丞相以伊吕之志为顔孟之学才兼管仲知若子房躬耕陇亩不应辟召先帝三顾於草庐之中幡然而起为汉讨贼连衡孙权破操赤壁挫其凶锋折其毒尾於是不敢遂取既为汉贼又为汉臣狐媚枭伏谓天可欺逮其将死分香析履不及禅代生平奸伪至此尽露逆丕嗣立公为簒窃父以赵高为桓文子以浞羿为舜禹厌然自若居之不疑拘执汉帝降削位号大统几絶先皇帝遂跨有荆益立汉社稷期於攘除不幸殂落谓丞相才十倍於丕畀以讨贼之事师保陛下拓定中原於是抚百姓示仪轨开诚心布公道先尽内治次乃外攘曹丕遽死逆叡复立乃逞童心穷奢极侈至使公卿百官负土版筑竭我汉民膏血以奉伪妄土木丞相痛心疾首拜表出师义旗一指关辅响应遂营五大杂耕渭滨非不能将五诸侯缟衣问罪直入彭城付信一面转战出奇以举燕赵但以一民莫非汉臣尺地莫非汉土衣冠右族皆汉庭公卿之子孙畎亩细民皆汉家风俗之涵养固未忘於祖宗岂遂违其君父是以不忍蹀血以自相残按兵观衅用敦文告故夫曹氏非有高皇帝寛仁之统也孝文皇帝恭俭之德也孝武皇帝盛大之业也光武皇帝中兴之功也特一时伪定簒窃之贼耳虽据中原汉有奥主威虐逼窄又有孙氏则其篡窃又不若莽之强也祖孙一再传以伪承伪刻薄寡恩禁锢骨肉势成孤立彼司马懿者又一操耳其能久乎与其托於新造危亡之僭伪腼面同贼曷若臣事二十六叶之大汉天子归四百余年之旧主乎则去就取舍之义昭昭然无疑矣且昔诛灭禄产迎立代王者平勃之臣也荡逐寻邑脔食新莽者南阳之亲也洞刺董卓暴尸燃脐者王允之谋也矧今汉世之危过於二京曹氏之祸甚於莽卓岂无一义士相与诛讐讨贼哉丞相肃将天威所向克捷宜共合势摧拉震荡张大汉之天声扫伪庭之妖孽奉迎銮轸还於都邑遂使建兴复如建武告於高庙论功行赏在兹举矣如律令

隋晋王广灭陈禽陈叔宝露布

文帝开皇九年晋王广为元帅大举伐陈获陈叔宝露布以闻

臣闻伐罪赦民是谓天讨禁暴诛乱乃为义兵所以用五材而正万邦奄四海以大一统黄帝战于涿鹿垂衣裳以无为大禹征于有苗混车书而致治不享不觐割据河山称帝称王叨窃名器无与覆昏援溺为之推亡固存纷争惟日以兴祸乱何时而已我国家天开至圣运启昌期建皇极於中朝纂天王之正朔复见唐虞之盛揖逊而兴乃有高光之才指挥而定粤惟吴楚实古荆扬诗人刺为蛮夷春秋贬其僭伪逮孙权三分以自立暨司马六代以相传竞寻干戈月一易主残并骨肉岁几弑君血淮海之横波鱼鰕尽赤汚江湖之隙地草木皆腥莽卓桀骜於门庭曹马喧呼於传舍至陈叔宝尤极慆淫颈疮犹带夫药刀狎客已行其酒令杂遝女御倡和诗篇珥貂蝉者百余曳绮縠者千数肆为凟侮无复君臣歌玉树之新声断金陵之王气珠璧饰临春之阁光耀半天沈檀构结绮之台香闻数里祠宗庙则称疾拜妃妾而临轩惟侈是崇蔑天弗畏赵高视事於武帐妲巳画可於宝牀以江总为臯夔任孔范为伊吕国益告病民不聊生疎斥忠良贼虐谏辅不止二十罪殆逾三千条衆叛亲离而不知神怒人怨而不恤听謡言而弗悟却画像而自如谓限南北有长江岂能飞渡比败周齐有大福皆使不还方幅员共致於雍熙乃东南独阻於声教爰示礼意反致辱书衅乃自生罪底不赦授臣以钺致天之诛总统百万师徒节制八十总管过庭而奉承筭略禡牙而昭告神祗布宣雷霆之威将率熊罴之士申汤武之仁义荡桀纣之淫昏东西连衡首尾并进视风涛如平步卷江山而顺流舳舻隐天旌甲耀日忽龙骧之电迈谓杨素为江神贺若弼出广陵韩擒虎济采石甫航一苇即走万艘乘大雾而缚醉人当元日而惊睡主正月某日若弼自北擒虎自南会於秦淮以取建业前徒倒戈於朱雀後庭指莽於渐台禽虎自南掖门入宫若弼自北掖门登殿陈叔宝啼泣掩袂犹然诗酒兴浓仓皇窜身乃谓衣冠道尽落台城之翡翠堕辱井之胭脂不衔璧而出降欲下石而始应授绳引之叔宝与张丽华孔贵嫔同束而上丙戌臣斩张丽华施文庆沈容卿等以谢三吴执陈叔宝及伪王公百司拥卫赴阙下扫数十世之伪朝尽为王士合三百年之异域皆贯诸华荆舒为中国之人江汉被文王之化此皆皇帝陛下允文允武圣谟洋洋乃圣乃神帝德荡荡是以诸将宣力兆民同仇师不踰时役不更举会三光五岳之气安九州四海之人宋齐梁陈以来始复混一夏殷周汉之际今乃比隆臣无任庆快之至谨遣某官奉露布以闻年月日

唐太宗即皇帝位赦文

门下朕嗣守丕基获承休绪厉宫闻之变故致遐迩之震惊庸释羣疑肆行大赉敷於心腹告尔神人昔虐政之毒流致皇灵之壅底朕从太上皇帝纠昌义举奬率宗盟称无辜而吁天为有衆以请命下河东之甲孤隋自毙於维扬翔霸上之师伪政行平於伊洛化家为国代虐以寛遂统承於先王乃抚治於方夏维尔万姓甫出阽危肆予一人退守藩服执臣子之节推尊荣於父兄持恭逊之心全始终於孝悌孰意天未厌乱时弗底宁缔构奸凶藴隆讐敌变起萧墙之内祸生骨肉之间力百战以方成忿一举而自弃社稷大计须行管蔡之诛宗庙再安遽有唐虞之禅让焉弗允退亦无从仰顺宸慈肆登大宝处兆人之上可无及天下之恩得四海之欢庶几尽天下之养可大赦天下【云　云】於戏遭家不造幸免於覆亡继志无能岂堪乎授受施大易雷雨之泽始润疮痍负春秋肆眚之讥重增只栗无稔怙终之恶遂生侥幸之心各去旧汚共成新化咨尔有衆体予至怀

太宗伐高丽班师诏

贞观十九年上亲征辽东不能成功深惜之十月癸未敕班师

制曰止戈为武佳兵不祥爰有弗享则征殆非得已而用叛而伐服而舍是谓德攻忘则危好则亡时乃大训朕自削平四海奄有多方施教化而不复言兵制礼乐而惟期于治只务修文偃武庶几保大定功裔夷高句丽远负海隅自谓日影怙恃河伯之势矫诬箕子之功谓隋三往而竟亡夫谁万里而更举敢行威虐公肆冯陵格文祖而苗民弗庭会涂山而防风不至朕膺传禅姑示涵容乃拒玺书愈失藩礼至盖苏文弑君以逞以莫离支专国而骄连结民夷侵扰辽右荡摇我疆场竦动我诸华命将致讨而弗悛致朕亲行而问罪举泰山而压卵彼恶敢当倾沧海以沃焦则莫我遏夺命而浪走絶岛弃城而空濶无人兵刃莫支其锋将士咸贾其勇蠢兹小虏敢怒大邦不足辱於王师姑增修於德政诸军可即日发还呜呼圣有谟训鬼方反惫于殷宗悔其可追轮台漫劳於汉帝胜之不武只以为勤不能自克而遂非以致贪功而过举违大臣之强谏蹈亡国之覆车越朕之愆式愧尔衆布告遐迩咸使闻知

赠魏徵司空制

贞观十七年徵薨赠司空諡曰文贞给羽葆鼓吹陪葬昭陵

制曰古有社稷之臣力行而济天下以道为朕帷幄之佐强谏而格君心之非方垂拱以仰成遽弥留而不起宜崇优数用恤忠勤故特进侍中知门下省事兼太子太傅郑国公魏徵中诚积真仁义立德以坤之直方大用乾之纯粹精不二三以释君笃忠贞而事主耻朕不及尧舜作佐时之臯陶致朕必如成康为制礼之姬旦每进药石辄中膏盲有政事之或遗而谏章则即至爰自言职遂践台司施教化者四年俾风俗如三代夺去之遽天不憖遗忽庙堂之遂空何斯人之不幸虽临小敛忍视大还追登平土之司以为下泉之赐庶几英爽服我宠休呜呼在乱臣则十人共期予治亡正身之一监谁弼予违中流而虞风波未济而失舟楫兴言不已涕泗徒零可特赠司空【云云】

宋璟右丞相制

玄宗开元十七年以璟为尚书右丞相

制曰共政必图旧人以笃仪刑之典格君尤赖庄士式资匡直之忠重德佐王则朝庭尊元老在位则社稷固乃眷耆英之宰宜升上相之崇黄门监同平章事开府仪同三司致仕广平郡公宋璟弘毅而明静肃而勇坚如铁石凛若氷霜不阿不挠而行以方至大至刚而养以直尽心强谏独配魏徵之忠良正色立朝复见汲黯之风采夷险一节寅亮三朝共倚赖于袁安匪中庸之胡广佑我先后相予冲人既拨乱以有为以中兴而自任革去神龙之弊追还贞观之隆厚风俗而振纪纲肃典宪而抑侥幸格天大略非一旦之救时经国远图举万代之长策抗章而去成功弗居宜正位于中台复登庸于右弼燮和四海表正百寮於戏股肱之寄久已倚毗体貌之余敢忘尊礼方询咨於黄发以允慰于苍生懋建大猷图惟极治兹朕无斁时乃之休可特授右丞相【云云】

赠张巡扬州大都督制

至德二载冬十月睢阳陷巡远死之十二月上御丹凤楼赦天下赠巡远等官

勅执干戈以卫社稷焉得勿殇闻鼓鼙则思将臣况於死节挺英灵而不散凛烈气以如生重为褒崇庶慰精爽故御史大夫河南节度副使张巡慷慨立志突兀効忠开诚心而待人委躯命以徇义苟不以道甘饿西山胡能诡随欲蹈东海属逆胡之荏恶炽凶焰以燎天从臾兴师仓皇讨贼声泪俱发而誓衆邀截不暇以乘城战百合而气益振馘万计而贼乃沮料敌应变出奇无穷屹承天之不周岿中流之底柱牵制丑虏绊一孤墉遮蔽江淮全半天下走令狐而矢尽眇子奇而事危骂贼而嚼齿空龈乏食而杀妾飨士援絶乃陷不复求生力竭被禽付之以死无负国而奚憾得其所则为荣呜呼大节巉天古实罕见精忠贯日今孰可侔实祖宗之神灵乃国家之元气有士若此贼不足平无爵以称人何以劝巡可特赠扬州大都督其守许远功与巡同可特赠荆州大都督其将南霁云义烈尤着可特赠开府仪同三司访求其子孙各加官爵皆立庙睢阳岁时致祭主者施行

郭子仪赐号尚父制

建中元年德宗嗣位诏摄冢宰赐号尚父

制曰朕以眇德获荷丕基谅隂之中方恭默以思道嗣服之始惟垂拱而仰成兹既太公之在朝尚何傅说之求野宜进异号以崇元勲中书令天下兵马副元帅汾阳王郭子仪华岳炳灵金天杰气纯诚惟一忠勇俱全沈雄而略包河山高明而精贯日月早识兵势尝甲武科属孽胡之凭陵致中原之板荡举燕赵而捣巢窟复雍豫而清京都保乂皇家殄殱逆虏功愈大而心愈小事益殷而谋益深乃师中之大人实天下之大老方叔克壮佐周室之中兴孔明勤劳期汉家之恢复单骑见虏压之以诚孤军逐戎胜之以义於古人则未有固当世之罕俦羽翼四朝用舍一节存亿万衆之性命系三十年之安危虽位中台久疏王爵琢金石而许宥十世逮子孙而进用数人赏不酬劳名未称德宜俾兼于元宰仍锡号为父师於戏富贵着社稷之功始终乃人臣之道范蠡泛舟而去岂曰见几子房辟谷为辞亦未尽善岂如今日之缱绻而无曩时之猜嫌极其尊荣永俾称颂敬服朕命其代予言可令摄冢宰赐号尚父【云云】

赠韩愈礼部尚书制

穆宗长庆四年愈卒赠礼部尚书諡曰文

制曰道复有统乃为百世之师天不憖遗孰谓九原可作梁木坏而复将安放衮衣敛而庶以为荣故吏部侍郎韩愈执德不回以道自任几圣未达於一间大儒兼综於四科传仲尼心若顔渊曾参之亲炙述孟轲志谓荀况扬雄为未醇明白而皆仁义之归奥衍而得性命之正完三光五岳之气浩然而独存承八代百家之微嶷若而自振力辟二氏申明六经去陈言而新斯文距邪说而立名教巍巍乎泰山北斗玉洁石光浩浩乎长江大河龙翻凤跃置之朝廷之上而不喜斥之岭海之外而不忧六军无譁踰月而清辇毂万刃注视片言而折凶锋以有用之才明佐王之道直造先秦之上岂惟由汉以来於戏才难其然间生乃尔子房而下有贾谊卒弃於文景之隆孔明之後生王通不与夫尧舜之运今甫中寿遽即大还为邦竟无百年致治岂能三代爰申遗恨进长仪曹庶几幽冥之中不忘制作之意咨尔精爽服予宠休可特赠礼部尚书【云云】

追复李德裕太子少保卫国公制

宣宗大中元年贬德裕崖州司户卒懿宗咸通九年追复太子少保卫国公

制曰朕只遹先烈爰念英贤每待旦以旁求尝当馈而屡叹眷惟会昌之政实赖社稷之臣厥德不回运乃逢於千载於今为庶道终否於九原?焉伤心何以为训故太尉同平章事兼太子少保卫国公东都留守贬崖州司户参军李德裕弘毅轶世挺特迈伦廓达而无町畦明辨而有风采渊源问学滔滔不穷议论辞章滚滚可喜以兴起斯文自任以经济天下自为入掌丝纶则高文大册动观听出为牧伯则深谋远略服荒遐遂践台司独专大柄信任之重古今所无政如昭烈之孔明又甚高宗之传说当国一相辅政六年威令几如元和削平藩镇风俗顿还三代罢绌僧尼虽逢不世出之君幸得大有为之佐至先朝遽褫官而退乃权臣快私忿而行湮沈海岛之中沦弃烟瘴之表兆民谤讟四海讼寃天亦致伤朕胡能忍呜呼岂意奸邪之党复见於今乃令忠直之贤衔恨而死不为昭雪以谢衣冠永使沈冥终负义烈可追复太子少保卫国公依礼改葬主者施行

李克用破黄巢露布

僖宗中和三年雁门节度使李克用为京城东北面行营都统破黄巢遂复京师

尚书兵部臣闻兵以禁暴王者所以行天诛德在除残圣人所以运神武故草窃奸宄之构乱非芟夷藴崇而莫宁恶不去则善何以信伐不张而政何以举霜露既坠乃成亭育之功隂沴尽消方定高明之位我国家基图巩固德泽汪洋高祖太宗除隋乱而轶汤武高宗玄宗致唐治而肩成康植兹鸿休畀我列圣陛下诞膺明命绍复先王宪章以承天心励精而张治具十八叶太平天子德本好生三百年有道邦家仁而不杀孰谓乱生於治遂令安底於危逆贼黄巢器实颛庸资乃乐祸会?氛以为气包蛇虺以为心初无偷刼之谋岂有帝王之意乘仙芝之鼠窃聚亡命以蝟兴始则距跃於河南终乃翻腾於岭外蜂蜚吴楚蚁结江淮高骈玩寇而不追王铎畏寇而不战或婴城而固守或拥兵以窥窬遂致奸凶恣行乱略?张而无所忌惮豕突而莫敢谁何郡国以之丘墟京师因而覆没谓已有命乃启异谋奸踰王鈌称建伪号诸陵乏祀可胜抔土之悲万乘蒙尘莫雪终天之痛虽神人之共怒而祸乱则方殷猰?血世以无厌豺狼肉人而不置臣克用缪膺旌节远在边陲父子俱受国恩君臣敢忘大义不能先事入卫曲突徙薪固当投袂即行焦头烂额乃挥泪而为禡遂?血以成盟扫部内以兴师指天心而誓衆下兵岚石建斾夏阳义声振而军声扬贼气沮而士气倍彼谓鸦兵已至褫魄丧心我知龙运方兴贾勇储鋭乃屯沙苑以告师期进及乾坑便禽贼将二月某日遂合臣重荣臣处存等兵与巢及其将王璠林言赵璋尚让大战梁田师直为壮天棐惟谌雷万鼔而一枹震三川而皆沸马逸不止而横骛衆怒欲泄而长驱激土雨以奋威彗霜锋而合势营头压阵二百万贼衆皆奔积屍横空三十里僵胔不断虽巳夺气尚游魂袭其余师再战于零口邀其奔路先搤於蓝田彼犹釡中之鱼乃作几上之肉四月某日进临京雉直繋渭桥我七战而七禽彼一遇则一败乘胜以奋势破竹以无前逐北而攻快建瓴而孰御越某日入自光泰门挺身决战先衆摧锋呼声动天杀气蔽日彼则建轮拥盾栅巷而排墙我乃投刃挥戈执俘而斩贼由东内及於西内自外城入於子城居人掷瓦石以助威伪官裂冠裳而请命万骑一蹙百道并攻贼窘相击人自为战荡蜚血於魅穴薄死骨於狸丘蹂贼於望春宫庭蹴贼於昇阳殿闼贼乃大溃崩於钜鹿之沙彼恶敢当碎甚长平之瓦首尾俱断羽翼皆残鸟骇而冲兽穷则躩叱鲁阳之日鬬又踰时见鄢陵之星战犹未巳巢乃乘其暮夜夺命遁逃其衆巳熸虽贷息其何济分师捕讨旋授首则有期臣窃念此凶渠祸踰往昔炽甚樊崇张角惨於朱泚禄山几顿我皇纲敢窥吾神器盖皇天所以申警於陛下使陛下以之寅畏於皇天开万世无疆之休启一日中兴之运臣今肃清禁署洒扫神京宸极巍巍罢狐鸣而枭噪雄都嶪嶪复虎踞以龙蟠伏念臣本裔夷生於沙漠非良平智谋之士乃统戎行无信布爪牙之材亦承鈇钺元凶遂殄菲劣何能此皆皇帝陛下德并乾坤明侔日月藴英图於彀内隲大造於区中以拨乱之才施致平之略委任不僭授受是宜兆人所以倾心诸将为之宣力日出而羣隂伏盗窃发以何为圣作而万国宁兵一试而即己櫜弓却马挈黎庶于雍熙端委垂衣跻疮疲于仁寿延我唐祚过彼周期臣无任庆快之至谨遣某奉露布以闻

诸镇讨朱全忠檄

哀帝天佑四年蜀王王建岐王李茂贞约晋王克用共讨梁克用乃传檄诸镇告以讨梁之意

天佑四年夏四月晋王克用致告诸镇诸侯王及伪梁臣僚盖闻田横列国之壮士耻臣汉而竟不西朝鲁连缝掖之书生闻帝秦而欲蹈东海盖义烈着于平昔而死生为之不踰昭昭在天矫矫贯日乱臣贼子所不敢肆微君弱国赖之以存粤惟皇唐奄有四海踰二十帝几三百年虽纪纲寖以陵夷而德泽尚为龎厚鼎未可以问其轻重历恶得而窥其短长故朱泚禄山肆其奸凶而遂以殄灭黄巢尚让张其盗窃而继即诛夷缅维人心灼见天意伪梁朱全忠资尤凶悍内实奸雄初以砀山之一夫亡入寃朐之羣盗负跳踉之剧气称庸狡之謏材遂覆京师以毒海内知贼必败乃谋自归敛羽戢毛以待风飈之会瞑目弭耳长怀蛇虺之心国家推寛大之恩致怀柔之道赐之旄节适为养恶之谋分以土田只作资贼之计既蒙优渥乃寖骞腾伐叛捕亡收贰以为已邑厉兵秣马假义而逞异图遂践台司益封王爵闚□日切意望弥深乃纳交于朝权叨求天宠又激怒于隣壤缔起兵端遂连十万之师并有四镇之地国贼崔胤知贼焰之方炽惎王室之甚微卖鼎命以外交持天权而内刼全忠益自恣肆无所惮违中潜犄角之机遥作辅车之势力制中外威临迩遐胤以为宦官天子之腹心非尽去而国不我得百官天子之辅翼非易置而权不我归全忠乃效董卓之尤兴晋阳之甲京师因而覆没乘舆以之播迁进逼凤翔乃犯行在矢及君屋血溅御衣凶锋肆以无前毒尾揺而益怒侯景渡江而指阙梁帝仓皇晋师迁墓以成围曹人凶惧乃抄馈饷而遏惟苏天子并日而食後宫析骸以爨主父亲探于雀鷇楚王安复得乎熊蹯言之伤心痛如疾首不能岐托终入梁亡全忠乃泣下沾襟徒行执辔奉龙顔而効顺极狐媚以欺人急於攘窃之私乃定刼迁之计挈万乘而不置挟孤注以遂东杀戮诸王贼虐宰辅恶其名士投畀浊流文物为之一空衣冠为之扫地乃蜚血于禁御而薄肉于宫闱天子涕泣求生哀矜请命社稷已非唐有左右罔匪梁人虽李氏之天王实朱家之日月甘行禅让冀免诛夷惧人望之不除竟椒兰而行弑大肆杀戮恣为矫诬戕成济而贷贾充释羽父而讨蒍氏大器既以入手蘖运遂乃应天贼母后以示威立幼君而资簒卒移皇祚构建伪朝以鄙?之材蹈崇高之位恃已有命谓秦无人逞其枭獍之心行夫狗彘之行奸子妇而自肆淫臣家而不归汚秽我皇纲?渎吾神器如此不道自昔罕闻祸絶三纲罪踰九法人神之所共怒天地之所不容惟尔多方乃祖乃父世惟唐臣有社有人岂非唐祚可坐视而不救乃偷生而自营不共讨平有腼面目彼既尽其东略必又肆其西封虽欲不危其可得巳今孤以沙陀之骑契丹之甲建旗麾而出漠北声金鼔而下河东瞰临黄流直抵白马背引赵魏横约青齐东西连衡首尾并进岐王则卷三辅而直捣下二川而旁驰蜀王则举梁益之衆出江陵楚王则会荆襄之师渡汉沔吴王则跨连淮海蟠亘东南厉三吴之锋进围濠泗淬两淮之鋭直压汴梁枭贼首而剖逆心祭先皇帝扫寇穴而削伪号复唐乾坤立宜臼於宗周奉世祖而归汉其为梁臣人比及师临有能斩全忠首者王得其支者公侯举郡国降者超迁仍赦附叛逆之罪急急如律令

陵川集卷三十一








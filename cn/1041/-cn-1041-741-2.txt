聂守真　读水云丙子集

一夕缁尘蔽海东，潮头无力障西风。

汗沾铁马唐陵在，泪洒铜仙汉祚终。

昨日又闻金眃出，他年谁信瓦棺空。

中郎未抵支郎惨，地老天荒恨莫穷。

聂守真

聂守真　读水云丙子集

宇宙仓皇过一春，莺花无主亦销魂。

冰霜不入狼头帽，风雨偏凌犊鼻褌。

击楫当年无祖逖，闻鸡中夜有刘琨。

五陵佳气飘扬尽，谁识龙颜旧子孙。

聂守真

聂守真　读水云丙子集

别了金台尺五天，归来行橐夜光县。

剑横碧落琴收匣，云住青山水到渊。

锡宴屡陪蓬岛客，唱酬休忆蕊宫仙。

故家只在西湖上，好在晴光雨色边。

聂守真


○山南西道节度使厅壁记

文皇帝初元，始画天下为十道。古荆梁之地举曰山南，厥後析为东西。天汉之邦，实居右部。桉梁州为都督治所，领十有五州，县道带蛮夷，山川扼陇蜀，故二千石有采访防御之名。兵兴多故，其任益重。澄清节钺，二柄兼委。

建中末，德宗南巡狩，偃翠华而徘徊，箫勺之音洽於巴汉。戡难清宫，六龙言旋，乃下诏复除征繇，升州为府。等威班制，与岐、益同。地既尊大，用人随异。故自兴元至大和，五十年间，以勋庸佩相印者三，以谟明历真相者九，由台席授钺未几复入相者再焉。磊落震耀，冠於天下。去年夏四月，今丞相赵郡公征还泰阶，遂命左仆射敦煌公往践其武。之真相，及公而十焉。

初，公自河阳节度使入操国柄。其後镇宣武以礼悛犷悍，治天平以清去掊克，居大卤以仁苏荐饥。今来是都，蹑二三大君子之躅。道同气协，无所改更，如鼓和琴，布指成韵。羌夷砥平，旱麓发生。人无左言，乐有夏声。俗既富庶，居多暇。圜视府局、素阙者补之。

先是，公堂尝为行殿，人不敢斥，另营侯居。应门有闶，戟未具。公乃条白上言，诏下有司，可其奏。军门肃清，方有眉目，趋而入者耸然生敬焉。惟梁、山国也，其节用虎。出扬其威，入贮宜洁。旧处仄陋，黩其雄棱。公遂分宅之别斋，且据便地，署曰节室，卜刚日乃迁焉。敬君命而壹民心，军中增气而知礼。戟衣既垂，师节既严，流眄屋壁，见前修之名氏列於座右。第以梁州刺史鼎兴元尹记，与今称谓不合，因发函进牍於不佞，且曰：“我已饰东壁，以新志累子。”於是桉南梁故事起自始登斋坛之後为记云。时开成二年岁在丁巳春二月某日记。


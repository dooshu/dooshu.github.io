卷二十四

钦定四库全书

续後汉书卷二十四　　　　元　郝经　撰

列传第二十一

汉臣

杨戱　王嗣　常播　卫继　谯周【子熙　孙秀文立】郤正

杨戏字文然犍为武阳人也少与巴西程祁公

弘巴郡杨汰季儒蜀郡张表伯逹并知名戏每推祁以为冠首丞相亮深器之戏年二十余从州书佐为督军从事軄典刑狱论法决疑号为平当府辟为属主簿亮薨为尚书右选部郎刺史蒋琬请为治中从事史琬以大将军开府又辟为东曹掾迁南中郎参军副贰庲降都督领建宁太守以疾徵还成都拜护军监军出领梓潼太守入为射声校尉所在清约不烦延熙二十年随大将军姜维军至芒水戏素心不服维酒後言笑每有傲弄之辞维外寛内忌意不能堪军还有司承旨奏戏免为庶人景耀四年卒戏简惰省畧未尝以甘言加人过情接物书符指事希有盈纸然笃於旧故居诚存厚与巴西韩俨黎韬童幼相亲厚後俨痼疾废顿韬无行见捐戏经纪振恤恩好如初又时人谓谯周无当世才少归敬者唯戏重之常称曰吾等後世终自不如此长儿也有识者以此贵戏张表有威仪风观始名位与戏齐後至尚书督庲降後将军先戏没祁汰各早死戏以延熙四年着季汉辅臣赞【原注陈志其所序述今多载于蜀书是以纪之于左自此以後卒者则不追諡故或有应见称纪而不在乎篇者也其戏之所赞而今不作传者余皆注疏本末于其辞下可以觕知其髣髴云尔】其序曰昔文王歌德武王歌兴夫命世之主树身行道非唯一时亦由开基植绪光于来世者也自我中汉之末王纲弃柄雄豪并起役殷难结生人涂地于是世主感而虑之初自燕代则仁声洽着行自齐鲁则英风播流寄业荆郢则臣主归心顾援吴越则贤愚赖风奋威巴蜀则万里肃震厉师庸汉则元寇敛迹故能承高祖之始兆复皇汉之宗祀也然而奸凶怼险天征未加犹孟津之翔师复须战于鸣条也天禄有终奄忽不豫虽摄归一统万国合从者当时隽乂扶擕翼戴明德之所怀致也盖济济有可观焉遂乃并述休风动于後听其辞曰

皇帝遗植爰滋八方别自中山灵精是锺顺期挺生杰起龙骧始于燕代伯豫君荆吴越凭赖望风请盟挟巴跨蜀庸汉以并乾坤复秩宗祀惟宁蹑基履迹播德芳声华夏思美西伯其音开庆来世历载攸兴

赞昭烈皇帝

忠武英高献策江滨攀吴连蜀权我世真受遗阿衡整武齐文敷陈德教理物移风贤愚竞心佥忘其身诞静邦内四裔以绥屡临敌庭寔耀其威研精大国恨于未夷

赞诸葛丞相

司徒清风是咨是臧识爱人伦孔音锵锵

赞许司徒

关张﨣﨣出身匡世扶翼儁上雄壮虎烈藩屏左右翻飞电发济于艰难赞主洪业侔迹韩耿齐声双德交待无礼并致奸慝悼惟轻虑陨身匡国

赞关云长张益德

骠骑奋起连横合从首事三秦保据河潼宗计于朝或异或同敌以乘衅家破军亡乖道反德托凤攀龙

赞马孟起

翼侯良谋料世兴衰委质于主是训是谘暂思经算覩事知几

赞法孝直

军师美至雅气晔晔致命明主忠情发臆惟此义宗亡身报德

赞龎士元

将军敦壮推锋登难立功立事于时之干

赞黄汉升

掌军清节亢然恒常谠言惟司民思其刚

赞董幼宰

安远强志允休允烈轻财果壮当难不惑以少御多殊方保业

赞邓孔山

扬威才干欷歔文武当官理任衎衎辩举图殖财施有义有叙

赞费宾伯

屯骑主旧固节不移既就初命尽心是规军资所恃是辨是裨

赞王文仪

尚书清尚勑行整身抗志存义味览典文倚其高风好侔古人

赞刘子初

安汉雍容或婚或宾见礼当时是谓循臣

赞糜子仲

少府修慎鸿胪明真谏议隐行儒林天文宣班大化或首或林

赞王元泰何彦英杜辅国周仲宣

车骑高劲惟其泛爱以弱制强不?危坠

赞吴子远

安汉宰南奋击旧乡翦除芜秽惟刑以张广迁蛮濮国用用强

赞李德昂

辅汉惟聪既机且惠因言远思切问近对赞时休美和我业世

赞张君嗣

镇北敏思筹画有方导师禳秽遂事成章偏任东隅永命不祥哀悲本志放流殊强

赞黄公衡

越骑惟忠厉志自只职于内外念公忘私

赞杨季休

征南厚重征西忠克统时选士猛将之烈

赞赵子龙陈叔至

镇南粗强监军尚笃并豫戎任任自封裔

赞辅元弼刘南和

司农性才敷述允章藻丽辞理斐斐有光

赞秦子勑

正方受遗豫闻後纲不陈不佥造此异端斥逐当时任业以丧

赞李正方

文长刚粗临难受命折冲外御镇保国境不恊不和志节言乱疾终惜始实惟厥性

赞魏文长

威公狷狭取异衆人闲则及理逼则伤侵舍顺入凶大易之云

赞杨威公

季长良实文经勤类士元言规处仁闻计孔休文祥或才或臧播播述志楚之兰芳

赞马季常卫文经韩士元张处仁殷孔休习文祥

国山休风永南耽思盛衡承伯言藏言时孙德果锐伟南笃常德绪义强志壮气刚济济修志蜀之芳香赞王国山李永南马盛衡马承伯李孙德李伟南龚德绪王义强

休元轻寇损时致害文进奋身同此颠沛患生一人至于弘大

赞冯休元张文进

江阳刚烈立节明君兵合遇寇不屈其身单夫只?陨命于军

赞程季然

公弘後生卓尔奇精夭命二十悼恨未呈

赞程公弘

古之奔臣礼有来偪怨兴同官不顾大德靡有匡正倍成奔北自絶于人作笑二国

赞麋芳士仁郝普潘濬

戏所赞诸贤自见书传其行事可按也其余史失其事陈夀史畧具名字生出本末故并録于後云

孔山名方南郡人以荆州从事随昭烈入蜀为犍为属国都尉因易郡名为朱提方为太守迁安远将军庲降都督住南昌县章武二年卒

宾伯名观江夏鄳人刘璋母观之族姑也璋又以女妻观建安十八年参李严军拒昭烈于绵竹与严俱降昭烈既定益州拜为禆将军後为巴郡太守江州都督建兴元年封都亭侯加镇威将军观为人善于交接都护李严性自矜高护将军辅匡等年位与严相次而严不与亲?观年少严二十余岁而与严通狎如时辈云年三十七卒

元弼名匡襄阳人随昭烈入蜀为巴郡太守建兴中徙镇南为右将军封中乡侯

南和名邕义阳人随昭烈入蜀为江阳太守建兴中稍迁至监军後将军赐爵关内侯卒子式嗣少子武有文与樊建齐名官亦至尚书

处仁本名存南阳人以荆州从事随昭烈入蜀南次于雒以为广汉太守存素不服龎统统中矢卒昭烈发言嘉叹存曰统虽尽忠可惜然违大雅之义昭烈怒曰统杀身成仁更为非也免存官顷之病卒

孔休名观为荆州主簿别驾从事

文祥名祯襄阳人随昭烈入蜀历雒郫令南广汉太守有流风善政谈论名亚龎统而在马良之右子忠亦有名官至尚书郎忠子隆为步兵校尉掌校秘书

国山名甫广汉郪人也好人流言议刘璋时为州书佐昭烈定蜀後为绵竹令还为荆州议曹从事随昭烈征吴军败于秭归遇害子佑有父风官至尚书右选郎伟南名朝永南兄郡功曹举孝廉临卭令入为别驾从事随昭烈东征吴章武二年卒于永安二弟早亡各有才望时人号为李氏三龙羣下上昭烈为汉中王其文朝所造也

德绪名禄巴西安汉人昭烈定益州为郡从事牙门将建兴三年为越雟太守随丞相亮南征为蛮夷所害时年三十一弟衡景耀中为领军

义强名士广汉郪人国山从兄也从昭烈入蜀後举孝廉为符节长迁牙门将出为宕渠太守徙治犍为会丞相亮南征转为益州太守将南行为蛮夷所害

休元名习南郡人随昭烈入蜀昭烈东征习为领军统诸军大败于猇亭

仁字君义广阳人为将军住公安统属关羽与羽有隙叛迎孙权

普字子大义阳人昭烈自荆州入蜀以普为零陵太守为吴将吕蒙所谲开城诣蒙仕吴为廷尉卒【谨案陈志传略所载二十余人此书多取作正传故不复见其不立传者十四人仍存传略原文】

议曰戏志趣不凡识高思敏有逸才跌宕不拘度外之士也大将军琬与之言论戏倨不答琬不惟不责又称其快一忤姜维衔之不置终以黜废人之度量于此见矣陈夀蜀志及裴松之传注自丞相亮以下关张佐命数人外将相牧伯参佐僚属功烈着显者七十余人及戏为赞失其行事而不见纪传者又数十人蕞尔梁益多才若是皆亮奬拔甄收陶铸磨厉调燮器使毫末?粟之长莫不毕用栋隆而柱石壮椳闑扂楔【原注椳乌囘反闑五结反扂音玷楔失烈反】缔奏其间共与赞兴汉室故能信倡大义抗衡吴魏汉亡而为晋名臣者犹数十人高光余烈英灵炳蔚浮动草木有光属天不与赤星俱陨於戏盛哉前後据蜀僭窃者公孙述而下如李雄王建孟知祥皆称号数十年【原注晋载记李特据广汉攻成都克之特卒弟流领其衆流卒特子雄自称成都王光熙元年僭号号成都王传班期二世李夀改号汉传子势桓温灭之凡四十六年　五代史天复七年王建僭号号蜀传子衍後唐郭崇韬灭之凡二十一年後唐天成末孟知祥僭号号蜀传子昶宋灭之凡三十二年】闇弱猥琐讫无一人可称道庸蜀之险良是而寂寂无闻乃知人材盛衰不在于地而在于人诗曰济济多士文王以宁又曰恺悌君子遐不作人孔明有焉

王嗣字承宗犍为资中人也其先延熙世以功德显着举孝廉稍迁西安围督汶山太守加安远将军绥集羌胡咸悉归服诸种素桀恶者皆来首降嗣待以恩信北境得以宁静大将军维每出北征羌胡出马牛羊毡毦【原注音饵】及义谷裨军粮国赖其资迁镇军故领郡後从维北征为流矢所伤数月卒戎夷会葬赠送数千人号呼涕泣嗣为人美厚笃至衆所爱信嗣子及孙羌胡见之如骨肉或结兄弟云

常播字文平蜀郡江原人也播仕县主簿功曹县长广都朱游建兴十五年中被上官诬劾以逋没官谷当论重罪播诣狱讼争身受数千杖肌肤刻烂毒痛惨至更历三狱幽闭二年有余每将考掠吏先验问播不答言但急行罚无所多问辞终不挠事遂分明长免刑戮时唯主簿杨玩亦证明其事与播辞同衆咸嘉播忘身为君节义抗烈举孝廉除郪长年五十余卒书於旧德传後县令颍川赵敦图其像赞颂之

卫继字子业汉嘉严道人也兄弟五人继父为县功曹继为儿时与兄弟随父游戱庭寺中县长蜀郡成都张君无子数呼功曹子省弄甚怜爱之张因言宴之间语功曹欲乞继功曹即许之遂养为子继敏达夙成学识通博仕州郡历职清显而其余兄弟四人各无堪当世者父恒言己之将衰张明府将盛也时法禁以异姓为後故复为卫氏累迁奉车都尉尚书【谨案今陈志作大尚书大字衍】忠笃信厚为衆所敬锺会之乱遇害成都

议曰嗣恩服羌戎播忠於所事皆一节之士汉季之良也继以父命为人後复以父命而复可谓共矣然伦类之变不足法于後也

谨案目録此下有谯周传今阙止存熙子秀一篇

熙子秀字元彦性静默不交於世虽内外宗亲不与相见【原注晋书隐逸传秀知天下将乱预絶人事】州郡辟命及李雄据蜀安车徵秀又雄叔骧骧子夀辟命皆不应常冠鹿皮冠躬耕山薮永和三年安西将军桓温平蜀表荐秀曰臣闻大朴既亏则高尚之标显道丧时昏则忠贞之义彰故有洗耳投渊以振玄邈之风【原注荀子负石而赴河是行之难为者也而申徒能之注曰申徒狄恨道不行发愤负石自沉於河庄子音义曰殷时人韩诗外传曰申徒狄将自投於河崔嘉闻而止之不从】亦有秉心矫迹以惇在三之节是以上代之君莫不崇重斯轨所以笃俗训民静流妥竞【谨案陈志作静一流竞】伏唯大晋应符御世运无常通时有屯蹇神州丘墟三分圯裂兔罝絶响於中林白驹无闻於空谷【原注诗肃肃兎罝施于中林皎皎白驹在彼空谷】斯有识之所悼心大雅之所叹息者也陛下圣德嗣兴方恢天绪臣昔奉?有事西土鲸鲵既县思宣大化访诸故老捜扬潜逸庶武罗於羿浞之墟想王蠋於亡齐之境【原注左传后羿弃武罗伯因熊髠尨圉而用寒浞　史记乐毅胜齐闻画邑王蠋贤令军中环画邑三十里无入使人请蠋蠋谢不往燕人曰不来吾且屠画邑蠋曰忠臣不事二君烈女不更二夫齐王不用吾谏故退而耕於野国破君亡吾不能存而又劫之以兵吾与其不义而生不若死遂经其颈於树枝自奋絶脰而死】窃闻巴西谯秀植操贞固抱德肥遁扬清渭波于时皇极遘道消之会羣黎蹈颠沛之艰中华有顾瞻之哀幽谷无迁乔之望凶命屡招奸威仍偪自寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之机【原注龚胜事见前注汉书薛方为郡掾祭酒尝徵不至及莽以安车迎方因使者辞谢曰尧舜在上下有巢由今明主方隆唐虞】

【之德小臣欲守箕山之节也使者以闻莽说其言不强致】虽园绮之栖商雒管宁之默辽海方之於秀殆无以过于今西土以为美谈夫旌德礼贤化道之所先崇表殊节圣哲之上务方今六合未康豺狼当路遗黎偷薄义声弗闻益宜振起道义之徒以敦流遁之弊若秀蒙蒲帛之徵足以镇静颓风轨训嚣俗幽遐仰流九服知化矣朝命徵之秀称疾不行【原注晋书隐逸传桓温灭蜀上疏荐之朝廷以秀年在笃老兼道远故不徵遣使勑所在四时存问】及范贲萧敬相继叛乱秀避难宕渠乡里宗族冯依者以百数秀年八十衆欲代之负担拒曰各有老弱当先营救吾气力自足不以垂朽之年累诸君也後十余年卒【原注陈志注秀卒於家】

却正字令先河南偃师人也祖父俭灵帝末为益州刺史为盗贼所杀会天下大乱故正父揖因留蜀为大将军孟达营都督随达降魏为中书令史正本名纂少以父死母嫁单?只立而安贫好学博览坟籍弱冠能属文入为秘书吏转为令史迁郎至令性澹於荣利而尤耽意文章自司马王扬班傅张蔡之俦遗文篇赋及当世美书善论益部有者则钻凿推求略皆寓目自在内职与宦人黄皓比屋周旋经三十年皓从微至贵操弄威权正既不为皓所爱亦不为皓所憎是以官不过六百石而免於忧患依则先儒假文见意号曰释讥其文继於崔駰达旨其辞曰或有讥余者曰闻之前记夫事与时竝名与功偕然则名之与事前哲之急务也是故创制作范匪时不立流称垂名匪功不记名必须功而乃显事亦俟时以行止身没名灭君子所耻是以达人研道探赜索微观天运之符表考人事之盛衰辩者驰说智者应机谋夫演略武士奋威云合雾集风激电飞量时揆宜用取世资小屈大伸存公忽私虽尺枉而寻直终扬光以发辉也今三方鼎跱九有未乂悠悠四海婴丁祸败嗟道义之沈塞愍生民之颠沛此诚圣贤拯救之秋烈士树功之会也吾子以高朗之才珪璋之质兼览博闚留心道术无远不致无幽不悉挺身取命干兹奥秘踌躇紫闼喉舌是执九考不移有入无出【原注尚书曰三载考绩三考黜陟幽明九考则二十七年】究古今之真伪计时务之得失虽时献一策偶进一言释彼官责慰此素飱固未能输竭忠欵尽沥胷肝排方入直惠彼黎元俾吾徒草鄙并有闻焉也盍亦绥衡缓辔囬轨易涂舆安驾肆思马斯徂审厉揭以投济要夷庚之赫怃播秋兰以芳世副吾徒之彼图不亦盛与余闻而叹曰呜呼有若云乎耶夫人心不同实若其面子虽光丽既美且艳管闚筐举守厥所见未可以言八紘之形埓信万事之精练也或人率尔仰而扬衡曰是何言与是何言与余应之曰虞帝以面从为戒孔圣以悦己为尤若子之言良我所思将为吾子论而释之昔在鸿荒蒙昧肇初三皇应籙五帝承符爰暨夏商前典攸书姬衰道缺霸者翼扶嬴氏惨虐呑嚼八区於是从横云起徂诈如星奇邪蠭动智故萌生或饰贞以雠伪或挟邪以干荣或诡道以要上或鬻技以自矜背正崇邪弃直就佞忠无定分义无常经故鞅法穷而慝作斯义败而奸成吕门大而宗灭韩辩立而身刑夫何故哉利面其心宠耀其目赫赫龙章铄铄车服媮幸苟得如反如仄淫邪荒迷恣睢自极和鸾未调而身在辕侧庭宁未践而栋折榱覆天收其精地缩其泽人吊其躬鬼芟其頟初升高冈终陨幽壑朝含荣润夕为枯魄是以贤人君子深图远虑畏彼咎戾超然高举宁曳尾於涂中秽浊世之休誉彼岂轻主慢民而忽於时务哉盖易着行正之戒诗有靖恭之叹乃神之听之而道使之然也自我大汉应天顺民政治之隆皓若阳春俯宪坤典仰式乾文播皇泽以熙世扬茂化以醲醇君臣履度各守厥真上垂询纳之弘下有匡救之责士无虚华之宠民有一行之迹粲乎斖斖尚此忠益然而道有隆窳物有兴废有声有寂有光有翳朱阳否於素秋玄隂抑於孟春羲和逝而望舒系运气匿而耀灵陈冲质不永桓灵坠败英雄云布豪杰盖世家挟殊议人怀异计故从横者歘披其胷狙诈者暂吐其舌也今天纲已缀德树西邻丕显祖之宏规縻好爵於士人兴五教以训俗丰九德以济民肃明祀以礿祭几皇道以辅真虽跱者未一伪者未分圣人垂戒盖均无贫故君臣协美於朝黎庶欣戴於野动若重规静若叠矩济济伟彦元凯之伦也有过必知顔子之仁也侃侃庶政冉季之治也鹰扬鸷腾伊望之事也总群俊之上略含薛氏之三计敷张陈之秘策故力征以勤世援华英而不遑岂暇修枯箨於榛秽哉然吾不才在朝累纪托身所天心焉是恃乐沧海之广深叹嵩岳之高跱闻仲尼之赞商感乡校之益已彼平仲之和羹亦进可而替否故朦冒瞽说时有攸献譬遒人之有采於市闾游童之吟咏乎疆畔庶以增广福祥输力规谏若其合也则以闇协明进应灵符如其违也自我常分退守己愚进退任数不矫不诬循性乐天夫何恨诸此其所以既入不出有而若无者也狭屈氏之常醒浊渔父之必醉溷柳季之卑辱褊夷叔之高怼合不以得违不以失得不充诎失不惨悸不乐前以顾轩不就後以虑轾不粥誉以干泽不辞愆以忌绌何责之释何飱之恤何方之排何责之入九考不移固其所执也方今朝士山积髦俊成羣犹鳞介之潜乎巨海毛羽之集乎邓林游禽逝不为之尠浮鲂臻不为之殷且阳灵幽於唐叶隂精应为商时阳盱请而洪灾息桑林祷而甘露滋【原注淮南子曰禹为水以身请于阳盱之河汤苦旱以身祷於桑林之际圣人之忧民如此其明矣吕氏春秋曰昔殷汤克夏桀而天下大旱三年不收汤乃以身祷於桑林曰余一人有罪无及万方万方有罪在余一人无以一人之不敏使上帝兴伤民之大命汤於是剪其髪攦其爪自以为牺牲用祈福於上帝民乃甚悦雨乃大至】行止有道啓塞有期我师遗训不怨不尤委命恭己我又何辞辞穷路单将反初节综坟典之流芳寻孔氏之遗艺缀微辞以存道宪先轨而投制韪叔肸之优游美疎氏之遐逝收止足以言归泛浩然以容裔欣环堵以恬娱免咎悔於斯世顾兹心之未泰惧末涂之泥滞仍求激而增愤肆中怀以告誓昔九方考精於至贵秦牙沉思於殊形【原注淮南子曰秦穆公谓伯乐曰子之年长矣子姓有可使求马者乎对曰良马者可以形容筋骨相也相天下之马者若灭若没若失若亡其一若此马者絶尘弭辙臣之子皆下才也可告以良马而不可告以天下之马天下之马臣有所与共儋纒采薪者九方堙此其於马非臣之下也请见之穆公见之使之求马三月而反报曰已得马矣在於沙丘穆公曰何马也对曰牝而黄使人往取之牡而骊穆公不悦召伯乐而问之曰败矣子之所使求马者也毛物牝牡尚弗能知又何马之能知伯乐喟然太息曰一至此乎是乃所以千万里臣而无数者也若堙之所观者天机也得其精而忘其麄在其内而忘其外见其所见而不见其所不见视其所视而遗其所不视若彼之所相者乃有贵乎马者马至而果千里之马也淮南子又曰伯乐寒风秦牙葛清所相各异其知马一也盖九方观其精秦牙察其形】薛烛察宝以飞誉【原注越絶书曰昔越王勾践有宝劔五枚闻於天下客有能相劔者名薛烛王召而问之吾有宝劔五请以示子乃取其豪曹巨阙薛烛曰皆非也又取纯鈎湛卢烛曰观其劔钞烂烂如列宿之行观其光浑浑如水之将溢於塘观其文涣涣如氷将释此所谓纯鈎邪王曰是也王曰客有直之者有市之乡三骏马千匹千户之都二可乎薛烛曰不可当造此劔之时赤堇之山破而出锡若耶之溪涸而出铜雨师扫洒雷公撃鼔太一下观天精下之欧冶乃因天之精悉其伎巧一曰纯鈎二曰湛卢今赤堇山已合若耶之溪深而不测欧冶子已死虽倾城量金珠玉竭河独不得此一物有市之乡三骏马千匹千户之都二亦何足言与】瓠梁托弦以流声【原注淮南子曰瓠巴鼓瑟而鱓听之又曰瓠梁之歌可随也而以歌者不可为也】齐隶拊髀以济文【原注裴松之曰按此谓孟尝君田文下坐客能作鸡鸣以济其危者也凡作鸡鸣必先拊髀以傚鸡之拊翼也】楚客潜寇以保荆【原注淮南子曰楚将子发好求伎道之士楚有善为偷者往见曰闻君求伎道之士臣偷也愿以伎备一卒子发闻之衣不及带冠不暇正出见而礼之左右谏曰偷者天下之盗也何为礼之君曰此非左右之所得与後无几何齐兴兵伐楚子发将师以当之兵三却楚贤良大夫皆尽其计而悉其诚齐师愈强於是卒偷进请曰臣有薄技愿为君行之君曰诺偷则夜出解齐将军之帐而献之子发子发因使人归之曰卒有出采薪者得将军之帐使归之於执事明日又复往取其枕子发又使归之明日又复往取其簪子发又使归之齐师闻之大骇将军与军吏谋曰今日不去楚军恐取吾头矣即旋师而去】雍门援琴而挟说【原注桓谭新论曰雍门周以琴见孟尝君曰先生鼓琴亦能令文悲乎对曰臣之所能令悲者先贵而後贱昔富而今贫摈压穷巷不交四邻不若身材高妙怀质抱真逢谗罹谤怨结而不得信不若交欢而结爱无怨而生离远赴絶国无相见期不若幼无父母壮无妻儿出以野泽为邻入以堀穴为家困於朝夕无所假贷若此人者但闻飞鸟之号秋风鸣条则伤心矣臣一为之援琴而长太息未有不凄恻而涕泣者也今若足下居则广厦高堂连闼洞房下罗帷来清风倡优在前謟谀侍侧扬激楚舞郑妾流声以娱耳练色以淫目水戱则舫龙舟建羽旗鼔鈎乎不测之渊野游则登平原驰广囿强弩下高鸟勇士格猛兽置酒娱乐沈醉忘归方此之时视天地曾不若一指虽有鼓琴未能动足下也孟尝君曰固然雍门周曰然臣窃为足下有所常悲夫角帝而困秦者君也连五国而伐楚者又君也天下未尝无事不从即衡从成则楚王衡成则秦帝夫以秦楚之强而报弱薛犹磨萧斧而伐朝茵也有识之士莫不为足下寒心天道不常盛寒暑更进退千秋万岁之後宗庙必不血食高台既已倾曲池又已平坟墓生荆棘狐狸穴其中游儿牧竪踯躅其足而歌其上曰孟尝君之尊贵亦犹若是乎於是孟尝君喟然太息涕泪承睫而未下雍门周引琴而鼓之徐动宫徵叩角羽终而成曲孟尝君遂歔欷而就之曰先生鼔琴令文立若亡国之人也】韩哀秉辔而驰名【原注吕氏春秋曰韩哀作御王褒圣主得贤臣颂曰及至驾啮膝参乘旦王良执靶韩哀附舆纵驰骋骛忽如景靡过都越国蹶如历块追奔电逐遗风周流八极万里一息何其辽哉人马相得也】卢敖翺翔乎玄阙若士竦身於云清【原注淮南子曰卢敖游乎北海经乎太阴入乎玄阙至于蒙较之上见一士焉深目而玄凖戾颈而鸢肩丰上而杀下轩轩然方迎风而舞顾见卢敖慢然下其臂遯逃乎碑下卢敖俯而视之方卷龟殻而食合棃卢敖乃与之语曰惟敖为背羣离党穷观於六合之外者非敖而已乎敖幼而好游长不喻解周行四极惟北隂之不闚今卒睹夫子於是子殆可与敖为交乎若士者齤然而笑曰嘻乎子中州民宁肯而远至此犹光乎日月而戴列星隂阳之所行四时之所生此其比夫不名之地犹突奥也若我南游乎罔?之野北息乎沉墨之乡西穷冥冥之党东贯鸿蒙之光此其下无地而上无天听焉无闻视焉则眴此其外犹有沈沈之汜其余一举而千万里吾犹未能之在今子游始至於此乃语穷观岂不亦远哉然子处矣吾与汗漫期於九垓之上吾不可以久若士举臂而竦身遂入云中卢敖仰而视之弗见乃止曰吾比夫子也犹黄鹄之与壤虫终日行不离咫尺自以为远不亦悲哉】余实不能齐技於数子故乃静然守己而自宁景耀六年帝从谯周之计遣使请降於邓艾其书正所造也明年正月锺会作乱成都帝东迁雒阳时扰攘仓卒汉之大臣无翼从者惟正及殿中督汝南张通舍妻子单身随侍帝赖正相导辅乃慨然叹息恨知正之晚司马昭与帝宴为作故蜀伎观者皆为感怆帝喜笑自若昭谓贾充曰人之无情乃至於是乎虽使诸葛亮在不能辅之久全况姜维邪他日问帝曰颇思蜀否帝曰此间殊乐蜀不足思也郤正闻之谓帝曰若晋王复问宜泣而答曰先人坟墓远在陇蜀乃心西悲无日不思因闭其目会昭复问帝对如前昭曰何乃似郤正语邪帝惊视曰诚如尊命左右皆笑昭嘉正忠赐爵关内侯泰始中除安阳令迁巴西太守泰始八年诏曰正昔在成都颠沛守义不违中节及见受用尽心干事有治理之绩其以正为巴西太守咸宁四年卒凡所着述诗论赋之属垂百篇

议曰谯周郤正问学淹博文采绚缛进规医国有先汉之风焉不能强君以义死国抗敌据险守要以图恢复乃呫嗫诱胁举全蜀奉图籍面缚军门反社稷以为长策小人之儒也呜呼昭烈百折仅有此土孔明不济继之以死乃为腐儒所卖并入雠敌惜哉故二子之事不列诸儒学以要亡汉之终焉谯秀不屈于巴賨不臣于晋世岂激于中自高其节以盖周之愆邪【原注孙绰评曰谯周说後主降魏可乎曰自为天子而乞降请命何耻之深乎夫为社稷死则死之为社稷亡则亡之先君正魏之篡不与同天矣推过於其父俛首而事雠阿谀苟存岂大居正之道哉孙盛曰春秋之义国君死社稷卿大夫死位况称天子而可辱於人乎周谓万乘之君偷生苟免亡礼希利要冀微荣惑矣且以事势言之理有未尽何者禅虽庸主实无桀纣之酷战虽屡北未有土崩之乱纵不能君臣固守背城借一自可退次东鄙以思後图是时罗宪以重兵据白帝霍弋以强卒镇夜郎蜀土险狭山水峻隔絶巘激湍非步卒所涉若悉收舟楫保据江州徵兵南中乞师东国如此则姜廖五将自然云从吴之二师承命电赴何投寄之无所而虑於必亡邪魏师之来褰国大举欲追则舟楫靡资欲留则师老多虞且屈伸有会情势代起徐因思旧之民以攻骄惰之卒此越王所以败阖闾田单所以摧骑刼也何为怱怱遽自囚虏下坚壁於敌人致斫石之至恨哉葛生有云事之不济则已尔安能复为之下壮哉斯人可以立懦夫之志矣观古燕齐荆越之败或国覆主灭或鱼县乌窜终能建功立事康复社稷岂曰天助抑亦人谋也向使怀苟存之计纳谯周之言何危基之能构令名之可获哉禅既闇主周实驽臣方之申包田单范蠡大夫种不亦远乎】

赞曰文然清约子业敏达蜀何多贤音徽粲发谯却腐儒刼主健决学多何为终挠名节








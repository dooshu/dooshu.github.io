宣城会馆记

官之所居谓之署其宫室斋厨例皆吏民葺治官至如归在外监司郡邑皆然惟官京师者入署视事退则人自为庐或僦居民舍其力不给则旅食於荒祠客馆以庶几无风雨忧士为贫而仕仕且益贫至求一投足地不可得亦病矣吾宣城故有会馆郷之诸先达卜筑以会邑之游宦往来者也改革初为大力者所据且将鬻之己丑余释褐力争乃复出然则余之入居是馆固其宜也乙未春服阕入都始就此解装时居人杂?余备官比部初未携家顾厅壁瓦墁榱桷皆颓汚崩裂不可住惜夫创之艰毁之易也颓者筑之汚者垩之崩且裂者葺而完之於事若无所损益以钱计之凡四十有三缗耗郎官俸几半岁不亦计之左与猿之择木鸟之巢林非谓其木与林为已有也而枝欲其固巢欲其安今世士大夫传舍其官其去荼就荠若不可以终日而余浮沉郎署他无所干进力既不能僦屋又不敢如张齐贤估买大第以希主恩将卑栖坐啸以卒岁焉孰谓此逆旅之馆郷人所共游者非吾庐也与

学余堂文集卷十一







学余堂文集卷十二


钦定四库全书

学余堂文集卷十二

翰林院侍读施闰章撰

记


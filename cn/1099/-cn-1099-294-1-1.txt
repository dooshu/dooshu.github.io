○本朝馬志

先生馬政志皆歷敘前代事自周官以至保馬皆史冊可考者故不錄□節取其切合者然所言亦殊闕畧也

皇朝洪武六年、置太僕寺於滁州、七年設羣牧監、十三年、增置滁陽儀真香泉六合天長五牧監、滁陽羣、二十有二、儀真六合羣各七、香泉羣八、天長羣四、二十三年、定為十四牧監、九十八羣、二十八年廢牧監始令民間孳牧。三十年、置北平及遼東山西陝西甘肅等處行太僕寺是年　太祖以寧遼諸王各據沿邊草塲牧放、乃圖西北沿邊、自東勝以西、至寧夏河西察罕腦兒、東勝以東、至大同宣府、又東南至大寧又東至遼東、又東至鴨綠江、又北不啻數千里而南至各衞分守地又自鴈門關外、西抵黃河、渡河至察罕腦兒、又東至紫荊關、又東至居庸關、及古北口、北又東至山海關外凡軍民屯種田地、不得牧放孳畜、其荒閑平地、及山塲腹內、諸王駙馬、及極邊軍民聽其牧放樵採、近邊所封之王、不得占為巳塲、而妨軍民、腹內諸王、駙馬聽其東西往來自在營駐、因而練習防胡、或有占為巳草塲山塲者、諭之、　上又以朵甘烏思藏、長江西一帶西番、自昔以馬入中國易茶、邇因私茶出境、馬之入互市者少、於是彼馬日貴、中國之茶日賤、命秦蜀二王、發都司官軍於松潘碉門黎雅抵朵甘烏思藏五千餘里、皆用之、彼地之人、不可一日無茶、邇因邊吏譏察不嚴、以致私販出境、為夷人所賤、夫物有至薄、而用之則重者、茶是也、始於唐而盛於宋、至宋而其利博矣、前代非以此專利、蓋制夷狄之道、當賤其所有、而貴其所無耳、國家榷茶、本資易馬以備國用、今惟易財物、使番夷坐收其利、而馬入中國者少。豈所以制夷狄哉、又命曹國公李景隆、賫金牌勘合、直抵諸番、令其酋領受牌為符以絕姦欺、敕兵部諭川陝守邊衞所、巡禁私茶出境、仍遣僧官著藏卜等往西番申諭之、時晉王　成祖統軍行邊、出開平數百里、　上聞之、遣人以敕往諭之云、自遼東至於甘肅、東西六千餘里、可戰之馬、僅得十萬、京師河南山東三處、馬雖有之、若遇赴戰、猝難收集、苟事勢警急、北平口外、馬悉數不過二萬、若遇十萬之騎、雖古名將、亦難於野戰、我馬數如是、縱有步軍、但可夾馬以助聲勢。若欲追北擒寇。則不能矣止可去城三二十里。往來屯駐。遠斥堠。謹烽燧。設信砲。猝有緊急。一時可知。胡人上馬動計萬。兵勢全備。若欲折衝鏖戰。其孰可當。方今馬少。全仰步軍。必常附城。倘有不測。則可固守保全以待援。歷代守邊之要、　上在兵間久、深患馬少。遂戒諭云云、故尤留意西番茶馬。定金牌之制。永樂元年、改北平行太僕寺為北京行太僕寺。四年應天太平鎮江揚州廬州鳳陽州縣。各增設判官主簿一員、專理馬政。設陝西甘肅二苑馬寺。又設北京遼東二苑馬寺。五年增設北京苑馬寺監。六年增設甘肅苑馬寺監。


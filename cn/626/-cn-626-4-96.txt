刘少詹铉四首

【桃花双鹊图】

双鹊何处声查查，夭桃一树红蒸霞。

美人忽听心自喜，卷帘遥对启窗纱。

恐惊枝上鸟，未折枝上花。

花任啄残应不惜，早教归信来天涯。

【送杜亚卿赴南京】

一樽倾罢雨潇潇，客思离情总不消。

廿载禁林同侍讲，五更青琐共趋朝。

西风鸿雁南归急，落日云烟北望遥。

此际送君无限意，疏疏杨柳玉河桥。

（世传公作此诗，书罢恸哭，哽咽不能语，左右无不感动。前辈情谊笃挚，虽应酬寒暄之语，咸有真意。今人知此者鲜矣。）

【题沈孟渊所藏王叔明竹（二首）】

风露生寒夜若何，月高山馆觉秋多。

湘灵正作南归梦，莫向江头唱楚歌。

烟雨苕溪忆旧游，画图遗墨见风流。

不知黄鹤飞归后，又是山中几度秋？


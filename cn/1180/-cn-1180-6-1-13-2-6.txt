贺瑞雪表六


天泽覃敷，大地晃琼瑶之积；皇诚感格，玄冬启稼穑之征。禹甸欢腾，尧封庆洽。

恭惟皇上道参太始，运抚中兴，昭事九玄，灵承列圣。升平有象，至仁已遍于寰区；惕励无忘，秘祷犹勤于夙夜。念食为万民所赖，而雪乃五谷之精。气和则岁斯丰，土润而农始利。仲冬小雪，六花已洒于弥空；季月大寒，三白未盈于竟野。庭坛斋祓，知圣躬之独劳；简箓敬陈，荷天心之默鉴。是以宫谢再虔之日，帝降初驾之辰。同云布而微霰零，北风凄而密雪下，由寸盈尺，自旦及昏。栖阁累楼，疑崇台之衔璧；飘花落絮，似上苑之逢春。应水腹之坚，阴凝愈固；迎土脉之动，液渗潜通。岂惟使牟麦之青荣，奄观镈铚；且能令虏氛之灭没，塞寝戈矛。此诚至德之素孚，而灵贶之上瑞也。

臣等才非曾、史，叨联北阙之班；学谢邹、枚，敢献梁园之赋。惟深雀跃，益戴鸿施。伏愿弥纶成天地之能，久大昭易简之善。神禧云拥，帝祉日新。七政齐而泰阶平，永田功于九扈；三灵卫而多祜集，绵圣寿于亿龄。






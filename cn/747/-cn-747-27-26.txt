○安置降蕃诏

分命督将，保宁疆场，且变无知之俗，长为不叛之臣，必也仁明，在乎清整。若脂膏不润，豪发无欺，开怀纳戎，张袖延狄，彼当爱官吏犹父母，安国家如天地，欲其亡散，庸可得乎？若其心不公，所视唯利，放纵部曲，阿容子弟，此乃求鹰鹯以驯乳，使豺狼以掌牧，欲其辑宁，庸可得也。往年赵文翙在营府，总统乖方，近日张知运在单于，徵调失所，遂令东胡丧乱，北虏披猖，爰构征戍之勤，颇致疮痍之酷，言念於此，可为深戒。今诸蕃归降，色类非一。在蕃者则汉官押领，入附者或边陲安置。风俗未通，言语不达，至於蓄养，实务绥怀。宜令所在军州牧将等倍加存恤，申其冤，尽其理，问疾苦，知饥寒，公私不得有侵，巨细必令无扰。傥处驭多僻，恩威不孚，龟玉之毁，典刑斯及。御史出入，仍访察以闻。


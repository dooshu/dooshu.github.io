28　道德仁義非禮不成　曲禮所採非一書


「道德仁義非禮不成」至「是以君子恭敬、撙節、退讓以明禮」，見賈誼新書禮篇。劉原父謂：「『若夫坐如尸，立如齊』，乃大戴記曾子事父母篇之辭。『若夫』二字，失於删去。」何云：「鄭注以『若夫』爲讀。」然則曲禮之所採摭，非一書也。

【閻按】大戴禮記「若夫坐如尸，立如齊」之上，曰：「孝子唯巧變，故父母安之。」語精。

【元圻案】鄭注：「若夫，言欲爲丈夫也。春秋傳『是謂我非夫』。」〇劉原父七經小傳：「案曾子曰：『孝子唯巧變，故父母安之。若夫坐如尸，立如齊，弗訊不言，言必齊色。此成人之善者也，未得爲人子之道也。』疑曲禮本取曾子之言，而誤留『若夫』。不然，則全脱一簡，失『弗訊』以下十五字。」〇朱子答潘恭叔曰：「曲禮雜取諸書精要之語，集以成編，雖大意相似，而文不連屬。如首章四句，乃曲禮古經之言。『敖不可長』以下四句，不知是何書語，又自爲一節，皆禁戒之辭也。『賢者』以下六句，又當别是一書。『臨財毋苟得』以下六句，又是一書，亦禁戒之辭。『若夫坐如尸，立如齋』，劉原父以爲：『此乃大戴記曾子事父母篇之辭，「若夫」二字，失於删去。鄭氏乃謂此二句爲丈夫之事，其説誤矣。』此説得之。『禮從宜，使從俗』，當又是一書。」






○六部尚書表序 【 六部尚書】

尚書。非周官也。自秦寄國事于丞相。而內庭有尚書。其為令丞不可攷。但其職僅以通章奏而巳。漢興至武帝。而始削丞相權。躬自攬斷。而設中書令以參尚書。至臨崩而始命大將軍霍光領尚書事。裁斷萬機可否。保護萬乘。兼馭宮禁。而九卿將軍守相所諮白。不之丞相。而之大將軍。富平繼之。稍自抑絀。至大將軍王鳳。而復修光故事。權至侔人主。丞相取充位而巳。成帝始置尚書僕射一人。尚書四人。凡四曹曰常侍曹。二千石曹。民曹。客曹。後又益四直三公曹。是為五曹。然不過一大將軍掾屬而巳。後漢武光武不以政委三公。天下章疏。皆尚書與人主參决。乃下三府。而至孝明以後。　天子初即位。輒置錄尚書事。以太傅居之。或以太尉參之。然時置時罷。而令僕射及尚書號八座。其可否庶務即今之內閣而案考功法。詰責公卿。又有今所不敢望者然令秩不過千石。僕射八百石。尚書六百石。銅印墨綬。令以久次。始得為郡守。毋望九卿。而尚書至有補大縣令者。以故委寄雖重而不敢萌肆心。此亦恐非位卑之故今之大學士亦五品也至魏晉時令僕不出為它官。??山王???山王?逕為三公。如山濤衞瓘。或領開府如荀勗而居然端揆自命矣魏分尚書五。曰吏部左民客曹五兵度支。晉分為六。曰吏部三公客曹駕部屯田度支而尚書始以其職入銜矣渡江後定為吏部祠部五名兵左民度支凡五。歷宋齊梁陳。又加都官為六。當是時。六尚書雖分寄省事。於令僕不稱屬。而吏部尤重。沿至北齊周隋有錄公。則錄為真相。而令僕為參執。無錄公。則令為再相。而僕射為參執。無令。則僕射真相矣。而中書主奉行門下主封駁。與尚書省次體而為參執。唐自太宗為尚書令。遂罷令不復置。而左右僕射遂為閒秩。開元初改左右僕射。而左右丞相。姑美其名以為侍中中書令優老之階。而止?帚重於文武二選。其後遂以中書令為右相兼文部尚書。而李林甫楊國忠居之。左相兼武部尚書。而李適之陳希烈居之。尚書之重葢未有甚於此時者而左相武部。其權寄不能右相文部之十二。亦人主為之耳。至德以後。侍中中書令復以重故為勛臣加秩。而二侍郎同平章事為真相。資望之深重。亦有至中令侍中者。其左右僕射。或以為加秩。或以為優資。大抵省事。非關係天下大計。而六尚書亦因之矣。宋初以至元豐政和淳熙宰執之更改不常。而六尚書之係尚書省如故。元制中書省令承相平章左右丞參政以釐天下之務。而吏戶禮兵刑工六尚書為曹官。率屬分職。其尚書遇理財。元每以尚書之置否為治亂則以權幸臣為之。往往奪中書柄。然不數歲輒革。而以尚書部隸中書省於職名頗不維矣。　明高皇帝下江南。即置行中書省自領之。即吳王位。改置中書省。而於六尚書勢不遑設。洪武元年。始備六尚書皆正三品。而侍郎正四品。郎中以下品秩有差。而皆隸中書省。一仍元舊。獨戶部事煩。設三四科尚書尋亦罷。十三年。丞相胡惟庸以專擅蒙蔽誅。分其職于吏戶禮兵刑工部。分大都督府為五。而攝其樞要于兵部。陞尚書正二品。左右侍郎正三品。雖並稱政府。然事多牽制亦以此而名位不極事權不專。　天子之威福無下移蓋隱然周世六官之媺而獨冢宰不制國用司徒不掌邦教以此小異耳。　建文之主。歸重左班。以故進尚書正一品。增設侍中正二品。侍郎品如故。欲以据五都督之上。而權輕位崇。遷拜太驟。識者以為未然。至文皇即大位。而悉更從洪武之舊矣。是時改北平故燕國為北京設行部。以總布按二司事。行都督府揔都司事。永樂四年。　上狩北京討北虜。經略定鼎之業。雖備行九卿印以從。然　皇太子以元良監國。大小庶務。悉以委之。唯封爵大辟。及除拜三品文武職六科都給事中以聞。而戶部主糧、餉。兵部主軍旅禮部主朝儀。始以　行在尚書夏原吉方賓呂震扈從而九卿印務。往往令原吉兼攝。是時六部政本猶在南。十七年。而　皇太子歸青宮。以　皇太孫留守南京。六部政悉移而北。十八年。　行在六部落行在字諸九卿大小省署之留者。皆稱南京。洪熙元年。　天子留意豐鎬。諸九卿大小之在南者。皆落南京字。而六部復稱行在。宣德三年。始定如永樂。弘正以還。內閣日益重而六尚書日益輕然老臣勛業稍重加三孤。東宮三師。若吏兵之長。猶能與之抗。而至分宜之得政。則若外藏矣。江陵之當國。則若曹郎矣。嗚呼。人主不可以太阿授人哉。予因攷六尚書姓名。自永樂四年而後十七年而前。其在南北者。皆列之本部。十七年而後在南者。始列之南京。盖以政本為重故也。


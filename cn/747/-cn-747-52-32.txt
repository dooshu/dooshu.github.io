○诛李迺诏

干纪挟邪，罪在无舍；立忠效节，赏不逾时。善恶之理明，惩劝之义著。李万荣男迺，包藏奸险，违背君亲，悖慢朝章，扇动军旅。纵其豺狼之性，徇其枭獍之心，迫胁使臣，妄有希觊。厌蛊其父，谋害其兄，名教之所不容，臣子之所同弃。而又恣而不道，虐及无辜。伊娄说、张伾、刘叔向，并是忠良，横遭杀戮。万荣卧疾，不能制止，永言及此，深用轸怀。李乃稔恶贯盈，宜正刑典。其伊娄说等三人，委中书门下即与追赠，仍令与一子八品正员官。应在汴州将士等，志坚金石，节厉冰霜，叶奉邦家，咸怀愤激，不受荧惑，问罪奸凶，执缚军中，传献阙下。勋庸特茂，遐迩所知，宜奖忠劳，各加优赏，并与进秩。仍令董晋三日内具名衔闻奏，仍共赐钱三十万贯，委董晋逐便取盐铁转运使钱物分给。宣武军节度都虞候兼御史大夫邓惟恭、都押衙兼御史大夫杜皓、大将王应凤、曹元偘、杨燕奇、刘惟清、陈文朝、陈沛、张庭芬、薛文翰、赵藏用、李庭光、宇文澹、李国信，并竭忠效诚，绩用昭著。惟恭可检校左散骑常侍，依前兼兼御史大夫，赐实封百二十户，一子七品正员官，并赐物四百段。杜皓、英干并可右散骑常侍，依前兼御史大夫。应凤已下，各加官赐贯。庭芬同节度副使十将等二百六十五人，并优与改官。在城将士，被李迺胁从邀逼制使者，事不由己，朕所深知，并一切不问。宋州刺史兼御史大夫刘逸准、亳州刺史兼御史大夫食封五十户许孝常、颍州刺史兼御史大夫高五立等。咸竭维城之节，各怀奉国之心，并可检校右散骑常侍，各赐实封一百户，其本官并如故，仍各赐物二百五十段。其三州将士等，别赐钱十万贯，亦并委董晋准前逐便收取盐铁转运使钱物分给，仍委董晋速具名闻奏，当与甄录。








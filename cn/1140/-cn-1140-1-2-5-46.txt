徐伯调五言律序

山隂徐伯调书至曰曩与君论诗甚善君辄为我序近者放废无事取古今诗分体各治之今五言律先成帙君为我定之予省览数四删其十之二三序曰夫近体莫难於七言固已然五言长城昔人盖重言之唐之初盛称沈宋高岑王孟诸家大约温柔淹雅典丽冲和如静女穠花镂金错彩要归於自然使人读之心恬意惬一唱三叹斯为极致独子美沈郁怪幻雄视百代如风雨雷霆猛兽奇鬼惊魂动魄咄咄不敢逼视杜律在唐实为变调而所为五言长城亦拓地万里矣伯调之律以杜为宗以创获为奇其于软美轻俊手滑调浮及寒俭平易之作视之如糠粃虽貌似乎唐不取也故其为诗熊熊浑浑磅礴光怪可喜可怖虽或鑱刻险仄不合时宜亦杜之苗裔矣即此一体足留伯调天地间况其诗不尽此乎予曩与伯调论诗薄视文长若附庸国惟我两人所见略同今复论其槩如此吴越间多诗人丁飞涛毛大可诸子皆与伯调往复议论试以此质之当不河汉余言也


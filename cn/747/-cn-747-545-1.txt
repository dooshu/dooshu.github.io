○请放免当司诸色本利钱奏

应诸司诸军诸使公廨诸色本利钱等，伏缘臣当司及秘书省等三十二司利钱，伏准今年七月十三日赦文，至十倍者。本利并放，展转摊保至五倍者。本利并放，缘前件诸司诸使诸军利钱，节文并不该及。其中有纳利百姓，见臣称诉，纳利已至十倍者，未蒙一例处分。求臣上达天听，臣已面陈奏讫。伏以南北诸司，事体无异，纳利百姓，皆陛下赤子，若恩泽均及，则雨露无偏，伏望圣慈特赐放免。如允臣所奏，伏乞特降敕旨，并进今年七月十三日赦文处分，仍永为定制。


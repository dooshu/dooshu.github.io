徐积


积字仲车，楚州山阳（今江苏淮字）人。生于天圣六年（1028）。治平四年（1067）进士第。除扬州司户参军、楚州教授，改和州防御推官。徽宗立，改宣德郎。崇宁二年（1103）卒，年七十六。政和间，赐谥节孝处士。有集二十卷。

渔父乐

水曲山隈四五家。夕阳烟火隔芦花。渔唱歇，醉眠斜。纶竿蓑笠是生涯。

无一事

见说红尘罩九衢。贪名逐利各区区。论得失，问荣枯。争似侬家占五湖。

堪画看

讨得渔竿买得船。归休何必待高年。深浪里，乱云边。只有逍遥是水仙。

谁学得

饱则高歌醉即眠。只知头白不知年。江绕屋，水随船。买得风光不著钱。

君看取

管得江湖占得山。白云同散学云闲。清旦出，夕阳还。不知身在画屏间。

君不悟

一酌村醪一曲歌。回看尘世足风波。忧患大，是非多。纵得荣华有几何。








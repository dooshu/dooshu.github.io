◎汪店

扬州城中百货殷繁，咸萃于辕门桥。道光丙午，余到邗之前一月，辕门桥忽被火灾，大店高楼悉成焦土，而中间一杂货店岿然，旁无依附。相传火势正炽，合街人皆望见此店瓦上无数黑旗拥护，火不得入。火熄后，询知店主人系汪姓，已开张三十余年，店中叟约六十许人，眷口均先行避出，店货亦不过稍稍搬移，毫无所损。邻里老幼咸称此店别无奇异，但与之联居多年，从未见此叟作一欺人事、出一欺人语也。呜呼！是宜独蒙天佑矣。


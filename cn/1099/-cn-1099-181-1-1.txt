○進哈密事宜疏 【 哈密事宜】

近朝議哈密事、紛紛不一、志事功者主於興復、憫民命者頗議棄絕、此皆不通時勢、而膠於一偏之見者也、臣因以平日所聞、參互考證、而得其說、數以質之前在陝西實心經理其事者、莫不以為所訪其中事情并處置之宜、款款切實、今輒開列如類備照冊子式樣、隨此進呈以備　聖覽、葢恐兵部復本、與百官建議之言、多失事實、并繁文太多、其番語又不易通曉故敢不憚塵瀆、　計開　吐魯番夷情　一回夷疆土、東至哈密界六百里、西至曲先有七百里、南北相去約有百里北山後為瓦剌達子、南山後為番子、大小城堡。共有十五六座。每堡一頭目掌管速檀滿速兒。居一土城。週圍約有二百里。南北土門二座、城北墻有高土臺一箇、闊數丈、名曰土剌、速檀王子居於其上、臺上有吊橋、夜則懸之、城郭內外俱有居人烟火林木宛如中國、　一回夷部落、其部下男女、約有一萬餘人、除老弱、其餘可以上馬挽弓者。止六七千人。秋冬居城堡。春夏隨水草孳牧、或各山川種田、或打團射獵、速檀亦不時出獵、其妻皆隨之、　一回夷兵馬、其將侵犯中國預先紏集人馬、差頭目數人、分投於各族抽取、如父子兄弟有十餘人者。抽取四五丁。有六七人者。抽取三四丁。有三五人者。抽取一二丁。各夷亦有生理戀妻子不肯隨之強逼然後肯行。每一興兵。必得四五箇月。然後人馬得齊。雖催促至緊。亦得兩三箇月。速檀王子賞以布帛粟米殺牛羊犒勞。後然齊心而來。　一回夷謀畧、其將欲發兵之時、先聚集各頭目、到於速檀王子宅上有小房一座、上席鋪紅氊毯傍鋪白氊、趙宋時女真用兵其法如此王子坐於上、諸頭目傍坐、凡小回子有識見者亦許下坐互相辨難王子曰。假如漢人這等擺陣。這等行兵。卻如何禦他。眾論紛紛。取其長者用之。凡事皆有成筭。然後行。謀定之後斷然行之。至死亦不改易。　一回夷戰陣、凡回夷將戰之時。有金皷旗幟行列部伍。其陣森嚴整齊。穿長甲至膝。左手懸鐵牌一面。下馬步戰。能用弓刀。自朝至夕直戰一日不退非如北虜三兩衝即退也　一回夷羽翼、其山北為瓦剌達子。部落約有十萬。其性比宣大達子稍和緩。自來與中國不通貢。亦不犯邊近來貧困。亦稍有入侵意。而吐魯欲犯順。輒便紏合以助聲勢。瓦剌之貧窮無賴。多隨之搶擄人口財物瓦剌得者屬瓦剌回子得者屬回子及驅沙?州屬番為前鋒。是以一舉動便有萬人。其實皆烏合之眾一回夷情狀、夷性最滛最貪、凡入貢或作買賣、專為得利、行動必帶妻子、其入貢妻子俱寄放肅州、其言多變詐。十句無一二句可信者。其需於中國者曰茶曰大黃曰麝香。此三物吐魯番用之不甚急。但以西番諸國。我中國之所以制番者亦在此矣非麝無以毉毒蛇。非大黃則人馬大便不通非茶則鬱悶不解。吐魯番得此欲轉貨各國以取重利諸國欲通貢其所需亦在此也吐魯番當諸夷之要衝。諸夷欲入貢作買賣者。必假道於此。別無道路而諸國亦畏吐魯之強。　一回夷風俗、有為盜一次、責令賠償、二次割手一隻、三次打死、有打死人者、如苦主強盛、則將兇犯竟自拿獲打死抵命、如力不能勝者、則告王子處、差頭目拿來打死、其爭鬬及犯姦者告滿剌處責治、凡婚姻父母令女出外自擇其所欲者納之、夫婦不相得、女得以休男。男不得以休妻而有五穀蔬菜果品、但味不如中國嘉耳、凡女子十一二歲者、皆從滿剌讀書寫夷字、只禮拜天地、不信佛教、　一回夷戚屬、速檀王子有三妻、置之三處、每妻有二使女為妾、每妻處住三日、周而復始、如在此處、則飲食衣服俱在此處管待、有兄弟五人、同母弟名巴巴乂、異母弟一名真帖木兒、一名忍帖木兒、二人俱不得所、僅能度日、惟巴巴乂強盛、居乂力失城在吐魯城之西、約有四五百里、其部下約有一二千人、與速檀王子不和、時常領人馬來擾害、王子無奈曲意忍之、往往厚贈而去、王子有子尚幼。如王子故則巴巴乂必圖為王。　一哈密國王興廢始末、永樂年封元之遺孳為忠順王、居哈密為中國藩籬、使凡諸進貢者、皆由哈密通進、後故、其子孛羅帖木兒復立、後絕嗣、乃立孛羅之甥罕慎為王。回夷以為非貴族。何以為王。誘而殺之。又有安定王。與忠順王同宗。封曲先衛為王。其子孫陝巴公直有力量。又係貴族。取立為王。後故立其子速檀擺牙郎。其人淫亂無度。眾心不服。今被吐魯番搶去。再無可立為王者。如立一別類。則眾心以為非貴族。斷不附之。安定之後。雖有一孫名汪占爾加。其人甚懦弱無知。部下尚有番子五六十人。亦不能約束。每向部下諸番乞食。其狼狽至此。　一哈密羽翼、輔佐忠順王有三種夷人。一種回回。元係吐魯番族類。名為佐忠順王。其實與吐魯同心。一種畏兀。一種哈剌灰。俱係番達。前時部落繁盛。有一二千人。自擺牙郎為國之後。回回遂與吐魯合謀戰據哈密城。畏兀哈剌灰二種。俱迯來肅州。見在東關廂。及各山散住。部落十散七八。止有五六百人。且貧弱不勇。罕東赤、斤等衛番達。各住居沙州?州苦谷扇馬城回回墓等地方。前時甚富庶。賴為中國藩籬。近因吐魯刼殺搶掠。部落亦各散亡。貧困不能自存。每吐魯入犯。驅之為先鋒。彼其實不忍負中國也近日吐魯消息。亦多賴其傳報。　一閉關絕貢利害。所謂閉關絕貢者。是因回夷之犯順。而吾以威攝之也。必須修我之邊備。使倉廩充實。士馬精強。城堡完固。而將士日夜淬礪以待之。如回夷果能悔過輸誠而求貢。然後容其入關。如其鴛鷔侵犯。則仗義征勦。使之痛遭挫衄而歸。如此則閉關彼以為威開關彼以為恩而後邊境寧謐。今日之事。一閉關絕貢之後。邊備之事置之不問。今閉關絕貢巳數年矣。倉廩空虗猶昔也。士馬寡弱猶昔也。城堡頹壞猶昔也。內治狼狽如此。故回夷之求和未必誠也而鎮廵不敢深拒。恐其侵掠地方。稍不得利。即率烏合之眾。長驅深入。如蹈無人之境。必獲大利而歸。昔年之事可鑒也。葢由我邊備不修。閉關彼不以為威。而開關彼亦不以為惠。故今日之事不在於關門之閉與不閉惟在於內治之修與不修也　于今哈密雖未復而甘肅邊鎮亦未見多事故知文襄之策為長一哈密之取舍緩急。今哈密之地。必欲興復其勢有五不可。城池頹壞地土荒蕪。農器子種不備。輒難修理。一不可也。忠順安定二王之後。俱無可立之人。欲立他族。則眾心不服。罕慎之事可鑒。二不可也。三種夷人回回。不與我同心。畏兀哈剌灰。又微弱不可恃。况住居肅州日久。有戀土之意。必欲驅之。復入哈密。是置之必死之地。且失其心。三不可也。甘肅之地已為窮邊。近來又荒歉。在官倉廩空虗。在民十室九空。甘肅西路雖新設遊擊三千人。馬號為三千。其實不滿二千。俱各衛新選之人。其勢不足以懾吐魯。而護庇哈密。四不可也。縱使強勉興復。隨復隨敗。徒勞中國。且傷國威。益資吐魯之利。五不可也。勢雖不可興復。亦不可廢棄。一則　祖宗所立之疆土不當棄。一則指以恢復為名。以羈縻夷心。彼以為漢人必不舍此地。常以為奇貨誘我。如棄而不講。彼以為我不以哈密為輕重。必啟其侵謀肅州之心。大為不可。故哈密之地不可恢復而亦不可棄也　甘肅邊事　一地方疲敝、甘肅之地。比之他邊不同。極為孤懸。自蘭州過河至肅州。有一千四五百里。中間止有一線之路。北為達子。南為番子。聲息時時有之。其近城堡之地。乃敢耕種。離城堡遠者棄之。恐達子卒至搶擄人畜。雖云春種秋收之時有人馬護之亦虗文耳不能濟事。其地專靠水利。近來水利甚微。不能澆溉。說者以為勢豪占奪。雖不占奪。其利亦微。不可全歸咎於此也。自正德初年至今。雨暘不調。通不收成。十室九空。人人饑色。又加以西夷北虜。刼殺數次。客兵主兵。不時住劄。此地方所以日削月弱以至今日也。　一糧儲空虗、邊軍全賴屯田子粒。近因地土無收。拖久甚多。又陝西民運之糧。改為輕齎銀兩。而主客官軍。不時費用。以致倉廩空虗。各衛官軍。每一年之間。名為月米十二石。止得實米五六石。其餘每月支銀柒錢。且如肅州一錢白銀。止買米三升。支銀柒錢。纔買米二斗一升。軍士烏得不貧。　一兵馬寡弱、各衛人馬、以貧困之故、身無完衣、腹無飽食、馬匹瘦損、不堪馳逐、器械朽鈍、不堪擊刺。近年以來夷虜刼殺、及逃亡事故、名為一萬者不滿三五千、名為三千者、不滿一二千、其各墩臺哨守之人。有經年不得更換者。有一身應二三役者。有二三歲小兒報名納糧者軍士烏得而不寡弱、　一興修先務、臣竊考之、昔漢趙充國備邊。首稱屯田積穀。誠萬世之至言也。故為今日計。惟在安靜以養兵民。羈縻以緩他變。則興復之道耳。若閉關絕之。則急逼無漸。其勢必合力以為害。若出兵加之。則輕率損威。彼必驅我?沙之民。以為前鋒。使我自殺其歸附之夷以報捷。是求之益急而自傷益多。竭國以奉軍。傾中以資外。乃不識時宜書生無深謀遠慮者之談也。故近日霍韜所論。惟言邊鹽當復舊法一節。則是實事。臣嘗考之、宣德正統間、天下鹽商盡在三邊輸納本色草料米粟。其價甚輕。而戶部並無收銀轉解之法此所以邊粟益多。邊農益增。而天下鹽價亦賤。中外咸受其利。所以三邊安固。而居民充實。自弘治初、徐溥在內閣。葉淇為戶部尚書、因與揚州鹽商至親、遂改此法、以致中國鹽貴、而年例之銀、盡歸邊官、其三邊屯農糧料為之大耗、臣嘗建言於災異本中、而韜之所訪、則與臣合、為得其實、今日所欲議擬興修、莫有大於此者、而復之亦有漸、則在戶部得人計處而巳、


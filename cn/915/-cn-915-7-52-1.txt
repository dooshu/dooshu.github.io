◇评何承天通裴难荀大功嫁女议

降大功可嫁子，为人所疑，云要正以下殇小功不可娶，举轻以包重，谓长殇大功，亦不可嫁者，意谓非也。且子嫁降亲生离，恒山之日，禽鸟犹哀，况在人理，其哀既深，则吉实轻。故情安於大功之末，娶纳吉庆为重，吉重故可於小功卒哭。夫举重之不可，何妨轻者仍自可乎。而反云举轻明重，其义不例。夫衔孔怀之哀，从降之命，而与新婚者同，其不可哉。若使亲表脱有其例，当断其可乎。（《通典》六十。）


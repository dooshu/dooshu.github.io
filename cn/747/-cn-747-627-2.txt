○代郑相公谢赐门戟状

门戟十二竿。右，今日中使某乙至臣私第，奉宣圣旨，赐臣前件戟者。臣伏以国朝之制，名器尤慎。吏考三十，始秩银青；战勋十二，乃号柱国。必资具美，方锡殊荣。於是有命服以朝，加戟於户，将劝劳而责实，亦驭贵而崇名。上无谬恩，下不虚受。臣迹非奇致，擢自诸生，先皇以廉谨赐知，密勿逾於一纪，陛下以勤忧过听，委遇首於群僚。叨据枢衡，亟移星岁。雷霆用武，曾无犬马之劳；日月垂文，岂有萤烛之助。徒以侍祠清庙，拜舞鸿名，累逢庆赉，骤假勋秩，礼异其数，物盛其容，新其闳，赐之戟。衡门燕雀，乍相贺於朱楹；武库龙蛇，忽追飞於陋巷。当代，宠灵自天，聚族知惭，杀身匪报。无任荷惧屏营之至，谨奉状陈谢以闻。


29　九龍殿名見處


漢袁良碑云：「帝御九龍殿，引對飲宴。」集古録跋謂「九龍殿名，惟見於此」。愚按張平子東京賦曰：「九龍之内，寔曰嘉德。」注：「九龍，本周時殿名。門上有三銅柱，柱有三龍相糾繞，故曰九龍。嘉德殿在九龍門内。」非但見於此碑也。

【集證】後漢楊賜傳：「光和元年，有虹蜺晝降於嘉德殿前。」注引洛陽記：「殿在九龍門内。」

【元圻案】歐陽公集古録跋尾：「右漢袁良碑，云『君諱良，字卿』，『卿』上一字摩滅。陳國扶樂人也。又云『帝御九龍殿，引對飲宴』，九龍殿名，惟見於此。」






○履赋

朝廷兮赫曦，冠剑兮逶迤。惟斯履之所用，得礼容之威仪；缀珠綦以崇饰，遵玉趾而更移。其始造也，佳人运思，女工妙选。爰斯功之始毕，出闲庭之试践；眇轻步以相矜，指奇文而争。若乃相国承宠，尚书见荣；历彤阶而曳响，上玉殿而规行。出郡标奇，则檐前燕落；入朝表异，则云际凫惊。运著丝以示俭，蹑瓜田而见明。时行则行，时止则止。洁其容色，固其表里；偶簪裾未以为荣，践泥沙而以为耻。其义翼翼，其貌邕邕；曳踵则轮轨不断，接武则尘迹相重。其取进也，每迎前以启路；其守谦也，常处下而翘容；其受用也，既虚中以待物；其顺人也，亦应时而曲从。是以加其丝饰，广其文绣；所以表威仪，光领袖。宗庙祭祀，非履不行；揖让周旋，舍履何就。易履者礼也，吾谓斯文之不谬。


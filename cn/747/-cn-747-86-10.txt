○萧遘罢判度支制

门下：夫宰相之任，本於佐理阴阳，节宣风雨，允厘百工，康济万邦，岂可以经费之烦，劳弼谐之重。比以戎车方驾，国用未充，将欲定其准绳，遂兼委於衡轴。今则立事有制，成规可遵，既陈坚确之诚，益尚执持之节。宜加懋宠，用示渥恩。特进行中书侍郎兼户部尚书同中书门下平章事监修国史上柱国萧遘，功高作砺，业茂秉钧，韵同戛玉之清，应作铿钟之响。九流百氏，供笔下之波澜；五色六章，集人间之光彩。真为王佐，众号国桢，射策词高，曳裾望重。优游华贯，黼黻明庭，和符律吕之音，簉合鸾皇之影。誉洽多士，声振天朝。负严乐之才华，既司天语；将徐庾之事业，尤润帝谟。爰执宪纲，搢绅自肃，及专邦计，馈馈无亏。倚注之期，朝昏是属，旋以尘侵羽卫，寇犯郊畿，保於患难之中，不改始终之节。首奔行在，备竭忠谋，明知管葛之才，足副皋夔之选。朕念兹士庶，深痛伤痍，授以盐梅，拯其涂炭。及总机务，大庇生灵，盥荐之道益光，奉上之心尤著。藉其敏果，委畀繁难，果能穷利病之源，去奸欺之弊。事皆条贯，法以彰明，特进退让之诚，益重燮调之任，尔宜潜施秘略，益进昌言，激猛将以弭群凶，召和风而销戾气。焚巢荡穴，促其献捷之音；定赏策勋，乃是铭钟之日。则更加峻秩，别示宠章，宜升黄阁之尊，式表纳言之贵。可门下侍郎兼吏部尚书门下平章事监修国史，散官勋如故，仍落判度支。


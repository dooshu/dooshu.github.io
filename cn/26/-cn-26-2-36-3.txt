杨思权


杨思权，邠州新平人也。事梁为控鹤右第一军使。唐庄宗灭梁，以为夹马都指挥使。明宗时，秦王从荣为河东节度使，以冯赟为副，思权为北京步军都指挥使以佐佑之。从荣素骄，所为多不法。是时，宋王从厚为河南尹。从厚年少，谦恭好礼。明宗阴遣人从容语从厚之善，以讽勉之。从荣不悦，告思权曰：“天下共贤河南而非我，我将废矣，奈何？”思权曰：“公有甲士，而思权在，何患也！”乃劝从荣招募死士、增利器械以为备。冯赟患之，以其事闻。明宗召思权还京师，以从荣故，亦不之责也。后为右羽林都指挥使，将兵戍兴元。潞王从珂反凤翔，兴元张虔钊会诸镇兵讨贼。诸镇兵围凤翔，思权攻城西，严卫指挥使尹晖攻城东，破其两关城。从珂登城呼外兵，告以己非反者，其语甚哀，外兵闻者皆悲之，而虔钊督战甚急，军士反兵逐虔钊，思权因呼其众曰：“潞王真吾主也！”即拥军士入城降。晖闻思权已降，亦麾其军使解甲，由是诸镇之兵皆溃。思权与晖入见从珂，思权前曰：“臣以赤心奉殿下，殿下事成，愿不以防御、团练使处臣。”乃出一纸于怀中曰：“愿志臣姓名以为验。”从珂即书曰：“可邠宁节度使。”废帝入立，拜思权静难军节度使。后为右龙武统军、左卫上将军。天福八年，卒于京师，赠太傅。






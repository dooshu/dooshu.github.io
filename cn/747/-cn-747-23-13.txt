○申严铜禁制

古者作钱，以通有无之乡，以平小大之价，以全服用之物，以济单贫之资。钱之所利，人之所急。然丝布财谷，人民为本。若本贱末贵，则人弃贱而务贵。故有盗铸者冒严刑而不悔，藏镪者非倍息而不出。今天下泉货益少，币帛颇轻。欲使天下流通，焉可得也。且铜者，馁不可食，寒不可衣，既不堪於器用，复不同於宝物，唯以铸钱，使其流布。宜令所在加铸，委按察使申明格文，禁断私卖铜锡，仍禁造铜器。所在采铜铅，官为市取，勿抑其价，务利於人。


◇封阿那瑰为蠕蠕王诏（正光元年十一月）

蠕蠕世雄朔方，擅制漠裔，邻通上国，百有馀载。自神鼎南底，累纪于兹，虔贡虽违，边燧静怠，凭心象魏，潜款弥纯。今其主阿那瑰属离时难，邦分亲析，万里远驰，庇命有道。悲同申、伍，忠孝足矜。方存兴灭之师，以隆继绝之举，宜且优以宾礼，期之立功，疏爵祚土，大启河岳，可封朔方郡开国公、蠕蠕王，食邑一千户，锡以衣冕，加以轺车，禄恤仪卫，同乎戚蕃。（《魏书·孝明纪》）


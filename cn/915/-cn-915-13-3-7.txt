◇推究赦前事诏（五月乙卯）

比屡有纠发官司赦前事，此虽意在疾恶，但先王制肆眚之道，令天下自新。若又推问，自新何由哉？如此之徒，有司勿为推究。惟库厩仓廪与海内所共，汉帝有云：「朕为天下守财耳」。若有侵盗公家财畜钱粟者，魏朝之事，年月既远，一不须问。自周有天下以来，虽经赦宥，而事迹可知者。有司宜即推穷。得实之日，但免其罪，征备如法。（《周书·明帝纪》）


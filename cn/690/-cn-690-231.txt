卷二百三十一



卷之二百三十一

洪武二十七年春正月辛丑朔，上御奉天殿受朝贺，宴群臣于奉天、华盖二殿。

云南麓川平缅宣慰使司宣慰使思伦发及元江府土官知府那荣、因远罗必甸长官司长官白文玉等五十处土官来朝，各贡马、象、方物。

壬寅，免山东青州府乐安等县田租。先是，青州府乐安县及兖州府峄县以水灾闻，命户部遣官核实，至是，诏免其租三千余石。

置普定卫儒学及惠民药局。

甲辰，享太庙。

乙巳，命都察院戒饬天下按察司官。时按察司官入觐，监察御史郑大本劾其不能肃纪纲，正风化，除奸屏蠹，激浊扬清，率皆备员窃禄，以致狱讼繁滋，枉直莫辨，有司病民，恬不加察，遂使廉者无激劝之方，贪者长侥幸之志，宜以各官付法司推鞫，非才者黜罢。诏勿问，命都察院为文戒饬之。

丙午，西宁卫镇抚李喃哥等建佛刹于其地以居番僧，来请寺额，赐名曰“宁番寺”。

丁未，复置山西平阳府吉州丰国、富国二铁冶。先是，上以采铁劳民，罢二铁冶。至是，工部臣言：“营造益广，用铁颇多，请复置冶煎炼，以供国用。”从之。

戊申，遣官往光州等处市耕牛，给洛阳护卫屯田军士。

命礼部榜示天下僧寺道观：“凡归并大寺，设砧基道人一人，以主差税，每大观，道士编成班次，每班一年高者率之，余僧道俱不许奔走于外及交构有司，以书册称为题疏，强求人财。其一二人于崇山深谷修禅及学全真者听，三四人勿许，仍毋得创庵堂。若游方问道必自备道里费，毋索取于民，民亦毋得辄自侮慢。凡所至僧寺，必揭周知册以验其实，不同者获送有司，僧道有妻妾者诸人许捶逐，相容隐者罪之，愿还俗者听，亦不许收民儿童为僧，违者并儿童父母皆坐以罪。年二十以上愿为僧者亦须父母具告有司奏闻，方许三年后赴京考试，通经典者始给度牒，不通者杖为民。有称白莲、灵宝、火居及僧道不务祖风，妄为论议沮令者，皆治重罪。”

辛亥，以中都国子司业周斌为齐府左长史。斌，福之宁德人，为建宁府学教授，考满升中都国子司业。未几，革中都国子监，召回京师，遂升是职。

赐云南、四川、湖广进方物土官及从人凡五百四十一人钞四千六百五十九锭、锦二十三匹、文绮一百七十六匹、绢二百四十二匹。

云南摩赀洞蛮寇建昌、打冲、河西守堡，中军都督府都督佥事徐凯以成都等卫兵击败之。

癸丑，广西思陵州土官韦延寿、江州土官黄中立、思明府知府黄广平贡马及方物。

甲寅，禁民间用番香、番货。先是，上以海外诸夷多诈，绝其往来，唯琉球、真腊、暹罗许入贡，而缘海之人往往私下诸番贸易香货，因诱蛮夷为盗，命礼部严禁绝之。敢有私下诸番互市者，必寘之重法。凡番香、番货，皆不许贩鬻，其见有者限以三月销尽。民间祷祀止用松、柏、枫、桃诸香，违者罪之。其两广所产香木，听土人自用，亦不许越岭货卖，盖虑其杂市番香，故并及之。

乙卯，大祀天地于南郊。

丙辰，遣京卫千户郭均英往赐麓川平缅宣慰使司宣慰使思伦发公服、幞头、金带、象笏。

召信国公汤和入朝。时和居凤阳里第，以风疾不能行。上思之，特召入见，勉慰问劳，既而遣还，赐钞一百五十锭，俾择地营寿藏。

己未，命泸州卫指挥佥事皇甫霖镇守盐井卫。时西平侯沐春奏：“盐井卫地边远夷而卫新置，宜选宿将谙练怀柔、可服夷心者镇之。”故有是命。

辛酉，永顺宣慰使司宣慰彭添保贡方物。

上退朝，顾谓翰林学士刘三吾曰：“朕历年久而益惧者，恐为治之心有懈也，懈心一生，百事皆废，生民休戚系焉，故日慎一日，惟恐弗及。如是所治，效犹未臻，甚矣，为治之难也！自昔先王之治，必本于爱民，然爱民而无实心，则民必不蒙其泽，民不蒙其泽，则众心离于下，积怨聚于上，国欲不危，难矣！朕每思此，为之惕然。”

命曹国公李景隆佩平羗将军印，往甘肃镇守，调都督宋晟、刘贞率马步壮士缉捕盗马寇边，仍令陕西都指挥王英领河州、洮州、巩昌、临洮军马往归德金佛寺等处追捕叛羗。

以天下郡县预备仓粮贷贫民。先是，命户部遣耆民于各郡县籴粮，置仓于民间储之，委富民守视，以备荒歉。议者以粟藏久致腐，宜贷于民而收其新者，于是遣使给贷之。

甲子，乌思藏灌顶国师吉剌思巴监藏巴藏卜等各遣使来朝，献甲胄、罽缨等物。

乙丑，琉球国中山王察度、山南王承察度遣其臣亚兰匏等奉表，贡马九十余匹及硫黄、苏木、胡椒等物。

贵州宣慰使司宣慰使安的遣使贡马十二匹。先是，建昌卫寇乱，上以安的固守疆境，遣使赏劳之，故安的献马谢恩。

丙寅，置各处布政司、按察司并各府照磨、检校官。上谕六部、都察院诸大臣曰：“顷者，朕以各部案牍填委，往往淹积不行，吏缘为奸，事愈浩繁。于是各设司务，职专纪其出入，督其稽滞而察其奸弊，不旬日间事多完集。今在外布政司、按察司并各府亦宜设照磨、检校如司务之职。”于是各司府置照磨所，设照磨、检校各一人，不署文案及不许差遣。

上以皇孙及诸王世子郡王年渐长未婚，敕礼部于河南、北平、山东、山西、陕西凡职官及军民家或前朝故官家女年十四以上、十七以下、有容德无疾而家法良者，令有司礼遣之，俾其父母亲送至京，选立为妃，其不中选者赐道里费遣还，有司用是扰民者罪之。

戊辰，道州猺蛮盘大等五百余人作乱，湖广都指挥使司遣兵讨捕，获其党周子昌等二十九人诛之，余皆溃散。

上以山西大同、蔚、朔、鴈门诸卫军士月给粮饷，有司役民转输，难苦不胜，遂命各卫止留军士千人戍守，余悉令屯田，以息转输之劳。

命广武卫指挥使刘福镇永州，迁安陆中护卫指挥佥事冯喜为广武卫指挥佥事。时喜以不事事调盐井卫指挥佥事，及陛辞，上悯其老，故有是命。

己巳，北平宣府军储仓成。初，廷议以北平府余粮运至宣府储偫，遂遣官度地置仓于居庸关下。至是，仓成，凡六百区。

庚午，以前中都国子监为凤阳府儒学。

是月，建汉寿亭侯关羽庙于鸡鸣山之阳，庙旧在玄津桥西，至是改作焉，与历代帝王及功臣城隍诸庙并列，通称十庙云。

建昌卫指挥使安配、乌撒军民府前宣慰使阿么、沐川长官德聚、陇木头长官车落弟蒲亭、程番长官程谷秀、岳希蓬长官蒲送、静州长官非车子车送及奉议州土官黄世铁、泥溪长官司土官王凤遣子王凰、马湖府知府安仁、寻甸府土官沙姑遣把事李不花、临安府土官甥禄胜来朝，贡马，诏赐锦锜及钞锭有差。

二月辛未朔。

壬申，车里军民宣慰使司宣慰使刀暹答遣其弟刀散等贡方物，诏赐绮帛各十匹、钞一百八十锭。

夜，雨霰。

癸酉，置建昌卫前千户所，守御打冲河。

重定优给例。凡军官在任亡故及征伤失陷者，自指挥至所镇抚并赐其妻米五石，优给终身，无子孙者亦如之，坐事死、无子孙承袭者赐其妻钞二十锭，令依亲，不优给。

命中军都督府都督佥事刘德、前军都督府都督佥事商暠巡视两浙城隍，简阅军士。上以倭夷屡为寇患，命德等巡视沿海州郡城隍，度其高广丈尺以及军士器械之数，仍督各卫严为备御，遇有调发，则一百户所全军同出，庶几兵将相知，不致相失。

给广西属卫官军六千九百余人钞三万三千二百余锭。

礼部言：“朝鲜国岁给《大统历》一百本，今李旦数生边衅，既已绝其往来，则岁赐之历亦宜免造。”诏可。

乙亥夜，太阴犯昴宿。

丁丑，遣官释奠于先师孔子。

戊寅，祭大社、大稷。

庚辰，置河南等都指挥使司司狱。时河南都司奏狱囚无官专掌，故命各都司特设司狱一人。

置应天府溧水县东坝税课局、批验盐引所、巡检司等衙门。初，溧水县耆民奏：“朝廷近开东坝，既利漕运，且便商贾，宜立税课局、批验所、巡检司各一所。”从之。

诏罢在外文武诸司公宴。先是，每岁正旦、冬至、天寿圣节及千秋节，令诸司各给官钱，设宴于公堂。至是，官吏以市物扰民，故命罢之。

辛巳，吏部奏：“北平等布政使司、山东等按察司考核所属有司官，不胜任者四十余人，宜行黜降。”上曰：“考核行则善恶明，黜陟公则贤者得以展其才，不肖者不得以旷其职，此辈宜即除官代还，毋令废事。”

壬午，免扬州府如皋县民亡绝逋赋凡二百一十余户。

癸未，皇第四十一孙孟爟生，楚王第九子也。

四川天全六番招讨使高敬严遣使贡马，诏赐以文绮、钞锭。

免松江府华亭县荒田租税。先是，上以民间多荒芜田土，有司仍徵其赋税，民甚苦之。命户部榜谕天下郡县：“凡土田荒芜者，以实奏报。”于是华亭县言流民七百二十户该徵税麦丝绵租米四千一百二十余石，诏核实免之。

甲申夜，有流星起自左旗，东行至匏瓜没。

乙酉，遣官享先农。

丙戌，旌表武昌府江夏县民孟福妻张氏贞节。

丁亥，增递运驿夫粮额。初，递运驿传夫皆以民间田赋多者充役，少则并别户以足之，转递往复，久不得代，船坏马毙，则易买补偿，虽巨室甲户亦惮其役，吏缘为奸，往往富者以贿免而贫者愈困。于是饶州府乐平县民方处渐上言：“郡县徭役不均，最为民病，如红船、马船、站船等役，皆可计会。乞令有司计每里杂役若干，验其丁赋轻重，以损益之，务令均一，定为图册，十年之内，以次更番，其余轻役则于每年里长之下闲户差遣，如此则吏无赇贿之弊，民无不均之患。”书奏，上命户部集百官议之。户部尚书郁新等言：“天下水马驿递运所夫，其役至重，虽蠲其税粮而久不得代，困乏之故，皆由于此。今后不须免粮，但于各布政使司所属境内，计水马驿递运所船马车牛之数，以所隶民户田粮照依旧佥粮额加倍均派，不分军匠，依次轮充，周而复始。其两浙税户与市民及宥罪发充者，应役如故。湖广、山西之民先尝垛军，已除水马诸项，役占人户，宜令依旧充当，不须均派。”上曰：“若依旧例粮数，止加一倍，恐不足以苏民力。”命增至五倍，余如所议。

给赐胭脂山开河民匠六千人钞一万八千锭。

庚寅，命江阴卫指挥佥事朱信等率军士运粮往辽东。

辛卯，代州繁峙知县刘英坐事被逮，邑耆民十四人诣阙言：“英在官廉谨，诚心爱民，乞贷其罪。”上曰：“为令者能得其民之心，为民者能怀其令之惠，皆可嘉也。”遂命释英，给耆民道里费，遣还。

赐致仕指挥杨清等九十六人钞各十锭、布六疋。

甲午。初，山东清州诸府邹平诸县被水灾者凡一十七处，布政司以闻，诏免其租税。户部尚书郁新言：“近者，高苑县被灾田租皆准收绵布，今邹平县宜如其例。”从之。

敕左军都督府臣曰：“朝鲜国屡入朝贡，既听约束，乃复使人钞掠边境，为国启衅。近日，澉浦获贼胡德等五人问之，迺其国遣之出海劫掠、侦伺边声者，宜遣人往诘朝鲜李旦，何得无礼如此。今胡德所连之人甚多，朕不欲深究其事，姑与李旦言，俾知之。”

丁酉，迁苏州府崇明县无田民五百余户于昆山开种荒田。时昆山县民上言其邑田多荒芜而赋额不蠲，故有是命。复虑其重迁乏费，命本处卫所发军船递之。

四川黎州安抚司土官副使苟德贡马。

己亥夜，有流星大如盂，青赤色，起自正南云中，隐隐有声，西南行至云中没。

是月，城同安县嘉禾山，置永宁中左千户所。

缅国及朵甘、乌思藏皆遣使入贡。








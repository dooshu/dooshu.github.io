105　魯雞蜀雞越雞大小


「魯雞固能矣」，注云：「大雞也，今蜀雞。」爾雅釋畜：「雞大者蜀。」韓文公守戒曰：「魯雞之不期，蜀雞之不支。」是以蜀雞爲小也。未詳。

【閻按】昌黎熟於莊。「蜀」本「越」字。

【元圻案】庚桑楚：「庚桑子曰：『奔蜂不能化藿蠋，越雞不能伏鵠卵，魯雞固能矣。雞之與雞，其德非不同也，有能與不能，其才固有巨小也。』」陸氏釋文：「越雞，司馬彪、向秀云小雞也。或云荆雞。」






89　仲尼弟子傳言子貢不實　遷之言華而少實


仲尼弟子傳：「子貢一出，存魯、亂齊、破吴、彊晉而霸越。」通鑑外紀周紀七曰：「戰國之時，齊、魯交兵者數矣，一不被伐，安能存哉？田氏弱齊，一當吴兵，安能亂哉？吴不備越而亡勝齊，安能破哉？四卿擅權，晉以衰弱，修兵休卒，安能彊哉？越從吴伐齊，滅吴乃彊，此安能伯哉？十年之中，魯、齊、晉未嘗有變，吴、越不爲是而存亡，遷之言華而少實哉!」

【元圻案】蘇子由古史三十二子貢傳：「蘇子曰：予觀左氏傳，齊之伐魯，本於悼公之怒季姬，而非陳恒；吴之伐齊，本怒悼公之反覆，而非子貢。吴、齊之戰，陳乞猶在，而恒未任事，凡太史公所記，皆非也。」〇宋黄東發史記日抄曰：「子貢雖曰存魯，其機辨儀、秦不及也。史之言未必盡然。」






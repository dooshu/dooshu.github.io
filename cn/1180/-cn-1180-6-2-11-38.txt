答宣大巡抚吴环洲言虏构衅之机


九贡告成，国威远詟，咸公之功。阅视核实，必有懋赏矣。市事，谅亦不出此月可竣。昨语代者，姑缓其行，俾公得收全美。披对之期，当在冬初。今岁增赏数亦不多，已语该部，酌从其请。

辱示，问阻恰台吉绝婚土蛮，激劝青酋，阴为合从，俱为奇策。但得二虏构衅，则在我可以坐制。此等机括，不惟时辈不知，即本兵素娴边事者，亦未可深语也。






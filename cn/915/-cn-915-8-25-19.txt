◇朝堂讳训议

后讳依旧不立训。礼，天子诸侯讳群祖，臣隶既有从敬之义，宜为太常府君讳。至於朝堂榜题，本施至极，既追尊所不及，礼降於在三，晋之京兆，宋之东安，不列榜题。孙毓议称京兆列在正庙，臣下应讳，而不上榜。宋初博士司马道敬议，东安府君讳宜上榜，何休承天执不同，即为明据。其有人名地名犯太常府君及帝后讳者，皆改。宣帝讳同。二名不偏讳，所以改承明门为北掖，以榜有「之」字与「承」并，东宫承华门亦改为宣华云。（《南齐书·礼志》上。建元元年，太常上朝堂讳训，仆射王俭议。）


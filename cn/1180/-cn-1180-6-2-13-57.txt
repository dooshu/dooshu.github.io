答广西宪副吴道南


伻至，辱华翰。佳葛之惠，深荷雅情。

登衡拙稿，一时漫兴耳，何足灾梓？若北虏通贡本末，则关系边事，不可无纪。往曾托相知者为一纪载，殊不称意。今公所录，事核词畅，虽其中隐谋秘计，有未尽述者，而首尾措画，大都悉备。缘公当时亲睹不榖经画此事，故记述精详如此。至于大制序传，于不榖平生心事，发摅殆尽，但以谫劣比拟古哲，殊为愧耳。已令儿辈各藏一帙，用备家乘，感谢。

贱体近日始觉渐愈。十年之间，昼作夜思，从少至今，所为翕聚贮积者，日张施于外，遂成贫子。要欲及今齿发尚健，早弃人间事，从吾初服，非自爱幻躯，盖盈虚消息，天道固宜尔也。






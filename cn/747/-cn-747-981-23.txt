○对故纸判

〈州申远年故纸，请卖充公廨支用。〉

六合为家，万方同贯，用人文以成化，藉鸟章而理物。由是簿书岳峙，文帐波流，酬答极於嵇康，沉迷昏於公干。案牍之理，义在随时；曹局之资，固宜适用。即有年代浸远，事迹沦没。诸幽阁，疑孔壁而生尘；纳以严扃，同汲书而有蠹。桃花之色，对春园而欲脱；鱼网之彩，俯秋水而将沉。羊续则不任补袍，扬雄乃才堪盖酱，令式既标年岁，州县自有准绳。何事强申，方求取决，请以状下，任依彝途。


○平权衡赋（以“昼夜平分，钧铢取则。为韵）

王者统四时，均五则。彼权衡之为准，验阴阳之不忒。钩深致远，黍累于焉靡差；称物平施，晷度由之斯得。惟权也分其重，惟衡也取其平。明乎国经，固悬兹以垂范；掌乎天秩，如用兹而永贞。衡任权以钩物，权资衡以作程。故一人体之以清万国，万国仰之而庶政以成。当其元鸟司分，畴人敬授。既量诸夕，又测其昼。盈虚气等，何藉于土圭；日夜时分，已传于玉漏。莫不同度量以应其时，平权衡以叶其候。苟顺气以颁节，实从时而不谬。其功斯博，其道式孚。谅同均于远近，故不失于锱铢。俾称物者守之无易，抡材者持之罔逾。皇矣我君，康哉神化。万方取则，自得干均平；二气尚分，无愆于昼夜。不然者，何以佐枢之斟酌，调元气以。申乎旧章，孰似权衡之大；匪无同异，所纪春秋之分。齐其重轻，等其规矩。岂钧铢之是待，在绳准而有取。固将平邦国，亦以叙彝伦。七政惟齐，有符乎应天之运。百工咸赖，实资乎秉国之钧。宜其平域中而齐律度，贞天下而利黎人。惟正直可法，惟中乎可均。夫如是，则权衡者盖亦考兹义而是遵。

陈佑

佑，贞元九年进士。九淄青节度副大使李师道寮属，师道叛，佑抗节忏贼被囚。


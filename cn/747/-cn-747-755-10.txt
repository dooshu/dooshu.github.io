○唐故复州司马杜君墓志铭（并序）

公讳铨，字谨夫。河西陇右节度使襄阳公赠司空之曾孙，司徒歧国公赠太师之孙，司农少卿赠给事中之子。公以岐公荫调授扬州参军同州冯翊县丞卫尉寺主簿鄂州江夏县令复州司马。年六十，某年月日，终於汉上别业。

岐公外殿内辅，凡四十年，贵富繁大，儿孙二十馀人，晨昏起居，同堂环侍。公为之亲不以进，门内家事，条治裁酌，至於筐箧细碎，悉归於公，称谨而治。自罢江夏令，卜居於汉北泗水上，烈日笠首，自督耕夫，而一年食足，二年衣食两馀，三年而室屋完新，六畜肥繁，器用皆具。凡十五年，起於垦荒，不假人一毫之助，至成富家翁。常曰：“忍耻入仕，不缘妻子衣食者，举世几人？彼忍耻，我劳力，等衣食尔，顾我何如？”後授复州司马，半岁弃去，终不复仕。以某月日归葬於长安城南少陵原司马村先茔。某为从父弟，泣涕而书铭曰：

公侯之家，所业唯官。薄官业农，垦荒室完。入仕多耻，以农力劳。等衣食尔，劳力者贤。归全故邱，庆期孙子。


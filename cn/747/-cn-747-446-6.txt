○对庐树判

〈商子行，钦食失节，生疾。抑云庐氏井树不修。〉

先王作则以广利，制命以居人。故官立井树，旅有施舍。相彼庐氏，实曰职司。在故事之允修，於从政乎何有？既而日暮途远，商子载驰，辕端莫向，马首靡托。既伤行旅之感，加之暴露之忧。寒温失时，以干六物；饮食不节，是生百病。且国生纳币，咎在晋卿；江氏失布，盗由楚相。玉毁於椟，罪有所在。

张濯

濯，上元中进士。


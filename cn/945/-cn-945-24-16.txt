代中书谢秋社日赐御筵状

右臣今日中使至奉传圣旨以社节特就中书赐御筵者西成届候幸当命社之辰北阙宣恩式霈需云之象示宴私於着位布慈惠於当阳此盖皇帝陛下嘉品物之丰登因令文之休澣尧厨推食穆醴分甘有司供帐以载严近侍彯缨而咸集既饱以德但媿於属厌退省其私更惭于尸素荷照临之所及谅报効以何阶


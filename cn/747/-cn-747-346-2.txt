○让起复表

草土臣钅共言：伏奉制书，复臣御史中丞，馀并如故。恭承睿奖，五情震越。臣中谢。臣弱丧所生，不能自立，慈亲抚育，得以成人。所恨终身，号慕无及。今才逾卒哭，宁冀生全？圣泽曲流，天光特照，记臣於苫届之下，起臣於风宪之前。知臣转深，万死难谢。誓将糜粉，上答殊私，岂固礼经，辄稽严命？但臣自丁艰疚，日渐羸，窃料形体，未堪驱策，徒招谤议，无振纪纲。伏乞圣恩舍怜，俯矜冒，容臣岁月，抱衅私门。稍能支持，不敢辞诉。无任感惧荒迫之至，谨诣朝堂路左奉表陈乞以闻。


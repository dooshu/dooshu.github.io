石国

石国。其俗善战。多良马。西北去瓜州六千里。

贞观八年十二月。朝贡使至。

显庆三年。以其地噉羯城为大宛都督府。仍以其王职土屯摄舍提于屈昭穆为都督。

开元初。其蕃王莫贺咄吐屯有功。封为石国王。加特进。寻又册为顺义王。二十九年。其王伊吐屯屈勒遣使上表曰。奴自千代以来。于国忠赤。秖如突厥骑施可汗忠赤之中。部落安贴。后背天可汗。脚底大起。今突厥已属天可汗。在于西头为患。惟有大食。莫踰突厥。伏乞天恩。不弃突厥部落。讨得大食。诸国自然安贴。

天宝初。累遣朝贡。至五年。封其王子那俱车鼻施为怀化王。并赐铁券。九载。安西节度使高仙芝奏。其王蕃礼有亏。请讨之。其王约降。仙芝使部送。去开远门数十里。负约。以王为俘。献于阙下。斩之。自后西域皆怨。仙芝所擒王之子。西走大食。引其兵至怛罗斯城。仙芝军大为所败。自是西附于大食。至宝历二年及大历七年。并遣使朝贡。


○为独孤氏请陪昭陵合葬母表

妾独孤氏言：妾早罹艰罚，终鲜急难，门构倾颓，宗绪断绝，零丁在疚，微眇何依？赖母氏劬劳，顾存鞠抚，渐离瘵，以至成立。犬马含识，乌鸟有情，空怀返哺，岂曰能养？枯鲜何几？隙驷不追，擗地扣心，仰天泣血。应门乏五尺之嗣，当室无三年之主，衣衾之举，谁则始终？奠酹所存，实寄眇。今日月斯迈，龟策告期，将安窀穸，或从迁。妾亡祖唐右卫大将军溧阳县公彦云，迹参缔构，功勒鼎彝；亡父唐某府折冲都尉袭溧阳县公臣某，宠懋戎行，嗣守藩服：咸得托基桥岳，陪瘗林。杜氏阶前，虽云非古；齐君牖下，义彰自昔。傥蒙返魂旧茔，合骨先垄，则存没荣幸，幽明感戴。妾百罹兼至，六极备尝，虽送往饰终，无资石椁之厚；而倾家破产，不赡涂车之费。先臣苴茅旧封，食菜遗业，颁诸同族，散在别房，相彼誓河，事凭先德，永言书社，宜奉大宗。伏望哀此孤微，惠以丝绋，回一岁之邑入，助千龄之宅兆。岂惟褒多益寡，有叶典经；固亦劝义笃亲，实允观听。妾生轻茨藿，地接葭莩，承夏禹之致孝，属唐尧之敦叙。荒情谬款，轻敢上祈，天造曲成，傥蒙哀遂。无任穷恳之至，谨诣朝堂奉表以闻，秽黩冕旒，伏增战越。


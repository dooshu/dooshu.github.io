○中书门下贺白野鸡表

臣某言：内常侍吴承倩至，宣示臣淮南节度使陈少游所进白野鸡者。臣闻圣法天以调气，天表圣以呈祥，皆启迪皇猷，发挥至理，事均影响，必在感通。伏惟宝应元圣文武皇帝陛下德合太和，化高前古，休徵异瑞，以月系年。方启率舞以来仪，岂俟重译而作贡。臣谨按《瑞应图》云：“王者仁圣旁流四海则见。”又云：“祭祀不相逾，宴会衣服有节则见。”耿介之性，自能驯狎，纟卒杂之姿，翻然纯素。玉立丹槛，雪映雕笼。时和自叶於休祥，天意实彰於变化。岂越裳之献，独美於前王；而岱宗之精，用呈於今贶。必然之应，幽赞如斯。载表大平之符，克明柔远之德。臣谬参枢近，获睹鸿休，庆跃之情，倍万恒品。


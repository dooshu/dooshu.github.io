○闵己赋

余悲不及古之人兮，伊时势而则然。独闵闵其曷已兮，凭文章以自宣。昔颜氏之庶几兮，在隐约而平宽。固哲人之细事兮，夫子乃嗟叹其贤。恶饮食乎陋巷兮，亦足以颐神而保年。有至圣而为之依归兮，又何不自得于艰难。曰：余昏昏其无类兮，望夫人其已远。行舟楫而不识四方兮，涉大水之漫漫。勤祖先之所贻兮，勉汲汲于前修之言。虽举足以蹈道兮，哀与我者为谁。众皆舍而己用兮，忽自惑其是非。下土茫茫其广大兮，余壹不知其可怀。就水草以休息兮，恒未安而既危。久拳拳其何故兮，亦天命之本宜。惟否泰之相极兮，咸一得而一违。君子有失其所兮，小人有得其时。聊固守以静俟兮，诚不及古之人兮其焉悲。


○答慕容恪、慕容评



朕以不天，早倾乾覆，先帝所托，惟在二公。二公懿亲硕德，勋高鲁卫，翼赞王室，辅导朕躬，宣兹惠和，坐而待旦，虔诚夕惕，美亦至矣。故能外群凶，内清九土，四海晏如，政和时洽。虽宗庙社稷之灵，抑亦二公之力也。今关右有未宾之氐，江吴有遗烬之虏，方赖谋猷，混宁六合，岂宜虚已谦冲，以违委任之重！王其割二疏独善之小，以成公旦补兖之大。（《晋书·载纪·慕容恪传》，又《十六国春秋》二十八。）



夫建德者必以终善为名，佐命者则以功成为效。二公与先帝开构洪基，膺天明命，将廓夷群丑，绍复隆周之迹。今灾眚横流，乾光坠曜。朕以眇躬，猥荷大业，不能上成先帝遗志，致使二虏游魂，所以功未成也，岂宜冲退。且古之王者不以天下为荣，忧四海若荷担，然後仁让之风行，则比屋而可封。今道化未纯，鲸鲵未殄，宗庙之重，非惟朕身，二公所忧也。当思所以宁济兆庶，靖难敦风，垂美将来，侔踪周汉，不宜崇饰常节，以违至公。（《晋书·载纪·慕容传》，又《十六国春秋》二十八。）




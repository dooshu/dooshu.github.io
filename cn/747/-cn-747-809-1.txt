○疑经

经曰“天王使来求金”，又曰“求车”。岂天王之使，私有求於鲁耶？不然，传闻之误耳。若诸侯之使来求金，则谓求可矣。若致天子之命，徵於诸侯，其可谓之求耶？且率土之人与其货殖，皆一人之所有，父之材守於其子，则用否莫不恭命，其可谓之求乎？《春秋》之旨，尊君卑臣，岂圣人为鲁不为周耶？《书》云“天王狩於河阳”，尚为晋侯讳召天子，岂可不为周讳其过哉？纵天子制用失节，多取於诸侯，而欲垂诫，即书於周史可矣，若书於诸侯之史，是[A092]吝其货而侮王命也，王祭亦不供矣，必非圣人之文也。必若王人责其稽命，曷不书曰“天王使某责贡金”？傥以取金为不文，曷不曰“天王使某来徵贡金”，亦讥在其中矣。以是愚疑仲尼书“天王使来求金”，是使私自求而惩之也。不然，求与责文或相近，传写之误焉。不尔，何子夏之徒不能措一言哉？舍此而讥诃，皆小小者耳。


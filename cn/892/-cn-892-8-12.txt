东坡先生志林卷之十二


何苓之名说


罗浮道士何宗一以其犹子为童子，状貌肥黑矮小。予尝戏之曰：此罗浮茯苓精也。俗谚曰：“下有茯苓，上生兔丝。”因名之曰“苓之”，字“表丝”。且祝老何善待之，壮长，非庸物也。





桃符艾人语


桃符仰视艾人而骂曰：“汝何等草芥，辄居我上？”艾人俯而应曰：“汝已半截入土，犹争高下乎！”桃符怒，往复纷然不已。门神解之曰：“吾辈不肖，方傍人门户，何暇争闲气耶？请妙总大士着此一转语。”





代茶饮子


王焘集《外台秘要》，有《代茶饮子》一首，云格韵高绝，惟山居逸人乃当作之。予尝依法治服，其利鬲调中，信如所云。而其气味，乃一服煮散耳，与茶了无干涉。薛能诗云：“粗官乞与真抛却，赖有诗情合得尝。”又作《鸟嘴茶》诗，云：“盐损添常戒，姜宜煮更夸。”乃知唐人之于茶，盖有河朔脂麻气也。





付迈


古人有言，“有若无，实若虚”，况汝实无而虚者耶？使人谓汝庸人，实无所能，闻于吾者，乃吾之望也。慎言语，节饮食，晏寝早起，务劳其形骸为善也。临别以是告汝。四月十五日。





书天台玉版


李献之遣予天台玉版，殆过澄心堂，顷所未见。





书月石砚屏


月石屏，扪之曰微凸，乃伪也。真者必平，然多不圆。圆而平，桂满而不出者，此至难得，可宝。





书赠王文甫


文甫好典买古书奇物。今日自言已典两端砚及陈归圣篆字，用钱五千。余请攀归圣例，每日持一两纸，只典三百文。文甫言：“甚幸。”川僧悟清在傍，知状。





书赠王十六


王十六秀才好蓄予书，相从三年，得两牛腰。既入太学，重不可致，乃留文甫，许分遗。然缄锁牢甚。文甫云：“相与有瓜葛，那得尔耶？”





答贾耘老　一


老杜云：“张公一生江海客，身长九尺须眉苍。”谓张镐也。萧嵩荐之云：“用之为帝王师，不用则穷谷一叟耳。”





答贾耘老　二


今日舟中霜寒，十指如悬槌。适有人致嘉酒，遂独饮一杯，醺然径醉。念贾处士贫甚，无以慰其意者，乃作怪石古木一纸，每遇饥时辄开看。还能饱人否？若是吴兴有好事者，能为君月致米三石、酒三斗终君之世者，便以赠之。不尔，令双莲收掌，须添丁长以付之可也。





书赠徐大正　一


此蔡公家赐纸也。建安徐大正得之于公之子穀，以求东坡居士草书。居士既为作此数语。

得□□□之，天下奇男子也。世未有能用之者，然丈夫穷达，固自有时耶？





书赠徐大正　二


江湖间有鸟鸣于四五月，其声若云“麦熟即快活”。今年二麦如云，此鸟不妄语也。





书云成老


云成老来雪堂，日日昼寝。会东坡作陂，喧喧不复成寐。吾能于桔槔之上，听打百面腰鼓，一畔齁䶎。且吃茶罢，当传此法也。





记与君谟论书


作字要手熟，则神气完实而有余，于静坐中自是一乐。





管幼安贤于荀孔


曹操既得志，士人靡然归之。自文若盛德，犹为之经营谋虑，一旦小异，便为所杀。程昱、郭嘉之流，固不足数也。孔文举奇逸博闻，志大而才疏，每所建，辄中操病，况肯为用乎？然终亦不免。桓温谓孟嘉曰：“人不可无势，我乃能驾御卿。”即温之才百倍于嘉，所以云尔者，自知其阴贼险狠，不为高人胜士所比数尔。管幼安怀宝遁世，龙蟠海表，其视曹操父子真穿窬斗筲而已，终身不屈。既不可得而用，其可得而杀乎！余以谓贤于文若、文举远矣。绍圣二年十二月，与客饮，醉甚，归坐雕堂西阁，面仆案上。睡久之，忽惊觉，已三鼓矣。残烛耿然，偶取一册书视之，则《幼安传》也。会有所感，不觉书此。眼花手软，不复成字。






陈著　又似前人

寓轩爱客还爱酒，酒常不足客常有。

有时宁辍炊粮资，买秫盆酿不盈斗。

今日何日天气新，和粕倾来赏春韭。

安问门外有飞尘，且向樽前开笑口。

岸帻舞得云山摇，挥毫写出风光透。

足以乐矣文字醉，彼何人斯囚躶丑。

君记取，今而后，

但师会数司马家，薄物勤勤意自厚。

莫学豪饮陈孟公，投辖关门妨客走。

陈著

陈著　又似前人

薄俗交朋赴字斜，可人一见只惊嗟。

心凭实地应多事，诗引清风归一家。

休看马头秋后叶，自培门里岁寒花。

何时相接从容步，遍历山巅与水涯。

陈著


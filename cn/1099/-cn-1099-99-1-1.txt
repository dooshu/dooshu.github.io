○論流賊 【 流賊】

盜兵敗於參將宋振、奔聚林縣山中、復出掠衞輝懷慶、臣意賊計有三、或面縛來降。變名潛避。上也。北有戴儀兵。南有宋振兵惟中路衞輝大名兵寡。若暫時假息。乘隙出山。仍循故道。長驅剽剠。徐為迯散之計。中也。流寇畏其流刼難制也若假息山林是為窮寇何今之久立家計也若倚恃林輝濟源河內以西壺關陽城陵川高平以東。地方險遠柵為家計。以圖久駐。下也。然此賊自揣不赦。必出其下。憑山谿之險。紏合土賊。招聚亡命。迫脅善良。則環百數十里之境。民畜錢穀。皆為所有。時遣數十百騎刼擾彰德衛輝懷慶三府。使我軍不得休息。錢糧日費。彼合而逸。我散而勞。將來未可猝定也。為今之計。必須山西河南兩鎮官軍。恊同宋振。表裏夾攻。使其寢食不遑。進退無所。不數日間。殄滅無遺矣。若但移文山西鎮廵官截殺。動調官軍。関領軍器。往返動以月計。機會既失于因循。士氣亦沮於牽制。繼有後謀。難以濟事。


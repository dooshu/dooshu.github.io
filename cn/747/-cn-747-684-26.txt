○上韩昌黎书

古之胥教诲举动言语，无非相示以义，非苟相谀悦而已。执事不以籍愚暗，时称发其善，教所不及，施诚相与，不间塞於他人之说，是近於古人之道也。籍今不复以义，是执竿而拒欢来者，乌所谓承人以古人之道欤？顷承论於执事，尝以为世俗陵靡，不及古昔，盖圣人之道废弛之所为也。宣尼没後，杨朱、墨翟，恢诡异说，干惑人听，孟子作书而正之，圣人之道，复存於世。秦氏灭学，汉重以黄老之术教人，使人浸惑，扬雄作《法言》而辩之，圣人之道犹明。及汉衰末，西域浮屠之法，入于中国，中国之人。世世译而广之，黄老之术相沿而炽天下之言善者，唯二者而已矣。昔者圣人以天下生生之道旷，乃物其金木水火土谷药之用以厚之；因人资善，乃明乎仁义之德以教之，俾人有常，故治生相存而不殊。今天下资於生者，咸备圣人之器用；至於人情，则溺乎异学，而不由乎圣人之道，使君臣父子夫妇朋友之义沉於世，而邦家继乱，固仁人之所痛也。自扬子云作《法言》，至今近千载，莫有言圣人之道者，言之者惟执事焉耳。习俗者闻之，多怪而不信，徒推为訾，终无裨於教也。执事聪明文章，与孟子、扬雄相若，盍为一书以兴存圣人之道，使时之人、後之人，知其去绝异学之所为乎？曷可俯仰於俗，嚣嚣为多言之徒哉？然欲举圣人之道者，其身亦宜由之也。比见执事多尚驳杂无实之说，使人陈之於前以为欢，此有以累於令德。又商论之际，或不容人之短，如任私尚胜者，亦有所累也。先王存六艺，自有常矣，有德者不为，犹以为损，况为博塞之戏，与人竞财乎？君子固不为也。今执事为之，以废弃时日，窃实不识其然。且执事言论文章，不谬於古人，今所为或有不出於世之守常者，窃未为得也。愿执事绝博塞之好，弃无实之谈，宏广以接天下士，嗣孟子、扬雄之作，辨杨、墨、老、释之说，使圣人之道，复见於唐，岂不尚哉！籍诚知之，以材识顽钝，不敢窃居作者之位，所以咨於执事而为之尔。若执事守章句之学，因循於时，不朽之盛事，与夫不知言，亦无以异矣。籍再拜。


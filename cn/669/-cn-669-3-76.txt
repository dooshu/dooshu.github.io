76　傅説版築事


「説築傅巖之野」，吴氏裨傳、蔡氏集傳以「築」爲「居」。愚按孟子曰「傅説舉於版築之間」，當從古注。【原注】傅巖在陝州平陸縣北。

【元圻案】孔傳曰：「傅氏之巖，在虞、虢之界，通道所經，有澗水壞道，常使刑人築護此道。説賢而隱，代胥靡築之以供食。」〇史記殷本紀：「説爲胥靡，築於傅險。」正義曰：「括地志〔一〕：『傅險即傅説版築所隱之處，窟名聖人窟，在今陝州河北縣北七里，即虞、虢之界。又有傅説祠。』」〇墨子：「傅説衣褐帶索，傭築於傅巖。」説苑雜言篇：「傅説負壤土，釋版築，而立佐天子。」後漢書張衡傳「委臿築而據文軒」，注：「謂傅説也。」崔駰傳：「或以役夫發夢於王公。」皆與孟子合。〇通志殷紀：「按築者，築室也。依巖築室，其隱者與？懷才抱道，應時而起，非徒役也。」吴氏、蔡氏之説，蓋本於漁仲。

〔一〕「括地志」，原作「地理志」，據中華本史記卷三殷本紀所附正義文改。






○论左降官准旧例量移疏

伏见赦文节目中，新左降官有不该恩泽者。在宥之体，有所未宏。臣窃闻物议，皆言逢吉恐李绅量移，故有此处置。若如此，则应是近年流贬官，因李绅一人，皆不得量移。事体至大，岂敢不言？李绅先朝奖任，曾在内廷，自经贬官，未蒙恩宥。古人云：人君当记人之功，忘人之过。管仲拘囚，齐桓举为相；冶长缧绁，仲尼选为密亲。有罪犹宜涤荡，无辜岂可终累？况鸿名大号，册礼威仪，天地百灵之所鉴临，亿兆八之所瞻戴。恩泽不广，实非所宜。臣与逢吉素无仇嫌，与李绅且非亲党，所论者全大体，所陈者在至公，伏乞圣恩，察臣肝膈。倘蒙允许，仍望宣付宰臣，应近年左降官，并编入赦条，令准旧制，得量移近处。


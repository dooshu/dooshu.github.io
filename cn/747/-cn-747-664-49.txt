○与韩宏诏

敕韩宏：卿苦心奉国，极虑抚人，惠彼一方，於兹十载，历展勤王之效，累陈恋阙之诚，才以任彰，节因事著，不加殊宠，何表成功。夫外拥旌旄爪牙之任重，内参台衮股肱之寄深，以尔一心，授兹二柄，永言倚赖，当副诚怀。今除卿同中书门下平章事依前宣武军节度等使，馀并如故，并赐官告往，想宜知悉。


○為查議修復久廢邊防大計以永保萬世治安疏 【 修復邊防】

臣以暮春廵歷、孟夏方還東自北樓、西達河曲、馳逐千里、遲回四旬、隨臣先後行者、副總兵孫吳、參政陳全之等、與之涉應朔之川。歷偏老之險。訪紫塞之阨塞。循黃河之津涯。窮邊事利病之源。究邊防沿革之故。隨據諸臣會呈估議、各緣由到臣、臣反覆細閱、以為三關邊事、其始也起於因循、而其終也致於潰裂譬之救焚者、尚可施徙薪之策、拯溺者、猶及效投楫之謀、謹以諸臣所議、始之所由善、中之所由壞、終之所由修復者、為　皇上陳之、近晉中以防流賊守河甚費兵力而水卒不可開晉撫議築氷墻為便氷牆者于將凍時摶沙岸側汲水??雚之一夜風力可成堅牆此即曹公之遺策也夫山西河邊。東自老牛灣以及河曲。與套虜止隔一水。自嘉靖初年以前。皆聯兵據墻而守。氷合則集。冰泮則散。未聞有打氷之議也。乃自嘉靖二十一年、總兵官王繼祖、以不忠之謀、為苟且之計、以為自老牛灣至於險崖、河急不凍據墻而防、自險寨至於陰灣、河緩始氷、廢墻以守、而打氷之議起矣、迄今二十餘年、因循不變、夫天有恒風。地有恒凍。若南風時發。北氣嚴凝隨打隨結愈鑿愈堅何者。以人力與天爭時。與地爭險。其不勝宜也。且又有害焉、以數千有用之兵。作一冬無益之舉。粮餉空費。防守無裨。一害也。驅我戍卒。置之堅氷。甚則墮河隕生。輕亦冒凍落指。下殘民命。上于天和。二害也。鑿氷未幾。氷即隨合。虜亦隨至。是以有盡之命力。禦非時之虜謀。其將能乎。一登東崖。無墻可拒。任其縱橫。三害也。今如諸臣議、則自險崖逮陰灣、每年河凍為極衝、除濟道溝起、止羊道坡四里、石山陡險、不必議修、應修築者二十餘里又自陰灣起止石門隘口、河多不凍、為次衝、應修築者亦二十餘里、即今該用軍壯三千餘名、工食物料銀五千餘兩、計三月可完極衝以漸及於次衝、墻約高二丈、女墻五尺、每七百步、築騎墻冲天墩一座、分官管理、畫地計勞、工作即興、謀慮巳悉、夫守墻則逸而永享成功。打氷則勞而不覩實效。守墻則聯士卒而予之生。打氷則驅士卒而置之死。守墻則我常可恃以待虜之來。打氷則我常不可恃以遏虜之至。况?之虜患以冬春。今之虜患以夏秋。臣親見四月河流僅及馬腹。問之則寧夏近知引河灌溉。水勢漫流。循套濚廻。遂致淺澁。今套虜踰河入寇。如履平陸。夏秋散搶。無日無之。尚可不恃而恃氷也哉。此修墻與打氷之利害較然著也。臣所謂修復河防之大計也。山西內邊、東自平刑、西及老營五百餘里、而平刑至大同平虜衞四百餘里、先年虜嘗犯東路矣、故老皆謂紫荊關堵回之餘殃、然竟不得利、自是不復犯矣不復從平虜以東入矣、彼非畏東路也、葢平虜以東為威遠、為右衞、為左衞、為五堡、為大同。氣勢聯絡。而俺酋又為迓道。惟自平虜而西至於老營。四顧荒漠。百里蕭條。墩堡為墟。行人絕跡。連年累入。即涉空虛。虜無遺矢廢鏃之虞。我受切膚剜心之禍。朔州乃河一帶。絕無人烟。大同勢孤。不能遠顧。非徒大寇連年充熾。即今零騎。逐日縱橫。使該州之民舍。盡成丘墟。而該衞之屯粮。悉委草莽一害也。乃河諸堡既廢。則雁門關之道路遂塞。陽方口之門戶大開。老營堡之粮草不通。野猪溝之邊患日迫。藩籬不禁。堂粵莫支。二害也。先年山西虜報。得自大同。乃今平虜以西烽火遂絕。葢先年由大同左右衞及威遠。威遠及平虜。平虜及乃河。乃河及老營。頃刻可到。防禦易施。即今烽火不能自東徑西。必自北樓迓道。或山西差人自陽和軍門得之。塘馬傳報。報未至而虜先至矣。所謂借聽於人。而又逆路雖有智者。計將安施。三害也。今如諸臣議、則先年山西大同恊守邊墻舊議。牽制難行惟自老營東二十里為賈家坨。坨又東二十里為乃河。又東二十里為顧家店。又東二十里為平虜衞。廢堡悉在。急宜修舉。每堡可屯軍五百人。每五里為一墩。聯絡聲援。疏通商賈。屯軍不必另招。即以山西備禦大同班軍五千七百數內。輪班分撥一千五百人。每堡各按五百。以大同之班軍。守大同之邊鄙且乃河荒地約五千餘頃極為膏膄。俱屬朔州衞屯田。併新增攤洒地畝牛犋等粮。及投獻王府鵝鴨食地。即今鞠為茂草。宜令各軍屯種。粮入該衞。兵屬老營遊擊。或副將領之。即入三千數內。無事則按堡而守。有事則合營而戰。如班軍脆弱不堪戰守。查照大同折粮事規、每名五兩、容臣扣留、自四十四年為始、修復乃河、亦乞速行會勘前項荒蕪屯田牛犋等粮、鵝鴨等地、併籽粒作何徵派、屯田作何分給、班軍作何改撥、月粮作何扣除、從長計議會奏、取自上裁、

皇明經世文編卷之三百五十二終








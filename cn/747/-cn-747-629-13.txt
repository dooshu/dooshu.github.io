○虞永兴公世南

英英永兴，华德素行。以文富国，以道佐命。天下既定，为唐儒宗。东观石渠，始生古风。秉精绎思，假道书圃。驱驰百代，出入三古。问羲皇心，听尧舜语。归来帝侧，献可替否。帝告永兴，与鸿硕之伦。阐六籍三坟，建乐章礼文。先师是宗，於廓辟雍。辟雍沈沈，天子所临。或弦或歌，讲古述今。其从八千，缨弁森森。犭岁貊羌{髟矛}，咸咏德音。羽林孤儿，亦垂青衿。洋洋声教，无远不暨。日月所临，皆成文字。郁开古始，扫荡浇季。实我群儒，成太宗之志。英英永兴，宜曰文懿（公谥）。


○答高僉憲開道 【 西虜款成】

承教宰賽煖兔及二十四營撫賞。俱將停貼。謂數十年來撫賞。未有如此容易。以為僕修邊增兵所致。則僕何敢貪天功。往昔撫鎮失圖。誘殺事敗。致宰賽有前秋之犯。時去殺熊鑰事未遠也。革賞踰年而旋復。復賞踰年而旋犯。當是時。當事者誰肯道一撫字。有不知淺深者、則曰剿之無赦、僕心知其不能也、有知其淺深、而陽為自家裝門面者、則舍其欲撫本情、而亦曰勦之無赦、僕心惡其不誠也、以此查參疏末、附以情法機勢四說、為收拾張本、而斷之以兩言曰、待漢法不得不嚴。不處如楠、則邊將不肯用命。而以縱虜為常事、待夷法不得不寬。不緩宰賽、則東西紏合益堅、而貽邊境以深憂誠知吾之兵力不足以制渠死命、又其時、奴宰之交正合。北關之勢正孤。急之將益合東奴。併北關以圖我。異日仇深禍結終亦不出於欵之一著、則不如趂其送還掠人、稍為我存一體而、而遂收拾之、所以力為前道主張、决然行之而不悔者此也、獨仗門下同心共濟、了當前事、粗貽地方一日之安、而不止以鮮終遺日後之議、此則藉以自慰而不勝其感激者也、今日虜勢、我輩自知甚明橫行絕幕、臨瀚海而封狼胥、既難望於我兵我將、而其搗襲掩取、誇一時之偽功、種無窮之慘禍、似又不可再誤、計惟崇垣深塹、以固我外、併屯置堡、以清我內、除戎飭器、以壯我威、保民務農、以培我本、信賞罰、簡文法、以勵我氣、而外仍用此款法羈縻之。但令欵一年。而我得修一年之備。歲費不過數千兩。而我得保全千百人之性命。竊意馭虜之法。亦不能有出於此。而終守其前說也。


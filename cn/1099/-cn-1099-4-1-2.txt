○送鄭仲宗序 【 詔徵富民】

上之三年夏、洪武初盡徵富民至闕量才而用之詔徵江西諸郡縣民凡稱大家者悉赴闕。既集闕下。則造之於廷。而親訓諭之。凡天地陰陽性命仁義古今治亂盛衰紀綱法度賦稅供給風俗政治得失之故諄諄焉。累數千百言。又恐其或遺忘而不能詳也。則刻而為書。以摹本分賜之乃六月十三日庚午、　上御奉天門、孝陵銳意欲興教化于此一事亦可節見當時上下不隔如此翰林臣宋濂臣詹同臣王禕、及起居注臣陳敬、奏事畢賜坐、從容問曰、卿等知朕所以訓諭斯民之意乎、臣禕謹對曰、自古帝王、皆身兼君師之任、君以治民師以教民、三代而下、為人主者、知為治而不知為教、今　陛下主天下為治之道巳備、而又集凡民而訓諭之、耳提面命、不啻嚴師之於子弟、此政古昔帝王教民之意也、又問卿等亦嘗見鄉人有論否乎、臣濂對曰、臣鄉人浦江義門鄭氏實來受訓諭為臣言、　陛下教之之旨甚至。今還且將以所賜書重刻而摹之。使其鄉里之民家有是書。以廣宣　聖意。越數日仲宗來請別。且求言以為贈。仲宗即所謂義門鄭氏者夫仲宗之來。既承　聖天子之丁寧告戒。至詳且悉。天下之言。宜莫有加之者矣。而顧又求言於禕何耶。禕也聞之。三代之民。人有士君子之行豈必皆上之人。匡直輔翼。而振德之哉。?其性質本善。而又薰陶漸磨之素至。故一鼓舞間。莫不興起於為善。而比屋可封之俗成矣。今仲宗之家。十葉聚食。譪然有仁義之風。庶幾一家之三代。今又昭受聖訓。而且圖使鄉里之民。同興於仁讓上下相成如此。豈非三代之君民者與夫紀述上德而推揚之以風厲乎四方者史臣之職也禕故具志其事。書以告仲宗。若仲宗才學之懿行役之勤。則凡賦詩者當能稱誦之。茲不復道


○宗庙荐享另奠诏

朕以寡德，嗣守宗祧，虽明发载怀，肃恭禋祀，践霜露而兴感，奉盥洗以增哀。每惟宗庙至敬，虔诚裸享，而二尊一奠，情有未安，思革旧章，用崇严配。管子曰：“礼者因人之情，缘礼而为之节也。”故三王五帝，礼制不同，损益随时，期於适便。况罔极之恩，既展於兹辰，终身之慕，情深於是日，岂可以因循经礼，乖违敬诚？自今以后，宗庙荐享，爵及簠簋登鉶，各宜别奠。其馀牢馔，并依常典。


丙子九日雨中同客宴集邻汝楼


其一

雨冥冥，云浮浮，青枫黄梧相对愁。
胡雁南飞日以急，落木千里伤哉秋。
众芳满眼不忍醉，萧条日月徒离忧。
古来异人亦公等，昔何智勇今无谋。
方见燕雀笑黄鹄，安能乘风凌九州。
深山大泽有神物，金堂玉阙皆庸流。
饮君酒，登君楼。
十年所遇多故物，岁云暮矣安所求。
坐中有客善长叹，与尔击筑弹蒯缑，赠尔明月双吴钩。

其二

去年九日登胥台，澄江组练云徘徊。
皖城烽火夜不息，艅艎万艘从东来。
今年九日醉乡里，菊蕊茱房满堂是。
传闻虏骑尚云屯，官军自断瀛洲水。
回首桥山清路尘，画戟罘罳射胡矢。
呜呼祸乱谁所为，此曹饱食安能知。
欲往从之阻云雾，可怜寂寞英雄姿。
空馀一身常矫矫，何日风尘济时了。
置酒当令飨万人，登高应见中原小。
桓家博徒非吾事，龙山宾客古来少。





◇刑法议



君子小人，既杂为符伍，不得不以相检为义。士庶虽殊，而理有闻察，譬百司居上，所以下不必躬亲而後同坐。是故犯违之日，理自相关。今罪其养子典计者，盖义存戮仆。如此，则无奴之室，岂得晏安。但既云复士，宜令输赎。常盗四十匹，主守五匹，降死补兵。虽大存宽惠，以纾民命，然官及二千石及失节士大夫，时有犯者，罪乃可戮，恐不可以补兵也，谓此制可施小人，士人自还用旧律。（《宋书·王弘传》。）




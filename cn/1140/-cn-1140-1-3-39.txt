重修宛溪二桥碑记

环吾郡东而桥者二曰凤凰曰济川始自隋开皇中刺史王公选唐宋兴缮频仍大抵聨舟为梁累石架木屡修辄坏桥之以石自明正统间知府袁公旭始公服官廉俭利兴事举不可胜数维桥利尤永久当时翰林学士王英国予祭酒陈敬宗为之记郡人祠祀逮今余二百年不废以其山潦之冲也石址缺啮坠为重渊上完下泐深逾寻丈非篙工渔父弗见弗知戊申秋视郡事孔公问役所当兴余亟举以对公则与县大夫李公命工伐石简良吏属耆老董役劝助农隙从事经始方亟而孔公坐他累当去义不中辍未几庄公代至日率郡僚躬亲畚锸桔橰雷奋巨石而下烝徒皲?分醪割炙吏瘁工勤筑深塞漏拒水之砥崇广加旧铸金象物以厌龙族自冬涉春桥用坚实郡人谋为纪颂庄公弗许明年己酉夏山涌九蛟平地水丈余坏城郭津梁无算二桥屹然如山岳郡人凭栏叫呼曰嗟乎向微我公之役桥於何有夫创始难修旧易修旧於将倾功与创始等非袁公无以建百世之利非孔庄二公无以永袁公之泽袁公故有像今敢不合而祠之以昭厥德先是桥东西皆官地碑亭翼然其旁舍守以桥夫禁重车毋震撼後百余年市民垄断侵为?肆架屋盈桥万历丙子戊子间桥棚再火栏石毁裂识者病之至是完缮始尽撤屋下教曰敢再屋以病桥者治以法然後延望敬亭旷若发覆咏李白两水双桥之句皆相顾色喜也後之人其毋狃苟安狥小利以坠前功则维我寜人之福於是耆耋数辈饬宇作祠且旅进叠请属词以劖诸石其吏民与有劳费者佥附载焉


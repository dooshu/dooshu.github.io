○李澄赠司空制

既明且哲，以保其身，求之昔贤，鲜克全备。良以谋始匪易，慎终尤难。其有志奉公家，力辅王室，见危而立节，将没而陈诚。操尚坚明，谋猷深远，忧国无忘於颠沛，周身不离於令名。有臣如斯，可以旌劝。故义成军节度滑郑等州观察处置等使、开府仪同三司、检校尚书右仆射兼滑州刺史御史大夫上柱国武威郡王李澄，天授将材，勇而多智，临危不惧，见义必为。崎岖险艰，勋节兼著，勤於广业，曾未遑安。带甲临戎，连年野处，积劳成瘁，霜露所侵。疾攻中，痈疽发外，迨兹病亟，不替忠诚。忧国疚怀，恋阙流涕，惧军戎之乏帅，念方镇以为虞。上表披陈，恳求代免，辞情激切，备虑精深。视之感伤，当宁兴叹。虽史鱼之陈尸纳谏，吴汉之在疚献谋，比方於此，不足多尚。天胡不容，夺我良师，恻然嗟悼，用切深衷。始终存义，澄实有之，[B14A]美饰终，是宜加等。可赠司空，赐物五百段，米粟三百石，以左散骑常侍归崇敬充使吊祭，所缘丧葬，并准式官供，仍以澄让表宣付史馆，以彰忠节。


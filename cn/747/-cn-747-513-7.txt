○贺圣躬痊复表

臣某言：今月七日中使至，进伏奉敕书手诏慰谕臣者。伏以圣躬顷乖颐摄，少有不安，景福无疆，旋亦康泰。屏营捧诏，且喜且惊。臣闻子之事亲，出告反面；臣之事主，移孝为忠。君亲之间，其体无异。自宜问安内竖，增忧寝门。平居之时，犹无阙礼；乖理之後，岂合遑宁。又臣闻勤则近忧，忧则生疾。岂陛下以万方黎庶，尚未和平；三辅甲兵，犹从征讨？此皆臣下之过，遂烦君上之怀。臣特荷国恩，超逾侪辈。死生不系於已命，休戚实同於国家。况圣寿日跻，皇符永固。虽祯祥合庆，祚必寿於南山；臣子驰诚，心岂离於北阙。伏以圣谋思振，边徼正安。轻骑无信宿之程，邮馆无兼金之费。臣欲旬日之内，轻行入朝，陪烈庶官，恭承睿旨。审圣质之安否，布微臣之款诚。伏乞矜允，遂臣愚恳。


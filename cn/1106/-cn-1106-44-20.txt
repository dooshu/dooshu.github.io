○戮仆

晋悼公四年，会诸侯于鸡丘。魏绛为中军司马。公子扬干乱行于曲梁，魏绛斩其仆。（自“晋悼”至“司马”，新附。扬干，悼公弟也。）

非曰：仆，禀命者也。乱行之罪在公子。公子贵，（一无“贵”字，一无“公子贵”三字，而作两“贡”字，非是。）不能讨，而禀命者死，非能刑也。使后世多为是以害无罪，问之，则曰魏绛故事，不亦甚乎！然则绛宜奈何？止公子以请君之命。（“止”，一作“正”，非是；当作“止”，止，执也。）


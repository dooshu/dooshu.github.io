○授杜黄裳门下侍郎袁滋中书侍郎并平章事制

辅弼股肱之臣，所与共成天功，左右邦理者也。朕承至尊之重，居群后之上，夙兴寅畏，不敢康宁。思所以统天人之和，彰祖宗之烈，以行四方之政，以遂万物之宜，敷求哲人，以辅台德。银青光禄大夫守太常卿充礼仪使上柱国郑县开国公杜黄裳，宏深易简，资博厚之德。朝议郎检校左散骑常侍兼左金吾大将军充左街使云骑尉赐紫金鱼袋袁滋，冲茂精微，体诚明之性。咸以器业闳茂，服在大僚。祗事先朝，克荷休命，识达道奥，文为国经。固可以仪刑具僚，参综庶务，寅亮天下，毗予一人，罔不同心，以辅乃辟。黄裳可门下侍郎平章事，滋可中书侍郎平章事。


●南疆绎史勘本卷六

霅川温氏原本

古高阳氏勘定

目录

纪略六

鲁监国

右浙东纪略第六。

○当时义旗初建，使鲁藩肯受约束，渡钱塘而来，三吴豪杰闻声相附，未必不可以为计也。其如畏葸自守，以蕞尔两府供十万之众，即王师不发一矢，一年之后亦涤地无遗类已。及自浙、闽失守之后，以海水为金汤、以舟楫为宫殿，陆处者惟舟山二年耳。御舟稍大，名曰河艍；即其顶为朝房，诸臣议事于此。落日狂涛，君臣相对；乱礁穷岛，衣冠聚谈。所谓零丁飘絮，固犹未罄其形容也矣。

◎案「浙东纪略」一卷，事实简漏，不成篇章。「原本」以鲁监国事为无足书者，谓其在浙则闽有君、入海则粤有君也。噫！温氏斯言则误甚。夫当日江东奋义，自孙忠襄嘉绩、钱忠介肃乐辈一呼振旅，凡遗臣、烈士、故老、逸民一时向风麇集；其如扼于强帅之手，无能为役！及其遯迹入海，飘泊于蛎滩鳌背之间，如张太傅肯堂、吴宗伯钟峦、张司马煌言辈，又皆崎岖相从。健跳之驻、舟山之守，从事诸臣大节昭然；书之不胜其书，若有过于南都、闽疆者焉。且南中之亡，走降相继；而江上之溃，激烈独多。直至海角天涯，犹是依依不释；剖肝绝腹，甘死若饴。则监国之为君，可概见已。而温氏略之又略，所失远矣。原文都半本诸黄梨洲（宗羲）「行朝录」；即如梨洲于丙戌二月授官职方主事、后累官至左都御史，「录」中自晦其名，每署之曰「某」；己丑，次健跳，书从亡之臣大学士沈宸荃而下有左都御史某。曰「某」者，宗羲也，其自晦也；温氏不察，乃仍其旧。凡此征引之失，虽经抉摘，而恐复有所未尽。「勘本」于此卷较补过半，然而乌得悉数以书。如甬上六狂生、钱氏诸弟之类，事有所系，而名弗及者，别于「摭遗」补传；监国事迹之续见者，更于「书后」详列焉。监国宫眷殉节最烈，温氏于此略不一书；「勘本」皆纂补。元妃张氏之出海而遭掠也，寻以智脱，入长垣、入舟山；舟山破而殉诸宫井者，即妃也。张国柱掠之北去者，为宫嫔周氏，亦自刎死。并于「摭遗」列传。

纪略六

鲁监国（附纪略补）

·鲁监国

鲁王讳以海，高帝十世孙也。父寿镛，世封于鲁；崇祯十五年，大清兵攻兖州，城破自缢。以海年幼，被执，三刃不中，乃舍去。十七年春二月甲戌，嗣鲁王位。

北都之变，诸王皆南下。

顺治二年（乙酉），南都称弘光元年。夏四月，命往移驻台州。五月，南都不守。六月，浙中潞王亦降。闰六月己丑，九江道佥事孙嘉绩、吏科都给事中熊汝霖同起兵于余姚。其明日，诸生郑遵谦应之绍兴，袭杀招抚使于江上；兵部尚书张国维起兵东阳。又明日，刑部员外郎钱肃乐起兵于鄞；以是月十八日遣举人张煌言奉笺赴台迎请鲁王监国。同时，以兵以饷来归者，总兵王之仁自定海，黄斌卿遣将自滃州，张名振自石浦，沉宸荃、冯元飗亦应之慈溪，声势震兴。二十八日，再奉笺劝进。国维与宋之溥、陈函辉、柯夏卿等亦具表迎王。即日移驻绍兴，以分守署为行在。途中，加钱肃乐太仆寺少卿，授张煌言为行人；至是，进肃乐右佥都御史，加督师衔。以张国维、朱大典、宋之溥为东阁大学士，国维督师江上、大典镇守金华、之溥司票拟。未几，召大学士方逢年入直，宋之博罢。起章正宸为户部左侍郎行吏部事；李占春户部尚书，王思任礼部尚书，余煌兵部尚书，张文郁工部尚书，陈函辉詹事府少詹事。擢陈潜夫为太仆寺少卿，寻改大理寺卿。列兵江上，画地戍守：总兵方国安自浙西来，驻守七条沙；王之仁守西兴，郑遵谦守少亹，孙嘉绩、熊汝霖、钱肃乐分守沥海。嘉绩、汝霖等亦加佥都御史督师衔；进国安镇东侯、之仁武宁伯。

秋七月，会师西兴。张国维复富阳，封其子世凤为将军。命姚志倬守分水。江上兵每日蓐食鸣鼓放船，登陆搏战，日中复转舵还戌；率为常。

八月，国维复于潜。兵部尚书田仰从海道至，留为东阁大学士。赐张煌言进士，加翰林院编修，典制诰。

九月，兵部主事摄余姚知县王正中表进监国大统历，宣付史馆。

冬十月，大清兵至。初八日壬辰，战于江上。方国安严阵以待，张国维、钱肃乐等咸率兵部翼后。前锋副将钟鼎新用火攻，首先击杀绯衣大将一；诸将等吕宗忠、王国斌、赵天祥各斩数十级。俞国荣等直抵张湾，夺获军械归。连阵十日，诸军皆有功，第七战尤捷。既乃贪功骄战，败至草桥门下；会大风雨，弓矢各不能发而退。时浙西诸路义旗四起，苏、松、嘉、湖列营数百；杭州孤悬，危甚。说者谓监国初起江上，适有浙西首尾相应之势；惜坐失此会也。

未几，分地分饷之议起：统计浙东地丁正饷六十余万，尽予正兵（正兵者，方、王之众也）；义兵则取给于义饷（盖富户乐输之款也）。交争之，不能平；而国安尤暴横。已正兵并取义饷，致义兵无所仰给。钱肃乐屡疏入告，王不能问，但叙其十捷功，加右副都御史；具疏辞，且言：『臣今不能入杭，誓不再受一官』。不许。

闽中唐王立，遣兵科给事中刘中藻颁诏于越，将吏恇惑，谣称将避返台州。张国维亟驰还，令勿宣读。与熊汝霖议，以『唐、鲁同宗，无亲疏之别；义兵同举，无先后之分：惟成功者帝耳。若一称臣，则江上诸将须听命于闽，如王之号令何』？钱肃乐、朱大典谓『宜权称皇太侄报命。大敌在前，未可先雠同姓』！议大不合。然卒如国维指，具疏以报。于是，闽、浙若水火矣。行人张煌言自请充使赴闽释二国之嫌；从之。

以内臣客凤仪、李国辅兼制军饷，饷更不可问。

十一月，进方国安荆国公、王之仁宁武侯，封郑遵谦义兴伯。王劳军江上，驻札西兴；筑坛拜方国安为帅，命各营佥听节制。初，义兵派支鄞、奉二县义饷。至是，国安檄县不准应给，致绝粮四十余日，行乞于道；徒以肃乐忠义相激，无敢叛者。太仆寺卿陈潜夫破家治兵；既竭，请饷四百金，而饷臣弗给。马士英窜入国安军中，阮大铖亦踵至。士英欲朝见，不许；张国维劾其误国十大罪。

十二月，王回越城。以故太仆谢三宾为礼部尚书，入阁办事；从戚臣张国俊之请。国俊纳三宝贿，外倚方、王势，内通客、李二奄，与马、阮相呼应，遂表里作奸。王之仁上疏言：『义师初起，人人有直下黄龙之志。乃一败后，遂欲以钱塘为鸿沟。天下事尚何忍言！臣愿率所部沉船决一死战；今日欲死犹及于战，他日即死恐不能战也』！不报。钱肃乐疏陈利害，言「国有十亡无一存，民有十死无一生」；王深然之，而无若强帅何。寻加肃乐兵部右侍郎；再疏辞，不许。命以王正中所进黄宗羲造监国鲁元年（丙戌）大统历颁行民间。命鼓铸「大明通宝」钱。

丙戌春正月，监国鲁王在绍兴。以柯夏卿、曹维才为使，奉书闽中。

二月，录黄宗羲造历、从军功，授兵部职方主事。张国柱掠余姚，其党张邦宁掠慈溪。国柱，刘泽清部将也。初，航海依王鸣谦于定海；得五百人，劫鸣谦入内地。行朝震恐，乃署以将军，始退。总兵陈锡败于嘉兴，掠余姚。摄令王正中遣卒系杀之。

三月丙寅，思宗大祥；王于朝堂哭临，三军缟素一日。谍言大清兵由海道来，钱肃乐移守海口；久之，终无所得饷，乃与孙嘉绩连名请以兵归开远伯吴凯，而身并从军自效。王温旨慰留；诸帅嫉甚，诬其有贰于闽，遣客刺之。肃乐乃弃军，拜表以行；表言：『臣今披发入山，永与世辞。请赐侦迹，必不入闽，自取殄灭』！王骇叹，即降旨令往海上，偕黄斌卿、张名振等作窥吴计。

大清兵入钱塘，张国维、王之仁率师拒战。东南风作，之仁扬帆奋斗；大兵触之，舟多碎，郑遵谦获铁甲八百余副。国维乘罅渡江围杭州，不克而还。

夏四月，大兵屯北岸，以巨炮击方国安营，厨灶尽破；国安叹曰：『此天夺我食』！遂欲投闽。王正中率众渡海盐，夺澉浦城。

五月，加孙嘉绩、熊汝霖东阁大学士，督师如故；而饷终不给，众心已涣。两人又不谙于军，乃以众付黄宗羲、王正中领之，合师三千；尚宝卿朱大定、大理卿陈潜夫、兵部主事吴乃武、查继佐各募数百人来附。出札海坛山，将袭海宁；闻江上兵溃，皆散去。国安拔营走绍兴，劫王南行；郑遵谦入于海，张国维振旅追扈之。

时夏旱水涸，有浴于江者，徒涉往返；大军驱马试之，不及腹。潮信数日不至，相诧为神助。六月丙子朔，以数十骑过江，列戌惊溃；大清兵遂毕渡。马士英衔弗纳之怨，说方国安献监国以降。国安计决，乃遣人守王。守者病，王始得脱，亟趋海门航海去；令保定伯毛有伦扈王妃、世子出定海，张国维退守东阳以图后举。

大兵既逼，列城俱下。礼部尚书王思任绝粒死，兵部尚书余煌衣冠赴水死，礼部侍郎陈函辉入僧舍自经死，大理寺卿陈潜夫率妻妾联袂赴水死，通政使吴从鲁以不薙发死，主事叶汝■〈艹恒〉、高岱、故山西佥事郑之尹皆自溺死，故太常博士李山于吴中绝粒死，御史何弘仁追至关山岭投崖死，主事谢震龙被执不屈抗言死。

大清兵至金华，破义乌，大学士张国维死之。或有劝其入山者，国维曰：『误天下事者文山、叠山也』。乃自沉。武宁侯王之仁入海，沉其妻孥；既而曰：『吾死此无名』！乃由松江转至金陵。佥谓其降也，引之见大吏；命易服，曰：『吾来此求死，非求生也』！遂见杀。大学士朱大典犹守金华不下；马、阮既降，导兵攻破之，屠其城。大典发火药自焚死，全家俱殉。方逢年、方国安父子薙发迎附，旋并伏诛。马士英遁入太湖；明年俘获，亦伏法。阮大铖死仙霞岭上。

衢州知府伍经正、推官邓岩忠、守将张鹏翼、江山知县方召俱殉节。自金、衢陷，而全闽无一夫之拒矣。

王之出海也，石浦富平将军张名振弃其地以舟师来扈；至舟山，黄斌卿不纳。毛有伦扈王妃张氏及世子出海，为叛将张国柱劫之北去。会永胜伯郑彩至，奉王入闽；时唐王就擒，已终。

冬十月丁酉，王发舟山；十一月丙寅，次中左所（亦名鹭门）。郑芝龙方降附，密令彩执王归命；彩不可，乃匿王，以南夷貌类者服王冠服居舟中，谓守者曰：『苟事急，则缢以示之』！芝龙子成功起兵海上，驻札中左所；意不欲奉王，伪称明年为隆武三年。于是，郑彩奉王改次长垣。

丁亥春正月，监国鲁王在长垣。熊汝霖相；加张煌言右佥都御史。

辛未，王禡牙誓师；提督杨耿、总兵郑联皆以兵来会。进郑彩建国公、张名振定西侯、杨耿同安伯、郑联定远伯、周瑞闽安伯、周鹤芝平彝伯、阮骏荡湖伯。鹤芝复海口，以参谋林钥舞、总兵赵牧为守。时故尚书张肯堂募兵海上，贻书招之。前佥都御史金衢巡抚刘中藻以众来归，授为兵部尚书兼东阁大学士。

二月壬申朔，袭海澄，围其城。明日，攻漳州，失利。又明日，大清兵救海澄；退入于海。丙子，袭漳浦，以闽人洪有文为令；夏四月复破，有文死之。

郧西王复建宁，其裨将王祁复邵武。祁营山中，取民间几案数百张，每悬大线香数百炷，黑夜顺流环城而过。守者谓祁兵薄城，炮石大下；迟明，方知其伪，城中习之不疑。一日，祁突至，遂破。

五月，海口复失，林钥舞、赵牧死之；周鹤芝退守火烧屿。

六月，攻漳州，不利。钱肃乐来觐，王大喜，授兵部尚书。

秋七月，王亲戎，次长垣。会郑彩、周瑞、周鹤芝、阮骏之师攻福州，败绩。

八月丙戌，袭连江。

冬十月，长乐、永福、闽清皆下，罗源知县朱丕承、宁德知县钱楷皆以城来归。以马思理为东阁大学士、林正亨户部尚书、沈宸荃工部尚书，以刘沂春为右副都御史、吴钟峦通政使、余扬左都御史、林嵋吏科给事中、黄宾吏部考功司郎中。

大学士刘中藻起兵福安，攻福宁州；守将涂登华降。

辛未，邓藩理陈世亨以一旅复安固；援兵不继，被执不屈，死。吏部文选司员外郎林垐、兵部侍郎林汝翥自募乡勇围攻福清；战败，偕死之。

戊子春正月，监国鲁王在闽安镇；杨耿、朱继祚袭兴化。分巡道彭遇颽，故南都御史也，伺其守将出战，乃登陴尽易明帜；守将不敢入，城遂下。

望后二日，郑彩杀大学士熊汝霖及义兴侯郑遵谦。

二月，以钱肃乐为东阁大学士；力辞，弗许。时郑彩横，专朝政，王亦不得顾问；逆节已着，诸镇皆恶之。肃乐日中系艍王舟之次，票拟章奏封进后，即解维别去。每入见，即流涕不止；曰：『朝衣拭泪，昔人所讥；而臣今不能禁』！王亦潸然。

江西金声桓遣部将郭天才援闽；与巡抚佟国鼐有隙，遂以兵来归。封为忠勤伯。

自王入闽，先后克获建宁、邵武、兴化、福宁三府一州及漳浦、海澄、连江、长乐等二十七县；温、台响应，军声颇振。至是，我大清调两广、江、浙之兵三路进讨，所得府县破失迨尽，仅存宁德、福安两邑而已。兴化郡城破，大学士朱继祚、参政汤芬、给事中林嵋、知县都廷谏俱自杀；永福、长乐间乡宦士庶亦多殉义者。

夏六月戊戌，兵部尚书大学士钱肃乐卒。王闻，震悼辍朝；赐祭、予谥荫。

冬十月，大学士马思理卒。沉宸荃相，刘沂春副之。

己丑春正月，监国鲁王次沙埕。

三月，宁德破。

夏四月，福安破；兵部尚书大学士刘中藻衣冠坐堂上，为文自祭，服金屑死。翰林院简讨兵科给事中钱肃范被执，不屈死。闽地悉平。

六月，定西侯张名振复健跳所，遣使迎王。

秋七月壬戌，王复入浙，次健跳；郑彩弃王去。从王者，大学士沈宸荃、刘沂春、礼部尚书吴钟峦、兵部尚书李向中、户部侍郎孙延龄、左副都御史黄宗羲、兵部职方司郎中朱养时、户部主事林瑛及右佥都御史张煌言等；每日朝于水殿。中山王后徐仁爵以扈从功，封定南伯。

壬午，大清兵围健跳；阮骏以楼船至，遂解去。封王朝先为平西伯。朝先初同张国柱、王之仁出海，黄斌卿留之部下，不以事任；朝先故土司，调征塞上，累立战功，不肯郁郁居闲。请徇海边札奉化之鹿头镇，遂有众数千。

八月壬辰，世子生。

九月丁酉，张名振、阮骏、王朝先合兵执杀黄斌卿。

冬十月己巳，奉王驻札舟山。太保沈宸荃以疾请罢，刘沂春还闽。以前吏部尚书张肯堂为东阁大学士、朱永佑为吏部侍郎、孙延龄为户部尚书、张煌言为兵部左侍郎。

庚寅春正月，监国鲁王在舟山。岐阳王后李锡祚、弟锡贡并以勇着，航海来朝；命佐阮骏军守螺头门。

秋九月，周瑞、周鹤芝楼船三百余艘分屯温之三盘，以为犄角。

冬十月辛巳朔，日有食之。

辛卯春正月，监国鲁王在舟山。

二月乙卯，张名振雠杀平西伯王朝先；时国事尽归名振。滃人有欲纳女于王者，张肯堂谏止之。

大清兵会攻舟山，命降将张天禄出崇安分水关、马进宝出台州海门、陈锦总督全师出定海。御史沈履祥督饷台州，被执死。

秋七月，舟山闻警，定西侯张名振奉王驾航入海，亲捣吴淞以牵制之；王命张肯堂以兵六千留守舟山。

八月辛酉，大兵试舟海口，肯堂令阮骏邀击之。骏以三舟突阵，夺楼船一、战舰十余；获十一人，纵之还。丙寅，大雾弥漫，咫尺莫睹。顷之，大兵悉抵螺头门，守阵者方觉。英义将军荡湖伯阮骏还师，遇之横水洋，以火球掷敌舟。风反转击，骏面烂焉；岐阳李锡祚救之，亦被创。师熸力竭，同投水死。安洋将军刘世勋、左都督张名扬统精兵五百、义勇数千背城奋战，杀伤过当。

九月二日丙子，诸军力竭，舟山城遂陷。世勋巷战，丛箭死；岐阳李锡贡短兵巷战，马蹶被执，不屈死；名扬（即名振弟）抱母范自焚死。太傅吏部尚书留守大学士张肯堂阖门尽节。其门下士礼部主事中书苏兆人先缢于庑，肯堂呼酒奠之，乃自冠带南向坐；视其子妇女孙及四妾先死，始自缢。其下奴婢之从死者，又二十人。兵部尚书李向中被执，大帅呵曰：『聘之不至，捕而至，何也』？对曰：『向则辞官，今就戮尔』！卒不屈死。礼部尚书吴钟峦入文庙抱孔子木主坐积薪上自焚死。吏部侍郎朱永佑执至，令薙发；曰：『吾发可薙，何待今日』！洞剌其胁而死。通政使郑遵谦、给事中董志宁、郎中朱养时、主事林瑛、江用楫、董元、李开国、顾珍、顾宗尧、王正、载仲明、参谋顾明楫、诸生林世英等俱死之。锦衣卫指挥王朝相护王妃陈氏、贵嫔张氏、义阳王妃杜氏投诸井，以巨石覆之，乃自刎；太监刘潮等从死者十有八人。事后，大兵相谓曰：『我军南下，所不易拔者江阴、泾县，今舟山而三耳』。

明年壬辰春，兵部侍郎沉廷扬率舟师北出福山口；战败，被获，不屈死。定西侯张名振、大学士沈宸荃、兵部左侍郎张煌言扈王再入闽，至中左所。

又明年癸巳春三月，王自去监国号。甲午，移居金门（其后事轶）。

「勘本」曰：维时王师南征，所至奏捷。鲁监国自甲午后遁迹海岛者，又延九年而终。案昭讨郑成功初以唐之孤臣自居，军最盛；而既不肯奉王，诸藩畏之，亦莫敢助。独张司马煌言监富平将军张名振一军为左右卫，且时时激发诸藩使之致贡；尝曰：『昭讨始终为唐，真纯臣也』！成功闻之，曰：『侍郎始终为鲁，岂与吾异趣哉』！两人所奉不同，而其交甚睦。监国初至鹭门，成功礼待颇恭，亦良有以也。司马自平冈入卫，部下不满三百人，积年往来海峤，跋涉练兵，屡濒于危。比后富平卒，遗言以所部授诸；于是，稍稍振作。甲午，以富平军入长江、登金山，望陵遥祭；三军恸哭，声震江城。丙申，定南伯中山徐仁爵分兵攻崇沙战败，与郁离公子刘永锡同日死；师徒单弱，无响应者。司马乃还军天台，复军秦川。丁酉，大兵迁舟山之民。时王已自削其号，飘泊岛澳间；尝与滇中通问。洎至永明就俘、成功亦卒，闽南诸遗老犹欲再奉王为监国，贻书司马并故尚书卢若腾、成功子经谋复大举；会以郑经偷安自固，消息遂杳。康熙建元（壬寅）冬十一月，前监国鲁王殂于台。越二年（甲辰）秋九月，故明权兵部尚书兼翰林院侍讲学士张煌言执送杭州，不屈饮刃死。

舟山之役，遗老几尽；郑氏子孙负隅抗命，自成一家。其心于明事者，惟张司马一人也。备尝险阻而死独殿，实与鲁监国脉络终始耳。监国殁而明之余气斩，司马殁而明之孤忠绝。皇朝应运，恩及前王；我高宗圣谕谓：『开创之初，兵威迅扫，不得不行抗命之诛。诸人琐尾间关，有死无贰；人臣忠于所事，实为无媿。即书为某王之某臣某，概不必斥之为伪』。猗欤！书法至公，允垂万世。此纪略六卷，敬从钦定「通鉴辑略」为则，旁及诸大家传载，核实纂补。在南都、闽、粤三朝事迹较备，渗漏无多；惟监国一卷，温氏原本简陋，今谨详为考订。凡所遗诸臣之有应予列传者，并于「摭遗」补稿。

旧传：鲁王在金门日益穷蹙，郑成功礼意寖衰。王不能平，将移居南澳；成功衔之，乃使人要于道而沉诸海。今以「台海纪事」、「鲁春秋」、「鲒埼亭集」各编依时考之，则此说弗信甚矣！由「甲午」下，王固浮沉海上，而未能实按岁居何所。故于「书后」补其阙文，于纪末则仍署为「轶」。盖句存温氏之本恉云尔。

绎史纪略补

道光十年秋九月，「绎史」捭订事毕，予抱书渡江诣军门。越三日，军门之客过予曰：『皇朝振旅入关，上契天心、下苏民困；堂堂整整，史册备详。而始，实因于吴三桂之奉书乞援耳。然三桂翻覆无恒及于自灭，在是史例不得载。惟桂王之死，实出其贪功希赏之举；似宜于「粤纪」下附言以证明之』。乃袖出一册曰「吴逆始末记」，盖当时军府从事者之日钞也。因复略综其说，作「纪略补」。

崇祯十七年春，流寇渐逼；给事中吴麟征请调宁远总兵官吴三桂兵入卫，帝意犹豫。三月，闯贼陷大同，京师戒严。乃封三桂为平西伯，飞檄召之，迁延不即发；及抵山海关，凶问至，遂止。

闯闻三桂据于关，执其父襄，令招以书；略曰：『尔以君恩特简，得专阃任。乃怯懦观望，使西兵长驱。事机已去，天命难回。尔君已逝，尔父犹存。呜呼，识时务者可以知所变计矣。及今早降，不失通侯之赏，犹全孝子之名』。贼并发银四万，遣伪将赍往犒之。三桂得书，即令贼将入关代守，自率精锐赴燕京降。至滦州，闻爱姬陈圆为贼帅刘宗敏所掠。时方食，抵几于地，须发奋张。具书答襄曰：『父既不能为忠臣，儿亦不能为孝子矣』！即卷旆驰还山海，袭杀贼将，歼其众。遣部将杨坤奉书乞师于我大清，略曰：『三桂以螡负之身，忝镇山海；亦思坚守东陲，巩固神京。不意流寇犯阙，奸党开门；先帝不幸，九庙煨烬。今天人共愤，众志已离，败可立待。三桂受国厚恩，欲兴师问罪；奈京东地小，兵力未集。特泣血求助，乞念亡国孤臣忠义之言，速选精兵。三桂自率所部，合兵以抵国门，灭流寇于宫庭；则我朝之所图报，岂徒财帛而已哉』！时我睿亲王绥辑中原，得书即遣使报之；略云：『闻明祟祯帝丧于流寇，不胜发指。故率仁义之师，沉舟破釜，誓不旋旌；期必灭贼，出民水火。今伯遣人致书，深为喜悦。若率众来归，必封以旧土，晋为藩王；国雠可报，身家可保也』。三桂乃传檄远近云：『闯贼李自成以幺魔小丑荡秽神京，日色无光，妖氛吐焰；弒我帝后、刑我缙绅、戮僇我士民、掠我财物。二祖、列宗之怨恫，天寿凄风；元勋、懿戚之诛鉏，鬼门泣血』！又云：『周命未改，汉德可思。诚志所孚，顺能克逆。义兵所向，一以当千』。闯贼闻之大怒，执吴襄随行，亲帅贼众十余万东攻山海关。三桂惧，请我朝速进兵。

四月，大兵至沙河，败贼将唐通于一片石（通为明总兵官，守居庸；以关降贼者）。贼复部勒其众，北距山、南抵海，为长阵以待。睿亲王命三桂兵皆系白布为识，冲其中坚；贼不能支，追至永平。贼恨甚，杀吴襄悬首于竿，走还京师。大兵至，于四月晦日，闯焚宫殿，挟太子、二王西走。三桂追及于定州清水河，斩其伪帅谷可成。贼奔真定，三桂合辽东兵击之。贼以屡败而忿，乃勒精骑依山为阵，大呼曰：『今日亲决死斗，不求人助，乃为豪杰耳』！于是纵兵大战。狂风东来，卷沙蔽日，贼营旌旗俱折。贼恐，急收兵；三桂射之中肩，狼狈由故关遁去。时睿亲王摄政，赐三桂玉带、蟒服、鞍马、弓矢等物，晋爵平西王。

南都福王立，闻三桂乞师破贼，遥封为蓟国公。八月，遣使臣左懋第、陈洪范`赍银币入朝致谢，并诣三桂营致福王意。三桂谢曰：『时势至此，夫复何言！惟有闭门束甲，以俟后命耳』！所赐俱辞不受。

明年，南都亡，闽中唐王立。时秦、晋、楚、豫、吴越之地，俱入版图，三桂镇锦州。又明年，汀州亡，粤中桂王立。自湖以南，川、广、滇、黔皆为明守；乃移驻汉中。

顺治九年，桂王走安隆。十四年，三桂晋平西大将军，同都统莫尔根由四川定黔、滇。十五年，自重庆进兵破遵义之三坡，下贵阳，大兵毕集于平越之杨老堡。三桂兵至七星关，白文选分军守险，不得前；三桂乃从水西间道取乌撒，袭其后，守兵惊遁。是冬，三路兵会于云南，桂王君臣奔永昌，旋奔腾越。明年，克永昌，引大兵渡潞江。先，李定国设伏磨盘岭（即高梨贡山），为首尾横击计；为降人泄其谋，三桂分精甲先蹂之。大兵继至，短兵相接战山上；自卯至午，尸委山谷皆满。定国不能支，军溃。桂王亡入缅，滇地悉平。

十七年，朝命吴三桂以平西王为总管，镇云南。三桂裨将杨坤为之谋，请效黔国公世守滇中为子孙计，必入缅擒王以献乃可。三桂深然之；即具疏请兵云：『滇南负固有年，一朝戡定。独由榔在缅，李定国、白文选等分驻三宣、六慰、孟艮一带，借由榔以鼓惑众心。窥我边防，则患在门户；号召诸蛮，则患在肘腋；投诚生心，则患在腠理。请大举入缅』！冬十二月，大兵临缅江（即大金沙江）。缅人恐，送桂王并其眷属于军前。三桂使人环守之。王南面坐，三桂入见，北向长揖。王问为谁？三桂噤不敢对。再问之，不觉膝之屈也。问之数回，始称名以对。王切责良久，已而叹曰：『今亦已矣！我本北人，欲见十二陵而死；汝能任此事乎』？对曰：『能』。王乃麾之去。三桂伏地不能起，左右掖之出。自是不敢复见。越日，拥王还滇。康熙元年四月，三桂令人以帛缢杀王，藁葬云南城外。嗣奉朝命：『贵州一切文武官员兵民事务，照云南例，蓍平西王管理』；又令文武官听自选用。是时也，明之根蘖已尽；李定国已死、白文选已降，高枕无与复为难者。爵晋亲王，子尚公主。据有滇、黔数千里之地，爪牙腹心布列要害，自以为西南一隅真子孙万世之业，而不轨之迹渐彰矣。

古高阳氏曰：案顺治十年八月，以太宗十四女和硕公主下嫁三桂子应熊。夫三桂世受明恩，一旦国破君亡，而托于父命，即伏首降贼。既以妖淫艳嬖诡语复雠，始效秦庭之哭。关门再战，致其父殒首贼中而不恤一顾。负国忘亲，厥罪已不容擢发数矣。洎至永明之窜入缅甸也，我国家已度外置之。而三桂惑于营窟之谋，乃为此断草除根之举；为人臣者而忍出于此！矧既宣力兴朝，分茅胙土；特恩异数，天地同深。顾以衰朽余年而妄希非分，称兵构逆，自斩其宗；又安知非天诱其衷，以为明室诸孙之报乎！








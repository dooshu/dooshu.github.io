○復套條議

一多備火器、陜西撫鎮等官謝蘭等、議稱夫　中國長技、火器為最、造之不盡其法、教之不盡其玅、火藥鉛子、儲之不豫、與無火器等耳、訪得往昔陜西邊鎮各營止有佛郎機等器、每營不上四五十件、不惟造不如??厺、抑且教之無素、其會打放者、百無一二、火藥鉛子、預備些須、常不敷用、縱臨戰陣、不過虗張聲勢、未聞著實打中一虜、虜如何而震恐、况火器不多、連放三次、火器中熱、隨點即出矣、是　中國雖有長技、而用之不善、真可惜也、即今圖　上方畧、欲為復套之舉、大約用人馬十萬、該二十營、每營該用火藥鉛子不貲、誠不可不預為之處、多為之備也、其每一營共用霹靂砲三千六百杵、合用藥九千觔、重八錢鉛子九十萬個、共重四萬五千觔、大連珠砲二百杵、合用藥六百七十五觔、重一兩八錢鉛子四萬個、共重四千五百觔、二連珠砲二百杵、合用藥六百七十五觔、重一兩八錢鉛子三萬個、共重三千三百七十五觔、手把銃四百杵、合用藥一千觔、重一兩鉛子四萬個、共重二千五百觔、盞口將軍一百六十位、合用藥裝就小砲三千二百個、共重四千八百觔、火砲該藥一千六百觔已上一營通共用藥一萬二千九百五十觔、用鉛子一百一萬個、重五萬五千三百七十觔、二十營共該用火藥二十五萬九千觔、該用焰硝一十八萬八千七百四十六觔、每觔大約值銀二分、共銀三千七百七十四兩九錢二分、硫黃四萬八千七十六觔、每觔大約值銀三分、共銀一千四百四十二兩三錢、該用鉛子二千二十萬個、重一百一十萬七千五百觔、每觔大約值銀二分、共銀二萬二千一百五十兩、通共用銀二萬七千三百六十七兩二錢三分、合無奏　請將銀照數運送軍門、分發各省產鉛硝黃去處、嚴定限期、買完解運前來聽用、鉛於固原山採取二十萬觔、漢中秦州召買六十萬觔、山東出鉛府分召買三十萬七千五百觔、硝於山東出硝府分召買一十二萬觔、比直隸出硝府分召買六萬八千七百四十六觔、硫黃於山西澤州陽城等處產黃地方召買硫黃四萬八千七十六觔、題奉　欽依、仍令各府州縣如期買完、星夜解運軍門、分發修合治造、陸續給發各營、庶鉛子數多、火藥足備、取之不盡、用之不竭、摧鋒陷陣、勢如破竹、虜賊救死扶傷之不暇、河套可以復之而無難矣、

前件

火器之利、臣前疏言之詳矣、查得近製隨營霹靂戰車、每一輛上用霹靂砲一十八杆、每杆重八錢、鉛子五十出、每出五個、共四千五百個、重二百二十五觔合用火藥五十觔、大連珠砲一杆、重一兩八錢、鉛子二十出、每出十個、共二百個、重二十二觔八兩、合用火藥三觔零六兩、二連珠砲一杆、重一兩八錢、鉛子三十出、每出五個、共一百五十個、重一十六觔零一十四兩、合用火藥三觔零六兩、手把銃二杆、每杆重一兩、鉛子五十出、每出二個、共二百個、重一十二觔零八兩、合用火藥五觔、火箭二百枝、一營戰車二百輛、每輛所用火器火藥火箭之數、俱如前、仰遵前奉聖旨動支京運銀兩、雖陸續造有各項火器、僅足軍士執把、尚缺隨車火器火藥鉛子火箭等項、巳經咨行陜西延寧三鎮撫臣成造分發各營操習、以為攻守之具、准都御史楊守謙咨稱該鎮八營、成造隨車火器火藥鉛子應用料物、該銀三萬七千餘兩、復套之兵、計該二十四營、俱應一體置備、為照霹靂戰車、師中不可無者、若造車而不加火器。止宜守而不宜攻。與無車等耳。計各鎮諸營辦料成造、如楊守謙所計、大約用銀十萬餘兩、臣圖省費。擬鑄鐵子。但楞角磨磋、工力亦煩、乞發帑銀前來給各鎮撫鎮官乘時委官分投、於出產鉛鐵硝黃山西山東直隸等處、并陜西地方收買成造、如生鐵可鑄、亦聽設法以省大費、再照鉛硝二物、一時買辦難以即完、伏望　內府神機營先查給發各十餘萬觔、以濟急用、庶先時有備、全勝之功可期成矣、伏乞　聖裁、

一招降用間、陜西撫鎮等官謝蘭等議稱明君賢相能以上知為間者、必成大功、是軍事莫親於間賞莫厚於間、非聖智不能用間、非仁義不能使間、非微玅不能得間之實、或曰以　中國攻夷狄、用間可乎、不知非用間于夷狄。用間於夷狄之所虜者也、近據歸人供稱達虜每一帳家小。不上四五人。虜去人口。反有五六人。是虜之中。被虜之人半之。每一入寇。搶去之人在前以當先鋒。不進者以刀背擊之。是以　中國攻　中國。而彼坐收其利。真可惡也。又問之被虜之人、豈無思家之心乎、彼曰人人皆思家、但恐達賊追殺而不敢迯也、由是觀之、　中國之人久在虜中而不能歸者。非其本心也。但恐歸正時將士斬之以應功賞即不然而窮邊無以為生故甘為虜役也以其處之之道未盡。用間之法未極其玅耳。若欲用間。非厚處投降。非大懸陞賞。間不可用也。何也、投降處之不厚。則風聲之感召不能動其來歸之念。用間陞賞之不厚。則鼓舞之未盡。不能動其効死之心。自今以後。若欲用間。必須奏請給發犒賞投降用間銀十萬餘兩。於總督軍門收貯。聽候便宜給賞。凡遇走回人口投降者。審其如果真正投降。即便賞銀二十兩。五兩買房一間。五兩娶妻一口。十兩買羊三四十隻。任彼孳牧。其原帶來馬匹。即給與騎坐。仍給與盔甲什物月粮料草。或作通事。或入行伍。夏加優恤犒賞以遂其心。是以在虜之人。聞　中國待投降如是之厚。莫不捨死來歸猶水之趨壑而不可止也。如是能厚處投降則用間有其本矣又必大懸陞賞。潛選膽大有謀之士百十餘人每人先給銀一百兩以為養贍家口之資。仍每月給與食米一石以恤其私。使之無顧盼家小之意。仍密令陸續出邊。或假以樵採。此法今遼左亦宜用之為虜所獲。或假以牧放。為虜所掠。深入虜地。為彼腹心。凡遇　中國之人。密用誘間之計。陳說待降人之厚。開以父母懸望之情。彼必慟虜地之苦。動父子之念。思　中國之厚。忘一時之害。投降者貫魚而來。不可勝數。一年之間。可得二三千人。不五六年。而虜帳一空。虜勢自弱矣。如善用間者。為小王子俺答等之左右。則酋首亦可致之而無難也。豈止誘降已乎。若果四五年間投降　中國者。或四五萬。或六七萬。用間之人。亦回　中國。不拘已死未死。俱陞以世襲指揮。各賞銀一千兩。如有謀勇出眾。可當將領者。即不次超擢以盡其材。如是則重陞厚賞之下。誰不樂於用間以效死哉。寧夏撫鎮等官王邦瑞等議稱復套之舉、所最要者、先出厚賞於通事夜不收中、募敢勇死士、有智慮機變者、令其深入虜幕、探察情狀、及山川阨塞道路險夷、某處賊所常據。某處賊可設伏。某路車可通行。某路車不可進。務得其實以為嚮往。庶我軍進退不誤。餉道不滯也。

前件

看得招降用間、法曰兵有五間、五間並起莫知其端、是為神紀、古之謀臣策士、以之弱強敵、離碩交、養內亂、制生勝、如陳平之間范增。岳飛之間劉豫。韋孝寬之間斛律光。蔡挺之間熟羗思順。以成奇功者甚多。今陜西撫鎮等官所言、深得古人用間之意。葢虜自盤據河套以來、每一大舉入寇。　中國之人被掠者不可勝數。池魚越□之思。誰則無之。中間有畏其追殺而不敢止?帚者。此尤為得情之語亦有樂其放曠而忘歸者故虜勢日益盛強。有由然矣。歸人供說虜中　中國之人居半。非虗語也。今各鎮招降事例酬以馬價、蠲其徭役、可謂厚矣、然來降者固有、尚未悉獲其効死之心、在虜者甚多、無以感發其來歸之念者、非分之恩罔施。招徠之典弗隆故也。誠如所議。凡遇來降者。為之厚其金帛之賚。豐其房產之給。美其妻室之配。則志獲安富。心無叛離。多選機謀敢死之士從而用之。俾深入虜地。因其機而五間之術起。謀豈有不行。事豈有不濟。顧應用銀兩、必須仰給　內帑、乞　敕該部無拘常格、定為新規、擬發帑銀數萬兩專備招降行間之用。俾臣等或於平昔撫用降人。或於出師之日。明開待降之典。大揭榜文。廣布牌橛於套內。如是則感恩慕義而來者。沛然孰能禦之。撫而用之。俱為勁卒。且因以益知套內山川阨塞。所向無滯。勢如破竹。醜虜勢焰。不期其弱而自弱。不逐之遁而自遁矣。伏乞聖裁、

一審度時勢、寧夏撫鎮等官王邦瑞等議稱冬月春初、氷凍草枯、人饑馬瘦、虜之時誠弱矣、計我之勢、所謂擇將選士、進兵運餉之圖、又煥然飭治靡不具備、我之勢誠強矣、彼既可乘、我復可恃、便當飈飛霆發、刻日興師、兵聞拙速、不聞巧之遲也、或事尚紛紜、我勢未備、雖有彼時。尚難輕出。此萬全之道也。

前件

看得天下之事有機、時與勢為之也、虜與我時勢之強弱。臣前疏詳之矣。今寧夏撫鎮議稱我勢巳強則乘之、我勢未備、雖有彼時、尚難輕出、此固審度彼巳之說、而時機之義、猶有未盡、何也、夫時也者、雖天啟之。而成之者恒以人也。方今　聖明在上、軋剛神武、遏惡揚善、而又值胡虜可乘之會、此乃天啟之時、　臣前所謂有大機者、乘此時機、而不知黽勉以從之、則廢時失事、其禍將長、所謂黽勉、亦惟盡人之職以成天之功而巳、使內外臣工、大小恊一、凡選將練兵、儲餉秣馬、修器遣諜之類、撫鎮守廵等官各盡其職、臣知數月之間、餉器咸備、訓練亦精、則雖來年春夏之交、申嚴號令、亦可以即戎矣、又由此而修焉、三年之久、當獲底績、葢機非在外。為之自我。所謂天啟之。人成之也。苟徒事議論而無黽勉之實。不知自治而徒欲俟賊之虗。應文塞白。優游歲月。雖十年弗克征矣。况近者乎。或疑復套之功、必三年為期者、葢百年之寇。一旦驅除。盤據既堅。廓清非細。今雖仰仗　天威、以百工之智勇、其施為次苐、歲月日長。寔不敢謂一鼓而定也。伏乞　聖裁、

一防守河套、寧夏撫鎮等官王邦瑞等議稱人之言曰、復套非難、守套為難、今如張皇六師、深入聲討、蕩其穹廬、戮其醜類、一勝之後、勢如破竹、彼將膽寒喙息、北走不暇、尚安敢與套爭耶、套既復矣、賊必懾我餘威、不敢驟犯、從容調度、頗有餘功、築墻則延袤綿遠。靡費不貲。散守則勢分力孤。勞戍大眾。故漢武遠徙乎窮民、終非安土、唐末委兵於藩鎮、卒啟厲階、皆非得策、宜擇道里適中、地形險要、水草便利者三區。築三大城、即築三受降之策也但彼在河外此在河內耳或繕古昔舊址。使東者直榆林西者直寧夏。中者直花馬池。鼎峙聯絡。每城廣十餘里。可容數萬人。分置將領。就以十二萬眾分番戍守套地。縱短橫長。每城相直處。大約不過二三百里。每三五十里。再作小堡以傳烽火。以通應援。以休轉輸。沿河據險量築墩臺。以備瞭望。如虜復渡河。則河上傳於三城三城傳於三鎮內外應援。非孤立也。且套地肥久曠收穫必多。倣趙充國屯田之法。官給牛種。令軍士併力以耕。有事則戰。如是三年。地利漸開。蓄積漸多。生齒漸聚。大城附近。再築小堡。歲增月益。星羅棋布。十年之後。縱不能如腹裏之殷庶。比之沿邊城堡。規模亦同矣。有城可居。有兵可戰。有地可耕。有粮可食。胡虜自無住牧之地。又安能復爭耶。况據河以守。比之據墻以守者。為力尤易。自是專力守河。沿邊舊戍。漸可省罷。且拓地數千里。卻胡河外。實　中國無窮之利也。延綏撫鎮等官楊守謙等議稱夫套內地半膏腴。不可勝耕。而省隗渠堰尚存。師及河岸。一面築堡一面移營。田牛犋人丁。耕堡旁地土。比至冬初。收芻粟入堡以佐兵食。此又在饋餉百萬外矣。所以必先營田者。為是故也。且沃壤久荒。獲利必厚。二三年間用李鄴侯策。徙其家口無難也。又曰河套道里東自延綏黃甫川起。西至定邊北折至寧夏花馬池。又西至橫城。止實一千五百里。又中自榆林鎮城起。比至黃河南岸止。約七百餘里。東西止二三百餘里。其形近圓。圓者徑一圍三。折筭計二千二百五十里。套復則內外皆為我境。不必防守。外止餘一千九百里。中尤有紓曲處。大約當守者二千里止矣。秦人緣河為四十四城。是四十餘里一城。今則加密。大約置堡六十。墩千餘。是三十餘里一堡二里一墩也沿河多元昊舊城。宜因之。大堡戌兵千人。小堡七八百人。約五萬四五千人。足以守之。漸於東西再增二堡。約二十餘堡。亦大堡千人。小堡七八百人約一萬八千人。則守套規模。大畧定矣。說者謂套袤延足當一省。須建百餘州縣。徙數十萬人實之。非也。邊地取其能守險足矣。非如內郡鷄鳴犬吠相聞。今黃甫川至橫城千五百里。固原至花馬池七百里。其間亦絕無州縣。往往六七十里無人烟。且套復後。以其沃壤募民徒耕。久自填實。今則不必然也。又曰師及河岸。再兵截據渡口。虜必不能浮河矣。惟至冬時。則須防河。每年十月間。將套內草萊除運入各堡外。餘盡焚??執?火。使赤地千里。虜必絕望。乃如寧夏蘭靖河曲保德例。鑿氷為壕。壘氷為墻守之。然草萊既焚。不必為壕墻。亦自可守。葢虜縱踏氷至套。勢不能久。駐一二日須厺。我閉堡高坐以俟之可也。今寧夏蘭靖河曲保德所以防之者。寧夏恐其樸捉行道之人。餘則恐其掠內地居民耳。

前件

臣看得兵精粮足　天聲所至、河套可清、行之三年、大勢底定、揚旌於受降之封飲馬於黃河之滸、可跂足而待爾、至於戎守規畫、訪諸歸人、并通事人役卜加赤脫罕等、皆曰河套之地、延袤二千一百餘里、東除黃甫川至老牛灣二百餘里、與山西滑石間相對、西除橫城堡至五岔河三百餘里、與寧夏賀蘭山此?冉相對河套既復。此二處俱係腹裡。無煩戍守。惟西自五岔河東抵老牛灣沿河地方。約長一千六百餘里。若以榆林一鎮守之。則榆林兵力。似乎不足。以寧固二鎮均守。則寧固猶有賀蘭山後并蘭靖等處防禦之責。相應酌議。以八百里分屬榆林。以八百里分屬寧固。蓋榆林自定邊至黃甫川。舊有邊防千五百里。今捨彼守此。止八百里。財力已省。寧固共守花馬池邊防三百餘里。而冬春防凍又三百餘里。今亦捨之。共守八百餘里。財力不甚加多。况據河而守。比之平川守墻。力易十倍。如此分戌。似俱相應。但始事之初。日不暇給。圖守有要。難以泛求。誠以虜遁之後。?河為限。天塹之險。奚啻長城。於是守之。誠易為力。虜犯之時。在秋居多。秋水時至。百川灌盈。河勢洶湧。虜騎不能徑渡。所可虞者。淤淺之處。當急之務爾。在東有老牛灣焦家坪一帶。在西有五岔河一帶。此二處水不逾尺。虜可徑渡。必於此及二處適中之地。戍以重兵。先築四城以扼虜之喉吭其他惟沿河而守。藉水以拒。則兵不煩而威力振。費不廣而事易集。四城之築榆林者二。寧固者各一。每城守以重兵二枝。儘今在營之兵。榆林八枝。寧夏六枝。固原五枝。分番防禦。尚有餘力。然後據形審勢。以定墻壕之高深。城堡之聯絡。如撫臣王邦瑞楊守謙等所謂通築沿邊四十餘堡。每堡相距四十餘里。守以六七百人。再築墩臺千二百所。每墩撥軍五六人。專備瞭望。墩堡之軍以三鎮計。該用三萬五千餘人。今各鎮見在防守哨瞭塘報等軍、除洮岷蘭靖賀蘭者、不計三鎮、共該七萬餘人、是亦可以輪班戍守矣、夫有墩堡官軍以守險隘。又有營城官軍以備截殺。分班而上。撥田而居。且耕且守。有險有人。何河套之不可久耶。築鑿工料。分撥事宜。營屯之法。渠堰之規。候復套之日。次第奏聞。若夫州縣衛所之設。趙元昊巳有故事。葢套地三面阻河。中多平壤。鹽池水利。不異中州。加之渠堰。是為沃野。比之延綏沿邊沙礫之地。奚啻倍蓰。惟開墾灌溉。填實有方。衛所州縣夫何難置。但為之有漸。茲難預擬。伏乞　聖裁、

一營田儲餉、延綏撫鎮等官楊守謙等議稱晉人屯田淮上、遂以平吳、今復套饋餉百萬、難全仰糴粟、花馬定邊、墻內地多閑曠、營田可興、本院近于偏老地方、創為營田、事雖方行、從其有利、請先於定邊內營二千頃、其地比之偏老、頗平衍饒沃、牛值亦賤、先得帑金一二萬兩、今年買牛隻治農器種子、明年用西安四衛班軍營之、次夫寧夏於花馬墻內亦營二千頃、每年所穫粟穀、半運之寧夏、半貯於沿邊城堡、再鑄鐵大鍋百餘、每年炒荍麥火?其炒三千石、亦貯於邊堡、貯邊堡者。為陸師餱粮也。二鎮營四千頃。歲可得粟二十餘萬石。三歲可六十萬石。並糴粟可百二十萬。饋餉有餘矣。復套之舉。大都在春時。俟師及河岸。即徙回牛犋人丁。耕墾沃壤。以實新堡。又全陜內地屯田百萬、多擅膏腴、地有遺利、本院嘗為西安四衛屯田議、的然可行、可益兵四五千人、推而廣之、不煩益粮、卒乘可增以濟復套之師、

前件

臣先復套之疏、曾謂復套之後、以舉營田之??厺、為邊防久遠之計、今延綏撫鎮等官、言復套饋餉難全仰糴粟、欲先　請帑金置牛犋農器種子給軍於該鎮定邊寧夏花馬墻內營田積粟、亦裕餉籌邊至意、臣恐時有不同、地有未利即今套內虜騎充斥、致廑　西顧之憂、蒼生有倒懸之苦、必待營內積粟於數年之後、然後徐興討罪之師、不知數年之間果能積粟以濟餱粮否、况邊垣傾圯、虜寇時侵。人不得耕。一也定邊花馬一帶。全無水利之資。地多鹻瘠。田不可耕。二也。西安班軍。七月防秋。入冬始掣。人不暇耕。三也。以四千頃田計歲之穫二十餘萬石。是一畝常收五斗不知營田之軍。所給幾何。若盡取之。則耕者起怨於徒勞。若量取之。則積貯不滿于所計。雖數年之後。所得子粒。恐亦不多。况無墻之處、耕者從事、必須官軍架梁。其行粮草料。又在防秋之外矣。或曰近邊地土、且不可耕、邊外之地可知矣、此未知地利者也、夫套地既復。無虜寇之擾。三面阻河。號為沃壤。開渠通水。稼穡自便。九邊惟寧夏多水田如江左今寧夏近河之地。收穫之厚。比於江南。資藉水利故爾。故臣謂營田之法、當在復套之後者以此、伏乞　聖裁、

一明職守以專責成查得先為極陳邊弊懇乞　聖斷大振遠畧以弭狂虜歲擾事、准兵部咨該工科給事中楊宗氣題內一定職守、本部覆議、　國朝設官分職、各有所守、如各邊鎮去處、必設總兵一員以鎮守其地、恐其不敢專也、則設廵撫一員以贊理軍務又以各鎮權無統設、難於調遣、近年特設總督一員以總理軍務、查得　敕諭各官所載、如總督則云經畧邊務、隨宜調度、各鎮將官相機戰守、臨陣不用命者、悉以軍法從事、此總督之職守也、如廵撫則云整飭邊備、訓練軍馬、督理粮草、撫恤士卒、此廵撫之職守也、如總兵則云整飭兵備、申嚴號令、振作軍威、相機戰守、此總兵之職守也、職守既定、無事則各相遵承、無敢侵越、有事則各相分任、無敢推避、如此則戰守分明、而功罪各有所歸、人思自勉、而邊事亦無不濟矣等因題奉　欽依備咨到臣欽遵外、臣竊以為復套之圖節目浩繁、不止一端、如將之賢否兵之勇懦、馬騾之臕瘠、兵器之利鈍粮餉之易買、營陣之簡練、除臣力足以能為、而勢足以可為、罔不殫心竭慮極力經營、但事務浩繁、有非一人之所能獨兼、萬一職守不明、彼此?仍、臨期悞事豈能免乎、伏乞　聖明敕下該部、申明前議、候　命下之日、將議過各項事件、分發各鎮撫鎮諸司各道參遊等官、務要同心戮力、分投晝夜幹辦、共成　王事、凡本省大小官員可委者委之、不妨原務、承委官員、尤須久任、非有功績顯著、不與遷轉、如有因循怠緩、不行幹理、或企望陞轉、巧文推避、躭誤事機者、許臣等從重參究、若臣與同廵撫官員怠緩失職、有蹟雖幹辦、而陰懷撓阻、以致僨事者、罪坐所由、仍聽科道官員指實糾舉、如此庶職守明而責成專、寅恭著而事功成伏乞聖裁

一熄訛言以定大計、臣聞詢謀僉同、則功易就、訛言惑眾、則事難圖、今恢復河套以安夏攘夷、事體重大必假之歲月、方克有成、中間好事之人、謬為不根之說、以無為有、變黑為白、其色厲膽薄者、而訛言虜勢之猖、其蹈常襲故者、而訛言安常之便、或訛言軍馬之弱、以危懼將領、或訛言戰守之難以恐嚇士卒、夫訛言之始、一人倡之、十人和之、百千人翕然從而信之、由是上下驚疑、遠邇搖撼、事沮於中止、功隳於垂成是套之復也。百人成之而不足。一人壞之而有餘。如李嚴之誤諸葛亮。邵宏淵之沮李顯宗者。良可懼也。即以臣今春出塞、親冐矢石、車陣未備、火器未全、兵僅踰萬、馬止五千、小試復套之端、頗成斬獲之績、餘賊畏遁、此乃　天威之震疊、臣親見之、而?知河套之可復、夫何忌臣者、不思同心以紓　皇上西顧之憂、輒乃倡為訛言以陰壞其復套之議、或訛言臣不量力深入重地、幾乎不免、或訛言軍士不願出塞、臣縳之於車、為虜所殺、或訛言北虜多掘品坑、我軍盡為所陷、致使遠近傳聞、內外驚疑、皆以復套為登天之難、不知此言何自出。此事何從而來乎。訛言尚可畏况有內難耶襄愍所以卒不免也使其訛言不熄。套未復而沮撓於始。既復而媒孽於終。則千百年之患。必不能除。而微臣區區狗馬之心。亦不獲以自盡矣。伏乞　聖明敕下該部嚴加禁約、申明文武官員說謊之典、軍民訛言惑眾之例、或特設隨軍科道、或專行廵按御史、紀錄功過、兼察訛言、倘有仍蹈故輒、沮撓軍機、陰壞成功者根究所由許臣并言官指名究治、庶訛言可熄、成功有期、伏乞　聖裁、

一寬文法以濟大事、夫出師有一定之理、制勝無一定之勢、惟因其勢、而利導之、幾微應玅而人疑於神矣、今軍中之事、有貴於密速、如捐金反間、佯敗誘敵、或用賊攻賊、如李愬之用吳秀琳、岳飛之用楊欽之類、其緒多端、難以預計、使一一具奏而後行。露布而後動。則機事不密。非所以决大策。濟大事也。伏望　皇上少賜寬假、不拘常例、將復套事宜、申明便宜之意、備載專　敕之中、俾奉　命征討之臣。應奏請者奏　請定奪。其有事宜密機宜速者。一面奏　聞。一面區處毋事膠固。以失權度。如此則閫外之臣。無遙制之患。人無詆毀而業可光大矣。伏乞　聖裁

一處孳畜以裨耕戰、臣查得先該兵部題為議處防秋事內一款糾聚鄉兵以資捍衛如遇大虜湥入、將各堡壯丁編之牌甲、立之夫長、仍下令云虜眾則堅壁抗守、少則相機擒殺、俘斬者同格陞賞、所得馬牛輜重、悉與不問等因、題奉欽依通行欽遵外、為照入套逐虜。非虜犯我境可擬。軍士遠征。又非鄉兵自衛者可倫。若臨陣所獲。不盡為給賞。則無以鼓舞眾心。既賞而任其暴殄。不為之所。則又似為可惜。今復套之舉、當春夏之交、賊巢空虗王師討罪、水陸並進、必有斬獲、除衝鋒陷陣、及所得首級、自有常典、所獲駝馬騾驢牛羊之類。必須盡賞官軍。以鼓倡勇敢之心。但官軍所得孳畜。除不堪用者。聽其自便。其堪用者。將欲隨營以行。則執役行陳。喂養自不能周。將欲送回則從征遠塞。亦不暇及。即如今春臣督兵出塞、小試復套之端、所獲馬牛、殆及千餘、盡賞官軍、中間有殺食者、有不暇喂養饑以死者、有輕價貿易者、以有用之物。置無用之地。誠為可惜。况達馬力徤。足堪騎征。與夫駝騾驢牛。始而運餉。終而營田。俱不可缺。相應議處。乞　敕該部集議、將蒐套所獲孳畜、合無比照防、秋前例、一體給賞官軍、以倡勇敢、仍量擬帑銀數萬兩、發督餉大臣、委官隨營、如套內所獲孳畜、賞軍之際。有堪用者。委官逐一查騐。量其所值。從而給價。撥人送回。近邊州縣營堡。隨便喂養。馬、備騎征、駝騾驢牛轉運供餉。及為將來營田之用。如此、不惟軍士得以資惠。而在官亦省買補之費。豈止竹頭木屑之利而巳耶。伏乞　聖裁。

皇明經世文編卷之二百四十終








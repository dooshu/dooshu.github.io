◇延光四年日蚀上书

伏读诏书，陛下深惟禹、汤罪己之义，归咎自责。寅畏天戒，详延百僚，博问公卿，知变所自，审得厥故，修复往术，以答天命臣子远近莫不延颈企踵，苟有隙空一介之知，事愿自效，贡纳圣听。臣伏见日蚀之占，自昔典籍「十月之交」，《春秋》传记、《汉注》所载，史官占候，群臣密对，陛下所观览，左右所讽诵，可谓详悉备矣。虽复广问，陷在前志，无以复加。乃者气干参，臣前得敦朴之人，后三年二月，对北宫端门。以为参者西方之位，其于分野，并州是也。殆谓西戎、北狄。其后种羌叛戾，乌桓犯上郡，并、凉动兵，验略效矣。今复见大异，申诫重谴，于此二城，海内莫见。三月一日，合辰在娄。娄又西方之宿，众占显明者。羌及乌桓有悔过之辞，将吏勋之名。臣恐受仕典牧者，苟脱目前，皆粗图身一时之权，不顾为国百世之利。论者美近功，忽其远，则各相不大病，伏惟天象不虚。《老子》曰：图难于其易也，为大于其细也。消灾复异，宜在于今。《诗》曰：「日月告凶，不用其行。四国无政，不用其良。」《传》曰：「国无政，不用善则自取谪于日月之灾，故政不可不慎也。务三而已：一曰择人，二曰安民，三曰从时。」臣融伏惟方今有道之世，汉典设张，侯甸采卫，司民之吏，案绳循墨，虽有殿最，所差无几。其陷罪辟，身自取祸，百姓未被其大伤。至边郡牧御失和，吉之与凶，败之与成，优劣相悬，不诫不可。审择其人，上以应天变，下以安民隶。窃见列将子孙，生长京师，食仰租奉，不知稼穑之艰，又希遭厄困，故能果毅轻财，施与孤弱，以获死生之用，此其所长也。不拘法禁，奢泰无度，功劳足以宣威，逾滥足以伤化，此其所短也。州郡之士，出自贫苦，长于捡押，虽专赏罚，不敢越溢，此其所长也。拘文守法，遭遇非常，狐疑无断，畏首畏尾威恩纤薄，外内离心，士卒不附，此其所短也。必得将兼有二长之才，无二短之累，参以吏事，任以兵法。有此数姿，然后能折冲厌难，致其功实，转灾为福。孔子曰：「十室之邑，必有忠信如丘者焉。」以天下之大，四海之众，云无若人，臣以为诬矣。宜特选详誉，审得其真，镇守二方，以应用良择人之义，以塞大异也。（《续汉·五行志六》注引《马融集》「是时融为许令，其四月庚申，自县上书」云云。）


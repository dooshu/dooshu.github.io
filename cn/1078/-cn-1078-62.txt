续集卷三十四

<集部,别集类,明洪武至崇祯,东里集>

钦定四库全书

东里续集卷三十四　　　明　杨士奇　撰墓志铭

钱秉渊墓志铭

洪武二十一年八月初三日吉水钱秉渊卒既葬庐陵淳化乡南路之坪之原後三十有三年其子某以从兄翰林检讨习礼所述事状介习礼求文铭碣钱家吉水文昌乡世以诗礼为乡之望其祖以和父立明母张氏秉渊讳某性孝友未冠遭元季之乱丧其父已卓卓有立奉母及弟妹避兵走傍县属岁饥口衆母旦夕为忧即跪进曰儿在大人何忧也旦夕竭力营措一家衣食无不足而恒有愉色和气以乐其母事母终其身尽敬爱念不获事其父语及辄悲切爱其弟延师教之一切公私事悉自任不以及弟妹而长育婚嫁之皆尽恩意惇宗族为人庄重寡言虽盛暑见弟侄必冠衣乐振施喜宾客过使行旅皆舘谷如归春秋四十有七娶张氏有妇道子男三昭曍暄女一嫁王三益孙男十女一铭曰

有硕其宗儒其世维克承之孝与弟怀而未施待来裔

杨处士墓志铭

永乐壬寅七月四日延津杨处士卒其子盛以兵科给事中李本所状处士家世事行请铭前吾在翰林盛为庶吉士有游从之雅故为按状叙而铭之杨之先出弘农世有阀閲元至元中讳某者知保安州卒於官遂家焉传某生得誉皆隐居不仕得誉生忠又徙易之涞水处士父也洪武中为河南延津湖广邵阳两县主簿皆以惠政得民心既卒处士奉丧归道过延津延津人嘅然念曰是吾仁父母也生而抚我没而遂去我乎相与挽留葬延津处士不能止葬已因留家焉处士讳埜琳字某为人质素事亲尽敬爱亲殁哀毁而丧祭不违礼先墓在涞水岁未尝旷祭扫居常孳孳以绍先业为心其教子亦必举先世之盛曰勉图无忝也躬俭以起家泊然布衣无慕外之意与人交惇信义遇穷乏必賙之假贷不能偿者折劵不复问虽其自奉薄邂逅嘉宾客必倾倒懽洽廼已盛官京师数往视之父子相聚甚乐盛或以客外所养不备私自歉处士察知之语之曰崔玄暐母达於道吾乃不达耶但汝能尽忠事君上即汝之孝何必口体之奉哉将归又语之曰吾之数来盖自念老矣恐一旦死不复见汝今归死固无恨汝但尽心国事母徒以老身故惓惓也盖归几两月而卒享年六十有二既卒自其邑长贰及乡闾耆耋咸悲伤悼惜往致吊祭之礼焉初娶郑氏生女二人继马氏生三男二女男长即盛永乐戊戌进士翰林庶吉士今为中书舍人次敏次惠女长嫁高嵩次嫁王某其二人尚幼孙男二易诗女一葬以永乐某年月日墓在其山先茔之次铭曰存之良履之臧铭其藏永其扬扬

故翰林庶吉士王钦正墓志铭

正统元年三月上临轩策士士奇与今少保江陵杨公皆读卷官上亲擢周旋等三名第一甲第四名王监第二甲之首既退杨公为余言监所对策其篇末之献磊落精切识高而义正才广而词畅将来有为之士也余深然之旋三人既受官有旨命大臣选进士如永乐甲申故事进学于翰林得十有四人而监居首悉以为庶吉士监等仰体德意咸克自奋时重风宪之选命廷臣举监察御史杨公与余皆意在监属有令不得举初仕者然吾两人所期望监远且大非止御史也一旦余闻其病亟属所厚者为求医药不数日竟卒为之伤悼不已又属所厚者为董治丧歛且许铭其葬於是其友给事中刘益述家世事行来趣铭王氏吉水金塘里故家世修仁厚曾祖所安祖子完父嘉靖袭尚诗礼不慕仕进母某氏监字钦正自少端正秀颖笃孝友之行而嗜问学不烦督励朝夕自进其功宣德壬子以书经选江西乡贡第一明年会试礼部中副榜当授教官宣庙意有遗才在副榜命廷臣即文渊阁覆试之得二十有四人赐冠带给校官禄令进学国子监而监预焉後三年监中会试廷试赐进士出身入翰林为庶吉士为人简静端洁温恭坦夷论事悉中理所蹈必由於义其中泊然居京师数年未尝一濡足势要之门公退闭户阅书以求古人之心间为诗文自适所与往还皆诗书行义之士其将易箦也独以亲老不获终养自恸盖考其志与行宜禄宜寿宜显用岂谓遽止於斯乎故其卒也衆皆悼惜之既卒家具萧然敛以故时布衣亦足观其平素矣卒於正统三年六月十三日享年三十有六娶周氏左庶子崇述之兄子子男三琮珙珣女二皆幼呜呼後进之士如钦正其可多得乎铭曰

材也见收於垂般骥也遽仆於天闲呜呼钦正匪命之然欤奉天翊卫宣力武臣特进荣禄大夫柱国彭城伯张公墓志铭

彭城伯张公薨于位公卿大夫咸往吊之其弟都督公求余为葬铭余诺之遂命彭城公之子某以事状来拜按状张故归德永城名家其先积善累仁世有绍续迨其高曾充而益弘高祖讳文铭妣宋氏曾祖讳景惠妣刘氏祖讳从义妣朱氏考讳麒洪武中仕至昭勇将军指挥使永乐辛卯追封奉国翊运保义武臣特进荣禄大夫柱国彭城伯諡恭靖甲辰仍追封三代考妣皆进彭城侯及侯夫人恭靖为人敦厚闓爽务义施德秉忠事上始终一心母仝氏累封彭城侯夫人恭俭慈仁言勤率礼内德之懿化成於家今太皇太后母也恭靖子男女皆三公为冢子讳?仪状丰伟笃实和易表里不二既冠时仁庙为世子公奉命宿卫文庙北平之师出公仗剑以从东取大宁还战郑村埧连大捷以功超授义勇中卫指挥同知遂援蓟州败辽东军之攻蓟州者追奔至榆口而还自是侍卫守北京南军围城公旦暮效力其间永乐二年以功陞本卫指挥使三年调金吾右卫五年调锦衣卫十四年调府军右卫二十二年陞中军都督府左都督是岁冬命为奉天翊卫宣力武臣特进荣禄大夫柱国彭城伯食禄一千五百石子孙世袭明年侍卫宣庙谒孝陵归奉命总督操练左哨军马正统元年患痹疾上遣太医院官督医视疗竟以不起三年六月二日也春秋六十有五公平居孝於父母友爱诸弟祗事四圣小心恭恪以勲以戚爵位累加礼遇之隆锡赉之厚执谦秉和居静守约循礼奉法深戒满盈家庭中外以清以肃故其薨也讣闻特遣中官监视丧事命礼部赐祭工部赐赙营葬葬以薨之岁某月日墓在某县某乡某原其配宋氏累封伯夫人子男八人长辅次辂府军右卫指挥使先卒輗越府羣牧千户軏越府典宝轼襄府羣牧千户辙辕女二人孙男女各三人自古外戚有贤有否贤者克保贵富延被子孙否则不旋踵而偾覆随之固在上者失驭之之道也我国家自洪武永乐以来於厚戚里亲之以恩约之以礼如张公者既藉累世之德善又身修恭俭之行斯其家之兴所以愈久而愈盛者欤铭曰

皇明建极贤戚多有堂堂张氏任姒所自本其先代累仁毓祉如石韫玉光华韡韡逮于恭靖彭城启封源厚流闳用传暨公维公嗣兴秉孝与忠翼翼孜孜罔懈于躬始以戚来继以武侍义旗所向身先将士曰战与守厥绩咸励嘉诚醻劳峙乃爵位祗事四圣茂恩龎洪惟满之戒惟谦之崇秉乃?恭一于初终用永保家匪直令躬昔在东京次伯敬平暨宋肇兴杜有审琼吁嗟张公允侔令称凡厥子孙视兹刻铭

国子司业吴先生墓志铭

太学为国家成贤育材为兴治之本所系非细故其师范尤在得人而非道明德立心古人之心知本末之务多士所心敬诚服者不足以称任数十年来称斯任者临川吴先生其卓乎表表者欤先生以明正之学惇实之文端厚之行峻洁之操挺然而不诎皜然而不滓其於施教必先正本而後循序以达也盖先生自读书乡校已立志不凡近虽寠夙夜勤苦淬砺不夺於外物洪武中选乡贡病不果上後入充太学生祭酒司业礼之不与诸生等奉命宣谕武臣云南又閲军士福建时奉旨出使者所至皆有金币之赠重朝命也先生一毫无所受及归其装不益丝毫惟经过山川所作吊古赏胜之诗百数十篇耳会试礼部擢第一廷试第四赐进士出身授翰林院编修陞修譔考礼部会试纂修高皇帝实録书奏赐白金文绮及金织衣修永乐大典为副总裁吏部言国子监阙司业太宗皇帝曰此非可轻授其令祭酒胡俨慎举有学行可为师表者以闻胡公举先生即日授国子司业居无何祭酒有他命自是皆先生总监事时士习日下学者急於进取率不究心经传惟诵习前辈程文以觊儌幸先生革之终日危坐堂上召与讲析义理且设疑诘之使退求诸心庶有自得之益於为文必先义理而後辞采学者始趋实功不事苟得以礼法率其属属官中有不检者数辈不便之相与求先生之短以沮之卒无所得又饰诈以谤之然先生素行孚於外者久谤卒不行有以告者先生但自引咎而已以是名益高而谤者益不容於清议虽弘度待物然未尝屈已求合虽时权贵卒不乐之而自信益笃仁宗皇帝知之有素一日顾士奇曰朕即位以来两京之臣多以序进惟南京吴司业未进盖朕久不见之故忘之耳後三日宫车上宾矣先生为司业十有八年太学生数千人及天下贤士君子皆称吴先生古道吴先生贤师而职铨衡者独若不闻此虽先生之命而益以见其所守且士大夫之重轻於世者亦岂系乎其官之进否也哉先生笃孝行亲丧哀毁骨立後在太学遇诸生告归省者辄感恸不胜处交友必辅之正道虽迕不避中允李贯故同舍生素相厚贯坐累系狱十年家甚贫先生极力賙之且戒其家人有无相共贯竟死狱中而賙其家益勤平素施义类此一日会宴太学得风疾遽革舁归顾其子曰吾死勿用浮屠老子法治丧不一语及他事而卒卒之日家无一缗之储礼部尚书蔚公集衆赙治歛归葬先生讳溥字德润号古崖吴氏世业儒其先居临川之种湖曾大父景南大父某父思清赘崇仁章氏遂家崇仁後以先生贵赠其父承德郎国子司业母章氏安人及封其妻郑氏安人子男四与弼与畴与年与性皆克继承女二长嫁应天府学教授孙曰让次嫁徐士英孙男三先生卒於宣德丙午九月三日春秋六十有四以卒之明年某月日葬崇仁左桥之原先生长士奇二年同官翰林者七年又以同乡相交莫逆後来北京尝主余家间共夜坐谈其贫贱时事盖使人耸然起敬畏而後知其操执峭厉盖天性云无几闻其讣余为儒林恸之尝私为作传矣欲书一通寄其子未暇也今与性新除休宁县学训导在北京求余作父墓铭遂损益传文为之志而系以铭曰

呜呼先生君子之儒古道之趋古人之徒其存者贞其执者确必有本源用淑来学岂世无人谁欤古心呜呼先生足强儒林呜呼先生逝矣不作寒崖古栢高风凛若

周员外墓志铭

兵部职方员外郎吉水周君致仕之四年卒於家其子翰林侍读叙以侍讲刘球所述事状求葬铭余素交游其父子间虽老且病不得辞按周氏吉水泥田名家业儒代有显者宋之季讳应龙号盘洲为时硕儒其子讳京孙直宝谟阁上疏力诋贾似道奸邪不去之必误国不报弃官归君高祖也曾祖讳厚教授里中不仕祖讳闻孙元至正中乡贡进士为鳌溪贞文书院山长召修辽金宋三史上书请以正统归宋时不能用遂去之考讳观妣李氏宣德中以君贵赠其考奉直大夫兵部职方员外郎妣宜人君讳鸣字岐凤天资颖敏自少喜学问长而明经博究子史家故丰於产更兵乱产堕有司仍稽故籍徵徭赋君时成童卓然躬任之事靡不集而产日复家日裕既冠桐城县辟儒学训导正师道严教法诸生多有成丁父丧去服阕上书论事擢山东即墨县主簿以明敏详慎为上官所重布政司檄君随御史按察司官诣登州省録重狱七十三人辞不服者四十五人御史按察司官皆不听君委曲言之且援古之以伸雪寃狱知名者导之卒从君言共核之四十五人皆得直时方用兵赋即墨兵器铁十七万君以海滨非所产奏罢之又奏便民十数事皆从之在邑得其民心永乐甲申改国子学正车驾视太学预赐宴及袭衣吏部言汉府阙纪善命选国子监官任之祭酒胡公若思举君遂用之既至王府事有不当者悉直言高煦虽貌礼之中实忌之然君遇其有过必谏不惮忤也时府中匿不传籍军三千人又纵护卫军据各卫牧地及邀夺商民财物人苦之莫敢诉告君具言於高煦且曰不早戢之事必上闻而国危矣不听高煦作宝贤堂君献箴致?讽之意冀有启寤高煦益厌之会车驾北巡仁庙监国时高煦亦留南京恃宠骄恣所为益多不法君愳祸及入极言之遂大见忤诬其罪於仁庙下君锦衣卫狱君从狱中陈诉且録所尝进谏书上之仁庙寤即释君出为长洲县学教谕振起学政日见成效宾兴之岁诸藩聘考试官考福建者二考浙江者一率称得人长洲九载陞南京国子博士初至入见仁庙於文华殿犹以纪善时事俯垂劳问在监再岁丁继母忧去服阕用荐陞南京兵部职方清吏司员外郎授奉训大夫时清理军伍职务丛脞君从容综理而无滞事三载考最赐诰进奉直大夫推恩考妣宣德十年以老疾陈乞致仕从之正统三年四月五日卒春秋七十有五君致孝父母抚二幼弟极友爱冠婚率尽礼合三从兄弟子侄百口同居爨一家之间咸无私蓄着家范十数条令子孙世守於子弟天资高者必教之学经好学者必极意奬进族人有没於仕贫不能归丧者必经营归之能悯穷济厄清江艾时春之官宁海道遇寇刼伤创甚行槖且尽君邂逅为求医药愈之而分资予之而别於急义类此君有材具善持论议为诗文词采焕发波澜层出而举笔立就所着有尚书通春秋纂要及退斋稿若干卷退斋者其所居之号也元配彭氏赠宜人继王氏封宜人子男三长勉次序永乐戊子进士自翰林庶吉士累陞侍读次广女二前兵科给事中金昭伯庐州儒学训导彭埙其壻也孙男七女三曾孙男女皆二其葬以卒之明年某月日铭曰

吉阳之周文献宗代有特起推钜公鑚研六籍观会通或扬于庭挺臣忠或潜在下善厥躬亦有着作开瞶蒙繄君嗣兴承时雍赞理小邑宁瘝痌陟辅亲藩竭乃衷弼违纠慝声渢渢枘凿龃龉讵有功蹔诎遄信道靡穷褒衣横经坐黉宫中台郎秩迁益崇名遂身退何从容消遥林泉寿考终山盘川回马鬛封子孙蛰蛰来章逢春秋霜露展敬恭

光禄寺卿郝君墓志铭

光禄寺卿郝君讳郁字文盛世家永平之抚宁大父讳某大母白氏父讳某母程氏文盛自幼父知其必贵稍长俾学甫冠有司择主案牍永乐元年内难肃清之後论守城功授文盛陕西咸宁县丞未行改北京光禄寺典簿授从仕郎持躬勤慎厘务周悉秉谦用和厥誉以起陞本寺丞授承务郎益克祗励时井泉为光禄卿恣无忌畏罔上侮下至於储君亦肆谗间文盛尽力弥缝靡有遗阙泉既以罪黜遂超陞光禄卿授亚中大夫赐诰嘉奬赠其大父父皆亚中大夫光禄寺卿大母母皆淑人封其妻聂氏淑人郝君感恩愈笃弗懈凡祭祀供御宴会之事必亲必诚间有疾靡敢遑暇强起趋公不俟勿药盖恭事四朝始终一心待遇之厚有加无损正统二年二月初五日以疾卒讣闻赐祭命有司营葬朝自傅保尚书以下咸吊祭文盛为人质直坦易无城府居家事亲孝抚其从弟胜贵寿尽友爱居官处僚属和驭下寛平其卒也衆咸悼惜之向使文盛当井泉无状时稍分毫混蹟或不周於谨岂复有後来隆遇文盛享年六十有一而官光禄者三十有四年可谓荣矣亦其发诸已者有以致之欤其子男二人长忠次信孙女一葬以卒之岁三月廿一日墓在北京宛平县之玉河乡於是忠信介珍羞署丞王彦材来求铭余与文盛同朝久目睹其行事为叙而铭之铭曰

克恭於上克寛於下惟天於人恒与善者仕埀三纪位跻九卿外峙显荣中和且平寿而考终亦既多祉勒铭厥藏庶几不死钦承祖业推诚奉义武臣特进荣禄大夫右柱国定国公徐墓志铭

上天命圣人为天下主必生文武之贤为之辅佐用成大勲建大业若身都将相享富贵荣名令终传被子孙久而弗替又必本於盛德焉元之既衰寇盗充斥生民?炭极矣我太祖高皇帝以至仁大圣躬膺天命仗一剑起淮右举汤武吊伐之事有识之衆云附景从义旗所之东征西怨不数年四方肃清天下归戴遂造万世太平之业於时股肱心膂之臣皆英武杰特超迈之才若纯诚厚德颛颛焉尊主庇民之心者中山武宁王徐公其首也天监厥德报福弥厚延庆後人逾远逾盛非一时同辈所可儗也盖王四子长辉祖袭爵魏国公次增寿当太宗皇帝师旅之际有翼戴功而竟死非命初追封武阳侯进定国公諡忠愍公其嫡嗣也时年十五召见赐名景昌遂命袭爵定国公授钦承祖业推诚奉义武臣特进荣禄大夫右柱国食禄二千五百石子孙世袭命吏部慎简儒师道之学问公天资颖敏已嶷嶷负智识从师讲授日谨程度其师丰城丁秀恒重厚雅则公惟其教之率未尝或违而寒暑朝夕所以事师礼咸备踰年始趋朝参上察其进退恭谨喜遂欲任以事永乐四年命掌左军都督府虽细务必亲而智日广明年汴河溢命公代祀河患以宁十三年车驾幸北京以公事入见顾问再三进对称旨赐御廐马三匹钞六万缗十七年修凤阳皇陵宫殿命公董之益竭祗勤抚绥奬励人竞劝功十八年侍仁宗皇帝入朝洪熙元年命掌行在後军都督府是年丁母太夫人沐氏忧宣德初起复高煦构逆宣宗皇帝下诏亲征命公等守北京师还赐赉良厚後车驾三出巡边公皆扈从祀岳渎及册封宗室皆秉?将命先是仁宗皇帝笃念外家孜孜勉公兄弟子侄於学公祗体德意克力进修朝退闭门手不释卷遂多识古人言行之善与凡治乱兴坏之由闲暇吟咏自适家居事亲孝为人简静寡所交处惟名儒贤士过之必起趋迓相与倾写极懽未尝苟附权贵正统二年六月十二日以疾卒於正寝其生洪武戊辰六月十八日享年五十讣闻上命某官赐祭赐赙勑有司治葬将以卒之岁九月九日葬宛平县京西乡黄家台之原公上世及三代已具先茔之碑其配张氏封定国夫人其子男二长显忠次显义女一归金吾卫指挥同知卢能於是显忠奉国子助教谢济所撰事状介太医院判蒋主善求余铭墓嗟夫公生佐命元勲之家遭逢列圣爵位崇而宠禄盛而心之所存躬之所蹈凡以嗣先烈垂後裔者其可无憾矣遂为铭曰

菽菽中山尚文敦武翼圣承运弘靖天下功存社稷德施生民配祀清庙衍祚後人维贤仲子忠愍克肖中遭非命帝用允悼崇爵华褒宠光隆隆大国丰禄命公嗣封煌煌貂蝉加公丱角拜頫受命嶷特恭恪笃念天宠亦笃孝思图惟弗沗肆励书诗前言往行心在躬蹈曰予操志敢昧忠孝承官惟祗莅事惟勤雍容在廷有仪循循躬事四圣岁历三纪鞠躬一节毖终犹始既艾全归寿岂必多夷考平素行罔缺瑕宛平西乡卜藏斯吉焯示悠远太史有述

周处士墓志铭

吉水泥田里周氏有君子曰时立以正统二年六月十四日卒其子源奉翰林修譔叙所述事状求余着葬铭修譔时立族弟也其述详实然时立年十七八从其父公明先生於庐陵邑庠余数过见之爱其温粹端厚而勤於学尝戏公明曰此当跨竈公明亦戏谓余此竈殆未易跨已而私语余君非敢誉子然是子纯而有志承家可望也时公明之叔仲方先生教郡庠亦数向余矜时立不凡无几余被召仕京师往往逢人问时立知其学与德皆进心以为公明喜盖与时立别三十年再相见北京则苍然老成人也相劳苦未竟遽别别数岁闻其卒为之怅然则余铭之也固宜周氏文献钜族其曾祖学顔祖孟泰皆博学不仕父文明历庐陵黄冈长洲三县学官母曹氏时立讳道时立其字生有令质自幼嗜学十余岁能属文日强识数千言仲方先生授之书经远有造诣里名家竞延为塾宾教其子弟出则授徒归则治其家秩秩有条理稍暇自致力於学不辍率间岁一走数千里省父母於官事继母蓝得其懽心友爱诸弟甚厚弟迪为翰林修譔在北京进为训导在襄阳子源为教谕在湖州皆尝一造观其所设施而励其所未至平居诱掖启迪族姻子弟於善道不间戚疏从叔公智公显坐累谪远戍遗幼男女於家时立训育之长而为之嫁娶於助建先祠割田供祭祀修宗谱皆尽诚意素所交戴用础阖家病疫里俗惧传染无一迹及门时立独旦暮躬视不懈戴妻卒教督臧获为殓殡如礼素志澹泊不干仕进居恒自捡其身而以义畏服其乡人家有古桂复荣作重屋其侧藏书甚富以教其子孙间日会宾友焚香鼓琴觞咏为适里有山溪之胜晚自号山溪其学博通经史诸子为文赡而正所着有山溪稿数十卷配毛氏继杨氏子男四源由德清县学教谕陞天台县知县泝潜泽皆治经术女二长适罗宗渊次未行孙男三女四葬以卒之岁某月日铭曰

奕奕周氏世儒厥服崇科清秩有嗣有续有特时立含章韬华大义之明厥履孔嘉秉诚孝友劬劬自孤石泉云林优游恬愉岂乏世儒高视宏议孰为时立俯仰弗愧嗟嗟时立时岂多有作铭昭之永式尔後

越府右长史宋君合葬墓志铭

宋之先自广平徙江西之新淦又自新淦徙吉水至荣甫又徙庐陵积财能施及其子彬之孙成章皆隐处不仕成章生若璟翘楚伦辈中与大学士解公游公屡称之其卒也为之铭墓娶孙氏金壁里名家几子其弟几子子环字文莹自幼淳厚秀颖喜学问从明经师日勤不懈举中永乐三年第二甲进士为翰林庶吉士与修永乐大典书成被赐赉擢吏部验封主事授承直郎居职勤慎岁余从隆平侯董修太岳太和山宫观能周悉人情而矜恤其力竣事陞吏部考功郎中授奉议大夫属建北京乂从侍郎师逵采宫殿材於湖广以寛厚赞逵衆咸悦之仁宗临御封建诸子简用辅道擢梁府右长史授奉政大夫赐诰命又以其散官职事赠其父而封其母太宜人妻宜人为长史踰年小心恭恪王敬礼之丁内艰去赙赠之甚厚居丧杜门不出服阕改越府右长史凡持已处事如在梁府一府贤之宣德八年六月八日以疾卒享年五十有二其孝悌之行一出天性处朋友乡党惇信义为人和厚夷坦犯未尝校自守有素再以使命过乡里无少长疏戚接之懽然见郡县长吏叙寒暄而已未尝片语及私故尤为乡先辈所重居两京不苟涉迹权贵人之门间暇恒与文士知已觞酒赋诗其襟宇洒落於利泊然所着诗文有词林稿南行稿梁园稿妻宜人同里刘氏父贵高母阙氏生一岁而父丧其母教育之精女红涉知书年十六归宋氏孝事舅姑舅姑没不衰谨於妇道躬俭勤以治家尤笃意教子学问父没母老无子迎养终其身先是其母卒於北京之官舍未归殡踰年宜人亦卒其卒先夫卒之十日实五月廿八日云享年如其夫子男三忻怀恂皆志於学怀宣德八年第三甲进士女三孟归刘体元仲归龎彦珙季尚幼孙男二光祖奎应女三文莹之卒也家具萧然无以为归计於是怀言其情於朝特给舟并归其三丧同乡学士大夫官京师者集赙助之诸子将归合葬其父母给事中康振於宋氏姻家述其事行为状余故识若璟而相与文莹三十年为删而约之为铭授其子俾刻而纳诸墓铭曰

呜呼文莹明经发身金马石渠声光蚤振简属天官克毖克勤再相兴作亦克用仁察行与能进藩辅臣乐易之容静贞之存不竞不絿有执有循呜呼文莹其君子人曷不百龄遽返九原厥有德嫓合藏于坟铭以昭之示其仍云

东里续集卷三十四








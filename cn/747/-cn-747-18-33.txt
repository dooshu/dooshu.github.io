○立平王为皇太子诏

门下：舜去四凶而功格天地，武有七德而戡定黎人，故知有大勋者，必受神明之福，仗高义者，必为匕鬯之主。朕恭临宝位，亭育寰区，以万物之心为心，以兆人之命为命。虽承继之道，咸以冢嫡居尊；而无私之怀，必推功业为首。然后可保安社稷，永奉宗祧。第三子平王隆基，孝而克忠，义而有勇。比以朕居藩邸，虔守国彝，贵戚中人，都无引接。群邪害正，凶党实繁，利口工言，谗说罔极。韦温、延秀，朋徒竞起；晋卿、楚客，交构其间。潜结回邪，排挤端善。居人集木，君子阽危，愒日视阴，朝不保夕。拥羽林万骑，率左右屯营，先害朕躬，并及太平公主。中外良士，咸拟剿屠。隆重密闻其期，先难奋发，挺身鞠旅，众应如归，呼吸之间，凶渠殄灭。安七庙於几坠，济群生於将殒。方舜之功过四，比武之德逾七。灵祗望德，昆弟乐推。一人元良，万邦以定。为副君者，非此而谁？可立为皇太子。有司择日，备礼册命。


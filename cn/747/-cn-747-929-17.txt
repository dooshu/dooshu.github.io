○黄万邓百经赐紫衣师号谢恩表

臣某伏睹恩敕，夔州道士黄万赐紫衣仍师号，罗江县道士邓百经赐紫衣者。大圣御天，神功及物，庭有贤良之佐，野无遗逸之人，率土朝宗，允当圣日。臣某中谢。

伏以黄万等，林泉得志，麋鹿为群，深处岩萝，罔窥名利。或丹华救物，有回生驻景之能；朱篆诛邪，有荡魅除凶之效。皆彰道用，潜赞明时，遽捧鹤书，来朝凤阙。万既趋於锦水，百经至自於罗江，共仰尧天，俱荣舜泽，历观前史，莫得比伦。

伏惟陛下道迈唐尧，功高轩後。想汾水凝神之日，尚远九重；比峒山请益之辰，犹劳载驾。今则蒲车允至，桂楫云来，径舍烟萝，躬朝旒。显封嘉号，俱锡服章，美辉简编，光扬簪褐。不任之至。


谢加勲表

臣某言今月二十五日进奏院递到官告一通勅牒一道蒙恩加上骑都尉余如故仍放朝谢者在宥之恩方覃於率土册勲之典俄及於具僚只荷宠灵伏增悚惕臣某中谢伏以唐制勲官十有二等克遵班爵之序备存律令之文所以褒赏忠劳甄明品秩不称其职羊胃之谤乃兴或旷厥官鹈翼之讥斯起如臣者谬尘禄位蔑着声猷束带立朝已媿诤臣之任一麾出守猥慙循吏之称属燔柴荐鬯之辰无除地给薪之効爰因大庆亦被鸿私谏垣未削於姓名勲籍骤迁於等级天威所及盖咫尺之不违官箴有常但颠沛而於是弥勤职守用报宠光仰荷天慈臣无任云云


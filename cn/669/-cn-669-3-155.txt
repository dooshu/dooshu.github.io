155　帝乙名同不害以明功


易乾鑿度曰：「易之帝乙爲成湯，書之帝乙六世王，名同不害以明功。」【原注】帝乙，湯玄孫之孫也。按史記，湯至帝乙二十九王，謂「六世王」，未詳。唐陳正節曰：「殷自成湯至帝乙十二君，其父子世六易。」謂十二君，亦未詳。

【閻按】康成注禮記，引易説末句作「天之錫命，疏可同名」，孔疏以帝乙即祖乙，正湯之六世孫，但未見尚書。

【元圻案】易緯乾鑿度：「孔子曰：自成湯至帝乙。帝乙，湯玄孫之孫也。帝乙則湯，殷録質，以生日爲名，順天性也。玄孫五世之末，外恩絶矣，同日以乙，天之錫命，疏可同名。湯以乙生嫁妹，本天地之義，順陰陽之道，以正夫婦。夫婦正則王教興。易之帝乙爲成湯云云。」〇唐書儒學傳：「陳正節，潁川人。」語見本傳。






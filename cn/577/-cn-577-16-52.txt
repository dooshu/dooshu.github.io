送十五弟侍御使蜀


喜弟文章进，添余别兴牵。数杯巫峡酒，百丈内江船〔一〕。未息豺狼斗，空催犬马年。归朝多便道，搏击望秋天。

〔一〕内江：《舆地广记》：涪州内江，即黔江也。昔司马错溯此水南上击楚，夺黔中地。又李膺《益州记》云：内江至关头滩。滩长百步，悬崖倒水，舟楫莫通。《方舆纪胜》：《九域志》引《水经》云：即延江文津也。杜诗注云：水自渝上合州者，谓之内江。自渝由戎泸上蜀者，谓之外江。与此不同。按内江即黔江，地志甚明，杜注不足据。






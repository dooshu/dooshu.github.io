21　東漢三公諸人


東漢三公，無出楊震、李固之右，而始進以鄧、梁，君子以爲疵。故易之漸曰：「進以正。」

【何云】東漢三公，莫如袁安，次之者李固也。楊才識非袁、李比。

【又云】彼執國命於季桓子，孔子行之。

【閻按】鄧騭、梁商雖外戚而皆賢，史稱騭辟楊震於幕府，天下復安；商辟李固爲從事中郎，京師翕然稱良輔，未可爲二公之疵。此論太刻，吾不取。

【元圻案】後漢書鄧騭傳：「騭女弟爲貴人，騭兄弟皆除郎中。及貴人立，是爲和熹皇后。」又梁商傳：「順帝選商女及妹入掖廷。陽嘉元年，女爲皇后，妹爲貴人，加商特進。商自以戚屬居大位，每存謙柔，虚己進賢，辟漢陽巨覽、上黨陳龜爲掾屬，李固、周舉爲從事中郎，於是京師翕然稱爲良輔。」又楊震傳：「震，字伯起，弘農華陰人也。少好學，明經博覽，無不窮究。諸儒爲之語曰：『關西孔子楊伯起。』年五十，乃始仕州郡。大將軍鄧騭聞其賢而辟之。永寧元年，代劉愷爲司徒。」李固傳：「固，字子堅，漢中南鄭人，司徒郃之子也。固究覽墳籍，結交英賢，四方有志之士，多慕其風而來學。梁商請爲從事中郎。沖帝即位，以固爲太尉。」〇胡致堂讀史管見四謂：「安帝三公無出楊震之右者，然震以三公之尊，兩奏一乳養老婦人而不能動，即可引領而去，過是殊少味也。」朱子綱目取之。






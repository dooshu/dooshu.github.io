78　劉蕡以言宦禍被貶


通鑑「劉蕡不得仕於朝，終於使府御史」，唐鑑云：「終於柳州司户。」以新史攷之，當從唐鑑。【原注】宦人深嫉蕡，誣以罪，貶柳州司户。

【何云】李商隱有哭劉司户詩。

【元圻案】通鑑唐紀文宗太和二年：「自元和之末，宦官益横，建置天子，在其掌握，威權出人主之右，人莫敢言。上親策制舉人，賢良方正昌平劉蕡對策，極言其禍云云。考官畏宦官不敢取，蕡由是不得仕於朝，終於使府御史。」〇范氏唐鑑二十云：「終於柳州司户。」〇唐書劉蕡傳：「蕡對策七年後有甘露之禍。令狐楚、牛僧孺節山南東西道，皆表蕡幕府，授秘書郎，以師禮禮之。而宦人深嫉蕡，誣以罪，貶柳州司户，卒。」〇舊唐書文苑劉蕡傳亦云「終於使府御史」。昭宗時羅衮上言，有劉蕡「遂罹譴逐〔一〕，身死異土」語。粤西文載言蕡「卒於柳州，墓在城西五里」，與唐鑑合。

〔一〕「譴」，原作「遣」，據中華本新唐書卷一七八劉蕡傳改。






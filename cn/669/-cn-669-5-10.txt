10　内宰用大夫士世婦　内宰命賢臣參檢内事　漢唐後宫制度


李泰伯全云：「盱江先生李覯。」〇案：盱江集周官致太平論内治第二。曰：「内宰用大夫、士、世婦。每宫卿二人，皆分命賢臣，以參檢内事。」【原注】漢世皇后詹事，以二千石爲之，猶有成周遺意。

【元圻案】天官内宰：「下大夫二人，上士四人，中士八人。」王氏訂義引吕成公曰：「天子理陽道，后治陰德，風化並行，故贊治之官皆曰宰。内宰屬之太宰，意其治家之道亦權衡審訂於大臣格心之所自出與？」〇春官世婦：「每宫卿二人，下大夫二人，中士二人。」注：「世婦，后宫官也。王后六宫，漢始大長秋、詹事、中少府、太僕亦用中士八人。」〇後漢書宦者傳論曰：「漢興仍襲秦制，置中常侍官。然亦引用士人，以參其選。中興之初，宦官悉用閹人。」〇宋鄭伯謙太平興國書曰：「漢大長秋爲后卿，蓋内宰之意。」又曰：「前漢大長秋，士大夫也，猶可以節制後宫。成帝敕許后減省用度，后上書辨論，恐官吏以詔書繩之，猶有周家氣象。後漢雖改用宦官，而宫中財用尚付之有司。章、和以後，不復領於外朝。及隋置殿中監，唐置内諸司，凡天子服食器用，一切付之奄人，大臣不敢問，則成周設官之意無復存者矣。」〇王與之曰：「南城李氏覯，字泰伯，有周禮致太平論。」






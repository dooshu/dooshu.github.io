○沈碑赋（以“陵谷久迁，名绩终在”为韵）

元凯立功，铭其始终。欲播美於万年之後，乃沈碑於一水之中。剖彼贞姿，馀烈必期乎不朽；藏斯浚壑，垂名庶及於无穷。岂不树佐晋之洪勋，立吞吴之巨绩。思後世以不显，俾中心而是惕。将纪乎竹帛，时移则令闻应亡；若铭以盘盂，代异而嘉声恐寂。然则千古无坏，双碑可凭。博约之辞既著，雕篆之功亦兴。有美皆述，无劳不称。一则置彼高山，谓高陵为谷；一则投兹深水，惮深谷为陵。且言曰：“水以柔而虚受，石以坚而可久。虽此隐而彼见，彼若泉而此阜。不知我者笑沦弃於目前，庶知我焉谅昭彰於身後。”既而凭岸爰举，临川载倾。逆洪涟而星落，殷白浪以雷声。始观其文，徒谓忧於没齿；终窥其理，方知叶於流名。由是影动深泉，响连通谷。莫不波神，骇水族。灵龟将负以股战，阳侯既览而心服。尽惊是日，误堕泪於斯源；却想他时，阅色丝於谁目。至今五百馀年，英声自传。沔水之恩波尚远，岘山之岚翠犹鲜。但觉潭边春尽，而遗芳不歇；更怜川上时移，而茂躅难迁。然则伊尹之作阿衡，姬公之为太宰。迈古之芳猷克著，迄今而英风未改。是知事若美於一时，语自流乎千载。亦何必矜盛烈，沈丰碑，欲功名之长在。


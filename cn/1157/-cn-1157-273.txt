●卷二百七十三　封建考十四

○後魏诸侯王列侯

後魏道武皇始元年，始封五等，至天锡元年，减五等之爵，始分为四，曰王、公、侯、子，除伯、男之号。皇子及异姓元功上勋者封王，皇族及始藩王皆降为公，诸公降为侯，子亦此为差。於是封王者七十人，公者二十二人，侯者七十九人，子者百有三人。王封大郡，公封小郡，侯封大县，子封小县。其後复加伯、男焉。孝文太和十八年，诏："凡王、公、侯、伯、子、男开国食邑者，王食半，公三分食一，侯、伯四分食一，子、男五分食一。旧制，诸镇将刺史假五等爵，及有所贡献而得假爵者，皆得世袭。延兴二年，诏革此类，不得世袭。又旧制，诸以勋赐官爵者，子孙世袭军号。後改降五等，始革之，止袭爵而已。凡公主，皆嫁於宾附之国，朝臣子弟，虽名族美彦，不得尚焉（後魏道武帝因见《汉书》娄敬说高帝，欲以鲁元公主妻匈奴，良久，故立此制。又江阳王女卒，灵太后诏赠乡主）。　诸王侯亦各有师、友、文学、侍郎、掾属、舍人等官（时王国舍人应取八族及清修之门，咸阳王禧乃取任城王隶户为之，深为孝文所责）。公主有家令丞（高平公主薨，欲使公主家令居庐制服。太常博士常景曰："妇人无专国之理。妇人为君，男子为臣，古礼所不载。则家令不得纯臣，公主不得为正君，明矣。"）乃寝。

◎後魏宗室王公

上谷公纥罗，神元皇帝曾孙。道武即位，以援立功封，卒。子题，後进爵为王。　悉，降爵为公。

建德公婴文　真定侯陆，并神元後。仕太武，获封爵。

武陵侯因，章帝後。从道武平中原封，後改封。

长乐王寿，章帝後。文成即位，有援立功封。後坐罪诛。

望都公颓，昭帝後。随道武平中原封。

曲阳侯素延　顺阳公郁　宜都王晨，并桓帝後。事道武、文成，以功封。後并坐事死，国除。

吉阳男比干　江夏公吕，并道武族弟。以军功封。

高凉王孤，平文皇帝第四子。昭成即位，以推戴功，分国半部封孤。道武时，追封高凉王，谥神武。子斤（构逆死）乐真（以袭孤孙封）礼　那　纥　大曹，孝文时，例降封太原郡公。洪　威（为高欢所杀）

陵，礼弟。太武赐爵襄邑子。　瓌　鸷　大器

度，孤孙。道武初赐爵松滋侯。　乙斤　平　苌　子华

乐城侯兴都，烈帝之裔。文成时赐爵。　提

丕，兴都次子。以告乙浑反功，封东阳公。孝文时进封王，後以非道武子孙例降爵为公，坐罪废。　隽　邕俱丕子，以功封新安及泾阳县男

河间公齐，元帝元孙。太武时以征伐功封。谥敬。子陵。兰（陵弟袭爵）志

扶风公处真，烈帝之後。位殿中尚书，赐爵。後坐事诛。

文安公泥，魏之疏族。道武厚遇之，赐爵。子屈（後坐事诛）磨浑以勋拜长沙公。

秦王翰，昭成皇帝子。征伐有功，道武即位追赠，谥明。子仪，以从征伐功封王。後以罪赐死。　纂　良（以弟袭封）祯　瑞

烈，仪弟。以功封阴平王。谥喜。　求

觚，烈弟。奉使慕容垂遇害，追封秦王。　夔

常山王遵，昭成皇帝孙。道武时，以佐命及征伐功封。後坐罪赐死。子素嗣。可悉陵　陪斤

懋，遵之後。孝武时，以从驾入关，封北平王。

顺，懋弟。亦以从入关，封濮阳王。　伟，顺子。封南安郡王。

毗，亦遵之後。孝武时，以定策入关，封魏郡王。

陈留王虔，昭成孙。以战功封，後没於阵。谥桓。子悦嗣。崇（以弟袭）建降爵为公。

毗陵王顺，昭成孙。以功封，後坐罪废。

辽西公意烈，昭成孙。以战功封，後坐罪赐死。子拔于　受洛　粟，太武时，以功进封为王。

清河王昭，道武皇帝子。天兴时封，後行弑逆，伏诛。

平阳王熙，道武子。天兴时封。子佗嗣。　显　世遵

河南王曜，道武子。天兴时封。子提嗣。　平原　和　鉴　显

河间王修，道武子。天赐时封。　羯儿（有罪国除）

长乐王处文，道武子。天赐时封。无子，国除。

广平王连，道武子。天赐时封。　浑　飞　纂

京兆王黎，道武子。天赐时封。子吐根嗣。继

乐平王丕，明元皇帝子。泰常七年封。子拔嗣（坐罪赐死，国除）。

安定王弥，明元子。泰常时封。无子，国除。

乐安王范，明元子。泰常时封。子良嗣。

永昌王健，明元子。泰常时封。子仁嗣（坐罪死，国除）。

建宁王崇，明元子。泰常时封。後坐罪死。

新兴王俊，明元子。泰常时封。坐罪赐死。

晋王伏罗，太武皇帝子。真君三年封。无子，国除。

东平王翰，太武子。真君时封。子道符嗣（坐谋反诛）。

临淮王谭，太武子。真君时封。子提嗣　昌　彧　孝文（齐受禅，国除）

广阳王建，太武子。真君时封。子石嗣　遗兴　嘉　深　湛　法轮

南安王馀，太武子。真君时封。太武暴崩，宗爱矫诏立馀，复为爱所弑。

阳平王新成，景穆皇帝子。太安三年封。子颐嗣。　宗允（坐罪死，国除）

衍，颐弟。封广陵侯。子畅，从孝武入关，封博陵王。

钦，衍弟。封钜平县公。子孝从入关，封义阳王。　贇

融，畅弟。从入关，封魏兴王。

京兆王子推，景穆子。太安时封。子太兴嗣。子昂。　悰　仲景　退　冲

济阴王新成，景穆子。和平时封。子郁嗣。　晖业

汝阴王天赐，景穆子。和平时封。後坐罪废死。

乐良王万寿，景穆子。和平时封。子乐平嗣。　长命　忠

广平王洛侯，景穆子。和平时封。　匡　献　祖育　勤

任城王雲，景穆子。和平时封子。澄嗣　彝

顺，彝兄。封东阿县公。

纪，顺弟。从孝武入关，封华山郡王。

南安王祯，景穆子。皇兴时封。後坐罪夺爵，子英改封中山王。　熙

略，熙弟。封义阳王。

怡，英弟。封鲁郡王。

城阳王长寿，景穆子。皇兴时封。子鸾嗣　徽　延

章武王太洛，景穆子。皇兴时封。　彬　融　景

乐陵王胡儿，景穆子。和平时封。　永金　景略

安定王休，景穆子。皇兴时封。子谿嗣。　超　琰

安乐王长乐，文成皇帝子。皇兴四年封。子铨嗣。　鉴　斌之

广川王略，文成子。延兴时封。子谐嗣。　灵道

齐郡王简，文成子。太和时封。子祐嗣。

河间王若，文成子。　琛

安丰王猛，文成子。太和时封。子延明嗣。　长孺

咸阳王禧，献文皇帝子。太和九年封。後坐谋逆，赐死。　坦

赵郡王幹，献文皇帝子。太和时封。子谧嗣。　谌

广陵王羽，献文子。太和时封。子恭嗣，是为节闵帝。

欣，恭兄。孝庄初，封沛郡王。

高阳王雍，献文子。太和时封。後为尔朱荣杀之河阴。　斌

彭城王勰，献文子。太和时封。後为高肇等所谮，赐死。子劭嗣。　韶

北海王详，献文子。太和时封。後为高肇所谮，赐死。子颢嗣（後奔梁，为梁所立，送之北还，终败死）。

京兆王愉，孝文皇帝子。太和二十一年封。後坐谋反死。

清河王怿，孝文子。太和时封。後为元又所杀。

广平王，怀孝文子。

汝南王悦，孝文子。遭尔朱之乱奔梁，梁立为魏主，北还遇害。

◎後魏列侯

卫操，代人。桓、穆二帝时，以佐佑功，封定襄侯。

莫题，雁门繁畤人。道武初，以封赐爵东宛侯。後坐罪赐死。

雲，题弟。以功封安定公。

刘库仁，独孤部人，为南部大人後。为慕容文等所杀。

眷，库仁弟。　罗辰，眷子。拜南部大人。道武时，以从平中原功，赐爵永安公。子殊晖袭。　求引　尔头　仁之

尉古真，代人。道武时，以从平中原功，赐爵东州侯。子德万嗣。

眷，古真弟子。以功封渔阳王。子多侯嗣。

穆崇，代人。道武时，以从平中原功，封宜都公。子遂留。　乙　真　泰（以反伏诛）

观，崇子。袭爵赠宜都王。　寿　平国　伏干　罴

亮，罴弟。封赵郡王，孝文时，例降为公。　绍　长嵩

奚斤，代人。道武时，以征伐功，赐爵山阳侯，进爵宜城王。长子他观嗣。绪

叔孙建，代人。登国初，封安平公，後进封丹阳王。子俊。蒲

安同，辽东胡人。以功积封至高阳公，卒，赠高阳王。子原（後以谋逆诛）。

颉，同子。以禽赫连昌功，封西平公，後进爵为王。

庾业延，代人。以从平中原功，赐爵西昌公。子陵。

王建，广甯人。以从平中山功，封濮阳公。

罗结，代人。以功封屈虵侯。子斤嗣。　敢　伊利

娄伏连，代人。以征伐积功封广陵公，後进爵为王。子真嗣。

闾大肥，蠕蠕人。以征伐积功封荥阳公。

奚牧，代人。以从征伐功，封任城公。後坐事诛。

和跋，代人。以从征伐功，封定陵公。後坐事诛。

莫题，代人。以征伐功，封高邑公。後坐事诛。

奚眷，代人。以战功，封南阳公。後坐事诛。

燕凤，代人。太武时，以旧勋封平舒侯。子才嗣。

许谦，代人。以平并州功，封高阳公。子洛阳嗣。

崔宏，清河东武城人。以筹策功，封寿光侯。子浩嗣（後坐修史事诛夷）。

张衮，上谷沮阳人。以从平中山功，封临渭侯。子度嗣。　白泽

邓彦海，安定人。以参定朝仪功，封下博子，後坐事诛。子颖嗣进爵为侯。怡侍

长孙嵩，代人。世为南部大人，以军功封钜鹿公。太武即位，以定策进爵北平王。子敦嗣。　道，降为公。　悦

俭，嵩五世孙。事周以功封索卢侯，後封鄫国公。

道生，嵩从子。以勋封汝阴公，後进封上党王。子瓬嗣。　观　冀归彦兕炽　晟（炽弟）

绍远，冀归子。以从孝武西迁功，封文安县子。子览嗣。　洪

澄，冀归从子。以功封西华县侯。子嵘嗣。

长孙肥，代人。以军功封琅琊公。子翰嗣，後封平阳王。　成，降为公。

陵，翰弟。封吴郡王。

于栗磾，代人。明元时，以征伐功，封新安侯，後进爵为公。子洛拔嗣。烈祚

忠，祚弟。明帝时，以定策功，封常山郡公。

劲，忠弟。以后父封太原郡公。　晖（劲子嗣）

谨，亦栗磾之後。西魏时，以战功封新野郡公。周闵帝即位，进封燕国公。子实嗣。　僟　世虔

仲文，世虔弟。以功封延寿郡公。

翼，实弟。以尚主封安平县公，後进封国公。子玺嗣。

义，翼弟。封广都县公。　宣道

崔颐，清河武城人。道武时，赐爵清河侯。

晁，颐之裔。孝武时，以预定册功，封武城县公。

王宪，北海剧人。道武时，以功进爵至北海公。子崇嗣。　祖念　昕　僟

封懿，渤海蓚人。道武时，封章安子。　元之　回　隆之　纂

古弼，代人。太武时，以功拜灵寿侯。後坐罪诛。

张黎，雁门平原人。明元时，封广平公。後坐罪诛。

刘洁，长乐信都人。太武时，以从征讨功，封会稽公。後坐反诛夷。

邱堆，代人。太武时，以佐命封临淮公。後坐事诛。

娥清，代人。明元时，以战功积封至东平公。子延嗣。

伊馛，代人。太武时，以战功积封至河南公。子兰嗣。　盆生

乙瓌，代人。太武时，以尚主封西平公，後进爵为王。子乾归嗣。　海　瑗

周几，代人。明元时，以军功封交趾侯。子步嗣。

豆代田，代人。太武时，以战功积封至长广公，赠王爵。子周求嗣。

车伊洛，焉耆胡人。世为东境部落，封前部王。子歇嗣

王洛儿，京兆人。明元即位，以佐命功，封新息王。卒，赠建平王。子长城嗣。

车路头，代人。明元初，以佐命封宣城侯，卒赠宣城王。子眷嗣。

卢鲁元，昌黎徒河人。以功封襄城公，卒赠王。子统嗣。　弥娥

陈建，代人。太武时，以从征伐功，积封赵郡公，後进封魏郡王。子念生嗣。

来大干，代人。太武时，以战功封庐陵公。子邱颓嗣。

宿石，朔方人。太武时，以尚主封泰山公，後赠太原王。子倪嗣。

万安国，代人。献文时，以尚主封安城王。後坐罪赐死。子翼嗣。

周观，代人。太武时，以军功封金城公。

尉拨，代人。献文时，以功累封至安城侯。

陆真，代人。太武时，以战功积封至河南公。子延嗣。

吕洛拔，代人。太武时，以功封武城侯。子文祖嗣。

薛彪子，代人。道武时，以部落归国，封河东公。子琡嗣。　允

尉元，代人。献文时，累封太昌侯，後进封至淮阳王。子诩嗣。

慕容白曜，晃之元孙。文成时，以秉政封南乡公，後进爵济南王。坐罪诛。

和其奴，代人。文成初，封平昌公後赠王。子受嗣。

苟颓，代人。太武时，进爵至河南公，後进爵河东王。子恺嗣。

宇文福，其先南单于之远属。以勋封襄乐县男。

许彦，高阳新城人。太武时，以参预谋议，封武昌公。子熙嗣。　安仁　元康

宗之，熙弟。封颍川公。後坐罪诛。

刁廱，渤海饶安人。明元时，以功赐爵东安伯。子遵嗣。　楷　冲

韦阆，京兆杜陵人。太武时，以功赐爵高平男。子范嗣。子粲

韦道福，阆从叔。本仕宋，以徐州内附功，封高密侯。子欣宗嗣。

珍，阆族弟。以招降群蛮功，封霸城子，後进爵侯。子缵。　彧　彪

杜铨，京兆人。太武时，封新丰侯。

屈遵，昌黎徒河人。道武时，以功封下蔡子。子须嗣，进爵信都侯。　恒，以破平凉功，赐爵济北公。　道赐　拔

张蒲，河内修武人。太武时，以谋策功，封寿张子。子诏嗣，以军功进修武侯。

谷浑，昌黎人。太武时，封濮阳公。子阐嗣。　洪　晁　士恢

公孙表，燕郡广阳人。明元初，赐爵固安子。後坐罪死。子轨以奉使称旨，封燕郡公。　叡良以别功封昌平子。　衡（良弟，袭父爵）

张济，西河人。父千秋，事慕容永，来奔，封成纪侯，济袭封。子多罗嗣。

李先，中山庐奴人。明元时，以先帝旧臣，封寿春侯。子国嗣。

贾秀，武威姑臧人。太武时，封阳都子。子隽嗣。　叔休

窦瑾，顿邱卫国人。以功封卫国侯。後坐事诛。

李崇，范阳人。事冯跋，以城降。太武时，封固安侯。子訢，增封扶风公，後坐事诛。

韩延之，南阳堵阳人。本仕晋，後奔秦入魏。明元时，为镇将，封鲁阳侯。

袁式，陈郡阳夏人。本仕晋，奔秦入魏，为上客，封阳夏子。子济嗣。

毛条之，荥阳阳武人。始仕晋，为刘义真司马，没统万。夏之亡入魏，太武时迁尚书，能煎调，主太官，封南郡公。子法仁嗣，赠南郡王。

朱修之，亦宋臣。守滑台被禽，明元嘉其固守，封郃阳侯。子幼王嗣。

唐和，晋西宜安人。本仕凉，凉亡，臣於蠕蠕。文成时，以归化功，封酒泉公，後进爵王。子钦嗣，降为侯。　景宣

冠赞，上谷人。世仕苻秦，以归化功，封轵县侯，後进爵河南公。子元宝嗣。

郦范，范阳涿鹿人。世为燕臣，以地降魏。范，太武时，以旧勋进爵至永宁侯。子道元嗣。

韩秀，昌黎人。世仕燕，归魏，封遂昌子。子务嗣。

尧暄，上党长子人。祖父仕燕，来归，封平阳伯。子洪嗣。　杰　师

陆俟，代人。世领部落，太武时，以克武牢功，封建业公，後进爵东平王。子馛嗣，改封建安王。　琇　景祚

腾，俟之裔。以从尔朱荣平葛荣功，封清河县伯。子元嗣。

丽，俟子。以建大策立文成功，封平原王。子定国嗣。　昕之　彰　晁　义

叡，丽次子。封钜鹿郡公。　希道　土懋

源贺，西平乐郁人。本河西王秃髪傉檀之子。傉檀灭，奔魏。太武时赐姓，以从平凉州功，封西平公，以策立文成功，进爵西平王。子延嗣。　鳞　怀　子邕　彪

刘尼，代人。祖父世为方面大人，尼以太武时以功封昌国子，後以迎立文成功封东安公。子社生嗣。

薛提，大原人。封太原公，後为宗爱所杀。弟浮嗣。

司马休之，本晋嗣谯王，讨刘裕不克奔秦，秦亡入魏，赠始平公。子文思赐爵郁林公，後进爵谯王。

司马楚之，晋宣帝弟太常馗八世孙。刘裕诛翦司马氏，楚之以四郡之众来降，封琅琊王。子金龙嗣。　徽亮降为公。　朏　鸿　孝政

裔，朏弟。西魏时，以率众归关中，封琅琊县伯，後进爵为公。子侃嗣。运

司马景之，晋汝南王亮之後。明元时来归，赐爵苍梧公。卒，赠汝南王。子师子嗣。

司马准，景之兄。以太常末归魏，封新安公。子安国嗣。

司马国璠、叔璠，晋安平献王孚之後。刘裕时奔慕容超，超亡入秦，秦亡来归，国璠封淮南公，叔璠封丹阳侯。

司马天助，晋骠骑将军元显之子。归阙封东海公。

刘｛日永｝，宋文帝子、义阳王。废主子业立，疑｛日永｝有异志，｛日永｝乃北降魏，封丹阳王，後加号宋王。子承绪（早卒）晖（以孙袭爵）

萧宝夤，齐明帝第六子、建安王。梁武将移齐祚，宝夤逃奔魏，封丹阳郡公、齐王。後坐反诛。

赞，宝夤兄子，梁武以为已子，封豫章王。後奔魏，封高平郡公、丹阳王，後没於魏。

萧祗，梁武帝弟南平王伟之子。侯景之乱，奔魏，封清河郡公。子放嗣。

萧泰，梁武帝弟鄱阳王恢之子。于谨取江陵，入魏，封义兴郡公。子宝嗣。

萧撝，梁武帝弟安成王秀之子。为益州刺史，周伐蜀，以城降，累封至广台郡公。子济嗣。

萧圆肃，梁武陵王纪之子。周取蜀，与撝同降，积封至棘城郡公。

萧大圜，梁简文帝之子。侯景之乱，遁於江陵，为元帝使魏，江陵亡，留魏，封始宁县公。

卢元，范阳涿鹿人。太武时，以儒隽封固安子。子度世嗣，後进爵为侯。伯源道舒

同，元之裔。庄帝时，以功封章武县伯。子裴嗣。　辩，裴子。以从孝武迁长安，封范阳县。子慎嗣。

光，辩弟。以从西迁，积封至燕国公。子贵嗣。

高允，勃海蓚人。以谋平凉州功，封汶阳子，後进爵梁城侯。子忱嗣。　贵宾

高济，允从叔。同徵封浮阳子。子矫嗣。

遵，矫弟。封安昌子。

祐，允从祖弟。以从灭夏功，封南皮子，後进爵侯。子和璧嗣。　颢　德政，齐时以佐命封蓝田公，後为文宣所杀。　王臣

翼，祐从父弟。孝宣末，封乐城县侯。子乾，孝武时，以预定策封长乐郡公。吕儿

昂，乾弟。庄帝时，以建义功，封武城县伯，後进爵侯，战死於西魏，追封永昌王。子道额嗣。

季式，昂弟。以功封乘氏子，後进封阳平县伯。

崔鉴，博陵安平人。与卢元、高允等俱被徵，封桐庐县子。子合嗣。

巨伦，鉴族孙。庄宗时，以不附元颢功，封渔阳县男。子子武嗣。

士谦，亦鉴族裔。西魏恭帝时，以功积封武康郡公。子旷嗣。

彰，旷弟。隋文帝时，以佐命功，积封至安阳县公。子宝德嗣。

说，士谦弟。西魏时，以战功积封至安平县公。子弘度嗣，隋初，以佐命封武乡郡公。

弘昇，弘度弟。以佐隋功，封黄台县侯，後进爵为公。

挺，鉴族裔。以工书，封秦昌子。子孝芬嗣。　猷，西魏时，以功封平原县伯。隋文时，进爵汲郡公。子仲芳嗣。

李灵，赵郡平棘人。以授文成皇帝经，封高邑子。子恢嗣，进爵为侯。　悦祖　瑾

显甫，悦祖弟。以军功封平棘子。子元忠，以佐高欢起兵，封晋阳县伯。搔

浑，灵曾孙。齐初，以参禅代仪注，封泾阳县男。子湛嗣。

璨，灵弟均之子。以参定徐州功，封始丰侯。子茂元嗣。秀之。

顺，灵从父弟。太武时，以筹略封平棘子，後进爵侯，坐罪诛。　敷，封高平公（後坐罪诛）。宪　祖悛

祖勋，祖悛弟。齐文宣时，以女为王妃，封丹阳王。

孝伯，顺从父弟。太武时，以侍军国机密，封南昌子，後进爵宣城公。子安仁嗣。

裔，孝伯族。以参齐神武军定策功，封固安伯。子子旦嗣。

子雄，子旦弟。隋初，以战功封高都郡公。子公挻嗣。

育，灵族裔。武定时，以拒葛荣功，封赵郡公。子愔嗣。

游雅，广平任人。太武时，与高允等俱徵，积封至广平侯。明根，雅从祖弟。献文时，封新泰侯。子肇嗣。　祥

高闾，渔阳雍奴人。献文成，时以功累封至安乐侯。子元昌嗣。

胡叟，安定临泾人。自凉归魏，封始复男。弟继之嗣。

胡方回，临泾人。以征凉功，封临泾子。

张湛，燉煌人。本仕凉，凉亡归魏，封南浦男。

张彻，湛兄。封西平县公。子敢之嗣。

宗钦，金城人。本仕凉，凉亡入魏，封卧树男。後与崔浩同诛。

宋繇，燉煌人。为凉使魏，太武时拜为河西王、右相，封清水公。凉亡入魏，改封西平侯。子岩嗣。　荫　季预

王慧龙，太原晋阳人。本仕晋，祖父为刘裕所杀，慧龙北奔。太武时，以战功封长社侯。子宝兴嗣。　琼

郑羲，荥阳开封人。孝文时，以功积封荥阳侯。子懿嗣。　恭业

道邕，羲从曾孙。孝武时，以军功及从西迁，封永宁县侯。子诩嗣。

译，诩弟。周宣弟时封归昌县公，後进封沛国公。子元璹嗣。

先护，羲族裔。庄宗时，以纳尔朱荣功，封平昌县侯。後奔梁死。

薛辨，河东汾阴人。初仕秦，秦亡入魏，以军功封汾阴侯。子谨嗣。　拔以功积封至河东公。　允　裔　孝绅

庆之，拔从孙。封龙邱子。

端，庆之弟子。西魏时，以战功封交城县伯。周受禅，进爵至文城郡公。子胄嗣。

濬，胄从祖弟。周天和中，袭父琰爵虞城侯。

孝通，聪从孙。以平定关中之乱，封汾阴侯。子道衡嗣。

温，道衡兄。周武帝时，封齐安县子，後进博陵县公。子褒嗣。

慎，善弟。周闵帝时，封淮南县子。

薛寞，河东汾阴人。魏孝武西迁，以从行功，封郃阳县子。周受禅，进爵为侯。子明嗣。

薛憕，河东汾阴人。从孝武西迁，封夏阳男，後进爵为伯。子舒嗣。

韩茂，安定安武人。太武时，以从征伐功，封蒲阴子，後进爵安定公。子备嗣。均

皮豹子，渔阳人。太武时，累封至淮阳公。子承宗嗣。

封敕文，代人。封天水公。子翰嗣。

吕罗汉，东平寿张人。文成时，以宿卫及征伐功，累封至山阳公。子兴祖嗣。

孔伯恭，魏郡邺人。父昭，封鲁郡公，伯恭袭父爵。

田益宗，光城蛮。世为蛮帅，太和时归魏，封光城县侯。子纂嗣。

孟表，济北蛇邱人。本齐马头太守，太和时，据郡归魏，封谯都县侯。

奚康生，河南阳翟人。本姓达奚，世居代为部落大人。以战功封安武县男，後为元乂所杀。子刚嗣。

杨大眼，武都氐难当之孙。以战功封安城县子。

崔延伯，博陵人。初仕齐，後入魏，以功赐爵定陵男，後改封新丰子。

李叔仁，陇西人。以战功积封至陈郡公。後坐事诛。

裴双硕，河东闻喜人。位弘农太守，封安邑子。子骏嗣。

裴果，河东闻喜人。西魏时，封冠军县侯。子孝仁嗣。

裴宽，河东闻喜人。西魏时，以战功封夏阳县男，後进爵子。後南没於陈。

裴侠，河东解人。西魏时，以从入关功，封清江县伯，後进爵为侯。

裴文举，河东闻喜人。西魏时，以掠地功，封澄城县子，後进爵为伯。子胄嗣。

薛安都，河东汾阴人。真君五年奔宋，宋明帝立，安都为彭城刺史。复叛魏，封河东公。子道标嗣。

道异道ɡ弟。以功封安邑侯。

道次封河南公。

真度，安都从祖弟。以来归功，封临晋伯。子怀彻嗣。

房法寿，清河东武城人。初仕宋，後降魏，以功封壮武侯。子伯祖嗣。　翼

毕众敬，东平须昌人。始仕宋，明帝时，以兖城降魏，封东平公。子元宾嗣。义允僧安

祖杇，元宾子。封须昌伯。子义畅嗣。

祖晖，祖杇弟。以全守功，封新昌县子。子义勰嗣。

羊规之，泰山钜平人，本仕宋，太武南伐来降，封钜平子。子祉嗣。　深

李｛日永｝，顿邱人。西魏时，封临黄县伯。子丹嗣。

杨播，弘农华阴人。孝文时，以战功积封至华阴伯。子侃嗣。　纯佗

愔，播族裔。魏时，以军功封魏昌男。齐文宣时辅政，积封至华山郡公。後为孝昭所杀。

敷，播族孙。封临贞县伯，後进爵公。子素，周末以功封清河公。隋文帝时，以平陈，封越公。子元感嗣，坐逆诛。

约，素弟。以军功封安城县公，後以佐废太子勇，进修武公。子元挺嗣。

晁，约从弟。周时，以军功积封至乐昌县侯。

宽，敷叔父。孝武时，以从入关，积封至华山郡公。子文思嗣。纪

王肃，琅琊临沂人。父员，仕齐武，为所杀，肃奔魏。孝文时，以功封开阳伯。子绍嗣。纪迁

郭祚，太原晋阳人。孝文武时，以赞迁洛功，封东光子，後进爵伯。子景尚嗣。

张彝，河东武城人。幼袭祖幸爵平陆侯，後为羽林兵所杀。子暠之嗣。

邢峦，河间郑人。袭父封平城子，以战功进平舒县伯。子逊嗣。

李崇，顿邱人。以后兄诞之子袭封陈留公，後例降为侯。子神轨嗣。

平，崇从弟。袭爵彭城公。子奖嗣。谐

世哲，崇子。赐爵卫国子。

崔光，清河人。孝文时，以参赞迁都功，积封至朝阳伯。子励嗣。

裴叔业，河东闻喜人。本齐徐州刺史，废帝诛杀大臣，叔业北降魏，封兰陵郡公。子谭嗣测

芬之，叔业子。以父勋封上蔡伯。

彦先，叔业兄子。封雍邱子。子约嗣。

植，叔业兄子。封崇义侯。

李元护，辽东襄平人。本仕齐，与裴叔业同降魏，封广饶县伯。子会嗣。景宣

席法友，安定人。仕齐，与裴叔业同降魏，封苞信县伯。子景通嗣。郾

王世弼，京兆霸城人。仕齐，与叔业同降魏，封慎县伯。

江帨之，济阳考城人。本仕梁，後降魏，封安平县子。子文遥嗣。

张谠，清河武城人。本仕宋，後降魏，封平陆侯。子敬叔嗣。

李苗，梓潼涪人。父仕梁被诛，苗降魏，後御尔朱世隆败死，赠河阳县侯。子昙嗣。

刘藻，广平易阳人。本仕梁，後降魏，封易阳子。子绍珍嗣。

傅永，清河人。世仕宋，後降魏，以战功封贝邱县男。

张烈，清河东武城人。宣武时，以战功封清河县子。

李述，渤海蓚人。以册祭燕王庙，还赐爵蓚县男。子象嗣。

孙绍，昌黎人。永安时，以议历事，赐爵新昌子。子伯元嗣。

祖莹，范阳遒人。庄宗时，以参议律历事，封爵容成县子。子珽嗣。

尔朱荣，北秀容人。世为部落酋帅，祖、父皆封梁郡公，荣袭爵。正光中，以讨贼功，封博陵郡公。拥兵入洛立庄宗，封太原王。後为庄帝所杀。

兆，荣从子。荣入洛，兆封颍川郡公。荣死，兆据晋阳，进爵为王後为高欢所破，死。

彦伯，荣从弟。祖父世为始昌侯。节闵帝立，彦伯以预定功，封博陵郡王，後为高欢所杀。子敞，後奔西魏，封灵寿县公。隋时，改封边城郡公。子最嗣。

仲远，彦伯弟。孝庄立，封清河公。节闵帝立，进爵彭城王。後奔梁，死。

世隆，仲远弟。庄宗立，封平乐郡公，後进封王。後为长孙承业所杀。

弼，世隆弟。节闵帝时，封河间郡公。後为其帐下所杀。

度律，荣从父弟。庄帝初，封乐乡县伯，後封常山王。高欢讨诛之。

天光，荣从祖兄子。庄帝封广宗郡公，後进爵为王。为高欢所杀。

朱瑞，代郡桑乾人。为尔朱荣腹心，封阳邑县公。後为尔朱世隆所杀

叱列延庆，代西部人。世为酋帅，延庆娶尔朱氏，封北海郡公。後为高欢所杀。

解斯椿，广牧富昌人。从尔朱荣征伐有功，封曲阳县公，後累封至城阳郡公。从孝武西入关，卒，赠常山郡王。子徵嗣。该　政

元寿，椿弟。从孝武入关，封桑乾公。

贾显度，中山无极人。以从尔朱荣破葛荣功，封石艾县公。後从孝武入关，坐事死。

智，显度弟。以军功封义阳县伯。後从入关，坐事死。

樊子鹄，代郡平城人以。功累封至西阳郡公。後为兖州刺史，据城应关中，高欢讨而杀之。

侯深，神武光山人。庄帝时，以战功积封至厌次侯。後坐反诛。

贺拔允，神武光山人。世为镇将封侯，允袭侯，积封至寿阳县公。高欢入洛，进爵为王。後为欢所杀。

胜，允弟。孝庄帝初，以定策功，封易阳县伯。後降梁而复归西魏，以功积封至琅琊郡公。子仲华嗣。

岳，胜弟。孝庄立，以预定策封樊城男，後进爵清河郡公，镇关中。後为侯莫陈悦所杀。子纬嗣。

侯莫陈悦，代人。庄宗初，封桓人县侯，後进爵白水郡公。杀贺拔岳，宇文泰讨而诛之。

念贤，金城枹罕人。以軍功封屯留縣伯。後進爵至安定郡公。子華嗣。

梁览，金城人。世为西羌部落酋帅，积封至安德郡公。

雷绍，武川镇人。西魏时，积封至昌国伯。

毛遐，北地三原人。世为酋帅，积封至始昌县伯。

鸿宾，遐弟。以功封县侯。

乙弗朗，其先东部人。世为部落大人，以功封长安县公。

高恭之，辽东人。孝庄时，赐爵龙成侯。子士镜嗣。

綦隽，河南洛阳人。孝武时，封章武县伯。

山伟，河南洛阳人。以功封东阿县伯。子昂嗣。

费穆，代人。以尔朱荣党，积功至平原郡公。後为元颢所杀。

贺悦，代人。道武母党，其先世为君长，以从平中原功，封钜野侯。子泥嗣进爵为琅琊公醜建

杜超，魏郡邺人，密皇后兄。初封阳平公，後进爵为王。子凤皇嗣。

遗，超从弟。封广平王。子元宝嗣。

闾毗，代人，文成母恭皇后兄，初封河东公，後与弟纥并进爵为王。自馀子弟赐爵为王者二人，公五人，侯六人，子三人。

冯熙，长乐信都人，文明太后之兄。初封肥如侯，後进爵昌黎王。子诞嗣，例降为侯。　穆

李惠，中山人。思皇后之父。初袭父爵南郡公，後进爵为王。後坐事诛。

高肇，渤海蓚人，文昭皇后之兄。封平原郡公。後坐罪诛。

胡国珍，安定临泾人，灵太后父。封安定郡公。子祥嗣。

梁越，新兴人。魏初，为礼经博士。明元时，以师傅恩，封祝阿侯。

卢醜，昌黎徒河人。太武时，以师傅恩，封济阴公。

张伟，太原中都人。太武时，与高允等俱徵，後封建安公。

李业兴，上党长子人。孝武登极时，以预行礼事，封屯留县子。

乞伏保，高车部人。献文时，袭爵宁国侯。

段进，不知何许人。太武时，蠕蠕入塞被擒，骂贼，死，赠显美侯。

郭琰，京槃人。孝武时，封新丰县公；西迁，封冯翊郡公。

乙速孤佛保，北秀容胡酋。孝武时，从入关，封蒲子县公。

李崇，渤海蓚人。孝武时以归关中功，封广宗县公。敞

窦瑗，辽西人。以从平葛荣功，封容城县伯。

李洪之，恒农人。太武时，封安阳男，後进爵任城侯。

刘灵助，燕郡人。尔朱荣入京师，以卜筮封长子县公。

周澹，京兆鄠人。明元时，以善医封成德侯。

王显，阳平乐平人。宣武时，以营疗功，封卫国县伯。

王叡，太原晋阳人。文明太后临朝时，以恩倖封太原公，後进爵中山王。子袭嗣，後降为公。

王仲兴，赵郡人。宣武时，以恩倖封上党郡公。

侯刚，河南洛阳人。明帝时，以恩倖积封至武阳县公。

宗爱，不知何许人。太武时，以恩倖封秦郡公。後坐弑逆诛。

仇洛齐，中山人，本宦者。太武时，封零陵公。子俨嗣。

王琚，高平人，亦宦者。孝文时，积封至高平王。

赵默，本凉州隶户，为阉人。封至河内公，後进爵为王。

孙小，咸阳石安人。以阉封至中都侯，後进爵彭城公。

张祐，安定石塘人。以阉入宫，孝文时，至新平王，後降为公。

李坚，高阳易人。文成时，以阉入宫，封魏昌伯。

刘腾，平原城人。以阉入宫，灵太后时，封长乐县公。

杨范，阉人。封华阴子。

成轨，阉人。封始平县伯。

王温，阉人，封栾城县侯。

孟鸾，阉人。封元城县侯。已上并灵太后临朝时。

右，元魏时，封爵所及者尤众，盖自道武兴於代北以来，凡部落之大人与邻境之降附者，皆封以五等之爵，令其世袭，或赐以王封。逮中世以後，则不缘有功而封者愈多。《程骏传》载："献文崩，初迁神主於太庙，有司奏：旧事，庙中执事官例皆赐爵，今宜依旧。诏百寮详议，群臣咸以为宜依旧事。骏独以为不可，表曰：'臣闻名器为帝王所贵，山河为区夏之重，是以汉祖有约，非功不侯。未闻预事於宗庙，而获赏於疆土。虽复帝王制作，弗相沿袭，然一时恩泽，岂足为长世之轨乎？'书奏，从之。"可见当时封爵之滥。然高允在太武时，以平凉州勋封汶阳子，至文成时，史言其为郎二十七年不徙官。时百官无禄，允第唯草屋，衣唯緼袍，食唯盐菜，恒使诸子采樵自给。则其时虽有受封之名，而未尝与之食邑。又道武以来，有受封为建业公、丹阳侯、会稽侯、苍梧伯之类，此皆江南土地，未尝为魏所有。可见当时五等之爵多为虚封，前史虽言魏制侯伯四分食一，子男五分食一，然若真食五分之一，则不至如高允之贫乏；且受封丹阳、会稽等处者，虽五分之一，亦於何而取之乎？"








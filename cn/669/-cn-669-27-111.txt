111　蕭子顯爲文喜自馳騁　齊史虚美隱惡


南豐序齊書曰：「蕭子顯之文，喜自馳騁，其更改破析、刻雕藻繪之變尤多，而其文益下。」愚謂子顯以齊宗室仕於梁而作齊史，虚美隱惡，其能直筆乎？

【元圻案】宋袁褧楓窗小牘曰：「曾子固南齊書序是一部十七史序，不可不熟看。」〇梁書蕭子顯傳：「子顯，字景陽，子恪第八弟也。幼聰慧，文獻王異之，愛過諸子。封寧都縣侯〔一〕。梁天監初，降爵爲子。撰齊書六十卷。」

〔一〕「縣」，原脱，據中華本梁書卷三五蕭子恪傳補。






拒关赐布


汉史纪：光武尝出猎，车驾夜还，上东门侯郅恽拒关不开。上令从者见面于门间。恽曰：“火明辽远。”遂不受诏。上乃回，从东中门入。明日，恽上书谏曰：“陛下远猎山林，夜以继昼，如社稷宗庙何？”书奏，赐恽布百匹。贬东中门侯为参封尉。

东汉史上记：光武皇帝一日曾出去打猎，偶至夜深方回。那时城门已闭，光武至上东门，有个守门官姓郅名恽，闭门不开，不放车驾入。光武道他不认得，着左右随从的人，见面于门间，使他识认。郅恽对说：“这等夜深，火光辽远，怎么辨得真伪？”终不开门。光武不得已，转从东中门进入回宫。

至次日早，郅恽又上书谏说：“陛下以万乘之尊，远猎山林，昼日不足，以夜继之。陛下纵自轻，其如社稷宗庙付托之重何？臣诚未见其可也。”书奏，光武深嘉其言，赐布百匹。反将东中门的门官降为参封县尉，以其启闭不严故贬之。

盖皇城门禁最宜严谨，深夜启闭，疑有非常。况天子以万乘之尊，出入尤当戒备，故郅恽之闭关不纳，他岂不认的是光武，盖欲因此以示儆耳。

光武是创业之主，素谨周身之防，故于郅恽不惟不罪，且加赏焉。若如后世寻常之见，则东中门侯必以顺意蒙赏，而郅恽必以忤旨见罪矣。






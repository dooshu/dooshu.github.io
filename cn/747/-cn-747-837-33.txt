○授齐遵谋等左龙武将军制

敕。具官齐遵谋等。官之设，所以毓材劝能也。苟不当其选，安（阙一字）以假吾所器而滞尔来者？今命尔遵谋命尔瑶，冠蝉冕，横佩刀，为左右龙武将军，所以昭勋庸之嗣，而用其无瑕者也。浩与齐虔，久闻罢免。各旌勤瘁，且振淹滞。并升环卫之严，俱委腹心之寄。用明激劝，往服恩荣。勉务进修，以图光大。可。


66　黄山谷與王觀復書　沈謝輩好作奇語　文以理爲主理得而辭順　張耒答李推官書論文理


山谷與王觀復書曰：「劉勰嘗論文章之難云：『意翻空而易奇，文徵實而難工。』此語亦是沈、謝輩爲儒林宗主時，好作奇語，故後生立論如此。何云：「彦和乃謂手爲心使之難，山谷錯會也。」〇閻按：「何屺瞻謂山谷引用劉語，亦失其本旨，蓋劉云：『方其搦翰，氣倍辭前，暨乎篇成，半折心始。何則？意翻空而易奇，言徵實而難巧也。』此乃謂爲文者，言不能足其志。」好作奇語，自是文章病。但當以理爲主，理得而辭順，文章自然出群拔萃。」張文潛答李推官書可以參觀。【原注】文鑑取此二書。

【元圻案】張文潛答李推官書曰：「足下之文，可謂奇矣，捐去文字常體，力爲瓌奇險怪，務欲使人讀之如見數千載之前蝌蚪鳥跡所記絃匏之歌、鐘鼎之文也。抑某之所聞所謂能文者，豈謂其能奇哉？自六經以下，至于諸子百氏、騷人辨士論述，大抵皆將以爲寓理之具也。是故理勝者文不期工而工，理詘者巧爲粉澤而隙間百出。故學文之端，急于明理。夫不知文者，無所復道，如知文而不務理，求文之工，世未嘗有是也。」






穆姜

穆姜。安衆令程祗妻。司隸校尉李法姊也。祗前妻有四子。興敦覲豫。穆姜生二子。淮基。祗亡。興等憎惡姜。姜視之愈厚。其資給六子。以長幼為差。衣服飮食。凡百如之。久。興等感寤。自知失子道。謁南鄭獄。受不愛親罪。太守嘉之。復除門戶。常以二月八日社。致肉三十斤。酒米各二斛六斗。六子相化。皆作令士。五人州郡察舉。基字稚業。特雋。免為南郡太守。


◇祭屈原文

惟有宋五年月日，湘州刺史吴郡张邵，恭承帝命，建旧楚。访怀沙之渊，得捐之浦。弭节罗潭，舣舟汨渚。乃遣户曹掾某敬祭故楚三闾大夫屈君之灵：兰薰而摧，玉缜则折。物忌坚芳，人讳明洁。曰若先生，逢辰之缺。温风怠时，飞霜急节。嬴芊遘纷，昭怀不端。谋折仪尚，贞蔑椒兰。身绝郢阙，迹篇湘干。比物荃荪，连类龙鸾。声溢金石，志华日月。如彼树芳，实颖实发。望汨心欷，瞻罗思越。藉用可尘，昭忠难阙。（文选，《宋书·颜延之传》。）


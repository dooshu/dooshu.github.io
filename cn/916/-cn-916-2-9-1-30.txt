【东门行】

〖乐府云。古今乐录曰：王僧虔技录云。东门行歌古东门一篇。今不歌。○《诗纪》云。《宋书》作大曲。〗

出东门。不顾归。来入门。怅欲悲。盎中无斗米储。还视架上无悬衣。（《御览》作罂中无斗米。架上无悬衣。）拔剑东门去。舍中儿母（《诗纪》云。一作女。）牵衣啼。他家但愿富贵。贱妾与君共□糜。上用仓浪天敌。下当用此黄口儿。今非。咄。行。吾去为迟。白发时下难久居。（乐府云。右一曲本辞。○《乐府诗集》三十七。《诗纪》六。又《文选》二十一咏史诗注作古出东门行。引衣一韵。《御览》七百六十五作古诗。引衣一韵。）

出东门。不顾归。来入门。怅欲悲。盎中无斗储。还视桁上无悬衣。（一解）拔剑出门去。儿女牵衣啼。他（《宋书》作它。风雅翼同。）家但愿宝贵。贱妾与君共□糜。（二解）共□糜。上用仓（《文选补遗》作沧。）浪天故。下为黄（《宋书》误作哉。）口小儿。今时清廉。难犯教言。君复自爱莫为非。（三解）今时清廉。难犯教言。君复自爱莫为非。行。吾去为迟。平慎行。望君（《宋书》作吾。）归。（四解乐府云。右一曲晋乐所奏。○《宋书》乐志。《乐府诗集》三十七。《文选补遗》三十四。风雅翼补遗下。《广文选》十二。《诗纪》六。）


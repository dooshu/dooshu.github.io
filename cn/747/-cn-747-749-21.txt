○朱叔明授右武卫大将军制

敕。金紫光禄大夫检校工部尚书兼左武卫上将军御史大夫上柱国吴兴郡开国公食邑二千户朱叔明。司马军令，黄帝理法，兵家尚严，始可克敌。边将破虏，诈增首级，亦罪之小者，汉文时魏尚囚系，汉宣时田顺自杀。开元中幽州长史赵含章大破奚虏，旋坐赃贿，放流州，纵有功劳，不赎罪犯。是以拓土万里，垂功中兴。自长庆己还，益轻边事，选拔将帅，多非贤良，豪夺种落蹄角之畜，割削士卒衣食之赐。见利则往，见弱则欺，罔酬恩荣，不顾廉耻，积帛藏镪，邱累陵聚。是以战士离落，兵甲钝弊，积三十年，掷之不问。近者伐叛，益知其由，屡下诏书，诰诫深切，岂知顽昧，不可镌琢。嗟尔叔明，材惟朴，性命浅狭，其兄叔夜，以赃抵刑，不出私门，可视覆辙。忝据藩翰，已积岁时，料甲峙粮，既乏素效，事虏接战，不报寸功。而乃公欺降戎，乾没战马，归充伏枥，告以敝帷，人之无良，一至於此。昔曹刿请战，卜式输财，俱是匹夫，不与公食。尔乃贵拥旄钺，任倚边陲，何其用心，与古相万。谏臣拜疏，前罚未塞，尚为恩贷，不失将军，分务洛师，可以循省。可右武卫大将军分司东都，散官勋封如故。


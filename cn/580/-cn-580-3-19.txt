志第十九 河渠志一


至元十七年，世祖以学士都实为招讨使，佩虎符，寻河源于万里之外。都实既受命，道河州，至州东六十里之宁河驿。驿西南有山曰杀马关，行一日至巅。西上愈高，四阅月，始抵河源。是冬还报，并图其城传位置以闻。其后翰林学士潘昂霄，从都实之弟曰阔阔出者得其说，撰为《河源志》。临川朱思本，又从八里吉思家得帝师所藏梵字书，而以华文译之，与昂霄所志，互有详略。旧史采《河源志》而以思本之说注其下，参差不一。

按：河源在吐蕃朵甘思西鄙，有泉百余泓，沮洳散涣，弗可逼视，方可七八十里，履高山下瞰，灿若列星，故名火敦淖尔。火敦，译言星宿；淖尔，译言海子也。（思本曰：河源在中州西南，直四川马湖蛮部之正西三千余里，云南丽江宣抚司之西北千五百余里，帝师撒思如地之西南二千余里。水从地涌出如井，其井百余，东北流百余里，汇为大泽，曰火敦淖尔。）群流奔辏，近五七里，汇二巨泽，名阿剌淖尔。自西而东，连属吞噬，行一日，迤逦东汇成川，号赤宾河。又二三日，有水西南来，名亦里出水，与赤宾河合。又三四日，有水南来，名忽阑水，又有水东南来，名耶里术水，合流入赤宾河。其流浸大，始名黄河，然水犹清。（思本曰：忽阑河源，出自南山，其地大山峻岭，绵亘千里，水流五百余里，注耶里出河。耶里出河源，亦出自南山，西北流五百余里，始与黄河合。）又一二日，歧为八九股，名耶孙斡伦，译言九渡，通广五七里，可度马。又四五日，水浑浊，土人抱革囊骑过之。自是两山夹束，广可一里二里或半里，其深叵测。朵甘思东北有大雪山，最高，番语腾乞里塔，即昆仑山，腹至顶皆雪，冬夏不消。自九渡水至昆仑，行二十日。（思本曰：自浑水东北流二百余里，与怀里火图河合。怀里火图河源自南山，水正北偏西流八百余里，与黄河合。又东北流百余里，过郎麻哈地。又正北流百余里，乃折而西北流二百余里，又折而正北流百余里，又折而东流，过昆仑山下，番名亦耳麻不剌山，其山高峻非常，山麓绵亘五百余里，河随山足东流，过撒思加阔即、阔提地。）

河行雪山南半日，又四五日，至地名阔即及阔提，二地相属。又三日，地名哈剌别里赤尔，四达之冲也，多寇盗，有官兵镇之。近北二日，河水过之。（思本曰：河过阔提，与亦西八思今河合。亦西八思今河源自铁豹岭之北，正北流凡五百余里，与黄河合。）雪山以西，人鲜少，吐番部落多处山南，山不穹峻，水亦散漫，兽有髦牛、野马、狼、狍、羱羊之类。其东，山益高，地益渐下，岸狭处狐可越而过之。行五六日，有水西南来，名纳邻哈剌河，译言细黄河也。（思本曰：哈剌河自白狗岭之北，水西北流五百余里，与黄河合。）又两日，有水南来，名乞里马出河。二水合流入河。（思本曰：自哈剌河与黄河合，正北流二百余里，过阿以伯站折而西北流，经昆仑之北二百余里，与乞里马出河合。乞里马出河源自威、茂州之西北岷山之北，水北流，即古当州境，正北流四百余里，折而西北流，又五百余里，与黄河合。）

河水北行，转西流，过雪山北，一向东北流，约行半月至贵德州，地名必赤里，始有州治官府。州隶吐蕃等处宣慰司，司治河州。又四五日至积石州，即后世所误认之小积石山，非《禹贡》导河之积石。五日至河州安乡关。一日至打罗坑。东北行一日，洮河水南来入河。（思本曰：自乞里马出河与黄河合，又西北流，与鹏赞河合。折而西北流三百余里，又折而东北流，过西宁州、贵德州、马岭，凡八百余里，与邈水合。又东北流，过士桥站古积石州来羌城、廓州构米站界都城，凡五百余里，过河州，与野庞河合。又东北流百余里，过踏白城银川站，与湟水、浩？河合。又东北流百余里，与洮河合。以上皆番地。）又一日至兰州，过北卜渡，至鸣沙州，过应吉里州，正东行。至宁夏府南，东行，即东胜州，隶大同路。自发源至汉地，南北涧溪细流旁贯，莫知纪极；山皆石，至小积石，方林木畅茂。世言河九折，彼地有二折，乞里马出河一折也，贵德州二折也。过此始入小积石。（思本曰：自是径兰州又东北流，至宁夏府，出塞过游牧地，凡八百余里。过丰州西受降城，折而正东流，过游牧地古天德军中受降城、东受降城，凡七百余里。折而正南流，过大同路云内州、东胜州，与黑河合。又正南流，过保德州、葭州及兴州境，又过临州，凡千余里，与保德州乞那河合。又南流三百里，与延安河合。又南流三百里，与汾河合。又南流二百里过河中府，遇潼关与太华大山绵亘，水势不可复南，乃折而东流。大概河源东北流，所历皆西番地，至兰州凡四千五百余里，始入中国。又东北流，过沙漠地，凡二千五百余里，始入河东境内。又南流至河中，凡千八百余里。通计九千余里。）

盖旧史所述如此。至我大清乾隆间平西域，始知葱岭为河之初源，都实所访星宿海，乃重出之源耳。然河为中国患千有余年，世祖欲穷其源委，以施疏导之方，勤民之至意也。今撮其大要，载于篇首，以备一代之掌故云。






○虑囚敕

朕以时当化育，气属炎蒸，乃思缧绁之人，是轸哀矜之念，虑其非所，案鞫淹延。或枉滥穷屈，而未得伸宣；或饥渴疾病，而无所控告。以罪当刑者，唯彼自召，法不可移；非理受苦者，为上不明，安得无虑？钦恤之道，夙宵靡宁。应诸道州府见系罪人，宜令官吏疾速推鞫，据经遣断，不得淹滞。仍令狱吏洒扫牢狱，常令虚歇；涤洗枷械，无令蚤虱。供给水浆无令饥渴。如有疾患，令其家人看承；囚人无主，官差医工诊候，勿致病亡。循典法之成规，顺长嬴之时令，俾无淹滞，以至和平。


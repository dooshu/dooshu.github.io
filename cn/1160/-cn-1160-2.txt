卷二　律赋十首


撰律赋【有序】

禹偁志学之年秉笔为赋逮乎策名不下数百首鄙其小道未尝辄留秋试春闱粗有警策用能首冠多士声闻于时然试罢即为同人掠夺其草于今莫有存者淳化中谪官上雒明年太宗试进士其题曰巵言日出有传至商山者骇其题之异且难也因赋一篇今求向所存者得数千纸焚弃之外以十章列为一卷仍以巵言为首尊御题也

巵言日出

天道如张弓

仲尼为素王

君者以百姓为天

复其见天地之心

尺蠖

圣人无名

槖龠

醴泉无源

火星中而寒暑退

巵言日出赋【盈侧空仰随变和美】

巵之为物也空则仰满则倾伊斯言之无像假厥器而强名日出弥新尚安知其适莫天倪自得亦胡系於虚盈岂不以巵无所识每逐物而欹侧言无所执但因时而语嘿谅何思而何虑固靡失而靡得用能满天下以无过体寰中而可则徒观夫巵?以弗定言支离而不穷孰见兆朕难明始终冥其心若虚舟之泛水应乎物类天籁之鸣空是以至道无形至人絶想讵难追於驷马实冥求于罔象以不器之器是资以不言之言为上存於身则大智之闲闲移於邦则王道之荡荡喻鸣钟之大小物莫我欺取胶柱於枢机吾将安仰大哉巵也者既异欹器且殊漏巵言也者亦匪确论又非诡随知万物之种也奚千里而应之智过挈瓶檮杌之书徒尔信踰盈缶连山之象何为故曰不言则齐同形相禅巧如簧兮非偶卒若环兮无变得之者毁誉两忘失之者是非交战详夫巵有空满於义则那言无凖的在理云何亦犹君不言而黔首化天不言而玉烛和是以大道五千取不知而立诫寓言十九藉外论以同波今我后据北极之尊穷南华之旨思欲体清净而率兆庶故先命辞赋而试多士盛乎哉崇道之名不为虚美

天道如张弓赋【王者喻身则此宜施】

上天如之何匪谦莫益张弓如之何匪高莫抑瞻倚杵之为状考弯弧而取则所以老氏赜之以立玄言王者法之而建皇极岂不以天实亏盈弓唯审固既命中以有式若无亲而设喻善恶之効自应弦而靡差祸福之祥同流矢之所注吾尝观善射之人如天道兮有伦下者举其势高者俯其身左马右人落彀中而不失十发九中视掌上而弥亲又尝观上玄之理与张弓兮匪异损有余以示诫补不足而平施小人用壮唯六极而是罹君子好谦乃百祥而咸萃又尝观上圣之姿法天道兮缉熙令先禁於强暴心不忘於惸婺百姓与能自乐裁成之道四时咸序爰归辅相之宜天之道也既如彼弓之义也又如此懿乎男子之事克叶圣人之旨自可移于邦求诸已盖裒多益寡者焉唯举下抑高而已夫如是则张其弓挟其矢体由基之所长天道远人道迩非禆竈之能量是以君者抚其弱抑其强如猿臂之尽妙中鹄心而允臧向使天理或爽君道靡常自然及时而反德又乌可称帝而称王者哉故曰孰能以有余奉天下唯有道者

仲尼为素王赋【儒素之道尊比王者】

凤鸟不至兮河不出图圣人无位兮立教崇儒道之将行但栖迟而历聘民受其赐犹南面以称孤有以见同乎王者孰云乎盖出司徒者也原其运属陵迟力兴儒素道将侔於皇极化实被于黔庶文行忠信设万世之纪纲礼乐诗书崇百王之法度于时也鲁道有荡周德下衰言念万国将同四夷不有圣也谁其救之我所以行教化序尊卑造次颠沛兮于是东西南北兮忘疲用能定君臣父子之道述皇王帝霸之基夫如是则土无二以并矣位通三兮伟而异夫振乃素风齐诸大宝赞易象矣奉天时修春秋兮行天讨讲於洙泗初彰化下之功登彼泰山爰契升高之道自然其教斯广其号弥尊岂止同明於日月亦将比德於乾坤居无求安四载之勤劳是効弋不射宿三驱之田猎斯存盖由宅一亩以卑宫佩五常而克已其位也困於陪臣其道也齐於天子列四科而升十哲八凯何殊诛正卯而斩俳优四凶窃比圣德洋洋同诸帝王行束修而陈玉帛端缝掖而垂衣裳梦见周公求傅岩而允理问於老子师尚父而弥光大哉道济古今教流华夏瞻不泯之庙貌若无疆之宗社悲夫商辛夏癸兮号独夫又安得比于儒者

君者以百姓为天赋【君有庶民如得天也】

勿谓乎天之在上能覆於人勿谓乎人之在下不覆於君政或施焉乃咈违於民意民斯叛矣同谪见於天文在乎观百姓之劳逸岂止仰一气之絪緼而已哉徒观乎浩浩玄穹蚩蚩黔首覆盂之状何在倚杵之形莫有苟知乎御之以道亦类乎戴之而走悠也久也固无杞国之忧养之育之宛是娲皇之手取彼穹旻方兹兆民匪在苍苍之色勿轻蠢蠢之人虽令不从反时之灾是比抚我则后无亲之义斯陈可仰兮匪独高明可畏兮亦唯黎庶每虑其一夫不获窃比於【阙】　　　验恶纣以归周似厌秦而援楚是知察彼哀乐同兹惨舒但人心之悦矣任天道之何如教以文章似列星辰之际示之淳朴疑归混沌之初想夫君既柔怀民同刚克姑寅畏以则可苟暴殄而安得舆人歌颂乃大舜之升闻自我聪明信惟尧之是则大矣哉善化民者以天为则善知天者以民为先若天人之理洞达则帝王之道敷宣宁资禆竈之言斯为妄矣自取夷吾之说不亦明焉今我后子育兆民砥平九野上惟奉於穹昊下每矜於鳏寡自然以百姓为天万方【阙】归也

复其见天地之心赋【天地幽赜观象斯见】

动者天地之用其震也勃焉静者天地之本其复也寂然故二仪之心乃见七日之义斯玄自可要终而原始何必俯地而仰天岂不以复卦之义雷入於地既反本以无朕亦见心而有自?君不挠遂明万化之源剥道方终未覩一阳之至其或鼓万物荡六幽上健行而弗息下刚克而勿休蒙亨艮止以互作雷动风行而不收此乾坤之功也心无得而可求及其化功成物理革高明之体无用沈潜之形莫索凝然若混沌之未凿寂兮如庖牺之未画此乾坤之本焉心有求而可赜得不穷动静之旨审语默之端其心斯在其妙可观圣人见之则政尚简教尚寛弃智而化万姓垂衣而总百官故帝尧之道文思安安非复之义者谅至此而攸难君子见之则反诸身视诸掌既絶虑于嗜欲乃游神於罔象故孔子所谓其道荡荡非复之至者亦舍此而奚往是知运行者天地之时寂静者天地之基心亦在其中也物莫得而见之坐忘遗照之人於兹得矣至日闭关之义何莫由斯我后端冕凝旒穷神知变希夷之理斯极清净之风克扇大哉天地之心明明而可见

尺蠖赋【尺蠖之屈以求伸也】

蠢尔微虫有兹尺蠖每循涂而不殆靡由径以或跃惧速登之易颠固将前而复却所以仲尼赞易取譬乎屈伸老氏立言用嘉乎柔弱我尝考画卦之深旨见观象之有以盖美其时行则行时止则止宁鳬趋以鸿渐不麏惊而鹊起知进知退造几微於圣人一往一来达消长於君子物有以小而喻大事可去彼而取此至若春日迟迟品彚熙熙知时应候附叶寻枝每委顺而守道不躁进於多岐自中规而中矩非载驱而载驰其行也健而不息其气也作而不衰曲乎形类彤弓之弯矣隆乎脊状柷敔以陈之岂比乎虫张网而役役蚁循磨而孜孜者哉懿乎微物尚有伸兮有屈胡彼常流但好刚而恶柔苟克已以为用奚反身而是求得不观所以察所由验人事之倚伏考星躔之退留自然寒暑相推而岁功及物日月相推而大明烛幽者也其或昧其机循其迹不知我者谓我进寸而退尺探诸妙赜诸神知我者谓我在屈而求伸异蜂虿之毒唯思螫人等龙蛇之蛰实可存身夫如是则蛙黾怒而受式非度德者螳螂奋而拒辙岂量力也未若尺蠖兮慎行止明用舍予将师之庶悔吝而益寡

圣人无名赋【元圣之道无得称焉】

圣人执大象体乾元虽有教以及下故无名於自尊仰之弥高强配乃神之号为而不有奚矜惟睿之言原其先天之谓道体道之谓圣所以居域中之大所以为天下之正惟淡惟默固抱璞以含章不识不知岂命氏而考姓所谓上德不德无为不为其作也万物斯覩其用也百姓弗知难审之于耳目徒象之于希夷亦犹微妙者神焉盖强而名矣苍黄者天也但据远视之徒观其妙有羣生躬临大宝宁钻燧以启祚岂巢居而建号聪明尽黜罔求濬哲之褒迹用弗彰但守虚无之道得非丧天下於华胥得寰中於道枢蛇身牛首兮非吾之耦云官鸟纪兮莫我为徒孰跻王而黜伯孰追尧而禅虞其或稽之以帝籙皇图则视之若无求之以温恭允塞则名之莫得亦何必谓栗陆氏以居尊据轩辕氏而启国者哉所谓莫之与京无得而称采至赜以为用曷常名而足徵尼父复生欲宪章而何取子长虽在思纪列以无能今我后尚黄老以君临阐清净而化下抑徽号於睿圣扇玄风於华夏有以见圣无名兮神无功信大人之造也

槖龠赋【天地之间其犹槖龠】

伯阳以体道立言探乎极玄见乾坤之用也取槖龠而比焉岂不以德无疆者谓之地功不宰者谓之天譬翕张而气作犹吹煦以声传用能万物自化八音克全故王者法之以虚受帝道用之而无偏者也原夫槖也者利於鼓风龠也者存乎运吹虽有质以克殊且无心而匪异故可以侔造化比天地一开一阖勃焉而元气生变宫变商泠然而正声至亦如天道无为地道博施於以丽百谷於以行四时皆虚中为动也故自外而应之是以槖之用则飞霆走电龠之运则如埙如箎信天地之义若此而槖龠之理在兹得不求诸系表取自无间不言而应物妙用而循环趋圣域叩玄关昧其旨者徒小心翼翼得其要者惟大智闲闲是知虚而不屈为槖之师动而愈出为龠之资本虚而无生矣因形器以观其所以天地之心悠也久也帝皇之道斯焉取斯懿夫二仪脗合一气夷犹或动或静克刚克柔取乎鞲焉气动而物来斯应类乎笛也乐出而人无我求至矣哉天地有大德其鼓动也于槖于囊天地有希声其煦妪也维竽维龠虽小大之不类信拟议而咸若今我后道合希夷心无适莫盖囊括以为用岂管窥而可度所以百姓日用而不知又孰见圣人之有作

醴泉无源赋【王者之瑞何有源本】

泉本灵长皆从滥觞何无源而自涌应有德以呈祥厥味孔甘可饮九苞之凤其波不浊宁朝百谷之王岂不以地乃至柔水惟善下不爱其宝於以光乎圣人感而遂通於以归乎王者但沸渭以出焉奚疏凿之谓也神化难知汪洋在兹视之者或分似带挹之者咸谓如饴匪自高山非贰师之刺矣不居絶塞岂耿恭而拜之有以见德及於地不期而至其润也齐乎圣泽其涌也备乎睿知浪井不凿我则同出而异名灵芝无根我则重祥而叠瑞稽夫是泉也其源不见於义则那其味且旨在理云何得非源之隐也与凡流而有异味之美也表圣德而靡它不然又安得匪因掘地而自可蠲痾者哉出鸟鼠者非吾之耦产蛟龙者亦孔之丑鄙河水之九曲笑泾泥之一斗自然而然非有而有考乎波????应居水府之先効彼休祯合列祥经之首是何不在高原波腾浪飜孰知乎桐柏孰谓乎崑仑任大禹之功深宁归畎浍纵张骞之力尽曷识根源士有自立身谋非因世本桴学海以斯久导言泉而渐远期作瑞於昌朝免常流之一混

火星中而寒暑退赋【心火中则寒暑斯退】

惟大火之照临亦舒阳而惨隂寒暑相交於时令经躔必在於天心冬夕子焉栗烈之风自止夏宵中矣郁蒸之气爰沉不知谁为种榆其名曰火随衆星以拱极正二气而在我小人怨咨之语望之则销大钧吹煦之期违之莫可所以指命颛顼回旋祝融自然无出其右宁劳举正於中乍疑日驭逐鲁阳之戈再悬碧落定星示楚宫之役迥耀长空遂使祁寒知难而少抑暑雨交绥而自息垂缯之坏知止衣葛之人动色不知我者谓我执造化以弄权知我者谓我正隂阳而作则类圣人之南面令之而必从任天道以右旋喻之而莫得至若北陆凶残人斯鲜懽层氷飞雪以俱至挟纩重裘而罔安我之中矣可以却彼司寒又若南讹赫怒人失其所焦砂烂石以何盛轻箑纎絺而曷御我之中矣可以袪其酷暑是何表正二仪亭亭在兹营室橧巢兮取之於彼收藏长养兮何莫由斯标不宰之功所以均乎六气示无言之信所以成乎四时大矣哉行度无差寒暄自退天垂象以是仰世作则而斯在年年兮东作西成明明而可大














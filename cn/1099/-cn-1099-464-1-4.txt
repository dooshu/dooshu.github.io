○條議欵虜疏 【 條議欵虜】

奏為老臣去國有曰、報國無時、憂國有心、謀國無計、輒敢不避訾議、罄瀝赤衷、懇乞　聖明俯賜採納、以决安攘大計事、臣聞禦虜之道。戰守欵三策盡之矣。其目有三。非截然岐而用之也。國家當累北之後。物力既竭。决勝乏策。當以守而寓戰。大敵臨前。強隣接壤。遠以攜逆奴之交。而散其黨。近以結諸虜之好。而藉其聲。當以欵而寓守。能守能戰。策之上也。諱和言欵不得巳而用之者也若虜之不為我用也。人人能知之矣。欵虜之不足恃也。人人能言之矣。省撫虜之費以養兵。謝媚虜之名以自振。言者色動。聽者神悚。豈不甚快。顧矯言腴聽可矣。要以今日危疆下手實著。臣未敢以為然。自王楹之死也、談者遂以欵為射的、幾於廢格而不用、臣請據逆奴之始謀。考先朝之巳事。參驗於目前之利害。而知欵之一說。斷乎其不可廢也。臣聞逆奴之初舉事也。與隣虜哈喇漢宰賽昂扛諸酋。結為婚媾。賄以金帛。歃血定盟。所掠財物人畜。瓜分無吝。北結插漢好兒趂西連哈喇慎朵顏順義王襖兒都司永邵卜火落赤諸酋。厚橐金珠。以女妻小歹青之長子都令。去春抽扣兒因中前所殺其壻與甥。怨曰奴酋許我女與我金銀。我不從奴酋而從天朝。願效忠順。庶其撫我也。顧殺吾使乎。夫逆奴無虜不賄。無賄不重。夷狄之跡。徧於諸塞之王庭彼豈不知金珠子女之足愛乎。所費者小而所圖者大也夫我之謀逆奴也猶逆奴之謀我也其賄諸虜也欲以分我之勢也隆慶之欵求其利也近日之欵避其害也我之欵諸虜也亦欲以分奴之勢也有如不欵。是奴勢巳強。又分而益之。我勢巳弱。又拒而攜之。強者益強。弱者益弱。禍未弭於東。而釁又啟於西矣。遼九塞之一也。建州之於諸虜。著面之黑子也。一建州尚苦不支。而又驅諸鎮之虜。合為一建州也可乎。臣聞之奕者。海外有國手。世莫與敵。客有請對局者。視其子之所投而步趨之。善奕者竟不能勝。無他。因之也胡不因逆奴之謀我者還而視之以謀逆奴則欵不欵之利害較然矣西虜之欵自　穆宗皇祖始。嘉隆間俺酋跳梁塞上。無歲不苦。虜火??火達於甘泉。迨孽孫把漢那吉內附。　穆皇帝詔還之、而欵事始定。夫俺答歲歲侵掠。我之讐也。而不記其讐。還其愛孫。我之德也。而不有其德。封之名王。厚其緹遺。酋之子姓妻妾。寵以封號。當其時。海內殷富。士馬飽騰。兵力非不足也。閣部督臣。如新鄭如江陵如蒲州。皆一時喆輔偉人。力擔而任欵。非怯而畏虜者也。自宣雲薊遼以及秦晉九塞間。無處不欵虜。金繒之費。甚不貲也。欵事創始。局外之辭庸人之見大率如此朝紳駭愕。爭言不可者。章滿公車。　皇祖天。包地容。慨然獨斷。誠謂我無所費。虜何肯欵。虜不欵而所費者愈多矣。迄今六十年來。塞上士民。父老緩帶。穉子咽哺。胡馬不窺於長城。而羽檄無警於中國。　皇祖之明賜也。今関門之糧餉。歲費三百餘萬。以三百餘萬之費養戰士。專力以防東夷。獨何愛於二十萬之費。不以撫西虜。而乘暇以修戰守乎。臣聞造父習御於泰豆氏也。計步置木循而趨之。無跌失也。而後二十四蹄險夷若一。無他。因之也。胡不因　祖宗巳試之途轍。循而撫西虜。則欵與不欵之利害。又較然矣。夫眾人皆言戰。而臣獨言欵。眾人皆言欵之費。而臣獨言欵之必不可不費。竊謂欵雖費也。而亦未嘗不省。何也。我欲戰。不得不借欵以修戰。我欲守。不得不借欵以固守。未可戰而矯言戰。不可不欵而諱言欵。今日之兵將。果足恃乎。虜未欵時。歡喜嶺跬步間耳。巳化為豺虎之塲矣、今関東二百里間、肩摩踵接。商民載途。非仰仗　皇上威靈。諸酋奉約惟謹。而蘄得之於戰。蘄得之於守。臣恐其未能也。况金繒二十餘萬。非臣創始。遼之舊例也。其飽豺狼之腹也。非一日也。抉而奪之。虜能甘心乎。夫逆奴之患遠。而西虜之患近。逆奴之勢孤。而西虜之勢合。奴之來也。界隔河山。僅出一途。詎意奴竟西收諸部越八城而入薊昌越薊昌而攻宣雲乎尚可借西虜為我屏蔽。而西虜則自昌達薊自薊達遼。無途不可入。而恣其蹂躝者也。我之備奴也。歲惟兩防。而虜之來也。一濠之外。便是大漠。朝發朝及。夕發夕及。飄忽震蕩。若風雨之驟至。無處不當防。徵以目前之事。郎素小醜也。一撤坐門。姑匿瓜歛翼以嘗我。而士馬之奔馳。封疆之震撼。行間之疑貳。道路之訛傳。廟堂之紛囂。數月以來。惶惶洶洶未巳也。脫也大虜一動。烽煙四起。中外驛騷。宇宙間未知成何景象。臣之所大慮也。說者曰嘉靖中不禦虜乎。彼一時也。法行令肅。將勇兵強。我以全力當虜。而今也不然矣。昔之虜志在搶掠。垂橐而來。橐飽而去。而今也又不然矣。昔之虜各安故巢。不相往來。旋入旋出。無所倚借而今也又不然矣。我不受欵。虜必颺去。且有收之者。是故今日之所最急者。在收西虜。而今日之所以制東夷者。在用西虜。西虜之足一搖。而漢夷之勝負分矣。何也。西虜之眾不繁言而中矣逆奴誘而得之必且為奴用彼將以順義襖大永火諸部掣吾之肘於西。以插漢哈喇慎朵顏三十六家諸部扼吾之吭于北。自率建州之眾。與哈喇漢好兒趂江夷諸部。弯弓鳴鏑飲馬南海。直闖榆関襟肘方圓。寧可及乎。我欵而撫之。必且為我用以我關上之兵。直走三岔。衝其腹於前海上之兵。捲甲而趨。犄之於其左。諸虜之兵。鳴笳而應。角之於其右。海外毛文龍之眾。時出銳兵以擾於老寨之南逆奴四面受兵。應接不暇。隋之擾陳以此又何暇於耕牧。是坐困立銷之術也。假令諸虜不肯盡力以為我用。而我亦可用其虗著以示聲援。此臣所謂借欵以修吾戰者也諸虜與奴之交既攜則奴。必不敢遠涉西牧以乘我。而諸虜羈縻次吾絛縼之中。必不敢姦我戎索以撓我嚴其簡練。明其烽堠。襏襫狎於壠畝。斧斤尋於山林。此臣所謂借欵以固吾守者也、関門戰守之兵。計以三萬。関外分布。計以五萬。一切雜流。計以一萬。而班兵不與焉以之進戰。以之退守。亦自足用。其諸無用之冗員冗兵。盡行裁革。通州惟實其舊伍。而以京營之兵三千出防佐之。天津新兵亦酌量裁之。冗費既裁。歲可省數十萬金。帑藏不虞匱乏。士馬不苦枵腹而大司農攢眉蹙額之狀幾可少舒。此臣所謂欵虜雖費。而亦未嘗不省者也。臣竊謂以欵之費計欵。則我亦何貴於欵。以欵之利計欵。則我何可以無欵。以不欵之害計欵。虜欲欵。我固當欵。虜不欲欵。我亦不可以不欵。遼氛未定。我固不能不欵即一舉而殲逆奴諸叛將復兩河而定三韓我亦終不可以廢欵雖時有侵掠。張虗發以憺之。申戎索以繩之。而欵終不可廢也。無論先朝之恬熙。八鎮之靖謐。皆用欵。即遼東一鎮全勝之時剪王杲馘速八亥。威震殊俗猶然用欵。先年遼之參將王維貞遊擊金尚禮副將解生備禦熊鑰參將郭有中相繼淪沒於欵虜之手。而欵終未肯廢也。往姑無論。近年延鎮套虜潰邊深入數百里。直犯延安。究亦未嘗不歸於欵。豈其盡皆怯懦利擇其重。害擇其輕。提衡而酌之以權。不以戰而廢欵也。自隆萬迄今。無歲不欵。八鎮之虜。無地不欵。矧今三韓割裂。靡有孑遺。社稷安危。介在呼吸。獨可廢欵乎。我欵諸虜。則可以壯東鄙之藩籬。我不欵諸虜。則益以関西來之蹊徑欵之一著我與奴爭而用之者也彼其結婚以愚諸虜也。假令借其兵力。而仍存其種落。併其單弱。而厚結其大部。犬羊嗜利。東西易向未可知也賴有此耳其於遼人亦然故未能用其眾顧逆奴心深而局淺能為謀而不能善用其謀婚南北關。則滅南北關婚宰賽。則虜宰賽。婚昂扛。則殺昂扛。婚灰堂兀喇十部則殺灰堂兀喇十部。□今西虜之服於奴畏其強耳賄虎墩兔。則侮虎墩兔。叢雀淵魚。實為我驅。是以插漢哈喇慎朵顏三十六家。相率而盡欵於我。合哈喇漢五大營。又叩関矣。是豈人力。良由天心默佑。陰奪逆奴之鑑。狐兔相殘。自斬其逆萌之根蒂耳。我之欵諸虜也。不獨順諸虜之心。實仰承上天助順之心也。樞輔每見臣輒曰。今日之欵。邊方日用而不知。舉朝日用而不知。天下日用而不知。作是語者。不一而足。無亦真見欵之必不可廢。不啻其口出也乎。昔漢廷諸臣。縉紳之儒爭言和。介冑之士爭言戰。今則反是。武夫怯而甘於和。文吏激而快於戰。臣又襲江都長沙之唾餘冐言欵。堅言欵。極言其必不可不欵。世且以怯而畏虜者罪臣。而臣非畏虜者也。臣昔備兵上谷。裏甲而談。挺刃相接。竟裁青白諸酋金繒八萬迄今三十餘年。歲以為例。安免誘史車部眾出邊。臣請於撫臣王世揚。招而還之。倒戈以攻安兔。走之馬肺山下。認罪罰贖而後復其賞。屬夷徠暈大。今郎素之季父也。誘虎墩腦拱三大酋。擁眾十萬寇薊門。　神宗皇祖敕兵部馬上差官起臣於田間。臣聞命扶病趨任遣通官黃進忠特諭帖宣布　朝廷威德。三酋十萬之兵遂解。而屬夷之勢以孤臣分兵扼險窺亭者輒殺之。逾年猍酋計窮。叩関乞欵。臣罰之銀一萬六千兩。駝馬牛羊二千四有奇。而後許之欵、以上數事皆具題、奉　旨。非空言也。臣於用欵之時。未嘗不戰。今用戰之時。顧呶呶焉專言欵。臣惟戰與欵原非分途而用戰用欵時有後先可戰即戰。可欵即欵期於制敵。惟其時而巳為今日計。當視吾之力能戰。與不能戰。視吾之勢可戰與不可戰。固不係乎虜之欵與不欵也果也將能而勇。士銳而奮。甲馬器仗。堅強而鋒利。虜即欵乎。其孰能禁我以戰脫也將靡而寡算。士渙而無統。甲仗苦窳而不銛利。即不欵乎。吾其何恃而戰。鄉隣有鬬者。以一人敵一人。勝負未可知也。合比閭之眾而擁護一人。揶榆一人。不待控拳戟手而勝負之機决矣。若曰必自一服敵人。而後可麾其比閭。掉背而去。猶之獨坐窮山而狎虎狼者也必無幸矣。今天下無人不欲祛欵。無言不欲罪欵。無事不欲中欵。臣雖老病昏憒。豈其不知身名之足惜哉。臣職任封疆。寄身於生死利害之塲。不敢以封疆為孤注。精神意念無時不輪軫於榆関之外。援酌今昔之時勢。參驗彼巳之情形。一戰威奴。豈不甚願。以力以勢。既所不能。舍欵而外。無應急之著矣。臣固毅然任欵。葢欲借欵以修戰。非恃欵而忘戰也。雖舌劍筆鋒。時唇白簡。而臣斷不少移易其初志。葢上念社稷之安危。下思封疆之利害。所関甚鉅而臣一人之身足無足惜也。今危遼之欵。稍有次序矣。建威消萌。礪兵秣馬。迅掃黃龍之窟。肅清鴨綠之波。恢復　祖宗二百餘年以來之版圖。樞輔必有成算。去國之臣無庸越俎而談者也臣聞天下有治人無治法。罕孛羅勢之入寇也。臣以欵收之。插漢虎腦諸大酋之尋盟也。臣以欵縻之。哈喇漢粆煖宰賽之媾於逆奴也臣以欵挑而攜之。郎素之欲寒盟不貢而去也。臣以欵責而來之。譬之養虎賦狙。因所欲以調其性而巳。舍欵不用。猶如蹄囓之馬。絕銜斷轡。尚可馳之驟之為我用乎。臣去矣。後來撫虜者。果肯循其途轍。諸夷自可恬於豢養。不然而必欲苛責而巳。鳥窮則喙。獸窮則攫終亦必僨全局。逆奴非我屬夷乎。馭之不得其道。皆是邊臣貪小利忽大計弱則淩之強則□之所以釀禍今日責地界。明日爭木材。十餘年間相尋無巳積怨深怨。一發燎原。竟致士馬傷敗。帑藏匱乏。竊據三韓。毒流四海。延及蜀黔以迄鄒魯徐梁趙魏秦晉。曾無寧宇。原其禍胎。皆逆奴為之崇。也遂使宸極。焦勞。閭閻愁苦。國家六七年間。受無窮之實禍。殷鑑固不遠矣。徐鴻儒于弘志。非中國之編戶乎。涿良通順非都門之近郊乎。深河洪花榆関西郭。非塞內之肘腋乎。其叛逆也。其刼掠也。豈亦欵夷也乎。萑苻潢池盛世不能盡祛戎狄豺狼。王者治以不治。獨奈何以中國不能自治者。而必欲執之治夷狄也。班定遠有云蠻夷懷鳥獸心。難養易敗。水清無大魚。宜蕩佚簡易。寬小過總大綱而巳。此千古馭夷之明鑑也如曰平平無奇。別生枝節以炫一時之觀聽。自啟釁端而諉罪於首事之人。臣即不敢辭罪。如邊事何。伏乞　皇上天語丁寧。地方之。各在當人之身。其孰敢有不加意戰欵者乎。臣大臣也。世荷國恩。拮据三年。猶然以賊遺　君父。臣心懼焉。臣老臣也。大馬虗生無能補於國家之萬一。臣實恥之。臣是以忘其狂瞽。不避訾議而盡言之。今日不言。竊恐風燭難期。竟無可言之日矣伏惟我　皇上矜其愚。憐其朴忠。俯賜採聽而容納焉

皇明經世文編卷四百六十四終








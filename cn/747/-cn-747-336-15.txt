○论百官论事疏

御史中丞李进等传宰相语，称奉进止，缘诸司官奏事颇多，朕不惮省览，但所奏多挟私谗毁，自今论事者，诸司官皆须先白长官，长官白宰相，宰相定可否，然後奏闻者。臣自闻此语已来，朝野嚣然，人心亦多衰退。何则？诸司长官，皆达官也，言皆专达於天子也。郎官、御史，陛下腹心耳目之臣也，故其出使天下，事无巨细得失，皆令访察，回日奏闻，所以明四目、达四聪也。今陛下欲自屏耳目，使不聪明，则天下何述焉？《诗》云：“营营青蝇，止于棘。谗言罔极，交乱四国。”以其能变白为黑、变黑为白也。诗人深恶之，故曰：“取彼谗人，投畀豺虎；豺虎不食，投畀有北。”则夏之伯明，楚之无极，汉之江充，皆谗人也，孰不恶之？陛下恶之，深得君人之体矣，陛下何不深回听察？其言虚诬者，则谗人也，因诛殛之；其言不虚者，则正人也，因奖励之。陛下舍此不为，使众人皆谓陛下不能明察，而倦於听览，以此为辞，拒其谏诤。臣窃为陛下痛惜之。

臣闻太宗勤於听览，庶政以理，故著《司门式》云：“其有无门籍人有急奏者，皆令监门司与仗家引对，不许关碍。”所以防壅蔽也。并置立仗马二匹，须有乘骑便往，所以平治天下，正用此道也。天宝已後，李林甫威权日盛，群臣不先谘宰相辄奏事者，仍托以他故中伤之。不敢明约百官，令先白宰相。又阉官袁思艺日宣诏至中书，元宗动静，必告林甫。林甫得以先意奏请，元宗惊喜若神，以此权柄恩宠日甚，道路以目。上意不下宣，下情不上达，所以渐致潼关之祸。皆权臣误主，不遵太宗之法故也。凌夷至於今日，天下之弊，尽萃於圣躬。岂陛下招致之乎？盖其所从来者渐矣。自艰难之初，百姓尚未凋弊，太平之理，立可便致。属李辅国当权，宰相专政，递相姑息，莫肯直言，大开三司，不安反侧。逆贼散落将士，北走党项，合集土贼，至今为患。伪将更相惊恐，因思明危惧，扇动却反。又今相州败散，东都陷没。先帝由此忧勤，至於损寿，臣每思之，痛切心骨。今天下兵戈未戢，疮未平，陛下岂得不博闻谠言，以广视听，而欲顿隔忠谠之路乎？

臣窃闻陛下在陕州时，奏事者不限贵贱，务广闻见，乃尧舜之事也。凡百臣庶，以为太宗之理，可翘足而待也。臣又闻君子难进易退，由此言之。朝廷开不讳之路，犹恐不言。况怀厌怠，令宰相宣进止，使御史台作条目，不令直进。从此人人不敢奏事，则陛下闻见，只在三数人耳。天下之士，方钳口结舌。陛下後见无人奏事，必谓朝廷无事可论，岂知惧不敢进，即林甫、国忠复起矣！凡百臣庶，以为危殆之期，又翘足而至也。如今日之事，旷古未有，虽李林甫杨国忠，犹不敢公然如此。今陛下不早觉悟，渐成孤立，後纵悔之，无及矣。臣实知忤大臣者，罪在不测。不忍孤负陛下，无任恳迫之至。


秋怀六首

其一
祝融避炎陆，金天肃秋驾。
玄蝉响高树，鶗鴂鸣深榭。
丰草承露凋（一作零），朱华冒风谢（一作朱华承露凋，丰草冒风谢）。
蟋蟀变（一作遍）东荣，素河转西野。
自愧蒲柳姿，奄忽从物化。
久视多所悲，畴能竟长夜。

其二
凉风何瑟瑟，吹我游子颜。
历历江上林，流蝉鸣其间。
浮云西（一作自）南征，一去何时还。
驾舟凌洪波，杖策穷崇山。
君子不遑息，小人豫以閒。
感激在沟壑，敢念（一作怨）徒旅（一作侣）艰。
中夜起百忧，劳人独长叹。

其三
秋色从西来，风物自凄紧。
金飙辞炎晖，玉露戒商（一作霜）轸。
鶗鴂薄暮鸣，幽兰望秋陨。
零落在一时，荣华若朝菌。
高从巢父栖，下与壶公饮。
静观百岁间，无名以为准。

其四
新月鉴我帷，颓阳入人衣。
夕霞自相遂，暮禽参差归。
芙蓉舒芳（一作方）渠，髣髴含绿滋。
盛时不及采，秋霜来悴之。
荣名固有期，恨非少壮时。
独行道路长，远行恒苦饥。
言（一作方）登西山趾，餐彼蕨与薇。

其五
耿耿秋夜光，云中觏（一作睹）灵匹。
汉阴无报章，河阳有弃轭。
雾裾（一作裙）结云环（一作鬟），琼佩何历历。
佳期匪绮节，妙会乃凉夕。
微露鲜玉枝，轻飙动雕翼。
馀光歘欲驰，流景逝已迫。
黄姑九秋期，婺女三光隔。
髣髴灵驾回，参差空夜织。

其六
愁人不能寐，罗帐含月光。
凉风吹芙蕖（一作蓉），习习生金塘。
络纬鸣参差，琼露凝玄霜。
柔条日以劲，瑶草不复芳。
盛衰各有时，忧来浩无方。
玄发忽改白，使我身世忘。


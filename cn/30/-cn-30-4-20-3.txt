叶仙鼐


叶仙鼐，畏吾人。父土坚海牙，以才武从太祖、太宗平金及西夏，俱有功。

仙鼐幼事世祖于潜藩，从征土蕃、云南，常为前驱。岁己未，伐宋，至鄂州，先登夺其外城。中统元年，从征阿里不哥，与其党遇，大呼驰击之，其众骇溃，赏白金貂裘。明年，讨李璮，以功赏白金五百两。授西道都元帅、金虎符、土蕃宣慰使。仙鼐素熟夷情，随地厄塞设屯镇抚之，恩威兼着，顽犷皆悦服。赐金币钞及玉束带。为宣慰使历二十四年，迁云南行省平章政事。寻改江西行省平章政事。巨盗钟明亮积年为害，仙鼐讨擒之。

至元三十一年，成宗即位，召还，赐玉带，改陕西行省平章政事。谢事归陇右，十年卒。赠协恭保节功臣、太保、仪同三司、上柱国、巩国公，谥敏忠。

子完泽，太子詹事，进金紫光禄大夫、中书平章政事。






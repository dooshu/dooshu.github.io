○辞监察御史表

臣某言：臣伏奉某月日敕，除臣监察御史里行，依前充山南东道节度参谋。忽承天泽，不胜庆喜，负荷恩任，伏增忧惧。臣在至德元年，举家逃难，生几於死，出自贼庭，远如海滨，敢望冠冕？陛下过听，疑臣有才谋可用，谓牙以忠正可嘉，枉以公诏徵臣，延问当时之事。言未可取，荣宠已殊；事未可行，授任过次。其时以康元狡逆，陛下忧劳，臣亦不辞疲驽，奉宣圣旨。招集士卒，师旅未成，又逢张瑾奸凶，再惊江汉，臣恐陛下忧无制变，遂曾表请用兵，陛下嘉臣恳愚，频降恩诏，圣私殊甚，特加超擢至今。臣自布衣，未逾数月，官忝风宪，任兼戎旅。今不劳兵革，凶竖伏辜，臣不可终以无能，苟安非望。自奸臣逆命，於今六年，愧无寸能，苟求禄位。分符佩印，不知惭羞，戮辱及之，死将不悔。陛下忍而从者，其可胜言！臣才弱识下，非智无谋，循涯顾分，实自知耻。臣老母多病，又无弟兄，漂流殊乡，孤弱相养。伏愿陛下矜臣愚钝，不合齿於朝列；念臣老母，令臣得以奉养。则圣朝无辱官之士，山泽有纯孝之臣。不任悃款之至，谨遣某官奉表以闻。谨言。


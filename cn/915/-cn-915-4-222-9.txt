◇羽猎赋

皇上感天威之惨烈，思太昊之观虞。虞人表林麓而廓菜薮，剪荆梓而夷榛株。于是凤凰献历，太仆驾具，蚩尤先驱，雨师清路，山灵护陈，方神跸御。羲和奉辔，弭节西征，翠盖葳蕤，鸾鸣珑玲。山谷为之澹淡，丘陵为之簸倾。于是皇舆绸缪，迁延容与。抗天津于伊洛，遥集乎南圃。大诏猎者，竞逐长驱。轻车飙厉，羽骑电骛。雾合云集，波流雨注。马蹂麋鹿，轮辚雉兔。弓不妄弯，弩不虚举。鸟惊纟圭罗，兽与矢遇。（《艺文类聚》六十六，《初学记》二十二）

乘瑶珠之雕轩，建辉天之华旗。（《御览》八百九）

风飒飒其扶轮。（《文选·魏文帝芙蓉池作诗》注）

开阊阖兮坐紫宫。（《文选·陆机汉高祖功臣颂》注）


○策宰相科问

问：圣人握天下之图，居域中之大，莫不仗群材而康庶绩，资多士以牧黎元？梦想傅岩之野，伫思溪之上，遂得乘箕入相，就三命而作盐梅；投饵朝，封四履而称师父。故知英灵间出，千载一贤；皇化轨躅，殊途共贯。我大唐道冠牺轩，功高娲燧，长楚必割，翘木无遗。虚席旌贤，甯衣纳善，降贤良之制，下徵辟之书。子等并藏器待时，悬标俟扣，深识宰相之体，妙达经邦之术。欲使阴阳调六律，风雨应四时，一百姓之心，平九州之利，馀粮栖亩，外户不扃，亭障无虞，关河罢戍，渔者虚湍濑，田者让肥腴，路不拾遗，市无二价。眷言於此，何道以臻？至如九仪八座之指归，四师六典之题目，并驭人之大体，抚俗之良规，幸陈名义之端，无致疏遗之对。


○復周觀所 【 禦倭兵船】

聞地方尚有福兵、夫福兵不能殺賊。而藉兵於浙。天下舉知之矣。彼何怯於故鄉。而獨能勇於直隸耶。海船無奇法大船勝小船耳船吳不如越越不如閩閩不如粵此時有主外洋勦賊之說者故議用福兵也若以海戰為說。則今未聞有淩波之師。亦未聞有會哨之舉。似徒費財。無益於事。况聞所謂兵者。十無四五夫有船無兵。不惟不能殺賊。亦恐不能守船。而造之於官者。將反以資賊之用也。近日閩浙連捷。皆不曾戰於大洋。只豫飭兵將。乘其初至而擊之耳。今浙中福船未審有無。而閩人通賊情狀。亦未知比前何似。望公再一查訪計處之。減得一二無用兵船。即省於民多矣。


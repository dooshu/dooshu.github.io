○为杜司徒让淮南立去思碑表

臣某言：伏见淮南节度使王锷所奏，当道将吏、僧道、耆老等请为臣立去思碑。伏奉圣旨，允其所奏。内惟菲薄，声绩无闻，祗荷恩私，惭惧交至。臣某诚惶诚恐，顿首顿首。臣伏蒙先朝过奖，累典方隅。顷镇江都，十有四载。数周星纪，水旱备经。境接淮，兵戈时起。至於邑里，粗免流离。非臣所能，悉禀圣化。在唐尧可封之日，奚假吏才；当汉宣责实之时，皆承诏旨。王锷与臣交代，辄有上闻。况以“去思”为名，惭无可纪之绩。伏以建碑示後，甲令垂文。苟非至公，翻益贻诮。臣伏览故事，宋自广州都督入拜尚书，南海之人，请为刊石。自逊让，至於再三。虽勒其文，竟从降制。著在国史，举为美谈。非苟荣，人益见德。臣才诚不逮，心实慕之。伏乞圣慈，赐寝前命。情非饰让，义在徇公。无任恳款之至，谨奉表陈让以闻。


◇论御匈奴

义动君子，利动贪人，如匈奴者，非可以仁义说也，独可说以厚利，结之於天耳。故与之厚利，以没其意；与盟於天，以坚其约；质其爱子，以累其心。匈奴虽欲展转，奈失重利何，奈欺上天何，奈杀爱子何。夫赋敛行赂，不足以当三军之费，城郭之固，无以异於贞士之约，而使边城守境之民，父兄缓带，稚子咽哺，胡马不窥於长城，而羽檄不行於中国，不亦便於天下乎！（《汉书·匈奴传赞》）


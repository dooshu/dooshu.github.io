第二十五出　探婚


【步蟾宫】〔小生冠带杂随上〕龙津春碧惊时变。取上第官居京苑。友朋迎宅眷。庆团圆。拜贺令人欣羡。

下官温庭筠。叨中贾岛榜进士。昨闻杜年兄迎取年嫂到京。特来拜贺。此间已是杜爷寓所了。左右通报。〔杂报介〕

【女冠子】〔生冠带上〕传呼契友过庭院。忙倒屣敢迟延。

〔见介小生〕小弟闻得迎取年嫂到京。特来拜贺。〔生〕多谢。正是室家之乐也是人生第一事。年兄不知肯听小弟的管见幺。〔小生〕愿闻。

【红衲袄】〔生〕我羡你玉京游方少年。我羡你画屛间多妙选。问温家应觅乘龙眷。效杨生须寻种玉田。为甚幺咏周诗尙余窈窕篇。为甚幺掩章台未描眉黛浅。常闻得不孝三条无后当忧也。早难道醉枕书囊只独眠。

【前腔】〔小生〕喜今日荷仁兄金玉言。念吾曹不是远人情木石转。幙中人空有牵丝愿。月下老曾无系足缘。〔生〕如今尽好择配。〔小生〕我也曾向兰房访丽娟。我也曾倩蜂媒求淑媛。饶与你看遍长安无数名花也。只有那红杏高枝近日边。

〔生〕原来年兄意中。已曾看上一个了。请问是谁家的女子。〔小生〕这个也不好就说出来。〔生〕待小弟猜一猜何如。

【前腔】有一个偶相逢佛殿前。〔小生〕他也不是相国之女。〔生〕有一个暗牵情红叶片。〔小生〕他也不是个宫人。〔生〕有一个傍村庄色比桃花蒨。〔小生〕他也不生在村家。〔生〕有一个住红楼名和柳带连。〔小生〕他也不养在豪家。〔生〕莫不是逗春心绿绮弦。〔小生〕不是新寡的文君。〔生〕莫不是坠银鞭为那红粉面。〔小生〕不是李亚仙这般妓女。〔生〕多分是路近蓝桥有个云英也。勾引裴航得遇仙。

〔小生〕年兄说是仙。到也差不多了。

【前腔】他本是蕊珠宫女偓佺。今住在白云乡闲小院。〔生〕这等说起来。是个女冠了。他有甚好处。〔小生〕绽芙蓉不数他娇姿蒨。洒琅玕偏夸他锦字鲜。〔生〕旣如此说。这女子是才貌兼全的了。年兄曾与他订盟幺。〔小生〕他已赠鸾鎞情意坚。〔生〕哦。赠鸾鎞。〔小生〕许我配鸾俦盟誓远。〔生〕这等何不就娶了他。〔小生〕只为着径路无媒有约难成也。担阁佳期空自煎。

〔生〕年兄方纔说有鸾鎞相赠。可借得一看幺。〔小生〕小弟偶然带在身边。〔付钗与生看背介〕这鸾鎞是我夫人赠与鱼蕙兰的。怎幺到在那道姑那裏。哦。是了。敢怕这道姑就是鱼蕙兰。〔转介〕年兄。这女冠可姓鱼幺。〔小生〕正姓鱼。叫做鱼玄机。〔生〕可曾在李补阙家幺。〔小生〕闻是李补阙生前所聘。入门之时。补阙已死。因此出家在咸宜观中的。〔生背介〕是了。今日且得明白。〔转介〕旣如此。年兄住在小弟寓所。待小弟央人与年兄说合。只管打点成亲便了。〔小生〕如此多谢。〔生〕鸾鎞暂留在小弟处何如。〔小生应介〕这个使得。

有约无媒莫谩猜。

圆成端的在鸾钗。

百年夫妇来朝合。

一段姻缘宿世谐。








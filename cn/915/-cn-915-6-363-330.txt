○悼艰赋



伊禀命之不辰，遭天难之靡忱。夙无父之何怙，哀壅瘁以抽心。览蓼莪之遗咏，咏肥泉之馀音。经四位之代谢，虽积祀而思深。伊三从而有归，爰奉嫔于他族。仰慈姑之惠和，荷仁泽之陶渥。释服以斩衣，代罗帏以缟布。仰慈尊以饮泣，抚孤景以协慕。遇飞廉之暴骸，触惊风之所会。扶摇奋而上跻，颓云下而无际。顿余邑之当春，望峻陵而郁青。瞻空宇之寥廓，愍宿草之发生。顾南枝以永哀，向北风以饮泣。情无触而不悲，思无感而不集。（《艺文类聚》三十四）




【临终诗】

〖《晋书》曰：及遇祸。莫不悼惜之。年三十馀。临命作诗。文甚哀楚。〗

伯阳适西戎。孔子欲居蛮。（李善本《文选》作子欲居九蛮。）苟怀四方志。所在可游盘。况乃遭屯蹇。颠沛遇灾患。古人达机兆。策马游近关。咨余冲且暗。抱责守微官。潜图密已构。成此祸福端。恢恢六合间。四海一何宽。天网布□纲。投足不获安。松柏隆冬悴。（六臣本《文选》注云。五臣作瘁。《诗纪》同。）然後知岁寒。不涉太行险。谁知斯路难。真伪因事显。人情难豫关。穷达有定分。慷慨复何叹。上负慈母恩。痛酷摧心肝。下顾所（六臣本《文选》注云。五臣作娇。《诗纪》同。）怜女。恻恻心中（李善本《文选》作中心。）酸。二子弃若遗。念皆遘凶残。不惜一身死。惟此如循环。执纸五情塞。挥笔涕ォ澜。（○《文选》二十三。《诗纪》三十。）


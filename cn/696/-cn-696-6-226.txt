东皋草堂歌


东皋草堂者，给谏瞿稼轩先生别墅也。丙子冬，奸民奉权贵意讦钱少宗伯及先生下狱，赖上明圣，越数月而事得大白。我友吴骏公太史作《东皋草堂歌》以记之。时予方庐居，骏公以前歌见寄，因为属和，辞虽不工，而悲喜之情均矣。
虞山岩水飞不息，虞山先生高卧日。
黄门从此亦拂衣，东皋平田二顷微。
翳然林木草堂静，单衣白帽娱金徽。
高谈王霸神清竦，江风猎猎水云动。
当时有口每借人，公业倾家非自奉。
应是清流同调多，岂关失职交相重。
江湖何与中书堂，当门厌尔多芬芳。
田鼢久欲更廷辨，朱并居然来上章。
十年放逐念京雒，可怜入国双锒铛。
岂惟松桂无颜色，长安城中烟雾塞。
金吾吏向閤门归，告密人从丞相揖。
但令深文一狱成，何难钩党千家及。
君王神圣挥太阿，此曹深计空蹉跎。
左掖门边十步地，那知一往如流波。
旧疾虽痊留不得，七月秋风下潞河。
道旁小儿戟手骂，掩耳莫听吴人歌。
大街陈尸谁氏子，相公杀汝可奈何。
呜呼，男儿全身良不易，自称骑虎终难事。
可怜数载黄扉人，未识千秋青史字。
何如草堂突兀山之阳，七桧偃蹇云苍茫，飞觞乐圣凌沧浪。
吾闻槛车开一匡，胥靡霖雨兴殷商。
生平报国殊未央，草堂何得常徜徉。





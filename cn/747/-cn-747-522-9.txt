○为杜尚书祭侍御史文

惟公天挺贞淳，肃恭温仁。以礼立志，以道藩身。惟静惟动，克俭克勤。正直自立，邦家必闻。久侍禁闱，嘉名益振。上曰尔才，监戎於闽。身许九重，礼达三军。军中协睦，罔或不亲。朱绂煌煌，映於银章。方期奏报，归侍天王。外迫炎瘴，内缠膏肓。不永斯年，今也则亡。浮江涉淮，远窀旧疆。丹翩翩，言过维扬。某早接公游，乃吊公丧。追怀宿昔，感涕沾裳。秋日凄凄，浮无光，敬陈薄奠，悲塞中肠。呜呼哀哉！伏惟尚飨。


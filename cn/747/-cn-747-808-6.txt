○为东都敬爱寺讲律僧惠确化募雕刻律疏

窃以化化无穷，递成迁染，孜孜不倦，方导沉沦。启秘藏而演毗尼，熏戒香以消烦恼。风波未息，横智而难超。绳墨可导，制心猿而有渐。岂容穿凿，但致纷。虽设谕於三乘，同归觉路。盖防微於群品，共禀成规。洒六尘，摄持万行。宁俟空林宴坐，方为解脱之门。令必大地周游，皆诣清凉之境。盖能仁之警策也。今者以日光旧疏，龙象宏持，京寺盛筵，天人信受，迷後学，竞扇异端。自洛城罔遇时交，乃楚印本，渐虞散失，欲更雕锼。惠确无愧专精，颇尝讲授。远钦信士，誓给良缘。所希龟镜益昭，津梁靡绝。再定不刊之典，永资善诱之方。必期字字镌铭，种慧良矶不竭。生生亲眷，遇胜会而同闻。敢欺福报之微，愿允标题之请。谨疏。


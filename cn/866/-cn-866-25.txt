吴郡志卷第二十五


人物六

杨收，字藏之。父遗直，客死姑苏。收七岁而孤，遂居吴。处丧若成人。母长孙亲授经，十三通大义。善属文，所赋辄就。吴人号神童，里人多造门观赋诗，至压败其藩。懿宗时，以中书侍郎同中书门下平章事。子钜，散骑常侍。鳞，户部尚书。

＊

徐修矩，吴人。仕为恩王府记室参军。奕世才贤，承家介洁。守世书莴卷，优游自适。有潮田五万，步草屋十数间，不复出仕。皮日休尝就借书读之，与任晦同时。日休与陆龟蒙作二游诗，谓修矩与任晦也。

＊

任晦，吴人。仕为泾县尉，退居里中。有深林曲沼，危亭幽砌。池中又为岛屿，修篁嘉木，掩映隈奥。晦资高放寡合，好奇乐异。喜文学名理之士，得顾辟疆旧圃以居云。【《松陵集》】

＊

孙发，吴人。举百篇科，皮日休赠以诗云：“百篇空体喧金屋，一日官街下玉除。”陆龟蒙亦云：“直应天授与诗情，百咏惟消一日成。”其见推当时如此，后未有继之者。

＊

皮光业，字文通。父日休，为苏州从事。光业生于苏，十岁能属文，钱武肃王缪辟以为属。吴越国建，以为相教令，仪注多其所定。美容仪，善谈论，若神仙中人。【《吴越备史》】

＊

殷宅，字昌从。少负志气，博学善属文。弱冠游太学。籍甚公卿间。天宝末，知天下将乱，乃趣装东归，侍母居吴郡。吴中士大夫得从之游者，乡党以为荣。采访使李希言辟为从事，奏授试昆山尉，不就。子侑，遂显宦。【《冯宿集》】

＊

吴仁壁，大顺中及第。喜属文，精星学及黄白术。初学于庐山道士，数年，其师曰：“能罢卷学仙乎？”仁璧固陈求名之志，道士曰：“一第取之拾芥耳，但它年从宦，勿干英雄。”仁璧既成名，钱武肃王待以客礼。访以天文，固辞非所知。欲辟幕职。又以诗辞。及秦国夫人薨，武肃具礼币请为志，又不从。遂为钱氏所害。其女亦善星学，仁璧被系，女仰瞻而泣曰：“文星失位，大人其不免乎。”【《备史遣事》】

＊

温讷，苏州人。吴武忠王杨行密时，为大将刘威幕客。行密卒，威为帅府所忌。或谐之于徐温，温将害之。讷说威曰：“公受谤虽深，反本无状。若轻舟人觐，则嫌疑皆亡矣。”威从之，温果待威甚恭。威得远镇，讷之力也。

＊

司马福，郡人。始隶吴越王水车。淮人围姑苏，置栅环城，内外阻绝。王遣救兵至，莫知城中音问。福能水中行，总帅因遣入城。淮人设网，县铜铃铁鳞，过之必觉。福以巨竹触网，淮人闻铃声，亟举网，网举而得度。或浮水上，则戴萍荇而行，因得人城。既而复出，凡在水中三日。及救兵与城中弓矢相应，淮人以为神，军中皆服。福奇才，进官都指挥使。吴越王城吴江，置军镇，命福主之。许老于职，至国初不绝。【《备史遗事》】

＊

丁偃，苏州进士。试迩英延讲艺诗云：“白虎前芳掩，金华旧事轻。天心非不寤，垂意在苍生。”有古诗讽谏之体。偃是岁奏名甚高，御前下第，自是二十年始及第。【《温公诗话》】

＊

郑夷甫，郡人。少登科，有美才。嘉祐中，监高邮军税。遇一术士，能推人死期，无不验。推夷甫命不过三十五岁，感叹叵堪。人有劝其读《老》、《庄》以自广。久之，润州金山一僧，端坐与人谈笑问化去。夷甫问之，喟然叹息：“既不得寿，得如此僧，复何憾哉！”乃从佛者授《楞严经》，往还吴中。岁余，忽有听见曰：“生死之理，我知之矣。”遂释然放怀，无复芥蒂。后调封州判官，预知死日，先期旬日，作书与交游亲戚诀，及次叙家事备尽。至期，沐浴更衣。公舍外有小园，面溪一亭。夷甫至其间，亲督人洒扫及焚香。挥手指画之间，屹然立化。家人奔出呼，已僵立。亭亭如植木，一手犹作指画之状。郡守而下，少时皆至，士民观者如堵墙，明日乃敛。高邮崔伯易为《墓志》，略叙其事。【《墨客挥犀笔谈》】

＊

谢涛，字济之，淳化三年进士。幼奇敏，讲学阳山澄照寺。吴令罗处约，长洲令王禹偁，皆与定交。处约谓禹偁曰：“济之扬摧天人，吾曹敌也。”由此声名益显。真宗即位，锐意人物，内出涛等二十四人治状。会京东强寇起，召知曹川，历三司判官、两浙转连使、直昭文馆、知越州、权西说留司御史台，就拜秘书监。朝廷嘉其恬退，擢太子宾客。其为侍御史，清静端介，百辟望其风采。及分务，悉屏去外累，不复亲笔砚。曰：“佚我以老，日阅旧史一卷，以代宾话。”弟炎，有文名，与卢植齐名。时谓之卢谢。

＊

谢绛，字希深，涛子。祥符八年进士，召试馆阁校勘。上疏言：国家当以土德王天下，又言真宗当配上帝，议不合。河决滑州，又言灾异众多，宜深自引咎，损膳于朝。罢不急之役，省无名之敛，以休息天下。又请罢内降诏令，皆由中书枢密院而后施行。因进圣治五箴，迁知制诰，出知邓州卒。子景初、景温、景平、景回。

＊

龚识，给事中真〔慎〕【正字犯孝庙讳嫌名】仪之子，端拱元年进士。大中祥符间，翰林学士李宗谔荐擢监察御史，迁殿中侍御史兼左巡使。本朝袭唐制，御史不专言职。至是始择学术醇正，操履端方，可纲纪朝廷者，俾人台言事，识始被选。后以目疾求退，除检校司封郎中、平江车节度使。本朝吴士登科者始于识，今府学先达题名以识为首。识之后，有宗元等列于后。其家至今居昆山黄姑，犹藏其登第时金花榜帖。乃用涂金黄纸，阔三寸，长四寸许，大书姓名，下有两知举花押。又用白纸作大帖，如药帖状，贮金花（榜）帖于中。外亦书姓名二字，盖以此报其人也。自唐以榜帖相传，而世少见其制，故附于此。

丁谓，字谓之，长洲人。少与孙何善，袖文谒王禹僻，大惊重之。以为自唐韩愈、柳宗元后二百年，始有此作。世谓之孙丁。淳化三年，进士甲科，累迁夔州路转运使。蛮酋为寇，谓谕以祸福，蛮感泣，作誓刻石立境上。五年不得代，诏举自代者，乃入为三司盐铁副使。大中祥符五年，参知政事。九年请外为平江军节度使，知升州。天禧初，复参政，改枢密使，代寇准拜中书门下平章事，加司空晋国公。仁宗即位，进司徒侍中，为山陵使，授太子少保，分司西京。又贬崖州司产参军，在崖五年。累徙光州，授秘书监致仕，卒年七十二。谓机敏有智谋，文字累数千百言，经览辄诵。善谈笑为诗，至图画、博弈、音律，无不洞晓。尝建乡郡节钹，以至宰相，国朝，吴人至相位者始于谓。又尝为乡里请于朝，特免丁钱。乡人至今德之，祠于万寿寺。

＊

许洞，字洞天，吴县人。父仲容，太子洗马。洞疏隽，幼习弓矢击刺；长折节励学，精《左氏传》。咸乎三年，第进士。为雄武军推官，谐府白事，有停踞坐不起，即移书责知州马知节。知节怒劾之，除名归吴。所居常植一竹，以表特操。吴人至今咏之曰：“许洞门前一竹竿。”日以酣饮，尝从民坊赏酒，大有所负。一日忽书壁作酒歌数百言，人争往观，其酤数倍。景德中，献所撰《虎钤经》。应筹策科，报罢。封太山，祀汾阴，献《三大礼赋》。卒于乌江主簿。

＊

刘少逸，年十一，文辞精敏，有老成体。其师潘阎，携以见长洲令王元之、吴县令罗思纯。以所作贽二令，二令名重当时，疑所蛰假手，未之信。因试之，与之联句，略不淹思。思纯曰：“无风灯焰直”，少逸曰：“有月竹阴寒”。元之曰

“一回酒渴思吞海”，少逸曰：“几度诗狂欲上天”。凡数十联，皆敏妙。二公惊异，闻于朝，赐进士及第，官止尚书员外郎。【《续归田录》】

＊

祝庶几，郡人。通象纬之学，累赴乡举，不中第。景德中，求试所习，以为司天灵台郎。

＊

徐祐，字受天。擢第为吏，以清白称。庆历中，屏居吴下，日涉园庐以自适。终左官员外郎，年七十五。

＊

郑戬，字天休，吴人，居皋桥。九岁而孤，长客京师，师事杨亿。天圣三〔二〕年，进士第三。累历龙图阁学士，知开封府。戬强敏善听决，假贷捆民，绳治豪宗大姓。流奸吏冯士元于海岛，执政盛度、程琳皆坐黜，朝议畏其激核。康定元年，同知枢密院，出知杭州。发丁数万，开辟西湖，民赖之。历陕西四路都总管经略安抚招讨使，行边至镇戎军。天寒，与将佐置酒。会塞尘起，有报西戎至。戬云：“此必川兵〔将〕按边回耳，非贼骑。”已而果然。以资政殴大学士知并州，时契丹与元吴交恶，边奏互上，独戬不以闻。上问，戬对：“戎狄相攻，中国不足忧。”仁宗尝曰：“戬气质英豪，朕欲为相，故屡试于外。”寻焉宣徽北使院、检校太保、奉国军节度使。卒年六十三，赠太尉，谥文肃。

＊

吴感，字应之，以文词知名。天圣二年，省试第一。九年，中书判拔萃科，仕至殴中丞。子纯，文行亦高，乡人目曰吴先生。

＊

元绛，字厚之，居带城桥。天圣五年进士，屡典大藩，以文章政誉名一时。神宗欲选翰苑之才，王荆公曰：“有真翰林学士，恐不能用尔。”遂自外召人翰林，未几，参知政事，事详在国史。后以太子少保致仕，还吴中，与程公关诸公为九老会，乡人号其居日兖绣坊。卒年七十余，有《玉堂集》三十卷。

＊

程师孟，字公辟，郡人。其高祖思，为钱氏营田使，遂居吴。师孟居南国〔园〕侧，号昼锦坊。景祐元年，举进士。累迁判三班院给事中、判将作都水监，历知楚、遂、洪、福、广、越、青州。为政简而严，割烦制剧。才刃有余，罪非死者，不以属有司，狱每为空。宽猛得中，所至人悦。性乐易纯，质言无隐情。喜为诗，效白乐天而尤简直。至老不改吴语。累官光禄大夫，致仁，年七十八。乐圃朱先生伯原，少许可，言师孟为政，则曰：“虽韦丹治豫章，孔戮帅岭南，常衮化七闽，无以加也。”天下以为才，卿吏师米芾亦云：“广平公以文学登科，以政事跻显，以言语出疆，以恬退告老，足之所及，功利蔚起”云。有诗集二十卷，奏议十五卷。

＊

卢秉，父革，本德清人。举神童，庆历之后，累历监司，有声。请郡自效，神宗嘉其恬退。未几。告老。累进太子宾客，官制行累，改通议大夫。退军腾吴，年八十二。今卢提刑桥，因其宅以名，其家遂为吴人。秉，皇祐元年进士，元丰中为发运使。父革退老于吴，秉每岁上计，必请还乡省侍。后帅泾原，恳辞归养。手诏慰勉，时以为荣。

＊

龚宗元，字会之，慎仪之孙。幼颖悟绝人，读书虎丘，为乡贡首选，天圣五年擢第。范文正公谓之曰：“君器业清修，它日必为令器，谨勿因人以进。”宗元后登朝，未尝游公卿门，文正之教也。终都官员外郎。宗元始以都官分司南京，谢事。取白居易诗作中隐堂，语在《园亭》条。子程，孙况，皆继登科。

＊

龚程，字信民。刚正自守，不怵于祸福。力学，排异端。家不设佛老像，祭祀不焚纸钱。读书南峰，攻苦食淡。遂博极群书，乡人号有脚书厨。熙宁六年，第进士，终桐庐令。子况。

＊

龚况，字浚之，崇宁五年进士。入馆，以学术文章，与苏过在朝俱知名，时号龚苏。用宗元中隐故事，自号起隐子。终祠部员外郎。有《起隐集》三十卷。

＊

孙载，字积中，昆山人。曾祖汉英，仕钱氏为苏州昆山镇防遏使，遂为县人。载治乎二年，第进士。历广东、河北、淮西使者，知海、沂、婺、亳州，治务大体，时号循吏。以尝荐元祐党人，遂丐归。一日，遍谒先珑，及尝与往来者，呼妻子与诀。间日，早晏，盥手焚香而逝，年七十五。

＊

丁骘，吴人。元祐中，尝为左（正）言。五上章，论何正臣治狱残酷，巧诋刻深，甚于罗织党锢。事载国史。

＊

侍其沔〔沔〕，字国纪，上世自高密徙吴。学贯穿经传，与人交，如淡薄。遇其急，奋义以往，不避艰险。五举礼部，退为乡先生。治平三年没，门人弟子相与议其治行，谧曰夷晦先生。滕元发志其墓云：“士生斯世，有进取出力，得时行道，功烈被于民者。有行义修洁，退而讲学，为一乡之善士者。斯二者，用舍不同，要皆天下之强立君子也。”盖士，盖指沔〔沔〕。其慕尚之如此。

＊

秦希甫，字辨之，郡人。元丰二年进士，元符中，为陕西转运判官。奏王瞻、王厚取邈、川、青、唐府库物，因此致变。又言河州至湟州，道路险厄，往者如赴死所。湟州本温溪心故地，当求温氏之后，立为屏辅，皆在可弃。崇宁初，党论起，言者以弃地为罪。降官，入党籍。

＊

叶清臣，字道卿，长洲人。父参，尝守郡。谢事，因居天庆观之东，有贤德名。【事具“七桧堂”条下。】清臣，天圣二年举进士第二，签书苏州观察判官，累迁修起居注，三班盐铁院。上疏论地震，荧惑犯南斗。因讼范仲淹、余靖以言事被黜，天下齚舌。行将二年，人主当深自咎责，详延忠直敢言之士。出为两浙运使，豪右田据上游，水不得泄，民不敢争。清臣请疏盘龙汇沪渎港入于海，民赖其利。擢三司使，编前后诏敕，使吏不敢欺。迁为翰林侍读学士，历江宁、邠、澶、青、永兴、河阳诸郡。清臣幼敏异好学，善属文。天资爽迈，遇事敢行。数上书，论天下事。其陈九议、十要、五利，皆当世可行者。有文集一百六十卷。

钱象先，字资元，郡人。中进士高第，宰相吕夷简荐其经行，为国子监直讲。历大理少卿、三司判官、河北、江东转运使、天章阁待制、龙图阁直学士，官尚书刑部侍郎，又历知河中、河南府许、颍、陈、蔡、毫州，以吏部侍郎致仕。象先长于经术，仁宗留神经艺，象先以古学进勉〔侍〕。间有顾问，依经以对。因以讽论政事时务，有启迪献纳之益。留侍经筵，前后十五年。又通刑名之学，所尚详平。又以犯敕者重，犯令者轻，请移敕文人于令者甚众。又省去许捕之条百余，其持法近厚如此。修敕成，例赐勋爵，独赐三品服。仁宗谓辅臣曰：“象先以孝闻，有母八十岁，以此慰其母心。”熙宁九年卒，年八十一。

＊

滕甫，字元发。避高鲁王讳，以字为名，更字达道。本东阳人，范文正公父之甥，教以为文。文正为郡，安定胡先生翼之，亦居郡中，甫来从学。廷试两为第三，孙沔一见曰：“后当为贤将。一累迁御史中丞、翰林学士，历开封、真定府，郓、许、秦、定、青、扬、邓等州。终龙图阁学士，谥章敏。甫慷慨豪迈，不拘小节，近世名将无及者。葬阳山，子孙遂为吴人。

＊

蒋堂，字希鲁。本宜兴人。徙于苏。祥符五年进士，任侍御史。论禁中火，宜责躬修德，不必归咎宫人。郭皇后废，极论不可。出为淮南发运使，荐部吏二百员。累迁枢密直学士，历知应天、河中府，洪、杭、益、苏州。后十二年，再守苏，遂谢事。以礼部侍郎致仕。家于灵芝坊。【详见《园亭》门。】堂为人修洁，遇事不少屈。好学，工文词，延誉晚进，至老不倦。卒年七十五。有《吴门集》二十卷。其绝笔诗云：“归来深隐太湖滨，天与扶持百岁身。虽是浮云隔双阙，丹心爱戴在居亲。”忠厚之气，终始如此。

＊

陈郢，隐居里中，以琴书自乐。丁晋公甥也。欲荐以官，拒之。《绩圃经》并其弟之奇谓之两高士。父殿中丞质，亦以德行着称乡里。

＊

陈之奇，字虞卿。曾祖赞明，事钱氏为中吴车节度推官。所谓丁、陈、范、谢四长者。之奇，天圣中礼部试第四，御试不得第。居乡里十年，无仕进意。母丁晋公之妹，晋公欲官之。之奇兄弟，每力辞而勉。使复应举，不得已复起，得及第。李玮尚秦国大长公主，诏举经术仁义者，为陇西郡王宅教授。数月告归，即致仕。郡留其奏，不可。时年未五十，未几，诏赐金钱，复起之。卒不起，终太常博士。之奇孝于亲，约于身，信于朋友。笃行好学，知道心泊如，不为声利所迁。其退归，与乡人同忧乐。赴人之急，至于州县无所避。州县以之奇至诚，亦不为疑。平居静默，与人言忠孝立身，璺璺不倦。人莫不以为君子。每出，乘赢驹，坚巷小人见之，必敛然曰：“此吾陈君子也。”四方贤士大夫至吴，必问陈君所在，争欲一见之。王岐公闻其丧曰：“吾尝与陈君相从于阊门之下，观其言，出入仁义之际，真君子哉。”乃为志其墓，而题曰：太常博上致仕陈君子之墓云。

＊

方惟深，字子通。其先白莆阳徙吴，为吴下乡先生。文学行义，与乐圃朱长文同，为一世所宗。事具程俱所撰《墓铭》。其略曰：子通，幼有称，乡贡为第一，试礼部不第。即弃去吴下，有田一廛，与其弟躬出入耕获。问则读书，至于黄帝、老、庄之书，养生为寿者之说，及西方别传，皆得其大指。平居视之，犹木鸡也。及其论议，古今道理，穷窍至到，确然莫能移。常以雅道自娱，一篇出，人争傅诵。王安石以谓〔为〕精诣警绝，元、白、皮、陆有不到处。以韦布之士，闭关陋巷，而孝友清介之风，隐然称东南。有司举贡籍，以年格应补军州助教者，就赐敕牒袍笏于其家。得兴化军助教，拜受唯谨。初，年四十无子。其弟有子，以谓〔为〕吾先人有后足矣。即屏居于外，预知死期，期至不乱，丧葬皆有治命云。

＊

杨懿孺，字彝甫，其先自浦城徙长洲。以行义隐处，与方子通同，时号吴中二老。事具程俱所撰《墓铭》，略云：吴郡有二老焉，或仕或不仕，皆隐者也。居城之东北曰方公。居城之东南曰杨公，即懿孺也。懿孺少孤，力学言行，相顾朝无夕储，读书哦诗，泊如也。神夷气昌，未尝有饥寒忧。虽闾里不尽知其贫。崇宁二年，特奏名，后调南昌主簿。居一年，忽载妻子归吴下，且告老。以承奉郎致仕。平居直心自信，不知世间有倾巧事。自未仕及老于家，不入州县，不事乡里请谒。问一过所亲厚，岁不过数四。虽尝出而仕，人犹谓隐者。








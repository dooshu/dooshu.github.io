○订司乐氏

或有将元子《水乐说》於司乐氏，乐官闻之，谓元子曰：“能和分五音，韵谐水声，可传之。来请观学。”元子辞之，使门人以南曾及庭前悬水指之，乐氏鬼恶慢骂曰：“韵聩多矣，焉有听而云乐乎？”此言闻元子，元子谢曰：“次山病馀昏固，自顺於空山穷谷。偶有悬水淙石，泠然便耳，醉甚，或与酒徒戏言，呼为水乐。不防君子过闻而来，实辱君子之车仆。”乐官去，季川问曰：“向先生谢乐官，不亦过甚！”曰：“然。吾为汝订之。汝岂不知彼为司乐之官，老矣？八音教其心，五声传其耳，不得异闻，则以为错乱纷惑，甚不可听。况悬水淙石，宫商不能合，律吕不能主，变之不可，会之无由，此全声也。司乐氏非全士，安得不甚谢之？嗟乎司乐氏！欲以金石之顺和，丝竹之流妙，宫商角羽，丰然迭生，以化全士之耳，犹以悬水淙石，激浅注深，清瀛氵邕溶，不变司乐氏之心。呜呼！天下谁为全士，能爱夫全声也？


春日茶山病不饮酒因呈宾客

 (1)


笙歌登画船 (2) ，十日清明前 (3) 。山秀白云腻 (4) ，溪光红粉鲜 (5) 。欲开未开花，半阴半晴天 (6) 。谁知病太守 (7) ，犹得作茶仙 (8) 。

(1) 《后汉书·窦融传》：“诸郡太守，各有宾客。”

(2) 江淹《丽色赋》：“笙歌畹右，琴舞池东。”梁元帝《牛渚矶碑》：“画船向浦，锦缆牵矶。”

(3) 《南齐书·礼志》：“三月三日，清明之节。”《淮南子》：“春分加十五日，则清明风至。”按：《太平御览》引《易纬》曰：“立夏清明风至。”又引《春秋考异邮》曰：“距冬至一百三十五日，清明风至。”注亦云“立夏之候”。俱与《淮南》异，《淮南》所云，则正距冬至一百六日也。

(4) 谢灵运诗：“岩高白云屯。”

(5) 庾信诗：“村桃拂红粉。”

(6) 《茶经》：“茶之牙者，发于丛薄之上，有三枝、四枝、五枝者，选其中枝颖拔者采焉。其日有雨不采，晴有云不采。”

(7) 《史记·汲黯传》：“拜淮阳太守，诏召见，黯为上泣曰：‘臣常有狗马病，力不能任郡事。’”

(8) 刘琨《与兄子演书》：“吾体中愦闷，常仰真茶。”






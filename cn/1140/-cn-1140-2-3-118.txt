寄赠徐山甫广文

饮百斗谈神仙古来惟有李青莲广文先生无乃是囊中自注参同篇惜哉杖头无酒钱妻儿待米气萧索生徒馈饷犹坚却坐客无氊出无骑芒鞋布袜寻丘壑贫交苦爱蔡芹溪相过索饮醉如泥黄土可怜埋玉树【时蔡已殁】双柑斗酒共谁携

甘林游讌作【同徐伯调顾赤方黄坤吉陆在璞】

潇江水抱山城流奇树青青金凤洲我逢好友即开愁渡江野坐随沙鸥沉沉翠幙暗天地离离萍实堆林丘黄衣仙人好顔色笑我多忧将白头鹿皮藉草倾清醑挥杯急劝如风雨洲上木奴那作计橘中棋局今何许酒罢烟寒香在衣村醪重酌莫相违千秋不忘此今夕明月随舟送客归


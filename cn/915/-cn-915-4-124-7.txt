◇又奏记梁冀

大将军内有贵亲之固，外有功业之重，诚不可复枉道散财，以事左右近臣。宦者选举刑赏，有干典制，辄率公卿诣朝堂，案其罪咎，则改节从训，犹影响也。今反越津逾序，以大事小，以明事暗，从其过言，随其失行。天下之事，受其枉戾，伤损财物，坏乱纲纪。左右近官，并以私情干扰，天下虽大，而民无所容足也。余尚可忍，官位之事，尤不可私。毒害流布，日夜广远。愿大将军省废他事十刻之间，考案古今官民之极，度数作趣，较然可见。如不早悟，舟中之人，皆敌国也。若以穆轻愚，不信其言，可呼所亲识古今者，请征核其实，不可不诫，惧有后恨。（袁宏《后汉纪》二十）


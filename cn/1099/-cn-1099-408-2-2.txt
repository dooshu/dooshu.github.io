○請止搭賣官鹽揭 【 鹽法】

今日發下金吾左衛副千戶尹英等一本、為澣濯丹衷、捐軀報　國、少助大工、以盡鄙忠事、內稱揚州沉匿沒官鹽引、請逐季挨次副搭變賣、一年可得銀六萬兩進獻、臣等竊惟我　朝鹽法。專備九邊軍餉而設。國計所關。莫此為重。　累朝之講畫。諸臣之條議。取盡錙銖。已無遺策矣。大約欲其上不至於虧國。下不至於病商。則其法可以久行而不廢此一語足以定變法求益之弊足以杜奸商詭詞攘利之事矣一經變動必致商賈不來國課減額矣葢商人先納粮草於邊然後許其給引賣鹽。後以積鹽過多。掣單有限。故鹽日堆積。而商人利日微。加以餘鹽新增。以致正課益壅鹽法之弊。今日為甚。設若官鹽引事。可以副搭。則廵鹽御史。久宜舉行。不待今日尹英之請矣。奸商惟圖目前自利。故求越次搭單。狥其所言。雖得小利。恐壞大法。大抵鹽之委曲。非頃刻能盡所談。商之謀利。則百計必求巧中。今持一面之詞臣等豈敢遽謂可行、所以前票擬下戶部看議、若果可行、在該部必能仰體　聖心、以裕　國用、儻事體有碍、亦望曲諒俯俞、庶幾成法不至於廢壞、邊計不至於虧損、此事關係甚大、伏望　皇上俯從、仍照前票、或竟賜停寢不行、臣等幸甚、


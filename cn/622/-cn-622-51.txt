王氏

王氏者，中书舍人谢良弼之妻也，东晋右军逸少之后，会稽人也。良弼进士擢第，为浙东从事而婚焉，既而抱疾沉痼，历年未愈，良弼赴阙，竟不果行而加绵笃。时吴筠天师，游四明天台兰亭禹穴，驻策山阴，王氏之族谒而求救，为禁水吞符，信宿即愈。王氏感道力救护，乃诣天师受精修，焚香寂念，独处静室，志希晨飞，因绝粒咽气，神和体轻。时有奇香异云临映居第，仿佛真降密接灵仙，而人不知也，忽谓其女曰：“吾昔之所疾将仅十年，赖天师救之而续已尽之命。悟道既晚，修奉未精，宿考过往，忏之未尽。吾平生以俗态之疾，颇怀妒自，今犹心闭藏黑，未通于道，当须阴景炼形，洗心易藏，二十年后方得蝉蜕耳。吾死，勿用棺器，可作柏木帐致尸于野中，时委人检校也。”是夕而卒，家人所殡如其言，凡事俭约，置其园林间，偃然如寐，亦无变改。二十年，有盗发殡，弃其形于地，隆冬之月，帐侧忽闻雷震之声，举家惊异驰行看之，及举其尸，则身轻如空壳，肌肤爪无不具备，右胁上有拆痕长尺余，即再收瘗为南岳夫人。尝言得道者上品白日升天，形骨俱飞上补真官，次者蜕如蛇蝉，亦形骨腾举，肉质登天，皆为天仙，不居山岳矣。良弼亦执弟子之礼，躬侍天师，仍与天师立传，详载其事迹矣。


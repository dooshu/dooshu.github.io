史记集解卷九十六

宋　裴骃　撰

史记九十六

张丞相列传第三十六

张丞相苍者阳武人也好书律厯秦时为御史主柱下方书【如淳曰方版也谓书事在版上者也秦以上置柱下史苍为御史主其事或曰四方文书】有罪亡归及沛公略地过阳武苍以客从攻南阳苍坐法当斩解衣伏质身长大肥白如瓠时王陵见而怪其美士乃言沛公赦勿斩遂从西入武关至咸阳沛公立为汉王入汉中还定三秦陈余击走常山王张耳耳归汉汉乃以张苍为常山守从淮阴侯击赵苍得陈余赵地已平汉王以苍为代相备边冦已而徙为赵相相赵王耳耳卒相赵王敖复徙相代王燕王臧荼反高祖往击之苍以代相从攻臧荼有功以六年中封为北平侯食邑千二百户迁为计相【文颍曰能计故号曰计相】一月更以列侯为主计四嵗【张晏曰以列侯典校郡国簿书如淳曰以其所主因以为官号与计相同时所卒立非久施也】是时萧何为相国而张苍乃自秦时为柱下史明习天下图书计籍苍又善用算律厯故令苍以列侯居相府领主郡国上计者黔布反亾汉立皇子长为淮南王而张苍相之十四年迁为御史大夫周昌者沛人也其从兄曰周苛秦时皆为泗水卒史及高祖起沛击破泗水守监于是周昌周苛自卒史从沛公沛公以周昌为职志【徐广曰主旗帜之属】周苛为客【张晏曰为帐下宾客不掌官】从入关破秦沛公立为汉王以周苛为御史大夫周昌为中尉汉王四年楚围汉王荥阳急汉王遁出去而使周苛守荥阳城楚破荥阳城欲令周苛将苛骂曰若趣降汉王不然今为虏矣项羽怒亨周苛【徐广曰四年三月也】于是乃拜周昌为御史大夫常从击破项籍以六年中与萧曹等俱封封周昌为汾阴侯周苛子周成以父死事封为高景侯【徐广曰九年封封三十九年文帝后元四年谋反死国除】昌为人彊力敢直言自萧曹等皆卑下之昌尝燕时入奏事【汉书音义曰以上宴时入奏事】高帝方拥戚姬昌还走高帝逐得骑周昌项问曰我何如主也昌仰曰陛下即桀纣之主也于是上笑之然尤惮周昌及帝欲废太子而立戚姬子如意为太子大臣固争之莫能得上以畱侯防即止而周昌廷争之彊上问其説昌为人吃又盛怒曰臣口不能言然臣期期知其不可陛下虽欲废太子臣期期不奉诏上欣然而笑既罢吕后侧耳于东厢听【韦昭曰殿东堂也】见周昌为跪谢曰微君太子几废是后戚姬子如意为赵王年十嵗高祖忧即万嵗之后不全也赵尧年少为符玺御史赵人方与公【孟康曰方与县名公其号瓒曰方与县令也】谓御史大夫周昌曰君之史赵尧年虽少然竒才也君必异之是且代君之位周昌笑曰尧年少刀笔吏耳何能至是乎居顷之赵尧侍高祖高祖独心不乐悲歌羣臣不知上之所以然赵尧进请问曰陛下所为不乐非为赵王年少而戚夫人与吕后有却邪备万嵗之后而赵王不能自全乎高祖曰然吾私忧之不知所出尧曰陛下独宜为赵王置贵彊相及吕后太子羣臣素所敬惮乃可高祖曰然吾念之欲如是而羣臣谁可者尧曰御史大夫周昌其人有坚忍质直且自吕后太子及大臣皆素敬惮之独昌可高祖曰善于是乃召周昌谓曰吾欲固烦公公彊为我相赵王周昌泣曰臣初起从陛下陛下独奈何中道而弃之于诸侯乎高祖曰吾极知其左迁然吾私忧赵王念非公无可者公不得已彊行于是徙御史大夫周昌为赵相旣行久之高祖持御史大夫印弄之曰谁可以为御史大夫者孰视赵尧曰无以易尧遂拜赵尧为御史大夫【徐广曰十年也】尧亦前有军功食邑及以御史大夫从击陈豨有功封为江邑侯【徐广曰十一年封】高祖崩吕太后使使召赵王其相周昌令王称疾不行使者三反周昌固为不遣赵王于是高后患之乃使使召周昌周昌至谒高后高后怒而骂周昌曰尔不知我之怨戚氏乎而不遣赵王何昌既征高后使使召赵王赵王果来至长安月余饮药而死周昌因谢病不朝见三嵗而死【徐广曰諡悼也】后五嵗高后闻御史大夫江邑侯赵尧高祖时定赵王如意之画乃抵尧罪【徐广曰吕后元年国除】以广阿侯任敖为御史大夫任敖者故沛狱吏高祖尝辟吏吏系吕后遇之不谨任敖素善高祖怒击伤主吕后吏及高祖初起敖以客从为御史守丰三嵗高祖立为汉王东击项籍敖迁为上党守陈豨反时敖坚守封为广阿侯食千八百户高后时为御史大夫三嵗免【徐广曰文帝二年任敖卒諡懿侯曾孙越人元鼎二年为太常坐酒酸国除骃案汉书任敖孝文元年薨徐误也】以平阳侯曹窋为御史大夫高后崩不与大臣共诛吕禄等免以淮南相张苍为御史大夫苍与绛侯等尊立代王为孝文皇帝四年丞相灌婴卒张苍为丞相自汉兴至孝文二十余年防天下初定将相公卿皆军吏张苍为计相时绪正律厯【文颍曰绪寻也或曰绪业也】以高祖十月始至霸上因故秦时本以十月为嵗首弗革推五德之运以为汉当水德之时尚黑如故吹律调乐人之音声及以比定律令【如淳曰比谓五音清浊各有所比也以定十二月律之法令于乐官使长行之瓒曰谓以比故取类以定法律与条令也】若百工天下作程品【如淳曰若顺也百工为器物皆有尺寸斤两皆使得宜此之谓顺晋灼曰若预及之辞】至于为丞相卒就之故汉家言律厯者本之张苍苍本好书无所不观无所不通而尤善律厯【汉书曰著书十八篇言阴阳律厯事】张苍德王陵王陵者安国侯也及苍贵常父事王陵陵死后苍为丞相洗沐常先朝陵夫人上食然后敢归家苍为丞相十余年鲁人公孙臣上书言汉土德时其符有黄龙当见诏下其议张苍张苍以为非是罢之其后黄龙见成纪于是文帝召公孙臣以为博士草土德之厯制度更元年张丞相由此自绌谢病称老苍任人为中候【张晏曰所选保任者也瓒曰中官名】大为奸利上以让苍苍遂病免苍为丞相十五嵗而免孝景前五年苍卒諡为文侯子康代侯八年卒子类【徐广曰一作蒯音瞆】代为侯八年坐临诸侯丧后就位不敬国除初张苍父长不满五尺及生苍苍长八尺余为侯丞相苍子复长【汉书云长八尺】及孙类长六尺余坐法失侯苍之免相后老口中无齿食乳女子为乳母妻妾以百数尝孕者不复幸苍年百有余嵗而卒申屠丞相嘉者梁人以材官蹶张【徐广曰勇徤材力开张骃案如淳曰材官之多力能脚蹋彊弩张之故曰蹶张律有蹶张士】从高帝击项籍迁为队率从击黥布军为都尉孝惠时为淮阳守孝文帝元年举故吏士二千石从高皇帝者悉以为关内侯食邑二十四人而申屠嘉食邑五百户张苍已为丞相嘉迁为御史大夫张苍免相【徐广曰后二年八月】孝文帝欲用皇后弟窦广国为丞相曰恐天下以吾私广国广国贤有行故欲相之念久之不可而高帝时大臣又皆多死余见无可者乃以御史大夫嘉为丞相因故邑封为故安侯嘉为人亷直门不受私谒是时大中大夫邓通方隆爱幸赏赐累巨万文帝尝燕饮通家其宠如是是时丞相入朝而通居上傍有怠慢之礼丞相奏事毕因言曰陛下爱幸臣则富贵之至于朝廷之礼不可以不肃上曰君勿言吾私之罢朝坐府中嘉为檄召邓通诣丞相府不来且斩通通恐入言文帝文帝曰汝第往吾今使人召若通至丞相府免冠徒跣顿首谢嘉坐自如故不为礼责曰夫朝廷者高皇帝之朝廷也通小臣戏殿上大不敬当斩吏今行斩之【如淳曰嘉语其吏曰今便行斩之】通顿首首尽出血不解文帝度丞相已困通使使者持节召通而谢丞相曰此吾弄臣君释之邓通既至为文帝泣曰丞相几杀臣嘉为丞相五嵗孝文帝崩孝景帝即位二年鼂错为内史贵幸用事诸法令多所请变更议以谪罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣【服防曰宫外垣也如淳曰堧音畏堧之愞】嘉闻之欲因此以法错擅穿宗庙垣为门奏请诛错错客有语错错恐夜入宫上谒自归景帝至朝丞相奏请诛内史错景帝曰错所穿非真庙垣乃外堧垣故他官居其中且又我使为之错无罪罢朝嘉谓长史曰吾悔不先斩错乃先请之为错所卖至舍因欧血而死諡为节侯子共侯蔑代三年卒子侯去病代三十一年卒【徐广曰一本无此去病而云共侯蔑三十三年子更改封靖安侯】子侯臾代六嵗坐为九江太守受故官送有罪国除自申屠嘉死之后景帝时开封侯陶青桃侯刘舍为丞相【徐广曰陶青高祖功臣陶舎之子也諡夷刘舍本项氏亲也赐姓刘氏父襄佐高祖有功舍諡哀侯】及今上时柏至侯许昌【徐广曰高祖功臣许温之孙諡哀侯】平棘侯辥泽【徐广曰高祖功臣广平侯辥欧之孙平棘节侯嶭泽】武彊侯庄青翟【徐广曰高祖功臣庄不识之孙】商陵侯赵周【徐广曰周父夷吾为楚王戊大谏争而死】等为丞相皆以列侯继嗣娖娖【徐广曰娖音七角反一作断一作】亷谨为丞相备员而已无所能发明功名有着于当世者

太史公曰张苍文学律厯为汉名相而绌贾生公孙臣等言正朔服色事而不遵明用秦之颛顼厯何哉【张晏曰不考经典专用颛顼厯何哉】周昌木彊人也任敖以旧德用【张晏曰谓伤辱吕后吏】申屠嘉可谓刚毅守节矣然无术学殆与萧曹陈平异矣

孝武时丞相多甚不记莫录其行起居状略且纪征和以来有车丞相长陵人也【名千秋】卒而有韦丞相代　韦丞相贤者鲁人也以读书术为吏至大鸿胪有相工相之当至丞相有男四人使相工相之至第二子其名成相工曰此子贵当封韦丞相言曰我即为丞相有长子是安从得之后竟为丞相病死而长子有罪论不得嗣而立成成时佯狂不肯立竟立之有让国之名后坐骑至庙不敬有诏夺爵一级为关内侯失列侯得食其故国邑韦丞相卒有魏丞相代　魏丞相相者济阴人也以文吏至丞相其人好武皆令诸吏带劒带劒前奏事或有不带劒者当入奏事至乃借劒而敢入奏事其时京兆尹赵君【名广汉】丞相奏以免罪使人执魏丞相欲求脱罪而不听复使人胁恐魏丞相以夫人贼杀侍婢事而私独奏请验之发吏卒至丞相舍捕奴婢笞击问之实不以兵刃杀也而丞相司直繁君奏京兆尹赵君迫胁丞相诬以夫人贼杀婢发吏卒围捕丞相舍不道又得擅屏骑士事赵京兆坐要斩又有使掾陈平等劾中尚书疑以独擅劫事而坐之大不敬长史以下皆坐死或下蚕室而魏丞相竟以丞相病死子嗣后坐骑至庙不敬有诏夺爵一级为关内侯失列侯得食其故国邑魏丞相卒以御史大夫邴吉代　邴丞相吉者鲁国人也以读书好法令至御史大夫孝宣帝时以有旧故封为列侯而因为丞相明于事有大智后世称之以丞相病死子显嗣后坐骑至庙不敬有诏夺爵一级失列侯得食故国邑显为吏至太仆坐官耗乱身及子男有奸赃免为庶人邴丞相卒黄丞相代长安中有善相工田文者与韦丞相魏丞相邴丞相微贱时防于客家田文言曰今此三君者皆丞相也其后三人竟更相代为相是何见之明也　黄丞相霸者淮阳人也以读书为吏至颍川太守治颍川以礼义条教喻告化之犯法者风晓令自杀化大行名声闻孝宣帝下制曰颍川太守霸以宣布诏令治民道不拾遗男女异路狱中无重囚赐爵闗内侯黄金百斤征为京兆尹而至丞相复以礼义为治以丞相病死子嗣后为列侯黄丞相卒以御史大夫于定国代于丞相已有廷尉传在张廷尉语中于丞相去御史大夫韦成代　韦丞相成者即前韦丞相子也代父后失列侯其人少时好读书明于诗论语为吏至卫尉徙为太子太傅御史大夫辥君免【名广德也】为御史大夫于丞相乞骸骨免而为丞相因封故邑为扶阳侯数年病死孝元帝亲临丧赐赏甚厚子嗣后其治容容随世俗浮沉而见谓谄巧而相工本谓之当为侯代父而后失之复自游宦而起至丞相父子俱为丞相世间美之岂不命哉相工其先知之韦丞相卒御史大夫匡衡代　丞相匡衡者东海人也好读书从愽士受诗家贫衡佣作以给食饮才下数射防不中至九乃中丙科其经以不中科故明习补平原文学卒史数年郡不尊敬御史征之以补百石属荐为郎而补愽士拜为太子少傅而事孝元帝孝元好诗而迁为光禄勲居殿中为师授教左右而县官坐其傍听甚善之日以尊贵御史大夫郑坐事免而匡君为御史大夫嵗余韦丞相死匡君代为丞相封乐安侯以十年之间不出长安城门而至丞相岂非遇时而命也哉深惟士之游宦所以至封侯者微甚【徐广曰微一作征】然多至御史大夫即去者诸为大夫而丞相次也其心冀幸丞相物故也【高堂隆答魏朝访曰物无也故事也言无复所能于事】或乃阴私相毁害欲代之然守之日久不得或为之日少而得之至于封侯真命也夫御史大夫郑君守之数年不得匡君居之未满嵗而韦丞相死卽代之矣岂可以智巧得哉多有贤圣之才困戹不得者众甚也








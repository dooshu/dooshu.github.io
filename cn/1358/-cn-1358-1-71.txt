汪水云赐还

水云汪元量，宋亡，以善琴召赴大都，见世祖，不愿仕，赐黄冠遣还。幼主送诗云：“黄金台上客，底事又思家。归问林和靖，寒梅几度花？”宋宫人多以诗送行者，有云：“客有黄金共璧怀，如何不肯赎奴回？今朝且尽穹庐酒，後夜相思无此杯。”意极凄惋。元量有诗一帙，皆叙宋亡事。如云：“乱点传筹杀六更，风吹庭燎灭还明。侍卧春天罢降元表，臣妾签名谢道清。”馀诗大抵类是，可备野史。元马易之题其帙後云：“三日钱塘海不波，子婴系组纳山河。兵临鲁国犹弦诵，客过商墟独啸歌。铁马渡江功赫奕，铜人辞汉泪滂沱。知章喜得黄冠赐，野水闲云一钓蓑。”


○尚书右丞徐公写真图赞（并序）

侍御史韩公至一作志）清，以学艺书画之美，闻於天下。辛丑岁三月，以五事靡盐，馆於豫章，与前尚书右丞徐公同舍於慧命寺之净室。尝以暇日，裂素洒翰，画徐公之容，陈於公之座隅。而美目方口，和气秀骨，毫无差，若分形於镜。入自外者，或欲擎跽曲拳，俯偻拜谒，不知其画也。众君子嗟叹之不足，则言以赞其美。及亦继唱於後，乃赞之曰：

哲匠运思，天姿是具。假之笔精，实以神遇。居然成象，豁若披雾。瞻仰神锋，如窥武库。婉婉高识，昂昂独步。绝顶孤松，空陂白鹭。不犯之色，匪躬之故。孰知其（一作造）化，亦在毫素！


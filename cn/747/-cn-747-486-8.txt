○中书门下谢雨雪量放朝忝表

臣某等言：“伏奉今日进止：卿等朝列是常，或阴雨不闻鼓声，则不免奔波走马，忽有坠损，深轸朕怀。自今已後，纵鼓声差池，亦不得走马。并时暑稍甚，及雨雪泥潦，亦量放朝者。”伏以夙兴趋朝，辨色就列，臣下之制，则惟其常。陛下特降殊私，上烦深虑，当宵衣之际，念陈力之臣。或恐鼓声差池，登车奔迫；至忧暑雨，遂及祁寒。俯戒驰驱，特宽朝请。曲成周於万物，厚泽浃於四时。恩出非常，事超前载。臣等谬居枢近，首奉德音。无任忻忭感戴之至！谨奉表陈谢以闻。


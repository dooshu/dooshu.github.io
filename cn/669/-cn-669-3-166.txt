166　敬中二字爲心法之要　吕刑言敬七言中十


舜、皋陶曰「欽」曰「中」，蘇公曰「敬」曰「中」，此心法之要也。吕刑言「敬」者七，言「中」者十，所謂「惟克天德」，在此二字。

【元圻案】東萊書説曰：「五刑，天所以左右斯民，而司刑者代天行罰，作配在下，奈何其不敬哉！」又曰：「中者，吕刑之綱領也。苗民罔是中者也，皋陶明是中者也，穆王之告司政典獄，勉是中者也。」






陈指挥铎六首

【宿牛首寺】

到寺万缘绝，萧然宿峰顶。

苍苍野色新，漠漠秋烟暝。

相期话三生，夜坐石根冷。

微凉入虚阑，老鹤语桐井。

支郎翻经处，松子落古鼎。

白露下高空，湿云压幽境。

望极颠厓前，寒篱眇村径。

谈久明月来，照我天地静。

自汲石泉水，同僧瀹佳茗。

天风在林末，空翠散复整。

一乘演微机，开谿自惭省。

疏竹何萧萧，云房乱灯影。

【游清凉寺次藻庵韵】

夕阳峰顶一攀跻，万里川原望不迷。

帆影远来江树外，山形多在石城西。

苔荒辇路人稀到，花近禅房鸟乱啼。

直到翠微亭子上，漫吟重续旧时题。

【春晚过程竹溪用韵】

春日春盘荐白鱼，地幽全胜野人居。

诗篇静阅新晴后，茶臼闲敲午梦余。

花落语莺还在树，竹深流水细通渠。

将军莫厌过从数，几日东桥有报书。

【春日喜程大祥见过】

金石交情老不移，尊前重睹旧丰仪。

清风竹径临茶灶，细雨邻墙见酒旗。

世事且归胡蝶梦，春情多寄海棠枝。

西斋两月无清兴，病起逢君一赋诗。

【次与仲和联句韵】

卧病经年喜遇君，草堂清话到斜曛。

浊醪拚取尊前醉，险韵何妨席上分。

冷雨小蛩鸣切切，轻风残叶下纷纷。

也知别后还相忆，何处钟声隔暮云。

【用韵寄张文昭】

旧盟疏阔冷鸡坛，风雨清尊负四难。

忙里寄书多草率，病中抛药赖轻安。

几宵梦去清江迥，五月愁深白雨寒。

清寂一官甘守拙，逢人弹铗笑冯驩。

附见景卿（一首）

【写杏花自题绝句】

晴团红粉护春烟，仿佛江村二月天。

记得景卿回首处，一枝斜拂酒楼前。


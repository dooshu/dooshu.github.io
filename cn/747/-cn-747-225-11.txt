○邺公园池饯韦侍郎神都留守序

夫良才出乎休运，大任归乎令德，四海既安，注意於贤相；两都分正，实具瞻乎师尹。鸾台侍郎兼左庶子韦公，国之桢，人之表仪，矜严有叔子之容，持重得杨公之望。门通禁省，当朝称累代之名；管综诸闱，帖职尽一时之美。顷以五星东聚，八月西巡，武王既入於镐京，君陈当往於洛邑，中日晷之盈缩，均天宇之会同。清庙明堂，政理之本也；太仓武库，兵食之原也。机务所总，半天下之军国；听讼实繁，连海隅之郡县。恩有密而处远，事有疏而授亲，腹心遐寄，惟贤是属。岁临单瘀月在长嬴，同萧何之居守，当阴识之留镇。北阙拜辞，西堂宴饯，大君垂藻，承月露之光荣；元良赐服，被星海之耀润。执事以同列之好，载壶酒而送行；邺公以弥甥之礼，扫郊园而留别。此地有离洲别屿，竹馆荷亭，曲沼环合而连注，丛山相望而间起。幽隐长寂，萧条远风，通终南之气，下昆明之水鸟。尔其驻马青林，肆筵碧岸，清管四发，坐客增悲高台一望，游人忘返。韦公方率嘉命，保成周，树之风声，流我王泽。然而临觞不乐，首路迟迟，琐闱夕拜，恋未央之宫阙；锦服昼游，怀杜陵之桑梓。层城日下，高盖飞，天子赋诗，已载宠行之史；群公盛集，须传出宿之文：凡若干首，合成一卷。陆生何幸，暂游朝宰之班？商也斐然，轻述国风之序云尔。


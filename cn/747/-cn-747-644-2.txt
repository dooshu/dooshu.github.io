○三复白圭赋（以“立身慎言，思是用则”为韵）

贤哉南容，咏白圭於雅什。奉明义以为诫，徵莠辞於口给。谅同符於素履，将辨志而贞立。玷生在玉，伊良工之可磨；言出於躬，纵驷马之不及。是知诗之为喻，言以昭信。想研精於奥旨，知底滞於遗韵。咏叹彰其不足，反覆明乎克慎。身之是省，况开卷而念兹；心苟无瑕，异献璞之往吝。允矣君子，宜其念之。惩诸嘉玉，观尔灵龟。尚鲜华之彩，慕特达之词。知在涅而不昧，同居暗以无欺。重明哲以作则，故沉吟於四时。既切磋以求友，将造次而解颐。得之自中，殊学者之四失；复而无攵，类夫子之绎思。是谟是训，是效是则。谅修已以为物，可自家而刑国。既引之以改过，复重之以比德。香芸自杂於卷舒，青蝇宁间乎白黑。彼以圭为瑞，此以诫为珍。苟因文而假物，非贵玉而贱珉。然则怀璧者耻慢藏而成玷，事君者畏不密而失身。夫其列於雅颂，备法语之为用；垂於後昆，庶厥道之长存。汗简之文可考，绝编之义再敦。且非守句之末学，有异断章而赋言。岂不以贤智之心，慎枢机之所启；瑾瑜之质，惧毫发以成痕。懿夫志士仁人，明不自是。执一善以无失，故三复而乐只。若或志於斯行，秉善价而谁毁。


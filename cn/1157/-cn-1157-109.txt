●卷一百九　王礼考四

○巡狩

唐虞天子五载一巡狩（晏子对齐景公曰："天子適诸侯曰巡狩。"《白虎通》曰："巡者，循也；狩者，牧也。为天下循行守牧民也。道德太平，恐远近不同化，又恐幽隐有不得所者，故亲行之。行礼谨敬，重人之至也。"郑元云："诸侯为天子守土，时一巡省之"，《书》曰"五载一巡狩。"所以必五年者，因天道时有所生，岁有所成，三岁一闰，天道小备，五岁再闰，天道大备也。）。群后四朝（孔安国曰："各会朝於方岳之下，凡四处，故曰四朝也。尧舜同道，舜摄则然，尧又可知也。"）。岁二月，东巡狩，至於岱宗，柴（岱宗，东岳也，特谓泰山为岱宗者，以其处东北，居寅丑之间，万物始终之地，阴阳交泰之所，为众山之所宗主，此其所以谓之岱宗是也），望秩於山川（张守节云："乃望秩遥祭东方诸侯境内名山大川也者。言秩者，五岳视三公、四渎视诸侯也。"）。肆觐东后（遂见东方之诸侯），协时月正日，同律度量衡（时，四时也。月，十二月也。日，三百六十日也。律，法制也。度，丈尺也。量，斗斛也。衡，斤两也。郑元曰："协正四时之月数日名，备其失误。"具节气晦朔，恐诸侯有不同，故因巡狩而合正之也），修五礼（吉、凶、军、宾、嘉礼）、五玉（五等诸侯之瑞也，执之曰瑞，陈列之曰玉）、三帛、二生、一死贽（三帛，纁、元、黄，三孤所执也。二生，羔、雁，卿大夫所执也。一死者，雉士所贽为礼）。五月，巡狩至南岳（衡山也。）八月，巡狩至西岳（华山也）。十一月，巡狩至北岳（恒山也）。皆如岱宗之礼（《白虎通》曰："二月、八月，昼夜分；五月、十一月，阴阳终也。"）。归，格於艺祖，用特（孔安国曰："巡狩四岳，然後归，告至文祖庙，艺，文也。言祖则考亦著。特，谓一牛也。"）

夏后氏因之（王肃云："天子五年一巡狩。"郑元云："五年者，虞夏之制也。"）。

太康尸位，以逸豫，灭厥德，黎民咸贰，乃盘游无度，畋於有洛之表，十旬弗反。有穷后羿，因民弗忍，距於河，由此失国。

周制，十二年一巡狩（《大行人》云："十月二岁，王巡狩殷国。"殷，众也，谓当方诸侯。周以木德王，岁星是木王之星，十二岁一周，以木象之。故梁崔灵恩云："取岁星一周天道之备数。"郑元注《尚书》云："每归用特者，明每一岳即归也。"因明四岳礼同，使其文相次，是以终巡狩之後乃始云归耳），天子将巡狩，类乎上帝，宜乎社、造乎祢（帝谓五精之帝所配祭南郊者，谓灵威仰也。类、宜、造，皆祭名也。按《曾子问》"诸侯適天子，告祖祢。"此不言祖者，《白虎通》曰："七庙皆告之，独言祢者，辞时先从祢，後至祖以上，遂行，不敢留尊者之命故也。"）。职方氏先戒四方诸侯曰："各修平乃守，考乃职事，无敢不敬戒，国有大刑（乃犹汝也。守，谓国境之内。职事，所当供具）。"及王之所行，先道，帅其属而巡戒令（先道，先由王所从道，居前，巡其前曰所戒之令）。太驭掌犯軷之礼（谓祖道也）。土训氏夹王车而行，以待王问九州形势（所谓以道地图），山川所宜（所谓以诏地事）。诵训氏亦夹王车、以上古久远之事以告王（诵训所谓掌道方志以诏观事。若鲁有大庭氏之库、肴之二陵也）。又掌道方慝（方慝，四方言语所恶），以诏辟忌，以知地俗（辟音避）。

乘金辂，建大旂（《巾车》云："金辂，钩，樊缨九就，建大旂以宾。"）。岁二月，东巡狩，至於岱宗，柴而望祀山川（燔柴告感生之天帝），觐诸侯（觐，见也）。其方之诸侯，先於境首待之。（《祭义》云："天子巡狩，诸侯待於境。"）所过山川，则使祝宗先以三等璋瓒，皆以黄金为鼻流，酌郁鬯以礼神。次乃校人杀黄驹以祭之（《玉人》云："大璋、中璋九寸，边璋七寸，射四寸，厚寸。黄金勺、青金外，朱中，鼻寸，衡四寸，有缫。天子以巡狩，宗祝以前马。"郑元云："鼻，勺流也。衡，谓勺径也。於大山川则用大璋，加文饰也。於中山川用中璋，杀文饰也；於小山川用边璋，半文饰也。"又《校人》云："凡将事於四海山川，则饰黄驹。"郑元曰："谓王巡狩过大山川也。"）。每宿舍，掌舍设梐枑再重（谓行马。再重者，以周卫有外内列。枑音互），其外，则土方氏又设蕃篱（《土方氏》云："王巡狩则树王舍。"郑元云："为之蕃篱。"）。既至方岳，先问百年，就见之。若未满百年，八十、九十者，路经其门则见之，不然则否（《祭义》所谓"东行、西行弗敢过"）。天子乃令太师采人歌谣赋诗，以乐播而陈之，以观人风俗，以审其善恶（所谓命大师陈诗以观人风也）。命典市纳贾，陈百物之贵贱，以观人之所好恶（所谓"命市纳贾以观人之所好恶，志淫好辟"。故郑云"淫则侈物贵，人之志若淫邪，则所好者必不得其正者也。"）；又命典礼之官，考校四时节气，月之晦朔，甲乙等日，及候气之律吕，所用礼乐、宫室、车旗等制度，君臣上下之衣服，皆以王者所颁制度考校之（所谓"命典礼考时月定日，同律、礼、乐、制度、衣服，正之。"注云："同，阴律也。"）。诸侯封内有名山大川，不举而祭之者，为不敬；不敬者，君削其地。有祭宗庙不顺昭穆者，为不孝；不孝者，君绌以爵（不顺，为若逆昭穆者。以宗庙可以表官爵，故绌之）。变礼易乐者，为不从；不从者，君流（流，放也）。革制度衣服者，为畔；畔者，君讨。有功德於人者，加地进律（律，法度也）。其诸侯待王之牢礼以一犊（《掌客》云："王巡狩殷国，则国君膳以牲犊。"又《郊特牲》云："天子適诸侯，诸侯膳用犊，贵诚之义也。天子牲孕弗食也。"）。既黜陟诸侯，乃与之相见於方岳之下，筑坛，与《觐礼》坛制同（郑元注《司仪职》引《觐礼》制："一巡狩殷国而同，则其为宫亦如此欤"是也）。其坛外为土埒，方三百步，开四门。坛方九十六尺，高四尺，上为堂，下为三等，谓之三成，成每等高一尺。其堂置司盟之神位，谓之方明（《觐礼》云："诸侯觐於天子，为宫方三百步，开四门。坛十有二寻，深四尺，加方明於其上。"郑元云："宫为坛土为埒，以象墙壁。八尺曰寻，十二寻则方九十六尺也。深，谓高也，从上向下曰深。方明者，上下四方神明之象也。会同而盟，监之天之。司盟有象者，犹宗庙之有主乎。"其方明状，具《朝觐篇》。《司仪职》云："其坛三成，宫旁一门。"郑元云："成，犹重也。三重者，下差之为三等，每面丈二尺也。"）见诸侯之时，据郑注《司仪》及《觐礼》，诸侯之上介，各以其君之旗，置於宫内，以表立位之处。乃诏三升坛，讫，诸侯皆就其旗而立其位。郑按《明堂位》，诸公中阶之前，北面东上；诸侯阼阶之东，西面北上；诸伯西阶之西，东面北上；诸子门东，北面东上，诸男门西，北面东上。王乃於坛上揖之，以定其位。其揖之节有三仪：与王无亲者，推手小下之（《司仪》所谓"土揖庶姓"）；与王婚姻之亲者，平推手揖之（所谓"时揖异姓"）；与王同姓者，推手小举之（所谓"天揖同姓"）。王既揖定其位，诸侯乃进，升坛奠玉。又按《司仪职》及郑注云：公於上等奠桓圭玉、陈摈者五人礼之；侯、伯於中等奠信圭、躬圭玉、陈摈者四人礼之；子、男於下等奠榖璧、蒲璧玉，陈摈者三人礼之。诸侯各奠玉讫，降拜，又升，成拜。讫，摈者乃延诸侯升堂，授王玉。讫，乃以璧琮行享礼，谓之将币（《玉人》云："璧琮九寸。诸侯以享天子"是也）。诸侯既朝见王讫，乃退，而自相与盟，王官之伯临之，其神主於月，必因以祭之（《觐礼》云："祭天燔柴，祭山邱陵升祭，川沈，祭地瘗。"郑注云："升沈必就祭者也。就祭者则是谓王巡狩，诸侯之盟祭也。"）。

其馀：五月，南巡狩，至於南岳，如东巡狩之礼；八月，西巡狩，至於西岳，如南巡狩之礼；十有一月，北巡狩，至於北岳，如西巡狩之礼（巡狩之月皆用正岁之仲月者，以王者考礼正刑，当得其中，春秋分，昼夜均，冬夏之至，阴阳终，中盖欲取中平之义，故唐虞以还，皆用仲月者此也）。巡狩讫，却归，每庙用一牛以告至，谓之"归格於祖祢用特（特，一牛）。"

昭王德衰，南巡，济於汉，船人恶之，以胶船进王，王御船至中流，胶液船解，王及祭公俱没於水而崩。其右辛馀靡长臂且多力，游得王，周人讳之。

穆王得骥温骊（温音盗，或作騑，浅青色。骊，黑色）、騄耳之驷（郭璞曰：《纪年》，"比唐之君来见，一骊马，是生騄耳。"八骏皆因其毛色以为名号。索隐曰：按《穆天子传》曰："赤骥、盗骊、白义渠、黄骅骝、騟〈馬侖〉、騄耳、山子。"），西巡狩，乐而忘归。徐偃王作乱，造父为穆王御，长驱归周以救乱。

《孟子》："昔者齐景公问於晏子曰：'吾欲观於转附、朝儛（皆山名），遵海而南，放於琅琊（齐东境上邑），吾何修而可以比於先王观也（言何修治而可以比先王之游观）'？晏子对曰：'善哉问也！天子適诸侯曰巡狩。巡狩者，巡所守也。诸侯朝於天子曰述职。述职者，述所职也。无非事者。春省耕而补不足，秋省敛而助不给。夏谚曰，吾王不游，吾何以休？吾王不豫，吾何以助？一游一豫，为诸侯度。今也不然，师行而粮食（言人君兴师行军，皆远转粮食而食之），饥者弗食，劳者弗息，睊睊胥谗，民乃作慝（言在位者。又睊睊，侧目相视，更相谗慝，民因化之而作慝恶也）。方命虐民，饮食若流（方，犹放也。放弃不用先王之命，但为虐民之政，恣意饮食，若水流之无穷极，谓湎沈於酒）。流连荒亡，为诸侯忧。从流下而忘反谓之流，从流上而忘反谓之连，从兽无厌谓之荒，乐酒无厌谓之亡。先王无流连之乐，荒亡之行，惟君所行也。'景公说，大戒於国，出舍於郊。於是始兴发补不足（戒，备也。大修戒备於国，出舍於郊，示忧民困，始兴惠政，发仓廪以赈贫民）。召大师曰：'为我作君臣相悦之乐！'盖《徵招》、《角招》是也（太师，乐师。《徵招》、《角招》，其所作乐章名）。其诗曰：'畜君何尤？'畜君者，好君也。"

秦始皇二十七年，巡陇西（今陇右）、北地（今宁州），出鸡头山（在成州上禄县东北二十里），过回中焉（回中在安定高平）。赐爵一级。治驰道（应劭曰："驰道，天子道也，若今之中道然。"《汉书　贾山传》曰："秦为驰道於天下，东穷燕齐，南极吴楚，江湖之上，滨海之观毕至。道广五十步，三丈而树，厚筑其外，隐以金椎，树以青松。"）。

二十八年，始皇东行郡县，上邹峄山（邹，鲁县，山在其北），立石，与鲁诸儒生议，刻石颂秦功德，议封禅望祭山川之事。乃遂上泰山，立石，封，祠祀。下，风雨暴至，休於树下，因封其树为五大夫。禅梁父，刻所立石。乃并渤海以东，过黄、腄（东莱有黄县、腄县）。穷成山。登之罘（之罘山在腄县。成山在文登县北一百九十里）。立石，颂秦德焉而去。南登琅琊（今兖州东沂州、密州，即古琅琊），大乐之，留三月。乃徙黔首三万户琅琊台下，复十二岁。作琅琊台，立石，颂德。遣徐市发童男女入海求仙人。还，过彭城，斋戒祷祠，欲出周鼎泗水。使千人没水求之，不得。乃西南渡淮水，之衡山、南郡（今荆州），浮江，至湘山祠（黄陵庙在岳州湘阴县北）。自南郡由武关归。

二十九年，始皇东游。至阳武博浪沙中（河南阳武县有博浪沙），为盗所惊。求弗得，令天下大索十日。登之罘，刻石。之琅琊，道上党入。

三十二年，始皇之碣石，刻碣石门。巡北边，从上郡入。

三十七年，始皇出游，行至雲梦，望祀虞舜於九疑山（山在永州唐兴县。虞舜冢在九疑山）。浮江下，观藉柯，渡海渚。（《括地志》云："在舒州周安县东。"）过丹阳，至钱塘。临浙江，水波恶，乃西百二十里从狭中渡（在馀杭）。上会稽，祭大禹，望於南海，而立石刻颂秦德。还过吴，从江乘渡（丹阳有江乘县）。并海上，北至琅琊。自琅琊北至荣成山（在莱州）至之罘，并海西。至平原津而病（渡河西德州平原县）。崩於沙邱平台（沙邱去长安二千馀里。赵有沙邱宫，在钜鹿，赵武灵王死处）。

二世元年，东行郡县，到碣石，并海，南至会稽，尽刻始皇所立刻石，遂至辽东而还。

汉高祖六年，人告楚王信谋反，上伪游雲梦，会诸侯於陈，信迎谒，因执之。

时有上书告信反者。上问诸将，争欲击之。陈平曰："今兵不如楚精，而将不能及，举兵攻之，是趣之战也。古者天子有巡狩，会诸侯。陛下第出，伪游雲梦，会诸侯於陈。陈，楚之西界，信闻天子以好出游，其势必无事而郊迎谒。谒而陛下因禽之，此特一力士之事耳。"上从之。

武帝元封元年，帝亲征匈奴，行自雲阳，北历上郡、西河、五原，出长城，北登单于台，至朔方，临北河。还，祠黄帝於桥山，廼归甘泉。是年，复东巡海上，还，登封泰山，至於梁父，禅肃然（山名，在梁父）。行所巡至，博、奉高、蛇邱、历城、梁父，民田租逋赋贷，已除。加年七十以上孤寡帛，人二匹。四县无出今年算。行自泰山，复东巡海上，至碣石。自辽西历北边九原，归於其泉，周万八千里云。

王莽天凤元年，欲行巡狩之礼，令大官赍糒乾肉，内者行张坐卧，所过毋得有所给。群臣奏："一岁四巡，道路万里，帝春秋尊，非糒乾肉之所能堪。"乃止。後汉世祖建武十七年四月，南巡狩，皇太子及右翊公辅、楚公英、东海公阳、济南公廉、东平公苍从，幸颍川，进幸叶、章陵。五月，还宫。

《汉祀令》："天子行有所之，出河，沈用白马珪璧各一，衣以缯缇五尺，祠用脯二束，酒六升，盐一升。涉渭、灞、泾、洛。他名水如此者，沈珪璧各一。律，在所给祠具；及行，沈祠他水，先驱投石，少府给珪璧。不满百里者不沈。"

十八年二月甲寅，西巡狩，幸长安。三月壬午，祠高庙，遂有事於十一陵。历冯翊界，进幸蒲坂，祠后土。夏四月甲戌，车驾还宫。

十九年九月，南巡狩。壬申，幸南阳，进幸汝南南顿县舍，置酒会赐吏人，复南顿田租一岁。父老前叩头言："皇考居此日久，陛下识知寺舍，每来辄加厚恩，愿赐复十年。"帝曰："天下重器，常恐不任，日复一日，安敢远期十岁乎？"吏人又言："陛下实惜之，何言谦也？"帝大笑，复增一岁。进幸淮阳。二十年二月戊子，车驾还宫。

二十年十月，东巡狩。甲午，幸鲁，进幸东海、楚、沛国。十二月壬寅，车驾还宫。

三十年二月，东巡狩。甲子，进幸鲁、济南，闰月癸丑，车驾还宫。

中元元年正月丁卯，东巡狩。二月己卯，幸鲁，进幸泰山。北海王兴、齐王石朝於东岳。辛卯，柴望岱宗，登封泰山。甲午，禅於梁父。四月癸酉，车驾还宫。

明帝永安二年十月甲子，西巡狩，幸长安，祠高庙，遂有事於十一陵。历览馆邑，会郡县吏，劳赐作乐。十一月癸卯，车驾还宫。

十年闰月甲午，南巡狩，幸南阳，祠章陵。日北至，又祠旧宅。礼毕，召校官弟子作雅乐，奏《鹿鸣》，帝自御埙篪和之，以娱嘉宾。还，幸南顿，劳享三老，官属。十二月甲午，车驾还宫。

十五年二月庚子，东巡狩。辛丑，幸偃师。进幸彭城。遂幸孔子宅，祠仲尼及七十二弟子。亲御讲堂，命皇太子、诸王说经。又幸东平。辛卯，进幸大梁，至定陶。四月庚子，车驾还宫。

章帝建初七年十月，西巡狩，幸长安。丙辰，祠高庙，遂有事十一陵。进幸槐里，又幸长平，御池阳宫，东至高陵，造舟於泾而还。每所到幸，辄会郡县吏人，劳赐作乐。十一月，诏劳赐河东守、令、掾以下。十二月丁亥，车驾还宫。

元和元年七月丁酉，南巡狩，诏所经道上，郡县无得设储峙。命司空自将徒支柱桥梁。有遣使奉迎，探知起居，二千石当坐。其赐鳏、寡、孤、独、不能自存者粟，人五斛。十一月己丑，车驾还宫，赐从者各有差。

二年正月丙辰，东巡狩。幸泰山，柴告岱宗。进幸奉高，宗祀五帝於汶上明堂。幸鲁，祠孔子於阙里。四月乙卯，车驾还宫。

三年春正月丙申，北巡狩，济南王康、中山王焉、西平王羡、六安王恭、乐成王党、淮阳王昞、任城王尚、沛王定皆从。辛丑，帝耕於怀。二月壬寅，告常山、魏郡、清河、钜鹿、平原、东平郡太守，相曰："朕惟巡狩之制，以宣声教，考同遐迩，解释怨结也。今'四国无政，不用其良'（四方之国无政者，由天子不用善人者也），驾言出游，欲亲知其剧易。前祠园陵，遂望祀华、霍（华、霍，山名也。今在庐江灊县西南，亦名天柱山。《尔雅》曰：华山为西岳，霍山为南岳），东柴岱宗，为人祈福。今将礼常山，遂徂北土，历魏郡，经平原，升践隄防，询访耆老，咸曰'往者汴门未作，深者成渊，浅则泥涂。'追惟先帝勤人之德（谓永平十二年修汴渠），底绩远图，复禹弘业，圣迹滂流，至於海表。不克堂构，朕甚惭焉。《月令》，孟春善相邱陵土地所宜，今肥田尚多，未有垦辟。其悉以赋贫民，给与粮种，务尽地力，勿令游手。所过县邑，听半入今年田租，以劝农民之劳。"乙丑，敕侍御史、司空曰："方春，所过无得有所伐杀。车可以引避，引避之；騑马可辍解，辍解之（夹辕者为服马，服马外为騑马）。《诗》云：'敦彼行苇，牛羊勿践履（《诗　大雅》云。郑元注曰："敦敦然道旁之苇，牧牛羊者无使践履折伤之，况於人乎！"）。'礼人君伐一草木不时，谓之不孝（《礼记》孔子曰："伐一树，杀一兽，不以其时，非孝也。"）。俗知顺人，莫知顺天。其明称朕意。"戊辰，进幸中山，遣使者祠北岳。出长城（《史记》蒙恬为秦筑长城，西自临洮，东至海）。癸酉，还，幸元氏，祠光武、显宗於县舍正堂。明日，又祠显宗於始生堂，皆奏乐（明帝生於常山元氏传舍也）。三月丙子，诏高邑令祠光武於即位坛。复元氏七年徭。已卯，进幸赵。庚辰，祠房山於灵寿（灵寿，县名，属常山郡，今恒州县。房山，今在恒州房山县。县西北，俗名王母山，上有王母之祠）。辛卯，车驾还宫，赐从行者各有差。

章和元年八月，癸酉，南巡狩。戊子，幸梁。乙未，幸沛。九月庚子，幸彭城。辛亥，幸寿春。十月丙子，车驾还宫。

和帝永和十五年九月壬午，南巡狩，赐所过二千石长吏以下、三老、官属及民高年者钱布，各有差。幸章陵，祠旧宅。十一月，车驾还宫。

安帝延光三年二月丙子，东巡狩。辛卯，幸泰山，柴告岱宗。祀五帝於汶上明堂。幸东平、东郡，历魏郡、河内。三月壬戌，车驾还京师。

魏明帝凡三东巡狩，所过存问高年，恤疾苦，或赐榖帛。

晋初新礼，巡狩方岳，柴望告、设壝宫如礼。诸侯之觐者，宾及执贽皆如朝仪，而不建旗。挚虞以"《觐礼》，诸侯各楚其旗章，所以殊爵命，示等威。《诗》称'君子至止，言观其旂。'宜定新礼，建旗如旧礼。"诏可其议。然终晋代，不行其礼。

宋文帝元嘉四年二月，东巡狩，至於丹徒，告觐园陵。三月，享会父老旧勋於行宫，加赐衣裳币帛，蠲租原刑。战亡之家、单孤，并随宜隐恤。

二十六年二月，东巡，幸至京城，并谒二陵，会旧京故老万人，享劳赉发，赦蠲徭役。

後魏文成帝和平元年正月，东巡狩，历桥山，祀黄帝。幸辽西，遥祀医无闾山。遂缘海，幸冀州，北至中山，过恒岳，礼其神而反。明年，南巡，过石门，遣使者用玉璧牲牢，礼衡岳。

隋炀帝大业元年三月，诏曰：听采舆颂，谋及庶民，故能审刑政之得失。今将巡历淮海，观省风俗。

是岁，命尚书右丞皇甫议发河南淮北诸郡民，前後百馀万，开通济渠。自西苑引榖、洛水达於河，复自板渚引河历荥泽入汴；又自大梁之东引汴入泗，达於淮；又发淮南民十馀万开邗沟，自山阳至杨子入江。渠广四十步，渠旁皆筑御道，树以柳，自长安至江都，置离宫四十馀所。又遣黄门侍郎王弘等往江南造龙舟及杂船数万艘，督役严急，役丁死者什四五。

八月壬寅，帝行幸江都，发显仁宫，王弘遣龙舟奉迎。乙巳，上御小朱航，自漕渠出洛口，御龙舟。龙舟四重，高四十五尺，长二百尺。上重有正殿、内殿、东西朝堂，中二重有百二十房，皆饰以金玉，下重内侍处之。皇后乘翔螭舟，制度差小，而装饰无异。别有浮景九艘，三重，皆水殿也。又有漾彩、朱鸟、苍螭、白虎、元武、飞羽、青凫、凌波、五楼、道场、元坛、楼船、板〈舟翕〉、黄篾等数千艘，後宫、诸王、公主、百官、僧、尼、道士、蕃客乘之，及载内外百司供奉之物，共用挽船士八万馀人，其挽漾彩以上者九千馀人，谓之殿脚，皆以锦采为袍。又有平乘、青龙、艨艟、艚〈舟爰〉、八擢、艇舸等数千艘，并十二卫兵乘之，并载兵器帐幙，兵士自引，不给夫。舳舻相接二百馀里，照耀川陆，骑兵翊两岸而行，旌旗蔽野。所过州县，百里内皆令献食，多者一州至百轝，极水陆珍奇；後宫厌饫，将发之际，多弃埋之。

二年三月庚午，上发江都。四月庚戌，自伊阙，陈法驾，备千乘万骑入东京。御端门，大赦。

三年三月，帝还长安。四月庚辰，下诏欲安辑河北，巡省赵、魏。丙寅，车驾北巡。六月，至雁门，顿榆林郡，谕突厥启民可汗召所部诸国朝於行宫。八月，发榆林，历雲中，溯金河。九月己巳，至东都。

时天下承平，百物丰实，甲士五十馀万，马十万匹，旌旂辎重，千里不绝。令宇文恺造观风行殿，上容侍卫者数百人，离合为之，下施轮轴，倏忽推移。又作行城，周二千步，以板为榦，衣之以布，饰以丹青，楼橹悉备，胡人惊以为神。

四年三月，车驾幸五原，因出塞巡长城。八月，亲祭恒岳，河北道郡守毕至。

行宫设六合板城，载以枪车。每顿舍，则外其辕以为外围，内布铁菱；次施弩床，床皆插钢锥，外向；上施旋机弩，以绳连机，人来触绳，则弩机旋，转所处而发。其外又以矰周围，施铃柱。

五年三月，西巡河右。四月，出临津关，度黄河。五月，至张掖，命裴矩说高昌王及伊吾吐屯等，啖以厚利，召使入朝。帝至燕支山，高昌王及西域二十七国谒於道左，皆令佩金玉，被锦罽，焚香奏乐，歌舞喧譁。帝复令武威、张掖士女盛服纵观、衣服车马不鲜者，郡县督课之。骑乘填咽，周亘数十里，以示中国之盛。七月，车驾东还。九月至西京。十一月，复幸东京。

自河西东还，行经大斗拔谷，山路隘险，鱼贯而出，风雪晦冥，文武饥馁沾湿，夜久不逮前营，士卒冻死者大半，马驴什八九，後宫妃、主或狼狈相失，与军士杂宿山间。

六年三月，帝幸江都宫。诏以百官从驾皆服袴褶，於军旅间不便。令从驾涉远者，文武官皆戎衣，五品以上，通著紫袍，六品以下，要用绯绿，胥吏以青，庶人以白，屠商以皂，士卒以黄。

敕穿江南河，自京口至馀杭，八百馀里，广十馀丈，使可通龙舟，并置驿宫、草顿，欲东巡会稽。

七年二月，帝自江都幸涿郡，御龙舟，渡河入永济渠，仍敕选部、门下、内史、御史四司之官於前船选补。其受选者三千馀人，或徒步随船三千余里，不得处分，冻馁疲顿，因而致死者十二三。是岁，征高丽，车驾驻涿郡。

八年，车驾在涿郡，征高丽不克。九月，还东都。

九年四月，车驾度辽，征高丽。杨元感反，乃班师。

十年三月，复幸涿郡，征高丽。八月，班师。十月，还西京。十二月，幸东都。

十一年四月，帝幸太原汾阳宫避暑。宫城迫隘，百官士卒布散山谷间，结草为营而居之。八月，巡北塞，入雁门，突厥可汗帅骑数十万围雁门。九月，解围去。车驾还太原。十月，至东都。

十二年七月，帝自东都幸江都。

《通典》曰："梁崔灵恩《三礼义宗》云：'唐虞五载巡狩一岳，二十年方遍四岳，周则四十八年矣。'若一出四岳皆遍，且阙四时祭享。唐虞衡山为南岳，周氏霍山为南岳。其制，吉行五十里，若以二月到东岳，五月到南岳，八月到西岳，十一月到北岳，路程辽远，固必不及。以此知每至一岳即归，斯义为长也。按《尚书　周官篇》云：'六年五服一朝，又六年王乃时巡，考制度，诸侯各朝於方岳，大明黜陟'（孔安国注云："周制：十二年一巡狩，春东，夏南，秋西，冬北，故曰时巡。考制度，正礼法如虞帝然。其四方诸侯，各觐於方岳之下，大明考绩，黜陟幽明。"）。"又按尧舜简俭，常称茆茨土阶，巡狩四方，羽仪导从必少。一年四岳，五载复往，宗庙享祭，暂委有司。展义省方，观风察俗之大政，如或二十年方遍，乃於民物，不亦乖疏？详《周官》本文与孔氏注解，既改制十有二载，比唐虞已甚遐阔，如四十八年乃遍，岂非益为旷邈乎？且周虽尚文，天子诸侯，降杀以两，穆王巡历天下，万姓不甚苦劳。始皇游幸四方，属车八十一乘。二汉以降，至於有隋，或东封告成，或观省风俗，百辟悉至，群司毕从，不下十馀万人，何止千乘万骑！所以旷代多阙斯礼。崔生谓尧、舜及周帝王行幸，车徒礼数，与秦、汉以後无异。斯不达古今丰约之别，复不详《周官》之文，辄肆臆度说耳。"

按《舜典　王制》，明言二月东巡，五月南巡，八月西巡，十二月北巡，而崔灵恩乃以为一年巡一岳，虞五载则二十年而遍，周十二载则四十八年而遍，何所据邪？文中子言，舜一岁而巡五岳，国不费而民不劳，何也？兵卫少而徵求寡也。古帝王之巡狩，所以省方观民，初非游適，然舜之时，五载仅能一行，至周成王，则又不能如舜，至於十二年乃一行之。又必止以四岳为底止之地，盖虽一本於忧民之心，而尚恐有烦民之事，故出必有期，而行必有方如此。至穆王始欲肆其心，周行天下，必使有车辙马迹，而几以丧邦。秦始皇、隋炀帝假望秩省方之说，以济其流连荒亡之举。千乘万骑，无岁不出；遐方下国，无地不到。至於民怨盗起，覆祚殒身，曾不旋踵，虽秦、隋所以召亡者固非一端，然倘非游荡无度，则河决鱼烂之势，亦未应如是其促也。

唐太宗贞观元年三月，幸九成宫（去京三百里），冬，幸洛阳。

七年幸九成宫。

十一年二月幸洛阳。

十二年二月还京。十二月幸河北县，观底柱，因令勒石於上，以陈盛德。

高宗显庆二年闰正月，幸洛阳。

麟德二年，幸东都，遂幸东岳。

总章二年，将幸凉州，群臣谏，不果行。

调露元年九月，幸并州。

元宗开元五年正月，幸东都。

十一年正月，发东都，北巡，至并州。

十二年十一月，幸东都，至华州，命勒石华岳祠南道衢。

十三年十月，发东都，赴东岱。

二十年十月，自东都幸太原。

二十四年十月，敕两京行幸，缘顿所须，应出百姓者，宜令每顿取官钱一百千文，作本取利充，仍令所由长官专勾当，不得抑配百姓。

◎唐开元礼

△皇帝巡狩仪

△銮驾出宫

将巡狩，所司承制先颁告於东方诸州曰："皇帝二月东巡狩，各修平乃守，考乃职事，无敢不敬戒，国有大刑。"驾将发，告圜丘、宗庙、社稷，皆如别仪。皇帝出宫，大备卤簿，皆如常仪。軷於国门，祭所过山川，如亲征之礼。所经州、县、剌史、县令先待於境。通事舍人承制问百年。古先帝王、名臣、烈士，皆州县致祭。

△燔柴告至

将告，将作先於泰山下修圜坛，四出陛（若旧有封禅祀天坛，即不须别筑）。前告三日，尚舍直长施大次於外壝东门之内（其设文武侍臣次，陈馔位）。设宫悬乐、燎坛之制（一如圜丘之仪）。前一日，皇帝清斋於行宫。应告之官皆於告所清斋一日。近侍之官应後升者及从告群官、诸方客使，皆於其所俱清斋一宿。诸卫令其属晡後一刻各以其方器服守卫壝门，盥太乐工人俱清斋一宿。奉礼设御位於坛之东南，西向；设告官司徒、执事者、御史、奉礼、赞者、协律郎、太乐令、望燎位、东方诸州剌史县令、介公、酅公、文武九品以上官、西方北方蕃客等位，并如上幸圜丘仪（其褒圣侯等亦如之）。设告官以下门外位於东、西壝门之外道南，皆如设次之式。郊社令帅府史一人及斋郎以樽、坫、罍、洗、篚、幂入设於位，并如常仪，执樽、罍、篚、幂者各位於樽、罍、篚、幂之後。告日未明十五刻，太官令帅宰人烹牲於厨（苍牲一，騂牲一）。未明四刻，太史令、郊社令各服其服，升设昊天上帝神座於坛上北方，南向，席以藁秸；设高祖神尧皇帝神座於东方，西向，席以莞。设神位各於座首。未明三刻，诸告官以下各服其服。郊社令、良酝令各帅其服升属入实樽罍及玉币（天帝大樽二，配帝著樽二，俱实以汎齐。其明水各实於上樽。玉以苍碧。币一丈八尺）。太祝以玉帛置於篚。太官令帅进馔者实诸笾、豆、簠、簋等，皆设於馔幔内。未明二刻，奉礼帅赞者先入就位，赞引引御史、太祝以下入行扫除如常仪讫，各就位。皇帝服衮冕，乘辂行宫，奏请进发，内外器服如常仪。驾将至，谒者、赞引各引告官，通事舍人引从告群官、东方剌史县令、诸方客使，俱就门外位。驾至大次门外，回辂南向（其降辂之大次，谒者引告官及从告群官入就位、皇帝奠玉帛等仪，并如圜丘）。初皇帝既升奠玉币，太官令帅进馔者（其奉馔奏乐之仪，并如圜丘。天帝之馔升自南陛，配帝之馔升自东陛），诸太祝迎引於坛上，各设於神座前。设讫，谒者引司徒以下降自东陛，复位。诸太祝各还樽所。太常卿引皇帝诣罍、洗，乐作（其盥洗、酌献、奏乐、读祝之仪，并如圜丘。其祝文临时撰），讫，兴，皇帝再拜。初读祝文讫，乐作，太祝进，奠版於神座，还樽所（其酌献配帝，奏乐、读祝之仪，并如圜丘），皇帝拜讫，乐止。太常卿引皇帝进天帝神座前，北向立，乐作，太祝各以爵酌福酒（其饮福、受胙、奏乐、皇帝还版位之仪，并如圜丘）。谒者引司徒降复位。太祝各进彻豆，还樽所。奉礼曰"赐胙"（其众官受胙、皇帝望燎及太祝燎牲体玉币、皇帝还大次、礼官二人次出等仪，并如圜丘）。

△銮驾还行宫

皇帝既还大次，侍中版奏："请解严（将士不得辄离部伍）。"皇帝改服通天冠，绛纱袍，乘辂、奏请、还宫如常仪。

△望秩於山川

柴之明日，望秩祀於岳、镇、海、渎、山、川、林、泽、邱、陵、坟、衍、原、隰。将祭，所司先为坛於祭所，其神皆以尊卑为叙，重行南向。前三日，守宫设祭官以下次於东壝之外道南，北向，以西为上；设陈馔幔於内壝东门之外道北，南向。前二日，太乐令设宫悬之乐於坛南，设登歌於坛上，皆如常仪。右校扫除坛内外，又为瘗埳於坛北之壬地外壝之内，方深取足容物。前一日，诸祭官清斋於祭所。诸卫其属晡後一刻各以其方器服守卫壝门，与太乐工人俱清斋一宿。奉礼设祭官位於内壝东门之内道北，执事位於道南，俱西向北上。设御史位於坛下：一位於东南，西向，一位於西南，东向，令史各陪其後。设奉礼位於乐悬东北，赞者二人在南差退，俱西向。协律郎位於坛上，在西陛之西，东向。设太乐令位於北悬之间。设望瘗位於瘗埳之东，西向。设祭官以下门外位於外壝东门之外道南，每等异位，北向西上。设酒樽之位：岳、镇、海、渎各山罍二；山、川、林、泽俱蜃樽二；邱、陵、坟、衍、原、隰俱散樽二；各於坛上南陛之东，北向西上（其岳灵上加山罍二，罍置於山樽东，北向。皆加白幂）。设玉篚於樽坫之所，设洗於坛南陛东南如常，执樽、罍、篚、幂，各位於樽罍、篚、幂之後，郊社令帅齐郎以樽、坫、罍、洗、篚、幂，入设於位。祭日未明十五刻，太官令帅宰人以鸾刀割牲，斋郎以豆取牲血置於馔所，遂烹牲。未明二刻，太史令、郊社令各服其服，入设神座，各於坛上北方，南向，席皆以莞，设神位各於座首。未明一刻，祭官以下各服其服，郊社令、良酝令入实樽罍及玉（山樽实以醍齐，蜃樽实以汎齐，散樽及山罍皆实以清酒。齐加明水，酒加元酒，各实於上樽。祭神之玉以两珪有邸），太祝以币置於篚，太官令帅进馔者实诸笾、豆、簋、簠等。奉礼帅赞者先入就位。赞引引御史、太祝与执樽、罍、篚幂者入自东门，当坛南重行，北向西上。立定，奉礼曰："再拜。"赞者承传，御史以下皆再拜。讫，执樽、罍、篚、幂者各就位。赞引引御史诣坛东陛升，行扫除於上，令史祝史行扫除於下，讫，引就位。质明，谒者引献官，赞引引执事者俱就东门外位。太乐令帅工人次入就位。谒者、赞引各引献官以下入就位，立定，奉礼曰："再拜"，在位者皆再拜。谒者进献官之左，白："有司谨具，请行事。"退复位。协律郎跪，俛伏，举麾，鼓柷，奏《顺和之乐》，以蕤宾之均（自後坛下之乐皆奏姑洗），乐三成，偃麾，戛敔，乐止。奉礼曰："再拜。"献官以下皆再拜。太祝取玉於篚，立於樽所。谒者引献官诣岳坛，升自南陛，北向。太祝以玉币东向授，献官受。登歌作《肃和之乐》，以函钟之均。谒者引献官进，北面，跪奠於岳神之座，俛伏，兴。谒者引退，北面再拜讫，登歌止。谒者引献官降自南陛，还本位。初，献官升奠玉币，太官令帅进馔者奉馔陈於东门外，登歌止，太官令引馔入。俎初入门，《雍和之乐》作，馔至陛，乐止；馔升南陛，太祝迎引於坛上，设於神座前（笾豆盖幂彻之如式）。设讫，太官令以下降自东陛以出，太祝还樽所。其镇海以下之馔，皆祝史迎於坛上，设於神座前，相次而毕。讫，谒者引献官诣罍洗，盥手洗爵讫，谒者引升自南陛，诣酒樽所，执樽者举幂，献官酌醍齐讫，乐作，谒者引诣岳神座前，北向跪奠爵，兴，谒者引献官少退，北向立，乐止。初，献官进奠爵，祝史各以爵奠镇海以下，还樽所。太祝持版於神座之右，东面跪读祝文（祝文临时撰）。讫，兴。献官再拜。初读祝文讫，乐作，太祝进奠版於神座，还樽所，献官拜讫，乐止。太祝酌罍福酒进献官之右，西面立。献官再拜受爵，跪祭酒，啐酒，奠爵，兴。太祝帅齐郎进俎，太祝减神前三牲胙肉（皆取前脚第二骨）加於俎，西向授，献官受以授斋郎。献官跪取爵，遂饮卒爵。太祝受爵覆於坫。献官兴，再拜。谒者引献官降，复位。诸祝各彻豆如常，讫，还樽所。奉礼曰："赐胙。"赞者唱："再拜。"在位者皆再拜（献官不拜）。《顺和之乐》作，奉礼又曰："再拜。"献官以下皆再拜。乐一成止。谒者进献官之左，白："请就望瘗位。"西向立。於众官将拜，诸太祝外执篚进神座前，跪取玉币，斋郎以俎载毛血等，各由其陛降坛诣瘗埳，以物置於埳。讫，奉礼曰："瘗埳。"东西各四人寘土。半埳，谒者进献官之左，白："礼毕。"遂引出。赞引引执事者以次出。又赞引引御史、太祝以下俱复执事位。奉礼曰："再拜。"御史以下皆再拜讫，出。赞引引工人以次出。其祝版燔於斋所。

△肆觐东后

望秩之明日，肆觐东后。於告至之前，剌史、县令皆先奉见如常。将作先於行宫之南为壝宫，方三百步，面一门，为坛於壝内，三分壝二在南，壝方九丈六尺，高四尺，四出陛（南面两陛，馀三面各一陛）。前二日，太乐令设宫悬之乐於坛南，如殿庭之仪。前一日，尚舍铺御座於坛上近北，南向。又设解剑席於南陛之西南。守宫於门外量设百官次，文东武西，以北为上。东方剌史、县令次於文官之南，蕃客次於武官之南。所司陈路於坛南如常。典仪设群官拜位：文官一品以下、九品以上位於坛东南，每等异位。重行西面，以北为上。武官一品以下、九品以上位於坛西南，当文官，每等异位，重行东面，以北为上。东方剌史、县令於坛南三分庭一在南，每等异位，重行北面，以西为上。若有蕃客则位於剌史之西，每国异位，重行北面，以东为上。设典仪位於南陛之东，赞者二人在南差退，俱西面北上。奉礼设门外位：文官一品以下、九品以上位於门东，每等异位，重行西面；武官一品以下、九品以上位於门西，每等异位，重行东面，俱以北为上。设东方刺史、县令位於文官之南，每等异位重行，西面，以北为上。蕃客位於武官之南，每国异位，重行东面，以北为上。其日未明三刻，诸卫各以其方器服量设牙旗於壝外四面。未明一刻，诸卫各勒所部，列黄麾大仗屯门及鈒戟陈於壝内，如殿庭之仪。群官及刺史以下集各就次，服其朝服。蕃客集次，各服其国服。侍中版奏："请中严。"近仗陈於行宫门外。诸侍卫之官各服其器服，符宝郎奉宝，俱诣行宫门外奉迎。典仪帅赞者先入就位。吏部、兵部、主客、户部及群官客使俱出次，通事舍人各引就门外位。剌史、县令俱执贽，通事舍人引就门外位（贽各以其土所有。锦绮、缯布、葛布之属，具五两为一束而执之，仍饰以黄帊）。其馀当土常贡之物并盛以篚，其属执之，列於县令位後。通事舍人引文武一品以下、九品以上先入就位。侍中版奏："外办。"皇帝将出，仗动，太乐令令撞黄钟之钟，左右五钟皆应，协律郎举麾，工鼓柷奏太和之，乐皇帝服衮冕，乘舆以出，曲直华盖警跸侍卫如常仪。皇帝入自北壝门，由北陛升坛即御座，乐止。腰舆退，其羽仪华盖仍侍於御侧。通事舍人引东方剌史以下入就位，鸿胪引蕃客次入就位。初，剌史入壝门，悬下举麾，《舒和之乐》作，至位立定，乐止。典仪曰："再拜。"赞者承传，执贽者俱跪奠贽，兴，在位者皆再拜讫，跪取贽，兴（凡拜奠贽皆如之）。侍中前承制，降诣剌史东北，西面立，称有制（蕃客则舍人承旨宣敕）。剌史以下皆再拜。宣制讫，又再拜。户部引诸州贡物两行各入於剌史位前，东西陈之。龟为前列，金次之，丹漆丝纩，四海九州美物，重行量陈於後讫，执物者各退立於东西厢文武前侧立。通事舍人引剌史为首者一人执贽诣解剑席，跪，解剑脱舄，执贽兴。舍人接引升坛诣御座前，北面跪奏称："具官臣某姓名等，敢献壤奠。"遂奠贽，俛伏，兴。又舍人跪奉以东授所司。舍人引剌史降诣解剑席，跪，佩剑纳舄，兴。通事舍人引复北面位。初，为首者奠贽，通事舍人引在庭者以次奠贽於位前讫，各俯伏，兴。引退复位讫，剌史以下俱再拜。户部尚书进诣阶间，北面跪奏称："户部尚书臣某言，诸州贡物，请付所司。"俛伏，兴。侍中前承诏，退称："制曰可。"尚书退复位。所司受贽，其执贡物各进执物，所司引退，俱出东门。初，剌史将朝，中书侍郎以诸州镇表方别为一案，俟於西门外，给事中以祥瑞案俟於东门外，俱令史绛公服对举案，侍郎、给事中俱就侍臣班。初，剌史将入门，中书侍郎降，引表案入，诣西阶下，东面立，给事中降，引祥瑞案诣东阶下，西面立。剌史将升奠，中书令、黄门侍郎俱降立於阶下。剌史执贽升陛，中书令、黄门侍郎各执所奏之文以次升。初户部尚书令退复位讫，中书令前跪奏诸方表旋，黄门侍郎又进跪奏祥瑞，各还侍位，侍郎与给事中引案退。司仪曰："再拜。"赞者承传，文武群官、剌史以下及诸国客俱再拜。讫，通事舍人以次引北面位者出，就门外位。侍中前奏称："侍中臣某言，礼毕。"俛伏，兴，还侍位。皇帝兴，太乐令令撞蕤宾之钟，左右钟皆应，《太和之乐》作，皇帝乘舆降自北陛，警跸侍卫如来仪，入行宫，乐止。通事舍人引东西面位者以次出。设会如元会之仪。

△考制度

朝觐之明日，左右丞相以考制度事奏闻。命太常卿采诗陈之，以观百姓之风俗。命市纳贾，以观百姓之所好恶。命典礼者考时月、定日、同律，观礼乐、制度、衣服，正之。山川神祇有不举者为不敬，宗庙有不顺者为不孝，不孝不敬者则长官黜以爵。革制度、衣服者为叛，叛者长官有讨。有功德於百姓者加爵赏。五月，南巡狩至於南岳，如东巡狩之礼。八月，西巡狩至於西岳，如南巡狩之礼。十有一月，北巡狩至於北岳，如西巡狩之礼。归格於宗祢，用特，如别礼。若告封禅，如别仪。

宋太祖皇帝建隆初，平潞杨二叛。开宝二年，至太原，皆以师行，供顿从俭约，故不备巡幸之仪。

九年，幸西京，先命重修宫室，极其壮丽，所过赐夏、秋田租之半。

太宗太平兴国四年，平太原。五年，次大名，皆如太祖劳军之制。

真宗咸平二年，幸大名。景德元年，驻澶渊，劳军之礼如祖宗。

四年正月，幸西京，朝诸侯，命知杂御史王济等籍所过父老及系囚逋负官物人，仍察民间疾苦，每日引逋欠人及禁囚等对於行在，多蠲免原释，父老赐茶帛绫袍，其贡香药名马者，召对抚慰，赐之金帛。

大中祥符元年三月，诏许群臣请封禅，令泰山路葺行宫，不得侵民户田苗及人马损践苗稼。有司言："准礼，巡狩有燔柴告至，皇帝亲行事，即不载有司摄事之仪。车驾至泰山下，合行告至，望令太尉以酒脯币帛於山下坛告至。"奏可。又诏给事中张秉等管勾所经州县，父老诣行在者，送门引对，赐以酒食；州县见禁囚，具所犯以闻。又诏以御史中丞王嗣宗摄御史大夫，为考制度使，右正言、知制诰周起摄中丞，为副使，所经州县，采访民间不便事并市物之价，车服、权衡、度量不如法，则者举仪制禁之；有奇才异行隐沦不仕者，与所属长吏询求论荐，鳏寡惸独不能自存者，重加赈恤；官吏政迹尤异、民受其惠，及不守廉隅、昧於政理者，孝子顺孙义夫节妇为乡里所称者，并条析以闻；官吏知民间利病者，亦为录奏。有司言澶州城门卑下，不容大辇，请彻门而出。上虑烦劳，不许，诏由城外而过，他所皆然。又诏扈从人宿顿所，无得坏民舍、什物、树木，违者重寘其罪。为朝觐坛於奉高宫之南，方九丈六尺，高九尺，四出陛，其南两陛。设卫仗宫悬於坛。中书门下文武百官、皇亲、诸军将校、四方朝贡使、举人、蕃客、父老、僧道皆在列。设袭文宣公位於文官三品之下，邻州长吏悉集。上服衮，御寿昌幄殿受朝贺，大赦天下，遂幸兖州，赐从官待制以上、宗室、将军辟寒丸、紫花茸绵紬窄袍，三毕记祀汾阴，悉如东封之制。八月，有司言："祠宇之旁，难行觐礼，望俟至河中府朝觐经度。"制置使陈尧叟等言："宝鼎行宫之前，可以设坛。"诏如尧叟等言。

七年，幸亳州，一如西京礼。

旧制：省方，上与群官皆窄绛袍帽还京，具銮驾，仪仗预遣官与留司同排，设礼官具仪以奏。真宗朝陵及举大礼，涂中皆服折上巾、窄袍，出京、过京城，至礼所，上服靴袍、具銮驾。群臣公服穿靴，供奉官班及内朝官前导。过州府，上宽袍，群臣公服。凡从官自亲王、中书、枢密、宣徽、三司使副、翰林学士、待制、节度两使、留後、观察、防御、团练、剌史，并赴行宫，全班起居晚朝视事，群中不赴。中顿侍食，百官就宿顿迎驾旋，先发，或道涂隘远，则放迎驾。特进发，近臣、诸军赐装钱。出京，留司马、步诸军夹道左右，至新城门外奉辞，留守辞於门内，百官、父老辞於苑前，召留守等赐饮苑中。州县长吏、留司官待於境。所过赐巡警兵、守津梁行邮治道卒时服钱属，父老绫袍、茶帛，中涂赐卫士缗钱。所幸寺、观，赐释、道茶帛，或加紫服、师号。凡经州关镇及比州吏民有以饔饩、酒果、方物为献者，计直答之。州、府采楼，陈音乐百戏。洎道、释威仪奉迎者，悉有赐与。东京留守遣官奉表请还京，凡数上，优诏以答。皇亲、诸道、释、市民至近境贡物迎请。留司官以次奉入京师大陈。留司兵卫过还京彩楼，驻跸观乐，御乾元楼，召从官坐阅扈驾兵仗，还营，许群臣休暇三日，近臣一日。

凡京城车驾出，太祖、太宗豫幸，不常其数。真宗尝以正月，谒启圣院太宗神御殿。望日，谒玉清昭应宫，会灵祥源观，又或六月至玉津园观麦，八月，瑞圣园观榖，十月，望日，谒景灵宫，因礼庆祈祷。又诣太一宫，并谒奉先院宣祖昭宪太后影殿、普安殿元德太后真容，自馀临幸，则亲王公主第、外苑、马监，颇有定制。亲王、宗室、中书、枢密、宣徽使、三司使副、知开封府、学士、节度使至剌史、常侍（学士初皆候得旨，咸平五年诏：行幸即从，不须奏禀），诣宫观及游宴。閤门仍奏，知制诰、待、制统军士上将军、特召三品秘书监以上。两省、御史、知杂御史以上，金吾将军。自咸平中每出，令亲从官卒二百，执檛周绕舆驾，谓之禁围。春、夏绯衣，秋、冬以紫。郊祀、省方并增二百，服锦袄，出京师加以执剑。亲王、中书、枢密宣微、行围内，馀官围外。大礼备仪卫，则有司先布土为黄道，自至祀所，左右设香台、画瓮、青绳栏干。巡省在涂则不设。东封岁，殿中侍御史赵湘请诏群臣不得行黄道上，及阅习路马不得穿过。郊祀巡省，东京旧城门、并契勘其内城外宫庙门并勘，箭出入皆然入蕃镇外城、子城门亦勘箭。

高宗建炎元年九月诏："据群臣章疏请幸东南，金贼狡诈，难以便凭探报远去中原，专备一方，可暂驻跸淮甸，庶四方有警，皆易应接，应合行事务，令三省、枢密院共同措置施行。令来巡幸，即非迁都，捍御稍定，即还京阙，以待二圣之复。驻跸之地，不为久计，仰先次行下，不得辄有陈修改易，以致劳费。"十月，车驾巡淮甸。十四日，次泗州。二十七日，至扬州驻跸。

三年二月三日，诏宰执百官诸军，并扈卫车驾渡杨子江。是日，至镇江府。十三日至杭州。三月一日，诏移跸江甯府。三日，命尚书右丞叶梦得专一提领户部财用充车驾巡幸顿递使，四月，车驾进发自杭州，幸江甯府。五月，至江甯府，改为建康府。闰八月，诏巡幸浙西。九月至平江府。十月自平江幸浙东，次越州。十一月，车驾至明州。

诏只带亲兵辇官长入祇候共三千馀人，随驾百官并减一半，其馀候见驻跸去处起发前来。

四年正月一日，次台州章安镇。二月，次温州。三月，车驾登舟回銮，幸浙西。四月，次越州。

绍兴元年十一月，诏以绍兴驻跸日久，漕运艰梗，兵军薪水不便，可移跸临安府。

二年正月，车驾至临安府驻跸。

閤门言，以车驾省方仪，令参酌修立仪注，诏从之。车驾巡幸请还，及期，出城百里外奉迎（主当物务并监临官免赴），临京，再於五里外起居，次日入问圣体。仪制：车驾临京，请城外奉迎（起居，依閤门仪），内执政及两省、御史台司并尚书侍郎以上侍从官、节度使，俟迎驾讫，分左右前导入内。一，太常寺检会《因革礼》：太平兴国五年，太宗北征回，礼院状銮驾还京，是日早，留守文武百官并出城奉迎，再拜，起居如常仪，退，中书、门下两省常侍以下，舍人以上；御史中丞并引驾至昇龙门下马，分班序立。驾至，中书、门下横行（馀官不横行）俱再拜，三呼万岁，俟驾过。其不引驾官，先至丹凤门外立班，俟驾至，横行，起居，再拜，随拜三呼万岁，分班，俟驾过，退。次日，中书门下文武百官内殿起居如常仪。一，今来前项仪令故事，比附参酌，若依仪起居旋，前导官前导，缘今来车驾系乘御舟进发，窃恐难以前导，兼员数止有三两员，若依令除主当物务并监临官不赴外，馀官出城百里外奉迎，其合赴官数目，亦是不多，兼俟迎驾班退，合赴近城五里外起居，其经由道路窄隘，或至日值雨，虑难以趁赴，及百里外即非程顿去处，若行创造待班幕次，显是劳费，欲乞止依仪制应见任文武臣僚并寄居侍阙，京官小使臣以上，出城五里外立班奉迎起居，更合取自朝廷指挥，一今拟定，将来奉迎车驾节次，其日留守率应见任文武臣僚，并寄居待阙京官小使臣以（上并、履，笏内将校止窄衣执杖子），诣馀杭门五里外分立定，俟御舟将至，舍人揖，躬喝拜，两拜，起，且躬留守奏圣躬万福，再喝拜，两拜，讫，各祇候御舟过，并退。内留守先入门赴章亭驿御幄下侧立定，俟车驾降御舟，入御幄坐（管军臣僚，并合从驾祇应官，欲乞免奏万福）。留守自赴幄殿下立定，舍人揖，躬宣名奏万福，喝祇候，留守升幄殿，当头问圣体，讫，两拜（如有宣谕，又再拜）。讫，诣御座左侧，奏事如仪。俟奏事毕，降阶，退。皇帝升辇还内（如宣马，临时听旨），沿路官局并履笏迎驾起居，应合从驾官并管军臣僚祇应官等并从驾还内，如仪。

四年十月，车驾幸平江府。

五年二月，车驾回临安。

六年九月，车驾幸平江府。

先时，诏将来进发，三省、枢密院百司以绍兴四年随从人数三分为率，差发二分前去应军旅，非泛支降钱榖差除并随行在所处分外，其馀百司常程事务，并留临安府依旧行遣，听行宫留守司与决内事。有不决者，即申奏行在所。

七年二月，车驾自平江进发，次镇江，三月至建康府驻跸。

八年二月，车驾自建康府进发，至临安府还宫。

三十一年，车驾自临安进发，视师，次临平镇。

三十二年正月，车驾次建康府，二月，车驾自建康府回临安。








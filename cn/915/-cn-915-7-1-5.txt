◇降封晋世名臣後裔诏

夫微禹之感，叹深後昆，盛德必祀，道隆百世。晋氏封爵，咸随运改，至於德参微管，勋济苍生，爱人怀树，犹或勿翦，虽在异代，义无泯绝。降杀之宜，一依前典。可降始兴公封始兴县公，庐陵公封柴桑县公，各千户。始安公封荔浦县侯、长沙公封醴陵县侯、康乐公可即封县侯，各五百户∶以奉晋故丞相王导、太傅谢安、大将军温峤、大司马陶侃、车骑将军谢玄之祀。其宣力义熙，豫同艰难者，一依本秩，无所减降。（《宋书·武帝纪》下，又略见《南史·宋本纪》一）


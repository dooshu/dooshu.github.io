○秘书少监史馆修撰马君墓志

公讳某，字卢符，宣州刺史元庆之曾孙，著作郎赠少府监恬之子。公九岁贯涉经史，鲁山令元德秀，行高一时，公往师焉。鲁山令奇之，号公为“马孺子”，为之著《神聪赞》，由是名闻。中书令郭公子仪奏为怀州参军，充四镇伊西庭节度巡官，从事河阳三城、河东三府，累转试大府丞，因得太原府仓曹。黜陟使裴伯言谓公堪为谏官，荐之於朝，拜殿中侍御史，充昭义军节度参谋。召为太子左赞善大夫，迁主客员外郎，使於海东。复命，授兴元少尹。入为将作少监，改国子司业，迁秘书少监，又加史馆修撰。元和十三年十一月己酉，寝疾卒。公博览多艺，奕棋居第三品。家贫未尝问生业，以纂录自乐为事，撰《历代纪录》《类史》《凤池录》《纂宝折桂录》《新罗纪行》《将相别传》，及所为文，总四百八十八卷。年登八十，官贰秘书，职领太史，虽不极於富贵，亦儒者之难及也。夫人颍川陈氏，赠颍川郡君，先公终三十年馀矣。有子七人，曰文则，由进士补钱塘尉；第二、第四子文范并早卒；曰文同，曰文约，读书著文，有名於进士场；曰文舆，曰溪郎，皆恭守家法。女五人，其存者三人，未笄。文同等奉公之丧，以明年二月葬於偃师，从先茔。谓翱尝从於史氏之列，来请为志。


○奏建節慎庫疏 【 建節慎庫】

營繕清吏司案呈、奉本部送准戶部咨、嘉靖八年二月二十四日、該司禮監太監張欽、傳奉　聖旨、朕惟天下財物、不在民則在官、取諸民以貯之官、其取之也甚難、則用之也、豈可無節、周易曰、節以制度、不傷財不害民、孔子曰、節用而愛人、此帝王之明訓也、今在外錢粮、各有撫按等官、督理查考、歲奏月報、自可稽察奸弊、在京惟太倉、俱有成規、其餘內外衙門、各項錢粮、因無官查理、積弊多端、且如後府柴炭銀兩及團營子粒銀、該營官員、收管之際、多方掊剋、比其支用、漫無查考多有侵盜私用、夫以軍民膏血之餘、而徒為奸豪漁獵之資、深可痛恨、你戶兵工三部即便通行查議、但係有錢粮衙門、俱要差委科道官監收、查理通行歲報、庶革奸弊以裕國用、太僕寺常盈庫馬價銀兩、但見奏請支用、其見在收貯之數、不見開報、今後年終、也著將舊管新收開除實在數目、即造冊繳部、具本奏知、其餘未盡事宜、你各部推廣此意具奏而行、以稱朕節財恤民之意、欽此欽遵、照得本司與虞衡都水屯田共為四司、正係在官錢粮衙門、本部設立衙門之旹、盖有大庫一座、規制頗宏、但無隔別會官監查之例、其庫設在本部之後、有部堂二重、并大墻限隔、別無中正大路前通、加以堂司。勢分懸殊。非有重大事情。各司不敢逕入。解官解戶。不赴前庫。亦巳年久。但有收放。俱是司庫司收。候至開支。亦是司官自放。事雖簡便。浮謗易生。??山王???山王?正官有缺。各官稱疾不肯任事。考察之際。旹論偶及。無以自明皆因查理以致如斯。　請官監查義意最善。但路道不便。相應計處。欲將本部大庫。量加修葺。比照戶部太倉庫。行移提督侍郎管理。請差御史監查。添設庫官庫吏。并撥長守之卒。立短廵之法。量設聽事鋪設。限以收放之期。定以查盤之法。按季輪差。郎中員外郎等官一員。監管其事。并照舊規。輪帶都吏一名知數及辨驗銀色等因。案呈到部。臣等詳其所議。不為無見。隨即差人相度。得本部本庫之北。循　鑾駕庫外墻而行。正與東朝房一間相對。查係兵馬司管住。其房年久損漏。可以改為門道。庫官庫吏。不必增添。本部所屬皮作局。其務甚簡。可以改為庫官。駕閣庫吏并匠料典吏。其役不煩。俱可改為庫吏。原衙原役。各仍其舊。其收受也。每年三六九月。曉告納戶。依期聽收止令本部行文該司轉送。該庫查收。出給庫收。送司。其于支也。該司轉送並同定以每月一次。或一季一次。俱在每月二十五日為常。一年既周。舊管新收。開除實在。聽本部提督侍郎公同造冊具奏。仍一二年一次。隔別委官。查盤積出附餘報官。作正支銷。其合用籍冊紙張。書造工食。冬季炭斤。并公會筆炭許于此內公同支取。今帑□如洗固無有侵漁之患但　神庙時法網寬攫內府之財至無算而昔不加絀今不加盈何耶若有虧折。其原收原放官員身任其咎。庫門并內外墻門。責委虞衡司掌管。仍赴堂騐封鎖鑰。遇委官到庫。稟堂方開。或責令提督侍郎封收。此法一行。在部掌案者。與庫藏無干。而在庫收受者。與派徵隔別。一官不到。則鍵鐍不啟。一工不至。則支放不行。本部本司本庫。明立文簿。一樣三本。司務廳嚴加磨算。務查有廵視典守。親筆書判。方纔准理。分毫不明。聽本部從實覺舉。其循墻南北。設立更舖各一。于所屬地方。武功中等三衞內。選取軍人四名。若輪班不敷。聽于各該廠局看守。又將本部廵更舊該官吏監生。匠作均分一半。在彼廵邏。每夜廵風司官報單具結以憑查攷。伏候　命下之日。量支官銀。以為工食。行取變賣尼僧庵房。以為廳舍。將各項朝房一間。改為門道。空缺之處。補築墻垣。官吏行移吏部照前改設。若有重大工役銀兩數多。吏人書辦不前。許于本部勘合科內。臨期添撥應用。收放。銀料之日。本部行移提督侍郎。并管庫委官。都察院行移該城御史查照施行。其關防有未盡事宜。聽臣等臨事損益。另行具奏。如此則利權隔別。彼此綱維。官吏分役。互相覺察。百年往弊。一旦維新舉部臣工。皆有忍渴廻車之義。亦可以少裨　皇上節財恤民之意于萬一矣。奉　聖旨、工部四司、俱有錢粮出納、前此屬官、賢否不一、堂上官又不加嚴切查考、所以浮謗易生、覽卿所奏、欲彼此關防、互相覺察、深得率屬奉公之義、修葺大庫、開通道路、改設官吏等項、都依擬行、仍聽本部侍郎一員督理、就差該城御史監查、務使衙門肅清、浮議永息、若有未盡事情、宜逕自損益施行、應具奏者、具奏定奪、欽此、為照庫藏既立。當揭額定名。以垂久遠。官吏既設。當給印信以防奸弊。且庫既在部堂之後鑾駕庫之西。則腹背空虛。前議于武功中三衞選取軍人各四名廵守。恐有不敷。相應添取。又照本庫所貯。本以奉國之公。伏讀　聖旨、有率屬奉公之諭、欽承德意、似當名曰奉公之庫、若求設庫本意、不宜濫興工作、以節為本、又于收支之際、不宜橫取悖出、以慎為上。名為節慎意義亦通。又惟一庫雖小而正名訂義。非聖莫裁。乞為上請等因。案呈到部、臣等看得本部大庫之名、出于胥吏口傳、未經奏立定名、今既特設官員、收放卷吏隔別必有關防印信、則庫收可徵、若庫名未降、則印信無憑、鑄造、况此庫一歲之間。月無虛日。而出入浩繁。動累千萬。今該司奉　呈前來相應、依擬、合候　命下之日將本部大庫、賜以定名、上請轉行禮部、照名鑄給印信一顆。付與庫官收掌仍行武功中等三衞。于餘丁內各選十名。前來與原定軍人相兼防守。如此則綱維始備。名正法嚴。而奸弊亦永絕矣。緣係傳奉事理未敢擅便、謹題　請旨、奉　聖旨是庫名與做節慎欽此、


◇立皇太子诏谕群臣（三年正月丁卯）

朕以不德，托於四海之上，兢兢祗畏，惧无以康济宇内，思与天下式明王度，正本清源，於置胤树嫡，非所先务。又近世每建太子，宽宥施惠之事，间不获已，顺从王公卿士之议耳。方今世运垂平，将陈之以德义，示之以好恶，使百姓蠲多幸之虑，笃终始之行，曲惠小仁，故无取焉。咸使知闻。（《晋书·武帝纪》）

统承大业，惧未能光祖宗之遗德，至於建嗣树嫡，非所务也。（《初学记》十引《晋起居注》。泰始三年，有司奏正统立嫡，诏云云。案：此即前诏，而文互异，故并录之。）


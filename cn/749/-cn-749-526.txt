张孝祥


孝祥字安国，历阳乌江人。绍兴二年（1132）生。绍兴二十四年（1154）廷试第一。孝宗朝，累迁中书舍人、直学士院、领建康留守。寻以荆南湖北路安抚使请祠。乾道五年（1169）卒。有于湖集词一卷。

六州歌头

长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。

念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、羽葆霓旌。使行人到此，忠愤气填膺。有泪如倾。

水调歌头

为总得居士寿

隆中三顾客，圯上一编书。英雄当日感会，馀事了寰区。千载神交二子，一笑眇然兹世。却愿驾柴车。长忆淮南岸，耕钓混樵渔。

忽扁舟，凌骇浪，到三吴。纶巾羽扇容与，争看列仙儒。不为莼鲈笠泽，便挂衣冠神武，此兴渺江湖。举酒对明月，高曳九霞裾。

又

凯歌上刘恭父

猩鬼啸篁竹，玉帐夜分弓。少年荆楚剑客，突骑锦襜红。千里风飞雷厉，四棱星流彗扫，萧斧锉春葱。谈笑青油幕，日奏捷书同。

诗书帅，黄阁老，黑头公。家传鸿宝秘略，小试不言功。闻道玺书频下，看即沙堤归去，帷幄且从容。君王自神武，一举朔庭空。

又

泛湘江

濯足夜滩急，晞髮北风凉。吴山楚泽行遍，只欠到潇湘。买得扁舟归去，此事天公付我，六月下沧浪。蝉蜕尘埃外，蝶梦水云乡。

制荷衣，纫兰佩，把琼芳。湘妃起舞一笑，抚瑟奏清商。唤起九歌忠愤，拂拭三闾文字，还与日争光。莫遣儿辈觉，此乐未渠央。

又

金山观月

江山自雄丽，风露与高寒。寄声月姊，借我玉鉴此中看。幽壑鱼龙悲啸，倒影星辰摇动，海气夜漫漫。涌起白银阙，危驻紫金山。

表独立，飞霞珮，切云冠。漱冰濯雪，眇视万里一毫端。回首三山何处，闻道群仙笑我，要我欲俱还。挥手从此去，翳凤更骖鸾。

又

汪德邵无尽藏

淮楚襟带地，云梦泽南州，沧江翠壁佳处，突兀起红楼。凭仗使君胸次，与问老仙何在，长啸俯清秋。试遣吹箫看，骑鹤恐来游。

欲乘风，凌万顷，泛扁舟。山高月小，霜露既降，凛凛不能留。一吊周郎羽扇，尚想曹公横槊，兴废两悠悠。此意无尽藏，分付水东流。

又

隐静山观雨

青嶂度云气，幽壑舞回风。山神助我奇观，唤起碧霄龙。电掣金蛇千丈，雷震灵鼍万叠，汹汹欲崩空。尽泻银潢水，倾入宝莲宫。

坐中客，凌积翠，看奔洪。人间应失匕箸，此地独从容。洗了从来尘垢，润及无边焦槁，造物不言功。天宇忽开霁，日在五云东。

又

桂林集句

五岭皆炎热，宜人独桂林，江南驿使未到，梅蕊破春心。繁会九衢三市，缥缈层楼杰观，雪片一冬深。自是清凉国，莫遣瘴烟侵。

江山好，青罗带，碧玉簪。平沙细浪欲尽，陡起忽千寻。家种黄柑丹荔，户拾明珠翠羽，箫鼓夜沈沈。莫问骖鸾事，有酒且频斟。

又

桂林中秋

今夕复何夕，此地过中秋。尝心亭上唤客，追忆去年游。千里江山如画，万井笙歌不夜，扶路看遨头。玉界拥银阙，珠箔卷琼钩。

驭风去，忽吹到，岭边州。去年明月依旧，还照我登楼。楼下水明沙静，楼外参横斗转，搔首思悠悠。老子兴不浅，聊复此淹留。

又

和庞佑父

雪洗虏尘静，风约楚云留。何人为写悲壮，吹角古城楼。湖海平生豪气，关塞如今风景，剪烛看吴钩。剩喜然犀处，骇浪与天浮。

忆当年，周与谢，富春秋，小乔初嫁，香囊未解，勋业故优游。赤壁矶头落照，肥水桥边衰草，渺渺唤人愁。我欲剩风去，击楫誓中流。

又

为时传之寿

云海漾空阔，风露凛高寒。仙翁鹤驾，羽节缥缈下天端。指点虚无征路，时见双凫飞舞，挥朱隘尘寰。吹笛向何处，海上有三山。

彩衣新，鱼服丽，更朱颜。蟠桃未熟，千岁容与且人间。早晚金泥封诏，归侍玉皇香案，踵武列仙班。玉骨自难老，未用九霞丹。

又

为方务德侍郎寿

紫橐论思旧，碧落拜除新。内家敕使，传诏亲付玉麒麟。千里江山增丽，是处旌旗改色，佳气郁轮囷。看取连宵雪，借与万家春。

建崇牙，开盛府，是生辰。十州老稚，都向今日祝松椿。多少活人阴德，合享无边长算，惟有我知君。来岁更今日，一气转洪钧。

又

垂虹亭

舣棹太湖岸，天与水相连。垂虹亭上，五年不到故依然。洗我征尘三斗，快揖商飙千里，鸥鹭亦翩翩。身在水晶阙，真作驭风仙。

望中秋，无五日，月还圆。倚栏清啸孤发，惊起壑龙眠。欲酹鸱夷西子，未办当年功业，空系五湖船。不用知馀事，莼鲙正芳鲜。

水调歌头

送刘恭父趋朝

鳌禁辍颇牧，熊轼赖龚黄。一时林莽千险，蜂午要驱攘。金版六韬初试，烟敛山空野迥，低草见牛羊。旒纩释南顾，戈甲濯银潢。

玉书下，褒懿绩，促曹装。帝宸天近，红旆东去带朝阳。归辅五云丹陛，回首楚楼千里，遗爱满潇湘。应记依刘客，曾此奉离觞。

多丽

景萧疏，楚江那更高秋。远连天、茫茫都是，败芦枯蓼汀洲。认炊烟、几家蜗舍，映夕照、一簇渔舟。去国虽遥，宁亲渐近，数峰青处是吾州。便乘取、波平风静，荃棹且夷犹。关情有，冥冥去雁，拍拍轻鸥。

忽追思、当年往事，惹起无限羁愁。拄笏朝来多爽气，秉烛夜永足清游。翠袖香寒，朱弦韵悄，无情江水只东流。柂楼晚，清商哀怨，还听隔船讴。无言久，馀霞散绮，烟际帆收。

木兰花慢

送归云去雁，澹寒采、满溪楼。正佩解湘腰，钗孤楚鬓，鸾鉴分收。凝情望行处路，但疏烟远树织离忧。只有楼前溪水，伴人清泪长流。

霜华夜永逼衾裯。唤谁护衣篝。念粉馆重来，芳尘未扫，争见嬉游。情知闷来殢酒，奈回肠、不醉只添愁。脉脉无言竟日，断魂双鹜南州。

又

紫箫吹散后，恨燕子、只空楼。念璧月长亏，玉簪中断，覆水难收。青鸾送碧云句，道霞扃雾锁不堪忧。情与文梭共织，怨随宫叶同流。

人间天上两悠悠。暗泪洒灯篝。记谷口园林，当时驿舍，梦里曾游。银屏低闻笑语，但醉时冉冉醒时愁。拟把菱花一半，试寻高价皇州。

水龙吟

望九华山作

竹舆晓入青阳，细风凉月天如洗。峰回路转，云舒霞卷，了非人世。转就丹砂，铸成金鼎，碧光相倚。料天关虎守，箕畴龙负，开神秘、留兹地。

缥缈珠幢羽卫。望蓬莱、初无弱水。仙人拍手，山头笑我，尘埃满袂。春锁瑶房，雾迷芝圃，昔游都记。怅世缘未了，匆匆又去，空凝伫、烟霄里。

又

平生只说浯溪，斜阳唤我归船系。月华未吐，波光不动，新凉如水。长啸一声，山鸣谷应，栖禽惊起。问元颜去后，水流花谢，当年事、凭谁记。

须信两翁不死。驾飞车、时游兹地。漫郎宅里，中兴碑下，应留屐齿。酌我清尊，洗公孤愤，来同一醉。待相将把袂，清都归路，骑鹤去、三千岁。

念奴娇

过洞庭

洞庭青草，近中秋、更无一点风色。玉鉴琼田三万顷，著我扁舟一叶。素月分辉，明河共影，表里俱澄澈。悠然心会，妙处难与君说。

应念岭海经年，孤光自照，肝肺皆冰雪。短髮萧骚襟袖冷，稳泛沧浪空阔。尽吸西江，细斟北斗，万象为宾客。扣舷独笑，不知今夕何夕。

又

张仲钦提刑行边

弓刀陌上，净蛮烟瘴雨，朔云边雪。幕府横驱三万里，一把平安遥接。方丈三韩，西山八诏，慕义羞椎结。梯航入贡，路经头痛身热。

今代文武通人，青霄不上，却把南州节。虏马秋肥雕力健，应看名王宵猎。壮士长歌，故人一笑，趁得梅花月。王春奏计，便须平步清切。

又

欲雪呈朱漕元顺

朔风吹雨，送凄凉天气，垂垂欲雪。万里南荒云雾满，弱水蓬莱相接。冻合龙冈，寒侵铜柱，碧海冰澌结。凭高一笑，问君何处炎热。

家在楚尾吴头，归期犹未，对此惊时节。忆得年时貂帽暖，铁马千群观猎。狐兔成车，笙歌震地，归踏层城月。持杯且醉，不须北望凄切。

又

再和

绣衣使者，度郢中绝唱，阳春白雪。人物应须天上去，一日君恩三接。粉省香浓，宫床锦重，更把丝絇结。臣心如水，不教炙手成热。

还记岭海相从，长松千丈，映我秋竿节。忍冻推敲清兴满，风里乌巾猎猎。只要东归，归心入梦，梦泛寒江月。不因莼鲙，白头亲望真切。

又

星沙初下，望重湖远水，长云漠漠。一叶扁舟谁念我，今日天涯飘泊。平楚南来，大江东去，处处风波恶。吴中何地，满怀俱是离索。

常记送我行时，绿波亭上，泣透青罗薄。樯燕低飞人去后，依旧湘城帘幕。不尽山川，无穷烟浪，幸负秦楼约。渔歌声断，为君双泪倾落。

醉蓬莱

为老人寿

问人间荣事。海内高名，似今谁比。脱屣归来，眇浮云富贵。致远钩深，乐天知命，且从容阅世。火候周天，金文满义，从来活计。

有酒一尊，有棋一局，少日亲朋，旧家邻里。世故纷纭，但蚊虻过耳。解愠薰风，做凉梅雨，又一般天气。曲几蒲团，纶巾羽扇，年年如是。

雨中花慢

一叶凌波，十里驭风，烟鬟雾鬓萧萧。认得兰皋琼珮，水馆冰绡。秋霁明霞乍吐，曙凉宿霭初消。恨微颦不语，少进还收，伫立超遥。

神交冉冉，愁思盈盈，断魂欲遣谁招。犹自待、青鸾传信，乌鹊成桥。怅望胎仙琴叠，忍看翡翠兰苕。梦回人远，红云一片，天际笙箫。

二郎神

七夕

坐中客。共千里、潇湘秋色。渐万宝西成农事了，禾罢稏看、黄云阡陌。乔□橘洲风浪稳，岳镇耸、倚天青壁。追前事、兴亡相续，空与山川陈迹。

南国。都会繁盛，依然似昔。聚翠羽明珠三市满，楼观涌、参差金碧。乞巧处、家家追乐事，争要做、丰年七夕。愿明年强健，百姓欢娱，还如今日。

转调二郎神

闷来无那，暗数尽、残更不寐。念楚馆香车，吴溪兰棹，多少愁云恨水。阵阵回风吹雪霰，更旅雁、一声沙际。想静拥孤衾，频挑寒ㄠ，数行珠泪。

凝睇。傍人笑我，终朝如醉。便锦织回鸾，素传双鲤，难写衷肠密意。绿鬓点霜，玉肌消雪，两处十分憔悴。争忍见，旧时娟娟素月，照人千里。

满江红

秋满蘅皋，烟芜外、吴山历历。风乍起、兰舟不住，浪花摇碧。离岸橹声惊渐远，盈襟泪颗凄犹滴。问此情、能有几人知，新相识。

追往事，欢连夕。经旧馆，人非昔。把轻颦浅笑，细思重忆。红叶题诗谁与寄，青楼薄幸空遗迹。但长洲、茂苑草萋萋，愁如织。

又

于湖怀古

千古凄凉，兴亡事、但悲陈迹。凝望眼、吴波不动，楚山丛碧。巴滇绿骏追风远，武昌云旆连江赤。笑老奸、遗臭到如今，留空壁。

边书静，烽烟息。通轺传，销锋镝。仰太平天子，坐收长策。蹙踏扬州开帝里，渡江天马龙为匹。看东南、佳气郁葱葱，传千亿。

又

思归寄柳州

秋满离源，瘴云净、晓山如簇。动远思、空江小艇，高丘乔木。策策西风双鬓底，晖晖斜日朱栏曲。试侧身、回首望京华，迷南北。

思归梦，天边鹄。游宦事，蕉中鹿。想一年好处，砌红堆绿。罗帕分柑霜落齿，冰盘剥芡珠盈掬。倩春织、缕鲙捣香齑，新熟。

青玉案

饯别刘恭父

红尘冉冉长安路。看风度、凝然去。唱彻阳关留不住。甘棠庭院，芰荷香渚。尽是相思处。

龟鱼从此谁为主。好记江湖断肠句。万斛离愁休更诉。洞庭烟棹，楚楼风露。去作为霖雨。

蓦山溪

和清虚先生皇甫坦韵

清都绛阙，我自经行惯。璧月带珠星，引钧天、笙箫不断。宝簪瑶旆珮，玉立拱清班。天一笑，物皆春，结得清虚伴。

还丹九转。凡骨亲会换。携剑到人间，偶相逢、依然青眼。狂歌醉舞，心事有谁知，明月下，好风前，相对纶巾岸。

蝶恋花

行湘阴

漠漠飞来双属玉。一片秋光，染就潇湘绿。雪转寒芦花蔌。晚风细起波纹縠。

落日闲云归意促。小倚蓬窗，写作思家曲。过尽碧湾三十六。扁舟只在滩头宿。

又

怀于湖

恰则杏花红一树。捻指来时，结子青无数。漠漠春阴缠柳絮。一天风雨将春去。

春到家山须小住。芍药樱桃，更是寻芳处。绕院碧莲三百亩。留春伴我春应许。

又

送刘恭父

画戟游闲刀入鞘。安石榴花，影落红栏小。似劝先生须饮釂。枕中鸿宝微传妙。

衮衮锋车还急诏。满眼潇湘，总是恩波渺。归去槐庭思楚峤。觚棱月晓期分照。

又

送姚主管横州

君泛仙槎银海去。后日相思，地角天涯路。草草杯盘深夜语。冥冥四月黄梅雨。

莫拾明珠并翠羽。但使邦人，爱我如慈母。待得政成民按堵。朝天衣袂翩翩举。

鹧鸪天

上元设醮

咏彻琼章夜向阑。天移星斗下人间。九光倒影腾

青简，一气回春绕绛坛。

瞻北阙，祝南山。遥知仙仗簇清班。何人曾侍传柑宴，翡翠帘开识圣颜。

又

子夜封章扣紫清。五霞光里珮环声。驿传风火龙鸾舞，步入烟霄孔翠迎。

瑶简重，羽衣轻。金童双引到通明。三湘五筦同民乐，万岁千秋与帝龄。

又

忆昔追游翰墨场。武夷仙伯较文章。琅函奏号银台省，毡笔书名御苑墙。

经十载，过三湘。横楣丽锦照传觞。醉馀吐出胸中墨，只欠彭宣到后堂。

又

月地云阶欢意阑。仙姿不合住人间。骖鸾已恨车尘远，泣凤空馀烛影残。

情脉脉，泪珊珊。梅花音信隔关山。只应楚雨清留梦，不那吴霜绿易斑。

又

提刑仲钦行部万里，阅四月而后来归，

辄成，为太夫人寿

去日清霜菊满丛。归来高柳絮缠空。长驱万里山收瘴，径度层波海不风。

阴德遍，岭西东。天教慈母寿无穷。遥知今夕称觞处，衣彩还将衣绣同。

又

为老母寿

阿母蟠桃不记春。长沙星里寿星明。金花罗纸新裁诏，贝叶旁行别授经。

同犬子，祝龟龄。天教二老鬓长青。明年今日称觞处，更有孙枝满谢庭。

又

赠饯横州子山

舞凤飞龙五百年。尽将锦绣裹山川。王家券册诸孙嗣，主第笙歌故国传。

居玉铉，拥金蝉。只今门户庆蝉联。君侯合侍明光殿，且作横槎海上仙。

又

饯刘恭父

浴殿西头白玉堂。湘江东畔碧油幢。北辰躔次瞻

星象，南国山川解印章。

随步武，谢恩光。送公归趣舍人装。它年若肯传衣钵，今日应须釂寿觞。

又

饯刘恭父

割镫难留乘马东。花枝争看袅长红。衮衣空使斯民恋，绿竹谁歌入相同。

回武事，致年丰。几多遗爱在湘中。须知楚水枫林下，不似初闻长乐钟。

又

平国弟生日

楚楚吾家千里驹。老人心事正关渠。风流合是阶除玉，爱惜真成掌上珠。

纡彩绶，荐芳壶。老人还醉弟兄扶。问将何物为儿寿，付与家传万卷书。

又

荆州别同官

又向荆州住半年。西风催放五湖船。来时露菊团金颗，去日池荷叠绿钱。

斟别酒，扣离弦。一时宾从最多贤。今宵拚醉花迷坐，后夜相思月满川。

又

忆昔彤庭望日华。匆匆枯笔梦生花。郁轮袍曲惭新奏，风送银湾犯斗槎。

追往事，甫新瓜。飞蓬何事及兰麻。一江湘水流馀润，十里河堤筑浅沙。

又

瞻跸门前识个人。柳眉桃脸不胜春。短襟衫子新来棹，四直冠儿内样新。

秋色净，晓妆匀。不知何事在风尘。主翁若也怜幽独，带取妖饶上玉宸。

虞美人

赠卢坚叔

卢敖夫归骖鸾侣。相敬如宾主。森然兰玉满尊前。举案齐眉乐事、看年年。

我家白髮双垂雪。已是经年别。今宵归梦楚江滨。也学君家儿子、寿吾亲。

又

代季弟寿老人

雪花一尺江南北。薪尽炊无粟。老仙活国试刀圭。十万人家生意、与春回。

天公一笑酬阴德。赐与长生籍。今朝雪霁寿尊前。看我双亲都是、地行仙。

又

无为作

雪消烟涨清江浦。碧草春无数。江南几树夕阳红。点点归帆吹尽、晚来风。

楼头自擫昭华管。我已无肠断。断行双雁向人飞。织锦回文空在、寄它谁。

又

溪西竹榭溪东路。溪上山无数。小舟却在晚烟中。更看萧萧微雨、打疏篷。

无聊情绪如中酒。此意君知否。年时曾向此中行。有个人人相对。坐调筝。

又

柳梢梅萼春全未。谁会伤春意。一年好处是新春。柳底梅边只欠、那人人。凭春约住梅和柳。

略待些时候。锦帆风送彩舟来，却遣香苞妖叶、一齐开。

又

罗衣怯雨轻寒透。陡做伤春瘦。个人无奈语佳期。徙倚黄昏池阁、等多时。当初不似休来好。

来后空烦恼。倩人传语更商量。只得千金一笑、也甘当。

鹊桥仙

邢少连送末利

北窗凉透，南窗月上。浴罢满怀风露。不知何处有花来，但怪底、清香无数。

炎州珍产，吴儿未识，天与幽芳独步。冰肌玉骨岁寒时，倩间止，堂中留住。

又

落梅

吹香成阵，飞花如雪，不那朝来风雨。可怜无处避春寒，但玉立、仙衣数缕。

清愁万斛，柔肠千结，醉里一时分付。与君不用叹飘零，待结子、成阴归去。

又

横波滴素，遥山蹙翠，江北江南肠断。不知何处驭风来，云雾里、钗横鬓乱。

香罗叠恨，蛮笺写意，付与瑶台女伴。醉时言语醒时羞，道醒了，休教再看。

又

平国弟生日

湘江东畔，去年今日，堂上簪缨罗绮。弟兄同拜寿尊前，共一笑、欢欢喜喜。

渚宫风月，边城鼓角，更好亲庭一醉。醉时重唱去年词，愿来岁、强如今岁。

又

以酒果为黄子默寿

南州名酒，北园珍果，都与黄香为寿。风流文物是家传，睨血指、旁观袖手。

东风消息，西山爽气，总聚君家户牖。旧时曾识玉堂仙，在帝所、频开荐口。

又

戏赠吴伯承侍儿

明珠盈斗，黄金作屋，占了湘中秋色。金风玉露不胜情，看天上、人间今夕。

枝头一点，琴心三叠，算有诗名消得。野堂从此不萧疏，问何日，尊前唤客。

又

别立之

黄陵庙下，送君归去，上水船儿一只。离歌声断酒杯空，容易里、东西南北。

重湖风月，九秋天气，冉冉清愁如织。我家住在楚江滨，为频寄、双鱼素尺。

又

为老人寿

东明大士，吾家老子，是一元知非二。共携甘雨趁生朝，做万里、丰年欢喜。

司空山上，长沙星里，乞与无边祥瑞。仙家日月镇常春，笑人说、长生久视。

南乡子

送朱元晦行，张钦夫、邢少连同集

江上送归船。风雨排空浪拍天。赖有清尊浇别恨，凄然。宝蜡烧花看吸川。

楚舞对湘弦。暖响围春锦帐毡。坐上定知无俗客，俱贤。便是朱张与少连。

画堂春

上老母寿

蟠桃一熟九千年。仙家春色无边。画堂日暖卷非烟。昼永风妍。

看取疏封汤沐，何妨频棹觥船。方瞳绿髮对儒仙。岁岁尊前。

柳梢青

饯别蒋德施、粟子求诸公

重阳时节。满城风雨，更催行色。陇树寒轻，海

山秋老，清愁如织。

一杯莫惜留连，我亦是、天涯倦客。后夜相思，水长山远，东西南北。

又

元宵何高士说京师旧事

今年元夕。探尽江梅，都无消息。草市梢头，柳庄深处，雪花如席。

一尊邻里相过，也随分、移时换节。玉辇端门，红旗夜市，凭君休说。

又

探梅

溪南溪北。玉香消尽，翠娇无力。月淡黄昏，烟横清晓，都无消息。

无聊更绕空枝，断魂远、重招怎得。驿使归来，戍楼吹断，空成凄恻。

踏莎行

杨柳东风，海棠春雨。清愁冉冉无来处。曲径惊飞峡蝶丛，回塘冻湿鸳鸯侣。

舞彻霓裳，歌残金缕。蘼芜白芷愁烟渚。不识阳台梦里云，试听华表归来语。

又

长沙牡丹花极小，戏作此词，并以二枝

为伯承、钦夫诸兄一觞之荐

洛下根株，江南栽种。天香国色千金重。花边三阁建康春，风前十里扬州梦。

油壁轻车，青丝短鞚。看花日日催宾从。而今何许定王城，一枝且为邻翁送。

又

荆南作

旋葺荒园，初开小径。物华还与东风竞。曲槛晖

晖落照明，高城冉冉孤烟暝。

柳色金寒，梅花雪静。道人随处成幽兴。一杯不惜小淹留，归期已理沧浪艇。

又

万里扁舟，五年三至。故人相见忧堪喜。山阴乘兴不须回，毗耶问疾难为对。

不药身轻，高谈心会。匆匆我又成归计。它时江海肯相寻，绿蓑青蒻看清贵。

又

五月十三日月甚佳

藕叶池塘，榕阴庭院。年时好月今宵见。云鬟玉臂共清寒，冰绡雾縠谁裁剪。

扑粉□绵，侵尘宝扇。遥知掩抑成凄怨。去程何许是归程，离觞为我深深劝。

又

送别刘子思

古屋丛祠，孤舟野渡。长年与客分携处。漠漠愁阴岭上云，萧萧别意溪边树。

我已北归，君方南去。天涯客里多岐路。须君早出瘴烟来，江南山色青无数。

又

寿黄坚叟并以送行

时雨初睛，诏书随至。邦人父老为君喜。十年江海始归来，祥曦殿里搀班对。

日月开明，风云感会。切须稳上戎计。开教慈母寿无穷，看君黄髮腰金贵。

又

为朱漕寿

桂岭南边，湘江东畔。三年两见生申旦。知君心

地与天通，天教仙骨年年换。

趁此秋风，乘槎霄汉。看看黄纸书来唤。但令丹鼎汞频添，莫辞酒盏春无算。

丑奴儿

张仲钦母夫人寿

年年有个人生日，谁似君家。谁似君家。八十慈亲髮未华。

棠阴阁上棠阴满，满劝流霞。满劝流霞。来岁应添宰路沙。

又

张仲钦生日用前韵

伯鸾德耀贤夫妇，见说宜家。见说宜家。庭砌森森长玉华。

天公遣注长生籍，服日餐霞。服日餐霞。寿纪应须海算沙。

又

王公泽为予言查山之胜，戏赠

十年闻说查山好，何日追游。木落霜秋。梦想云溪不那愁。

主人好事长留客，尊酒夷犹。一笑登楼。兴在西峰上上头。

丑奴儿

十分济楚邦之媛，此日追游。雨霁云收。梦入潇湘不那愁。

主人白玉堂中老，曾侍凝旒。满酌琼舟。即上虚皇香案头。

又

珠灯璧月年时节，纤手同携。今夕谁知。自捻梅花劝一卮。

逢人问道归来也，日日佳期。管有来时。趁得收灯也未迟。

又

无双谁似黄郎子，自郐无讥。月满星稀。想见歌场夜打围。

画眉京兆风流甚，应赋蛜蝛。杨柳依依。何日文箫共驾归。

浣溪沙

刘恭父席上

卷旗直入蔡州城。只倚精忠不要兵。贼营半夜落妖星。

万旅去屯看整暇，十眉环坐却娉婷。白麻早晚下天庭。

又

玉节珠幢出翰林。诗书谋帅眷方深。威声虎啸复龙吟。

我是先生门下士，相逢有酒且教斟。高山流水遇知音。

又

绝代佳人淑且真。雪为肌骨月为神。烛前花底不胜春。

倚竹袖长寒卷翠，凌波袜小暗生尘。十分京洛旧家人。

又

妙手何人为写真。只难传处是精神。一枝占断洛城春。

幕雨不堪巫峡梦，西风莫障庾公尘。扁舟湖海要诗人。

又

瑞香

腊后春前别一般。梅花枯淡水仙寒。翠云裘著紫霞冠。

仙品只今推第一，清香元不是人间。为君更试小龙团。

又

饯郑宪

宝蜡烧春夜影红。梅花枝傍锦薰笼。曲琼低卷瑞香风。

万里江山供燕几，一时宾主看谈锋。问君归计莫匆匆。

又

亲旧蕲口相访

六客西来共一舟。吴儿踏浪剪轻鸥。水光山色翠相浮。

我欲吹箫明月下，略须棹晚风头。从前五度到蕲州。

又

已是人闲不系舟。此心元自不惊鸥。卧看骇浪与天浮。

对月只应频举酒，临风何必更搔头。暝烟多处是神州。

又

冉冉幽香解钿囊。兰桡烟雨暗春江。十分清瘦为萧郎。

遥忆牙樯收楚缆，应将玉箸点吴妆。有人萦断九回肠。

又

楼下西流水拍堤。楼头日日望春归。雪晴风静燕来迟。

留得梅花供半额，要将杨叶画新眉。莫教辜负早春时。

又

去荆州

方舡载酒下江东。箫鼓喧天浪拍空。万山紫翠映云重。

拟看岳阳楼上月，不禁石首岸头风。作笺我欲问龙公。

又

次韵戏马梦山与妓作别

罗袜生尘洛浦东。美人春梦琐牕空。眉山蹙恨几千重。

海上蟠桃留结子，渥洼天马去追风。不须多怨主人公。

又

梦山未释然，再作

一片西飞一片东。高情已逐落花空。旧欢休问几时重。

结习正如刀舐蜜，扫除须著絮因风。请君持此问庞公。

又

鳷鹊楼高晚雪融。鸳鸯池暖暗潮通。郁金黄染柳丝风。

油壁不来春草绿，阑干倚遍夕阳红。江南山色有无中。

又

妒妇滩头十八姨。颠狂无赖占佳期。唤它滕六把春欺。

忄孱忄愁莺莺并燕燕，恓惶柳柳与梅梅。东君独自落便宜。

又

洞庭

行尽潇湘到洞庭。楚天阔处数峰青。旗梢不动晚波平。

红蓼一湾纹缬乱，白鱼双尾玉刀明。夜凉船影浸疏星。

又

坐上十八客

同是瀛洲册府仙。只今聊结社中莲。胡笳按拍酒如川。

唤起封姨清晚景，更将荔子荐新圆。从今三夜看婵娟。

又

用沈约之韵

细仗春风簇翠筵。烂银袍拂禁炉烟。旃书名字压宫垣。

太学诸生推独步，玉堂学士合登仙。乃翁种德满心田。

又

赋微之提刑绣扇

只说闽山锦绣帏。忽从团扇得生枝。绉红衫子映丰肌。

春线应怜壶漏永，夜针频见烛花摧。尘飞一骑忆来时。

又

烟水亭蔡定夫置酒

滟滟湖光绿一围。修林断处白鸥飞。天机云锦蘸空飞。

乞我百弓真可老，为公一饮醉忘归。扁舟日日弄晴晖。

又

晚雨潇潇急做秋。西风掠鬓已飕飕。烛花明夜酒花浮。

醉眼定知非妙赏，□词端为□□留。想君泾渭不同流。

又

母氏生辰，老者同在舟中

稳泛仙舟上锦帆。桃花春浪舞清湾。寿星相伴到人间。

黄石公传三百字，西王母授九霞丹。银潢有路接三山。

又

以贡茶、沈水为扬齐伯寿

北苑春风小凤团。炎州沈水胜龙涎。殷勤送与绣衣仙。

玉食乡来思苦口，芳名久合上凌烟。天教富贵出长年。

又

霜日明霄水蘸空。鸣鞘声里绣旗红。澹烟衰草有无中。

万里中原烽火北，一尊浊酒戍楼东。酒阑挥泪向悲风。

又

再用韵

宫柳垂垂碧照空。九门深处五云红。朱衣只在殿当中。

细捻丝梢龙尾北，缓携纶旨凤池东。阿婆三五笑春风。

又

日暖帘帏春昼长。纤纤玉指动抨床。低头佯不顾檀郎。

豆蔻枝头双蛱蝶，芙蓉花下两鸳鸯。壁间闻得唾茸香。

又

侑刘恭父别酒

射策金门记昔年。又交藩翰入陶甄。不妨衣钵再三传。

粉泪但能添楚竹，罗巾谁解击吴船。捧杯犹愿小留连。

浪淘沙

琪树间瑶林。春意深深。梅花还被晓寒禁。竹里一枝斜向我，欲诉芳心。

楼外卷重阴。玉界沉沉。何人低唱醉泥金。掠水飞来双翠碧，应寄归音。

又

溪练写寒林。云重烟深。楼高风恶酒难禁。徙倚阑干谁共语，江上愁心。

清兴满山阴。鸿断鱼沉。一书何啻直千金。独抚瑶徽弦欲断，凭寄知音。

定风波

铃索声乾夜未央。曲阑花影步凄凉。莫道岭南冬

更暖。君看。梅花如雪月如霜。

见说墙西歌吹好，玉人扶坐劝飞觞。老子婆婆成独冷。谁省。自挑寒灺自添香。

望江南

赠谈献可

谈子醉，独立睨东风。未试玉堂挥翰手，只今楚泽钓鱼翁。万事举杯空。

谋一笑，一笑与君同。身老南山看射虎，眼高四海送飞鸿。赤岸晚潮通。

又

南岳铨德观作

朝元去，深殿扣瑶钟。天近月明黄道冷，参回斗转碧霄空。身在九光中。

风露下，环佩响丁东。玉案烧香萦翠凤，松坛移影动苍龙。归路海霞红。

醉落魄

轻黄澹绿。可人风韵闲装束。多情早是眉峰蹙。一点秋波，闲里觑人毒。

桃花庭院光阴速。铜鞮谁唱大堤曲。归时想是樱桃熟。不道秋千，谁伴那人蹴。

桃源忆故人

朔风弄月吹银霰。帘幕低垂三面。酒入玉肌香软。压得寒威敛。

檀槽乍捻么丝慢。弹得相思一半。不道有人肠断。犹作声声颤。

临江仙

试问梅何处好，与君藉草携壶。西园清夜片尘无。一天云破碎，两树玉扶疏。

谁擫昭华吹古怨，散花便满衣裾。只疑幽梦在清都。星稀河影转，霜重月华孤。

又

试问宜楼楼下竹，年来应长新篁。使君五岭又三湘。旧游知好在，熟处更难忘。

尚念论心舒啸否，只今湖海相望。遥怜阴过酒尊凉。举觞须酹我，门外是清江。

如梦令

木犀

花叶相遮相映。雨过翠明金润。折得一枝归，满咱清香成阵。风韵。风韵。寄赠绮窗去鬓。

菩萨蛮

立春

丝金缕翠幡儿小。裁罗捻线花枝袅。明日是新春。春风生鬓云。

吴霜看点点。愁里春来浅。只愿此花枝。年年长带伊。

又

诸客往赴东邻之集

庭叶翻翻秋向晚。凉砧敲月催金剪。楼上已清寒。不堪频倚栏。

邻翁开社瓮。唤客情应重。不醉且无归。醉时归路迷。

又

恰则春来春又去。凭谁说与春教住。与问坐中人。几回迎送春。

明年春更好。只怕人先老。春去有来时。愿春长见伊。

又

东风约略吹罗幕。一檐细雨春阴薄。试把杏花看。湿红娇暮寒。

佳人双玉枕。烘醉鸳鸯锦。折得最繁枝。暖香生翠帏。

又

赠筝妓

琢成红玉纤纤指。十三弦上调新水。一弄入云声。月明天更青。

匆匆莺语啭。待寓昭君怨。寄语莫重弹。有人愁倚栏。

又

玉龙细点三更月。庭花影下馀残雪。寒色到书帏。有人清梦迷。

墙西歌吹好。烛暖香闺小。多病怯杯觞。不禁冬夜长。

又

登浮玉亭

江山佳处留行客。醉馀老眼迷空碧。独倚最高楼。乾坤日夜浮。

微风吹笑语。白日鱼龙舞。此意忽翩翩。凭虚吾欲仙。

又

雪消墙角收灯后。野梅官柳春全透。池阁又东风。烛花烧夜红。

一尊留好客。欹尽阑干月。已醉不须归。试听乌夜啼。

又

溶溶花月天如水。阑干小倚东风里。夜久寂无人。露浓花气清。

悠然心独喜。此意知何意。不似隐墙东。烛花围坐红。

又

夜坐清心阁

暗潮清涨蒲塘晚。断云不隔东归眼。堂上晚风凉。藕花开处香。

夜航人不渡。白鹭双飞去。待得月华生。携筇独自行。

又

缥缈飞来双彩凤。雨疏云澹撩清梦。兰薄未禁秋。月华如水流。

采香溪上路。愁满参差树。独倚晚楼风。断霞萦素空。

又

蘼芜白芷愁烟渚。曲琼细卷江南雨。心事怯衣单。楼高生晚寒。

云鬟香雾湿。翠袖凄馀泣。春去有来时。春从沙际归。

又

舣舟采石

十年长作江头客。樯竿又挂西风席。白鸟去边明。楚山无数青。

倒冠仍落珮。我醉君须醉。试问识君不。青山与白鸥。

又

和州守胡明秀席上

乳羝属国归来早。知君胆大身犹小。一节不须论。功名看致君。

镇西楼上酒。父老为公寿。晚祝太夫人。年年封诏新。

又

胭脂浅染双珠树。东风到处娇无数。不语恨厌厌。何人思故园。

故园花烂熳。笑我归来晚。我老只思归。故园花雨时。

又

与同舍游湖归

吴波细卷东风急。斜阳半落苍烟湿。一棹采菱歌。倚栏人奈何。

天公怜好客。酒面风吹白。更引十玻璃。月明骑鹤归。

又

冥濛秋夕氵专清露。玉绳耿耿银潢注。永夜滴铜壶。月华楼影孤。

佳人纡绝唱。翠幕丛霄上。休劝玉东西。乌鸦枝上啼。

西江月

问讯湖边春色，重来又是三年。东风吹我过湖船。杨柳丝丝拂面。

世路如今已惯，此心到处悠然。寒光亭下水如天。飞起沙鸥一片。

又

风定滩声未已，雨来篷底先知。岸边杨柳最怜伊。忆得船儿曾系。

湖雾平吞白塔，茅檐自有青旗。三杯村酒醉如泥。天色寒呵且睡。

又

冉冉寒生碧树，盈盈露湿黄花。故人玉节有光华。高会仍逢戏马。

万事只今如梦，此身到处为家。与君相遇更天涯。拚了茱萸醉把。

又

张钦夫寿

诸老何烦荐口，先生自简渊衷。千年圣学有深功。妙处无非日用。

已授一编圯下，却须三顾隆中。鸿钧早晚转春风。我亦从君贾勇。

又

代五三弟为老母寿

慈母行封大国，老仙早上蓬山。天怜阴德遍人间。赐与还丹七返。

莫问清都紫府，长教绿鬓朱颜。年年今日彩衣斑。兄弟同扶酒盏。

又

蕲倅李君达才，当靖康、建炎之间，以

诸生起兵河东，屡摧强敌，盖未知其事，重

为感叹，赋此

不识平原太守，向来水北山人。世间功业谩亏成。华发萧萧满镜。

幸有田园故里，聊分风月江城。西湖西畔晚波平。袖手时来照影。

又

楼外疏星印水，楼头画烛烘帘。凭高举酒恨厌厌。征路虚无指点。

酒兴因君开阔，山容向我增添。一钩新月弄纤纤。浓雾花房半敛。

又

阻风三峰下

满载一船秋色，平铺十里湖光。波神留我看斜阳。放起鳞鳞细浪。

明日风回更好，今宵露宿何妨。水晶宫里奏霓裳。准拟岳阳楼上。

又

桂州同僚饯别

窗户青红尚湿，主人已作归期。坐中宾客尽邹枚。盛事它年应记。

别酒深深但劝，离歌缓缓休催。扁舟明日转清溪，好月相望千里。

又

以隋索靖小字法华经及古器为老人寿

汉铸九金神鼎，隋书小字莲经。刚风劫火转青冥。护守应烦仙圣。

昨梦归来帝所，今朝寿我亲庭。只将此宝伴长生。谈笑中原底定。

又

饮百花亭，为武夷枢密先生作。亭望庐

山双剑峰，为恶竹所蔽，是夕尽伐去

落日熔金万顷，晴岚洗剑双锋。紫枢元是黑头公。佳处因君愈重。

分得湖光一曲，唤回庐岳千峰。清尊今夜偶然同。早晚商岩有梦。

又

为枢密太夫人寿

畴昔通家事契，只今两镇交承。起居枢密太夫人。绿鬓斑衣相映。

乞得神仙九酝，祝教福禄千春。台星直上寿星明。长见门阑鼎盛。

减字木兰花

江阴州治漾花池

佳人绝妙。不惜千金频买笑。

燕姹莺娇。始遣清歌透碧霄。

主人好事。更倒一尊留客醉。

我醉思家。月满南池欲漾花。

又

一尊留夜。宾蜡烘帘光激射。

冻合铜壶。细听冰檐夜剪酥。

清愁冉冉。酒唤红潮登玉脸。

明日重看。玉界琼楼特地寒。

又

爱而不见。立马章台空便面。

想像娉婷。只恐丹青画不成。

诗人老去。恰要莺莺相伴住。

试与平章。岁晚教人枉断肠。

又

阿谁曾见。马上墙阴通半面。

玉立娉婷。一点灵犀寄目成。

明朝重去。人在横溪溪畔住。

乔木千章。摇落霜风只断肠。

又

琵琶亭林守、王食倅送别

江头送客。枫叶荻花秋索索。

弦索休弹。清泪无多怕湿衫。

故人相遇。不醉如何归得去。

我醉忘归。烟满空江月满堤。

又

二十六日立春

春如有意。未接年华春已至。

春事还新。多得年时五日春。

春郊便绿。只向腊前春已足。

屈指元宵。正是新春二十朝。

又

黄坚叟母夫人

慈闱生日。见说今年年九十。

戏彩盈门。大底孩儿七个孙。

人间喜事。只这一般难得似。

愿我双亲。都似君家太淑人。

又

赠尼师，旧角奴也

吹箫泛月。往事悠悠休更说。

拍碎琉璃。始觉从前万事非。

清斋净戒。休作断肠垂泪债。

识破嚣尘。作个逍遥物外人。

又

人间奇绝。只有梅花枝上雪。

有个人人。梅样风标雪样新。

芳心不展。嫩绿阴阴愁冉冉。

一笑相看。试荐冰盘一点酸。

又

枷花搦柳。知道东君留意久。

惨绿愁红。憔悴都因一夜风。

轻狂蝴蝶。拟欲扶持心又怯。

要免离披。不告东君更告谁。

清平乐

殿庐有作

光尘扑扑。宫柳低迷绿。鬥鸭阑干春诘曲。帘额微风绣蹙。

碧云青翼无凭。困来小倚银屏。楚梦未禁春晚，黄鹂犹自声声。

又

杨侯书院闻酒所奏乐

油幢画戟。玉铉调春色。动阀诸郎俱第一。风流前辈敌。

玉人双鞚华。翠云深处消摇。有客留君东閤，时闻风下笙箫。

又

梅

吹香嚼蕊。独立东风里。玉冻云娇天似水。羞杀夭桃秾李。

如今见说阑干。不禁月冷霜寒。垅上驿程人远，楼头戍角声乾。

又

寿叔父

英姿慷慨。独立风尘外。湖海平生豪气在。行矣云龙际会。

充庭兰玉森森。一觞共祝修龄。此地去天尺五，明年持橐西清。

又

向来省户。谋国参伊吕。暂借良筹非再举。谈笑肃清三楚。

良辰上客徜徉。奏篇犹记传香。此日一尊相属，它时同在岩廊。

点绛唇

赠袁立道

四到蕲州，今年更是逢重九。应时纳祐。随分开尊酒。

屡舞婆娑，醉我平生友。休回首。世间何有。明月疏疏柳。

又

饯刘恭父

绮燕高张，玉潭月丽玻璃满。旆霞行卷。无复长安远。

夏木阴阴，路袅薰风转。空留恋。细吹银管。别意随声缓。

又

萱草榴花，画堂永书风清暑。麝团菰黍。助泛菖蒲醑。

兵辟神符，命续同心缕。宜欢聚。绮筵歌舞。岁岁酬端午。

卜算子

雪月最相宜，梅雪都清绝。去岁江南见雪时，月底梅花发。

今岁早梅开，依旧年时月。冷艳孤光照眼明，只欠些儿雪。

诉衷情

中秋不见月

晚烟斜日思悠悠。西北有高楼。十分准拟明月，还似去年游。

飞玉斝，卷琼钩。唤新愁。姮娥贪共，暮雨朝云，忘了中秋。

又

牡丹

乱红深紫过群芳。初欲减春光。花王自有标格，尘外锁韶阳。

留国艳，问仙乡。自天香。翠帷遮日，红烛通宵，与醉千场。

好事近

木犀

一朵木犀花，珍重玉纤新摘。插向远山深处，占

十分秋色。

满园桃李闹春风，漫红红白白。争似淡妆娇面，伴蓬莱仙宫。

又

冰花

万瓦雪花浮，应是化工融结。仍看牡丹初绽，有层导千叶。

镂冰剪水更鲜明，说道真奇绝。来报主人佳兆，庆我公还阙。

南歌子

仲弥性席上

曾到蕲州不，人人说使君。使君才具合经纶。小试边城、早晚上星辰。

佳节重阳近，清歌午夜新。举杯相属莫辞频。后日相思、我已是行人。

又

赠吴伯承

人物羲皇上，诗名沈谢间。漫郎元自谩为官。醉眼瞢腾、只拟看湘山。

小隐今成趣，邻翁独往还。野堂梅柳尚春寒。且趁华灯、频泛酒船宽。

霜天晓角

柳丝无力。冉冉萦愁碧。系我船儿不住，楚江上、晚风急。

棹歌休怨抑。有人离恨极。说与归期不远，刚不信、泪偷滴。

生查子

远山眉黛横，媚柳开青眼。

楼阁断霞明，帘幕春寒浅。

杯延玉漏迟，烛怕金刀剪。

明月忽飞来，花影和帘卷。

长相思

小楼重。下帘栊。万点芳心绿间红。秋千图画中。

草茸茸。柳松松。细卷玻璃水面风。春寒依旧浓。

忆秦娥

元夕

元宵节。凤楼相对鳌山结。鳌山结。香尘随步。柳梢微月。

多情又把珠帘揭。游人不放笙歌歇。笙歌歇。晓烟轻散，帝城宫阙。

苍梧谣

饯刘恭父

归。十万人家儿样啼。公归去，何日是来时。

又

归。猎猎薰风飐绣旗。拦教住，重举送行杯。

又

归。数得宣麻拜相时。秋前后，公衮更莱衣。

水调歌头

天上掌纶手，阃外折冲才。发踪指示，平荡全楚息氛埃。缓带轻裘多暇，燕寝森严兵卫，香篆几徘徊。襦袴见歌咏，桃李藉栽培。

紫泥封，天笔润，日边来。趣装入觐，行矣归去作盐梅。祖帐不须遮道，看取眉间一点，喜气人尊罍。此去沙堤路，平步上三台。

又

送谢倅之临安

客里送行客，常苦不胜情。见公秣马东去，底事却欣欣。不为青毡俯拾，自是公家旧物，何必更关心。且喜谢安石，重起为苍生。

圣天子，方侧席，选豪英。日边仍有知已，应剡荐章间。好把文经武略，换取碧幢红旆，谈笑扫胡尘。勋业在此举，莫厌短长亭。

木兰花

拥貔貅万骑，聚千里、铁衣寒。正玉帐连云，油幢映日，飞箭天山。锦城起方面重，对筹壶、尽日雅歌闲。休遣沙场虏骑，尚馀匹马空还。

那看。更值春残。斟绿醑、对朱颜。正宿雨催红，和风换翠，梅小香悭。牙旗渐西去也，望梁州、故垒暮云间。休使佳人敛黛，断肠低唱阳关。

雨中花

一舸凌风，斗酒酹江，翩然乘兴东游。欲吐平生孤愤，壮气横秋。浩荡锦囊诗卷，从容玉帐兵筹。有当时桥下，取履仙翁，谈笑同舟。

先贤济世，偶耳功名，事成岂为封留。何况我、君恩深重，欲报无由。长望东南气王，从教西北云浮。断鸿万里，不堪回首，赤县神州。

鹧鸪天

可意黄花人不知，黄花标格世间稀。园葵裛露迎朝日，槛菊迎霜媚夕霏。

芍药好，是金丝。绿藤红刺引蔷薇。姚家别有神仙品，似着天香染御衣。

眼儿媚

晓来江上荻花秋。做弄个离愁。半竿残日，两行珠泪，一叶扁舟。

须知此去应难遇，直待醉方休。如今眼底，明朝心上，后日眉头。

虞美人

清宫初入韶华管。宫叶秋声满。满庭芳草月婵娟。想见明朝喜色、动天颜。

持杯满劝龙头客。荣遇时难得。词源三峡泻瞿塘。便是醉中空去、也无妨。

菩萨蛮

林柳州生朝

史君家枕吴波碧。朱门铺手摇双戟。也到岭边州。真成汗漫游。

归期应不远。趁得东江暖。翁媪雪垂肩。双双平地仙。

临江仙

罨画楼前初立马，隔帘笑语相亲。铅华洗尽见天真。衫儿轻罩雾，髻子直梳云。

翠叶银丝簪末利，樱桃澹注香唇。见人不语解留人。数杯愁里酒，两眼醉时春。

浣溪沙

过临川席上赋此词

我是临川旧史君。

而今欲作岭南人。

重来辽鹤事犹新。

去路政长仍酷暑，

主公交契更情亲。

横秋阁上晚风匀。

又

同前

康乐亭前种此君。

重来风月苦留人。

儿童竹马笑谈新。

今代孟士仍好客，

政成归去眷方新。

十眉环坐晚妆匀。

西江月

十里轻红自笑，两山浓翠相呼。意行着脚到精庐。借我绳床小住。

解饮不妨文字，无心更狎鸥鱼。一声长啸暮烟孤。袖手西湖归去。

忆秦娥

天一角。南枝向我情如昨。情如昨。水寒烟淡，

雾轻云薄。

吹花嚼蕊愁无托。年华冉冉惊离索。惊离索。倩春留住，莫教摇落。

浣溪沙

湓浦从君已十年。

京江仍许借归船。

相逢此地有因缘。

十万貔貅环武帐，

三千珠翠入歌筵。

功成去作地行仙。

柳梢青

碧云风月无多。莫被名缰利锁。白玉为车，黄金作印，不恋休呵。

争如对酒当歌。人是人非恁么。年少甘罗，老成吕望，必竟如何。

卜算子

万里去担簦，谁识新丰旅。好事些儿说与郎，奴是姮娥侣。

若到广寒宫，但道奴传语。待我仙郎折桂枝，拣个高枝与。

柳梢青

草底蛩吟。烟横水际，月澹松阴。荷动香浓，竹深凉早，销尽烦襟。

髮稀浑不胜簪。更客里、吴霜暗侵。富贵功名，本来无意，何况如今。

瑞鹧鸪

香佩潜分紫绣囊。野塘波急折鸳鸯。

春风灞岸空回首，落日西陵更断肠。

雪下哦诗怜谢女，花间为令胜潘郎。

从今千里同明月，再约圜时拜夜香。

青玉案

送频统辖行

相春堂上闻莺语。正花柳、芳菲处。有底尊前欢且舞。满堂宾客，紫泥丹诏，衮衮烟霄路。

君王天纵资仁武。要尺箠、平骄虏。思得英雄亲驾驭。将军行矣，九重虚宁，谈笑清寰宇。

念奴娇

海云四敛，太清楼、极目一天秋色。明月飞来云雾尽，城郭山川历历。良夜悠悠，西风袅袅，银汉冰轮侧。云霓三弄，广寒宫殿长笛。

偏照紫府瑶台，香笼玉座，翠霭迷南北。天上人间凝望处，应有乘风归客。露滴金盘，凉生玉宇，满地新霜白。壶中清赏，画檐高挂虚碧。

又

风帆更起，望一天秋色，离愁无数。明日重阳尊酒里，谁与黄花为主。别岸风烟，孤舟灯火，今夕知何处。不如江月，照伊清夜同去。

船过采石江边，望夫山下，酌水应怀古。德耀归来虽富贵，忍弃平生荆布。默想音容，遥怜儿女，独立衡皋暮。桐乡君子，念予憔悴如许。

蓦山溪

雄风豪雨，时节清明近。帘幕起轻寒，暖红炉、笑翻灰烬。阴藏迟日，欲验几多长，绣工慵，围棋倦，香篆频销印。

茂林芳径，绿变红添润。桃杏意酣酣，占前头、一番花信。华堂尊酒，但作艳阳歌，禽声喜，流云尽，明日春游俊。

拾翠羽

春入园林，花信总诸迟速。听鸣禽、稍迁乔木。夭桃弄色，海棠芬馥。风雨齐，芳径草心频绿。

禊事才过，相次禁烟追逐。想千岁、楚人遗俗。青旗沽酒，各家炊熟。良夜游，明月胜烧花烛。

蝶恋花

秦乐家赏花

烂烂明霞红日暮。艳艳轻云，皓月光初吐。倾国倾城恨无语。彩鸾祥凤来还去。

爱花常为花留住。今岁风光，又是前春处。醉倒扶归也休诉。习池人笑山翁语。

渔家傲

红白莲不可并栽，用酒盆种之，遂皆有

花，呈周倅

红白莲房生一处。雪肌霞艳难为喻。当是神仙来

紫府。双禀赋。人间相见犹相妒。

清雨轻烟凝态度。风标公子来幽鹭。欲遣微波传尺素。歌曲误。醉中自有周郎顾。

夜游宫

句景亭

听话危亭句景。芳郊迥、草长川永。不待崇冈与峻岭。倚栏杆，望无穷，心已领。

万事浮云影。最旷阔、鹭闲鸥静。好是炎天烟雨醒。柳阴浓，芰荷香，风日冷。

鹧鸪天

咏桃菊花

桃换肌肤菊换妆。只疑春色到重阳。偷将天上千年艳，染却人间九日黄。

新艳冶，旧风光。东篱分付武陵香。尊前醉眼空相顾，错认陶潜是阮郎。

又

送陈倅正字摄峡州

人物风流册府仙。谁教落魄到穷边。独班未引甘泉伏，三峡先寻上水船。

斟楚酒，扣湘弦。竹枝歌里意凄然。明时合下清猿泪，闲日须题采凤笺。

菩萨蛮

回文

落霞残照横西阁。阁西横照残霞落。波浅戏鱼多。多鱼戏浅波。

手携行客酒。酒客行携手。肠断九歌长。长歌九断肠。

又

回文

渚莲红乱风翻雨。雨翻风乱红莲渚。深处宿幽禽。禽幽宿处深。

澹妆秋水鉴。鉴水秋妆淡。明月思人情。情人思月明。

又

回文

晚花残雨风帘卷。卷帘风雨残花晚。双燕语虚窗。窗虚语燕双。

睡醒风惬意。意惬风醒睡。谁与话情诗。诗情话与谁。

又

回文

白头人笑花间客。客间花笑人头白。年去似流川。川流似去年。

老羞何事好。好事何羞老。红袖舞香风。风香舞袖红。

南歌子

过严关

路尽湘江水，人行瘴雾间。昏昏西北度严关。天外一簪初见、岭南山。

北雁连书断，秋霜点鬓斑。此行休问几时还。唯拟桂林佳处、过春残。

燕归梁

风柳摇丝花缠枝。满目韶辉。离鸿过尽百劳飞。都不似、燕来归。

旧来王谢堂前地，情分独依依。画梁雕拱启朱扉。看双舞、羽人衣。

卜算子

风生杜若洲，日暮垂杨浦。行到田田乱叶边，不见凌波女。

独自倚危栏，欲向荷花语。无奈荷花不应人，背立啼红雨。

点绛唇

秩秩宾筵，玉潭春涨玻璃满。旆霞风卷。可但长安远。

夏木成阴，路袅薰风转。空留恋。细吹银管。别意随声缓。

水调歌头

过岳阳楼作

湖海倦游客，江汉有归舟。西风千里，送我今夜岳阳楼。日落君山云气，春到沅湘草木，远思渺难收。徙倚栏杆久，缺月挂帘钩。

雄三楚，吞七泽，隘九州。人间好处，何处更似此楼头。欲吊沉纍无所，但有渔儿樵子，哀此写离忧。回首叫虞舜，杜若满芳洲。

锦园春

醉痕潮玉。爱柔英未吐，露花如簇。绝艳矜春，分流芳金谷。

风梳雨沐。偏只欠、夜阑清淑。杜老情疏，黄州恨冷，谁怜幽独。

天仙子

三月灞桥烟共雨。拂拂依依飞到处。雪球轻飏弄精神，扑不住。留不住。常系柔肠千万缕。

只恐舞风无定据。容易着人容易去。肯将心绪向才郎，待拟处。终须与。作个罗帏收拾取。

鹧鸪天

春情

日日青楼醉梦中。不知楼外已春浓。杏花未遇疏疏雨，杨柳初摇短短风。

扶画鹢，跃花骢。涌金门外小桥东。行行又入笙歌里，人在珠帘第几重。中兴以来绝

风入松

蜡梅

玉妃孤艳照冰霜。初试道家妆。素衣嫌怕姮娥妒，染成宫样鹅黄。宫额娇涂飞燕，缕金愁立秋娘。

湘罗百濯蹙香囊。蜜露缀琼芳。蔷薇水蘸檀心紫，郁金薰染浓香。萼绿轻移云袜，华清低舞霓裳。

多丽

小庭阶。帘栊婀娜蓬茉。恨匆匆、归鸿度影，东风摇荡情怀。不多时、见他行过，霎儿后、依旧迴

来。银铤双鬟，玉丝头道，一尖生色合欢鞋。麝香粉、绣茸衫子，窄窄可身裁。偶回头，笑涡透脸，蝉影笼钗。

忆疏狂、随车信马，那知沦落天涯。豆蔻初、可怜春早，菖蒲晚、难见花开。红叶波深，彩楼天远，浪凭青鸟信音乖。等闲是、这番迷眼，无处可安排。行云断、梦魂不到，空赋阳台。

临江仙

误入蓬莱仙境，松风十里凄凉。众中仙子淡梳妆。瑶琴横膝上，一曲泛宫商。

独步寂寥归去睡，月华冷淡高堂。觉来犹惜有馀香。有心归洛浦，无计梦襄王。

杨柳枝

碧玉簪冠金缕衣。雪如肌。从今休去说西施。怎如伊。

杏脸桃桃腮不傅粉，貌相宜。好对眉儿共眼儿。觑人迟。

鹧鸪天

脱却麻衣换绣裙。仙凡从此两俱分。蛾眉再画当时柳，蝉髻仍梳旧日云。

施玉粉，点朱唇。星冠不戴貌超群。枕边一任潘郎爱。再也无心恋老君。

西江月

半旧鞋儿着稳，重糊纸扇多风。隔年煮酒味偏浓。雨过樱桃色重。

有距公鸡快，尾长山雉枭雄。烧残银烛焰头红。半老佳人可共。








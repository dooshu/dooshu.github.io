○禁逾限勘覆诏

如闻大理寺所覆诸州府刑狱，皆盘勘微细节目，不早详断。道路遐远，往返经年，非惟囚禁多时，有伤和气，兼亦觊望恩泽，故涉稽留，为弊颇深，须有提举。宜令御史台切加纠察，准敕限较科推状，中有赃数异同，及罪人伏款未尽者，即许移牒盘问。其他烦碎事条，不关要节者，并不得更令移牒勘覆。


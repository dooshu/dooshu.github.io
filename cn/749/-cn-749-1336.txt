附录三元明小说话本中依托宋人词


钱易

易字希白，吴越倧子。真宗朝进士，累迁至翰林学士，天圣四年卒。

蝶恋花

一枕闲欹春昼午。梦入华胥，邂逅飞琼作。娇态翠颦愁不语。彩笺遗我新奇句。

几许芳心犹未诉。风竹敲窗，惊散无寻处。惆怅楚云留不住。断肠凝望高唐路。

姚卞

卞字伯善，嘉禾人，仁宗进秀才。

念奴娇

诸葛庙

小舟横楫，看云峰高拥，千重苍碧。白帝城中冠盖换，田野犹谈玄德。三顾频烦，两朝开济，何处寻遗迹。江堆石阵，至今神拥沙碛。

追忆当年诸葛，幅巾高卧，抱图王奇策。见说庙今尚在，中有参天松柏。据蜀英豪，吞吴遗恨，俯仰成今昔。空令豪俊，浩歌挥涕横臆。

赵旭

江神子

旗亭谁唱渭城诗。两相思。怯罗衣。野渡舟横，杨柳折残枝。怕见苍山千万里，人去远，草烟迷。

芙蓉秋露洗胭脂。断风凄。晓霜微。剑悬秋水，离别惨虹霓。剩有青衫千点泪，何日里，滴休时。

踏莎行

羽翼将成，功不欲遂。姓名已称男儿意。东君为报牡丹芳，琼林赐与他人醉。

唯字曾差，功名落地。天公误我平生志。问归来、回首望家乡，水远山遥、三千馀里。

浣溪沙

秋气天寒万叶飘。蛩声唧唧夜无聊。夕阳人影卧平桥。

菊近秋来都烂熳，从他霜后更萧条。夜来风雨似今朝。

小重山

独坐清灯夜不眠。寸肠千万缕、两相牵。鸳鸯秋雨傍池莲。分飞苦。红泪晚风前。

回首雁翩翩。写来思寄去、远如天。安排心事待明年。愁难待，泪滴满青毡。

鹧鸪天

黄草遮寒最不宜。况兼久敝色如灰。肩穿袖破花成缕、可奈金风早晚吹。

才挂体，泪沾衣。出门羞见旧相知。邻家女子低声问，觅与奴糊隔帛儿。

浪淘沙

握管泪盈眸。欲写还休。人间情是阿谁留。千丈游丝不落地，风外悠悠。

烟雨晚山稠。人在西楼。几行候雁下汀洲。一个思乡寒夜客，万种离愁。

刘天义

天义，洛阳人。

后庭花

云鬟堆绿鸦。罗裙簌绛纱。巧锁眉颦柳，轻匀脸衬霞，小妆髽。凌波罗袜，洞天何处家。

王翠鸾

杂剧云：死后鬼魂出现，与刘天义唱和。

后庭花

无心度岁华。梦魂常到家。不见天边雁，相侵井底蛙。碧桃花。鬓边斜插。伴人憔悴杀。

章台柳

杭州西湖歌妓。

沁园春

弱质娇姿，黛眉星眼，画工怎描。自章台分散，隋堤别后，近临绿水，远映红蓼。半占官街，半侵私道，长被狂风取次摇。当今桃腮杏脸，难比好娇娆。

春朝。晓露才消。暗隐黄鹂深处娇。千丝万缕，零零风拂水，随风随雨，晴雪飘飘。欲告东君，移归庭院，独对高台舞细腰。从今后，无人折取柔条。

元净

元净字无象，於潜徐氏子，住持杭州上下二天竺，赐紫衣及辩才之号，曾与苏轼唱和。

如梦令

春色湖光如练。杨柳依稀拂面。杨柳已难□，栽向别家庭院。哀怨。哀怨。欲见无由得见。

南轩

住持杭州智果寺，尝与轼唱和。

如梦令

柳眼笑窥人送。袅娜舞腰纤弄。那更柳眉效蹙，三件皆出众。尊重。尊重。已作一场春梦。

方乔

乔，乐至人。

菩萨蛮

复答紫竹

秋风即拟同衾枕。春归依旧成孤寝。爽约不思量。翻言要打郎。

鸳鸯如共耍。玉手何辞打。若再负佳期。还应我打伊。

玉楼春

答紫竹

绿阴扑地莺声近。柳絮如绵烟草衬。双鬟玉面碧窗人。一纸银钩青鸟信。

佳期远卜清秋夜。桐树梢头明月挂。天公若解此情深，此岁何须三月夏。

紫竹

紫竹，方乔妻。

踏莎行

约方乔不至

醉柳边莺，懒风熨草。约郎暂会闲门道。粉墙阴下待朗来。藓痕印得鞋痕小。

花日移阴，帘香失袅。望郎不到心如捣。避人愁入倚屏山，断魂还向墙阴绕。

卜算子

绣阁锁重门，携手终非易。墙外凭它花影摇，那得疑郎至。

合眼想郎君，别久难相似。昨夜如何绣枕边，梦见分明是。

菩萨蛮

约郎共会西厢下。娇羞竟负从前话。不道一暌违。佳期难再期。

郎君知我愧。故把书相诋。寄语不须慌。见时须打郎。

又

与郎眷恋何时了。爱郎不异珍和宝。一定百金偿。算来何用郎。

戏郎郎莫恨。珍宝何须论。若要买郎心。凭他万万金。

踏莎行

投方乔誓书

笔锐金针，墨浓螺黛。盟言写就囊儿袋。玉屏一缕兽炉烟，兰房深处深深拜。

芳意远穷，花笺难载。帘前细祝风吹带。两情愿得似堤边，一江渌水年年在。

生查子

晨莺不住啼，故唤愁人起。无力晓妆慵，闲弄荷钱水。

欲呼女伴来，鬥草花阴里。娇极不成狂，更向屏山倚。

又

思郎无见期，独坐离情惨。门户约花开，花落轻风飐。

生怕是黄昏，庭竹和烟黮。敛翠恨无涯，强把兰缸点。

王氏

宇文绶妻。

望江南

公孙恨，端本笔俱收。枉念歌馆经数载，寻思徒记万馀秋。拓拔泪交流。

村仆固，闷独驾孤舟。不望手勾龙虎榜，慕容颜老一齐休。甘分守闾丘。

南柯子

鹊喜噪晨树，灯开半夜花。果然音信到天涯。报道玉郎登第、出京华。

旧恨消眉黛，新欢上脸霞。从前都是误疑他。将谓经年狂荡、不归家。

宇文绶

踏莎行

足蹑云梯，手攀仙桂。姓名高持登科记。马前喝道状元来，金鞍玉勒成行缀。

宴罢归来，恣游花市。此时方显平生志。修书速报凤楼人，这回好个风流婿。

墦台寺僧

诉衷情

知伊夫婿上边回。懊恼碎情怀。络索镮儿一对。简子与金钗。

伊收取，莫疑猜。且开怀。自从别后，孤帏冷落，独守书斋。

黄妙修

妙修，开封西山观道士。

浪淘沙

稽首大罗天。法眷姻缘。如花玉貌正当年。帐冷帏空孤枕畔，枉自熬煎。

为此建斋筵。追荐心虔。亡魂超度意无牵。急到蓝桥来解渴，同做神仙。

申纯

纯字厚卿，宣和间人。祖汴人，寓居成都。

摸鱼儿

锦城西、一区华屋，天开多少佳趣。当门绿水朝千里，何况碧山无数。堪爱处。有潇湘新篁，松桧森前路。深沉院宇。见帘幕低垂，丝簧迭奏，镇日歌金缕。

金闺彦，早岁归休占住。小生平昔依慕。今朝走马行来近，试倚绣鞍凝觑。君莫去。且道十分、幽意谁为主。诗朋酒侣。诗朋酒侣。向此地嬉游，寻花问柳，须是有奇遇。

点绛唇

庭院深沉，迟迟日上荼縻架。芳丛潇洒。妆点春无价。玉体香肌。好手应难画。还惊讶。春心荡也。谁共游蜂话。

喜迁莺

园林过雨。问满目媚景，是谁为主。翠柳舒眉，黄鹂调舌，镇日恣狂歌舞。金衣公子何事，牵惹万千愁绪。芳草地，有香车宝马，骈阗几许。

无据。行乐处。好景良辰，休把空辜负。一种春风，几多图画，听取绵蛮簧语。又向暗巢偷眼，欲啄花心无路。短墙外，待放伊飞过，旁人低诉。

减字木兰花

春宵陪宴。歌罢酒阑人正倦。危坐中堂。倏见仙娥出洞房。

博山香烬。素手重添银漏永。织女斜河。月白风清良夜何。

西江月

试问兰煤灯烬，佳人积久方成。殷勤一半付多情。油污不堪自整。

妾手分来的的，郎衣拭处轻轻。为言留取表深诚。此约又还未定。

石州引

懊恨东君，催趱去程，春意牢落。梨花粉泪溶溶，知是为谁轻别。冲寒向晚，特地折取归来，佳人无语从抛掷。瞥见却惊猜，忍使芳尘歇。

收拾。道明窗净几，瓶里一枝，便添风月。因念多才，值此严寒时节。近新消减，料有万斛春愁，芭蕉未展丁香结。甚日把山盟，向枕前同设。

玉楼春

晓窗寂寂惊相遇。欲把芳心深意诉。低眉剑翠不胜春，娇转樱唇红半吐。

匆匆已约欢娱处。可恨无情连夜雨。枕孤衾冷不成眠，挑尽残灯天未曙。

小梁州

惜花长是替花愁。每日到西楼。如今何况，抛离去也，关山千里，目断三秋。谩回头。

殷勤分付东园柳，好为管长条。只恐重来，绿成阴也，青梅如豆，辜负凉州。恨悠悠。

撷芳词

月如年，风轻扇。文园多病寻芳倦。春衫窄，庭院阒。独步回廊，体娇无力。如花面。亲曾见。千方百计寻方便。蓝桥隔，暮云碧。燕儿堕也，又无消息。

菩萨蛮

绿窗深贮倾城色。灯花送喜秋波溢。一笑入罗帏。春心不自持。

雨云情已乱。弱体羞还颤。从此问云英。何须上玉京。

鹧鸪天

甥馆睽违已隔年。重来窗儿尚依然。仙房长拥云烟瑞，浮世空惊日月迁。

浓淡笔，短长篇。旧吟新诵万愁牵。春风与我浑相识，时遣流莺奏管弦。

清平乐

尖尖曲曲。紧把红绡蹙。朵朵金莲光夺目。衬出双钩红玉。

华堂春睡深沉。拈来绾动春心。早破六丁收拾，芦花明月难寻。

碧牡丹

一片芳心，被春拘管，重寻云翼盟约。说与从前，不是我情薄。都缘燕逐晴丝，蜂拈花蕊，便成执著。密爱堪怜处，几多寂寞。

此心只有上天知，终不成、轻狂做作。纵满眼、

闲花媚柳，也则无情摸索。后园同步，遥告神明，地久天长更谁托。从今再与团圆，莫把是非断却。

渔家傲

情若连环终不解。无端招引傍人怪，好事多磨成又败。应难捱。相看冷眼谁瞅睬。

镇日愁眉如敛黛。阑干倚遍无聊赖。但愿五湖明月在。权宁耐。终须还了鸳鸯债。

念奴娇

春风情性，奈少年辜负，窃香名誉。记得当初，绣窗私语，便倾心素。雨湿花阴，月筛帘影，几许良宵遇。乱红飞尽，桃源从此迷路。

因念好景难留，光阴易失，算行云何处。三峡词源，谁为我、写出断肠诗句。目极归鸿，秋娘声价，应念司空否。甚时觅个彩鸾，同跨归去。

相思会

脉脉惜春心，无言耿思忆。夜永如年，谁道蓝桥咫尺。缘分浅，何似旧日莫相识。试问取，柳千丝、愁怎织。

菱花频照，两鬓为谁雪积。几番会面，见了又无信息。空追前事，把两泪偷滴。且看下梢。如何是得。

于飞乐

天赋多娇。蕙兰心性风标。怜才不减文箫。怕芸窗花馆，虚度良宵。密相撋就，长待烛暗香消。

向人前藏迹，休把言语轻挑。问谁知证，惟有明月相邀。从今管取，为云为雨，暮暮朝朝。

望江南

从前事，今日始知空。冷落巫山峰十二朝云暮雨竟无踪，一觉大槐宫。

花月地，天意巧为容。不比寻常三五夜，清辉香影隔帘栊。春在画堂中。

内家娇

灯花何太喜，多情事、天意想从人。念子秀兰房，才高柳絮，我登仕版，世忝簪绅。堪夸处、一双应两好，彼此正青春。夙世因缘，今生契合，昔时秦晋，重缔姻亲。

殷勤。谢红叶，传来佳耗，意密情真。记东园池畔，要誓神明。料得从今，临风对月，消除旧恨，惨雨愁云。管取团圆到底，不负深盟。

好事近

一自识伊来，便许绾同心结。天意竟辜人愿，成几番虚设。

佳期近也想新欢，遣我空悬绝。莫忘花阴深处，与西窗明月。

忆瑶姬

蜀下相逢，千金丽质，怜才便肯分付。自念潘安容貌，无此奇遇。梨花掷处还惊起，因共我、拥炉低语。今生拚、两两同心，不怕旁人间阻。

此事凭谁处，对神明为誓，死也相许。徒思行云信断，听箫归去。月明谁伴孤鸾舞。细思之、泪流如雨。便因丧命，甘从地下，和伊一处。

王娇娘

娇娘，小字莹卿，又号百一姐，眉州王通判女。与申纯相恋，先后为情而死。

卜算子

君去有归期，千里须回首。休道三年绿叶阴，五载花依旧。

莫怨好音迟，两下坚心守。三只骰儿十九窝，没里须教有。

菩萨蛮

夜深偷展纱窗绿。小桃枝上留莺宿。花嫩不禁揉。春风卒未休。

千金身已破。脉脉愁无那。特地嘱檀郎。人前口谨防。

一剪梅

豆蔻梢头春意阑。风满前山。雨满前山。杜鹃啼血五更残。花不禁寒。人不禁寒。

离合悲欢事几般。离有悲欢。合有悲欢。别时容易见时难。怕唱阳关。莫唱阳关。

一丛花

世间万事转头空。何物似情浓。新欢共把愁眉展，怎知道、新恨重封。媒妁无凭，佳期又误，何处问流红。

欲歌先咽意冲冲。从此各西东。愁人最怕到黄昏，窗儿外、疏雨梧桐。仔细思量，不如桃李。犹解嫁东风。

菩萨蛮

郎今去也抛奴去。恨共离舟留不住。扶病别江头。沾襟泪雨流。

路远终须别。一寸肠千结。此会再难逢。相逢只梦中。

减字木兰花

莲闺爱绝。长向碧瑶深处歇。华表来归。风物依然人事非。

月光如水。偏照鸳鸯新冢里。黄鹤催班。此去何时得再还。

永遇乐

极目秋空，塞鸿飞过，有恨谁寄。幽会未终，归期顿阻，忆得轻抛弃。暮雨情疏，□云信断，惟有月明千里。想当初、娇姿□媚。相期永效连理。

东窗轩外，熙春堂畔，饱挹荼蘼香味。一曲离

歌，十分别酒，阁不住汪汪泪。蛾眉蝉鬓，知他今后，好好为谁梳洗，算此生、姻缘未断，再须□你□。

满庭芳

帘影筛金，簟波浮水，绿阴庭院清幽。夜长人静，消得许多愁。常记当时月色，小窗外、情语绸缪。因缘浅，行云去后，杳不见踪由。

殷勤，红一叶，传来密意，佳好新求。奈百端间阻，恩爱成休。应是奴家薄命，难陪伴、俊雅风流。须想念，重寻旧约，休忘社家秋。

再团圆

芳心一点，柔肠万转，有意偷怜。孜孜守着，甚日来、结得恶因缘。

言是心声，明神在上，说破从前。天还知道，不违人愿，再与团圆。

眼儿媚

□肠镇日锁眉头。无计可消愁。当初不惯，相撋相就，合下冤雠。

今番况被两休休。都付水东流。此情谁表，试凭红叶，道个因由。

飞红

王通判妾。

青玉案

按此乃燕归梁调

花低莺踏红英乱。春心重、顿成愁懒。杨花梦散楚云平，空惹起、情无限。

伤心渐觉成牵绊。奈愁绪、寸心难管。深诚无计寄天涯，几欲问、梁间燕。

张舜美

如梦令

明月娟娟筛柳。春色溶溶如酒。今夕试华灯，约伴六桥行走。回首。回首。楼上玉人知否。

又

燕赏良宵无寐。笑倚东风残醉。未审那人儿，今夕玩游何地。留意。留意。几度欲归还滞。

又

漏滴铜壶声咽。风送金猊香烈。一见彩鸾灯，顿使狂心烦热。应说。应说。昨夜相逢时节。

刘素香

汴染女子。

如梦令

邂逅相逢如故。引起春心追慕。高挂彩鸾灯，正是儿家庭户。那步。那步。千万来宵垂顾。

贺怜怜

汴梁妓，适王焕，北宋末人。

长相思

朝相思。暮相思。朝暮相思无尽时。奉君肠断词。

生相思。死相思。生死相思两处辞。何由得见之。

南乡子

勉强赠行装。愿尔长驱扫夏凉。威镇雷霆传号令，轩昂。万里封侯相自当。

功绩载旂常。恩宠朝端谁比方。衣锦归来携两袖，天香。散作春风满洛阳。

张道南

道南，东京人，官潮阳知县。

青玉案

缟衣仙子来何处。咫尺近、桃源路。说是武陵溪畔住。玉纤微露。金莲稳步。只恐莺花妒。

邂逅刘郎垂一顾。何事匆匆便归去。临别叮咛频属付。柳亭花馆，月窗云户。休把春辜负。

郑意娘

意娘，韩师厚妻。为金所虏，不屈而死。

过龙门

尽日倚危阑。触目凄然。乘高望处是居延。忍听楼头吹画角，雪满长川。

荏苒又经年。暗想南园。与民同乐五门前。僧院犹存宣政字，不见鳌山。

好事近

往事与谁论，无语暗弹泪血。何处最堪怜肠断，是黄昏时节。

倚楼凝望又徘徊，谁解此情切。何计可同归雁，趁江南春色。

胜州令

杏花正喷火。朦朦微雨，晓来初过。梦回听乳莺调舌，紫燕竞穿帘幕。垂杨阴里，粉墙映出秋千索。对媚景、赢得双眉锁。翠鬟信任幕。垂杨阴里，粉墙映出秋千索。对媚景、赢得双眉锁。翠鬟信任亸。谁更忺梳掠。

追思向日，共个人同携手，略无暂时抛堕。到今似、海角天涯，无由见得则个。番思往事上心，向他谁行诉。却会旧欢，泪滴真珠颗。意中人未睹。觉凤帏冷落。

都是唵嗏错。被他闲言伏语啜做。到此近、四五千里，为水远山遥阔。当初曾言，尽老更不重婚婚却。甚镇日、共人同欢乐。傅粉在那里，肯念人寂寞。

终待把、云笺细写，把衷肠、尽总说破。问伊怎下得，怜新弃旧，顿乖盟约。可怜命掩黄泉，细寻思、都为他一个。你忒煞亏我。

韩师厚

御街行

合和朱粉千馀两。捻一个、观音样。大都却似两三分，少副玲珑五脏。等待黄昏，寻好梦底，终夜空芳攘。

香魂媚魄知何往。料只在、船儿上。无言倚定小门儿，独对滔滔雪浪。若将愁泪还做水，算几个、黄天荡。

西江月

赠刘金坛

玉貌何劳朱粉，江梅岂类群花。终朝隐几论黄芽。不顾花前月下。

冠上星簪北斗，杖头经挂南华。不知何日到仙家。曾许彩鸾同跨。

刘金坛

金坛，夫死为女道士，后嫁韩师厚。

浣溪沙

标致清高不染尘。星冠云氅此霞裙。门掩斜阳无一事，抚瑶琴。

虚馆幽花偏惹恨，小窗闲月最消魂。此际最教还俗去。谢天尊。

潘必正

必正，溧阳人，陈妙常之夫。

杨柳枝

傍观仙子过柔屋。惊人目。星冠珠履逍遥服。能妆束。

弄玉仪容琼姬态，倾人国。雅淡全无半点俗。前山玉。

又

尊姑久矣情疏阔。呼酬酢。留连杯酒灯前酌。身如缚。

归来残月窥窗角。星初落。几回欲把朱扉啄。人知觉。

踏莎行

羽翼将成，功名未遂。偶然撞入鸳鸯会。当初望折桂枝香，不期又作桃源媚。

月下幽欢，星前伉俪。分明犯了风流罪。大开罗网选英贤，伫看鹄立丹墀内。

鹧鸪天

卸下星冠作玉容。宛如仙女下巫峰。霎时云雨欢娱罢，无限恩情两意浓。

轻搂抱，款相从。时间一度一春风。若还得遂平生愿，尽在今宵一梦中。

陈妙常

妙常，女贞观尼，后适潘必正。

杨柳枝

襄王梦里雨云期。两心知。子羔无意恋琼姬。漫心痴。

吾心恰似絮沾泥。不狂飞。任把杨枝作柳枝。枉挨尸。

又

清净堂前不卷帘。景幽然。闲花野草漫连天。莫胡言。

独坐洞房谁是伴，一炉烟。闲来窗下理冰弦。小神仙。

青玉案

茅屋藏身随所寓。冷淡清虚，正是修真处。默诵黄庭香一炷。四时节序不关心，自有逍遥趣。

重门尽日无人过。只有营巢燕来去。放入双双梁上住。帘幕空悬贮。

西江月

松舍清灯闪闪，云堂钟鼓沉沉。黄昏独自展孤衾。未睡先愁不稳。

一念静中思动，遍身欲火难禁。强将津液咽凡心。争奈凡心转甚。

杨柳枝

昨宵肠断黄昏约。人寂寞。洞房独对灯花落。无归著。

纱窗几阵东风恶。罗衣薄。今宵何事青鸾邈。肌如削。

摊破浣溪沙

寂寂云堂斗帐闲。炉香消尽爇沉烟。烘却布衾图睡暖，转生寒。

霏霏细雨穿窗湿，飒飒西风透枕珊。此际道心禁不得，故思凡。

鹧鸪天

相堂潭潭数十重。入门马上气如虹。俨然端坐黄堂上，忧国忧民俯仰中。

蒙下顾，谢姑容。仙禽从此脱樊笼。当初只说常清净，羞对先生满面红。

临江仙

眉如云开初月，纤纤一搦腰肢。与君相识未多时。不知因个甚，裙带短些儿。

茶饭不思常是病，终朝如醉如痴。此情犹恐外人疑。特将心腹事，报与粉郎知。

俞良

良字仲举，孝宗时成都秀才。

瑞鹤仙

春闱期近也，望帝京迢递，犹在天际。懊恨这双脚底。不惯行程，如今怎免得，拖泥带水。痛难禁、芒鞋五耳。倦行时、着意温存，笑语甜言安慰。

争气。扶持我去，选得官来，那时赏你。穿对朝靴，安排在轿儿里。抬来抬去，饱餐羊肉滋味。重教细腻。更寻对、小小脚儿，夜间伴你。

鹊桥仙

来时秋暮。到时春暮。归去又还秋暮。丰乐楼上望西川，动不动八千里路。

青山无数。白云无数。绿水又还无数。人生七十古来稀，算恁地光阴来得几度。

又

杏花红雨，梨花白雪，羞对短亭长路。东君也解数归程，遍地落花飞絮。

胸中万卷，笔头千古，方信儒冠多误。青霄有路不须忙，便着辆、草鞋归去。

龙门令

冒险过秦关。跋涉长江。崎岖万里到钱塘。举不成名妆计拙，趁食街坊。

命蹇苦难当。空有词章。片言争敢动吾皇。敕赐紫袍归故里，衣锦还乡。

孔德明

德明官通判。

水调歌头

龙笛词

玉人揎皓腕，纤手映朱唇。龙吟越调孤喷，清浊最堪听。欲度宁王一曲，莫学桓伊三弄，听答兀中丁。忆昔知音客，鉴别在柯亭。

至更深，宜月朗，称疏星。天高气爽，霜重水绿与山青。幸遇良宵佳景，轰起一声蕲州，耳畔觉泠泠。裂石穿云去，万鬼尽潜形。

范学士

水调歌头

登临眺东渚，始觉太虚宽。海天相接，潮生万里一毫端。滔滔怒生雄势，宛胜玉龙戏水，尽出没波间。云浪番云脚，波卷水晶寒。

扫方涛，卷圆峤，大洋番。天垂银汉，壮观江北与江南。借问子胥何在，博望乘槎仙去，知是几时还。上界银河窄，流泻到人间。

朱端朝

端朝字延之，南宋人，肄业上庠。

浣溪沙

梅正开时雪正狂。两般幽韵孰优长。且宜持酒细端详。

梅比雪花输一白，雪如梅蕊少些香。东君非是不思量。

马琼琼

减兰

题梅雪扇

雪梅妒色。雪把梅花相抑勒。梅性温柔。雪压梅花怎起头。

芳心欲诉。全仗东君来作主。传语东君。早与梅花作主人。

卫芳华

宋理宗朝宫人。

木兰花慢

记前朝旧事，曾此地、会神仙。向月地云阶，重携翠袖，来拾花钿。繁华总随流水，叹一场、春梦杳难圆。废港芙蕖滴露，断堤杨柳摇烟。

两峰南北只依然。辇路草芊芊。怅别馆离宫，烟销凤盖，波没龙船。平生银屏金屋，对漆灯、无焰夜如年。落日牛羊陇上，西风燕雀林边。

陶上舍

金缕曲

梦觉黄粱熟。怪人间、曲吹别调，棋翻新局。一片残山并剩水，几度英雄争鹿。算到了、谁荣谁辱。白髮书生差耐久，向林间、啸傲山间宿。耕绿野、饭黄犊。

市朝迁变成陵谷。问东风、旧家燕子，飞归谁屋。前度刘郎今尚在，不带看花之福。但燕麦兔葵盈目。羊胛光阴容易过，叹浮生、待足何时足。樽有酒，且相属。

阮华

菩萨蛮

玉箫一曲无心度。谁知引入桃源路。邂逅曲阑边。匆匆欲并肩。

一时风雨急。忽尔分双翼。回首洛川人。翻疑化作云。

王氏

明末降乩，自言宋时人，年二十卒。

秋波媚

流水东回忆故秋。疏雨滴更愁。雁来楚峡，风凄江渚，瘦损轻柔。

娇姿绝世偏风韵，斜倚向妆楼。慵窥宝镜，泪悬情眼，恨锁眉头。

无名氏

步蟾宫

徐卿二子文章妙。秋风来应兴贤诏。双双折取桂枝归，乡闾自此增荣耀。

浪暖三月春来绕。番身并跳龙门晓。绿衣共立彩莱衣，那更是、双亲年少。

临江仙

入手功名如拾芥，文章得力须知。蟾宫丹桂折高枝。姮娥爱年少，博换绿罗衣。

初筮民曹姑小试，骎骎相及瓜时。双亲未老十年期。飞黄腾踏去，身到凤凰池。

昼夜乐

西川自古繁华地。正芳菲、景明媚。园林锦绣妆成，杂遝香车宝骑。弦管声中，绮罗丛里，盈盈多少

佳丽。才子逞疏狂，不惜千金醉。

彼此相看总留意，浮云浪雨尤殢。羡甚楚馆秦楼，长是偎红倚翠。濯锦江头，恶风翻雨，无情落花流水，谁念凤帏人，闲却鸳鸯被。

鹧鸪天

淡画眉儿斜插梳。不忺拈弄绣工夫。云窗雾阁深深处，静拂云笺学草书。

多艳丽，更清姝。神仙标格世间无。当时只说梅花似，细看梅花却不如。

南乡子

怎见一僧人。犯滥铺摸受典型。案款已成招状了，遭刑。棒杀髡囚示万民。

沿路众人听。犹念高王观世音。护法喜神齐合掌，低声。果谓金刚不坏身。

眼儿媚

登楼凝望酒阑□。与客论征途。饶君看尽，名山胜景，难比西湖。

春晴夏雨秋霜后，冬雪□□□。一派湖光，四边山色，天下应无。

缕缕金

几回见你帘儿下。佯不采、把人斜抹。问着他、插地推聋哑。到学三郎改话。不也。不和我巧时休，和我巧时、都不怕。

又

这几日、言语夹衩。只推道、娘的挜把。常言道、官不容针，又何况、私同车马。不也。不和我巧时休，和我巧时、都不怕。

卜算子

幽花带露红，湿柳拖烟翠。花柳分春各自芳，惟有人憔悴。

寄与手中书，问肯归来未。正是东风料峭寒，如何独自教人睡。

水调歌头

屏开金孔雀，褥陷绣芙蓉。洞房花烛夜，玳筵度、蔼香风。盈耳笙歌缭绕，满眼绮罗交错，银烛影摇红。佳期今夕里，谈笑画堂中。

皓齿歌，细腰舞，乐无穷。朱帘高卷，金炉香喷瑞烟浓。仙子将临凤阁，玉女下离蓬岛，同会蕊珠宫。门阑多喜色，女婿近乘龙。

朝中措

凤凰归去碧云空。衰草乱茸茸。三国六朝一梦，茫茫二水倾东。

龙蟠虎踞，亭台望里，鸳瓦重重。玉女吹箫何在，断肠泪酒西风。

叠青钱

作垒

夏日正长，无奈如焚天气。火云耸、奇峰天外。未雨先雷。畏日流金，六龙高驾火轮飞。纹簟纱厨，风车谩搅，月扇空挥。

金炉烟细。午风轻转，堪避炎威。渐凉生池阁，卷起帘幕珠玑。娇娥美丽。天然秀色冰肌。玉栏深径，荷香旖旎。玉管声齐。

鹧鸪天

城中酒楼高入天。烹龙煮凤味肥鲜。公孙下马闻香醉，一饮不惜费万钱。

招贵客，引高贤。楼上笙歌列管弦。百般美术珍羞味，四面阑干彩画檐。

忆瑶姬

姑射真人，宴紫府、双成击破琼苞。零珠碎玉，被蕊宫仙子，撒向空抛。乾坤皓彩中宵。海月流光色共交。向晓来，银压琅玕，数枝斜坠玉鞭梢。

荆山隈，碧水曲，际晚飞禽，冒寒归去无巢。檐前为爱成簪箸，不许儿童使杖敲。待效他、当日袁安谢女，才调咏嘲。

夜游宫

四百四病人皆有。只有相思难受。不疼不痛在心头，魆魆地教人瘦。

愁逢花前月下，最怕黄昏时候，心头一阵痒将来，一两声咳嗽咳嗽。

临江仙

快活无过庄家好，竹篱茅舍清幽。春耕夏种及秋收。冬间观瑞雪，醉倒被蒙头。

门外多栽榆柳树，杨花落满溪头。绝无闲闷与闲愁。笑他名利客，役役市廛游。

西江月

是水归于大海，闲汉总入京都。三都捉事马司徒。衫褙难为作主。

盗了亲王玉带，剪除大尹金鱼。要知闲汉姓名无。小月旁边匹土。

又

白髮苏堤老妪，不知生长何年。相随宝驾共南迁，往事能言旧汴。

前度君王游幸，一时询旧凄然。鱼羹妙制味犹鲜。双手擎来奉献。

临江仙

自古钱塘难比。看潮人、成群作队。不待中秋，相随相趁，尽往江边游戏。沙滩畔，远望潮头，不觉侵天浪起。

头巾如洗。鬥把衣裳去挤。下浦桥边，一似奈何桥畔，裸体披头如鬼。入城里，烘好衣裳，犹问几时起水。

行香子

雨后风微。绿暗红稀。燕巢成、蝶绕残枝。杨花点点，永日迟迟。动离怀，牵别恨，鹧鸪啼。

辜负佳期。虚度芳时。为甚褪尽罗衣。宿香亭下，红芍栏西。当时情，今日恨，有谁知。

鹧鸪天

泪

碎似真珠颗颗停。清如秋露脸边倾。洒时点画湘江竹，感处曾摧数里城。

思薄幸，忆多情。玉纤弹处暗销魂。有时看了鲛绡上，无限新痕压旧痕。

西江月

年少争夸风月，场中波浪偏多。有钱无貌意难和。有貌无钱不可。

就是有钱有貌，还须著意揣摩。知情识趣俏哥哥。此道谁人赛我。

上楼春

名花绰约东风里。占断韶华都在此。芳心一片可人怜，春色三分愁雨洗。

玉人尽日恹恹地。猛被笙歌惊破睡。起临妆镜似妖羞，近日伤春输与你。

鹧鸪天

凛冽严凝雾气昏。空中瑞雪降纷纷。须臾四野难分别，顷刻山河不见痕。

银世界，玉乾坤。望中隐隐接昆仑。若还下到三更后，直要填平玉帝门。








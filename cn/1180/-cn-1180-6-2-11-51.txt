答大同巡抚贾春宇计辽蓟协为声援


辱示，老酋回巢，宜加赏犒，及准青酋续市，俱制虏要机。云中墩墙俱用砖包，诚一劳永逸之计。但六百里边墙取之于班军，口粮能办否？幸与新督抚计之。

先报土蛮大举犯边，即驰语该镇戎备，坚壁清野。李帅持重勿出，使戚帅选锐出关应援，而自以重兵驻一片石，伺间出奇邀击。近报贼犯宁前，见我兵云集，即望风而遁，然非大举贼也。承教，允合机宜。自此辽、蓟声援相通，二将协和，势若常蛇。不榖于此，颇殚心力，但时人未必知耳。





答两广刘凝斋

郁林获功，在公建牙之始。先声震叠，军威丕振矣。薄赉未足以酬，尚有待焉。但闻推官刘子麒先被贼执，今报病故，岂即殁于贼中耶？抑脱贼而后亡也？

广右议征八寨，此或不容已者，已属本兵从其请矣。广中军令素弛，募兵为贼。今一切以法绳之，须行之以渐，而又有以待其变乃可。唯审图之。

昨据闽中报，柬埔寨主言林贼虽投入暹罗，尚往来攻彼寨，寨中苏姓者，与之深仇，必欲擒之。此即公抚闽时用计购致者。昨已密属耿楚侗及呼帅良朋，仍循公前策，使苏姓图之。此贼若往柬埔，公不必再遣间，恐争功漏泄，如昔年之事。若在暹罗，则可用计亟图，以杜后患。






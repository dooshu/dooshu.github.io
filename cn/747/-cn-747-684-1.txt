○放驯象赋（以“珍异禽兽，无育国家”为韵）

皇上御宝历之惟新，阐乾符，发坤珍。德被华夷，敷云雨之广泽；恩及飞走，含天地之全仁。乃却走马以反素，斥驯象而不异。非耳目之可役，同宝玉之遐弃。放之於无人之境，归之於不毛之地。或群或友，伊饮之无虞；载寝载兴，信生成之自遂。解网之惠无闻，放之仁克类。然後以儒为林，毓贤哲以为禽；以道为囿，利忠良以为兽。亮功格於人神，至德齐於宇宙。是由化与泽俱，仁与道符。贤为其宝，太康之训不作；兽用不扰，虞人之箴遂无。徇物之情允著，好生之德式孚。可以顺天然，可以遂亭育。既绝燧尾之患，不虞焚身之戮。去狂顾於人寰，徇野心於林麓。伊昔汉氏，惟其晋家。焚雉头之裘於前殿，却千里之马於後车。犹自扬休垂美，有闻无哗。况我一人，温恭允塞。本忽之而勿营，非欲之而复抑。往籍之所未睹，前王之所不克。诚可以怀四夷，柔万国者也。

裴郁

郁，德宗朝尚书左丞。


寄石麓李相公


不奉瞻对，五易春秋，谅翁念我，亦如我之思翁也。别后无可奉闻者，唯平生所与共许委身致主之义，则不敢有一毫有负于久要，独此庶可少慰尊怀耳。但弟以菲薄，回翔廊庙；而翁以重望，独淹留林壑，揆之古人弹冠之谊，殊用歉然。

贤郎以庭闱念切，特假一差省觐，便中草草附候，别具侑柬，统惟鉴纳。






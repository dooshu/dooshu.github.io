◇玛脑碗赋

翠羽流霞之杯，谅无闻于玮丽，岂匹此之奇瑰？爰睹殊特，臻自西国。状惊鹤之点渍，似游龙之割刻。士衡譬之云采，中郎羞其马勒。于时北园清夏，东阁浮凉，山交枝而影杂，水沈叶而流香，蝉无风而吲短，鹭出迥而飞长。副君海氵亭岳峙，纸落金锵。获阿宗之美宝，命河朔之名觞；宝出昆仑之仙阜，觞即元洲之玉酒。酒既醉而还年，碗稍酌而延寿。仰天纵之体物，铭欹器兮何有？（《艺文类聚》七十三）


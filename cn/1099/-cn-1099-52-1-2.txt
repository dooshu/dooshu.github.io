○論票擬疏

臣等仰見　皇上委任腹心、慎重機務、開决壅蔽、防閑漏泄之意、易曰君不密則失臣、臣不密則失身、幾事不密則害成、正為此也、臣等俱以庸駑、謬承簡任、輔導無狀、尸素有年　聖諭下臨、捫心知感、竊惟內閣之職。所以承德弼違。獻可替否。輔佐朝廷。裁決政務。與百司庶府。職掌不同。中間事情。誠為秘密。在　祖宗朝。凡有諮訪論議。或親臨幸。或召見便殿。或奉天門。或左順門。屏開左右。造膝面諭。以為常制。臣等不暇遠引。且如　宣宗章皇帝屢幸內閣。御座所在。至今臣等。不敢中坐　英宗睿皇帝視朝將罷。不時面召李賢　憲宗純皇帝亦嘗召李賢陳文彭時。或遣司禮監太監。如牛玉懷恩一二人到閣計議　上有密旨。机密如此下人安可不慎則用御前之寶封示。下有章疏。則用文淵閣印封進。直至御前開拆。此臣等耳聞目見者也。因循至今。事體漸異。朝參講讀之外。不得復奉　天顏。雖司禮監太監。亦少至內閣。朝廷有命令。必傳之太監太監傳之管文書官。管文書官方傳至臣。內閣。有陳說。必達之管文書官。管文書官達知太監。太監乃達至御前。至於謄寫之職。例委制勑房中書一二人。臣等雖時常戒飭。而經歷太多耳目太廣豈能保無漏泄宜如有　皇上所諭者。臣等自當滌慮省躬。盡忠補過。以副　聖心。但內閣文書。多係機密。凡事關得失利病。職在輔導。不敢阿順緘默。未名有所陳奏。緣臣等不習楷書、字畫鈍拙、恐不能一一自寫、除事理重大者、自行書寫封進、以聽　聖裁。其餘仍乞容令中書代寫。臣等亦當申嚴戒飭。勿致漏泄。　皇上若有諮議。仍乞照　祖宗故事。或召臣等面諭。或親賜御批數字封下。或遣太監密傳　聖意。使臣等有所遵奉。庶情得通達。事無漏泄實為便益。


金门答苏秀才





扬雄《解嘲》：“历金门，上玉堂。”应劭注：“金门，金马门也。”



君还石门日，朱火始改木。[一]春草如有情，山中尚含绿。折芳愧遥忆，[二]永路当自勖。[三]远见故人心，平生以此足。巨海纳百川，[四]麟阁多才贤。[五]献书入金阙，[六]酌醴奉琼筵。[七]屡忝白云唱，[八]恭闻《黄竹篇》。[九]恩光照拙薄，[十]云汉希腾迁。[十一]铭鼎傥云遂，[十二]扁舟方渺然。[十三]我留在金门，君去卧丹壑。[十四]未果三山期，[十五]遥欣一丘乐。[十六]玄珠寄罔象，[十七]赤水非寥廓。[十八]愿狎东海鸥，[十九]共营西山药。[二十]栖岩君寂灭，处世余龙蠖。[二一]良辰不同赏，永日应闲居。鸟吟檐间树，花落窗下书。缘溪见绿筱，[二二]隔岫窥红蕖。[二三]采薇行笑歌，[二四]眷我情何已。月出石镜间，松鸣风琴里。[二五]得心自虚妙，外物空颓靡。[二六]身世如两忘，从君老烟水。

[一]张华诗：“朱火青无光。”张协诗：“钻燧忽改木。”吕向注：“改木，谓改其钻火之木也。”



[二]《楚辞》：“折芳馨兮遗所思。”



[三]陆云诗：“永路隔万里。”



[四]谢灵运诗：“百川赴巨海。”



[五]《三辅黄图》：《汉宫殿疏》：云：麒麟阁，萧何造，以藏秘书、处贤才也。“巨海”二句是正喻对写句法，言麟阁之广集才贤，犹巨海之受纳百川，甚言其多也。



[六]金阙，天子之门阙，犹金门也。



[七]谢朓诗：“复酌琼延醴。”张铣注：“琼筵，天子宴群臣之席。言琼者，珍美言之。醴，酒也。”



[八]“白云唱”，即“白云在天，山陵自出”一篇。西王母与穆天子相唱和者，详见《大猎赋》注。



[九]《穆天子传》：日中大寒，北风雨雪，有冻人，天子作诗三章以哀民，曰：“我徂黄竹，□员閟寒，帝收九行。嗟我公侯，百辟冢卿，皇我万民，旦夕勿忘。”“我徂黄竹，□员閟寒，帝收九行。嗟我公侯，百辟冢卿，皇我万民，旦夕无穷。”“有皎者鵅，翩翩其飞。嗟我公侯，□勿则迁，居乐甚寡，不如迁土，礼乐其民。”天子曰：“余一人则淫，不皇万民，□登。”乃宿于黄竹。



[十]江淹诗：“宵人重恩光。”



[十一]云汉，天河也。“云汉希腾迁”，犹致身青云之上意也。



[十二]《礼记》：夫鼎有铭。铭者，自名也。自名以称扬其先祖之美而明着之后世者也。



[十三]杨齐贤曰：扁舟，言功成名遂身退，如范蠡乘扁舟泛五湖也。



[十四]鲍照诗：“妍容逐丹壑。”



[十五]《史记》：海中有三神山，名曰蓬莱、方丈、瀛洲，神仙居之。



[十六]《汉书叙传》：渔钓于一壑，则万物不奸其志；栖迟于一丘，则天下不易其乐。



[十七]《庄子》：黄帝游乎赤水之北，遗其玄珠，乃使象罔，象罔得之。详见《大猎赋》注。李皓《述志赋》：“寄玄珠于罔象。”



[十八]李善《文选注》：“廖廓，高远也。”



[十九]《列子》：海上之人有好鸥鸟，每旦之海上，从鸥鸟游，鸥鸟之至者百住而不止。



[二十]魏文帝诗：“西山一何高，高高殊无极。上有两仙童，不饮亦不食。与我一丸药，光耀有五色。”沈约诗：“若蒙西山药，颓龄倘能度。”



[二一]《周易》：“尺蠖之屈，以求信也。龙蛇之蛰，以存身也。”



[二二]《说文》：“筱，小竹也。”谢灵运诗：“绿筱媚清涟。



[二三]《广韵》：“山有穴曰岫。”红蕖，荷华也。



[二四]《诗·国风》：“陟彼南山，言采其薇。未见君子，我心伤悲。”《朱传》曰：“薇似蕨而差大，有芒而味苦。”《韵会》：《说文》：“薇，似藿，菜之微者也。”徐铉曰：“一云似萍。”陆玑曰：“山菜也，茎叶皆似小豆，蔓生，味如小豆藿，可作羹。”项氏曰：“今之野豌豆苗也，蜀谓之巢菜。”



[二五]方弘静曰：“月出石镜间，松鸣风琴里”，言月出石若镜，风入松若琴也。琦谓“石镜”、“风琴”，盖是苏秀才山中之地名耳。若如方氏所解，恐大家未必有此句法。



[二六]颓靡，颓坏靡散之义。






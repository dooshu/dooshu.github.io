穷鬼终穷


乞儿死见阎王，阎王念其生平无恶，准其仍投人身，惟福命薄，仅得为贫人，即饬鬼卒押往。途中，乞儿哀求鬼卒，择一富家投身。鬼卒不允，曰：“冥君之命何得违？”乞儿求之不已，鬼卒坚执不从。乞儿默念：“计不如私遁，彼其奈我何？”策既定，忽见一家，门第显赫，墙门内官衔牌密列两旁，大门灯笼如瓮，念此必富贵家矣。瞰鬼卒不觉，突入内，果即投胎坠地。举目四顾，见房舍虽高大，而房中器具殊草草，父母衣服亦极褴褛。此是人家祠堂，其父母乃为人典嗣者也。






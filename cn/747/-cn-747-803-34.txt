○蔡袭传

蔡袭者，自言裨将也，不详其氏族源胄。至袭居北部振武军，学击剑，沉勇好奇谋。功名初无知者，尝任气与人斗而毙之。时故司空刘沔以右仆射为振武节度使，闻之，收袭系狱，将杖杀之，经宿而死者复苏，故袭得免死，谪役。数年，沔移镇河东。武宗初，匈奴犯边，诏沔河东及诸道兵出征。袭闻边方有事，将因之以立功。乃逃其所务来叩沔曰：“往君免袭之死，是明公屈法申恩，而袭之大幸也。今天兵有伐於北虏，窃愿施犬马之劳於军前，上得以酬君之恩，下乞以自补其恶，死生毕矣。”沔闻而壮义之，命厕诸卒。官军至大宁，闻匈奴已入振武界。时大和公主在蕃多年，又闻振武欲夺公主，沔恐公主为振武所得，盖已功。筹策未知所出，诸将吏莫能谋。袭乃请诈为捕逃者，至匈奴营动摇，令入河东界。沔深然其计，遂遣袭往。袭至匈奴所，扬言云：“振武镇守欲杀汝曹，河东刘仆射是招抚使。若不移，必为振武所害。”匈奴有得此语者，遽归宁武，遂移部曲次于屈。越城西已在河东界，去官军犹二百馀里。袭归告，沔欲奏，恐诏问，须生口为据，袭又获生口十二人，马十五匹，主帅乃具事上闻。自後屡有诏，令夺公主。沔患匈奴卫帐远，欲其近又不能。袭遂请以赀粮入蕃招引，沔从之。袭至蕃中见公主，公主流涕告以北蕃破亡，疾饥孤危告，袭对曰：“圣明在上，公主何不与单于议，同入奏以困急耶？”公主曰：“此已曾议。单于为我去必不还，事已不谐矣。”言毕，袭请对单于。谒者高达于曰：“单于自离本国，复中路，不宜与使相见。有故但可与蕃相论之。”袭遂见蕃相。相曰：“吾病饥窜亡，唐不我恤。今日唐使来，幸得无可怀。”袭对曰：“为不知单于消息捕得匈奴十二人诘问，方知在唐界外数月。河东刘仆射令以赀粮一十橐驰寄公主单于宰相，兼遣诏命。如能南下，则所匮竭，易相助也。今部落甚远，安知旱歉如此？”蕃相曰：“人不能晓公法，昨者饥莩不得已有所犯干，今日汝必以此故来诱杀我。”遂推袭出帐，令步卒以弓弩围绕，曰：“不露情，必当射杀。”袭曰：“国家实命招恤，如信即往，疑盍走诸蕃，後悔亦无及矣。今虐我何益？”蕃相曰：“我若徒走诸蕃，亦何悔？”袭曰：“单于大蕃，与唐为亲，有舅甥之恩。辅车之势，破亡宜归唐，反入诸小蕃，若为小蕃所蔑，安得不悔？”蕃相乃曰：“我今归唐，但恐汝主误我。汝若真招徕，当为我重誓约。”袭曰：“凡作誓者，急则万端，袭之为誓异于是。”遂引手蕃相前，请断左手腕以为誓，颜色不动，辞令甚壮，蕃相不许。曰：“且为我劈心出血，後自饮之，亦足为信。”袭乃于心上出血，置器中而誓曰：“我若误汝，入唐境而携贰心，天必殛诛，烹醢分劈。”言毕，饮尽器中血，匈奴乃信。遂移帐至州北塞谷山东，与官军相距六十里。後又诈称弋猎，侵掠振武，不利引归。袭在虏庭多日，恐不得归，乃诳单于相云：“更于朔州为蕃国取赀粮。”因遂得归，具告沔以诱得匈奴近塞，兼匈奴新创振武，还兵劳瘁，又以唐家招徕，不设备，若夺公主，必宜乘时疾往。沔许诺，命将校石雄王峰等与袭皆至单于帐，合围大破之。袭突入帐中，挟公主于马上，出十数步，恐官军不知误伤，乃呼曰：“此乃公主也。”石雄闻，以步卒三十人夺之归。公主至河东，悉数其事于刘沔，又尝书袭名于尺素中，许以上闻。又言于监军吕义忠曰：“无蔡袭，吾不生还矣。”其知如此。公主既归京师，沔加司空，石雄授天德军防御使。唯袭非大君所知，主帅不为奏。公主亦竟不能为言，功业筹策，遂а而不显。而河东绝灭匈奴，至今边尘宴清者，本袭运筹之力也。

会昌二年，刘稹据上党反，杨弁於大原乘间拒命见获。四年，上党平。今上大中四年，南山党羌反。自会昌二年及今征伐，袭并有勋绩，其功皆录在河东簿书。惟破匈奴为首功，而为人所掩耳。至今部曲将校，无不称其智勇。李奚曰：甚矣！功名之见沉也，一至於是。然古人尝称位可排而名不可夺矣。由蔡袭以言之，其可夺耶？其不可耶？始余于京洛间，闻说者多称刘石有破虏之功，及至太原，闻蔡袭，方知为举代之惑也。悲夫！功业卓然，尚可掩抑，况才艺耶？余念其勤而无益，故详足其事为传云。








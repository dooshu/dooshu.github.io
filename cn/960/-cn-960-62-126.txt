胡寅　和彦冲

诗腑五字城，酒肠九曲湾。

兴来摧高坚，觞至输潺湲。

眷此山涧曲，素缁邀畿寰。

人境俱寄陶，陋巷同乐颜。

新黍酿初熟，小槽泣微潜。

仅堪代汤茗，敢望颓玉山。

独余要眇音，超然难追攀。

所赖见宽假，悲呜三日閒。

清风又吹句，玉佩峥瑶环。

使我发深省，迷芜自除删。

得意言语外，放怀天地间，

人生贵知心，原言长往还。

胡寅

胡寅　和彦冲

七载飞电迈，百虑秋水澄。

独余故乡念，居然常兢兢。

同是幔亭仙，乘风钓湘蒸。

鱼寄水千里，历传云万层。

十论赐甚腆，一篇蒙未曾。

登堂话衮衮，寓寝香凝凝。

看君道气充，可仰谁敢朋。

寸阴谢尺璧，默然耀十灯。

世路多招呼，掉首未渠应。

幽寻叹川逝，彼宁记云腾。

但原我辈人，拳拳知服膺。

圣门无阂辙，自画理岂庆。

君子有所病，没身名莫称，

虚生既何补，浪死诚堪惩。

君仍诗律高，愧我酒量能。

属耳风雅颂，因忘斗与升。

山林足奇观，朱阑盍时凭。

胡寅


【缴进刘羲叟春秋灾异奏状】

右臣近曾荐举泽州进士刘羲叟，学通天人祸福之际，如汉歆、向、张衡、郎ダ之比。乞赐召试，升之朝廷，可备顾问。臣今有收得刘羲叟所撰《春秋灾异集》一册，其辞章精博，学识该明，论议有出于古人，文字可行于当世，然止是羲叟所学之一端。其学业通博，诘之不可穷屈。其文字一册，臣今谨具进呈。伏望圣慈下两制看详，如有可采，乞早赐召试。谨具状奏闻。


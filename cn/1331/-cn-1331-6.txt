梁鼎芬被窘


癸卯三四月间，中俄密约事发，日本留学生会议编义勇队拒俄。事闻于内地，湖北各学生亦停课会议，于四月十七日，两湖书院及自强、武备各生集于武昌三佛阁前空场内演说利害。梁鼎芬时署武昌盐法道，适乘舆呵殿而过，在舆中自脱其冠，置扶手板上面。架铜边大眼镜，就眼镜中见此情形，喝令停舆，问何事。从者告以学生会议东三省事。梁怒曰：“叫他们不要胡闹，快回学堂去！”众学生闻之，齐声一哄。舆夫大骇，疑学生之将来殴也，舁之狂奔，冠坠舆外，仆从错乱，不复成列，梁亦大错愕。道经都司署，急降舆避入。都司见之，亦大惊随后。诸人喘定后，大索本官不得。一时鄂中人传为笑柄。






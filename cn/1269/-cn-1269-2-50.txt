常：阴以知臣，阳以知辟，君臣之道，万世不易。

初一：戴神墨，履良式，以一耦万，终不稷。测曰：戴神墨，体一形也。

次二：内常微女，贞厉。测曰：内常微女，不正也。

次三：日常其得，三岁不食。测曰：日常其德，君道也。

次四：月不常，或失之行。测曰：月不常，臣失行也。

次五：其从其横，天地之常。测曰：其从其横，君臣常也。

次六：得七而九，懦挠其刚，不克其常。测曰：得七而九，弃盛乘衰也。

次七：滔滔往来，有常衰如，克承贞。测曰：滔滔往来，以正承非也。

次八：常疾不疾，咎成不诘。测曰：常疾不疾，不能自治也。

次九：疾其疾，巫医不失。测曰：疾其疾，能自医也。


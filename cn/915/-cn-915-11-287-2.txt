◇正法念处经序

夫域中之名四等，道之所生万殊。名盖众名之假，生非有生之实。然则修促共尽，小大同期，而金字丝编，缃交素篆，分途列道，门张户设。既昧断惑之境，未接息言之路，讵能探神测妙，苞总无边，有圣将应，灵因旷远，志遗发肤，施单城国，及繁星驻彩，夕马腾空，出四门以结念，属三夜而圆果，十力在己，八解俱照，智兼一切，慈洽万方。既而法吼傍震，廿露降洒，鹫山树之下，鹿苑连河之地，众出恒沙，徒繁林竹，反穷迷以升极，启重昏于灯炬。虽鹄林兴慕，檀薪已然，教义不忘，风声逾被。寿陵仰丹素之工，清台写金玉之质。冰骨流辉，园闾加等，遗契余旨，薄传前载，幽宗绝唱，方备兹辰。使持节、大将军、领中书监、摄吏部尚书、京畿大都督、勃海王世子高公，道风虚迈，神衿峻远，负日月于中衢，击雷霆于上路。德表生民，作舟梁于夷夏，器含群物，制天渊于庙堂。殊流共委，酌而不竭；异轸同骛，仰以知归。黄扇南辟，铃阁东启。则有高士通才，幽人伟器，蔑其汉爵之重，鄙其南岳之游，曳裾高步，自得门下，俱中前趣之理，并应却行之眷。盖以书奏多方，术呈异等，或披卷而止，或一贯独得。每留神释典，洞叩玄门，以夫照壁泻瓶，遗文必举，非徒九部，宁止十二，矣西方，路超百宿，精力苦心，不惮重黻，故能法藏流行，异闻俱凑。爰有舍城妙说，时将感通，法螺良药，响授斯在，从善业之本，极身念之际，标品有七，明义者五。至如违俗绝世，托想菩提，眷彼天人，深嗟鬼畜，鉴兹因果，冥心是缘，笃诚修行，又悟前旨。载怀依抑，形殊理一，大觉下临，照然独晓，四摄六通，网罗群智，赞扬妙德，事属斯文。直以风殊俗舛，词翰乖绝，倾耳注目，隔若册河，将恐灵教有亏，玄旨多坠。有婆罗门人瞿昙流支、比丘昙林、僧等，并钩深索隐，言通理接，延居第馆，四事无违。乃译明兹典，名正法念处。起自兴和岁阳玄，终于武定渊献之年，条流积广，合七十卷。微言不沫，弘之在我，大崇觉典，克宣灵迹。此乃济四部于法桥，涮六尘于定水。心殷业重，无德而言。虽龙树不追，马鸣日远，申法尊道，夫岂异昔。所以缁素击节，雅俗倾首，义有存焉，永法三界云尔。（《释藏》非一）


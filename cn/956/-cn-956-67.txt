方回　不寐十首

清寒雪夜天，欹枕暗灯前。

总为多思虑，常令少睡眠。

著书传后世。讲学绍先贤。

老死将无日，空閒十二年。

方回

方回　不寐十首

孤灯深夜半，何乃抚床为。

道左时通料，心方世岂知。

孰刊前代史，肯作近人诗。

黠鬼应相笑，乾坤一老痴。

方回

方回　不寐十首

暮年无寐意，灯与影应知。

谁复名三叛，空劳赋五噫。

今人难与语，来世尚堪期。

准易扬雄业，真成覆瓿为。

方回

方回　不寐十首

无寐复无寐，自知仍自知。

少狂今始悔，宿疾尚堪医。

雪水消残酒，灯花送好诗。

元龙湖海气，老矣复何施。

方回

方回　不寐十首

世间无限事，总不属閒人。

必欲伸公论，宁如爱老身。

武成难尽信，泰誓尚非真。

卫府公闾语，何哉彼鬼神。

方回

方回　不寐十首

夜眠才合眼，即见此诸公。

骸骨已应朽，精神犹自通。

老怀常忽忽，暮景极匆匆。

知己恩难报，皇天识寸衷。

方回

方回　不寐十首

雪声兼雨声，静听到残更。

为底常无寐，宁当有不平。

食多嫌气浊，衾薄觉神清。

万古书灯眼，心常与共明。

方回

方回　不寐十首

涉世形容悴，违时嗜如偏。

偶犹身未死，岂为己无眠。

道丧文趋刻，谈高学类禅。

申生真毙犬，望帝竟啼鹃。

方回

方回　不寐十首

竺国轮回说，诬民断勿疑。

还知已死后，即是未生时。

六道何凭考，三身故强推。

反终更原始，不寐试深思。

方回

方回　不寐十首

细字昏难读，孤灯冷独挑。

黄虀余口味，白豆验心苗。

玉枕方春梦，金门正早期。

先生唯默坐，窗外雨萧萧。

方回


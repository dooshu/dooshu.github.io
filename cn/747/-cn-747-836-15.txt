○第二表

臣某言。去冬以持衡力竭，待罪年深，曾披肺肝，乞免机务。兼遇岭南节度使知柔上书求代，臣遂仰告圣慈，愿守远藩，别立微效。陛下未容休罢，尚委弼谐。旋命贵臣，密宣睿旨。臣之去就，讵合固违。焉敢复拜封章，是以苟安廊庙，又移岁序，何补国家。臣顷者沥恳之时，陛下亦降许臣之旨。欲俟他日知柔再有陈情，则於此时允臣所请。迩来备位，不敢更言。上荷皇私，且策驽蹇。今知柔又贡章表，辞甚激切。宗枝将帅，事体可从。亦系机宜，便合制置。速择交代，免失一方。倘陛下念知柔陈乞之私，察臣披露之恳，使之仗钺，委以藩条，必能抚谕岛夷，董集征赋，旁资国用，粗慰圣心。躬亲则可以便人，廉谨则不令生事。择利而断，全在宸衷。当邦家匮乏之时，敢违输贡。兵革交侵之际，幸保土疆。臣与知柔，各获其所。伏惟尊号皇帝陛下恭默守位，明哲临人。每务永图，以扬丕烈。克全君体，尤重大臣。苟非辅相之间，谁能尽窥圣德。臣之遭遇，独异等伦。临事出言，未尝不信。输忠抱直，无所不知。七年以来，万机实重。仍逢多难，唯任至愚。若非圣明，寻合颠败。由兹感激，更竭筋骸。近者自量，力实不逮。今所陈乞，未曰退休。荷宠出藩，临戎报国。誓秉始终之节，兼推纠率之心。直写赤诚，冀开元鉴。今日延英殿已具奏闻，未蒙听允。辄陈笺翰，更冒宸严。臣某无任祈恩待命迫切兢悸之至。


○覆整飭軍務糧餉都御史翟鵬議處民兵疏 【 民兵】

看得都御史翟鵬題稱欲將直隸山西河南各府州縣民壯責委二司守廵兵備等官親歷所属、逐一查選、迯故者僉補、老弱者退換、務足原額之數、仍于額外別選壯丁、名為義勇、巨州大縣、戶廣人繁、務足千名之上、其次八九百名、又次六七百名、最小州縣、减至五百名止、若數外有餘、不厭其多、勿拘人戶貧富止取丁力精壯、貧者無力有丁。亦可選充正役。富者無丁有力。則令置買什物。及操時月。量貼工食。選充數足。通前舊役。攢成隊伍。總作民兵。遇冬農隙。管領操練。春來無事。散止?帚務農。其前舊役民壯內。除山西原係題准修守三關之數、照舊遵行、亦要分定班次、輪流差撥、該管官員、有濫差占役者、照依私役軍人事例、參問降黜一節、為照　祖宗民壯之設。最得古人寓兵於農之意。本部尚書馬文昇在弘治年間連章累疏。專欲府州縣操煉民兵。實安不忘危之至計。况今虜寇縱橫、日異月殊、昨者深入太原、緣郡縣之空疏。以故有司束手無策。生靈延頸就斃。及今閑暇。正當悉心講求。用圖經久。所據都御史翟鵬具題前因、查與本部會官議奏相同、但愚民難于慮始。為政貴在得人。若使撫臣不銳意綜理于上。有司率徒事靡文于下。則良法美意。反致閭閻騷擾。臣等欲候命下備行北直隸山西河南山東各該都御史、查照先今事理、將前項民兵事宜、務要酌量州縣多寡、及早議處。不必拘定名數、府州縣官員、以後敢有私自役占、并差遣迎送者。照依私役軍人事例。從重坐罪。其操演等項。悉如本官所議施行、臣等再照前日虜近井陘之時。議者率欲盡括平民為兵。斯固拯溺救焚萬不獲已之舉。但市井之民。一旦驅之使戰。不惟怯懦委靡。全無銳氣。不知軍器出自何處。馬匹出自何所。糧餉出自何項。懲前謹後。民壯之選。誠當預為整備。又恐議者必以無事生擾為詞。不知狂虜一來。殺擄甚慘。若州縣各有民兵固守。則氣勢倍增。地方有賴。倘得保全民命。較之稍為多費。相去倍蓰。是以臣等不避煩凟議擬如此。伏望　聖明俯降天語嚴敕撫臣著實舉行、地方幸甚、奉

旨恐擾民不行先議充實三關人馬


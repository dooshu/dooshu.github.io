岁晏仿子美同谷七歌


其一

西京遗老江南客，大泽行吟头欲白。
北风烈烈倾地维，岁晏天寒摧羽翮。
阳春白日不相照，剖心堕地无人惜。
呜呼一歌兮声彻云，仰视穹苍如不闻。

其二

短衣皂帽依荒草，卖饼吹箫杂佣保。
罔两相随不识人，豺狼塞道心如捣。
举世茫茫将愬谁，男儿捐生苦不早。
呜呼二歌兮血泪红，煌煌大明生白虹。

其三

欃枪下扫黄金台，率土攀号龙驭哀。
黄旗紫盖色黯淡，□阳之祸何痛哉。
赤墀侍臣惭戴履，媮生苟活同舆儓。
呜呼三歌兮反乎覆，女魃跳梁鬼夜哭。

其四

嗟我飘零悲孤根，早失怙恃称悯孙。
弃官未尽一日养，扶携奄忽伤旅魂。
柏涂槿原暗冰雪，泪枯宿莽心烦冤。
呜呼四歌兮动行路，朔风吹人白日暮。




其五


黑云隤颓南箕灭，钟陵碧染铜山血。
殉国何妨死都市，乌鸢蝼蚁何分别。
夏门秉锧是何人，安敢伸眉论名节。
呜呼五歌兮愁夜猿，九巫何处招君魂。

其六

琼琚缟带贻所欢，予为蕙兮子作兰。
黄舆欲裂九鼎没，彭咸浩浩湘水寒。
我独何为化萧艾，拊膺顿足摧心肝。
呜呼六歌兮歌哽咽，蛟龙流离海波竭。

其七

生平慷慨追贤豪，垂头屏气栖蓬蒿。
固知杀身良不易，报韩复楚心徒劳。
百年奄忽竟同尽，可怜七尺如鸿毛。
呜呼七歌兮歌不息，青天为我无颜色。





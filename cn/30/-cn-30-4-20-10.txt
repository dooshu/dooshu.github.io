失里伯


失里伯，蒙古人。祖怯古里秃，从太祖经略西夏有功。又隶诸王术赤台，领宝儿赤，与金人战，殁于阵。父莫剌合嗣，从征阿蓝答儿亦有功，世祖赐以白金五十两。

失里伯世其职，由枢密院断事官为河南行中书省断事官。至元七年，佩金虎符，引水军四万攻襄阳。八年七月，宋将范文虎来援，失里伯败其军，进围樊城，先登。战于鹿门，与诸军擒其将张贵。十年，迁昭勇大将军，为耽罗国招讨使。奉旨入见上都，改管军万户，领襄阳诸路新军。从丞相伯颜等渡江，破独松关，下长兴，取湖州，行安抚司事。

十四年，授湖州总管，进镇国上将军、淮西道宣慰使。十八年卒。子塔剌赤，曲靖等路宣慰使。






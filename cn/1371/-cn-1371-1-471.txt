初夏幽居

日长巷陌晒丝香，雨霁郊原割麦忙。



小担过门尝冷粉，微风解箨看新篁。

傍篱邻妇收鱼笱，叩户村医送药方。



欲到湖边还嬾动，悠然扶杖立斜阳。



初夏幽居

虚堂一幅接篱巾，竹树森疏夏令新。



瓶竭重招麴道士，床空新聘竹夫人。



寒龟不食犹能寿，弊帚何施亦自珍。



枕蕈北窗宁有厌？

小山终日对嶙峋。



初夏幽居

野草幽花无歇时，一窗终日对东篱。



病犹独醉虽堪笑，老未全衰亦自奇。



古纸硬黄临晋帖，矮牋匀碧录唐诗。

个中疑是忘忧处，问著山翁却不知。



初夏幽居

东园梅熟杏初丹，老子披襟每不冠。



古砚坡陀麝煤绿，小山葱蒨石盆寒。



移床剩欲眠松坞，鼓枻还思泊蓼滩。



未用丝毫辨差等，黄尘终胜客长安。




袁说友　和赵成子提干喜雨韵

一天膏泽下民区，此意拳拳敢自居。

欲写吴歌夸岁好，苦无杰语愧才虚。

稍留佳客联珠履，共酹余觞笑曲车。

试问苏州两年熟，岂无名笔作农书。

袁说友

袁说友　和赵成子提干喜雨韵

十年三已冒为州，每每于民有旱忧。

午听雷声鸣屋角，晚惊雨脚压云头。

及时三日为霖好，为汝千箱乐岁求。

欲办一椽名喜雨，愧无老笔赞宸旒。

袁说友


◎杨素

素字处道，弘农华阴人，齐尚书令族孙。仕周，为宇文护中外记室，转礼曹，加大都督，拜车骑大将军、仪同三司，封清河县子。授司城大夫，加上开府，改封成安县公。宣帝即位，袭父敷爵临贞县公。大象中，为汴州刺史，拜大将军，迁徐州总管，进位柱国，封清河郡公。隋受禅，加上柱国，拜御史大夫，免。寻拜信州总管，迁荆州总管，进封郧国公，改封越国公。寻拜纳言，转内史令，进尚书右仆射。仁寿初，迁左仆射。炀帝即位，迁尚书令，拜太子太师。大业二年，拜司徒，改封楚公。卒，赠光禄大夫、太尉，谥曰景武。有《集》十卷。


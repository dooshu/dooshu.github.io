◇　奏议孝文为太宗庙

丞相臣嘉等言：陛下永思孝道，立昭德之舞，以明孝文皇帝之盛德，皆臣嘉等愚所不及。臣等议曰：功莫大於高皇帝。德莫盛於孝文皇帝。高皇庙宜为帝者太祖之庙，孝文皇帝庙宜为帝者太宗之庙。天子宜世世献祖宗之庙，郡国诸侯宜各为孝文皇帝立太宗之庙，诸侯王、列侯使者侍祠，天子岁献祖宗之庙。请著之竹帛，宣布天下。

（《史记·文纪》、《汉书·景纪》）




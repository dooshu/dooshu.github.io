送贺监归四明应制





《册府元龟》：贺知章为秘书监，授银青光禄大夫。天宝三载，因老疾，恍惚不醒，若神游洞天三清上，数日方觉，遂有志入道，乃上疏请度为道士，归舍本乡宅为观。玄宗许之，仍拜其子典设郎曾为会稽郡司马，使侍养。御制诗以赠行，皇太子以下咸就执别。御制诗并序云：“天宝三年，太子宾客贺知章，鉴止足之分，抗归老之疏，解组辞荣，志期入道。朕以其夙有微尚，年在迟暮，用循挂冠之事，俾遂赤松之游。正月五日，将归会稽，遂饯东路，乃命六卿、庶尹、大夫，供帐青门，宠行迈也。岂惟崇德尚齿，抑亦励俗劝人，无令二疏独光汉册，乃赋诗赠行云：‘遗荣期入道，辞老竟抽簪。岂不贤达?其如高尚心。环中得秘要，方外散幽襟。独有青门饯，群英怅别深。’又云：‘筵开百壶饯，诏许二疏归。仙记题金箓，朝章换羽衣。悄然承睿藻，行路满光辉。’”按：诗纪载知章之归越也，诏令供帐东门外，百僚祖饯于长乐坡，自李适以下作诗送之。今诗存者三十七首，太白其一也。



久辞荣禄遂初衣，[一]曾向长生说息机。真诀自从茅氏得，[二]恩波宁阻洞庭归。[三]瑶台含雾星辰满，[四]仙峤浮空岛屿微。[五]借问欲栖珠树鹤，[六]何年却向帝城飞?

[一]《楚辞》：“进不入以离尤兮，退将复修吾初服。制芰荷以为衣兮，集芙蓉以为裳。”王逸注：“初服，初始洁清之服也。”



[二]《太玄真人传》：茅盈仙去，与家人及亲戚辞，归句曲。二弟闻之，弃官还家。汉元帝永光元年，渡江求兄于东山，遂与相见。兄曰：“卿已老矣，欲难可补，纵得真诀，适可成地上主者耳。”



[三]《水经注》：太湖中有大雷、小雷三山，亦谓之三山湖，又谓之洞庭湖。《吴地记》：《扬州记》曰：太湖一名震泽，一名洞庭。



[四]《十遗记》：须弥山旁有瑶台十二，各广千步，皆五色玉为台基。梁武帝诗：“瑶台含碧雾，罗幕生紫烟。”



[五]《列子》：海渤之东，中有五山，其根无所连着，常随潮波上下往还，详见四卷注。“仙峤浮空”盖用其事。



[六]《淮南子》：昆仑中有珠树、玉树、璇树，不死树在其西。《论衡》：海外西南有珠树焉。《神仙传》：苏仙公得道，数岁之后，升云而去。后有白鹤来，止郡城东北楼上，或挟弹弹之，鹤以爪攫楼板，似漆书，曰：“城郭是，人民非，三百甲子一来归，我是苏公，弹我何为?”






张学士得假归葬

内廷启沃臣，讵忍离宫阙。
张仲维孝友，至性固莫夺。
释褐被简在，左右侍密勿。
星烂趋宸居，夜分直金闼。
不言温室树，苦砥素丝节。
维帝亶聪明，顾问若饥渴。
经史何纷纶，讨论到毫发。
岂无丘陇情，衔恩不得说。
八宇今乂安，海甸干戈歇。
道合俨都俞，陈情容迫切。
臣父未窀穸，思归泪如血。
天子为咨嗟，诏许省岩穴。
赐金出中帑，草敕勤御札。
大哉我皇言，忠孝无异辙。
六龙正东驰，跪送心百结。
驻跸语移时，但见天颜悦。
千官惊叹慕，礼数独殊绝。
江春杨柳生，水驿锦帆发。
宠锡耀乡闾，佳城高墆㙞。
生成等罔极，报称弥激烈。
悬知侍从心，犹梦依日月。



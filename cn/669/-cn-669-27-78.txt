78　疑赦大赦郊赦始於何時


江默云：「唐、虞、三代，有疑赦而無大赦。漢、唐有大赦而無郊赦。故大赦始於春秋，而郊赦始於五代。」江默，字德功，崇安人。愚謂晉王彪之答簡文云：「中興以來，郊祀往往有赦，常謂非宜。」彪之，字叔武，彬次子。語見本傳。則郊赦東晉有之，非始於五代也。

【集證】案漢書文紀：「十五年夏四月，上幸雍，始郊見五帝，赦天下。」則郊赦始自西漢矣。






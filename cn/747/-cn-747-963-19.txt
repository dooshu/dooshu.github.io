○上永寿节表（广顺元年六月）

恭以少昊乘乾，曳祥虹於华渚；轩辕出震，流瑞电於枢星。所以玉牒表天地之祯，金策纂皇王之异，仰惟圣德，允叶昌期。伏惟圣帝陛下德辉三五，道焕古今，开阶成周室之昌，启运得尧基之典。岂可使方浊澄明之状，未显洪名；圜清灿烂之文，不章懿号？臣等倾诚紫禁，都庆丹邱，愿隆百代之基，冀正万年之祚。臣等请以七月二十八日皇帝降圣日为“永寿节”，群臣上寿，内外宴乐。


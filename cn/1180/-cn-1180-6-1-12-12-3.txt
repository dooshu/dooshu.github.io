圣寿节贺表三


圣神天授，诞膺五百载之昌期；寿福日臻，茂衍亿万年之景运。节逢大庆，瑞拥元辰。阊阖门开，焕龙光于南极；蓬莱云近，添鹤算于东瀛。华裔均欢，神人胥怿。

恭惟皇上道涵太始，德契重玄。受箓应图，登三皇而咸五帝；握符御历，绍二祖而溯七宗。百姓为心，万方在己。对时发育，至仁浃洽于群生；举世甄陶，大化滂流于庶类。文武并用，中外攸宁。礼乐孔修，述作兼备。允矣！超千古而独盛；巍乎！参四大以常尊。兹者属五德之在金，来万邦之执玉。祥光焜耀，征赤龙玄鸟之纷纷；协气充盈，俨枢电渚虹之赫赫。仙砌蓂开于十叶，瑶池桃熟于千年。届日月之纪周，迓乾坤之锡羡。大德必寿，式孚有道之长；申命用休，允协无疆之庆。

臣等叨依密勿，久荷宠恩。感激独深，奚啻群情之祝；班行同舞，敢先万岁之呼。






二十七


恒雨为灾，下民垫溺，皆执政非人，积怨干和所致也。明主循汉家故事，策免大臣，以消灾沴，则不肖必首当汰黜矣。捧诵台翰，不胜愧怍。

先是，抚按疏至，上览之痛恻，已两奉特旨议处。乃蠲恤之令，犹屯膏未沛者，以故事必勘明而后可定分数耳。兹奉台教，会地曹覆顾掌科疏上，谨再拟旨，申仁主子惠之意，慰黎民仰望之心。竢勘至，即按嘉靖三十四年及四十年例，破格蠲贷。兹不敢徒用蠲免存留虚文塞责，以重得罪于元元也。谨谢台教，并陈不职之罪，唯师翁怜而宥之。






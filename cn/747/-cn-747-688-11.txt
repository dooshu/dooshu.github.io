○第二表

臣某言：中使某至，伏蒙诏旨，褒臣政事，慰臣疾病，并示除改庐州刺史路应等。五色丝纶，九霄雨露，光华润泽，并集微臣，捧戴兢惶，无地容措，臣某中谢。臣伏见自淮而南，天下重镇，臣叨受旄钺，仅二十年，人无夭昏，岁属丰稔，瞻彼疆域，小有康宁，此皆陛下睿谋鸿化之所被及，岂臣薄劣自能政理。臣所患风疾，渐至降损，饭食甘，肢体便安，此皆陛下神方秘术之所攻疗，非臣调护所能平愈。伏见除改诸州刺史等，路应和而明，裴靖才而通，罗断而达，李正明强而毅，陛下或以赏授，或以能迁，或增之以宪司，或擢之以棘寺，实所谓宸鉴高远，睿奖宏深，虽虞舜官人之美，无以过此。臣才非申甫，恩重嵩华，惟地以彷徨，敢天之远近。不胜恳切之至，谨奉表陈谢以闻。


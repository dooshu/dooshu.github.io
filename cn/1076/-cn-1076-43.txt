卷四十三

<史部,诏令奏议类,奏议之属,历代名臣奏议>

钦定四库全书

历代名臣奏议卷四十三

明　杨士奇等　撰

治道

宋徽宗即位礼部侍郎陆佃上疏曰人君践阼要在正始正始之道本於朝廷近时学士大夫相倾竞进以善求事为精神以能讦人为风采以忠厚为重迟以静退为卑弱相师成风莫之或止正而救之实在今日神宗延登真儒立法制治而元佑之际悉肆纷更绍圣以来又皆称颂夫善续前人者不必因所为否者赓之善者扬焉元佑纷更是知赓之而不知扬之之罪也绍圣称颂是知扬之而不知赓之之过也愿咨谋仁贤询考政事惟其当之为贵大中之期亦在今日也

南郑县丞李新上奏曰臣伏覩诏书以四月一日日蚀许中外臣寮及民庶实封言事者臣学闇识陋不能深明治乱之原谨条当今急务析为十事以应诏书所求伏惟陛下裁择臣闻天不言示人以象天子继天故应天以实行无用之文以弭昭然之戒循先儒之腐说以为古人之礼经其诬甚矣春秋书日蚀书之而已不言禳禬之事而左氏乃有用牲用币撃鼓驰走之文书曰建用皇极谓大中之道不立则咎徵洊臻其传曰时则有日月乱行薄蚀是也而古人乃有避殿撤乐减膳之事是皆不求其端而修其末不推原其失而狃习之臣所谓行无用之文以弭昭然之戒循先儒之腐说以为古人之礼经者此也乃者四月丁酉朔日有蚀之在毕八度夫日宗衆阳而象至尊四月正阳纯乾之月也阳生於复至於已则隂爻尽矣隂爻尽而犹蚀明隂侵於阳是犹小人而乘君子之器不可以不虑也臣窃念陛下出膺宝绪乘龙御天纯乾之象也朔一月之始也即位人君之始也天其或者警陛下於其始耶春秋谨乎始所以举其终君子谋於始所以慎其事方小毖求贤以为助访落谋庙而後行纶语之敷初自微以及着涣号之发亦惟行而弗返一设不当则举棊不?再虑莫中则置器非安汨河之源而流卒於不清乱?之端而末至於不理此陛下所以思正其始也仰惟陛下仁孝洽闻睿智有临而更求已躬之阙失大新宪度刓去弊蠧而复咨政令之臧否欲分左右之忠邪故未即乎正殿而知亲贤之为急欲明风俗之美恶故未加乎元服而知民事之不可缓广垂漏泉而惧上之德泽不下究大辟言路而恐下之疾苦不上闻虽舜之绍尧中宗之继太戊孝文之起代邸稽古愿治之意不过如此而臣窃有议焉自臣结髪读书弹冠从仕释负薪之忧而索大官之廪者已十年矣目之所覩者信以传信耳之所闻者疑以传疑属在遐徼叩阍未得流贾生之涕抱婺妇之忧盖亦有日矣丁绍圣有为奸臣擅命朝多忌讳杀身亡益而狂狷之论进不得吐退复鲠其?而不得下见庶人之议於道商贾之谤於市则又与国包羞而怀愤也幸今陛下掲至公之路来直臣之口臣虽踈愚请毕以献非陛下赦而容之孰肯右臣言者臣尝谓方今之弊权纲不在人主责任不及宰相朋党之风炽台谏之职轻士不素养而用师不素虑而出土木之役兴财利之臣进西南亡备以虞仓卒之变内外相蒙而有衰微之渐远土下吏不识国体缪悠之谈欲以上移天意动悟万乘午夜甲帐乙其处以终篇是非野人之芹则?东之献豕者也何谓权纲不在人主自古固有专之者矣政在陪臣则诸田分齐政在大夫则六卿分晋在房闼则拱手在外戚则跋扈在诸侯则僭拟今之弊释此而在宰相曷以知之臣尝见其挟天子而报私仇搂大臣而生死之鼻息干云端刍狗视同列台谏敛袵道路侧目方哲宗皇帝春秋鼎盛可与有为可与无为者也不於此时辅弼以仁义啓沃以道德今日兵革明日祥瑞是进之以好胜喜功之心而萌夫骄汰之志则声色之奉台榭之乐无所不至矣是蛊人主而夺之权也此与夫言天子不宜登高登高而国耗不宜闲暇闲暇而观书者何以异也且神考宪度利於民者不一元佑诸人变更倒易失之太锐既窜其身又锢其家废置其子弟蹊田夺牛不已甚乎於是排元佑者进士取上第小臣得要官有可以逞憾借交者反复訹导而躁竞之士争致其身非善攘人主之权者不能为也瑶华之废哲宗皇帝固尝访之宰相矣禁掖秘严事不得闻而一言丧邦焉用彼相乃至设鈎摭以防民口引羣小以固本根恐其权分则虚右揆而无所荐拔欲胶其权则植奥援而不恤公议党已蕃矣而田蚡之除吏尚未尽门如市矣而钦宗之子壻尚挠法作福作威涂人耳目尚赖祖宗法度盘固严密周虑远顾而承平之人不敢变名姓以复雠养刺客以为用匕首虽銛利不得发盗贼之啸不敢激民以首事臣恐久假不归专之不已而坚冰之渐养虎之患虞在後日则是辨之不早尔昔吴楚七国反以诛晁错为名侯景陷台城以诛朱异为名禄山起范阳以诛国忠为名今天下嗷嗷亦必有指宰相以为名者臣愿陛下收还权纲緫揽在已赏罚之任名器之重雷动渊嘿出神入神端持太阿无授人柄岂惟天下之幸而亦宰相之重幸也何谓责任不及宰相古者三辰悖序水旱失时灾异生变疫疠迭作盗贼窃发蛮夷不宾率以咎丞相丞相亦以不称职上印绶乞骸骨避贤者路天子勉留之曰君上书归侯印丐身谢事是章朕之不德其专精神迩医药强起视事以与朕共治丞相固请则赐之以养牛上尊酒不得已而许之则杜门省愆免冠待罪甚者曰朕未忍退君其审处焉则丞相自杀淮南衡山称戎而公孙自以为无功居位使诸侯有畔逆之谋平原东郡民多饿死而魏相亦以奉职不修致灾害未息永徽中自三月不雨至九月而张行成告老焉荧惑守心而罢方进日蚀而罢王商问牛喘而内史以怪丙吉闭坊门而陷泞者以辱再思方今丞相殆不知此而朝廷亦不以此属之高堂鲜言务养崇贵曷与尸而祝之社而稷之乎稽考程按顾问盐米曷与什已者游而若已者趋乎八座议事而丞相睥睨如以鵰挟兎则一切媕娿气焰十倍寒热自殊则模棱以求苟容伴食以希无责其间和事忍垢者又比比也始霍光谓蔡义可制故引以同职林甫谓陈希烈可制故援以知政若是而朝廷何赖耶顷者河北水灾啮地千里荡室庐汨牛马老弱转徙箱筥錡釜筚辂蓝缕号泣道路州县畏其聚而无给则更劝而递遣占富人之田者未暇耕凿而死者已十八九所谓赈济之法第行空文尔自雍以西米斗千钱而京东西物价翔涌两蜀巴汉之民采橡实屑木皮以充其膓而屋无尺椽突无燧烟兽游於市鬼哭於庭死者若蚁溃麻仆殆不可以占而记也朝廷曾不以此责宰相也宰相亦不以此谢而去也臣愿陛下用镇抚燮理之任专责宰相则天工人绩庶几乎熙而理百辟卿士庶几其率属此国家大体非愚臣之所能条布也何谓朋党之风炽且尧之朝有舜禹稷契皋陶太戊之时有伊陟巫咸文王之朝有闳夭太颠散宜生武王之朝有太公望周公旦召公奭宣王之朝则有山甫申伯方叔召虎之徒然不闻其有比周之叹何也臣尝谓朋党之原始於东汉盛於唐甚於本朝为患最大而最深者也方今其标榜曷止三君八俊其熏焰曷止八关十六子其祸之起曷止李杜其憾之结曷止牛李退休偃月而经营挤报者累累皆是也背公死权佩劒相笑饴漆不能过其密鬼神不能窥其奥张弧於前设穽於後其甘如荠其烈如蝮笑间藏刃盃酒杀人者累累皆是也自古士植朋党卒死於朋党风俗薄於朋党机务废於朋党由朋党而乱法者非一日也一党去一党兴根株蔓延不可芟藴天子巍然其中为之证佐而已既排其人则反其言其言反其法变势不得不然也且进君子退小人太平之本基可则因否则革天下之良法前日之士无贤不肖一切目之曰元佑党诋之惟恐不力前日之法无可与否一切目之曰元佑法变之惟恐不尽逐之恶地禠职削阶者五十余人夤缘荐举从而迁罢者又不知几何人也始时谗媢之人为十九章以激怒哲宗皇帝和之者缦纬如织虽岭南若人蒙罪以去迄今天下不知其由谓其有奸谋则昔汉桓帝之立止於杀李固宪宗之立止於殛八司马不如是之甚也然犹明告天下咸使知之夫恶不可掩罪不可赦嫉之者与天下同嫉之也弃之者与天下同弃之也柰何执政者实以攻党而反以罔上又以罔民者耶元佑诉理欲其改过不吝俾之自新舍此无他意也日月之食而更则人皆仰之恶人斋浴犹可以祀上帝而含垢国君之盛事使过古人之用权者也前日设诉理所执政者取刻薄吏司其职抉剔案牍吹求疵病槩指而摘之所雪者辄报罢而诖误者益张也是岂圣人记功忘过之义耶夫治道恶太甚见渊鱼为不祥尅核至则不肖之心生疾不仁则为乱之心速况已湔濯之矣而复治之何也是所以辟告讦之门而长怨雠之府欲以此召迎和气弭宁天灾得乎兹朋党之弊也且自古及今人不胜天人能胜天天定亦能胜人此忠邪之分枉直之判所以有待於陛下也陛下临御之始召元老於外咨以大政海隅苍生咸谓直道更兴正人在上而犹惧张权舆作坦腹之謡刘崇鲁有掠麻之哭则人主疑之而不察昔小白问害覇於管仲管仲曰任贤而不能信既信而又使小人参之者害覇也唐钦宗谓宋申鍚孤直擢而任之王守澄诬以不道几弗免死此又在陛下待之以不疑而察之欲其至也何谓台谏之职轻古者御史大夫次丞相司谏亚九卿皆天子得自除授非以时荐而时用之也非限乎资格也故名其居则曰御史府或曰肃政台名其官则曰中执法或曰大司宪严其任则为风霜也端其本则曰纲纪也分左右谏诤辅人主格非心纠百官不如法如豸之触邪如草之指佞勅容其批也诏书许其封还也裾容其牵而止也槛容其折而勿治也何者司聦欲聦司明欲明使下之情上逹上之过失以时而闻元首之耳目不壅蔽而无饰非遂事之失假之以疾恶之权而实自以为助者也若人君自圣於不谏而宰相怙升沈之手以闭拒公议则台谏之官结舌饮忠约时情以去就殆未免过屠门而大嚼立仗马者不嘶尚可希片言之助以宠进君子沮排小人也哉然用之非其人则将据要津以自保而一切观望假道乌府以为清要之津委委备位否则怀怨隐慝席风闻以报其私而为之地者又安其说而不疑是非寄雌黄於匹夫之齿牙此被绣仗斧者所以不厌其心而至公之柄反困於倒持者也亦未闻朝廷以直敢养士气而俯仰宠拔与之温言贲之礼物以吐其骨鲠开白兽以助劲力赐黄金以比精厉而区区言官犹车中女三日妇卷怀皂囊而伏蒲请劒寂世不闻其人矣乱之初生台谏为虚名乱之又生台谏为备物邹浩以言立后事得罪中外之士恬於故常学为辕驹安於豢蓄容容日久一闻其风则或笑或骇立朝右者或目而憎之呜呼古人之所甚易行今人之所良难知此衰世之弊而见於华旦者甚可伤也夫世无采诗之官以什民言又禁之使不得言道无朝端之木以集士书又禁之使不得陈贤良科废而人吞直声匦函名存而士司冷局天子所赖独有台谏官尔臣窃谓哲宗皇帝强明疏通不待劘拂而晓者大臣专恣筑塞言路外峻刑法以拒胁来者士欲全身远害呼吸以终天年者亦不肯自投诸渊然而鼎镬白刃若置之通逵付之士师考其疏论万万不中则坐之诬罔士虽死之日犹生之年何惮而不为耶近者陛下擢丰稷孙谔龚夬陈瓘?列之殿陛断自圣知大协羣情臣愿陛下每於闲暇之时旁采清议区设名流躬自拔识不以付大臣使行私恩以叛公正而台谏士自以为天子门生则効诚竭节於万钧之下而羔裘之正直晨风之飞集足以跨越古昔兹事体大伏愿陛下不以臣言为愚而力行之亦社稷之福致治之本原也何谓士不素养而用古者开石渠东观以论经天禄以雠书宣室承明以访问皆天子自育人材平居无事养之有素一旦加诸上位使之陈力就列左之而宜之右之而有之以为相而庙堂无备位以为将而阃外无败绩使之昌言则真御史也使之居百职事则名卿才大夫也置之近侍则正人列之郡国则循吏其未用也则或目之曰此国宝此南金此清庙器此明堂材此千里驹人主振其侣若鵷鹭高其选若瀛洲时雨之保护菁莪之乐育而岩穴幽隐玉彩呈露下僚英俊锥囊颖脱号为得人之盛而三馆之士天子往往微幸其处处士布衣得占诗进见载之辂车导之金莲使参钧天帝所之游以激奨英气故拱把之?梓有干云之志而一斑之於菟有食牛之量或引之便殿访以外事宰相所不知谏官所不言者借筋假笏得尽闲燕而内相帝聦日闻所未闻矣非养之有素试之亦有素乎今郡国庠序之地以家老圃太学教化之原以宗游谭谓他时十科适增长浮竞而日者宏词又关通权要其与选者皆近臣之子弟四方寒士才力虽高柰有司之不公不明者何自丞辖而下府寺之要台阁之妙至一牧守一监司迁除补叙出自权门天子颔之而已且管晏之智不可以方伊尹吕望伊吕之功不可以拟风后力牧骐骥千里驽马十驾洪锺百叩沙石一撃人之才器之相远也非今日矣骤而谈兵则括不可以将骤而用客则武阳不可以使司晨必鸡吠盗必狗织必婢耕必奴其所以养之者乃求所以用之也臣尝谓粹美王道粉泽治政卿云黼黻以昭回云汉之章盛时岂谓乏人而代王言操帝制者词气卑弱反衂国体俗失之俚轻失之诬粃糠我制度断絶我绳墨所谓大雅温厚之训简严易直之文或近於嘲骂不几於攘臂而捽之此识者所怪而流之遐陬适资夷狄之笑也至於治河者以河决夺官奉使者以辱命削职廉吏十一贪吏十九民社之托筦库之寄汚秽简慢吏议而去者略无虚日夫虫莫知於龙刘累豢而蓄之兽莫戾於虎梁鸯养而驯之士不可养欤亦不可用欤以楚犹多贤臣以卫犹多君子皇宋造邦百有余年文物之盛比踪三五非楚卫区区小国之比而一职之阙缓急择人则天子假名器於近臣近臣敛恩意於私家大起寒滞之叹甚无谓也臣愿陛下养士以岁月日与二三元老讲论人物磨礲渐劝取其姓字书之屏风覆之金器举而用之以为治世先务从民之望以新天下之耳目岂不伟耶若夫朔方节度得其姓不得其名歇後郑五有其名而无其实除韦巨源而朝廷解体用牛仙客而士大夫养恩房琯有浮虚之名崔湜无经济之略是又人主不可以不戒也何谓师不素虑而出臣远不敢举三代近不取五季其间强臣专封而割据山河荒裔乱华而俶扰河洛如魏晋之时则臣不复借喻臣尝谓汉唐之地广於本朝而法制不及法制不及虽多奚为也汉兴封建子弟大啓九国燕代有鴈门以东齐赵有常山而南梁楚奄龟蒙而有之荆吴擅江湖盐铁之利淮南总山泽之富诸侯之国聨三垂而控胡越天子止有三河江陵巴蜀云中陇西凡十五郡而公主汤沐列侯之邑尚在其中唐列藩镇以为附而大历贞元以後益更负横田弘正盗有魏博王氏盗有成德朱氏有幽蓟李氏有淄青刘氏有宣武吴少诚有淮蔡或一传或再传或三四传或一姓或再姓或三四姓四郊多垒唐天子号令所通者不过河湟数都是四海之远赋之所入者十之一二而已远惟祖宗深监汉唐之失以立法诒孙谋而不穷内无封建藩镇之失外无夷狄侵扰之患坐而守此万世帝王之业也以中国之实甲马之利可以坐扑四夷而祖宗不肯轻举而辄发者智虑深也澶渊之役岂得已哉方今西方用兵连年不解青唐顺义散而复围是得其地不足守降其王无所用之劳民废财职此之由永念神考之志谓羌夷骄黠为日已久侵暴我黎庶虔刘我边陲天威震叠欲待时而动举无遗策睿谋神筭臣愚不足以知之然臣窃观夫积粟如山是取於民有制也宿民於农是教於民有法也志已先定矣计已熟复矣粮已积矣兵已练矣一举而用之岂无成功也哉今庙堂之上仓卒造次筑一城俘一级喜见顔面赉予四出使之拓土至玉门列张掖酒泉武威等郡如汉武帝时若是不知朝廷何以为赏也日者固尝妄发救援行军死地老师费财关辅空困是皆虑之不素也且今叩关请命未必不包狼子之野心而筑城受降未必能断匈奴之右臂而又契丹辅车相依纵观胜负强弱之势徐起而乘我此尤令人寒心今欲进兵亦未可释甲亦未得臣愿陛下遴择良将坚壁以守少休士卒训练加劝积粟边鄙待时而动以追述神考之志所谓万全之师岂不韪耶何谓土木之役兴臣尝论大禹之卑宫室不如尧之茅茨不剪武帝啓千门万户不如文帝惜中人十家之产以礼考之天子之制有三朝有九门以考工言之夏后有世室商人有重屋周人有明堂其度如此而已治人事天以养体者亦惟如此而已洛邑之营止均诸侯之会不闻其为游观之美灵台之作止同庶民之乐不闻其崇私已之奉萧何治未央孙盛之论以为开後世之侈杨素营仁夀裴矩之料以为必妇人之说诸侯黝垩大夫苍则楹不可丹春筑於郎冬筑於囿则讥台不可为故阿房就而大盗兴紫阁成而国用竭骊山幸而荒灵光成而亡以至鹿游姑苏香分铜雀未暇风雨之避而招兵火之忧再行宫室之塲而增禾黍之叹者古数有之殆未可法也迩者月台之造龙舰之制尔般之斤工输之巧昼夜杂作丹砂曾青之所图绘香棼桂楣之所纷奕磩金玉以次第为步剞龙蛇以飞走为戏陶甓倍於南山之土钉头多於太仓之粟以鬼为之尚惮其劳以人为之皆知其不可而又蕃饰服御增崇佛庐大司农不能供无訾之求谏官御史未尝有一言之及阉寺希宠则乐成奇丽以荡揺天心庶几荒淫不度颠倒裳衣以滋祸乱之芽而探矫命令与知朝政以隳紊祖宗之法者在旦暮也幸陛下继统以清躬先天下黜淫靡之观究支费之蠧前此者已罢而勿居则後来者宜勿啓也臣伏愿陛下日慎终戒防微杜几书无逸为元龟置攲器於座右仄席儒者而与之考古今成败之由疚怀民力而跻之仁夀之域则尧禹之至德孝文之恭俭亦陛下所常行而不为异者也何谓财利之臣进夫先王生财有政理财有义而论道者以谓不贵难得之货使民不为盗说礼者以谓货恶其弃於地也不必藏於已使养天下者揣本齐末厚於人而薄於已知所谓不贵难得之货则虽借黄金白玉以翼而不能飞借明珠以胫而不能走非特使民不为盗而已也知所谓不必藏於已之意则家给人足犹吾之胠箧而掌握盈虚来如江河积如丘山不时焚烧无所藏之非特恶其弃於地而已也季道末世经营天下犹寒家细民务争锥刀而有司之吝贤士大夫不敢轻议其得失则桑弘羊起而为公卿皇甫鎛进而至宰相财利之臣得志矣且许行以滕君有仓廪府库为厉民而记史者乃谓仓有红腐都有朽贯为富国之美谈王制者又谓国无九年之储则国非其国而鉴古者则曰钜桥之粟洛口之谷为兴王之资则财用之积散与夫取予之多寡果在於时君世主因事趋变不拾狼戾为有余不强殒获为无节求适於当而已夫以父榷子则必贫旦旦伐木则必不?而寡妇之利童子之饷无非吾国与天下也若生之而不伤厚之而不困使之捆载囊负各满其意以归见於声色此尧舜禹汤文武成康以来所以父母子民其恺悌忠厚发於咏歌传於金石以至於今而不衰也方今利孔百出臣不敢徧举独指虐民之大者一事为陛下略陈之且摘山以为茶民之朝暮不可阙也议者以谓户部之计茶利岁入不訾边防之用仰此以为?吻之哺故朝廷假其权大臣怙其势而司其事者过桀跖之徒奉其法者行水火之政臣官汉中目撃其事利之所在民赖以衣食得之则生弗得则死未易可遏也而比年禁其私贩五木巨械钳首贯足考一逮十考十连百囹圄无虚刑余半道而寃痛之声至不忍闻夫臈茶之直数十倍於草茶而其罪惟均细民轻以触法自昔然也今官贱其直以市园户不吾市者为私售酷其威以胁州县不吾从者为沮法陛下试令诸路提刑司具断狱以上闻则缘茶事坐者十倍其他也交通贫富贸迁有无商贾之职也茶事半天下则商贾不通商贾不通则关市之征废他司岁计日朘削矣而又月计军储官吏之费岁总侵欺失陷之数其所得者仅偿所亡是所谓朝三暮四割肤肉以啖口者也至於县官苟旦夕之谴则抑配良民以津积滞而他司按劾所不得与铺兵为盗贼之渊则转寇良民以资口腹而有司坐视所不敢诃故每使茶一过则聚骂族诽思脔其肉噬其脐呼天而诅操矛而伐之何啻十目所视十手所指柰何朝廷益重而委之臣所谓财利之臣进者斯人之徒欤陛下之於远民忍不听此而矜怛之耶闾阎之疾苦此其大者如陛下以为盐池之坏未复国用尤急於茶利又神考已施之迹不忍遂辍则宜求长厚之吏以补使者少缓法禁支计博买外许之通商则德泽下流孰有远迩耶何谓西南无备而虞仓卒之变夫患生於所忽而燕安为鸩毒之怀坏防之水始於蚁穴拚飞之鸟兆於桃虫故圣人於萃聚之时除戎器於既济之时思患而豫防之今朝廷惟知备西北而不知西南之可备也且自威茂黎雅以南正古之南诏南诏西北接吐蕃北抵益州东北际黔巫自唐时已更臣而数叛合罗凤之攻云南劒南节度鲜于仲通乃有白厓城之败天宝中异牟寻与吐蕃并力入寇令其下曰为我取蜀为东府杜元頴治西川王嵯巅乃悉衆掩卭戎嶲因陷三州入成都止西郛十日掠子女工技数万引而南今南蛮种类已离而不合西戎道里自梗而不通其势不能并一然国家晏寜日久两蜀之民数世不见风尘之警白首休居拊子孙以待尽卖劒买书广弦诵以竟日外户弗阖而无有吠狗行人千里而不持寸刃恬玩已久臣恐一旦有急则劒外州郡为蛮夷区落是入无人之境而莫之婴拂者矣臣蜀人也知之详矣尝见乞第宼泸川董阿丹宼茂州上烦朝廷命帅遣将而飞挽之馈一方骚然今蜀兵骄懦不可使饱稻饫豕十九如瓠朔风正严缓步一舍已呀然汗矣万一有变是决不可使也蜀之守边者因仍徼幸计岁月蓄香药犀马以去不问其他万一有变是决不能守也以至有城池而无楼橹有金鼓而无闲习矛楯以脆易良矢以柔易坚甲胄烂渍而不复治障堠?沓而不复明万一有变是攻与守皆无其具也比年峨眉蛮獠以关市不平即包人民掠牛马以归两林种至挈工徒凿山开道直趋卢山以市珠马为名其意果安在耶使之有饮马岷江之志而吾兵不能战边无良守战与守又无良具则斩狄山之头虏骑劫之兵出入自如蹂躏数千里之地而民畜为之一空矣臣所谓西南无备而虞仓卒之变者此也伏愿陛下勿以臣言为迂诏修守备益屯戌选清白知兵吏以镇之斯远人之福也何谓内外相蒙而有衰微之渐昔贾山谓秦以不闻其过失而亡故杜牧之曰族秦者秦也非天下也春秋书梁亡左氏言自取之也谷梁谓心昏耳目塞大臣背叛梁自亡也周之天下自夷王下堂平王东迁而周室遂微其亡也非赧之罪也秦之天下自二世暗弱赵高专恣其亡也非子婴之罪也西汉之亡非孺子也兆於元成之不断东汉之亡非献帝也由於桓灵之不君唐自代德姑息至昭宗而遂亡夫人之受病有在荣卫有在四肢有在心腹然非一日而成也在荣卫四肢则心腹为之不寜在心腹则四肢为之俱废荣卫四肢之疾缓而可治腹心之疾急而欲急攻之也望色聆音以知病所从起不待疾至而治谓之良医朝廷天下人主之一身也仰惟太祖太宗之德泽固结愈远神考之纪纲维持不絶固无有受病处盖尝治之於未然而已臣试言之夫黄河贯地中犹人之荣卫边鄙犹四肢大臣犹心腹筑堤以壅疏渠以泄然後河乃安流或决於东或决於西譬荣卫之不通故结而为癕?缓而絶经络治河者不深穷其利而苟简一时之功是讳疾於荣卫也刍粟不继如筋不胜将不知兵兵不知战如骨不胜今边鄙之臣或虚张战多或擅弃所得苟目前之捷而不设久虑是养疾於四肢也前日大臣专恃顾命颇有德色贪天之功以为已有臣言之於前矣上赖左庙右社之休山川百灵之助而权臣揺手不得不幸而有他变则莽之文诈操之奸雄掘起而萌乱矣是藏疾於心腹也一身而有此三疾臣所谓内外相蒙而有衰微之渐者此也陛下即位神器攸属人意所归而又文母厚德仪坤徽音嗣世沈几意表而同天道之运扶日虞渊以赫下土之照共断大务而施设注措人神佥同则不必巫咸和缓之术涤膓纫腹肘後万金反魂起废於急廹寻常之间彼荣卫四肢心腹之疾徐诊而治之箴砭所及聚毒供事尚未为晚也在陛下施之何如耳且今天下如磐石太山陛下求直言而臣以自古危亡之君以为陛下之监不已过乎李云露布固讦矣而威帝止以不谛何语为口实韩愈表佛骨固切矣而宪宗止以天子夭促为乖剌是二君者有拒谏之实而无好谏之名安足为陛下道哉臣释耒西山立朝无葭莩之亲负笈贤关终岁惟雅言之学贫无以自资而载色载笑独於借书乞火居下位不能媚上官以钓名沽誉所养如是殆一木强人耳如上所陈皆朝廷已行之迹衆人之所不足言者无禆圣教之万一而祗自以为劳伏惟陛下天纵之圣自诚而明既恭默以思昭旷之道又缉熙而成光明之学昔人求礼於野人求道於瓦砾问迷於童子每况愈下谓愚者千虑或有一得而臣之井窥管见区区欲罄而终未能已也臣尝惟天下之事莫尚於密圣人之功无易於勤昔阳处父言狐射姑不可将晋君以其言告射姑射姑刺处父於朝而奔狄高宗欲废武后上官仪谏之及高宗见后则曰是皆上官仪教我而武后卒杀仪且为容之仰举趾之高仪可观也而易测其中前在驰逐後在音声志在内也而或见於外人君可以富贵生死天下之士未发其机而人已逆而合之矣况以不密者乎故臣愿陛下尚密则无过事明皇之初锐意励精誓复贞观之治而开元之间号称太平晚节怠荒声色游幸失道败度於天宝之末可为叹惜夫禹之勤於邦文王之日昃不食非谓其勤於始而已始始而终终也十日暴而一日寒百年为而一日废适远中画与不适同深耕不获与不耕同故臣愿陛下贵勤则无弃功若夫血气之戒精神之用隙不在大失不在小永惟陛下深思而长念之则天下幸甚臣诚狂妄干犯威顔臣无任瞻天望圣激切屛营之至

建中靖国元年李朴上奏曰臣闻天下有事不足忧无事深可畏人之情劳则思逸则肆故方其有事之时则忧勤恐惧之心能以危乱而至於治安及其无事之後则骄盈怠惰之气亦能以治安而至於危乱舜之时七政齐於上百兽舞於下可谓安且治矣而君臣之间惴惴然常若忧危祸乱之将必至何也知治安之不足恃而骄盈怠惰且随其後也臣窃观国家圣作明述自古太平之盛未有久於今日者此正天下所谓无事之时而臣所谓深可畏者也伏愿陛下思创业之甚难惧守成之不易亲睦九族风示万邦好恶不留於心喜怒循理而动体仁爱之德而济之以刚破险詖之论而平之以恕知君子所以致治而虑其难进则任之勿疑鉴小人所以致乱而防其易入则去之必速除心术之害然後可以育人材励廉媿之节然後可以肃仕路辨尝试之说然後可以来忠言师老而边隙可虑莫若以自治为守御之策民困而国用不足莫若以节俭为富庶之本观俗化而通其变议政事而处其中执持权纲爱惜百姓日谨一日保其初心若是者皆圣政之所当急者也虽然所以致此者有本矣臣闻昔周成王即位召公为之保周公为之师同心辅导尝致谨於起居言动之间唐太宗开文学选道德名儒十八人为学士虽饮食游宴十八人者未尝不在其中退朝与讨论古今所以成败辄至日昃夜分故成王能光昭文武之业而太宗独高三代之後无他知所以自治而天下不足治矣臣诚知陛下聦明仁圣性所自得然而圣人者德配天地而志常不足不识陛下夙兴视朝拥经左右诏德意志虑者谁乎陈前世废兴治乱请得据旧鉴新者谁乎退居深宫之中燕见间召所以备顾问者谁乎今纵未能远法成周立师保之官宜且近仿唐制大开学馆博选通儒耆德使侍经幄万机之暇孜孜与之讲论正心诚意事天治人之道虽陛下圣性所自得者臣愿益加圣学焉此臣之所谓本者也臣又闻人主不可求胜於天下不可废天下之公议不可使心术失於毫厘之间此三者人主之要道也臣请为陛下别白而言之所谓人主不可求胜於天下者何也臣闻自古有道之君不敢失一夫之心以天下者一夫所积耳是故为其欲夀则与之轻刑为其欲富则与之薄歛为其欲逸则与之缓力凡上之禁令取舍惟恐一不当於天下之欲恶是以天下亦相与安之而已也後世有若韩非商鞅者始道其君以胜天下之事其言曰权势法制者人主之操术彼天下者必於我而聼命者也而屑屑若是是以天下为匹夫役也故或胜之以击断或胜之以裒剥或胜之以战鬭安忍自恣仇雠其民民不胜其害则相与合天下而胜之矣臣故曰人主不可求胜於天下一也所谓人主不可废天下之公议者何也臣闻人主势能生杀祸福人而不能变天下之公议尧舜三代之时则公议用於朝廷之上以赏功罚罪进贤退不肖而行於天下至其乱则废於朝廷之上而窃窃然发於闾阎之间又其甚而设诽谤之法以杜天下之口则又不发於闾阎而欝於人心最甚者莫若秦也立为腹诽心谤之诛则欲并取其在人心者而去之也然且独能禁於一时而卒大肆於後世何则所谓公议者其本与天地并立而是非出於人心之同然不可得而变者也知其不可得而变而使或发於闾阎或欝於人心或肆於後世孰若举而用於朝廷之上行之天下乎臣故曰人主不可废天下之公议二也所谓人主不可使心术失於毫厘之间者何也臣闻人主者天下之本也心术者人主之本也养之以道德仁义则终身而未足以为功动之以回邪淫佚则一朝不可胜其患是何欤道德仁义难全而回邪淫佚易溺也古语曰人主唯有一心而攻之者甚衆彼小人之欲祸天下必先败坏其君之心术而後可以得志是故吾欲尚恭俭彼则攻之以骄奢吾欲本仁恕彼则攻之以烦苛吾欲务厚下彼则攻之以聚歛吾欲用正直彼则攻之以佞柔彼其所以攻我者纷起并至人主又恶能以一心而保其所难全胜其所易溺者哉必主之以平照之以清持之以诚恐恐然若宼盗之将至而蚤杜其窥觎之渐也不然使之乘吾徘徊犹豫之时一投隙而得以自售则浸淫败坏而终以不悟矣臣故曰人主不可使心术失於毫厘之间三也知此三者而大本立矣臣愚不胜惓惓之忠惟陛下留神省察以幸天下

左谏议大夫陈次升进戒豫六事奏曰臣器非适用材不逮人夙蒙神考之误知擢寘台属逮事哲宗皇帝又叨言责迄无善状终以罪废陛下即位之初搜罗人材振拔淹滞起臣於烟瘴之地擢贰乌府今复除臣谏议臣自以天资朴拙学问迂踈辞章屡上天听莫回拜命以来不遑夙夜思所图报辄取古先哲王洎我祖宗之大猷作为六事一曰体道二曰稽古三曰修身四曰仁民五曰崇俭六曰用人以豫为戒欲陛下念兹在兹使圣躬无过举庶事无不治亦蒭荛爱君之义也谨昧死上进

其一曰体道臣闻天道运而无所积故万物生帝道运而无所积故天下归圣道运而无所积故海内服不可为也不可执也无偏无党而荡荡乎民莫能名是以先王揆才颁政量能授职设为宰辅以经邦国以理隂阳以制卿士以抚四夷而又使夫通世务明治体多识前言往行者绳愆纠谬而议论之故能垂拱无为而天下治彼昏不知或独任宰辅或偏信诤臣或尝推诚为其所误而两弃之甚矣其惑也故书史特详书为万世诫者如秦之李斯赵高汉之王莽董卓唐之李林甫卢?皆其君之所独任者至於奸佞满前而不见大谋颠错而不知名辱身危覆邦絶祀譬犹掩塞耳目而运股肱其可济乎樊丰周广之於孝安朱异之於梁武裴延龄韦梁牟之於德宗皆其君之所偏信者至於夺公辅之任挫宰相之威谗慝忠良稔祸社稷譬犹芟割其股肱而任耳目其可济乎汉武以英雄之资即位五六年间号胜文景及其独任田蚡也入奏事则语移日所言皆聼养成其罪遂致有吾亦欲除吏何不遂取武库之怒尔後惟偏信严助朱买臣吾丘夀王主父偃之徒以辩论诎辱大臣至於交私诸侯潜藴譛诉劫杀亲王讫未尝有得其死者汉武之志岂以其尝独任宰辅者如彼偏信诤臣则又如此故两踈之耶由是诡诞之士奇邪之术乘隙而进无正救者故穷奢极欲繁刑重歛内侈宫室外事四夷信惑邪怪廵游亡度哀痛之诏由是作矣臣闻仁宗之御天下也民到於今称颂盛美而不置者岂有他哉不为不执无偏无党如天运之无积故民心归而海内服也观其用言者以罪范仲淹之党及翻然而悟皆大用之唐介以弹文彦博贬未几而复其官以衆言黜欧阳修因范镇一言而留之机圆术妙可不务乎臣窃观陛下即位以来独任宰辅计行言听莫之敢抗汲引党与沸腾於朝臣恐其窃弄威柄而陛下厌之以致改辙而偏信诤臣以堕於汉武之失苟不出此若或委心腹寄耳目於近习则祸愈亟矣可不谨哉

其二曰稽古臣闻尧舜之道载於二典者其目虽多而总其大美皆曰若稽古而已而傅说之戒高宗亦曰不师古训于何其训诗人之颂成王亦曰日就月将学有缉熙于光明夫帝王以一身而应万有苟不该博古今以深究夫明君贤臣修身治国之要隽功伟烈谋猷方略之施与夫昏虐贼乱祸根罪首之由取是舍非执古道以御今其何以堪之哉是故尧舜之所以若而顺稽而考高宗之所以师成王之所以学者如是而已矣若夫略典坟之大道好雕虫之小技竞一韵之奇争一字之巧者此腐儒之所为而藴德行志功名者鄙之况於帝王日有万机而尽心於卉木之间极意於烟霞之表将焉用之隋炀帝尤善於文不欲人出已右薛道衡被诬而死则曰复能作空梁落燕泥否王胄之诛则曰复能作庭草无人随意绿否又曰设令朕与士夫高选亦当为天子梁武帝父子尤刻意於文学乃至隂阳卜筮骑射声律草隶围棊无不精妙又何补於治适足致乱耳何则既骋此以为智能矣则必恃此以骄慢天下故贤者由是解体而小人竞学是以资妩媚则向之所谓智能者翻为亡身之具遗後世之所闵笑者臣闻陛下潜德藩邸时则已留意翰墨矣即位以来好为诗曲以赐亲幸镌石镂板传播远近臣愚过计恐天下之人不能尽知陛下由天纵之能不思而得肆笔而成妄以前代帝王之刓精竭虑於雕虫篆刻之细为比且曰天下之政未理而游心於是岂不为盛德玷乎又恐用小人之能是者则士风靡矣臣愿陛下痛屏浮华无用之文不使胶於心术惟一以切磨治道听政之余躬阅书史取其关国家之兴衰生民之休戚成者袭之败者反之以资益圣治之道以懋稽古之德岂不伟欤

其三曰修身臣闻之诗曰鹤鸣于九臯声闻于天鼓钟于宫声闻于外易曰行发乎迩见乎远盖修身之应也如此历观古之创业之君与夫中兴之主承乎离乱之绪其俗其民久已安於无治急之则怨缓之则偷赏之不劝刑之不变於斯时也而能肇造天命平涤九区恢廓宇宙致治之効可计日而待者岂有他哉盖明乎人可以诚感难以户说乃正其心以及身正其身以及国故道德由是而明风俗由是而美也何则人君之所恃以有天下者曰天命之民归之贤者附之耳而天亲有德民怀寛仁邦无道则贤者卷而怀之是三者皆非修身则莫能致不然则昭昭之鉴可以矫饰伪行而欺之乎亿兆之心可以舆金辇宝而召之乎有道之士可以高爵厚禄而诱之乎非所闻也又况君者民之师表动静举措发於中必形於外民影从矣将欲兴崇礼义厚人伦而美教化者其可以言率之哉此孟子所谓君仁莫不仁君义莫不义也是故尧之民比屋可封桀之民比屋可诛岂民异习哉格之者异也魏武好法律而天下贵刑名魏文慕通达而天下贱守节岂士异尚哉格之者异也此皆前事之验也其可忽乎仁宗尝书无逸於迩英阁之屏岁久而弊命王洙复书之且曰朕不欲背圣言乃置之左取孝经天子孝治圣治广要道四章命蔡襄书以对於右欲使圣言时存乎顾眄虽以声为律而身为度者何以尚兹其兴事造业制度遗文独超於百王之表宜矣臣愿陛下遹追仁祖谨厥身修日新其德使百官有司相儆曰圣德如斯其可自怠岩谷之士相勉曰圣德如斯其可自弃黎民戒其子弟曰圣德如斯其忍犯上盗贼率其党与曰圣德如斯其敢猖獗如是则成康之治可立而待也

其四曰仁民臣闻天之视听在乎民国之存亡系於天王者之所以得天下者民归之而天命之也所以失天下者民叛之而天祸之也是故民归一德天乃命汤庶民子来天乃命周百姓弗堪天命殛桀民罔不欲丧天讫商命黔首愁叹天亡秦祀百姓怨望天剪隋虐古人以水能覆舟朽索御马为戒者岂徒念民之孔艰则强者为盗贼弱者膏草野耶诚恐人君因之不免其身而毁辱及其宗庙困穷及其妻子也夫为人父母而生灵涂炭为人子孙而宗庙毁辱贵为天子不能保其身以及其妻子岂宜忍哉是以盛王兢兢业业以图治者诚畏此耳惟知畏此故恶衣菲食轻徭薄赋使民家给人足知礼义廉耻之尚举天下而安乐之也频年以来水旱屡作疾疠尤炽而两河之民服役科须烦费愁苦而官司催科急於星火贪墨之吏从而诛求窃恐供者有限而取者无厌以有限供无厌天下一动变生无方此臣所以痛心疾首栗栗危惧也陛下虽屡形诏命备陈至诚恻怛忧民疾苦之意惠泽之下如置邮传命今乃公然废格是朝廷之恩夺於州县可不痛哉自古所患者君泽壅而不下逹民情欝而不上通以致君勤恤而民不怀民愁苦而君不知至於离叛危亡者踵相及也臣愿陛下申勅台谏监司常切纠察严刑名以杜絶之如救拯焚溺以幸社稷

其五曰崇俭臣闻禹卑宫室恶衣食克俭于家以有天下再传而之太康则已色荒禽荒矣及桀之身竭百姓以为倾宫而天下亡之唐明皇之初乘舆服御金银器玩令有司销毁以供军国之用其珠玉锦绣焚於前殿及其晚节穷天下之侈不足以供其慾由是观之创业之君昭俭以示子孙其末流犹入於淫靡始於克俭者其终犹至於骄奢况无以啓廸後人不谨其始者哉天下习安於侈靡久矣於今为甚贵介之族与夫兼并之家燕饮之物歌謡之具穷奇极巧以相倾胜销金铺翠旬翻月异一领之细至有千钱之直者此风其可长哉臣愿陛下以道德为丽仁义为华以珍玩奇货为丧国之斧斤以珠玉锦绣为迷心之鸩毒芟夷藴崇之絶其根本痛自裁抑以禁之褒进朝士之约素清修者贬退其淫荒骄奢者以敦薄俗顾不美哉昔孝文惜百金不为露台而天下衣食滋殖晋武焚雉头裘而士敦朴素唐太宗以亡隋为监而公私富给夫失节之嗟愚智同恶由耻不及其羣类故勉强为之以相高耳人主傥能躬俭以率之其趣也孰御臣闻伪蜀以珠饰溺器太祖命碎之且曰以此奉身不亡何待呜呼圣人之虑远矣是岂特化当时之习使知其所尚哉

其六曰用人臣尝学稼於农矣凡播殖之宜耕锄之功等则获无或异苟隂阳之和雷风之动雨露之泽不时则与之同饥馑时则与之同丰穰由是而知天地之所以能成其大者岂非以其无私者耶是故先王法之其於用舍也能激天下之不善而使之退愧劝天下之良才而使之乐进以致治者抑亦法天地之无私故能成其私耳後世不该不徧之主鲜克由是其於用舍之际或崇势地而抑寒门或任亲密而弃踈远或采虚誉而废卑贱或悦其才能而略历试或重朝廷而轻四方或皆反是而益乱其故何也夫君子与小人所出不在於世禄与侧微而言行非一事之可槩出处非一端之可见此愚智同知也柰何立贤而有方哉以谓必出於势地与亲密耶而膏粱子弟至有不辨菽麦而高车大马以为民上则版筑之叟渭滨之渔何从致哉以谓必出寒门与踈远耶而碌碌腐儒持方尺之纸书骫骳之文以享万钟则伊尹之伊陟周公之鲁公何从致哉至或采虚誉而废卑贱悦其才能而略历试内外迭为轻重是皆昏君之所为可深戒者夫王者一视而同仁苟德义可尊无择负贩故管仲之举二盗穆公之用由余齐威王以左右誉而烹阿大夫功成於当年名着於後世可谓明也已矣以舜之圣受命之初且犹历试诸难况其他乎近古汉宣亦可谓急贤之主矣而萧望之杜延年盖其所尤厚者或出而治民或出为边吏非为烦使之以观人才亦所以维持四方均内外势也其治优於文景者不其然乎夫禄一不才爵一无功未病於国而终为害者非惟其忌贤者进而害能者用也而贤能亦羞於同羣或耻居其下此其所以为害也自古人君之於进贤也罔间亲疏贵贱无有爱憎惟较其贤否耳故丁公於汉祖有活已之恩非徒不用而加诛焉唐太宗不恤秦王府官吏之怨嗟以为朕与卿辈日所衣食皆取诸民者设官分职以为民也当择贤而用之岂以新旧为先後哉臣愿陛下稽古先王法天地之无私监汉祖唐宗之公正不以布衣寒士公卿子弟惟贤是用不及私昵无所偏徇庶几贤者彚征以光左右

大观四年侍御史毛注采当世之急务上奏曰省边事足财用收士心禁技巧近年以来边民侥幸苟得昔所入贡者今必成为郡县昔所羁縻者今尽纳其土疆以内地金帛而事穷荒不可计之费今黔南已有处分如夔渝新边宜在裁省运塩昔主於漕计今移於它司常平昔积於外州今输於都下经费安得不匮财货何以转移愿诏有司悉讲复元丰旧制汤之遭旱以士失职为辞今学校养士盖有常额额外之人不复可预教养岁贡之余略无可进之地愿留贡籍三分暂存科举以待学外之士使无失职东南造作奇玩花石纲舟後苑工徒京城营缮并宜暂罢以抑末敦本凡此皆圣政之所当先人心悦则天意解矣

历代名臣奏议卷四十三








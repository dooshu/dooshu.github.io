○遵成法革弊政以培國脉事 【 請罷鎮臣內臣】

臣聞稽于古道、二帝所以聖儀刑文王、成王所以賢、伏惟我　皇上英資神斷、冠絕古今、登極以來、夙夜憂勤、不憚興革、思以復我　太祖　太宗之盛海內臣工、皆有以仰窺　陛下遹遵　祖宗之盛心矣、節該都御史何孟春及科道等官徐景崇汪淵盧瓊楊鈐王秀等、各題欲將各處腹裏鎮守內臣、通行查革、以靖地方節奉欽依、或推廉靜老成的去、或查照舊制行、或謂鎮守繫是舊制、或謂這所言與成法有違因循牽制不欲變更、臣竊揆　聖意、非謂鎮守內臣之設。真可恃以保我子孫黎民也。特以左右之人。交讙合譟。皆曰此　祖宗舊制也。載之會典而可稽　陛下亦曰此　祖宗舊制也。行之累朝而未改。踵訛襲非。不以為異不知所膠固者　景皇帝之弊法而非我　太祖　太宗之貽謀也夫　太祖之時。內官不得與外事。諸司與內官監文移不得往來。其為簡柅之法不可尚巳。永樂初我　太宗皇帝乃命三四內臣鎮守遼東開原、及山西等處、葢專為隄備邊徼譏察非常而設、至於腹裏地方。或遇有事。其鎮守之任。或以公侯伯都督之武臣。或以尚書侍郎少卿之文職。事寧之日仍取回京。所以為萬世計者。葢巳不遺餘力矣。及正統之末。權閹誤國。遂致我　英宗皇帝漠北之征。　景皇帝以郕王監國。尋據大位。天步艱難。所在盜賊蜂起。於是福建浙江山東四川等處、始命兼以內官為鎮守。易文職以廵撫之名。臣惟　景皇帝之時、舒良王文之徒、表裏用事、政以賄成無復忌憚、其前項內臣、固無可革之期矣、及我　英皇復辟、紀綱一新、重以吉祥石亨、恃寵招權、獨留此弊政、以濟其惡、日復一日、遂為故常、仰惟我　太祖高皇帝提一旅之眾。建萬世之業。我　成祖文皇帝轉戰五載。弘靜萬邦。其艱難險阻。葢巳備悉。而所以為聖子神孫之圖者。周思曲慮。無不詳盡。使內臣有益人國果可以鎮守腹裏地方臣知我　太祖　太宗當先為之矣而又何假於　景皇帝之手耶臣嘗伏讀天順元年我　英宗皇帝復登寶位之詔。有庶弟郕王杜絕諫諍失德良多之語。綸音載頒。天下後世所共聞知。則　景皇帝數年之紀綱與其一時一事之指揮。偏頗謬戾。宜無足法者。茲固舍我　太祖　太宗萬世無弊之法。而如　景皇帝之法。乃謂業已持久不復敢為。不亦乖舛之甚耶。夫　景皇帝原旨謂內臣朝廷家人、但有緊急事務、著他來說、其言似是而實非。其實無益而多損。只如往歲宸濠之變。逆節方萌。預發其奸者。按察副使胡世寧也。反狀巳熾戡定其亂者。廵撫南贑都御史王守仁也。而鎮守江西太監王宏、先事不能告密于京師。臨時竟為甘心降虜。則所謂有事來說之云。其果足恃耶。夫太平則坐一省以毒　朝廷之生靈。遇變則懷顧望以孤　朝廷之委托。是鎮守內臣之設。不惟無名而適以為奸雄之資。固愚臣之所未解者也。頃來各處鎮守內臣、革面革心、不敢作惡、臣固知　陛下聖智神武、以犬馬用人、羈絏衘勒、無復狂逸奔踶之慮。然縳窮奇之腹而欲其不飡。箝竊脂之口而使之不肉、區區之私。竊恐其可制於一時。而難保於他日。此愚臣所以不識忌諱。而肆為狂瞽之言也。夫漢高畫一之法。變于孝武而復于昭宣。然後有吏稱民安之效宋室忠厚之矢?見。變于神宗而復于元祐。然後成旋軋轉坤之功。今日承先朝大壞極弊之餘。所在黔黎。困窮巳極重以災異迭出。邊檄交馳此正陛下痛革弊政以迓天休。扶植凋瘵。以培國脉之日也。伏望仰思　太祖太宗成憲之良。俯察　景皇帝立法之弊。及簡會前後臣僚紛紛不巳之論。敕下該部集議。通將前項地方應革鎮守內臣。逐一查革以復我　太祖　太宗之舊。他日書之史冊曰革守鎮內臣自　陛下始、葢真足以追配　二帝。而掩　成王矣。顧不偉歟。臣自分此言一出。未免為　陛下左右所不喜。然失今不言。為國家異日之遺恨。愚臣負國之罪。將無所迯矣。

皇明經世文編卷之二百九十二終








○请德棣景三州归刺史收管奏

臣以河朔能抗拒朝命者，其大略可见。盖刺史失其职，反使镇将领兵事。若刺史各得职分，又有镇兵，则节将虽有禄山、思明之奸，岂能一州为叛哉？据所以河朔六十年能拒朝命者，祗以夺刺史县令之职，自作威福故也。臣所管德、棣、景三州，已举公牒各还刺史职事讫。应在州兵，并令刺史收管。又景州本是弓高县，请却废为县；归化县本是草市，请废县，依旧属德州。

崔韶

韶，宪宗朝官户部员外郎，与韦贯之善，贯之罢相，坐贬州刺史。


○禁两税加耗敕

朕自居藩邸，每务躬亲，禀先帝之圣谟，见万方之庶政。洎登宸极，思致时康。属蝗旱为灾，耕桑失业，顾惟寡昧，深轸焦劳。举一食思稼穑之艰难，行一事期黎民之苏息。为先清朝名士，朱邸旧寮，深穷蠹政之源，备得养民之本。况藩侯郡牧，察俗观风，必能副冲人委仗之心，驻疲俗逋逃之足。明行条制，俾绝侵渔，使税额无亏，户口获济，斯为急务，要在颁行。便可散下诸州，严诫主者，尽令遵守，无致因循，遍ム惠养之功，共致平之运。仍付所司。


○代李侍郎与山南严仆射书

仆射禀天全才，受国重寄，控全蜀咽喉之地，当狂寇奔侮之冲，治瘠土而其材甚丰，训羸师而其武可畏。少分麾下，潜运掌中，再开剑阁之扃，继献盐亭之捷。应接制使先假地征，犄角王师，且为乡道，削叛臣之迹，释梓州之围，劳实居多，功无与让。圣上神武睿断，注意西南，一校之善否必知，一夫之劳逸必察。况阁下效彰朝论，事布人谣，精诚贯於神，茂伐悬於日月，岂复听簿书之微巧，诋笙簧之滥音。来示所虞，无足介意。某以寡薄，谬膺重任，举关国计，动属军期，夙夜忧惭，未知所济。过蒙称奖，愧惕良深。惟托方岳至公，共守王度。物估小事，固无二三，许共遵行，亦如受赐。佩荷之至，无喻下情。某再拜。


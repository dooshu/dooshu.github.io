送舍弟





吾家白额驹，[一]远别临东道。

他日相思一梦君，应得池塘生春草。[二]

[一]《魏志》：曹休间行北归见太祖，太祖谓左右曰：“此吾家千里驹也。”吾家白额驹，即吾家千里驹之意，而改用李氏事耳。《晋书》：武昭王讳皓，字玄盛，姓李氏，汉前将军广之十六世孙也，尝与太史令郭黁及其同母弟宗繇同宿，黁起谓繇曰：“君当位极人臣，李君有国土之分。家有䯄草马生白额驹，此其时也。”吕光末，京兆段业，自称凉州牧，以敦煌太守孟敏为沙州刺史，署玄盛效谷令。敏寻卒，护军郭谦等以玄盛温毅有惠政，推为敦煌太守，玄盛初难之，宗繇言于玄盛曰：“君忘郭黁之言耶?白额驹今生矣!”玄盛乃从之。



[二]谢灵运梦见从弟惠连，得“池塘生春草”句，详见十一卷注。






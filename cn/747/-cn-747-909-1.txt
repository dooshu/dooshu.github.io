○上雍州牧沛王论沙门不应拜俗启

自金河徙辙，玉关扬化，历经英圣，载隆良辅，莫不拜首请道，归向知津。故得列刹相望，仁祠棋布，天人仰福田之路，幽明怀正道之仪，清信之士林蒸，高上之宾结。是使教分三法，垂万载之羽仪；位开四部，布五乘之清范。顷以法海宏旷，类聚难分，过犯滋彰，冒呈御览。下非常之诏，令拜君亲；垂恻隐之怀，显疏朝议。僧等荷斯明命，感悼涕零，良由行阙光时，遂令上г优被。且自法教东渐，亟涉お隆，三被屏除，五遭拜伏，俱非休明之代，并是暴虐之君，故使布令非经国之谟，乖常政良史之诮，事理难返，还袭旧津。伏惟大王统维京甸，摄御机衡，道俗来苏，繁务攸静。今法门拥闭，声教莫传，据此静障拔难之秋，拯溺扶危之日，僧等叫阍难及，徒鹤望於九重；天阶罕登，终栖遑於百虑。所以干冒，陈款披露，冀得俯被鸿私，载垂提洽。是则遵崇付嘱，清风被於九垓；正像更兴，景福光於四海。不任穷塞之甚，具以启闻。尘扰之深，惟知惭惕。谨启。龙朔二年四月二十五日。


【乞洪州第三状】

右臣近罄恳私，自陈衰病，愿罢权尹，乞一外州。伏蒙圣恩，降诏不允。臣以庸缪，过叨奖擢，不能陈力，辄欲辞劳，当被刑诛，敢期诏谕？理宜祗惕明训，勉励疲驽。而敢再干天聪，固自愚执者，盖臣有不得已也。臣旧患两目，于今十年。近日以来，发作尤甚，眵泪浸涩，睛瞳毛昏，视物稍多，其痛如割。欲频请假告，则浩穰之地，岂自遑安；欲竭力枝梧，则疾患内攻，有难勉强。夙夜忧畏，不知所为。欲望圣慈，悯臣衰残，察臣愚拙，许解繁剧，假一远外之州，俾之待罪。臣无任瞻天祈恩激切之至。谨具状陈乞，伏候敕旨。


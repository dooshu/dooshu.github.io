148　大戴管子孔鮒書存文獻


大戴記之夏小正，管子之弟子職，孔叢子之小爾雅，古書之存者，三子之力也。

【元圻案】書録解題時令類：「夏小正傳四卷，漢戴德傳，給事中山陰傅崧卿注。此書本在大戴禮，鄭康成注禮運『夏時』曰：『夏四時之書也，其存者有小正。』後人於大戴禮鈔出别行。」〇漢書藝文志：「孝經家弟子職一篇。」應劭曰：「管仲所作。」〇朱子語類：「弟子職一篇，若不在管子中，亦亡矣。此或是他存得古人的，或是他自作，俱未可知。竊疑是他作内政時，士之子常爲士，因作此以教之。」〇書録解題小學類：「小爾雅一卷。漢有此書，亦不著名氏。唐志有李軌解一卷。今館閣書目云『孔鮒撰』，蓋孔叢子第十一篇也。曰廣詁、廣言、廣訓、廣義、廣名、廣服、廣器、廣物、廣鳥、廣獸，凡十章。又度、量、衡爲十三章。當時好事者抄出别行。」






○为兵部祭库部王郎中文

惟公宏量硕德，抱义戴仁。早离我见，常守吾真。朝称端士，世谓淳人。夏官之职，惟贤是寄。既节五官，兼选骑士。宿卫城，必由兹地。速应为敏，平分是贵。决遣先驰，曹无留事。呜呼！积善无庆，寝疾弥留。唐肆求马，夜壑藏舟。深悟幻境，独与道游。死而不忘，魂兮若休。呜呼！某等何幸？得备官属。泰然若春，温兮如玉。去德何永？事生何促？五情如丧，百身不赎。敬献醴牢，哀哀恸哭。尚飨！


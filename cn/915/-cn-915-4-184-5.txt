◇章帝谥议

臣闻号者功之表，谥者行之迹，据德录功，各当其实。《孝经》曰：「天地明察，神明章矣。」《虞书》数尧之德曰：「平章百姓。」言天之常德也。《诗》曰：「雕琢其章，金玉其相。文王，纲纪四方。」又曰：「倬彼云双，为章于天。」喻文王圣德有金玉之质，犹云汉之在天也。举表折义，四方德附矣。《易》曰：「先天而天不违，后天而奉天时。」臣愚以为宜上尊号曰章。（《御览》五百六十二）


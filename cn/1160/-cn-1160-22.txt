卷二十二　表


撰表

贺南郊大赦表

贺册皇太子表

谢落起复表

贺皇帝嗣位表

谢转刑部郎中表

贺册皇太后表

贺册皇后表

慰上大行皇帝諡号庙号表

乞赐终南山人种放孝赠表

黄州谢上表

谢加上柱国表

谢宣赐表

起居表

贺收复益州表

贺胜捷表

扬州谢上表

请撰大行皇帝实録表

谢弟禹圭授试衔表

贺圣驾还京表

谢加朝请大夫表

贺南郊大赦表

臣某言今月二十日降到赦书一道南郊礼毕大赦天下者臣当时集军州官吏百姓僧道宣读施行讫严父配天王者之达孝眚灾肆赦有国之大猷凡在羣生罔不同庆臣闻有虞尚乎德祖颛顼而宗尧周人重其先禘帝喾而郊稷沿革之文则异祠祀之义斯同率由旧章兹曰大事虽天子必有尊也非圣人孰能行之伏惟尊号皇帝陛下司牧黎元敦崇孝治言有父也宣祖昭武皇帝积德而累功言有兄也太祖神德皇帝开基而创业而自下武继志守文则难化成而日用不知寅畏而夕惕若厉故得昆虫咸遂戎狄允怀文物声明损益乎三代道德仁义寖染乎万民有是圣功推功於天地有是圣德让德於祖宗乃备严禋聿伸大报礼乐具举岂三年之不为玉帛载驰见四海之助祭列圣至止上帝格思锡鸿休於无疆明大孝之不匮礼成而退天且不违自非吉蠲之诚达于上下孝悌之至通于神明孰能若斯其盛欤由是因纯嘏之休覃雷雨之泽谓万方有罪于是乎释缧绁之人谓百姓不足于是乎免逋逃之赋照烛幽壤荡涤瑕疵顺天推恩与物更始诗不云乎一人有庆经不云乎万国懽心自可追三王而比崇非止黜五伯而不用者矣臣出官内署承乏专城既不得陪冠剑之班行俎豆之事舞拚於黄道登降於紫坛又不得涌非烟之词濡甘露之笔藻绘於玉册发挥於皇谋亦臣之不幸也然而当求治之朝居分忧之任得不导扬兑泽训戒齐民瘳其疮痍浸入骨髓亦臣之大幸也伏限郡事不获奔诣阙庭臣无任云云

贺册皇太子表

臣某言今月二十八日降到勅书一道皇太子正位储宫大赦天下者臣当时集军州官吏僧道百姓宣读施行讫礼崇储副泽被华夷凡在含生罔不同庆臣闻帝王之道步骤殊途夏后所以传家垂诸古典姬昌之为世子载于礼经皆所以定人心而固国本矣由三代而下实百王不刋洎乎唐室亘分梁朝草创庄宗则席未遑暖明宗则日不暇给聨绵五姓战伐百年重念春坊遂成阙典我太祖神德皇帝揖让神器司牧黎元择上圣之才副下民之望人神允属狱讼攸归伏惟尊号皇帝陛下传自日兄升为天子德化威服垂二十年文物声明尽合经义礼乐征伐不自诸侯始求主鬯之亲用正副君之位斯孟轲所谓天与贤则与贤天与子则与子者也伏以皇太子生知忠孝性禀温文允符当璧之祥宜正抚军之重筮龟叶吉简册增辉而又举洊雷之声因而作解导少海之润用以涤瑕必由旧章降此大赉纶綍四出狴牢一空率土普天不胜庆幸臣出官禁署承乏方州目不覩朝廷之仪手不当文翰之职虽违素望实偶昌期伏限郡政不获奔诣天阙臣无任云云

谢落起复表

臣某言今月五日进奏院逓到勅牒官告各一道蒙恩落起复授臣依前尚书工部郎中知扬州军州事仍放朝谢者丧纪爰终朝恩遽至泣血罔极悼心失图伏以三年之丧百王不易墨縗急用本因将帅之臣腰絰从公罔叶春秋之义臣顷叨本职方执通丧断恩勉副於鸿私达礼重违於素志涓波无効空增腼冒之顔日月有期俄卒禫祥之制此者伏蒙尊号皇帝陛下举其旧典推以新恩俾除抑夺之名曲尽哀荣之礼援琴切切痛岂忘於终天佩玉锵锵班尚遥於就日伏限权司藩服不获奔诣阙庭臣无任云云

贺皇帝嗣位表

臣某言伏奉四月一日赦书皇帝陛下?膺顾命嗣守鸿图人神有依华夏同庆伏惟陛下奉先思孝克已归仁承列圣之贻谋作兆民之司牧重轮继大明之照光被遐陬少海成百谷之王泽流品彚肆赦涣汗万邦底宁臣逮事先朝尝叨内署荐逢圣日权守外藩不获蹈舞玉堦无任拚跃屏营之至

谢转刑部郎中表

臣某言今月六日进奏院逓到勅牒一道官告一通伏蒙圣慈特授臣尚书刑部郎中散官勲赐如故仍放朝谢者圣泽大赉郎曹序迁闻命若惊省躬知幸伏念臣顷因薄技逮事先朝误记姓名过有奨擢两知制诰一入翰林报国之功虽无绩効事君之道粗守贞方虚名既高忌才者衆直道难进黜官亦多始贬商於实因执法後出滁上莫知罪名大行皇帝渐察非辜移领大郡方且精求民瘼少报皇恩期牵复于词臣再发挥于王命不图上玄降祸先帝登遐奉讳之辰号天罔极不得趋朝夕之临无以为臣子之心泪如绠縻悲入骨髓伏遇皇帝陛下祗奉顾命钦承庆基荼蓼之情既遵于易月蓼萧之泽遂洽於溥天爰自起曹陞于宪部望金銮之殿诚隔烟霄入白云之司亦非冗散得不恪居官次?奉诏条谕淮海之遗民识朝廷之新命无汲黯积薪之叹有子牟恋阙之心感慨旧思追惟往事西陵目断泣血难收东海日昇倾心更切伏限权司藩服不获拜赐玉堦臣无任感天荷圣激切屏营之至

贺册皇太后表

臣某言伏覩四月一日制书册皇太后礼毕者子道大备母仪有光伏念皇太后德配先朝功存内治遇坤之泰叶易象之休徵在河之洲动诗人之雅咏克昌圣嗣缵服宝图爰旌十乱之功乃正万邦之母祗膺玉册诞受尊称舜孝烝烝汉仪穆穆问安侍膳载趋长乐之宫含饴弄孙永镇显亲之殿臣限拘官守不获蹈舞玉堦无任拚跃屏营之至

贺册皇后表

臣某言得进奏院状报五月二十四日制书秦国夫人立为皇后者中宫正位率土同欢臣闻轩辕四星上明于玄象虞舜二女内助於皇风永惟王化之基实系人伦之本伏惟皇帝陛下诞膺骏命嗣守鸿图安土定民动循於礼法自家刑国先正於宫闱符沙麓之祯祥取涂山之正嫡烝尝是奉既逮事於先朝车服有仪更承顔於长乐典册大备邦家有光臣以任假列藩获闻盛礼伏限恪居官次不获蹈舞玉堦无任拚跃屏营之至

慰上大行皇帝諡号庙号表

臣某言得进奏院状报今月六日勅下大行皇帝諡号神功圣德文武皇帝庙号太宗七日文武百寮诣西上合门拜表陈慰者典章大备宗庙永安臣谨按周礼太师帅瞽而廞所以作匶諡又按礼记大臣素服而郊所以明天休盖子不得私其父臣不得私其君爰兹考实之文用正易名之法洪惟盛典属在圣朝太宗皇帝知几其神惟睿作圣功济万物德流八方有经纬天地之文有尅定祸乱之武録其行也既如彼定其諡也宜如此又以为极大曰太有德称宗懋建鸿名永光清庙礼官博士讨论而无异辞公卿大夫佥谐而合旧典为百代不祧之主享万世无疆之休伏惟皇帝陛下以大孝显亲以至公立法率由茂实诞上尊称太史之纪国书有光直笔上公之读諡册曾无愧辞终哀且荣爱礼达孝秩秩之容既肃穰穰之福无穷臣逮事先皇累叨近侍流落郡政哀号国丧执戟之官既伤於踈贱如椽之笔空入于梦魂伏限官守不获奔赴阙庭无任云云

乞赐终南山人种放孝赠表

臣某言臣等闻陈蕃之荐五处士名动邦家田歆之举六孝廉事先简册惟两汉之制治於三代而同风复有聘以安车赐之束帛听其不仕姑务优贤八月奉羊酒之仪四时致宗庙之胙史之所记代不乏人爰属昌期宜兴坠典伏见终南山处士种放山林养素孝友修身既聚学以诲人亦躬耕而事母龎公守道不入襄阳之城康伯避名永绝长安之市太宗皇帝知其高尚曾示徵求恐违鹤发之亲未应鹄书之命让赐钱而不受悬好爵以难縻今闻放执亲之丧贫不能葬棺衾未具宅兆无归臣等或忝彼交游或慕其名节伤哉贫也覩兹窀穸之忧闻斯行诸岂恡匍匐之救虽共谋分俸而未若推恩况褒岩穴之贤敢掠朝廷之美伏冀皇帝陛下特旌素履曲示鸿私少加粟帛之恩俾谐丧葬之礼上则成先皇之雅意下则扬隐士之清规亦足以激浮竞之风劝孝悌之俗所系者甚大所费者至微比考叔之遗羮一时小惠较郑均之义谷千古同涂干冒宸严臣等无任僭越之至

黄州谢上表

臣某言伏奉去年十二月二十九日勅落知制诰差知黄州军州事者逼于日限寻即朝辞自後以改葬先臣蒙恩给假幸获亲於远日免积恨於终天坟杵未停征轮靡盬已於今月二十七日到州上讫乍离近侍犹忝专城循省尤违弥深感泣伏以黄州地连云梦城倚大江唐时版籍二万家税钱三万贯今人户不满一万税钱止及六千虽久乐昇平尚未臻富庶永言养活亦藉循良如臣庸愚曷副忧寄谨当勤求人瘼遵奉诏条窒塞嚚讼之民束缚憸猾之吏敢言课最庶免旷遗况当求治之朝必为无害之政伏念臣叨司帝诰又历周星既不曾上殿求见天顔又不曾拜章论列时事入直则闭合待制退朝则杜门读书虽每日起居实经年抱疾不敢求假恐烦医官自後忝预史官同修实録昼夜不舍寝食殆忘已尽建隆四年见成一十七卷虽然未经进御自谓小有可观忽坐流言不容绝笔夫谗谤之口圣贤难逃周公作?鴞之诗仲尼有桓魋之叹盖行高於人则人所忌名出於衆则衆所排自古及今鲜不如此伏望皇帝陛下雷霆霁怒日月回光鉴曾参之杀人稍寛投杼察顔回之盗饭或出如簧未令君子之道消惟赖圣人之在上况臣孤贫无援文雅修身不省附离权臣祗是遭逢先帝但以心无苟合性昧随时出一言不愧於神明议一事必归於正直愠於羣小诚有谤词谋及卿士岂无公论以至两朝掌诰四任词臣紫垣最忝於旧人白首不离於郎署以微臣之行已遇陛下之至公久当辨明未敢伸理今则上国千里长淮一隅虽叨守土之荣未免谪居之叹霜摧风败芝兰之性终香日远天高葵藿之心未死仰望旒扆不胜涕洟臣无任瞻天恋圣省已激切屏营之至

谢加上柱国表

臣某言今月二十日进奏院逓到官诰一通勅牒一道伏蒙圣慈特授臣上国柱余如故仍放朝谢者礼成大祀泽霈具寮岂期谪官之臣亦预策勲之数伏念臣因缘薄技遭遇昌辰承明四入於直庐才非润色淮甸三移於郡印政昧循良方俟黜幽敢期受宠今者伏遇皇帝陛下躬修禋祀严配祖宗率由旧章大赉羣后遂令郎吏亦厠勲官八柱之名实叨於茂渥一麾之任有耀於专城誓将氷蘖之心上答云天之施无任感天荷圣激切屏营之至

谢宣赐表

臣某言今月八日进奏院逓到宣头一道伏蒙圣慈以臣先撰元德皇太后諡册文特赐臣衣着五十疋银器五十两礼毕园陵恩沾论譔伏念臣学慙稽古才不兼人际会先朝忝尘近侍东里子产累居润色之司南面仲弓继荷分忧之任洎逢缵嗣复窃掖垣适当议云阳之陵定昭成之諡猥承诏命恭草册文深虞孤陋寡闻难当大手笔事虽经御览未息兢惶今者諡册入陵神主祔庙伏惟皇帝陛下孝思罔极兑泽下流颁厥篚之彩缯锡中金之器皿捧承靡措蹈舞失容儒冠之荣无以加此孝治之化足能感人惟觉冒荣曷知报効臣无任瞻天荷圣激切屏营之至

起居表

臣某言今月二十五日进奏院递到御劄一道皇帝陛下取今月五日暂幸河北者朔漠辽荒圣人顺动伫殱遐域永息征尘伏惟皇帝陛下缵嗣鸿图忧勤庶政戢神武以不杀用人文而化成蠢尔契丹敢干天纪陵越堡障惊骚吏民王师已振於捷音帝命尚劳於巡幸契百姓来苏之望是六师贾勇之时以镒秤铢移山压卵即日荡平蕃部更无南牧之人守御塞垣愿掌北门之管在兹一举永服四方方属祁寒暂劳天步臣以任居僻郡地远行朝扞牧圉以无由仰云天而积恋臣无任瞻天望圣激切屏营之至

贺收复益州表

臣某言今月日进奏院状报雷有终奏收复益州者臣当时集官吏望阙称贺并告谕诸县讫守臣不武戍卒弄兵暂出偏师果平孤垒【中谢】臣伏观益部久乐皇风蕞尔王均敢萌逆节盖灾流於分野致盗据於城池伏惟尊号皇帝陛下断在睿谟擢兹儒将虽依九伐之法特开三面之罗尚敢婴城斯为迷复惧困兽犹鬭之义徵围兵必阙之文纵以遁逃自令靡溃尽由圣略永靖坤维臣任忝颁条欣闻捷奏无任歌时乐圣欢呼蹈舞之至

贺胜捷表

臣某言今月三十日得进奏院状报今月十二日据夏州路马步军都部署王超延州路马步军都部署范延召等各差入内殿头高品岑保正入内高品贾继隆等走马齎状到阙奏两路大军入贼界到乌白池会合前後一十六度掩杀着名蕃贼杀下来慕军主一十一人吃罗指挥等二十余人及杀下蕃贼五千活捉到蕃贼二十余人并收到马二千余疋夺到衣甲器械二万余事件伤杀却蕃贼不知数目打夺到牛羊老小不少收到粮米料草窖窌极多并已散与一行诸军其蕃贼帐族舍屋并烧毁荡尽所有蕃贼田禾苗谷并总收刈及践踏净尽其李继迁与蕃贼并已溃散逃遁其诸路大军并百姓已於今月二日并安却回各归逐处驻泊讫皇太子宰臣文武百官於今月十三日入贺者臣当时集军州官吏等宣读告谕望阙拜舞称贺讫西贼窥边王师出塞大殱凶丑永息妖氛凡在照临毕仝庆快【中谢】臣闻姬周备塞来则击之炎汉用兵事不获已盖为民之除害亦有国之常刑言念夏台古之白翟虽居沙漠实近崤函蕞尔继迁久稽天讨养成巢穴召集逋逃逼胁戎人惊骚王土伏惟尊号皇帝陛下外其夷狄念在生灵戢堂上之奇兵惜关中之民力以至赐之国姓改以令名位重察廉官兼保傅而兽心反侧犬性猖狂刼掠我吏民侵陵我疆境皇威赫怒禁旅奔驰两路齐攻三军合力应兵神速突骑龙骧疾雷无掩耳之期烈火动燎原之势大小十六阵斩获万千人积甲如丘陵僵屍满沙碛发其积聚火其室庐俘牛马以谷量蹂稼穑而扫地足使五千深入笑李陵之无功十万横行轻樊哙之虚语而况偏禆斩劓罔有孑遗渠魁遁逃仅以身免贼气大沮人心已离系于庭阙之前诛乎独柳之下止应尅日别听吉音此皆断自宸衷出于睿筭遏其横议授以圣谟故得帷幄之中阵图犹展沙场之上捷书已来历考自古帝王料兵之速未有如陛下者也臣去年叨书密命并直内庭批逆竖之封章屈王言而姑息未尝不援毫切齿怒髪冲冠慙无将帅之才实有大夫之耻今则身居郎署目覩神功感涕忻欢倍万常品伏限权司郡印不获拜舞阙庭臣无任云云

扬州谢上表

臣某言十一月二十四日枢密院马递勅牒一道至滁州伏蒙圣慈就差臣知扬州军州兼管内堤堰桥道事勲阶如故仍放朝谢取便路乘递马发赴移任所者臣已於十二月四日到扬州上讫祗奉朝命初权藩服分忧任重谪官心寛感恩而涕泗无从省已而兢惶失次【中谢】伏以禹别九州斯为奥壤唐分十道是曰大邦控淮海之津梁会东南之漕运当圣主求贤之日亲王领镇之初宜择才能俾任繁剧岂臣愚昧而所克堪伏念臣顷以艺文获尘科第三馆两制遍历清华千载一时别无媒援由是上惟奉主旁不忌人比因直言频至左官去年自禁中出职滁上临民黾勉在公忧虞度岁髩髪渐白眼目已昏但以行年未高不敢求退明代难遇犹思报恩顾惟善政之蔑闻岂望鸿私之曲被今者伏蒙尊号皇帝陛下擢从小郡权涖大藩虽放弃之臣君恩未替而要冲之地使命孔多微臣素乏家财本州元无公用恐因供亿别掇悔尤冀圣心之察微免衆口之腾谤此外麄当励力岂敢旷官况扬州虽号藩方无多户口凡干场务皆有使臣臣在其中提振而已至于决断词讼督责赋租持以无私必期集事今缘奉诏急速所以不敢稽留庶于岁时之间别求散慢之地举头见日空知京阙之遥白首为郎甘老江湖之上伏限权临郡政不获躬拜天庭臣无任云云

请撰大行皇帝实録表

臣某言臣闻二帝三王之道无尚书则泯而不见战国秦汉之事无史记则灭而不传能使後之视今犹今之视古者书史是赖【中谢】伏以大行皇帝功济万物道高百王诞敷皇谟勤恤黔首宪章军国之务经制郡县之权故得百万之师如臂使指亿兆之衆推心致腹而又礼乐刑政之盛声明文物之光焕乎烂然有足称述附于二十一年行事而王道备矣伏惟皇帝陛下以奉先之孝副知子之明绍膺丕图惟克永世柩前即位天下宅心社稷人神罔不依附华夏蛮貊罔不骏奔斯乃先帝之贻谋得陛下之圣嗣乾坤交泰日月重光历考近古立储闱承帝位未有如我朝之盛者也臣愚以为宜撰大行皇帝实録垂之不朽况盛德大业简册具存鸿儒硕生台阁皆是岂臣孤陋敢有觊觎然念臣太平兴国五年徒步应举再就御试遂登文科服勤州县扬历四考先帝采搢绅虚誉自长洲令徵为左正言帖直史馆明年转左司谏知制诰出入中外十有三年进不因人退无显过永惟知已之至未得杀身之地今陵寝有日论撰是资倘得措一辞於帝典之中署一名于国史之後臣虽死之日如生之时至子褒善贬恶之文编年纪传之例备尝探讨粗见指归况端拱元年春秋日历是臣编修如蒙帝俞不辱君命臣无任恳悃之至

谢弟禹圭授试衔表

臣某言臣禹圭昨差押本州贺登宝位进奉伏蒙圣慈特授将仕郎试秘书郎者千年遭遇九族辉荣【中谢】伏念臣出自孤贫猥叨班列虽累居近侍而未免食贫言念禹圭臣之母弟素无文性早使专经重以先臣惜其幼子本期擢第以慰慈顔自後住举六年丁忧三载渐及强仕未有出身今者伏遇皇帝陛下缵嗣宝图诞敷文德凡居守土之任义合骏奔因命在原之亲入修职贡伏蒙陛下举先朝之故事推出震之殊恩俾列官常仍居讐校起家之调曲荷於生成报国之心同期於死所伏限郡印不获蹈舞玉堦臣无任感天荷圣激切屏营之至谨奉表陈谢以闻

贺圣驾还京表

臣某言今月十六日进奏院状报正月二十三日大驾还京者边尘永息銮辂凯旋【中谢】伏惟尊号皇帝陛下奉承祖宗威怀中外但懋守文之德靡矜神武之功蕞尔北人无名内侮蜂屯乌合虎奋鸱张必当边民奋梃以殴攘亭长持绳而絷缚岂劳车驾远涉山川陛下念二圣临朝每经营於河朔属三时不害乃巡幸於沙场存问耆年劳来疆吏有征无战陈诗观风边人识龙凤之姿塞马避虎貔之衆昔周宣薄伐猃狁深入太原汉武斥逐凶奴遐临瀚海颇为劳弊尚着声诗曾未若陛下仰顺天时俯从人欲出狩适当於冬隙班师未废於农祥端居紫宸饮至清庙谷雨方霈春华正繁捧觞长乐之宫锡宴上林之苑皇欢大洽天步永安易曰圣人以顺动则刑罚清而民服孙子曰不战而屈人之师善之善者也其是之谓乎臣方在谪官无由扈从既不得草颉利可汗之露布又不得答冒顿单于之慢书当文士有为之时处山州无用之地迎銮莫遂望阙弥深臣无任歌时乐圣欢呼蹈舞之至

谢加朝请大夫表

臣某言今月十三日进奏院递到勅牒一道中书劄子一封伏蒙圣慈以臣预修太祖实録特授臣朝请大夫仍赐绢五十疋银五十两者陛级清崇锡赉优厚恩生望外事系宸衷仰戴宠光伏增战越臣【中谢】伏念臣素无实望久玷清华训诰典谟罔知体要春秋祷祝岂识指归去岁伏遇尊号皇帝陛下详观国书追念始祖顾复不祧之庙光扬纳?之勲以为自昔编修或多漏略永怀丕烈深轸孝思谓汉祖元功立纪于武帝之世神尧实録重定于高宗之朝爰诏近臣再编茂实臣叨膺是选尤愧非才尚赖宰臣李沆监修钱若水总领其职臣则讨论遗事润色旧文始则合秦赵世家得国姓之根本考唐杜氏族见太后之源流凡所改更皆有按据庶彰帝业以副天心方施汗简之劳遽有分符之命无由别白但积忧危加以年髩渐高郡封甚僻野鸟闲暇潜窥贾谊之容江鱼噞喁欲噬灵均之骨未知何日再覩天光岂谓大典初成羣贤进御陛下以臣曾施翰墨曲记姓名俾进阶资复援恩例丝纶涣汗金帛辉华州民改观谪官增气领郡城而兼史氏何异唐贤奉朝请以为大夫荣同汉制非小臣稽古之力乃陛下好文之心涕泗纵横乱於縻绠神魂飞越若在烟霄唯知遭逢曷可报効然念臣业文之外蔑有器能知命之年别无嗜好才思未减笔力尚雄驰于文翰之场犹能识路责以循良之政恐误分忧倘用所长期不辱命臣无任云云













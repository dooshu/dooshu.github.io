○祈天永命疏 【 祈天永命】

忠文公在本朝惟此一疏載于家乘故存之

臣自古帝王定天下、成大業、必祈天永命、以為萬世無疆之計、所以祈之者、人君修德而巳、君德既修、則天眷自有不能巳者、書曰、皇天無親、惟德是輔、此之謂也、修德之要有二、忠厚以存心、寬大以為政、二者君德之大端也、是故周家以忠厚開國、故能垂八百年之基、漢室以寬大為政、故能成四百載之業、簡策所載、不可誣也、欽惟陛下、負不世出之資、奮大有為之志、艱難十年、大業巳成、周之文武、漢之高光、葢無讓焉、臣竊聞之、人君莫先于法天道。莫急于順人心。夫上天以生物為心。故春夏以長養之。秋冬以收藏之。皆所以生物也聖祖政令嚴明故此以寬厚進規其雷霆霜雪有時而搏擊焉。有時而肅殺焉。然皆暫而不常。向使雷霆霜雪無時而不有焉。則上天生物之心息矣。人君體上天生物之心。故一動一靜之間。務合乎天。不然。則天必示之變異以警戒之。人君誠能修德。則豈不足以當天意。而承天眷哉。此臣所以願陛下之法天道也。夫民恃君以為生。故人君視民之休戚。必若巳之休戚。以君民同一體耳。古者藏富於民。言取之有節。則民生遂而得其所。陛下近發德音。减茶課。免軍需。蠲邊郡之租稅。民心咸悅。得以遂其有生之樂。然浙西既平。租稅既廣。科歛之當减。猶有可議者。此臣所以願陛下之順人心也。法天道。順人心。則存于心者。自然忠厚。施于政者。自然廣大。祈天永命之道。未有越此者。今建國之始。方將立法垂憲。以定一代之典。制度禮文之事。可議者固多。未敢悉數。謹舉帝王為治之大要以聞。無謂老生之常談而不加覽焉、

皇明經世文編卷之四








○永州韦使君新堂记

（一无“韦使君”三字。公贬永州十年，其州刺史见公集者六。元和元年，刺史韦公，见《贺改元表》。二、三年，刺史冯公，见《修净土院记》。五年以前，刺史崔君敏，见《南池宴集序》及《墓志》。后又有崔简者，未上，以罪去。见《简墓志》等文。十年，刺史崔能，见《湘源二妃庙碑》、《万石亭记》。所谓韦公，盖在七、八年间者也。见《上岭南郑相公启》及《黄溪祈雨》诗。）

将为穹谷甚岩渊池于郊邑之中，则必辇山石，沟涧壑，凌绝险阻，疲极人力，乃可以有为也。然而求天作地生之状，咸无得焉。逸其人，因其地，全其天，昔之所难，今于是乎在。

永州实惟九疑之麓，（九疑，山名。在零陵。麓，山足也。）其始度土者，（《书》：惟荒度土功。）环山为城。有石焉，翳于奥草；（“于”，一作“乎”。）有泉焉，伏于土涂。蛇虺之所蟠，狸鼠之所游，茂树恶木，嘉葩毒卉，乱杂而争植，号为秽墟。韦公之来既逾月，理甚无事，望其地，且异之。始命芟其芜，行其涂，积之丘如，蠲之浏如。（浏，音浏，音溜。水清貌。）既焚既酾，（山宜切。）奇势迭出，清浊辨质，美恶异位。视其植，则清秀敷舒；视其蓄，则溶漾纡馀。怪石森然，周于四隅，或列或跪，或立或仆，窍穴逶邃，堆阜突怒。乃作栋宇，以为观游。凡其物类，无不合形辅势，效伎于堂庑之下。外之连山高原，林麓之崖，间厕隐显。迩延野绿，远混天碧，咸会于谯门之外。（《汉书》：陈胜攻陈，守丞与战谯门中。谯门，谓门上为高楼以望也。楼亦名谯，故谓美丽之楼为丽谯。）

已乃延客入观，继以宴娱。或赞且贺，曰：“见公之作，知公之志。公之因土而得胜，岂不欲因俗以成化？公之择恶而取美，岂不欲除残而佑仁？公之蠲浊而流清，岂不欲废贪而立廉？公之居高以望远，岂不欲家抚而户晓？夫然，则是堂也，岂独草木土石水泉之适欤？山原林麓之观欤？将使继公之理者，视其细，知其大也。”宗元请志诸石，措诸屋漏，（西南隅谓之奥，西北隅谓之屋漏。一作“措诸壁遍”。）以为二千石楷法。


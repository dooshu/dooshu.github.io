沈参议应九首

【寄邵德昂】

高隐青门不识尘，碧桃花下白纶巾。

诗传画意王摩诘，船载书声米舍人。

半板水扉兼竹净，一间草阁与山邻。

闲情不及鸥先往，几度相思入梦频。

【江中晓行】

江店鸡鸣促去桡，月斜滩口又平潮。

楚天不尽吴天远，烟树和愁望转遥。

【次钱文伯题云林诗韵】

红叶桥边草舍低，半滩斜照水平溪。

旧时曾记求诗过，疏雨桐花幽鸟啼。

【楚江秋晓图】

曾记蒹葭水庙东，客心争渡晓鸡中。

平芜落月三湘路，千里孤舟一雁风。

别去乡关犹在梦，老来江海尚飘蓬。

何因得似闲鸥鸟，两两沙边睡正浓。

【送乐仲礼之秦邮】

江店西风酒味香，匆匆何事促行装。

百年一半常为客，两鬓无多易着霜。

远水平芜秋艇去，断云归鸟暮天长。

如今楚地皆吴语，不必逢人叹异乡。

【将归山中留别李二公勉】

三月风光尚夹衣，暖云笼日午行迟。

杏园却近桃花坞，寒食相兼上巳时。

芳草家家迷蛱蝶，棠梨树树转黄鹂。

几回欲共行春乐，南浦归舟已有期。

【喜墨生吴与言至】

衣上残云屐上霜，远烦来扣竹边房。

茶炉香满晴窗下，闲说前人制墨方。

【春夜（二首）】

彩笺吟遍惜春诗，花隐纱窗见月迟。

欲问海棠持画烛，自嗟不是少年时。

半轮月映杏梢头，小院朱帘却上钩。

莺怯轻寒犹未睡，画阑西畔替人愁。


○征淮南敕

朕自缵承基构，统御寰瀛，方当恭已临朝，诞修文德，岂欲兴兵动众，专耀武功？顾慈昏乱之邦，须举吊伐之义，蠢尔淮甸，敢拒大邦，因唐室之陵迟，接黄寇之丧乱，飞扬跋扈，垂六十年，盗据一方，僭称伪号。幸数朝之多事，与北境而交通，厚起戎心，诱为边患。晋汉之代，寰宇未宁，而乃招纳叛亡，朋助凶慝。李金全之据安陆，李守贞之叛河中，大起师徒，来为应援。攻侵高密，杀掠吏民，迫夺闽越之封疆，涂炭湘潭之士庶。以至我朝启运，东鲁不庭，发兵而应接慕容，观衅而凭陵徐部。沐阳之役，曲直可知，尚示包荒，犹稽问罪。尔後维扬一境，连岁阻饥，我国家念彼灾荒，大许籴易，前後擒获将士，皆遣放还。自来禁戢边兵，不令侵挠，我无所负，彼实多奸。勾诱契丹，至今未已，结连并寇，与我世雠，罪恶难名，人神共愤。今则推轮命将，鸣鼓出师，徵浙右之楼船，下朗陵之戈甲，东西合势，水陆齐攻。吴孙皓之计穷，自当归命；陈叔宝之数尽，何处偷生？应淮南将士军人百姓等，久隔朝廷，莫闻声教，虽从伪俗，应乐华风。必须善择安危，早图去就。如能投戈献款，举郡来降，具牛酒以犒师，奉圭符而请命，车服玉帛，岂吝旌酬？土地山河，诚无爱惜。刑赏之令，信若丹青。苟或执迷，宁免後悔？王师所至，军政甚明，不犯秋毫，有同时雨。百姓父老，各务安居，剽虏焚烧，必令禁止。自兹两地，永为一家。凡尔蒸黎，当体诚意。


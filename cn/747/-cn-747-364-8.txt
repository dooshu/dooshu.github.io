○罔两赋（以道德希夷仁义为韵）

夫物有形而必累，影随形以相保；穷希微而归真，信罔两之合道。岂其取舍，焉得鬼好？谅不由其运行，实禀之於元造。原夫不不昧，无失无得，宁在阳而必迁？曷处阴而自默？罔言成象，合庄叟之深衷；责影辨疑，异田巴之见惑。岂徒饰词比事？所以尊道贵德。增於物或有知其长短，察於人孰可分其白黑。搏之则微，听之则希。将去彼而取此，由虚往而实归；明引喻，混是非。用之於身，岂疾走可息？行之於国，则至道之肥。方来莫逆，故往无思，吾有影而何患？吾有色而可遗。同焉皆得，没而不衰；寻边鄙契之於罔象，铸扃合之於希夷。夫然，则岂止持操自保，纳虚为邻？复归无物，夫何有云？匪劳逸之足眩，曷行藏之是亲？任皇人之化迹，通天地之不仁。况我国家道周寥廓，德及纯粹；伪归真，绝圣弃智。汉阴抱瓮而匿影，赤水遗珠而有愧。罔两难明，慌惚无累。徒以知人藏化，见得思义。傥微阴之所及，幸馀光兮不我秘。

麻察

察，河东人。第明经，五迁殿中侍御史，由大理丞出为兴州别驾。时齐汗请斥王毛仲，察漏其语，再贬皇化尉。


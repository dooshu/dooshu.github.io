○祧迁献祖议

臣等以亲尽从祧，垂於旧典。疑事无质，素有明文。顷庄宗皇帝再造寰区，复隆宗庙，追三宗於先远，复四室於本朝。式遇祧迁，旋成沿革。及庄宗升，以祖从祧，盖非嗣立之君，所以先迁其室。光武灭新之後，始有追尊之仪。只此在於南阳，元不归於太庙。引事且疏於故实，此时须禀於新规。将来升先庙，次合祧迁献祖。既叶随时之义，又符变礼之文。

吕琦

琦，字辉山，幽州安次人。天中，後唐庄宗镇太原，以为代州军事判官，入为殿中侍御史。明宗朝累迁礼部郎中史馆修撰，清泰三年以端明殿学士迁御史中丞，进礼部侍郎。晋祖入立，授秘书监，迁刑户兵三部侍郎，爵开国子。天福八年卒。


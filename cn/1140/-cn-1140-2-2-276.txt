西陵赠林铁崖

大块不噫气万物欝生理壮士不悲歌气结填膺死与君昔相见日落瘴江汜时予使西粤脱身豺虎里摧心惊老痩造次告直指【谓杨似公侍御】舟中交慰劳解衣暖我体往事萦中肠飞光逾一纪西陵斗酒会短髪?垂耳闻君官海南梗概何嵬礧神羊自触奸?貐厉其齿金仍百链刚骨销衆口毁圣世寛网罗恩波忽沾被浮云不归山爱此一湖水执卷忘田园久客长儿子家无四壁立胸有五岳起迟暮嗟美人婵媛泣山鬼送我游武夷搔首睇桑梓江海方鲸鲵缨组尽尘滓褰裳采芙蓉弭节拾芳芷行乐须何时称心信为美

湖上别荔裳【初荔裳按察两浙中蜚语逮系久始得白年逾五十始举二子】

拭我襟上泪抱君怀中儿君今脱罗网复滋琼树枝悲喜各难言尊酒还共持昔别闻险难寄书凭阿谁当时恐永诀此会安可期浮云无定所偶然会路岐西湖清兴发情至成新诗客居难永久返驾须何时鸿鹄志千里忽为燕雀欺垂翅尚可振天路当奋飞平慎以自爱岁晏东山归


○对税亩多于什一判

〈得县官税亩，多於什一。御史纠其擅赋敛。诉称：“尽供军旅，二犹不足。”〉

当官而行，必议徵敛，赋里以入，宜均有无。政或违於小康，税乃行於大桀。是以我疆我理，分上下之田；有国有家，建中正之术。不是过也，皆将取焉。伊惟县官，昧尔为政。诚合酌於古训，量其经入；使谷不过藉，人斯乐输。今乃将多徵於前，复重敛其後，所谓莫益或击，徒闻浚我以生。虽亿兆是谋，用给如貔之士；而徵求失道，宁忘《硕鼠》之诗？且九年之储，常闻富国；二犹不足，匪曰“能言”？请从避马之绳，庶叶《公羊》之训。

程婴


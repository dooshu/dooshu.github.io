○復河套議 【 復河套】

葢聞智者必待時而舉事、君子不昧勢以圖功、是故理有所當盡。而機有所宜審。志有所必奮。而謀有所不可略者。是之不備。難與慮終矣。河套本中國故壤。界以黃河。固天之所以限華夷也。詎宜棄而不守。藉寇賫盜。然揆以今之時勢。則有當復之理。而無可乘之機。多必奮之志。而鮮萬全之算。是故不能不為圖事者深長思也。河套自周秦以來。為國為郡。漢置朔方。唐城受降。據險扼胡。往跡俱在。我　太祖以神武定天下。　成祖躬御六飛。三犂虜庭。其虜既殘破。我未暇舍黃河而衞東勝。計則偏矣。後又撤東勝以就延綏。套地遂淪之犬羊矣、然正統弘治之間。我雖未守。彼亦未取。不見可欲。其心不動。不奪所恃。其爭不力。取之可也。乃竟因循畫地。自捐天設之險。失沃野之利。此邊疆之臣所宜臥薪嘗膽。而有志之士所以扼腕而攘袂者也。先廵撫余肅敏公置鎮榆林。榆林之移鎮當時極有議其非策者然亦何可退守延安耶想亦有志斯舉。而套卒未復。鎮則空設、開墾無聞。轉輸難繼。孤懸獨立。沙磧為墟。外之不足恃為藩籬。內之無所資其賦役。不有其利。而益處其勞。豈豪賢固略於遠謀。抑其時或亦有掣肘而未終其志耶。然弘治以前。我軍猶歲常搜套。搗其巢宂。嗣是我謀日疏。任虜出入。涉流履氷。揮鞭近塞。蔑所顧忌。今且盤據其中。滋其畜牧。遂其生養。譬之為家。成業久矣。又今替異時。強弱異勢。事體利害之緩急。人情好惡之向背。萬有不齊。不可以不慮也。欲一舉而復之。毋乃難乎。故曰有當復之理。而無可乘之機。多必奮之志。而鮮萬全之算也。請極言之。以干於大聽。夫敵有盛衰。我有強弱。以強值弱。僅足相當。以弱值強。是為無策。漢武雄斷天啟。衞霍不世之將也。絕幕四出。不能一屈單于之膝。成哀短祚。內釁且生。而呼韓稽顙。願保蕃北。此何也漢武值其盛強而成哀際其衰弱也馬步矢?各有所宜主客勞逸徒步異狀韓信背水置陣死地以生魏武舍鞍馬與吳越爭于舟楫之間烏林削跡是何也韓信以死地為生而得其逸魏武舍中國之長而困于所短也人情莫不愛其親然負米以致其養與遇變而捍其患緩急自有不同人情莫不愛其身然一勞以永其逸與暫息以休其體向背亦為殊等喪先王之乘舟不如死則取艅艎者必濟。義兵謳歌思歸則定三泰者易為力也我國家拯天下于胡元。天威所及。雷擊風掃。遺虜遊魂。僅存喘息。年來收養殘穢。兼之鹵我生。口。日滋月息。即今小王子吉囊俺答諸部落。可三四十萬。視昔之犇命窮荒。不見馬矢者。盛邪衰邪。強邪弱邪。而我承平日久。軍政多偷。三五年來。雖賴廊廟注意邊防。漸次振舉。而其竭籌慮耗財用。其功業也不少矣。回視　二祖之時。其強弱盈縮。又何如邪。河套久淪虜中。間諜罕至。虜又屋居。畜牧其內。山川之險易。途路之紆直。水草之有無。我不可必知也。提軍深入。其境能無虞乎。夫塞以內我中國地也。將領講求其形勢。卒伍諳記其要害。尚不能悉。而况塞以外乎。今我勞而往彼。逸而待我。馬出塞三日而疲彼騎遍野一呼而集。得有小利。歸途尚難。倘失鄉導。全軍何賴。數萬之眾。緩行持重則虜備益嚴疾行趨利則輜重在後。且克日有定期。裹粮有定數。虜遷徙靡常則戰無定地遠近不測則戰無定期。一戰之後。虜或保聚。或佯為逃遁。笳角時聞。壁壘相符。巳離復合。終不渡河。而我軍于此。戰邪退邪。兩相守邪。數萬之眾出塞。亦必有數萬之眾援之否邪。有驍將以通粮道否邪。保無抄掠不至匱乏否邪。是皆至難而不可任者也。夫馳擊者。虜之所長也。守險者我之所便也。弓矢利于馳擊。而火器利于守險者也。舍火器守險而與之馳射突擊于黃沙白草之間、得邪失邪。今塞下兵。即塞下人也。墳墓廬舍。先人之所營。妻拏眷屬。骨肉之所居。禾黍桑麻。業產之所具。牛馬牲畜。身養之所供。迫于兵?。怵于生死尚每每退怯以煩上人之督責。今驅之于無人跡之地。限之以可立盡之食。要之以難必成之功。苦之以不即罷之役恐之以將徙之禍。而欲得人之死力。可乎。時議以兵三十萬水陸齊進故曾司馬有六萬三年之說議者欲整六萬之眾為三歲之期。春夏馬瘦為虜弱。而我利于征。秋冬馬肥為虜強。而我利于守。春蒐于套。秋守于邊。三年三舉虜必難支待其遠遁。拒河為守。是固一說矣。然天時物性。不甚相遠也。秋冬虜馬肥矣。而我馬不亦肥乎。乃止利于守邪。春夏虜馬瘦矣而我馬不亦瘦乎。乃獨利于征邪。夫春夏馬瘦而虜弱。不能入寇然坐以待我誠懼其擾擊我也。秋冬馬肥而虜強。既能為寇則多方設謀。誠懼其報復我也。六萬之眾。非所以襲人。千里之途。非所以自逸。轉盻之間。情態異致。歲一為之以俟三舉。其可得乎。兵家勝敗。本難預期。一舉失利。士傷馬耗議論螽起。則將已之乎。竭天下之力。排天下之議。以俟其成乎。三年三舉。咸可得志。虜敗而守。我去復來。終不渡河版築難舉。則將何時已乎。盖議者見近時搗巢之舉恒獲首功。昔年城大同五堡之邊虜亦不來。深競以為套地易復。然復套與是二者寔有不同。盖搗巢因其近塞。乘其不備勝則倏忽而歸敗亦支持以退舉足南嚮便是家門壕塹城堡為援可恃復套則深入虜境後援不繼。勝固間關敗虞陷沒事勢異也。夫必勝之兵。有限之矢。此李陵所以失也。今我之將士。能為陵之所不能為者秋。往城諸邊。實近我土。又沿邊之地虜原不以為利。故雖城邊築垣。少有侵取。虜不恤也。套地則自火篩入寇以來。據以為家。四時之間不離住牧。一旦欲取而有之彼肯晏然不有爭乎。事體異也。故曰殺虎者易。奪虎子者難。奪虎子者易。奪虎宂而居者難。今未能殺虎而奪其子。欲處其穴。得乎。夫先據北山將勇者勝趙奢之所以得也。今我之將士。能為趙奢之所為者乎。若曰。伺虜出套。拒河為守。先將渡口。及可以履氷道路。亟築垣墻。以次移寘邊堡于沿河。如昔年王晉溪近年張南川及總兵官周尚文所論。似若可為。而不知今日諸酋。各有分地套地為吉囊四子所居控弦者當不下十餘萬。豈有空套以出之理。沿河計二千餘里。築垣為限。當時有屯田鑿渠之議但虜之來爭必速耳豈時日可完移置邊堡。非百數十。不相聯絡。堡置兵非千人不可。而遊徼瞭望哨守者不與。當三十萬眾不止也。誠恐布置未定。而爭穴之虎至矣。况我邊去河動輒千里。一年之食。為數億萬。沿邊所出。僅足自供。益以此數。必仰內地。繇內地而輸之邊。遠者二千里。近亦不下千餘里。乃又自邊而輸之於河。即粮道可通飛輓實難。此又所當攄慮而殫思者也。然則套中之地其終不可復乎。曰事變之來。至無常也。要之君子不可有徼倖之心。夫秦之所慮者胡。而終秦無北邊之警。漢之所備者胡。而中葉有款塞之順。事變之來。孰能逆覩。我　皇上以聖德建極。元老以上知作輔。天心助順。將來虜之盛衰強弱。虜能保耶。自相攻擊。秦之收河南漢之取□部皆虜強盛時然此亦非常之會也如匈奴之南北。荐遭疾疫。如先零之殄滅。豈無期邪。彼有其隙。我乘其弊。套地之復。此其時乎。謹我塞障。飭我戎備。和我行伍。固我元氣。以俟其隙。計之得也。故曰知彼知己。百勝之道也。若不察虜勢之強弱。不審事情之難易。不揆我力之有餘。不足使塞下之民迫于備邊者。喘息不獲定沿邊之卒。傷于鋒?者。瘡痍不獲起。而復橫挑強寇以事非常。則愚所不解者也謹議


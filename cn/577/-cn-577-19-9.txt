天狗赋

并序


天宝中，上冬幸华清宫。甫因至兽坊，怪天狗院列在诸兽院之上。胡人云：此其兽猛健一作捷无与比者。甫壮而赋之，尚恨其与凡兽相近。

澹华清之莘莘漠漠，而山殿戍削。缥与天风，崛乎回薄。上扬云旓兮，下列猛兽。夫何天狗嶙峋兮，气独神秀。色似狻猊，小如猿狖。忽不乐虽万夫不敢前兮，非胡人焉能知其去就。向若铁柱欹而金锁断兮，事未可救。瞥流沙而归月窟兮，斯岂逾昼。日食君之鲜肥兮，性刚简而清瘦。敏于一掷，威解两斗。终无自私，必不虚透。尝观乎副君暇豫，奉命于畋。则蚩尤之伦，已脚渭戟泾。提挈丘陵，与南山周旋。而慢围者戮，实禽有所穿。伊鹰隼之不制兮，呵犬豹以相缠。蹙乾坤之翕习兮，望麋鹿而飘然。由是天狗捷来，发自于左。顿六军之苍黄兮，劈万马以超过。材官未及唱，野虞未及和。冏矢与流星兮，围要害而俱破。洎千蹄之迸集兮，始拗怒以相贺。真雄姿之自异兮，已历块而高卧。不爱力以许人兮，能绝甘以为大。既而群有噉咋，势争割据。垂小亡而大伤兮，翻投迹以来预。划雷殷而有声兮，纷胆破而何遽。似爪牙之便秃兮，无魂魄以自助。各弭耳低徊，闭目而去。每岁天子骑白日，御东山。百兽踿跄以皆从兮，四猛仡铦锐乎其间。夫灵物固不合多兮，胡役役随此辈而往还？惟昔西域之远致兮，圣人为之豁迎风。虚露寒，体苍螭，轧金盘。初一顾而雄材称是兮，召群公与之俱观。宜其立阊阖而吼紫微兮，却妖孽而不得上干。时驻君之玉辇兮，近奉君之渥欢。使臭处而谁何兮，备周垣而辛酸。彼用事之意然兮，匪至尊之赏阑。仰千门之崚嶒兮，觉行路之艰难。惧精爽之衰落兮，惊岁月之忽殚。顾同侪之甚少兮，混非类以摧残。偶快意于校猎兮，尤见疑于捷。此乃独步受之于天兮，孰知群材之所不接。且置身之暴露兮，遭纵观之稠叠。俗眼空多，生涯未惬。吾君傥忆耳尖之有长毛兮，宁久被斯人终日驯狎已。






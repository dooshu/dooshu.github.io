○皇帝第八男秘第九男祚第十男祺封王制

门下。昔者明王临御之理，立德於至道，茂绪于惟亲。朕嗣守丕图，祗若鸿训，未尝不稽古以建于邦家，励精以奉我皇唐之宗祖。况洎汉而还，封册之重，抑有前典，焕乎彝章。当知子之敢私，亦内举之良愧。第八男秘，粹和包美，谨厚自居。践礼乐之德文，备诗书之义府。第九男祚，生而向善，夙赋好谦。克明教导之风，蔚有端庄之质。第十男祺，後星表润，甲观呈祥。妙彰岐嶷之姿，雅得聪明之性。而又并标嘉器，皆禀温文。慰沃且多，宠数宜举。爰择重地，式崇其名。於戏！恭乃修持，服诸训顺。俾成磐石之固，允膺典礼之荣。勉树令徽，各钦休命。秘可封景王，祚可封辉王，祺可封祁王。


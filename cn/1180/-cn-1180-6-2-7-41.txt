答两广凌洋山


闽中抚按有书至，甚以广议招抚为非。此固一隅之论，然亦宜审观贼势何如。据前所报，凤贼似未必在其中。若果系残党，入境又未肆杀掠，则招而分北之，事理当然，不为失策。若贼首尚在，敢行侵掠，则宜与闽师夹剿之。今不揣贼情强弱、向背，而执言抚剿，皆偏见也。今想已大定，人旋，附布区区。






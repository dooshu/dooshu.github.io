复阮亭

知已陶陶恨不永夕古人所以叹良会之难也毛氏兼本杂录往未寓目顷迫索之缘空拳北首不能印行就笥中数册携来到时都尽虽平生忻慕愿为执鞭如先生缺焉不能呈左右先生固不惜齿牙者也能以一语进退天下士者也左氏三都舍元晏将奚适哉仆虽不敏与毛最旧脱以不见及督过将喙长三尺无所置辨矣而仆不督者知其力不能多齎也经营数日得此册盖先为居停主人攫去今夺回报命观集中序及先生其向往具见文章之道有隐有秀天下生才不尽作者难兼虽嗤短艳要尚清华此君才致旖旎摇笔散花近不优孟秦汉下不印板八家熏沐於晋魏八朝之间别有情韵故当推一隽人终窭无子客路可悲不识可请间一垂接否顾况亟赏於乐天昌黎倾盼於长吉前辈游扬风徽未艾也


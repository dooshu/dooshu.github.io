○对易道判

〈景虞吉有他不燕。或谓系心於一，云义及豚鱼，志不可变。〉

行克有孚，义形於色，可为已干橹，将措身波流，敢昧斯言，不知其可。景学乎前训，从事於兹，知通幽洞微，设卦观象，敬慎不败，利用为恒，动协中庸，德均上善。获此专吉，莫知其他。同夏翟之姿，难俦耿介；比寒松之节，但睹青冥。非无所守，其不可变，语称近义，敢匪闻诸。《易》著盈缶，死而後已。岂荀息之受托，终不食言；何周勃之为臣，取於木讷。所以系心於一，存忠笃而不丧；执志无二，贱华美之外扬。及於豚鱼，应彼鸣鹤，或者所谓，于何其臻？且谁誉谁毁，宁当尽好；所以所安，宜必察。诚知言者不中，无问吉人寡辞。


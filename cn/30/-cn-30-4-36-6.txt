王珣（子荣祖）


王珣，字君宝，本姓耶律氏，世为辽大族。金正隆末，契丹窝斡叛，祖成从母氏避难辽西，更姓王氏，遂为义州开义人。父伯俊。伯父伯亨无子，以珣为后。珣武力绝人，善骑射，尤长于击鞠。年三十余，遇道士，谓珣曰：“君之相甚奇，它日因一青马而贵。”珣未之信。居岁余，有客以青马来鬻，珣私喜曰：“道士之言或验乎？”乃倍价买之。后乘以战，其进退周旋，无不如意。又尝行凌水滨，得一古刀，其背铭曰：“举无不克，劝必成功。”常佩之，每有警，必先鸣，故所向皆捷。

初，河朔兵动，豪强各拥众据地，珣慨然曰：“世故如此，大丈夫当自振拔，否则为人所制。”乃召诸乡人，谕以保亲族之计。众从之，推珣为长，旬月之间，招集遗民至十余万。岁乙亥，太师木华黎略地奚霫，珣率吏民出迎，承制以珣为元帅，兼领义、川二州事。丙子春，张致僭号锦州，阴结开义杨伯杰等来掠义州，珣出战，伯杰引去。会致兄子以千骑来冲，珣选十八骑突其前，复令左右掎角之。一卒以枪刺珣，珣挥刀杀之，其众溃走，获其马几尽。时兴中亦叛，木华黎围之，召珣以全军来会。致窥觇其虚，夜袭之，家人皆遇害。及兴中平，珣无所归，木华黎留之兴中，遣其子荣祖驰奏其事。帝谕之曰：“汝父子宣力我家，不意为张致所袭。归语汝父，善抚其军，自今以往，当忍耻蓄锐，俟逆党平，彼之族属、城邑、人民，一以付汝，吾不吝也。仍免徭赋五年，使汝父子世为大官。”珣以木华黎兵复开义，擒伯杰等，杀之。进攻锦州，致部将高益缚致妻子及其党千余人以献，木华黎悉以付珣，珣但诛致家，其余皆释之，始还义州。

丁丑，入朝，帝嘉其功，赐金虎符，加金紫光禄大夫、兵马都元帅，镇辽东便宜行事，兼义、川等州节度使。珣貌黑，人呼为哈剌元帅，哈剌，中国言黑也。从木华黎兵略山东，至满城，令还镇，戒之曰：“彼新附之民，恃山海之险，反覆不常，非尽坑之，终必为变。”对曰：“国朝经略中夏，宜以恩信结人，若降者则杀，后宁复有至者乎！”遂还，以子荣祖代领其众。甲申春正月卒，年四十八。珣为政简易，赏罚明信，诛强抚弱，毫发无徇。子四人，荣祖袭。

荣祖字敬先，珣长子也。性沉厚，语音如钟，勇力绝人。珣初附于木华黎，以荣祖为质，稍见任用。珣卒，袭荣禄大夫、崇义军节度使、义州管内观察使。从嗣国王孛鲁入朝，帝闻其勇，选力士三人迭与之搏，皆应手而倒。欲留置宿卫，会金平章政事葛不哥行省于辽东，咸平路宣抚使蒲鲜万奴僭号于开元，遂命荣祖还，副撒里台进讨之。拔盖州、宣城等十余城，葛不哥走死。金帅郭琛、完颜曳鲁马、赵遵、李高奴等犹据石城，复攻拔之，曳鲁马战死，遵与高奴出降。虏生口千余，撒里台欲散于麾下，荣祖屡请，皆放为民。方城未下时，荣祖遣部卒贾实穴其城，城崩被压，众谓已死，弗顾也。荣祖曰：“士忘身死国，安忍弃去。”发石取之，犹生，一军感激，乐为效死。有言义人怀反侧者，撒里台将屠之，荣祖驰驿奏辨，事乃止。己丑，授北京等路征行万户，换金虎符。伐高丽，围其王京，高丽王力屈，遣其兄淮安公奉表纳贡。进讨万奴，擒之。赵祁以兴州叛，从诸王按只台平之。祁党犹剽掠景、蓟间，复从大将唐兀台讨之，将行，荣祖曰：“承诏讨逆人耳，岂可戮及无辜，宜惟抗我者诛。”大将然之，由是免死者众。再从征高丽，破十余城，高丽遣子綧入质。帝赐锦衣，旌其功。又从诸王也忽略地三韩，降天龙诸堡，皆禁暴掠，民悦服之。破五里山城，请于主将，全其民，遂下瓮子城、竹林寨、苦苫数岛。帝嘉其功，赐以金币，官其子兴千户，仍赏其部曲。移镇高丽平壤，帝遣使谕之曰：“彼小国负险自守，釜中之鱼，非久自死，缓急可否，卿当熟思。”荣祖乃募民屯戍，辟地千里，尽得诸岛屿城垒。高丽遣其世子倎出降，遂以倎入朝。

中统元年夏，诏荣祖诣阙，帝抚慰之曰：“卿父子勤劳于国，诚节如一。”进沿边招讨使，兼北京等路征行万户，赐宝鞍、弓矢。还镇，以病卒，年六十五。子十三人，显者七人：通，兴中府尹；泰，权知义、锦、川等州总管；兴，征东千户；遇，襄阳路管军万户；达，东京五处征行万户；廷，镇国上将军、中卫亲军都指挥使；璲，江西湖东道提刑按察使。




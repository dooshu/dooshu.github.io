移居夔州郭

移居夔州郭〔一〕


伏枕云安县，迁居白帝城。春知催柳别，江与一作已放船清。农事闻人说，山光见鸟情。禹功饶断石，且就土微平〔二〕。

〔一〕夔州：《寰宇记》：夔州，春秋时为夔子国，秦为巴郡地，汉属益州部。《汉书·地理志》云：江关都尉理鱼复，有橘官，即此地也。公孙述至鱼复，有白龙出井中，因号鱼复为白帝城。蜀先主败于夷陵，退屯白帝，改为永安郡。武德二年，改夔州。天宝元年，改云阳郡。乾元元年，复为夔州。夔州云安县上水，去夔州奉节县二百四十三里。

〔二〕微平：《水经注》：江水又东经广溪峡，斯乃三峡之首也。盖自昔禹凿以通江。郭景纯所谓“巴东之峡，夏后疏凿”者。《方舆胜览》引杜诗旧注云：沿峡皆开凿而成，故少平土，惟夔州稍平耳。






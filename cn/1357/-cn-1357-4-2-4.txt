天生奇疾


日本大和国吉野郡大东村，有出云与志治者，其夫人某氏新产一儿，生有怪症：呱呱落地时，即见右目下微有红肿。尔后累然坟起，臃肿不堪，与儿之日月俱增。越二月，其大如碗，垂垂然一巨瘤矣。遂送大阪某医院求治。医者施以解剖术，于疮中获小人一，五官四肢无不备，不过具体而微。远近闻之，莫不诧为奇事，然据医者之论，则谓此胎本系双胞，特不知如何，彼胎忽于中道误入此胎之皮肉中，以致不能发生，成此怪象云。然亦异矣！

趼人氏曰：此条若入《聊斋志异》或《山海经》，则又群起而指为伪托耳。新近少年偶窥得一二新学，尤指斥无遗。吾国古医书中所载疣瘤疮癞中之有动物及金石物者，指不胜屈，若偶举为谈助，则嗤者斥者随之矣。不知其对于此事，又将云何也？






○明贽论

古之人动必有以将意，故执贽之道自天子达焉。夫芬芳在上，臭达於下，而温粹无择，有似乎圣人者，鬯也，故用於天子。清越而瑕不自扌，洁白而物莫能污，内坚刚而外温润，有似乎君子者，玉也，故用乎诸侯。执之不鸣，刑之不嗥，似死义者，乳必能跪，似知礼者，羔也，故卿执焉。在人之上，而有先後行列者，雁也，故大夫执焉。耿介而一志者，雉也，故士执焉。视其所执而知其任。是故食愈重而志愈卑，位弥尊而道弥广。耿介之志，惟士得以行之。何也？务细而所试者寡，齿卑而所蔽者众。言未足以动听，故必激发以取异；行未足以应远，故必砥砺以沽闻。借令由士为大夫，舍雉而执雁，其志也随之。故耿介之名，不施於大夫矣。况其上乎？然则为士也，不思雉之介，为卿也，能思羔之礼欤？今夫或者不明分推理而观之，则曰：此居下而嗜直者，是必得志而稔其讦矣。彼当介而务宏者，是必处高而肥其德矣。曾不知讦当其分，则地易而自迁；宏非其所，则志遂而无制矣。於戏！责士以卿大夫之善，犹喻君以士之行耳。余以执贽之道得其分，苟推分明矣，求刑罚之僭滥，得乎？


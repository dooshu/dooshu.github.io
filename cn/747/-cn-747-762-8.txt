○正献懿二祖昭穆疏

去月十七日，飨德明兴圣庙，德庙直候论状称，懿祖室在献祖室之上。当时虽以为然，便依行事，犹牒报监察使及宗正寺请过察，详窥玉牒，如有不同，即相知闻奏。尔後伏检高祖神尧皇帝本纪，伏审献祖为懿祖之昭，懿祖为献祖之穆，昭穆之位，天地极殊。今庙室夺伦，不即陈奏，然尚为苟且，罪不容诛。仍敕修撰朱俦、检讨王研精详覆，得报称，天宝二年制，追尊咎繇为德明皇帝，凉武昭王为兴圣皇帝，十载立庙。至贞元十九年制，从给事中陈京、右仆射姚南仲等一百五十人之议，以为是祖宗以序之祭，凡有国者必尊太祖。今国家以景皇帝为太祖，太祖之上，施於，不可为位。请按德明兴圣庙共成四室，迁献懿二祖。谨寻俦等所报，即当时表奏，并献居懿上。伏以德尊谥为孝，君臣严敬，有司慎恪，是岁以还，不当失序四十馀载。理难寻诘。伏祈圣鉴，即垂诏敕，具神迁正。


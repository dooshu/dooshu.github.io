○贺修八陵毕表

臣某言：得进奏院状报，八月十五日，百寮於宣政殿贺修八陵毕。伏惟陛下行通神明，孝彰天地，深怀远慕，严奉诸陵。台阶元臣，展敬以祗命，甸服蒸庶，忘劳而陈力。青芜以疏徼道，扫红腐而净藩园。崇固护於冈陵，增肃清於松柏。汉朝充奉，徒见其迁人；魏时向望，空闻夫作乐。方今大礼，彼实缺然。天下臣妾，不胜幸甚。况臣名编竹籍，属忝葭莩，感庆之诚，倍百恒品。


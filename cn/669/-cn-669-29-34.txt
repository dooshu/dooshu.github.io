34　駕頭故事　江休復嘉祐雜志


江休復嘉祐雜志：「駕頭，初即祚所坐。王原叔曰：『此坐傳四世矣。』」按國史輿服志：「駕頭，七寶牀也。覆以緋羅繡帕，内臣馬上捧之。」【原注】嘉祐六年，幸睦親宅，内侍墮馬，駕頭壞。遂以閤門祗候、内侍各二員，挾駕頭左右〔一〕，次扇筤，又以皇城親從兵二十人從其後。

【全云】江休復，名鄰幾。王原叔，名洙。

【集證】江鄰幾雜志三卷，晁氏曰：「皇朝江休復撰。休復，歐陽永叔之執友。其所紀精博，絶人遠甚。鄰幾，其字也。」又名嘉祐雜志。按：今存一卷。〇夢溪筆談：「正衙法座，香木爲之，加金飾四足墮角，其前小偃，織藤冒之。若車駕出幸，則使老内臣馬上抱之，曰駕頭輦。後曲蓋謂之筤，兩扇夾心，通謂之扇筤，皆繡，亦有銷金者，即古之華蓋也。」

【元圻案】續通鑑長編一百九十四仁宗嘉祐六年：「太常禮院及整肅禁衞所並言，請自今駕出，以閤門祗候并内臣各二員挾駕頭左右，次扇筤，仍以親從兵二十人從其後。先是幸睦親宅，内侍抱駕頭墮馬，駕頭壞，御史中丞韓絳乞增乘輿出入儀衞之禁，事下太常禮院等處參議，而定此制。」注：「江休復雜志云：韓維問李淑駕頭何物，曰：『百講坐之一。』劉敞訪之王洙，云：『御座，傳四世矣，乃初即位所坐。』」〇老學庵筆記：「駕頭，舊一老宦者抱繡裹兀子於馬上。高廟時猶然，今乃代以閤門官。」〇葉大慶愛日齋叢抄：「舊制駕頭，未詳所始，相傳更一朝即加覆黄帽一重。孔氏談苑云：『駕頭者，祖宗即位時所坐也，相傳寶之。』」

〔一〕「頭」，原脱，據元刊本、清嘉慶本補。






张荀仲七十序

荀仲先生之自吾宣而客白下也宣人士所常往来者且作诗送之先生维舟不忍发已自白下归山隂又时时道吾宣信宿盖先是家敬亭下余十年矣客既习宣为故乡宣之好客者亦惟恐其亟去信先生之善与人游也其为人坦衷素履兼擅书画作牓额大书不费纸墨捻布蘸泥水书几案上使人就摹之大可盈数尺画人物初无师承一涉笔多类陈章侯求者寖衆闾井人即不相识屏障间以必致其画为悦颇稍厌苦犹力疾强应之无固靳少时吹箫度曲侠游多技能既终不过郁无所发抒作传奇数种以当歌哭将老皆弃去旅食屡空得米数斗辄分饷饥者且质衣饭僧放鱼鸟士大夫争礼其贤而摧心溷迹多野老方外交先生故非隐者也自先中丞方伯以来累世贵显并有行业先生少以诸生游太学明末为有力者推荐得贵官握符乘传拥车骑甚都将行会国事急遂还山称布衣度其官敕当如南安翁寘瓮埋山下也然终不以语人平生善家叔父约为兄弟章盖严事之顾见收为辈行忆崇祯壬午秋始相识秦淮上已挈令子祠君过余家时桐君为诸生年甫二十今髪已班白子女四五人先生七十矣回计三十年余不谓其率尔俄顷也吾叔父齿先五岁期以今年就山隂为夀兵兴道警又日事药饵不果往未免怏怏余观先生早鳏独处强饭如少壮吾宣岩壑即什一无当山隂其尚念吾侪朋旧睠然一来游乎为语桐君介夀过三日其理檝治篮舆为先生敬亭之装


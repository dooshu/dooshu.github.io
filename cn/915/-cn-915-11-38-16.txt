◇奏劾高阳王雍

臣闻赏必以道，用防淫人之奸；罚不滥及，以戒良士之困。刑者，亻刑也。每垂三宥，秉律执请，不得已而用之。是小大之狱，察之以情，一人呼嗟，或亏王道。刑罚得失，乃兴废之所由也。窃闻司州牧、高阳王臣雍栲杀奉朝请韩元昭、前门下录事姚敬贤，虽因公事，理实未尽。何者？太平之世，草不横伐，行苇之感，事验隆周。若昭等状彰，死罪以定，应刑于都市，与众弃之；如其疑似不分，情理未究，不宜以三清九流之官杖下便死，轻绝民命，伤理败法。往年在州，于大市鞭杀五人，及检赃状，全无寸尺。今复酷害，一至于此。朝野云云，咸怀惊愕。若杀生在下，虐专于臣，人君之权，安所复用。自开古以来，明明之世，未闻斯比也。武王曰：「吾不以一人之命而易天下。」盖重民命也。请以见事付廷尉推究，验其为劫之状，察其栲杀之理，使是非分明，幽魂获雪。（《魏书·任城王澄传》。又略见《北史》十八《任城王云传》）


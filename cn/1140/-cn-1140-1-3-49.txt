重修玉山惠照寺碑记

玉山旧有寺曰惠照盖隋胶禅师道塲而郷人或谓之土山寺以其山起平壤无巉岩大石也宋治平中一名会胜院至明洪武再建其间兴葺洊更无碑碣可考万历丁未间刑部尚书邑人徐公元太募修距今六十余年踵旧拓新崇其洼壤易其朽像增置十八阿罗汉树数楹为寺门丹雘粲然於是寺之规制始略备於乎是孰启之始余家双溪距寺二里有宣上人者与余善岁尝过游予登第後病甚闻家人语声辄筑筑然恐休於寺中祷梦斯吉是时大士像且颓落宣亟以见属已而无恙则以私钱五十缗新大士又数年复丐以广殿重门之役予力不能独为也僧募又不力因循十余年而宣病且死致语以为憾余闻而悲之谓当毕此愿以告郡邑文武诸公亲交之乐善者衆咸有助起康熙戊申再徂寒暑费金九百有奇事乃毕举余窃悲夫宣之不及见也寺後故有沃州亭最胜宋梅尚书询尝假馆僧舍圣俞诗所谓当年吾叔读书处也李侍郎含章亦尝隐此每风月良夕吹铁笛吟啸至今传为胜事登高四望山峙如拳溪环如带东拍麻姑西揖敬亭有足观者余尝欲复其亭以觞客赋诗士大夫之来游者且谓谿山幽曲视敬亭不啻过之惜乎吾力之不足以振此山也今既衰且老将以其余材作一草堂以为读书之所而时偃息於其间倘复有禅老彷佛远公大颠万一者予得以岁时杖屦来游亦足乐矣若夫侈布金为福田贪衆人之功为已力此韩子之所姗笑而佛氏之所不许也


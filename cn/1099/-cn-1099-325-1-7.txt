○請裁定宗藩事例疏 【 宗藩事例】

先該臣等題奉欽依重修大明會典、節奉敕諭、卿等宜督率各官、悉心講究、以成一代畫一經常之典、昭示無極、欽此欽遵、隨開館纂修間、臣等看得各衙門事例惟禮曹為繁、國家典章、亦惟禮制為重、乃屬纂修官、先將禮曹纂完、送副總裁官看改、然後呈送臣等刪潤、近該副總裁禮部尚書潘晟等將各官所纂禮曹事例、參互考訂、呈稿到閣、臣等仔細參詳、國家典禮、如儀制秩祀等項、皆出　祖宗列聖睿思親定至精極當、臣等不敢妄議、但次其年月、刪其重複、分類編錄、足垂永久、惟宗藩一事、條例最繁、前後事體參差不一、似皆因時立法、未能悉恊于中、至嘉靖四十四年該禮部題覆、言官建議、始定為宗藩條例一書、頒布天下、比時禮官亦自以稽考累朝典、制、慱采諸宗建白、斟酌損益、既殫厥心矣、然以臣等愚見觀之揆諸事理尚多有未當者、推原其意、徒以天潢支派浩繁。祿粮匱乏。國家之財力巳竭。宗室之冐濫滋多。不得不曲為隄防。嚴加裁抑。顧集議之始。末暇精詳。中間彼此矛盾。前後牴牾。或减削太苛。有虧敦睦。或擬議不定。靡所適從。或一事而或予或奪。或一令而旋行旋止。或事與理舛。窒碍難行。或法與情乖。輕重失當。徒使奸猾得以滋弊。有司無所持循。略舉數端、可知其槩、如親王樂工二十七戶。乃　高皇帝所定。載在會典。葢以藩王體尊。其燕饗皆得用樂。不獨迎接詔敕為然。今乃槩從裁革。此减削太苛。事例之未妥者也。又如親王故絕。既許為之繼封以重大宗。又云親弟親姪。方許請繼。及查例行之後。亦有不由親弟親姪而繼封者。此議擬不定。亦事例之未妥者也。又如郡王初封者。爵秩雖同。然有帝孫王孫之異亦當視其親疏以為差等親疏□殺之間多有難解今房屋等項。一槩停給。此親無隆殺。亦事例之未妥者也。又今文官三品以上皆得給與祭葬。郡王體亞親藩。乃身後墳價。槩從停給。此恩卹太薄。亦事例之未妥者也。又如郡王故絕者。不准襲封。而以罪革奪者。反得襲封。將軍等未有子者。許選繼室。而親郡王未有子者。乃反不許選繼。擅婚庶人。名粮止給五十石。而罪宗庶人。乃得七十餘石。又歷世不减。此恩紀失倫。亦事例之未妥者也。又如郡王與親王同城住居故絕者。止以本等官職奉祀而另城郡王故絕者。其子又得世授鎮國將軍此事同例異。亦事例之未妥者也。又如擅婚子女。不定年限。槩從查革。有一府而至數百位者。于法不可盡革。不革則又廢法。此釐革無序。亦事例之未妥者也。又如郡王故絕。與以罪革降者。事體原自不同。其冊印亦當分別進繳。今乃槩從繳奪。此混施無別。亦事例之未妥者也。又如濫妾及花生傳生子女冐請名封。將保勘宗室。通行革奪。長史等官俱問發邊衛充軍。及流官寄籍。奏請選婚者。革退另選。將被選之人發邊衛充軍。遇赦不宥。此立法太嚴。亦事例之未妥者也。諸如此類。尚不可以悉數。夫令所以布信。數易則疑。法所以防奸。二三則玩。見今該部處置宗藩事情。悉用此為準。因時救弊。似亦未為大害。但欲勒成簡冊。昭示將來。則必考求國體。審察人情。上不虧展親睦族之仁。下不失酌盈濟虛之術。使情法允恊。裒益適宜。乃足為經常可久之規。垂萬世不刊之典。今觀其例議。寔多未妥。臣等欲因仍紀載。則恐事理不順。有碍施行。欲徑從改易。則先皆題奉欽依。今不敢以臆見擅為更定。照得萬曆四年六月內該禮部題為名封事、奉聖音這宗室濫妾所生子女、于例巳不許請名請封、乃至令改姓易籍發為編民、殊非情理之當、見今重修會典、此等條例、都著議擬停當改正行、欽此、合無敕下禮部遵照前旨、將前項條例、再加斟酌、并累朝見行事例、係關宗藩者、悉行裒集、分類編錄、仍會同多官、議擬停當、上請聖裁、著為憲令、開送臣等纂入會典、庶法以畫一而可守、令以堅信而不移、懸諸日月、萬世無弊矣、


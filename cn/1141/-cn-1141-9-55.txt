禽言

其一
姑恶姑恶，使侬朝炊夜汲。
饥复采桑，故嗔不操作。
姑恶自可，小姑呶呶一何虐。
明年小姑亦有姑，行当知苦乐。

其二
不如归去，硕鼠虎步。
蒺藜塞涂，老马跼顾。

其三
泥滑滑，泥浅可脱，泥深不可拔。
儿家自有夫，何当随汝苟存活。
细雨霏霏行路难，长弓大剑相鞭挞。

其四
脱裤脱裤，芜田不耕办田赋。
里胥夜来烹我鸡，烧我蓬户。
岸阔河深，赤身走向何村去。

其五
婆饼焦，阿翁恼。
孙儿饥夜啼，饼焦亦言好。
南山高，孙儿有母留贼巢。
念欲往赎取，耐可囊无金错刀。

其六
行不得哥哥，白昼伏山阿，中夜渡河。
前有挟弹，后有张罗。
鹞子横天飞，雀死一何多。

其七
提壶提壶，有酒不饮当谁需。
忧来不能语，起步空庭周四隅。
手捋长髭须。
东家子焦唇读书，不如西邻子鼓瑟吹竽。







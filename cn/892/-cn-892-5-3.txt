东坡书传卷三


大禹谟第三


皋陶矢厥谟，禹成厥功，帝舜申之，作《大禹谟》《皋陶谟》《益稷》。

矢，陈也。申，推明之也。

曰若稽古大禹，曰文命，敷于四海，祗承于帝。

命，教也，以文教布于四海，而继尧、舜。以“文命”为禹名，则布于四海者，为何事耶？

曰：后克艰厥后，臣克艰厥臣，政乃乂，黎民敏德。

此禹之言也。君臣各艰畏，则非辟无自入。民利在为善而已，故敏于德。

帝曰：俞，允若兹嘉言，罔攸伏，野无遗贤，万邦咸宁。

君臣无所艰畏，则易事而简贤，贤者遁去，而善言不敢出矣。

稽于众，舍己从人，不虐无告，不废困穷，惟帝时克。

无告，天民之穷者也；困穷，士之不遇者也。帝，尧也。

益曰：都，帝德广运，乃圣乃神，乃武乃文。皇天眷命，奄有四海，为天下君。

都，美也。至道必简，至言必近。君臣相与艰畏，舍己而用众，礼鳏寡，达穷士，其为德若卑约。然此夸者之所小，而世俗之所谓无所至也。故舜特申之曰：是德也，惟尧能之，他人不能也。益又从而赞之曰：是德也，推而广之，则乃所以为圣神文武。而天之所以命尧为天子者，特以是耳。

禹曰：惠迪吉，从逆凶，惟影响。

惠，顺也。迪，道也。言吉凶之出于善恶，犹影响之生于形声。

益曰：吁，戒哉！儆戒无虞。

虞，忧也。自其未有忧而戒之矣。

罔失法度，罔游于逸，罔淫于乐。任贤勿贰，去邪勿疑，

贰，不专任也。

疑谋勿成，百志惟熙。

人之为不善，虽小人不能无疑。凡疑则已，则天下无小人矣。人之所以不能大相过者，皆好行其所疑也。疑谋勿成，则凡所志皆卓然光明，无可愧者。

罔违道以干百姓之誉，罔咈百姓以从己之欲。

民至愚而不可欺，凡其所毁誉，天且以是为聪明，而况人君乎。违道足以致民毁而已，安能求誉哉？以是知尧、舜之间，所谓百姓者，皆谓世家大族也。好行小慧，以求誉于此，固不足恤；以为不足恤，而纵欲以戾之，亦殆矣。咈，戾也。

无怠无荒，四夷来王。

九州之外，世一见曰王。《国语》：日祭、月祀、时享、岁贡、终王。

禹曰：於，帝念哉！德惟善政，政在养民。水、火、金、木、土、谷惟修。

所谓六府。

正德、利用、厚生，惟和。

所谓三事也。《春秋传》曰：“民生厚而德正，用利而事节。”“正德”者，《管子》所谓“仓廪实而知礼节，衣食足而知荣辱”也。利用，利器用也。厚生，时使薄敛也，使民之赖其生也者厚也。民薄其生，则不难犯上矣。利用厚生，而后民德正。先言正德者，德不正，虽有粟，吾得而食诸？

九功惟叙，九叙惟歌。戒之用休，董之用威，劝之以九歌，俾勿坏。

先事而语曰戒。休，恩也。董，督也。太史公曰：沐浴膏泽，而歌咏勤苦，古之治民者，于其勤苦之事则歌之，使忘其劳。九功之歌，意其若《豳诗》也欤？

帝曰：俞，地平天成，六府三事，允治，万世永赖，时乃功。

水土治曰平，五行叙曰成。赖，利也。乃，汝也。

帝曰：格，汝禹，朕宅帝位三十有三载，耄期，倦于勤。

八十、九十曰耄，百年曰期颐。

汝惟不怠，总朕师。禹曰：朕德罔克，民不依。皋陶迈种德，德乃降，黎民怀之。帝念哉。念兹在兹，释兹在兹，名言兹在兹，允出兹在兹，惟帝念功。

迈，远也。降，下也。种德者，如农夫之种殖也，众人之种其德也近，朝种而莫获，则其报亦狭矣。皋陶之种其德也远，造次颠沛，未尝不在于德，而不求其报也。及其充溢而不已，则沛然下及于民，而民怀之。圣人之德必始于念，故曰“帝念哉”。念兹者固在兹矣，及其念之至也，则虽释而不念，亦未尝不在兹也。其始也念仁而仁，念义而义；及其至也，不念而自仁、义也。是谓“念兹在兹，释兹在兹”。“名言”者，其辞命也。“允出”者，其情实也。孔子曰：“名之必可言，言之必可行。”是之谓名言。名之以仁固仁矣，名之以义固义矣，是谓“名言兹在兹”。及其念之至也，不待名言而情实皆仁义也，是谓“允出兹在兹”。此帝念念不忘之功也，故曰“惟帝念功”。禹既以是推皋陶之德，因以是教帝也。曰“迈种德”者，其德不可以一二数也。念之而已，念之至者，念与不念，未尝不在德也。其外之辞命，其中之情实，皆德也，而德不可胜用矣。孔子曰：“非礼勿视，非礼勿听，非礼勿言，非礼勿动。”一出于礼，而仁不可胜用矣。舜、禹、皋陶之微言，其传于孔子者盖如此。

帝曰：皋陶，惟兹臣庶，罔或干予正。

干，犯也。

汝作士，明于五刑，以弼五教，期于予治。刑期于无刑，民协于中，时乃功。懋哉！

期，至也。

皋陶曰：帝德罔愆，临下以简，御众以宽，罚弗及嗣，赏延于世。宥过无大，刑故无小；罪疑惟轻，功疑惟重。与其杀不辜，宁失不经。好生之德，洽于民心。兹用不犯干有司。

帝因禹之议皋陶，故推其功而勉之。皋陶忧天下后世，以刑为足以治也，故推明其所自，以为非帝之至德不能至也。

帝曰：俾予从欲以治，四方风动，惟乃之休。

帝之所欲，欲民仁而寿且富也。“风动”者，如风动物而物不病也。

帝曰：来，禹，降水儆予，成允成功，惟汝贤。

“降”当作“洚”，孟子曰：“洚水者，洪水也。”天以洪水儆予，而禹平之，使声教信于四海。

克勤于邦，克俭于家，不自满假，惟汝贤。

假，大也。

汝惟不矜，天下莫与汝争能；汝惟不伐，天下莫与汝争功。予懋乃德嘉、乃丕绩，天之历数在尔躬，汝终陟元后。人心惟危，道心惟微，惟精惟一，允执厥中。

人心，众人之心也，喜怒哀乐之类是也。道心，本心也，能生喜怒哀乐者也。安危生于喜怒，治乱寄于哀乐，是心之发，有动天地、伤阴阳之和者，亦可谓危矣。至于本心，果安在哉！为有耶？为无耶？有则生喜怒哀乐者，非本心矣；无则孰生喜怒哀乐者？故夫本心，学者不可以力求而达者，可以自得也，可不谓微乎？舜戒禹曰：吾将使汝从人心乎，则人心危而不可据；使汝从道心乎，则道心微而不可见。夫心岂有二哉？不精故也，精则一矣。子思子曰：“喜怒哀乐之未发谓之中，发而皆中节谓之和。中也者，天下之大本也；和也者，天下之达道也。致中和，天地位焉，万物育焉。”夫喜怒哀乐之未发，是莫可名言者，子思名之曰“中”，以为本心之表著。古之为道者，必识此心，养之有道，则卓然可见于至微之中矣。夫苟见此心，则喜怒哀乐无非道者，是之谓“和”。喜则为仁，怒则为义，哀则为礼，乐则为乐，无所往而不为盛德之事。其位天地、育万物，岂足怪哉！若夫道心隐微，而人心为主，喜怒哀乐，各随其欲，其祸可胜言哉！道心即人心也，人心即道心也。放之则二，精之则一，桀、纣非无道心也，放之而已。尧、舜非无人心也，精之而已。舜之所谓“道心”者，子思之所谓“中”也；舜之所谓“人心”者，子思之所谓“和”也。

无稽之言勿听，弗询之谋勿庸。可爱非君，可畏非民。众非元后何戴？后非众罔与守邦，钦哉！慎乃有位，敬修其可愿。

人之所愿，与圣人同，而不修其可以得所愿者，孟子所谓“恶湿而居下，恶醉而强酒”也。

四海困穷，天禄永终。

舜之授禹也，天下可谓治矣，而曰四海困穷者，托于不能，以让禹也。

惟口出好兴戎。朕言不再。

好，爵禄也。戎，兵刑也。吾言非苟而已，喜则为爵禄，怒则为兵刑。其为授禹也决矣。

禹曰：枚卜功臣，

枚，历也。

惟吉之从。帝曰：禹，官占，惟先蔽志，昆命于元龟。

蔽，断也。昆，后也。使卜筮之官占是事，必先断志而后令龟。

朕志先定，询谋佥同，鬼神其依，龟筮协从。

其者，意之之词也，以“龟筮协从”知之。

卜不习吉。

习，因也。卜已吉而更卜，为习吉。

禹拜稽首，固辞。帝曰：毋惟汝谐。正月朔旦，受命于神宗。

尧之所从受天下者曰文祖，舜之所从受天下者曰神宗。受天下于人，必告于其人之所从受者。《礼》曰：“有虞氏禘黄帝而郊喾，祖颛顼而宗尧。”则神宗为尧明矣。舜、禹之受天下于尧、舜也，及尧、舜之存，而受命于其祖宗矣。舜受命二十八年而尧崩，禹受命十七年而舜崩。既崩三年，然后退而避其子，是犹足信乎！

率百官，若帝之初。帝曰：咨，禹，惟时有苗弗率，汝徂征。

率，循也。徂，往也。

禹乃会群后，誓于师曰：济济有众，咸听朕命。蠢兹有苗，

蠢，动也。

昏迷不恭，侮慢自贤，反道败德，君子在野，小人在位，民弃不保。

天降之咎，肆予以尔众士，奉辞伐罪。尔尚一乃心力，

尚，庶几也。

其克有勋。三旬，苗民逆命。益赞于禹曰：惟德动天，无远弗届。

届，至也。

满招损，谦受益，时乃天道。帝初于历山，往于田，日号泣于旻天、于父母，负罪引慝，祇载见瞽瞍，夔夔齐栗，瞽亦允若。

夔夔，敬惧貌也。

至诚感神，

以诚感物曰诚。

矧兹有苗。禹拜昌言，曰：俞。

昌言，盛德之言也。

班师振旅，

班，还也。入曰振旅。

帝乃诞敷文德，

诞，大也。

舞干羽于两阶。

干，盾也。羽，翳也。两阶，宾主之阶也。

七旬，有苗格。

世传《汲冢书》以尧、舜为幽囚野死，而伊尹为太甲所杀，或以为信然；学者虽非之，而心疑其说。考之于《书》，禹既受命于神宗，出征三苗而反，帝犹在位，修文德，舞干羽，以来有苗。此岂逼禅也哉！





皋陶谟第四


曰若稽古皋陶，曰：允迪厥德，谟明弼谐。

迪，蹈也。谟，谋也。弼，正也。谐，和也。言世所称皋陶之德，皋陶信蹈而行之，非虚名也。其为人，谋也明，其正人之失也和，皆皋陶之德也。《书》言“若稽古”者四，盖史之为此书也，曰“吾顺考古昔，而得其为人之大凡如此”。在尧曰“放勋钦明，文思安安，允恭克让，光被四表，格于上下”；在舜曰“重华协于帝，濬哲文明，温恭允塞”；在禹曰“文命敷于四海，祗承于帝”；在皋陶曰“允迪厥德，谟明弼谐”，皆有虞氏之世史官记其所闻之辞也。有虞氏之世，而谓舜、皋陶为古可乎？曰：自今已上皆古也，何必异代？《春秋传》凡《虞书》皆曰《夏书》，则此书作于夏氏之世，亦不可知也。

禹曰：俞，如何？

“允迪厥德，谟明弼谐”者，史之所述，非皋陶之言也。而禹曰“俞”，所然者谁乎？此其间必有阙文者矣。皋陶有言，而禹然之，且问之，简编脱坏而失之耳。

皋陶曰：都，慎厥身，修思永。

慎其身之所修者，思其久远之至者。《礼》曰：“君子过言则民作辞，过动则民作则。”故言必虑其所终，行必稽其所敝。

惇叙九族，庶明励翼，迩可远在兹。

惇，厚也。叙，次也。庶明，众显者，谓近臣也。励，勉也。翼，辅也。自修身以及九族、近臣，此迩可远之道也。

禹拜昌言，曰：俞。

盛德之言，故拜。

皋陶曰：都，在知人，在安民。禹曰：吁，咸若时，惟帝其难之。知人则哲，能官人；安民则惠，黎民怀之。能哲而惠，何忧乎兜？何迁乎有苗？何畏乎巧言令色孔壬？

孔，甚也。壬，佞也。

皋陶曰：都，亦行有九德，亦言其人有德，乃言曰，载采采。

人有可知之道，而无可知之法，如萧何之识韩信，此岂有法可学哉！故圣人不敢言知人。轻用人而不疑，与疑人而不用，皆足以败国而亡家，然卒无知人之法。以诸葛亮之贤，而短于知人，况其下者乎？人主欲常有为，则事繁而民乱；欲常无为，则政荒而国削。自古及今，兵强国治而民安者无有也。人之难安如此，此禹之所畏，尧、舜之所病也。皋陶曰：然岂可以畏其难而不求其术乎？盖亦尝试以九德求之。亦行有九德者，以此自修也；亦言其人有德者，以此求人也。论其人，则曰斯人也有某德；言其德，则曰是德也有某事某事。采者，事也。“载采采”者，历言之也。

禹曰：何？皋陶曰：宽而栗，

栗，惧也。宽者患不戒惧。

柔而立，愿而恭，

愿，悫也。悫者或不恭。

乱而敬，

横流而济曰乱，故才过人可以济大难者曰乱，“乱臣十人”是也。才过人者，患在于夸傲。

扰而毅，

扰，驯也。

直而温，简而廉，

简易者，或无廉隅。

刚而塞，

塞，实也。刚者或色厉而内荏，故以实为贵。《易》曰：“刚健、笃实、辉光，日新其德。”

强而义。彰厥有常，吉哉！

德惟一，动罔不吉，故常于是德，然后为吉也。

日宣三德，夙夜浚明，有家。

宣，达也。浚，尽其才也。明，察其心也。言九德之中，得三人而宣达之，尽其才而察其心，则卿大夫之家可得而治也。

日严祗敬六德，亮采有邦。

得六人而严惮敬用之，信任以事，则诸侯之国可得而治也。

翕受敷施，九德咸事，俊乂在官，百僚师师，百工惟时。抚于五辰，庶绩其凝。

翕，合也。有治才曰乂。抚，循也。五辰，四时也。凝，成也。九德并至，文武更进，刚柔杂用，则以能合而受之为难；能合而受之矣，则以能行其言为难，故曰“翕受敷施，九德咸事”，此天子之事也。古之知言者，忘言而取意，故言无不通；后之学士胶于言而责其必然，故多碍，多碍故多说。天子用九德，诸侯用六，大夫用三，言不得不尔，而其实未必然也。孔子曰：“天子有争臣七人，诸侯五人，大夫三人。”使诸侯而有争臣七人，可得谓之僭天子乎？故观《书》者，取其意而已。或曰：皋陶之九德，区区刚柔之迹耳，何足以与知人之哲乎？然则皋陶何为立此言也？曰：何独皋陶，舜命夔曰：“直而温，宽而栗，刚而无虐，简而无傲。”箕子教武王“正直”“刚克”“柔克”，“沉潜刚克，高明柔克”。虽三圣之所陈详略不同，然皆以长短相辅，刚柔相济，为不知人者立寡过之法也。其意曰：不知人者，以此观人，参其短长、刚柔而用之，可以无大失矣。譬如药之有方，聚众毒而治一病。君臣相使，畏恶相制，幸则愈疾，不幸亦不至杀人者。此岂为秦越人、华佗设乎？

无教逸欲有邦，兢兢业业，一日二日万几。

事无不待教而成，惟国君之逸欲，莫有以教之者而自能也。位不期骄，禄不期侈，故一日二日之间，而可致危亡者至于无数。几，危也。

无旷庶官，天工人其代之。

天有是事，则人有此官，官非其人，与无官同。是废天事也，而可乎？

天叙有典，敕我五典、五惇哉！

敕，正也。

天秩有礼，自我五礼、五庸哉！

秩，亦叙也。庸，常也。

同寅协恭，和衷哉！

寅，敬也。衷，诚也。

天命有德，五服五章哉！天讨有罪，五刑五用哉！政事懋哉！懋哉！

懋，勉也。父义、母慈、兄友、弟恭、子孝，皆出于民性之自然，孰为此叙者，非天乎？我特从而正之，使益厚耳。豺獭之敬，啁啾之悲，交际之欢，攘夺之怒，牝牡之好，此五礼之所从出也。孰为此秩者，非天乎？我特从而修之，使有常耳。此二者，道德之事，非君臣同其诚敬，莫能致也。五等车服，天所以命有德，而我章之；刑罚，天所以讨有罪，而我用之。此二者，政事也，勉之而已。

天聪明自我民聪明，天明畏自我民明威。达于上下，敬哉有土。

上帝付耳目于民者，以其众而无私也。民所喜怒，威福行焉。自天子达，不避贵贱，有土者可不敬哉！

皋陶曰：朕言惠，

惠，顺也。

可厎行。禹曰：俞。乃言厎可绩。皋陶曰：予未有知，思曰赞赞襄哉！

曰，当作日。






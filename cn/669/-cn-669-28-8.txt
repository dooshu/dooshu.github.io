8　袁天綱言武氏貴不可言　李淳風言有女主王天下　左傳載陳敬仲畢萬之筮　史記載趙簡子夢游鈞天


唐史發潛謂：武氏之起，袁天綱言其貴不可言，李淳風云：「當有女主王天下，已在宫中。」此必武氏僭竊之後，姦佞之徒神其事，言天之所啓，非由人事也。愚謂：左氏載陳敬仲、畢萬之筮，太史公載趙簡子之夢，皆此類。

【全云】正論。

【集證】宋藝文志：「張唐英唐史發潛六卷。」

【元圻案】唐書方技傳：「袁天綱，益州成都人。武后之幼，天綱見其母曰：『夫人法生貴子。』后幼，姆抱以見，紿以男，天綱視其步與目，驚曰：『龍瞳鳳頸，極貴驗也。若爲女，當爲天子。』」又：「李淳風，岐州雍人。太宗得秘讖，言『唐中弱，有女武代王』。以問淳風，對曰：『其兆既成，已在宫中。又四十年而王，王而夷唐子孫且盡。』」〇史記趙世家：「簡子寤，語大夫曰：『我之帝所甚樂，與百神游於鈞天，廣樂九奏萬舞。吾見兒在帝側，帝屬我一翟犬，曰：「及而子之壯也，以賜之。」帝告我：「晉國且世衰，七世而亡，嬴姓將大敗周人於范魁之西，而亦不能有也。今余思虞舜之勳，適余將以其胄女孟姚配而七世之孫。」』」






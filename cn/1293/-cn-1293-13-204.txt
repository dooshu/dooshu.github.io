○词综补遗录范邱词讹脱

词综补遗录范仲允妻伊川令，第三四句脱“时又”二字，并脱换头第二句，词律亦如之。又录邱氏烛影摇红词，脱“尘世多情”至“枯荷池沼”二十五字，且以换头第一二句连属上阕，似沿词苑丛谈、乐府纪闻原本，未及详校，致与本调不协。范妻词云：“西风昨夜穿帘幕。闺院添萧索。最是梧桐零落时，又迤逦、秋光过却。人情音信难。鱼雁成担搁。教奴独自守空房，泪珠与灯花共落。”邱词云：“绿净湖光，浅寒先到芙蓉岛。谢池幽梦属才郎，几度生春草。尘世多情易老。更那堪、秋风袅袅。晚来羞对，香芷汀洲，枯荷池沼。恨锁横波，远山浅黛何心扫。湘江人云叹无依，此意从谁表。喜趁良宵月皎。况难逢、人间两好。莫辞沉醉，醉入屏山，只愁天晓。”邱氏一作湘江妓，词为侑舒信道作，非纪闻所云池中物也。


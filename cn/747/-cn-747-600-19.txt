○连州贺赦表

臣某言：伏奉今月一日制书，大赦天下者。盛德广运，浃於华夷。天光下临，照被幽蛰。臣某诚欢诚跃，顿首顿首。伏惟睿圣文武皇帝陛下，神扶宝祚，天赞鸿猷。意有所之，事无不克。当淮甸凯旋之後，是域中庆幸之时，顺阳和以发生，施霈泽於寰海。网开三面，危疑者许以自新；耳达四聪，瑕累者期於录用。求硕画於庶位，虑遗材於放臣。旌忠烈之家，赏勋庸之胤。仁及枯骨，无隔於寇戎；荣加显亲，普沾於存殁。恤刑已责，实廪蠲徭。颁锡彰有客之诗，崇儒叶宗予之望。岳渎咸秩，耆艾饮和。大僚承任子之恩，武旅荷赐金之宠。斯皆禹、汤、文、武之遗美，高祖、太宗之耿光，集於圣朝，然後大备。德音所至，和气随之。欢谣上彻於九天，福祚永延於亿载。能使远夷屈膝，岂惟小丑革心！率土人臣，不胜大庆。臣久辞阙下，恪守海隅。犬马之诚，倍百恒品。无任跃屏营之至。


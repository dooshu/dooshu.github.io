○雕赋

当九秋之凄清，见一鹗之直上；以雄才为己任，横杀气而独往。梢梢劲翮，肃肃逸响；杳不可追，俊无留赏。彼何乡之性命，碎今日之指掌；伊鸷鸟之累百，敢同年而争长。此雕之大略也。若乃虞人之所得也，必以气禀元冥，阴乘甲子；河海荡，风乱起；雪Ё山阴，冰缠树死。迷向背於八极，绝飞走於万里。朝无所充肠，夕违其所止；颇愁呼而蹭蹬，信求食而依倚。用此时而弋，待弋者而纲纪；表狎羽而潜窥，顺雄姿之所拟。捷来於森木，固先系於利觜；解腾攫而竦神，开网罗而有喜。献禽之课，数备而已。及乎闽隶受之也，则择其清质，列在周垣；挥拘挛之掣曳，挫豪梗之飞翻。识畋游之所使，登马上而孤骞。然後缀以珠饰，呈於至尊；抟风枪桑，用壮旌门。乘舆或幸别馆，猎平原；寒芜空阔，霜仗喧繁。观其夹翠华而上下，卷毛血之崩奔；随意气而电落，引尘沙而昼；豁堵墙之荣观，弃功效而不论。斯亦足重也。至如千年孽狐，三窟狡兔；恃古冢之荆棘，饱荒城之霜露。回惑我往来，趑趄我场圃。虽有青载角，白鼻如瓠；蹙奔蹄而俯临，飞迅翼而遐寓。而料全於果，见迫宁遽；屡揽之而颖脱，便有若於神助。是以晓哮其音，飒爽其虑；续下鞲而缭绕，尚投迹而容与。奋威逐北，施巧无据；方蹉而就擒，亦造次而难去。一奇卒获，百胜昭著；夙昔多端，萧条何处。斯又足称也。

尔其鹄凡之伦，莫益於物，空生此身。联拳拾穗，长大如人；肉多奚有，味乃不珍。轻鹰隼而自若，托鸿鹄而为邻。彼壮夫之慷慨，假强敌而逡巡；拉先鸣之异者，及将起而遄臻。忽隔天路，终辞水滨，宁掩群而尽取，且快意而惊新。此又一时之俊也。夫其降精於金，立骨如铁；目通於脑，筋入於节。架轩楹之上，纯漆光芒；掣梁栋之间，寒风凛冽。虽趾乔千变，林岭万穴；击丛薄之不开，突义牙而皆折，此又有触邪之义也。久而服勤，是可呀畏。必使乌攫之党，罢钞盗而潜飞；枭怪之群想英灵而遽坠。岂比乎？虚陈其力，叨窃其位，等摩天而自安，与抢榆而无事者矣？故不见其用也。则晨飞绝壑，暮起长汀；来虽自负，去若无形。置巢截や，养子青冥。倏尔年岁，茫然阙庭；莫试钩爪，空回斗星。众雏傥割鲜於金殿，此鸟已将老於岩扃。


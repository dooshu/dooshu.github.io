秋日閒居和同年乔石林编修韵

其一
改官俄累月，拄笏尚閒居。
侧想千春近，回看万事疏。
怀残投客刺，读倚借人书。
落叶西邻过，荒庭倦扫除。

其二
客子归无计，长拚不忆家。
狂难容白眼，贫忍负黄花。
雨逼疏帘暗，风吹老屋斜。
前年剧幽兴，手揽赤城霞。

其三
自信山农老，何当圣主知。
搜奇惭识字，安拙懒填词。
室小留人坐，官贫任客嗤。
沧洲吾道在，蓄意待来兹。

其四
经年慵揽镜，怯见鬓丝残。
睡每凭书帙，吟长绕石栏。
风沙摧日暮，灯火送更阑。
无策酬恩遇，馀生敢自宽。

其五
金门从索米，漆室敢忧时。
鲙忆鲜随网，莼思滑满匙。
地维摇北极，朋会罢南皮。
剩有呼天泪，旁人未遣知。

其六
乍霁云初敛，轻寒日易晡。
揽裘毛似鞟，把卷粟生肤。
山阁思红叶，家书问白须。
素餐吾老去，浩荡复何拘。

其七
傍炉烧紫芋，列瓮脍寒齑。
味转憎熊掌，香偏畏麝脐。
残葵秋雨数，独树夕阳低。
星陨知何意，看垂屋角西。

其八
衰嫌药力少，病起杖藜轻。
腕脱烦书札，愁眠警柝声。
细虫终夜语，独雁九霄鸣。
稍喜无家累，翛然几榻清。

其九
文章成底事，秃笔日频拈。
敢望班张辈，谁能仕学兼。
清谈收玉麈，艳体薄香奁。
尚有难閒处，徵诗债屡添。

其十
俸钱兼僦屋，荒馆即高斋。
土锉人同爨，牙签手自排。
苍颜惭赤绂，旧梦逐青鞋。
眼底西山近，还悭立翠崖。



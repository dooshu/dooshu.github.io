●卷八十七　郊社考二十

○籍田祭先农

周制：天子孟春之月，乃择元辰，亲载耒耜，置之车右，帅公、卿、诸侯、大夫，躬耕籍田千亩於南郊（籍，借也。借人力以理之，劝天下使务农也，谓之帝籍。天子籍田千亩於南郊。诸侯百亩，谓籍於东郊）。冕而朱紘，躬秉耒，天子三推（推，发也。诸侯、三公冕而青紘，躬秉耒，三公五推，卿、诸侯九推）。反，执爵於太寝，三公、九卿、诸侯、大夫皆御，命曰劳酒（既耕而燕饮，以劳群臣也。大寝，路寝。御，侍也）。内宰上春诏王后帅六宫之人，而生穜稑之种，而献之於王（六宫之人，夫人以下，分居后之六宫者。古者，使后宫藏种，以其有传类蕃孳之祥。必生而献之者，示能育之，使不伤败，且以佐王耕事，供祭祀也。先种後熟谓之穜，後种先熟谓之稑）。甸师掌帅其属而耕耨王籍，以时入之（其属，庶人也。耨，锄也。王籍谓王者籍田千亩，帅公、卿以下亲耕之处也。甸师帅庶人终耕之，入其收於王，以供粢盛）。

宣王即位，不籍千亩（自厉王时，籍田礼废，宣王即位，不复遵古）。虢文公谏曰（虢仲之後，为王卿士）："不可。夫民之大事在农，上帝之粢盛於是乎出，是故稷为大官（民之大事在农，故稷之职为大官）。古者，太史顺时〈瓜见〉（音脉，视也）土，阳瘅愤盈，土气震发（瘅，丁佐反。瘅，厚也。愤，积也。盈，满也。震，动也。发，起也），农祥晨正（农祥，房星也。晨正，谓立春之日，晨中於午也。农事之候，故曰农祥），日月底於天庙（底音旨。底，至也。天庙，营室也。孟春之月，日月皆在营室），土乃脉发（脉，理也，《农书》曰："春土，长冒撅，陈根可拔，耕者急发。"）。先时九日（先，去声。先，先立春日也），太史告稷曰：'自今至於初吉（告，古毒反。初吉，二月朔日也。《诗》云："二月初吉。"），阳气俱烝，土膏其动（蒸，升也。膏，润也。其动，润泽欲行）。弗震弗渝，脉其满眚，榖乃不殖（震，动也。渝，变也。眚，灾也。言阳气俱升，土膏欲动，当即发动变泻其气。不然，则脉满气结，更为灾病，榖乃不殖）。'稷以告（以太史之言告王）王曰：'史帅阳官以命我司事曰：距今九日，土其俱动，王其祗祓，监农不易。'王乃使司徒咸戒公卿、百吏、庶民（百吏，百官也。庶民，甸师所掌之民，盖主耕耨王之籍田者），司空除坛於籍（司空，掌地也），命农大夫咸戒农用（农大夫，田畯也。农用，农器也）。先时五日，瞽告有协风至（瞽，乐太师，知风声者。协，和也，风气和，时候至也。立春曰融风），王即斋宫（斋，侧皆反，所斋之宫），百官御事，各即其斋三日（御，治也）。王乃淳濯飨醴（淳，沃也。濯，溉也。飨，饮也。谓王沐浴饮醴酒）。及期（期，耕日也），郁人荐鬯（郁，郁金香草，宜以和鬯酒也。《周礼》："郁人掌祼器，凡祭祀宾客，和郁鬯以实彝而陈之。"共王之斋鬯。共音恭），牺人荐醴（牺人，司尊也，掌共酒醴者），王祼鬯，飨醴乃行（祼，灌也。灌鬯、饮醴，皆所以自香洁），百吏、庶民毕从。及籍，后稷监之（从，去声），膳夫、农正陈籍礼（膳夫，上士也，掌王之饮食膳羞之馈食。农正，田大夫，主敷陈籍礼而祭其神，为农祈也），太史赞王，王敬从之。王耕一墢（墢，钵、伐二音。一墢，一耜之墢也。王无耦，以一耜耕），班三之（班，次也。三之，下各三其上也。王一墢，公三，卿九，大夫二十七），庶人终于千亩（终，尽耕也）。其后稷省功，太史监之；司徒省民，太师监之（省，息耕反）；毕，宰夫陈飨，膳宰监之（宰夫，下大夫也。膳宰，膳夫也）。膳夫赞王，王歆太牢，班尝之，庶人终食。是时也，王事唯农是务，无有求利於其官，以干农功。三时务农而一时讲武（三时，春、夏、秋。一时，冬也。讲，习也），故征则有威，守则有财。若是，乃能媚於神而和於民。今天子欲修先王之绪而弃其大功，匮神之祀而困民之财，将何以求福用民？"王弗听（《国语　周语》）。

汉文帝制曰："农，天下之本。其开籍田，朕躬耕，以给宗庙粢盛。"《旧仪》，春始东耕於籍田，官祠先农以一太牢，百官皆从（先农，神农也。《五经要义》云：立坛於田所祠之，其制度如社之坛），赐三辅二百里孝悌、力田、三老帛。种百榖万斛，为立籍田仓，置令、丞。榖皆以给天地、宗庙、群神之祀，以为粢盛。

景帝诏曰："朕亲耕，为天下先。"

昭帝幼即位，耕於钩盾弄田（钩盾，宦者近署，故往试耕为戏弄）。

後汉明帝永平中，二月东巡，耕於下邳。

章帝元和中，正月北巡，耕於怀县。其籍田仪：正月始耕，常以乙日祠先农，及耕於乙地。昼漏上水初纳，执事告祠先农，以享（耕日，以太牢祭先农於田所）。耕时，有司请行事，就耕位，天子、三公、九卿、诸侯、百官以次耕，推数如周法。力田种各耰讫，有司告事毕。是月，命郡国守皆劝人始耕。

魏氏天子亲耕籍田，藩镇阙诸侯百亩之礼。

晋武帝太始四年正月丁亥，帝躬耕籍田於东郊，诏曰："近代以来，耕籍田於数步之中，空有慕古之名，曾无供祀训农之实，而有百官车徒之费。今循千亩之制，当与群公卿士躬稼穑之艰难，以帅先天下，处田地於东郊之南、洛水之北。"（去宫八里，远十六里，为北千亩）。帝御木辂以耕，太牢祀先农。自惠帝後，礼废矣。

东晋元帝将脩耕籍，事竟不行（时朝议："至尊应躬祠先农不？"贺循曰："汉仪无躬祭之文，然王祭四望则毳冕，祭社稷、五祀则絺冕，以此不为无亲祭之义。"）。

宋文帝元嘉二十一年，将亲耕（时史学生山谦之以科鸠集其仪，因巳奏闻，诏言斟酌众条，造定图注）。先立春九日，司空、大司农、京尹、令、尉，度宫之辰地八里之外，整制千亩，中开阡陌。立先农於中阡西陌南，御耕坛於中阡东陌北。将耕，宿青幕於耕坛之上。皇后帅六宫之人出穜稑之种，付籍田令。耕日，太祝令以一太牢祠先农，如帝社仪。孟春上辛後吉亥，御乘耕根三盖车，驾苍驷，建青旂，著通天冠，青帻，青衮，佩苍玉。蕃王以下至六百石皆衣青，唯三台武卫不耕，不改章服。驾出，如郊庙仪。至籍田，侍中跪奏"至尊降车"，临坛，大司农跪奏"先农已享，请皇帝亲耕"。太史赞曰"皇帝三推三反"，於是群臣以次耕，王公及诸侯五推五反，孤卿、大夫七推七反，士九推九反。籍田令率其属耕竟亩，洒种，即耰，礼毕。乃班下州县，悉备其礼焉。

齐武帝永平中，耕籍田，用丁亥（时有司奏，正月丁亥可祀先农。比来并用立春後亥，王俭以为亥日籍田，经记无文。助教周山文议曰："蔡邕《月令章句》解'元辰'云：'日，士也；辰，支也。有事於天，用日；有事於地，用辰。'"何佟之云："《少牢馈食礼》云：'孝孙某，来日丁亥，用荐岁事於皇祖。'郑以不必丁亥，今但直举一日以言之耳。禘太庙礼日用丁亥，若不得丁，则用已亥、辛亥，苟有亥焉，可也。汉文用此日耕籍祀先农，後相承用之，非有别义。"班固序亥位，亦云："阴气应无射，该藏万物，而杂阳阂种也。"且亥既水辰，含育为性，播厥取吉，其在兹乎）。使御史乘马车，载耒耜，从五辂。

梁初依宋、齐礼，以正月用事，不斋不祭。天监十二年，以启蛰而耕（时在二月内。《尚书》云"以殷仲春"，籍田理在建卯，於是改用二月），与百官御事并斋三日，沐浴祼飨。侍中奉耒耜，载於象辂，以随木辂之後（《礼》云："亲载耒耜，措於参保，介之御间。"则置所乘辂上）。普通二年，又移籍田於建康北岸，筑兆域如南北郊。别有观耕台在坛东。帝亲耕毕，登此台以观公卿之推反。

後魏太武帝天兴三年春，始躬耕籍田，祭先农，用羊一。

北齐籍於帝城东南千亩内，种赤粱、白榖、大豆、赤黍、小豆、黑穄、麻子、大麦、小麦，色别一顷。自馀一顷，地中通阡陌，作祠坛於陌南阡西，广轮三十尺，四陛、三壝、四门。又为大营於外，设御耕坛於阡东陌北。每岁正月上辛後吉亥，祠先农神农氏於坛上，无配飨。祭讫，亲耕。

隋制，於国南十四里启夏门外置地千亩，为坛行礼。播殖九榖，纳於神仓，以拟粢盛。秸槀以饷牺牲

唐制，皇帝孟春吉亥，飨先农於东郊，亲耕於籍田。

太宗贞观三年正月，亲祭先农，籍於千亩之甸。

初，议籍田方面所在，给事中孔颖达曰："《礼》，天子籍田於南郊，诸侯於东郊。晋武帝犹於东南。今於城东，不合古礼。"帝曰："礼缘人情，何常之有？《虞书》云'平秩东作'，则尧舜敬授人时，已在东矣。又乘青辂，载黛耜者，所以顺於春气，故知合在东方。且朕见居少阳之地，田於东郊，盖其宜也。"於是遂定。自後每岁常令有司行事。

高宗永徽三年正月，亲享先农，躬御耒耜，率公卿耕於千亩之甸。

乾封二年正月，行籍田之礼，躬秉耒耜而九推。礼官奏，陛下合三推，上曰："朕以身率下，自当过之，恨不终千亩耳。"

初，将耕籍田，阅耒耜，有雕刻文饰者，谓左右曰："田器农人执之，在於朴素，岂贵文饰乎？"乃命撤之。

仪凤二年，亲耕籍田於东郊。

景雲三年，亲耕籍田。

武太后改籍田坛为先农坛。神龙初，复改先农坛为帝社坛（详见《社稷门》）。

元宗开元二十三年正月，亲祀先农。礼毕，降至耕位，侍中执耒，太仆执辔，上谓左右曰："帝籍之礼，古则三推，朕今九推，庶九榖之报也。"遂进耕五十馀步，尽陇乃止。耕毕，还斋宫，大赦，侍耕、执牛官皆加级赐帛。其年十一月，亲祀神农於东郊，以后稷配，亲耕耒耜而九推焉。

宪宗元和五年，上将行籍田之礼，诏有司详定仪注。太常言："籍田礼废，已五十馀年，有司案牍无可检寻。今据《礼经》及开元、乾元故事，并徵前代沿革参详定。"敕付所司，未及施行而罢。

◎唐开元礼

皇帝吉亥享先农仪（摄事附）

△斋戒

前祀五日，皇帝散斋三日於别殿；致斋二日，一日於太极殿，一日於行宫。馀同上辛仪。

△陈设

先农坛高五尺，方五尺，四出陛，其色青，祀前二十日修毕。前享三日，陈设如圜丘仪。前享二日，太乐令设宫悬乐如圜丘仪，唯乐悬树路鼓、为瘗坎於坛壬地外壝之内为异。前享一日，奉礼设御位如圜丘仪，唯设望瘗位於坛西南当瘗坎北向，又设奉礼位於瘗坎西南，东面南上为异（摄事，右校埽除坛之内外。前享二日，卫尉设享官公卿以下次於外壝东门外道南，北向西上；设陈馔幔於内壝东门外道南，北向。太乐令设宫悬。前享一日，奉礼郎设享官公卿位於内壝东门内道北，执事位於道南，西向北上；设御史位於坛下如式；又设奉礼位於乐馋东北，赞者二人在南，差退，俱西向北上；又设奉礼赞者位於瘗坎西南，东面，南上；设协律郎伫於坛上南陛之西，东向。太乐令於北悬间。享官门外位皆於东壝外道南如式）。又设御耕籍位於外壝南门之外十步所，南向。设从耕位：三公、诸王、诸尚书、诸卿位於御座东南，重行西向，各依推数为列；其公、王、尚书、卿等非耕者位於耕者之东，重行西向，俱北上；介公、酅公位於御位西南，东向，以北为上。尚舍设御耒席於三公之北少西，南向。奉礼又设司农卿位於御耒席东少南，西向；廪牺令於司农卿之南，少退；诸执耒耜者位於公卿耕者之後，非耕者之前，西面（御耒耜一具，三公耒耜三具，诸王、尚书、卿各三人，合耒耜九具。以下耒耜，太常各令籍田农人执之。摄事无"设耕籍位"以下至此仪）。设酒樽之位於坛上：神农氏牺樽二、象樽二、山罍二，在东南隅，北向；后稷氏牺樽二、象樽二、山罍二，在神农酒樽之东，俱北向西上（樽皆如勺、幂，有坫以置爵）。设御洗於坛南陛东南，亚献洗於东陛南，俱北向。执樽、罍、篚、幂者各位於樽、罍、篚、幂之後。设币篚於坛上，各於樽坫之所。晡後，郊社令帅斋郎以樽、坫、罍、洗、篚、幂入设於位（升坛者自东陛）。谒者引光禄卿诣厨视濯溉（凡导引者，每曲一逡巡），赞引引御史诣厨省馔具（光禄卿以下每事讫，各还樽所）。享日，未明十五刻，太官令帅宰人以鸾刀割牲，祝史以豆取毛血，各置於馔所，遂烹牲。未明五刻，太史令、郊社令各服其服升，设神农氏神座於坛上北方，南向；设后稷氏神座於东方，西向，席皆以莞，设神位於座首。

△銮驾出宫

乘耕根车於太极殿前。馀同圜丘仪。

△馈享

享日，未明三刻，诸享官及从享之官各服其服。郊社令、良酝令帅其属入实樽、罍及币（牺樽实以醴齐，象樽实以盎齐，山罍实以清酒。齐皆加明水，酒皆加元酒，各实於上樽。币皆以青）。太官令帅进馔者实诸笾、豆、簠、簋等，入设於馔幔内。未明二刻，奉礼帅赞者先入就位。其御史及礼官等入再拜、埽除及就位，如圜丘仪。未明一刻，谒者、赞引各引享官以下就门外位。司空行埽除及从享群官、客使等次入就位，并如圜丘仪（摄事，自"未明三刻"至此与正仪同）。初，未明三刻，诸卫列大驾，仗卫陈设如式。侍中版奏"外办，请中严"。乘黄令进耕根车於宫南门外，回车南向（若行宫去坛稍远，严警如式）。未明一刻，侍中版奏"外办"。质明，皇帝服衮冕，乘舆以出，伞扇、华盖、侍卫如常仪（侍中负玺陪从如式）。皇帝升车讫，乘黄令进耒，太仆受载如初。黄门侍郎奏"请銮驾发引"，还侍位。銮驾动，之大次，并如圜丘仪。郊社令以祝版进御署讫，近臣奉出，郊社令受，各奠於坫，如圜丘仪。初，皇帝降车讫，乘黄令受耒耜，授廪牺令而横执之，左其耜，之耜所，置於席，遂守之（凡执耒耜皆横之，授则先其耒，後其耜）。皇帝停大次半刻顷，其奏办、出次、太常卿请行事，并如圜丘仪（摄事，众官拜讫，谒者白太尉"有司谨具，请行事"。无"初，未明三刻"下至此仪）。协律郎举麾，工鼓祝，以角音奏《永和之乐》，以姑洗之均（自後接神皆奏姑洗），作文舞之舞。乐舞三成，偃麾，戛敔，乐止。太常卿前奏称"请再拜"，退复位。皇帝再拜，及奠玉币、奏乐之节并如圜丘仪（摄事，谒者引太尉升，奠币）。太常卿引皇帝进，北面跪，奠於神农氏神座，俯伏，兴。太常卿引皇帝少退，北向再拜讫，太常卿引皇帝又立於西方，东向。又太祝以币授侍中，侍中奉币北向进，皇帝受币，太常卿引皇帝进，东面跪，奠於后稷氏神座，俯伏，兴。太常卿引皇帝少退，东面再拜讫，登歌止。太常卿引皇帝，乐作；皇帝降自南陛，还版位，西向立，乐止。初，群官拜讫，祝史奉毛血之豆立於门外。於登歌止，祝史奉毛血入，升自南陛，配座升自东陛，太祝迎取於坛上，进奠於神座前，太祝退立於樽所。皇帝既升奠币，太官令出，帅进馔者奉馔陈於内壝门外。谒者引司徒出诣馔所，司徒奉神农之俎。皇帝既至版位，乐止（摄事无）。太官令引馔入。俎初入门，《雍和之乐》作；馔至陛，乐止。祝史进彻毛血之豆，降自东陛以出。神农氏之馔升自南陛，配座之馔升自东陛，太祝迎引於坛上，各设於神座前（笾，豆盖幂先彻乃升；簋、簠既奠，却其盖於下）。设讫，谒者引司徒以下降自东陛，复位，太祝各还樽所。太常卿引皇帝（摄事，谒者引太尉）。诣罍洗，乐作。其盥洗、奏乐及斋郎奉俎，并如圜丘之仪。太常卿引皇帝诣神农氏酒樽所，执樽者举幂，侍中赞酌醴齐讫，《寿和之乐》作（皇帝每酌献及饮福，皆作《寿和之乐》）；太常卿引皇帝进神农氏神座前，北向跪，奠爵，俯伏，兴。太常卿引皇帝少退，北向立，乐止。太祝持版进於神座之右，东面跪，读祝文曰："维某年岁次月朔日，子开元神武皇帝某（摄事云："谨遣太尉封臣名。"）。敢昭告於帝神农氏：献春伊始，东作方兴，率由典则，恭事千亩。谨以制币、牺齐、粢盛、庶品，肃备常祀，陈其明荐，以后稷氏配神作主。尚飨。"讫，兴。皇帝再拜（摄事，太尉再拜。下仿此）。初，读祝文讫，乐作；太祝进，跪奠版於神座，兴，还樽所，皇帝拜讫，乐止。太常卿引皇帝诣后稷氏酒樽所，酌献、乐作，并如神农氏，唯皇帝东向立为异。太祝持版进於神座之右，北向跪，读祝文曰："维某年岁次月朔日，子开元神武皇帝某，敢昭告於后稷氏：土膏脉起，爰修耕籍，用荐常事於帝神农氏。惟神功协稼穑，实允昭配，谨以制币、牺齐、粢盛、庶品，式陈明荐，作主侑神。尚飨。"讫，兴，皇帝再拜。初，读祝文讫，乐作；太祝进，跪奠版於神座，俯伏，兴，还樽所，皇帝拜讫，乐止。太常卿引皇帝进神农氏神座前，北向立，乐作。太祝各以爵酌上樽福酒（摄事，太祝酌罍福酒），其饮福、受胙、乐舞等，并如圜丘仪（摄事亦同圜丘摄事）。初，皇帝将复位，谒者引太尉诣罍洗（摄事，谒者引太常卿为亚献），盥手、洗爵讫，谒者引太尉自东陛升坛，诣神农氏象樽所。执樽者举幂，太尉酌盎齐，武舞作。谒者引太尉进神农氏神座前，北向跪，奠爵，兴，谒者引太尉少退，北向再拜。谒者引太尉诣后稷氏象樽所，取爵於坫，执爵者举幂，太尉酌盎齐。谒者引太尉进后稷氏神座前，东向跪，奠爵，兴，谒者引太尉少退，东向再拜。谒者引太尉进神农氏神座前，北向立，太祝各以爵酌罍福酒，合置一爵。一太祝持爵进太尉右，西向立，太尉再拜受爵，跪祭酒，遂饮卒爵。太祝进受爵，复於坫，太尉兴，再拜，谒者引太尉降复位。初，太尉献将毕，谒者引光禄卿诣罍洗，盥手、帨爵、升酌盎齐，终献，如亚献之仪。讫，谒者引光禄卿（摄事同）降复位，武舞止。诸祝各进，跪彻豆，兴，还樽所（彻者，笾、豆各一少移於故处）。奉礼曰"赐胙"，赞者唱"众官再拜"，在位者皆再拜（已饮福者不拜）。《永和之乐》作，太常卿前奏称"再拜"，退复位，皇帝再拜。奉礼曰"众官再拜"，在位者皆再拜，乐一成止。太常卿奏"请就望瘗位"。奉礼帅赞者就瘗坎西南位，太常卿引皇帝，《太和之乐》作；皇帝就望瘗位，北向立，乐止。於群官将拜，祝各执篚进神座前，取币，各由其陛降坛诣坎，以币置於坎讫，奉礼曰"可瘗"，东西各四人寘土。半坎，太常卿前奏"礼毕，请就耕籍位（摄事，谒者进太尉之左，白"礼毕"，享官执事再拜出，如圜丘摄事）。"太常卿引皇帝，乐作；皇帝诣耕籍位，南向立，乐止。初，白"礼毕"，奉礼帅赞者还本位（摄事无诣耕籍位）。

△耕籍

皇帝将诣望瘗位，谒者引三公及应从耕、侍耕者各就耕位。司农先就位，诸执耒者皆就位。皇帝初诣耕位，廪牺令进诣御耒席南，北面跪，俯伏，搢笏，解耒韬，出耒，执耒起，少退，北面立。司农卿受耒，以授侍中，侍中奉耒进，皇帝受以三推。侍中前受耒耜反，於司农司，农反於廪牺令讫，还本位。廪牺令复耒於韬，执耒起，复位立。皇帝初耕，执耒者以耒耜各授侍耕者。皇帝耕讫，三公、诸王五推，尚书卿九推讫，执耒者前受耒耜，退复位。侍中前奏"礼毕"，退复位。太常卿引皇帝入自南门，还大次，乐作。皇帝出自内壝东门，殿中监前受镇珪，以授尚衣奉御，殿中监又前受大珪，华盖、侍卫如常仪。皇帝入次，乐止。谒者、赞引各引享官及从享群官、诸方客使以次出。赞引引御史、太祝以下俱复执事位，立定，奉礼曰"再拜"，御史以下皆再拜，赞引引出。工人二舞以次出。太常卿帅其属以次耕於千亩。其祝版燔於斋所。

△銮驾还宫（如圜丘仪）

△劳酒

车驾还宫之明日，设会於太极殿，如元会之仪（唯不贺、不上寿为异）。

△籍田东郊仪

皇帝夹侍二人、正衣二人（右合以祀先农坛上行事夹侍、正衣充），中书门下先奏。侍中一人（奉耒耜，进耕毕，复受，奏"礼毕"）、中书令一人（侍从）、礼部尚书一人（侍从官巳下，并合便取祀先农坛上行事官充）、司农卿一人（授耒耜於侍中，侍耕）、右卫将军一人（巳上并侍卫）。太尉、司徒、司空各一人，行五推礼（旧例，宰臣摄行事），九卿九人，行九推礼（旧例，差左右仆射、六尚书、御史大夫摄行事），诸侯三人，行九推礼（差正员三品官及嗣王摄行事）。礼仪使一人（赞导耕籍礼）、太常卿一人（赞导耕籍礼。已上官合便取祀先农坛上行事官充），右礼司状上中书门下请奏差，如本官不足，差六品已下官充，并服袴褶。御耒耜二具，并韬（并以青色，内一具副。准乾元故事，合依农人所执者制造，不合雕饰。事毕日收）；藉耒耜一丈席二领。三公、九卿、诸侯耒耜一十五具。御耒耜牛四头（内二头副，并牛衣。每随牛一人，并绛衣介帻，须明娴农务者行事，礼司专差人赞导），高品中官二人（执侍耒耜，并衣裤褶）。太常帅其属庶人（量用二十八人以备礼），郊社令一人（检校）、太常少卿一人（帅庶人赴耕所）、太常博士六人（分赞导耕礼。如本司官不足，准旧例本司具名上中书门下，请差摄行事）、司农少卿一人（检校庶人终千亩）。廪牺令二人，一人奉耒耜授司农卿，一人掌耒耜（系差五品、六品清资官摄充），三公、九卿、诸侯耕牛四十头（内十头副。每头随牛人一人，须明娴农耕者差）；庶人耒耜二十具、畚二具、锸二具（以木为刃。府司差一人专知）。管籍田县令一人（具朝服，当耕籍田时，立於田畔，候耕毕去）、畿甸诸县令（准旧例集，先期到城。籍田日，服常服，赴耕所陪位而立）、耆老量定二十人（并常服。籍田日，於庶人耕籍田位之南陪位）。

宋太宗皇帝雍熙四年九月，诏以来年正月有事於东郊，行籍田之礼，令所司详定仪注以闻。无致烦劳，务遵典故。

太常礼院言："籍田旧不置五使，今请依南郊，以宰臣、亲王、三品官为五使。"仍命苏易简等详定仪注。

详定所言："方位请依唐例，在东郊。北齐籍田千亩，各顷别种榖一色，一顷作祠坛。今圣朝郊宫制度广大，请设於千亩之外。坛高九尺，周围四十步，饰以青。历代坛去京城远近各异，今请於朝阳门七里之外，十五里之内，择地为坛。又《通礼》不载告庙祭十里内神祠、及礼毕称贺之仪，今缘国家盛礼，望遣大臣前二日告昊天上帝、太庙，俟礼毕，文武百僚设行宫称贺。"卤簿使言："诸司仪仗、法物、车辂，请准南郊例排。"并从之。

详定所言："按《通礼》仪注，皇帝亲载耒耜於车右。《隋书　礼仪志》，齐代籍田令御史乘马车，载耒耜於五辂之後，以为礼轻，遂以侍中奉耒耜载於象辂，以随木辂之後。又旧礼，魏晋耕籍乘木辂。今准《通礼》，皇帝乘耕根车，欲请以象辂载耒耜，列於仗内御前，在皮轩车後，殿中省香灯之前，所以明示重耕籍之礼。"从之。

礼仪使言："按《通典》，宋、齐之制，於先农坛东别立观耕台，帝亲耕礼毕，登此台以观公卿推耕。其台不载制度。缘皇帝被衮冕，执圭，宜便陟降，请筑台高五尺，周围四十步，四出陛，饰以青。又《通礼》亦不载御楼赐赦。按：唐开元二十三年，籍田礼毕，还宫大赦。今取进止。"从之，仍候礼成肆赦。

详定所言："按：宋文帝元嘉二十一年，亲耕籍田千亩，中开阡陌，设御耕位在先农坛东北。唐礼不开阡陌，设御耕位於先农坛南十步。详此，即当时坛前不设乐悬，则御耕位历代不同。今既备乐悬、二舞，俱在坛前，请定御耕位在壝门东南。又先农坛设二壝，今缘仪卫广大，所有外壝，请於大次及御耕位、观耕台乐悬之外。又《隋书》，籍田令率其属耕千亩，以青箱穜稑之种，跪呈司农，诣耕所洒之，耰讫，司农省功，奏'事毕'。唐朝不行此礼，诏备置。又隋以青箱奉穜稑之种，唐废其礼。青箱旧无制，请用竹木为之而无盖，两头设台打〈扌攀〉，饰以青色；中分九隔，隔设一种，覆以青帊。穜稑即早晚之种，不定榖名，今请用黍、稷、秫、稻、梁、大豆、小豆、大麦、小麦，陈於箱内。"从之。

详定所言："旧礼，有庶人终亩之说，即不载庶人耕位所在。今请於诸侯耕位之南，退近东十步，西向，以成终亩之礼。又按典礼，先农用犊一；近制，中祠以羊、豕代。望权用犊，以纯色充，进胙如郊祀，礼料、礼器视大祠。皇帝散斋三日，致斋二日，百官不受誓戒。神农、后稷册，学士院撰文。"并从之。

又言："准诏定乘耕根车，而车元无副，上下大小与金玉辂等。缘天子所乘皆有副，今请改乘玉辂，以耕根车改载御耒耜。玉辂驾士六十四人，耕根车止四十人，亦请添同玉辂。旧礼，劳酒在车驾还宫之日，设会於大殿，今请依郊祀择日大宴。"从之。

学士院上东郊青城殿门名：前殿曰两仪，後殿曰延庆，大殿门曰龙德，左掖门曰光天，右掖门曰丽天，东门曰凤阳，西门曰安福，南门曰祈年，北门曰元英，大殿东西廊门曰日华、月华，後园五花亭曰会芳，御幄後门曰福庆。诏付有司。

端拱元年正月十五日，帝斋於乾元殿。翼日，銮驾出宫，备大驾卤簿於丹凤门外，帝服通天冠、绛纱袍，执圭，乘玉辂，赴东郊行宫斋宿。十七日，未明三刻，帝服衮冕，执镇圭，亲飨神农氏於坛上，以后稷氏配。礼毕，次诣耕籍位，行三推礼。有司版奏"礼毕"，帝顾谓侍臣曰："朕志在劝农，恨不能终千亩，岂止於三推为限乎？"遂耕数十步，侍臣固请，乃止。又御观耕台南向坐，观公王耕。耕讫，侍中奏"礼毕，解严"，还行宫，百官称贺。帝改御大辇，服通天冠、绛纱袍，鼓吹振作而还。御乾元门肆赦，改元，文武递进官有差。

真宗景德四年，都官员外郎、同判太常礼院孙奭言："伏睹来年春季划日，正月一日享先农，九日上辛祈谷，祀昊天上帝者。按《春秋传》曰：'启蛰而郊，郊而後耕。'又《礼记　月令》云：'天子乃以元日祈榖於上帝，乃择元辰，亲载耒耜，躬耕帝籍。'先儒皆云：元日，谓上辛郊天也；元辰，谓郊後吉亥，享先农而耕籍也。又《六典》及《礼阁新仪》亦皆先言上辛祀昊天，後言吉亥享先农。伏望改用来年正月上辛後亥日享先农，即为著令，用符礼文。"诏太常寺、崇文院检讨官参议。判寺李宗谔等言："唐制，正月上辛祈，榖孟春亥日享先农，不明载祈榖、享先农前後。按《礼记　月令》，正月中气，天子以元日祈榖於上帝，乃择元辰，天子亲载耒耜，置之车右，率公卿、诸侯、大夫躬耕籍田。注云：祈榖谓上辛祀昊天上帝，籍田谓郊後亥日享先农於东郊而耕籍田。又按《宋书》、《後魏书》所载，并上辛後亥日祀先农。伏请下有司，自今享先农并用上辛後亥日。"从之。

仁宗明道二年二月十一日，帝亲耕籍田。礼仪准端拱之制，微有增损。

诏："籍田青城及坛壝所占，或先有民家茔冢，府县不得因兹夷划，宜权用箔曲遮蔽，以便行礼。"

广文馆开封府贡举人等上书，以国家躬训农事，难逢之会，乞陪序於坛次，以观盛典。从之，令陪位於文官九品之下。

大礼使言："籍田礼希旷已久，比闻修举，内外翘属；况亲屈万乘，劝农力本，伏请下有司，令遍谕密近村聚，候御耕日，特许父老乡民观望盛礼，勿令呵止。"从之。

神宗元丰二年，诏於京城东南度田千亩为籍田，置令一员，徙先农坛於其中，神仓於东南，取卒之知田事者为籍田兵。

先是，详定郊庙奉祀礼文所言："《国语》，王耕一墢，庶人终於千亩，廪於东南，锺而藏之。自汉迄唐，皆有帝籍神仓。今废不设，凡祭祀之所用，皆索诸市，非所以致洁诚也。欲乞於京城东南度田千亩，置籍田令一员，仍徙先农坛於其中，立神仓於东南。"以郊社令辛公佑兼籍田令。公佑请因旧鏺麦殿规地为田，取卒之知田事者刺为籍田兵，给其役。五榖之外，并植果蔬，冬则藏冰，凡一岁祠祭之用取具焉。先荐献而後进御，有馀，则质钱以给杂费，输其馀於内藏库，用著为令。

权管幹籍田王存等言："请以南郊鏺麦殿前地及玉津园东南茭地八百四十馀亩，并民田共千一百亩充籍田外，以百亩建先农坛兆，开阡陌沟洫，建神仓、斋宫并耕作人牛庐舍之类。绘图进呈。"从之。

哲宗绍圣四年，权礼部侍郎范镗等言："每遇临幸籍田，常遣官祭告先农坛。其籍田刈稼，皆以为粢盛之实，车驾临幸，则取新荐献，当在所先即刈麦。乞以所进麦付所司变造礼食，於临幸次日，荐之太庙，然後进供、颁赐，并如故事。秋观刈禾亦如之。及乞观麦礼毕，车驾移幸稻池采殿，以观插稻。"诏可。

将作监言，增修鏺麦殿成。诏以思文为名。

徽宗政和元年，臣僚言，乞讲明耕籍之礼。议礼局条具八事：一、罢享先农为中祠，命有司摄事，帝止行耕籍之礼；一、罢命五使及称贺、肆赦之类；一、乞孟春之月亲耕，下太史局择日，不必专用吉亥；一、耕籍所乘，改用耕根车，罢乘玉辂；一、乞躬耕之服止用通天冠、绛纱袍，百官并服朝服；一、仿雍熙仪注，九卿以左右仆射、六尚书、御史大夫摄，诸侯以正员三品官及上将军摄；一、仿雍熙仪注，设庶人耕位於诸侯耕位之南，以成终亩之礼；一、仿雍熙、明道仪，备青箱，以设九榖，如隋之制（其详并见《政和五礼新仪》）。

高宗绍兴二年四月，上谓辅臣曰："朕闻祖宗时，禁中有打麦殿。今朕於後圃令人引水灌畦种稻，不惟务农重榖，示王政所先，亦欲知稼穑之艰难。"

七年，太常博士黄积厚言："孟春吉亥日享先农，望下有司条举行之，以酒脯一献之，礼仪视风师。"

十四年十一月，诏以嗣岁之春祗祓青坛，亲载黛耜，躬三推之礼。

命临安府守臣度城南之田，得五百七十亩有奇，廼建思文殿、观耕台、神仓及表亲耕之田。又诏毋建殿宇，设幕殿席屋如南郊，事毕撤去，庶不扰民。

太常丞王湛谓："《新仪》，帝乘耕根车，左辅奉耒耜，载以象辂，列於仗内。政和八年，左辅奉耒耜于玉辂，耕籍使卫以仪仗二千人，先诣坛所。王之五辂，玉辂最贵；耕根一名芒车，所谓农舆无盖，车之无饰者也。齐代籍田御史乘马车，载耒耜於五辂之後，时以为礼轻，更用侍中载於象辂。真宗明道二年二月，帝乘玉辂適耕所，司农卿以耕根车载耒耜，前玉辂以行。今《政和仪》，帝御耕根，而耒耜乃载於玉辂，轻重失序。请乘玉辂，而以耕根载耒耜。"又谓："端拱、明道之礼备矣，政和中徽宗正之，故《新仪》最为简要，宜遵而行。"

权工部侍郎钱时敏奏："耕籍使所乘车，礼官谓象车，以象饰诸末，朱斑轮，八鸾左衡，左建旗，右载闟戟，驾马四，饰傂缨，轮衣、络带皆绣以鸾。车高丈有五尺，广丈。请下有司制之。"甲子，礼官请："前三日，司农以青箱奉九榖穜稑之种进内；前二日，皇太后率六宫献之於帝；次日，授司农以待耕事。九榖种以竹木箱载之，无盖，饰以青色，覆以青帕。三公、三少、宰臣、亲王、使相五推，执政臣、二省、台谏九推，庶人终亩。"又请：少府制御耒耜二及韬，皆饰以青；御耕青牛四，衣以青（如无青牛，以黄牛代，以青罗夹衣盖搭）。从耕官每耒耜用牛二头，耒耜三十，牛六十；庶人四十人，并青衣，耒耜四十，牛八十，锸十，畚二十。各命有司具之。"时敏又谓："象车小样卑，请加高二尺，为丈有七尺，茵褥用紫。"闰十一月癸酉，兵部谓："仗士二千，以太常鼓吹、黄麾仗足之。前期阅习。前一日，宿仗於皇城南门外，质明，卫耒耜先往。礼官先用其半。"又请：耕籍使用本品卤簿，王公六百八十有八人，请用其半。礼官请：亲耕日，命有司享先农。己巳，诏讨论象车合制与否，礼官乃谓："《新仪》，象辂载耒耜。宣和耕籍使乘象车。参考端拱亲耕，以耕根车载耒耜，而使不乘车。请用端拱礼，耕籍使朝服骑护耒耜，行於仗内。仗士千人，质明先往坛所，以候车驾。罢象辂不制，唯制耕根车。"从之。

十五年正月壬辰，上享先农，遂耕籍。三推毕，宰臣秦桧请以耒耜授有司，上不许，曰："力本务农，出於诚心。"至九推，三请乃止。

△飨先农亲耕籍田仪注

前期，设御座於籍田思文殿之中，南向；东西阁於殿後之左右；御幄於观耕坛上，南向；大次於殿上，南向；小次二，一於先农坛午阶下稍东，西向，一於观耕坛西阶下稍北，南向；群臣次於门之内外。设馔幔、乐舞。前一日，设帝神农氏位於坛之北方，南向；后稷氏位於东方，西向，席皆以莞。设帝版位於坛下小次前，西向；饮福位於坛上稍西，北向；望瘗位於子阶之西，北向。群臣位各以其方。樽、罍、俎、豆，皆如大祀。司农设御耒耜於南门外幕屋之内，御耕版位於耕籍所，南向；侍耕位在於东西阶，北上；从耕三公位在东南，九卿、诸侯位在其南，皆西向北上；庶人位在其南，少东十步外；耆老陪耕又在其南，皆西向；御耒席於三公之北，稍西，南向。太仆设御耕牛於御耕位之西，稍北。太常设登歌於观耕坛上，宫架於庶人耕位之南，俱北向。耕籍使位於御耕位之东，南向，侍中在其南，西向。司农卿二，一位於侍中之後，一在其南，籍田令二，在司农卿之南，少退，皆西向北上。奉青箱官位其後。司农少卿位二，於庶人位之前，太社令位於司农之西，少退，皆西北向。太仆卿位於御耕牛之东，稍前，南向。畿内邑令位於庶人位之东，西向。执耒耜者位於公卿耕者之後、执畚锸者之前，西向。司农设从耕耒耜及牛，各於其位之前。兵部陈仗士及耕根车於皇城南门之外。遂省牲、省馔、割烹。祀之日，质明，侍中奉御耒耜载於耕根车，耕籍使骑从至籍田门外，侍中以耒耜授藉田令，横执之，置於耕所之席而守之。帝履袍辇出宫南门，至思文殿，降辇入後阁，群臣入就位。帝服衮冕至内壝门外，执大圭，入自正门，宫架《隆安之乐》作；至午阶版位西南立，宫架作《静安之乐》、《储灵锡庆之舞》三成，帝再拜，群臣皆再拜（凡帝拜，群臣皆拜）。宫架乐作，帝搢大圭，沃盥，执圭升坛，耕籍使从；宫架乐作，升自午阶，登歌《嘉安之乐》作。帝搢大圭，执镇圭进，帝神农氏位前，北向立，跪奠镇圭於缫藉，执大圭，兴，搢圭，跪，奠币，执圭，兴。次进后稷氏位前亦如之。帝还版位，登歌乐作；降阶，宫架乐作。至版位西南立，祝史奠毛血盘，礼部尚书执笾、豆、簠、簋，兵、工部尚书奉俎以入，宫架《丰安之乐》作；皆奉以升，北面跪奠之，宫架乐作。帝搢大圭，沃盥，洗爵，执圭升，宫架乐作，至坛上，登歌《禧安》，进帝神农氏位前，北面立，搢大圭，跪，执爵，三祭酒於地，执圭，兴。祝东向跪读祝词，帝再拜。次进后稷氏位前酌献亦如之。帝还版位，登歌乐作；降阶，宫架乐作。至版位西向立，还小次，释大圭，文舞退，武舞进，宫架《正安之乐》作。亚献盥洗爵，升，进帝神农氏罇所，西面立，宫架作《正安之乐》、《严恭将事之舞》。既实爵，进神位前跪，祭酒，奠爵，再拜。次献后稷氏亦如之。降复位。终献亦如之。宫架乐作，帝执大圭升，登歌《禧安》，至饮福位北面立，尚酝奉御酌福酒，殿中监奉爵西面立，帝再拜，殿中监跪进爵，帝搢大圭，跪受之，三祭於地，啐酒，奠爵。兵部尚书西向跪，进胙俎，帝受俎奠之；太祝东向跪，进黍豆，帝受豆奠之；殿中监跪，再进酒，帝遂饮卒爵，奠之。执大圭再拜，还版位，登歌乐作；降阶，宫架乐作。彻笾豆，彻俎，登歌《歆安》，遂赐胙，群臣皆再拜。送神，宫架作《静安之乐》一成；帝至望瘗位，北面立，宫架乐作，乃瘗。帝还大次，宫架乐作；出内壝门外，释大圭，群臣各俟於次，侍耕、从耕及执事者皆朝服以次入就位。帝服通天冠、绛纱袍，辇至思文殿，降自西阶，宫架乐作。至小次降辇，至耕籍位南面立，籍田令进御耒席南，北面，解韬出耒，东向立，授司农卿，司农以授侍中进之。帝受耒耜，宫架乐作。三推礼毕，侍中受耒耜，复转以次授之籍田令，复於韬。帝初耕，诸执耒耜者各授从耕者，帝升观耕坛，宫架乐作；升自午阶，登歌乐作。御座南向，从耕三公、三少、宰臣、亲王、使相皆执耒耜，宫架乐作，行五推之礼，退复位。执政、从臣、二省、谏宪次执耒耜，宫架乐作，九推复位。司农少卿帅庶人以次耕於千亩，耕毕乃退。耕籍使升自卯阶，进御幄前稍东，西面立，陪耕耆老进坛下，北面再拜。枢臣前，北面承制，退至午阶之东，西面立，宣制，退。都承旨承制，西面宣劳耆老，耆老再拜，退复位。帝降座，登歌乐作；至坛下升辇，宫架乐作；至思文殿後阁，侍耕、从耕者皆退。司农卿奉穜稑种至耕所播之，少卿帅太社令眎终千亩。卿省功毕，至殿下，北面奏讫，皆退，帝还宫。

二十一年八月，诏权罢籍田司，免其官吏、胥徒。太常少卿王普请以印归礼部，存卒八人，以守坛壝及凡种植之物，农三人，以给种植供礼料（籍田司初募兵卒三十一人，存者二十三人，今量存七人。甲头十人，以农民充，免其科役，今量存三人）。典吏以寺吏兼之。

孝宗乾道四年十一月，太常少卿王瀹谓："籍田以供粢盛蔬果，自废此司，寺官兼掌之。旧有农十人，今仅存其三。而是时王普请益粢盛礼物，三倍於故，岁请量增三人。"

光宗绍熙五年，太社令陈岘奏："九宫、先农、高禖坛壝废不治，而农坛为甚。乞命临安府守臣葺筑以严祀。"从之。

○亲蚕祭先蚕

周制：仲春，天官内宰诏后帅内外命妇始蚕於北郊，以为祭服（蚕於北郊，妇人以纯阴，为尊也）。天子、诸侯必有公桑蚕室，近川而为之，筑宫仞有三尺，棘墙而外闭之。后妃斋戒，享先蚕而躬桑，以劝蚕事（季春吉巳，王后享先蚕。先蚕，天驷也。享先蚕而後躬桑，示率先天下也）。及大昕之朝，君皮弁素积，卜三宫之夫人、世妇之吉者，使入於蚕室，奉种浴於川，桑於公桑，风戾以食之。是月也，令有司无伐桑柘（爱蚕食也。有司，主山林之官也），乃修蚕器（箔、槌、钩、筐之类）。禁原蚕（原，再也。天文，辰为马，蚕与马同气，物莫能两大，禁原蚕为伤马）。

汉皇后蚕於东郊，其仪：春桑生而皇后亲桑於苑中。蚕室养蚕千箔以上。祀以中牢羊、豕。祭蚕神曰苑窳妇人、寓氏公主，凡二神。群臣妾从桑还，献於茧馆，皆赐从桑者丝。皇后自行（窳，以主反）。

後汉皇后四月帅公卿列侯夫人蚕。皇后出，乘鸾辂，青羽盖，驾四马，龙旂九斿，大将军妻参乘，太仆妻御。前鸾旂车，皮轩闟戟，雒阳令奉引，千乘万骑。车府令设卤簿驾，公、卿、五营校尉、司隶校尉、河南尹妻皆乘其官车，带夫本官绶，从其官属导从皇后。置武贲、羽林骑，戎头、黄门鼓吹，五帝车，女骑夹毂，执法御史在前後，亦有金钲黄钺，五将导。桑於蚕宫，手三盆於茧馆，毕，还宫。祠先蚕，礼以少牢（凡蚕丝絮，织室以作祭服。祭服者，冕服也。天地、宗庙、群臣五时之服，其皇帝得以作缕缝衣，皇后得以作巾絮而己。置蚕宫令、丞。诸天下官皆诣蚕室，亦妇人从事，故旧有东西织室作治）。

魏文帝黄初元年，皇后蚕於北郊，依周典也。

晋武帝太康六年，蚕於西郊（盖与籍田对其方也）。先蚕坛高一丈，方二丈，四出陛，陛广五尺，在皇后采桑坛东南帷宫外门之外，而东南去帷宫十丈，在蚕室西南，桑林在其东。取列侯妻六人为蚕母。蚕将生，择吉日，皇后著十二笄步摇，依汉魏故事，衣青衣，乘油画雲母安车，驾六騩（音贵）马。女尚书著貂蝉佩玺陪乘，载筐钩。公主、三夫人、九嫔、世妇、诸太妃、太夫人及县乡君、郡公侯特进夫人、外世妇、命妇皆步摇，衣青，各载筐钩从蚕。先桑二日，蚕宫生蚕著簿上。躬桑日，皇后未到，太祝令质明以太牢告祠，谒者一人监祠。祠毕，彻馔，颁馀胙於从桑及奉祠者。皇后至西郊升坛，公主以下陪列坛东。皇后东面躬桑，采三条，诸妃、公主各采五条，乡县以下各采九条，悉以桑授蚕母，还蚕室。事讫，皇后还便座，公主以下乃就位，设飨宴，赐绢各有差。

宋孝武大明四年，始於台城西白石里为蚕所，设兆域，置大殿，又立蚕观（其礼皆循晋氏）。

北齐为蚕坊於京城北之西，去皇宫十八里外，有蚕宫方九十步，墙高一丈五尺。其中起蚕室二十七，别殿一区。置蚕宫令、丞，宦者为之。路西置皇后蚕坛，高四尺，方二丈，四陛，陛各广八尺。置先蚕坛於桑坛东南大路东，横路南。坛高五尺，方二丈，四陛，陛各五尺。外兆方四十步，面开一门。有缘襜襦、褠衣、黄履，以供蚕母。每岁季春榖雨後吉日，使公卿以一太牢祠先蚕皇帝轩辕氏於坛上，无配，如祀先农。礼讫，皇后因亲桑於坛，备法驾，服鞠衣，乘重翟，帅六宫升桑坛东陛，即御座。女尚书执筐，女尚衣执钩，立坛下。皇后降自东陛，执筐者处右，执钩者处左，蚕母在後。乃躬桑三条讫，升坛，即御座。内命妇以次就桑，服鞠衣者采五条，展衣褖衣者九条、以授蚕母。还蚕室，切之授世妇，洒一簿。凡应桑者并复本位。后乃降坛还便殿，设劳酒，颁赉而还。

後周制：皇后乘翠辂，率六宫三妃、三〈女弋〉（音弋，妇官名）御媛、御婉、三公夫人、三孤内子至蚕所，以一少牢亲进祭奠先蚕西陵氏神。礼毕，降坛，令二嫔为亚献、终献，因而躬桑。

隋制：先蚕坛於宫北三里为坛，高四尺。季春上巳，皇后服鞠衣，以一太牢、制币，祭先蚕於坛上，用一献之礼。祭讫，亲桑於位坛东面。尚功进金钩，典制奉筐，皇后采三条，反钩。命妇各依班采五条、九条。世妇以授蚕母，受切桑，洒讫，皇后降坛（自齐及周隋，其典法多依晋仪，亦时有损益）。

唐先蚕坛在长安宫北苑中，高四尺，周回三十步。

太宗贞观九年三月，文德皇后率内外命妇，有事於先蚕。

高宗永徽三年三月，制以先蚕为中祠。

有司言："按《周官　宗伯》：后不祭则摄而荐豆笾彻。明王后之事，而宗伯得摄行之。伏以农桑乃衣食万人，不宜独阙先蚕之祀。无已，则皇后遣有司享之如先农可也。"

显庆元年三月，皇后有事於先蚕。

总章二年三月，皇后亲祠先蚕。

咸亨五年三月，皇后亲祠先蚕。

上元二年三月，皇后亲祠先蚕。

元宗先天二年三月，皇后亲祠先蚕。

自嗣圣以来，废阙此礼，至是始重行焉。

肃宗乾元二年三月，皇后祠先蚕於苑中。

◎唐开元礼

△皇后季春吉已享先蚕仪（摄事附）

△斋戒

先祀五日，散斋三日於後殿，致斋二日於正殿。前致斋一日，尚寝设御幄於正殿西序及室中，俱东向。致斋之日，昼漏上水一刻，尚仪版奏"请中严"。尚服帅司仗布侍卫，司宾引内命妇陪位并如式。六尚以下，各服其服，诣後殿奉迎。尚仪版奏"外办"。上水三刻，皇后服钿钗礼衣，结珮，乘舆出自西房，华盖、警跸、侍卫如常仪。皇后即御座，东向坐，六尚以下侍卫如常。一刻顷，尚仪前跪，奏称："尚仪妾姓言，请降就斋室。"兴，退复位。皇后降座，乘舆入室。六尚以下各还寝，直卫者如常，司宾引陪位者退。散斋之日，内侍帅内命妇之吉者，使蚕於蚕室（摄事无以上仪）。凡应享之官，散斋三日於其寝，致斋二日，一日於其寝，一日於享所（亚献、终献则致斋二日，皆於其所）。六尚以下应从升者及从享内外命妇各於其寝清斋一宿。诸应享之官，致斋之日给酒食及明衣，各习礼於斋所。光禄卿监取明水火（太官令取水於阴鉴，取火於阳燧。火以供爨，水以实樽）。前享一日，诸卫令其属未後一刻各以其方器服守卫壝门（每门二人，每隅一人。摄事同）。享日未明，给使、代执与女工人等俱清斋一宿。

△陈设

前享三日，尚舍直长施大次於外壝东门之内道北，南向；尚舍奉御铺御座；尚舍直长设内命妇及六尚以下次於大次之後，俱南向；守宫设外命妇次，大长公主、长公主、公主以下於南壝之外道西，三公夫人以下在其南，俱重行，每等异位，东向北上。设陈馔幔於内壝东门之外道南，北向（摄事，守宫设享官次於东壝内道南，北向西上；设陈馔幔於内壝东门外道南，北向）。前享二日，太乐令设宫悬之乐於坛南内壝之内，如圜丘仪。诸女工人各为位於悬後，东方、西方以北为上，南方、北方以西为上。右校埽除坛之内外。又为瘗坎於坛之壬地内壝之外，方深取足容物，南出陛；又为采桑坛於坛南二十步所，方三丈，高五尺，四出陛。尚舍量施帷帐於外壝之外，四面开门，其东门使容厌翟车。前享一日，内谒者设御位於坛之东南，西向；设望瘗位於坛之西南，当瘗坎，西向。设亚献、终献位於内壝东门之内道南，执事者位於其後，每等异位，俱重行，西向北上。设典正位於坛下，一位於东南，西向；一位於西南，东向。女史各陪於後。设司赞位於乐悬东北，掌赞二人在南，差退，俱西面。又设司赞、掌赞位於埋坎西南，东面南上。设典乐举麾位於坛上南陛之西，东向；设司乐位於北悬之间，当坛北向。设内命妇位於终献之南，每等异位重行，西面北上；设外命妇位於中壝南门之外，大长公主以下於道东，西向，当内命妇位，差退；太夫人以下於道西，去道远近准公主，俱每等异位重行，相向北上。又设御采桑位於采桑坛上，东向；设内命妇采桑位於坛下，当御位东北，每等异位，南向西上；设外命妇采桑位於坛下，当御位东南，每等异位，北向西上；设执御钩、筐者位於内命妇之西少南，西上（尚功执钩，司制执筐）；设内命妇执钩、筐者位各於其采桑位之後（尚功下四典执钩，司制下女史执筐）。设门外位：享官於东壝之外道南，从享内命妇於享官之东，俱每等异位重行，北面西上；从享外命妇南壝之外道西，如设次之式（摄事，内谒者设三献位於内壝东门之内道北，执事位於道南，每等异位重行，西面，以北为上；又设望瘗位於坛之东北，当瘗坎道西向；又设典正位於坛下，一位於东南，西向，一位於西南，东向，女史各陪其後，纠察违失。设掌赞位於乐悬东北，女史二人在南，差退，俱西向；又设掌赞女史位於瘗坎西南，东向南上。设典乐举麾位於坛上南陛之西，东向；设司乐位於北悬之间，当坛北向。设三献以下门外位於东壝之外道南，每等异位，北向西上。无"设御位"下至此仪）。设酒樽之位於坛上东南隅，北向西上，牺樽二，象樽二，山罍二（樽皆加勺、幂，有坫以置爵）。设御洗於坛南陛东南（摄事无御洗），亚献之洗又於东南，俱北向；罍水在洗东，篚在洗西，南肆（篚实以巾爵）；执樽罍篚幂者位於樽罍篚幂之後，设币篚於坛上樽坫之所。晡後，内谒者帅其属以樽坫罍洗篚幂入，设於位（升坛者自东陛）。享日，未明十五刻，太官令帅宰人以鸾刀割牲，祝史以豆取毛血，置於馔所，遂烹牲（其神厨及诸司供事便次，守宫与金吾相之，量於坛东张设）。享日，未明五刻，司设服其服升，设先蚕氏神座於坛上北方，南向，席以莞；设神位於座首。

△车驾出宫

前享一日，金吾奏请外命妇等应集坛所者并听夜行。其应采桑者四人，各具女侍者进筐、钩，载之而行。监门先奏请，享日未明四刻，开所由苑门，诸亲及命妇以下以次入，诣坛南次所，各服其服。其应采桑者筐、钩各具，女侍者执授内谒者监，内谒者监受之，以授执钩、筐者。享日，未明三刻，捶一鼓为一严（三严时节，前日内侍奏裁）；未明二刻，捶二鼓为再严，尚仪版奏"请中严"，内命妇各服其服，所司陈车驾卤簿；未明一刻，捶三鼓为三严，司实引内命妇入，立於庭，重行西面，以北为上。六尚以下各服其服，俱诣室奉迎（尚服负宝如式）。内仆进厌翟车於閤外。尚仪版奏"外办"，驭者执辔。皇后服鞠衣乘舆以出，华盖、侍卫、警跸如常。内命妇从出门。皇后升车，尚功、典制进筐、钩载之，仗卫如常。内命妇及六尚等乘车陪从如式。其内命妇应采桑者四人各服其服，司制等进筐、钩载之。诸翊驾之官皆乘马。驾动，警跸如常，不鸣鼓吹。诸卫前後督摄如常。内命妇、宫人以次从。

△馈享

享日未明三刻，诸享官各服其服，尚仪及司酝各帅其属（摄事则女史及司酝各帅其属），入实樽罍及币（牺尊实以醴齐，象尊实以盎齐，山罍实以清酒。齐加明水，酒加元酒，各实以上樽。其币以黑），太官令实诸笾、豆、簠、簋、俎等，内谒者帅其属诣厨奉馔，入设於馔幔内（内侍之属与司膳等掌之。其三牲之肉不上神俎者，亦太官付内谒者，同时进入，以供班胙。自馀供享之物，并请祠前一日先入）。驾将至，女相者引先置享官，内典引引命妇，俱就门外位（女相者以尚仪下女史充。摄事，质明，女相者引享官以下就壝外位，掌赞帅女史先入就位，女相者引典正、女祝及女史、祝史典女执樽、罍、篚、幂者入自东门，当坛南，北面西上。立定，掌赞曰"再拜"，女史承传，典正以下皆再拜讫，典正以下各就位。司乐帅女工人就位。其女祝以典赞充，女祝史以典赞下女史充之）。驾至大次门外，回车南向。尚仪进车前跪奏称："尚仪妾姓言，请降车。"兴，还侍位。皇后降车，乘舆之大次，华盖、伞、扇、侍卫如常仪。尚仪以祝版进，御署讫，奉出奠於坫。皇后降车讫，尚功、司制进受钩筐以退（其以命妇钩筐，则内命妇降车讫，典制等进，乃受之）。典赞引亚献及从享内命妇俱就门外位。司赞帅掌赞先入就位。女相者引尚仪、典正及女史、女祝史（女祝史以尚仪下女史充）。与女执樽、罍、篚、幂者入自东门，当坛南，北面西上。立定，司赞曰"再拜"，掌赞承传（凡司赞有词，掌赞皆承传），尚仪以下皆再拜讫，尚仪以下各就位。司乐帅女工人入就位，典赞引亚献、终献，女相者引执事者，司赞引内命妇，内典引引外命妇，俱入就位。皇后停大次半刻顷，司言引尚宫立於大次门外，当门北向。尚仪版奏"外办"，皇后出次，华盖、侍卫如常（尚服负宝陪从如式）。司言引尚宫，尚宫引皇后（凡尚宫前导，皆司言先引）入自东门，华盖、仗卫停於门外，近侍者从入如常。皇后至版位，西向立（每立定，尚宫与司言退立於左）。立定，尚宫前奏称"请再拜"，退复位，皇后再拜。司赞曰"众官再拜"，享官及内外命妇在位者皆再拜（其先拜者不拜）。尚宫前奏："有司谨具，请行事。"退复位（摄事，女相者各引享官入就位，立定，掌赞曰"再拜"，在位者皆再拜。女相者进尚宫之左，曰"有司谨具，请行事。"无"驾至"以下至此仪）。典乐跪举麾（凡取物者皆跪而取以兴，奠物亦跪奠讫而後兴），鼓柷，奏《永和之乐》，以姑洗之均（自後坛下享神之乐皆奏姑洗），三成，偃麾，戛敔，乐止（凡乐皆典乐举麾，工鼓柷而後作；偃麾，戛敔而後止）。尚宫前奏称"请再拜"，退复位，皇后再拜。司赞曰"众官再拜"，享官及内外命妇在位者皆再拜。坛上尚仪跪取币於篚，兴，立於樽所（摄事，掌赞曰"再拜"，在位者皆再拜。女祝史跪取币於篚，兴，立於樽所）。尚宫引皇后，《正和之乐》作（皇后每行，皆作《正和之乐》）；皇后诣坛，升自南陛（摄事，女相者引尚宫升坛，以下皆尚宫行事），六尚以下量人从升（以下升皆如之），皇后升坛北面立，乐止。尚仪奉币东向进，皇后受币，登歌，作《肃和之乐》，以南吕之均；尚宫引皇后进，北向，跪奠於神座，兴，尚宫引皇后少退，北向再拜讫，登歌止。尚宫引皇后，乐作；降自南陛，还版位，西向立，乐止。初，内外命妇拜讫，女祝史奉毛血之豆立於内壝东门之外；於登歌止，女祝史奉毛血入，升自南陛，尚仪迎引於坛上，进，跪奠於神座前，兴，女祝史退立於樽所。皇后既升奠币（摄事，尚宫既升奠币。下仿此），司膳出，帅女进馔者奉馔陈於内壝东门之外。皇后既降，复位，司膳引馔入。俎初入门，《雍和之乐》作（摄事，自後酌献，皆奏《雍和之乐》）；馔至陛，乐止。女祝史跪彻毛血之豆，降自东陛以出。馔升南陛，尚仪迎引於坛上（摄事，女祝史迎引於上），设於神座前（笾、豆盖幂先彻乃升，簋簠既奠，却其盖於下）。设讫，司膳帅女进馔者降自东陛复位，尚仪（摄事，女祝）还樽所。尚宫引皇后诣罍洗，乐作（摄事，女相者引尚宫，无乐）；皇后至罍洗，乐止。尚仪跪取〈匚拖，去“扌”〉，兴，沃水，司言跪取盘，兴，承水。皇后盥手。又司言跪取巾於篚，兴，进，皇后帨手讫，司言受巾，跪奠於篚。司言跪取爵於篚，兴，进，皇后受爵。尚仪酌罍水，司言奉盘，皇后洗爵，司言受巾，皆如初。皇后拭爵讫，尚仪奠〈匚拖，去“扌”〉，司言奠盘、巾皆如常。尚宫引皇后，乐作；诣坛，升自南陛，乐止。尚宫引皇后（摄事，无"皇后至罍洗"以下至此仪，但女相者引尚宫诣酒樽所）诣酒樽所，执樽者举幂，尚仪赞酌醴齐讫，《寿和之乐》作（皇后每酌献及饮福，皆作《寿和之乐》。摄事奏《雍和》）；尚宫引皇后进神座前，北面跪奠爵，兴；尚宫引皇后少退，北向立，乐止。尚仪持版进於神座之右，东向跪，读祝文曰："维某年岁次月朔日，子皇后某氏，敢昭告於（摄事，女祝持版祝云："皇后某氏谨遣某官妾姓，敢昭告於"）先蚕氏：惟神肇兴蚕织，功济黔黎，爰择嘉时，式遵令典。谨以制币、牺齐、粢盛、庶品，明荐於神。尚飨。"讫，兴，皇后再拜。初读祝文讫，乐作；尚仪进，跪奠版於神座，兴，还樽所，皇后拜讫，乐止。尚仪以爵酌上樽福酒，西向进（摄事，女祝以爵酌罍福酒，进於尚宫之右，西向立），皇后再拜受爵，跪，祭酒，啐，奠，兴。尚仪帅女进馔者持笾、俎进，尚仪减神前三牲胙肉（以取前脚第二骨），各置一俎上，又以笾取稷、黍饭，共置一笾。尚仪先以饭笾西向进，皇后受以授左右；尚仪又以胙俎以次进，皇后每受以授左右。皇后跪取爵，遂饮卒爵，尚仪进受复於坫，皇后兴，再拜讫，乐止。尚宫引皇后，乐作；降自南陛，还版位西向立，乐止（自此以上，若摄事仪，皆尚宫行事，女相、女祝赞之。以下仿此）。皇后献将毕，典赞引贵妃诣罍洗，盥手，洗爵讫（摄事，则女相者引尚仪为亚献），典赞引贵妃自东陛升坛，诣象樽所，执樽者举幂，贵妃酌盎齐，典赞引进神座前，北向跪，奠爵，兴。典赞引贵妃少退，北向再拜。尚仪以爵酌罍福酒，持爵进贵妃之右，西向立，贵妃再拜受爵，跪祭酒，遂饮卒爵，尚仪受爵复於坫，贵妃兴，再拜。典赞引贵妃降自东陛，复位。如初贵妃献将毕，又典赞引昭仪（摄事，女相者引尚食为终献）诣罍洗，盥手洗爵，升，酌盎齐，终献如亚献之仪讫，典赞引昭仪降复位。尚仪进神座前，跪彻豆，兴，还樽所（彻者笾豆各一，少移於故处）。司赞曰"赐胙"，掌赞唱众官再拜，在位者皆再拜（已饮福酒者不拜。摄事，赐胙则掌赞唱"赐胙"，女史唱"再拜"也）。《永和之乐》作，尚宫前奏称"请再拜"，退复位，皇后再拜。司赞曰"众官再拜"，在位者皆再拜，乐一成止。尚宫前奏请（摄事，女相者白）就望瘗位，司赞帅掌赞就瘗坎西南位。尚宫引皇后，乐作；至望瘗位，西向立，乐止。於众官将拜，尚仪执篚进神座前，取币，自北陛降坛，西行诣瘗坎，以币置於坎讫，司赞曰"可瘗"，坎东西各四人寘土。半坎，尚宫前赞："礼毕，请就采桑位。"尚宫引皇后，乐作；诣采桑坛，升自西陛，东向立，乐止。初白礼毕，司赞帅掌赞还本位。

△亲桑

皇后将诣望瘗位，司宾引内外命妇采桑者，俱就采桑位（内外命妇一品各二人，二品、三品各一人），诸执钩筐者各就位。皇后既至采桑位，尚功奉金钩自北陛升坛，进，典制奉筐从升。皇后受钩，采桑，典制奉筐受桑。皇后采桑三条止，尚功前受钩，典制以筐，俱退复位。皇后初采桑，典制等各以钩授内外命妇。皇后采桑讫，内外命妇以次采桑，女史执筐者受之。内外命妇一品各采五条，二品、三品各采九条，止，典制等受钩，与执筐者退复位。司宾各引内外命妇采桑者退复位。司宾引婕妤一人诣蚕室，尚功帅执钩筐者以次从至蚕室；尚功以桑授蚕母，蚕母受桑，切之以授婕妤，婕妤食蚕，洒一簿讫，司宾引婕妤还本位。尚仪前奏"礼毕"，退复位。尚宫引皇后还大次，乐作；入大次讫，乐止。司宾引内命妇，内典引引外命妇，各还其次。尚仪、典正以下俱复执事位，立定，司赞曰"再拜"，尚仪以下皆再拜讫，出。女工人以次出。其祝版燔於斋所。

△车驾还宫

皇后既还大次，内侍版奏"请解严"（将士不得辄离部伍）。皇后停大次一刻顷，捶一鼓为一严，转仗卫於还涂如来仪；三刻顷，捶二鼓为再严，尚仪版奏"请中严"，皇后服钿钗礼衣；五刻顷，捶三鼓为三严，内典引引外命妇出次，就门外位，司宾引内命妇出次，序立於大次之前。六尚以下依式奉迎。内仆进厌翟车於大次门外，南向。尚仪版奏"外办"，驭者执辔，皇后乘舆出次，华盖、侍卫、警跸如常。皇后升车，鼓吹振作而行，内命妇以下乘车陪从如来仪。车驾过，内典引引外命妇退还第。驾至正殿门外，回车南向。尚仪进当车前跪，奏称："尚仪妾姓言，请降车。"兴，还侍位。皇后降车乘舆入，侍卫如常。内侍版奏"请解严"，将士各还其所。

△劳酒

车驾还宫之明日，内外命妇设会於正殿，如元会仪（唯不贺、不上寿为异）。

宋真宗景德三年，诏祀先蚕，依先农例，遣官摄事。

资政殿大学士王钦若言："古者，王后亲率嫔御，以祀先蚕，是以《开宝通礼》、《郊祀录》并有亲蚕祝辞。盖由中宫未尝亲祭，所以有司阙而不举。又《通礼义纂》，后亲享先蚕，贵妃为亚献，昭仪为终献；若摄事，则尚宫为初献，尚仪为亚献，尚食为终献。又《周礼　大宗伯》：后不祭，则摄而荐豆笾彻。盖荐豆笾彻，王后之事，而宗伯得摄之。《唐会要》云：农桑衣食万人，不宜独阙先蚕之祭，皇帝遣有司摄祭可也。臣以谓属之命妇，未若归於有司。望诏有司参定其仪。"诏太常礼院检讨摄祭故事以闻。礼院言："按《开宝通礼》：'季春吉巳，飨先蚕於公桑，有司摄事。前享五日，诸预享官散斋三日，致斋二日。享日，未明五刻，设先蚕氏神座於坛上北方，南向。尚宫为初献，尚仪为亚献，尚食为终献。女相引三献之礼，女祝读文，饮福、受胙如常仪。'又按《周礼　大宗伯》：'凡大祭祀，王后不与，则摄而荐豆笾彻。'又云：'王后不与，则赞宗伯。'注云：'后有故不与祭，宗伯摄其事。'又按《唐会要》云：'皇帝遣有司享先蚕如先农可也。'"乃诏自今依先农例，遣官摄事。

太常礼院言："请筑先蚕坛於东郊，从桑生之义。其坛酌中用北齐之制，设一坛，二十五步，如淳化四年中祠礼例。"从之。

神宗元丰四年，详定郊庙奉祀礼文所言："季春吉已，享先蚕氏，《唐月令》注以先蚕为天驷。谨按：先蚕之义，与先农、先牧、先炊一也，当是始蚕之人。故《开元礼》享先蚕，为瘗坎於坛之壬地。《礼义罗》曰：'今礼，享先蚕无燔柴之仪，明不祀天驷星也。'又按王泾《郊祀录》载先蚕祝文曰：'维神肇兴蚕织。'则是始蚕之人，明矣。今享先蚕，其坛在东郊；《熙宁祀仪》又有燎坛，则是沿袭《唐月令》，以先蚕为天驷，误矣。《周礼》后蚕於北郊，以纯阴为尊。请就北郊为坛，以享始蚕之人，仍依《开元礼》，不设燎坛，但瘗埋以祭。其馀自如故事。"从之。

徽宗政和元年四月，诏就先蚕坛之侧，度地筑公桑蚕室，岁养蚕以供祭服，其亲蚕殿，可以"无儖"为名。

先是，议礼局、礼部、太常寺被旨议合行制度凡七事，谓："仿後齐之制，置公桑蚕室，度地为宫，四面为墙，高仞有三尺，上被棘，中起蚕室二十七，别建殿一区，为亲蚕之所。仿汉制，置茧馆，立织室於蚕宫中，养蚕千箔以上。度所用之数，为桑林。筑采桑坛於先蚕坛南，相距二十步，方三丈，高五尺，四出陛。"

议礼局又言："《周官　内宰》：'诏后帅内外命妇蚕於北郊。'郑氏谓：'妇人以纯阴为尊。'则蚕为阴事可知。《开元礼》享先蚕，币以黑，盖以阴祀之礼祀之也。今享先蚕仪乃用白币，非所谓称。按：古者制币，或依其方色，或推其象类。今先蚕之祭，在於北郊，则正阴之地；以类推之，蚕之始生，其色亦黑，则亦至阴之象。制币以黑为宜。"从之。

宣和元年三月，皇后亲蚕於延福宫。

六年闰三月，皇后亲蚕。

高宗绍兴七年，太常博士黄积厚言："季春吉已享先蚕，望下有司举行。"从之。礼料初依奏告例，後比拟旧制，一视风师。

四月，辅臣张浚奏："雨既霑足又即晴霽於蠶麥不妨"上曰："朕宫中亦养蚕，欲知民间蚕熟与否，且可少知女工之艰难也。"

十五年，太常丞王湛言："请按《政和礼》，建亲蚕殿、蚕室、茧馆，请皇后就禁中行亲蚕之礼。"朝旨送礼部下太常寺讨论，不果行。








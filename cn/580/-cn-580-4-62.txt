列传第六十二 张兴祖　宁玉　张荣实〔玉〕　吕德　朱国宝　吴祐〔安民〕　梁祯　张泰亨〔继祖　珍〕　王守信　皇毅　靳忠　蔡珍〔韩进〕　刘用世〔世恩　世英〕　苏津　王均　季庭璋


张兴祖，中山无极人。父林，为史天泽部将，以功授金符、千户。林请老，兴祖袭父职。从察罕伐宋，能以少击众，败宋人于虎头关，察罕壮之，奏其功，赐鞍马、甲胄。后从史权戍邓州，宋人钞辎重于新野之西港，权使兴祖将步骑数百人追之，及于栲栳潭。兴祖令骑负一步将，近敌，推步下骑，列阵以俟，分骑为左右翼，夹击之，宋人错愕不知所应，尽歼之。兴祖马践横尸而踣，左股折，舆归，赐金币，为医药费。宋人攻新野，又败之于白河口。

中统元年，从史枢援东川，假总管戍东安虎啸城。军还，又戍光化州，禽宋将唐都统。大军围襄阳，以兴祖戍万山，败宋援将张顺。从攻樊城，兴祖督造云梯，又烧宋人战舰，断其襄樊之援，襄阳下。以功擢总管，再擢怀远大将军、副万户。至元十一年，从伯颜伐宋。攻郢州黄湾堡，先登，矢贯左股，伯颜亲为敷药。从拔沙洋、新城，矢中额者三，换虎符。从攻阳逻堡，禽宋将郑信，矢贯左臂。

鄂、汉平，以阿里海涯镇之，使兴祖将十六翼兵戍汉阳。兴祖曰：“吾战是求，乃留吾戍此，何耶？”阿里海涯曰：“鄂、汉乘舆所至，冲地也，非公不能守之。”兴祖始受事。宋安抚高世杰规袭鄂州，从阿里海涯败之于荆江口，世杰降。又从攻沙市，先登，战于城上，又巷战，蹀血濡趺，斩馘无算，宋将高达以江陵降。阿里海涯移军攻潭州，留兴祖于鄂。已而计事至潭，使兴祖督攻城西北，三月不下。或议烧其木栅，兴祖曰：“火易沃灭，不如炮攻，使敌不能队立，吾肉薄而登，可以得志。”阿里海涯从之，城遂拔。进兴祖安远大将军。又从阿里海涯攻靖江，屠之。

宋益、卫二王立于海上，湖南群盗蜂起相应，阿里海涯使兴祖讨之，斩贼首二千九百余人，安辑降众二万三千九百家。常德路总管谋以城叛，事觉，兴祖诛之。进昭勇大将军、招讨使、归州路达鲁花赤，位总管上。旋移常德路达鲁花赤，仍招讨使，位总管上。十七年，诏兴祖征罗氏鬼国，会其酋纳款，未至而还。复使讨亦奚不薛，降之，偕其酋入觐，赐衣服、弓矢、鞍勒。

兴祖平生杀虎数十，一日遇虎，一发而踣，语左右曰：“生虎髭，剔齿可以已风。”拔之，虎怒，爪其靴裂，兴祖立杀之，人遂名兴祖为杀虎张。至是，以国语赐号拔都。寻罢招讨使，以万户将真定新军戍衡州、茶陵、耒阳、常宁。元贞元年，卒，年七十五。

兴祖负气重然诺，不可屈以威武。阿里海涯大会诸将，兴祖腰刀行酒，阿里海涯避入后阁，曰：“张公醉矣。”戒左右善扶出，诸将皆惮之，无敢坐其上者。

子铸，管军总把，从兴祖战于通城，陈殁；史闾，怀远大将军，戍瑞州等处，万户；鹏翼，佥岭北湖南提刑按察司事；塔剌齐，袭怀远大将军、真定新军万户。

宁玉，孟州河阳人。貌魁梧，膂力绝人，年十七为棹卒，署孟津渡。长从世祖渡江，以功授百户。世祖即位，召玉充河道官，疏浚玉泉河。至元三年，大军攻襄樊，檄玉导邓州七里河，由新野而南，以通粮运。襄阳围合，以玉摄万户府事，兼管浮梁津渡，教习水军。

十一年，伯颜渡江，玉以千人导前，至白河，为浮桥济师，遂拔沙阳。与宋人战于江中，玉以轻舸五十艘径夺南岸，指撝战舰分渡诸军，凡三昼夜始毕。至彭蠡湖口，风涛汹涌，浮梁数坏，玉躬督士卒，植巨木为碇，伯颜立马俟之，师毕济。进及丁家洲，与宋将夏贵等相持，南军舳橹蔽江，伯颜使玉发四炮，击其中坚，舟多覆，遂大败之。拜管军千户，佩金符。伯颜入建康，使玉督造战舰，分玉三十艘守龙湾口。宋将姜才乘夜来攻，玉潜以巨舰出其后，夹击之，斩获殆尽，从拔平江。平江之南曰太湖，有长桥为南北要冲，伯颜使玉守之。

时江南甫下，江海多盗贼，玉密断诸港，设置轻舸巡逻，以备非常，贼闻风解散，招集流民四万余家，境内帖然。迁管军总管，擢浙西道吴江长桥都元帅，兼沿海上万户，佩金虎符。二十三年，以病乞归。未几，起玉从镇南王讨交趾。师至安南，疾甚，王悯之，使玉归，以子居仁袭职。大德六年，卒，年六十七。

居仁袭沿海上万户，佩金虎符。从讨爪哇，擢昭勇大将军，佩三珠虎符，左军上万户，累擢镇国上将军、广东道宣慰都元帅。弟居正，从讨交趾，以功擢杭州路领海船千户，累迁佥行枢密院事。

张荣实，霸州保定人。父进，金封北平公。太宗四年，率所部来降，太宗命为征行万户。六年，与金将国用安战于徐州，死之。

荣实始以质子入宿卫，授金符，充征行水军千户。九年，改雄州保定新城长官。后统水军从大将察罕伐宋，至淮上，遇宋将吕文德，败之，俘五十余人，赏银碗、战马。又从攻江陵，略襄阳，宋以舟师横截汉水，荣实力战却之，获战船数十艘，察罕以闻，赐锦袍及银十五斤。又破宋军于太湖，赐银百两。宪宗九年，从世祖伐宋，驻阳罗渡。宋兵十万、舟二千横截江中，以御我师。帝以荣实习水战，命为前锋，荣实率麾下鏖战北岸，获宋大船二十，俘二百人，斩其将吕文信。中统元年，录前劳，授金虎符、水军万户，仍以其子颜代为霸州七处管民万户。三年，李璮叛，荣实从史天泽讨平之，赐金碗及银二百五十两、马一匹，命镇胶西。

至元九年，从丞相阿暐攻襄阳，败夏贵。又攻樊城，俘其二将，赐弓矢、鞍勒。十一年，增领新军，从丞相伯颜渡江。荣实以所部先进，鄂、汉降，论功授昭毅大将军。与万户宋都台等取江西。又从阿里海牙攻岳州，宋将高世杰降，以功加昭武大将军。偕元帅宋都台围隆兴，守将刘槃降。又与吕师夔进逼抚州，宋将密佑逆战于进贤平，败之，生获佑，抚州降。十三年，授同知江西道宣慰使，俄进镇国上将军、福建道宣慰使。十四年，改江东道宣慰使、行省参知政事。命与右丞<*王答出安辑广东。

十五年，入觐，帝赐酒慰劳，授湖北道宣慰使、诸路水军万户。是年，卒，年六十一。三子：颜、玉、珪。

玉袭父职，为怀远大将军、诸路水军万户。至元十六年，讨吉安叛贼有功，入朝，赐金织文衣、弓矢、佩刀，加辅国上将军、都元帅、并水军万户，镇黄州。又与元帅唐古特改立蕲黄等路都元帅府，仍管本道镇守军马。二十一年，广东盗起，遏绝占城粮运，玉讨平之。入朝，赐金织文衣、鞍勒、弓刀。会元帅府罢，命玉充保定水军万户。二十二年，以鄱阳湖多盗，诏徙水军万户府于南康。

明年，从镇南王脱欢征交趾。二十四年，王至思明州，玉与湖广行省参政樊楫亦引兵至万劫江，累战有功。二十五年，将士以疾疫不能进，引还，且战且行，终日数十合。贼据险发毒矢，将士死伤过半，为贼邀遮于白藤江，潮退舟胶，玉力战，身被数创，投水中，贼钩致玉，杀之。

吕德，字伯亨，东平汶上人。少孤贫，常负其勇伪为商贾，入宋边境掠生口，宋边将悬赏购之，莫能获。至元初，阔阔带等伐宋，募壮士侦淮南虚实，德应募，率八十四人袭破宋泗州安河口栅，获裨将三人。事闻，赐衣一袭。后从大将乌马尔至京师，献策招集河南达尔罕军，以备征调，从之。以乌马尔为统军万户，德为千户副之，招徕降人七百余户。行枢密院以德充寿州等处招讨司镇抚，引兵渡淮，抵六安野人原，招降宋将。转攻安庆，进泊丁家洲。宋人阻江自守，德击败之，获其将阎统制。

十二年，行省檄德充江阴镇江路军民都镇抚，积前后功擢武略将军，佩金符。十四年，从宣慰使李庭屯处、婺等州。永康浦江盗发，德讨捕之，获贼首张炎、季文龙，余党复剽龙泉，庭追贼，马絓于木而踣，伤股，兵遂失利。德反旗鸣鼓，贼始骇遁。论功以德摄招讨司事。十五年，复从宣慰使史格讨龙泉贼，擒贼首张三八等，余众悉降。庆元贼陈吊眼聚众叛，自称头陀军，德将锐卒数百夜掩其垒，擒之。擢武节将军、管军上千户。二十年，青田吴提刑与政和贼黄华通，伪称宋祥兴五年，铸两浙安抚司印，势张甚。德与赵万户讨之，斩其将毛统制等，贼溃走，获宋陈丞相伪札及贼首黄华印榜，德威名益著。

二十六年，嵊县贼杨震龙叛，壁龙兴山，自称国主，伪造龙凤法物。左丞相忙兀带调水军万户虎儿哈赤讨之，以德充行军都镇抚，点视诸翼兵马。德败贼于新昌，进至桃源。贼众万余人屯史家楼，甲胄精明，官军望之失色。德笑曰：“此锄田夫耳，何足涴吾马足！”大呼陷阵，贼披靡，悉弃其甲胄而遁。明日再战，复败之，擒其骁将张九。三月，德率所部与虎尔哈赤径至龙兴山瞰贼巢，纵火焚之，贼拔栅走。四月，复与万户土哈尔会师于天台，贼首曹荣等出降。六月，武义、永康降贼复叛，德与蔡推官轻骑出谕以祸福，贼首相顾曰：“弁而甲者，吕将军也。”相率拜马首，从德入城。

德往来浙东十有三年，大小数百战，所至先榜招谕，降者甚众，不听命，然后杀之。诸将或并坐论功德，叹曰：“取赤子头颅易赏级，吾不忍也。”二十八年，除东平等路中千户。德风疾作，不能拜，请以子世英自代。未几，卒，年六十四。

朱国宝，大都宝坻人。父存器，修内司使。尝夜行获金一囊，坐待其主至，还之。

宪宗将攻宋，募兵习水战，国宝以职官子从军。世祖攻鄂州，国宝摄千户，率锐卒于中流遇宋师，凡十七战，诸军始济。中统二年，授千户，佩银符。三年，从围李璮于济南，佩金符。又从征襄阳，摄四翼镇抚，督造战舰，筑万山堡。及拔沙洋，隳新城，皆有功。初，师次江上，国宝愿当前锋，既而夺船二十艘以献，伯颜壮之。宋人据上流，方舟数百结为堡栅，伯颜指示曰：“复能夺取是乎？”国宝即应声往破其栅而归。

既渡江，进兵岳州，与宋人战于桃花滩，获其将高世杰。累进宣武将军，统蒙古诸军镇常德府，知安抚司事。时郡邑多坚守不下，国宝传檄招谕，逾月悉平，惟辰、沅、靖、镇远未降。宋将李信、李发结武冈洞蛮，分据阨塞，国宝击败之，其众退保飞山之新城。思、播蛮来援，国宝复败之，擒张星、沈举等三百余人。进攻新城，获信、发等，献俘江陵，赐金虎符。至元十三年，会诸道兵攻广西静江，拔之，授管军万户，镇梧州。

十五年，加怀远大将军。刘宗纯据德庆府，国宝攻之，焚其栅，遂拔德庆。南恩、新州何华、张翼等举兵应张世杰，国宝击杀之，降其民三万余户。迁海北海南道宣慰使。蜑贼连结郁林、廉州诸洞，恣行剽掠，国宝悉平之，任龙光等率所部五千户降。移琼州，训兵息民，威惠大行。南宁谢有奎负固不服，国宝开示信义，有奎感悟，以其属来归。又招降居亥、番毫、铜鼓、博吐、桐油等十九洞，遣兵略大黎、密塘、横山，焚其巢，生致大钟、小钟诸部长十有八人。加镇国上将军、海北海南宣慰使都元帅。供给占城军饷，事集而民不扰。

二十三年迁广南西道宣慰使。二十四年，入觐，帝慰劳之。二十五年，进辅国上将军、都元帅、参知政事，行尚书省事。以军事至赣州，得疾，卒，年五十九。

子斌，袭海北海南道宣慰使都元帅，加赐金虎符；赟，上副万户，佩金虎符，镇福州。

吴祐，安丰寿春人。至元十二年，大军次安庆，范文虎以城降，祐方以乡兵保寿春，道梗不通，亦降。伯颜渡江，以祐为乡导，由池口趋建康，克建平、长兴二县，据独松关。又从大军渡钱塘江，攻越、台、温三州，进克莆阳县，以功除怀远大将军、招讨使。至元十四年，卒。子安民，袭父职。

安民，字惠卿。从其父祐于行间，大军破独松关，渡浙江，略定温、台，逾岭拔莆田，安民功最多，而以功归其父。大帅曰：“吴祐子有功，宜别赏之。”命署千户。祐卒，安民袭管军总管，镇扬州。大军伐日本，安民请行，授宣武将军、征东副万户，遇飓风，将士漂溺，安民附败舟，遇高丽逻者，载与俱还。二十年，建宁黄华叛，安民率所部讨之，逾九峰岭，直抵平溪，俘其家属辎重，华始就擒。移镇湖州，调嘉兴路，又移镇寿春。二十六年，从大军讨江西贼钟朗、兴国贼吴大仲，并有功。后移镇和州。大德四年，卒。赠骑都尉、渤海郡伯。

子继武，袭寿春路副万户，晋武略将军，转武德将军。至治二年，流民渡淮，白昼剽掠，继武禽为首者斩之，境内肃然。岁饥，继武劝富民出粟以食饿者，又请漕荆湖米赡军，得一万八千石，全活甚众。至顺元年，卒。

梁祯，字用之，大名元城人。金末，河北盗起，祯父千聚众自保，后率所部来降，授金吾卫上将军、大名兵马都总管。宋将彭义斌渡河，群盗响应，千搜城内倡乱者诛之，余皆慑伏。太宗三年，大名守将苏椿叛，大将阿暐鲁怒欲屠城，千输金帛于阿暐鲁请命，卒获免。

千卒，长子汴袭职。会伐宋，复籍新军，择诸将子弟为统领，中书枢密议以汴领之，祯请曰：“兵事至重，不应独责吾兄，祯宜行，效死弗敢辞。”二府壮之，使摄新军千户，镇睢州。大军伐宋，与宋将夏贵相持，祯率所部分击，斩获甚众，以功授新军千户。中统三年，李璮叛，祯摄本军元帅讨之。璮善战，多杀将士，及璮诛，诸将议屠降众，祯密白宗王哈必赤曰：“璮逆党俱江淮逋寇，非土著，宜分别胁从，以安新土。”哈必赤然之。至元十一年，移邳州。十三年，从大军攻常州。有裨将架木为桥，傅于堞，俄中弩死，以祯代之。祯缘附以登，城陷，论功擢武义将军，佩金符。江南平，改镇绍兴。三十年，卒，年七十。子绍祖袭千户。

张泰亨，东昌堂邑人。父山，以管军千户为堂邑县丞。泰亨袭千户。从攻宋钓鱼山，及围樊城，又从征女儿阿塔，俱有功。授银符、侍卫军总把。从禽李璮，赐金符。擢京东归德等处新军千户，累迁元帅府都镇抚。至元十二年，进武略将军、管军总管，寻进明威将军。从攻潭州，中流矢，拔矢力战，遂克之。十三年，赐虎符，进武德将军。从征广西。十四年，军还，卒。泰亨与其父山，俱有智勇，当时称其父为拔都，称泰亨为堂张，以别其姓焉。子显祖、继祖、荣祖。

继祖，字善卿。幼颖悟，博学强记，袭父职，后授昭信校尉，佩虎符。喜亲文学士，名誉籍甚，平章阿里海涯深器之。十八年，从阿里海涯移镇鄂州，舟过洞庭，风大作，继祖恐阿里海涯舟不能达，棹轻舸疾进，溺死。弟荣祖，管军总把，亦同死。继祖妻郭氏，守节。大德中，有司奏其事，予旌表。初，显祖以目眚不能袭父职，至是继祖子震幼，乃以显祖代之。二十四年，从征交趾，战殁。震袭职，充昭信校尉、管军上千户，佩金符。延祐二年，加武略将军，累擢武节将军、颍州副万户。卒，子珽袭。珽弟珍。

珍，字元谅，以荫授武略将军、颍州翼万户，镇杭州。至正十二年，贼陷常州，珍引兵伏横林，邀败之，遂复常州。十三年，江阴贼起，太尉纳麟檄珍讨之，斩获甚众。八月，浙东元帅野先与珍合屯胡村，野先败死，珍冒围以入，马蹶，拔所佩刀自刎死。时江浙参政买住丁按兵不救，故珍等及于难。

王守信，霸州大城人。父英，水军千户，赐银符。从讨李璮，战殁。守信袭父千户，戍胶州。从围襄阳，战有功，换金符。从攻樊城，登其外郛，又断江中铁蒐，获敌舰三十艘，樊城拔，擒宋将徐麟，前后累赏银钞。从伯颜渡江，败宋师于柳林，擢都镇抚。从攻新城、沙洋，拒夏贵于阳逻，俱有功。又从都元帅府定江西，授宣武将军、管军总管。转战广东，拔韶州，败宋将方安抚于石门，授明威将军。从击文天祥于兴国之云坑，获其妻子。又从败张世杰于广州，获战舰一百八十艘，再授明威将军。

入觐，赐虎符，还戍广州。平葛<*山半洞厓石寨，歼李梓发于南安，别降新会贼林桂芳、清远贼潘舍人。欧将军僭号称王，遣其党袭广州，守信击走之。欧合于新会贼黎德，众号二十万，战舰至七千艘，其别将吴林以八百艘围冯村，守信大败之，林溺死，生获欧黎与伪都督、丞相二十四人，皆磔之，椎其伪符玺。召入都，加怀远大将军、同知广东宣慰司事，赐衣服、弓矢、鞍勒。行省恐守信受代去，预乞于尚书省留之，再授怀远大将军、同知广东宣慰司事。

守信前后在广东十八年，斩获贼首二百七十一人，或梯崖缒谷，穷其巢穴；水战则乘乌船游击之，不尽不已。故所向有功。三十年，卒，年五十六。子弼，新州同知。

皇毅，真定藁城人。父全，署千户。毅有勇略，董文炳使云南，从行三十二人，毅其一也。世祖攻鄂州，从文炳夺宋南岸梁子湖水栅。世祖即位，北讨阿里不哥，使将壮士五十人以从。文炳戍邓州，署毅为征行千户。从大军败夏贵于泓河口，以功授百户。又从败张世杰于焦山，夺战舰二，授总把，佩铜印。文炳略定淮东，表为千户，佩银符。兵还，北戍黑城，进武略将军，佩金符。筑上都东西凉亭有功，进武德将军、亲军总管，例改总管为千户。又为前卫亲军千户。从世祖讨乃颜，败贼于吐忽哥。又与前锋败贼于兀鲁古河。又战于末温，战于哈剌木干。又与贼将金刚奴战于紥答，获之。乃颜平，进宣武将军。告老归，以子度袭职，大德元年，卒。

靳忠，深州静安人。以材勇为阿术所知，拔为帐下亲军。从攻樊城，又从破沙洋、新城，摄行军百户。至元十二年二月，追败宋殿帅孙虎臣，夺其乘舟，伯颜壮之。及常州破，录前后功，真授管军百户。江南平，伯颜以忠赏不酬劳，命为管军千户，佩银符。从讨建宁黄华，手刃贼首黄朝奉、王拔都，又获其骁将陈统制，行省赉白金碗二以旌之。后以伯颜荐，除武略将军、邓州翼管军下千户。二十一年，从忙古台入朝，赐金符，就擢中千户。枢密院申定兵制，又改下千户。卒。

忠礼敬贤士，恂恂有儒者风。先是，诸将讨闽、浙之乱，多俘良民为奴，忠令自相保任，散归乡里，其后男女相携来谢，作斋祠以为福报焉。

蔡珍，彰德安阳人。父兴，管军百户，告老以珍代之。珍素骁勇。从宪宗伐宋。从世祖征阿里不哥。又从讨李璮，败其兵于老僧口。后戍襄阳，从攻安庆五河，复涟、海二州，授忠显校尉、管军总把，寻权千户。十四年，扈驾黑城，珍储刍藁，营土室，诸军赖之，累迁中卫亲军总把，改后卫，赐银符。白海建行营，命珍督役，卒事民不知扰，下至草木无纤介之损。帝临幸，问其故，左右以珍军令严肃对，帝嘉之。二十一年，改胶东海道都漕运万户府都镇抚，迁后卫亲军千户，佩金符。至大四年，进武略将军，卒。

先是，彰德帅麾下军校二人，以刚直忤众，或谮其外叛，帅遽命斩之，珍力为营救，始得释。及珍卒，二人俱使其子服丧三年。子恕，袭后卫亲军千户。

珍同县韩进，亦以材勇显，进以百户。从大军攻宋合州钓鱼城，及攻邓州、襄阳，俱有功。世祖即位，又从破李璮，赐号拔都，赏锦衣、宝鞍。至元十一年，枢府札管襄樊归附新军。是年九月，从征东副元帅洪茶邱伐日本，擢中卫千户、管北京等新签洪军。十五年，拜忠显校尉、管军总把。累擢武德将军，赐金符。复从伐日本，充行军都镇抚。大德三年，迁宣武将军。卒。

刘用世，其先本辽东人，父福，以亲王移相哥驱户官淄州，遂为淄州人。福卒，用世袭父职权行军千户。十二月，从破武矶堡，据其木栅四重，决濠水灌之，又以云梯登陴，斩获甚众。十一年，从败宋舟师于丁家洲，夺其战舰。以前后功进武略将军。十五年，从李恒入广州，败宋王侍郎军于阎部口，又败凌制置军于海珠口。十六年，与宋兵战于厓山，用世擒其副统制祝永昌、副将孟德凯旋，加武德将军，赐金符。移镇龙兴，卒。用世二子：世恩、世英。

世恩有膂力，能挽强命中。厓山之战，恒出奇计，作射栅度与南船相直，选世恩等七八人射之，世恩弦不虚发，自卯至午，宋军大溃。后以疾让职于世英，及世恩子源成立，世英慨然曰：“吾兄子已能荷戈带甲，宜还其禄秩，吾退居田里可也。”请于朝，复以源袭千户，时论称之。

苏津，滕州人。兄润，金末起义兵，累迁怀远大将军、滕州太守。孛鲁攻滕州，润巡城中，流矢卒，城降。时津为杞县丞，弃官归东平，总管石天禄，津之乡人也，招之为沛县兵马都总领，兼分治县令。津安辑流亡，沛人德之。迁武显将军、左监军、同知滕州。中统三年，李璮据济南叛，宋人乘衅遣夏贵袭陷蕲、宿等城，津从张禧援之，所至号令严明，市不易肆。阿暐鲁上功，擢定远大将军、左副元帅，兼睢州知州。卒于官。

王均，字润夫，襄阳人。性倜傥不羁，张子良为归德府总管，辟均从事，迁行省掾。以策干都元帅刘整，整奇之，奏为元帅府经历，佩金符。襄阳下，擢襄阳总管府判官。至元十三年，诏以湖南戍兵多疾，由不习食稻，使均转粟湖南，馈阿里海涯兵。迁奉议大夫、行省左右司员外郎，遥授庆源府知府。十五年，擢朝列大夫、左右司郎中。是时，用兵琼、崖、儋、万四州，均督一切供亿，无缺乏，擢中议大夫、永州路总管。永州当土贼作乱后，长吏旁逮根株以责赇赂，均绳之以法，民始安堵，父老数百人状其治于行省。大军征日本，赋造兵船，取材于民而促其期，均不为威鸷而事自办。二十四年，迁少中大夫、静江路总管。镇南王征交趾，行省檄均至海北督馈运。又诏料民海外，往返数四，得户十有六万。二十七年，卒，年六十四。子天锡，酃县尹。

季庭璋，莒州人。父智仙，千户。庭璋从大军围襄阳，败宋援兵，授敦武校尉、右卫亲军百户。十三年，巡哨高邮宝应，累有功，进忠显校尉、侍卫亲军总把。宋平，赐银符，进忠翊校尉。十五年，从大军北征，擢汉军都元帅府都镇抚，率所部戍和林成阔阔之地，宗王伯木儿赐以牛羊。十八年，擢武略将军、管军千户。二十六年，世祖亲征乃颜，命左丞李庭举精于韬略者，以庭璋应选，诏驰驿至军中。二十七年，军还，换金符，进武德将军、右卫亲军千户。卒。子珍，袭父职。




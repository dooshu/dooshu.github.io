○條陳邊省吏治四事疏 【 貴州吏治】

竊惟國家之撫有方夏、建藩臬者十三、而貴州亦列其一、雖越在要荒、壤域褊小、然控夷夏之交、扼滇楚之吭、壯內威外、最為重鎮、故建置流官、所以宣布威化、輯綏封疆、監護夷酋、錯揆武衛、視之諸省、尤當致慎、邇者　廟堂之上、率以邊方薄之、其所以待貴者、與中土頓異、官秩之制、多從簡畧、受職之士、多乖實用、雖內外詳畧之體、不得不然、而抑揚輕重之間、未免太甚此疆域所以未寧、而化理所以未一也、臣待罪地方、細加咨訪咸謂貴州之患、莫急於吏治不足、幹辦無託、機事坐乖、因循不理、以迄今日、借使官属眾盛、賢才布列、則彈丸之地、勢非難理、羣力共濟、未及無績也、豈至　皇靈國法、閡滯若是也耶、臣謹採集聞見、摉剔事原、列為四事、條具上陳、

計開

一曰除授太輕。竊見貴州地方。雖設有文職流官。然除授居此者。非為事遷謫。則不及改調。非監冑告遠、則胥吏雜流。才望之士。科目之英。率不除此。以見在計之。二司方面。遷調者半。各府知府。非盡科目。其餘官員。舉人出身者三人。餘皆例監吏承為之。求其以歲貢授者。葢已不多見矣。愚謂邊方郡縣之吏必保舉正途之有才者而用之陞擢比內地加優則英銳之士皆樂赴功名之會矣夫遷謫之官。沮抑之餘。志意局縮。兼以自生疑畏。慮必未路難全。觀望優游。勢所必至。至于監冑雜流之士。雖才識所賦。未可槩薄。然資格所限。趨向頓殊。榮進之階。既不足以鼓其氣。俸給之利。又不足以繫其心。因循苟度。曾無實志。縱使奔走就列。不過應答彌文。而况前項官員。又皆有不復顧惜。甘於下流。難以盡舉者乎。臣思銓衡之上。固非薄此一方。不過以為邊方事簡。慮枉人材而巳。臣竊以為斯言似矣而實非也。夫中州之地。政務雖繁。然事有端緒。勢易弛張。循守繩墨。自足致理。貴州則不然。事機盤錯。節目紏紛。非有利器。莫能紓解。此其難易自逈別也。况於官秩多虗。一人常兼數事。苟得其人。必須廣攝。眾簡所萃。亦足為繁。豈至優游寂寞。老其才而無所用乎。近者銅仁多故。諸務益繁。治兵主餉。調度不易。則其除授。尤不當泛泛然而已也。臣乞自今以後。凡貴州二司官。俱以才望素著者陞任。遷謫調改者。姑勿?之此方。各府州縣官員。量以進士舉人銓補。其銅仁守廵兵備有司等官。尤必極加遴選。勿以瘠土而輕之。勿以裔壤而忽之。勿以恤私為念而有所狥。勿以避怨為心而有所憚。則庶乎公選之政也。

二曰曠缺太盛、竊見貴州地方、壤域甚遠、憑限甚寬、赴任官員、往往逾年始至、又以土皆貧瘠、地多險惡、俸粮柴薪、倍加凉薄、而例無馬夫、又與各省逈異、仕途所薄素指為忌、萬一選除、不勝怏怏、領檄之後、類多棄捐其或情非得已、勉強而來、就職未幾、厭心遂起、於是閉戶托疾者有之、棄官私逃者有之、得歸為幸、遑恤其他、故貴州諸司、有選官經年而不至者、有缺官數年而未補者、而總署二司印者、有以一官而並管各道事者、有以知府署兵備者、有以經歷等官署府印者、甚至武官土官、亦令代署、此皆各省之所未聞、而貴州之習以為常者也、缺官若此、其欲事集民安、不亦難乎、臣乞自今以後、凡遇貴州方面等官有缺、俱於附近省分推補、嚴立憑限、令其作速赴任、庶幾旬月可至、不至久瘝職事、凡有事之地皆當舉本省士民能保護鄉曲殺賊建功者為之長吏必得其用其餘合属小官就將本省應選監生吏承并四川湖廣原役貴州吏員內銓補仕宦不出其鄉使之樂於就職風土其所熟歷不至速生厭心是或止虗實曠之一道也

三曰員役太簡、竊見貴州原設官員、不及中州一府之數、雖有思州等八府、但各府只設有知府推官各一員、額數原少、空缺常多、緩急之間、莫可倚属、甚至數府通缺、求一委署而不可得者、幕職權攝、體統既乖、文移事體、多有未便、所以先後撫按諸臣、議於各府添設佐貳一員、葢欲官属稍盛、庶幾委託有人、節經具題、未蒙施行、臣思　廟堂之上、未有增官而不擾民者此特為貴州言之可耳不過以為增官則擾民、故付之寢閣耳、然以臣計之、官雖增設、而於民則固無所擾也、何以言之、貴州缺官、葢參之一、即以缺官俸給。轉資增置之官。葢巳、充裕有餘矣。固不必加賦於民為也。况貴州之病、惟官簡為劇、故置一官。則民受一分之福。正不當靳費惜財。而况於賦無所增。民無所擾。人情政體。深為便宜。此前諸臣之所以有議、而臣所以敢於再申也。伏乞俯從諸臣節議於思南石阡銅仁程番都勻等府、各添設同知、或通判一員、其鎮遠府同知通判推官俱係土官、亦乞增設流官佐貳一員、恊同管事、俸粮柴薪、俱於司府缺官貯庫銀內支給、分毫不以歛民、其增置各官、仍乞以科目出身者銓補、員盛則任使自裕、何有於叢委而莫紓、官闕則委署可圖、不至於肆顧而莫属、公有集事之便、民無加賦之擾、是亦邊方之一幸也、

四曰更遷太驟、竊見貴州方面官無久任、政無久思、優游餙觀、鮮有實效、求其所以、葢更遷驟忽之故也、何以言之、貴州地遠法疏、得陞之後。莫不枉途、以為展省、比其履任也較之初陞巳逾歲矣、蒞事未幾、年資巳及、同時之人、俱巳逓轉、則銓衡之上、固不得不循資以敘遷其位、即其不然、又以乏人次當入賀、往返之間、復歷一歲、資深敘轉、葢所必然、計其歷考、歲月雖深、然居閒之時多、實任之日少、資勞累積、半在道途。官次所居、僅如傳舍。驟忽若此。雖有鳩僝之士。志未及伸。席未暇煖。輒巳得命而去。而况中材以下。恒樂私便。彼知不久於此。又安肯視官事如家事而盡力以為之乎。故拜官於此者非應荅故事。則粉餙彌文。葢孔掩瘢。徼幸無事。委艱推患。以遺後人。日復一日。彼此相仍。事務叢積而不理。地方震竦而未寧。其原葢出於此。臣乞自今以後。凡貴州方面官員。遇缺而推用者。不必盡拘常資。雖俸淺者亦得推。而其既陞也。必久任以責成之、使之以後資補前考可也在任而應陞者。不必盡如常格。雖資及者姑勿陞。而其再考也必越級以優異之使之以殊寵酬積勞可也庶乎委任既遠。責難猝辭。縱使遺大投艱。亦將躬蒞力任。自不至推奸避事。泄泄然如今日者矣。


史记正义序

诸王侍读宣议郎守右清道率府长史张守节上

史记者，汉太史公司马迁作。迁生龙门，耕牧河山之阳，南游江、淮，讲学齐、鲁之郡，绍太史继春秋，括文鲁史，而包左氏、国语，采世本、战国策，而摭楚汉春秋，贯紬经传，旁搜史子，上起轩辕，下既天汉。作十二本纪，帝王兴废悉详。三十世家，君国存亡毕著。八书，赞阴阳礼乐。十表，定代系年封。七十列传，忠臣孝子之诚备矣。笔削冠于史籍，题目足以经邦。裴骃服其善序事理，辩而不华，质而不俚，其文直，其事核，不虚美，不隐恶，故谓之实录。自刘向、杨雄，皆称良史之才。况坟典湮灭，简册缺遗。比之春秋，言辞古质。方之两汉，文省理幽。守节涉学三十余年。六籍九流，地里苍雅，锐心观採评史汉，诠众训释而作正义。郡国城邑，委曲申明，古典幽微，窃控其美，索理永惬，次旧书之旨，兼音解注，引致旁通，凡成三十卷。名曰史记正义。发挥膏肓之辞，思济沧溟之海。未敢侔诸祕府，冀训诂而齐流。庶贻厥子孙，世畴兹史。于时岁次丙子开元二十四年八月，杀青斯竟。

【考证】钱大昕曰：张守节《正义》，成于开元廿四年。小司马《索隐》前后序，则不著撰述之年，而《唐书·艺文志》注：贞开元润州别驾。是两人生于同时，而其书不相称引。司马长于驳辩，张长于地理，要皆龙门功臣，难以偏废。守节官诸王侍读宣议郎守右清道率府长史，《唐志》失书。小司马序自题国子博士弘文馆学士，而《唐志》云：润州别驾，殆终于别驾者与。《正义》、《索隐》两书，皆单行，不附于正史。今《索隐》，尚有汲古阁所刊单行之本。《正义》，旧本失传，卷帙次第，无可考矣。《四库全书提要》：是书据自序三十卷，晁公武、陈振孙二家所录则作二十卷。盖其标字列注，亦如《索隐》，后人散入句下，已非其书。至明代监本，採附《集解》、《索隐》之后，更多散节，失其本旨，地理脱十七条，故实注二十五条，音注脱二十三条，其他一两字之出入，殆千有余条，尤不可毛举。苟非震泽王氏刊本具存，无由知监本之妄删也。愚按我永正中有僧桃源者，著《史记桃源抄》，补记今本所删落正义，一千有余条，多者二三百字，少者亦十字二十字，皆震泽王氏刊本所无也。盖依僧幻云所录。幻云题《三注会刻本》云：吾邦有《索隐》本，有《正义》本，《索隐》与此注所载大同，至《正义》则此注所不载甚多，故标记诸栏外。东北大学，藏《史记》古活字本二种，一为庆长本，一为宽永本，栏外具补记正义，盖依桃源抄也。前田侯、爵书库，有博士家本《史记异字》五卷，所录《正义》，概与《桃源抄》合。今依此数本补订，以略复张氏之旧云。








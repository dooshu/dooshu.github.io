吕同老


同老字和甫，济南人

天香

宛委山房拟赋龙涎香

冰片熔肌，水沈换骨，蜿蜒梦断瑶岛。剪碎腥云，杵匀枯沫，妙手制成翻巧。金篝候火，无似有、微薰初好。帘影垂风不动，屏深护春宜小。

残梅舞红褪了。佩珠寒、满怀清峭。几度酒余重省，旧愁多少。荀令风流未减，怎奈向飘零赋情老。待寄相思，仙山路杳。

水龙吟

浮翠山房拟赋白莲

素肌不污天真，晓来玉立瑶池里。亭亭翠盖，盈盈素靥，时妆净洗。太液波翻，霓裳舞罢，断魂流水。甚依然、旧日浓香淡粉，花不似、人憔悴。

欲唤凌波仙子。泛扁舟、浩波千里。只愁回首，冰帘半掩，明珰乱坠。月影凄迷，露华零落，小阑谁倚。共芳盟，犹有双栖雪鹭，夜寒惊起。

齐天乐

余闲书院拟赋蝉

绿阴初蔽林塘路，凄凄乍流清韵。倦咽高槐，惊嘶别柳，还忆当时曾听。西窗梦醒。叹弦绝重调，珥空难整。绰约冰绡，夜深谁念露华冷。

不知身世易老，一声声断续，频报秋信。坠叶山明，疏枝月小，惆怅齐姬薄幸。馀音未尽。早枯翼飞仙，暗嗟残景。见洗冰奁，怕翻双翠鬓。

桂枝香

天柱山房拟赋蟹

松江岩侧。正乱叶坠红，残浪收碧。犹记灯寒暗聚，簖疏轻入。休嫌郭索尊前笑，且开颜、其倾芳液。翠橙丝雾，玉葱浣雪，嫩黄初擘。

自那日、新诗换得。又几度相逢，落潮秋色。常是篱边早菊，慰渠岑寂。如今谩江山兴，更谁怜、草泥踪迹。但将身世，浮沉醉乡，旧游休忆。








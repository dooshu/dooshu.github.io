○记宜城驿

此驿置在古宜城内，驿东北有井，传是昭王井，有灵异，至今人莫汲。驿前水，传是白起堰西山下涧，灌此城坏，楚人多死，流城东陂，臭闻远近，因号其陂“臭陂”；有蛟害人，渔者避之。井东北数十步，有楚昭王庙，有旧时高木万株，多不得其名，历代莫敢翦伐，尤多古松大竹。于太傅帅襄阳，迁宜城县，并改造南境数驿，材木取足此林。旧庙属极权宏盛，今惟草屋一区。然问左侧人，尚云：“每岁十月，民相率聚祭其前。”庙后小城，盖王居也。其内处偏高，广员八九十亩，号“殿城”，当是王朝内之所也，多砖，可为书砚。自小城内地，今皆属甄氏。甄氏于小城北立墅以居。甄氏有节行，其子逢，以学行为助教。元和十四年二月二日题。


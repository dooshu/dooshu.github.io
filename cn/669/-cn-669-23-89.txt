206　漢武帝禁中起居注　漢武故事　馬后撰明帝起居注　起居注動静之節必書


又按漢禁中起居注即西京雜記所謂：「葛洪家有漢武帝禁中起居注一卷，漢武故事二卷。」通典職官三云：「漢武帝有禁中起居注，馬后撰明帝起居注，則漢起居似在宫中爲女史之任。」荀悦申鑒曰：「先帝故事有起居注，動静之節必書焉。」

【閻按】隋書經籍志謂：「穆天子傳體制與今起居注正同，蓋周時内史所記王命之副也。」

【何云】明亦有内起居注，毛傳所謂「女史彤管」之法也。

【集證】史通史官篇：「古者，人君外朝則有國史，内朝則有女史，内之與外，其任皆同。至漢武帝時，有禁中起居注，明德馬皇后撰明帝起居注。凡斯著述，似出宫中，求其職司，未聞位號。」

【元圻案】抱朴子論仙：「按漢禁中起居注云：少君之將去也，武帝夢與之共登嵩山，半道，有使者乘龍持節從雲中下云：『上帝請少君。』帝覺，以語左右曰：『如我之夢，少君將舍我去矣。』數日，而少君稱病死。」〇西京雜記，今本六卷，舊唐書經籍志曰：「晉葛洪撰。」宋黄長睿東觀餘論謂：「事皆劉歆所記〔一〕，葛稚川采之。其稱『余』者，皆歆本文。」此條所引，今本無此文。〇漢武故事，今本一卷，舊稱班固著。晁公武讀書志引張柬之洞冥記跋，謂出於王儉。〇荀悦，淑之孫。後漢書本傳：「悦，字仲豫。獻帝頗好文學，悦侍講禁中，累遷秘書監、侍中。時政移曹氏，悦志在獻替，而謀無所用，乃作申鑒五篇。其所論辯，通見政體。」

〔一〕「記」，原作「説」，據四庫本東觀餘論卷下跋西京雜記後改。






【除授陈执中行尚书左仆射充观文殿大学士依旧判亳州加食邑食实封余如故仍放朝谢制〈六月十日〉】

门下：爵禄之宠，所以优老而崇贤；退让之风，所以励俗而敦化。眷我元辅，殿于近邦，屡辞将相之荣，备述君臣之遇。虽重违恳悃之请，而岂无恩意之隆？爰告外庭，以旌嘉尚。具官陈执中，质性刚直，姿识敏明。出于名臣之家，早有时材之用。自更中外之任，实勤夙夜之劳。出抚师徒，宣威种落之外；入参机要，竭忠帷幄之间。至于两践台司，首当国论。杜门绝请，善避权势以远嫌；处事执心，不为毁誉而更守。顾方深于倚信，乃祈解于钧衡。兼秉旄调鼎之荣，资镇俗偃蕃之重，所以优逸耆哲，养颐精神。而数形奏封，每以疾告。察其诚至，良为恻然。若夫中台之崇，端揆是为于师长；秘殿之职，询访实思于老成。推此茂恩，俾如汝志。仍广邑封之数，即安屏翰之居。於戏！壹思虑以专心，勤药石以自辅。人实求旧，予惟不忘。勉期寿康，往服休命。可特授行尚书左仆射，充观文殿大学士，依旧判亳州，加食邑七百户，食实封三百户，功臣、散官、勋封如故，仍放朝谢。主者施行。


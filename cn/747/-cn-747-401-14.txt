○圣人以四时为柄赋（以题为韵）

粤若受天明命，配天启圣，其作则也，必敬敷五教，齐七政，节春夏秋冬之候，顺金木水火土之性。变通无失，表正度以为平；雩祀有常，示帝图之斯盛。始或星分於木，斗建於寅，配其宫於甲乙，面其地於庚辛。莫不合乎序，应乎人，念群生而悉遂，彰盛德以维新，则是柄也。非父非子，而天下亲，暨夫候应乎离，音谐於徵，列其位於丙午，制其方於壬子，莫不循厥功，究厥旨。导贞悔之所由，体长嬴之所以，则是柄也。非尧非舜，而天下理，至乃金精储其气，白帝莅其事，有湛露兮斯降，凉风兮斯至。是则仰察於天，俯观於地，司肃杀而不忒，悯凋落而无遗，抑是柄也。五帝惟六，三皇复四，又若元律腾辉。伊水德兮膺是期，有积雪兮自尔，有坚冰兮自兹。是则上穷於象，下顺於时，念衣褐之未济，表岁寒之不欺，抑是柄也。两汉非远，二周可追，况复正已无替，虚心罔差，随土圭而暗测，同灰管以潜知。执阴阳代谢之功，咸归不宰；用日月推迁之候，尽合无为。由是晖映化权，锵洋德柄，契皇明於玉烛，流睿览於金镜。士有随计上京，观光末路，欣有准於时政，贺无疆於圣祚。故寻绎於《礼》经，因抽毫而是赋。


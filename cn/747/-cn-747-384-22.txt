○第六表

臣顷顿首昧死诣阙，累陈情状肝胆。悉以披露恳诚，冀蒙识察，於今浃辰，德音不下，实由臣词浅意陋，无以动天。哀惶失图，无地。臣某中谢，臣虽亲忝葭莩，才实驽钝，位忽过望，恩亦加等，宜竭精力，仰酬造化，岂敢饰让自言，企礼顾望？尝闻上有至仁之君，下无失性之人。陛下以蒸蒸圣德，格於上下，故哀哀孝思，敢辞荣禄？陛下岂忍抑其微诚，假令臣损情变礼，陈力就列？亦犹双凫乘雁，何补江海？况敢贪不次之宠，遗罔极之报，因丧从利，以哀为荣？此臣所以屡渎天威，望回宸听，恳至之愿，形於累表。拳然待命，惟圣慈察之，臣无任。


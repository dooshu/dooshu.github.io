○禁官人违律诏

朕恭膺宝命，抚临率土，永鉴前王，宪章典故。虽文质递变，沿革不同，而发号施令，殊涂一揆。皆所以成当世之典谟，开生民之耳目，纳之轨度，令行禁止。自律令颁下，积有岁时，内外群官，多不寻究，所行之事，动乖文旨。此乃臣有所隐，民不见德，与夫不令而诛，何以异也？斯岂守道履正徇公奉法者乎？自今以后，官人行事与律乖违者，仰所司纠劾，具以名闻。


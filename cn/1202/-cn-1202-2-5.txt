慰劳雍州诏

皇帝谢镇军、宁蛮二府、雍州文武士庶等：夫忠爲令德，或感槩【同慨。一作慨。】杀躯；信实美行，或殉义蹈节。而沈攸之小竖反覆，称逆西藩，袁粲、刘秉，潜使相扇，遂拥据石头，并图庙社。粲、秉旣从王宪，苍黎同庆；攸之孤州蚁聚，势必烬灭。刺史张敬，义气云腾，秣马星驱，全羽十万，殄兹氛鲸，曾不旋踵。彼州南阳、白水，将相遗风，忠烈【一作义。】之士，霜戈电发。但戎车暂动，念原未宁。冬寒，卿皆无恙。


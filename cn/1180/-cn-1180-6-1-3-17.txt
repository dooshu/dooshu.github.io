再辞恩命疏


顷以纂修《穆宗庄皇帝实录》告成，荷蒙圣恩曲轸微劳，敕加封荫。随该臣具本辞免。奉圣旨：“皇考功德，纪述详实。总裁首臣，勤劳为多。加恩已有成命，宜即勉承，不必固辞。吏部知道。钦此。”

天听莫回，冰兢愈至。窃以有劳必录者，明主厚下之仁；敬事后食者，人臣奉公之节。夫臣之于君，事无大小，孰非所当尽心毕力以为之者？为之而有功，分义当然，劳于何有？为之而无功，谴责是虞，矧敢他觊？故人臣进不敢以其能要利于上，退不敢以其事尸功于己，此事使之大分，古今之通义也。

臣以草茅孤介，荷先帝顾托之重，蒙皇上眷遇之隆，夙夜皇皇，虑无以报。藉使臣有奇勋异能，铭之太常，勒之钟鼎，其于臣子分义，固未能有加秋毫之末也。况纂修之役，不过从事于楮墨觚翰之间，又非有执殳荷戈之劳，重巨艰危之任也。而遂以此施劳于己，侥宠于上，其毋乃非人臣自处之义乎？且履盛处盈，古人所戒。臣叨忝已极，涯分已逾，若冒窃不止，必致殃咎。故在诸臣可受，而臣独不可受也。伏望皇上察臣之愚，曲赐俞允，因以明君臣分义于天下。使为人臣者，皆知尽心所事，而不敢萌希觊之心，则臣节纯而主道立矣。臣屡冒天威，不胜战悚陨越之至。

（奉圣旨：卿每事有功不居，屡辞恩命，兹又惓惓以君臣分义为言，具见忠贞大节。特准辞荫，以成卿美。兼俸可免承之，稍存旧典。吏部知道。）






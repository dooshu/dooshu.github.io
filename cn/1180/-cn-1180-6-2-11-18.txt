答河道潘印川论河道就功


比闻黄浦已塞，堤工渐竣。自南来者，皆极称工坚费省。数年沮洳，一旦膏壤，公之功不在禹下矣。仰睇南云，曷胜欣跃。

追忆庀事之初，言者蜂起。妒功幸败者，旁摇阴煽，盖不啻筑室道谋而已。仰赖圣明英断，俯纳瞽言。一举而裁河道，使事权不分；再举而逮王、扬，使冥顽褫魄；三举而诎林道之妄言，仆异议之赤帜，使无稽之徒，无所关其说。然后公得以展其宏猷，底于成绩，皆主上明断、属任忠贤之所致也。公乃举而归之不榖之功，惶愧。

河道举劾疏，例不可少，已下部覆行。






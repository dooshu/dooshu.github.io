王给事佐六首

【唐仙方伎图】

开元天子承平日，锦绣山河壮京室。

金殿璇题表集贤，玉屏粉绘图无逸。

夔龙接武居阿衡，万方旭日当文明。

衡山老仙何所有，亦复通籍承恩荣。

缟衣白发酡颜老，自说时来致身早。

彩箧初开玉仗分，白骡突出银鞍小。

榻前制号赐通玄，始信人间别有天。

楼船未遣蕊珠赐，岁籥俄惊天宝年。

九龄归卧曲江上，牛郎又入中书相。

花雨香飘兰若钟，柳云春扑金鸡帐。

万几日少乐事多，梨园法曲声相和。

斗鸡舞马看不足，不独仙人呈白骡。

仙人岂是呈仙伎，画者传之有深意。

延秋门外羽书飞，却驾青骡向西避。

青骡剑阁雨淋铃，一段闲愁尚不胜。

不道画图今若此，风檐铁马响昭陵。

【醉梦轩为钱公铉赋】

东吴钱高士，索赋醉梦诗。

十年不是不题句，我亦醉梦无醒时。

问君醉梦缘何事？君言不解其中意。

但知痛饮复高眠，即此悠悠是生计。

沧溟倾泻供杯盂，乾坤偃仰如蘧庐。

神游溟滓钧天外，心寓鸿荒太古初。

人皆掉舌谈臧否，君方默坐糟丘底。

人皆明目辨妍媸，君独瞢腾黑甜里。

君不见汨罗江边人，独捐醒躯博得千载名。

又不见王戎钻李执牙筹，昼夜营营算不休。

人生适意此为乐，何须苦觅扬州鹤？

竹叶杯中阅四时，芦花被底舒双脚。

钱公钱公真我师，平生此意君得之。

连床未遂论文约，润笔先求买酒赀。

我生落魄惟贪饮，百事无闻只酣寝。

生死真同力士铛，荣枯付与邯郸枕。

邯郸枕上意如何，笑杀当年春梦婆。

贪看北海清尊满，谁愿南山白石歌。

吾闻醉梦之乡一万八千里，中有仙人长不死。

李白佯狂乐自如，陈抟鼻息呼难起。

行行又入无何有之乡，麒麟作脯琼为浆。

借得仙人笙与鹤，三清八极同翱翔。

【戊戌客南雄】

寂寞江城晚，依依独立时。

回风低雁鹜，返照散旌旗。

家在无人问，愁来只自知。

几回挥涕泪，忍诵《北征诗。

【忆舍弟彦常】

庭草秋仍绿，江枫晚渐稀。

年光随水去，功业与心违。

远海犹传箭，殊方未授衣。

翩翩南去雁，故作一行飞。

【午日呈郑久诚参政】

百顷芙蓉罨画船，贺家湖上水平天。

金盘送果沈冰碗，罗扇题诗散舞筵。

往事氛埃成远梦，佳辰风雨忆华年。

涧蒲九节根如玉，服食于今笑学仙。

【书所见感旧】

小小银筝压坐偏，曾将古调寄新弦。

芙蓉绿水秋将老，鹦鹉金笼语可怜。

两鬓秋霜明镜里，十年春梦夜灯前。

湖山隐约人如画，空负当年罨画船。


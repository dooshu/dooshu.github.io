陆游　春日

老夫一卧三山下，两见城门送土牛。

贫舍春盘还草草，暮年心事转悠悠。

湖光涨绿分烟浦，柳色摇金映市楼。

药饵及时身尚健，无风无雨且闲游。

陆游

陆游　春日

开尽梅花柳渐青，东风又满会稽城。

放翁晨起有佳思，娅奼林莺初试声。

陆游

陆游　春日

久抛朝帻嬾重弹，华发萧然二寸冠。

不恨凄凉侵晚境，犹能语笑向春盘。

银杯酒色家家绿，簅笠烟波处处宽。

一片梅花无复在，却嫌新暖换余寒。

陆游


◎周弘直

弘直，字幼方，弘正第四弟。仕梁为太学博士，迁西中郎、湘东王外兵记室参军，入为尚书仪曹郎。湘东王镇江荆二州，累除谘议参军，带柴桑、当阳二县令。台城陷，承制授假节、英果将军、世子长史，寻除智武将军衡阳内史，迁贞毅将军、平南长史、长沙内史，行湘州事，封湘滨县侯，历邵陵、零陵太守、云麾将军、昌州刺史，从王琳举义，琳败，降陈。天嘉中，历国子博士、庐陵王长史、尚书左丞，领羽林监、中散大夫、秘书监，掌国史，迁太常卿、金紫光禄大夫，致仕，太建七年卒，年七十六


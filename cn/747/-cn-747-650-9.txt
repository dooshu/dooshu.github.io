○贺圣体平复御紫宸殿受朝贺表

臣某言：今日得上都进奏官报称，昨日陛下御紫宸殿，受群臣朝贺。伏审圣躬万福，亲见百寮，率土皆欢，溥天同庆。臣某。臣闻两曜有晦明，所以成其不已；四渎有盈缩，所以成其不竭。不有燎火，无以辨玉质；不有霜霰，无以见松心。是以轩辕神倦，然後梦华胥之游；秦穆疾寐，然後享钧天之乐。尧以癯瘠而为圣，禹以胼胝而称功。斯皆因疾成妍，以劳逢福，非臣臆度，敢进瞽言。昨者圣体不安，才经旬日，穆卜言吉，勿药有瘳。此所以表北极之长尊，配南山而永固者也。况日临黄道，万物皆荣，帝御紫宸，千官毕贺。臣以守符外郡，不获称庆明庭，空怀鼓舞之心，有阻赓歌之末。无任跳跃欢欣瞻望徘徊之至，谨差知衙官刘宗奉表陈贺以闻。


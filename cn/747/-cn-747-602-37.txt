○夔州论利害第二表

臣某言：伏准今年四月五日德音，宜令诸道观察使、刺史、各具当处利害，附驿以闻者。伏惟皇帝陛下，睿哲自天，缵承列圣。善述先志，发扬德音。率土人臣，不胜庆幸。臣虔奉诏旨，宣示蒸黎。伏以华夏不同，事宜各异。详求利病，谨具奏闻。伏乞圣慈，俯赐昭鉴。臣伏览国史，窃见开元十八年朝集使至京，元宗临轩亲部利害。时宣州刺史裴耀卿上便宜事，论转运甚详，竟不行下。至二十一，年耀卿为京兆尹，再以前奏论，方见允纳。比及三年，漕运七百万石，省脚费三十馀万贯。当耀卿前不见纳，必有人非之。及後数年，方展其效。臣僻守远郡，敢望言行，祗奉诏书，或冀万一。伏惟明主择之。无任恳悃屏营之至。








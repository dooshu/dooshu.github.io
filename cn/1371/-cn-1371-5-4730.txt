追感往事

太平翁翁十九年，父子气焰可熏天。

不如茅舍醉村酒，日与邻翁相枕眠。



追感往事

世事纷纷过眼新，九衢依旧涨红尘。



桃花梦破刘郎老，燕麦摇风别是春。



追感往事

渡江之初不暇给，诸老文辞今尚传。



六十年间日衰靡，此事安可付之天！

追感往事

文章光焰伏不起，甚者自谓宗晚唐。



欧曾不生二苏死，我欲痛哭天茫茫！



追感往事

诸公可叹善谋身，误国当时岂一秦。



不望夷吾出江左，新亭对泣亦无人！




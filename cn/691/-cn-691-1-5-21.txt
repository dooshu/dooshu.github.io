◎开坟凿棺

近日浦城开坟凿棺之案层见叠出，然皆不开男棺而开女棺，则女棺多厚殓之故也。浦俗，殓其妇女，虽贫家亦必附银器首饰，富家则金珠宝玉充身矣。余伯兄之继嫂没于浦寓，伯兄请家大人视合殓，守平日家诫，金银器毫不入棺，外人传为笑柄，以为如此门第而薄待亡人如是。家大人怜其愚，嗤其妄，曾作《厚殓说》一首，冀稍有挽救，而浦人之省悟者仍寥寥也。闻近年有数月之间报控凿棺至数十案者，邑令某愤然曰："谁叫汝作孽以致此乎？"置之不理，控者无奈之何。又闻近有旧家子某者，其祖父皆孝廉，至某而家计日窘，无以自存，忆其母殓时尚有银器附棺，乃托言墓中有水，应迁葬，遂开墓凿棺取其首饰数事，而将遗骸大葬，闻者皆不忍言。未几而某暴亡，其家遂绝。呜呼！天理绝矣，人事又焉得不绝哉？家大人《厚殓说》曰："客有询于余曰：'州县患盗，而其祸莫烈于斫棺，比年此案叠出，巨绅富户尤惴惴焉，何以止之？'余曰：'惟礼可以止之。'或迂其言，余晓之曰：'死者必殓，礼也。古字"殓"本作"敛"，取敛首足形而已。今《会典》及《通礼》并载官员丧礼：越日小殓，三品以上含用小珠玉五，七品以上用金玉屑五。又云加殓衣，三品以上五，称复三禅二；二品以上三，称复二禅一；六品以下二，称复一禅一。过此则逾制而悖礼。夫珠玉而云小，金玉而云屑，但取容口可知。其言殓衣，至七品以下而言，含但称七品以上，其以下之不得用含可知。含之用尚有制也，其肯如今之金银压首、珠玉周身乎？闻比年破案者，率系女棺，不及男棺，然则以厚殓而招盗，亦彰彰明矣。而凡子孙之殓其亲，父母之殓其子女，家长之殓其卑幼，犹必曰宁厚而无薄，是名为爱之，适所以戕之，无益于死者之毫末，而贻之以身后之灾。剥肤之惨，在子孙为不孝，在父母家长为不仁，而推其原则，由于不合礼而已。故吾曰：惟礼可以止之。夫循礼自可以消患于无形，不循礼其祸即极于不孝不仁而无以自解，然则仁人孝子可不知所变计哉？'"按家大人寓居浦城，手撰《停葬说》、《锢婢说》、《厚殓说》三篇，皆此邦积惯颓风，不惮大声疾呼以期家喻户晓，而《厚殓说》尤为切要，惟望劝回一家即免一家之祸，劝回一人即免一人之愆，苦口婆心，非可以寻常文字视之也，因谨附录于此。








陆游　野堂

野堂萧飒雪侵冠，历尽人间行路难。

病马不收烟草暝，孤桐半落井床寒。

长瓶浊酒犹堪醉，败箧残编更细看。

此兴不随年共老，未容城角动忧端。

陆游

陆游　野堂

姓名无复世人闻，静处何妨独策勋。

久矣不堪东阁客，归哉无媿北山文。

横林霜近有丹叶，平野雨余多断云。

更喜鸬鹚来渐熟，一溪烟水与中分。

陆游

陆游　野堂

野堂地僻无车马，草径柴门昼亦扃。

栗里虽贫储旧粟，玉川终老抱遗经。

病身凛凛残秋叶，故友寥寥欲旦星。

赖有吾儿堪暖眼，夜阑常共一灯青。

陆游

陆游　野堂

鼓缶酣歌乐太平，野堂窗户极疏明。

弃官正为愚无用，谢客新缘病有名。

闲入乡人赛神社，时从长者放鱼行。

髈然更有关心处，打稻家家趁晚晴。

陆游


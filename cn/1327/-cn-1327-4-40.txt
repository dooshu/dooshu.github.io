捏粉人匠


吴趼人屹坐斗室中，闻户外儿童笑语声，久之不散。启户视之，一人踞地坐，陈大木匣于前，捏粉作种种虫鱼鸟兽人物。盖所以供孩童玩具者，亦食力之一流。群儿围观，故笑言杂沓也。近察之，所作人物，须眉欲动，神采毕呈。市上业此者不少，而此制独精，已窃异之。忽一童子出资，使捏一印捕殴一乞丐。其人谢不敏。强之，曰：“捏印捕则可，乞儿吾不善捏也。”重其值，终不允，仅捏一印捕去。问曰：“观若所制种种，莫不酷肖，胡独于乞儿谢不能？”曰：“吾岂不能也哉，以乞儿虽贱，亦吾国人，吾不忍状吾国人之丑态，而张外人之威焰也。”

鸣呼！吾不信蚩蚩小民中，而有此人也，是殆隐君子欤？今之谈时事者，每鳃鳃然虑吾国民程度之低。若此人者，其程度较诸君又如何耶？惜乎未叩其姓氏，遂交臂失之耳。






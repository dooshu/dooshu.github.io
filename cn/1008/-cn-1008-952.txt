赵蕃　教授以忆梅韵赋雪诗蕃同之五首

穷巷朝仍拥，寒厅午未开。

人谁送酒直，鸦为致薪材。

已倦除头垢，宁能拭砚埃。

高情蒙枉记，好句数能来。

赵蕃

赵蕃　教授以忆梅韵赋雪诗蕃同之五首

平地疑无地，知时复过时。

梅花遍南峤，雪岭亘西陲。

兔狡犹迷窟，禽逼讵立枝。

摧颓如我者，萧瑟欲胡为。

赵蕃

赵蕃　教授以忆梅韵赋雪诗蕃同之五首

俸薄愁斯立，鑱长困拾遗。

经营将有赋，零落不成思。

冻结须频折，烟凝袂半缁。

阳春竟何在，卒岁以为期。

赵蕃

赵蕃　教授以忆梅韵赋雪诗蕃同之五首

窈窕缘江路，幽深隔岸祠。

为梅期载酒，因雪重赓诗。

傥匪相娱乐，畴能遣岁时。

出门方积冻，散策待晴曦。

赵蕃

赵蕃　教授以忆梅韵赋雪诗蕃同之五首

剩有骑驴兴，终成闭户居。

江山峙书阁，松竹隐僧庐。

但遣官成集，莫言丞负余。

可于风雪际，顿使唱酬疏。

赵蕃


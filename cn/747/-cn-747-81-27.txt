○平党项德音

门下：冒法干纪，岂限於华夷；伐罪吊人，固资於典训。朕端拱御寓，六年於兹，兢兢业业，不敢荒怠。常恐一物失所，群心靡宁，旰食宵衣，思厎於道。属者以党羌恣为侵叛，尤苦农商，朕为人父母，岂无悯恻。虽伤财害物，非朕躬之愿，而禁暴定功，实武经之要。是以爰兴师旅，龚行天讨，而凶渠稔恶，稽旷岁时，师宿既勤，物力将屈。赖宗社储祉，中外叶心，大搜妖巢，荡定关陇，诚殚财而凋力，亦暂费而永宁。今则军功已成，制置将就，息戈解甲，固在及时，舍罪缓刑，所宜布泽。

南山党项，为恶多年，化谕不悛，颇为边患，近兴兵士，经岁讨除。拒官军者，悉就诛擒；惧法令者，皆从逃窜。大开汤网，已施去杀之仁；远并尧年，宁限可封之屋。今闻残寇，无所依归，皆是王人，岂忘悯恻。其南山党项已出山者，或闻逼於饥乏，犹行劫夺，平夏不容，无处居住。今委李福且先遣蕃官安存招诱，令就夏银界内指一空闲田地居住。所有从前挂涉恶迹者，今一切不问。惟再犯疆界，却入山林，或不从指挥，即召募平夏党项精锐者讨逐，议不容舍。如能革心向化，愿同平夏，即须投诚献款，迹效分明。抚驭之间，便同赤子，如有屈事，即任于本镇投状论理，仍各令本镇遣了事军将安存。平夏党项，素闻为善，自旬月以来，发使抚安，尤见忠顺，一如指挥，便不猖狂，各守生业，自兹必令永戴恩信，长被华风。或闻从前帅臣，多怀贪克，部落好马，悉被诛求，无故杀伤，致令怨恨。从今已后，必当精选清廉将帅，抚驭羌戎，明下诏条，渐令知悉。

灵盐、夏州、邠宁鄜坊四道官吏，自用兵以来，责办公事，亦甚辛勤。军将皆已得官，文吏未酬劳绩，宜令每道拣选公勤有劳效官吏，具名闻奏。有官者与依资转迁，无官差摄者当与正官，仍具差摄年月申奏，直须公当，不得转授嘱讬，如是将帅亲情，亦须具言。四道百姓，徵敛不时，差役至多，疲瘵亦甚。或闻屋宇，被贼焚烧，至於桑麻，亦遭砍伐。生业既失，须加安存，宜各优给三年。其有无屋可居无牛可种者，委长吏量事接借，一一奏闻，仍须早设法招携，令各归复，勿令豪富便占产业为生。自用兵以来，诸道应徵发之处，所有将健，或没於锋刃，或存被疮痍，虽经褒赠，及曾优恤，委本道更加存抚。或自因废疾，不任在公者，终身不停衣粮。如情愿回与子孙兄弟甥侄者，便与补替。应讨伐党项诸道，在行营将士，已颁赏赐，边上制置有叙绩，节级放还，仍委本道叙录，具名闻奏，当加甄奖。

自用兵已来，京师与鄜坊、邠宁两道接界，及当路诸县，差役繁并，物力凋残，若无优矜，必难存立。其今年夏税钱及青苗钱，每贯量放三百文，其斛斗粮，量放一半，仍委京兆尹差官子细磨勘。其或虽在乡村，不曾经供应者，不在准例放限，仍一一条件等第闻奏。如是分路处，就中更校便并者，量加优恤，必使均平。其所放钱及斛斗，委户部以实钱支填。仍令京光府各下诸县，散榜乡村要路，晓示百姓，务令知悉。用兵以来，城镇曾遭陷没，官健百姓，因被杀伤，亲戚既无，遣骸在野，委所在长吏差人为收拾，如法埋瘗，仍量事致祭。应有增修城镇，添置堡候，委所在将帅择其要害，绝彼窃觎，切务坚完，令可固守。

边上不许以兵器於部落博易，从前累有制敕约勒，非不丁宁。近年因循，却不遵守。自今已后，委所在关津镇铺切加捉搦，不得辄有透漏。其有犯者，推勘得实，所在便处极法。其所经过州县关津镇铺，节级痛加惩责，义无容贷，其间或情涉隐欺，准所犯人处分。党项本是边甿，只合州县抚驭，致令一朝侵叛，由於处理乖方，既往不可加刑，从今必行法令。自此之后，边上逐界皆己有制置把捉，如或更有羌寇侵盗，即是将帅依前贪求，当先加罪於本界边将，然后翦逐寇贼。通商之法，自古明规，但使处处流行，自然不烦馈运，委边镇宜切招引商旅，尽使如归，除禁断兵器外，任以他物於部落往来博易。应缘徵兵处，士马皆效勤劳，亦已各有赏赐。其本道将帅，当续议量加酬奖。

京畿及鄜坊、灵盐、邠宁、夏州并泾州、凤翔、振武、天德等道，自用兵以来，人颇劳苦，今颁德泽，须令曲恩。应见禁囚徒，据罪递减一等，惟官典枉法犯赃，及贼中有持杖劫人故杀人等，不在此限。如有积年逋赋，必加徵督，不得者委长吏条流闻奏。

准格律，大功已上亲，及女婿外甥，不许连任。自用兵已来，诸道节将及长吏，权宜差亲表主持公事，兵罢之后，理当不然。其三族内亲，并不得令主兵权，及充要职。如是元在本军，先充职掌者，亦须具名闻奏。自用兵以来，科配百姓，事取济办，多出权宜。今既罢兵，诸道节度防御刺史及镇使等，不得更依前妄有科配，仍令各具本管侵害百姓事须厘革者，作条件闻奏。自党项扰乱以来，所在多被攻劫，白刃之下，必有孝子顺孙，义夫节妇，事迹有可称者，委所在长吏察访，优恤其家，仍具名闻奏，将加旌异。

於戏！蛮夷猾夏，固有用於常刑；抚驭乖方，遂致兴於薄伐。伤夷暴露，朕实愧焉。是用覃恩，以慰劳瘁。布告中外，咸使闻知，主者施行。


○责齐王祐诏

吾尝诫汝勿近小人，正为此也。汝素乖诚德，重惑邪言，自延伊祸，以取覆灭，痛哉何愚之甚也！为枭为獍，忘孝忘忠，扰乱齐郊，诛夷无罪。去维城之固，就积薪之危；坏盘石之基，为寻戈之衅。背礼违义，天地所不容；弃父无君，神人所共怒。往是吾子，今为国雠。万纪存为忠烈，死不妨义；汝则生为贼臣。死为逆鬼。彼则嘉声不陨，而尔恶迹无穷，吾闻郑叔汉戾，并为猖獗，岂期生子。乃自为之，吾所以上惭皇天，下愧后土，惋叹之甚，知复何云。


○四望亭记

濠城之西北隅，爽耸四达，纵目周视，回环者可数百里而远。尽彼目力，四封不阅，尝为废墉，无所伫望。郡守彭城刘君字嗣之理郡之二载，步履所及，悦而创亭焉。丰约广袤，称其所便，栋士梯陛，依墉以成。崇不危，丽不侈，要以列宾筵，可以施管磬。云山左右，长淮萦带，下绕清濠，旁阚城邑，四封五通，皆可洞然。太和七年春二月，绅法铧东洛，路出於濠，始登斯亭，周目四瞩。美乎哉：台视和气，夏日居高明，秋以阅农功，冬以观肃成，盖君子布和求瘼之诚志，岂徒纵目於白雪，望云於黄鹤？庾楼夕月，岘首春风，盖一时之胜爽，无四者之眺临。斯亭之佳景，固难俦俪哉！淮柳初变，濠泉始清，山凝远岚，霞散馀绮。顾馀尝为玉堂词臣，笔砚犹在，请书亭表事，刻石记言。癸丑岁建卯月七日，赵郡李绅书。


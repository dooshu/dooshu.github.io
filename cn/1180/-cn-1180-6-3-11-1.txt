一


《大学》所谓至善，《中庸》所谓中，皆事理当然恰好处，如射的之红心，心里中红心也。为人父，有为父之理；为人子，有为子之理。天理人情，适当其可，而无过不及，乃为至善。如哭子，慈也；而至于丧明，则过矣。哀毁，孝也；而至于灭性，则过矣。然事理无常，当随时处中。故有在昔以为善，而在今为不善者矣；有在此以为善，而在彼为不善者矣。非有致知格物之功，则不能得止；非有惟精惟一之功，则不能执中。朱子所谓止者，必至于是而不迁之谓。夫谓必至于是则可，谓不迁则不可，不迁则滞矣。若易“迁”字为“过”字，则得“止”字之义。






○題為足餉無過屯田屯田無過水利疏 【 屯田水利】

題為足餉無過屯田、屯田無過水利、懇乞聖明、申飭當事、著實舉行、以濟急需、以圖永賴事、臣幼聞父老言、東南有可耕之人、而無其田、西北有可耕之田、而無其人、既候命闕下、間取農書水利、及古人巳試陳迹、略一講求、頗得大意、適承乏屯牧、耕當問奴、此其職巳、方今東事正興、籌邊無策、十八萬枵腹之兵、待八百萬畫餅之餉、催外解之檄如火而不可得來、求內解之涕如雨而不能得去、止有漕運一脉。而民力巳竭。加以旱乾水溢、接濟不前、河竭海漂、種種難測、其他意外之事、中梗之患、且未忍言、若不汲汲講三年九年之儲、而局局為不終朝、不終夕之計、臣愚不知其可、蚤夜以思、只有屯田、可以救急而今之屯田者、不過按籍徵糧、期于及額而巳、間有隱占、多不可問、然亦不必問也、惟是西北不患無地。而患不能墾。以臣所聞。京以東。畿以南。京畿水田疏自徐尚寶而後則推少保此篇矣山以東。兩河南以北。荒原一望。率數十里。高者為茂草。窪者為沮洳。豈盡其地哉。不墾耳。其不墾者。苦旱兼苦澇也。其苦旱與澇者。唯知聽命於天。而不知有水利也一年而地荒。二年而民徙。三年而地與民盡矣。今有道于此、使上之不為鬼??、而下之不為魚、相反而相為用、去全害而得全利、何憚而久不為此、謹循陳上屯田水利三因十四議、惟　皇上採擇焉、其一曰、因天之時。五行之用。誰能去水。三江震澤。禹貢所稱。厥土塗泥。厥田下下。昔之汙萊。今之沃壤。何常之有。過見莞蒲魚鱉蜃蛤之屬。到處有之。自南而北。風氣固然。而謂水偏利在南偏害在北。火耕水耨。缺五行之二。名曰誣天。其一曰、因地之利。引漳溉鄴。渠鄭富秦。龍首渠漢世尤盛。民之歌曰。涇水一石。其泥數斗。且溉且糞。長我禾黍。河源如昨。地脉未改。而謂水偏利在古。偏害在今。使瓠子之歎長興。宣房之績不顯。名曰誣地。其一曰、因人之情、南人惜水如惜血北人畏水如探湯習固使然亦未見其利耳。翟方進壞陂而黃鵠之怨興。召杜開陂而父母之歌作。有之以為利。死且不避。近日京東一帶。多所開濬浸浸巳見其利所在州縣。亦知有爭水者矣。臣私喜之而謂水不宜北。北不慣水。拂耕鑿之情。而失田民之利。名曰誣人。禹功明德。惟是平水土。濬溝洫而巳。未有不治河而治田者。支流既分。而全流自殺下流既洩而上流自安無昏墊之害。而有灌溉之利。此濬川之當議也。沿河地方。唯運河不敢開洩外。其餘源流瀦委。是不一水。陂塘堤堰。是不一用。或故跡之可尋。或方便之可設。工力多者官為量給。費少者聽民自舉。惟無水之處。不必鑿空尋訪。以蹈即鹿無虞之戒則疏渠之當議也。秦漢之世。鑿地為港。掘地為井。汲而得灌。以畝一鍾。南方水不易得北方掘地即見水即東南地高水下。車而溉之。上農不能十畝。北方水與地平數十頃直移時耳事半功倍。難易懸殊。則引流之當議也。河流漸下。地形漸高。遠引不能。平引不可。將若之何。其法闌河設壩以壅之。大約如囊沙之意。或壅二三尺。或壅四五尺。然後平而引之。水與壩平。流從上度。遞流而下。節節壅之。亦復如是。葢不能俯地以就水而惟升水以就地支河淺流。最宜用此。即如滏陽一河。發源以至出口。約七八百里。得其利者僅一二縣。餘皆以低下棄去。不曉此法故也。則設壩之當議也。蓄洩不時。泛溢為害。加以秋水時至。百川灌河。壞民禾稼。蕩民廬舍。往往有之。惟于入水之處。設斗門以時啟閉。旱則開之。澇則塞之。出水之處反是。此建閘之當議也。沿山帶溪。最易導引。山水暴漲。沙石壓衝。再行挑洗。勞費不償。其法順水設陂以障之。用支河不用河身。支以上溉身聽其下行此設陂之當議也。而必槩種秔稻恐不素習。得利轉微隨其高下。聽其物宜。宜梁宜菽。宜薏宜芋宜蔬。惟意所適總之水源一開灌旱地之利勝水田之利一倍每畝之值。亦增價三倍。漸漸由而不知。通而不倦。而焦原盡澤國矣。則相地之當議也。春夏澆灌。常苦水少秋冬無所用之。常苦水多儲有餘以待不足。法用池塘濱淀以積之。既可儲水待旱。兼可種魚蒔蓮。每見南方百畝之家率以五畝為塘水不勝用。利亦如其畝之所入。何不倣而行之。或五家一塘。或十餘家一塘。居然同井遺意。而築塘尤易于浚井。但期築做如法。可以注水不漏。惟原窪下之處不必另設。則池塘之當議也。以一教十。以十教百。必用南人。而南人寧為農夫。不欲為農師。北地徭輕。江南役重。以走利如鶩之情。乘避徭如虎之勢。吾土雖美。樂郊可適。但著為律令。永為世業。不得一二年後即行告奪。將負耒而來。爭先恐後舉鍤為雲。決渠為雨。此之謂也。則招來之當議也。四民之業。迭相為用。南方士子。不得志有司。則棄為胥吏。舞文犯科往往此輩。徐文定公有此議惜不果行若倣漢世力田之科。令墾田若干畝、許令占籍而又不碍地方本額。且令官司與之講明水學。如胡瑗之教授門人。不猶愈于白鏹而鬻青衿者乎。葢先師與后稷並位。勝與倚頓爭坐也則力田之科當議也。虞文靖公建議于宋泰定之時。聽富民欲得官者、能以萬夫耕、則為萬夫長、千夫百夫亦如之、今其意可師也、若令各屯衛所軍官。及經歷。俱以墾田多寡加級。雖格外之勞來。實本等之職業。于計甚便。今議者動抑豪強防其兼併。不知富者樂耕。則貧者轉貸但得地無曠土。土無遺稅。何妨勳戚貴近。大賈富商駢集而來。徙豪實塞。實用此意。則募富開爵之當議也宋廵行使者。分道四出。民苦不便。蘇軾力非之、而治杭之日。修治西湖。欲天下盡興水學。毋亦行之介甫則不善。行之文忠則善耳。今水利之銜猶設。而勸農之義無聞。至于有司。多所不解。但得撫道而下。個個得人。又皆講求之熟路。巳試之成事。如懷隆靖虜河內磁州海島先後諸賢。分滿布列。彼此呼應。官無添設之煩。民無追呼之擾。穡人成功。田畯至喜則擇人之當議也。天津一處。舊撫汪應蛟。墾水田八千畝設兵二千。用充額餉。今援遼千名。即八千畝多蕪。且有申言種穀不如取葦者。廢興由人。良可浩歎。誠得練習明作一將官。領兵數千屯之而天津一帶。不足墾也。永平負山瀕海。擇官而墾亦如之。附近關外得穀一石足抵漕之五石且屯且練。用備不虞則擇將之當議也、兵固有不喜耕者如董見龍安插遼人勸之耕則不樂而樂于應募充兵葢遼人又與內地不同故也或者曰、游惰之軍。不任耰鉏。是不然。近見出關觳觫之狀。視關內如春臺壽域。若揀其老弱。使盡力南畝。死且不憾。而又計田行賞。比於得級。如宋給事廖剛之策。其言曰執耒之勞。較之操戈之危。豈不特易。夫驅之戰與驅之耕。臣固知其必悅也。則兵屯之當議也。臣所言者止于臣屬耳。由畿輔而九邊。由關內而關外豈乏充國其人。又豈乏武侯子儀其人。而坐令金城祁山河中之績。為千古絕盛哉。此數議者不煩公帑、不勞民力、而又皆田里樹畜、老農常談、無甚高論、舉朝皆言其可行、而不肯行、當事亦見為當行、而不肯力行、國家無事、既以因循而不行、有事又以張皇而不及行。農既疲于養兵而不耕。兵又恥于為農而不耕。謂見效遲在三年之後。而三年後復然。謂大利遲在十年之後而十年後復然。譬之富人衣珠而餓死。豈不惜哉。元末年東南有梗、始思虞文靖之言、倣其意、設海口萬戶、業巳無及、乞張士誠貸米數百斛、反覆告急、僅乃得之而終無救于亡矣、可不寒心、先臣徐貞明、曾以尚寶專理此役而事出創議、難與慮始、且欲以一身兼禹稷之任、大開河工、復井田之遺、省東南之運語近迂濶、會忌者而止、乃其意不可磨也、今潞水客談。及治田存稿具在。任事之難。令人追恨無巳。今時勢迫矣過此不行、更無行時、復乞　明天子照臨于上、賢公卿百執事主持於下、各舉所知、知人善任、更祈敕下戶部、酌議委妥、轉行所司、著實舉行、勿狃故事、勿急速效、勿憚事始、乃撓事終、載入考成、一切有司首課農政、田野不治、即異能高等、亦註考下下、其有不習者、孳孳講求、務期曉暢、躬自勸相、單騎廵行阡陌、問民疾苦、不得勞民煩費、無益民功、小有嫌怨、臣等力為主張、迨試有成效、破格超遷、永著為令、庶幾小墾小利、大墾大利、小利在地闢而民聚民聚則墾者愈多大利在粟賤而民饒民饒則墾者愈易生聚漸煩和糴轉便。即不必省東南之漕。而亦不專靠東南之運矣。


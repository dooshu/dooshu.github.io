○诫励风俗敕

敕：建立州县，列树官司，所以导俗宣风，惩奸息暴。顷以承平既久，中外晏安，人怀弛慢之心，官无警觉之意，遂使颍、宋二州，屡奏乱常之党，荆、并两府。频言构逆之徒。发露虽复数州，包藏犹虑未绝。此等妖，寻自伏诛。旬日之间，惊害良善，诚由按察宽纵，禁止不明，或使无辜，陷於非命，兴言及此，深用隐恻。自今以后，所在州官县僚，各宜用心检校：或惰於农作，专事末游；或妄说妖讹，潜怀聚结；或弃其井邑，逋窜外州；或自衒医占，诱惑愚昧。诸如此色，触类旁求，咸须防纠，勿许藏匿；又属当首夏，务在田蚕，虽则各解趋时，亦资官府敦劝。若能肃清所部，人无犯法，田畴垦辟，家有馀粮，所由官人，宜加等第。功状尤异者，别外加擢。若为政苛滥，户口流移，盗发罕能自擒，逆谋为外境所告，轻者年终贬考，甚者非时解替。御史及台郎出使，审加访察，各以状闻，宜宣示诸州，各令所在知悉。


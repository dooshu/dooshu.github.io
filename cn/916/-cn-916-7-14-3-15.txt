【和武帝游钟山大爱敬寺诗】

唐游薄汾水。周载集瑶池。岂若钦明后。回鸾鹫岭岐。神心鉴无相。仁化育有为。以兹慧（《诗纪》作惠。）日照。复见法雨垂。万邦跻仁寿。兆庶涤尘羁。（本集作羁。）望云虽可识。日用岂能知。鸿名冠子姒。德泽迈轩羲。班班（本集作斑斑。）仁兽集。匹匹（本集作足足。）翔凤仪。善游兹胜地。兹岳信灵奇。嘉木互纷札。层峰郁蔽亏。丹藤（《诗纪》作藤。）绕（本集作统。）垂干。绿竹荫清池。舒华匝长阪。好鸟鸣乔枝。霏霏庆云动。靡靡祥风吹。谷虚流凤管。野绿映丹麾。帷宫设廛外。帐殿临郊垂。俯同南风作。斯文良在斯。伊臣限监国。即事阻陪随。顾惟实庸菲。冲薄竟奚施。至理从兴羡。终然类管窥。上圣良善诱。下愚惭不移。（○本集一。诗集纪六十六。）


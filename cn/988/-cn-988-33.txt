苏辙　白须

中岁谬学道，白须何由生。

故人指我笑，闻道未能行。

我笑谢故人，唯唯亦否否。

老聃古道师，白发生而有。

佛告波斯匿，汝有不白存。

亭中掌亭人，何尝随客奔。

客去不用留，主在亭不毁。

墁墙支折栋，在我不在尔。

道成款玉晨，跪乞五色丸。

肝心化黄金，齿发何足言。

苏辙

苏辙　白须

少年不办求良药，老病无疑生白须。

下种已迟空怅望，无心犹幸省工夫。

虚明对面谁知我，宠辱当前莫问渠。

自顷闭门今十载，此生毕竟得如愚。

苏辙


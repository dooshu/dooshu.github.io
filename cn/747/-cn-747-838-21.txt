○授内官马从朗加官阶制

敕。设阶陛，所以示堂奥之严。正品秩，所以明跻陟之渐也。率由次第，以序忠良。苟当其人，吾必与进。尔从朗止水藏鉴，壶冰孕清，蹈礼乐以修身，诗书而养志。夜亲墀庑，拱辰之列宿分华。晓近冕旒，捧日之卿云配润。动必中矩，行无越思。历试可观，序迁惟允。九重华省，三品崇阶。用酬尔劳，往驭其贵。惟尔从朗，服吾宠光。立事检身，所宜匪懈。可。


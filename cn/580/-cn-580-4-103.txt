列传第一百三 元明善　邓文原　虞集〔槃〕　揭傒斯〔汯〕　黄溍


元明善，字复初，大名清河人。父贡，有学行，累官枢密院照磨，赠吏部尚书，追封清河郡公，谥孝靖。明善少颖悟，读书过目成诵。及冠，游学江南，受业于吴澄。佥行枢密院事董士选闻其名，辟为掾，待以宾礼。士选迁江西行省左丞，又辟为行省掾。从士选讨平赣州贼刘贵，士选俘贼党三百人，明善议贷其诖误，得全活者百三十人。贼籍赣吉二州民丁十万，有司获其籍，欲株连为利。明善请火之，以灭迹，二郡遂安。迁江南行台掾，擢枢密院照磨，又转中书省左曹掾。

先是，明善在江西，张瑄为行省参政，借明善马，留之，致米三十斛偿其直。后瑄败，籍其家。簿载送元复初米三十斛，不言偿马直。明善坐免官。久之，事得白，复为省曹掾。

仁宗在东宫，擢为太子文学。及即位，授翰林待制，兼国史院编修官。时姚燧以翰林学士承旨，修成宗、顺宗实录，使明善总之。明善所述者，燧略为窜易而已。燧尝谓：“有题文吾能为之，无题者惟元复初能为之。”其推重如此。擢翰林直学士、知制诰、同修国史。诏节《尚书》经文译以进，明善与直学士文陞同译。陞，宋丞相天祥子也。每奏读一篇，帝辄称善，曰：“二帝三王之道，非卿莫闻。”皇太后既受尊号，廷臣议肆赦。明善曰：“数赦非善人之福，宥过可也。”奉命赈山东、河南饥，余钱四万缗。明善见彭城、下邳诸驿保马民饥，欲赈之。或曰：“此为流民，非为驿也。”明善曰：“民与驿有分乎？《春秋》之义，大夫出疆，可以专命。”卒赈之。及复命，执政多其明决。

皇庆二年，修武宗实录。明年，迁翰林侍讲学士，阶中奉大夫。延祐二年，会试天下进士，明善充考试官，殿试又充读卷官。改礼部尚书，正孔氏宗法，以五十四世思晦袭衍圣公事，上如所议。擢参议中书省事，为御史孛术鲁翀所劾，复入翰林为侍读学士。拜湖广行省参知政事。英宗即位，召为集贤侍读学士，晋翰林学士，晋阶资善大夫。修仁宗实录，百官迎仁宗御容，有卿云见。诏明善为文纪之，帝亲享太室。礼官进祝册，请署御名，帝命代署者三。眷遇优渥，当世莫并焉。

至治二年卒，年五十四。泰定初，赠资善大夫、河南行省左丞，追封清河郡公，谥文敏。明善早以文章自豪，出入秦汉之间。晚所造益邃，与姚燧并为一代文宗。著有《清河集》三十九卷。二子：晦、暠。晦出典瑞院判，出为峡州路同知，早卒。

邓文原，字善之，杭州钱唐人。其先本绵州人。文原早慧，年十五试浙西转运司，冠其曹。至元二十七年，行省辟署杭州路儒学正。秩满，调崇德州儒学正。大德五年，擢应翰林文字，同知制诰，兼国史奉院编修官。翰林学士承旨阎复于后进少所假借，独推重文原。凡大撰著皆属之，迁修撰。成宗崩，预修实录。姚燧、王构等阅文原稿，互有指擿。后数日，复取视之，不能易一字，始叹服。出为江浙儒学提举。

皇庆元年，召除国子司业。建议更学校法，与执政意不合，移病去。延祐四年，擢翰林待制兼国史院编修官，出佥江南浙西道肃政廉访司事。平江僧憾其府判官理熙，告熙赃，已诬服。文原廉问得实，杖僧而释熙。湖州民犯夜禁，被执而逃，追者剚其右胁，仆地。其兄问：“杀汝者谁？”曰：“白衣冠长身者。”语毕死。其兄诉于有司，问直初更者，曰：“张福儿。”遂坐福儿杀人罪，械系三年。文原阅其牍，曰：“福儿不满六尺，非长身，且素用左手，何以伤右胁？”鞫之，真杀人者，张甲也。福儿之冤始白。建德民戴汝惟获盗，夜有火其居者，失汝惟所在。文原曰：“此有故。”责有司推验，得其妻弟叶甲谋杀汝惟状，人以为神。

六年，移佥江东建康道肃政廉访使。宁国诸路茶课钞三千锭，后增至十八万锭，皆凿空取之民间，民逋欠则转运使以失察罪有司，凡五品以下官皆杖决。文原建言：“宜罢茶司，使州县领之。”不报。饶州有告欺隐官粮者，事连数百人，数年不决。文原曰：“是不难知。以官租为民田交易，抄户时因之定差徭，经理时因之定租税耳。”命据籍为证，讼始息。徽州民造楮币于僧寺，有避雨者见之，其人啖以利，使佐烘焙，事觉当死。文原曰：“伪造当死者有七等。烘焙应比行使加等，杖罪而已。”事闻，卒从文原所拟。州民谢兰家僮死，兰侄回赂其族人，诬兰杀之。狱已具，文原覆案后，即释兰而坐回。其他所平反多类此。

至治二年，召拜集贤直学士。地震，诏议弭灾之道。文原奏言：“今治狱之官，惟受成于吏。死囚岁上刑曹，类延缓不报，瘐死者多。宜慎选刑官，死囚应决即决，宽则释之。河北流民复业，朝廷虽计口给钱，而有司奉行不实，宜算计海运支发之羡余，随处置仓，以备凶年。”又言：“茶法病民，乞并罢转运司，以弭人怨，召天和。”时论韪之。晋奉政大夫，兼祭酒，依前直学士。

泰定元年，知贡举，并充读卷官，特命与平章政事张珪、翰林学士吴澄同为经筵官。俄乞病归。二年，召拜翰林侍讲学士、中奉大夫、知制诰同修国史，旋擢岭北湖南道肃政廉访使，以病不赴。

天历元年卒，年七十一。至正九年，文原门人集贤大学士冯思温奏：“文原经筵旧臣，宜加恩礼。”赠中奉大夫、江浙行省参知政事、护军，追封南阳郡公，谥文肃。初太常议谥庄康，因思温之请，改谥文肃焉。文原家贫而行廉。安南入贡以黄金丹砂象齿为私觌之礼，文原却之。其人曰：“清白物也。”文原曰：“尔物清白，自我受之则污矣。”为文精深典雅，施于诰命者，尤温润有体。有《巴西集》十卷。工书，与赵孟朓齐名。子衍，江浙儒学副提举。

虞集，字伯生，其先成都人。宋丞相允文五世孙也。父汲，宋黄冈县尉。宋亡，侨居临川崇仁，遂为崇仁人。集三岁即知读书。母杨氏口授《论语》《孟子》《左氏传》，闻辄成诵。及长，从吴澄受学。董士选除南台中丞，延集家塾。

大德初，始至京师，以大臣荐授大都路儒学教授，除国子助教，即以师道自任。诸生时其退，每挟策趋门下卒业，他馆生多相率诣集听讲。丁内艰，服除，再为助教，除博士。监祭殿上，诸生有醉而失礼者，集请削其籍。大臣为乞免，集持不可，曰：“国学，礼义之所出也，此而不治，何以为教！”仁宗在东宫，谕集勿竟其事，集以状移詹事院，竟黜其人，仁宗更以集为贤。仁宗擢吴澄为司业，又命参知政事许师敬纲领国子监事，皆欲有所更张，以副帝意，集力赞之。后为异论所挠，澄投檄去，集亦以病免。未几，除太常博士。

丞相拜住方为院使，间从集问礼，集为言先王制作以及古今因革治乱之由，拜住叹息，益信儒者有用。迁集贤修撰，因会议学校，集上议：“宜使守令求经明行修者身师之，庶有所观感。其次则求操履近正而不为诡异骇俗者、确守先儒经说而不敢妄为奇论者、众所敬服而非乡愿之徒者，延之以教学者，则他日亦当有所成就。其次则取乡贡至京师罢归者，其议论文艺犹足以耸动后学。”时论韪之。六年，除翰林待制，兼国史院编修官。仁宗尝对左右叹曰：“儒者皆用矣，惟虞伯生未显擢尔。”英宗即位，拜住为相。集以忧还江南，拜住不知也，乃言于上，遣使求之于蜀，又求之于江西。集闻命趋朝，英宗已崩。

泰定初，除国子司业，迁秘书少监。天子幸上都，以讲臣多高年，命集与集贤侍读学士王结执经以从。自是，常年扈从。拜翰林直学士，俄兼国子祭酒。尝因讲罢，论“京师恃东南运粮，竭民力以航不测，非所以宽远人而因地利。京东濒海数千里，萑苇之场也。海潮日至，淤为沃壤。若筑堤捍水为田，听富民欲得官者合其众，分授以地，能以万夫耕者，授以万夫之田，为万夫长，千夫百夫亦如之。一年二年勿征，三年视其成，以地之高下定额征之。五年命以官，十年佩之符印，得以传子孙，如军官之法。可以宽东南海运，纾疲民。”帝韪其言，下省部议，为廷臣所尼。

文宗在潜邸，已知集名。既即位，命集仍兼经筵。以先世丘陇在江南，乞一郡自便。帝曰：“汝材何所不堪，顾今未可去尔。”除奎章阁侍书学士。时关中大饥，帝问集：“何以救民？”对曰：“承平日久，人情宴安。有志之士急于近效，则怨讟兴焉。不幸大灾之后，正君子为治作新之机也。若遣一二知民事者，稍宽其禁令，使得有所为。随郡县择可用之人，因旧民所在，定城郭，修闾里，治沟洫，限畎亩，薄征敛，则流亡渐至，春耕秋敛皆有所助。一二岁间，勿征勿徭。封域既正，友望相济，四面而至者，均齐方一，截然有法，则三代之民将见出于空虚之野矣。”帝称善。因进曰：“幸假臣一郡，试以此法行之，三五年间，必有以报朝廷。”左右或间于帝曰：“虞伯生欲以此去尔。”议遂寝。有敕诸兼职不过三，免国子祭酒。集以入侍燕闲，无益时政，且媢嫉者多，乃与大学士忽都鲁都儿迭失等进曰：“陛下出独见，建奎章阁，览书籍，置学士员以备顾问，臣等备员，殊无补报，窃恐有累圣德，乞容臣等辞职。”帝曰：“朕无生知之明，于国家治体，岂能周知？故立奎章阁，置学士员，以祖宗明训、古昔治乱得失日陈于前，卿等其悉所学以辅朕。若军国机务，自有省院台任之，非卿等责也，其勿复辞。”

敕采辑本朝典故，仿唐宋会要，修《经世大典》。以集与中书平章政事赵世延同为总裁官。集荐礼部尚书马祖常谙习旧章，国子司业杨宗瑞素治历象地理之学，皆可任总裁。翰林修撰谢端、应奉苏天爵、太常博士李好文、国子助教陈旅、前詹事院照磨宋褧、通事舍人王士点，俱有见闻，可裨撰录，庶几是书早成。帝以尝修辽金宋三史无成绩，今修大典，令学士专率其属为之。集请以翰林国史院修祖宗实录时百司所具事迹参订。国史院臣言于帝曰：“实录法不得传于外，事迹不当示人。”又请以国书《脱卜赤颜》增修太祖以来事迹，承旨塔失海牙曰：“《脱卜赤颜》不可传于外人。”二事皆格不行。俄世延归，集专领其事，再阅岁，书成，凡八百帙。既奏进，以目疾丐解职，不允，乃举治书侍御史马祖常自代，不报。御史中丞赵世安乘间为集请曰：“虞伯生居京师久，甚贫，又病目，幸假一外任便医。”帝怒曰：“一虞伯生，汝辈不容耶！”帝方向用文学，以集宏才博识，故重听其去。

集每承诏，有所述作，必以帝王之道从容讽切，问及古今政治得失，尤委曲尽言，随事规谏。一日命集草制封乳母夫为营都王，使阿荣、巎々传旨。二人素忌集，缪言制封营国公。集具稿，俄丞相索制词甚急，集以稿进，丞相愕然，问故，集知为所绐，即请易稿以进，终不自言。龚伯璲以才俊为马祖常所喜，欲集为荐引。集曰：“是子虽小有才，然非远大器，亦恐不得令终。”祖常不以为然。一日邀集过其门，设宴。酒半，出荐牍求署，集固拒之。祖常不乐而罢。文宗崩，集在告，欲南还，弗果。大臣将立妥欢帖穆尔太子，用至大故事，召诸老臣赴上都议政，集在召列。祖常使人告之曰：“御史有言矣。”乃谢病归临川。初文宗在上都，将立其子阿剌忒纳答剌为皇太子，乃以妥欢帖穆尔乳母夫言，明宗在日，素谓太子非其子，黜之江南驿，召翰林学士承旨阿邻帖木儿、奎章阁大学士忽都鲁儿迷失书其事于《脱卜赤颜》，又命集草诏布告中外。至是，省台官皆文宗素所信用者，御史亦不敢斥言其事。祖常意在讽集速去而已。伯璲后以用事败，杀其身，世乃服集知人。元统元年，遣使赐上尊酒、金织文锦二，召集还。疾作不能行，左右有以旧诏为言者，帝不怿，曰：“此我家事，岂由彼书生耶！”至正八年五月卒，年七十有七，赠江西行中书省参知政事、护军，追封仁寿郡公，谥文靖。

集家素贫。归老后，登门之士相望于道，好事者起邸舍以待之，然碑志之文未尝苟作。南昌富民伍氏娶诸王女为妻，充本位下总管。既卒，其子属丰城甘悫求集铭父墓，奉中统钞五百锭，集不许，悫愧叹而去。早岁与弟槃辟书舍为二室，左室书陶渊明诗，题曰陶庵。右室书邵尧夫诗，题曰邵庵。故世称邵庵先生集。文章为一代之冠。论者以唐之韩愈、宋之欧阳修比之。有《道园学古录》五十卷。子安民，官吉州路安福州知州。

槃，字仲常，延祐五年进士，授吉安永丰县丞。丁父忧，服除，授湘乡州判官。有富民杀人，贿他人坐之，已定谳，槃独不署，杀人者卒论抵。有巫至其州，称神降，曰某方火即火。长吏以下皆迎巫至家，礼敬之。槃得放火者一人，讯之，知为巫所使。召巫至，无敢施鞭棰者。槃谓左右曰：“此将为大乱，宜急治之。”一讯而服，乃论巫并其党如法。秩满，除嘉鱼县尹，槃已卒。

揭傒斯，字曼硕，龙兴富州人。父来成，宋乡贡进士，为世名儒。至元初，赐谥贞文先生。傒斯幼贫，读书昼夜不懈，父子自为师友，早有文名。大德间客湖南，都元帅赵淇号知人，见之曰：“君他日翰苑名流也。”程钜夫、卢挚先后为湖南廉访使，咸重之。钜夫因妻以从妹。延祐元年，挚表荐于朝，特授翰林、国史院编修官。时平章李孟监修国史，见其所撰功臣列传，叹曰：“是方可谓之史笔！若他人，直誊吏牍尔。”擢应奉翰林文字，仍兼编修，迁国子助教。复留为应奉。五年，请假归。泰定元年召还，又以丁母忧归。天历二年，开奎章阁，擢为授经郎，以教勋戚子弟。傒斯每徒行入直，受学者欲为买马，傒斯闻之，乃自置一马，寻复屏去，以示不苟取于人。文宗幸阁中，有所咨访，恒以字呼之。中书奏用儒臣，必问曰：“其材何如揭曼硕？”间出所上《奎章政要》以示台臣，曰：“此朕授经郎揭曼硕所进也。”傒斯以翰墨受知于帝，其宠待亚于虞集、柯九思。富州地不产金，官府惑奸民言，募淘金户三百。其人采他县金以献，岁课增至四十九两。历年既久，三百户所存无什一，又贫不聊生，有司责受役于官者代输之，多以是破产。傒斯言于省臣，蠲其赋，州人德之。与修《经世大典》，文宗取所撰宪典读之，顾谓近臣曰：“此岂非《唐律》乎？”擢艺文监丞，参检校书籍事。屡称其纯，实欲大用之，会帝崩而止。

惠宗即位，召对便殿，慰谕良久，赐以诸王所服表里各一。迁翰林待制，擢集贤学士，阶中顺大夫。先是，儒学官赴吏部选，必移集贤院考较。院下其事于国子监，监又下于博士，文移往复，动辄累月。傒斯奏改其法，以事付本院，人皆便之。至元元年，奉诏祀北岳、济渎、南镇，便道归。龙兴伯颜当国，屡招之，傒斯引疾固辞。未几，帝擢为奎章阁供奉学士，乃即日就道。未至，改翰林直学士。及开经筵，再为侍讲学士，同知经筵事，以对品进阶中奉大夫。时新格超升不越二等，独傒斯进四等，转九阶，异数也。至正三年，以年七十致仕去。诏遣使追及于漷州，又赐上尊，乃还。奉敕撰明宗神御殿碑，赐楮币万缗、白金五十两。中宫赐白金亦如之。复求去，不许。命丞相脱脱及执政大臣面谕之。傒斯曰：“使揭傒斯有一得之献，诸公用其言而天下蒙其利，虽死于此，不恨。不然，何益之有？”脱脱因问致治所先，傒斯曰：“储材为先，养之于位望未隆之时，而用之于周密庶务之后，则无失材废事之患矣。”一日集议朝堂，傒斯抗言当兼行新旧铜钱，以救钞法之弊。执政持不可，傒斯辨论愈力。脱脱虽不用其言，亦不以为忤也。诏修辽金宋三史，傒斯与为总裁官。四年，《辽史》成，奉敕奖谕，仍命早成金宋二史。傒斯留宿史馆，因得寒疾，七日卒，年七十一。时方有使者至自上京，赐宴史局，以傒斯卒，改日。使者以闻，帝为嗟悼，赐楮币万缗，仍给驿护其丧归。六年，赠护军，追封豫章郡公，谥文安。傒斯为文章，叙事严整，语简而当，诗尤清婉丽密。善楷书行草。朝廷大典册及元勋旧德应得碑铭者，必以命傒斯。殊方绝域，咸慕其名，得其文莫不以为荣云。有文集五十卷，子汯。

汯，字伯防。少从父至京师，补太学生。六馆士咸敬惮之，或哗笑，闻汯履声辄止。以荫授秘书郎，迁翰林、国史院编修，转博士，再入翰林为修撰，仍兼国史院编修，代祀北岳、北镇。还，拜江南行台监察御史，未行，字为礼部员外郎。至元十八年，奉诏谕江西，会陈友谅已陷江西，不得往，改佥江西湖东道肃政廉访司事，治建宁。已而友谅兵入杉关，进围建宁。大军退守福州，官吏相继出奔，惟经略使普颜不花尚在。汯谒之，普颜不花曰：“佥事犹未行也。”汯愤曰：“此吾与经略致死时，去将何之？”乃共议城守事，命建宁总管阮德柔将千人出战，以民兵助之，战屡捷。城外有黄华山，汯恐贼登山窥城中虚实，起层楼蔽之。命守者锻铁为长钩，又储水楼下以俟。及贼据山颠爇火烧楼，守者以长钩曳之，随濡以水，火寻熄。贼穿地道攻城，汯命燎烟于隧，熏之，隧中贼尽死。相持数月，汯曰：“贼气已馁，可击也。”乃槌牛劳将士，众皆踊跃请战。汯戎服督战阵后，士卒殊死斗，焚贼三栅。明日福州援兵继至，贼宵遁。事平，经略上诸将功，不及汯，汯亦不以为意。改江西行省郎中，未行，召为工部郎中，浮海趋辽东，转之山东。制下，擢秘书少监。时察罕帖木儿在洛阳，遣使招之，承制授刑部侍郎，汯不就。二十八年至京师，未几明兵入城，凡仕者例徙南京，汯称疾不往。洪武六年卒，年七十三。

黄溍，字晋卿，婺州义乌人。母童氏有娠，梦大星坠于怀，历二十四月乃生溍。溍幼而颖异，迨学为文，下笔数千言如宿稿。弱冠后，从隐士方凤游，绝意仕进，凡辟举，皆不就。延祐二年，中进士第，廷对以用真儒、行仁义为言，授台州宁海县丞。县地濒盐场，亭户不隶于有司，与民户隶漕司财赋府者，皆暴横自恣，溍一绳以法。吏以利害白，弗顾也。有后母告前妻子弑父，狱将具，溍变衣冠访察之，知与奸僧弑其夫，而诬告其子，遂平反其狱。有名在盗籍而实未行劫者，邑大姓执之，图中赏格，考治无证佐，溍论如本律，免死者三十余人。部使者董士恒廉知溍治状，凡狱讼咸委溍听决，两造畏服，虽老吏，自以为不及也。

迁石堰西场盐运。石堰视诸场尤难治，居官者率以称盘折阅及疏纵私贩被谴。溍莅任四年，无一事干吏议。擢绍兴路诸暨州判官。巡海官船率三年一修，官费绌，责足于民，嬴则总事者私取之。溍撙节浮蠹，以余钱还民，皆欢呼而去。奸民以伪钞结党，诈取人财，官吏听其谋，事觉，株连数百家。府檄溍鞫治，官吏除名，同谋者各予杖，其余尽释之。捕卒阴置伪钞于民家，白县，往索之，从者百余人。溍遇诸野，叱曰：“卒额仅三十，安得此曹？可缚送于州。”皆相率遁去。有贼系钱塘狱，奸民赂狱吏私纵之，假署文书，自诡为官缉贼，逮捕二十余家。溍疑而讯之，具得其实，远近以为神明。

至顺二年，御史中丞马祖常荐之，召为应奉翰林文字、同知制诰兼国史院编修官，转国子博士，出为江浙等处儒学提举。年六十有七，亟请致仕。俄召修辽金宋三史，丁母忧，不赴。溍性至孝，营冢墓有驯虎之祥。服除，以秘书少监致仕。未几，中书右丞相朵尔直班、左丞相太平力荐之，复拜翰林直学士、知制诰、同修国史，寻兼经筵讲官，召见慈仁殿。帝语朵尔直班曰：“文臣年老，正宜在朕左右。”八年，擢侍讲学士，上疏求归田里，不俟报而行。帝遣使者追之，及于武林驿，敦迫还职。九年夏，始得请南还。江浙行省丞相达识帖睦尔承制，起溍商议中书省事，以疾固辞。卒年八十有一，赠江西行省参知政事、护军，追封江夏郡公，谥文献。

溍天姿介特，在州县以清白自持，月俸不给，至鬻产佐之。及为侍从，挺立无所附，不登权要之门。世称溍清节如冰壶玉尺，纤尘弗污。其学博极群书，剖析疑难，多先儒所未发。文章布置谨严，援据精切。凡典册诰命铺述功德之辞，多出溍手。海内求文者日踵于门，虽殊方绝域，亦知宝重焉。有《日损斋稿》三十三卷，《义乌志》七卷，《笔记》一卷。子梓，杭州路同知海盐州事。

欧阳玄，字原功，其先本庐陵人，后徙浏阳。父龙生，刲股以疗母疾。左丞崔斌闻其名，招之，以母老辞。官道州路教授，卒。玄幼岐嶷。八岁，母李氏授以《孝经》《论语》小学诸书，俱成诵。部使者行县，玄以童子见，命赋梅花诗，立成十首，晚归，增至百首，见者叹异之。稍长，从宋故老习为词章，经史百家，靡不研究。

延祐二年，登进士第，授岳州路平江州同知，调太平路芜湖县尹。县多疑狱，久不决。玄察其情，皆为平反，民翕然颂之。改武冈县尹，莅任甫逾月，赤水、太清两洞蛮聚众相攻。玄单骑从二人，径抵其地谕之，獠人弃兵仗罗拜马首，曰：“我曹非不畏法，缘诉事于县，县官不为直，反以差繇赋敛困我，乃发愤就死耳。不意烦我清廉官自来。”玄喻以祸福，两洞蛮皆听命。召为国子博士，迁国子监丞。

致和元年，迁翰林待制，兼国史院编修官。时文宗自立于大都，玄掌印摄院事，日直内廷，典发诏令书檄。既而改元天历，郊庙、建后、立储、肆赦之文，皆玄所撰拟。复条时政数十事以闻，多为帝所采纳。明年置艺文监，以清望官居之。文宗亲署玄为艺文少监。奉诏纂修《经世大典》，迁太监检校书籍。元统元年，改佥太常礼仪院事，拜翰林直学士，编修四朝实录。俄兼国子祭酒，召赴中都议事，擢侍讲学士，复兼国子祭酒。

后至元五年，以病乞归，帝不允，拜翰林学士。复求去，帝仍不允，免其朝贺礼。至正改元，更张庶政，事有不便者，集议廷中。玄极言无隐，科目之复沮者甚众，玄争之尤力。未几，谢病归。复起为翰林学士。诏修辽金宋三史，命为总裁官。凡史之论赞及进呈表奏，皆玄自为之，他人莫能属笔。五年，帝以玄历仕累朝，且有修史功，谕丞相超授爵秩，拟拜翰林学士承旨。及入奏，上称快再三。已而乞致仕，帝复不允，御史台奏除福建廉访使。行次浙西，疾作，乃请假归。复拜翰林学士承旨，奉敕定刑律。寻乞致仕，陈情恳切，特授湖广行中书省右丞，致仕，赐白玉束带，给俸赐以终其身。将行，帝复降旨留之，仍前翰林学士承旨，进阶光禄大夫。十四年，汝颍盗起，蔓延南北。玄上招捕之策千余言，当时不能用。

十七年春，再乞致仕。时将大赦天下，宣赴内府，玄久病不能步履，丞相传旨，肩舆至延春阁下，异数也。是年十二月卒，年八十五。赠崇仁昭德推忠守正功臣、大司徒、柱国。追封楚国公，谥曰文元。历官四十余年，两为祭酒，六入翰林，三拜承旨，两知贡举及读卷官。朝廷高文典册，多出玄手。文宗时诏为许衡神道碑，当世知名之士皆敛手推玄，以为文章道德，非玄不称也。及请假南归，起为翰林学士承旨，玄固辞。时册立皇太子，惠宗手诏谕玄曰：“朕有一要事，待卿至赞成之。”玄始力疾入都。其为帝所宠眷如此。

玄无子，以从子达老为后，先玄卒。玄文集百余卷，毁于兵，仅存《圭斋集》十五卷，出于后人之掇拾云。

史臣曰：元明善诸人，行义之方雅，议论之侃直，政事之明通，可谓台阁名臣，不独以文学擅名当世也。其后，危素由书生致位宰相，尤负文学重名。晚节不终，并其文为后世所菲薄，惜哉！




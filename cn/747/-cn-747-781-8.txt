○为中丞荥阳公祭桂州城隍神祝文

维大中元年岁次丁卯八月甲午朔二十七日庚申，桂州管内都防御观察处置等使正议大夫使持节桂州诸军事守桂州刺史兼御史中丞上柱国赐紫金鱼袋郑某，谨遣直官摄功曹参军文林郎守阳朔县令庄敬质，谨以旨酒庶羞之奠，敬祭於城隍之神。浚洫崇墉，所以固吾圉；春祈秋报，所以辅农功。今露白雷收，虫坏水涸。念时而时雨，将乃积而乃仓。敢以吉辰，式陈常典。神其保兹正直，歆彼馨香。聿念前修，勿亏明凿。昔房豹变乐陵之井味，任延易九真之土风。岂独人谋，抑由冥助。今犹古也，神实听之。


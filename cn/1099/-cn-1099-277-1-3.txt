○議選練州縣民壯疏 【 選練民壯】

查得弘治二年該本部題准令天下州縣選立民壯照依里社以為額數、如州縣七八百里者每里僉二名、五百里者、每里僉三名、三百里者、每里四名、百里以上者、每里五名、大約多者千有餘名、少亦不下四五百名、即今相沿日久、名在實亡、每遇地方有警、動稱無兵必湏仍復舊制以壯兵威、以嚴內治、呈乞計處等因案呈到部看得今之郡縣。即古之諸侯。昔人謂與之地土人民而不與兵。是以匹夫而守一州。誠為至論。弘治初年本部尚書馬文升有見于此。選設民壯。量里社多寡。為編僉則數遠慮深謀。真得古人寓兵於農之意。若使州縣正官。果能蒐選得人。訓練有法。無事可以彈壓奸宄之心。有事可以坐收擒勦之効。邇年以來。浸失原意。或以之調防邊塞。或以之抽補軍役。甚者公然折銀。私自役占。徒有民壯之名。未見兵勇之實。即如近日四川南直隸妖寇之變。攻陷城池。焚刼官庫。守土官員。坐視縱橫。束手無策。誠為後車之鑒。所據該司具呈前因相應亟為議擬合候命下并行南北直隸并十三省廵撫都御史轉行兵備守廵該道著落各府州縣掌印官、照依弘治二年事例、即查本州縣原額守城民壯若干。見在若干。逃亡未補若干。中間守邊抽軍折銀各若干。即今應該作可處置。止宜因舊整頓遴補若按里簽報必滋擾累或將本處見有快手機兵等項改補。止要查復原額之數。不必多增一人以致勞民傷財文書到日。通限兩箇月以裏。開款奏聞。稍俟規畫事定。編立隊伍。每五十人為一隊。設隊長一名。一百五十人為一摠。設摠管一名。專理責之。州縣巡捕官兼理責之。州縣掌印官摠理責之。該府掌印官各查空閒官地一區。立為民壯教塲。春夏秋三季月操六次。至冬操三歇三。務使武藝精熟。器械修整。如遇艸寇生發。即便督率勦捕。有兵備官處。聽兵備官。無兵備官處。聽守廵該道官。不時教閱。撫按官巡歷至處。與同衛所官軍一體操練。如果人強藝精。卓有成效。許其特為奏薦。重加獎賞。怠玩廢弛者。指名參究。歲終巡撫官將該管守廵兵備掌印巡捕官開註勤惰送部查考如敢占役。查照私役軍人事例。重加降罰。一整飭之間。既無增餉之勞。立見足兵之利。事關機要。伏乞　聖明俯錫裁定。


到主簿日诣建平王牋

淹乃庸人，素非奇士，旣惭邹鲁儒生之德，又谢燕赵侠客之节。徒以结发卫次，暂闻仁义，常欲永辞冠剑，弋钓畎壑。而身轻恩重，猥奉末光，枉白璧之惠，降黑貂之私。因兹感激，未能自反，负金覊於淮吴，从後车【一作军。】於河楚。竟不能曜丹艧，腾英声，绝白云，负苍梧，至可知矣。不谓咸池再晖，瑶光重照，开高天之慈，布厚地之施，承命以惊，巡走且失。淹闻古人爲报，常有意焉。至乃一说之効，齐王动色，一劔之感，赵王解衣，孤心回槩，有殒自天。


○对割郓州和梁疏

陛下不栉沐，不解甲，十五馀年，欲雪国家雠耻。今已正尊号，始得郓州尺寸之地，不能守而弃之，臣恐将士解体，将来食尽众散，虽画河为境，谁为陛下守之？臣尝细询康延孝以河南之事，度已料彼，日夜思之。成败之机，决在今岁。梁今悉以精兵授段凝，决河自固，恃此不复为备。凝非将材，不足畏。降者皆言，大梁无兵。陛下若留兵守魏，固保杨刘，自以精兵与郓州合势，长驱入汴。伪主授首，则诸将自降矣。不然，今秋不登，军粮将尽，大功何由可成？谚曰：“当道筑室，三年不成。帝王应运，必有天命。”在陛下勿疑耳。

郭廷诲

廷诲，崇韬子。崇韬被诛，廷诲随父死於蜀。


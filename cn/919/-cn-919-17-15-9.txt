增损四物汤

（方见下第六论）第六论曰：产后乍寒乍热者何?答曰：阴阳不和，败血不散，能令乍寒乍热。产后血气虚损，阴阳不和，阴胜则乍寒，阳胜则乍热，阴阳相乘，则或寒或热。若因产劳，脏腑血弱，不得宣越，故令败血不散，入于肺则热，入于脾则寒，医人若误作疟疾治之，则谬矣。阴阳不和，宜增损四物汤；败血不散，宜夺命丹。又问：二者何以别之，答曰：时有刺痛者，败血；但寒热无他证者，阴阳不和，增损四物汤不一，皆随病加减。

当归 人参 芍药 川芎 干姜（炮，各一两） 甘草（炙，四钱）上锉散。每服四钱，水一盏，姜三片，煎六分，去滓热服，不以时候。

评曰：乍寒乍热，荣卫不和，难以轻议。若其败血不散，岂止入脾肺二脏耶?大抵一阴闭一阳，即作寒热，阴胜故寒，阳胜故热，只可云败血循经流入，闭诸阴则寒，闭诸阳则热，血气与卫气解则休，遇再会而复作，大调经散、五积散入醋煎。



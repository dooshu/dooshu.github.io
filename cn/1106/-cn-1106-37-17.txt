○谢除柳州刺史表

（诸本表首云：“伏奉三月十三日制，除臣使持节柳州诸军事、守柳州刺史，六月二十七日到任上讫。”惟《通鉴》云：三月乙酉除命，而长历乙酉为十四日，此云十三日，字误。）

早以文律，参于士林，德宗选于众流，擢列御史。（贞元十九年。为监察御史。）陛下嗣登宝位，微臣官在礼司。（宪宗即位时，为礼部郎官。）百寮称贺，皆臣草奏。臣以不慎交友，旋及祸诬，圣恩弘贷，谪在善地。累更大赦，获奉诏追，违离十年，一见宫阙。亲受朝命，牧人远方，渐轻不宥之辜，特奉分忧之寄。铭心镂骨，无报上天，谨当宣布诏条，竭尽驽蹇，皇风不异于遐迩，圣泽无间于华夷，庶答鸿私，以塞余罪。（云云。）


○議覆榮藩朝見宴待禮節疏 【 藩府朝參宴待禮節】

儀制清吏司案呈、奉本部送內府抄出、榮王載墐奏前事、奉　聖旨禮部知道、欽　　該禮科參詳通抄到部送司、查得大明會典、凡慶賀正旦王冕服、文武百官朝服、四拜、致詞、又四拜、凡冬至王壽日禮同、又一欵、正旦王拜天地後、即詣　祖廟行禮畢、陞正殿出使官便服行四拜禮、文武官具服行八拜禮、又一欵、凡王之國、所過州縣文武官迎接便服行四拜禮、又一欵、大宴禮儀、設王座于存心殿、設文官四品以上座次于殿內、五品以下座次于兩廊、常宴禮儀同、又一欵、洪武二十五年、令王府筵宴、按察司僉事入殿座于長史之上、今該前因、通查案呈到部、看得榮王奏乞申明各官朝見待宴禮制、大約有三、其一謂慶賀之禮、守廵等道、府衛縣等官、俱係守土官員應具朝服致詞行禮、今知府不具朝服、不肯致詞、要同使臣一體行禮以致爭辯乖制、其一謂本府舊規、廵撫廵按出廵到府、便服四拜、設宴于殿、以陪待之、守廵兵備道初任到府、便服朝見、令長吏承奉陪至承奉司待宴、今司府之官、每欲責以殿宴之禮。少拂其意。則或托避不朝。或入府不拜。或宴賜不受。王之以致祿米等項任其顛倒遲留、為祿米等項耳今欲仍照本府先王舊規、遣官待宴、其一謂守廵初任相見之儀、朝服便服、訓典未載、因而比照經過州縣迎接王用朝服事例、以見其當用朝服各一節、為照王國之禮、載在會典、巳為明備、惟本土官員。初任朝見。用何服色。原無事例。然朝廷之上。止是三大節慶賀。及頒詔傳制等項大禮。百官方具朝服。其餘陞遷行取初到朝見。並無用朝服之例。即如王封之國。會典明開所過州縣文武官迎接便服行禮。今榮王乃稱經過州縣官用朝服迎接。以見本土官當用朝服。既不免引用訛謬、而舉朝廷所不用之例。以求行於王國。又不免倒置失倫。且守廵兵備。或係四品以上官。或係按察僉事。會典明開當宴殿內。今榮王乃自謂祖先莊王。曾宴于承奉司。而遂欲執為定禮。又非尊國典而奉舊制也。既經該科參出、相應申明題請、今後王國之禮、合無悉照大明會典、凡遇正旦冬至王壽日、出使官便服四拜、本土官朝服八拜、知府不得槩與使臣同禮。其大宴常宴。四品以上官。及按察司僉事。俱宴於殿內。五品以下官。宴於兩廊。不得仍前宴于承奉司。以違典制。本土各官。初任朝見。既不當用朝服。又難剏用公服。應用錦繡常服為宜。


◇因会上疏

伏见道路行人，农夫织妇，皆曰「太尉庞参，竭忠尽节，徒以直道不能曲心，孤立群邪之间，自处中伤之地。」臣犹冀在陛下之世，当蒙安全，而复以谗佞，伤毁忠正，此天地之大禁，人主之至诫。昔白起赐死，诸侯酌酒相贺；季子来归，鲁人喜其纾难。夫国以贤化，君以忠安。今天下咸欣陛下有此忠贤，愿卒宠任，以安社稷。（《后汉·庞参传》）


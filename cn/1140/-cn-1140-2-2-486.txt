以緑雪饷王侍读阮亭及邵子湘陆氷修却枉佳句索和

灵巘欝佳气茗柯了不凡老夫昔好事抉胜穷崭嵌采緑日盈把香露沾春衫有时经石窟对面起麏麙撷择无俗手蒸焙余所监制成得妙理沉碧寒筠杉羞与酪浆齿特着氷雪衔顷来栖辇下卤井憎苦咸购取玉泉瀹回首思旧岩马上昨有寄箬笼将一函薄可饷邻好红票银缾缄诗人贪澹旨远过梁肉馋新篇竞品目险韵何巉巉纰漏哂桑苎谱茶枉见芟【陆羽茶经以宣歙为下】当遗故山叟石壁深镌劖


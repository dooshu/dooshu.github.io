◇肉刑议

严刑以杀，犯之者寡；刑轻易犯，蹈恶者多。臣谓玩常苟免，犯法乃众。黥刖彰罪而民甚耻。且创制墨黥刖，见者知禁，彰罪表恶，亦足以畏《艺文类聚》作「闻者多服」。所以《易》曰「小惩大戒，」岂蹈恶者多邪？假使恶多尚不致死，无妨产育，苟必行杀以止杀，为恶纵寡，积而不已，将至无人，天无以大君无以尊矣。故古人宁过不杀，不宁轻积杀。是以为上宁宽得众，不宁急旧积杀。若乃于张听讼，刑以止刑，可不革旧。过此以往，肉刑宜复，假令汉文于张，承大乱之後，创基七十，国寡民稀，止禁刑书，鞭杖为治也。肉刑于死为轻，减死五百为重。重不害生，足以惩奸；轻则知禁禁民为非。所谓相济经常之法，议云不可，或未之喻也。（《艺文类聚》五十四）


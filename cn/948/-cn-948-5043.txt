陆游　自咏绝句

双鬓萧条失故青，躬耕犹得养余龄。

明时恩大无由报，欲为乡邻讲孝经。

陆游

陆游　自咏绝句

深村人有结绳风，晚岁身为带索翁。

啜粥茹蔬茅屋底，谁知也过百年中。

陆游

陆游　自咏绝句

不沦鬼录不登仙，游戏杯觞近百年。

小市跨驴寒日里，任教人作画图传。

陆游

陆游　自咏绝句

逆旅门前拨不开，先生醉策蹇驴来。

未言乞得囊中药，一见童颜且压灾。

陆游

陆游　自咏绝句

远游索手不　粮，薪米临时取道傍。

今日晴明行亦好，经旬风雨住何妨。

陆游

陆游　自咏绝句

一条纸被平生足，半碗藜羹百味全。

放下元来总无事，鸡鸣犬吠送残年。

陆游

陆游　自咏绝句

平生宁独爱吾庐，何处茅檐不可居。

昼阙僮奴停接客，夜无膏火罢观书。

陆游

陆游　自咏绝句

睡著何曾厌夜长，老人少睡坐何伤。

无灯无火春寒恶，破絮麤毡即道场。

陆游


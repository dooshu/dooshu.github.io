○补汉书封雍齿册文

曰臣节贵忠，后德贵公。忠则为其主所自尽，公则于其人罔以私。咨尔雍齿，尔有臣节孔明，予以公心奖尔。其敬听予言罔忒。呜呼！昔嬴氏不臧，流毒四海，天将剿绝厥类，假手于予一人。尔主项氏，昧厥命，木蠹猪突，附振旁挠。予在泉未跃，用困于彭地。尔为厥主来戕予，实有必戮之志。罔若天之历数，徂于予躬，俾泰山万寻，蔽于一叶。予于所自，隐有见尔心。于时尔为楚臣，予为汉人，予则尔仇敌，尔宜讨之，予罔攸憾。今大宝归予，夷嬴歼项，予钦若上帝，惟天下君。尔则率土之滨，罔非予民。予宜子之，尔罔攸惕。夫爵以尊德，禄以养贤。尔能致身于厥主，孰若尔贤德？予分尔茅土，以劝所事君。尔奉上之诚，罔易乎旧。予体元之政，咸用维新。砥砺尔能，辅予一人。兢兢栗栗，共阐大猷。无使齐桓管仲，专于奔暇之美。念之哉！


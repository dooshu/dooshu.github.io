○浮萍赋

居洪泉而不根植者，惟浮萍而已矣。不怀芳以贾害，不色以标美，动不忤物，卑以安已。乘流则游，得坻则止，如识变而知时，似委命而顺理。故能无幽不涉，无远不寻，随长汀而自汛，值惊浪而不沈。既不迁其清浊，亦何避乎浅深，可以明逍遥之意，可以惊滞著之心。然而推移河海，凌历隈澳，溜缓而去迟，水急而浮速。秋遇枫浦，与坠叶以齐奔；春暖桃源，共落花而相逐。披拂丹藻，摇演青苹，出入经其潭洞，高下归其ち沦。择利而行，有似见机之士，不常厥所，同乎漂梗之人。歌曰：大江之水东西流，别有孤萍朝夕浮，莫言此中长，终当结实触王舟。


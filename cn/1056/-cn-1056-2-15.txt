上拜南郊颂表


臣伏见总章元年十二月四日诏：既清东寇，将觐南岳，甫资元勋，旋窥大典。伏惟皇帝陛下黼藻神器，衔策睿图，用天老之前机，戮防风之后至。为而不恃，悬宝位于中宸，卑以自居，托灵符于上帝。礼凝苍璧，瑞溢玄圭，紫旻降祜，黄祇叶矩。

微臣学不照古，才不旷时，窥宇宙之神功，睹郊禋之盛节。时非苟遇，怀雅颂而知归；道不虚行，想讴歌而有志。岂与夫周传考【成也】室，裁称栋宇之规；汉奏甘泉，未息嬉游之讽？比兴衰于前代，较驰骤于同衢而已。谨凭天则，辄贡拜南郊颂十章。文不足奇，意有遗美。

臣诚惶诚恐，谨言。











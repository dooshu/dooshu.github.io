研山自山左巡抚简督两浙赋此寄送

其一

玉尺冰壶辇上闻，吴山魏阙又遥分。
海邦已沛岱宗雨，幕府重开天目云。
谈笑恩波深两浙，旌麾节制静诸军。
名兼管葛吾儒事，努力行看答圣君。

其二

去年灯夕共更阑，火树银花烂醉看。
此日渐知旌节远，何时相见酒杯欢。
论文宾从湖山美，秉钺风霜铃阁寒。
老我倦游搔首剧，西陵春水路漫漫⑴。
⑴ 壬戌上元，予过济南，卜夜留欢，极华灯烟火之盛。



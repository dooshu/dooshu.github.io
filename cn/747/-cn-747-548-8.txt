○贺皇帝即位表

臣某言：伏闻皇帝陛下以闰正月三日虔奉遗诏，昭升大位。天地神祗，永有依归；华夏蛮貊，永有承事；神人交庆，日月贞明。臣某诚欢诚喜，顿首顿首。臣闻王者必为天所相，为人所归，上符天心，下合人志，然后奄有四海，以君万邦。伏惟皇帝陛下，承列圣之丕绩，当中兴之昌运。爰自主鬯春宫，齿胄国学，孝友之美，实形四方；英伟之姿，久动群听。及初嗣位，遐迩莫不欢心，爰降诏书，老幼或至垂泣。举用俊，流窜奸邪，虽虞舜之去“四凶”、举“十六相”，不能过也。天下翘首以望太平，天下倾心以观至化。臣某诚欢诚喜，顿首顿首。臣闻昔者尧舜以吁嗟，君臣相戒，以致至治，周文王以忧勤，日中不食，以和万民，故能泽流无穷，名配日月。伏惟皇帝陛下，仪而象之，以永多福，天下幸甚，天下幸甚！微臣往因言事，得罪先朝，守郡远方，拘限条制，不获奔走称庆阙庭。无任欣欢踊跃感恩恋阙之至。谨奉表以闻。


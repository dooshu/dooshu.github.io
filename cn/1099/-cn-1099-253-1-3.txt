○題為急處危城以保外藩以全內地事

臣自十月中前到懷來城、接管秋防事宜、備詢邊方急務、巳聞大同鎮、東路天城城參將、所屬新平保平平遠三堡、每被零賊時出攻圍、不勝迫挾、並各堡兵孤粮少、地險援難等情臣即移文該鎮、鎮廵參將兵備等官、作速詳議、一面增兵運粮、責之固守、一面議將决策、期為遠圖、且聞保平堡內、又乏水泉、并行開井去後、速報賊回、姑解旦夕、臣於十月二十三日、隨差夜不收馬江、到彼密訪、前項三堡城外、委近兀慎虜巢、見有零酋往來截路、又行戒備外、至本月三十日、方據總兵姜應熊、呈稱九月三十日等、達賊七八百騎、到于邊外地名、石觜頭住牧、時有零騎侵擾、至十月十一日、移北去訖、及稱三堡舊貯米豆不敷、于天城倉動支轉運、新平堡二百四十石、加兵二百名、保平堡三百八十石、加兵一百五十名、平遠堡二百石、加兵一百五十名、又稱堡平堡地高夾石、水勢頗微、穿鑿旁穴、直透堡外、溝內取水而巳、據此尚無目前之謀、豈有善後之策、臣益訪三堡地方、突出天城邊外、相離六十餘里、又隔崇山數層、東則西陽河、西則陽和、南則瓦窯口、為賊要衝、與拒墻等五堡、昔因孤懸山外、一時修設、葢為該鎮之外藩也、若三堡不守、則天城陽和、即受剝膚之災矣、瓦窯口、下及鎮地難有處堂之便矣、至十一月初四日、又據參將差夜不收報哨、見邊外地名黃土坡、達賊五十餘騎、從西地來、往東行走等情、此又復至之兆也、臣切念天下之事、皆始于細微、而成于朦蔽、昔年右衛、巳有明徵臣再訪平遠東、去宣府西陽河、止三里、西去新平堡、十五里、又西去保平堡十五里、聯絡甚近。而三堡米貨、皆由西陽河以入、其天城道遠、阻山難行、是以三堡在大同雖屬、以遠而血脉欠通、在宣府雖近非屬而痛癢不切臣議此地、雖屬大同地方、實為宣府唇齒、若非三鎮恊力、彼此共濟、早計而力防之、則各堡既近狼虎之羣難免吞噬之禍、而西陽河亦不能以安枕也、


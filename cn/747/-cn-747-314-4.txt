○木兰赋（并序）

华容石门山有木兰树，乡人不识，伐以为薪。馀一本，方操柯未下，县令李韶行春见之，息马其阴，喟然叹曰：“功列桐君之书，名载骚人之词。生於遐深，委於薪燎，天地之产珍物，将焉用之？”爰戒虞衡，禁其翦伐。按《本草》，木兰似桂而香，去风热，明耳目，在木部上篇。乃采斫以归，理疾多验。由是远近从而采之，剖枝分，殆枯槁矣。士之生世，出处语默难乎哉！韶余之从子也，尝为余言，感而为赋云：

沂长江以遐览，爱楚山之寂寥。山有嘉树兮名木兰，郁森森以苕苕。当圣政之文明，降元和於九霄；更之为虐，贯霜雪而不凋。白波润其根柢，元雪畅其枝条；沐春雨之濯濯，鸣秋风以萧萧。素肤紫肌，绿叶缃蒂；疏密耸附，高卑荫蔽。华如霜雪，实若星丽，节劲松竹，香浓兰桂。厌杂植於人间，聊独立於天际；徒翳荟兮为邻，挺坚芳兮此身；嘉名列於道书，坠露饮乎骚人。至若灵山雾歇，蔼蔼林樾；当楚泽之晨霞，映洞庭之夜月。发聪明於视听，洗烦烛於心骨；韵众壑之空峒，澹微之灭没。露草白兮山凄凄，鹤既唳兮猿复啼；深林以冥冥，覆百仞之元。彼逸人兮有所思，恋芳阴兮步迟迟；怅幽独兮人莫知，怀馨香兮将为谁？惋樵父之无惠，混众木而皆尽；指群类而挥斤，遇仁人之不忍。方甘心而剿绝，俄固柢於倾殒；怜春华而搴芳，顾落日而回轸。达者有言，巧劳智忧；养命蠲疾，人胡不求？肢残体剥，泽尽枯留；憔空山，离披素秋。鸟避弋而高翔，鱼畏纲而深游；不材则终其天年，能鸣则免於俎羞。奚此木之不终，独隐见而罹忧？自昔沦芳於朝市，坠实於林邱；徒郁咽而无声，可胜言而计筹者哉！吾闻曰：“人助者信，神听者直，则臧仓谮言，宣尼失职；出处语默，与时消息，则子投阁，方回受殛。”故知天地无心，死生同域；纭纭品物，物有其极。至人者委性循於自然，宁任夫智之与力也？虽贤愚各全其好恶，草木不夭其生植；已而已而，ム蔽不可得。


卷三

后唐天成三年十一月，太常定议：“少帝谥昭宣光烈孝皇帝，庙号景宗。”博士吕明龟奏：“谨按礼经，臣不诔君，称天以谥之。是以本朝故事，命太尉率百寮奉谥册告天于圜丘回，读于灵前，并在七月之内，谥册入陵。若追尊定谥，命太尉读谥册于太庙，藏册于本庙。伏以景宗皇帝，顷负沉冤，岁月深远，园陵已脩，不祔于庙，则景皇帝亲在七庙之外。今圣朝申冤，追尊定谥，重新帝号，须撰礼仪。又礼云，君不逾年，不入宗庙。且汉之殇、冲、质，君臣已成，晋之惠、怀、愍，俱负艰难，皆不列庙食，止祀于园寝。臣等窃详故实，欲请立景宗皇帝庙于园所，命使奉册书宝绶，上谥于庙，便奉大牢祀之。其四时委守令奉荐，请下尚书省集三省官详议礼制施行。”左散骑常侍萧希甫等请依礼院所奏。敕：“宜令本州城内选地起庙。”〈哀帝崩，于曹州立庙。〉

四年五月，中书门下奏：“先据太常寺定少帝谥昭宣光烈孝皇帝，庙号景宗。生曾为帝，享乃承祧，既号景宗，合入宗庙。如不入庙，难以言宗。于理而论，祧一远庙，安少帝神主于太庙，即昭穆序而宗祧正。今或安居别庙，即请不言景宗，但云昭宣光烈孝皇帝，兼册文内有‘基’字，是玄宗庙讳，虽寻常敕诏，皆不回避，少帝是继世之孙，不欲斥烈圣之讳。今改‘基’为‘宗’字。”从之。〈按风俗通：陈孔璋曰，尊卑有杀，丧祭哀敬，各有攸终，欲令言著而可遵，事施而不犯。礼云：“卒哭之后，宰执木铎徇于宫，曰舍故而讳新。”故，谓毁庙之主也，恩远属绝，名不可讳。今昭宣上去玄宗十四世，奏改册文，非典故也。〉

晋天福四年十一月，太常礼院奏：“议立唐庙，引武德年故事，祀隋三帝。今请立近朝庄宗、明宗、闵帝三庙，庶合前规。”诏曰：“德莫盛于继绝，礼莫重于敬先。庄宗立兴复之功，明宗垂光大之业，逮于闵帝，实继本枝。然则丕绪洪源，皆遵唐室。继周者须崇后稷，嗣汉者必奉高皇。将启严祠，当崇茂典，宜立唐高祖，太宗及庄宗、明宗、闵帝五庙。”其月，太常礼院又奏：“唐庙制度，请以至德宫正殿隔为五室，三分之。南去地四尺，以石为坎，中容二主。庙之南一屋三门，门戟二十有四，东西一屋一门，门无棨戟。庙中床𬬻盘帐，烛亭香宝，粢盛酒爵，罍洗樽坫，位席祭服，率如常制。四仲之祭，一羊一豚，具如中祠。币帛牲牢之类，光禄主之。祠祝之文，不进不署。神厨之具，鸿胪督之。五帝五后，凡十主，未迁者六，未立者四，未谥者三。高祖、太宗与其后暨庄宗、明宗凡六主，在清化里之寝宫。祭前二日，以殿中伞扇二十，迎置新庙，以行享礼。闵皇帝、庄宗明宗二后及鲁国孔夫人神主四座，请修制祔庙及三后请定谥法。”从之。

周广顺元年二月，太常礼院上言：“准敕：‘迁汉庙入升平宫。’其唐晋两朝，皆五庙迁移，今汉七庙，未审总移，为复祇移五庙？敕：‘宜准前敕，并移于升平宫。’其法物神厨、斋院祭器、祭服馔料，皆依中祠例用少牢，光禄等寺给。其读文太祝及奉礼郎，太常寺差。每仲享以汉宗子为三献。”从之。

三年九月，太常礼院言：“准洛京庙室一十五间，中分为四室，两头有夹室，四神门每门屋三间，每门戟二十四，别有斋宫、神厨屋宇。准礼，左宗庙，右社稷，在国城内。请下有司修奉。”从之。〈时太祖将行郊礼，迁宗庙于东京，故有是议。〉

显德六年七月诏：“以大行皇帝山陵有期，神主将祔太庙，其庙屋宇舍添修否？”国子司业兼太常博士聂崇义奏曰：

奉敕，为大行皇帝山陵有期，神主祔庙，恐殿室缺少，合重添修。今请庙内相度，若是添修庙殿一间至五间，并须移动诸神门及角楼宫墙仗舍，及当殿正面檐袱阶道，亦须近东省牲立班位，直至斋宫，渐更迫窄。今检到古今礼文，伏缘太庙东西各有夹室，伏请迁易诸室，安大行皇帝神主，以合礼文者。

一、按唐礼，太庙惟有六室，至开元元年，加至九庙，遂有九室。至大历十四年十二月十一日，代宗神主将祔太庙，太常奏缘迁祔须加夹室中幍室。又元和三年十月九日重修太庙。先是宗正奏下所司，卜择起修日闻奏。太常院详定礼料，其合遍告九室，奉移神主，权于庙南门内殿庭少西，设行庙幕殿一十二间，置册床幕屋五间。告前二日，有司陈设毕，告料，准常礼有司供备。其行庙外，令左右金吾差兵守卫如式。今重拆庙殿，续更添修，不惟重劳，兼恐未便。窃见庙殿见虚东西二夹室，况有未祧迁之主。欲请不拆庙殿，更添间数，即便将夹室安排六室位次。所有动移神主，若准旧礼，于庙庭权设行庙幕殿，即恐雨水犹多，难于陈设。请权于太庙斋宫内奉安神主，至脩奉毕日，庶为宜称。

一、按礼记云：“庙成则于中屋刲羊以衅之，夹室则用鸡。”又大戴礼及通典亦有夹室。察文观象，乃是备庙之制。况新主祔庙，诸经有迁易之名，考古沿今，庶合通理。伏请递迁诸室，奉安大行皇帝神主，以符礼意。

敕从之。

后唐长兴元年九月，太常礼院奏：“来年四月孟夏禘享于太庙。谨按礼经，三年一禘以孟夏，五年一祫以孟冬。已毁未毁之主，并合食于太祖之庙。逐庙功臣之名，配享于本庙之庭。宝应元年定礼，奉景皇帝为始封之祖，既庙号太祖，百代不迁，每遇禘祫，位居东向之尊。自代祖元皇帝、高祖、太宗已下，列圣子孙，各序昭穆，南北相向，合食于前。圣朝中兴，重脩宗庙，见享高祖、太宗、懿宗、昭宗、献祖、太祖、庄宗七庙，太祖景皇帝在祧庙之数，不列庙享。将来禘祫，若奉高祖居东向之尊，则禘享不及于太祖、代祖；若以祧庙太祖居东向之位，则又违于礼意。今所脩奉祧庙神主及诸色法物已备，合预请参详。事须具状申奏。”敕下尚书省集议。户部尚书韩彦晖等奏议：“伏以本朝尊受命之祖景皇帝为始封之君，百代不迁，长居庙食，自贞观至于天祐，无所改更。圣祖神孙，左昭右穆。自中兴国祚，再议宗祊，以太祖景皇帝在祧庙之数，不列祖宗，欲尊太祖之位，将行东向之议，爰命群臣，同议可否。伏睹本朝列圣之旧典，明皇定礼之新规，开元十年，特立九庙，子孙遵守，历代无亏。今既行七庙之规，又已祧太祖之室。昔德宗朝，将行禘祫之礼，颜真卿议，请奉献祖神主居东向之位，景皇帝暂居昭穆之列。考之于正元则以为误，行之于今日正得其礼。今欲请每遇禘祫之岁，暂奉景皇帝居东向之尊，自元皇帝以下序列昭穆。”从之。

周显德五年六月，禘于太庙。先是言事者以皇家宗庙无祧庙之主，不当行禘祫之礼。国子司业聂崇义以为前代备庙，累迁及追尊未毁者皆有禘祫，援引故事九条以为其证曰：

魏明帝以景初三年崩，至五年二月祫祭，明年又禘。自兹已后，五年为常。且魏以武帝为太祖，至明帝始三帝而己，未有毁主而行禘祫，其证一也。

宋文帝元嘉六年，祠部定十月三日殷祀。其太学博士议禘云：“按禘祫之礼，三年一，五年再。”宋自高祖至文帝，才亦三帝，未有毁主而行禘祫，其证二也。

梁武帝用谢广议，三年一禘，五年一祫，故谓之殷祭，禘祭以夏，祫祭以冬。且梁武乃受命之君，仅追尊四庙而行禘祫，则知祭者是追养之道，以时移节变，孝子感而思亲，故荐以首时，祭以仲月，间以禘祫，序以昭穆，乃礼之经也，非关宗庙备与不备，其证三也。

唐礼：贞观九年将祔高祖于太庙，国子司业朱子奢请准礼立七庙，是时乃立六庙，而行禘祫。今检会要及通典并礼阁新仪，皆载此礼，并与实录符同，此乃庙亦未备而行禘祫，其证四也。

贞观十六年四月己酉，光禄大夫、宗正卿、纪国公段纶卒，太宗甚伤悼，为不视朝，将出临之。太常奏禘祫祭致斋不得哭，乃止。此明太宗之时，宗庙未备，实行禘祫，其证五也。

贞观二十三年，自九嵕葬回，迎神主于太极殿之西阶，日中行虞祭之礼。有司请依典礼以神主祔庙，高祖欲留神主于内寝，旦夕供养，申在生之敬，诏停祔礼。英国公李𪟝等抗表固请曰：“窃惟祖功宗德，饰终之明典；文昭武穆，严配之明训。”今停祔庙，奉徇哀情，即据典章，乖替为甚。又国哀已后，而庙时停祭，逾月之后，须申大祫。以唐礼九庙观之，自太宗以上，才足七庙。未有毁主，将申大祫，其证六也。

贞观十六年四月癸丑，有司言将行禘祭，依今礼，祫享功臣并得配享于庙庭，禘享则不配，请命礼官学士等议。太常卿韦挺等议曰：“其禘及时享，功臣皆应不预。”故周礼六功之官，皆大蒸而已，大蒸即祫祭也。梁初误禘功臣，左丞驳议，武帝允而依行。降及周、隋，俱遵此礼，窃以五年再祫，合诸天道，一大一小，通人推论，小则人臣不预，大则兼及有功。今礼禘无功臣，诚谓理不可易。太宗改令从礼，载详此论，该晓历代，援据甚明，又贞观年中，累陈禘祫，其证七也。

高宗上元三年，有司祫享于太庙，止有七室，未有迁主，通典、会要及礼阁新仪，俱明此礼，其证八也。

中宗景龙三年八月，帝将祠南郊，欲以韦皇后助行郊礼，国子司业郭山等议云：“皇朝旧礼，圜丘分祭天地，唯有皇帝亲拜，更无皇后助祭之文。及时享并禘祫，亦无助祭之事。”今据中宗之代，国子祭酒等举禘祫之文，称是皇朝旧礼，又明太宗、高宗之朝皆行禘祫，其证九也。

疏奏，从之。

后唐庄宗庙，故昭义节度使李嗣昭、故幽州节度使周德威、故汴州节度使符存审，并长兴二年四月敕。

周广顺元年四月，中书门下奏：“太常礼院申，七月一日，皇帝御崇元殿，命使奉册四庙。准旧仪，服衮冕即座，太尉引册案入，皇帝降座，引立于御座前，南向。中书令举册案进，皇帝搢瓘推授，册使跪受转，转授舁册官，其进宝授宝仪如册案。臣等参详，至时请皇帝降阶授册。”从之。

三年九月，太常礼院奏：“奉迎太庙神主到京，未审皇帝亲出郊外迎奉否？检讨故事，元无礼例。伏请召三省集议。”敕：“宜令尚书省四品已上、中书门下五品以上同参议。”司徒窦贞固、司空苏禹圭等议：“案吴主孙休即帝位，迎其祖父于吴郡，入祔太庙。前一日出城野次，明日常服奉迎，此其例也。”遂署状言以车驾出城奉迎为是，请下礼仪使草定仪注。至十月，礼仪使奏：“太庙神主将至前一日，礼仪使出城掌次，　于西御庄东北设神主行庙幄幕，面南。其日放朝，群臣早出西门，皇帝常服出城，诣行宫。群臣起居毕，就次。神主将至，群臣班定，皇帝立于班前。神主至，太常卿请皇帝再拜，群臣俱拜。神主就行庙幄幕坐，设常馔，群臣班于神幄前。侍中就次，请皇帝谒神主。既至，群臣再拜，皇帝进酒毕，再拜，群臣俱拜。皇帝还幄，群臣先赴太庙门外立班，俟皇帝至，起居。候神主至，群臣班于庙门外，皇帝立于班前。太常卿请皇帝再拜，群臣俱拜。皇帝还幄，群臣就次。宫闱令安神主于本室讫，群臣班于庙庭。太常卿请皇帝于四室奠享，逐室皇帝再拜，群臣俱拜。四室祔享毕，皇帝还宫。前件仪注，望付中书门下宣下。”从之。

周广顺三年九月，太常礼院奏：“社稷制度，社坛广五丈，高五尺，五色土筑之。稷坛制度如社坛之制度。社坛石主长五尺，方二尺，剡其上方，其下半根在土中，四垣华饰。每神门屋三间，一门，门二十四戟，四隅连饰罘罳，如太庙之制。中可树槐，准礼，左宗庙，右社稷，在国城内。请下所司修奉。”从之。〈时太祖将行郊礼，故迁社稷于东京脩之。〉

梁开平三年八月诏曰：“封岳告功，前王重事；祭天肆觐，有国常规。朕以眇身，恭临大宝，既功德未敷于天下，而灾祥互降于域中，虑于告谢之仪，有缺斋䖍之礼。爰修昭报，用契幽通。宜令中书侍郎、平章事于兢往东岳祭告讫。”

晋天福六年正月敕：“岳镇司方，海渎纪地，载于祀典，咸福蒸民。将保丰穰，宜申䖍敬，其岳镇海渎庙宇，宜各令修葺，仍禁樵采。”

开运三年二月，诏令复祭中岳，宜差河南少尹往彼行礼。〈故事，五岳皆本处观察使亲赍御降祝文行礼，顷因张全义为河南尹，以年德俱高，遂令宾从摄祭，近日兼差府属卑官。至是因左辅阙卢夏奏，故有是敕。〉

周显德七年十月诏：“今年冬祭海，宜就差登州刺史张顺，起今后逐年就差，更不差使。”

汉干佑三年三月寒食，隐帝奉皇后幸南御园家祭，枢密使、三司使从之。〈人君奉先之道，无寒食野祭，近代庄宗每年寒食出祭，谓之破散，故袭而行之。〉

周广顺元年二月寒食，太祖出元化门至蒲池，设御帐遥拜诸陵，非人君之礼也。

后唐长兴三年五月七日，国子博士蔡同文奏：“伏见武成王庙中每上戊释奠，汉留侯张良配坐，武安君白起等为十哲。当排祭之时，祇于武成王、张良、十哲面前，其范蠡等六十四人，图形于四壁，面前并无酒醢。自今后乞准本朝旧制例，武成王庙四壁诸贤画像面前，请各设一豆、一爵祀享。”中书帖太常礼院检讨礼例，分析申者。礼院检郊祀录释奠：“武成庙，中祀例祭以少牢，其配座十哲，见今行释奠之礼。伏自丧乱已来，废四壁英贤之祭。今准帖，为国子博士蔡同文奏，武成王庙四壁英贤，请各设一豆一爵祀享者。当司今详郊祀录，武成王从祀诸英贤，各笾二，实以栗、黄牛脯；豆二，实以菜葅、鹿醢；簠、簋各一，实以黍稷；饭、酒爵一。礼文所设，无一豆一爵之仪。”奉敕：“武成王庙四壁英贤，自此每至释奠，准郊祀录，各陈脯、醢诸物以祭。”

周显德五年闰七月，兵部申：“春秋上戊释奠武成王庙，每祭差献官三员：初献官，上将军充；亚献官，上将军充；终献官，将军充。于汉乾祐三年奉中书门下指挥，带使相上将军不差。自后祇差大将军行事，仍改亚献为再献官，终献为三献官。”

周广顺三年九月，南郊礼仪使奏：“用圭璧制度，准礼，祀上帝以苍璧，地祗以黄琮。祀五帝以圭、璋、琮、琥、璜，其玉各依本方正色。祀日月以圭、璋，祀神州以两圭，有邸。其用币，天以苍色，地以黄色，配帝以白色，日月、五帝各从本方之色，皆长一丈八尺。其圭璧之状，璧圆而琮方，圭上锐而下方，半圭曰璋，琥为虎形，半璧曰璜。其圭、璧、琮、璜皆长一尺二寸四。圭有邸，邸本也，圭著于璧而四出也。日月、星辰以圭璧，五寸。前件圭璧有图様，而长短之说或殊。按唐开元中，玄宗诏曰：‘礼神以玉，取其精洁，比来用珉，不可行也。如或以玉难办，宁小其制度以取其真。’今郊庙所修圭璧，量玉大小，不必皆从古制。伏请下所司修制。”从之。

显德四年四月，礼官博士等准诏议祭器、祭玉制度。国子祭酒尹拙引崔灵恩三礼义宗云：“苍璧所以礼天，其长十有二寸，盖法天之十二时。”又引江都集礼、白虎通诸书所说云：“璧皆外圆内方。”又云：“黄琮所以礼地，其长一尺，以法地之数。其琮外方内圆，八角而有好。”国子博士聂崇义以为璧内外皆圆，其径九寸。按阮氏、郑玄图皆云九寸。周礼玉人职又有九寸之璧。及引尔雅云：“肉倍好谓之璧，好倍肉谓之瑗，肉好若一谓之环。”郭璞注云：“好，孔也；肉，边也。”而不载尺寸之数。崇义又引冬官玉人云：“璧好三寸。”尔雅云：“肉倍好，谓之璧。”盖两边肉各三寸，通好共九寸，则其璧九寸明矣。崇义又云：“黄琮八方以象地，每角各剡出一方六寸，共长八寸，厚一寸。”按周礼疏及阮氏图并无好。又引冬官玉人云：“琮八角而无好。”崇义又云：“琮、璜、圭、璧俱是礼天地之器，而尔雅唯言璧、环、瑗三者有好，其馀诸器若琮、璜等者，并不言之。则琮、璜八角而无好明矣。”时太常卿田敏以下，以崇义援引周礼正文为是。乃从之。

梁开平二年七月敕：“祭祀之典，有国大事，如闻官吏慢于恪敬，礼容牲选，有异精䖍。宜令御史台疏具条件闻奏。”

周显德二年八月，兵部尚书张昭等奏：

今月十二日，奉圣旨，以每年祭祀，多用太牢，念其耕稼之勤，更备牺牲之用，比诸豢养，特可愍伤，令臣寻讨故事，可以他牲代否。臣仰禀纶言，退寻礼籍，其三牲八簋之制，五礼六乐之文，著在典彝，迭相沿袭，累经朝代，无所改更。臣闻古者燔黍捭豚，尚多质略，近则梁武面牲竹脯，不可宗师。虽好生之德则然，于奉先之仪太劣。盖礼主于信，孝本因心，黍稷非馨，鬼神享德。不必牲牢之巨细，笾豆之方圆。苟血祀常保于宗祧，而牺牲何须于茧栗，但以国之大事，儒者久行，易以他牢，恐未为便。以臣愚管见，其南北郊、宗庙社稷、朝日夕月等大祠，如皇帝亲行事，备用三牲；如有司摄行事，则用少牢已下。虽非旧典，贵减牺牛。

其月，太常少卿田敏又奏：

臣奉圣旨，为祠祭用犊事。令太仆寺供犊，一年四季多用犊二十二头，唐武德九年十月九日诏：“祭圜丘、方泽、宗庙已外，并可止用少牢，用少牢者用特牲，时和年丰，然后克修常礼。”又天宝六年正月十三日赦文：“今后每大祭祀，应用骍犊，令所司量减其数，仍永为常式。其年起，请以旧料每年用犊二百一十二头，今请减一百七十三头，止用三十九头，馀祀享并宜停用犊。”至上元二年九月二十一日赦文：“圜方泽，任依常式，宗庙诸祠，临时献熟。其年起，请昊天上帝、太庙各太牢一，馀祭则随事而供。”若据天宝六载，自二百一十二头减用三十九头。据武德九年，每年用犊十头，圜丘四，方泽一，宗庙五。据上元二年起，请惟昊天上帝、太庙，又无方泽，祇九头矣。今国家用牛，比开元、天宝则不多，比武德、上元则过其大半。按会要，太仆寺有牧监，掌孳课之事。乞今后太仆寺养孳课牛，其犊遇祭昊天前三月养之涤宫，取其荡涤清洁，馀祭则否。若临时买牛，恐非典故。

奉敕：“今后祭圜丘、方泽、社稷，并依旧用犊。其太庙及诸祠，宜准上元二年九月二十一日制，并不用犊。如皇帝亲行事，则依常式。”其日，又诏曰：“今后诸祠祭，应有牲牢、香币、馔料、供具等，仰本司官吏躬亲检校，务在精至，行事仪式，依附礼经。大祠祭合用乐者，仍须依前教习。凡关祀事，宜令太常博士及监察御史用心点检，稍有因循，必行朝典。”








○覆保定廵撫劉隅等經略紫荊關隘疏 【 關隘】

看得廵撫保定都御史劉隅廵關御史桂榮會題經略紫荊等關事宜各一節、為照紫荊居庸倒馬、雖俱係近京緊要關隘居庸倒馬山巖險側。猶難突入。惟紫荊寬衍平漫。方軌可成列而進。極為難守。本部尚書于謙在景泰年間、嘗奏差都督顧興祖大理寺卿孔文興共率重兵以守。紫荊之守在晉不在燕反險而拒是以難也當時興祖等築濬設險。頗為可據。今承平又且百年。夷漫無復存矣。况去歲達虜一犯廣昌。今歲兩犯山西。比之往歲。聲勢倍異。思患預防。不容時刻延緩。所據廵撫都御史劉隅御史桂榮欲要紫荊添設參將一員。誠亦勢不容巳之計。但參將在各邊謂之分守例有官軍三千員名、若止添一官、無兵可領、似非事體、必須將紫荊守備裁革、遺下地方兵馬、就付參將統領、不敷之數、另行查議、又茂山衛班軍係干成憲亦難輕易變更、相應通行酌處、合候命下、于紫荊關添設參將一員、本部選推謀勇官員前去任事、專管本關并沿河馬水盤石奇峰烏龍潭等口。其倒馬關浮圖峪守備官照依今擬地方管理。俱隸新設參將總領。其參將合用敕書符驗旗牌行移各該衙門照例請給、仍查照密雲事體、與易州兵備副使恊同計議行事、一應軍中事宜、聽保定廵撫都御史總兵官節制、本部一面行移都御史劉隅等、將新添設參將人馬、除紫荊關守備見管之數、就付管理外、不足之數、并浮圖峪缺少軍士、務要計處停當作速施行、及照紫荊關地方、如此議處、似亦周詳、但白羊口東接居庸。西連紫荊。尤為要害。已巳之變。虜常由此深入。正德十一年虜又嘗由此至老君堂。即今邊情緊急。亦當一併查議。合無備行順天都御史徐嵩廵按御史?承恩廵關御史桂榮將白羊口鎮邊長峪二城。務要親詣相度。或應處添兵馬。或應改設將領。從長會議停當具奏定奪、


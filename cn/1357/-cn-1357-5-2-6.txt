狼负鹤德


一狼一日吞物，误以骨梗咽喉间，无计使出，窘不可言，因悬重赏以待善医者。无何，一鹤忽自空际回旋而下，效毛遂之自荐。狼大喜，张口就之。鹤以长喙啄骨，骨出而疾愈矣。迨鹤向索所悬赏，则狼应之曰：“汝几见有物一入狼口，而复能出之者耶？今此骨已入我口而复出之者，惟厚汝故耳，复何谢为！”鹤遂飞去。






○元日推恩制

朕自勉副群心，恭临大宝，承历代荒屯之後，属前朝丧乱之馀，每务绥和，渐期富庶。寻以东迁梁苑，北定邺都，国力既虚，军资甚广，所司以供亿为念，督责是专，尝思凋之民，倍轸焦劳之意。今我事渐简，农时欲兴，将导达於休和，用颁宣於渥泽，宜蠲宿负，以惠黎元。应天福元年终已前公私债欠，一切除放。


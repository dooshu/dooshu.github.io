○杜除太常博士制

敕。守左拾遗杜。尔五庙祖尝佐太宗，同安生人，共为天下者也。尔能自以文学，策名清时，升为谏臣，岂曰虚授。如闻同列墙进，而不尔容，尔亦拜章自陈，极辞贡愤，乃令徵辨，尽知其由。佥曰尔以齿少有才，不能韬晦，或处众矜已。或遇事褊衷，言於慎微，则亦乖矣；仕於清贯，斯岂废乎。考众恶必察之言，惩怨不在大之说，官移礼寺，迹去掖垣，屈既伸眉，事亦存体，酌此二者，颇得中道。况乎职业至重，蕴蓄可施，无使众多，复有窥测。可太常博士。


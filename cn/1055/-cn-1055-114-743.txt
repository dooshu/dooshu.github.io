【与渑池徐宰〈无党〉六通】

△一〈皇五年〉

某启。久不得书，自闻省试，日望一信。人至，忽得所示，大慰鄙怀，兼喜春寒所履无恙。程试赋诗极工矣，策赡博而辩论伟然，皆当在高等。人力所可为者，止于如此耳，其他有命。然俗言运亨者临事不惑，挥翰之际能至此，其亦奋发于兹时乎！计此书至，已在高第，故不子细。不次。修书白。

△二〈至和元年〉

某启。真阳相别，忽以及兹。日月不居，大祥奄及，攀号擗踊，五内分崩，不孝罪逆，苍天莫诉，哀苦哀苦。久不得书，日与无逸弟想望。忽捧来示，承在道曾感疾，喜今复常。又知淮水浅涩，虽深欲相见，但恐阻滞，遂失赴官之期。若于事有妨，则不若且就汴流西上。如淮水可行，与汴不争远近，即兹来为善。贤弟在此，寂寞中相伴，大幸。某秋凉方卜离此，南北未知何适？《五代史》，昨见曾子固议，今却重头改换，未有了期。仍作注有难传之处，盖传本固未可，不传本则下注尤难，此须相见可论。改服哀苦中忙迫，偶奉接人行，聊此。

△三〈至和二年〉

某启。专人至，辱书，承官下无恙，深慰。示及志文，甚佳。无逸弟又有烦恼，可哀。适值有人在此，志文当附去。又知且权河南渑池，本邑自可读书为政，何必求来府中？所云冬末当至京师，暂来甚善。无欲弟居监中，时相见。焦秀才亦在太学补监生。恐知。某碌碌于此，士大夫有所论，当悉以见告，庶助其不及，实有望也。未相见，多爱。

△四〈至和二年〉

某启。人至，辱书，承官下无恙，深慰深慰。所云进取之道，能具达其如此，夫复何患？谕及富公言《范文正公神道碑》事，当时在颍，已共详定，如此为允。述吕公事，于范公见德量包宇宙，忠义先国家。于吕公事各纪实，则万世取信。非如两仇相讼，各过其实，使后世不信，以为偏辞也。大抵某之碑，无情之语平；富之志，嫉恶之心胜。后世得此二文虽不同，以此推之，亦不足怪也。某官序非差，但略尔，其后已自解云“居官之次第不书”，则后人不于此求官次也。幸为一一白富公，如必要换，则请他别命人作尔。

△五〈嘉元年〉

某启。县人来，得书，承寒凝公外体气无恙，深慰深慰。所寄近著尤佳，论议正宜如此。然著撰苟多，他日更自精择，少去其繁，则峻洁矣。然不必勉强，勉强简节之，则不流畅，须待自然之至，其如常宜在心也。《代天论》既各有篇目，不必谓之“代天”可也。某近权省得罢，稍闲，已有削乞洪井。若果得，则私便尤多。况非要任，求之必可得也。无欲弟在太学，见儿子云甚安。某一向多事少暇，他亦疏及门。恐知。铨中新制，破考之事稍缓。若在本州无妨，亦可已。新年，多爱。

△六〈嘉二年〉

某启。人至，辱书，承莅官进学无恙，甚以为慰。所寄文字，大佳。然作文之体，初欲奔驰，久当收节，使简重严正，或时肆放以自舒，勿为一体，则尽善矣。某此待罪，诚碌碌，然期必有为而自效。士大夫见责者深，是待我厚而爱之过尔，敢不佩服。冬寒，自爱。在致斋处草草。


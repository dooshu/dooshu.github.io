○为柳州郑郎中谢上表

臣某言：臣伏奉某月日制书，授臣某官者，即以今月日到任上讫。臣某中谢。臣绪承旧族，师事通儒，万里成功，虽无壮志，九夷不陋，庶慕前踪。二纪蛮陬，三提郡印，唯贞若节，以奉休辰。牙管一双，未尝关虑；竹书兼两，何敢经怀？渭水之阴，敝庐斯托，每还初服，常慊上农。今者又即殊方，复临杂俗，固蒙声教，终远文明。谨当宣举诏书，抚安县道。媒官学舍，毕纳於人伦；畜蛊带牛，尽移於地利。至於因遐弄法，挟远生情，纵漏严科，必贻阴责。山兼象县，江带龙城，抚己天，敢忘元造。举头见日，何处皇居，凭宵梦以衔诚，托归飞而结恳。无任瞻天恋阙之至。


○对劳农有阙判

〈冬劳农，大酋有阙。主司纠劾。诉称“六物未备。”〉

盖取诸益，乃九扈之资始；仰法於旗，亦六齐之攸作。国家制事利物，顺时设教。《豳》诗土鼓，不忘旧章；饮酒劳农，聿修前典。属务毕南亩，岁居北陆。司穑无事，索以居；野人得所，草笠斯纠。我皇流泽，既一弛而一张；农夫力田，必强饮而强食。俾乎老物是息，人醉止；百礼以洽，一国若狂。瞻彼大酋，掌此公酒，既盎缇之有阙，云秫稻之未备。人而是纠，方事毕修。职司其忧，必作事而谋始；欲求无咎，岂惟刑之可逃？

张子琳


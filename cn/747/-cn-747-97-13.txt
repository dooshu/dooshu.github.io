○臣轨序（轨一作范）

盖闻惟天著象，庶品同於照临；惟地含章，群生等於亭育。朕以庸昧，忝位坤元，思齐厚载之仁，式罄普覃之惠。乃中乃外，思养之志靡殊；惟子惟臣，慈诱之情无隔。愿申殚恳，上翊紫机，爰洎众僚，聿匡元化。

伏以天皇明逾则哲，志切旁求，簪裾总川岳之灵，珩佩聚星辰之秀，群英莅职，众彦分司，足以广扇淳风，长隆宝祚。但母之於子，慈爱特深，虽复已积忠良，犹且思垂劝励。昔文伯既达，仍加喻轴之言；孟轲已贤，更益断机之诲。良以情隆抚字，心欲助成。比者太子及王，已撰修身之训；群公列辟，未敷忠告之规。近以暇辰，游心文府，聊因炜管，用写虚襟，故缀叙所闻，以为《臣轨》一部。想周朝之十乱，爰著十章；思殷室之两臣，分为两卷。所以发挥德行，镕范身心，为事上之轨模，作臣下之绳准。

若乃遐想绵载，眇鉴前修，莫不元首居尊，股肱宣力。资栋梁而成大厦，凭舟楫而济巨川，唱和相依，同功共体。然则君亲既立，忠孝形焉。奉国奉家，率由之道宁二；事君事父，资敬之途斯一。臣主之义，其至矣乎，休戚是均，可不深鉴。夫丽容虽丽，犹待镜以端形；明德虽明，终假言而荣行。今故以兹所撰，普锡具僚，诚非笔削之工，贵申裨道之益。何则？正言斯重，元珠比而尚轻；巽语为珍，苍璧喻而非宝。是知赠人以财者，唯申即目之欢；赠人以言者，能致终身之福。若使佩兹箴戒，同彼韦弦，修已必顾其规，立行每观其则，自然荣随岁积，庆与时新，家将国而共安，下与上而俱泰。察微之士，所宜三思，庶照鄙诚，敬终高德。凡诸章目，列於后云。


【王侍中粲怀德】

伊昔值世乱。秣马辞帝京。既伤蔓草别。方知伏杜情。崤函荡（《文选》作复。广《文选》同。）丘墟。冀阙缅纵横。倚棹泛泾渭。日暮山河清。蟋蟀依素（《文选》作桑。广《文选》同。）野。严风吹枯（李善本《文选》作若。广《文选》同。）茎。鹳□在幽草。客子泪己零。去乡三元（六臣本《文选》作二。注云。善作三。《诗纪》云。一作二。）十载。幸遭天下平。贤主降嘉赏。金貂服玄缨。侍宴出河曲。飞盖游邺城。朝露竟几何。忽如水上萍。君子笃恩（《文选》作惠。广《文选》同。）义。柯叶终不倾。福履既所绥。千载垂令名。（○本集四。《文选》三十一。广《文选》九作王粲怀德诗。《诗纪》七十六。）


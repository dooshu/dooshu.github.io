▼停君白玉巵

停君白玉巵，听我前致辞。

家本吴门市，英风暮要离。

少年贫无行，乡里不相推。

喜过毛公舍，懒下董子帷。

偶从岸头侯，跨鞍赴边陲。

欲邀深入勲，终然计无奇。

归来冠侧注，始学窥书诗。

稍通邹鲁生，尽谢燕赵儿。

焉知事益谬，空言竟难施。

布衣走路旁，但为众所嗤。

廷中忌贾谊，门下诬张仪。

二子岂不辩，未能免谗疑。

呜呼今之人，孰解容不覊。

我将弃浮名，垂钓东海湄。

长笑调鲁连，高歌酌安期。

素心傥有合，岂要余子知。


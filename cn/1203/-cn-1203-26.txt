卷二十六

<集部，词曲类，词选之属，御选历代诗余

钦定四库全书

御选历代诗余卷二十六目録【五十四字】

临江仙

和凝

留春令【又一体】

黄庭坚

木兰花【又一体】

魏承班

玉阑干

杜安世

惜双双

张先

忆王孙【又一体】

周紫芝

茶瓶儿【又一体】

赵彦端

三字令【又一体】

向子諲

红牎睡【又一体】

无名氏

南乡一翦梅

虞集

鹦鹉曲

冯子振【三首】

金错刀

冯延巳

金凤鈎

晁补之

雨中花【又一体】

刘一止

赵长卿

程垓【二首】

前调【又一体】

吴子孝

南歌子【又一体】

周邦彦

杨元咎【二首】

青门引【又一体】

吴子孝

浪淘沙【又一体】

南唐李煜【二首】

欧阳修【三首】

王安石

晏几道【四首】

张先

贺铸

毛滂

葛胜仲【二首】

周紫芝【二首】

谢逸

吕渭老

赵师侠【三首】

赵长卿

朱敦儒

康与之【二首】

曾觌

侯寘

辛弃疾【二首】

范成大

陈三聘

葛立方

程垓

吴琚

陆游

谢懋

李洪

王炎

毛幵

高观国

史达祖【二首】

张榘【四首】

洪瑹

黄昇【二首】

吴文英【二首】

蒋捷

周密【二首】

张炎【六首】

韩疁【二首】

赵旭

邓剡

李振祖

李莱老【二首】

李彭老

尚希尹

僧德洪

李清照【二首】

郑氏

金淑柔

幼卿

玉英

段成已

元好问【二首】

白朴

萧汉杰

张翥

刘基【三首】

吴子孝【四首】

杨愼【二首】

顾同应

李攀龙

钱继章【二首】

张大烈

陈子龙

王泰际

沈宗堢

刘氏

叶小鸾

端淑卿

杨宛

御选历代诗余卷二十六目録

钦定四库全书

御选历代诗余卷二十六【五十四字】

司经局洗马掌局事兼翰林院修撰加二级【臣】王奕清奉旨校刋

临江仙

【双调五十四字】

临江仙　　　　　　　　　　　和　凝

海棠香老春江晩小楼雾縠空蒙翠鬟初出绣帘中麝烟鸾佩惹苹风　碾玉钗揺鸂?颤雪肌云鬓将融含情遥指碧波东越王台殿蓼花红

留春令

【又一体双调五十四字】

留春令　　　　　　　　　　　黄庭坚

江南一鴈横秋水叹咫尺断行千里回文机上字纵横欲寄远凭谁是　谢客池塘春都未微微动短墙桃李半阴才?却清寒是痩损人天气

木兰花

【又一体双调五十四字】

木兰花　　　　　　　　　　　魏承班

小芙蓉香旖旎碧玉堂深清似水闭宝匣掩金铺倚屏拖袖愁如醉　迟迟好景烟花媚曲渚鸳鸯眠锦翅凝然愁望静相思一双笑靥嚬香蕊

玉阑干

【双调五十四字】

玉阑干　　　　　　　　　　　杜安丗

珠帘卷春残景小雨牡丹零尽庭轩悄悄燕高飞风飘絮緑苔暗浸　欲将幽恨传愁信想後期今无凭定几回独睡不思量还悠悠梦里寻趁

惜双双

【双调五十四字与惜分飞又一体之别名不同】

惜双双　　　　　　　　　　　张　先

城上层楼天边路残照里平芜緑树伤远更惜春暮有人还在高高处　断梦归云经日去无计使哀弦寄语相望恨不相遇倚桥临水谁家住

忆王孙

【又一体亦名怨王孙双调五十四字】

忆王孙　　　　　　　　　　　周紫芝

梅子青时春洊老红满地落花谁埽旧年池馆不归来又緑尽今年草　思量千里乡关道山共水几时得到杜鹃只解怨残春也不管人烦恼

茶瓶儿

【又一体双调五十四字】

茶瓶儿　　　　　　　　　　　赵彦端

淡月华灯春夜送东风柳烟梅麝宝钗宫髻连骄马似记得帝城游冶　悦亲戚之情话况溪山坐中如画凌波微步人归也看酒醒凤鸾谁跨

三字令

【又一体双调五十四字】

三字令　　　　　　　　　　　向子諲

春尽日雨余时红簌簌緑漪漪花满地水平池烟光里云影上画船移　文鸳并白鹭飞歌韵响酒行迟将我意入新诗春欲去留且住莫敎归

红牎睡

【又一体双调五十四字】

红牎睡　　　　　　　　　　　无名氏

帘日烘花花影乱人未起恋凤衾红软惊回香梦兰情倦怪金衣频啭　玉笋芽挼双媚眼寻钗股攲鬟浅拢重袿正暖翡帏低揭漏篝烟一半

南乡一翦梅

【双调五十四字亦是合二调为一调也】

南乡一翦梅　　　　　　　　　虞　集

南阜小亭台薄有山花取次开寄语多情熊少府晴也须来雨也须来　随意且衔杯莫惜春衣坐緑苔若待明朝风雨过人在天涯春在天涯

鹦鹉曲

【双调五十四字或以冯子振後二首另名黑漆弩分二体今观三词止小有异同且皆和韵则知为一调无疑也】

鹦鹉曲【和白无咎韵】　　　　　　　　冯子振

巍峩峰顶移家住旦暮见上下樵父烂柯时树老无花叶叶枝枝风雨　故人曾唤我归来却道不如休去指门前万疉青山是不费青蚨买处

前调【钱塘初夏】　　　　　　　　　　冯子振

钱塘江上亲曾住司马槱不是村父缕金衣唱彻流年几阵纱牎梅雨　梦回时不见犀梳燕子又衔春去便人间月缺花残是小小香魂断处

前调　　　　　　　　　　　　冯子振

长绳难系虚名住倾浊酒好劝邻父草庭前矮树当门画出轻烟疎雨　看燕南陌上红尘马耳北风吹去一年年月夜花朝自占取溪山好处

金错刀

【一名醉瑶瑟亦名步虚词双调五十四字】

金错刀　　　　　　　　　　　冯延已

日融融草芊芊黄莺求友啼林前柳条袅袅拖金线花蕊茸茸簇锦氊　鸠逐妇燕穿帘狂蜂浪蝶相翩翩春光堪赏还堪玩恼煞东风悞少年

金凤鈎

【双调五十四字】

金凤鈎　　　　　　　　　　　晁补之

雪晴闲步花畔试屈指早春将半樱桃枝上最先到却恨小梅芳浅　忽惊拂水双来燕暗自忆故人犹远一分风雨占春愁一来又对花肠断

雨中花

【又一体或多令字双调五十四字与五十四字夜行船句法无殊平仄小别故亦名夜行船之又一体也】

雨中花　　　　　　　　　　　刘一止

十顷疎梅开半就折芳条嫩香满袖今度何郎尊前疑怪花共人俱痩　侧侧轻寒吹散酒高城近怕听更漏可惜溪桥月明风露长是人归後

前调　　　　　　　　　　　　赵长卿

短棹轻舟排办了歌声断晩霞残照红蓼陂头绿杨堤外离恨知多少　别後莫敎音信杳叹光阴自来堪笑画角谯门槐溪归路正是楚天晓

前调　　　　　　　　　　　　程　垓

闻说海棠开尽了怎生得夜来一笑颦緑枝头落红点里问有愁多少　小院闭门春悄悄禁不得痩腰如嫋豆蔻浓时酴醿开处试把菱花照

前调　　　　　　　　　　　　程　垓

旧日爱花心未了紧消得花时一笑几日春寒连宵雨闷不道幽欢少　记得去年深院悄梁畔一枝香嫋嫋说与西楼後来明月莫把棃花照

前调【又一体】　　　　　　　　　　吴子孝

池上轻雷遥动埽炎暑天边云重兰堂夜宴酒初斟雨把新凉相送　檀板朱弦聊一弄声窈窕尘飞高栋须臾雨散风敲竹看玉盌蔗浆寒冻

南歌子

【又一体双调五十四字】

南歌子　　　　　　　　　　　周邦彦

腻颈凝酥白轻衫淡粉红碧油凉气透帘栊指点庭花低影云母屏风　恨逐瑶琴写书劳玉指封等闲赢得痩仪容何事不敎云雨略下巫峰

前调　　　　　　　　　　　　杨无咎

小雨疎疎过长江滚滚流落霞残照晩明楼又是一番重午身寄南州　罗绮纷香陌鱼龙漾彩舟不堪回首凤池头谁道於今霜鬓犹自淹留

前调　　　　　　　　　　　　杨无咎

波静明如染山光翠欲流晩来乘兴上妆楼楼外谁歌新唱知有黄州　拟泛银河浪聊乘藕叶舟蓬山应是隐鳌头借问谪仙何在今为谁留

青门引

【又一体双调五十四字】

青门引　　　　　　　　　　　吴子孝

花发如花信不奈雨狂风横一枝红色正鲜妍春容可爱爱极翻成困　飘零容易添新恨对酒闲评论不如松菊傲霜凌雪年年无恙留三径

浪淘沙

【又一体一名卖花声一名过龙门一名曲入冥双调五十四字】

浪淘沙　　　　　　　　　　南唐李煜

帘外雨潺潺春意阑珊罗衾不耐五更寒梦里不知身是客一晌贪欢　独自莫凭阑无限江山别时容易见时难流水落花春去也天上人间

前调　　　　　　　　　　　南唐李煜

往事只堪哀对景难排秋风庭院藓侵阶一桁珠帘闲不卷终日谁来　金劒已沉埋壮气蒿莱晚凉天净月华开想得玉楼瑶殿影空照秦淮

前调　　　　　　　　　　　　欧阳修

把酒祝东风且共从容垂杨紫陌洛城东总是当时携手处游徧芳丛　聚散苦匆匆此恨无穷今年花胜去年红料得明年花更好知与谁同

前调　　　　　　　　　　　　欧阳修

花外倒金翘饮散无憀柔桑蔽日柳迷条此地年时曾一醉还是春朝　今日举轻桡帆影飘飘长亭回首短亭遥过尽长亭人更远特地魂消

前调　　　　　　　　　　　　欧阳修

万恨共緜緜旧约前欢桃花溪畔柳阴间几度日高春睡重绣户深关　楼外夕阳闲独自凭阑一重水隔一重山水阔山高人不见有泪无言

前调　　　　　　　　　　　　王安石

伊吕两衰翁历徧穷通一为钓叟一耕农假使当时俱不遇老了英雄　汤武一相逢风虎云龙兴王只在笑谈中及至而今千载下谁与争功

前调　　　　　　　　　　　　晏几道

高阁对横塘新燕年光柳花残梦隔潇湘緑浦归帆看不见还是斜阳　一笑解愁肠人会蛾妆藕丝衫袖郁金香曳雪牵云留客醉且伴春狂

前调　　　　　　　　　　　　晏几道

小緑间长红露蕊烟丛花开花落昔年同惟恨花前携手处往事成空　山远水重重一笑难逢已长在别离中霜鬓知他从此去几度春风

前调　　　　　　　　　　　　晏几道

丽曲醉思仙十二哀弦穠蛾疉柳脸红莲多少雨条烟叶恨红泪离筵　行子惜流年鶗鴂枝边吴堤春水檥兰船南去北来今渐老难负尊前

前调　　　　　　　　　　　　晏几道

翠幕绮筵张淑景难忘阳关声巧遶雕梁美酒十分谁与共玉指持觞　晓枕梦高唐略话衷肠小山池院竹风凉明夜月圆帘四卷今夜思量

前调　　　　　　　　　　　　张　先

肠断送韶华为惜杨花雪球揺曳逐风斜容易着人容易去飞过谁家　聚散苦咨嗟无计留他行人洒泪滴流霞今日画堂歌舞地明日天涯

前调　　　　　　　　　　　　贺　铸

一叶忽惊秋分付东流殷勤为过白苹洲洲上小楼帘半卷应认归舟　回首恋朋游迹去心留歌尘萧散楚云收惟有尊前曾见月相伴人愁

前调　　　　　　　　　　　　毛　滂

深院绣帘垂前日春归画桥杨柳弄烟霏池面东风先解冻龟上涟漪　酒潋玉东西香暖狻猊远山郁秀入双眉待看碧桃花烂漫春日迟迟

前调　　　　　　　　　　　　葛胜仲

步屧对东风细探春工百花堂下牡丹丛莫恨使君来便去不见鞓红　雾眼一衰翁无意芳穠年来结习已成空寄语国香雕槛里好为人容

前调【赏菊】　　　　　　　　　　葛胜仲

我爱菊花枝浥露偏宜旋移佳种一年期照眼黄金三径烂可但东篱　秋老摘花吹敢恨开迟只愁一夜便香衰待插满头年大也且泛芳巵

前调【除夜】　　　　　　　　　　周紫芝

江上送年归还似年时屠苏休恨到君迟觅得醉乡无事处莫放愁知　红灺一灯垂应笑人衰鹤长鳬短怨他谁明日江楼春到也且醉南枝

前调　　　　　　　　　　　　周紫芝

落日在阑干风满晴川坐来高浪拥银山白鹭欲栖飞不下却入苍烟　千里水云寒正绕烟鬟拍浮须要酒杯寛天与吾曹供一醉不是人间

前调　　　　　　　　　　　　谢　逸

料峭小桃风凝淡春容宝灯山列半天中丽服靓妆携手处笑语匆匆　酒滴小槽红一饮千锺铜壶擎烛绦纱笼归去笙歌喧院落月照帘栊

前调　　　　　　　　　　　　吕渭老

纤指捧琉璃莫惜重持自离阆苑失回期门掩东风桃着子帘影迟迟　楼上正横箆荷气沾衣谁将名玉碾花枝不比寻常红与紫取次芳菲

前调【杏花】　　　　　　　　　　赵师侠

绦萼衬轻红缀簇玲珑夭桃繁李一时同独向枝头春意闹娇倚东风　飞片入帘栊粉淡香浓凤箫声断月明中只恐明朝风雨恶燕嘴泥融

前调【桃花】　　　　　　　　　　赵师侠

桃萼正芳菲初占春时蒸霞灿锦望中迷斜出繁枝临曲沼鸾监妆迟　蜂蝶正相依天气融怡空敎追忆武陵溪片片漫随流水去风暖烟霏

前调【柳】　　　　　　　　　　　赵师侠

揺曳万丝风轻染烟浓鹅黄初褪緑茸茸雨洗云娇春向晩雪絮空蒙　车马灞桥中别绪匆匆只知攀折怨西东不道晓风残月岸离恨无穷

前调　　　　　　　　　　　　赵长卿

緑树啭鸣禽已是春深杨花庭院日阴阴帘外飞来双语燕不寄归音　旧事嬾追寻空惹芳心天涯消息远沉沉记得年时中酒後直至而今

前调　　　　　　　　　　　　朱敦儒

风约雨横江秋满篷牎个中物色尽凄凉更是行人行未得犹系归艎　拥被换残香黄卷堆牀开愁展恨翦思量伊是浮云侬是梦休问家乡

前调　　　　　　　　　　　　康与之

蹙损远山眉幽怨谁知罗衾滴尽泪臙脂夜过春寒愁未起门外鸦啼　惆怅阻佳期人在天涯东风频动小桃枝正是销魂时候也撩乱花飞

前调　　　　　　　　　　　　康与之

愁捻断钗金远信沉沉秦筝调怨不成音郎马不知何处也楼外春深　好梦已难寻夜夜余衾目穷千里正伤心记得当年郎去路緑树阴阴

前调【观潮】　　　　　　　　　　曾　觌

一线海门来雪喷云开崑山移玉下瑶台卷地西风吹不断直到蓬莱　羯鼓噪春雷鼍舞蛟回歌楼鼓吹夕阳催今古清愁流不尽都入罇罍

前调　　　　　　　　　　　　侯　寘

晓日掠轻云霜瓦鳞鳞六朝山色俨如新家在洞庭南畔住身在江滨　华发照乌巾无意寻春空将两袖拂飞尘可惜梅花开近路恼尽行人

前调【山寺夜半闻钟】　　　　　　　　　辛弃疾

身丗酒杯中万事皆空古来三五个英雄雨打风吹何处是汉殿秦宫　梦入少年丛歌舞匆匆老僧夜半误鸣钟惊起西牎眠不得卷地西风

前调【赋虞美人】　　　　　　　　　　辛弃疾

不肯过江东玉帐匆匆只今草木忆英雄唱着虞兮当日曲便舞春风　儿女此情同往事朦胧湘娥竹上泪痕浓舜目重瞳堪痛恨羽又重瞳

前调　　　　　　　　　　　　范成大

黯淡养花天小雨能悭烟轻云薄有无间官柳丝丝都緑徧犹有春寒　空翠湿征鞍马首千山多情若是肯俱还别有玉杯承露冷留共君看

前调　　　　　　　　　　　　陈三聘

风雨晩春天芳兴慵悭浅红稠緑满园间独有棃花三四朶留住春寒　年少跃金鞍咫尺关山倦飞如我已知还洒向东风千点泪衣上重看

前调【新第落成即席】　　　　　　　　　葛立方

休看辋川图未是幽居何如云水绕储胥新湿青红开栋宇雾拱风疎　小圃秀郊墟花破平芜五峰列影水平铺只欠五城楼十二便是蓬壶

前调　　　　　　　　　　　　程　垓

山尽两溪头水合天浮行人莫赋大江愁且是芙蓉城下水还送归舟　鱼鴈两悠悠烟断云收谁敎此水却西流载我相思千点泪还与青楼

前调　　　　　　　　　　　　吴　琚

岸柳可藏鸦路转溪斜忘机鸥鹭立汀沙咫尺锺山迷望眼一半云遮　临水整乌纱两鬓苍华故乡心事在天涯几日不来春便了开尽桃花

前调【丹阳浮玉亭】　　　　　　　　　陆　游

緑树暗长亭几把离尊阳关常恨不堪闻何况今朝秋色里身是行人　清泪浥罗巾各自销魂一江离恨恰平分安得千寻横铁锁截断烟津

前调　　　　　　　　　　　　谢　懋

黄道雨初乾霁霭空蟠东风杨柳碧毵毵燕子不归花有恨小院春寒　倦客亦何堪尘满征衫明朝野水几重山归梦已随芳草緑先到江南

前调【樱桃】　　　　　　　　　　李　洪

上苑又春残樱颗如丹明光宫里水晶盘想得退朝花底散宣赐千官　往事记金銮茘子难攀多情更有酪浆寒蜀客筠笼相赠处愁忆长安

前调　　　　　　　　　　　　王　炎

秋色满东篱露滴风吹凭谁折取泛芳卮长是年年重九日苦恨开迟　因记得当时共捻纤枝而今寂寞凤孤飞不似旧时心绪好惟有花知

前调　　　　　　　　　　　　毛　幵

帘幙燕双飞春共人归东风侧侧雨霏霏水隔西池花满地追惜芳菲　回首昔游非别梦依稀一成春痩不胜衣无限楼前伤远意芳草斜晖

前调【杜?花】　　　　　　　　　　高观国

啼魄忆天涯怨入芳华可怜零血染烟霞记得西风秋露冷曾凂司花　明月满牎纱倦客思家故宫春事与愁赊冉冉断魂招不得翠冷红斜

前调　　　　　　　　　　　　史达祖

醉月小红楼锦瑟箜篌夜来风雨晓来收几点落花饶柳絮同为春愁　寄信问晴鸥谁在芳洲緑波迎处有兰舟独对旧时携手地情思悠悠

前调　　　　　　　　　　　　史达祖

一带古苔墙多听寒螿箧中鍼线早销香燕尾宝刀牎下梦谁翦秋裳　更漏莫添长空费思量鸳鸯难得再成双昨夜楚山花簟里波影先凉

前调【和上元叙别二首】　　　　　　　　张　榘

风色转东南翠拥层峦杏花疎雨逗清寒锺阜石城何处是烟霭漫漫　行斾已西关一霎时间芳尊聊复挽余欢明日断魂分付与万疉云山

前调　　　　　　　　　　　　张　榘

雨过暮天南高下青峦小楼燕子话春寒多少夕阳芳草地雾掩烟漫　别恨正相关心上眉间离歌一曲间悲欢後夜月明何处梦锺阜云山

前调【次韵雨中海棠】　　　　　　　　　张　榘

春梦草茸茸愁雨愁风对花须酒频中莫遣枝头银烛暗辜负嫣红　推起簿书丛何苦匆匆悭吟却说少陵公天定为花开一笑日上篱东

前调【订出郊】　　　　　　　　　　张　榘

烟缕暗蒙茸杨柳轻风雨声多在夜牎中春水渐生春事去流尽残红　新笋緑丛丛莺语匆匆一尊同酹定林公十里长松青未了山北山东

前调【别意】　　　　　　　　　　洪　瑹

花雾涨冥冥欲雨还晴薄罗衫子正宜春无奈今宵鸳帐里身是行人　别酒不须斟难洗离情緑鞘如电紫骝鸣肠断画桥芳草路月晓风清

前调　　　　　　　　　　　　黄　昇

莺蝶太匆匆恼煞山翁牡丹开尽状元红俯仰之间增感慨花事成空　垂柳緑阴中粉絮蒙蒙多情多病转疎慵不是东风辜负我我负东风

前调【忆旧】　　　　　　　　　　黄　昇

秋色满层霄翦翦寒飇一襟残照两无聊数尽归鸦人不见落木萧萧　往事欲魂消梦想风标春江緑涨水平桥侧?停鞭沽酒处柳软莺娇

前调【越中杨梅】　　　　　　　　　　吴文英

緑树越溪湾雨过云殷西陵人去暮潮还铅泪结成红粟颗封寄长安　别味带生酸愁忆眉山小楼灯外楝花寒衫袖醉痕花唾在犹染微丹

前调【九日】　　　　　　　　　　吴文英

山远翠眉长高处凄凉菊花清痩杜秋娘净洗緑杯牵露井聊荐幽香　乌帽压吴霜风力偏狂一年佳节过西厢秋色鴈声愁几许都在斜阳

前调【重九】　　　　　　　　　　蒋　捷

明露浴疎桐秋满帘栊揜琴无语意忡忡掐破东牎窥皓月早上芙蓉　前事渺茫中烟水孤鸿一尊重九又成空不解吹愁吹帽落恨煞西风

前调　　　　　　　　　　　　周　密

芳草碧茸茸染恨无穷一春心事雨声中窄素宫罗寒尚峭闲倚熏笼　犹记粉墙东同醉香丛金鞍何处骤花骢袅袅緑牎残梦断红杏东风

前调　　　　　　　　　　　　周　密

柳色淡如秋蝶嬾莺羞十分春事九分休开尽楝花寒尚在怕上帘鈎　京洛少年游谁念淹留东风吹雨过西楼残梦宿酲相合就一段新愁

前调【秋江】　　　　　　　　　　张　炎

万里一飞蓬吟老丹枫潮生潮落海门东三两点鸥沙外月闲意谁同　一色与天通絶去尘红渔歌忽断荻花风烟水自流心不竞长笛霜空

前调【题许由掷瓢手卷】　　　　　　　　张　炎

拂袖入山阿深隐松萝掬流洗耳厌尘多石上一般清意味不羡渔蓑　日月静中过俗虑消磨风瓢分付与清波却笑唐求因厎事不奈诗何

前调　　　　　　　　　　　　张　炎

寒食不多时燕燕才归杏花零落水痕肥浅碧分山初过雨一霎晴晖　闲折小桃枝蝶也相随晚妆不合整蛾眉蓦忽思量张敞画又被愁知

前调【墨水仙】　　　　　　　　　　张　炎

回雪欲婆娑淡埽修蛾盈盈不语奈情何应恨梅兄矾弟远云隔山阿　弱水夜寒多带月曾过羽衣飞过染余波白鹤难招归未得天阔星河

前调　　　　　　　　　　　　张　炎

玉立水云乡尔我相忘披离寒雨庇风霜不趁白鸥游海上静看鱼忙　应笑我凄凉客路何长犹将孤影侣斜阳花底鵷行无认处却对秋塘

前调【作墨水仙寄张伯雨】　　　　　　　　张　炎

香雾湿云鬟蕊佩珊珊酒醒微步晩波寒金鼎尚存丹已化雪冷虚坛　游冶未知还鹤怨空山潇湘无梦绕丛兰碧海茫茫归不去却在人间

前调　　　　　　　　　　　　韩　疁

莫上玉楼看花雨斑斑四垂罗幙护朝寒燕子不知春去也飞认阑干　回首几关山後会应难相逢秪有梦魂间可奈梦随春漏短不到江南

前调【丰乐楼】　　　　　　　　　　韩　疁

裙色草初青鸭緑波轻试花霏雨湿春晴三十六梯人不到独唤瑶筝　艇子忆逢迎依旧多情朱门只合锁娉婷却逐彩鸾归去路香陌春城

前调　　　　　　　　　　　　赵　旭

握管泪盈眸欲写还休人间情是阿谁留千丈游丝不落地风外悠悠　烟雨晩山稠人在西楼几行候鴈下汀洲一个思乡寒夜客万种离愁

前调　　　　　　　　　　　　邓　剡

疎雨洗天清枕簟凉生井梧一叶做秋声谁念客身轻似叶千里飘零　梦断古台城月淡潮平便须携酒访新亭不见当时王谢宅烟草青青

前调　　　　　　　　　　　　李振祖

春在画桥西画舫轻移粉香何处度涟漪认得一船杨柳外帘影垂垂　谁倚碧阑低酒晕双眉鸳鸯并浴燕交飞一片闲情春水隔斜日人归

前调　　　　　　　　　　　　李莱老

榆火换新烟翠柳朱檐东风吹得落花顚帘影翠梭悬绣带人傍秋千　犹忆十年前西子湖边斜阳催入画楼船归醉夜堂歌舞月却春眠

前调　　　　　　　　　　　　李莱老

宝押绣帘斜莺燕谁家银筝初试合琵琶柳色春罗裁袖小双戴桃花　芳草满天涯流水韶华晩风杨柳緑交加闲倚阑干无藉在数尽归鸦

前调　　　　　　　　　　　　李彭老

泼火雨初晴草色青青傍檐垂柳卖春饧画舫载花花解语绾燕吟莺　箫鼓入西泠一片烟轻钿车罗盖竞归城别有水牎人唤酒弦月初生

前调　　　　　　　　　　　　尚希尹

结客去登楼谁系兰舟半篙清涨雨初收把酒留春春不住柳暗江头　老去怕闲愁莫莫休休晩来风恶下帘鈎试问落花随水去还解西流

前调【怀归】　　　　　　　　　　僧德洪

城里久偷闲尘涴云衫此身已是再眠蚕隔岸有山归去好万壑千岩　霜晓更凭阑灭尽晴岚微云生处是茅庵试问此身谁作伴弥勒同龛

前调　　　　　　　　　　【宋媛】李清照

素约小腰身不耐伤春疎梅影下晩妆新袅袅婷婷何様似一缕轻云　歌巧动朱唇字字娇嗔桃花深径一通津怅望瑶台清夜月还照归轮

前调　　　　　　　　　　　　李清照

帘外五更风吹梦无踪画楼重上与谁同记得玉钗斜拨火宝篆成空　回首紫金峰雨润云浓一江春浪醉醒中留得罗襟前日泪弹与征鸿

前调　　　　　　　　　　【宋媛】郑　氏

尽日倚危阑触目凄然乘高望处是居延忍听楼头吹画角雪满长川　荏苒又经年暗想梁园与民同乐五门前僧院仍存宣政字不见鳌山

前调　　　　　　　　　　【宋媛】金淑柔

雨溜和风铃滴滴丁丁做成一枕别离情可是当年陶学士辜负邮亭　过鴈带边声音信无凭花须偷数卜归程料得到家秋正好菊满寒城

前调　　　　　　　　　　【宋媛】幼　卿

极目楚天空云雨无踪谩留遗恨锁眉峰自是荷花开较晩辜负东风　客馆类飘蓬聚散匆匆扬鞭那忍骤花骢望断斜阳人不见满袖啼红

前调　　　　　　　　　　【女仙】玉　英

塞上早春时煖律犹微柳拖金线水回堤料得江乡应更好开尽梅蹊　昼漏渐迟迟愁损香肌几回无语敛双眉凭徧阑干十二曲月下楼西

前调【惜花】　　　　　　　　　　段成己

好个杏花时只怕寒欺东君无意惜芳蕤雨横风狂都不管尽得禁持　痩损一分肌着甚医治一天春恨没寻思怎得丁宁双燕子说与春知

前调　　　　　　　　　　　　元好问

春痩怯春衣春思低迷雨声偏与睡相宜恼懊离愁寻殢酒已被愁知　烟树望中低水绕山围丁宁双燕话心期昨夜狂风花在否明日郎归

前调　　　　　　　　　　　　元好问

金翠画屏山万髻千鬟桃源楼阁五云间恨煞芙蓉城下客不借青鸾　风雨杏花残芳意都阑一灯孤影小牎间绣被熏来香欲尽只是春寒

前调　　　　　　　　　　　　白　朴

青锁几窥容带结心同临鸾谁与画眉峰自恨寻芳来较晩辜负春红　无物比情浓无计相从殷勤心事若为通留得青衫前日泪弹满西风

前调【春雨】　　　　　　　　　　萧汉杰

湿逗晩香残春浅春寒洒牎塡户着幽兰惨惨凄凄仍滴滴做出多般　和霰撒珠盘枕上更阑芭蕉怨曲带愁弹緑徧堦前苔一片晓起谁看

前调【临川文昌楼望月】　　　　　　　　张　翥

醉眼望秋寒星斗阑干小牎人影月明间客里不知归是梦只在吴山　行路自来难长铗休弹黄尘到厎涴儒冠一片白鸥湖上水闲了渔竿

前调【秋感】　　　　　　　　　　刘　基

江上晩来风烟霭蒙蒙白苹吹尽到丹枫流水落霞衰草外离恨无穷　极目楚云东愁见归鸿拒霜相倚夕阳中露重月寒芳意歇知为谁红

前调　　　　　　　　　　　　刘　基

门外緑杨堤有个莺啼声声传恨入香闺闺里佳人惊睡起泪湿眉低　莫把此情提天也悲凄沧江东下夕阳西芳草不知人别苦随意萋萋

前调　　　　　　　　　　　　刘　基

楼上倚阑干月在云端轻烟飞尽碧绡寒肠断夕阳芳草外山海漫漫　柳嫩不胜攀欲寄应难盘龙尘匣怨孤鸾可惜婵娟今夜月好共谁看

前调【秋夜坐漱云台】　　　　　　　　　吴子孝

山暝素烟凝新月初生珠帘倒影碧波明何处晩风凉满树莲动鱼惊　络纬奏秋声花障闲庭金壶酿水玉台平绕徧阑干还独倚无限离情

前调　　　　　　　　　　　　吴子孝

牎外鸟声娇嘲哳春朝每思郊野骋鸣镳小暖作风风作雨兴味无聊　午枕困新醪梦醒香消江南风景到春饶十里西山芳草路目断心揺

前调　　　　　　　　　　　　吴子孝

夜漏已三更露湿空庭名花烂漫异香生罗袖拂花花拂面有恨无情　灯下认娉婷不住歌声琵琶衮急酒频倾百岁光阴春有几风雨刚晴

前调　　　　　　　　　　　　吴子孝

春去苦难留花落溪头年年三月替花愁想到天涯青草徧望断吟眸　燕子已啁啾日暖风柔画帘垂下雨初收纵是明年春到也犹隔今秋

前调【别友】　　　　　　　　　　杨　愼

骤雨打新河緑涨清波风蒲猎猎映金荷池上玉尊移晚兴共倚林柯　莫惜醉顔酡听我离歌长亭回首碧云多千里怀人思命驾何日重过

前调【春情】　　　　　　　　　　杨　愼

春梦似杨花绕徧天涯黄莺啼过緑牎纱惊散香云飞不去篆缕烟斜　油壁小香车水渺云赊青楼珠箔那人家旧日罗巾今日泪湿尽韶华

前调　　　　　　　　　　　　顾同应

生小学诗篇娇擘瑶牋春来独自在花前谢女帘栊飞柳絮有句难传　香梦逗春烟一晌留连吟情多半为花牵还忆从郎徵险韵谱入冰弦

前调【汨罗夜泊】　　　　　　　　　　李攀龙

风雨夜来多暗渡湘罗冷烟凝露蘸清波隔浦残灯明半灭满地渔蓑　三载几回过壮志消磨芦花深处楚人歌大半离骚经里意音韵阿那

前调【闻春榜】　　　　　　　　　　钱继章

往事不堪谈休更凭阑年华冉冉入吟髯且喜长安人下第身在江南　何处较青蓝梦里邯郸曲桥花影覆澄潭一领烟蓑三尺钓满眼春山

前调　　　　　　　　　　　　钱继章

云意压山尖故故相黏绕篱败叶夜重添不见黄花开一点孤负陶潜　闷坐了无欢旧恨新拈西风一霎卷茅檐欲买秋光无计可笑拾榆钱

前调　　　　　　　　　　　　张大烈

顦顇嬾妆眉对镜方知愁肠难解腻如脂送过春华新景换枝上莺啼　人远信难期梦绕天涯蝶魂常自恋花枝正是困人天气也鸂?双飞

前调　　　　　　　　　　　　陈子龙

阁外晓云生烟草初醒一番风雨一番晴几度销魂还未了又到清明　偏是对娉婷特地飘零落花春梦两无凭满眼离愁留不住悔我多情

前调　　　　　　　　　　　　王泰际

高阁掩春残香冷衾单满城桃李尽朱顔自分与花同福命长是心关　作客信郎难书杳平安多因身在翠微间归看双鸾妆镜里亦有青山

前调　　　　　　　　　　　　沈宗堢

倦绣到如今睡思沉沉推琴罢阮怯繁音香梦不知何处去帘月偏深　好会已难寻夜夜孤衾瑶阶清影倍伤心忆着初春伊未去月也殷勤

前调【新秋　　　　　　　　明媛】刘　氏

昨夜雨绵绵寒涩灯烟薄衾萧索不成眠晓起牀头看历日换了秋天　緑叶尚新鲜犹想争妍敎他知道也凄然眼厎韶光容易过树且堪怜

前调　　　　　　　　　　【明媛】叶小鸾

薄暮峭寒分罗簟香焚粉墙留影弄微曛一缕茶烟和梦煮却又黄昏　曲曲画湘纹静掩巫云花开花落负东君赚取花开花又落都是东君

前调【忆外　　　　　　　　明媛】端淑卿

洒泪卜金钱爻象移迁荷筒折断藕丝连梦里还家愁里语总是虚占　时事苦迍邅一别经年北堂萱草望悬悬云树参差山水远鱼鴈难传

前调【茉莉　　　　　　　　明妓】杨　宛

尽日若含愁别样娇羞晩凉香散上帘鈎带露摘来斜插鬓一夜风流　忒煞恁轻柔怎耐深秋相携闲对小妆楼不忍凄凉伊似我我似伊不

御选历代诗余卷二十六








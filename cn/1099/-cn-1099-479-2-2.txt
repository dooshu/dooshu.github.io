○河議 【 治河】

伏覩鳳泗　祖陵、廼國家億萬斯年凝命發祥之地神祗效靈、山河永奠者也、奈何邇年以來、黃河夾湧、湯沐淪胥、波及　陵寢、　皇上因臺臣之奏、赫然震怒、特簡科臣行視、薄海內外、見者聞者、莫不震驚、職官守介于鄰封、衣袽同于職內、窃自徐沛以南、鳳泗以東、淮揚以北、究水災所起之因、及漕渠掣肘之弊、私心窃計、以為今日之計、與其先事于殺淮、則不若先事于分黃、與其分黃于既合淮之下、則不若分黃于未合淮之上、與其暫分而使之復合、則不若永分而聽自自去、與其僅分其支流、則又不若全分大河、而使之各入于海、至論分黃于未合之地、則又不當就其遠且難者、而當就其近且易者、庶幾內不病陵外不病漕、而中不病役、何也、方今咎淮之壅者曰、清口之淤也、曰高堰之築也、然非其所以壅也、其所以壅則黃也、葢惟黃之壅淮而不能時洩、則清口不得不淤、恐黃之躡淮而闖入高寶、則高堰不得不築、淮既上束于高堰。下扼于清口。而退瀦于盱眙之間。則二陵之災。又安得不劇也。故黃流未分。則所以壅淮者猶在。高堰其可遽卸乎。清口其可遽闢乎。周橋雖開。其遂能有濟乎。惟黃流既分。而淮無齟齬則此三役者。然後可次第舉行。以撤積淮未盡之壅閼。此先殺淮。不若先分黃也。然分黃于合淮之後。則二瀆相持。逆壅之勢如故。雖少有所殺。而終無救于清口之淤。况分之小。則新行之水力微。而所分之道淤。分之大。則正河之水微。而故道亦淤。即自數年以來。王鮑諸口。何嘗不留以洩、伏秋暴溢之水而卒無減于泗上之游波也。此分在下者不若分在上也。又黃既分。則中流必斷。斷而遠。則其開濬難。而通漕亦難。斷而近。則其開濬易。而通漕亦易。故分在遠者又不若分在近也。且今海口巳墊矣。下流巳壅矣。黃與淮有不會。會必淤矣。脫也上分之而下復合之。則數十里之間。所去幾何。殺于上者能保其不淤于下乎。移腓股之疾。而為脛腫之瘍。吾不知其可也。此暫分必不若永分之利也。至支河之分。議以減會淮之半。若曰是可殺黃爾。尚欲持其強半以為漕利也。不知黃河勢不兩行。支通則榦淤。榦通則支淤。湍??旱叵測之洪流能必其就我約束。半為我用而半不為我厲乎。窃以為正河可奪。新渠可穿。而歲漕不患其難達。此支分又不若全分之便也。今欲分全黃于未合淮之上。而擇其地之近且易者。則崔鎮舊決口在桃源之下。固巳甚遠。即近議黃家嘴分河入海之地。誠巳得之。但尚在三十里之外。窃恐去淮尚遠。他日斷難濬漕役俱淹。或當別就近處如向所議開腰舖之地。清黃尚未交接。距淮僅止十里。計無便於此者獨向所議者。欲分之于腰舖。而復合之于草湾。我則欲如今議。竟導之自漁溝金城由漣河灌口以別入于海。向所議者。欲僅分其三分之一。我則欲回全河。盡令北注。而遂斷其東流。然後舉清口以下。清淮故道全以讓淮而更闢門限之沙。大遂其建瓴之勢。則全淮水力自盛清水自能刷沙。不過旬日之間。清口之空洞可幾。鳳泗之洪濤立殺矣。此陵便也。黃與淮既分。則自清口上至腰舖。十里之間。河流乍斷。則當從舊河河身之中。穿一漕渠。還平江之舊。以通饟道或隨臨黃口。剏兩石牐。謹鑰啟閉以卻泥沙。不過浹月之間。淮揚徐沛之帆檣。仍還舊觀矣。此漕便也。陵便矣漕便矣、至疏導下流、經營海口之役、亦非甚難。但當前期詳議爾、私計之、自腰舖至海口。約百八十里而遙。其間經行之地。淤而淺澁者十之一。假道于諸湖者十之三。舊決新衝卑窪衍隰之地什之六。其在淺澁則宜濬之稍深。俾水足以由可也。其在卑衍之塲。諸湖之畔。則宜寬設隄岸。稍加約攔俾水足以檢可也。至海口則又宜就其逕而寬者。闢為經流。就其迂而狹者。條為支派。俾水足以滔滔大去可也夫二者由之費。十居其四、濬瀹之費、十居其六、總之多不出向所議腰舖支河之費、而可令全淮比徙、獨淮東下、　祖陵既登于爽塏、運道復置于安瀾、其措施最捷、其垂利甚遠。豈不一舉而收萬全之效、暫勞而獲永逸之休乎、職故以為最便之策、無踰于此者、

皇明經世文編卷四百七十九終








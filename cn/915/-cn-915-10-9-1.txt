◇请梁武帝释乾坤二系义表（《艺文类聚》题如此）

臣闻易称立象以尽意，系辞以尽言，然後知圣人之情，几可见矣。自非含微体极，尽化穷神，岂能通志成务，探赜致远？而宣尼比之桎梏，绝韦编于漆字，轩辕之所听莹，遗玄珠于赤水。伏惟陛下，一日万机，匪劳神于瞬息，凝心妙本，常自得于天真，圣智无以隐其几深，明神无以沦其不测。至若爻画之包于六经，文辞之穷于两系，名儒剧谈以历载，鸿生抵掌以终年，莫有试游其藩，未尝一见其。自制旨降谈。（《艺文类聚》有彖繇二字。）裁成易道，析至微于秋毫，涣曾冰于幽谷。臣亲承音旨，职司宣授，後进诜诜，不无传业。但乾坤之蕴未剖，系表之妙莫诠，使一经深致，尚多所惑，臣不涯庸浅，轻率短陋，谨与受业诸生清河张讥等三百一十二人，于乾坤二系，象爻未启，伏愿听览之间，曲垂提训，得使微臣钻仰，成其笃习，後昆好事，专门有奉，自惟多幸，欢沐道于尧年，肄业终身，不知老之将至，天尊不间，而冒陈请，冰谷置怀，罔识攸厝。（《陈书·周弘正传》，弘正启梁武帝周易疑义五十条，又请释乾坤二系，又见《艺文类聚》五十五。）


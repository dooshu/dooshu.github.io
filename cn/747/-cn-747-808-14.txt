○香岩长老赞

言不可无也，然为师之说者，岂佐竞而主胜乎？且儒之书曰：“率性之谓道”。老之书曰：“各归其根”。而禅酋之东，亲抉人视听，至而又至者。道与本俱忘哉，且忘则尘滓孰从而滞耶？或者假言而为谕，以妄钓真。彼或泥於境而滞其机，是人鱼莫能自辨矣。大师之旨，吾久得之。学者既难遽息，必以其言为狂药。谁之咎乎？彼巧则病，彼愚则竞。觉之愈妄，矫之非正。不云而雷，龙何施哉？不鼓而舞，人何为哉？匪豫孰道，匪羁孰释。一尘不飘，见大师力。


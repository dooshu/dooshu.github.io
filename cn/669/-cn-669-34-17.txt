17　洪景盧謝啓儷語工整　桃萊難悟桺丣本同　古銘青州世子東海女郎　後漢書馮衍傳注桃萊事


洪景盧周茂振入館謝啓，雖不若董彦遠之博，如「桃萊難悟，閻按：「馮衍傳注云：『「萊」字似「棗」，文又連「桃」，後學者輒改「萊」爲「棗」，以「桃棗」易明、「桃萊」難悟也。』啓用章懷太子注成句。」桺丣本同」，何云：「案：虞翻傳注：『翻奏鄭康成解尚書違失云：「古大篆『丣』字〔一〕，讀當爲『柳』。古『桺』、『丣』同字，而以爲昧。」』『臣松之謂翻言爲然。故「劉」、「留」、「聊」、「柳」同用此字，以從聲故也，與日辰「卯」字字同音異。』」「幼婦外孫之義，女郎世子之名」，閻按：「南史賈希鏡傳：古冢有銘云：『青州世子，東海女郎。』帝問希鏡，對曰：『此是晉司馬越女嫁苟晞兒。』」亦儷語之工者。

【何云】閻校作「挑菜」〔二〕，恐是用周益公校劉賓客詩「挑菜」語。

【元圻案】後漢書馮衍傳：「衍遺田邑書曰：『晏嬰臨盟，擬以曲戟，不易其辭；謝息守郕，脅以晉、魯，不喪其邑。由是言之，内無鉤頸之禍，外無桃萊之利，而被畔人之聲，蒙降城之恥，竊爲左右羞之。』」注：「左傳，孟孫之家臣謝息。孟孫從魯昭公如楚，謝息爲孟孫守郕邑。晉人來理杞田，季孫將以郕邑與之。謝息不可，曰：『夫子從君而守臣喪邑，雖吾子亦有猜焉。』季孫曰：『君之在楚，於晉罪也。又不聽晉，魯罪重矣。晉師必至，吾無以待之。』謝息曰：『古人有言，「挈瓶之智，守不假器」。』季孫曰：『吾與子桃。』辭以無山，與之萊、柞。臣賢案：謝息得桃邑、萊山，故言『無桃、萊之利』也。且爲『萊』字似『棗』，文又連『桃』，後學者以『桃棗』易明，『桃萊』難悟，不究始終，輒改『萊』爲『棗』。」〇古文苑載邯鄲淳曹娥碑，後云：「漢議郎蔡邕聞之來觀。邕題文云：『黄絹幼婦，外孫虀臼。二百年後碑冢當墮江中，當墮不墮逢王叵。』」〇周茂振，名麟之，海陵人。紹興十五年進士，中宏詞科，官知樞密院事，著有海陵集。〇周益公二老堂詩話上：「劉禹錫淮陰行：『何物令儂羨，羨郎船尾燕。銜泥趁檣竿，宿食長相見。隔浦望行船，頭昂尾幰幰。無奈脱萊時，清淮春浪軟。』黄魯直云：『淮陰行情調殊麗，語氣尤穩切。元微之、白樂天爲之，皆不入此律也。唯「無奈脱萊時」不可解，當待博物洽聞者説也。』予見古本作『挑菜時』，東坡惠州新年詩云『水生挑菜渚』，恐用此字。」

〔一〕「篆」，原作「傳」，據清嘉慶本及中華本三國志卷五七吴書虞翻傳注改。

〔二〕「挑」，清嘉慶本作「桃」。






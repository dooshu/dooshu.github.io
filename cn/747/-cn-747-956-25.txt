○送陈自然西上序

朔风惊沙，枯梢号寒，子行亦良苦，闻之京师曰：“米如买珠，薪如束桂，膏肉如玉，酒楼如登天。骤雨至矣！黑潦满道，则马如游龙，清霜激风，客衣无襦，抱膝而苦调，则火如红金。”子之游京师，所以待此具者，其挟几何？岂子之家，位高金多。父母兄弟，渠渠款款，厚抚以遗子乎？曰无有也。岂子之邻里乡党，相悦以义，出门辞东家，而西家待赆矣！宁有是乎？曰无有也。岂子之昵亲侠友，入室握手，说无说有，把酒相别，饮酣气张，有解剑而指廪者乎？曰无有也。然则子之此游，挟何术以往？曰：“吾视囊中不见其有物，视吾胸中耿耿者尚在也。以吾之耿耿者游天地间，庶几必有合乎？”

予闻其言而壮之曰：“今人适百里，必宿舂而淅，乃敢出门户。今子有数千里之役，徒手以往，浩然无忧，予固惊怪子矣！果如子言，予来春於江南林石之下，闻北方有焰焰者，必子也夫！”

上官逊


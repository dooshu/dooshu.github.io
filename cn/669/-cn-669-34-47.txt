47　縣令答縣學見黜士子　大敵勇小敵怯昔固有之　今日是前日非吾無愧矣


或試縣學見黜，後預鄉薦，以啓謝縣令，有不平之意。令答云：「大敵勇，小敵怯，昔固有之；今日是，前日非，吾無愧矣。」

【閻按】宋處州士子終場者六人，三人與選，謝主司啓云：「同矍圃之觀人，去者半，存者半；類孔門之取友，益者三，損者三。」

【元圻案】袁宏後漢紀光武紀一：「王尋、王邑將四十萬兵，號百萬衆，至潁川。世主將步騎千餘人合戰，斬首數十級。諸將喜曰：『劉將軍平生見小敵怯，今見大敵勇，甚可怪。』」〇東觀漢記光武紀：「尋、邑兵五六萬，環昆陽城作營，且圍之數十重。帝將步騎千餘合戰，斬首數十級。諸部將喜曰：『劉將軍平生見小敵怯，今見大敵勇，甚奇怪也。』」






匡山樵歌引

南康宋倬天章向寓吴与余同客临川公之门朝夕遇焉诗酒唱酬意甚乐也君后南防钱塘余亦屛居江渚暌隔者累年一日扁舟而来访余寂寞之濵既相与道旧且出其近所着诗曰匡山樵歌者示余曰匡山吾乡也先人之丘陇在焉阻兵不归者乆矣今道路幸通顾吾材不遇扵世当还桑梓之间葺故庐而居之时出吾诗从山农野老负薪而行歌则吾之志而名槀之意也子其为我序之余读其诗见其词语精链音调谐畅有唐人之风盖君近尝渡浙江上防稽厯太末金华诸山入闽闗至海由四明而归探揽瑰恠有得于江山之助故其诗视旧为益工而余闭门穷愁才思荒落自顾有不及矣且惟昔之诗人多躁薄无检虽其辞章之华君子固无取焉君今刚介自将不茍进取懐首丘之仁抱遯世之志行固足尚矣况其诗之美哉然吾闻五老之阳云松苍然太白之高风在焉君归而吟咏其间益求其工他日筐笥所蔵光气上烛余恐君终不得隐矣


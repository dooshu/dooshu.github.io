○遼左阽危巳甚疏 【 守遼事宜】

伏見逆奴稔禍、建國僣號、攻陷開原、將士覆沒、遼陽廣寧、岌岌不保、關內人心、惶惶靡措、此其勢非昔年之俺答、實宋朝之兀朮完顏亮也、　皇上一聞警報、旋用經臣、舉朝人心、翕然慰藉、然臣之愚慮、譬如粘天風浪、而行船渡海、經略則舵師矣、其餘篙工楫徒尚賴多人、帆檣櫂艣、尚須多器、多人又須便習。多器又須精好。若一有闕欠。一有麄疏。舵師雖精心玅手。亦且無如之何。况闕欠麄疏者非一人一事乎、必得上下中外、畢慮虛衷、力者盡瘁、智者殫竭、早夜亟圖、庶乎汔濟、臣實腐儒、憂心如噎謹牽率固陋、條陳畫一、雖所言者或似一時難辦、然醫人用藥、視病之所宜、不問病家之所有、苟非此藥不愈、雖索之遐方、售之重價、畜之三年、豈容已乎、臣自三月下旬建議選練、就此時論、豈不迂緩、然臣策若用。迄今三月。亦必稍有次第。何至乃如今日百無一備也。且遣將調兵、措餉修守、一切救急之策、與臣之說、拮据並作、何相妨碍、葢急著緩著、兩者皆不可廢用一備二、更有得力之時、惟在速行之而巳、若遲之又遲、直至勢盡理極、而求霍然立解之術、臣雖艸澤庸醫、實知天下古今、必無此良方、必無此國手也伏惟　聖明裁擇施行、臣無任激切惶悚之至、

計開

一亟求真材以備急用、臣竊攷前古承平之後、漸貧漸弱、因而紐解綱弛、迄于不振者、病在乎拘泥常格。因循積弊也。于今所急、莫如文武吏將、第恐資格序用、加以弊竇倖門、即用者未必才、才而用者未必當、兩者皆足敗事矣、取人用人之法、臣多有其說、未敢凟陳、目下權宜、似應令在京諸臣、各舉所知、不論大小官員士庶、及罪廢人等、但有文武材略、乃至絕技巧工、開具所長、今應作何錄用、各送堂官、咨送吏兵二部、再行博訪、各隨相應職事、或推陞、或改調、或咨取、一一置之在京衙門、及畿輔近地、以憑隨時副急、逐便差遣所舉人材、建有奇功、舉主分別賞擢、若誤國僨事、亦隨其情罪重輕、連坐舉主、在外撫按下及守令、坐名薦舉、類奏咨部、陞調取用、竝依前格、如此薦有實才、官有實效、絕勝于臨事倉皇、而莫知所寄也、

一亟造實用器械以備中外戰守、法曰知彼知巳、百戰百勝、今奴大勝而我大敗者三矣、豈可不知其所以然乎、臣無論其精者、即甲仗器械、行陣馬匹、乃兵家麄迹我亦事事不如、在事者何以不知、知則何以不求勝著、而驅不辜之將士、載有用之軍資、填諸無底之壑也、據朝鮮報稱奴寨北門。鐵匠居之。專治鎧甲。向亦聞其鐵工所居。延袤數里。臣又見在遼回還人等。言賊兵所帶盔甲面具臂手。悉皆精鐵。馬亦如之。故鮮營對壘。被奴步兵驟進。將拒馬木登時撤去。鮮兵非無銃箭。而無可奈何者。甲堅故也。我兵盔甲。無如略彷赫連氏之制而即于軍中製造既皆荒鐵。胷背之外。有同徒袒。賊于五步之內。專射面脇。每發必斃。誰能抵敵。此外臣不敢一一煩稱。只舉甲冑一節、可以類推。况又與之大小火器二萬乎、大抵此酋勵志四十年、尊禮謀士、厚養健卒、博咨密議、簡練訓齊、其製器選士、政教服習、不合于法者鮮矣、所恃者我之地大人眾、欲索巧工、欲購美材、欲求精堅犀利、勝奴一倍再倍。以至十百倍。不為難耳。今直?置不講。講者又嫌為迂緩。必欲取辦目前。則有仍前朽鈍而巳。何時得勝敵之器而用之也。今宜大破常格于前項薦舉人材、擇其知兵有識心計智巧者、專領器局、仍博求海內名工名器。商搉製造。一切盔甲面具臂手刀劍矛戟車仗牌盾大小火器之類。務求精密堅緻鋒利猛烈。數倍于奴。求精之法。宜除積弊。立成規。酌舊法。出新意。或令用者自造而給之或令造者自用以試之其間法度纖悉。臣不敢臚列但得其人以法聽之可也

一亟行選練精兵以保全勝、伏自奴變以來、中外臣工、百爾所思矣、臣展轉揆度、意緒萬端、而獨以選練一事、再疏塵凟者、誠恩千籌百計。摠以精兵為根本。若無精兵。雖多得良將無可用。多有奇謀不得用。多造利器莫能用。多結外援弗敢用也。奴酋積強久練、步騎俱精、昔人稱匈奴之長技三、中國之長技五、兼而有之矣、我兵南北主客十餘萬眾、豈無良將勁卒、止因不選不練、無器無法、如卯投石、薰蕕同盡耳、今只議募議調、如昨年故事、雖多至數倍、難倍于敗、即使精加挑選、人人出賊之上、又恐技藝法制。在在各別難以合營。且諸方各有所長、各有所蔽。其長者或宜于昔。不宜于今。必求齊眾若一。分合如意。守莫能攻。戰莫能敵。計非選練不可。選練之法、又須大破常格、將前項薦舉人材、精加簡擇、當事者虛心降意、問以選取格式、練習規條、賞罰功令、甲仗制度、各令條對、擇其尤者、斟酌詳定、一體遵依、酌遣若干員前赴各該地方如議行事、其前後差出文臣、須重其事權、以便彈壓、更令廷臣推舉重臣二員、總理江南十省直江北五省直、及各邊選練事務、委任責成、他日若以器械不利、卒不可用、再致敗衂者、坐以失誤軍機之罪、如此必不敢冐昧阿狥、苟且塞責矣、或疑屢敗之後、人必畏懼不應、臣以為畏懼者、就令肯應、原不得入選也、億兆人中素懷忠義、自矜材武、願奮功名者、不知其數、獨是如常調募决不肯浪死遼東、若差去各使臣、行文榜諭、摠以差去使臣賢否為主或與面講細商、為言、今日選練之眾、宜與爾輩一色精強、所用如此甲冑、如此器械、如此銃砲、所習如此技藝、如此營伍、如此號令、今日如此給餉、如此體貌、他日如此進戰、如此??日夕?守、後來如此功賞、如此勳名、豪傑之士、必且人人首肯、灼知此行大異?日、前有萬勝之樂、後有莫大之榮、聲應氣求、聞風接踵矣、何患不肯應乎、若不能重事權、嚴責成、除宿弊、一法制、捐厚費、廣招徠、臣恐所募士眾未必大異于前也、

一亟造都城萬年臺以為永永無虞之計、易稱設險守國、平居且然、况值門庭之勍寇乎、臣歷考前代兵政之弛、兵勢之弱、未有如今日者也、居必戰之地、無可戰之兵、而求萬全無害、非有度外奇策、曷克有濟臣再、四思惟、獨有鑄造大砲、建立敵臺一節、可保無虞、造臺之法。於都城四面。切附門垣。用大石壘砌。其墻極堅極厚。高與城等。分為三層。下層安置極大銃砲、中層上層以漸差小。臺徑可數丈。每臺約用慣習精兵五百人。其最大砲位。平時收藏內府。第二三等。藏之戎政衙門。間有警急。即行修整安置。賊寇攻圍。相機施放。雖有大眾。一時殲滅矣。臺大銃大。周城只須十二座。形裁或小。量應加添。再將舊制敵臺。改為三角三層空心式樣。暗通內城。如法置放。但造臺製銃、多有巧法、毫釐有差、關係甚大、須于前項薦舉人材中、求其深心巧思、精通理數者、信任專管、斟酌指授仍行擇取人員、作急訪求閩廣浙直等處精巧工匠、召募賞給、皆從優厚、以便成造、其慣習火兵、尤宜訪取教師、作速訓練、至廠庫所貯舊存鳥銃佛郎機等項火器、亦須逐一整頓、仍令放者自修。或修者自放。勿致潦艸疏畧。以備城垜樓臺擊賊之用。臣再思惟前項火砲、除最大者、宜守不宜戰、宜都下不宜邊城、難以頒給外、其二三等者、目今遼左京東。旦夕危急、儘可施用、但此時未及成造、即成造之後。若無精兵。恐反為敵有。如撫順清河開原之守、三路之戰、一時盡以藉寇、他日更無後著矣、必得堅甲利兵、銳士良將、挾以戰守、乃獲十全、臣所云千籌百計、總以精兵為根本者此也、若遼左京東諸城、依式豫造敵臺暫置見存大砲、選兵施放、亦是上策、但遼人不善火器。且不肯習。其守臺放砲。非南兵西兵。從本管將官擇取原籍家族眾盛。及素有行止者。不可用耳。薊鎮原有敵臺。及守臺南兵。略可依倣建造。但制度不同。尚須分遣人員。如法指授。臣又見方今言守城者、皆云能戰然後能守、故宜城外結營以待敵至、臣豈不知此為正論、而今所陳乃是嬰城固守之策、葢臣實知見在邊腹兵馬、皆非奴敵、即再行摘發、或廣行招募、加以練習、而有一事不如臣言、不合臣法、終無戰勝之理、惟宜用臣此說、大修守禦之備、而堅壁清野、使賊退無所掠、進必被殲、即守在遼東、賊必不敢驀越數城、長驅深入、目下調募官兵、宜盡取各邊精騎不必求多、再行募選南將南兵、長于守城者、令其至遼、分發諸城、協助防禦、葢邊兵不善守城。遼東為甚。如近日遼陽脩守。全賴川兵。此一驗也。若其敵小勢輕、可戰亦戰、氣竭惰止?帚、可襲亦襲、不拘一法、相機進止、即人知今日調募、未嘗責以必戰、亦無有抗違不前、如宣鎮永順者矣、遼城堅持數月、內地盡法選練、成師之後、便堪大戰、漸次恢復各城、因而相機進勦、亦不為難、且令西北諸虜聞風膽□也、

一亟遣使臣監護朝鮮以聯外勢、臣竊惟逆奴累勝、未遂深入者、後有北關、前有朝鮮、非彼貿首之讐、則我懷恩之屬也、今開原不守、北關隔絕、鞭長不及馬腹、必且折入于奴、朝鮮則師徒喪敗、魄悸魂搖、昨傳謾書恐喝、挑激鮮之君臣、事勢狼狽、既為遜辭復之、繼以敗將俘軍羈留為質、且怵且誘遂入牢籠。贄幣餼牽。交酬還往。鮮奴之交巳合。蕩然無復東方之慮矣。從此安心西略、奚止唾手全遼、射天逆圖、殊未可量。即使遼左尚存、而鎮江寬奠再一有失、朝鮮又為異域、後來合小攻大、鮮或不從、脅求假道、易于反掌、况奴之狼戾無親、鯨吞莫厭、弟壻至親、皆殺而併之。何有于鮮哉。近日究至破鮮二者居一焉、即我水陸萬里、皆為寇塲矣、晉楚爭鄭。終春秋之世者。為其左投左重。右投右重也。今結好朝鮮既是奴之狡謀則聯属朝鮮即為我之勝筭臣考古制天子使大夫監于方伯之國。漢開河西四郡通西域。置護羌戊巳挍尉都護長史司馬。以控制諸國。斷匈奴右臂。監者察其情形。護者扶其顛危也。朝鮮形勢。略似西域。寇氛之惡。亟於匈奴。安可置之度外乎。　皇上數年宵旰、殫財竭力、爭滅國于強倭之手、挈而與之、今者不賴其用、而弃以資敵、失策之甚者也、經臣楊鎬咨行該國、激以大義、勉以自強是矣、大義彼所夙諳、其如強威狡計、誘脅百出、宜須日夕提撕、至于自強之策、則該國素習文弱豈能強勉、臣之愚計、謂宜倣周漢故事。近日□奴破鮮之後而朝廷不行遣使宣諭□為失策也遣使宣諭。因而監護其國。時與闡明華夏君臣、天經地義、加以日逐警醒、使念　皇上復國洪恩、無忘報答、再與點破奴賊之巧圖惡併、是其故智、要盟偽約、豈足依憑、鮮之君臣、明理蹈義如此、而命耳提、寧無感動奮發、察彼心神無二、就與商略戎機、令其漸強、可戰可守、若被誘脅、情形變動、便當責以大義、一面密切奏聞以便措置防範、大都出疆機事、難可豫擬、摠其大指、不出監護二端、倘合濟師、及他申索、亦宜隨時度勢、斟酌聽許、如此即狂謀無厭、可以犄角成功、若暫守封疆、亦是輔車相倚、譬之奕棋。雖布閒著。實得外勢。必勝之術也。此項差遣、宜用大臣、但恐事機難料。仍須回顧國體。若選取名將、乃是戰守急需。使事所重。又非全在武力。泛遣弁流冗職、祗以辱國僨事而巳。竊考詞臣奉使該國、自有成規、臣今自薦、願當此任、遼事激切、不必多抽士眾、只須議定餉給、聽臣選擇參佐義從二百餘人。中帶巧工教師。以便相機應用。臣本文儒。未習軍旅。封胥禪衍之功。何敢遽以自許。至如古之良使。傳其信辭。士之有恥。不辱君命。臣雖不敏。竊有庶幾之心。但此舉兵家奇道雖事等班超、而勢非強漢、機欲潛深、法應秘密、出疆之日、身入羊群、實垂虎口、安危呼吸。宜資權變。事情遷貿。難拘一律。如蒙　聖明特遣。受命以後。仍望稍假便宜。以求克濟。

按遼將北關日夜媒孽思勦奴以為利、我又百無一備也、徒使之焦心竭力、深謀密計、整搠訓練、圖自保之策而我又懵無聞知、致有邇歲之事、即奴又何嘗夢想及此哉。奴之步兵極精。分合有法。而談東事者。但以為長于弓馬而已。摠由望敵先奔。至于今未能知彼故也。

又按敵臺果如法不附城無害。即四面受敵無害、苐難為慮始者言、故累疏皆云切附門垣、而遠計者皆恐臺為敵有、不思得臺即得城也、近歲寧遠被攻?城、至五十餘竇垂破矣、大砲一擊、殲賊至一萬七千人、老酋宵遯、豈有大臺貯銃百倍堅城遽以委敵者乎、

又按四路既敗、奴賊威脇朝鮮、與之通好、傳所謂從於強令、豈其罪也、苐此語得諸經略疏中、非無徵之言、而鮮人辨疏、極力抵諱、且語意與此疏相應、爾旹曾未發鈔、不知何從洩之、雖然若果行此、鮮國君臣、必相允從、練得鮮兵二萬、可以坐制奴賊、而鮮君亦無他日之禍矣。【自記】


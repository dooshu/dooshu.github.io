○为石州刺史谢上表

臣某言：伏奉某月日恩制，授臣石州刺史持节石州诸军事。谨以某月日到所部上讫。祗奉明命，伏深战越。臣某中谢。臣本琐材，素无明略。虽被坚执锐，曾立丝发之功；而化人成俗，未知韦弦之政。岂意陛下录其微效，委此无能，付臣以六条之法，委臣以千里之地。况离石古郡，洪河巨防，官惟其人，位不虚授。内顾庸劣，将焉克堪？誓当宣陛下之风，达其堙郁；布陛下之泽，润其枯槁。少助神化，微分圣忧，然後退居农亩，以避贤路。臣不胜悃款屏营之至。


蝶恋花

几日行云何处去。忘了归来，不道春将暮。百草千花寒食路。香车系在谁家树。　　泪眼倚楼频独语。双燕来时，陌上相逢否。撩乱春愁如柳絮。依依梦里无寻处。

此首伤离念远，笔墨入化。句首以问起，问人去何处？“忘了”两句，言春将暮，而人犹不归，怨之至，亦伤之至。“百草”两句，复作问语，问人牵系谁家，总以人不归来，故一问再问。换头，因见双燕，又和泪问燕可逢人，相思之深、怅望之切，并可知已。末两句，揭出愁思无已之情，即梦里亦无寻处，缠绵悱恻，一往情深。


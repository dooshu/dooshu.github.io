○國步綦艱疏 【 敷陣時弊】

湛持先生清端亮直立朝之始即上此疏直聲振天下爰立以後海內想望丰采而取忤權奸在位不久齎志以沒讀之不勝西州之慟

臣聞古語有謂厝火積薪以為安者、可為痛哭、乃今日之勢、豈惟厝火、幾於燎原矣、奴賊兇氛正熾羈虜隱禍方深、徐淮一震、則江北江南、將為蹂躪之地、黔滇不守、則東楚西楚、復虞恇擾之憂、濟濟班行、未見腹心爪牙之足寄、紛紛兵餉、惟聞瘡痍溝壑之堪悲蹙地喪師、無歲不有、敗軍殺將、所在相聞、此真大小臣工戮力同心、嘗膽臥薪之日、而因循格套、粉飾虗文、即　皇上具為堯為舜之資、亦毫無啟心沃心之助、將使祖宗金甌無缺之宇宙、日銷月削、勢將瓦解、東支西潰、又同河决、此皆諸臣誤國以至於此。明知火之將炎而處堂自若但俟火炎而燕飛、亦料水之將沸而遊釜無愁。猶冀水沸魚躍此又諸臣之愚而自悞。今日非　皇上獨奮精明。大破常格。以鼓舞豪傑之心。發舒忠義之氣。天下事固未知所終也。葢常人之情、激於振發。則富貴之士皆可引於功名安於頺靡。即道德之士未免流於迂腐　皇上昧爽臨朝。寒暑靡輟。於政非不勤矣。而勤政之實未見也。鴻臚引奏。跪拜起立。疏上摘此語處分第如傀儡之登塲。了無生意。則皇上之聰明、何由開?臣意　祖宗之制。唱六科。則　六科必當以次白事。唱奏事。則西臺必當以次白事。奏　旨某部知道。則某部之正卿亞卿。又必當以次白事。職紏彈者紏彈。職條奏者條奏。剖析機宜。獻可替否。　皇上憑而聽焉。與輔弼之大臣。面商而裁決焉。雷厲風行魯不踰頃。不惟聖智日以明習練達、即在廷諸臣。亦且可以見其才。可以徵其氣。可以試其倉卒。當事者日精思於職守之內。而無有軼志。事外者亦興起於景色之新而各有奮心。若僅僅揭帖一紙。長跪一諾。北面一揖。周旋進反。祗畢朝儀。安取此鴛行豸繡。腰金橫玉者為也。經筵日講。臨御有期。於學非不講矣。而講學之實未見也史臣進讀。鋪敘文辭。第如蒙師之誦說。無少開悟。則　皇上之睿智。何自周通。臣聞　祖宗之朝。君臣相對。如家人父子。軍國重事。閭閻隱微。無不諮詢。無不洞達。故雖深居九重。而情形畢照。懷奸挾詐。既無竇可以自藏左右近習。亦無緣可以蒙蔽。若僅僅尊嚴若神。上下拱手。精神不振。提醒不靈恭默之容。或久而生倦。跛倚之衆。亦怠而欲休。經傳典謨。祗成故事安取此正笏垂紳。展書簪筆者為也。　皇上之神情。既與羣臣不相浹洽。則　皇上之靈爽。必與天下不相昭融。退入內廷而耳目所觸發。德性所熏烝。自不越於中涓常侍之口頰。夫大君照臨之體?。帝王宏遠之規模。則豈若輩之所能解。於是無名濫予。而藩封之踰額。屢煩中旨之傳宣。且以一藩之越禮。吁咈□庭。乃致諸藩之停封。恩膏久壅。國彝家範。盡篾之為幵髦。此何禮也。有罪不誅。而失機之成案。更來衆喙之紛紜。恣羅織者。既引繩而披根。護善類者。復因枝而惜葉。國憲刑章。悉付之於葛藤。此何法也。危如山海。而閣臣一出共偷安於無事。全　廟算何以張撻伐之威慘如黔圍而撫臣坐視。竟嚴譴之莫施。每事優柔。何以成臂指之勢。乃近日中朝舉動、則更有可異者、總憲鄒元標行矣、僉院馮從吾杜門矣、首揆冢宰、相率而請去矣、此皆三朝慗遺、而一旦以講學之故、使俱不得安於其位空人國以營私窟。幾似濁流之投。詈道學以逐名賢、有甚偽學之禁。唐宋末季。可為永鑒。亦未有以明告我　皇上者耳。去者為榮則仕。者不貴頃尚書王紀削籍歸農彌增品望策蹇出都人謂快於□驛。破帽蒙頭。人謂華於蟒玉。今諸臣被道學之名以去。其貴且甚於三公九卿也夫天子之所以勵世作人者。惟此爵祿名號。而至使角巾尊于冠冕。此豈清平之世所宜有哉。邪風鼓煽。國是混淆。此尤隱伏之亂源。統祈　皇上之洞詧。臣史官也、本無言責、不必深言是非以挑爭辯、但念世受國恩、更蒙寵拔、目擊時事阽危、人心玩愒、每自當食長歎、中宵涕零、治亂消長。統繫　皇上一身、故敢不避譴訶、臚陳時弊、倘蒙省覽、稍見施行、臣雖坐妄言生事之罪、所甘心矣、


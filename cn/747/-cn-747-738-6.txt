○卢金兰墓志铭

卢金兰字昭华，本亦良家子。家长安中，无昆弟，有姊四人。其母以昭华父殁而生，私怜之，独得纵所欲。欲学伎，即令从师舍。岁馀，为绿腰玉树之舞，故衣制大袂长裾，作新眉愁，顶鬓为娥丛小鬟。自是而归，诸姊不为列矣。因恚泣，谓其母曰：“今不等我，不若从所当耳。”年自十五归於沈。居二年，从沈东南。浮水行吴越之间，从七年，乃还都。又二年，沈复东南，而昭华留止京师，不得随，病且逝。从沈凡十一年，年二十六。生男一人，女一人。葬於城南尹村原之下。作铭，其词曰：

野辽刺兮众草罗生，飕郁蓊兮孰先殒零。绮颜奄忽兮辞金楹，去何止兮归无程。芳霍红荃兮昔所迟，今销亡兮不可再馨。魂魄归来兮复此园茔。


【平吴後三月三日华林园诗】

蠢尔长蛇。荐食江汜。我皇神武。泛舟万里。迅雷电迈。弗及掩耳。思乐华林。薄采其兰。皇居伟则。芳园巨观。仁以山悦。水为智欢。清池流爵。秘乐通玄。修罾洒鳞。大庖妙馔。物以时序。情以化宣。终温且克。有肃初筵。嘉宾在兹。千（宋本《初学记》作干。）禄永年。（《类聚》四引泛、里、耳、兰、观、欢、玄、宣八韵。《初学记》十四作王济从事华林园诗。引馔、宣、筵、年四韵。广《文选》八作华林园诗。引泛、里、耳、兰、观、欢、玄、宣八韵。《诗纪》二十三。）


青原五贤祠

王文成守仁，以欧阳文庄德、邹文庄守益、罗文恭洪先、聂贞襄豹配。

姚江有遗泽，螺水首渐被。
从者纷如云，青原成讲肆。
遂令空山阿，络绎勤车骑。
弦歌响林谷，逢掖满僧寺。
四君尤挺出，嗣音相鼓吹。
寂寥四十春，讲席蔓薜荔。
荒祠犹岿然，俎豆将委地。
山鸟怀好音，林木自深蔚。
昔人未云远，顾瞻横涕泗。
百年一须臾，峻阪策奔骥。
徘徊岐路间，白日忽西坠。
如何丁我躬，吾党竟憔悴。
题字破莓苔，振衣独遐思。



皇帝冕服 皇太子冠服 三献官以下祭服 都监库 社稷祭服 宣圣庙祭服 百官冠服 仪卫服色 乐服 质孙 服色等第


至元六年七月，制太常祭服。大德六年三月，祭天于丽正门外，分献官以下诸执事，各具公服行礼。大礼用公服自此始。九年十一月冬至，祭享用冠服，依宗庙见用者制。其后祭祀，或合祀天地，献摄执事，总置冠服，于法服库收掌。法服二百九十有九，公服二百八十，窄紫二百九十有五。武宗即位，博士李之绍、王天祐疏陈，亲祀冕无旒，服大裘以黑羔皮为之，而加衮冕，不果用。延祐元年十二月，定百官士庶服色等第。至治元年，帝亲享太室，服衮冕。二年，始陈卤簿，亲享太庙。至顺元年，帝服大裘衮冕，亲祀南郊，冕服之制，至是始定云。

皇帝衮冕，制以漆纱，上覆曰裛，青表朱里。裛之四周，匝以云龙。冠之口围，萦以珍珠。裛之前后，旒各十二，以珍珠为之。裛之左右，系黈纩二，系以玄紞，承以玉瑱，纩色黄，络以珠。冠之周围，珠云龙网结，通翠柳调珠。裛上横天河带一，左右至地。珠钿窠网结，翠柳朱丝组二，属诸笄，为缨络，以翠柳调珠。簪以玉为之，横贯于冠。

衮龙服，制以青罗，饰以生色销金帝星一、日一、月一、升龙四、复身龙四、山三十八、火四十八、华虫四十八、虎蜼四十八。

裳，制以绯罗，饰以文绣，凡一十六行。每行藻二、粉米一、黻二、黼二。

中单，制以白纱，绛缘，黄勒帛副之。

蔽膝，制以绯罗，有缥。绯绢为里，袍上著之，绣复身龙。

玉佩，珩一、琚一、瑀一、冲牙一、璜二。冲牙以系璜，珩下有银兽面，涂以黄金，双璜夹之。次又有衡，下有冲牙。傍别施双的以鸣，用玉。

大带，制以绯白二色罗，合缝为之。

玉环绶，制以纳失失。上有三小玉环，下有青丝织网。

红罗靴，制以红罗为之，高靿。

履，制以纳失失，有双耳，带钩，饰以珠。

袜，制以红绫。

至元十二年十一月，博士议拟：冕天版长一尺六寸，广八寸，前高八寸五分，后高九寸五分，身围一尺八寸三分，用青罗为表，红罗为里，周回缘以黄金。天板下四面，珠网结子，花素坠子，前后共二十有四旒，以珍珠为之。青碧线织天河带，两头各有珍珠金翠旒三节，玉滴子节花全。红线组带二，上有珍珠金翠旒，玉滴子，下有金铎二。梅红绣款幔带一，黈纩二，珍珠垂系，上用金萼子二。簪窠款幔组带钿窠各二，内组带窠四，并镂玉为之。玉簪一，顶面镂云龙。衮衣，用青罗夹制，五采间金，绘日、月、星辰、山、龙、华虫、宗彝。正面日一，月一，升龙四，山十二，上下襟华虫、火各六对，虎蜼各六对。背星一，升龙四，山十二，华虫、火各十二对，虎蜼各六对。中单，用白罗单制，罗领缥襈。裳一，带缥襈全，红罗八幅夹造。上绣藻、粉米、黼、黻，藻三十二，粉米十六，黼三十二，黻三十二。蔽膝一，带缥襈，红罗夹造八幅，上绣升龙二。绶一幅，六采织造，红罗托里。小绶三，色同大绶，销金黄罗绶头全，上间施三玉环，并碾云龙。绯白大带一，销金黄带头，钿窠二十有四。红罗勒帛一，青罗抹带一。佩二，玉上、中、下璜各一，半月各二，并碾玉为云龙文。玉滴子各二，并珍珠穿造。金篦钩，兽面，水叶环钉全。凉带一，红罗里，镂金为之；上为玉鹅七，挞尾束各一，金攀龙口，玳瑁衬钉。舄一，重底，红罗面，白绫托里，如意头，销金黄罗缘口，玉鼻，饰以珍珠。金绯罗锦袜一两。

大德十一年九月，博士议：唐制，天子衮冕，垂白珠十有二旒，以组为缨，色如其绶，黈纩充耳，玉簪导。玄衣纁裳，凡十二章。八章在衣，日、月、星辰、山、龙、华虫、火、宗彝，四章在裳，藻、粉米、黼、黻。缥领为升龙，皆织成之。龙章以下，每章一行，每行十二。白纱中单，黼领，青缥襈裾，黻加龙、山、火三章。毳冕以上，火、山二章。绣冕，山一章。玄冕无章。革带、大带、玉佩、绶、袜，与上同。舄加金饰。享庙、谒庙及朝遣上将、征还饮至、践祚加元服、纳后、元日受朝，及临轩册拜王公，则服之。又宋制，天子服有衮冕，广尺二寸，长二尺四寸，前后十有二旒，二纩，并贯珍珠。又有翠旒十二，碧凤衔之，在珠旒外。冕板，以龙鳞锦表，上缀玉为七星，傍施琥珀瓶、犀瓶各二十四，周缀金丝网钿，以珍珠杂宝玉，加紫云白鹤锦里。四柱饰以七宝，红绫里。金饰玉簪导，红丝绦组带。亦谓之平天冠。衮服青色，日、月、星、山、龙、雉、虎蜼七章。红裙，藻、火、粉米、黼、黻五章。红蔽膝，升龙二，并织成，间以云彩，饰以金钑花钿窠，装以珍珠、琥珀、杂宝玉。红罗襦裙，绣五章，青缥襈裙。六采绶一，小绶三，结三，玉环三。素大带，朱里。青罗四神带二，绣四神盘结（绶带饰并同衮服）。白罗中单，青罗抹带，红罗勒帛，鹿卢玉具剑，玉缥首镂白玉双佩，金饰，贯珍珠。金龙凤革带，红袜赤舄，金钑花，四神玉鼻。祭天地宗庙、受册尊号、元日受朝、册皇太子则服之。事未果行。

至延祐七年七月，英宗命礼仪院使八思吉斯传旨，令省臣与太常礼仪院速制法服。八月，中书省会集翰林、集贤、太常礼仪院官讲议，依秘书监所藏前代帝王衮冕法服图本，命有司制如其式。

皇太子冠服：衮冕，玄衣，纁裳，中单，蔽膝，玉佩，大绶，朱袜，赤舄。

至元十二年，博士拟衮冕制，用白珠九旒，红丝组为缨，青纩充耳，犀簪导。青衣、朱裳，九章。五章在衣，山、龙、华虫、火、宗彝；四章在裳，藻、粉米、黼、黻。白纱中单，青缥襈裾。革带，涂金银钩<角枼>。蔽膝，随裳色，为火、山二章。瑜玉双佩，四采织成大绶，间施玉环三。白袜朱舄，舄加金涂银扣。

大德十一年九月，照拟前代制度。唐制皇太子衮冕，垂白珠九旒，红丝组为缨，青纩充耳，犀簪导。玄衣、纁裳，九章。五章在衣，龙、山、华虫、火、宗彝；四章在裳，藻、粉米、黼、黻，织成之，每行一章，黼、黻重以为等，每行九。白纱中单，黼领，青缥襈裾。革带，金钩<角枼>，大带。蔽膝，随裳色，火、山二章。玉具剑，金宝饰玉镖首，瑜玉双佩。朱组带大绶，四采赤白缥绀，纯朱质，长丈八尺，首广九寸。小双绶长二尺六寸，色同大绶，而首半之，间施玉环三。珠袜赤舄加金饰。侍从祭祀及谒庙、加元服、纳妃服之。宋制，皇太子衮冕，垂白珠九旒，红丝组为缨，青纩充耳，犀簪导。青衣、朱裳，九章。五章在衣，山、龙、华虫、火、宗彝；四章在裳，藻、粉米、黼、黻。白纱中单，青缥襈裾。革带，涂金银钩<角枼>。蔽膝，随裳色，火、山二章。瑜玉双佩，四采织成大绶，间施玉环三。白袜、朱舄，舄加涂金银饰。加元服、从祀、受册、谒庙、朝会服之。已拟其制，未果造。

三献官及司徒、大礼使祭服：笼巾貂蝉冠五，青罗服五，（领、袖、襕俱用皂绫。）红罗裙五，（皂绫为襕。）红罗蔽膝五，（其罗花样俱系牡丹。）白纱中单五，（黄绫带。）红组金绶绅五，（红组金译语纳失失，各佩玉环。）象笏五，银束带五，玉佩五，白罗方心曲领五，赤革履五对，白绫袜五对。

助奠以下诸执事官冠服：貂蝉冠、獬豸冠、七梁冠、六梁冠、五梁冠、四梁冠、三梁冠、二梁冠二百，青罗服二百，（领、袖、襕俱用皂绫。）红绫裾二百，（皂绫为襕。）红罗蔽膝二百，紫罗公服二百，（用梅花罗。）白纱中单二百，（黄绫带。）织金绶绅二百，（红一百九十人，青二，各佩铜环二。）铜束带二百，白罗方心曲领二百，铜佩二百，展角幞头二百，涂金荔枝带三十，乌角带一百七十，皂靴二百对，赤革履二百对，白绫袜二百对，象笏三十，银杏木笏一百七十。

凡献官诸执事行礼，俱衣法服。惟监察御史二，冠獬豸，服青绶。凡迎香、读祝及祀日遇阴雨，俱衣紫罗公服。六品以下，皆得借紫。

都监库、祠祭局、仪鸾局、神厨局头目长行人等：交角幞头五十，窄袖紫罗服五十，涂金束带五十，皂靴五十对。

大德六年春三月，祭天于丽正门外丙地，命献官以下诸执事，各具公服行礼。是时，大都未有郊坛，大礼用公服自此始。九年冬至祭享，用冠服，依宗庙见用者制。其后节次祭祀，或合祀天地，增配位从祀，献摄职事，续置冠服，于法服库收掌。法服二百九十有九，公服二百八十，窄紫二百九十有五。至大间，太常博士李之绍、王天祐疏陈，亲祀冕无旒，服大裘而加衮，裘以黑羔皮为之。臣下从祀冠服，历代所尚，其制不同。集议得依宗庙见用冠服制度。

社稷祭服：青罗袍一百二十三，白纱中单一百三十三，红梅花罗裙一百二十三，蓝织锦铜环绶绅二，红织锦铜环绶绅一百一十七，红织锦玉环绶绅四，红梅花罗蔽膝一百二十三，革履一百二十三，白绫袜一百二十三，白罗方心曲领一百二十三，黄绫带一百二十三，佩一百二十三，铜珩璜者一百一十九，玉珩璜者四，蓝素纻丝带一百二十三，银带四，铜带一百一十九，冠一百二十三，水角簪金梁冠一百七，纱冠一十，獬豸冠二，笼巾纱冠四，木笏一百二十三，紫罗公服一百二十三，黑漆幞头一百二十三，展角全二色罗插领一百二十三，镀金铜荔枝带一十，角带一百一十三，象笏一十三枝，木笏一百一十枝，黄绢单包复一百二十三，紫纻丝抹口青毡袜一百一十三，皂靴一百二十三，窄紫罗衫三十，黑漆幞头三十，铜束带三十，黄绢单包复三十，皂靴三十，紫纻丝抹口青毡袜三十。

宣圣庙祭服：献官法服，七梁冠三，（簪全。）鸦青袍三，绒锦绶绅三，（各带青绒网并铜环二。）方心曲领三，蓝结带三，铜佩三，红罗裙三，白绢中单三，红罗蔽膝三，革履三。（白绢袜全。）执事儒服，软角唐巾，白襕插领，黄鞓角带，皂靴，各九十有八。大德十年六月，全州儒学学正涂庆安呈：“春秋释奠、天寿圣节行礼，诸儒各服唐巾襕带，学正师儒之官，却以常服到班陪祀，似无旌别。路、府、州学正，合无与巡检、案牍、吏目、典史一体制造服色。”礼部议从之。

曲阜祭服，连蝉冠四十有三，七梁冠三，五梁冠三十有六，三梁冠四，皂纻丝鞋三十有六緉，舒角幞头二，软角唐巾四十，角簪四十有三，冠缨四十有三副，（凡八十有六条。）象牙笏七，木笏三十有八，玉佩七，（凡十有四系。）铜佩三十有六，（凡七十有二系。）带八十有五，蓝鞓带七，红鞓带三十有六，乌角带二，黄鞓带、乌角偏带四十，大红金绶结带七，（上用玉环十有四。）青罗大袖夹衣七，紫罗公服二，褐罗大袖衣三十有六，白罗衫四十，白绢中单三十有六，白纱中单七，大红罗夹蔽膝七，大红夹裳、绯红罗夹蔽膝三十有六，绯红夹裳四，黄罗夹裳三十有六，黄罗大带七，白罗方心曲领七，红罗绶带七，黄绢大带三十有六，皂靴、白羊毳袜各四十有二对，大红罗鞋七緉，白绢夹袜四十有三緉。

百官公服。文武品从公服：至元二十四年闰二月，中书省奏准，文资官定例三等服色，军官拟依随依官员一体制造。一品紫罗服，大独科花，直径五寸。二品紫罗服，小独科花，直径三寸。三品紫罗服，散答花，直径二寸，无枝叶。四、五品紫罗服，小杂花，直径一寸五分。六、七品绯罗服，小杂花，直径一寸。八、九品绿罗服，无纹。俱大袖、盘领、右衽。幞头之制，漆纱为之，展其角。笏，制以牙，上圆下方。或以银杏木为之。偏带，正、从一品以玉，或花，或素。二品以花犀。三品、四品以黄金为荔枝。五品以下，以乌犀。并八胯，鞓用朱革。靴以皂皮为之。典史、巡检、提控、都吏目、站官，俱系未入流，茶合罗窄衫，舒脚幞头，黑角束带。

仪卫服色：交角幞头，其制，巾后交折角。凤翅幞头，制如唐巾，两角上曲，而作云头，两旁覆以两金凤翅。学士帽，制如唐巾，两角如匙头下垂。唐巾，制如幞头，而橢其角，两角上曲作云头。控鹤幞头，制如交角，金缕其额。花角幞头，制如控鹤幞头，两角及额上，簇象生杂花。锦帽，制以漆纱，后幅两旁，前拱而高，中下，后画连钱锦，前额作聚文。平巾帻，黑漆革为之，形如进贤冠之笼巾，或以青，或以白。武弁，制以皮，加漆。甲骑冠，制以皮，加黑漆，雌黄为缘。抹额，制以绯罗，绣宝花。巾，制以絁，五色，画宝相花。兜鍪，制以皮，金涂五色，各随其甲。衬甲，制如云肩，青锦质，缘以白锦，衷以毡，里以白绢。云肩，制如四垂云，青缘，黄罗五色，嵌金为之。裲裆，制如衫。衬袍，制用绯锦，裼裲裆。士卒袍，制以绢絁，绘宝相花。窄袖袍，制以罗或絁。辫线袄，制如窄袖衫，腰作辫线细折。控鹤袄，制以青绯二色锦，圆答宝相花。窄袖袄，长行舆士所服、绀緅色。乐工袄，制以绯锦，明珠琵琶窄袖，辫线细折。甲，覆膊、掩心、扞背、扞股，制以皮，或为虎文、狮子文，或施金铠锁子文。臂鞲，制以锦，绿绢为里，有双带。锦螣蛇，束麻长一丈一尺，裹以红锦。束带，红鞓双獭尾，黄金涂铜胯，余同腰带而狭小。绦环，制以铜，黄金涂之。汗胯，制以青锦，缘以银褐锦，或绣扑兽，间以云气。行縢，以绢为之。鞋，制以麻。<*革翁鞋，制以皮为履，而长其靿，缚于行縢之内。云头靴，制以皮，帮嵌云朵，头作云象，<*革翁束于胫。

乐服：乐正、副，舒脚幞头，紫罗公服，乌角带，木笏，皂靴。照烛，服同前，无笏。乐师，服绯，冠、笏同前。运谱，服绿，冠、笏同前。舞师，舒脚幞头，黄罗绣抹额，紫服，金铜荔枝带，皂靴。执旌，平冕，前后各九旒五就，青生色鸾袍，黄绫带，黄绢袴，白绢袜，赤革履。执纛，青罗巾，余同执旌。乐工，介帻冠，绯罗生色鸾袍，黄绫带，皂靴。歌工，服同乐工。执麾，服同上，惟加平巾帻。舞人，青罗生色义花鸾袍，缘以皂绫，平冕冠。执器，服同乐工，母追冠，（一名武弁。）加以抹。

至元二年闰五月，大乐署言：“堂上下乐舞官员及乐工，合用衣服冠冕靴履等物，乞行制造。”太常寺下博士议定：乐正副四人，乐师二人，照烛二人，运谱二人，皆服紫罗公服，皂纱幞头舒脚，红鞓角带，木笏，皂靴。引舞色长四人，紫罗公服，皂纱幞头展脚，黄罗绣南花抹额。

质孙，汉言一色服也，内庭大宴则服之。冬夏之服不同，然无定制。凡勋戚大臣近侍，赐则服之。下至于乐工卫士，皆有其服。精粗之制，上下之别，虽不同，总谓之质孙云。天子质孙，冬之服凡十有一等，服纳失失、（金锦也。）怯绵里，（剪葺也。）则冠金锦暖帽。服大红、桃红、紫蓝、绿宝里，（宝里，服之有襕者也。）则冠七宝重顶冠。服红黄粉皮，则冠红金答子暖帽。服白粉皮，则冠白金答子暖帽。服银鼠，则冠银鼠暖帽。其上并加银鼠比肩。（俗称曰柷子答忽。）夏之服凡十有五等，服答纳都纳失失，（缀小珠于金锦。）则冠宝顶金凤钹笠。服速不都纳失失，（缀大珠于金锦。）则冠珠子卷云冠。服纳失失，则帽亦如之。服大红珠宝里红毛子答纳，则冠珠缘边钹笠。服白毛子金丝宝里，则冠白藤宝贝帽。服驼褐毛子，则帽亦如之。服大红、绿、蓝、银褐、枣褐、金绣龙五色罗，则冠金凤顶笠，各随其服之色。服金龙青罗，则冠金凤顶漆纱冠。服珠子褐七宝珠龙答子，则冠黄牙忽宝贝珠子带后檐帽。服青速夫金丝阑子，（速夫，回回毛布之精者也。）则冠七宝漆纱带后檐帽。百官质孙，冬之服凡九等，大红纳失失一，大红怯绵里一，大红官素一，桃红、蓝、绿官素各一，紫、黄、鸦青各一。夏之服凡十有四等，素纳失失一，聚线宝里纳失失一，枣褐浑金间丝蛤珠一，大红官素带宝里一，大红明珠答子一，桃红、蓝、绿、银褐各一，高丽鸦青云袖罗一，驼褐、茜红、白毛子各一，鸦青官素带宝里一。

服色等第。仁宗延祐元年冬十有二月，定服色等第。诏曰：“比年以来，所在士民，靡丽相尚，尊卑混淆，僭礼费财，朕所不取。贵贱有章，益明国制，俭奢中节，可阜民财。”命中书省定立服色等第于后。

一，蒙古人不在禁限，及见当怯薛诸色人等，亦不在禁限，惟不许服龙凤文。（龙谓五爪二角者。）

一，职官除龙凤文外，一品、二品服浑金花，三品服金答子，四品、五品服云袖带襕，六品、七品服六花，八品、九品服四花。（职事散官从一高。）系腰，五品以下许用银，并减铁。

一，命妇衣服，一品至三品服浑金，四品、五品服金答子，六品以下惟服销金，并金纱答子。首饰，一品至三品许用金珠宝玉，四品、五品用金玉珍珠，六品以下用金，惟耳环用珠玉。（同籍不限亲疏，期亲虽别籍，并出嫁同。凡后妃及大臣之妻，皆戴姑姑，高围二尺许，用红色罗。唐步摇之遗制也。）

一，器皿，（谓茶酒器。）除钅及造龙凤文不得使用外，一品至三品许用金玉，四品、五品惟台盏用金，六品以下台盏用镀金，余并用银。

一，帐幕，除不得用赭黄龙凤文外，一品至三品许用金花刺绣纱罗，四品、五品用刺绣纱罗，六品以下用素纱罗。

一，车舆，除不得用龙凤文外，一品至三品许用间金妆饰银螭头、绣带、青幔，四品、五品用素狮头、绣带、青幔，六品至九品用素云头、素带、青幔。

一，鞍辔，一品许饰以金玉，二品、三品饰以金，四品、五品饰以银，六品以下并饰以鍮石铜铁。

一，内外有出身，考满应入流，见役人员服用，与九品同。

一，授各投下令旨、钧旨，有印信，见任勾当人员，亦与九品同。

一，庶人除不得服赭黄，惟许服暗花纻丝绸绫罗毛毳，帽笠不许饰用金玉，靴不得裁制花样。首饰许用翠花，并金钗厓各一事，惟耳环用金珠碧甸，余并用银。酒器许用银壶瓶台盏盂镟，余并禁止。帐幕用纱绢，不得赭黄。车舆黑油，齐头平顶皂幔。

一，诸色目人，除行营帐外，其余并与庶人同。

一，诸职官致仕，与见任同。解降者，依应得品级。不叙者，与庶人同。

一，父祖有官，既没年深，非犯除名不叙之限，其命妇及子孙与见任同。

一，诸乐艺人等服用，与庶人同。凡承应妆扮之物，不拘上例。

一，皂隶公使人，惟许服绢。

一，娼家出入，止服皂褙子，不得乘坐车马，余依旧例。

一，今后汉人、高丽、南人等投充怯薛者，并在禁限。

一，服色等第，上得兼下，下不得僭上。违者，职官解见任，期年后降一等叙，余人决五十七下。违禁之物，付告捉人充赏。有司禁治不严，从监察御史、廉访司究治。御赐之物，不在禁限。




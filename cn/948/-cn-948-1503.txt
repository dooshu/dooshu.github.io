陆游　即席

解鞅名园眼倍明，殷勤翠袖劝飞觥。

海棠红杏欲无色，蛱蝶黄鹂俱有情。

去日不留春渐老，归舟已具客将行。

倦游短鬓无多绿，生怕尊前唱渭城。

陆游

陆游　即席

稚荷出水榴花开，长苖圜鼙送举杯。

村邻相乐君勿笑，要是安健无凶灾。

陆游

陆游　即席

醉中起舞递相属，坐上戴花常作先。

要知吾辈不凡处，一吸已乾双玉船。

陆游

陆游　即席

长鱼腹腴羊臂臑，馋想久矣无秋毫。

今朝林下煨苦笋，更觉此君风味高。

陆游

陆游　即席

小山榴花照眼明，青梅自堕时有声。

柳桥东岸倚筇立，聊借水风吹宿酲。

陆游


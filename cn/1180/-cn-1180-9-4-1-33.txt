赉

一章六句


一章讲：此颂文、武之功，而言其大封功臣之意也。若曰：帝王享有天下而必与功臣共者，非徒示宠荣也，一以广先王之德泽，一以保万世之太平。盖大公大虑存焉者也。尔诸臣亦知此意乎？





文王既勤止，我应受之。

勤，是劳。应，当。彼我文王，日昃不遑，以肇造区夏，其勤劳天下至矣。我也受而有之，因成一统之业。





敷时绎思，我徂维求定。

敷，是布。时，作是字。绎思，是寻绎而思念。徂，是往。定，安也。则此土地人民之所在，莫非文王之功德而可绎思者也，我岂敢私之为己有哉？布此文王功德之在人而可绎思者，以赉有功之臣，使其大小相制，轻重相维，于以夹辅王室而往求天下之安定焉。





时周之命，於绎思。

命，诏令。於，叹词。然此分封之典，乃我周一代之新命，所以酬功报德，而非复商之滥及恶德矣。於乎！有文王之功德，斯有今日之封爵。凡尔群臣之受封赏者，尚其绎思文王之功德于不忘焉，则所以计安天下者不容已矣。不然，其何以慰勤劳之意，而钦我周之新命也哉？

此可见不有文王之勤劳，则无以得天下而启分封之典；不有武王之分封，则无以安天下而保勤劳之业。此文、武之功所以均为可颂也。






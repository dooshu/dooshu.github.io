第三表

臣某言臣近者再贡封章备倾忠欵忽奉优诏未赐允俞俯偻无从殒越於下臣某中谢窃以贾生一匹夫耳乃愿系於单于卜式彼何人斯犹誓死於南越况臣职居连帅位冠列藩大斾高牙任雄节制貂冠蝉冕地峻公台端居无汗马之劳窃禄有悬貆之诮矧惟家世际会国朝爰念先臣逮事太祖契风云之嘉会被雨露之殊私乃至延赏後昆冒荣昭代而不能图勲竹帛济美箕裘但恃夤缘仰希覆帱负乘致寇必自取於颠挤怀安败名实有孤於豢养况今斧扆尚烦於旰?边陲未扫於搀抢帷幄之臣方图於庙胜介胄之士咸愿於身先如臣忠烈之余况忝崇高之位苟贪宠禄辄避征行何以报累朝之恩何以塞舆人之诵伏望尊号皇帝陛下恕以再三之渎鉴兹丹赤之诚俾执干戈以守方面况臣齿髪虽暮亦可强饭於廉颇胆气未衰岂媿横行之樊哙誓约齎而絶漠愿喋血以鏖兵执金鼓以长驱殒锋镝而无恨愤悱斯极陈述尤烦干冒宸严期於得请


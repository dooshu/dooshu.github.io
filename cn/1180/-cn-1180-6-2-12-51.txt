答三边总督


辱示虏情，一一领悉。套虏与云中、上榖，微为有间。款贡之议，始于顺义，故事每优假。套虏初求贡甚急，我固未之许也。后以顺义为之恳乞，黾勉从之。然一切约束赐与，皆与顺义不同；而彼亦不敢厚望。盖方以得请为幸，而无复横觊于望外耳。乃自顺义西行，见我厚抚而优遇之，艳于求索之利，遂蒙觊望之心。昨延镇即欲比例，求升官加赏。其意望渐赊，端不可开也。

夫套虏之求贡，不独利赏赐、关市也。方其未贡时，延、宁之间捣巢赶马，无岁无之。彼牧畜不得蕃息，老弱不得安养。又北备瓦剌，南防中国，其苦甚矣。自款贡以来，内无捣巢之患，外有关市之利，得以其余力从事于瓦剌。则贡市事利于彼乎？利于我乎？即使请求不获，亦不敢释重利而结怨于我。况其精兵健马，消耗过半。东借助于顺义不获，西修怨于瓦剌不能，其衰弱无能为之状亦见矣。故在今日，西镇诸公惟当坚持初约，稍事羁縻，而厉兵秣马以待其变，不宜曲徇其额外之请以自敝也。惟高明裁之。

又前语薛宪副，乃牧地事，非屯田也。近仗公措画，俱已周悉。赵卿被论，破格贳之。凡以为此，惟公策励之，期有实效而已。外具别幅，统惟鉴存。






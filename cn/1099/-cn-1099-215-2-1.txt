○邊論 【 九邊形勢】

考職方氏、京師之東古會州地、設、大寧都司營州等衛東連遼陽、西控宣府、以為外邊、又起古北口、至山海關、關隘修葺、封守櫛北、以為內邊外邊捍禦。內邊拱護。此遼陽宣府之勢合。寔重京師之深意也大同之東、有天城陽和、西有偏頭鴈門、北有大邊、內有二邊、高山聚落等五堡、分據其間、以為應援、不示之隙是大同地雖散漫。而防守之埶常合也。榆林寧夏、即古朔方地、張仁愿築三受降城拒河外為守、國初定制、榆林兵出戍東勝州之北寧夏兵瞭、出賀蘭山後是其勢合而未散也。甘肅古河西四郡、漢武開拓之、以斷匈奴右臂、國初嘗封元遺孽為忠順王主哈密之地、立赤斤蒙古八衛、翼忠順之勢、右抗西番、前遏北狄、以奠枕甘肅、意在以夷禦夷、葢西北一要區也、吁邊隅之勢合則國強。國初之稱強。惟勢合耳。東自遼陽數千里而西以至甘肅哈密。皆為內地。誠有如一家然。墻墉奧圉。無偏重也。如一身然。氣脉膚革。無痿痺也。今顧有可慨者。自兀良哈內附。割大寧營州全鎮與之、即今朵顏三衛之地而遼陽以東聲援阻矣。宣德中。退守獨石。而開平興和衝要之地。棄為虜巢。昔所置八驛。盡為甌脫而宣府以北聲援絕矣大邊失守。二邊復弃。致五堡不築。宣寧不屯。因而兵驕殺將。紀律無嚴大同聲援弛矣又東勝撤而榆林邊墻迂遠。東起黃甫川。西至定邊營。綿亘一千二百餘里。連墩鉤堡。橫截河套之南而榆林聲援散矣且總兵杭雄失利。趙瑛再衄。虜遂出入河套。往來甘凉。每繞出賀蘭山前。無復避忌。既而王?王爫曼?廢鎮遠關。修平虜城。棄地八十餘里而寧夏之聲援又虗矣自忠順王罕也失柄。其母擅事土魯番。縱橫搶攘。而哈密不守。安定等衛。又破滅于海西。諸夷遺族。皆迯避山谷不能復振甘肅之聲援又危矣方國家盛時。要害全控於中華。封守復嚴於法令。勢固兵雄。正如常山之蛇。首尾相應幕南無庭。夷虜安得肆其出沒哉。及今四顧邊境、日久日削、要害之區。不能什半、而廟堂碩畫、似又不暇遠計夫肩背者、丘?王爫曼?臺不云乎、夷處我之腹心。我處夷之支徼。夫是以血脉不貫。而虜氣日驕。勢烏得合。而禦烏得堅乎。加以將非其人。備非其預、奇謀誰展、决勝靡由、吾恐吉囊雖斃、俺答復猖、未可高枕而臥也


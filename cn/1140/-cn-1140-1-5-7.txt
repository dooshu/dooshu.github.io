孝通庙碑记

分宜昌山渡之西有庙焉土人呼曰圣母问之莫知所自览郡志得卢肇氏阅城君庙记其言颇怪云嬴秦之季有姥温氏嫠且无子得巨卵于水涯袭以衣久之雷电交作龙出其中姥不怖骇于是姥儿育而龙母事龙日出捕鱼为母馔一日姥脍鱼江上龙尾触刃断数寸许遂惊去姥嗟恨如丧厥子後姥卒里人葬之岸侧龙乃人形服衰絰语人曰是当有水患不可以藏吾母夜大风雷徙墓于山巅其封若屋衰絰者遽失所在土人异之为立祠既而龙降於祠堂稍秃其尾蜿蜒变化视无常质祷祠辄应又称龙有伯叔季三人唐元和中卢?官南越过祠下梦龙伯语曰君将宰邑西江其礼我焉太和五年?果来宜春遂治祠于昌山津右卢氏之言大略如此且称为孝龙作铭以美之曰龙有孝思俾民敦睦余读而嘉其言袁州介在江山险僻之境旧称龙窟如仰山之神二萧氏亦龙也寓形于人还自彭蠡事与此近而此特以孝见称且昌山峡古谓之伤山以其石齿銛厉舟多破溺也迄今舟人上下恃神以无恐又若人子之恃父母然则神之孝笃其亲而慈及乎民诗曰孝思不匮永锡尔类岂龙之谓与庙当祀龙伯而旧名龙母盖崇其所报也卢氏改书阅城君谓母阅城人也考方舆图记古悦城在广东之德庆州有温媪墓载温媪死瘗江隂龙子尝至墓侧萦浪转沙以成坟与卢记小异又按揭徯斯作峡江龙母祠记称大观二年赐额曰孝通之庙古祠在悦城卢以悦为阅者误也余谓孝通之名正而可风乃更榜曰孝通庙书其梗槩仍别刻卢氏碑于庙左俟博雅者并观焉


秋夕书怀





北风吹海雁，南渡落寒声。感此潇湘客，凄其流浪情。海怀结沧洲，霞想游赤城。[一]始探蓬壶事，[二]旋觉天地轻。澹然吟高秋，闲卧瞻太清。萝月掩空幕，松霜结前楹。灭见息群动，[三]猎微穷至精。[四]桃花有源水，[五]可以保吾生。

[一]《初学记》，《名山略记》云：赤城山，一名烧山，东卿司命君所居。洞周围三百里，上有上玉清平天。详见七卷注。



[二]《十遗记》：“蓬壶，蓬莱也。”



[三]陶潜诗：“日入群动息。”



[四]《庄子》：“至精无形。”



[五]桃花源，见二卷注。






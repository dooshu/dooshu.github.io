答仲迟


按：本文写于一八九九年，据丘逢甲诗文手稿第六册校录。丘仲迟即丘诰桐，广东顺德人，清进士，做过京官，退休后筑“邱园”。

中秋后由兰老函中得手教并大著，云树之思，珠玉之什，一时并到，甚慰所怀。邱园诗，舍弟尚有七古八首，由菽园转寄，未审到否。《花里寻诗图》，谨奉题二律，写成方知有复字，附改章末，乞酌定。晓沧信即代转致；渠方在汀，即请就近函知吾宗之能作韵语者，畀应题图之命。上杭族人在弟子员籍者百数十人，有果园孝廉亦父子能诗。前数日又有晴溪秀才来诗，有句云“吾宗词赋几名流”注亦谓阁下与菽老也与“河南三杰”语，便中烦致菽老知之。近西樵盗贼窟而未散，□乡想安谧如常，九龙近状不知何似，有来书希示一二。

尊处有石刻文庄公像，不知即摹琼山祠山所刻者否？昨在裴伯谦大令处，见前明福王分府时所赐名臣头子有文庄公像，衣冠奇伟，惜此间无名手能摹也。






【鸡鸣歌】

〖乐府云。乐府广题曰：汉有鸡鸣卫士。主鸡唱宫外。旧仪。宫中与台并不得畜鸡。昼漏尽。夜漏起。中黄门持五夜。甲夜毕传乙。乙夜毕传丙。丙夜毕传丁。丁夜毕传戊。戊夜是为五更。未明三刻。鸡鸣卫士起唱。晋太康地记曰：后汉固始、鮦阳、公安、细阳四县卫士习此曲。於关下歌之。今鸡鸣歌是也。然则此歌盖汉歌也。〗

东方欲明星烂烂。汝南晨鸡登坛唤。曲终漏尽严具陈。月没星稀天下旦。千门万户递鱼钥。宫中城上飞乌鹊。

（〇《乐府诗集》八十三。〇逯案。汉七言诗率句句用韵。今此第三句不韵。似经后人窜改。）


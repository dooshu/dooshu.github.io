设辟邪伎鼓吹雉子斑曲辞





《雉子斑》，《乐府解题》曰：古词云：“雉子高飞止，黄鹄飞之以千里，雄来飞，从雌视。”盖取首二字以命名也。若梁简文帝“妒场时向陇”，则竟全篇咏雉矣。宋何承天有《雉子游原泽篇》，则言避世之士，抗志清霄，视卿相功名，犹冰炭之不相入。太白此诗盖拟何氏而作。又《乐府诗集》：《古今乐录》曰：梁三朝乐第四十一设辟邪伎鼓吹作《雉子斑曲引去来》。辟邪，兽名。孟康《汉书注》：桃拔，一名符拔，似鹿，长尾，一角者或为天鹿，两角者或为辟邪。辟邪伎者，盖假为辟邪兽之形而舞者也。



辟邪伎作鼓吹惊，雉子斑之奏曲成，喔咿振迅欲飞鸣。[一]扇锦翼，雄风生，双雌同饮啄，趫悍谁能争。[二]乍向草中耿介死，[三]不求黄金笼下生。天地至广大，何惜遂物情。善卷让天子，务光亦逃名。[四]所贵旷士怀，[五]朗然合太清。

[一]《韩诗外传》：“翾翾十步之雀，喔咿而笑之。”鲍照《舞鹤赋》：“振迅腾摧。”



[二]《西京赋》：“趫悍豁。”



[三]李善《文选注》：“薛君《韩诗章句》曰：雉，耿介之鸟也。”《礼记正义》：“或谓雉鸟耿介，被人所获，必自屈折其头而死。”



[四]《庄子》：舜以天下让善卷，善卷曰：“予立于宇宙之中，冬日衣皮毛，夏日衣葛絺。春耕种，形足以劳动。秋收敛，身足以休食。日出而作，日入而息，逍遥于天地之间，而心意自得。吾何以天下为哉?悲夫，子之不知余也。”遂不受。于是去而入深山，莫知其处。汤伐桀，克之，让务光曰：“智者谋之，武者遂之，仁者居之，古之道也。吾子胡不立乎?”务光曰：“废上，非义也。杀民，非仁也。人犯其难，我享其利，非廉也。吾闻之曰：非其义者，不受其禄；无道之世，不践其土。况尊我乎?吾不忍久见也。”乃负石而自沉于庐水。



[五]鲍照诗：“安知旷士怀。”






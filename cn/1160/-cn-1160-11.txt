卷十一　律诗七十四首


撰律诗

茶园十二韵

送董谏议之任湘潭

送江州孙膳部归阙兼寄承旨侍郎

立春前一日雪

送严判官儒归滁州

将巡堤堰先寄高邮蒋知军

送合门秦舍人

病起思归

寒食

酬太常晁丞见寄

张屯田弄璋三日略不会客戏题短什期以满月开筵

寄秀州冯十八礼丞同年

送丁谓之再奉使闽中

牡丹十六韵

朱红牡丹

芍药花开忆牡丹絶句

海僊花诗三首

后土庙琼花诗二首

樱桃渐熟牡丹巳凋恨不同时辄题二韵芍药诗三首

暮春

酬高邮知军蒋殿丞见寄

又和寄惠藤箧絶句

先帝登遐圣君嗣位追维恩顾涕泣成章登夀宁寺阁

池上作

和国子柳博士喜晴见寄

公退言怀

公余对竹

官舍偶题

赠吕通秘丞楚州监仓

赠虚巳

赠省钦

赠王殿院同年

留别扬州池亭

池边菊

扬州道中感事兼简史馆丁学士

太宗皇帝挽歌三首

阙下言怀上执政三首

送邵察院知朗州

送直馆高正言转运荆湖

送宋澥处士之长安

送刑部韩员外同年致仕归华山

赠状元先辈孙仅

赠浚仪朱学士

书怀送田二舍人自吏部郎中出典泰州寒食出城马上偶作

病中书事上集贤钱侍郎

赁宅

青猿

寓直偶题

顷年谪官解梁收得令狐补阙毛诗音义其本乃会昌三年所写数行残缺後人添之其笔迹乃工部毕侍郎所补也昨因问之乃云亡失多年矣作四韵以还之

伏日偶作

和吏部薛员外见寄

赠密直张谏议

寄状元孙学士

送谭殿院之任南阳

送河阳任长官

和屯田杨郎中同年留别之什

送临清杨可主簿入蜀

送淳于中舍悬车侍养

送正言杨学士亿之任缙云

送第三人朱严先辈从事和州

送南阳李太傅二首

夀孙三日

茶园十二韵【扬州作】

勤王修岁贡税驾过郊原蔽芾余千本菁葱共一园牙新撑老叶【新牙之上去年旧叶尚在】土软迸深根舌小侔黄雀毛狞摘緑猿出蒸香更别入焙火微温采近桐华节生无谷雨痕缄縢防远道进献趁头番待破华胥梦先经阊阖门汲泉鸣玉甃开宴压瑶罇茂育知天意甄收荷主恩沃心同直谏苦口类嘉言未复金銮召年年奉至尊

送董谏议之任湘潭

依依行色满帆樯又借仁风惠远方暂去长沙非贾谊犹虚时相待张苍槛前波浪潇湘阔雨後汀洲橘柚香翰苑放臣知最幸愿听民讼继甘棠

送江州孙膳部归阙兼寄承旨侍郎

九江为郡髩成霜淮海相逢共黯伤放逐翰林同李白蹉跎郎署似冯唐才名各负诗千首离别无辞酒一觞归见鳌头如借问为言枨也减刚肠【孙与承旨侍郎同年】

立春前一日雪

一色满淮海莎阶晓欲平气寒知腊在势猛共春争飘泊残梅妬龙锺老桧擎随风无定态入竹有繁声倚槛吟忘倦援毫画不成南乡消瘴疠东作助农耕片扬鹅毛远光翻蝶翅轻任贫添酒债慵扫慰诗情羣玉峰峦秀华胥世界清老郎无政术沈酒卧江城

送严判官儒归滁州

永阳谪宦髩成华唯有宾从最可夸文翰东堂进士第风流南国相公家移官我未归丹禁回棹君今指白沙滁上淹翔虽巳久寺楼山色对琅琊

将巡堤堰先寄高邮蒋知军

二十年前在濮阳宾筵留我共飞觞当时进士衣如雪今日郎官髩有霜吏役可堪巡堰埭军城犹喜接封疆能来界首相期否堤上依依柳渐黄

送合门秦舍人

郡印我未解轻轩君不留相逢那几日此别又经秋山雪晴犹在河澌暖不收内庭连上合早晚共优游

病起思归【二首】

年来多病转思山终日呻吟簿籍间叔夜养生休着论陶潜难死只因闲【陶潜云人生实难死】又移郡印三年调未报君恩两鬓斑安得便归田里去松篁泉石掩柴关

四十为郎非不偶况曾提笔直瀛洲明时遇主谁甘退白髪侵人自合休梦得蹉跎因出郡【刘梦得贬谪为郎四十余年】薛能诗什耻监州【薛许昌诗云监州是戏儒】春来病起思归甚未敢飞章达冕旒

寒食

寒食江都郡青旗卖楚醪楼台藏緑柳篱落露红桃妓女穿轻屐笙歌泛小舠使君慵不出愁坐读离骚

酬太常晁丞见寄

当年布素定交情恨不同为出谷莺犹作三丞君最屈偏寻两制我知荣湮沈莫厌青衫在彼此俱嗟白髪生重入玉堂非所望汶阳田好欲归耕【晁诗祝予再入翰苑】

张屯田弄璋三日略不会客戏题短什期以满月开筵

布素相知二十年喜君新咏弄璋篇洗儿已过三朝会屈客应须满月筵桂子定为前进士兰芽兼是小屯田至时担酒移厨去请办笙歌与管弦

寄秀州冯十八礼丞同年

君从婺女典嘉兴我自滁阳到广陵同被雪霜侵两鬓独嗟官职是三丞郡斋新养华亭鹤乡信时逢建业僧愿作入朝西道主只看黄霸诏书徵

送丁谓之再奉使闽中

绣衣直指东南夷入奏风謡受圣知持节又从三殿出演纶还较一年迟朝中谬拜推贤表江畔空吟惜别诗郡印喧卑文会少为君搔首落花时【予在西掖尝举谓之】

牡丹十六韵

艳絶百花慙花中合面南赋诗情莫倦中酒病先甘国色浑无对天香亦不堪遮须施锦障戴好上瑶簪苞折深擎露枝拖翠出蓝半倾留粉蝶微亚拂宜男邻妓临粧妬胡蜂得蘂贪忽翻晴吹动浓睡晓烟含话别年经一相逢月又三遣吾撏白髪为尔换新衫池馆邀宾看衙庭放吏参僊娥喧道院魔女逼禅庵【道院禅庵皆公署内所有】乱惜窠难析分题韵更探歌欢殊未厌零落痛曾谙谷雨供汤沐黄鹂助笑谈顔生如见此未免也醺酣【顔回不饮酒】

朱红牡丹

渥丹容貌着霓裾何事僧轩秪一株应是吴宫歌舞罢西施因醉误施朱

芍药花开忆牡丹絶句

风雨无情落牡丹飜阶红药满朱栏明皇幸蜀杨妃死纵有嫔嫱不喜看

海僊花诗【并序】

海僊花者世谓之锦带维扬人传云初得海州山谷间其枝长而花密若锦带然予视其花未开如海棠旣开如木瓜而繁丽嫋娜过之或一朶满头冠不克荷惜其不香而无子第可鈎压其条移值他所因以释草释木验之皆无有也近之好事者作花谱以海棠为花中神仙予谓此花不在海棠下宜以僊为号目之锦带俚孰甚焉又取始得之地命曰海僊且为赋诗三章题诸僧壁

一堆绦雪压春丛嫋嫋长条弄晚风借问开时何所似似将绣被覆薰笼

春憎窈窕教无子天为妖娆不与香尽日含毫难比兴花中应是卫庄姜

何年移植在僧家一簇柔条缀彩霞锦带为名卑且俗为君呼作海僊花

后土庙琼花诗【二首并序】

扬州后土庙有花一株琼白可爱且其树大而花繁不知实何木也俗谓之琼花云因赋诗以状其态

谁移琪树下僊乡二月轻氷八月霜若使夀阳公主在自当羞见落梅粧

春氷薄薄压枝柯分与清香是月娥忽似暑天深涧底老松擎雪白婆娑

樱桃渐熟牡丹已凋恨不同时辄题二韵

红芳落尽正无憀吟遶空枝首重搔最恨东君少才思不留檀口待樱桃

芍药诗【并序】

芍药之义见毛诗郑风百花之中其名最古谢公直中书省诗云红药当堦翻自後词臣引为故事白少傅为主客郎知制诰有草词毕咏芍药诗词采甚该备然自天后以来牡丹始盛而芍药之艶衰矣考其实牡丹初号木芍药盖本同而末异也予以端拱已丑岁由左司谏为制诰舍人後因事黜弃淳化甲午年又以礼部员外郎牵复旧职寻以本官充翰林学士则谢公白傅之任再蹂躏矣自出滁上移广陵追念纶闱於今九载而编集之内未尝有芍药诗言于词臣不得无过扬州僧舍植数千本牡丹落时繁艶可爱因赋诗三章书于僧壁

牡丹落尽正凄凉红药开时醉一塲羽客暗传尸解术僊家重爇返魂香蜂寻檀口论前事露湿红英试暁粧曾忝掖垣真旧物多情应认紫微郎

东君留着占残春得得迟开亦有因曾与掖垣留故事又来淮海伴词臣日烧红艶排千朶风递清香满四邻更爱枝头弄金缕异时相对掌丝纶

满院匀开似赤城帝乡齐点上元灯感伤纶阁多情客珍重维扬好事僧酌处酒盃深蘸甲折来花朶细含棱老郎为郡辜朝寄除却吟诗百不能

暮春

索莫红芳又一年老郎空解惜春残才闻莺啭夸杨柳已被蝉声哭牡丹壮志休磨三尺剑白头谁藉两梁冠酒罇何必劳人劝且折余花更尽欢

酬高邮知军蒋殿丞见寄

青云岂望更翶翔览镜唯添髩雪光为郡自知无政术归田犹拟拜封章且眠锦帐趋兰省终掩云关卧草堂三入承明巳过分有何辞笔敌长杨【予两知制诰一入翰林】

又和寄惠藤箧絶句

蛮藤编箧自番禺锦袋罗囊尽不如乞与扬州贮诗草行春谁怕雨随车【藤箧耐雨】

先帝登遐圣君嗣位追惟恩顾涕泣成章

鼎湖髯断去难攀九五飞龙已御乾两制旧臣生白髪一番新贵上青天老为郎吏承縗絰假作诸侯哭几筵疎贱无由撰哀册梦中空负笔如椽

登夀宁寺阁

乘兴登虚阁披襟一望间圣朝新日月【时帝初即位】亡国旧江山槛隔晴虹断檐喧夕鸟还归衙不辞晚吟思白云闲

池上作

未遂沧洲去池边弄緑波醉浮船底兀吟遶履痕多静照新华发沈思旧钓蓑晚凉得幽趣鱼上戏圆荷

和国子柳博士喜晴见赠

霖霪为害正忧农昨日隂云散碧空泼刺退滩鱼失水啁啾高树鸟知风洗开霁月婵娟色放出秋花菡萏红劳寄新诗曲相贺由来灾异系三公

公退言怀

吏胥围遶簿书堆病眼昏昏素髪垂已觉文章无用处不归田里待何时两衙决事官差我五日延英诏问谁赖有故人踪迹在只应蘧甯是吾师

公余对竹

冠褐飘飘乍退公引吟留坐一丛丛买添幽景浑无价洗却繁隂别有风曾任雪欺终古緑也从桃映暂时红此君合是吾庐物会种婵娟伴钓翁

官舍偶题

俸钱随月尽公务逐时生白髪多悲感皇华倦送迎奉身无实事困我为虚名会向沧浪上秋风自濯缨

赠吕通秘丞楚州监仓

闻君公事苦喧卑红粟堆边独敛眉巳入朝行翻掌庾未如畿尉且吟诗【君前任畿尉】堰头笑傲同张祜市里优游比路随唯有才名藏不得山阳留滞肯多时

赠虚已

谿边幽寺好?霞别後春风几度花梦忆一岩红薜荔心轻三事紫袈裟禅机悟了身无着诗句高来髩有华不遇苏州韦应物昼公篇什向谁夸

赠省钦【师善八分太宗召于殿上书数行赐紫】

旧隐何年别翠微瀑泉声外鏁禅扉御前曾写八分字天上特宣三事衣灯照夜庵霜後冷鼎烹秋菌雨中肥终归五老峰边去杯度长江锡杖飞

赠王殿院同年

几年淮海叹驱驰美拜初闻入奏时乍作台官劳马揖合为巡使近龙墀多从此地升三字莫向朝端说四维纵过省桥休拗项郎官班列甚喧卑【时郎中八十余员员外数百员惟台官稍少】

留别扬州池亭

竹遶亭台柳拂池徘徊终恋郡斋西斜阳更上渔舟坐明日红尘逐马蹄

池边菊

緑池遶迳几千栽凖拟登高泛酒杯未到重阳归阙去金英寂寞为谁开

扬州道中感事兼简史馆丁学士【时与丁同赴京】

淮边为郡再相逢又得同途赴九重顾我尚骑天廐马共君遥想鼎湖龙贾生比望朝文帝白傅何期哭宪宗携手驿桥残照里断魂空对隔江峰

太宗皇帝挽歌【三首】

卜世知无极上僊安可寻祝尧违衆望传啓合天心陵栢萧骚韵阶茅寂寞隂何人开殿阁尘暗九弦琴舜化无偏党尧年欠耄期世间人自哭天上事难知终让东封礼遂成南狩悲金銮旧学士头白涕涟洏日到虞泉落天从杞国崩去年夀宁节今夕永熙陵薤露悲风起松阡苦雾凝龙髯攀不及千古恨难胜

阙下言怀上执政【三首】

谬提文笔侍先皇谪宦归来遇国丧僊驾只留烧药鼎繐帷犹认谏书囊北辰别见天垂象西内浑疑海变桑昨日梓宫陪哭临泪多唯有老冯唐

早有虚名达九重宦途流落渐龙锺散为郎吏同元稹羞见都人看李邕旧日谬吟红药树新朝曾献皂囊封犹期少报君恩了归卧山村作老农

诰词黜责子孙羞欲雪前寃事巳休浴殿失恩成一梦鼎湖攀驾即千秋道边任死心终直泽畔长吟泪暗流虞舜五臣知此事戏儒应免更监州【薛能诗云监州是戏儒】送邵察院知朗州【察院自淮南转运乞侍养因有此除并拜母为县太君】

郡斋全占五谿云就养辞权以孝闻重戴旧称秦御史高堂新授汉封君板舆为别经三载夀酒先斟满十分我叹今生无此事赋诗相别泪雰雰

送直馆高正言转运荆湖

象笏乌纱谏署荣运输权重使蛮荆职叨三馆图书贵地辖重湖水石清贪吏望风潜解印逋民知惠自归耕官曹寂寞冯唐老多羡乘轺泽国行

送宋澥处士之长安【内翰舍人弟】

簪笏盈门独纫兰卧龙濳在八龙闲鴒原任说朝贤贵鹤?惟称处士闲静按僊经烧大药狂挨僧壁画遥山老郎见作归休计分取圭峰并掩关

送刑部韩员外同年致仕归华山【自察院求致仕】

抗表辞乌府归山髩未秋朝簪还獬豸尘世谢蜉蝣拂袖人生事悬车帝命优名光新日历官占好词头应宿郎曹美寻僊景物幽绣衣移蕙带騘马换耕牛对枕莲峰翠当门瀑布流妻闲栽药草儿戏杂猿猴买竹凭牙板疏泉湿鹿裘四推离督责三院肯淹留接武陶贞白差肩许远游十洲如得侣万户任封侯脱洒因君去龙锺使我羞迁莺情最洽化鹤术难求掌诰无文彩谋身寡悔尤紫垣频忝窃白髪合归休应琏叨三入张衡尚四愁亦期婚嫁毕攘袂逐浮丘

赠状元先辈孙仅

病中何事忽开顔记得诗称小状元【予淳化辛卯岁赠君诗云明年再就尧堦试应被人呼小状元】粉壁乍悬龙虎牓锦标终属鶺鴒原青云随步登花塔红雪飘衣醉杏园还有一条遗恨处不教英俊在吾门

赠浚仪朱学士【学士新知贡举】

潘岳花隂覆杏坛门生参谒绦纱寛西垣久望神仙侣北部休夸父母官雨屐送僧莎迳滑夜棊留客竹斋寒何时儤直来相继三入承明兴渐阑

书怀送田二舍人自吏部郎中出典泰州

共叹蹉跎两鬓苍立朝为郡是寻常重归谢客中书省又送山涛吏部郎三入承明身最沗十年兄弟分偏长喜闻辞日留前席莫等多时住水乡

寒食出城马上偶作

欲报君亲与愿违今年寒食任芳菲八音遏密因山後双泪滂沱拜墓归艶冶桃花迎马笑轻狂榆筴扑人飞宦途时态更谙尽犹愧妨贤直紫微

病中书事上集贤钱侍郎【五首】

力疾奉朝谒归来倦送迎老为儒术误瘦爱道装轻箩药幽香散移琴细韵生晨餐渐有味笋蕨倍关情妻儿惯蔬素仆马任龙锺一榻浑无物孤琴对病容风翻帘影乱笔减研痕重幽寂谁为伴扶行赖瘦筇食贫当岁早朝退百端忧典笏逢休假焚香愿有秋病饥浑厌肉瘦冷未更裘梦见山村兴披簔钓乱流郎署领制诰十年未上坡冯唐空潦倒卫绾是谁何犹赖紫垣直聊遮白发多归田未有计林树緑婆娑日日奉朝谒病多仍食贫揶揄应有鬼夷俟岂无人凤阁十年笔乌纱九陌尘集仙知巳在应为指迷津

赁宅

老病形容日日衰十年赁宅住京师阁栖凤鸟容三入巢宿鹪鹩只一枝壁挂图书多不久砌栽芦苇亦频移人生荣贱须知分会买茅庵映槿篱

青猿

小仆如猿狖贫家备指呼未堪随马足已惯典鱼须时洗尘侵砚闲收雨滴图归田如有计留负酒胡卢

寓直偶题

两朝书命媿无才谩逐词臣侍玉堦病似相如多避事拙於方朔少诙谐命奇只合先休退道在何妨更卷怀白手犹期议封禅一随銮辂见燔柴

顷年谪官解梁收得令狐补阙毛诗音义其本乃会昌三年所写数行残缺後人添之其笔迹乃工部毕侍郎所补也昨因问之乃云亡失多年矣作四韵以还之

谪宦山州自训童因求书籍有遭逢偶收毛郑古诗义识得欧虞旧笔踪南郡携行心不足【禹偁自解梁徵回便拟入袖上?知侍郎入圣上幕府不敢私谒遂携去滁扬二州】西斋送去手亲封尘侵烟染尤堪重年号标题历武宗

伏日偶作

移床拖簟就南轩门掩闲坊半树蝉多病形容唯有骨食贫生计旋无钱掖垣已忝年深直朝谒终妨日晏眠会解纶闱求郡印早收余俸卜归田

和吏部薛员外见寄

枨也好刚多悔吝唯凭忠信自书绅严陵知退遗荣利只拟沧浪好钓纶老去趁朝慵待旦病来求假动经旬西垣兴味更谙尽一片乌纱满马尘

赠密直张谏议【与予结婚】

先皇忧蜀辍枢臣独冒兵戈出剑门万里辞家堪下泪四年归国似还魂弟兄齿序元投分儿女亲情又结婚且喜相逢开口笑敢陈功业不须论

寄状元孙学士

久居台阁多忧畏欲荐贤才涉比周灰死寸心甘不动雪侵双髩未能休封章事寝空腾谤制诰词荒益自羞唯爱君家棣萼榜登科记上并龙头

送谭殿院之任南阳

大抵人生乐故居山川况复汉南都别来坟墓有宿草归去田园多緑芜银印莫羞双髩白锦衣兼照两轓朱西垣衰病无憀客空羡此行歌袴襦

送河阳任长官

宰君行李苦萧疎妻子龙锺尚跨驴醉眼且看花满县愁顔莫望果盈车头衔新换呼明府科第元高得校书谁解吟诗送行色茂陵多病老相如

和屯田杨郎中同年留别之什

科名长恐辱同年许国丹诚皎日悬谬掌斯文虽未丧欲行吾道即无权谢公留滞苍苔院潘岳征行落叶天引重力轻深自媿强酬诗什益凄然【予尝举奏屯田未有恩旨】送临清杨可主簿入蜀【杨父为诸司使祖有赠官及第授官後以父命归拜祖坟焚所赠诰】

脱白去焚黄遥知祖德光墓坟乔木老襟袖桂枝香回见梅含雪归逢橘饱霜子云应有宅为买草玄堂

送淳于中舍悬车侍养

悬车东去谢明朝摆脱簪缨似一毛望苑官清谐侍养督邮名贱耻徒劳青宫位在他年起彩服身归此日高我媿无亲尸厚禄与君书命泪沾袍

送正言杨学士亿之任缙云

弱冠珥朝簪才堪任翰林重违君厚遇聊奉母懽心笔削留惇史囊装贮赐金帆张淛河阔山对括苍深暂歇趋朝马重闻故国禽幽兰南涧采寿酒北堂斟务简慵开阁家丰不典琴彩衣方侍养红药即供吟我占掖垣久自惊年髩侵妨贤兼罔极相送泪盈襟

送第三人朱严先辈从事和州

赁船东下历阳湖牓版科名释褐初宾职不忧无厚俸郡斋唯喜有藏书【钱侯聚书尤多】伴吟先买秋江鹤醒酒时烹晚市鱼廉使多情应问我为言衰病似相如

送南阳李太傅【二首】

两朝黄阁预弥纶又策春坊第一勲僧塔旧题前进士斋坛新拜上将军马衔金勒冲微雪雁避红旌入断云还似徐州张仆射御诗相送四方闻

红斾飘飘夺暁霞御筵相送出京华仲尼俎豆真儒者郤縠诗书属将家腰下巳悬如斗印门前看见筑堤沙先朝学士期牵复待草南阳入相麻

夀孙三日

经年病不饮此日一开樽监里休嫌老怀中已抱孙红?裁锦段香水浴银盆他日归田去相扶入荜门














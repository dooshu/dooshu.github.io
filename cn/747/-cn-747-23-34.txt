○授庆王琮司徒制

门下：汝作司徒，以亲百姓。予有御侮，爰整六师。中外之寄，藩维是属。太子太师兼凉州大都督河西诸军州节度大使支度营田九姓长行转运使上柱国庆王琮，克勤於躬，允协厥训。每有志於敦学，常不忘於乐善。事上之道，忠顺在焉，举能之义，亲疏一也。固可委以邦教，受之广谋，勉图乃功，角替朕命。可守司徒，馀如故。


178　夏商二箴餘句頗存


文心雕龍銘箴篇：「夏、商二箴，餘句頗存。」夏箴見周書文傳，商箴見吕氏春秋名類篇。

【集證】按文傳引夏箴曰：「中不容利，民乃外次。」又：「小人無兼年之食，遇天饑，妻子非其有也；大夫無兼年之食，遇天饑，臣妾輿馬非其有也。」〇名類篇引商箴曰：「天降災布祥，并有其職。」

【元圻案】盧氏文弨曰：「御覽三十五引『小人無兼年之食』數語，作夏歸藏，誤。墨子七患篇引周書曰：『國無三年之食者，國非其國也；家無三年之食者，子非其子也。』胡廣百官箴敘曰：『墨子著書，稱夏箴之辭。』即謂此也。」〇吕覽十三，二曰名類，舊注云：「一作應同。」畢氏校本曰：「名類乃卷二十召類之譌，今即以應同名篇。」






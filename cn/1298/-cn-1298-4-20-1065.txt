黄资深

黄资深秀才。广昌人。馆于乡里王氏。去主家百步许。有妇人自言主家女来与乱。既久。遂病瘵。主人疑焉。子弟于薄暮见牡狗衔酒器。人立而扣馆门。匿迹窥之。黄启户延入。俄闻饮食语笑声。亦未敢呼问。明日、密询之。讳拒甚力。是日且晚。狗趋屋后山间。久不返。子弟随观其所为。乃入破冢中。戴髑髅而出。急逐之。弃而走。追击以杖。杀而曳归。剖其腹似有孕。一物如皮毬。膜里皆精液。疑结如乳。即煮熟之。加盐醯。托为野物以啖黄。妇人遂不至。黄他日始知其详。大惊愧。然所患瘵疾亦愈。广昌黄襄说


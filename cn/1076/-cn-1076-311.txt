卷三百十一

<史部,诏令奏议类,奏议之属,历代名臣奏议>

钦定四库全书

历代名臣奏议卷三百十一

明　杨士奇等　撰

灾祥

宋理宗淳佑七年夏旱牟子才为太常博士上奏曰臣伏自丙午之夏被命造朝今一年余矣所见灾异不可胜数惟岩廊之上宴安自如而海内之人寒心已久廼五月不雨旱暵为灾河港断流秧不入土既踰夏至无望晚禾纵有沾濡仅洒尘?可恠者闽中之水江西之涝同此一时而近畿诸郡乃以旱告上天仁爱之意厥有攸在此非责躬修行之时乎此非下诏求言之时乎此非避殿减膳之时乎臣延颈企踵以望此诏久矣而九重深严迄无声闻臣工观望亦失开陈但闻今日醮内庭明日祷新宫今日封神祠明日迎佛像倚靠於衲子听命於黄冠是皆无益之举所谓咸平明道熙寜绍兴淳熙求言之故事迄不复讲而专袭靖康不举行之失以遏天下敢言之口此臣所以愤闷不平激而为今日之疏也且今日之旱与庚子异庚子之旱旱於秧苖已种之余今日之旱旱於秧苖未栽之际已种者尚犹有望未栽者已无余觊矣委之於天数之适然可乎或曰桑林之祷六事自责是汤未尝有此失特疑其词而逆致其防耳今宫中府中之事窒而不通治内治外之政阙而不举道揆轻而法守紊刑罚滥而贪黩滋则政之不节有其实矣干戈征敛之重交困於民生饥馑流徙之虞徧形於田里鱼介劳而下多苦鸿鴈散而民未安则民之失职已有其证矣内而邃舘增筑石山外而新宫大展藩屏降及侯王之邸第争兴轮奂之斧斤则宫室之崇有其所矣权宠之地既窟令萱请谒之门争求王圣旁及嫔嫱之贵亦多依托之私则女谒之盛有其候矣货财多入於水衡宝赂交通於禁密力之大者可以营权位力之微者可以鬻州符则苞苴之行有其信矣谄渎相蒙於上下奸谗交乱於爱憎隂毒中人者力比於含沙睢盱行世者工侔於鬼蜮则谗夫之昌有其验矣而九五之尊亢然居上未闻出一言下一诏如桑林之所谓祷者其为?天不亦多乎臣应之曰今日六事之失其形已成矣臣民言之亦衆矣吾君之听亦玩矣与其铺陈旧失以取吾君之玩曷若於六事之外求其近事之切於利害者而极言之以冀吾君之一悟乎臣生长远方赋性愚狷其敢回隐以负陛下隆天厚地之知请遂言其槩臣窃尝读易至於恒见天地万物之情惟其常而已日月惟其常故冬北夏南朝震夕兑而能久照不则不常其道矣四时惟其常故春震秋兑夏离冬坎而能变化不则不常其化矣圣人惟其常故居上不骄处柔不躁顺动不失守正不变而能化成不则不常其德矣常则久反常则息常则善反常则恶常则吉反常则凶然则常之为道其人君凝固善念之大机括乎陛下以至明至圣之资临政愿治于今二十有四年阅天下之理不为不多习国家之事不为不熟发而为政一一中节布在天下着在人心者固不可以一二枚数然?其着见而关系甚大者有三事焉正人国之精神也陛下惩衰周监谤之失垂情容纳天下於是服陛下之量草茅国之气脉也陛下惩孤秦贱士之失推诚尊礼天下於是服陛下之诚小民国之大命也陛下惩潢池弄兵之失加意抚绥天下於是服陛下之仁夫三德者天下之所仰望以为平治者也而陛下勉焉可谓大过人矣使行之力守之笃持之定不间断焉以睽其常不二三焉以窒其常则终始如一时乃日新而常之功用凝矣然自去冬以迄于今仅五阅月而所为骤变不类故常岂陛下於长久不变之义或未之思欤抑情意厌倦易其旧而新是图必尽弃平日之程度而不复存欤不然何其变之倏更之骤也且正臣进者治之表也往者柄臣类於千官百辟之中择其踪迹诡秘敢行不义以为吾之役与夫至庸极陋贪懦无耻决不至於妨吾之事者而後用之於要津由是人主不得闻天下之事是非淆乱无所不至矣比岁以来此弊已革所用之人率皆正直然以建议立论謇謇谔谔辄不为人所容盖有厌而弃之者矣去腊二台谏之逐搢绅愕眙韦布嗟惜往往私窃妄议以为二臣所以获谴者必其言宫庭幽隐之过也必其言宦寺女谒之私情也必其言君子小人之朋比也及退而考其所为则为其议论久静而再言嵩之为其弹劾甫息而又论陈韡夫权奸接迹表里为欺论之诚是也今乃借中伤善类之名以逐之而不頋其指挥之乘快也稽诸故典唐介劾文彦博斥去未久旋复召用今嵩之已都书殿之荣陈鞾亦受元枢之命而琰与昴英一斥五月未闻有召用之期旌直言者固如是耶此臣之所未喻也一词臣之去中外小大之臣相与惊疑私窃妄议以为词臣之所以径去者必以其尝言天伦之不可昧也必以其尝言台谏之不可逐也又以其尝言新宫之不当建也今退而徐考其所为则谓其请老非一章求去凡十疏也夫重於起家轻於去国固臣子之高致也今预忧暑途之可畏而听其径归姑徇人言之可畏而复预经幄予夺轩轻见於思虑委折之余而狎侮娯嬉形於词意抑扬之表待仁贤者固如是耶此臣之所未喻也其他如王佖之直情径行虽乏委曲然他日之事乃以南阳而获谴岁月既周畀以远节非特见天道之当复亦可验圣心之易回也而又屏之王爚守正不阿虽少踈通然龙翔之役论谏甚力其於圣德所补不细今杜门求去非特见去就之当然抑亦见风操之不屈也而遂逐之此陛下不以直臣视直臣而锐於逐之其失一也旱何为而不作耶议政乡校郑国以昌策士大廷汉室以治是士气不可一日不养也然所贵乎士者以其爵禄可辞也白刃可蹈也挟其所甚重而眇其所甚轻也尊其所可贵而轻其所可贱也岂区区富贵可得而轻重哉去岁四学之士始也以敢言而蒙荣终也以多言而蒙辱方其敢言也孰不以青天白日为清明凤凰麒麟为美瑞及其多言也既以一试之饵诱之於前复以不试之令制之於後既驰骤之复束缚之既羁縻之复簸弄之一切以啗婴儿御童仆者为一时之予夺使患得患失而不敢言箝口结舌而不复言意向之所之甚於斧钺之诛而一语之轻出过於市朝之挞其为厌薄不既多矣乎三岁取士古制也举於乡试于春官覆试於有司亲策於天子之庭重事也方其始也以乡三物教万民而宾兴之曰宾者敬之至也及其终也乡老及乡大夫羣吏献贤能之书于王王再拜而受之曰拜者尊之至也夫宾之拜之犹恐不敬今济济锵锵羣然而来而搜索挟书之令已拟其後矣夫挟书有禁国之法也徇习於累年法制之寛纵弛於一朝恩数之滥陛下而有意更革之则先期而致戒三令而五申夫孰不洗心涤虑以应新令今告谕甫形知闻未徧一旦守阍之吏禁卫之卒已得而孰何之颠倒其衣裳仳离其冠屦诟骂之声不絶于口而士则乍入君门不敢譁也掊击之势不絶于道而士则乍入君门不敢声也间有挺特之士不受屈束则相与仇视而姗笑之遂使鲠直之气沮抑而不得伸緼蓄之胷迷惑而不得吐或畏惮而远遯或惊疑而成疾呜呼何其重不幸耶陛下二十四年之间未尝有此举动今此手一滑而戮辱至於如此此陛下不以士类视士类而轾於辱之其失二也旱其有不作乎抚我则后虐我则雠天畏棐忱民情难保言民则至繁而易安小民则至微而易动君臣之间交相警告使知邦之根本专在小民者盖国家之亡不在大族不在诸侯不在奸雄盗贼而止在於小民之身是天命未足为天命而人心乃所以为天命也其所关系岂小小哉近者因感生帝大兴土木拓开辇路增广祠庭七八百家之居屋随手毁除一万余口之黔黎聚头嗟怨陛下虽捐水衡少府之积增直价然都城之内人心皇皇道路籍籍咸谓陛下兴此不急之务以毒我民彼其穷闾故屋暑雨淋漓曾不能以自覆而陛下忍毁之乎败絮破衾风雪凝沍曾不能以自温而陛下忍毁之乎隆寒皲瘃坐须穷饿曾不能以谷其腹而陛下忍毁之乎陛下起自民间其於民之疾苦亦熟悉之矣胡独於此而用其忍耶不寜惟是毁室之谤未已失带之事旋兴祖宗敷遗之宝一旦失坠陛下觉之夫孰不以为当然掌宝玉者当诛而不诛盗宝玉者当诛而未即诛此国法之不可贯也而有司奉行过当无故而估籍平民乾没宝货者不可胜数市井之间族谈聚议皆谓某人已籍矣某人已狱矣所籍已踰所失矣夫平民见利而迁初岂知其为宝玉大弓哉使其知之何敢以一身轻冒法禁此其情亦可以阔略矣昔太祖皇帝谓朕有三条带汴河一条惠民河一条五丈河一条今淮蜀之要地祖宗之所宝也陛下失其半亦既累年矣而不之问頋乃因一带而扰害百姓耶甚为陛下惜此举措也秦掲竿之夫起於闾戍之频仍唐天宝之盗兴於百姓之嗟怨万事之得或以一事之失而召怨万人之悦或以一夫之怨而生乱此天下必然之理也今所失非一事所怨非一夫陛下而可以细微而忽之至愚而目之乎此陛下不以小民视小民而锐於忽之其失三也旱何为而不作乎夫一善之扬可以顺天也今一失於简贤而容受之德反其常则非所以顺天矣一俊之吁可以事帝也今再失於辱士而敬体之德反其常则非所以事帝矣一小民之安可以永命也今三失於害民而仁爱之德反其常则非所以永命矣此旱之所应也人徒见陛下自去腊以至于今兹所失非一事而不知上天自去腊以至于今兹所应亦非一变陛下不数月而见此三失於天下上天不数月而见此数异於国中一事失则一证见一德亏则一变生影响形声其机甚捷岂不大可畏哉虽然三者之失固在陛下而?愆纠缪则在大臣古者大臣格君心皆於过失未形之际不待已形而後言也益之戒舜则曰任贤勿贰去邪勿疑是舜未尝有疑贰之事也召公之戒武王则曰德盛不狎侮狎侮君子罔以尽人心是武王未尝有狎侮之事也周公戒成王则曰君子所其无逸先知稼穑之艰难乃逸则知小人之依是成王未尝有忽小人之事也未尝有此事而二三大臣拳拳告其君若此是敬其君而不忍置之於有过之地也今大臣以师臣之旧居伯益周召之位其可不使陛下为舜武成王之君耶然则欲改陛下之旧失以起今日之新功则大臣当斋戒沐浴积其诚以告于陛下曰寜考所以传位於陛下者以陛下能敬贤能礼士能安民也前日不幸而有拒谏之事又不幸而有辱士之言又大不幸而有害民之举若悔心一生则前之所谓不幸者皆如日月之食焉不然臣亦末如之何矣陛下圣性高明一闻此言必飜然改悔发自圣衷避殿减膳诏天下臣民极言朝政之阙失然後宠章李於既斥之余礼多士於沮辱之余安百姓於离析之余使天下咸曰大哉王言又曰一哉王心则简贤之失转而为容受慢士之辱转而为优礼害民之举转而为安民二十四年曰量曰诚曰仁三者之德复全於今日而无骤反故常之讥矣天变其有不弭者欤语云法语之言能无从乎改之为贵惟陛下力行之子才又上言曰臣不识忌讳尝条举三失以告陛下矣复有余悃愿终陈之盗贼水旱之变交萃於今日人皆以为国家之灾臣则以为国家之福是何也天下之祸常伏於人心所不虑之余而国家之福每兆於君心常谨畏之日正孟子所谓生於忧患死於安乐也昔李沆相真宗每朝谒奏事毕必以四方水旱盗贼奏闻同列或以为非沆曰人主一日岂可不知忧惧也不知忧惧则无所不至其後又谓王旦曰沆死子必为相遽与敌和一朝疆场无事不有盘游之乐必兴土木之功矣及祥符间契丹既修好兵革不用近习用事之人始建议封泰山祀汾隂筑玉清昭应宫崇奉天书耗用寖广旦常悒悒不自得然不忍独善其身以去曰谁为国家抗羣小者乃荐吕夷简王曾等二十余人布列于位所以小人力不能胜沆之此言其千万世人主恐惧修省之龟监乎今敌国势大意欲饮江祸至烈矣江湖闽越所在盗起患亦广矣旱暵孔殷水涝并作天变亦极矣当轴居李沆之位藴李沆之识历此三者之变固未尝不奏闻以警上心也然警省之余亦当求所以弭灾销变之策乎今御敌虽得人而激昂奋厉振起事功在庙堂当有以尽其扶持之力平盗虽有人而安静不扰镇抚得宜在庙堂当有以示其意向之明乃若水旱之来正君相交修力行好事之时也顷者频遣使车虑囚放罪洊颁寛诏蠲赋惠民非不恳切而旻苍益高旱势弥甚是必有大不可於帝意者不然何其窒而不通感而不应耶臣之愚见则谓陛下宜痛自悔艾而深思平日歉然不足于心惕然不寜于心者尽其所以爱敬而弥缝於冥冥之中以平其恨而释其寃则鬼神悦豫宗庙安妥矣挽回不可测之天心消释不可解之天怒迓续不可终穷之天命其机括有大於此者乎此愚臣所以拳拳纳忠於陛下也惟陛下实图利之

子才又上疏曰臣滥吹班行尸素无补比者天久不雨尝不量愚昧冒万死裁一书为陛下极言三事之失且於其末致拳拳之忠所冀圣心开悟引咎责已导谏敷恩以解天下之惑今已踰旬未闻有所施行而天怒不解旱势愈张四海臣民睹此钜异愈益忧皇咸谓祖宗求言具有故实惟靖康多难不及举行此等所为已非美证堂堂盛世所当监其失而敬天怒何乃袭其咎而玩天灾乎臣竦闻其言退而追惟靖康以前之事未尝不痛恨当时而重有感於今日也陛下自亲政以来凡三更大化矣一更於端平其失也轻再更於嘉熙其失也滥又再更於淳佑其失也专曰轻曰滥曰专其事虽殊其失则一今政瑟之更几二年于兹矣始焉刚果之气未尝不翕然惟庆历元佑之趋日慆月迈志气不强曾几何时而委辔中道已逸而奔於崇观宣靖之域矣尝即其实而考之其事力反不及於崇观宣靖而证候则有类乎崇观宣靖也且人才国家之精神也乃者弓旌四出非不招来而难进易退不肯轻出间有出者亦不能尊信而用之其间如极论纲常者执宪端平者力拄阉戚者肃清宫禁者未尝无人而御屏简记几亡其姓名夹袋荐扬又遗於物望彼亦不过甘心空谷絶意中朝方之崇观宣靖诸臣时望之伟亦有如李纲者乎旧学之粹亦有如杨时者乎耆德之尊亦有如许翰者乎经术之奥亦有如胡安国者乎直亮自许亦有如崔鶠李光余应求者乎威望可倚亦有如种师道刘韐宗泽者乎是人才反不如崇观宣靖也兵者国之爪牙也兵不精利与空手同甲不坚实与袒搏同古人无日不计军实择令典者正谓是也今子虚乌有之籍在在而有之戍淮之兵殱於战闘防江之兵狃於骄惰淮东先锋数仅二干荆楚壮士十丧八九山西劲卒类多乌合郡国禁兵仅充厮役而倚以扞御者又多北来之军圈豹养虎祸变难测加以器械钝阙戈戟凋残蒙冲海鳅率多坏烂神臂床弩半就消磨驻队旧制之不存克敌斗刁之不等方之崇观宣靖间亦有十余万之京城兵乎亦有二百万之诸道兵乎亦有二十七万之河南北兵乎亦有一百七指挥马步军乎亦有二百疋之天驷战马乎亦有五千座之京师炮乎亦有千余两之宣阃造车乎是兵革之多不如崇观宣靖也财者国之命脉也国家一岁通制国用正当量入以为出而近年以来横费亡艺岁终会计已加多六七千万一朝御札又岁新劵三四十万督视之行新禇以一千万计银两以五十万计其他诸阃之非时科降戎所之制造铠甲制阃之临遣拨赐合而言之亦千余万其他如宫掖之横恩燕饮之用度权奸之盗窃郡守之囊槖要路之苞苴闲官冗吏泛滥之支吾邸第宫观不急之营缮又不可枚数府库所积在在枵焉其视崇观宣靖间亦有大观西库三四千万缗之积储乎亦有诸路所积三千余万之积镪乎亦有在京库务一千三百余万之积货乎亦有诸监所铸九百万之钱乎亦有延丰仓四十万之积粟乎亦有宣和六库上供四百万乎亦有无额上供三百万乎亦有京师新收一百余万乎亦有诸路免夫钱六千二百余万缗乎虽曰半天下之势不及全盛之时然所积竟不能髣髴其万一是财计反不如崇观宣靖也虽然人才不如兵财不如使振而起之犹可勉强今所患者无崇观宣靖之事力而有崇观宣靖之证候何谓证候曰奉御笔也事燕游也崇土木也逐君子也讳谠言也思权奸也用戚里也信宦官也激盗贼也致外患也御笔始於政和四年初焉杨球之代书终焉流弊之滋炽或称诏或称御笔手诏或用御宝或用长印或有金填红刻指挥由中而出不在於中书门下之旨也当时三省但奉行御笔而已陛下即位之初压於权臣潜光晦迹不敢自大所谓御笔非惟不能亦未知其为何许事粤自亲政揽权蹊路渐熟然亦未至於荡然也今轻视四海玩弄诸臣用力於区区术数之微偃然自谓人莫已若矣女子宦官邸第戚里窥见罅隙请托纷如於是御笔?至往往夜漏十数刻省吏传呼晷刻不爽大臣签押奉行惟谨妨害政几亏损观听清明之世为此弊幸陛下不欲为千万世之令主乎宰相不欲为千万世之贤相乎不然何纵弛之如是也臣所谓有崇观宣靖之证候者此其一也天久不雨其以是乎政和以後游燕浸多燕太清楼有记燕承平殿有记曲燕保和殿有记幸鸣銮堂又有记皆所以记一时燕游之盛而史臣书之不少隐讳者将以垂子孙之鉴为万代之劝也陛下富有四海绍隆大业亦几有年谓宜兢兢业业视为商监今得之道途咸谓陛下内庭排当寒暑不辍敌骑侵淮未尽出境而常舞酣歌见於自逸湖宼鸱张未尽扑灭而耽乐饮酒或至罢朝虽洊歌云汉瘨旱之诗尚未下避殿减膳之诏始焉纵容不过自恕曰吾惟今日耽乐耳一日游逸为害几何不知是心一流则自一日至於二日而至於终身不改虽敌国急警燎原滔天駸駸及我亦罔闻知矣臣所谓有崇观宣靖之证候者此其一也天久不雨其以是乎祖宗以来宫室制度不至太广政和初始建延福宫楼殿相望跨越宫城自是兴作不已又即延福宫之旧基建保和殿即诞圣之地作玉清和阳宫即宫城之东建宝籙宫叠石为山号曰艮岳亦汰侈矣陛下袭十三叶祖宗之业所宜深监往失以示古人卑宫之意为天下先今得之传闻咸谓陛下圣性好大务营土木内而宫掖四面筑山多取石於南内燕息之所虽未必果有兹事然内臣附会多以人所不知为说误陛下而陛下不悟其非此岂可令衆庶见乎外而龙翔兴建祠宇每拓地於百姓生产作业之地虽非陛下本意然奸臣附会多以异说怵陛下而陛下不悟其奸此岂可使外国闻乎臣所谓有崇观宣靖之证候者此其一也天久不雨其以是乎政和元年陈瓘台州羁管崇宁六年邹浩永州安置此皆权奸当国欺君玩世借此以报怨也今章琰李昴英居瓘浩之位而又有瓘浩区区之心其排斥嵩之论列陈韡此其志岂有他哉徒以国家比年以来气势微弱精神萎薾皆起於小人之误国所以悉意极陈将以补阙政而裨圣聦也不谓踈狂之言上触宸怒一斥五月不复召还前後臣隣言之屡矣而陛下终不省悟遂使二臣堕在远方曾不得复齿缙绅之列岂盛世美事哉矧今敌国孔炽盗贼横行水旱交作患至廹矣若不早霁威严亟加万一因他人激怒或以瓘浩之罪加之则大体愈亏非所以为挽回天心之术矣此臣所谓有崇观宣靖之证候者此其一也天久不雨其以是乎燕云之议吕颐浩谓穷天下之力竭天下之财必无以善其後此忠言也而御笔则以兴讹造讪罪之此言为讳也京城大水李纲谓变异不虚发必有感召之由灾害非易御必有消去之策此忠言也而以堤防不修即非灾异诋之此言为讳也陛下自去腊以来每有讳言之意责实下诏一讳言也风谕数语二讳言也春官宣谕三讳言也搜索怀挟四讳言也逐二台谏五讳言也去一词臣六讳言也陛下讳言於其上羣臣缄口於其下间有冒死一言则上下相与仇视而深嫉之不以微罪行则以他事去之呜呼忠臣烈士所以极言敢谏者非沽美名也非好为不靖也为人主心术虑也为朝廷大体惜也为生民大命计也而陛下一切厌薄之非特厌薄之且憎嫉之矣非特憎嫉之且逐而去之矣此岂盛世之美事哉臣所谓有崇观宣靖之证候者此其一也天久不雨其以是乎方蔡京之为中太一宫使也既许之谢事又使之削官又使之居杭凡京所为一切罢之所用一切去之谁曰京不远矣上意决不向用矣曾未三年而五日一朝赴堂治事矣又未几而落致仕矣领三省矣怀憾肆毒之久矣苟可肆其一螫者未尝不甘心焉积而至於祸败尚忍言之哉今去相之奸与京相埒而忿戾不可解之之毒则又过之观其厚结游士密伺朝廷多积金钱直通宫禁兼以空郿坞之积以实水衡少府之储穷水陆之珎以供太官玉食之奉此其意非但如此而已也安知其不以北事只我了得之语刼陛下乎又安知其不诈为辽使问京何在之语以竦陛下乎此臣所谓有崇观宣靖之证候者此其一也天久不雨其以是乎祖宗戚属不得预政非故疏之其所以忧思深远至矣郑居中同知枢筦勉徇後宫之请既罢免之又申命之中外交疑道路指目陛下临御以来未尝不以至公为务而肺腑戚属屡玷班行子姓怪民滥叨扈节列辟猥归於嬖族骄淫不减於曲阳布列卿郎日求速化翺翔丞簿时冀超迁材干者犹有可言乳臭者是诚无谓远而节旄误拟南阳之宠近而畿辅有同恩泽之侯虽比之郑居中固亦有间然浸淫不已亦非所以示天下之公也岂天下之大果无一人可以供陛下之用耶臣所谓有崇观宣靖之证候者此其一也天久不雨其以是乎童贯谭藉首祸燕云杨戬何所踵贯而起其初起於毫芒其末流之祸至於塞天地亘古今陛下总揽权纲岂不能深烛此理然便嬛侧媚有以中欲甘言巽入有以顺情陛下虽未尝纵之而凭依窃弄盖有非陛下之所能尽知者故虚张科敛之数其力可以移漕臣而陛下不悟也凭依格杀之威其势可以屈国法而陛下不疑也典领营造费用泥沙至不赀也而勘同钱缗率用新楮不肯循国计之常掌司宝玉爱护不谨罪当诛也而转移主听嫁祸他人几不遵国法之常臣所谓有崇观宣靖之证候者此其一也天久不雨其以是乎方腊才乱连陷数州诸峒结连声势张大江西?吉以至建昌盗贼间作骚扰良民以至此极陛下寛以御下仁以结民薄海内外悉主悉臣岂忍自坏於照临之下而比年或多梗化两淮流民吾遗黎也区处无术侵廹畿甸激而为寇如往岁之绎骚者有之矣湖衢建昌之民吾赤子也凭恃险阻雄长相角激而为盗如前日之陆梁者有之矣闽岭之盐丁江湖之峒丁皆王民也为守者不知抚循与之争刀锥之利夺衣食之源愤怨不平激而为乱如今春之猖獗者亦有之矣始焉之激常起於细微终焉之忧卒至於盛大遂使横行数州之广绵历旬时之多大师克之犹未即功兹其为力岂不戞戞乎其难哉臣所谓有崇观宣靖之证候者此其一也天久不雨其以是乎宣和五年秋敌益兵云中经营南宼其冬宗维宼河东宗杰入河北边遽倏闻举朝失色今北边新兴哨骑狎至自春徂夏势欲饮江夀泗吾藩篱也地界南北敌所必攻骁将势穷士马物故则藩篱不可赖矣通泰吾根本也地据斥卤敌所必攻人民之生聚亭竈之精储公私之余羡悉皆破坏则根本不可支矣福山吾屏蔽也去毗陵才二十五里而惊尘游骑直至於此声势几揺於京邑烽火直至於甘泉则屏蔽又不可恃矣其如淮西诸郡间被伤残蜀西诸屯时肆蹂践远而至於广西一路又有斡腹之忧恫疑虚喝其意直不肯置我於度外也天气尚热变已如斯秋风才高祸尤惨烈陛下出自圣断分命枢臣进屯江面仗国威灵克胜而後朝食决矣然今岁之谍异於他日料敌制胜不宜轻易行兵用师不宜退却定功行赏不宜混淆一或反是则何以起人心兴事功耶此臣所谓有崇观宣靖之证候者此其一也天久不雨其以是乎夫人物兵财色色不逮而亡国证候无一而不相似此臣所以痛哭流涕为陛下言之也然而欲消证候则自吾君一心始君心得其正则志气清肃而天下之证候不生君心入於邪则晶光掩黯而天下之证候皆非先民有言阳明胜则德性用隂浊胜则物慾行万事之得失系於一心之正不正如何耳夫天下以一人为主人君以一心为主君之方寸物慾多门挠之者衆攻之者繁至可畏也大学言治国平天下之用而其本在乎正心仲舒论正朝廷百官之本而其说则始於正心大哉心乎其理慾诚妄消长之源而天下万事感应之机乎然尝论之陛下之心其初未始不正也自人心汨之而心始不得其正陛下之心其初未始不诚也自妄念挠之而心始不得其诚陛下之心其初未始不清也自隂柔浊之而心始不得其清陛下之心其初未始不明也自利欲昏之而心始不得其明不能以礼制欲而陛下之心始荡不能以义制事而陛下之心始纵此心一萌於方寸之间而证候已见於天下国家之大此无他理与慾之界限不明诚与妄之源流不别而其应如是也然则澄其源以为立政造事之本其有大於正心乎陛下清燕之顷试省察焉凡亲政以来聦明不及於前时事业日负於初心者谁实为之必其声色货利有以蚀吾之天也便僻侧媚有以汨吾之天也蜵蜎蠖濩之中不能存道心而去人心也虚明应物之地不能纯天理而除人欲也内降之多必私心之胜也燕游之数必淫心之荡也土木之崇必侈心之汰也君子之踈必敬心之衰也正论之嫉必诚心之怠也奸邪之喜必祸心之包也贵戚宦寺之积必爱心之纒绕也必畏心之芽蘖也盗贼外患之盛必常心之骤反也必惧心之少弛也是心之私起於方寸之端芒其极至於结为国家沈痼弗瘳之疾独不可克而去之乎臣愿陛下正其身之所主不以私慾间之实其心之所发不以妄念杂之养此心於虚明公溥之中一此心於喜怒哀乐之後叙庆历元佑之所以得监崇观宣靖之所以失侧身修行察诸迩言凡事之背理伤道者悉更革之一动作而反欲为度一云为而即诚去伪万事皆善十证并消此孟子所谓有本者如是而大学所谓物有本末事有终始也不揣其本而齐其末则人欲肆妄念作激而为崇观变而为宣靖不惟不能跻庆历元佑之治而国家之祸恐在丁未不在丙午也可不惧哉干犯雷霆不胜震栗

子才又上言曰臣待罪奉常食粟而已惟晓夕露香告天愿得一雨以释吾君吾相忧勤之心一二日来油云屏屏微雷隐隐百姓翘首以望曰今夕必雨矣吾君吾相庶几其少寛矣曾未顷刻风吹醨之云雨之势又堕虚无是虽无言盖亦有意臣因嘿坐静而思惟前时之三失今日之十证皆足以致天怒也而怒之甚者又有事焉常棣一诗其废已久斵丧国脉养成敌衅当必由此非可以细故忽之也陛下远览古今饱谙世故其於祸福倚伏之机察之熟矣所宜运思眇绵动心寂寞复兄弟本然之天性洗国家难解之嫌疑使幽明之际怨恨俱消泬寥之中?魄有主则纲常事定骨肉衅平上天之怒岂有久而不释之理哉臣干犯天威罪当万死惟陛下赦宥

子才又缴进轮对疏曰臣日者天久不雨尝竭愚忠首陈三失次条十证又於贴黄两言天伦之当厚乞陛下恪循故事下诏求言今政事之间虽未见陛下有所改悔而祖宗故事则已施行仰见陛下圣德本自聪明前旒未为蒙蔽而臣之言亦不为徒发也臣初谓政在中书而专攻上身者罪也政不在中书而专攻上身者亦罪也臣比进两疏既已冒犯罪戾推究灾异之所从出为陛下言之矣而陛下之诸臣岂得为无罪耶请极论其所以然臣尝读易至否而重有感於今日焉天地交则为泰不交则为否否者闭塞不通之名也故太元准之以唫以守唫曰隂不之作阳不之施万物各唫守曰隂守户阳守门物莫相干谓天地各居其所闭塞而不通也当是时也内隂不肯应外之阳下气不肯应上之气此臣之所谓否也以节令言之雪者五谷之精也去腊不雪雷者号令之象也今春夏不雷五月梅节也地久不梅夏至雨节也天久不雨至於六七月之间是皆天地闭塞而隂阳之气不和也非否乎夫否塞之证见於上下不交之时人孰不以为天地自闭塞也而不知天地之所以闭塞者则陛下之诸臣实为之诸臣谓何宰相台谏是也凡其所为不能贯通於上下者皆否也而可已於言乎所贵乎宰相者以其能辅佐天子而进退百官也向也端平之初进贤去佞位置得宜天下翕然称之曰小元佑虽兑会坏楮履亩伤民入洛失地轻锐可讥而用人一节高掩千古真贤相也今再相淳佑四海苍生日夜复以端平之治望今日而免牍未下旱暵频仍景象逼廹上下煎熬虽日不暇给而一再进拟大抵不能尽副天下之望今观其布在班行非天子之勲戚则大臣之乡旧也非侯伯之子孙则台谏之羽翼也非邸第之狎客则京兆之亲密也又观其布在郡国非天子之近亲则大臣之婿侄也非执政之姻娅则诸邸之子弟也非谏坡之旧舘则台臣之妇翁也苞苴之馈交接於闺阃深邃之间请托之私周旋於堂从乡隣之密黄发儿齿之老岂能制依凭机巧之人赤松从游之余胡亦有頋惜子孙之念人谓小相若在犹且善恶相兼岂谓大老来归乃无一事公当远视端平如出两人近比淳佑殆同一辙而况胡宗愈辈隂结厚确交相为朋人所共嫉今乃拂逆公论引据要津清臣温伯左袒熙寜踪迹显着人所共嫉今乃故开幸门延入共政调停之说一起吕范之责难逃况君子小人势如冰炭决无两立之理必有反覆之虞与其自保於一身孰若均忧於天下不此之务乃反诲之岂不重孤天下之望耶此宰相之否也所贵乎台谏者以其能绳愆纠缪分别邪正於已然之後也祖宗时台谏例不兼讲席自中兴後王宾为中丞建请复开经筵自是每除言路必兼讲读说书之职由此台谏与天子习熟无复有敢言者矣向也为权臣之私人今则为天子之私人矣向也供劾检於权奸今则受天子之宣谕矣向也受劾草於权奸今则受天子之调停矣故上意所不予则施矰缴於既逐之谏臣上语所不乐则纵斧斤於广东之仓节或倚上眷而执人物进退之权或探上心而掣朝廷行事之肘此逢君者也乃若宰旅直士枨触鼎鼐则弋之惟惧其不早中书紧官拂逆贵近则挤之惟恐其或後枢臣刚愎睥睨台枋则倾台以助之督视临遣请存台谏则含茹以翼之此媚要途者也其他计使同列而已独寂然隂报私仇而我若无与或以恶名而中伤善类或托公义而轻点时贤此行私意者也所可诮者击婺相於京祠已罢之後击殿帅於兵权已解之後姑以备数岂果触邪此怀苟心也推原其意不过如邓绾辈受笑骂攫好官而已最是宥府之臣才智辐凑其力足以拒权奸也中执法则击之以倒公议之戈骑省之长天资柔佞其术足以援权奸也中执法则翼之以摩公议之垒则是开奸邪道路之基培国家祸乱之本者中执法也虽然此岂人力之所能为不知造物者栽埋此祸根养成此祸胎将醖造何等事以坏天下国家耶此台谏之否也宰相之说不过曰所以致旱者非一日之积也行乎国政如彼其新也受任以来未尝画一筹也是则然矣然旧学畴庸非他臣比隽夀在位非新进比中书再入非生局比观棊既久非轻奕比举而措之苟合公论则天听虽高亦且感动矣今所为若此其何以回天怒乎为今之计当公此心以为进贤退佞之地固不可乘间而进所私之人尤不可因便而任所亲之吏固不可顔情而用谗謟之徒尤不可爱憎而嫉恬退之士也其他镇定事机调齐鼎实平章棼错皆当以一公字行之否转而泰此其机乎其或力不逮心终以渝始则否之又否矣台谏之说不过曰新宫不可谏也谏则婴鳞忤旨矣大奸不可论也论则胚胎後菑矣宠佞不可言也言则追踪章李矣是则然矣然大观文致仕之命出於睿断则权奸未始不可去也龙翔工役人以为不可止而天子暂止之戚里贪虐人以为不可去而天子终去矣则是天子未尝不可谏特诸臣观望頋惜不肯谏耳为今之计当公一心以为排击奸邪之地固不可任喜怒之情而报宿怨尤不可因党与之偏而快私心固不可以风闻之谩而害善良尤不可举瑕纇之微而黜孤远其他一德之疵一事之失一举措之误皆以公心言之否转而泰此其机乎其或怙终不改耻过作非则否之又否矣夫宰相失其调燮之职而道揆之地结而为一否卦台谏失其风宪之职而法守之地结而为一否卦是以上下不交天地不通当雪不雪当雷不雷当梅不梅当雨不雨又激而为天地间一大否卦也虽然又有所说臣所论宰相台谏不过举其事耳而未论其心也请为陛下言之琐琐阉?挟天子之威窟於宫禁而为天下奸邪犇趋之主赫赫权奸挟宫闱秘奥之援窟於海滨而为天下谀佞嗾使之主陛下内牵阉?之爱外怵权奸之赂佞人憸夫闚见罅隙遂谓陛下因阉?之交通将权奸之复用也於是宠幸者内则交结於阉?以济其私外则接引於权奸以缔其好大佞者内则借誉於阉?以固其宠外则隂主於权奸以効其报遂使忠臣饮气志士吞声呜呼陛下为社稷宗庙之主为四海臣民之主而不自主张乃使若权奸若宠幸等辈反结阉?之交以取必於陛下又倚陛下之势以胁制於羣臣数日以来外论颇传陛下以外权太重思欲起权奸而用之又见迩来所用枢臣皆权奸平日之所与遂相与讙言权奸复出矣审如是必交结诸臣之左右以误陛下此其意欲何为哉是操王莽董卓之心以盗陛下之富贵也夫奸利之臣所主如此苟得一重臣如玉旦力遏王钦若之不可当国如韩琦坐政事堂出头子勾任守忠径押就贬所使在我者有泰山乔岳之势则中外之人乃始知畏不敢为非今秉钧者不惟不能遏絶乃反倚以为重不惟不能窜逐乃反推波助澜则将焉用彼相哉又如李沆言丁谓有才不可用如司马光谓王广渊奸邪不可近使在我有壁立万仭之势则巧佞之人乃始敛戢不敢妄图今谋国者不惟不能踈远乃反与为婚姻不惟不能谏止乃反与通谱叙则将焉用彼相哉夫宰相统百官而一宫府也今内倚阉?外比奸邪或相挽推或相鼓舞岂持禄保位之念胜而正大之体或亏患得患失之心多而卓特之见或少耶岂牵连诸臣之党与自度不能胜其奸姑委靡颓堕以听其所止耶抑畏惮权奸之气焰自揣不能抗其锋姑韬杜敛轴以待其自定乎不然何为徇?已之私忘天下之公随波逐流事事鹘突系小子失丈夫以至此极耶此以张禹孔光之学误陛下之国家也则将天地磔裂日月错行星辰颠踣如汉之末造又岂止不交不通而已哉然则上有休否之君则下有休否之臣否之九五曰休否大人吉其亡其亡系于苞桑夫否极之世泰道有将开之机否道有将倾之势然犹未离於否也君子处此岂可苟安而玩视乎故安而不忘危存而不忘亡治而不忘乱常有戒惧危亡之心则系於苞桑坚固不拔矣陛下当隂不消阳不亏之时虽有光明正大之位以为休否之资虽有阳刚中正之才以为休否之道然必深思远虑常怀其亡之戒而後有苞桑不拔之固若非恐惧修省常忧否道之复来念虑几微常思否证之复见则表里诸臣不知警惧相与为非则否日益甚而神器移矣岂四海苍生所以深望於休否之君也哉惟陛下留神

历代名臣奏议卷三百十一








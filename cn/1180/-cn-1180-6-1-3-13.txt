谢御笔大书疏


昨者，伏蒙皇上召臣等于文华殿，恭视御书大字。赐臣居正“宅揆保衡”大书一幅；臣调阳“同心夹辅”大书一幅；六部、都察院、通政司、大理寺堂上掌印官九员，各“正己率属”大书一幅；日讲官五员，各“责难陈善”大书一幅；正字官各“敬畏”大书一幅。臣等今日早朝后，谨率同诸臣恭诣会极门。该司礼监太监曹宪，恭捧颁给，俱叩头祗领讫。

仰惟皇上睿哲天成，英明神授。不惟圣修之学，已造于精深；虽于翰墨之微，亦臻夫佳妙。臣等前此虽日侍左右，恭视仿写，然未尝见御笔大书如是之妙。笔意飞动，若惊鸿矫凤之飞翻；体格庄严，俨周鼎商彝之陈列。且二十余纸，八十余字，咄嗟之间，摇笔立就。初若不经意，而锋颖所落，奇秀天成。臣等恭视仰观，心悚神骇，祗深钦忭，莫罄揄扬。今日颁给九卿诸臣，亦莫不相顾惊叹，欢呼颂仰。诚旷世之奇逢，间代之鸿宝也。谨当与诸臣庆戴殊恩，对扬休命；共竭驽钝，仰佐熙明。臣等无任欣喜踊跃之至。






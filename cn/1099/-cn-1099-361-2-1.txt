○與湖東道沈少參書 【 築坡】

竊惟撫州之水。來自建昌。至撫城東南上流十里。注為數丈長河灌田百千頃。即臨川之五六七都田也。其泄水之口曰曾坊口白公廟口珍珍坪江口祝家港口等處。分泄於東方以殺水勢。故水自南來至城邊。其勢稍緩。乃引之遶東門以至北而西為城濠以固城池之勢。此古人有千金坡之築也。城之四門皆水邑名臨川。有自來矣。近年以來。上流泄水之口淤塞。湖水乾涸。則上流水不注湖。而千頃之膏腴歲無灌溉。民以失利。上流既塞。則水勢奔湧。直下徑從東注。而千金坡之决口。始為難塞。水既東入决口。則不能遶城以注文昌橋。而城濠之沙日高以涸。金湯之勢。何所恃賴。撫之水利應修。此其大端也。生近巡歷該郡、躬親踏看上流之水、曾坊等口、故迹可循長湖故道、堪灌民田、第須逐一開濬以泄其水、而興一方之永利、至下流千金坡原築堤口、則甚不如法、似有不容不議處者、今須先給庫銀採辦堅大石塊。堆貯河岸。又市長大樁松漸次釘下。旁俱兩層中填石塊然後平鋪大石。用鐵錠勾連。其收頂去處。止用斜坡中如夾脊。兩傍低下少許。仍比舊稍减五六尺。使春夏水漲。任其從上過去。水退則可障留以遶城東。取其五分之水足以固我城濠。以通舟楫而巳。往歲專於濬沙。動費千金。則隨濬隨塞。徒為勞費。若築不如法。仍舊高峻以障狂瀾。則隨築隨决。亦萬無可就之理。至於任事之人、最宜斟酌、必??絜巳率下、實盡心力以襄厥役、無惑浮言、無搖異議、庶幾一勞永逸、而利澤無窮、保障有籍、不至虛糜公帑、而重疲民力也


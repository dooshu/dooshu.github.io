○授考功员外郎郑司勋员外郎卢择并充史馆修撰制

敕。具官郑等。尧舜禹汤文武之善，桀纣幽厉之违，非直笔信史，後王莫得而详也。我国家列圣行事，亦具书於史官。将以昭示後昆，垂训不朽。纪纲专总於丞相，笔削分任於名儒。非夫望蕴司南，才膺载笔者，不当其选。而崇望言尔等，博闻强识，绳直冰清。四时之和气袭人，一字之褒贬惟正。闻见事典，周知故实。可以著不刊之书，论司过之史。尔宜详於注记，纪乎言动之非。继彼春秋，明乎得失之迹。彰善瘅恶，无忿疾厥心。举直错枉，无上下其手。伫闻称职，当议陟明。可。


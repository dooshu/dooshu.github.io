送程刘二侍御兼独孤判官赴安西幕府





按《旧唐书·封常清传》，开元末，安西四镇即节度使夫蒙灵，判官有刘眺、独孤峻，盖其人也。程则无考。《通鉴·唐纪》：安西节度抚宁西域，统龟兹、焉耆、于阗、疏勒四镇，治龟兹城，兵二万四千。《册府元龟》：《周礼》六官、六军并有吏属，大则命于朝廷，次则皆自辟除。春秋诸国有军司马、尉、候之职，而未有幕府之名。战国之际，始谓将帅所治为幕府。唐节度使之属，有副使一人，行军司马一人，判官二人，掌书记一人，参谋无员，随军四人。自是正为幕府之职，皆奏请有出身人及六品以下正员官为之。



安西幕府多才雄，喧喧唯道三数公。绣衣貂裘明积雪，[一]飞书走檄如飘风。[二]朝辞明主出紫宫，[三]银鞍送别金城空。[四]天外飞霜下葱海，[五]火旗云马生光彩。[六]胡塞尘清计日归，[七]汉家草绿遥相待。

[一]《汉书》：侍御史有绣衣直指。颜师古注：“衣以绣者，尊宠之也。”



[二]《西京杂记》：枚皋文章敏疾。扬子云曰：军旅之际，戎马之间，飞书驰檄，用枚皋。



[三]紫宫，即紫微宫，天子所居也。见二卷注。



[四]金城，长安城也。见五卷注。



[五]《通典》：安西郡，西至疏勒镇守使军三千里，去葱岭七百里。《凉州异物志》：葱岭水分流东西，西入大海，东为河源。



[六]火旗，谓旗之赤似火。云马，谓马之多似云。



[七]梁简文帝诗：“悲笳动胡塞。”






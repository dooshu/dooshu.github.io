◇齐司空曲江公行状

公禀灵景宿，擅气中和，一匮初登，东岳之功可监，埏埴在器，瑚琏之姿先表，岂惟荆南有圣童之目，襄城著孔甫之称而已哉。故以羽仪宗家，冠盖後进，路叔之一日千里，北海之称美其治，方斯蔑如也。志学之年，篇治经记，登隆十载，网罗百氏，藻斫赡逸，蔚为词宗，延贾谊而升堂，携相如而入室，加以翰牍精辩，发言有章，持论从容，辞无矜尚，自河洛丘墟，历载二百，俾我逢掖，遂沦左衽，晋宋所以遗恨，祖宗是用顾怀。公自荷方任，志在克复，将欲使功遂之日，身退有所，爰乃卜宇金陵，萦带林壑，用辞聊城之赏，以为疏韩之馆，人谢运往，遂辍远图。（《艺文类聚》四十七。）


○赠右卫将军李安静制

敕：昔班固有言：“何武、王嘉，区区以一篑障江河，用殁其身。”朕常以固作一代之典，非所以垂法劝後也。若观时以避祸，量力以图全，则三纲之道，几於绝矣。故右卫将军李安静，其祖太子少师纲，謇谔大节，炳於青史，安静聿修厥德，不陨令名。往者产、禄擅朝，充、躬交乱，每念王室，殆於阽危，不惮芳兰之焚，竟全孤竹之志，广称遗老，抗感愤之词，荀不食言，由忠贞之故，永怀臣节，远迈前良。近者深戒有司，下令遴拣，惟尔苗裔，靡有孑遗。昔庭坚不祀，臧文所叹，仲宣无後，魏祖兴嗟，荣以先王之臣，褒以扬名之典，懋兹休宠，用慰冥魂。


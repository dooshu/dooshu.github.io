赠毕石庵先生宰朝邑叙


善宦者流，尝轻诋理学之士，以为不适于用，且曰：“为政恶用学为哉！夫守经据义，士所先也；聪明强干，吏所先也。欲为政而从事于学，泥矣！”

张子曰：“不然。吾闻古之君子，终始典于学。居则学于父兄宗族，出则学于君长百姓，莫非学也，迹之显晦，乌能间之？昔者帝舜起匹夫，摄百揆。及为天子，辟四门，明四目，达四聪，好问好察迩言，至与其臣禹、契、皋陶辈，询言陈谟，规诲不倦。推其言，殆若居木石而友麋鹿，无少异者。圣人之学，其纯如此。广汉、延寿之伦，世所称能吏，然暗于学术，不知道，不能正己格物，而务为一切以求愉快，故终不可大用。试使理学之士商功利，课殿最，诚不如广汉、延寿。然明道正谊，使天下回心而向道，类非俗吏所能为也。夫欲舍学以从政，譬中流而去其楫，蔑以济矣。”

他日以告石庵子。石庵子曰：“然。吾闻天之道不息，故久；君子之学不已，故纯。《诗》曰：‘学有缉熙于光明。’动静者时，嚣寂者境，显晦者遇，不二者心。心有所间，则不能缉熙；不缉熙，则光明息矣。往之一息谓之古，来之一息谓之今。古今之辽邈，曾不能以一息，而况于显晦之间乎？故学无间于显晦，然后其志一；志一，然后其神凝。如是而畅于四肢，发于事业，则其政精核。推此以言，则政亦学也。世言政、学二者，妄也。”

无何，石庵子出而仕为朝邑宰。张子过石庵子。石庵子曰：“吾何以办朝邑哉？”张子曰：“曩子言之矣。今将去父兄宗族而学于君长百姓，愿无忘缉熙，以成光明之治。”石庵子曰：“兹行，吾有大惧焉。盖学非言之难，用之为难。恬而夷者非难，纷而剧者为难。曩吾言之，今将用之。曩吾处其恬而夷，今吾处其纷而剧。夫以匹夫匹妇之胜予，爱憎毁誉之横发，丝棼棋布之事，交集于躬。一或少懈，皆足以移吾之志而滑其心。兹行也，其克遂吾志而益其所不能者，在是；其弗克有成而隳吾学者，亦在于是也。吾奚为而弗惧？”

张子退而谓人曰：“石庵子学当益进矣！”夫志成于惧而荒于怠。惧则思，思则通微；惧则慎，慎则不败。能思而慎，何替之有。《诗》曰：“温温恭人，如集于木。惴惴小心，如临于谷。”惧之谓也。持此以往，虽以天下可也，况兹一邑。异时理学之士为善宦者诋也，吾得用石庵子解矣。






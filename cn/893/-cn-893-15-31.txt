别山僧





何处名僧到水西，乘舟弄月宿泾溪。[一]平明别我上山去，手携金策踏云梯。[二]腾身转觉三天近，举足回看万岭低。谑浪肯居支遁下，[三]风流还与远公齐。[四]此度别离何日见，相思一夜暝猿啼。

[一]《江南通志》：水西山，在宁国府泾县西五里，林壑邃密，下临泾溪。旧建宝胜、崇庆、白云三寺，浮屠对峙，楼阁参差，碧水浮烟，咫尺万状。晋葛洪、刘遗民，唐李白、杜牧之皆常游憩于此。宝胜寺即水西寺，白云寺即水西首寺，崇庆寺即天宫水西寺也。泾溪，在泾县西南一里，下流至芜湖入江。



[二]孙绰《天台山赋》：“振金策之铃铃。”李善注：“金策，锡杖也。”云梯，谓山中磴道，梯之而上，如入云中，故曰云梯。



[三]《法苑珠林》：沙门支遁，字道林，陈留人也。神宇隽发，为老、释风流之宗。



[四]《神僧传》：释慧远，本姓贾氏，雁门楼烦人也。少为诸生，博综六经，尤善老、庄。性度弘伟，风鉴朗拔，虽宿儒英达，莫不服其深致。后闻沙门释道安讲《波若经》，豁然而悟，投簪落，委命受业。既入乎道，厉然不群。常欲总摄纲维，以大法为己任。



《唐诗品汇》云：七言排律，唐人不多见，如太白《别山僧》、高适《宿田家》等作，虽联对精密，而律调未纯，终是古诗体段。






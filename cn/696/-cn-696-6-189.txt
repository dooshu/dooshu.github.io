赠河中韩别驾（相国介弟也）


韩侯磊落意态奇，少年走笔腾龙螭。
王谢子弟不可见，袁杨门阀能相追。
大剑高冠走燕赵，十年上书徒绕绕。
已曾通籍贤良徵，颇觉风流卿相少。
勉强折腰州郡间，怀章执板低朱颜。
自言五十昏宦毕，飘然高卧中条山。
君家门第联台阁，紫绶朱轮照城郭。
骠骑常称第五名，安道犹誇家弟乐。
赋诗结客华筵开，秋深桑落盈金罍。
有时独骑款段马，閒看黄河塞外来。





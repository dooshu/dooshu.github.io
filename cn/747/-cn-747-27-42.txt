○赈恤河南北诏

德惟善政，政在养人，必将厚生阜俗，利物宏义。朕奉若天命，嗣膺王业，思一物失所，以百姓为心。间者河北、河南，颇非善熟，人间粮食，固应乏少。顷虽分遣使臣，已令巡问，犹恐鳏独不能自存。凡立义仓，用为岁备，今旧谷向没。新谷未登，蚕月务殷，田家作苦，不有惠恤，其可以安？宜开彼仓储，时令贷给。况京坻转积，岁月滋坏，因而变造，为利宏多。将以散滞收赢，理财均施，所司合作条件，俾便公私。


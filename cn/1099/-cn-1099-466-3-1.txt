○武職策 【 武職】

問昔我　二祖之定天下也、念所與共事諸臣、賞延于世、高者為公侯、下不失百夫長、則今衛所官是巳天下既平戢戈橐矢、功臣之裔、忘其本業、多巽愞縮朒甚至不能引弓、其尤無良者、薦紳之士羞稱焉、計歲所食祿、無慮數十萬、若委諸壑耳、大都其弊有二、所以處之失其宜者有八、識者固嘗策之、而卒未能得堅决也、自昔奮起世冑、不隤家聲者、非夫人之子與、関以西四鎮北絓于胡、而西孽羌、脫有緩急、何賴焉、今欲令諸武臣皆可用、無坐縻國儲、而又不失　二祖推恩意指、將何道而可、

今天下名存而實亡者。武臣是也。勢極重而不可反者。左武臣而右文臣是也。挾其不可反之勢。而欲存其亡實之名雖有知者亦莫如之何也矣。人之言曰世祿之家、鮮克由禮、夫巳氏也、乘堅策肥、履絲、曳縞、方且厭之、而欲令操矢石、犯霜露、踐必不可測之途乎、葢其弊有二、而其所弊有八、三代而上。民與兵為一。三代而下。兵與民為二。衛所者非兵所從出乎。　高皇帝元年、自京師達于郡縣之要害。皆立衛所。五千六百人為衛。千二百十人為千戶所。百一十二人為百戶所。按圖而索之。天下為衛者四百九十有奇。為守禦千戶所者三百一十有奇。儀衛群牧番夷土司不與焉。約可得兵三百三十餘萬。而今有之乎。此豈盡水旱征戍移徙絕滅哉。衛所官朘之也官世其爵。軍世属于官。視為奇貨然。日勤苦其身。侵牟其財。而莫敢言。其計畫無聊之至。則散之四方耳。巳移徙而絕滅也。請行清勾。勾者至。奪其資斧而縱之去。不則齮齕之。民以清軍為擾而彼以逋軍為市問其尺籍伍符。如絲棼莫可解。寇至必借兵于外。于是有新軍于是有鄉兵而故額十不得二三夫使國無兵。其弊一也。國初念諸君從苦。然國初軍士所分地亦未得盡腴故徵子粒或不能償而継以逃亡擇上腴田以為屯。俾為世業富商大賈。猶得墾其餘畝。以塩易粟。塞上之庾常滿而軍興不乏。歲久法弛。若曹囊橐其間私相貿易。民田與屯渾淆漫漶。故老所傳青山綠水魚鱗圖冊。業巳化為烏有。無可考鏡。姦利萬狀。即巧曆莫能得。而清屯者至視為不可控揣之物。仰屋歎矣。屯有定數。官無常員增一官割一屯官屯日益軍屯日削歲。入無以充常餉。師行則千里褁糧不足則需民運。又不足則乞司農而費且十百于屯之所出矣然軍貧不能名一錢。食不能人二鬴者。猶眾也。夫使兵無食。其弊一也。琴瑟之弊也。必更而絃之。乃可鼓也。今目擊武臣之弊者。其亦善所以更之乎。愚以為開國靖難之功當議也。何也。夫始從　二祖定天下。有大勳勞者。固巳為公侯。世奉朝請而此輩多其麾下士耳。非有理外奇舉。身攻城略地閥閱功也。君子之澤。五世而斬。今不啻十世矣。無乃為泰乎。即以為勝國時豪傑四起。蠭涌烏合。而不能散。　二祖得其指名魁宿以為用。而縻之以纓組。豢之以奉稍。寵之以世及以耗磨其雄心。繩約其爪距。慮至深也今天下之平久矣又何患乎即以為　二祖功在萬世。諸攀鱗附翼者。當為世臣。不宜輒捐棄。忘所本始。前代王公以無後絕封者多矣惟我朝族属無論親疏皆得續封然世錄其適子孫可矣。兄終弟及。猶子疏属。是不可巳乎。愚又以為首功死事之例當裁也。何也、夫徒步特起。以首虜拜爵是矣。彼故為官而得首虜者非功也。文吏習詩書六藝操觚翰而議論政事。武吏擐甲冑躍馬提戈而攘寇盜。皆本業也。何以功為。悍將債帥。奪其部卒之首虜。而?其子壻。累功併敘。疏爵而貴之。曾不數級。而拜指揮僉事世金紫矣。使用命努力者扼腕而向隅。非計也。漢大將軍驃騎大出擊胡。得首虜八九萬級。功最矣。以財匱故戰士頗不得祿。今襲其惰止?帚。鹵掠其一二旄倪。衛霍之諸挍固恥談之。而儼然受延世之賞。非所以明中國強大也。如曰抑之是無以風敢戰。則當為之限制。小捷與大勝殊科。掩取與義征異等。級不得數併。官不得累世、何不可乎。敗而輿尸曰忠也。為進爵一級以貤其子。彼敗者非姦旗鼓。則失机宜。或北走而為魚肉耳。其以力戰善戰捐其軀者有幾乎。殞師辱國。一死不足以謝。何功而儌惠若是將與士死事均也。士身後無半通之綸。嫠婦稚子不厭糠覈。而將得與捕虜者同日而論功。大逕庭矣。如曰舍之是無以勵死綏。則察其所以死。而軒輊其品格。優卹死者。而生者之官。或殺或罷。是不軌于人情乎。愚又以為比試之法當嚴也。何也、農服前人之畎畝。商循累代之計筭。工用高曾之規矩。先世以馬上得之。而不事其事。祿養之謂何則有比試法。霍文敏公論之詳矣曰一試二試不中者罷止?帚。三試不中者編為卒伍。少者授其職。令得食祿之半。約期而式。試而三失期者罰。其祿試不中而授職以歿者罰其子、彼自虞其試不中。寧失期耳。寧罰其子耳。能甘為卒伍乎。今之失期者多矣。其食祿如故也。手不執弓矢。耳不閑鉦角。目不應旌節。身與妻孥饜公家之粟。而或虐用其下人。不亦悖哉。諸不中式試不如期者。所司當更嚴其科禁。毋使得脫。巳乃簡覈而汰除之。率不合食祿者。斷。自某歲始悉奪入官。捷抳姦冐法。不應爾耶。愚又以為懲戒之典當實也。何也、五年而選軍政。能者錄。否者黜。黜而得食其祿。人何病焉。文吏一不勝任。則褫其職而家食。薦賄者以柱後惠文彈治之束而詣吏。然猶莫之止也。今諸武臣居下考者或受金錢有左驗矣。或冐禮為諐。渨涹有姦狀矣。或豪植而懻忮。尋曠林之戈矣。或上???溫養。反脣而詬誶矣。是四者以為誣耶。奈何入人以難忍之過也。以為實耶。不宜置不問也。按部使者書其事而戒飭之。檄至則委諸庋閣耳。何戒也。一受戒則歲所戒者皆其人耳。何飭也。彼其視上之督過曾無毫髦損而何以為辱令甲曰武臣有犯。必以上聞。頌繫毋輒逮。而武臣遂輕犯法犯者眾。法臣以為是將不勝其案劾。而時骫法以從事。文吏郎以下得逮問。比儗其制。自某官下著為令。其軍政以不任黜者必奪其祿。歲計吏有如四事廉實者必置于理。或者其重犯法乎。愚又以為勞逸之任當均也。何也邊方腹裏分。而勞者日犇命于荒徼。火?鼏蠡。或不充果然之腹。或者不識行陣為何物。靡衣媮食以終其身。彼其先人所茹荼蓼略同。而子孫受享何懸殊也。此亦空言耳今制京營兵得更出戍重鎮。誠倣其意而行之。內地材官。簡其梟俊赴塞上。使習知地理阨塞。明號令部署戰鬪之事。無驕而惰嫚。其久暴露行閒著。以時番休。無使觖望。語曰巧者不過伏習者之門。豈惟節勞逸。其亦貫習之乎。愚又以為教肄之術當豫也。兵法曰、將不知兵。以其主予敵也。椎魯少文。比比而是。烏覩所謂金板六弢哉有故而推轂之。何異敺市人而使之戰。今法幼學師範取文具耳。當如博士弟子故事。今武學生奉旨選擇教育巳有年矣然或行或不行又奉行者亦具文未見鼓舞振作也群諸將家子。與所謂民生武生者。特立官師。監以憲司。廣厲功令。布在學官。試不合程度者罪其師。比試入京師。第不第者。大司馬以多寡為殿最。論次而行賞罰焉法不得比試者。按部使者歲程督而行賞罰焉。枯鏃則竹箭利。礱琢則圭璧潤。安知無桓桓熊羆者出乎。愚又以為武科之制當廣也。何也、武科所取騎射論策耳。不足得士也。古有不路馬不穿札而名名將者矣。古有手不知書而位大帥者矣。劇孟洛陽俠也。朱克融河北豪也。措足為一時輕重。燕齊江淮之間今無若人乎宋蘇軾謀推擇河北五路之民。沈鷙勇悍者以試吏。而重牙挍之選。其議固可采也。甘延壽投石拔距絕于等倫。超踰羽林亭樓。以試弁為期門。擊劍鬪槊彈丸連弩風角占測之伎。兵家亦何所不用哉。是不當各為一科。而甄敘之乎。愚又以為属馭之體當優也。何也、文吏以口舌勝耳。出萬有一生之計。以為國扞圉。非武臣誰可與者。天下無事。武臣無所用。而文吏出其右。故所等夷。今皆不得方駕。而以陪後乘為休寵。重臣受璽書專制一方。武臣不奉職得先責問。大吏交相為効。而體貌日衰。文罔日密。詈謼而榜笞之矣。捽胡而繫緤之。甚且錮之銀鐺矣無論上官。百石之吏。有事于其境。卻行屏氣。惟所指使矣稍飭廉隅。謗且隨之。識大體者。非不假顏色。寬文法彼懲于得謗而溺于積俗。莫之改也。武臣取激昂感槩。一當百耳。安用此握齒?耴苛禮為哉。夫使強執為柔靡。而飭言貌以女??人。冐詢干進者必此矣自今有以非禮事其上。上以非禮責望者。試一創之可乎。楚王伐吳。見怒蛙式之。從者曰。奚敬于此。曰以其有氣也夫非作士氣之一道哉。斯八者武臣之所以敝也。識者固嘗謀之。謀者亦嘗言之。而或格不行。行或鹵莽滅裂苟欲以堙之責而巳使勞臣猛將之後。沉淪于燕僻而墜其先緒。倜儻瑰瑋之雄。砥節養名之士。漸于舊染。而寢其夙志。貪饕險詖之儔。處脂膏自潤。而墮軍實。憒眊駑怯之夫。無所比數。徒取充位。而蠹癐廩。上無濟于國事。而下資薦紳之詬病。是獨諸武臣之過哉。處置失宜。而世祿世官不足為勸也。


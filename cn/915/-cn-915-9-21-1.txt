◇家园三月三日赋

春亦暮止，田家上巳。时将砾於九门，节方郊於七里。扇习习之和风，照迟迟之华晷。飞玄翮之土燕，夺丹胸之山雉。聊洁薪而濯故，式东流之前轨。居免上漏，树非榛栗。即无择於爽垲，曾不访於凶吉。右赡则青溪千仞，北睹则龙盘秀出。与岁月而荒茫，同林薮之芜密。欢兹嘉月，悦此时良。庭散花蕊，傍插筠篁。洒玄醪於沼，浮绛枣於泱泱。观翠纶之出没，戏青舸之低昂。（《艺文类聚》四，《初学记》四。）


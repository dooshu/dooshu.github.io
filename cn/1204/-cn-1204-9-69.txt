◎滕玉霄集

元人工於小令套数，而词学渐衰，惟滕玉霄集中填词，不减宋人之工。鹊桥仙齐天乐二首，共推清绮。又有赠宋六嫂百字令云："柳颦花困，把人间恩爱，尊前倾尽。何处飞来双比翼，直是同声相应。寒玉嘶风，香云卷雪，一串骊珠引。

元郎去后，有谁着意题品。谁料浊羽清商，繁弦急管，犹自馀风韵。莫是紫鸾天上曲，两两玉童肩并。白发梨园，青衫老傅，试与流连听。可人何处，满庭霜月清冷。"六嫂小字同寿，元遗山有赠篥工张嘴儿词，即其父也。嫁於宋，每与其夫合乐，妙入神品。盖六嫂善讴，其夫能传其妇翁之艺云。玉霄又有赠歌童阿珍瑞鹧鸪云："分桃断袖绝嫌猜。翠被红兴不乖。洛浦乍阳新燕尔，巫山行雨左风怀。手携襄野便娟合，背抱齐宫婉娈谐。玉树庭前千载曲，隔江唱罢月笼阶。"盖郑樱桃，解红儿之流，用事甚工，予同年吴学士仁甫极喜诵之。［词品］


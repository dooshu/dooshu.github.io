○授礼部员外郎集贤院直学士赐紫金鱼袋王搏刑部郎中兼御史知杂事制

敕。御史中丞光逢以望执宪，缙绅间咸观其初，故选荐府僚，审而後定。以尔学文惟博，藏器则深。正道甚夷，有进不竞。其守则峻，其用必通。斯可正秋曹郎，率白简吏。贰纲纪之服，执而整堕矣。古皇之庭，实生屈轶。安得今之服冕，不若其古者之为草乎？官有旧章，尔当明举。可依前件。


◇文殊师利赞（并序）

文殊师利者，是游方菩萨，因离垢之言，而有斯自，非厥号所先也。原夫称谓之生，盖至道兴其貌，何者，虚引之性，彰於立德；轨世之表，闻於童真。廉俗之风移，则感时之训兴，故云濡首。又以法王子为名焉。夫欲穷其渊致者，必先存其深大，终古邈矣，岂言像之所极？难算之劫，功高积尘，悠悠遐旷，焉可为言？请略叙其统。若人之始出也，爰自帝胄，尊号法王，无上之心，兆於独悟。发中之感，无不由他。近一遇正觉，而灵珠内映，玄景未移，遂超登道位。於是深根永构於冲壤，丰条翼神柯而同茂，慈悲之气，与惠风俱扇；三达之明，与日月并曜。具体而微，固以功侔法身矣。若乃天机将运，即神通为馆宇，圆应密会，以不疾为影迹。斯其所以动不离寂，而弥纶宇宙，倏忽无常境，而名冠游方者也。世尊兴出，乃援跃进之明；显潜德於香林，因庆云而西徂，复龙见於兹刹。法轮既转，则玄音屡唱；对明渊极，辄畅发深言，道映开士，故诸佛美其称；体绝尘俗，故濯缨者高其迹。非夫合天和以挺作，吸冲气而为灵，舒重霄以回荫，吐德音而流声，亦孰能与於此哉。将欲摇荡群生之性，宅至柔之主，开宏基於一篑，廓恒沙而为宇。若然而不悦文殊之风，则未达无穷之量，长笑於方寸之寂矣。自世尊泥洹，几将千祀，流光移荫，复与昔而升降。由是冥怀宗极者，感悲长津之丧源，惧风日之潜损，遂共表容金石。继以文颂，人思自尽，庶云露以增润。今之所遇，盖是数减百年，有铁轮王，王阎浮提，号曰阿育。仰规逸轨，拟而像焉。虽真宰不存於形，而灵位若有主。虽幽司不以情求，而感至斯应。神变之异，屡革民德。因险悟时，信有自来矣。意以为接颓薄之运，实由冥维之功，通夫昏否之俗，固非一理所弘。是以托想之贤，祗诚攸寄，思纽将绝之绪，引毫心以标位。乃远摸元匠，像天所像，感来自衷，不觉欣然同咏；眇眇童真，弱龄启蒙。含英吐秀，登玄履峰。神以道王，体以冲通。浪化游方，乃轨高踪。流光遗映，爰暨兹隆。思对渊匠，靖一惟恭。虚襟绝代，庶落尘封。（《广弘明集》十六。）


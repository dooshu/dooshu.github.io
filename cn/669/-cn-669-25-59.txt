87　孔子入世家自亂其例　欲尊大聖人而反小之　遷載孔子言行不真者多


孔子世家，王文公曰：「仲尼之才，帝王可也，何特公侯哉！仲尼之道，世天下可也，何特世其家哉！處之世家，仲尼之道不從而大；置之列傳，仲尼之道不從而小，而遷也自亂其例。」何云：「例不可議。」淇水李氏曰〔一〕：「欲尊大聖人而反小之，其所以稱夫子者，識會稽之骨，辨墳羊之怪，道楛矢之異，測桓、釐之災。斯以爲聖而已矣，何其陋也！」方樸山云：「淇水李氏曰『欲尊大聖人而反小之』，然左傳、國語所載，亦不過此數事。」皇王大紀曰：「遷載孔子言行，不得其真者尤多。」

【全云】潏水，原本作「淇水」。按淇水乃李侍郎清臣，有集，其年輩稍前於潏水。潏水則復也。閻氏改「淇」爲「潏」，殆以是書引潏水爲多耳〔二〕。

【元圻案】歐陽公謂「三傳述經，欲大聖人而反小之，欲尊聖人而反卑之」，史遷不免此病。此淇水之論所本。〇胡五峰皇王大紀六十五：「周敬王二十三年，孔子從而祭，膰肉不至，不脱冕而行，遂適衞。」「論曰：司馬遷載孔子墮三都之明年，由大司寇攝行相事。夫聖人之所以大過人者無它焉，如天之生物，隨其分限，無不可爲而過者，無可爲而不及者。爲司空而正封域，則溝合昭公之墓；爲司寇而治姦亂，則誅少正卯而墮三都。及成不墮，而三家之慮變矣，聖人色斯舉矣，安有明年由大司寇攝相之事？遷載孔子言行，不得其真者尤多，未知其所以得實録之名者何故？」

〔一〕「淇水」，原作「潏水」，據元刊本改。按以下評注文涉及此二字者亦相應而改。

〔二〕按王氏所引淇水李清臣邦直之文，今見四庫本宋文選卷一八史論下。閻氏未見原文而臆改。






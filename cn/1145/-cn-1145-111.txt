山居夜狸

郁离子居山，夜有狸取其鸡，追之弗及。明日从者擭其入之所以鸡，狸来而絷焉，身缧而口足犹在鸡，且掠且夺之，至死弗肯舍也。郁离子叹曰：‘人之死货利者其亦犹是也夫？宋人有为邑而以赂致讼者，士师鞫之，隐弗承，掠焉，隐如故。吏谓之曰：‘承则罪有数，不承则掠死，胡不择其轻？’终弗承以死。且死呼其子私之曰：‘善保若货，是吾以死易之者。’人皆笑之，则亦与狸奚异焉？”


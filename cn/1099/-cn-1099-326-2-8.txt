○答王鑑川策俺荅之始 【 計處那吉】

虜種來降、雖　朝廷有道能使遠人向化、亦公威德所及也、慶幸慶幸、顧此事關係至重、制虜之機。寔在于此。往年桃松寨事、即夷婦來降事也廟堂處置失宜、人笑之至今齒冷。今日之事、又非昔比、不宜艸艸、頃據報俺酋臨邊索要、僕正恐彼弃而不取。則我抱空貭而結怨于虜今其來索我之利也公第戒勵將士。堅壁清野。扼險守要以待之。使人以好語欵之曰。吾非誘汝孫降。彼自慕吾之化。醜彼之俗。故來耳。中國之法。得虜酋若子孫首者。賞萬金。爵通侯。吾非不能斷汝孫之首以請賞。但以彼慕義而來。又汝親孫也。不忍殺之。且給賜衣服飲食甚厚。汝欲得之。自當卑詞效欵。或斬吾叛逆趙全等之首。盟誓于天。約以數年騎不入吾塞乃可奉聞　天朝。以禮遣歸。今乃肆其凶逆。稱兵挾取。吾豈畏汝者。今宣大人馬。豈復往年之比。汝來則來。吾有以待之。且聞汝子辛愛怨汝之愛少妾溺幼子。誘納吾中國叛人。疏其種類。旦夕且將殺汝。汝肘腋之患不虞而何以汝孫為哉。彼聞此言。未必不動、又聞那吉之來。皆其奶公主之。其人必有智計。可使人密誘之曰。我太師知那吉之降。皆是汝意。汝誠識事體知順逆者。太師今巳奏聞　朝廷。大大與汝官職。以賞汝功。但今老酋臨邊索要。願進羊馬數千。贖取汝等。得即寸斬汝矣。我太師念汝等慕義而來。不忍利賄而殺汝。任其索取。斷不與之。然今有何計。可取老酋之首。除汝等之害者。殺得老酋。即封那吉為王。遣兵送汝等歸故地。永為中國藩籬。長享富貴。渠聞此言。亦未必不動。吾得因其計而圖之。亦一策也。虜之入犯。乃其常事。即其孫不降彼亦必入我亦必防公宜堅持初意。審定計謀。毋為眾言所淆。今冬節巳深。塞外艸枯。彼亦不能遲久。且虜中今歲飢荒。頭畜多死。東犯不遂。西搶不成。力罷于奔命。計阻于多岐。眾叛親離。內難將作。此亦天亡之時也。向者僕固謂世必有非常之人。然後有非常之事。有非常之事。然後有非常之功。此所謂非常之事。非公孰能了之。但那吉數人。置之鎮城。宜加防範。毋令與外人相通。厚其給賜。毋使復萌歸念續降之人。真虜分配將士。華人各與寧家。亦不宜聚于一處。恐生他虞。書生之見、聊備採擇、統惟鑒裁


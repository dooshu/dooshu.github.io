陆游　古风

少年慕黄老，雅志在山林。

火食亦强勉，宁有婚宦心。

失脚堕世网，衰病忽侵寻。

放逐适天幸，独恨山未深。

一床元不睡，翛然横素琴。

开门毛发冷，湖阔月欲沈。

陆游

陆游　古风

牺象荐清庙，余材弃沟中；

二者虽甚远，残生其实同。

人当贵其身，岂复论穷通。

宁为原上草，一寸摇春风。

陆游

陆游　古风

木生虽拱把，鲜不困斧斤。

枯朽亦可全，又以芗故焚。

嘉禾终銍艾，岂独草见耘。

此理讲已熟，要当尊所闻。

陆游

陆游　古风

贺监未尝死，江天醉初醒；

逸少亦度世，弭节过兰亭。

吾本淡荡人，转徙如蓬萍。

聊凭一杯绿，驻此双鬓青。

邂逅两仙翁，笙鹤游青冥。

还家不能食，浊世纷膻腥。

陆游

陆游　古风

功名如博戏，大叫或作卢。

文辞组绣耳，初不系贤愚。

负恃已可笑，憎嫉真区区。

平生学金丹，我岂斯人徒？

啸歌醉自和，颜鬓老不枯。

却後五百年，烟雨钓镜湖。

陆游


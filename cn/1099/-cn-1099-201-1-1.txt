○安南議 【 征安南】

謹以安南事機可言者、條為五事、伏惟採訪施行、一曰振揚國威。竊料逆庸乘釁奪國、父子繼立、非有數十年之久。人心未必盡忘故主。終為積威所刼。且如阮元良阮純樸鄭嶢鄭嵎皆黎氏守臣、分據數峒、又在高平諒山之間、密邇我界。猶以無事、至聞黎氏子孫、隱伏民伍、如黎誼裔者尚多也。為今之計。莫如明示　朝廷討賊之義。歷數逆庸篡逆僣擬罪惡、揚聲百萬、分道南征、遣人榜示所在府州縣、并以大義責其臣民、不能匡君反正、甘事讐虜、以警動恐喝之、如有仗義之士脅從之臣、能自擒斬莫登庸父子、來獻軍門、即以其地裂土分封。隆以爵賞之典比於黎氏。如或黨惡頑悖、據險負固、阻遏天兵、則怙終不悛、盡行誅滅以內離其心。以外散其黨。風動響應、人起為敵、而吾以勁兵臨之。如此則勢孤易破也。此聲實之說也。夫相機應變。制勝在我。使助順乘便。如摧枯拉朽。則納國立主。惟所欲為。設或機變異宜。勢難猝致。或因其懼罪祈哀。不敢抗阻即以國人之請而許之分裂其地降削其號。彼必稽首聽命。則國威大振。而名義自正矣。二曰申嚴賞罰。夫將、民之司命。國之安危、係焉。故曰將無還令。賞罰必信。又曰。賞者士之所死。夫提十萬。勁悍之卒。深入敵境。若非重賞厚犒。則士氣不鼓。嚴法申令。則軍威不立。進無策勳之望。退無亂紀之誅。此危道也。况望其成功乎。為今之計。合無慎選兩省文武才望大小官員。仍行奏請各省、俱一體聽令軍門訪取委用。則才望並集、策力畢獻、于至卒伍、無一不選汰。勵以討賊大義。務使恊力用命。伸縮如志功無微而不賞罪雖愛而必行庶幾人心股栗。軍勢自振。其土官衙門。陞授官帶。及原議吏兵空頭劄付。乞先酌量奏發葢激勸之一道也三曰進兵險易。竊聞往時進兵、分為三道、雲南之兵、由蒙自進廣東之兵、由欽州進、廣西之兵、由龍州憑祥進、雖有歸順。葢多曲徑。然蒙自則山路崎嶇。欽廉則水港阻隔。唯憑祥州。則視二道為稍易。夫隘留鷄翎芹站、雖稱鬼門、然相去不遠。守卒不多。隘留一破、則鷄翎芹站望風瓦解。今阮元良。阮純樸等、尚據萬崖州、鄭嶢鄭嵎等、尚據石林州、與隘留相近。若先遣人密約阮元良鄭嵎等。以為內應。我攻其前。彼懾其後。隘留之賊。聞之破膽矣。安敢與我戰乎。一或不守。則士卒所向。皆為平地。如入無人之境。直擣富良。更無險扼。欽州自昔本非進兵之路。支港深泥、潮日再至、浮橋不通、柵木錯立、進退受病、徒為老師、間亦有由欽州入者、其實皆用海舟、乘風順流、不數日可至、然風波險惡不常。且廣東西、土兵不能乘船。則召募漳潮東莞新會、雖有勁卒。恐難制勝。又訪得欽州、去都齋最近、逆庸先於白藤禁二處海口併力固守若諸道未發未可輕動候大兵夾進之日。徐用萬卒。南踰海東入白藤以會安越。則彼必東救不暇併力於西互相犄角。可以得志。然在今日最急者、若龍州憑祥、本皆土兵、人自為守。唯欽州一路、城守單弱、尤宜早計。合無先令召募土狼一二千人、分守二城、操練屯粮、以為乘機進取之計。庶幾遠近人心恃以無恐、而歸附之眾。必且傾心效用。不致猶豫。四曰整預軍實。夫師行粮從。兵之先事也。故曰千里饋粮。士有饑色。况崎嶇山谷。遠入夷土。葢亦難矣。常訪交人。雖有郡邑。原無升斗之儲。直以子午卯酉為限。其年守郡者、方以部內粮餉、督解都城上納。非有如我內地歲積之法也。惟九際之除、霜降瘴衰、稻田正熟。若大軍之入、必因其未穫而奪之乃合古人因粮於敵之意設或不然。則收穫已定。人自歛蓄。堅壁清野。何以久持。進有勝負難料之憂。退有饋運不繼之慮。是之謂自困。攷諸宋時。郭逵伐安南。用民兵八十七萬。金穀亦如其數。迄無成功。烏得不早為之計。方可議師也。五曰道路遠近。審據鄭惟憭、稟稱廣西道到龍州、宜分為二道。左道從憑祥州、過南郊關、進文淵州下伴、到脫朗州上伴、對諒山衛正邊江半日程、乃分為二道。一道。從祿平州。進到安博州、半日程過車里江、過陸岸縣、到保祿縣、平地夾鳳眼縣右邊、二日半程、一道。過江。到諒山衛、從溫州上伴、過鬼門關、即隘留關、半日程、過溫州下伴、過鷄翎關、半日程、到保祿縣三十里、二道相會。暫住作浮橋、於昌江口、過諒江鳳眼縣左邊沿江而下、進到萬刼社、三十里、仍作浮橋。于萬刼渡、對過、安越縣下伴、右道。從龍州、過七源隘、進七源州、二十里、到文蘭州、平茄社、一日半程、又分為二道。一道。從文蘭州過右隴縣上伴、一百里、出鬼門關下四十里、又行一十里程、過昌江上源、二日程、過右隴縣下伴、沿江南邊而下、到安世縣平地、一日程、進到安越縣市橋江北邊、半日程一道。從文蘭州過武崖州、四十里過司農縣、八十里巳至平地、進到安越縣上伴市橋江北邊、八十里、三日程、俱在安越縣駐劄、廣東水軍、一道。從大洋海過海東府、進到白藤海口、以風順為便、不過三四日、過水棠縣、過天遼廵檢司、三十里、過橄欖三岐江、前陳國峻作石堤。遏元朝兵。十里過東潮縣前三岐江、一日程過官橋渡、二十里過雲三岐江、二十里、過至靈縣平渡、二十里、過平灘三岐江、進至靈城處、至安越縣下伴、石橋江口三十里、駐劄、自安越縣上伴中伴下伴、沿江一帶。下營。以相連鳳眼縣左邊之兵。候三道兵齊進至順安府八十里、過富良江、至安南國城四十里、又逐至海陽下伴、安陽安老宜陽新明等縣、四日程、師即都齋地莫登庸巢穴也又一道。自安越縣、下伴、過武寧縣、至桂陽縣、下伴六十里、作浮橋於市橋江口、下過鳳眼縣、至靈城縣、夾界地、方會、駐印平灘三岐江也。江雖大。而中江有洲。名為雞洲。造浮橋、從右邊江到洲。又造從洲到左邊江。則前至靈城地、沿江而下、過至靈城、北邊、進到東潮縣前八十里、作浮橋過江。亦東潮縣地方、到美蒥渡、作浮橋。過峽江縣、六十里、到安陽縣七十里、北邊醪市渡作浮橋。過安陽縣南邊、進到宜陽縣北邊、大伽龍渡作浮橋。過宜陽縣五十里、又一道亦過橋江口、浮橋從前。至靈城、沿江而下、過至靈城縣、北邊、到東潮縣、上伴官橋渡、作浮橋。過江、亦東潮縣地方、又進過小江、到金城縣上伴四十里、作浮橋。於虎茫江、過金城縣、下伴四十里、到舘壯渡、作浮橋。過安老縣、進至宜陽縣、八十里、又一道從桂陽縣下伴、作浮橋。於都嚕渡對過、加定縣下伴、又作浮橋。於屠虜渡過青林縣、上伴三十里、進到浮橋。過江、亦青林縣地方、進過小江到平河縣、上伴八十里、過扶港、到平河縣下伴、多崑渡四十里、又船渡江。過老安老縣、進至宜陽縣八十里、又一道。從桂陽縣中伴、作浮橋。於東究渡、過加定縣上伴、進到良才縣七十里、過菜溪橋、到錦雲縣六十里、過綿帶橋、對過茄福縣上伴、過幢幡橋、茄福縣下伴、洪市七十里、沿江而下、過小江、到永賴縣九十里、又過洪江下流、到四岐縣麻渡、八十里與三岐江會用舟過新明縣、沿江而下、到多魚海口一百五十里正對都齋社也又一道。從仙遊縣作浮橋。于東湖廣渡、過超類縣進到唐豪縣、汪江橋、九十里、到唐安縣、過洪市橋、四十里、與各道兵相會並進若水軍則順流而下。到雲三岐江、過金城縣四十里、過平河縣、到多崑渡三岐江七十里、會步兵仍過安老新明縣、兩邊相夾。直進多魚海口。又一道。用清華水軍。從天長府、過平昌府、到太平府瑞英縣、出太平海口、直進圖山。又一道。用清華水軍從神符海口。浮海而進。宜到圖山。皆可以邀截莫登庸逃走出海之道。此兵大畧也。道路之險遠若此所持以渡者浮橋之功為多夫前項道路、分合遠近。似亦詳悉。但用兵之道。奇間百出。務在以全取勝合無行令本職會同翁副使密行歸附嚮化之人、逐一詳審、畫圖貼說、務使遠近險易。如在指掌。上呈採擇庶不誤事、


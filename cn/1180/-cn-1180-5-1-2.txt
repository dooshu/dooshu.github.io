谏鼓谤木


唐史纪：尧置敢谏之鼓，使天下得尽其言；立诽谤之木，使天下得攻其过。

唐史上记：帝尧在位，虚己受言。常恐政事有差谬，人不敢当面直言，特设一面鼓在门外，但有直言敢谏者，着他就击鼓求见，欲天下之人，皆得以尽其言也。又恐自己有过失，人在背后讥议，己不得闻，特设一木片在门外，使人将过失书写在木上，欲天下之人，皆得以攻其过也。

夫圣如帝尧，所行皆尽善尽美，宜无谏可谤者，而犹惓惓以求言闻过为务，故下情无所壅，而君德日以光。然欲法尧为治，亦不必置鼓立木，徒仿其迹，但能容受直言，不加谴责，言之当理者，时加奖赏以劝励之，则善言日闻，而太平可致矣。






哭吕汝修同年　三首（按：举人吕赓年卒于己丑秋重九日）


热血难消唤奈何，百方无计起沉疴。遗诗尚在同人集，拔剑难闻斫地歌。

千古敢期文苑传，一生遽了孝廉科。于今欲作忧天想，只剩狂夫涕泪多。

廿年朋旧两诸生，万卷藏书屡借荆。相诣何曾过十日，共谈不觉到三更。

醇醪久醉周公瑾，噩梦先惊范巨卿。谁料词场同角逐，春明一聚了交情。

曾同达旨究蒙庄，也合忘怀到子桑。当世奈多蜍志在，故交偏见玚桢亡。

菊筵遽罢登高会，蕙帐愁看拜母堂。回忆平生肝胆语，从今风雨倍神伤。

一八九〇年（光绪十六年　庚寅　二十七岁）






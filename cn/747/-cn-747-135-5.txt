○其三

臣闻性相近而习相远，以其所好相染也。故《书》云：“与治同道罔弗兴，与乱同事罔弗亡。”以此言之，兴乱斯在，所与皇太子及诸王等左右群僚，不可不择而任之也。如臣愚见，但是无义之人，及先来无赖，家门不能邕睦，及好奢华驰猎驭射，专作慢游狗马声色歌舞之人，不得使亲而近之也。此等止可悦耳目，备驱驰，至於拾遗补阙，决不能为也。臣历窥往古，下观近代，至於子孙不孝，兄弟离间，莫不为左右乱之也。愿陛下妙选贤才，以为皇太子僚友。如此，即克隆磐石，永固维城矣。

朱子奢

子奢，苏州吴人，隋大业中直秘书学士。武德四年授国子助教。贞观朝官谏议大夫宏文馆学士，迁国子司业。十五年卒。


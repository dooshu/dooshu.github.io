卷十三 情憾类

○昭君

昭君字嫱，南郡人。元帝时，以良家子选入掖庭。或云昭君者，齐国王穰女。年十七，仪容绝丽，以节闻。国中长者求之，王皆不许，乃献元帝。时宫人既多，帝造次不能别房帷。乃令画工图之，披图召幸。他人往往行赂，多得进。昭君自恃其貌，志不苟求，工遂毁为其状。会匈奴单于来朝，求美人为阏氏，帝敕以宫女赐焉。

昭君入宫数载，未得见御，积悲怨，乃请掖庭令求行。单于临辞，大会，帝召女以示之。昭君丰容靓饰，光明汉宫，顾影徘徊，竦动左右。帝见大惊，意欲留之，而重失信于异域，遂与匈奴。昭君戎服乘马，提一琵琶，出塞而去。为会（书）报帝云：

“臣妾幸得备禁脔，谓身依日月，死有余芳。而失意丹青，远窜异域，诚得捐躯报主，何敢自怜。独惜国家黜陟，移于贱工。南望汉关，徒增怆结耳。有父有弟，惟陛下幸少怜之。”

帝回思昭君不置，为诛画工毛延寿等。昭君又有怨诗云：

“秋木萋萋，其叶萎黄。有鸟处山，集于苞桑。养育毛羽，形容生光。既得升云，上游曲房。离宫绝旷，身体摧藏。志念抑沉，不得颉颃。虽得委食，心有徊徨。我独伊何，来往变常。翩翩之燕，远集西羌。高山峨峨，河水泱泱。父兮母兮，道悠且长。呜呼哀哉，忧心恻伤。”

昭君请掖庭令求行，非轻去其乡也。惜其名之不传，与面目之不经见于天下也。王荆公曰：“自是如花画不成，当时枉杀毛延寿。”长卿氏曰：“方昭君之行，‘丰容靓饰，光动左右’，此即昭君图也。‘戎服乘马，提一琵琶出塞而去’，此又即昭君图也。延寿岂能图昭君哉！”余谓延寿即能图昭君，使得进御，不过玉簟筐床，一番恩宠而已。岂若青冢黄昏，令骚客情人凭吊于无穷也！昭君有子曰世违。单于死，世违继立。胡法，父死则妻其母。昭君问世违曰：“汝为汉为胡？”世违愿为胡。昭君乃吞药自杀。胡地草皆黄，惟昭君墓草独青。然则昭君又单于之贞妇矣。贞于汉不得，而贞于胡，究终心未尝忘汉。既死，而以青冢自旌。乃谤者曰：“汉恩自浅胡自深，”岂不冤哉！

汉武帝幸平阳公主家，置酒作乐。卫子夫为讴者，善歌，能造曲。每歌挑上，上喜动，起更衣，子夫因侍尚女轩中，遂得幸。帝见其美发，悦之，纳于宫中。时宫女数千，皆以次幸。子夫新入，在籍末，岁余不得见。上择宫人不中用者出之，子夫因涕泣请出。上曰：“吾夜梦子夫中庭生梓树数株，岂非天意乎。”是夕幸之，竟立为后。生戾太子。子夫之请出，与昭君之求行一也。而徒以美发，遂得正位中宫，昭君于是乎命薄矣。

○侯夫人

炀帝建迷楼，宫女无数，多不得进御。有侯夫人者，忽自缢于栋下。臂悬锦囊，左右取进，得自感诗三首。其一曰：

“庭绝玉辇迹，芳草渐成窠。隐隐闻箫鼓，君恩何处多。”

其二曰：

“欲泣不成泪，悲来翻强歌。庭花方烂熳，无计奈春何。”

其三曰：

“春阴正无际，独步意如何。不及闲花草，翻承雨露多。”

又妆成诗云：

“妆成多自恨，梦好却成悲。不及杨花意，春来到处飞。”

又遣意云：

“秘洞遍仙卉，雕房锁玉人。毛君真可戮，不肯写昭君。”

又自伤云：

“初入承明日，深深报未央。长门七八载，无复见君王。寒春入骨清，独卧愁空房。跚履步庭下，幽怀空感伤。平日所爱惜，自待却非常。色美反成弃，命薄何可量。君恩实疏远，妾意徒彷徨。家岂无骨肉，偏亲老北堂。此身无羽翼，何计出高墙。性命诚所重，弃割亦可伤。悬帛朱栋上，肚肠如沸汤。引颈又自惜，有若丝牵肠。毅然就死地，从此归冥乡。”

帝见其诗，反复感伤。往视其尸，曰：“此已死，颜色犹美如桃花。”乃急召中使许廷辅曰：“朕面遣汝择后宫女入迷楼，汝何故独弃此人也！”乃令廷辅下狱，赐自尽。

○世庙宫人

世庙宫人张氏，恃貌不肯阿顺。匿闭无宠，早卒，殓于宫后。宫制，凡殓者，必索其身畔。得罗巾有诗，以闻上，上伤之。以宫监不早闻，杖杀数人。诗曰：

“闷倚雕栏强笑歌，娇姿无力怯宫罗。欲将旧恨题红叶，只恐新愁上翠蛾。雨过玉阶天色净，风吹金锁夜凉多；从来不识君王面，弃置无情奈若何。”

南宁伯毛舜臣在南京留守时，被命洒扫旧内。见别院墙壁，多旧时宫人题咏，年久剥落，不可尽识。其一署云：“媚兰仙子书”，末二句犹存，云：

“寒气逼人眠不得，钟声催月下斜廊。”

字画婉丽，当时风神月思，亦足想见。

○杜牧

太和末，杜牧复自侍御史出佐江西宣州幕。虽所至辄游，而终无属意。及闻湖州名郡，风物妍好，且多奇色，因甘心游之。

湖州刺史某乙，牧素所厚者，颇喻其意。及牧至，每为之曲宴周游，凡优姬娼女，力所能致者，悉为出之。牧注目凝视曰：“美矣，未尽善也。”乙复候其意。牧曰：“愿得张水嬉，使州人毕观。候四面云合，某当闲行寓目。冀于此际，或有阅焉。”乙如其言。至旦，两岸观者如堵。迨暮，竟无所得。将罢，舟舣岸。于丛人中，有里姥引鵶头女，年十余岁，牧熟视曰：“此真国色！向诚虚设耳。”因使语其母，将接致舟中。姥女皆惧。牧曰：“且不即纳，当为后期。”姥曰：“他年失信，复当如何？”牧曰：“吾不十年，必守此郡。十年不来，乃从尔所适可也。”母许诺。因以重币结之，为盟而别。故牧归朝，颇以湖州为念。然以官秩尚卑，殊未敢发。寻拜黄州、池州，又移睦州，皆非意也。牧素与周墀善。会墀为相，乃并以三笺于墀，乞守湖州。大中三年，始授湖州刺史。比至郡，则已十四年矣。所约者已从人三载，而生三子。牧既即政，亟使召之。其母惧其见夺，携幼以同往。牧诘其母曰：“曩既许我矣，何为反之？”母曰：“向约十年，十年不来而后嫁，嫁已三年矣。”牧因取其载词视之，俯首移晷，曰：“其词也直，强之不详。”乃厚为礼而遣之。因赋诗以自伤，曰：

“自是寻春去较迟。不须惆怅怨芳时。狂风落尽深红色，绿叶成荫子满枝。”

○吴氏女

城之西有吴氏女，生长儒家，才色俱丽，琴棋诗书靡不究通，大夫士类称之。其父早世。治命宜以为儒家室，女自负不凡。

永嘉郑僖，字天趣，客于洪氏。一日媒妪来，言女家久择婿，难其人。洪仲明公子戏欲与郑求之，郑辞已娶。媒妪欲求郑诗词达于女氏，郑戏赋《木兰花慢》云：

“倚平生豪气，切星斗，渺云烟。记楚水湘山，吴云越月，频入诗篇。菱花剑，光零落，几番沉醉乐风前。闲种仙人瑶草，故家五色云边。芙蓉金阙正需贤，诏下九重天。念满腹琅玕，盈襟书传，人正韶年。蟾宫近传芳信，姮娥娇艳待诗仙。领取天香第一，纵横礼乐三千。”

翌日媒来，言吴族见词，莫不称美。但母嫌官人已娶有子，女意不然。因出其和词云：

“爱风流儒雅，看笔下，扫云烟。正困倚书窗，慵拈针线，懒咏诗篇。红叶未知谁系，漫踌躇无语小阑前。燕子知人有意，双双飞向花边。殷勤一笑问英贤，夫乃妇之天。恐薛媛图形，楚材兴念，唤醒当年。叠叠满枝梅子，料今生无分共披仙。赢得鲛绡帕上，啼痕万万千千。”

过数日，女密令吴妪来观。妪致女命，虽居二室亦所不辞。且嘱郑托相知之深者，开导母意，玉成其事。郑托吴槐坡者往说，其母终不从。

有周姓者，妒郑之成，挟财以媚母。母惑之。郑闻其事，复赋前腔寄云：

“望垂杨袅翠，帘试卷，小红楼。想琼珮敲霜，鸾妆沁粉，越样风流。吟怀自怜豪健，洒云笺，醉里度春愁。有唱还应有和，纤纤玉映银钩。犀心一点暗相投，好事莫悠悠。便有约寻芳，蜂媒才到，蝶使重游。梅花故园憔悴，揖东风让与古梢头。况是梅花无语，杏花好好相留。”

女氏再和云：

“看红笺写恨，人醉倚，夕阳楼。故里梅花，才传春信，先认儒流。此生料应缘浅，绮窗下雨怨云愁。如今杏花娇艳，珠帘懒上银钩。丝萝乔树欲依投，此景两悠悠。恐莺老花残，翠嫣（蔫）红减，辜负春游。蜂媒问人情思，总无言应只低头。梦断东风路远，柔情犹为迟留。”

郑观所和两词，才情标致，益不能忘。再赋诗云：

“银笺写恨奈情何，料得情深敛翠蛾。须信梅花贪结子，东风着意杏花多。翠袖笼香倚画楼，柔情犹为我迟留。何时共箇鸳鸯字，吟到春风泪欲流。”

吴氏和云：

“慈亲未识意如何，不肯令君画翠蛾。自是杏花开较晚，梅花占得旧情多。残红片片入妆楼，独倚危阑觉久留。可惜才高招不得，红丝双系别风流。”

书词尚多，不能悉载。及母氏纳周之币，女号泣曰：“父临终命归儒士。周子不学无术，但能琵琶耳。我誓不从之！”因佯狂，掷冠于地。母怒，殴之至再。发愤成疾，病且笃。母始大悔，惧逆其意，即以定礼付媒氏还周，而女病已无起色矣。因以书遗郑曰：“妾之病实为郎也。若此生不救，抱恨于地下，料郎之情，岂能忘乎！”末复缀一绝云：

“青衣扶起髻云偏，病里情怀最可怜。已自恹恹无气力，强来纤手写云笺。”

临终泣谓青衣梅蕊曰：“我生为郑，死亦为郑。我死后，可以郑郎诗词书翰密藏棺中，以成我意。”及卒，郑为文祭之，复作悼亡诗云：

“相见愁无奈，相思自有缘。死生俱梦幻，来往只诗篇。玉珮惊沉水，瑶琴怆断弦。伤心数行泪，尽日落花前。”

又一绝云：

“诗写新笺几往来，佳人何自苦怜才。伤心春与花俱尽，啼杀流莺唤不回。”

后郑召箕仙，得一词云：

“绿惨双鸾，香魂犹自多迷恋。芳心密语在身边，如见诗人面。又是柔肠未断，奈天不从人愿。琼销玉减，梦魂空有几多愁怨。”

郑感之，再调《木兰花慢》云：

“任东风老去，吹不断，泪盈盈。记春浅春深，春寒春暖，春雨春晴。都来杀诗人兴。更落花无定，挽春情。芳草犹迷舞蝶，绿杨空语流莺。玄霜著意擣初成，回首失云英。但如病如痴，如狂如舞，如梦如酲。香魂至今迷恋，问真仙消息最分明。后夜相逢何处，清风明月蓬瀛。”

吴氏之母，痛忆之甚，亦死。

○建康龙生

洪武中，有龙生者，本建康人。远祖仕宋，为京官，从隆祐孟太后南迁，留家江右。子孙蕃衍，世守诗书。生行第八，早慧，六岁能诵诗，九岁晓属对，作五七言绝句，诗皆可观。生有姑适祖氏者，特爱生，生往来姑家甚熟。祖有异母兄弟，同居各爨。兄殁，惟嫂陈氏，及二子三女存。长女次女皆适人，惟幼女在室，绝有姿容，长生三岁。生虽少年，颖敏而驯谨，不好弄，且善伺人意。故祖氏一家，闻生来，莫不欢喜。女亦视生如弟兄，不复回避。女母闻生姑称生聪敏好学，深欲婿生。女亦眷眷属目。

祖中庭植凤尾一株，已百年。生吟啸其侧，女窥无人，出就生凤尾下，谓生曰：“老母闻令姑说子聪明，欲以我结好，我亦愿为子妻，第未审子父母之意然否？”生应曰：“得子为配，足慰平生。”因指凤尾誓之曰：“若余事成，开花结子；事若不成，根枯叶死。”誓毕散去。生盘桓祖氏，大小悦之，女尤敬慕，尝亲捧茶与生。生取茶戏曰：“茶已吃矣，不患不成。”家人闻之，亦不问也。

女家贫，未尝有缯纩之饰，粉黛之施，而荆钗裙布无垢污，下至足缠亦洁白如雪。兼之赋性和柔，女红尤为一族冠。二嫂酷妒之，女不较也。生重其为人，伉俪之念益切，会生姑与陈妯娌参商，阳为从臾，阴实阻之。故生父母犹豫，而女与生俱不知也。迁延岁月，生既冠，去事举子业，女家踪迹稀矣。然女念生未尝去怀，惟母知其情。喻之曰：“我又遣人往彼谈汝姻事，早晚当有定议，汝勿忧煎，自损容貌。”逾时生至，虽主姑家，而意在于女。留数日，二嫂俱归宁，女独纺小楼上。楼下一深巷通后园，巷半砖砌磴道以登。生从园中还，闻女纺声，径奔女所。女见生来，喜气溢面，辍纺叙礼，与生对坐，且纺且谈。因以己年庚告生，使生推算，卜其谐否。又与生活家事甚悉。生感其意，口占一诗赠之。诗曰：

“曲栏深处一枝花，秾艳何曾识露华。素质白攒千瓣玉，香肌红映六铢纱。金铃有意频相护，绣幄无情苦见遮。凭仗东皇须着力，向人开处莫教差。”

女不甚读书，识字而已，语生曰：“子宜解说，俾我闻之。”生一一敷绎其义。女笑曰：“他日得侍房帏，子必教我，我虽愚暗，久当能之。”生日：“以子慧心，学之易易。”因代为答诗曰：

“深谢韶光染色浓，吹开准拟倩东风。生愁夕露凝珠泪，最怕春寒损玉容。嫩蕊折时飘蝶粉，芳心破处点猩红。金盘华屋如堪荐，早入雕栏十二重。”

生复缕缕为详诗意。女曰：“尝闻子才调敏捷，今观信然，使我倾仰弥切。”因目生久之曰：“子决非庸人，后当贵显，我欲以蒲柳之质为托者，非有他也。以父早亡，母年渐老，长兄书写公门，次兄陷身吏役，二嫂悍恶，子所深知。但得远离凶犷，获托丝萝，子纵无官，不为命妇，亦不失为士君子妻。万一流落俗子手中，有死而已。惟子念之图之。”生自初悦其貌，不料其志识若此。自是拳拳婚议，惟恐蹉跎。

俄而女兄果以吏败，家事亦落，生父母遂无意缔盟。生私作长歌一篇寄焉，歌曰：

“我昔正髫年，笑骑竹马君床边，手持青梅共君戏，君身似玉颜如绵。爱我聪明耽笔砚，鸑鹫文章紫骝健。风鬟雾鬓绯染唇，凤尾丛边几回见。层楼窈窕洞房深，春纤缕缕抽冰线。蹇修不来奈若何，罗带同心竟乖愿。绣襦甲帐隔天涯，未解离魂学张倩。君知许嫁谁人家，我行射策黄金殿。回首清湖梦寐中，目断巫山泪如霰。”

一日，女母留姻戚家，二嫂寻衅与女大闹。女深处闺阁，性复良善，莫敢出言，然心不胜愤；兼之良姻断绝，憔悴无聊，是夕竟缢于楼上。母归，哭之恸。手自洗殓，于胸前得一绣囊，密贮杏笺一幅，视之，乃生所寄诗也。母不违其意，仍置棺中。生闻女死，讬以省姑走吊焉，至则玉殒花飞，将入木矣。生涕泪如雨，悲不能堪，送归葬所，掩圹成坟而归。

后数年，生果高科要职，烜赫于时。虽别取妻妾，意不忘女。常与天师无为张真人论鬼神，偶及女事，真人见生切切，为飞章拔之。留数日，生梦女曰：“妾从辞世二十余年，阴府查籍，以妾当生三子，寿至六十。数未克终，卒于非命。俾再为女人，了其夙缘。而昨蒙真人道力，天符忽下，今往河南府洛阳县，在城胡氏家为男子矣。感君深爱，生死不忘，但恨无以奉报耳。然君方当富贵，位极人臣，福寿丰隆，子昌孙盛。”言讫，拜谢而去。行数步，复回顾云：“郎善自珍，妾永逝矣。”倏然而灭。生既觉，殆无以为怀，遣人往女家，视凤尾枯死已数年矣。生遂作哀凤尾歌，传于世云：

“有草有草名凤尾，仙人种在丹山里。世间百卉避芳菲，珊瑚宝树差堪比，鬖髿绝似凤凰翎，号似佳名同凤称。海上行迟珠露湿。洞箫品彻彩云停，娟娟旎旎犹贞静，琉璃刻叶琅玕柄。九苞健翮时下来，五色奇文烂相映。日影照耀晴筛金，盛夏翛翛风满林。艳阳不作桃李态，晚岁实坚松柏心。华堂清处摇新翠，曾与飞琼翠阴会。倚丛未许暂偷香，指树惟期终作配。那知万事总非真，幽芳素质俱成尘。绮槛灵根凋百岁，绣房丽色殒三春。凤兮偶昨来过此，弄玉台倾凤尾死。鸳鸯瓦落野棠青，孔雀屏欹土花紫。感时抚旧恨悠悠，碧羽琼蕤万古休。败砌颓垣蛩吊月，荒烟老树鸟啼秋。花草重栽春又绽，镜破钗离永分散。因歌凤尾寓深哀，留与多情后人叹。”

○太曼生

太曼生者，东海人。风流尔雅，从父宦游四方。年十九，自吉州还闽，僦寓城东。恶其嚣杂妨功，因税居于委巷。屋虽数椽，而主人之园圃近焉。草树扶疏，花柳间植，有濠濮间想。生常散步园中，吟咏自适。一日，偶值双鬟导一女郎，年可十六七，后园采花，不知生之先在也。生逡巡避之。女见生风神俊爽，且素闻其诗名，情不自禁，回眸转盼，百倍撩人。生自是神爽飞越，读书之念顿反。越旬余，复于园内遇向者双鬟，因殷勤询之曰：“君家女郎识字乎？”鬟曰：“女郎时手一编，日夕不辍，字岂不识乎！”生曰：“吾有一诗，求为转达。”鬟许焉。生遂赋一绝，云：

“春园花事斗芳菲，万绿丛中见茜衣。自愧含毫非子建，水边能赋洛川妃。”

女得诗，见其词翰双绝，吟不置口。遂次其韵以答之，云：

“小园芳草绿菲菲，粉蝶联翩展画衣。自愧一双莲步阔，隔花人莫笑潘妃。”

自此槐黄期迫，生以省试促归，不敢通问。及秋不第，复携书于别业。女时时遣双鬟慰劳之。由此荏苒，遂结同心。定情之后，倍相狎昵。因赠生玉玦半规，紫罗囊一枚。生赋诗云：

“数声残漏满帘霜，青鸟衔笺事渺茫。剖赠半规苍玉玦，分将百合紫罗囊。空传垂手尊前舞，新结愁眉镜里妆。一枕游仙终是梦，桃花春色误刘郎。”

时生已约婚，而女亦受采。女常居花楼之下，所著有《花楼吟》一卷。其寄生诗甚多，有云：

“重门深锁断人行，花影参差月影清。独坐小楼长倚恨，隔墙空听读书声。”

逾年，生当就婚，女亦适人，踪迹遂永绝焉。然诗札往来，岁犹一二至。越数载，生举宾荐，戒行有日。女寄书以通殷勤，生赋《柳梢青》一阕别之：

“莺语声吞，蛾眉黛蹙，总是销魂。银烛光沉，兰闺夜永，月满离樽。罗衣空湿啼痕。肠断处，秋风暮猿，潞水寒冰，燕山残雪，谁与温存？”

后隔数岁，女因念生得瘵疾，卧床日久，思一见生，实出无名。生乃托为医以诊脉进。女见生，挥涕如永诀状，遂不交一言而出。是夕，女一恸而卒。生哭之以诗，曰：

“玉殒珠沉思悄然，明中流泪暗相怜。常图蛱蝶花楼下，记刺鸳鸯绣幕前。只有梦魂能结雨，更无心胆似非烟。朱颜皓齿归黄土，脉脉空寻再世缘。”

不数日而生亦卒。

○杨闷儿

林省郎男仲子在京邸，潜与妓杨闷儿狎游，有娶归之盟。及仲子归，内惮其尊人，不决，而病沉淹。梦闷儿谓曰：“缘知不就，奴病且死，冀君一面，胜浇奴坟上土也。”惊觉悲恸，果自浙来，而闷儿死三日，但目不瞑，一缕气惟微微呼二郎。及仲子卧抱呼闷儿，闷儿遂瞑。盖自仲子归，闷儿即谢倚门，迷罔牵思，而又不得意其艾豭，故益病剧耳。仲子自负土成坟，杂桃花、棘茨种之，曰：“花貌棘心，千古薄命。”

○谭意歌

谭意歌年八岁丧亲，流落长沙，寄养竹庄张文家。有妓丁婉卿见之，乃厚遗娶女。女未及笄，容貌俊美，工于文翰。车马如市，未尝妄见一人，独与汝州张生善。会张调官，意歌饯别云：“子乃名家，我乃娼类。今之分袂，决无后期。腹怀君之息数月矣，君宜垂念。”相泣而别。别后作诗寄张云：

“潇湘江上探春回，消尽寒冰落尽梅。愿得儿夫似春色，一年一度一归来。”

张内逼慈亲，外格物议，竟纳孙殿丞之女为姻。谭闻之，郁郁成病，三年而死。有客自长沙来云：“意歌掩户不出，买田百亩自给，亲教其子。”张乃如长沙，携归京师。其子后以进士登第。

谭可弃也，腹中之息忍不念乎？死而收之，以是慰谭，晚矣！

○王福娘

王团儿，前曲自西第一家也。有假女数人，长曰小润，字子美，少时颇籍籍。次曰福娘，字宜之，甚明白，丰约合度，谈论风雅，且有体裁。故天官崔知之侍郎尝于筵上与诗曰：

“怪得清风送异香，娉婷仙子曳霓裳。惟应错认偷桃客，曼倩曾为汉侍郎。”

次曰小福，字能之，虽乏丰姿，亦甚慧黠。孙棨在京师，与群从少年习业。或倦闷时，回诣此处，与二福清谈雅饮。孙尝赠宜之诗曰：

“彩翠仙衣红玉肤，轻盈年在破瓜初。霞杯醉劝刘郎饮，云髻慵邀阿母梳。不怕寒侵绿带宝，每忧风举倩持裾。谩图西子晨妆样，西子元来未得如。”

得诗甚多，颇以此诗称惬，持于窗左红墙，谓孙题之。及题毕，以未满壁，请更作一两篇，且见戒无艳。孙因题三绝句，如其自述。其一曰：

“移壁回窗费几朝，指环偷解薄兰椒。无端斗草输邻女，更被拈将玉步摇。”

其二曰：

“寒绣红衣饷阿娇，新团香兽不禁烧。更怜起样裙腰阔，刺蹙黄金线几条。”

其三曰：

“试共卿卿戏语粗，画堂连遣侍儿呼。寒肌不奈金如意，白獭为膏郎有无。”

尚余数行未满。翌日诣之，忽见自札后宜之题诗曰：

“苦把文章邀劝人，吟看好个语言新。虽然不及相如赋，也值黄金一二斤。”

宜之每宴洽之际，常惨然悲郁，如不胜任，合坐为之改容，久而不已。孙询之，答曰：“此踪迹安可迷而不返邪，又邪何计以返。每思之不能不悲也。”遂呜咽久之。他日，忽以红笺授孙，泣且拜。视之诗，曰：

“日日悲伤未有图，懒将心事话凡夫。非同覆水应收得，只问仙郎有意无？”

孙因谢之曰：“甚知幽旨，但非举子所宜，如何？”又泣曰：“某幸未系教坊籍，君子倘有意，一二百金之费尔。”未及答，因授孙笔，请和其诗。孙题其笺后曰：

“韶妙如何有远图，未能相为信非夫。泥中莲子虽无染，移入家园未得无。”

览之，因泣不复言。自是情意顿薄。其夏，孙东之洛，或醵饮于家。酒酣，数相嘱曰：“此欢不知可继否？”因泣下。洎冬初还京，果为豪者主之，不复可见。至春上巳日，因与亲知禊于曲水，闻邻棚丝竹，因而视之，其南座二妓，乃宜之与母也。因于棚后候其女佣以询之。曰：“宜阳彩缬铺张言，为街使郎官置宴。张即宜之所主也。”及下棚，复见女佣曰：“来日可到曲中否？”诘旦诣其里，见能之在门，因邀下马。孙辞以他事，立乘与语。能之乃团红巾掷孙，曰：“宜之诗也。”舒而题诗曰：

“久赋恩情欲托身，已将心事再三陈。泥莲既没移栽分，今日分离莫恨人。”

孙览之，怅然驰回，且不复及其门。

○朱淑真

朱淑真，钱塘人。幼警慧，善读书。早失父母，嫁市井民家。其夫村恶可厌，淑真抑抑不得志，作诗多忧怨之思。题《圆子》云：

“轻圆绝胜鸡头肉，滑腻偏宜蟹眼汤。纵有风流无处说，已输汤饼试何郎。”

盖自伤其非偶也。宛陵魏端礼辑其诗词，名曰《断肠集》。

淑真有《元夕·生查子》云：

“去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。”

又诗云：

“火树银花触目红，极天歌吹暖春风。新欢入手愁忙里，旧事经心忆梦中。但愿暂成人缱绻，不妨长任月朦胧。赏灯那得工夫醉，未必明年此会同。”

味此诗词，淑真殆不贞矣。

○宇文女

唐进士宇文翃，有女，国色，不轻许人。时窦璠年逾耳顺，方谋继室。翃以其兄谏议，正有气焰，遂以女妻璠。

红颜薄命，遭此谄父。

○朱静庵

朱静庵，海宁人，尚宝卿朱祚女。幼颖悟，工诗。嫁教谕周济为妻。自伤非偶，情见乎词。其《双鹤赋》略云：

“惟仙禽之高洁，秉玉雪之贞姿。翔昆仑之琪树，啄玄圃之灵芝。共邀游于碧落，同沐浴乎天池。与鸾凤而为侣，矧燕雀之敢窥。何虞人之见获，遂羁络于轩墀。蒙主人之至爱，聊隐迹而栖迟。故其呼之即应，抚之即驯，山鸡杂处，野鹜为伦。志昂藏而独立，情偃蹇而弗伸。若夫春雨初晴，光阴满庭，临风振羽，向日梳翎。或蹁跹而对舞，或夭矫而同行。望故巢之修阻，徒奋迅而长鸣。既而白露初降，金风始高，丹顶皎洁，玄裳飘萧。发清唳于永夜，彻遗响于九皋。感游子之踯躅，使迁客之无聊。”

近有陆文峦者，携李陆五马女也。幼聪敏，读书。适周氏，抑郁不得志，时人为之叹惜。传有《闺怨》一诗，云：

“睡起无言倚绣床，不薰兰麝不施妆。数声长叹流清泪，万种离愁恼寸肠。脉脉有怀传侍女，恹恹无病爇心香。最怜憔悴黄昏后，月转花梢玉漏长。”

○非烟

临淮武公业，咸通中任河南府功曹参军。爱妾曰非烟，姓步氏。容止纤丽，若不任绮罗。善秦声，好文墨，尤工击瓯，其韵与丝竹合。公业甚嬖之。其比邻天水赵氏子曰象，才弱冠，端秀有文。于南垣隙中窥见非烟，神气惧丧，废食息焉。乃厚赂公业之阍，以情告之。阍有难色，复为厚利所动，乃令其妻伺非烟闲处，碗述象意。非烟闻之，但含笑凝睇而不答。门媪尽以语象，象发狂心荡，不知所如。乃取薛涛笺题绝句曰：

“一睹倾城貌，尘心只自猜。不随萧史去，拟学阿兰来。”

以所题密缄之，祈门媪达非烟。烟读毕，吁嗟良久，谓媪曰：“我亦曾窥见赵郎，大好才貌。此生福薄，不得当之。”盖鄙武生粗悍，非良配耳。乃复酬篇，写于金凤笺，曰：

“绿惨双蛾不自持，只缘幽恨在新诗。郎心应似琴心怨，脉脉春情更泥谁。”

封付门媪，令遗象。象启缄吟讽数四，拊掌喜曰：“吾事谐矣。”又以剡溪玉叶纸，赋诗以谢曰：

“珍重佳人赠好音，彩笺方翰两情深。薄于蝉翼难供恨，密似蝇头未写心。疑见落花迷碧洞，只思轻雨洒幽襟。百回消息千回梦，裁作长谣寄绿琴。”

诗去旬日，门媪不复来。象忧懑，恐事泄，或非烟追悔。春夕于前庭独坐赋诗曰：

“绿暗红藏起暝烟，独将幽恨小庭前。重重良夜与谁语，星隔银河月半天。”

明月晨起吟际，而门媪来传非烟语曰：“勿讶旬日无信，盖以微有不安。”因授象以连蝉锦香囊，并岩苔笺，诗曰：

“无力严妆倚绣栊，暗题蝉锦思难穷。近来赢得伤春病，柳弱花欹怯晓风。”

象结锦囊于怀，细读小简，又恐烟幽思增疾，乃剪乌丝简为回缄曰：“春日迟迟，人心悄悄。自因窥觏，长役梦魂。虽羽驾尘襟，难于会合；而丹诚皎日，誓以周旋。况又闻乘春多感，芳履违和，耗冰雪之研姿，郁蕙兰之佳气。忧抑之极，恨不翻飞。企望宽情，无至憔悴。莫孤短韵，宁爽后期。倘怳寸心，书岂能尽。兼持菲什，仰继华篇。”诗曰：

“见说伤情为见春，想封蝉锦绿蛾颦。叩头报与烟卿道，第一风流最损人。”

门媪既得回报，径赍诣烟阁中。

武生为府掾属，公务繁伙，或数夜一直，或竟日不归。是时适值生入府曹，烟拆书得以款曲寻绎。既而长太息曰：“丈夫之志，女子之心，情契魂交，视远如近也。”于是阖户垂幌为书曰：“下妾不幸，垂髫而孤。中间为媒妁所欺，遂匹合于琐类。每至清风朗月，移玉桂以增怀；秋帐冬釭，泛金徽而寄恨。岂期公子忽贻好音。发华缄而思飞，讽丽句而目断。所恨洛川波隔，贾午墙高。联云不及于秦台，荐梦尚遥于楚岫。犹望天从素恳，神假微机，一拜清光，九殒无恨。兼题短什，用寄幽怀。”诗曰：

“画檐春燕须同宿，兰浦双鸳肯独飞。长恨桃源诸女伴，等闲花里送郎归。”

封讫，召门媪令达于象。象览书及诗，以烟意稍切，喜不自持。但静室焚香，虔祷以俟。

忽一日将夕，门媪步而至，笑且拜曰：“赵郎愿见神仙否?”赵惊，连问之。传烟语曰：“今夜功曹府直，可谓良时。妾家后庭，郎君之前垣也。不逾惠好，专望来仪，方寸万种，悉俟晤语。”既曛黑，象乃跻梯而登。烟已令重榻而下。既下，见烟靓妆盛服，立于花下。拜讫，俱以喜极不能言。乃相携自后门入房中。背釭解幌，尽缱绻之意焉。及晓钟初动，复送象于垣下。烟执象泣曰：“今日相遇，乃前生姻缘耳。勿谓妾无玉洁松贞之志，放荡如斯。直以郎之风调，不能自顾，愿深鉴之。”象曰：“揖希世之貌，见出人之心，已誓幽衷，永奉欢狎。”言讫，象逾垣而归。明日，托门媪赠烟诗曰：

“十洞三清虽路阻，有心还得傍瑶台。瑞香风引思深夜，知足蕊宫仙驭来。”

烟览诗微笑，复赠象诗曰：

“相思只怕不相识，相见还愁却别君。愿得化为松上鹤，一双飞去入云行。”

封付门媪，仍令语象曰：“赖妾有小小篇咏，不然，君作几许大才面目?”兹不盈旬，常得一期于后庭矣。展微密之思，罄宿昔之心。以为鱼鸟不知，神人相助。或景物寓目，歌诗寄情，来往更繁，不能悉载。如是者周岁。

无何，烟数以细过挞其女奴。奴阴衔之，乘间尽以告公业。公业曰：“汝慎言，我当伺察之。”后至直日，乃伪陈状请假。殆如常入直，遂潜于里门。街鼓既作，匍伏而归。循墙至后庭，见烟方倚户微吟，象则据垣斜睇。公业不胜其愤，挺前欲擒。象觉跳去，搏之，得其半襦。乃入室，呼烟诘之。烟色动声战，而不以实告。公业愈怒，缚之大柱，鞭楚流血。但云：“生得相亲，死亦何恨。”深夜，公业怠而假寐。烟呼其所爱女仆曰：“与我一杯水。”水至，次尽而绝。公业起，将复笞之，已死矣。乃解缚，举至阁中，连呼之，声言烟暴疾至殒。后数日，葬于北邙。而里巷间皆知其强死矣。象因变服易名，远窜江浙间。

洛阳才士有崔、李二生，常与武掾游处。崔赋诗末句云：

“恰似传花人饮散，空床抛下最繁枝。”

其夕，梦烟谢曰：“妾貌虽不逮桃李，而零落过之。捧君佳计，愧仰无已。”李生诗末句云：

“艳魄香魂如有在，还应羞见坠楼人。”

其夕，梦烟戟手而言曰：“士有百行，君得全乎?何至矜片言，苦相诋斥!当屈君于地下面证之。”数日，李生卒。时人异焉。皇甫枚为之作传。

非烟自伤非偶，逾节被杀，传者伤之。虽然，公业粗悍矣，未甚也。有杜大中者，自行伍为相，与物无情，西人呼为“杜大虫”。虽妻有过，以公杖杖之。有爱妾，才色俱绝，大中笺表皆出其手。尝作《临江仙》词，有“彩凤随鸦”之句。一日，大中见之，怒曰：“鸦且打凤！”掌其面，折项而毙。以一语之忤，遂至杀身，较之非烟，不十倍冤乎！虽然，犹有忤也。齐文宣宠幸薛嫔，忽疑其与清河王岳通，无故斩首，藏之于怀，山东山宴。劝酬始合，忽探出头投于柈上，支解其尸，弄其髀为琵琶。一座莫不丧胆。为之宠者，不亦难乎。虽然，犹有疑也。晋石祟每使美人劝饮，不能劝，则杀之。丞相导量不宏，每每过醉。大将军敦独不肯饮，已杀二人矣。导劝使速尽，敦曰：“彼自杀人，与我何与!”王恺尝置酒，女妓吹笛，小失声韵，便令黄门敲杀之。一座改容。尔朱文略豪纵不逊。平秦王有七百里马，文略敌以好婢，赌取之。明日，平秦王致请，文略杀马及婢，以二银器盛婢头马肉遗之。夫村市小民求一妻女，千难万难，幸不致无盐、嫫母，乡党争庆，以为五百年修德所致。而此数人者，视朱颜绿鬓，曾草菅之不若，其真无人心者哉。

○南唐昭惠后

南唐后主昭惠后周氏，小字娥皇。生三子，皆秀嶷。其季仲宣，标宇清峻，后尤钟爱，自鞠视之。后既病，仲宣甫四岁，育于别院。恕遘暴疾卒。后闻之哀恸，遂至大渐。后主朝夕视食，药非亲尝不进，衣不解带者累夕。薨时年二十有九。明年，迁柩于园寝。后主哀苦骨立，杖而后起；自为诛辞，甚凄婉。每于花朝月夕，无不伤怀。如：

“又见桐花发旧枝，一楼烟雨暮凄凄。凭栏惆怅人谁会，不觉潸然泪眼低。层城亡复见娇姿，佳节缠哀不自持。空有当年旧烟月，芙蓉池上哭蛾眉。”

皆因后作。又尝与后移植梅花于瑶光殿之西，及花时而后已殂，因成诗云：

“失却烟花主，东君不自知。清香更何用，犹发去年枝。”

○杨太真

禄山之乱，以诛国忠为名。上欲使皇太子监国，而自亲征。国忠惧，泣诉妃。妃衔土请命，乃止。十五载，六月潼关失守，上幸蜀。至马嵬驿，兵乱，杀国忠，围未解。上出问其故，高力士以贵妃为言。驿有小巷，上不忍回行宫，于巷中倚杖欹首而立。京兆司韦锷谏曰：“愿陛下割恩，以宁国家。”上逡巡入行宫，使力士赐妃死。妃泣涕呜咽，语不胜情。乃曰：“大家好住，妾诚负国，死不恨矣。乞容礼佛。”帝曰：“愿妃子善地受生。”力士遂缢之于佛堂前之梨树下。才绝，而南海进荔枝至。上观之，长号数四，使力士祭之。祭罢，以绣衾覆体，置于驿亭中。六军乃解围。瘗于西郭之外一里许道北坎下。妃时年三十八。上持荔枝于马上谓张野狐曰：“此去剑门，鸟啼花落，水绿山青，无非助朕悲悼妃子之情耳。”上至斜谷口，属霖雨涉旬。于栈道雨中，闻铃声隔山相应，因采其声为《雨霖铃》曲，以寄恨焉。

按：马嵬坡在咸阳西。店媪于梨树下得锦袜一只，过客传玩，每出百钱，由是致富。妃坟上有土似粉，洗面能去垢。明皇作所遗罗袜铭曰：

“罗袜罗袜，香尘生不绝。细细圆圆，地下得琼钩；窄窄弓弓，手中弄初月。犹如脱履弄纤圆，恰似同衾见时节。方知清梦事非虚，暗引相思几时歇!”

至德二年，既收复西京，十一月，上自成都还，使祭之。后欲改葬，礼部侍郎李揆奏曰：“今改葬故妃，恐龙武将士疑惧。”肃宗遂止。上皇密令中官潜移葬于它所。妃之初瘗，以紫褥裹之。及移葬，肌肤已消释矣，胸前尤有锦香囊在焉，中官葬毕以献，上皇置之怀袖。又令画工写妃形于别殿，朝夕视之而欷歔焉。上皇在南内，常梦中见妃子于蓬山太真院。作诗咏之，使焚于马嵬坡下。诗云：

“风急云惊雨不成，觉来仙梦甚分明。当时苦恨银屏影，遮隔仙姬祗听声。”

忽一夕，登勤政楼，凭阑南望，烟月满目。上因自歌曰：“庭前琪树已堪攀，塞外征人殊未还。”歌歇，闻里中隐隐有歌声者。顾力士曰：“得非梨园旧人乎？”翌日，力士潜求于里中，因召与同去，果梨园弟子也。其后，上复与妃侍者红桃歌《梁州》之调，贵妃所制也。上御玉笛为之倚曲。曲罢，相视无不掩泣。至德中，复幸华清宫。从官嫔御，多非旧人。上于望京楼下，命张野狐奏《雨霖铃》曲。上四顾凄凉，不觉流涕。新丰女伶谢阿蛮，善舞《凌波曲》，是日诏令舞。舞罢，阿蛮因进金粟装臂环，曰：“此贵妃所赐。”上持之，凄然垂涕曰：“我祖大帝破高丽，获此二宝，一紫金带，一红玉支。朕以岐王进《龙池篇》，赐之紫金带。红玉支赐妃子。后高丽上言：‘本国因失此宝，风雨(亻+上天天下心)时，民离兵弱。’朕以得此不足为贵，乃命还其紫金带，惟此不还。朕今再睹之，益兴悲念矣。”但吟：

“刻木牵丝作老翁，鸡皮鹤发与真同。须臾舞罢寂无事，还似人生一梦中。”

○孙楚

孙楚妻亡，为文悼之。武子见其文曰：“未知文生于情，情生于文，见此使人增伉俪之重。”

○元微之

元微之元配韦氏，字蕙聚，有才思，官未达而苦贫早逝。元不胜其悲，为诗悼之云：

“谢家最小偏怜女，嫁与黔娄百事乖。顾我无衣搜荩箧，泥他沽酒拔金钗。野蔬充膳甘长藿，落叶添薪仰古槐。今日俸钱过百万，为君营奠复营斋。”

又云：

“曾经沧海难为水，除却巫山不是云。”

继娶河东裴氏，字柔之，亦能诗。

微之负崔莺，宜得此报！

○傅若金

元时新喻傅若金（字与砺），娶孙蕙兰为妇。蕙兰时年二十三，高朗秀慧，精近体五、七言。嫁五月而卒，寓殡湘中。傅念之不置，作诗云：

“湘皋烟草碧纷纷，泪洒东风忆细君。浪说嫦娥能入月，虚疑神女解为云。花阴昼坐闲金剪，竹里春游冷翠裙。留得丹青残锦在，伤心不忍读回文。”

蕙兰亡后，若金搜其稿，编集成帙，题曰《绿窗遗稿》。有《窗前柳》一律云：

“窗里人初起，窗前柳正娇。卷帘冲落絮，开镜见垂条。坐对分金线，行防拂翠翘。流莺空巧语，倦听不须调。”

○徐文长

山阴徐渭，字文长，高才不售。胡少保宗宪总督浙西，聘为记室，宠异特甚。渭常出游，杭州某寺僧徒不礼焉，衔之。夜宿妓家，窃其睡鞋一只，袖之入幕，诡言于少保，得之某寺僧房。少保怒不复详，执其寺僧二三辈，斩之辕门。

渭为人猜而妒。妻死后再娶，辄以嫌弃。续又娶小妇，有殊色。一日，渭方自外归，忽户内欢笑作声，隔窗斜视，见一俊僧，年可二十余，拥其妇于膝，相抱而坐。渭怒，往取刀杖，趋至欲击之，已不见矣。问妇，妇不知也。后旬日，复自外归，见前少年僧与妇并枕昼卧于床。渭不胜愤怒，声如吼虎，便取灯檠刺之，中妇顶门而死，遂坐法系狱。后有援者获免。一日闲居，忽悟僧报。伤其妇死非罪，赋《述梦诗》二章云：

“伯劳打始开，燕子留不住。今夕梦中来，何似当初不飞去。怜羁雌，嗤恶侣。两意茫茫坠晚烟，门外鸟啼泪如雨。”

“跣而濯，宛如昨，罗鞋四钩闲不着。棠梨花下踏黄泥，行踪不到栖鸳阁。”

自是绝不复娶。

○欧阳詹

欧阳詹，字行周，泉州晋江人。弱冠能属文，天纵浩汗。贞元元年登进士第。薄游太原，于乐籍中因有所悦，情甚相得。及归，乃与之盟曰：“至都当相迎耳。”即洒泣而别，仍赠之诗曰：

“驱马渐觉远，回头长路尘。高城已不见，况复城中人。去意既未甘，居情谅多辛。五原东北晋，千里西南秦。一屦不出门，一车无停轮。流萍与系瓠，早晚期相亲。”

除国子四门助教，住京。籍中者思之不已，经年得疾，且甚，乃危妆引髻，刃而匣之。顾谓女弟曰：“吾其死矣。苟欧阳生使至，可以是为信。”又遗之诗曰：

“自从别后减容光，半是思郎半恨郎。欲识旧时云髻样，为奴开取缕金籍。”

绝笔而逝。及詹使至，女弟如言。径持归京，具白其事。詹启函阅之，为之恸怨，涉旬，生亦殁。

○朝云

王朝云，钱塘名妓也。坡公绝爱幸之，纳为长侍。及贬惠州，家妓都散去，独朝云依依岭外。坡公甚怜之。作诗云：

“不似杨枝别乐天，却如通德伴伶玄。阿奴络秀方同老，天女维摩忽解禅。经卷药炉新活计，舞裙歌扇旧因缘。丹成随我三山去，不作巫阳云雨仙。”

已而朝云卒，临终诵《金刚经》四句而绝。葬于定惠苑竹林中。复和前韵以悼之云：

“苗而不秀亦其天，不使童鸟与我玄。驻景恨无千岁药，赠行惟有小乘禅。伤心一念偿前债，弹指三生断后缘。归卧竹根无近远，夜灯勤礼塔中仙。”

公又有《西江月》词《咏梅花》云：

“玉骨那愁瘴雾，冰肌自有仙风。海仙时遣探芳丛，倒挂绿毛幺凤。素面翻嫌粉涴，洗妆不褪唇红。高情已逐晓云空，不与梨花同梦。”

亦为朝云也。

适子瞻在惠州，与朝云闲坐，时青女初至，落水萧萧，凄然有悲秋之意。命朝云把大白，唱“花褪残红”，朝云歌喉将转，泪满衣襟。子瞻诘其故，答曰：“奴所不能歌，是‘枝上柳绵吹又少，天涯何处无芳草’也。”子瞻大笑曰：“吾方悲秋，汝又伤春矣。”遂罢。朝云不久病死，子瞻终身不复听此词。

坡公又有婢名春娘。公谪黄州，临行，有蒋运使者饯公。公命春娘劝酒。蒋问：“春娘去否？”公曰：“欲还母家。”蒋曰：“我以白马易春娘可乎？”公诺之。蒋为诗曰：

“不惜霜毛雨雪蹄，等闲分付赎蛾眉。虽无金勒嘶明月，却有佳人捧玉卮。”

公答诗曰：

“春娘此去太匆匆，不敢啼叹懊恨中。只为山行多险阻，故将红粉换追风。”

春娘敛衽而前曰：“妾闻景公斩厩吏，而晏子谏之；夫子厩焚而不问马，皆贵人贱畜也。学士以人换马，则贵畜贱人矣！”遂口占一绝辞谢，曰：

“为人莫作妇人身，百般苦乐由他人。今日始知人贱畜，此生苟活怨谁嗔。”

下阶触槐而死。公甚惜之。

○蔡确

蔡持正确谪新州，侍儿琵琶偕行。常养一鹦鹉，甚慧，丞相呼琵琶，即扣一响板，鹦鹉传呼之。琵琶逝后，误扣响板，鹦鹉犹传呼不已，丞相大恸，因作诗曰：

“鹦鹉言犹在，琵琶事已非。伤心瘴江水，同渡不同归。”

悒悒不乐，不久遂终。

○窦巩

窦巩（拾遗叔向子，与兄常、牟、群、庠，号窦氏五龙）与妓东东善。东东早亡，巩作诗悼之云：

“芳菲美艳不禁风，未到春残已坠红。惟有侧轮车上驿，耳边长似叫东东。”

○周子文

宋有陈袭善者，游钱塘，与营妓周子文甚狎，挟之遍历湖山。后袭善去为河朔掾，宿奉高驿，梦子文搴帏颦蹙，挽之不可，冉冉悲啼而殁。久之，得故人书，云：“子文死矣。”按其期，则宿奉高驿时也。既归，游鹫岭，作《渔家傲》以寄情焉，词曰：

“鹫岭峰前栏独倚，愁眉促损愁肠碎。红粉佳人伤别袂。情何已，登山临水年年是。

常记同来今独至，孤舟晚飏湖光里。衰草斜阳无限意，谁与寄，西湖水是相思泪。”

○张红桥

张红桥，闽县良家女也。居于红桥之西，因以自号。聪敏博学，雅善属文。豪右争欲聘之，悉不从。父母问其故，张曰：“欲得才如李青莲者事之耳。”于是操觚之士闻之，咸托五字为媒。张俱第其优劣，终无所答。邑人王恭寄以诗曰：

“重帘空见日昏黄，络纬啼来也断肠。几度系书君不答，雁飞应不到衡阳。”

永泰王偁尤所钟念，乃税其邻舍以居。一日，张方睡起，偁窃见之。遂寄以诗曰：

“象牙筠箪碧纱笼（栊），绰约佳人睡正浓。半抹晓烟笼芍药，一泓秋水浸芙蓉。神游蓬岛三千界，梦绕巫山十二峰。谁把棋声惊觉后，起来香汗湿酥胸。”

张得之，怒其轻薄，遂深居不出。久之，偁悒悒而归。最后偁之友福清林鸿道过其居，留宿东邻。适见张焚香庭前，因托邻妪投之诗曰：

“桂殿焚香酒半醒，露华如水点银屏。含情欲诉心中事，羞见牵牛织女星。”

张捧诗为之启齿，援笔而答曰：

“梨花寂寂斗婵娟，银汉斜临绣户前。自爱焚香消永夜，从来无事诉青天。”

妪持诗贺鸿曰：“张娘子自束发以来，持诗求通者无虑数十，曾未挥答，仅见此耳。”鸿亦大喜过望，因使妪通殷勤。越月余，始获命。鸿遂舍于其家，以外室处之。定情之夕，鸿作诗曰：

“云娥酷似董娇娆，每到春来恨未消。谁道蓬山天样远，画阑咫尺是红桥。”

张诗曰：

“芙蓉作帐锦重重，比翼和鸣玉漏中。共道瑶池春似海，月明飞下一双鸿。”

自是唱和推敲，情好日笃。

王偁闻其事，即盛饰访鸿，求张一见。张愈自匿。鸿谓张曰：“卿独不闻庞公之妻，拜司马德操乎？”张曰：“以吾之不可，学柳下惠之可。”于是鸿不能强。偁乃密赂侍者，潜窥室内。见鸿适与张狎，因作《酥乳》、《云鬓》二诗以戏之。《酥乳》诗曰：

“一双明月贴胸前，紫禁葡萄碧玉圆。夫婿调疏（酥）绮窗下，金茎几点露珠悬。”

《云鬓》诗曰：

“香鬟三尺绾芙蓉，翠耸巫山雨后峰。斜倚玉床春色去，鸦翎蝉翼半蓬松。”

张愈恚怒。偁知其意，乃挽鸿游三山。越数日，鸿绝裾逃归。夜至所居，张方倚桥而望。鸿作诗曰：

“溶溶春水漾璚瑶，两岸菰蒲长绿苗。几度踏青归去晚，却从灯火认红桥。”

其二曰：

“素馨花发暗香飘，一朵斜簪近翠翘。宝马来归新月上，绿杨影里倚红桥。”

其三曰：

“玉阶凉露滴芭蕉，独倚屏山望斗杓。为惜碧波明月色，凤头鞋子步红桥。”

张属而和曰：

“桂轮斜落粉楼空，漏水丁丁烛影红。露湿暗香珠翠冷，赤阑桥上待归鸿。”

其二曰：

“桥畔千花照碧空，美人遥隔水云东。一声宝马嘶明月，惊起沙汀几点鸿。”

其三曰：

“草香花暖醉春风，郎去西湖水向东。斜倚石阑频怅望，月明孤影笑飞鸿。”

后一年，鸿有金陵之游，乃作《大江东》一阕留别，曰：

“钟情太甚，人笑我，到老也无休歇。月露烟云多是恨，况与玉人离别。软语叮咛，柔情婉恋（娈），熔尽肝肠铁。歧亭把酒，水流花谢时节。应念翠袖笼香，玉壶温酒，夜夜银屏月。蓄喜含嗔多少态，海岳誓盟都设。此去何之，碧云春树，合晚翠千叠。图将羁思，归来细与伊说。”

张亦依韵赋别，曰：

“凤凰山下，玉漏声，恨今宵容易歇。一曲阳关歌未毕，栖鸟哑哑催（人）别。含怨吞声，两行珠泪，渍透千里铁。柔肠几寸，断尽临歧时节。还忆浴罢画眉，梦回携手，踏碎花间月。漫道胸前怀豆蔻，今日总成虚设。桃叶渡头，河冰千里，合冻云叠叠。寒灯旅邸，荧荧与谁闲说。”

又明年，鸿寄《摸鱼儿》一阕，绝句七首。其词曰：

“记得红桥，少年游冶，多少雨情云绪。金鞍几度归来晚，笑靥相迎朱户。断肠处，半醉微醒，灯暗夜深语。问情几许？情应似吴蚕吐茧，撩乱千万缕。别离处，淡月乳鸦啼曙。泪痕深，红袖污，深怀遐想何年了，空寄锦囊佳句。春欲去，恨不得，长缨系日留春住。相思最苦。莫道不消魂，衷肠铁石，涕泪也如雨。”

其诗曰：

“女螺江上送兰桡，长忆春纤折柳条。归梦不知江路远，夜深和月到红桥。”

其二曰：

“骊歌声断玉人遥，孤馆寒灯伴寂寥。我有相思千点泪，夜深和雨滴红桥。”

其三曰：

“残灯暗影别魂消，泪湿鲛人玉线绡。记得云娥相送处，淡烟斜月过红桥。”

其四曰：

“春衫初试淡红绡，宝凤搔头玉步摇。长记看灯三五夜，七香车子度红桥。”

其五曰：

“一襟拥恨怨魂消，闲却鸣鸾白玉箫。燕子不来春事晚，数株杨柳暗红桥。”

其六曰：

“伤春雨泪湿鲛绡，别雁离鸿去影遥。流水落花多少恨，日斜无语立红桥。”

其七曰：

“绮窗别后玉人遥，浓睡才醒酒未消。日午卷帘风力软，落花飞絮满红桥。”

先是，张自鸿去后，独坐小楼，居常郁郁无聊。及鸿诗词至，遂感念成疾，不数月而卒。无何，鸿归，遽往访之。道中作诗曰：

“三千客路动行镳，远别归来兴欲飘。只恐凤楼人待久，玉鞭催马上红桥。”

及至红桥，闻张已卒，失声号绝。徬徨之际，忽见床头玉珮玦悬一缄，拆之，有《蝶恋花》一阕及七绝句。其词曰：

“记得红桥西畔路，郎马来时，系在垂杨树。漠漠梨云和梦度，锦屏翠幙留春住。”

其诗曰：

“床头络纬泣秋风，一点残灯照药丛。梦吉梦凶都不定，朝朝望断北来鸿。”

其二曰：

“井落金瓶信不通，云山渺渺暗丹枫。轻罗暗湿鸳鸯冷，闲听长宵嘹唳鸿。”

其三曰：

“寂寂香闺枕簟空，满阶秋雨落梧桐。内家不遣园陵去，音信何缘寄塞鸿。”

其四曰：

“玉箸双垂满颊红，关山何处寄书筒。绿窗寂寞无人到，海阔天高怨落鸿。”

其五曰：

“衾寒翡翠怯秋风，郎在天南妾在东。相见千回都是梦，楼头长日妒双鸿。”

其六曰：

“半帘明月影瞳瞳，照见鸳鸯锦帐中。梦里玉人方下马，恨他天外一声鸿。”

其七曰：

“一南一北似飘蓬，妾意君心恨不同。他日归来也无益，夜台应少系书鸿。”

鸿得诗词，悲感哀恨，殆不胜情。因赋物诗曰：

“柔肠百结泪悬河，瘗玉埋香可奈何！明月也知留佩玦，晓来长想画青蛾。仙魂已逐梨云梦，人世空传薤露歌。自是忘情惟上智，此生长抱怨情多。”

王偁亦以诗哭之，曰：

“湿云如醉护轻尘，黄蝶东风满四邻。新绿只疑销晓黛，落红犹记掩歌唇。舞楼春去空残日，月榭香飘不见人。欲觅梨云仙梦远，坐临芳沼独伤神。”

自后鸿每再过红桥，辄为之叹悒累日。

○张璧娘

林生子真，读书乌石山房，往返里巷间。有一姝，素服淡妆，倚门露半面曰：“徐徐行，谁氏郎君耶？”林愕然大惊，且口噤，猝无可语，行道之人复沓至，目招而过之。阳顾侍儿言他事，侍儿心知微指，志其居。归，令复往通殷勤。因访邻妪，知为张璧娘。

张璧娘者，良家女也，于归半岁夫亡。璧娘光丽艳美，妖冶动人。里中少年闻其新寡，竞委币焉，张皆不受。独窃从户窥林，心悦而好，恐不得当也。张所居后即山，山后折而数十步即林读书处。张即期以旦日踏青来会。当是时，载酒游者，趾相错也。张出，适与诸游者会。诸游者薄而观之，林亦混其中，各自引嫌，不交一语而归。林郁郁不自得，乃赋诗云：

“秋波频转瞥檀郎，脉脉低回暗断肠。只为旁人羞不语，缟衣飘渺但闻香。”

张所居妆台之上，又有复阁枕山麓，甚秘。先是，林遣侍儿至张所，张阴教置之。是夕，张使侍婢引林匿复阁中。夜静，张篝灯至，遂为长夜之欢。平明，林从山麓而出。如是者累月。而张亦时诣林读书山房，谑浪绸缪，无所不至。

无何，林移家临汀，就父公署。临别之夕，不复与言，但与张极欢痛饮而已。明日，登车径去。久之，张始知林去远，忽忽若有亡。又以林去不为一言，轻负其德，感想懊恨，遂成沉疴。因为诗一章以寄林，云：

“黄消鹅子翠消鸦，簟拂层波帐九华。裙帛褪来腰束素，钏金松尽臂缠纱。床前弱态眠新柳，枕上回鬟压落花。不信登墙人似玉，断肠空盼宋东家。”

林得诗，始知张病，惟日饮泣而已。因觅入会城者，附书问起居，且与为约。而张于数日前死矣。使者归，言其状，林失声投地，几不自胜。因作悼亡二绝云：

“有客何来自越城，闻君去伴董双成。相期总在瑶池会，不向人间哭一声。

潘岳何须赋悼亡，人间无验返魂香。更怜三载穷途泪，犹洒秋风一万行。”

明年，林自临汀归闽，逡巡过张所居，尘网妆楼，燕鸣故垒，而张已埋玉西郊矣。林自是不复读书旧馆，复赋感旧诗二章，曰：

“落梅到地夜无声，（巾兼）挂空阶碎月明。徒倚朱阑人不见，双悬清泪听寒更。梅花历落奈愁何，梦里朱楼掩泪过。记得去年今夜月，美人吹入笛声多。”

璧娘素善音，而尤善吹箫。往诣林书房，曾倚梅三弄，故林诗及之。

○杨幽妍

幽妍，小字胜儿。生母刘行一，在南院负艳声，早岁落籍，去嗣陈氏。陈之姨董四娘，挈往金阊，习吴语，遂善吴歈。董笑曰：“是儿甫八岁，如小燕新莺，不知谁家郎有福，死此雏手。”陈殁，抚于杨媪。媪奇严，课书，课绣，课弹棋，妙有夙解，不督而能。女兄弟多方狡狯，嘲弄哈（咍）侮，终不能勾其一粲也。庚申，杨媪避难吴越，载幽妍与俱，年已破瓜矣。薄幸难嫁，有心未逢，俯首叩膺，形于咏叹。

一日，遇张圣清于秀林山之屯云馆，郡妓满前，席纠无主。独幽妍兀坐匡床，旁无转瞩，掠鬟舐袖，笑而不言。私祷曰：“侬得偶此生，死可矣！”圣清才高笔隽，骨采神恬，造次将迎，绸缪熨帖，人莫觉其为廉察使子也。舟中载图史弘索，悉付小青衣排当。小青衣能射主人意中事，兼工竹肉。圣清曰：“此西方迦陵鸟”，以迦陵呼之。每携入竹屿花溪，递作新弄。而最不喜平康狭邪之游，谓此辈正堪与须头奴、大腹长鬣贾相征逐，岂容邪魔入我心腑。至是幽妍目成者久之，明日遂合镜于舟次焉。于时溽暑，昼则布席长林，暮则移桡别渚。疏帘清簟，萦绕茶烟；翠管朱弦，淋漓酒气。幽妍自谓十五岁以前，未尝经此韵人韵事。即圣清亦曰：“世岂有闺中秀、林下风，具足如胜儿者乎！”昵熟渐久，绝不角劲语媟词，两人交相怜，亦复交相重。曰：“吾曩过秀州，草庵外闻老尼经声，跃然抱出世之想。自惭绊缚，不能掣鞴奋飞。今睨君串珠缠臂，持戒精严，同心如兰，愿言倚玉。十年不死，请事空王。宿羽流萤，实闻此语。”圣清饮涕而谢之。

七月，应试白下，幽妍送别青溪。注盼捷音，屈指归信，并尔杳然。及重九言旋，而幽妍先驱渡江去矣。自此低迷憔悴，瘵疾转深，腰减带围，骨见衣表。王修微谓友人曰：“吾生平不解相思病何许状，亦不识张郎何许人。今见杨家儿大可怜，始知张郎能使人病，病者又能愿为张郎死，更不顾立枯为人腊矣。”圣清闻之，遣急足往视。幽妍开缄捧药，涕泗泛滥。媪凶忍，闭绝鱼雁，消息不通。幽妍典簪珥赂侍儿，属桃叶渡闵老作字，以达意焉。扃鐍斗室，不见一人，即王孙贵游剥啄者，指刀绳自矢而已。媪卞怒益甚，挝詈无人理，取死数四，救而复甦，不得已复载之东来。圣清侦状，义不负心。有侠客徐内史，就中为调人，弹压悍媪，无得故悬高价，杀此铁石儿。媪唯唯。圣清乃纳聘，迎为少妇。稽首廉察公，逡巡如女士，且觊宜男，弗诘责也。比入室，病甚，犹强起薰香浣衣，劈笺涤砚。圣清手书唐人百绝句授之，读皆上口，又雅能领略大义，每环回离肠断魂之句，掩抑不自胜，真解语花也。病中解脱，了无怖容，佛号喃喃，手口颇相续。忽索镜自照，不觉拍几恸哭曰：“胜儿薄命，遂止于斯。”又好言谓圣清曰：“君自爱，切勿过为情痴，旁招诃笑。妾如有知，当转男子身以报君耳！”又曰：“妾命在呼吸，偃大人新宅不祥，盍移就郡医疗之？”岁逼除夕，圣清归侍椒觞，别去。幽妍惙惙喘益促。侍儿问有何语传寄郎君，但瞪目捶胸不复成声矣。盖壬戌腊月二十七日也。圣清奔入城，且号且含敛，延僧修忏，撤荤血者兼旬。选地于龙华里葬焉。结茅庵，祀文佛如来，偿其始愿。雕刻紫檀主，置座隅，或怀之出入衣袖衾裯间。食寝必祝，祝必啼，未几亦病死。

居士曰：“琅玡王伯舆终当为情死。乃知生而不死，死而复生者，俱非情之至也。”

○颜令宾

颜令宾居南曲中，举止风流，好尚甚雅，亦颇为时贤所厚。事笔砚，有词句。见举人尽礼祗奉，多乞歌诗，以为留赠，五彩笺常满箱箧。后疾病且甚。值春暮，景色晴和，命侍女扶坐于砌前，顾落花而长叹数四。因索笔题诗云：

“气余三五喘，花剩两三枝。话别一樽酒，相邀无后期。”

因教小童曰：“为我持此出宣阳亲仁已来，逢见亲第郎君及举人，即呈之云：‘曲中颜家娘子将来，扶病奉候郎君。’”因令其家设酒果以待。逡巡至者数人，遂张乐欢饮。至暮，涕泗交下曰：“我不久矣，幸各制哀輓以送我。”初，其家必谓求赙，送于诸客，甚喜。及闻其言，颇慊之。及卒，将瘗之日，得书数篇。其母拆视之，皆哀輓词也。母怒，掷之于街中，曰：“此岂救我朝夕也！”

其邻有刘駞駞，聪爽能为曲子词。或云尝私于令宾。因取哀词数篇，教挽柩前同唱之，声甚悲怆。是日瘗于青门外。或有措大逢之，他日召駞駞使唱，駞駞尚记其四章。一曰：

“昨日寻仙子，轜车忽在门。人生须到此，天道竟难论。客至皆连袂，谁来为鼓盆。不堪襟袖上，犹印旧眉痕。”

二曰：

“残春扶病饮，此夕最堪伤。梦幻一朝毕，风花几日狂。孤鸾徒照镜，独燕懒归梁。厚意那能展，含酸奠一觞。”

三曰：

“浪意何堪念，多情亦可悲。骏奔皆露胆，麏至尽齐眉。花坠有开日，月沉无出期。宁言掩丘后，宿草便离离。”

四曰：

“奄忽那如此，夭桃色正春。捧心还动我，掩面复何人。岱岳谁为道，逝川宁问津。临丧应有主，宋玉在西邻。”

自是盛传于长安，挽者多唱之。或询駞駞曰：“宋玉在西，莫是你否？”駞駞哂曰：“大有宋玉在。”

○余季女

元余秀女，临海儒家女也。有容德，善属文，赘水宗道。月余，宗道愧己不若，辄辞归，闭门读书，久不之。余裁诗五章招之。一章云：

“妾谁怨兮薄命，一气孔神兮化生若甑。春山娟兮秋水净，秉贞洁兮妾之性，聊复歌兮违遣兴。”

二章云：

“夜梦兮食梨，命灵氛兮与余占之。曰‘行道兮迟迟’，敛角枕兮粲如，风动帷兮心悲。”

三章云：

“云黯黯兮雪飞刺，夫子介兮如石。苦复留兮不得，望平原兮太息，涕泗横兮沾臆。”

四章云：

“送子去兮春树青，望子来兮秋树零。树有枝兮枝有英，我胡为兮茕茕，子在此兮山城。”

五章云：

“织女兮牛郎，岂为化兮为参商，欲经渡兮河无梁。霜露侵袭兮病偃在床。嗟嗟夫子兮谁与缝裳？”

宗道卒不听。忽梦余来诀曰：“妾委蜕矣，子盍送我。”既而讣至。宗道未几悲死。

○冯爱生

龙子犹《爱生传》云：爱生非吴产，亦不审谁姓，年十四，或鬻于金阊之冯妪家。冯累世为青楼冠。而吴语一时呼某姬曰某生，故曰冯爱生也。妪产四女，皆名姬，而季名喜者尤著。四姬以次适人，妪意亦怠。而其妇八娘子主家，新寡，得爱生女之。

生美而慧，居半岁，能操吴音，逾年名大噪。洪饮善谑，间侑酒者，佥谓不迎生不欢。同辈多忌其谈锋，然竟无以中。而生亦志厌风尘，日求得有心人而事之。第有心矣，力或不逮；其力饶者，又或无当生意。以故对客，每悒悒失态，辄呼巨白自浇，取醉而已。

邑子丁仲，与生善，谋破产纳生，事久不就。而生益内窘，时时病。八娘子亦厌之。乃匆匆适茸城公子，非其志也。公子得生不甚怜重，生愈不堪，病日甚，乃复还冯。未几死。死之日，年才十九。呜呼，红颜薄命，曾有如爱生者乎！十四未知名，十九病死，中间衣锦食甘，选胜而游，剪红浮白，谑浪笑傲于王孙公子之场者，才三四年耳。以生之风调，更得从容旬载，庶几一遇，可毕此生无憾。即不然，而效彼蚩蚩者流，安意风尘，而无远志，则此三四年者，亦可稍占人生万一之娱。而不幸早慧，洞识青楼风波之恶，故汲汲求事有心人，不得，以致衔郁以死。悲夫！虽然，男儿薄幸，有力者甚焉。即假生数年，犹未必遂生之志，徒多苦生耳。然则天之纵生以慧者，适以祸生；而其啬生以寿者，安知非怜生而脱之也。于生又何悲哉！生既殡厝于郊外，久不葬。丁仲谋醵钱市穴，而洞庭计无功年少乐义，与生亦有旧，余偶为言，无功毅然倡之，因得金若干。仍付其家，使易容棺地于某所，以某月日入土。知其事者，咸白衣冠送之。呜呼！宋词人柳七不得志于时，落魄以死，赖诸名妓醵钱而葬。今爱生不葬于妓家，而葬于吾党，所以报也。则吾又安知今之所谓爱生者，非即宋之诸名妓中人乎？而封此一坏土，以俟后之好事者，怜之吊之，志之铭之，亦庶几与乐游原柳七墓并传不朽矣。

○永康公主

唐主李昪受吴主禅，奉为让皇。琏，让皇长子也。先主封琏中书令、池州刺史。将赴上京，卒于池口舟中，年十九岁。初，先主第四女，琏纳之为妃。贤明温淑，容范绝世。及禅代，封永康公主。闻有人呼公主，则呜咽流涕，辞不愿称。宫中为之惨戚。琏卒，永康公主身穿缟素，斥去容饰，不茹荤血，惟诵佛书，但自称未亡人，朝夕焚香对佛。自誓曰：“愿儿生生世世莫为有情之物。”居延和宫，年二十四岁，无疾坐亡。凡五夕，光如剪练长丈余，自口而出。至殓，温软如生。先主悼痛，诏李建勋刻碑宫中，纪其异焉。

○刘令娴

刘令娴，孝绰之第三妹也。孝绰三妹并有才学，而令娴文尤清拔。适东海徐悱。悱为晋安郡，丧还建业，令娴为文以祭，云：“惟君德爰礼智，才兼文雅，学比山成，辩同河泻。明经擢秀，光朝振野。调逸许中，声高洛下。舍潘度陆，超终迈贾。二仪既肇，判合始分，简贤依德，乃隶夫君。外治徒奉，内佐无闻，幸移蓬性，颇习兰薰，式侍琴瑟，相酬典坟。辅仁难验，神情易促，雹碎春红，霜雕夏绿，躬奉正衾，亲观启足，一见无期，百身何赎。呜呼哀哉！生死虽殊，情亲犹一，敢遵先好，手调姜橘。素俎空干，奠觞徒溢。昔奉齐眉，异于今日。从军暂别，正思楼中，薄游失返，尚比飞蓬，如当此诀，永痛无穷，百年何几，泉穴方同。”父勉本欲为哀词，及见此文，乃搁笔。

○李易安

宋李易安，名清照，济南李格非之女。适赵挺之子明诚为妻。明诚字德甫。在太学时，每朔望告谒，出质衣，取半千钱，步入相国寺，市碑文果实归，相对咀嚼展玩。有持徐熙《牡丹图》求钱二十万，留信宿，计无所得，卷还之，夫妇相向惋怅者数日。及连守两郡，竭俸入以事铅椠。每获一书，即日勘校装辑。得名画、彝器，亦摩玩舒卷，指摘疵病，尽一烛为率。故纸札精致，字画全整，冠于诸家。每饭罢，坐“归来堂”烹茶，指堆积书史，言某事在某书某卷第几叶第几行，以中否胜负为饮茶先后。中则举杯大笑，或至茶覆怀中，不得饮而起。靖康中，遭虏乱奔徙，所蓄渐散尽。未几，明诚病死。易安为文以祭曰：“白日正中，叹庞翁之机捷。坚城既堕，怜杞妇之悲深。”后再适张汝舟，未几反目。有启与綦处厚云：“猥以桑榆之晚景，配兹驵侩之下材。”侍者无不笑之。有《漱玉集》三卷行于世。其《声声慢》一词尤婉妙。词云：

“寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他晚来风急！雁过也，正伤心，却是旧时相识。满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏，点点滴滴。这次第，怎一个愁字了得！”

江道行曰：“自古夫妇擅朋友之胜，无如易安、德甫者。佳人才子，千古绝唱。汝舟之适，不蛇足耶！文君忍耻，犹云具眼相怜。易安乃逐水桃花之不若矣！”

○李弄玉

唐李弄玉，会稽人，家住若耶溪。从夫入函关，每以山水花木为娱。夫卒于旅，弄玉扶榇东归，过三乡，题《哀愤》诗于壁云：

“昔逐良人西入关，良人身殁妾空还。谢娘卫女不相见，为雨为云归旧山。”

后书“二九子，为父后，玉无瑕，弁无首，荆山石，往往有。”按：二九十八，木字也。子为父后，木下子，李字也。玉无瑕，去其点也。弁无首，存其廾也。王下廾，弄字也。荆石多韫玉。合之是“李弄玉”三字也。以笔墨非妇女事，故隐之。

○薛宜僚

薛宜僚，会昌中为士庶子，充新罗册赠使。由青州泛海，船频阻恶风雨，至登舟，却漂回，泊青州，邮传一年。节度乌汉贞加礼焉。有籍中饮妓段东美者，薛颇属情。连帅置于驿中。是春，薛发日，祖筵，呜咽流涕。东美亦然。乃于席上留诗曰：

“阿母桃花方似锦，王孙草色正如烟。不须更向沧溟望，惆怅欢娱恰一年。”

薛到外国，未行册礼，旌节晓夕有声，旋染疾。谓判官苗田曰：“东美何故频见梦中乎？”数日而卒。苗摄大使行礼。薛旅榇回及青州，东美乃请告至驿，素服拜奠，抚柩哀号，一恸而绝。

○薄少君

薄少君，娄东秀士沈承妻也。承字君烈，有隽才而夭。薄为诗百首悼之。及期，少君亦逝。今录其六云：

“浊世何争顷刻光，人间真寿有文章。君文自可垂天壤，翻笑起翁是夭亡。

一片冰心白日寒，由他狞鬼状千般。相传地府威仪肃，莫作新诗谑冥官。

惜福持斋器不盈，清修何反促前程。冥途业镜如相照，照出枯肠菜几茎。

痛饮高谈读异文，回头往事已如云。他生纵有浮萍遇，政恐相逢不识君。

他人哭我我无知，我哭他人我则悲。今日我悲君不哭，先离烦恼是便宜。

饥肠寒骨儒非易，饰面违心在更难。地上有身无放处，不知地下可相安？”

○李仲文女

晋时武都太守李仲文，在郡丧女，年十八，权假葬郡城北。有张世之代为郡。世之男字子长，年二十，侍从在廨中。梦一女，年可十七八，颜色不常，自言“前府尹子，不幸早亡，会今当更生。心相爱乐，故来相就” 。如此五六夕，忽然昼见，衣服薰香殊绝。遂为夫妇，寝息。衣皆有袴，如处女。后仲文遣婢视女墓，因过世之妇相问，入廨中，见此女一只履在子长床下。取之，啼泣呼言发冢。归以示，仲文惊愕。遣问世之：“君儿何由得亡女履耶？”世之呼问儿，具陈本末。李、张并谓可怪。发棺视之，女体已生肉，颜姿如故，惟右脚有履。子长梦女曰：“我本得生。今为所发，自尔之后遂死，肉烂不得生矣。万恨之心，当复何言。”泣涕而别。出《法苑珠林》。

女之精诚，且能示形于所欢，而不能通梦于父母，自取发掘何耶！

○谈生

谈生者，年四十无妇，常感奋读书经。夜半，有女子，年可十五六，姿颜服饰天下无双，来就生为夫妇。自言：“我与人不同，勿以火照我也。三年之后方可照。”为夫妻，生一儿，已二岁。不能忍，夜伺其寝后，盗照视之。其腰以上，生肉如人，腰下但有枯骨。妇觉。遂言曰：“君负我！我垂生矣，何不能忍一岁，而竟相照也。”生辞谢，涕泣不可复止。云：“与君虽大义永离，然顾念我儿。若贫不自偕活者，暂随我去，当遗君物。”生随之去，入华堂室宇，器物不凡。以一殊袍与之曰：“可以自给。”裂取生衣裾留之而去。后生持袍诣市，睢阳王家买之，得钱千万。王识之曰：“是我女袍，此必发墓。”乃取拷之，生具以实对。王犹不信，乃视女冢，冢完如故。发视之，果棺盖下得衣裾。呼其儿，正类王女。王乃信之，即礼谈生以为王婿，表其儿为侍中。

情史氏曰：缺陷世界，可憾实繁，况男女私愿，彼亦有不可告语者矣。即令古押衙、许虞候精灵不泯，化为氤氲大使，亦安能嘿嘿而阴洽之乎！赋情弥深，蓄憾弥广，固其宜也。从来佳人才子，难于凑合。朱淑写恨于断肠，非烟溢情于锦袋。有心者怜之，幸而遇矣，而或东舍徒窥，西厢未践，交眉送恨，赓句联愁，一刻关心，九泉衔怨，与其不谐，不如不遇耳！又，幸而谐矣，而或墙蔓偶牵，原非连理，清风明月，怅然各天，絮语娇欢，终身五内，则又不如不谐者，镜花水月，犹属幻想之依稀也。又，幸而花植幽房，剑归烈士，两情相喻，永好勿谖，而或芝草先枯，彩云易散，红颜顿萎，白首何堪，剩粉遗琴，徒增浩叹，则又似不若飞鸟天边，任尔去来无定处；春风别院，不知摇落几枝花。痛痒纵非隔肤，犹不至摧肝触肺耳！嗟，嗟！无情者既比于土木，有情者又多其伤感，空门谓人生为苦趣，诚然乎，诚然乎！








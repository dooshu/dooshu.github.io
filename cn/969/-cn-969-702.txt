刘克庄　梅花十绝答石塘二林

纵赏梅园彼一时，枝头往往挂参旗。

可怜铁汉今衰飒，榾柮炉边自锻诗。

刘克庄

刘克庄　梅花十绝答石塘二林

东邻安得如渠白，西域何曾有许香。

苏二聪明真道著，杏花恐不敢承当。

刘克庄

刘克庄　梅花十绝答石塘二林

无梅诗兴阑珊了，无雪梅花冷淡休。

懊恼天公堪恨处，不教滕六到南州。

刘克庄

刘克庄　梅花十绝答石塘二林

薇药无情自紫红，白头合老去匆匆。

林閒翠羽偷相语，可是梅花累此翁。

刘克庄

刘克庄　梅花十绝答石塘二林

少狂籍草共追欢，铁笛横吹到夜阑。

老怕画檐风露冷，不如吹烛隔窗看。

刘克庄

刘克庄　梅花十绝答石塘二林

塞北寒梅要笛催，更凭画鼓夺春回。

江南气候闽尤暖，只用诗催也自开。

刘克庄

刘克庄　梅花十绝答石塘二林

斧残留得半株斜，相对微吟到暮鸦。

堪叹病翁无绮语，不如枯树有琪花。

刘克庄

刘克庄　梅花十绝答石塘二林

丁宽与易俱东去，神秀离禅作北宗。

天恐孤山无种子，一枝分擘付寒翁。

刘克庄

刘克庄　梅花十绝答石塘二林

有香影处即追攀，岂必西湖水月间。

若问何人传此诀，后村翁授小孤山。

刘克庄

刘克庄　梅花十绝答石塘二林

翁与梅花即主宾，月中缟袂对乌巾。

不知卫玠何为者，举世推他作玉人。

刘克庄


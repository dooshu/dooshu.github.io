132　鄭康成注禮引緯説　河洛七緯篇數　七經緯諸名　緯候起哀平　正義多引讖緯之書　歐陽公欲删讖緯文不果　論讖緯二書有别


鄭康成注二禮，閻按：「二禮，亦謂周禮、禮記。」引易説、書説、樂説、春秋説、禮家説、孝經説，皆緯候也。河、洛、七緯，合爲八十一篇。河圖九篇，洛書六篇，又别有三十篇，七經緯三十六篇。集證：隋經籍志：「河圖九篇，洛書六篇，云自黄帝至周文王所授本文。又三十篇，云自初起，至於孔子，九聖之所增演，以廣其意。又七緯三十六篇，並云孔子所作，合爲八十一篇。」〇後漢張衡傳：「河洛、六藝，篇録已定。」注引衡集上事云：「河洛五九，六藝四九，謂八十一篇也。」易緯：何云：「凡六。」稽覽圖、乾鑿度、坤靈圖、通卦驗、是類謀、辨終備；書緯：何云：「凡五。」璇璣鈐、考靈曜、刑德放、帝命驗、運期授；詩緯：何云：「凡三。」推度災、氾歷樞、含神務；禮緯：何云：「凡三。」含文嘉、稽命徵、斗威儀；樂緯：何云：「凡三。」動聲儀、稽耀嘉、汁圖徵；孝經緯：何云：「凡二。」援神契、鉤命決；春秋緯：何云：「凡十三。」演孔圖、元命包、文耀鉤、運斗樞、感精符、合誠圖、攷異郵、保乾圖、漢含孳、佑助期、握誠圖、潛潭巴、説題辭。以上七經緯，見後漢書方術樊英傳注。又有尚書中候、論語讖在七緯之外。集證：「太平御覽總目内又有書緯帝驗期，禮緯稽命耀，春秋緯命歷序，孝經緯左方契、威嬉拒等，皆七緯所無。」按李尋有「五經六緯」之言，蓋起於哀、平，張衡謂圖讖成於哀、平之際。至光武篤信之，諸儒習爲内學。隋焚其書，今唯易緯存焉。正義多引讖緯，歐陽公欲取九經之疏，删去讖緯之文，使學者不爲怪異之言惑亂，然後經義純一。其言不果行。

【何云】魏書：「孝文帝太和元年，春正月戊寅，詔：『圖讖祕緯及名爲孔子閉房記者，一皆焚之，留者以大辟論。』」至隋而江左之緯書皆盡。

【全云】先乎魏孝文者，有秦苻堅。

【元圻案】漢書李尋傳：「尋，字子長，平陵人。治尚書，好洪範災異，又學天文月令陰陽。曲陽侯王根厚遇尋，廼説根曰：『書云「天聰明」，蓋言紫宫極樞，通位帝紀，太微四門，廣開大道，五經六緯，尊術顯士云云。』」注：孟康曰：「六緯，五經與樂緯也。」〇後漢書張衡傳：「初，光武善讖，及顯宗、肅宗因祖述焉。」桓譚傳：「譚言讖之非經，帝大怒曰：『桓譚非聖無法。』」〇隋書經籍志：「宋大明中，始禁圖讖，及高祖受禪，禁之愈切。煬帝即位，乃發使收天下書籍與讖緯相涉者，皆焚之，自是無復其學。」〇四庫全書於永樂大典中録出易緯七種，附於易類之後，案曰：「儒者多稱讖緯，其實讖是讖，緯是緯，非一類也。讖者詭爲隱語，預決吉凶，史記秦本紀稱盧生奏録圖書之語，是其始也。緯者，經之支流衍及旁義，史記自序引易『失之毫釐，差之千里』，漢書蓋寬饒傳引易『五帝官天下，三王家天下』，注者均以爲易緯之文是也。蓋秦、漢以來，去聖日遠，儒者推闡論説，各自成書，與經原不相比附。如伏生尚書大傳、董仲舒春秋陰陽，核其文體，即是緯書，特以顯有主名，故不能託諸孔子。其他私相撰述，漸雜以術數之言，既不知作者爲誰，因附會以神其説。迨彌傳彌失，又益以妖妄之辭，遂與讖合類，謂之内學。河、洛之書，謂之靈篇。胡應麟亦謂『讖緯二書，雖相表裏，而實不同』，則緯與讖别，前人固已分析之，後人連類而譏，非其實也。」〇歐陽公請删正義中讖緯劄子曰：「唐太宗始詔名儒撰定九經之疏，號爲『正義』。然其所載既博，所擇不精，多引讖緯之書，以相雜亂，怪奇詭僻，所謂非聖之書，異乎正義之名也。臣欲乞特詔名儒學官，悉取九經之疏，删去讖緯之文云云。」〇吕氏雜記下云：「時執政者不甚主張之，事竟不行。」






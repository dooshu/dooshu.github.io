梅母刘太君七十节夀序

吾邑词学之友年少而名者盖有梅子耦长吾尝序其诗以为梅氏多闻人而後起独秀为季豹子马勉叔诸前英所不逮衆颇駴之然来世必以余为知言丙辰九月母夫人刘太君称七十耦长属撰辞且曰庚三岁失怙家骤落微母氏劬劳庚不有今日余观古人列传强半家贫少孤卒能力学自立以显当世其恩勤教督度皆得之母氏者居多而史不尽载惟徙宅九胆二三事为世俗所习称班姬作女诫不闻其督子岂闺闱训?之辞世莫得而闻与皇甫士安年二十不学所後叔母任氏切责对之流涕始感奋读书为晋名儒由是知母教之重不翅与严父等余少孤且襁褓失母盖自伤也太君归文学朗三君为名人妇文学日游四方无内顾忧及归则冠盖履舄填闾巷而中厨尊簋应之若无事余尝为文学小友矣故见之为详太君嫠居时年余三十外持门户而日夜督耦长读父书不废盖有人所难能者世变以来高门华胄十九陵替耦长有声童子中为当涂大吏所倾揽补诸生益涉羣籍远近词翰之客皆愿见结驩而去衆谓梅氏有克家子矣方太君惸惸不天母子一镫相倚时得抱孺子无恙足矣讵冀其才若是所居第岁久穿漏耦长以文字修脯为补缮冢孙妇入门适当太母介夀之期郡丞唐公尝折节交耦长闻节母之将称夀也为大书牓其庐曰柏操荻训里中皆属目叹称其贤当明嘉靖间耦长之高祖大参公母刘早寡教子成进士封太恭人大参之冢妇亦刘也无子年十七矢节不嫁被诏褒美年并八十余今太君又出於刘吾乡玉山刘族最旧世与梅婚姻又皆以节夀着异哉夫前之二刘既徵诸郡乘矣因太君而并及之以志盛也且以着节媛之夀盖蔑以加也


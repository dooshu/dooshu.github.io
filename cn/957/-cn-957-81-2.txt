王化基　送僧归护国寺

振锡诣华京，频频答龙灵。

玉阶前见佛，金口内开经。

论道穷幽赜，深玄极杳冥。

褒崇恩烂熳，教化语丁宁。

传和心中印，镌为坐右铭。

云飞来北阙，鹤梦去东冥。

鼓棹辞梁苑，扬帆过洞庭。

到山开御札，鸾凤满岩扃。

王化基

王化基　送僧归护国寺

岿然傍势浙江东，不羡金庭第一峰。

法境常清五十里，妙莲今现几千重。

清凉解洗枝头露，变更能飞钵底龙。

平日旧游今复到，苍崖邃谷抱长松。


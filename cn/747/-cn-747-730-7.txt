○四公子赞（并序）

四君当齐、楚、赵、魏之盛，门客三千人，闻者孰不慕之？有未达，则孰不曰：“一朝富且贵必然。”呜呼！自四君殁，千载之间，岂无贵於四君者，岂无富於四君者？而然者其谁？既富贵，则曰：“彼四子徒沽名尔，三千之人何为哉！”悲夫！人之贵也为身，四君之贵也为人。富贵皆知可及也，而富贵之心与贫贱之心不相负者，愚则未见其及也。赞曰：

四人为身，万二千人为耳目；四人为梁，万二千人为榱桷。有危可平，有死可生。岂彼威凭，实惟义争。嗟乎！人之家，或财不自与，心不自是，妻不睦夫，父不慈子。而况乎万二千士，懿载恨目不睹此。


○朱业加中书令宣州节度使制

门下：予尝顾藩屏之重，思黎献之康。欲使折冲之威，迭行於封略。惠和之化，普及於方州。既报政之屡闻，乃改辕而敷宠。咨尔贤帅，听吾话言。苛武毅致身，忠厚成性。践更事任，昭著勋庸。倚若金汤，誓之带砺。自持使节，出镇中流。恢简易之风，立严明之令。仁而有断，吏不敢欺。故使万井阜安，连营辑睦。蔼尔殿邦之绩，叶予进律之文。率是通才，何适不可。予以宣城列镇，甸服奥区。久阙元戎，未孚王化。藉尔有成之政，副吾共理之怀。右相之崇，宰司所重。申为殊奖，以极朝恩。於戏！有惠於民，有功於国。中台贵位，累镇剧权。苟非纯诚，何以臻此。尔尚守益恭之节，励匪懈之心。永懋嘉猷，以光时望。








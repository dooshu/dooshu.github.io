80　魯之郊禘非禮


孔子曰：「魯之郊禘，非禮也。周公其衰矣。」春秋屢書以譏其僭，又書「新作南門」、僖公二十年。「新作雉門」及「兩觀」，定公二年。皆僭王制也。若以王禮爲當用，則如泮宫、閟宫，春秋不書矣。

【元圻案】林少穎曰：「經書郊九，或因卜不吉，或因牲死傷，先儒止罪其屢卜與養牲之不謹，不知聖人乃惡其非禮之大，未暇及此瑣瑣也。漢儒不知道者，但見春秋書魯祭祀多天子禮，始妄設周賜之説，雖周郊以冬至，魯郊以啓蟄，天子四望，魯三望，似乎稍降，但竊郊望之名已有罪矣。予謂春秋正以有故而不郊爲幸，無故而郊爲罪也。泰山不享季氏之旅，曾上帝而享魯之郊乎？至三卜四卜五卜不從，可見天心之不享也。春秋書『乃不郊』、『乃免牲』，其深矣乎，其微矣乎。」






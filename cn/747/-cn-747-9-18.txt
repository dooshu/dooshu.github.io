○赐凉州都督李大亮诏

以卿兼资文武，志怀贞确，故委藩牧，当兹重寄。比在州镇，声绩远彰，念此忠勤，无忘寤寐。使遣献鹰，遂不曲顺，论今引古，远献直言，披露腹心，非常恳到，览用嘉叹，不能已已。有臣若此，朕复何忧，宜守此诚，始终若一。《诗》云：“靖共尔位，好是正直。神之听之，介尔景福。”古人称一言之得，侔於千金。卿之此言，深足贵矣。今赐卿金壶瓶金碗各一枚，虽无千镒之得。是朕自用之物。


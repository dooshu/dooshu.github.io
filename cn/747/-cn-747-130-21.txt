○梵天寺经幢记

窃以奉空王之大教，尊阿育之灵踪，崇雁塔於九重，卫鸿图於万祀。梵刹既当於圆就，宝幢是镇於方隅。遂命选以工人，凿於巨石，琢鞭来之坚固，状涌出之规仪，玉削霜标，花雕八面，勒佛顶随求之嘉句，为尘笼沙界之良因。所愿家国咸康，封疆永肃，祖世俱乘於多福，宗亲常沐於慈恩。职掌官僚，中外宁吉，仍将福祉，遍及幽明，凡在有情，希沾妙善。乾德三年乙丑岁六月庚子朔十五甲寅日立。


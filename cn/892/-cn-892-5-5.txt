东坡书传卷五


夏书


禹贡第一


禹别九州，随山浚川，任土作贡。

不贡所无及所难得。

禹敷土，

敷、道、修、载、叙、乂，皆治也。

随山刊木，

山行多迷，刊木以表之，且以通道。《史记》云“山行表木”。

奠高山大川。

奠，定也。高山，五岳。大川，四渎。定其名秩，祀礼所视。

冀州。

尧时，河水为患最甚，江次之，淮次之。河行冀、兖为多，而青、徐其下流，被害亦甚。尧都于冀，故禹行自冀始。次于兖，次于青，次于徐。四州治而河患衰矣。雍、豫虽近河，以下流既治，可以少缓也。故次乎扬，次乎荆。以治江淮，江淮治而水患平。次于豫，次于梁，次于雍。以治江河上流之余患，而雍最高，故终焉。八州皆言自某及某为某州，而冀独否，盖以余州所至而知之。先赋后田，不言贡篚，皆与余州异。

既载壶口，治梁及岐。

壶口在河东屈县东南，梁山在左冯翊夏阳县西北，岐山在扶风美阳县西北，梁、岐二山在雍州，今于冀州言之者，岂当时河患上及梁、岐乎？禹通砥柱则壶口平，而梁、岐自治，因河而言，非以二山为冀州之地也。

既修太原，至于岳阳。

太原，晋阳也。岳，太岳也，亦号霍太山，在彘县东。

覃怀厎绩，至于衡、漳。

覃怀，河内怀县。漳水横流入河。衡，横也。浊漳水出长子县，东至邺入清漳。清漳水出上党沾县大黾谷，东北至渤海阜城县入河。

厥土惟白壤，

无块曰壤。

厥赋惟上上错，厥田惟中中。

赋，田所出谷米、兵车之类。《禹贡》田赋皆九等，此为第一，杂出第二之赋。冀州，畿内也，田中中而赋上上，理不应尔。必当时事有相补除者，岂以不贡而多赋耶？然不可以臆说也。

恒、卫既从，大陆既作。

恒水出常山上曲阳县，东入滱水。卫水出常山灵寿县，东北入滹沲。大陆在钜鹿县北，水已复故道，则大陆之地可耕作。

岛夷皮服。

东北海夷也。水患除，故服皮服。

夹右碣石，入于河。

碣石，海畔山，在北平骊城县西南。河自碣石山南、渤海之北入海。夹，挟也，自海入河，逆流而西，右顾碣石，如在挟掖也。

济河惟兖州。

河、济之间相去不远，兖州之境，北距河，东南跨济，非止于济也。

九河既道，

河水自平原以北分为九道，其名据《尔雅》则徒骇也，太史也，马颊也，覆釜也，胡苏也，简也，洁也，盘也，鬲津也。汉成帝时，河堤都尉许商上书曰：“古记九河之名，有徒骇、胡苏、鬲津，今见在成平东光鬲县。自鬲津以北，至徒骇，其间相去二百余里。”以许商之言考之，徒骇最北，鬲津最南，盖徒骇是河之本道，东出分为八枝，徒骇在成平，胡苏在东光，鬲津在鬲县，其余不可复知也。然《尔雅》九河之次，自北而南，既知三河之处，则其余六者，太史、马颊、覆釜，当在东光之北、成平之南。简洁、盘，当在东光之南、鬲县之北也。其河堙塞，时有故道。《春秋纬·宝乾图》云：“移河为界，在齐吕，填阏八荒以自广。”故郑玄云齐桓公塞之。同为一河，今河间弓高以东至平原、鬲津，往往有其遗处，盖塞其八枝，并使归于徒骇也。

雷夏既泽，灉沮会同。

灉、沮二水，雷泽在济阴成阳县西北。《尔雅》曰：“水自河出为灉。”

灉水东出于泗，则淮、泗可以达河者，以河灉之至于泗也。

桑土既蚕，是降丘宅土。厥土黑坟，

黑而坟起。

厥草惟繇，厥木惟条。

繇，茂也。条，长也。

厥田惟中下，厥赋贞。

贞，正也。赋当随田高下，此其正也。其不相当者，盖必有故。如向所云相补除者，非其正也。此州田中下，赋亦中下，皆第六。

作十有三载，乃同。

兖州河患最甚，故功后成，至于作十有三载。

厥贡漆、丝，厥篚织文。

币帛盛于篚，《书》曰“篚厥玄黄”。

浮于济漯达于河。

顺流曰浮，因水入水曰达。漯水出东郡东武阳县，至乐安千乘县入海。济水具下文。自漯入济，自济入河。

海岱惟青州。

西南至岱宗，东北跨海，至辽东。舜十二州，分青为营，营州即辽东也。汉末，公孙度据辽东，自号青州刺史。

嵎夷既略，潍、淄其道。

嵎夷，即《尧典》嵎夷也。略，用功少也。潍水出瑯邪箕屋山，北至都昌县入海。淄水出太山莱芜县原山，东北至千乘博昌县入海。

厥土白坟，海滨广斥。

《说文》云：“东方谓之斥，西方谓之卤。”卤，咸地也。

厥田惟上下，厥赋中上。

田第三，赋第四。

厥贡盐、，

，细葛也。

海物惟错，

错，杂也，鱼虾之类。

岱畎、丝、枲、铅、松、怪石。

畎，谷也。枲，麻也。铅，锡也。怪石，石似玉者。贡此八物。

莱夷作牧，

《春秋》夹谷之会，莱人以兵劫鲁侯，孔子曰：“两君合好，而裔夷之俘，以兵乱之。”以是知古者东莱之有夷也。牧，刍牧也。《传》曰：牧隰皋井衍沃，盖海水患除，始刍牧也。

厥篚檿丝，

《尔雅》：檿桑，山桑，惟东莱出此丝，以织缯，坚韧异常，莱人谓之山茧。莱夷作牧，而后有此，故书篚在作牧之后。

浮于汶，达于济。

汶水出太山莱芜县，西南入济。诸州之末，皆记入河水道，以尧都在冀，而河行于冀也。虽不言河，济固达河也。

海岱及淮惟徐州。

东至海，北至岱，南及淮。

淮、沂其乂，蒙、羽其艺。

淮水出桐柏山，其原远矣。于此言之者，淮水至此而大，为害尤甚。喜其治，故于此记之。沂水出太山盖县临乐子山，南至下邳入泗。蒙山在太山蒙阴县西南，羽山在东海祝其县南。二水既治，则二山可种。

大野既豬，东原底平。

大野泽在山阳钜野县北。东原，今东平郡也。水之停曰豬。

厥土赤埴坟，

土黏曰埴。

草木渐包。

进长曰渐，丛生曰包。

厥田惟上中，厥赋中中。

田第二，赋第五。

厥贡惟土五色，

王者封五色土为社，建诸侯，则以其方色土赐之。焘以黄土，苴以白茅，使归其国立社。

羽畎夏翟，

夏翟，雉也，羽中旌旄。羽山之谷有之。

峄阳孤桐，

东海下邳县西有葛峄山，即此山也。其特生之桐，中琴瑟。

泗滨浮磬，

泗水依山，水中见石，若浮于水上，此石可为磬。

淮夷蠙珠暨鱼。

《诗》有淮夷，知古者淮有夷也。蠙，蚌属，出珠。惟淮夷有珠暨鱼，如莱夷之有檿丝也。贡此六物。

厥篚玄纤缟。

玄，黑缯。缟，白缯。纤，细也。

浮于淮、泗，达于河。

自淮、泗入河，必道于汴。世谓隋炀帝始通汴入泗，禹时无此水道，以疑《禹贡》之言，此特学者考之不详而已。谨按《前汉书》：项羽与汉约中分天下，割鸿沟以西为汉，以东为楚。文颖注云：“于荥阳下引河东南，为鸿沟，以通宋、郑、陈、蔡、曹、卫，与济、汝、淮、泗会于楚，即今官渡是也。”魏武与袁绍相持于官渡，乃楚、汉分裂之处。盖自秦、汉以来有之，安知非禹迹耶？《禹贡》九州之末，皆记入河水道，而淮、泗独不能入河，帝都所在，理不应尔。意其必开此道以通之。其后或为鸿沟，或为官渡，或为汴。上下百余里间，不可必知，然皆引河水而注之淮、泗也。故王濬伐吴，杜预与之书曰：“足下既摧其西藩，当径取秣陵，讨累世之逋寇，释吴人于涂炭。自江入淮，逾于泗、汴，溯河而上，振旅还都，亦旷世一事也。”王濬舟师之盛，古今绝伦，而自泗、汴溯河，可以班师，则汴水之大小，当不减于今。又足以见秦、汉、魏、晋皆有此水道，非炀帝创开也。自唐以前，汴、泗会于彭城之东北，然后东南入淮；近岁汴水直达于淮，不复入泗矣。吴王夫差“辟沟通水”，与晋会于黄池，而江始有入吴之道，禹时则无之。故《禹贡》曰：“沿于江海，达于淮、泗。”明非自海入淮，则江无通淮之道，今之末直云“浮于淮、泗达于河”，不言自海，则鸿沟、官渡、汴水之类，自禹以来有之明矣。

淮海惟扬州。

北跨淮，南跨海。

彭蠡既豬，阳鸟攸居。

阳鸟，鸿雁之属也，去寒就暖，九月而南，正月而北。彭蠡，在彭泽西北，北方之南，南方之北也。故阳鸟多留于此。

三江既入，震泽底定。

三江之入，古今皆不明。予以所见考之，自豫章而下入于彭蠡，而东至海，为南江；自蜀岷山，至于九江彭蠡，以入于海，为中江；自嶓冢导漾，东流为汉，过三澨、大别，以入于江，东汇泽为彭蠡，以入于海，为北江。此三江，自彭蠡以上为二，自夏口以上为三。江、汉合于夏口，而与豫章之江皆汇于彭蠡，则三江为一。过秣陵、京口，以入于海，不复三矣。然《禹贡》犹有三江之名，曰北、曰中者，以味别也。盖此三水，性不相入，江虽合而水则异，故至于今而有三泠之说。古今称唐陆羽知水味，三泠相杂而不能欺，不可诬也。予又以《禹贡》之言考之，若合符节。禹之叙汉水也，曰：“嶓冢导漾，东流为汉；又东为沧浪之水，过三澨，至于大别，南入于江”，至于“东汇泽为彭蠡，东为北江，入于海。”夫汉既已入江，且汇为彭蠡矣，安能复出为北江，以入于海乎？知其以味别也。禹之叙江水也，曰：“岷山导江，东别为沱。又东至于澧，过九江，至于东陵东，迤北会于汇，东为中江，入于海。”夫江既已与汉合，且汇为彭蠡矣，安能自别为中江，以入于海乎？知其以味别也。汉为北江，岷山之江为中江，则豫章之江为南江，不言而可知矣。禹以味别信乎？曰：济水既入于河，而溢为荥，禹不以味别，则安知荥之为济也？尧水之未治也，东南皆海，岂复有吴越哉？及彭蠡既豬，三江入海，则吴越始有可宅之土。水之所钟，独震泽而已，故曰“三江既入，震泽底定”。孔安国以为自彭蠡江分为三，入震泽，为北入于海。疏矣！盖安国未尝南游，按经文以意度之，不知三江距震泽远甚，决无入理。而震泽之大小，决不足以受三江也。班固曰：南江从会稽阳羡东入海，北江从会稽毗陵县北东入海。会稽并阳羡，有此三江。然皆是东南枝流小水，自相派别而入海者，非《禹贡》所谓中江、北江自彭蠡出者也。徒见《禹贡》有南、北、中三江之名，而不悟一江三泠，合流而异味也，故杂取枝流小水，以应三江之数。如使此三者为三江，则是与今京口入海之江为四矣。京口之江，视此三者犹畎浍，禹独遗大而数小，何耶？

篠荡既敷，

篠，竹箭也。荡，大竹阔节曰荡。

厥草惟夭，厥木惟乔。

少长曰夭。乔，高也。

厥土惟涂泥，厥田惟下下，厥赋下上上错。

田第九，赋第七，杂出第六。

厥贡惟金三品，

金、银、铜。

瑶、琨、篠、荡，

瑶、琨，石似玉者。

齿、革、羽、毛，惟木。

齿，象齿。革，犀革之类。毛，旄牛尾之类。木，楩楠、豫章之类。贡此数物。

岛夷卉服，厥篚织贝。

南海岛夷，绩草木为服，如今吉贝、木绵之类。其纹烂斑如贝，故曰织贝。《诗》曰：“萋兮斐兮，成是贝锦。”

厥包橘柚，锡贡。

小曰橘，大曰柚。包，裹而致也。《禹贡》言锡者三，大龟不可常得，磬错不常用，而橘柚常贡，则劳民害物，如汉永平、唐天宝荔枝之害矣，故皆锡命乃贡。

沿于江海，达于淮、泗。

达泗，则达河矣。

荆及衡阳惟荆州。

旧有三条之说，北条荆山，在冯翊怀德县南；南条荆山，在南郡临沮县东北。自南条荆山至衡山之阳为荆州，自北条荆山至于河为豫州。

江、汉朝宗于海。

二水经此州入海，百川以海为宗。宗，尊也。

九江孔殷，

九江，在今庐江浔阳县南。《浔阳记》有九江名，一曰乌白江，二曰蚌江，三曰乌江，四曰嘉靡江，五曰畎江，六曰源江，七曰廪江，八曰提江，九曰箘江。殷，当也，得水所当行也。

沱、潜既道，

《尔雅》：水自江出为沱，自汉出为潜。南郡枝江县有沱水，尾入江。华容县有夏水，首出江，尾入沔。此荆州之沱、潜也。蜀郡郫县有沱江，及汉中安阳皆有沱水、潜水，尾入江、汉，此梁州之沱、潜也。孔安国云：“沱、潜发源梁州，入荆州。”孔颖达云：“虽于梁州合流，还于荆州分出，犹如济水入河，还从河出也。”以安国、颖达之言考之，则味别之说，古人盖知之久矣。梁州、荆州相去数千里，非以味别，安知其合而复出耶？

云土梦作乂。

《春秋传》曰：“楚子与郑伯田于江南之梦。”又曰：“王寝于云中。”则云与梦，二土名也。而云“云土梦”者，古语如此，犹曰“玄纤缟”云尔。

厥土惟涂泥，厥田惟下中，厥赋上下。

田第八，赋第三。

厥贡羽毛齿革，惟金三品，杶榦栝柏。

杶，柘也，以为弓榦。柏叶松身曰栝。

砺砥砮丹，惟箘楛。

箘，美竹。楛，中矢榦。贡此十物。

三邦底贡厥名。

三邦，大国、次国、小国也。杶榦栝柏，砺砥砮丹，与箘楛，皆物之重者。荆州去冀最远，而江无达河之道，难以必致重物，故使此州之国，不以大小，但致贡其名数，而准其物易以轻资，致之京师。重劳人也。

包匦菁茅。

匦，匣。菁茅，以供祭缩酒者。

厥篚玄、玑、组。

，绛也。三入为。玑，珠类。组，绶类。

九江纳锡大龟。

尽二寸曰大龟，宝龟也。不可常得，故锡命乃纳之。

浮于江、沱、潜、汉，逾于洛，至于南河。

江无达河之道，舍舟陆行，以达于河，故逾于洛，自洛则达河矣。河行冀州之南，故曰南河。

荆河惟豫州。

自北条荆山至河甚近，当是跨荆而南，犹“济河惟兖州”也。

伊、洛、瀍、涧，既入于河。

伊水出弘农卢氏县东熊耳山，东北入洛。洛水出弘农上洛县冢领山，东北至巩县入河。瀍水出河南谷城县潜亭北，东南入洛。涧水入弘农新安县，东南入洛。三水入洛，洛入河。

荥波既豬，

沇水入河，溢为荥泽。尧时荥泽常波，而今始豬也。今荥阳在河南，《春秋》卫、狄战于荥泽，当在河北。孔颖达谓此泽跨河而南北也。

导荷泽，被孟豬。

沇水东出于陶丘北，又东为菏泽，在济阴定陶县东。孟豬在梁国睢阳县东北，水流溢，覆被之。

厥土惟壤，下土坟垆。

垆，疏也，或曰黑也。

厥田惟中上，厥赋错上中。

田第四，赋第二，杂出第一。

厥贡漆、枲、、纻，

贡此四物。

厥篚纤纩，

细绵也。

锡贡磬错。

治磬错也，以玉为磬，故以此石治之。

浮于洛，达于河。

华阳黑水惟梁州。

自华山之南，至黑水，皆梁州。

岷、嶓既艺，沱、潜既道。

岷山、嶓冢，皆山名也。沱水出于江，潜水出于汉，二水发源此州，而复出于荆州，故于荆州亦云。

蔡、蒙旅平，

蔡、蒙，二山。蒙山在蜀郡青衣县，今曰蒙顶。祭山曰旅，水患平始祭也。

和夷厎绩。

和夷，西南夷名。

厥土青黎，

黎，黑也。

厥田惟下上，厥赋下中三错。

田第七，赋第八，杂出第七、第九。

厥贡璆、铁、银、镂、砮、磬，

璆，美玉也。镂，刚铁也，可以镂者。

熊、罴、狐、狸织皮。

以罽者曰织，以裘者曰皮。

西倾因桓是来，浮于潜，逾于沔。

西倾，山名，在陇西临洮县西南，桓水出焉。桓入潜，潜入河。汉始出为漾，东南流为沔，至汉中东行为汉。

入于渭，乱于河。

沔在梁州，山南；而渭在雍州，山北。沔无入渭之道，然按《前汉书》，武帝时，人有上书欲通褒斜道及漕，事下张汤问之，云：“褒水通沔，斜水通渭，皆可以漕。从南阳下沔入褒，褒绝水至斜间百余里，以车转从斜下渭。如此，汉中谷可致。”此则自沔入渭之道也。然褒斜之间绝水百余里，故曰“逾于沔”。盖禹时通谓“褒”为“沔”也。

黑水西河惟雍州。

西跨黑水，东至河，河在冀州西。

弱水既西，

众水皆东，此水独西。

泾属渭汭，

泾水入渭。属，连也。汭，水涯也。

漆、沮既从，

从，如少之从长。渭大而漆、沮小，故言从。

沣水攸同。

沣、渭相若，故言同。

荆、岐既旅，

荆，北条荆山也。

终南、惇物，至于鸟鼠。

三山名。武功县东有太一山，即终南山。有垂山，即惇物。

原隰厎绩，至于豬野。

《诗》云“度其隰原”，即此原隰也。豳地武威县东有休屠泽，即豬野。

三危既宅，三苗丕叙。

《春秋传》曰：“先王居梼杌于四裔。允姓之奸居于瓜州。”杜预云：“允姓之祖，与三苗俱放于三危。瓜州，今敦煌也。”

厥土惟黄壤，厥田惟上上，厥赋中下。

田第一，赋第六。

厥贡惟球琳、琅玕。

球琳，玉。琅玕，石而似球。贡此二物。

浮于积石，至于龙门西河，会于渭汭。

积石山，在金城河关县西南，河所经也。龙门山，在冯翊夏阳县北，禹凿以通河也。渭水至长安东北入河，河始大。自渭汭而下，巨舟重载，皆可以达冀州矣。

织皮昆仑、析支、渠搜，西戎即叙。

《禹贡》之所篚，皆在贡后立文。而青、徐、扬三州皆莱夷、淮夷、岛夷所篚。此云“织皮、昆仑、析支、渠搜，西戎即叙”，大意与上三州无异。盖言因西戎即叙，而后昆仑、析支、渠搜三国皆篚织皮，但古语有颠倒详略尔。其文当在“厥贡惟球琳琅玕”之下。其“浮于积石，至于龙门西河，会于渭汭”三句，当在“西戎即叙”之下，以记入河水道，结雍州之末。简编脱误，不可不正也。

导岍及岐，至于荆山。

岍山，在扶风，即南岳也。荆山，北条荆山也。孔子叙《禹贡》曰“禹别九州，随山浚川”，盖言此书，一篇而三致意也。既毕九州之事矣，则所谓“随山”与“浚川”者。复申言之“随山”者，随其地脉而究其终始也。何谓地脉？曰：地之有山，犹人之有脉也。有近而不相连者，有远而相属者，虽江河不能绝也。自秦蒙恬始言地脉，而班固、马融、王肃治《尚书》，皆有三条之说。郑玄则以为四列，古之达者已知此矣。北条山，道起岍岐，而逾于河，以至太岳，东尽碣石，以入于海。是河不能绝也。南条之山，自嶓冢、岷山，至于衡山，过九江，至于敷浅原。是江不能绝也。皆禹之言卓然见于经者，非地脉而何？自此以下，至敷浅原，皆随山之事也。

逾于河，壶口、雷首，至于太岳。

三山之名也。雷首，在河东蒲坂南；太岳者，霍太山也。

底柱、析城，至于王屋。

底柱，在陕东北。析城，在河东濩泽西南。王屋，在河东垣县东北。

太行、恒山，至于碣石，入于海。

太行山，在河内山阳县西北。恒山，在上曲阳县西北。

西倾、朱圉、鸟鼠，

西倾山，在陇西临洮县西南。朱圉山，在天水冀县南。鸟鼠同穴山，在陇西首阳县西南。

至于太华。

太华，在京兆华阴南。

熊耳、外方、桐柏，至于陪尾。

熊耳山，在弘农卢氏县东。外方，嵩高山也，在颍川。桐柏，在南阳平氏县东南。陪尾山，在江夏安陆县东北。

导嶓冢，至于荆山。

东条荆山。

内方，至于大别。

内方山，在江夏竟陵县东北。《春秋传》曰“吴、楚夹汉而陈，自小别至于大别”，二别山皆在汉上。

岷山之阳，至于衡山。

岷山，在蜀郡湔氐西。衡山，在长沙湘南县东南。

过九江，至于敷浅原。

豫章历陵县南有博阳山，即敷浅原。

导弱水至于合黎，余波入于流沙。

合黎山，在张掖郡删丹县。弱水自此，西至酒泉合黎。张掖郡有居延泽，在县东，即流沙也。自此以下，皆浚川之事也，所导者九。弱水不能载物，入居延泽中不复见，此水之绝异者也。黑水、汉水与四渎，皆特入海，渭、洛皆入河，达冀之道，故特记此九者，余不录也。

导黑水，至于三危，入于南海。

黑水得越河入南海者。河自积石以西皆多伏流，故黑水得越而南也。

导河积石，至于龙门。

施功发于积石。

南至于华阴，东至于底柱，又东至于孟津。

孟津，在河内河阳县南，都道所凑，古今以为津。

东过洛汭，至于大伾。

洛汭，洛入河处，在河南巩县东。大伾山，在黎阳，或曰成皋。

北过降水，至于大陆。

河至大伾而北。降水在信都。

又北播为九河，同为逆河，入于海。

播，分也。逆，迎也。既分为九，又合为一，以一迎八，而入于海，即渤海也。

嶓冢导漾，东流为汉。

嶓冢山，在梁州南。

又东为沧浪之水，

出荆州东南，流为沧浪之水，即渔父所歌者也。

过三澨，至于大别。

三澨水，在江夏竟陵。

南入于江，

触大别山而南。

东汇泽为彭蠡。

汇，回也。

东为北江，入于海。

岷山导江，东别为沱，

江东南流，沱东行。

又东至于澧，

澧水，在荆州。《楚词》云：“遗予佩兮澧浦。”

过九江，至于东陵，东迤北会于汇，

迤，迤逦也。汇，彭蠡也。

东为中江，入于海。

今金山以北，取中泠水，味既殊绝，称之轻重亦异。盖蜀江所为也。

导沇水，东流为济，入于河，泆为荥。

济水，出河东垣县王屋山，东南至河内武德县入河。并流而南，截河，又并流，溢出乃为荥泽也。

东出于陶丘北，

陶丘，在济阴定陶西南。

又东至于菏，又东北会于汶。

汶入济也。

又北东入于海。导淮自桐柏，

淮水，出胎簪山，东北过桐柏。胎簪盖桐柏之傍小山也。

东会于泗、沂，东入于海。

泗水，出济阴乘氏县，至临淮睢陵县入淮。沂水，先入泗，泗入淮也。

导渭自鸟鼠同穴，东会于沣，

沣入渭也。沣水，出扶风鄠县东南，北过上林苑入渭。

又东会于泾，

泾入渭也。泾水，出安定泾阳县西，东南至冯翊阳陵县入渭。

又东过漆沮，入于河。

沮水，出北地直路县，东入洛。郑渠，在太上皇陵东南，濯水入焉，俗谓之漆水，又谓之漆沮。其水东入洛。此言东会于沣，又东会于泾，又东过漆沮者，渭水自西而东之次也。雍州所云“泾属渭汭，漆、沮既从，沣水攸同”者，散言境内诸水，非西东之次也。《诗》云“自土沮、漆”，乃豳地，非此漆沮。

导洛自熊耳，东北会于涧瀍，又东会于伊，又东北入于河。九州攸同，

书同文，车同轨。

四隩既宅。

隩，深也。四方深远者，皆可居。

九山刊旅，九川涤源，九泽既陂，四海会同，六府孔修。

水、火、金、木、土、谷。

庶土交正，厎慎财赋，咸则三壤，成赋中邦。

交，通也。正，平准也。庶土不通有无，则轻重偏矣，故交通而平准之。九州各则壤之高下，以制国用，为赋入之多少。中邦，诸夏也。贡篚有及于四夷者，而赋止于诸夏也。

赐土姓，

《春秋传》曰：“天子建国，因生以赐姓，胙之土而命之氏。”

祇台德先，不距朕行。

台，我也。我以德先之，则民敬而不违矣。

五百里甸服，

王畿千里，面五百里也。甸，田也，为天子治田。

百里赋纳总。

总，藁、穟并也。最近，故纳总。

二百里纳铚，

铚，刈也。刈其穗，不纳藁。

三百里纳秸服，

秸，藁也。以藁为藉荐之类，可服用者。

四百里粟，五百里米。

稍远，故所纳愈轻。

五百里侯服。

此五百里始有诸侯，故曰侯服。

百里采，

卿大夫之采也。

二百里男邦，

与百里采通为二百里也。男邦，小国也。

三百里诸侯，

自三百里以往，皆诸侯也。诸侯，大国、次国也，小国在内，依天子而国；大国在外，以御侮也。

五百里绥服。

绥，安也。

三百里揆文教，二百里奋武卫，五百里要服。

总其大要，法不详也。

三百里夷，

杂夷俗也。

二百里蔡。

放有罪曰蔡。《春秋传》曰：“杀管叔而蔡蔡叔。”

五百里荒服。

其法荒略。

三百里蛮，二百里流。

罪大者流于此。

东渐于海，西被于流沙，朔南暨，声教讫于四海。禹锡玄圭，告厥成功。

以五德王天下，所从来尚矣。黄帝以土，故曰黄；炎帝以火，故曰炎；禹以治水得天下，故从水而尚黑；殷人始以兵王，故从金而尚白；周人有流火之祥，故从火而尚赤。汤用玄牡，盖初克夏，因其旧也。《诗》云：“有客有客，亦白其马。”是殷尚白也。帝锡禹以玄圭，为水德之瑞，是夏尚黑也。此五德所尚之色，见于经者也。






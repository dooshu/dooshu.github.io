○操備緊要疏 【 操練官舍】

題為操備緊要事、訪得在京軍職官員、多有弟男子孫空閑在家者。其中有素習弓馬。志于殺賊而不得操練者。亦有懶惰好閑。甘于遊蕩者。一家多或五七人。少者亦不下四三人。括而盡之。可得萬數。臣等切詳官舍出自將家。多係應襲之數。操練乃其本等。況今聲息緊急。京師守備為重。緊關用人。似此官舍。縱不能為隨軍赴敵之資。亦可為上城守備之用。乞敕該部通行在京各府衛所、各將軍職官員之家、弟男子侄年二十歲以上、不係殘疾之人、或甥壻等項、及年未及二十歲、情願操練者、各各從實開報、并行五城兵馬司排門挨究、不許隱漏捏故作弊、事發一體治罪、挨報至日、陸續送赴總督軍務少保兵部尚書于謙總兵官武清侯石亨處點選、除軟弱不堪外。其餘分撥隊伍。另作一營。隨軍操練。遇警聽候守城把門調用。干中有願隨軍殺賊者聽有功一體陞賞。仍與計議。每月量支口糧。庶使貧窘者樂于効力。其隨軍操練。及關支口糧。俱候寧息之日。另行奏請定奪。則官舍不至閑曠。緊急不至乏人。謹題、


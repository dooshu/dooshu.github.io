○邊事論一 【 擇將】

漢唐宋三代與我國家防邊之法不同、漢唐宋防之之法密。我國家防之之法疏。其故何也。漢高帝當匈奴冐頓振古豪傑。平東北諸胡獨霸虜中。控弦四十萬。高帝憚之。天下既定。乘百戰之威。自將至平城被圍非陳平之計。幾至敗亡。故其防之也極其詳四百年間。君臣上下日夕講求。非戰鬬則和親。未嘗一日忘。唐太宗當匈奴突厥之強。至于稱臣請兵以取天下。故其防之之法亦甚詳宋則當遼金元之強。自朝廷以及閭閻所事者歲幣戌兵也。我國家當元之甚弱葢元自太祖入中華。世祖一統宇內。元本強國入中國而始弱故太祖驅之不待兵力一百五十年來虜入化為中國人視中國人為尤弱而兵之一事為尤弱葢中國腹裏。武事雖弛。猶有備邊之兵。元則華夷一統雖邊備亦無矣况當時凡百苦役。皆漢人力辦。虜人驕惰尤甚。是以我　太祖既平群盜。徐達北定中原。元人即北遁。未嘗向南發一矢。我兵復窮追。至不敢相見。又值我　文皇之英武。三犁虜庭。虜人破膽遠遁。葢以平日屋居穀食之人一旦身無居腹無食救死之不暇雖尋常之兵臨之亦不能支况我百戰之兵乎是以防邊之兵較前代為疏葢前代當虜之強我國家當虜之弱。今我承平二百年。人不知兵。而彼生養教習。亦二百年。復其故性。若之何而守株以待乎。今之邊事。不大改革。軍威必不能振。所謂改革者無他。修復　祖宗之故。酌以漢唐之法而行之耳。今議者皆曰任將。考其說皆壞將之道也古之任將者。築壇推轂。君命不受。故將得以行其志。今豈無將。特不用耳。所謂用者非與之官也。盡其用也。今將之在軍。叱喝而奴隸視者十餘輩。奴顏婢氣。一人欠謹而譏斥至矣。漢唐以來。邊將非一人。上下幾千年。考之載籍。何曾遣一使至軍查勘哉。此明白而易見者。我　祖宗朝亦罕有之近者每一交鋒即遣一使而使者又不曉國體軍機。務在羅織其罪。又去之以自尊崇安有才難之惜。使為將者惴惴半足無措。避罪之不暇。安能自奮揚哉。至於人才剝落。臨時無措。則出之囹圄之譬之傷弓之鳥見矢而驚寧能飲啄於洲渚之中哉即使子牙遇此時。彼惟卒鉤於渭濱耳。強而付之將。亦莫如之何也巳。


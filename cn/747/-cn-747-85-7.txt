○即位赦文

门下：朕闻龙之腾天汉也，则必乘风云鼓雷电以震六合；君之践大宝也，则必敷仁惠涣号令以煦万方。是以地不间於幽遐，事罔论於轻重，洪圣兴而皇渥溥，德音振而庶类苏，故愆咎咸除，枯沈尽起。斯皆前代令典，国朝成规，委辔谅戒於惠奸，凝命始怀於布泽。肆予寡德，嗣缵丕图，夙夜乾兢，若俯泉谷。永惟我高祖太宗之艰难缔构，又惟我列圣之慈俭统承，思所以克绍休明，宏济亿兆，刬甿俗之弊，清理化之源，肇祥导和，应天顺物，致欢心於率土，知恭已以临人。爰申在宥之恩，用洽惟新之庆。可大赦天下。

自大中十三年十月九日示爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。惟犯十恶叛逆，及故杀人，官典犯赃，及持仗行劫，并不在此限。其故杀人者，已伤未死，已死更生，意欲杀伤，偶得免者，并同已杀人法处分。又刑狱之内，官吏用情，推断不平，因成冤狱，无问有赃无赃，不在原免之限。左降官量移近处，已经量移者更与量移。其合复资者，五品已上中书门下即与处分，六品已下仍依常例选集。丁忧去任，及在忧制受贬者，服阕日亦与量移。如有亲故在上都，任经所司陈状，便与处分，不必更待本州府申请。其别敕因责受降资正官，及曾因忤累停免未经引用者，并与进改。流人配隶及别敕安置，不问道路及已到未到者，并与量移近处。先已再经量移者，仍并放还。流贬人中，纵元敕云虽逢恩赦不在量移之限，或长浪及充百姓终身勿齿者，并与中书门下量与收叙处分，及量移近处。如已亡殁；家口欲还，及须归葬者，听随所在便。如缘葬事，幼弱饥穷，不能自济者，委所在长吏量给棺榇，优恤发遣。坐累岁深，加刑已众，累经赦令，久未该恩，用宏开网之仁，俾释向隅之戚。应元和末恶党，前后处断，人数已多。自今已后，宜一切不问，先有敕令追捕未获者，亦更不复追寻。应先关连上件配流人并家口等，纵元敕云长流充百姓虽逢恩赦不在量移及放还限者，并与量移近处。如到流所经六载，仍并放还。如已亡殁，家口欲还，并准前流人等例处分。天德五城流人负罪素重，元敕未经十载，不得放还，今属鸿恩，须令沾及，宜减三年，如年已满便放还，如情愿便住者亦听。左降官及流人先有官者，如已亡殁，各还本官。亡官失爵痕累禁锢者，并从洗涤。惟自今年八月九日已后坐事流贬，并不该此新恩之限。

营奉园陵所资发未备，虑其科率，困挠黎元，应缘山陵制及丧仪礼物，宜委中书门下及诸官之长讲求故实，必诚必信，务遵遗旨，用副朕怀。所缘山陵用度，近已出内库及户部钱物充给。应缘人夫工价，宜各速令所司以不折估匹段兼见钱分数支给，不得令侵屈百姓。山陵未毕，情礼有异，其降诞进奉，宜且权停。志方思於遂物，心匪乐於从禽，止备蒐畋，所宜节减。诸道进鹰鹞，每年共许进二百联，仍选择堪处进奉，馀悉放免。贡献无艺，物力难充，华靡不除，时风岂厚。诸道节度观察使除大例合贡献外，不得别有进奉。雕文刻镂及异色绫锦难得宝货，一皆禁绝。

京畿赋役颇繁，河洛凋瘵亦甚，欲其综息，当在蠲除。京兆府今年秋青苗钱，宜每贯量放五百文，所放钱如是府司占留色目，即委户部准旧例据数支填，不得令有虚折。其大中七年已前百姓积欠两税斛斗，及青苗榷酒并税草职田＜麦屑＞＜麦戈＞棘等，徵收不得，空系簿书，亦并放免。如在官典所由腹内，不在此限。河南府今年秋青苗钱，宜每贯量放三百文，如是府司占额钱数，亦委户部准例支填。应人户积欠府司及度支户部盐铁诸司大中七年已前诸色钱物斛斗银锡草等，如身已逃亡，及身在贫穷，家业荡尽，频经校料，终无可徵纳者，宜并放免。如在主掌人吏所由腹内者，不在此限。逋负年多，徵摊力竭，咸令已责，庶可惠贫，度支户部盐铁三司应收管在城及在府州并诸色场盐大中七年已前欠负诸色钱物斛斗等，除官典所由请领官钱和籴市及在场官招商所由腹内外，其馀人户所欠钱物，如身家已亡殁，或在贫穷，家业荡尽，无可徵纳，并逃窜捕捉未获，囚系妻男摊徵保人等，如此之类，虚挂簿书，终无填纳之日，宜并放免。如闻后赦令蠲免放欠负，所司不及时处分，元系簿书，徒有蠲免之名，却为分外搅扰。今所放钱物，宜各令本司差办事官典据年额人户姓名所欠钱物色目检勘，便下文帐，不得更起条样，勘逐所徵可放，生事扰人。仍令所在场盐院及州县，於要路分明悬榜示人户，俾令知悉。仍仰所司各限月日处分讫，具所放钱物单数分析闻奏。灾沴流行，黎甿困窘，免其租税，渐冀辑宁。诸道州府有遭水损甚处。其今年合纳苗税钱等，委长吏酌量蠲放。如大中十二年已前欠负两税米在百姓腹内徵收不上者，亦宜特放，其实遭灾沴处，仍具分析闻奏。

抱器逢时，谅思展用，卑栖疏迹，能不怀嗟。如闻中外官僚，或有滞屈，虽限以员阙，致此因循，而念其考历，孰非勤旧，宜令中书门下各量才分，渐与迁改。广我四聪，在於多士，才宏景化，思拜昌言，诸色人若上封事极言时政得失有官司者，官吏长收状闻奏。无禄位者，任自投匦进状，当必亲览，须务体国公言，不得用情谤讪。

每想侯封岁（阙）思於荒稔，莫非王土，物合通其有无。诸道州府闭籴禁钱，颇为弊事，前后赦敕，累有条具。尚恐因循，依前壅塞，宜委出使郎官御史切加察访，如有违越，即具奏闻。叛徒相扇，既已翦除，属类潜逃，宜从宽宥。湖南、江西、岭南、宣歙等处，去年所遭狂寇扰乱，尚恐军人百姓，至今未安。如先有为患者关连亲族，或逃窜尚未复归，今一切不问。仍各委本道长吏分明晓谕，切加招诱安存，勿令疑惧。如百姓曾经被贼俘劫钱物，官与收获得者，仰分明勘认本主给还，勿使暧昧欺隐，仍具分析闻奏。如闻京城内富饶之徒，不守公法，厚利放债，损陷饥贫。前后累有敕文，约勒非不丁宁，无良者都不遵守，致贫乏之人，日受其弊。宜令京兆府准宝历三年四月二十日及开成二年八月二日敕文，切加提举晓谕，严切约勒处分。凶险之辈，情状难容。如闻将吏佣保奴仆之徒，或因愆过发遣之后，辄生怨谤，捃拾本使及郎主细微之事，意在侥求，苟无所得，便成恐胁。或暗投无主文字，或擅进文状，此若不绝，交害平人。自今已后，宜准律文及大中二年九月十日及大中六年八月二日敕，便於当处焚烧，所由不得收领及与闻奏，甚擅进文状，宜勘责重加科诫。如所由固违敕文，不焚烧所投文书，尚敢将出，当与告诉者同罪。其容修文状挟奸蠹者，委台府及诸军诸使切加察访。如有此色，便捉获送府县推问，须令痛惩。

天下州郡，於所公用之馀，收籴年谷，自备水旱，以救疲人，赈绝及时，免待奏请，探闻惠物，颇谓通规。今年正月一日赦文，但令不别置仓，虑烦别差官吏主当，所以令寄常平义仓，任自分别支用。如闻所在州郡，未能尽喻诏旨，衮入常平义仓，纵遇年丰，不务籴敛，谬为废阁，切在举明，令所在州郡细详今年正月一日赦条处分。其刺史去任日，仍委本道观察使便以在任日所收贮斛斗多少支数，以为考课。言念士子，禄以代耕，选人例迫饥寒，远赴调集，频年被驻，情实可矜，宜令吏部准今年正月一日赦文处分。

广敬坤仪，当举推恩之典，垂仁磐石，在沾霈泽之荣。太皇太后及元昭皇太后第二等以上亲，委中书门下量才叙用。大长公主、嗣王各与一子出身。九庙子孙陪位者，普恩之外，各加两阶，无官者各赐勋两转。仍据始封主后与一人出身，委宗正寺卿检详图谱一房最沈翳者充数，具名奏闻。宗子中有行义可称才干足用者，亦委搜彩，具名衔事状，送中书门下量才叙用。内外文、武见任及致仕官，三品已上赐爵一级，四品已下加阶，仍赐勋两转，应入三品欠一考未足者，考足日听叙。致仁官量与转，依前致仕。弼谐万物，镇靖四方，洎於文武具寮，咸宣忠力，并禀义方之训，宜推锡赉之恩，追饰宠光，式彰孝理。中书门下及诸道节度使带平章事，祖父母亡殁，未经追赠者并与追赠，已经追赠者更与改赠。东都留守诸州府长守在京及分司常参官神策卫金吾六军统军将军四卫十二卫将军威远营镇国军等使，父母殁亡，未经追赠者并与追赠。品秩已崇，请回赠祖父母者亦听。父在无官者量与致仕官，父殁母存，量与邑号，已有邑号者量与进改。竭力扶危，舍生取义，不旌后嗣，曷表遗忠。故尚父汾阳王、赠太师晟、赠太尉秀实，子池中各与一人正员官。张巡、许远、南霁云、颜真卿、杲卿子孙中各与一人出身。祗奉典册，诚礼无违，宜被优恩，以酬厥效。即位日摄太尉奏词，中书令读册，侍中进宝，承旨宣制奏外办礼毕，各与一子正员七品官。奉宝书绶读册及书玉册官各特加一阶。书宝押宝绶举舁宝册官，溥恩之外，各加两阶，合选人减一选。其馀应职掌人行事及写制令太常条选仪注等官，三品已上更赐爵一级，四品加一阶，仍并赐勋两转。中书门下仪制官内侍省内教各特加一阶，镌造玉册并填金字造宝装宝册人等各赐物五十段，承顾命撰制册文及写制诰官并已有升，其馀自八月九日至十三日，诸写制诰官各加二阶。大明宫留守及缘国庆告郊庙太清宫行事官，三品已上赐爵一级，四品已下加一阶，应缘崇册太皇太皇及追谥元昭皇后册礼职掌行事官及镌造册宝填金字人等节级赐物。周诗歌白马之客，鲁国阐素王之风，尚德崇儒，宜旌胄裔，二王三恪文宣王子孙各与一子出身。藩邸臣僚，诚勤久著，各加优奖，用示恩荣。郓王府官今年八月九日已前在任者，五品已上并与进改，六品已下所司非时与分，流外番考已足未足，并放入流。内侍省及郓王府官，三品已上赐爵一级，四品已下加一阶，五品已下赐勋两转。八月九日至十三日北内当上及从驾者，四品已下溥恩之外赐爵一级，五品已下更加一阶，白身更赐勋两转。神策六军金吾威远皇城将士，三品已上赐爵一级，四品已下加一阶，仍并赐勋两转。驰奉章奏，分居职役，册勋进级，甄彼勤劳。诸道进奏官及缘国庆奏表到京者，溥恩之外各加一阶，仍赐勋两转。翰林待诏并诸色直长及供奉人等，三品已上赐爵一级，四品已下加一阶，无阶者赐勋两转。飞龙闲厩宫苑典引掌扇内园总监栽接少府将作中尚书武德军器内外弓箭库等诸司诸使下白身及无品直司定额长者杂匠巧儿黄衣长上监门直长杂仗二卫七色引执驾细引执扇角手弩手纩骑武士天文观生历生漏生典鼓工人乐人主膳主酪典食手宰手掌闲幕士驾士御医工兽医门仆药童御书手流外行署等赐勋两转。宿陈仗卫，师旅有劳，委质蕃方，偏裨著效，咸加奖赉，庶洽恩荣。应赴御楼立仗神策六军金吾威远及皇城等将士，宜准旧制量赐钱帛。其神策军应在畿内镇将亦各赐物有差。应诸道将校，三品已上赐一级，四品已下加一阶，无阶者赐勋两转。远人慕义，上国贡献，将表怀柔，俾沾宠锡。鸿胪礼宾院蕃客蕃等各赐物有差。

《礼经》重於问年，宜加廪饩；王化存於劝善，用激里闾。天下耆老八十已上者各赐绢两匹，粟二石，九十已上各赐绢三匹，粟米五石。并以上供钱常平义仓粟充给，仍令令长亲致，县庭宣诏颁赐，不得委人吏，致有欺隐。其九十已上者仍加板授。孝子顺孙，义夫节妇，旌表门闾，终身勿事。先有旌表者，准耆老例优赐。除弊安人，由於制命，寝而不用，致理良难。大中以来，频有赦令，有司废阁，多不遵行。宜委中书门下检寻提举，有便於人者，次第施行，或有事理未尽，不便於人者，仍委中书门下及所在长吏条具闻奏。其守法详断刑狱，今年正月一日赦书已有条具处分。仍本司切加提举，遵守施行，不得辄有隳紊。峻极灵长，效祥兴利，俾申祀典，以达明诚。五岳四渎，名山大川，各委本道长吏以礼致祭。亡命山泽，挟藏军器，百日不首，复罪如初。赦书有所不该载者，所司明作条具闻奏。敢以赦前事相告言者，以其罪罪之。赦书日行五百里，布告遐迩，咸使闻知，主者施行。


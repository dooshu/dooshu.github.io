86　時教必有正業　朱子謂詩書禮樂是正業　子思言雜説不與


「大學之教也，時教必有正業。」學記文。朱子曰：「古者唯習詩、書、禮、樂，如易則掌於太卜，春秋則掌於史官，學者兼通之，不是正業。」子思曰：「夫子之教，必始於詩、書而終於禮、樂，雜説不與焉。」

【閻按】吴文正謂：「易者占筮之繇辭，春秋者侯國之史記。自夫子贊易修春秋後，學者始以易、春秋合先王教士之四術而爲六經。」余亦謂孔子世家「孔子以詩、書、禮、樂教，弟子蓋三千焉」，此遵樂正之常法。至及門高弟，方授以易、春秋，故曰「身通六藝者七十有二人」。六藝乃六經，非周官之所云六藝也。

【元圻案】子思語，見孔叢子雜訓篇。






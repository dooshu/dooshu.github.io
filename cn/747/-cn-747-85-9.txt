○迎佛骨赦文

朕以寡德，缵承鸿业，十有四年。顷属蛮寇猖狂，王师未息。朕忧勤在位，爱育生灵，遂乃遵崇释教，志重元门，迎请真身，为万姓祈福。今观睹之众，隘塞路岐。载念狴牢，寝兴在虑，嗟我黎人，陷於刑辟。况渐当暑毒，繁於缧绁，或积幽冤，有伤和气，关连追扰，有妨农务。京畿及天下州府见禁囚徒，除十恶五逆、故意杀人、官典犯赃、合造毒药、光火持仗、开发坟墓外，余罪轻重，节级递减一等。其京城军镇；限两日疏理讫闻奏；天下州府，敕到三日内疏理闻奏。








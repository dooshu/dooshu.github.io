◇　益封霍去病（元狩二年春）

票骑将军率戎士，逾乌戾，讨速濮，涉狐奴，历五王国；辎重人众，摄□者弗取，几获单於子；转战六日，过焉支山千有馀里，合短兵鏖皋兰下，杀折兰王，斩卢侯王，锐悍者诛，全甲获丑。执浑邪王子及相国、都尉，捷首虏八千九百六十级，收休屠祭天金人，师率减什七。益封去病二千二百户。

（《汉书·霍去病传》，又《史记·卫霍传》少十馀字。）




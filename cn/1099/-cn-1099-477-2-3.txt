○復王肖乾邊儲 【 塩法】

竊惟塩法之弊極矣、惟其故、皆由前人清理、祗各得其一偏、故不可久、弟與堂翁相翁者五年于茲、實欲做一囫圇塩法、外不滯邊、內不損淮、庶令血脈流貫邊腹兼通、自綱法行而套搭解、兩淮內商死票盡活。一日之間。頃增商貲數千百萬其逃亡消乏之商。皆不遠數千里奔赴邗江。求復故業。每解三十四萬。只須三四日。便可徵完。去冬弟到此句日間、即補完一解、兩淮故課、前歲停壓三年、今止停兩年有半矣、內商景象如此。似有疏通之望、惟邊商一節。部議預關引目。凡有倉鈔到司。即與內商交易。速令回邊。又辦下次塩糧。若得如此。豈不甚便但內商所納者四十五年之課。所用者四十四年之引。而所行者四十六年之塩。去歲邊引雖多到司。諸商方以辦課為急。毋論南京新引。一時關取未至。即至矣。諸商既徵餘課又辦正引之價。自有緩急。故直至今春南京新引纔得到齊。兩商始得交易。而邊鈔五錢五分之價部議始得全信于遠人矣又去歲入邊之鈔、惟貴鎮以翁台之教、獨多用六七萬。此乃弟公中之私、葢見翁台惓切、特倍恆常、凡詳部之文、與見教諸札、皆視國如家、吾儕任事、不當如是耶、所懇者、此後中引。凡四十五年以前。一切罷中。但中四十六年。到此即用。各邊不遵部議往往中巳前年分其意欲爭先而不知將來積滯愈多反見停留惟見年可以獲利惟翁台會此意、即邊商不失所望矣、


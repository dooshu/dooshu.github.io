○平偃师碑尾

粤以长寿二年十月十七日，改窆於卫县苑楼之西北原。夫令德所庥，馀庆末也。神龙纪历，皇运中兴，天子严祀清庙，缅怀前哲，下制曰：“朝议大夫守卫王府司马上柱国平元父故偃师令某，公门袭庆，士林成则，名教羽仪，道德泉薮。辅仁冥昧，早谢昌辰，积善洋溢，垂休茂胤。时光祀夏，应属配天，锡类之恩，俾覃於卿士；哀荣之典，宜旌於泉路。可赠蒲州长史。”君子谓成其子而植乎身，义方也；爱其臣而及其祖，孝理也。孝以行惠，惠以察忠；义以立慈，慈以昭顺：君臣父子，於是形焉。


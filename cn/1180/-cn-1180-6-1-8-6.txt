为故大学士高拱乞恩疏


伏蒙发下原任大学士已故高拱妻张氏，陈乞恤典一本。该文书官田义口传圣旨：“高拱不忠，欺侮朕躬，今已死了，他妻还来乞恩典，不准他。钦此。”

臣等闻命震惊，罔知所措。看得高拱赋性愚戆，举动周章，事每任情，果于自用。虽不敢蹈欺主之大恶，然实未有事君之小心。以此误犯天威，死有余戮。但伊昔侍先帝于潜邸，九年有余，犬马微劳，似足以少赎罪戾之万一。皇上永言孝思，凡先帝簪履之遗，犹不忍弃，况系旧臣，必垂轸念。且当其生前，既已宽斧钺之诛；今值殁后，岂复念宿昔之恶？其妻冒昧陈乞，实亦知皇仁天覆，圣度海涵，故敢以匹妇不获之微情，仰干鸿造也。查得世宗肃皇帝时，原任大学士杨一清、翟銮俱以得罪褫职，后以大庆覃恩，及其子陈乞，俱蒙赐复原职，给与恤典。今拱之事体，实与相同。夫保全旧臣，恩礼不替者，国家之盛典也；山藏川纳，记功忘过者，明主之深仁也。故臣等不揣冒昧，妄为代请。不独欲俯存阁臣之体，实冀以仰成圣德，覃布鸿施；又以愧死者、劝生者，使天下之为臣子者，皆知竭忠尽力，以共戴尧、舜之君也。仰惟圣慈裁察，臣等不胜战栗陨越之至。

（奉圣旨：高拱负先帝委托，藐朕冲年，罪在不宥。卿等既说他曾侍先帝潜邸讲读，朕推念旧恩，姑准复原职，给与祭葬。礼部知道。）






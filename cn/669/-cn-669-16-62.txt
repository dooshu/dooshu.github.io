62　養心莫善於寡欲　廉者招福濁者速禍


「養心莫善於寡欲」，注云：「欲，利也。」趙注。雖非本指，「廉者招福，濁者速禍」，亦名言也。道家者流，謂「丹經萬卷，不如守一」，愚謂不如孟子之七字。不養其心而言養生，所謂「舍爾靈龜，觀我朵頤」也。

【閻按】真西山疏亦云：「臣竊謂仙經萬卷，不若誦無逸之一篇；道家千言，豈如玩静壽之兩語。」

【集證】宋史皇甫坦傳：「召問以長生久視之術。坦曰：『先禁諸欲，勿令放逸。丹經萬卷，不如守一。』」






湘夫人




【原文】

帝子降兮北渚¹，目眇眇兮愁予²。嫋嫋兮秋风³，洞庭波兮木叶下⁴。白薠兮骋望⁵，与佳期兮夕张⁶。鸟萃兮蘋中⁷，罾何为兮木上⁸。沅有茝兮醴有兰⁹，思公子兮未敢言¹⁰。荒忽兮远望，观流水兮潺湲¹¹。麋何食兮庭中¹²？蛟何为兮水裔¹³？朝驰余马兮江皋¹⁴，夕济兮西澨¹⁵。闻佳人兮召予¹⁶，将腾驾兮偕逝¹⁷。筑室兮水中，葺之兮荷盖¹⁸。荪壁兮紫坛¹⁹，匊芳椒兮成堂²⁰。桂栋兮²¹兰橑²²，辛夷楣兮²³药房²⁴。罔薜荔兮为帷²⁵，擗蕙櫋兮既张²⁶。白玉兮为镇²⁷，疏石兰兮为芳²⁸。芷葺兮荷屋²⁹，缭之兮杜衡³⁰。合百草兮实庭³¹，建芳馨兮庑门³²。九嶷缤兮并迎³³，灵之来兮如云³⁴。捐余袂兮江中³⁵，遗余褋兮醴浦³⁶。搴汀洲兮杜若，将以遗兮远者³⁷。时不可兮骤得³⁸，聊逍遥兮容与³⁹。

【注释】

¹帝子，谓尧女也。降，下也。言尧二女娥皇、女英，随舜不反，没于湘水之渚，因为湘夫人。【补曰】此言帝子之神，降于北渚，来享其祀也。帝子，以喻贤臣。

²眇眇，好貌。予，屈原自谓也。言尧二女仪德美好，眇然绝异，又配帝舜，而乃没命水中。屈原自伤不遭值尧、舜，而遇闇君，亦将沉身湘流，故曰愁我也。予，一作“余”。五臣云：“其神仪德美好，愁我失志焉。”【补曰】眇眇，微貌。言神之降，望而不见，使我愁也。以况思贤而不得见也。予音与。

³嫋嫋，秋风摇木貌。【补曰】嫋，长弱貌，奴鸟切。

⁴言秋风疾则草木摇，湘水波而树叶落矣。以言君政急则众民愁，而贤者伤矣。或曰，屈原见秋风起而木叶堕，悲岁徂尽，年衰老也。五臣云：“喻小人用事，则君子弃逐。”【补曰】《淮南》云：“见一叶落，而知岁之将暮。”又曰：“桑叶落而长年悲。”下音户。

⁵薠草秋生，今南方湖泽皆有之。骋，平也。薠，或作“苹”，一本此句上有“登”字，皆非也。【补曰】薠音烦。《淮南子》云：“路无莎薠。”注云：“薠，状如葴。”葴音针，见《尔雅》。又《说文》云：“青薠似莎者。”司马相如赋注云：“似莎而大，生江湖，雁所食。”

⁶佳，谓湘夫人也。不敢指斥尊者，故言佳也。张，施也。言己愿以始秋薠草初生平望之时，修设祭具，夕早洒扫，张施帷帐，与夫人期，歆飨之也。一本“佳”下有“人”字。一云“与佳人兮期夕张”。五臣云：“佳期，谓湘夫人。言己愿以此夕设祭祀，张帷帐，冀夫人之神来此歆飨，以喻张设忠信以待君命。”【补曰】《说文》云：“佳，善也。”《广雅》云：“佳，好也。”张音帐，陈设也。《周礼》曰：“凡邦之张事。”《汉书》曰：“供张东都门外。”言夕张者，犹“黄昏以为期”之意。

⁷萃，集。一本“萃”上有“何”字。五臣云：“苹，水草。”【补曰】萃音遂。

⁸罾，鱼网也。夫鸟当集木巅，而言草中，罾当在水中，而言木上，以喻所愿不得，失其所也。【补曰】罾音增。

⁹言沅水之中有盛茂之茝，澧水之内有芬芳之兰，异于众草，以兴湘夫人美好亦异于众人也。茝，一作“芷”。醴，一作“澧”。五臣云：“兰、芷，喻己之善。”【补曰】《水经》云：“澧水，又东南注于沅水曰澧口，盖其枝渎耳。”引“沅有芷兮澧有兰”。或曰澧州有兰，江因此为名。

¹⁰公子，谓湘夫人也。重以卑说尊，故变言公子也。言己想若舜之遇二女，二女虽死，犹思其神，所以不敢达言者，士当须介，女当须媒也。五臣云：“公子，谓夫人，喻君也。未敢言者，欲待贤主。”【补曰】诸侯之子称公子。谓子椒、子兰也。思椒、兰，宜有兰茝之芬芳。未敢言者，恐逢彼之怒耳。此原陈己之志于湘夫人也。《山鬼》云：“思公子兮徒离忧。”

¹¹言鬼神荒忽，往来无形，近而视之，彷佛若存，远而望之，但见水流而潺湲也。荒，一作“慌”。忽，一作“惚”。【补曰】慌，《释文》、《文选》并音荒。此言远望楚国，若有若无，但见流水之潺湲耳。荒忽，不分明之貌。

¹²麋，兽名，似鹿也。食，一作“为”。【补曰】麋音眉。《月令》曰：“麋角解。”疏云：“麋阴兽，情淫而游泽。”

¹³蛟，龙类也。麋当在山林而在庭中，蛟当在深渊而在水涯，以言小人宜在山野而升朝廷，贤者当居尊官而为仆隶也。裔，一作“”。【补曰】裔，边也，末也。蛟在水裔，犹所谓“神龙失水而陆居”也。

¹⁴一云“朝驰骋兮江皋”。

¹⁵济，渡也。澨，水涯也。自伤驱驰不出湘、潭之间。【补曰】澨音逝。《说文》曰：“澨，埤增水边土，人所居者。”

¹⁶予，屈原自谓也。

¹⁷偕，俱也。逝，往也。屈原幽居草泽，思神念鬼，冀湘夫人有命召呼，则愿命驾腾驰而往，不待侣偶也。五臣云：“冀闻夫人召我，将腾驰车马，与使者俱往，喻有君命，亦将然矣。”【补曰】佳人以喻贤人与己同志者。

¹⁸屈原困于世，愿筑室水中，托附神明而居处也。一本云“以荷盖”。五臣云：“愿筑室结茨于水底，用荷叶盖之，务清洁也。”【补曰】筑，版筑也。葺，七入切，《说文》：“茨也。”

¹⁹以荪草饰室壁，累紫贝为室坛。荪，一作“荃”。【补曰】《荀子》曰：“东海则有紫紶鱼盐焉。”紫，紫贝也。《相贝经》曰：“赤电黑云谓之紫贝。”郭璞曰：“今之紫贝，以紫为质，黑为文点。”陆玑云：“紫贝，其白质如玉，紫点为文。”《本草》云：“贝类极多，而紫贝尤为世所贵重。”《淮南子》曰：“腐鼠在坛。”注云：“楚人谓中庭为坛。”《七谏》曰：“鸡鹜满堂坛兮。”注云：“高殿敞阳为堂，平场广地为坛。”音善。

²⁰布香椒于堂上。一云：“播芳椒兮盈堂。”【补曰】匊，古“播”字，本作“”。《汉官仪》曰：“椒房，以椒涂壁，取其温也。”

²¹以桂木为屋栋。【补曰】《尔雅》：“栋谓之桴。”注：“屋檼也。”

²²以木兰为榱也。【补曰】橑音老。《说文》：“椽也。”一曰：“星橑，檐前木。”《尔雅》曰：“桷谓之榱。”

²³辛夷，香草，以作户楣。【补曰】《本草》云：“辛夷，树大连合抱，高数仞。此花初发如笔，北人呼为木笔。其花最早，南人呼为迎春。”逸云香草，非也。楣音眉。《说文》云：“秦名屋櫋联也。”《尔雅》：“楣谓之梁。”注云：“门户上横梁。”

²⁴药，白芷也。房，室也。五臣云：“以韾香为房之饰。”【补曰】《本草》：白芷，楚人谓之药。《博雅》曰：“芷，其叶谓之药。”渥、约二音。

²⁵罔，结也。言结薜荔为帷帐。【补曰】罔，读若网。在旁曰帷。

²⁶擗，也。以蕙覆櫋屋。擗，一从木，一作“擘”。，一作“析”。櫋，一作“槾”。五臣云：“罔结以为帷帐，擗析以为屋联，尽张设于中也。”【补曰】擗，普觅切，一音觅。櫋音绵，又弥坚切。

²⁷以白玉镇坐席也。镇，一作“瑱”。一本“为”上有“以”字。

²⁸石兰，香草。疏，布陈也。一本“兮”下有“以”字。一云“疏石兰以为芳”。五臣云：“疏布其芳气。”

²⁹葺，盖屋也。一本“葺”下有“之”字。五臣云：“以芷草及荷叶葺以盖屋也。”

³⁰缭，缚束也。杜衡，香草。一本“兮”下有“以”字。衡，一作“蘅”。【补曰】缭音了，缠也。谓以荷为屋，以芷覆之，又以杜衡缭之也。五臣云：“束缚杜衡，置于水中。”非是。

³¹合百草之华，以实庭中。五臣云：“百草，香草。实，满也。”

³²馨，香之远闻者，积之以为门庑也。屈原生遭浊世，忧愁困极，意欲随从鬼神，筑室水中，与湘夫人比邻而处。然犹积聚众芳以为殿堂，修饰弥盛，行善弥高也。【补曰】庑音武，《说文》曰：“堂下周屋也。”庑门，谓庑与门也。

³³九嶷，山名，舜所葬也。嶷，一作“疑”。【补曰】迎，去声。

³⁴言舜使九嶷之山神，缤然来迎二女，则百神侍送，众多如云也。如，一作“若”。【补曰】《诗》云：“有女如云。”言众多也。

³⁵袂，衣袖也。【补曰】袂，弥蔽切。

³⁶褋，襜襦也。屈原托与湘夫人共邻而处，舜复迎之而去，穷困无所依，故欲捐弃衣物，裸身而行，将适九夷也。醴，一作“澧”。五臣云：“褋，礼襜袖襦也。袂、褋，皆事神所用，今夫人既去，君复背己，无所用也，故弃遗之。”【补曰】遗，平声。褋音牒。《方言》曰：“（禅）〔襌〕衣，江、淮、南楚之间谓之褋。”捐袂、遗褋，与捐玦、遗佩同意。玦佩，贵之也。袂褋，亲之也。

³⁷汀，平也。远者，谓高贤隐士也。言己虽欲之九夷绝域之外，犹求高贤之士，平洲香草以遗之，与共修道德也。者，一作“渚”。五臣云：“搴，取也。杜若，以喻诚信。远者，神及君也。”【补曰】汀，他丁切，水际平地。遗，去声。既诒湘夫人以袂褋，又遗远者以杜若，好贤不已也。旧本者音渚。《集韵》“者”有睹音。

³⁸骤，数。

³⁹言富贵有命，天时难值，不可数得，聊且游戏，以尽年寿也。与，一作“冶”。【补曰】不可再得则已矣，不可骤得，犹冀其一遇焉。






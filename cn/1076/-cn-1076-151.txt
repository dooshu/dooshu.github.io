卷一百五十一

钦定四库全书

历代名臣奏议卷一百五十一

明　杨士奇等　撰

用人

宋理宗淳佑中太常寺主簿高斯得言大臣贵乎以道事君今乃献替之义少而容悦之意多知耻之念轻而患失之心重内降当执奏则不待下殿而已行滥恩当裁抑则不从中覆而遽命嫉正而芘邪喜同而恶异任术而诡道乐媮而惮劳陛下虚心委寄所责者何事而其应乃尔时范锺独当国过失日章故斯得及之十二年斯得为秘书少监兼侍立修注进故事曰哀帝时鲍宣上疏曰今朝臣亡有大儒骨鲠白首耆艾魁垒之士论议通古今喟然动衆心忧国如饥渴臣未见也厚外亲小童及幸臣董贤等在公门省户下陛下欲与此共承天地安海内甚难夫官爵非陛下之官爵乃天下之官爵陛下取非其官官非其人而望天说民服岂不难哉宜急召故大司空何武师丹故丞相孔光故左将军彭宣皆智谋威信可与建教化图安危龚胜为司直郡国皆谨选举可大委任也陛下前以小不忍退武等海内失望陛下尚能容亡功德者甚衆曾不能忍武等耶顺帝时李固上疏曰安国者以积贤为道陛下初登大位聘南阳樊英江夏黄琼庐陵杨厚会稽贺纯四海欣然归服圣德厚等在职虽无奇卓然夕惕孳孳志在忧国臣前在荆州闻厚纯等以病免归诚以怅然为时惜之一日朝会见诸侍中并皆年少无一宿儒大人可顾问者诚可叹息宜召还厚等以副羣望

臣尝观舜之命官曰咨汝二十有二人钦哉惟时亮天功臯陶之陈谟亦曰无旷庶官天工人其代之夫人君代天理物朝廷之上庶官所治皆天事也其可一时之不亮一官之或旷哉然旷官有二无其人旷也非其人亦旷也舜之所命禹宅百揆弃后稷契作司徒臯陶作士垂共工益作虞伯夷典礼夔典乐龙作纳言既不虚其位又皆当其才得人之盛卓冠千古呜呼尚矣後世朝廷之官类多旷废非果乏才也有而不能用耳哀帝时鲍宣言朝臣亡有大儒骨鲠白首耆艾魁垒之士论议冠古今喟然动衆心忧国如饥渴者至於使外亲小童在公门省户下可谓旷官之甚也然何武师丹彭宣龚胜之伦盖当时号为骨鲠耆艾者乃以排外家丁傅废斥不用顺帝时李固言朝会见诸侍中并皆年少无一宿儒大人可备顾问者亦可谓旷官之甚矣然樊英黄琼杨厚贺纯之徒盖当时号为宿儒大人者乃以忤权臣梁冀病免而归二君有才不用乃使不才者充位备数以妨贤俊其旷天工也甚矣虽然二汉之官非其人而旷也今日之病则不但非其人而又至於无其人焉尚书六员不置其一侍郎八员阙其五大小卿监十七员阙其九二府掾属九员阙其六郎曹二十余员阙其半谓天下果乏才耶则祖宗以来如庆历元佑乾道淳熙之际人才辈出布满朝廷皆取诸当世而足不借之於异代也何独今日而无之乎采诸公论在外诸臣可备侍从卿监都曹郎吏之选者固有其人奈何正学直道与时落落谋人之国者观望上意宁使朝廷空虚而不肯召用其负一世之望觝排小人不胜项背相望而去者视之亦不甚惜使鲍宣李固见之能不以何武师丹黄琼杨厚梗弃为叹乎然而今日所甚病者又在於二相矛盾私意相持坐视朝廷旷官废事历岁踰时曾不知恤陛下亦未尝少加训敕使之留意於选任也舜臯陶以天工相戒固如是乎臣愿陛下深诏大臣妙选时髦速补衆职之阙庶几并志合谋共熙帝绩不至取国空无人之诮天下幸甚

淳佑间徐元杰进故事曰唐杜如晦传如晦长於断房玄龄善於谋两人深相知故能同心济谋以佐佑帝当时语良相必曰房杜云

臣闻自古人臣莫难於遭时而得君尤莫难於同时而得君然同时得君矣或未能真切同心辅君以共治正恐天下之事不坏於专则坏於避其何以副天下之望哉故人臣非相得之难而相知之为难相知既深则相信而不疑不相知之深则相悦而莫克相济心之同不同率以是基之昔者周公作诰於召公不悦之日周召似不深相知者然周公挽留之辞切召公终为之动是周公之所以知召公者如此召公其不知周公乎观书如无逸如周官如立政如君奭诸篇凡其格君致治大略可睹太宗以英明之姿出而拨乱立极杜如晦为相而房玄龄同之天下新定台阁制度宪章容典率二人讨裁传称如晦长於断玄龄善於谋必叹美之曰两人深相知故能同心济谋以佐佑帝终之以语良相者必曰房杜史氏可谓至论矣夫人臣办天下之事者才也而所以能办天下之事者心也玄龄如晦皆有讲学之力河汾王通告玄龄以正主庇民之道必能遗其身而後能无私又断之曰至公然後能以天下为心及称如晦则曰若逢明主於万民其犹天乎至比之春生夏长秋敛冬成极於万类咸宜百姓日用不知之验异时二人得君以共治皆此心此学之推此史氏又称之曰宰相所以代天者也辅赞弥缝而藏诸用使斯人由之而不知而进之於古明哲之域向非二臣充其无私犹天之心宁免屑屑於形迹之粗拘拘於肝鬲之外虽已同患难而济其治不思同安逸以虑其危计目前琐细之利害而宗社生灵悠长之远虑邈然不以是介心则何以维系有唐三百年之天命而至於规模宏远如是哉吁臣於是益叹玄龄如晦非同心济谋之难而相知之深真可谓之难也夫以太宗天下新定之余气势翕合股肱协同犹必一乃心力而後有济今天下视唐为何如耶以臣观之盖同舟遇风之时也前乎制柁者非其人舟弊漏而日凑浅幸以圣主而得贤臣间关运动若将出浅而入洪矣而篙工棹卒叫呼未齐维楫失亡谩不之救渗漏四溢又弗之窒今焉两分制柁之责坐舟中者皇皇然望其出手撑驾率衆工而谋共济顾乃悠悠泛泛莫知所之脱有风涛之虞其不沦胥以败者几希玄龄如晦之事载在方筞视周召为庶几盖今日元臣宿望所素习闻者也相知夙深同心协济臣敢以是为今日勉虽然玄龄如晦史臣称之以良相宜矣自古君明则臣良虞书之歌曰元首明哉股肱良哉庶事康哉陛下明侔日月烛临羣工廼若命相之初宸奎宝画宠锡道揆者曰开诚心布公道集衆思广忠益所以责望股肱者至矣臣又於此益愿陛下申饬此意日月以是警劝之矧今所最急者莫切於边防国用之实政惟在乎蒐求实才各副任使课责实效上寛顾忧此二揆所当夙夜究心跻世于理可也然切念夫稍愆和豫者许寛调摄之期可宣勤劳者戒勿嫌疑之避惟国事之大者俾商略共图若常程除授期会调度之务许令二三执政相与随宜而区处必也审量中外之人物参错边庭之事任凡已收召者用之必当其所尚多逸遗者汲汲聘用而无疑庶不至坐失事几付岁月於虚掷少俟右揆体力康平之余谕其畴昔相知之深勉其心德协同之报岂非宗社生灵之幸欤不然以儒者之道反无益於人之国家岂但为世俗窃笑而已哉臣兴言及此不觉涕零天地鬼神昭布森列不可诬也惟陛下以是宣谕二三大臣使之同秉至公血诚之心以作羣工以核庶政兴滞补弊责实劝功今何如时不可缓矣易曰纳约自牖臣恃圣德之明敢因条奏故事而冒陈之惟陛下矜赦

元杰应诏荐士上奏曰恭准圣旨指挥自侍从至郎官各荐举淳实敏明堪充内外职事官者臣猥以疎庸缀陈迩列寂无报称常切淩兢每惟内外之修攘莫重贤能之任使朝思夕念所以恳恳切切告之庙朝者初不敢厌其数凡举世公论所推予之彦亦既莫不屡渎天听矣惟是才业之着于州县者未悉以上闻气节之着於卑官者又限於资格今即臣平日察知之深如京官如选人各以五贝为明时荐臣谨第其人品细书其衔位姓名作四项条奏如左

一臣伏见承议郎新通判邵武军陈义和奋由学校见谓典刑顷分教泉南部使者陈韡欲以京剡上义和辞曰愚年踰五十矣他人谁肯相继荐举谢不受诸司闻而异之不旬月而举剡溢格作邑晋江廉靖公恕士民歌之及倅镡津尝摄郡事一日必葺救荒有政殆不减青州所活民命之数堂有垂白之母家事率禀命而行母子俱贤道途翕称之臣与为代方敬其人之孝廉且刚介而不屈於权势每事必就问之不谓当路风闻之讹遽使之去臣为之泣别焉今犹待昭武平分之次士论称郁久矣宣教郎前知信州玉山县蔡荐积心苦学抗志前修初尉建昌已有植立弓兵畏爱警捕忘疲三载居官境内奠枕其丞衡阳佐理声绩具见於当路之所称逮为八桂纠曹尽心刑狱一郡无寃民荐敭及格试令玉山劳心谆谆视民犹子一箠不以妄施至於戢奸锄暴殊不以强御而沮前後举陛陟举科目举旌擢者率二十余剡臣亦尝备数荐之矣宣教郎新拟知福州古田县事郑偘有文艺而充以器识交名胜而博於见闻从容词翰之间有古作者气象其为盐场官也措置规模吏卒为竦及兼佥幕剖决如流至今士民称之逮居沿海制幕识虑精详且有婉画事之可否见必立决宁甘犯时之所忌不忍苟徇以病民契旧满朝恬然不以希进为意臣谓此三人才识气节宜甄録陞擢可以备异时风宪之选

一臣伏见朝奉郎通判潭州军州事赵崇栗才具疏通心事平实臣虽不识其人闻其政於宰铅邑之时邑廪场兵八百人前後每困於月支之不及人户以预借为苦经理有道公私通融不烦文移罔或不给盖其为政有本末待士有礼逊谨庠序之教而兴以孝弟凡士习科举之业崇栗率以旬课考核焉士民化之勤修文行而狱讼日以简寡今倅长沙凡郡纲军政之所系善赞帅长密商略之帅亦倾心采纳其善是以庶务关决坠举旷修邦人歌别驾之功往来士夫类能言之宣教郎新知临安府临安县王亚夫生长名门多识往行才学器识卓尔不凡初为会稽仓官考柅奸欺尽瘁称职檄兼幕属赞画尤长帅府以部内多凋弊之邑一一试之摄宰亚夫以抚字之意行於催科之中所去见思旗帜遮道及为闽清令莫不举偏补弊各适其宜邑多大家不阿不挠良善为之吐气且其素以恬静自持不挟书不干进当路闻风而争举之臣与之交尝谓臣曰平心敬物世间事无不可为者臣以是尤敬之臣谓二人者才学实切於实用宜拔擢奨任以备他日都曹之选

一臣伏见从事郎监行在省仓上界门赵希懻名父之子宗胄之贤自其为海盐簿领时究心销注晓夕忘疲蔼然有亷平之誉当路名贤知其局藴之宏深乞加旌擢者殆不容口今为省仓门官尤严於吏卒出入往来之禁检柅欺弊密切究心荐举及格盖非有求而得者臣在都曹尝欲荐之已为他人所先矣从政郎监行在编估局詹文杓孝行着於家庭贤誉蔼於乡井奋身庠序光价翕腾分教瑞阳文风为之丕变今为京局疏导货滞检柅吏欺尤能以职业自见臣与同里知其平实无华雅有志向非矜眩骛外者之比臣以为是二人者可以备二令掌故采择之需

一臣伏见廸功郎特差监行在赡军激赏库叶采学有渊源文有气骨平居雅有胆略人多以後来陈韡期之由其妇翁李方子所得於晦庵朱熹之真传故能服膺古训而勿失今职居筦库勉竭忘劳捧檄佥畿多所及物时贤皆以亷勤公介称之采方志於向上事业暇则手不释卷异乎驰逐京尘者多矣廸功郎新建昌军军学教授卢钺奋身庠序卓然以名节自持方其流俗颓波率先以天理民彛之不可乱者为之启奏忠诚恳恻奋不顾身而一以国之安危存亡者昼夜恸哭臣与素昧近甫识之盖嘉其志敬其人汲汲然荐引之廸功郎新信州上饶县主簿汤汉家学相先文价蚤定其所交游者皆前辈老师宿儒也不惟着述具有法度至於操履亦有榘仪近世名贤率尊尚之或奬荐之奏名别头大对天陛昌言无隐犯时忌而不顾其辞大略谓上下相习於欺大欺则大得志小欺则小得志盖箴切当时之膏肓今待次勾稽奉朝命主象山书院相与诸生日由乎博文约礼之地是虽未及乎民而所以及於士者亦不赀矣臣以为是三人者谓宜度越拘挛或陟之文学掌故或改畀以见次教官丰殖长养以待异时之显用岂不足以壮国之精神臣生而愚戆一无他长惟有爱敬贤材不翅饥渴今所荐引剂量久之既已明着其所长亦可知其绩用况朴实亷敏万口不诬如蒙圣慈擢用後或不如所荐臣甘重坐缪举之罚

刘克庄进故事曰杜衍为相尤抑絶侥幸凡内降与恩泽者一切不与每积至十数则封还之或诘责其人上谓欧阳修曰外人知杜衍封还内降耶吾居禁中每以杜衍不可告之而止者多於所封还也其助我多矣臣按内降非盛世事也诗咏后妃以无私谒为贤桑林祷旱以妇谒盛自责盖自昔未尝无是事但古先哲王理慾明界限严能防其微杜其渐尔降及叔季非惟不能防杜又且开扃破鐍以导其来西园卖官斜封墨敕至今遗臭故诸葛亮有合宫府为一体之论唐人有不经凤阁鸾台何名为敕之叹我朝家法最善虽一熏笼之微必由朝廷出令列圣相承莫之有改其後老蔡用事患同列异议始请细札以行之初犹处分大事既而俯及细微後不胜多至使小臣杨球张补代书谓之东廊御笔汔成祸乱臣尝窃论祖宗盛时内降絶少间出一二则有论列者有缴驳者有执奏者诲纯仁等宁谪而不以濮议为是茂良必大宁去而不与两知阁并立衍宁罢而不肯求容权幸之间此所以为极治之朝也臣采之舆言谓迩日蹊隧旁啓庙堂积轻中外除授间有不由大臣啓拟近臣荐进者显仕率贵游之子专城多恩泽之侯畿郡调守上烦宸断小臣改秩或出中批既累至公亦伤大体求者予者奉行者皆以为常不以为异遂使天下之人以诲纯仁茂良必大之事责望有司以衍之事责望大臣以仁宗禁中之语责望明主臣窃为陛下君臣惜之本朝名相多矣惟衍号为能却内降者岂有他道哉臣尝考之其拜也在庆历四年九月其免也在明年正月当国仅三数月噫此衍之所以能直道而行乎臣故谓小臣能以去就为轻虽大事可论大臣能以去就为轻虽内降可执横恩可寝人主能以朝廷纪纲为重贵近干请为轻则堂陛尊而命令肃矣惟陛下留神

权司封郎官许应龙论量材进故事曰太宗尝语宰相曰统制诸夏自有道理内外官吏当量才任使如匠者创屋栋梁榱桷咸不可阙天下至广不能独理致治之道全在任人苟得其人何患不理孝宗御制用人论曰人君以任使百官为事百官则分职以治其事用得其宜则百职举而庶事立用失其宜则百职废而庶事隳盖人才有能有不能固不可以一槩论也择不厌精任不厌久小有以成小而天下无废事大有以成大而天下无废政如是则太平之基可立先王之治可追矣臣闻天下无不可为之事而患乎无可用之才何世不生才何才不资世临政愿治之主孰不以人才为急也然或资之以成功或任之而败事其必有故矣盖可用者用之则足以胜其任而无事之不集不可用者而轻用焉则举措必乖其宜而何功之可成是以英明之君不虑夫事功之难立而惟虑夫真才之难得兼收而博采详观而谛审必其人之果智也而後使之谋事果勇也而後使之御敌持重者委之备边塞通练者委之治军赋绥御有方者委之弭盗贼剂量轻重各当其任以之图事何向不济请以汉宣帝之事明之今观其时胶东有流离之民潢池有弄兵之宼关东之漕运重费西羌之烽燧时警事绪胶轕若未易经理也然帝之所以处此者惟於人才之间切切乎可不可之辨任将则问其谁可择守则令举可用谋事则反覆诘难度其计之可必用者始从而听信之则帝之所以用人者盖考之详而择之精矣故赈饥则着劳来之效籴谷则省转漕之费渤海之盗安之而自弭先零之衆缓之而自降理内御外无不如意得人之效盖可覩矣恭惟陛下以聪明之资绍延洪业厉精思治侧席求贤将欲内修外攘以措天下於泰山之安然疆场之防尚费经画垂亡之敌犹未扫除蛮獠虽欲降而招抚未定饥民虽稍苏而疮痍未瘳若是之类所当深思而熟计然使无人以任其责则悠悠岁月曷覩成效无亦择可用之才而使之毕力以图功乎边郡之举将帅之荐或延访於庙堂或奏辟於诸司其所以求才之意可谓至矣然知人之道自古所难阔论高谈者若善谋轻举妄动者若敢为露才扬已者若多多而益办视时迁就者若随机而应变苟轻信而遽用之则非惟不足以图事而反至於生事不特不能以成功而或至於丧功则必明目而逹聦详考而精择以言进者则察其所行以质其言以名取者则考之以实以验其名以能举者则试之以事以观其能若然则毁誉不足以乱其真虚诞莫得以肆其欺奚患乎不得人哉虽然用人於闲暇之时与用人於缓急之际不可以一律拘也盖当缓急之际擢之未峻则无以使之劝任之不专则无以责其成何者边陲之地非内郡比况当多事之时人所惮往苟无高爵重禄以诱之孰肯犯难而不辞阃外之寄所系甚重安危之机变於瞬息苟不假之以事权则动皆掣肘何以乘机而制变故擢之峻则感激思奋任之专则事权归一夫如是以战则克以守则固尚何外患之足虑哉然非精择之於其始而徒曰峻擢之可以使人也而轻予之以不次之官岂无大言无实者得以窃吾之爵禄乎不知其才之果长可以责其後效而徒曰使功不如使过则败衂之将其将奚用乎此尤所当察者惟陛下留神

应龙又论用人进故事曰昔司马光进言谓设官分职以待贤能大者道德器识以弼谐教化其次明察惠和以拊循州县其次方略勇果以扞御外侮小者刑狱钱谷以供给役使岂可专取文艺之人欲理万事耶然则四方之人虽於文艺或有所短而其所长有益於国家之用者安可尽加弃斥使终身不仕耶又曰人各有所长或优於德而啬於才或长於此而短於彼虽臯陶稷契尚各守一能况於中才安可求备故孔门以四科取士若专引知识则嫌於挟私难服衆心若止循资序则官匪其人何由致治乞朝廷设十科以举士

臣闻天下固有不一之才人主当无执一之见盖人才之在天下若十指然小大长短虽若不齐而皆适於用兼收并蓄待用无遗则皆有以自见而天下无不举之事苟用一而废一则互相倾轧必有分朋植党之弊昔臯陶谓翕受敷施九德咸事则俊乂在官可以抚五辰而凝庶绩奈何後世之君不知出此文帝好清静而豪杰之士难合武帝用才智而道德之士见遗宣帝尚刑名而儒学之士不用皆由所尚之偏故天下之才不能以尽用要之人主当与天同量栽培倾覆生育长养各随其禀赋之自然而无容心於其间苟好恶之私先累於其中则人才高下必不能随宜器使而急於求进者必至迎合党同而伐异俱欲求胜非惟不足以成事而清流浊流之患实基於此司马光论任人欲取道德器识明逹勇果刑狱钱谷者并用之而长於此短於彼者不可求备此乃官使人才之要术也嗟夫人才不同彼此异见其来非一日矣足一蹑军门视文士如仇讐首一戴儒冠轻武弁如草芥矫矫特立则以静重为苟容处事详审则以刚直为沽誉长於吏才则以明经术者为腐儒专於学问则以了官事者为俗吏少俊则以老成为迟钝寛厚则以严明为苛刻各分党与判乎其不相入也人主用才惟求以办吾事济吾治而已安可主一而废一哉陛下建用皇极无党无偏耆德者召之文学者用之吏事者任之或长於将略或精於财计或以循良称或以谠直名莫不擢用固无一毫好恶之私然求贤之诏屡下剡荐之牍交驰而人心多私罕以实应靖退不竞者无由自逹单寒寡援者未免见遗臣愿陛下开衆正而逹四聦使任荐举者悉参公论举能其官则锡以进贤之赏称匪其人则加以谬举之罚如此则真才实能皆为吾用而何事不立中兴之烈可指日以冀耳惟陛下与大臣亟图之

应龙又进故事论久任曰英宗朝吴申言近年以来官吏数易王举元自三司副使一年之中凡历四使沈立自知沧州未及半年已更三任苏寀累任皆不及一年哲宗朝上官均言太守以一郡为传舍吏民以太守为使客送故迎新纷纷道路太守不暇整治其纪纲吏民岂有信服其政事耶臣以为奉行朝廷之法令而利泽天下者内则系百官长贰外则系监司郡守内外不得人则不足以称职得人而屡易则不足以举职职不举则政事废弛而下受其弊虽有才吏与不才者相去无几朝廷虽有良法美意是为徒法而已

臣谓久任而责成功此用人之良法也夫人才各有所长因其长而任之迟之以岁月则可以自见苟数迁数易则人无固志事多苟且况更代之际意向或有不同施设未免相反莅事方新蠧弊不能尽知胥吏必生欺诞内外之治所以不能并举者职此之由也今内而百司庶府不问人才之能否惟以职任为资历理财未几则又易而典礼明刑未久则复使之典教一人之身无官不可为久而不迁则怀淹滞之叹如此则百事何由举祗见其因循岁月耳外而监司太守或一岁而再迁或甫至而复易迎新送旧交错於道人知吏之不久不率其政令吏知去之不遥不究其心力是以民瘼未苏吏治不振其弊有不可胜言者矧边陲之寄尤不容不久虽以三岁为期然迩日以来移彼易此殆无虚月纵有谙熟兵略留意边备之人然效未成而已去兵卒何由而闲习备守何由而坚固今多事之秋将欲兴起治功其可不以久任为先乎内则量能而授官长於财计者则所迁者皆理财之职明於法理者则所擢者皆法理之任至於他官亦莫不然克称其职则优加旌擢使之知劝不必遽易以强其所不能仕於外者因其有风采则使之持节因其有政事则付以典郡庶各尽其才以图绩效治最上闻则迁秩畀职以示甄别逮其既久则擢之以不次之职以酬其累岁之劳夫有功见知则说孰不勉励以称上意吁此非难转移者特在乎坚守而不变耳虽然任人固不可不久而择人尤不可不精苟非其人则癃老者必至废职疎谬者必至误事而贪黩苛刻者必至为无穷之害必详考之於其初而後可以久任於其後此又澄源正本之论惟陛下与大臣亟图之

应龙又进故事论均内外曰昔大中祥符中张知白上言昔唐李峤尝云安人之方须择郡守窃见朝廷重内官轻外任每除授牧伯皆避命致诉比遣外任多是贬累之人风俗不澄皆由於此望於台阁妙选贤良分典大州共臻庶绩淳熙间臣僚上言伏见今之士大夫以州县为滞路以朝廷为径途此内重外轻之所由致欲望圣慈鉴斯久弊特留宸虑均中外仕进之路凡郡邑之吏有治行名迹纯实不欺无间疎远不次擢用以风厉天下孰有不劝者乎

臣谓重内轻外此吏治所以不振也夫人之情有功而见知则说非才而任事则必有瘝旷之虞今之持节把麾者多不安於外而慕於内内则迁擢之必速而爵位之易崇外则绩效之虽彰而褒迁之未必及故因循苟且玩岁愒日而治效蔑闻况仕於内者或不惬物论致遭弹撃往往畀以外任夫仕於王朝职闲事简尚不胜任乃使之分一郡一道之寄事丛如毛决不能理岂不为民之病乎苟於台阁妙选贤良使之更迭以示重外之意复於监司郡守择其有声绩者寘之朝列以示褒表至於廷绅之贬黜者则处以直馆而不任以民事夫碌碌亡庸者既不复用则有志事功者孰不黾勉以见知如是则吏称其职而民安其业盖有不难致者矣

应龙又进故事论名实曰真宗时王旦有识略善镇定大事其於用人不以名誉必求其实苟贤且才矣必久其官衆以宜为某职然後迁之士虽咈於己者亦不以私废仁宗朝司马光言致治之道在於任官且谓奸计之臣衒奇以譁衆养交以市誉居官未久声闻四逹朝廷或以衆言而赏之则虚伪者无不争进矣其失在於国家采名不采实夫以名行赏则天下饰名以求功臣闻汉宣帝不审胶东相之伪是後俗吏多为虚名齐威王能察阿大夫之誉於是人人不敢饰非夫徇名而不责实此今之大弊也且边陲未宁国论未定兵增而财愈匮惠?而威不振正当严综核之政图兴起之功任人则必求其可用之实而杂伪以假真者所当辨论事则必求其可行之实而大言无当者所当察崇奬忠正抑远虚浮行之以公守之以坚则分朋植党妄相称誉者莫得以肆其欺矫情饰貌急於媒进者不能以揜其迹如此则上下相安皆求以实自见而天下无不举之事矣王旦谓用人必求其实而司马光谓采名不采实则虚伪者无不争进真至当之论也二公皆我朝之贤臣劢相国家以致昇平其大要不外乎此然则今日欲振起事功以复祖宗之盛可不以是为先欤夫名固国家之所当尚而士大夫之所当慕也耻没世而名不称君子以德名为几名苟不立必同流合污无复气节为人上者不可不加砥砺然必因名以考其实因实以责其效则任人而必获实才议事而必得实用苟外事表暴而中实无有更相标榜而实不副名蹈常袭故而不达时宜矫枉过正而徒欲立异施之於政则扞格而难行若是者是特虚名耳果何益於国家之大计哉是必听言而观行使伪不得以乱真庶可收实才之用而立太平之基苟是非不审徒以其好名而一切厌之则其心未服异论迭起贤否混淆非惟不足以成事而清流浊流之患或兆于此是必审思之明辨之则衆正之路开羣枉之门塞济济布列无非真才庶绩咸熙万邦咸宁可指日以冀耳

洪舜俞进故事曰明道中执政除亲旧二人为正言司谏上谓曰祖宗法台谏官须出宸选若大臣自除则大臣过失无敢言者治平二年以范纯仁为殿中侍御史吕大防为监察御史里行近制御史有阙则命翰林学士御史中丞迭举二人而上自择取一人为之至是阙两员举者未上内出纯仁大防姓名而命之

臣闻台谏天子耳目之官耳以司吾之聦目以司吾之明而人执之可乎张行成无先容举为殿中侍御史柳公权有诤臣风屈为谏议大夫万乘亲擢迩臣莫与夫如是则任耳目之寄者激昂振厉思称主知周而无所比正而无所阿朝政之得失庙论之是非相业之修废不吐不茹悉以上闻不至於怀私恩徇偏见以乱天下之公我朝祖宗法台谏官须出宸选正以是也异时唐介论文彦博王陶弹韩琦以二辅臣之贤犹不为之少隐况下於文韩者乎虽然台谏不由进拟固足揽驭臣之枋要必人主有至明之见而後能奋独断以耸衆望否则不谋之外廷谋之左右亲?附下罔上抑又甚矣大明在上邪正洞烛得范纯仁吕公着而内出姓名得欧阳修余靖王素而御笔亲除斯无愧累朝之盛

牟子才除起居舍人进对直前奏劄曰臣闻君子之於小人犹隂之於阳不能以相无而消长有常亦非人之所能损益也先儒以为圣人作易於其不能相无者既以健顺仁义之属明之而无所偏主至於消长之际淑慝之分未尝不致其扶阳抑隂之助盖阳属君子隂属小人固不可相无亦不可相乱固不可相乱尤不可相暴泰之为卦内健而外顺内阳而外隂内君子而外小人所以深致内外之辨使之界限一明不相淆乱君子得其位可进以有为小人得其欲虽退而无怨故圣人名之以泰泰之为言安也言君子小人各得其所而不相害乃所以为安也自古惟尧舜之时足以当之三代而下治乱靡常然不过由此二道用君子则去小人用小人则去君子未闻君子小人而参用者也用君子则治用小人则乱亦未闻君子小人参用而可以久安而无乱者也然则有天下国家而欲久安而无乱者必自辨君子小人始不明君子小人之辨而冺其异同混其贤否而曰吾将以是为安也直幸而已矣非圣人所为致泰之道也臣抑尝读国朝元佑之事而窃有感焉夫元佑之所以为元佑者用君子而退小人也元佑之所以为绍圣则君子小人并用故也方元佑之四五年当时言者已澟然以邪正之不辨为忧朱光庭则谓用人之际当以善与利二者之间加明察使正臣日进而邪臣永退范祖禹则谓憸人在前则害政事在下则害风俗大则倾覆邦家小则残败善类不当使之在位为他日患苏辙则谓君子小人势如氷炭同处必争一争之後小人必胜君子必败不可惑於浮议引与共事王岩叟则谓小人无能斯不足畏小人而材然後可畏当明辨力遏毋使小人得以杂其间其言皆深切着明反覆详尽而於泰之一卦莫不援以为据盖以为保泰之道在乎此而堕泰之道亦在乎此是岂私忧过计哉使当时尽用其言絶祸萌敦治本虽百年元佑可也奈何调停之说虽贤如吕大防范纯仁刘摰亦且惑之杨畏邓温伯李清臣皆小人之雄而引之腹心俾得乘间抵巇隂唱邪说绍述之论起而君子不能以一日安其後党锢祸成虽大防纯仁摰亦皆不免报复之祸则调停之论盖亦疎矣遂使国家当其祸败至於宣靖之事不可胜悔而光庭祖禹辙岩叟之流独受知言之名可不为痛哭流涕者哉伏惟陛下临政愿治垂三十年宜可以为元佑矣而乃岌岌乎绍圣且宣靖宜可以为泰矣而乃駸駸乎为姤为遯陛下亦尝思其故乎陛下未尝不用君子而不纯於用君子未尝不去小人而不尽於去小人故其势不免参而用之夫君子小人势不两立参而用之则是正邪相轧而使之日鬭於下岂有安靖之理哉陛下试观三十年间君子小人几进几退几偾几起几胜几负相寻至今未有止极者皆以此也陛下见其如此不察其故以为是纷纭华竞者皆君子之过也而小人又挤而陷之以为必去其类而後可靖国则益误矣故始於君子小人并用而卒至於君子日空小人日盛臣窃惟小人不去其害之大者有三焉累君德也害治体也败善类也敢为陛下悉言之小人性本巧恶又敢欺诬其狡狯之术足以逢迎而为悦其淫詖之辞足以譸张而为幻变黑为白指鹿为马以之惑人主之视聼而乱其是非甚至借人主之喜怒以成其威福耻为正论而厚诬其君为不可以责难隂进邪谋则归过於上以自逃於公论遂使谤议流闻声光不着此则欺诬之说有累於君德也小人性本倾危又好反覆势在彼则始趋而终背势在此则始背而终趋闪倏游扬踪迹诡秘巧险侧媚情态乖张其状似三变柔行巽入善为模棱软语卑词曲相容悦其状似两来操三变之心行两来之术而视势之所趋为向背此反覆之说有害於治体也小人性本刻薄又喜激发上恶譁竞则曰是好名也是多言也上恶朋比则曰是某党也是交结也上恶诞妄则曰是欺罔也是浮矫也驾虚翼伪造谤兴讹其譛贝锦其言巧簧阳为纳忠隂实激怒其术一售其势遂成枭心虺志无所不为此激发之说有害於善类者也此三害者千岐万辙为变多端不惧上之悔患务行其言不恤国之忧危务伸其志不虞君子之困败务遂其说为祸之烈如此而可使之一日参乎君子之间耶今通国之所谓小人者陛下亦知去之矣臣以为非去之之难而辨之之难去一小人是一小人也安知一小人之去无一小人之进辨之则几矣夫君子小人如数一二如别苍素辨之无难者是在陛下之心耳陛下如能致知格物以明此心贱货贵德以一此心明目达聦以广此心使此心之体如衡之平如监之空既不失其好恶本然之真又有以得其是非当然之则所谓君子小人之情状固无所逃乎陛下之前而陛下又即其贤否枉正之所在而为用舍进退之分焉柔邪巧佞阿意承旨者必斥刚方鲠亮犯顔苦口者必容轻儇便给狡慧削刻者必远而庄重靖嘉温纯朴茂者必亲出入多岐隂有所主者必屏忠信不二孤立无朋者必用去其庸猥卑杂而存其耿介挺特去其狠戾驵狯而任其宏毅惠和惩其躁竞无耻而擢其靖退有守黜其隂默深阻而取其疏明洞逹不以乡愿而易狂狷不以嬖人而嫉庄士不以美疾而疏药石则忠邪之位定而内外之限明岂不能致元佑泰亨之治哉今上而论思献纳多忠隽忠正之臣次而给舍台谏皆端亮纯实之士下而百司庶尹又能时发谠言於靖共正直之余陛下宜监镜其心勿以小人参乎其间而二三执政亦宜去系累之私昭平明之治融朋党之意絶反覆之虑一以开诚心布公道之言而为进君子退小人之地思元佑诸老拳拳之忧鉴绍圣以往纷纷之事务使邪不暴正隂不胜阳以成泰内之治岂不韪欤不然实未有以知人才之孰忠孰邪而姑听其一时之乍贤乍佞则臣谓用者不必用去者未尝去而所谓安者乃祸乱之所伏也臣隐忧所发冒进瞽言不胜拳拳

子才乞留察院徐经孙奏状曰臣昨日忽闻察院徐经孙轻车出关不胜骇愕退窃自叹以为台谏天子耳目之官既以耳目寄之凡所论列皆当听行以求广其耳目矧今人才日衰公论日壅陛下方欲扶持振起以幸惠世道而数月以来妄庸之流乃皆乘藉气势以抗天下之公议遇顺以此去经孙复以此去通国籍籍皆谓以一不肖而去二台官何陛下重於去一不肖而轻於坏祖宗三百年台谏哉臣且不知车载斗量世何乏斯人复何益於陛下而所以累陛下者如此也陛下高见远识超越古今而或者乃辄以妖邪庸鄙之论肆言君父之前而无所忌甚至以厌玩而矫诬夫谓其君不能者谓之贼此中外之所共切齿而彼方以议论不足听流品不足别之言逆遏公论使天下无有复言其奸者是必有教之者也台谏一言之而辄去则其计得而其势张矣臣窃窥陛下圣明必不以其言为是而於纪纲之地亦必不忍摧抑阻遏使至此极也区区之愚惟望陛下主持公道存全事体诏追经孙复还言职亟屏邪说以厌舆论庶几去留轻重之间不至有偏则或可救一二於末流也昔仁宗朝唐介以论文彦博逐已而彦博亦罢去元老大臣仁德之重而犹不免於两罢陛下亦何爱於此哉臣待罪两制伏见未三月间两逐言者非盛世美事不敢冺默而无一言谨?愚忠上裨黈聦之万一轻触萧斧惟陛下幸赦

子才又缴黄蜕状奏曰臣闻玉堂给札故事也祖宗盛时率以来天下之英才观其论议以定一时之国是非细故也比奉诏旨召试汤汉黄蜕二人臣待罪禁林偶当发筞私切惟念十数年所问之题或言度数或言古史或言钱谷之琐屑或言礼乐之繁简皆非当世要务辄不自揆撰述四条以静激顺拂用舍得失为问而抑扬开阖不为枝辞意甚坦白其所关皆当今国论大节目使答筞者随问指陈固可以空臆尽言极论时弊而无所回挠讳护今观臣蜕所对以借学经靖顺之误为执事大人之讥最切中今日之病与臣所问喜静恶激喜顺恶拂之语尤相发明至於论君子小人分数消长早晚讲不当并为一国家纪纲不可废其言皆是也惟是揄扬大奸一节用意包藏最咈天下之公议臣读之至此口呿汗下为骇愕且蜕之言曰淳佑初元一相当国虽牢笼把握之人议其奸然担当开拓得去毅然与人主论是非则於大臣身上事本不为过呜呼信斯言也是杜富韩范其人也其擦拭大奸可谓至矣然尝论之古之专任宰相者谓其能总揽庶务凝定国势非使之牢笼把握以固权利也今大奸以挟数用术为刼制人主之具而人主不之觉以邪谋秘计为愚弄人主之资而人主不之悟彼之所以得罪天下者此尔而谓人议其奸可乎古所谓担当开拓得去者谓其德足以任重致远量足以翕受敷施非谓小有才而无忌惮也今大奸不能扞御外患而专假和议为买静之鎡基而自谓有才不能开诚布公专任私意为谋国之张本而自谓有术彼之所以得罪於天下者此尔而谓担当开拓得去可乎古所谓毅然敢与人主论是非者谓其能区处忠邪剖析义理也今大奸以信任羣小椓丧王国为是而废弃忠贤一念则不以为非也以刻薄政事朘削元气为是而封培忠厚一脉则深以为非也彼之所以得罪於天下者此尔而谓能与人主论是非可乎古之所谓大臣者谓其能以道事君不可则止也今大奸以功利之说富国强兵之资而勇於自利以权谋之术操制天下之本而巧於自谋公论已沸而不知退事势已穷而复欲求彼之所以得罪於天下者此尔而谓能尽大臣之事可乎夫误国之罪莫大於此彼以一身而会其恶此固陛下之所深恶而天下公论之所不容也陛下自甲辰改纪屏而斥之明示意向以弗复用十余年间通国上下无敢齿之者而臣蜕乃辄犯不韪嘘久寒之灰而重然之蜕非病狂丧心臣不知其所以为言何也其不出於大奸之嗾使必出於一时之观望彼大奸之心无一日不在钜鹿下又重之以人物眇然之秋奸党属目之际一旦给札之士奋然推称其才量以为可以当天下之大事此犹称卓莽而誉盗跖固卓莽盗跖之所欢欣而鼔舞也万一有怵其邪说或动宣室之思信其邪谋遂下追封之诏则天下之事去矣迩日以来外论閧然以为大奸复出此必大奸自谓嗾饵之说得行其徒譁然附之遂以为此言出公论之推许而陛下且将信而复用之也陛下荷祖宗之托所以为贻谋燕翼计者甚至决不忍轻怵其说举天下而付之一掷然此论易於蛊惑若非陛下深长其思坚定其守则必为邪说所揺必为小人所乱其所关系甚大臣蜕副本初传之日缙绅暨六馆之士一词愤之臣蜕惧人之议己也则亟更定元本改人议其奸一句为莫揜其奸改大臣身上事本不为过一句为反有非君子所可及者蜕之心迹至是益周章矣夫誉大奸而误主听其罪固不胜诛窜元本而欺天下其心尤不可恕然蜕尚敢於欺陛下何不敢於欺天下哉臣行将告归本不欲多言以重仇怨而缙绅六馆之士往往咎臣以为不当无所可否存之以惑观听至危言切责以为党奸臣窃观蜕含糊於当世之事而果决於誉奸相之能夸诩担当开拓之才以潜移上意覆护牢笼把握之罪而追仇议者公论在人自不可泯第改本既出是非并行或恐外以逃公论之抵排而隂实为奸人之道地果如人言则臣罪大矣用敢冒昧陈其颠末庶陛下知大奸之不可用而邪论之不可信也昔高宗皇帝谓辅臣曰试馆职人当取实有文学议论若召试傋礼非祖宗取人之意近日三人试卷朕尝亲览如沈长卿辈尚怀朋附又不实陈实事大哉王言真召试取人之良规也臣谓今日臣蜕之言即沈长卿尚怀朋附不指实事之意也欲望陛下以高宗皇帝为法深察朋附之言坚定凝固寘大奸於度外则宗社幸甚

历代名臣奏议卷一百五十一








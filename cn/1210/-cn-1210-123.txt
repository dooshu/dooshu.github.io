马禹平

马禹平，浙东贾人也，挟赀周行苏、扬、汉口、佛山间。数年间，虽无所亏折，而所得亦无几。见同邑张贾生意日盛，踵门请曰：“贱意欲与君合本共作，以学江湖经济，何如？”张曰：“吾雅不惯与人合作，难如尊命。”马曰：“吾欲借邻壁之光以照陋室，合作不可，附骥而行若何？”张许之，遂约日同诣佛山，因物少出色，价亦过昂，张曰：“卷装空回则损往来行费，惟有洋锡一顶，途中不怕风雨，且可稍沾蝇头之利，以抵川资。”

于是各置洋锡千五百块，买舟分装，开则同开，泊则同泊。谁知过十八滩，马舟击破，藉张之舟人力拯其命，抢获行装，而洋锡已尽沉于水矣。张曰：“他物失水，多半无成，锡无碍也。请人没水捞之即得矣，吾候子同行焉。”马曰：“吾此惊不小，得失已尽付之于命。子为我耽延，心实不安，且未知何日可以蒇事，请先行。”遂自登岸，赁地鸠工，编蓬结厂而固请张行。张不得已，扬帆去，马与滩上人约曰：“能取滩底锡一条者，酬金五钱。”

众皆跃水沉取而献，三日，所沉之锡已如其数，而滩上人犹纷纷入水捞取，马仍纳之。十日乃尽，检其数，多逾四倍。装运至江南售之，盈资五六万。先是，张早归里，告之马家，举室惊惶。越日，马亦欣然抵家，细陈苦中之甘，令勿声闻于外，遂诣张告慰。自后马无往不利，富竟十倍于张。盖十年前有巨商过十八滩，击破巨舟，客及舟人无一生者。所沉洋锡不少，乡人不知。值马亦破舟，故尽捞尽献耳。

夫马遭沉舟之劫，心已灰矣，孰知劫之来，即运之至？孰使之沉新锡于旧锡之上，且不沉张舟而独沉马舟？可知富贵利达之事，有数存焉。彼痴心妄想者，亦可憬然有悟矣。













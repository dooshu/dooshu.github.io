卷三十

钦定四库全书

续後汉书卷三十　　　　　元　郝经　撰

列传第二十七

诸夏侯诸曹

夏侯惇【弟廉　子充　楙韩浩　史涣】　夏侯渊【子衡　霸威惠　和】夏侯尚【从弟儒】　曹仁【弟纯应余】　曹洪　曹休【子肇肇孙摅】曹真

谨案夏侯惇夏侯渊夏侯尚三传阙

曹仁字子孝曹操从弟也【原注魏书仁祖褒颍川太守父炽侍中长水校尉】少好弓马弋猎豪杰并起仁亦阴结少年得千余人周旋淮泗间遂从操为别部司马行厉锋校尉操之破袁术仁斩获独多从攻徐州仁常督骑马前锋别攻陶谦将吕由破之还与大军合彭城大破谦军从攻费华即墨开阳谦遣别将救诸县仁以骑击破之操攻吕布仁别攻勾阳抜之生获布将刘何操平黄巾迎天子都许仁数有功拜广阳太守操器其勇畧不使之郡以议郎督骑操攻张绣仁别徇旁县虏其男女三千余人操军还为绣所追军不利士卒丧气仁率厉将士甚奋操壮之遂破绣操与袁绍相持於官渡绍遣昭烈徇?强诸县多举衆应之自许以南吏民不安操以为忧仁曰南方以大军方有目前急其势不能相救刘备以强兵临之其背叛宜也备新将绍兵未能得其用击之可破也操善其言遂使仁将骑击昭烈破之尽复诸叛县而还绍遣别将韩荀钞断西道仁击荀於鸡洛山大破之由是绍不敢复分兵出复与史涣等钞绍运车烧其粮谷河北既定从围壶关操令曰城抜皆坑之连月不下仁言於操曰围城必示之活门所以开其生路也今公告之必死将人自为守且城固而粮多攻之则士卒伤守之则引日久今顿兵坚城之下以攻必死之虏非良计也操从之城降於是録仁前後功封都亭侯从平荆州以仁行征南将军留屯江陵拒吴将周瑜瑜将数万衆来攻前锋数千人始至仁登城望之乃募得三百人遣部曲将牛金逆与挑战金衆少遂为所围长史陈矫俱在城上望见金等垂没左右皆失色仁意气奋怒甚谓左右取马来矫等共援持之谓仁曰贼衆盛不可当也假使弃数百人何苦而将军以身赴之仁不应遂被甲上马将其麾下壮士数十骑出城去贼百余步廹沟矫等以为仁当住沟上为金形势也仁径渡沟直前冲入贼围金等乃得解余衆未尽出仁复直还突之拔出金兵亡其数人贼衆乃退矫等初见仁出皆惧及还乃叹曰将军真天人也操闻而壮之转封安平亭侯操讨马超以仁行安西将军督诸将拒潼关破超渭南苏伯田银反以仁行骁骑将军都督七军讨银等破之复以仁行征南将军假节屯樊镇荆州侯音以宛叛畧傍县衆数千人仁率诸军攻破音斩其首还屯樊即拜征南将军关羽攻樊时汉水暴溢于禁等七军皆没禁降羽仁以数千人守城城不没者数板羽乘船临城围数重内外断絶粮食欲尽救兵不至仁激厉将士示以必死徐晃救至水亦稍减晃从外撃羽仁得溃围出羽退走仁少不修行检及长为将严整奉法令常置科於左右案以从事鄢陵侯彰北击乌桓曹丕在东宫为书戒彰曰为将奉法不当如征南邪及即王位拜仁车骑将军都督荆扬益州诸军事进封陈侯增邑二千并前三千五百户追赐仁父炽諡曰陈穆侯置守冢十家後召还屯宛孙权遣将陈邵据襄阳诏讨之仁与徐晃攻破卲遂入襄阳使将军高迁等徙汉南附化民於汉北丕遣使即拜仁大将军又诏仁移屯临颍迁大司马复督诸军据乌江还屯合肥黄初四年卒年五十六諡曰忠侯【原注传子曰曹大司马之勇贲育勿如也张辽其次焉】子泰嗣官至镇东将军假节转封甯陵侯泰卒子初嗣又分封泰弟楷范皆为列侯而牛金官至後将军纯仁弟字子和年十四而丧父与仁别居富於财童仆人客以百数纯纲纪督御不失其理乡里咸以为能好问学敬爱学士士多归之由是为远近所称年十八为黄门郎二十从操到襄邑募兵遂常从征伐初以议郎参司空军事督虎豹骑从围南皮袁谭出战士卒多死操欲缓之纯曰今千里蹈敌进不能克退必丧威且悬师深入难以持久彼胜而骄我败而惧以惧敌骄必可克也操善其言遂急攻之谭败纯麾下骑斩谭首及北伐三郡【谨案今陈志作斩谭首级北征三郡毛本级作及连下读与此合通志亦作及】纯部骑获单于蹋顿以前後功封高陵亭侯邑三百户从伐荆州追昭烈於长坂获其二女辎重收其散卒进降江陵从还谯建安十五年卒初纯所督虎豹骑皆天下骁鋭或从百人将补之操难其帅纯以选为督抚循甚得人心及卒有司白选代操曰纯之比何可复得吾独不中督耶遂不选曹丕簒代追諡曰威侯子演嗣官至领军将军正元中进封平乐乡侯演卒子亮嗣应余字子正建安二十三年为郡功曹时汉吴掎角疆场多虞宛将侯音扇动山民据城叛余与太守东里衮迸窜得出音遣骑追捕去城十里追及贼射衮飞矢交流余以身当箭被七创因谓贼曰侯音狂狡造为凶逆大军寻至诛夷在迩卿曹本善人当思反善何为受其指挥与之同恶我以身代君已被重创若身死君全陨殁无恨因仰天号哭涕血俱下贼见其义烈释衮不害贼去余亦陨絶曹仁讨平音表余行义操闻嗟叹良久下荆州表其闾赐谷千斛衮後为于禁司马曹洪字子亷曹操从弟也洪伯父鼎为尚书令任洪为蕲春长操起义兵讨董卓至荥阳为卓将徐荣所败操失马贼追急洪以马授操操辞让洪曰天下可无洪不可无君遂步从到汴水水深不得渡洪循水得?与操俱济还奔谯扬州刺史陈温素与洪善洪将家兵千余人就温募兵得庐江上甲二千人东到丹阳复得数千人与操会龙亢操攻徐州张邈以兖州叛迎吕布时大饥荒洪将兵在前先据东平屯聚粮谷以继军操讨邈布於濮阳布破走遂据东阿转击济隂山阳中牟阳武京密十余县皆拔之以前後功拜鹰扬校尉迁扬武中郎将天子都许拜洪谏议大夫别攻刘表破表别将於舞阳隂叶堵阳博望有功迁厉锋将军封国明亭侯从操攻汉中拜都护将军及入汉中与太子丕书陈形势风土曰前初破贼情奓【原注竹加反】意奢说事颇过其实得九月二十日书读之喜笑把玩无厌亦欲令陈琳作报琳顷多事不能得为念欲远以为欢故自竭老夫之思辞多不可一二粗举大纲以当谈笑汉中地形实有险固四岳三涂皆不及也彼有精甲数万临高守要一人挥战万夫不得进而我军过之若骇鲸之决细网奔兕之触鲁缟未足以喻其易虽云王者之师有征无战不义而强古人常有故唐虞之世蛮夷滑夏周宣之盛亦雠大邦诗书所载言其难也斯皆凭阻恃远故使其然是以察兹地势谓为中材处之殆难仓卒来命陈彼妖惑之罪叙王师旷荡之德岂不信然是夏殷所以兴苖扈所以毙我之所以克彼之所以败也不然商周何以不敌哉昔鬼方聋昩崇虎谗凶【原注易既济高宗伐鬼方三年克之　左氏传文王闻崇德乱而伐之军三旬而不降退而修德复伐之因垒而降崇侯名虎常谗西伯於纣】殷辛暴虐三者皆下科也然高宗有三年之征文王有退修之军孟津有再驾之役然後殪戎胜殷有此武功焉未有星流景集飈夺电击长驱山河朝至暮捷若今者也由此观之彼固不逮下愚则中材之守不然明矣在中材则谓不然而来示乃以为彼之恶稔虽有孙田墨氂【原注孙武田单墨翟禽滑氂也】犹无所救窃又疑焉何者古之用兵敌国虽乱尚有贤人则不伐也是故三仁未去武王还师宫奇在虞晋不加戎季梁犹在强楚挫谋暨至衆贤奔绌三国为虚【原注左氏传楚武王侵随鬬伯比曰随少师侈请嬴师以张之熊率且比曰季梁在何益王毁军而纳少师少师归请追楚师随侯将许之季梁止之楚不敢伐少师有宠楚子伐随战於速杞随师败绩晋荀息假道於虞以伐虢宫之奇谏弗听以其族行曰虞不腊矣在此行也晋不更举矣晋灭虢还馆于虞遂袭虞灭之】明其无道有人犹可救也且夫墨子之守萦带为垣高不可登折箸为械坚不可入【原注墨子公输为云梯必取宋於是见公输九设攻城之机变墨子九距之公输般之攻城械尽子墨子之守围有余公输般出而曰吾知所以距子矣吾不言子墨子亦曰吾知子之所以距我者吾不言之王问其故子墨子曰公输子之意不过欲杀臣宋莫能守乃可攻也然臣之弟子禽滑氂三百人已持守围之器在宋城上而待楚寇矣虽杀臣不能絶也楚王曰善吾请无攻也】若乃距阳平据石门摅八陈之列骋奔牛之权焉肯土崩鱼烂哉设令守无巧拙皆可攀附则公输已陵宋城乐毅已拔即墨矣墨翟之术何称田单之智何贵老夫不敏未之前闻盖闻过高唐者效王豹之讴游睢涣者学藻缋之彩【原注李善曰传云睢涣之间出文章故其黼黻絺綉日月华虫以奉宗庙御服焉】间自入益部仰司马扬王遗风有子胜斐然之志【原注墨子二三子复於子墨子曰告子胜仁子墨子曰未必然也告子为仁犹跂以为长偃以为广不可久也】故颇奋文辞异於他日恠乃轻其家丘谓为倩人是何言与夫騄骥垂耳於林埛鸿雀戢翼於沔池?之者固以为园囿之凡鸟外廐之下乘也及整兰筋挥劲翮陵厉清浮顾盼千里岂可谓其借翰於晨风假足於六駮哉恐犹未信丘言必大噱也丕覧之曰此必陈琳辞也及丕簒代为卫将军迁骠骑将军进封野王侯益邑千户并前二千一百户位特进後徙封都阳侯始洪家富而性吝丕恶之遂以舍客犯法下狱当死群臣并救莫能得曹真请之曰今诛洪洪必以真为谮也丕曰我自治之卿何豫也会卞后责怒丕曰梁沛之间非洪无有今日又谓郭后曰曹洪今日死吾明日勅帝废汝矣后於是泣涕屡请乃释之免官削爵土尚没入其财产卞后又以为言後乃还之初操为司空时以已率下每岁发调使本县平赀于时谯令平洪赀财与公家等操曰我家赀那得如子亷耶丕在东宫尝从洪贷绢百匹洪不称意及洪犯法自分必死既得原喜上书谢曰臣少不由道过在人伦长窃非任遂蒙含贷性无检度知足之分而有豺狼无厌之质老惛倍贪触突国网罪廹三千不在赦宥当就辜诛弃诸市朝犹蒙天恩骨肉更生臣仰视天日愧负灵神俯惟愆阙慙愧怖悸不能雉经以自裁割谨涂顔阙门拜章陈情洪操功臣时人多为觖望曹叡立拜後将军太和六年卒諡曰恭侯子馥嗣初操分洪户封子震列侯洪族父瑜修慎笃敬官至卫将军封列侯

曹休字文烈曹操族子也天下乱宗族各散去乡里休年十余岁丧父独与一客担丧假葬擕将老母渡江至吴休祖父尝为吴郡太守休於太守舍见壁上祖父画象瞻拜涕泣观者皆叹悯焉操举义兵易姓名转至荆州间行北归见操操谓左右曰此吾家千里驹也使与子丕同止见待如子常从征伐使领虎豹骑宿卫昭烈遣将吴兰屯下辩操遣曹洪击之以休为骑都尉参洪军事操谓休曰汝虽参军其实帅也洪闻此令亦委事於休昭烈遣张飞屯固山欲断军後衆议狐疑休曰贼实断道者当伏兵潜行今乃先张声势此其不能也宜及其未集促击兰兰破则飞自走矣洪从之进兵击兰大破之飞果走操拔汉中诸军还长安拜休中领军不即王位为领军将军録前後功封东阳亭侯夏侯惇卒以休为镇南将军假节都督诸军事丕自临送下舆执手而别孙权遣将屯历阳休到击破之又遣别兵渡江烧贼芜湖营数千家迁征东将军领扬州刺史进封安阳乡侯丁母丧哀毁过数丕使侍中夺丧服赐以酒肉休受诏而形体益憔悴乞归谯葬母丕遣越骑校尉薛乔奉诏节其忧哀使归家治丧丕自寛慰之丕伐孙权以休为征东将军假黄钺督张辽等及诸州郡二十余军击权大将吕范等於洞浦破之拜扬州牧曹叡立进封长平侯吴将审德屯皖休击破之斩德吴将韩综翟丹等前後率衆诣休降增邑四百并前二千五百户迁大司马都督扬州如故太和二年叡为二道伐吴遣司马懿从汉水下督休诸军向寻阳吴将伪降休深入战不利退还宿石亭军夜惊士卒乱弃甲兵辎重甚多休上书谢罪叡遣屯骑校尉杨暨慰喻礼赐益隆休因痈发背卒諡曰壮侯子肇嗣【谨案太平御覧引曹肇传曰明帝宠爱肇与帝戏赌衣服有所获辄入御帐服之遥出其亲狎如此】肇字思长有当世才度为散骑常侍屯骑校尉叡寝疾方与燕王宇等属以後事刘放谏止叡意寻变诏肇以侯归第正始中卒追赠卫将军子兴嗣初曹丕分休户三百封肇弟纂为列侯後为殄吴将军卒追赠前将军肇孙摅字顔远少厉志操博学有才藻仕晋辟公府为洛阳令有能名齐王冏辅政摅与齐人左思俱为记室督从中郎出为襄阳太守征南司马会天下乱讨贼向吴战死

曹真字子丹本秦氏子其父邵字伯南与曹操旧善操常为寇所廹逐走入秦氏邵开门纳之寇问操所在邵曰无之我即走者也寇杀之操以邵以死脱已故养真为子冒姓曹氏通属籍为族子【原注魏书邵以忠笃有才智为太祖所亲信初平中太祖兴义兵邵募徒衆从太祖周旋时豫州刺史黄琬欲害太祖太祖避之而邵独遇害】使与子丕共止常猎为虎所逐顾射虎应声而倒操壮之使将虎豹骑讨灵丘贼拔之封灵夀亭侯以偏将军将兵击昭烈别将於下辩破之拜中坚将军从至长安领中领军是时夏侯渊没於阳平操忧之以真为征蜀护军【谨案陈志作征南护军通志作征蜀与此合】都督徐晃等破昭烈别将高详於阳平操自至汉中拔出诸军使真至武都迎曹洪等还屯陈仓丕立以真为镇西将军假节都督雍凉州诸军事録前後功进封东乡侯张进等反於酒泉真遣费曜讨破之斩进又令诸将及州郡兵讨破叛胡治元多卢水封赏等斩首五万余级获生口十万羊一百一十一万牛八万河西遂平丕初闻胡决水灌显美谓左右曰昔隗嚣灌雒阳而光武因其疲弊进兵灭之今胡决水灌显美其事正相似破胡事今至不久旬日破胡檄到丕大笑曰吾策之於幄幕之内诸将奋击於万里之外若合符契前後战克未有如此也黄初三年还雒阳以真为上军大将军都督中外诸军事假节钺与夏侯尚等伐孙权击牛渚屯破之转拜中军大将军加给事中七年丕寝疾真与陈羣司马懿等受遗诏辅政曹叡立进封邵陵侯【原注裴松之曰真父名邵封邵陵侯若非书误则事不可论】迁大将军汉丞相亮围祁山南安天水安定三郡皆应亮叡遣真督诸军军郿遣张合击亮将马谡破之安定民杨条等畧吏民保月支城真进军围之条谓其衆曰大将军自来吾愿早降尔遂自缚出三郡皆平真以亮惩祁山後出必从陈仓乃使将军郝昭王生守陈仓治其城明年春亮果围陈仓已有备而不能克增邑并前二千九百户四年朝雒阳迁大司马赐劔履上殿入朝不趋真以汉连出犯边宜遂伐之数道并入可大克也叡从其计及辞行叡亲临送真以八月发长安从子午道南入司马懿泝汉水当会南郑诸军或从斜谷道或从武威入会大霖雨三十余日栈道断絶诏真还军真少与宗人曹遵乡人朱讃并事操遵讃早亡真愍之乞分所食邑封遵讃子诏曰大司马有叔向抚孤之仁笃晏平久要之分君子成人之美听分真邑赐遵讃子爵关内侯各百户真每征行与将士同劳苦军赏不足辄以家财班赐士卒皆愿为用真病还雒阳叡自幸其第省疾真卒諡曰元侯子爽嗣叡追封真功诏曰大司马蹈履忠节佐命二祖内不恃亲戚之宠外不骄白屋之士可谓能持盈守位劳谦其德者也其悉封真五子羲训则彦皑皆为列侯初丕分真邑二百户封真弟彬为列侯议曰陈夀以诸夏侯诸曹氏共为一传而谓夏侯曹氏世为婚?故惇渊仁洪休尚真等并以亲旧肺腑贵重於时左右勲业咸有劳效操曹嵩子嵩腾养子皆不知生出本末不能辨其族姓或以为嵩夏侯氏之子则操实姓夏侯而冒姓曹故惇渊与仁洪诸养子并为一族从操将兵相与簒汉以功名始终夀相错为一传共论之有微意矣其谓世为婚?者为魏讳也

赞曰类族辨姓人伦伊始冒杂乱真无父无子世济厥伪滔天易宗猥享禄位未足言功








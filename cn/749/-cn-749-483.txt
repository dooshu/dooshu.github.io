程大昌


大昌字泰之，休宁人。生于宣和五年（1123）。绍兴二十一年（1151）第进士，擢太平州教授。孝宗即位，累迁著作佐郎、国子司业，兼权礼部侍郎，直学士院，权吏部尚书。出知泉、明二州，以龙图阁学士致仕。庆元元年（1195）卒，年七十三。谥文简。

念奴娇

呈苏季真提举

冰容玉格，笑桃杏、非是闺帏装束。待要舒华那更管，朔气凝波僵木。五鬣山松，万年宫树，仅仅存馀绿。一枝寄赠，教渠知道春复。

宁解车马成蹊，高标宜雪月，仍便溪谷。纵有知闻，谁办得、驾野凌寒秉烛。尽更荒闲，终难掩抑，风里香千斛。林坰兴尽，此时鼎味翻足。

浣溪沙

五首

干处缁尘湿处泥。

天嫌世路净无时。

皓然岩谷总凝脂。

清夜月明人访戴，

玉山顶上玉舟移。

一蓑渔画更能奇。

又

兽炭香红漫应时。

遮寒姝丽自成围。

销金暖帐四边垂。

报道黑风飞柳絮，

齐翻白雪侑羔卮。

那家斟唱□□词。

又

翦水飞花也大奇。

熬波出素料同机。

会心一笑撒盐诗。

谁拥醴酏夸岁瑞，

恨无坚白怨朝曦。

闭门高卧有人饥。

又

始待空冬岁不华。

还教呈瑞怨贫家。

若为高下总无嗟。

日照华檐晴后雨，

风吹飞絮腊前花。

天公何事不由他。

又

水递迢迢到日边。

清甘夸说与茶便。

谁知绝品了非泉。

旋挹天花融湩液，

净无土脉污芳鲜。

乞君风腋作飞仙。

万年欢

硕人生日

岁岁梅花，向寿尊画阁，长报春起。恰似今朝，分外香肥萼韦华。杂佩珊珊就列，映蓝袂、宝薰擎跽。道这回、屋舍团栾，四时风月桃李。

回头处、无限思。看秋前药裹，而今鼎七。须把康强，收作玳筵欢喜。况是鬓云全绿，顶珈笄、笑陪星履。新年动、定拥新祺，有孙来捧醪醴。

汉宫春

生日词

万六千年，是仙椿日月，两度阳春。根柯不随物化，那有新陈。戏夸悠久，借时光、惊觉时人。道历管，阶蓂万换，悠然唤做逡巡。

老我百无贪羡，羡天芳寿种，掩冉三辰。谢他流年甲子，已是重轮。人间春狭，只九旬、斗柄标寅。更拟向，椿枝倚数，十分取一为真。

好事近

生日词

日绎五千言，未说年龄可续。且得襟期萧散，远氛嚣宠辱。

鬓鬚白尽秀眉生，来伴老眸绿。人道雪霜林里，有翠松鲜竹。

减字木兰花

内子生日

距春五日。吉语搀先来饮席。

易卦占新。八八周轮又再轮。

开年定好。定把笙歌更药裹。

旧怕无孙。今已蓝袍拥绣荪。

卜算子

园丁献海棠

春产不贪春，为厌春花泛。睡到深秋梦始回，素影翻春艳。

意赏逐时新，旧事谁能占。解转春光入酒杯，萸菊谁云欠。

感皇恩

七十在前头，难言未老。只是中间有些好。鬒云虽瘦，未有一根华皓。都缘心地静，无忧恼。

此际生朝，梅花献笑。似向天边得新报。孙枝秀雅，已挂恩袍春草。定从欢喜处，添年考。

又

池馆足名花，四时蔫馥。就里梅春春到速。周遭松竹，任是雪霜长绿。总堪供寿乐，翻新曲。

别向心田，有般奇木。依约灵椿共标目。八千换历，才当一番春复。莫辞春起处，醅浮玉。

万年欢

硕人生日

富寿康宁，要三般齐足，方是有福。献个新词，不是越夸搀祝。七十古稀今独。花钗底、髻云堆绿。那堪更、眼力过人，彩丝穿透珠曲。

星辰履阶庭玉。对这般景趣，乐胜笙筑。更愿孙枝衮衮，诜诜续续。解把诗书勤读。新丹桂、会生旧竹。十年外、又颂生朝，恁时别换腔局。

韵令

硕人生日

是男是女，都有官称。孙儿仕也登。时新衣著，不待经营。寒时火柜，春里花亭。星辰上履，我只唤卿卿。

寿开八秩，两鬓全青。颜红步武轻。定知前面，大有年龄。芝兰玉树，更愿充庭。为询王母，桃颗几时赪。

折丹桂

端复受官并序

通奉尝欲为先硕人篆帔，命为诗语，某献语

曰：“诗礼为家庆，貂蝉七叶馀。庭闱称寿处，

童稚亦金鱼。”通奉喜，自为小篆，缀珠其上。今此小孙端复以近制奏官，感记旧事，为词以歌之，曼往为弟侄一笑。

童年未晓君恩重。教得能趋拱。重亲带笑酌天杯，听祝语、殷勤捧。

青衫得挂尤光宠。桂是蟾宫种。诗书浓处便生枝，但只要、频浇壅。

水调歌头

并序

水晶宫之名，天下知之，而此邦图志，元不

能主名其所。某尝思之，苕霅水清可鉴，邑屋之

影入焉。而甍栋丹垩，悉能透现本象，有如水

玉。故善为言者，得以裒撮其美而曰：此其宫盖

水晶为之，如骚人之谓宝阙珠宫，正其类也。则

岂容一地独擅此名也。兹承词见及，无以为报，辄取此意，稍加括，用来况水调歌头为腔，辄

以奉呈。若遂有取，可补地志之阙，不但持杯一

笑也。

绿净贯阛阓，夹岸是楼台。楼台分影倒卧，千丈郁崔嵬。此是化人奇变，能使山巅水底，对出两蓬莱。溪浒有仙观，苕霅信佳哉。

水晶宫，谁著语，半嘲诙。世间那有，如许磊砢栋梁材。每遇天容全碧，仍更蘋风不动，相与夜深来。饮子以明月，净洗旧尘埃。

临江仙

和正卿弟生日词三首

遥认埙篪相应，为传珠贯累累。紫荆同本但殊枝。直须投老日，常似有亲时。

子姓亦闻多慧性，贪书不是痴儿。朝家世世重诗书。一登龙虎榜，许并凤凰池。

又

抗步碧潭瀰瀰，五畬青髻累累。何年乔木倚筇枝。搜寻同队者，追说钓游时。

今日昂藏称壮子，向来襁褓婴儿。年周甲子又重书。岂容藏老丑，照白有清池。

又

夹路传呼杳杳，垂腰印绶累累。万般荣贵出丹枝。遥知心乐处，椿畔桂当时。

酒到芳春偏弄色，轻黄泛滟鹅儿。大为行乐使堪书。醉来花下卧，便是习家池。

好事近

硕人生日

绿鬓又红颜，谁道年周甲子。两婿□□蓝绶，那一儿何虑。

只今卜筑水晶宫，归安好名义。金紫珈笄偕老，备长生福贵。

又

白屋到横金，已是蟠桃结子。更向仕途贪恋，是痴人呆虑。

水晶宫里饭莼鲈，中菰第一义。留得鬓须迟白，是本来真贵。

浣溪沙

饯万大卿。前一夜有月，此日不得用乐作

物本无情人有情。

百般禽咮百般声。

有人闻鹊不闻莺。

我王戋通神君信否，

酒才著王戋月随生。

大家吸月当箫笙。

万年欢

秋后花窠，放两枝三朵，来通芳信。诗眼惊观，谓是春光倒运。便即移尊就赏，更不惜、黄封赤印。何期道，青女专时，露华忽变霜阵。

诗翁笑、但休问。那阳和有脚，骎骎日进。待得灰飞，梅畹果先骋俊。次后连天红紫，向东风、万般娇韵。恁时节，玉勒狨鞍，郊原莫论远近。

感皇恩

生日示妹

身寿又康强，谢天将并。耳目聪明行步壮。登高挥翰，不用瞠眉扶杖。华堂偕老处，儿孙王。

只恨萍蓬，他乡浮荡。回首故山便惆怅。今年生日，忽似还家模样。当缘风絮韫，来赓唱。

又

代妹答

画舸白蘋洲，如归故里。老幼欢迎僮婢喜。较量心事，岁岁春风弧矢。今年称寿处，尤欢美。

嫁得黔娄，苦耽书史。文字流传曾贵纸。便同黼黻，何似实头龟紫。天公闻此语，应怜许。

又

某蒙惠和鄙作，谨再次韵。为闻对班在

近，故有祝语。平生梦多验，此之心声，比

梦又差有实也

变化属朝班，鲲鹏相并。健翼垂云风用壮。扶摇得势，不藉仙人仙杖。旁观生意气，犹神王。

此去汉庭，春光骀荡。亲见子虚不惆怅。鸢肩捷上，自有唐家格样。三台旬月里，堪歌唱。

又

中外三人受封

中外受郊恩，三封纶告。依并小君出称号。锦犀光艳，不比香薰脂膏。况从鸣瑟里，添花草。

更愿天公，别施洪造。水长船高愈新好。恁时舞带，一任巧装百宝。曲终珠满地，从人扫。

又

措大做生朝，无他珍异。填个曲儿为鼓吹。古来龙马，曾献河图真数。羲黄缘得此，齐元气。

我向如今，职名升赐。地在天宫正东序。当初真本，到此或容披觑。这回错综处，堪详叙。

又

生朝

七十有三番，挂弧门首。此事从来信希有。新来仕路，夸说一般高手。肯从清要地，抛簪绶。

何许分花，伊谁送酒。得开口时且开口。无烦无恼，也没期程奔走。但能安此乐，夷然寿。

又

淑人生日词

锦告侈脂封，煌煌家宝。偕老之人已华皓。绿云拥鬓，更没一根入老。但从和晬看，年堪考。

叶是松苗，松为叶脑。禀得松神大都好。人人戴白，独我青青常保。只将平易处，为蓬岛。

又

娄通判生日词

一岁一生朝，一番老相。无欲无营亦无望。看经写字，且做闲中气象。闭门人阒静，心清旷。

骨肉团栾，一杯相向。野蔌家肴竞来饷。真情直话，不用逢迎俯仰。从他人笑道，不时样。

好事近

会娄彦发

桃柳旧根株，春到红蔫绿茁。一似老年垂白，带

少容黳髮。

浮家泛宅在他乡，难得会瓜葛。幸对此番乐饮，任宵分明发。

又

生日

盥水结冰花，老眼于今重见。一似琢成水玉，向冻盆游泛。

天公作事有何难，要花花便现。且把重春留住，变苍黎容面。

又

腊月做生朝，只有南枝梅玉。此外后生桃李，未舒英吐馥。

后园别自出神奇，现双松双竹。报道前堂琴瑟，俱长生厚福。

又

同日即事

岁岁做生朝，只是儿孙捧酒。今岁丝纶茶药，有使人双授。

圣君作事与天通，道有便真有。老去不能宣力，只民编分寿。

又

我里比侨居，不欠山青水绿。只恨风冲雁序，使分飞隈澳。

只今一苇视苕溪，见天伦雍睦。此去春浓絮起，应翻成新曲。

又

生朝纪梦

自涉希寿来，疑道无多岁月。昨夜风吹好梦，报前途康吉。

石桥坚壮跨黄河，不用资舟楫。管取身心安泰，阅椿龄千百。

减字木兰花

桑弧标吉。做了生朝逾七十。

子又生孙。阶砌芝兰欲满门。

今年定好。春腊之交诞婴少。

玉烛气中。寿富康宁四序同。

念奴娇

彝卿国录不闲僻远，特为一来。则既幸佳

词叙旧，谦褒交厚，不容虚辱，次韵为谢

海角怀人，长误喜、簌簌敲帘风竹。命驾翩然，谁信道、不怕溪山回曲。榻拂凝尘，香笼清宴，麈柄从挥玉。好音闻耳，慰心何啻跫足。

犹记一桂专秋，创开殊选，倒峡馀词力。往事茫茫十换岁，却共天涯醽醁。已分成翁，翘观赐带，上拥通仙录。休贪泉石，贤台闻用金筑。

南歌子

景仁知府郎中见示月词，特从险韵出奇

丽，得拭目则已夜，不暇尽和。取最后两

阕，试追元韵。地窄，但能小举袖，不容敷

舒也。

每月冰轮转，常疑桂影摇。封姨特地借今宵。万水一规光景、湛寒瑶。

圆处应无恨，君胡不自聊。谁家隐隐度晴箫。莫是素娥仙玉、会丛霄。

又

才出沧溟底，旋明紫岫腰。玉光漫漫涌层潮。上有乘流海贾、卧吹箫。

更上云台望，翻牵旅思遥。我生何许著箪瓢。却向天涯起舞、影萧萧。

又

韵致撩诗客，风流出酒家。长绳为驻日车斜。且向春香玉色、占生涯。

细按歌珠串，从欹宝髻鸦。花应笑我鬓双华。偏向西阶吹馥、侑流霞。

点绛唇

庚戌生日

春草池塘，茸茸短碧通芳信。更饶华润。不解膏霜鬓。

池上诗翁，别带超遥韵。阳和进。香苞翠晕。物物皆沾分。

万年欢

丙午生日

老钝迂疏，尽世间乐事，不忺不觑。痴向韦编，根究卦爻来处。浑沌包中天地。谢东家、从头指示。

便和那、八八机关，并将匙钥分付。

行年数、六十四。把一年一卦，恰好相拟。妙道生生，既济还存未济。身愿河图比似。每演九后，重从一始。待人间、甲子何其，剩书亥字为戏。

水调歌头

上巳日领客往洛阳桥

坐上羽觞釂，水际洧衣褰。适兹胜赏，风轻云薄有情天。不用船舷悲唱，真俯阑干小海，乐事可忘年。莫向歌珠里，却叹鬓霜鲜。

送朝潮，迎夕汐，思茫然。知他禊饮，此地过了几千千。既有相催春夏，自解转成今古，谁后更谁前。堪笑兴怀客，不似咏归川。

又

红树迎风舞，彷佛采衣褰。云容应为，虞侍分付。下缺








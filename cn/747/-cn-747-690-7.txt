○送薛评事还晋州序

十八年秋七月，馀自浔阳来赴丞相府，与评事始相值。初揖其风貌，次聆其嘉话，终览其篇咏，如游三山，入仙洞，沉深窈{穴条}，稍造异境，烟霞草树，别有姿状，使人澹然忘归也。夫诗之所主，大者存讽刺，备劝戒，观风俗之美恶；细者眄江山，采云物，导性情之幽滞。评事公之什，才思凝远，高韵孤枝，跃出寥廓，至於天池，云飞鹤去，不可附近。尚使名声落，晚岁不偶，斯乃执文柄者之咎也，薛生何有哉？广陵握手，秋往汾晋，渺渺长路，萧辰气清，想君马上见落叶，听候雁，一吟一啸，自有遐趣，亦足以开游子颜也。千里之别，勿复恨恨。


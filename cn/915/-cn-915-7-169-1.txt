◇祭霍山议

）祀川岳，道光列代，差秩璋，义昭联册。但业旷中叶，仪漏典文。寻姬典事继宗伯，汉载持节侍祠，血祭埋沉，经垂明范，酒脯牢具，悉有详例。又名山著币之异，大冢有尝禾之加。山海祠霍山，以太牢告玉，此准酌记传，其可言者也。今皇风缅畅，辉祀通岳，愚谓宜使以太常持节，牲以太牢之具，羞用酒脯时谷，礼以赤璋币。又《鬯人》之职，凡山川四方用蜃，则盛酒当以蠡杯，其馀器用，无所取说。案郊望山渎，以质表诚，器尚陶匏，籍以茅席，近可依准。山川以兆，宜为坛域。（《宋书·礼志》四，大明七年，有司奏诏奠祭霍山，未审应奉使何官？用何牲馔？进奠之日，又用何器？殿中郎丘景先议。）


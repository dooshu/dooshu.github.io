○谢赐诗及衣服绢状

右：中使某至，特蒙恩曲赐远别之什。又中使某宣口敕，赐衣一副并绢一百匹者。但柱础虽下，感致於青；阳燧则微，昭应於白日：在臣孤贱，亦荷宠光。伏惟陛下御札龙跃，八体比之未雄；天文凤章，五色对之犹浅。况束帛荐至，衣服仍臻，施重邱山，恩深江海。实为九族，遍有光华，匪唯贱陋，独称荣庆。


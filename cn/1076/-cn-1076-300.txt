卷三百

<史部,诏令奏议类,奏议之属,历代名臣奏议>

钦定四库全书

历代名臣奏议卷三百

明　杨士奇等　撰

灾祥

宋仁宗皇佑四年刘敞论天久不雨疏曰臣伏以古今之通义主逸而臣劳陛下亲听万机日昃不倦与羣臣等勤矣今又闻以天久不雨之故降服彻膳躬自暴露夜辄升坛祷祠逹旦不寐此则圣躬之劳过於羣臣羣臣实未有及陛下者也臣窃闻之不胜其忧且水旱之数未可前测设复弥月连旬不如圣意陛下何能专以万乘之体爲羣臣代劳哉如令万一冒风寒霜雾之苦有所不怡陛下当使谁受其责而宗庙社稷之忧独在陛下陛下不可不自爱也诗书百家圣贤精论皆曰人者天地之心人和则天地之和至矣近者大赦恩及四海解宿逋裁减常税宥过除罪与之自新德厚如此和气宜应而愆亢尤甚者臣之愚窃意今日政事所褒进所刑罚所施舍所废置犹有未合人心不当天意者故令隂阳否隔也陛下诚少加圣恩延问正直日新其德则和气可致时雨可望何必降服彻膳躬自暴露涉风寒霜雾之险增宗庙社稷之忧非计之安者也陛下视羣臣百姓如子羣臣百姓望陛下如父父以子将失所之故深自克责不避灾疾而子方晏然自若不可谓孝臣虽贱切不胜犬马之心又以谓救旱之术在彼不在此故敢冒昧陈闻惟陛下裁幸

至和元年敞知制诰又上奏曰臣前月十一日延和殿奏公事因论吴充冯京谪官本末面蒙宣谕云中书怒其太直不与含容臣其时曾奏言若如是则大臣蔽君之明专君之权而擅作威福也必恐感动隂阳有地震日食风雾之异今臣窃闻镇戎军地震一夕三发去臣所言五日之内尔又京师雪後昏雾累日复多风埃太阳黄浊此皆变异之可戒惧者也臣所以先知必然者按五行志云事虽正专之必震况其不正乎又尚书洪范蒙恒风若而京房易传臣之蔽君则蒙气起以此数者合之必知有异也然皇天保佑陛下至深至厚以灾异随事辄应欲望陛下覩变自戒永绥四方也不可不思不可不忧今陛下推诚委信大臣而大臣依势作威政事不平如此甚衆在外畏惮已非常时陛下宜深究天地之意收揽威权无使聦明蔽塞法令不行则足以消伏灾异矣臣前已奏陈故敢再述所闻特乞留中详加省览

二年敞论水旱之本疏曰臣伏见城中近日流民衆多皆扶老携幼无复生意问其所从来或云久旱耕种失业或云河溢田庐荡尽窃闻圣慈悯其如此多方救济此诚陛下爲民父母之意足以感动羣心臣犹谓但可寛目前之急而已非救本之术也譬如良医疗病必先审其病源病源不除强食无益今百姓之病已可见矣父子兄弟不能相保鳏寡孤独不能自存强者流转弱者死亡所以致此者其源在水旱也所以致水旱者其本在隂阳不和也所以致隂阳不和者其端在人事不修也然则三公之职主和隂阳而议臣之任主明天人陛下何不责三公以其职使之陈隂阳不和之理询议臣以其学使之述天人相与之际参之圣心以观今日政事若陛下所委任皆已得人所施爲皆已应天则水旱者盖无妄之灾不足忧矣若天人之际少有不合岂得安然坐视其病心知其源不思救之哉臣言似迂其理实切今羣臣爲陛下谋者不过煮粥粜米名爲救济其实亦欲欺聦明自解免而已非谋国之体也又今天气当暑反寒率多常风雨泽愆候秋成不可必愿陛下速思所以救其本者召致和气无令圣心重增焦劳则天下幸甚

嘉佑四年敞又上奏曰臣伏以圣王所甚畏事者莫如天所甚听用者莫如民是故观天意於灾祥察民情於謡俗因灾祥以求治之得失原謡俗以知政之善否诚少留意则皆粲然矣前古贤智之君莫不循此以导其下忠信之臣莫不缘此以讽其上上下相饬而自天佑之窃见朝廷每有吉应佳瑞则公卿称贺至於灾异非常可恠之事则寂然莫有言者虽归美将顺臣子之常操而於儆戒吁俞理似未尽陛下复不自延问以求天意恐非所谓小心翼翼昭事上帝聿怀多福者也臣愚以谓五经灾异之说最深最切设四方所上奇物恠变妖孽沴疾有非常可疑者宜使儒学之臣据经义傅时事以言若其言是可以当天意若其言非足以广圣聦如近日雨雪骤寒人有冻死者此亦灾变之一端矣唯聦明睿智忧深思远顺时慎微不可不虑也臣忝近列愚不能通古今窃观前世商高宗周成王畏天威享福祚之益诚愿陛下留意於此不胜区区

康定元年知谏院富弼上奏曰臣学术空踈才识庸懦谬蒙奬擢充职谏垣苟有见闻安敢缄默伏以日者君之象日食则人君恐惧修省损饍彻乐衣素服避正殿求万务所失许百寮上封事食於常时已谓非吉况在岁旦尤爲深灾今月一日午後伏覩太阳亏蚀衆所观仰稽诸前籍可谓大异臣窃闻北使在馆欲取今日御宴若用常礼盛馔作乐是重敌人而忽天谴殊无恐惧之心臣甚爲陛下不取也假令臣子有过陛下未欲加责且示戒励而絶无忧恤怠惰如故怒之之意当何如也天之留意於陛下亦犹是焉伏望陛下出自圣虑罢此宴会或恐定制不可遽已即宜令北使就馆别日遣近臣押赐御筵更虑北使已入难於中辍即今之会秖且彻乐亦无所妨不可谓之张皇亦不谓之轻易天文谪见万姓皆覩罢会彻乐不出内庭非张皇也救天之灾惟恐不速感天之意不可不深观变侧身宜不旋踵非轻易也如此则上可以祗警天戒下可以慰说人心亦使敌人见陛下修德禳灾传闻远方足爲钜美僧道法事一切不用此外更乞陛下夙夜戒惧以塞变异则圣躬无疆之庆亦宗社无疆之休臣不胜大愿昨日申未时臣赴馆宿於街衢间见此亏食遇夜投进文字不及伏望圣慈恕此怱廹之罪

龙图阁直学士知耀州赵师民上疏曰近覩太阳食于正朔此虽隂阳之事亦虑是天意欲以感动圣心臣非瞽史不知天道但率愚意言之其月在亥亥爲水水爲正隂其日在丙丙爲正阳月掩日隂侵阳下蔽上之象也诗曰十月之交朔日辛卯又曰彼月而微此日而微谓以隂奸阳失其叙也又曰百川沸腾山冢崒崩高岸爲谷深谷爲陵谓下陵上侵其权也又曰皇父卿士番维司徒家伯冢宰仲允膳夫棸子内史蹶维趣马楀维师氏谓大小之臣有不得其人者也宗周之间时王失德今而引喻盖事有所譬固当不讳凡天之示象由人君有失不然则下蔽其上古人君之失不过暴虐怠慢奢侈纵放不师古始舍是何失道之有今圣心慈仁恭勤俭约自捡动循典礼如此自非下蒙上邪挠正使主恩不下究而谁之咎欤望陛下朝夕咨于丞弼心膂之臣洎左右近侍耳目之官其忠而纯者与之慎柬内外百执事及州县牧宰使主恩究于下不爲羣邪所蔽塞则亿兆之幸也

庆历元年右正言直谏院孙沔上奏曰臣窃见经春已来时令失序沈隂不雨蒙气连宵日景青昏天光惨翳按汉书所述洪范云皇之不极厥咎常隂必有下人窃议上者臣昼夜思之莫知所以天道虽远灾祥不欺人心至微气志必应岂有变异昭着而终久无患者也伏惟陛下至明至圣察之谨之臣职当言事心所有疑不敢自隐冀愚者之尽虑也臣又闻臣者君之隂妇者夫之隂邪者正之隂若臣廹於君妇陵於夫邪害於正则有隂蒙之眚盖人事动於下则天变见于上矣今气象如是在陛下专精励意察事求端思所以致感之因行所以消复之道以荅上穹降鉴之兆则天下幸甚伏谅陛下以丧子感伤宸心悲欝又将广嗣是念仇淑爲意每於庭墀之下颇闻珠玉之音是冲和未融而结啬未解也伏望全神省思养器加膳优游适性燕静端居节嗜欲之情戒宠嬖之盛罇俎之间袵席之上无俾过度冀尽防微保圣德於康宁发纯刚之断决察奸谋於臣下严左右於禁中若百事先觉则万福来同庶可以克谨天戒永绥国家者也

二年右正言欧阳修论澧州瑞木疏曰臣近闻澧州进瑞木成文有太平之道四字其知州冯载本是武人不识事体便爲祥瑞以媚朝廷臣谓前世号称太平者须是四海晏然万物得所方今西羌叛逆未平之患在前北敌骄悖藏伏之祸在後一患未减一患已萌加以西则泸戎南则湖岭凡与四夷连接无一处无事而又内则百姓困弊盗贼纵横昨京西陕西出兵八九千人捕数百之盗不能一时翦灭只是仅能溃散然却於别处结集今张海虽死而逹州军贼已刼百人又杀使臣其势不小兴州又奏八九十人州县惶惶何以存济以臣视之乃是四海骚然万物失所实未见太平之象臣闻天道贵信示人不欺臣不敢远引他事只以今年内事验之昨夏秋之间太白经天累月不灭金木相掩近在端门考於星占皆是天下大兵将起之象岂有才出大兵之象又出太平之字一岁之内前後顿殊岂非星象丽天异不虚出凡於戒惧常合修省而草木万类变化无常不可信凭渐生懈怠臣又思若使木文不僞实是天生则亦有深意盖其文止曰太平之道者其意可推也夫自古帝王致太平皆自有道得其道则太平失其道则危乱臣视方今但见其失未见其得也愿陛下忧勤万务举贤纳善常如近日不生逸豫则三二岁间渐期修理若以前贼张海等少衰便谓後贼不足忧以近京得雪便谓天下大丰熟见北敌未来便谓必无事见西贼通使便谓可罢兵指望太平渐渐安逸则此瑞木乃悞人事之妖木耳臣见今年曾进芝草者今又进瑞木窃虑四海相俲争造妖妄其所进瑞木伏乞更不宣示臣寮仍乞速诏天下州军告以兴兵累年四海困弊方当责已忧劳之际凡有奇禽异兽草木之类并不得进献所以彰示圣德感励臣民

至和三年修爲翰林学士上奏曰臣伏覩近降诏书以雨水爲灾许中外臣寮上封言事有以见陛下畏天爱人恐惧修省之意也窃以雨水爲患自古有之然未有水入国门大臣奔走淹浸社稷破坏都城者此盖天地之大变也至於五城京邑浩如陂湖冲溺奔逃号呼昼夜人畜死者不知其数其幸免者屋宇摧塌无以容身缚栈露居上雨下水累累老幼狼藉于天街之中又闻城外坟冢亦被浸注棺椁浮出骸骨漂没此皆闻之可伤见之可悯生者不安其室死者又不得其藏此亦近世水灾未有若斯之甚者此外四方奏报无日不来或云闭塞城门或云冲破市邑或云河口决千百步阔或云水头高三四丈余道路隔絶田苖荡尽是则大川小水皆出爲灾远方近畿无不被害此陛下所以警惧隐恻至仁之心广爲谘询冀以消复窃以天人之际影响不差未有不召而自至之灾亦未有已出而无应之变其变既大则其忧亦深臣愚谓非小小有爲可以塞此大异也必当思宗庙社稷之重察安危祸福之机追已往之阙失防未萌之患害如此等事不过一二而已自古人君必有储嗣所以承宗社之重而不可阙者也陛下临御三十余年而储嗣未立此久阙之典也近闻臣寮多以此事爲言大臣亦尝进议陛下圣意久而未决而庸臣愚士知小忠而不知大体者因以爲异事遂生嫌疑之论此不思之甚也且自古帝王有子至三二十人者其材高年长罗列於朝者亦衆而爲其君父莫不皆享无穷之安岂有所嫌而斥其子耶若陛下鄂王豫王皆在至今则储宫之建久矣世之庸人偶见陛下久无皇子忽闻此议遂以云尔且礼曰一人元良万国以正盖谓定天下之根本上承宗庙之重亦所以絶臣下之邪谋自古储嗣所以安人主也若果如庸人嫌疑之论是常无储嗣则人主安有储嗣则人主危此臣所谓不思之甚也臣又见自古帝王建立储嗣既以承宗庙之重又以爲国家美庆之事故每立太子则不敢专享其美必大赦天下凡爲人父後者皆被恩泽所以与天下同其庆喜然则非恶事也汉文帝初即位之明年羣臣再三请立太子文帝再三谦逊而後从之当时羣臣不自疑而敢请汉文帝亦不疑其臣有二心者臣主之情通故也五代之主或出武人或出乞养如後唐明宗尤恶人言太子事羣臣莫敢正言有何泽者尝上书乞立太子明宗大怒谓其子从荣曰羣臣欲以汝爲天子我将归老於河东由是臣下更不敢言然而汉文帝立太子之後享国长久爲汉太宗是则何害爲明主也後唐明宗储嗣不早定而秦王从荣後以举兵窥觊陷于大祸後唐遂乱此前世之事也况闻臣寮所请但欲择宗室爲皇子尔未即以爲储贰也伏惟陛下仁圣聦明洞鉴今古必谓此事国家大计当谨重而不可轻发所以迟之耳非恶人言而不欲爲也然朝廷大议中外已闻不宜久而不决昨自春首以来陛下服药于内大臣早夜不敢归家饮食医药侍于左右如人子之侍父自古君臣未有若此之亲者也下至羣臣士庶妇女婴孩昼夜祷祈填咽道路发於至诚不可禁止以此见臣民尽忠蒙陛下之德厚受陛下之恩深故属陛下之虑远也今之所请天下臣民所以爲爱君计也陛下何疑而不从乎中外之臣既喜陛下圣躬康复又见皇子出入宫中朝夕问安侍膳于左右然後文武羣臣奉表章爲陛下贺辞人墨客称述本支之盛爲陛下歌之颂之岂不美哉伏愿陛下出於圣断择宗室之贤者依古礼文且以爲子未用立爲储也既可以徐察其贤否亦可以俟皇子之生臣又见枢密使狄青出自行伍遂掌枢密始初议者以爲不可今三四年间外未见过失而不幸有得军情之名且武臣掌国机密而得军情岂是国家之利臣前有封奏其说甚详具述青未是奇材但於今世将率中稍可称耳虽其心不爲恶不幸爲军士所喜深恐因此陷青以祸而爲国家生事欲乞且罢青枢密务任以一州既以保全青亦爲国家消未萌之患盖缘军中士卒及闾巷人民以至士大夫间未有不以此事爲言者惟陛下未知之耳臣之前奏乞留中而出自圣断若陛下犹以臣言爲疑乞出臣前奏使执政大臣公议此二者当今之急务也凡所谓五行灾异之学臣虽不能知然其大意可推而见也五行传曰简宗社则水爲灾陛下严奉祭祀可谓至矣惟未立储贰易曰主器莫若长子殆此之警戒乎至於水者隂也兵亦隂也武臣亦隂也此推类而易见者天之谴告苟不虚发惟陛下深思而早决庶几可以消弭灾患而转爲福应也臣伏覩诏书曰悉心以陈无有所讳故臣敢及之若其他时政之失必有羣臣应诏爲陛下言臣言狂计愚惟陛下裁择

嘉佑元年修又上奏曰臣伏覩近降手诏以水灾爲变上轸圣忧既一人形罪已之言宜百辟无遑安之意而应诏言事者犹少亦未闻有所施行岂言者不足采欤将遂无人言也岂有言不能用欤然则上有诏而下不言下有言而上不用皆空文也臣闻语曰应天以实不以文动民以行不以言臣近有实封应诏窃谓水入国门大臣奔走淹浸社稷破坏都城此天地之大变也恐非小有所爲可以消弭因爲陛下陈一二大计而言狂计愚不足以感动听览臣日夜思惟方今之弊纪纲之坏非一日政事之失非一端水灾至大天谴至深亦非一事之所致灾谴如此而祸患所应于後者又非一言而可测是则已往而当救之弊甚衆未来而可忧之患无涯亦非独责二三大臣所能取济况自古天下之治必与衆贤共之也诗曰济济多士文王以宁书载尧舜之朝一时同列者夔龙稷契之徒二十余人此特其大者耳其百工在位莫不皆贤也今欲救大弊弭大患如臣前所陈一二大计既未果爲而又不思衆贤以济庶务则天变何以塞人事何以修故臣复敢进用贤之说也臣材识愚暗不能知人然衆人所知者臣亦知之伏见龙图阁直学士知池州包拯清节美行着自贫贱谠言正论闻于朝廷自列侍从良多补益方今天灾人事非贤罔乂之时拯以小故弃之遐远此议者之所惜也祠部员外郎直史馆知襄州张瓌静默端直外柔内刚学问通逹似不能言者至其见义必爲可谓仁者之勇此朝廷之臣非州郡之才也祠部员外郎崇正院检讨吕公着故相夷简之子清静寡欲生长富贵而淡於荣利识虑深远文学优长皆可过人而喜自晦默此左右顾问之臣也太常博士羣牧判官王安石学问文章知名当世守道不苟自重其身论议通明兼时才之用所谓无施不可者凡此四臣皆难得之士也拯以小过弃之其三人者进退与衆人无异此皆爲世所知者犹如此臣故知天下之广贤材沦没於无闻者不少也此四臣者名迹已着伏乞更广询采亟加进擢置之左右必有禆补凡臣所言者乃愿陛下听其言用其才以济时艰尔非爲其人私计也若量霈恩泽稍陞差遣之类适足以爲其人累耳亦非臣荐贤报国之本心也臣伏见近年变异非止水灾谴告丁宁无所不有董仲舒曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至斯言极矣伏惟陛下切诏大臣深图治乱广引贤俊与共谋议未有衆贤并进而天下不治者此亦救灾弭患一端之大者臣又窃见京东京西皆有灾伤并当存恤而独河北遣使安抚两路遂不差人或云就委转运使此则但虚爲行遣尔两路运司只见河北遣使便认朝廷之意有所轻重以谓不遣使路分非朝廷优恤之急者兼又放税赈救皆耗运司用物於彼不便兼又运使未必皆得人其材未必能救灾恤患又其一司自有常行职事又岂能专意抚绥故臣以爲虚作行遣尔伏乞各差一使於此两路安抚虽未能大段有物赈济至於兴利除害临时措置更易官吏询求疾苦事既专一必有所得与就委运司其利百倍也又闻两浙大旱赤地千里国家运米仰在东南今年灾伤若不赈济则来年不惟民饥国家之物自亦阙供此不可不留心也窃以三司今岁京师粮米已有二年准备外有三百五十万余硕未漕之物今年东南既旱则来年少纳上供此未漕之米诚不可不惜然少辍以济急时亦未有所阙欲下三司勘会若实如臣所闻则乞量辍五七十万硕给与两浙一路令及时赈救一十三州只作借贷他时岁熟不妨还官然所利甚大此非弭灾之术亦救灾之一端也臣愚狂妄伏望圣慈特赐裁择

庆历三年知制诰田况上奏曰臣窃见比来灾咎频仍蝗潦继作陛下责躬引咎不遑宁处以至躬祈道佛并走羣望薰祓之意可谓至矣求当世之弊验致灾之由其实役敛重而民愁和气伤而爲沴役敛之重由国计之日窘国计之日窘由冗兵之目蕃今天下兵已踰百万比先朝几三倍矣自古以来坐费衣食养兵之冗未有如今日者虽欲敛不重民不愁和气不伤灾沴不作不可得也昔董仲舒刘向以谓春秋所书螽螟之灾皆政贪赋重之所致今陕西河北河东三路民力凋弊人共知之臣不复言矣且以江淮之间言之今江淮菽麦已登矣而责民输钱数?之费不供一?之价物遂大贱而农伤绢已输矣民间贸易无余而暴令复下又配市之织絍之家寒不庇体而利尽归于富贾累年已来刻剥不已民间泉货已匮竭其凡百科调峻法争利不可胜计便闻东南之民大率中产已下往往絶食民之愁窘致伤和气如此而未闻陛下与两府大臣议所以救之之术乃欲以一炉香数祝版上塞谴咎此臣所以不得已而言也夫国之所养之兵其上者战其下者役苟不能堪此则爲冗食今诸路宣义广捷等军其间孱弱者甚衆大不堪战小不堪役逐处唯欲广募邀其赏格岂复顾国家之利害哉宜分遣干臣选拣诸路宣义广捷等军其不堪战者并降爲厢军厢军之不堪役者并放停议者必曰兵骄日久一旦遽加澄汰则恐立致乱此虑事者之踈也且孱弱之兵既不堪战则勇强者耻与爲伍去年韩琦汰边兵万余人岂闻有爲乱者今天下财用不足以赡冗食之兵尚或顾惜细故而不思救弊之原臣切忧之惟陛下裁择

谏官孙甫论赤雪地震疏曰臣闻洪范五行及前代变验曰赤雪者赤眚也人君舒缓之应舒缓则政事弛赏罚差百官废职所以召乱也晋太康中河隂降赤雪时武帝怠於政事荒宴後宫每见臣下多道常事不及经国远图故招赤眚之恠终致晋乱地震者隂之盛也隂之象臣也後宫也四裔也三者不可过盛则隂爲变而动矣忻州赵分地震六七年每震则有声如雷前代地震未有如此者也惟唐高宗本封于晋及即位晋州经岁地震宰相张行成言恐女谒用事大臣隂谋宜制於未萌其後武昭仪专恣几移唐祚天地灾变固不虚应陛下救舒缓之失莫若自主威福时出英断以慑奸邪以肃天下救隂盛之变莫若外谨戎备内制後宫谨戎备则切责大臣使之预图兵防熟计成败制後宫则凡掖庭非典掌御幸尽出之以省浮费且裁节其恩使无过分此应天之实也

甫又上奏曰臣窃见景福内宫祖宗积经费之余以备非常之用近岁诸路物帛多入内库中外尽疑宫中之私费唐置琼林大盈二库率供燕侈杨炎陆贽请罢之今日景福之积颇类唐之二库後宫之数臣虽不知但闻三司计肉食者千余人又有私身当不啻数千人矣臣近闻染院计置染绫罗甚急以备宫中支用言至藏库所积红罗去冬已絶他物称此则浮费可知也陛下省之立可感动人心以消灾谴张修媛宠恣市恩祸渐以萌夫后者正嫡也其余婢妾尔贵贱有等用物不宜过僭自古宠女色初不制而後不能制者其祸不可悔知谏院蔡襄余靖上奏曰臣等伏见自春至今四方亢旱日蚀地震变异相仍有以见上天垂意於陛下至深至厚臣不知陛下何以报天戒之贶乎臣闻古之人君遇一灾异循省修饬或以六事自责或避正殿不居或减饍彻乐或遣使廵察求直言於朝?愁苦於下於是转灾爲福者有之矣若天之戒告而不惧民之寃隐而不救乘饥旱之会其变不可量也伏望陛下避殿减饍以自修省仍降诏书戒敕百官各举厥职遣使天下求访阙失或有官吏贪残而不纠刑狱寃枉而不治赋敛繁数而不均徭役频仍而不息孤独无所养流散无所归朝廷之惠不逮於下下民之情不逹於上皆得条奏而施行之伏惟陛下鉴前王戒畏之理观当世安危之势留意而行天下幸甚

襄等又奏曰臣等近以亢旱请行自古帝王消弭灾谴之术避殿减饍发诏书遣使者上以荅天戒下以慰民心数日顒然德音未降臣闻天地之气与人相通隂阳不和本自人召今若不修人事则无以回天意而召至和伏自兵兴累年天下困弊外有三边百万仰给之卒内有四海亿兆愁苦之人方此公私匮乏之时必无拯救灾伤之力将来流亡必衆盗贼必多患至後思恐无所及况朝夕以来祈祷未应人心如涸天意益高陛下爲苍生忧念非不勤臣等爲国思虑无不至凡人有可爲者皆勉而爲之以救灾害况避殿减饍发诏遣使此乃典册常行之故事帝王修省之盛美伏望陛下早赐施行苟能下悦人心自可上消天谴

四年襄等又奏曰臣等伏覩陛下以灾变屡见飞蝗爲殃责躬引过祈于天地宗庙社稷不令殃及万方臣?念灾变之来实由人事政治阙失感动天地故古之人君或遇灾异则避正殿彻常饍深自刻责思所以致之之咎改之之理以至册免三公者有之诏求直言者有之此皆消灾异召和气之道也方今天下之势至危矣强邻骄暴淩胁中国盗贼纵横惊刼郡县养兵至冗择将不精配率频繁公私匮乏内外之官务爲办事而少矜恤之心天下之民急於供应而有流离之苦治道如此未闻救之之术臣等伏见数年以来天戒屡至朝廷虽有警惧之意然而因循旧弊未甚改更今日灾变频数盖天意必欲朝廷大修人事以救其患乃可变危爲安也救患之方莫若原其致灾之本致灾之本由君臣上下之阙失也阙失之事臣等敢次第而言之陛下不专听断不揽威权使号令不信於人恩泽不及於下此陛下之失也持天下之柄司生民之命无嘉谋异议以救时弊不尽忠竭节以副任用此大臣之过也朝有阙失而不能救民有疾苦而不能逹陛下寛仁少断而不能规大臣循默避事而不能斥百官邪正并进而不能辨四夷交构内侵而不能谋有顾避之心无力诤之节此臣等之罪也今陛下既有引过之言逹於天地神祗矣伏乞陛下必践其言必行其实践言行实之要莫若专听断揽威权号令信於人恩泽及於下则灾异消而和气应矣其大臣不举职之过伏乞陛下以致变之由赫然督责之若督责之又无近効则用灾异册免三公故事而去之别求能贤以救大患如臣等蒙陛下非次选擢不能称职尚致陛下有如此之失大臣有如是之过臣等负罪至深伏乞朝廷远加窜逐求方正材识之人俾居谏职必能禆赞朝纲上副圣选臣等谨具状待罪以闻

襄等又奏曰臣等伏见陛下以灾变屡见飞蝗爲孽引咎责躬告于天地庙社臣等伏念致灾之本由君臣上下之阙失列其事而言之终以自劾乞朝廷远加窜逐别求方正才识之士俾居谏职臣等待罪于今七日曾不得报忧媿益深不知所措窃以今天下之势外有羌戎结连侵胁之忧内有边陲守御战争之苦兵冗财竭赋敛暴兴生民膏血掊取无极譬如投石入井到底乃止不幸有旱涝饥荒之变盗贼乘时而起将何以御今日视前一二年国用民力固不如矣复且因循无有更改救弊之术後一二年还视今日又可知矣非独不如今日其患至大纵有知者不能爲谋臣等以谏名官见天下之势至危如此既不能开广陛下恩信以固民心又不能纠正大臣阙失以救时弊是致灾异频数中外恐惧臣等上负陛下选择之恩下负生灵困苦之望忧虑终日讥责满身尚何顔面入出朝中臣等罪咎实深伏乞朝廷必加窜逐以谢天下

京师旱知谏院王素请帝祷於郊帝曰太史言月二日当雨今将以旦日出祷素曰臣非太史然度是日必不雨帝问故曰陛下知其且雨而祷之应天不以诚故臣知不雨帝曰然则明日诣醴泉观素曰醴泉之近犹外朝耳岂惮暑不远出邪帝悚然更诏诣西太一宫谏官故不在属车间廼命素扈从日甚炽埃氛翳空比舆驾还未薄城天大雷电而雨

参知政事范仲淹奏灾异後合行四事疏曰臣近日屡闻德音以灾异数见畏天罪已此实圣帝明王至仁之体也天下幸甚幸甚昨日宰臣等再奉圣旨不须谢过但自行事此又济时责实之要也臣等敢不惶恐思竭诚志以副宵旰之意臣观自古国家皆有灾异但盛德善政及於天下人不敢怨叛则虽有灾异而无祸变也如其德衰政暴兆民怨叛故灾异之出多成祸变也陛下今既畏天之戒上忧宗社下忧生灵固已得尧汤之心矣如更行尧汤之事使天下受赐其有灾异适足增陛下之盛德臣待罪辅臣经年无状四方多事未敢引退恐负君亲擢用之意臣窃观自祥符年後以至今日火不炎上之灾已十数度又累有地震之异今夏蝗秋潦人多妖言虽陛下修德罪已自可以动天地感鬼神而念及生民若不遑处臣请行此数事少助陛下救生民之万一惟圣心裁择

一委天下按察使省视官吏老耄者罢之贪浊者劾之昏懦者逐之是能去谬吏而糺慢政也至於?劝善政之术即未着明其官吏中有畏上位之威希意望进或矫修廉节而争爲猛政求集事之名者务爲暴敛求尽公之称者专用深文政尚虚声人受实弊资产竭於科率举动触於刑宪生民困苦善人嗟痛此天下怨叛之本也秦以天下怨叛而亡汉以救秦之弊而兴臣请诏诸路按察官除常程糺察举荐外於辖下知州知县县令中别选洁已爱民显有善政得百姓心如倚父母者各具有的实事状举三两人特与改官再任或陞陟委用如此则天下官吏知陛下忧赤子之心各务爱民求理不爲苛政足以息生民之怨叛也如所举不实仰御史台弹奏当议重行贬黜今别进呈唐时选刺史县令条目便乞约附施行

一天下官吏明贤者絶少愚暗者至多民讼不能辩吏姧不能防听断十事差失者五六转运使提点刑狱但采其虚声岂能遍阅其实故刑罚不中日有枉滥其奏按于朝廷者千百事中一二事耳其奏到按牍下审刑大理寺又只据案文不察情实惟务尽法岂恤非辜或无正条则引谬例一断之後虽寃莫伸或能理雪百无一二其间死生荣辱伤人之情实损和气者多矣古者一刑不当而三年大旱着於史策以戒来代非虚言也况天下枉滥之法宁不召灾沴之应耶臣请诏天下按察官专切体量州县长吏及刑狱法官有用法枉曲侵害良善者具事状奏闻候到朝廷详其情理别行降黜其审刑大理寺乞选辅臣一员兼领以慎重天下之法令检寻自来断案及旧例削其谬误可存留者着爲例册

一今诸道常平仓司农寺管辖官小权轻主张不逮逐处提点刑狱多不举职尽被州府借出常平仓钱本使用致不能及时聚籴每有灾沴及其遣使安抚虽民委沟壑而仓廪空虚无所振发徒有安抚之名且无救恤之实又国家养民之政本尚务农因民之利而利之则朝廷不劳心而民自养之矣臣请选辅臣一员兼领司农寺力主天下常平仓使时聚籴以防灾沴并诏诸路提点刑狱今後得替上殿并先进呈本路常平仓斛?数目方得别奏公事移任者亦须依此发奏後方得起离仰司农寺常切糺举及委辅臣等速定劝农赏罚条约颁行天下

一天下茶盐出於山海是天地之利以养万民也近古以来官禁其源人多犯法今又絶商旅之路官自行贩困于运置其民庶私贩者徒流兵稍盗取者绞配岁有千万人罹此刑祸是有司与民争利作爲此制皆非先王之法也及以官贩之利较其商旅则增息非多而固护之弊未能革者俟陛下之睿断尔臣请诏天下茶盐之法尽使行商以去苛刻之刑以息运置之劳以取长久之利此亦助陛下修德省刑之万一也

仲淹奏乞灾异後合行踈决刑狱等六事疏曰臣今早亲闻德音谓复有灾异当修德以及民并诏臣等谨省刑法此实见圣人忧畏之心合於天意臣今条奏数事皆陛下增修明德之要一斋诫发诚特降诏命明言灾变屡见敢不罪已只畏以告中外羣臣同心修省二遣使四方踈决刑狱非害人者悉从减降三诏天下州县长吏访问民间孤独不能存活者特行赈恤四诏逐处籍出阵亡之家察其寡弱别加存养五边陲之民被敌人驱虏者量支官物赎还本家六诏诸处欠负已该赦恩除放者官司更不得催理违者官吏科违制之罪遇赦不原仍差近臣置司与夺陛下力行此数事下悦民心上荅天戒昔商中宗桑榖共生於朝惧而修德抚绥百姓三年而归者十六国号爲中兴陛下今日因灾修德则福及兆人道光千载天下幸甚

五年御史李京上奏曰臣伏以陛下因天之戒恐惧修省避正殿减常膳故精意感格日当食而隂云蔽亏虽商大戊之桑楮并生宋景公之荧惑退舍无以异也然臣区区窃有疑者自宝元初定襄地震坏城郭覆庐舍压死者数万人迨今十年震动不已岂非西北二陲有窥中国之意乎二月雷发声在易爲豫言万物出地皆悦豫也八月收声在易爲归妹言雷复入地避羣隂之害也今孟夏雷未发声岂非号令之不信乎愿陛下敕边臣备不虞戒辅臣谨出命以厌祸於未形又尚美人弃外馆多年比闻复召入必有假媚道以蛊惑天意者宜亟絶之苖继宗嫔御子弟乃缘恩私爲府界提点宜割帷薄之爱重名器之分庶几不累圣政

六年京东两河地震登莱尤甚胡宿通隂阳五行灾异之学廼上疏曰明年丁亥岁之刑德皆在北宫隂生於午而极於亥然隂犹强而未即伏阳犹微而不能胜此所以震也是谓龙战之会其位在乾若西北二边不动恐有内盗起於河朔又登莱视京师爲东北少阳之位今二州置金坑多聚民凿山谷阳气耗泄故隂乘而动宜即禁止以宁地道

七年知润州钱彦远上奏曰臣伏覩两浙转运司飜録三月十九日诏敕节文以今春大早应中外文武臣寮并许实封言当世切务者窃念臣近以直言极谏登科恩擢不次敢自缄默苟养资格谨条方今急政要事水旱原本少尽千虑之得臣闻天地有常数隂阳有常度当进退盈虚之际两适均等则气和气和则风雨时风雨时则万物育矣然隂盛则水阳盛则旱二者自然之理故阳主德隂主刑德不可以独任德过则弛刑不可以专任刑过则惨天之爱物甚矣春夏生之必秋冬以节之所以相爲表里而成岁功求其端正其本系人之事故在易之泰曰后以裁成天地之道辅相天地之宜言泰极则安而无节无节则过其害犹不及也惟元后辅相而裁成之在春秋鲁僖公之三年春王三月夏四月两书不雨者以僖公能克已求过放佞臣理寃狱精神感天不雩而雨故显书不雨以旌之此圣人精微极致谓天人相与应如影响俾人君戒之谨之之旨也伏自陛下即位二十余载内无声色之娱外无畋渔之逸外戚近侍循循守法未有专权之失前岁地震起雄覇沧登旁及荆湖幅员数千里虽往时定襄之异未有大於此者今复大旱以臣愚料之非他也盖天警陛下尔诚以国家备寇之术未尽要牧民之吏未尽良天下之民未尽安上天垂意陛下欲因而大治故先出灾异告焉陛下知天戒所在因而修之则宗庙社稷之钜福苟简忽大事规规求亡用之言唯减常膳避正殿臣愚谓非应天以实不以文之意臣愿爲陛下别白明之臣前所谓御寇之术未尽要者夫西北二寇者我之坚敌天性骜悍以战爲生业非可与以首争首校一旦之命且古之所谓边方为祸不若今之烈也其来不过驱略老弱畜产故诗曰薄伐玁狁至于太原逐去则止今契丹据幽燕山後诸镇元昊盗灵武银夏皆我之州郡其衣冠车服子女玉帛与我同欲加以日夜伺我间隙收我亡叛迹其深心非止敺略畜产而已往时元昊负固不服朝廷责战甚速出入五载边臣未有效首虏者而天下已骚然困矣下及牛马诸畜皆残衂罢极他物可知暨纳欵锡命亦朝廷不得已而爲之纾一时之患可也我当按甲蓄威节财啬用讲过救失论长短利害以困虏而臣见自元昊之降上下安然器械城壁治葺稍缓主兵之官备边长吏皆以次补用不复铨择士大夫高冠侈服耻言军旅臣惧一旦北敌负恩乘利送死西结元昊两道并来则国家之力未易支也臣尝中夜以思寒心疾首臣惧如景佑康定中待元昊之谋则殆矣北敌土地广甲兵壮凶党多非元昊比也臣愿陛下无轻待焉事不预备不可应猝此陛下宜深留意而又湖广一道蛮獠绎骚闻其?害劫掠生民流离调发督敛军须百出而置之不问但责一二儒生非有奇藴秘略但能治文书办期会深可叹也亦用兵三年未闻尺寸之效岁月持久其忧不细惟陛下以此三方之急因天戒之明命大臣讲长久之计以安元元性命天下幸甚臣前所谓牧民之吏未尽良者大凡生民之命舒惨休戚系之刺史县令虽远近闲要有郡县大小然耕田凿井出租税皆陛下赤子苟守吏之失则一方受弊旦夕利害切於身饥寒偪於内彼不起爲盗贼则当危苦愁厄而死危苦愁厄之气所以致水旱臣伏见江淮诸郡地近京辅皆国家之外府而守吏年七十者十率三四往往耳目昏惑神用耗竭罢癃俯伛唯以圭田稍食爲意纵有心力克壮者则倚其年齿陵轹吏民夫长吏执千里之柄而昏惑耗竭则必输其柄於下吏下吏操刺史之威而敺良民亡所不至甚於长吏之自贪也江淮一方计之尚或如此况天下僻左之地乎况县令之猥衆乎臣愿陛下悉按其门阅功状命之纳禄致仕优赐子弟官秩俾之自养精择天下长吏此根本之论也议者将云国家惠养老臣不当如此谓之曰古之养老盖赐珍膳财帛岂任之以政事且陛下不忍此老眊百十辈而何忍天下千万人受其弊愿陛下思之臣前所谓天下之民未尽安者臣闻隋唐之制有赋租庸调四者之入自杨炎变两税法天下称便自五代迄今敛名杂出两税之法渐弊民已竭力供矣加以非时配率和市举放利尽归官而主计之司不复设轻重均输之法乘用兵之急唯督取诸路缗钱之用速济经费至专遣内使四出趣廹郡国承望风旨竭取乃已殊不知钱者以通流移用则利入公上民得资贩今四方之钱月取岁输一去不复故天下之民嗸嗸商贾失业酒榷商筭课入益亏此盖专取缗钱之过平日已嚣嚣苦不足况能御水旱在先朝时常患其若此有三说之法俾商人入粟边郡而受盐茗杂物於内郡边食不复给缗钱则天下之货通矣其三说之法副在有司朝廷逮事先帝诸臣皆能言之陛下举而行之然後诏主计者讲利害轻重之术不许专取缗钱於诸路俾百姓息肩易曰何以聚人曰财所以感人心而天下和平矣再念臣身远虑浅实缘陛下诏旨而言之故安危之语无所隐避伏愿陛下不以人废言不以治忘乱降意才杰谨明赏罚庶几灾异消释导迎善气天下幸甚

宋庠上奏曰臣伏覩圣旨以星文垂见特开寺观三日令臣僚爲民祈福仍许士庶烧香者伏玩冲旨颇见圣心因星次之匪常荅神理之申戒特使祈请以示禳除然珍宇大门都人骈集群优杂伎列肆贾区遂移清静之场飜爲游玩之所闾里喧会旦暮奔驰甚不副陛下侧身修德之本意也臣闻诗曰敬天之怒无敢戏豫敬天之渝无敢驰驱今都下以烧香爲名士女填咽可谓戏豫矣百司以祈福爲名车马遨游可谓驰驱矣若令鉴观在下气焰爲灾以此应天恐贻不韪臣伏乞今後或只若天意只令宰臣以下恭欵祠庭斋心祈祝更不令士庶喧譁寺观庶可销除後咎申逹至诚

殿中侍御史梅挚以时有灾异引洪范上变戒曰王省惟岁谓王总群吏如岁四时有不顺则省其职今日食于春地震于夏雨水于秋一岁而变及三时此天意以陛下省职未至而丁宁戒告也伊洛暴涨漂庐舍海水入台州杀人民浙江溃防黄河溢埽所谓水不润下陛下宜责躬修德以回上帝之眷佑隂不胜阳则灾异衰止而盛德日起矣

皇佑元年昭文馆大学士中书门下平章事文彦博等上奏曰臣等各以非才忝居大任不能禆补圣政燮和隂阳以致星文屡有变异下饬人事上贻圣忧陛下曲示包容未赐罢免责以来效使之极言诏旨丁宁睿恩寛大跪受伏读兢慙失图恭以陛下尧舜用心禹汤罪已钦若天戒增修圣政弭灾召和宜集休应圣诏曰德政阙修刑赏差滥臣以谓刑不爲贵近而屈赏不可侥幸而求则无差滥矣刑赏不滥则德政自修又曰人有寃滞而无控雪之路民已匮困而无寛恤之实臣以谓人有寃滞必由郡县及按察之司节级陈诉若犹未伸又许捡鼓檛诉固无壅遏之理然更须州县官吏常得其人爲之伸理则民絶寃滞矣今冗费无艺国用窘乏故岁一不登下民艰食虽欲恤之而力不足也若减不急之务罢无功之赏及兵籍官吏之浮冗者稍澄汰之则庶几国用不乏则可以有恤民之实矣又曰官局具设而职务或弛典章备存而纪纲不振臣以谓爲官择人不使侥幸者求而得之久於其任考其殿最而升黜之无使屡迁速易不爲苟简之政则职务焉敢废弛祖宗之法备在典册举而行之似若甚易但不爲权幸所挠则爲至难苟上下一意守兹典章坚如金石行此号令信如四时则纲纪振矣又曰科役烦重肆成暴刻军政简惰而莫爲经制臣以谓前之所陈减不急之务罢无功之赏澄汰兵吏之冗则国用不乏国用不乏则可以省科役之烦重州郡官吏常得其人虽有科役亦不至於暴刻矣慎择将帅稍假威权抚驭士卒不务姑息勿使贵臣骄将挠於其间则军政自肃而有经制矣又曰教令轻出有所未安贤智在下遗而弗举臣以谓令出惟行慎乎始出出而不慎故行之未安近岁以来兹弊颇甚由议臣轻建言而须必行行之无効而终无责或虽有嘉谋而事无近効人之多言横爲沮议朝廷不能持之故多中变条其事状此类尤繁举贤任官宰相之职宰相不能悉知其人但当慎择台省长官及州县大吏使如近制各举所知庶几无遗才矣又曰奸幸妄求而不抑此正今之所患臣等继日议之矣又曰惠泽施壅而不流臣以谓朝廷推恩靡不下究然恐郡县之吏不称朝廷之意或逋负之物合除而未除流窜之人可释而不释如此类者更宜申明圣诏曰将此十二条於军国庶务中推求实事有合更张振举者密具条上朕当悉心详究即议施行有以见陛下求治之心勤切之至所恨臣等空踈不能上副好问虽然敢不罄竭愚短粗有所禆然今所陈乃其大略盖虑繁词终成虚语徒烦睿览无补大猷臣等欲将十二条事日举一两条细述合更张振举事件逐时面奏委曲敷陈所冀言之必行行之必当斯亦舜禹臯陶吁咈都俞之义也臣等不胜区区圣诏曰德政阙修刑赏差滥臣等近奏以谓刑不爲贵近所屈赏不爲侥幸所求则无滥矣臣等请略举一端如往年苏舜钦刘巽以进奏院赛神辄用官钱即皆坐除名去年曾奭宋永宗赛神亦用官钱其罚当与舜钦辈均而曾奭等止停见任近日史昭文等以不觉察手下人吏取受稍场钱物冲替未得与差遣寻有监稍场官阎继隆等却爲昭文所发亦是不觉察专典取受一例冲替而昭文即时却令与差遣其同事冯经亦连茹牵复而继隆等冲替如故此盖昭文曾奭辈以亲近而从轻罚舜钦继隆等以踈远而受重责又去年亲事官作过皇城司官吏当坐重责然皆是近臣贵戚止於降秩补外才逾年即皆复职或更迁官往年张沔以保州及李敭事降黜数经大赦至今未复旧职言体则皇城司事爲重议罪则张沔等辈爲轻升擢废弃理似未均不惟刑罚失平实恐贵幸坏法臣等以谓今後用法理当振举更务均平赏典之滥则如近日司天监周琮李用晦止以选课日辰便乞转官任子医官别无劳绩妄乞额外转迁如冯琦潘象苏惟和沈遇明之辈赖陛下圣断皆与裁抑然未悉如先朝之制及前後条贯更欲申明遵守圣诏曰人有寃滞而无控雪之路臣等谓人有寃滞必由郡县按察之官节级陈诉若未申雪又许捡鼓院挝诉计无壅遏之理今欲更敕约转运司提刑司凡冇理诉并令子细究详如事理稍涉寃枉即选官就近覆勘勿令烦扰淹延免致贫穷无资不能诣阙者抑而无告圣诏曰民已困匮而无寛恤之实又曰科役烦重肆成暴刻臣等以谓国用窘则科役烦科役烦则民困匮民力既困国用自乏虽欲恤民不可得已臣等请言其国用窘乏之由恭惟祖宗以来置兵与吏及赏赉赐予皆有定制量入以出故财不屈乏自康定用兵之後添募新兵几四十万数年以来虽逃亡减废之後犹不减三十余万每岁所费衣粮钱物等共约三千万贯匹两石束赏赉之数不在焉兼自庆历二年後来添给二敌金帛每岁共四十余万匹两加以频遭水旱复除租赋则国用不得不窘故国用窘则科役烦科役烦则民力困今将恤民之困穷寛民之科役正在省冗费而已省冗费之大者在减冗兵臣等已尝奏述欲於今冬别立拣兵之格密降付逐路转运使俟至春首依常年例计会帅臣同共依新格择选老弱以减冗费其次则罢不急之土木停无功之赐予抑侥幸之求请省员外之冗官衣服用度务从敦质多方节约诸事简俭年岁之间渐期足用国用既足则科役不烦则是恤民之实矣圣诏曰官局具设而职务或弛典章备存而纲纪不振臣等以谓官得其人职务自举选才任官正是臣等之责若官须择人不甚拘以资他事须责实当时校其殿最三载考绩必行黜陟百官修饬孰敢懈弛臣等请略举其弊只如省府之官及外计之任近岁以来迁改颇速有如假道岂暇举职所以务爲一切苟简之政而职业不得不弛臣等欲乞更颁诏敕约束中外之官必须二年之外方许迁替考其殿最而升降之若特敕擢才则不在兹限所谓典章者朝廷之大法祖宗之旧制举而行之执而用之岂有纲纪不振哉盖近岁已来缘贵幸之臣堕大法坏旧制者多矣臣等略举其尤者祖宗之制官有定员今员外而置官者多矣如勾当皇城军头司及医官使副之比是矣又俸禄之法各有定制等级赋与固不可差今则有任观察使而请留後俸者如此之类其徒实繁臣等欲乞今後更不溢旧额而置官逾本官而受俸一守祖宗旧制不爲贵幸所侵则纲纪振矣乞持颁一诏敕处分圣诏曰军政简堕而莫爲经制臣等尝谓慎择将帅不务姑息勿使贵臣骄将害之军政自肃矣圣诏曰教令轻出有所未安臣等尝谓慎乃出令令出惟行若轻出之必有未允则数易屡改此爲政之大弊若近日钱令盐法爲弊不细而建言者谋之不臧未尝有责此所以致轻改作而易受弊也往年建言诸州招刺义军去岁却拣配诸军人心骚然其始不能详慎致不数年便有改易臣略举此数条盖事之稍大者圣诏曰贤智在下遗而弗举臣等尝谓举贤择才辅臣之职辅臣不能悉知衆才惟当慎择台省长官州郡大吏使如近制各举所知庶几无遗才矣然臣等敢不益励憃愚博求才智将期得士之美上副任贤之心圣诏曰奸幸妄求而不抑臣等以谓近臣贵戚医工卜祝及诸司人吏因缘请托妄述微劳希求内降如此之类尽守条制一切裁抑则官邪之蹊可以渐塞圣诏曰惠泽旋壅而不流臣等尝谓凡有推恩靡不下究犹恐州郡之吏不称朝廷之意或逋负之物当除而未除流窜之人可释而不释臣等欲乞应经前年大赦合放负欠物色如省司以未见保明文字州郡以未受朝省指挥至今尚行催理者速令勘会依赦蠲除编配之人除属拣选路分外有已经量移情理轻者令具元犯奏闻看详依赦释放

三年知谏院吴奎上奏曰臣窃见近岁以来水不润下盗贼横起皆隂盛所致陛下寅畏天命宜格善祥而反应以灾沴其故何哉夫帝王之美莫大乎进贤退不肖贤者进则君子各以类升而阳胜阳胜而善祥可致也不肖者退则小人各以类伏而隂亏隂亏而灾沴可销也今天下之人皆谓之贤陛下亦知其贤然不能进天下之人皆谓之不肖陛下亦知其不肖然不能退重以内宠骄恣近习回挠敌人桀骜奸邪交伤隂盛如此宁不致大异哉且朝廷之过常在乎无事之时因循而不为有事之後颠沛而失错中外臣僚平时建一策举一官虽有可取皆沮抑而不行又从而媒糵谓之生事如河北河东盗贼行路之人皆已传布大臣不以为事至执通判伤巡检然後仓皇於数路之间移易官守立重赏以募之不亦晚乎事将有大於此者将如之何幸陛下留意

历代名臣奏议卷三百








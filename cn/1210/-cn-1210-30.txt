欧某

高州梅菉镇，市廛栉比，间以茅房，隆冬多火患。龚韫山任高倅时，置救火器具若干于壮快两班中，遴选捷健者充役，并令坊市皆设太平水缸、水桶，有警则率以往，尽撤铺檐竹搭，及茅房之当火者。故在任二年余，虽间有不戒，鲜延烧。甲辰正月十五日，木栏街被火，一方皆成灰烬。而奇莫奇于乙巳四月廿二日，塘基头街欧姓铺之被火，尤可为鉴诫也。欧名某，年四十余，其祖父以盘剥起家，积赀颇厚，横行乡曲，人皆呼为“按察差”。

某席其资业，世济其恶，人又以“小按察差”呼之。梅菉产大面酒，上由电白之水东出口贩运达广肇，下由吴川之黄坡出口贩运至雷琼，镇民多业酒者。欧某亦在塘基头开张酒米店，顾密结一夥伴、一车夫，运酒米通洋济匪以图重利。且间于酒坛内暗藏火药出口，与洋匪易人胆。人胆者，匪徒掳人活剥取胆，谓可以活重伤，效于熊胆者也。所行诡秘，人无知者。一夕将午，其夥自水东回称，探闻外洋亟需火药，可获利倍蓰。欧某立取酒坛装就，限星夜贩往。已将发矣，值阵雨，车夫与其夥私议待霁后行，计程六十里，当可如限至。

于是载坛于车以待，既而夜雨未止，其夥恐药坛露处受湿，复搬入铺后深处抖晾。更余，倦而假寐，恍见火药边似有人手执油捻，照看者方惊叱间，其人遽掷油捻去，火药遂轰发，屋瓦震飞，墙壁拆裂，夥伴焚死，车夫亦为崩墙压毙焉。欧某伤而复苏，自言平日多宿妓家，是晚适因事未去，见火发欲逃，念人胆不易得，有数枚在铺内柜中，睨火势尚缓，急低首向柜取胆，不料火已及身，方举头呼救，忽墙砖击破顶心，痛而昏毙。及救出，手足糜烂，犹执人胆一枚。

乡邻好事者，即取以灌之，乃苏，而自述火发颠末，且云：“此时求死不得，求生不能，人胆虽可活重伤，恐脑破不可活。”呼号败堵下，次日亦毙。尤可异者，其铺有蒸槽工二人，当火未发时，梦中如有人呼之起，遂开门出望，行未数武而铺忽焚。又车夫宿店与欧铺只隔一墙，车店不止宿此车夫一人，而欧铺被焚，既未延烧，其颓墙所毁，又止压毙此车夫，余不波及也。噫！报应之不爽也，于无干之工人，则默启而出之，助恶之夥伴车夫，则或焚或击而毙之，稔恶之欧某，则焚不仅焚，击不仅击，使之自揭其隐，昭示于人而后毙。

吁！可畏矣。













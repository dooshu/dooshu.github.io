○为裴中丞上裴相乞讨黄贼状

（韩本标曰：“赵本与上裴相状合为一篇”。次前《谢讨贼表》作。）

某材质无堪，授任非次。当有事之日，忠恳莫施；遇成功之辰，惭愤空积。陈力之志，誓死不渝，伏惟仁恩，终赐展效。

今者中华宁谧，异类服从，唯此南方，尚余寇孽。伏以黄少卿等，凭培娄以自固，（自关而东，小冢谓之培娄。又云：小阜也。培，薄口切。娄，郎口切。）合脆以为强。（，寸卧切，斩刍也。脆，此芮切，易断也。一曰“”当作“辶”，七戈切。《选》：禀质<辶>脆。《广雅曰》：<辶>，亦脆也。）劫胁使臣，侵暴列郡。虽狐鼠之陋，无足示威，而蜂虿之微，（虿，丑迈切。）犹能害物。必资翦伐，方致和平。庶尽驽蹇之劳，以答恩荣之重。抚心踊跃，夙夜不宁，私布丹诚，敢期明鉴。无任感激屏营之至。


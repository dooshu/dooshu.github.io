地毛黑米


灾异之事，史不绝书。自今人之眼观之，鲜不斥为诞妄者矣。虽然朕兆之说所不敢知，而怪异之事，则时有所见矣。光绪甲午，上海地生毛。时余寓西门外，与城垣仅一壕之隔。城垣下为屠户，家人于门外采得毛至，视之，若猪鬃然，疑为隔壕之物，为风吹至也。不数日，而城内外哄传地生毛矣。制造局画图房旁一丛最盛，拔之，长可四五寸许。同人相约勿动，觇其变。乃不久即失所在，亦不见其萎瘁也。己亥，苏州、无锡等处乡人掘地，得黑米无数，煮之不成饭，焚之有烟焰，其非炭可知。余曾亲见之，凿然米也，第色黑如枯墨耳。






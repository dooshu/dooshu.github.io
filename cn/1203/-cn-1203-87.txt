卷八十七

<集部，词曲类，词选之属，御选历代诗余

钦定四库全书

御选历代诗余卷八十七目录【起一百十字至一百十一字】

霜叶飞【又一体】

张炎

刘基

前调【又一体】

无名氏

击梧桐【又一体】

李甲

李珏

八宝妆【又一体】

李甲

大圣乐【又一体】

康与之

蒋捷

前调【又一体】

张炎

高山流水

吴文英

八犯玉交枝

仇远

幔卷紬

柳永

李甲

疎影

姜夔

赵以夫

陈允平

周密

王沂孙

张炎【四首】

王梦应

邓剡

赵文

张翥

选冠子【又一体】

周邦彦

方千里

吴文英

陈允平

刘基

吴子孝

前调【又一体】

蔡伸

陈允平

五彩结同心【又一体】

赵彦端

八归

高观国

女冠子【又一体】

柳永

霜叶飞【又一体】

周邦彦

吴文英

张炎【二首】

长夀乐【又一体】

柳永

沁园春【又一体】

杨慎

御选历代诗余卷八十七目录

钦定四库全书

御选历代诗余卷八十七【起一百十字至一百十一字】

司经局洗马掌局事兼翰林院修撰加二级【臣】王奕清奉旨校刋

霜叶飞

【又一体双调一百十字】

霜叶飞【悼澄江吴立斋】　　　　　　　　张　炎

故园空杳霜风动南塘吹断瑶草巳无清气碍云山奈此时怀抱尚记得修门赋晓杜陵花竹归来早傍雅亭幽榭惯款语英游好怀无限欢笑　不见换羽移商杏梁尘远可怜都付残照坐中泣下最谁多叹赏音人少怅一夜梅花都老今年因甚无诗到待唤起清魂说与凄凉定应愁了

前调【七夕】　　　　　　　　　　刘　基

鲤鱼风起津梁断盈盈一水难渡藕花相向自成莲谁道中心苦又不觉明星在户鹊桥横跨黄姑渚怕喜极

悲生似那日匆匆再把欢笑辜负　堪恨桂阙姮娥乘云骖雾便踏龙尾先去碧鸡啼罢凤楼寒早漏声催鼓盼油壁香车驾了踟蹰欲上频回顾但暗滴真珠教向人间散成飞雨

前调【又一体】　　　　　　　　　　无名氏

霜林雕晩危楼迥登临无限秋思望中闲想洞庭波面乱红初坠更萧索风吹渭水长安飞舞千门里变景摧芳榭唯有兰衰暮丛菊残余蕊　念花满堂时自美人一去镇掩香闺经岁又观珠露碎点苍苔败梧飘砌漫赢得相思泪眼东君早作归来计须莫惜丹青手重与芳菲万红千翠

击梧桐

【又一体双调一百十字】

击梧桐　　　　　　　　　　　李　甲

杳杳春江阔收细雨风蹙波声无歇鴈去汀洲暖岸芜静翠染遥山一抹羣鸥聚散征航来去隔水相望楚越对此凝情久念往岁上国嬉游时节　鬬草园林卖花巷陌触处风光奇絶正恁浓欢里悄不意顿有天涯离别看即梅生翠实柳飘狂絮没个人共折把而今愁烦滋味教向谁说

前调【别西湖社友】　　　　　　　　　李　珏

枫叶浓於染秋正老江上征衫寒浅又是秦鸿过霁烟外写出离愁几点年来岁去朝生暮落人似吴潮展转怕听阳关曲奈短笛唤起天涯情远　双屐行春扁舟啸晩忆着鸥湖莺苑小小梅花屋雪月後记把山扉牢掩惆怅明朝何处故人相望但碧云半敛定苏堤重来时候芳草如翦

八宝妆

【又一体双调一百十字】

八宝妆　　　　　　　　　　　李　甲

门掩黄昏画堂人寂暮雨乍收残暑帘卷疎星庭户悄隐隐严城钟鼓空街烟暝半开斜月朦胧银河澄淡风凄楚还是凤楼人远桃源无路　惆怅夜久星繁碧云望断玉箫声在何处念谁伴茜裙翠袖共携手瑶台归去对修竹森森院宇曲屏香暖凝沉炷问对酒当歌情怀记得刘郎否

大圣乐

【又一体双调一百十字】

大圣乐　　　　　　　　　　　康与之

千朶奇峰半轩微雨晓来初过渐燕子引教雏飞菡萏暗薰芳草池面凉多浅斟琼卮浮绿蚁展湘簟双纹生细波轻纨举动团圆素月仙桂婆娑　临风对月恣乐便好把千金邀艳娥幸太平无事击壤鼓腹携酒高歌富贵安居功名天赋争奈皆由时命何休眉锁问朱顔去了还更来麽

前调【夀陶成之】　　　　　　　　　　蒋　捷

笙月凉边翠翘双舞夀仙曲破更听得艳拍流星慢唱夀词初了羣唱莲歌主翁楼中披鹤氅展一笑微微红透涡襟怀好纵炎官驻繖长是春和　千年鼻祖事业记曾趁雷声飞快梭但也曾三径抚松采菊随分吟哦富贵浮云荣华风过淡处还他滋味多休辞饮有碧荷贮酒深似金荷

前调【又一体　华春堂分韵】　　　　　　　张　炎

隐市山林傍家池馆顿成佳趣是几番临水看云就树揽香诗满阑干横处翠径小车行花影听一片春声人笑语深庭宇对清昼渐长闲教鹦鹉　芳情缓寻细数爱碧草平烟红自雨任燕来莺去香凝翠暖歌酒清时钟鼓二十四帘冰壶里有谁在箫台犹醉舞吹笙侣倚高寒半天风露

高山流水

【双调一百十字】

高山流水【丁基仲妾善琴题赠】　　　　　　吴文英

素弦一一起秋风写柔情多在春葱徽外断肠声霜霄暗落惊鸿低颦处翦緑裁红仙郎伴新制还赓旧曲映月帘栊似名花并蔕日日醉春浓　吴中空传有西子应不解换徵移宫兰蕙满襟怀唾碧緫喷花茸後堂深想费春工客愁重时听蕉寒雨碎泪湿琼锺恁风流也称金屋贮娇慵

八犯玉交枝

【双调一百十字】

八犯玉交枝【招宝山观月上】　　　　　　仇　远

沧岛云连緑瀛秋入暮景却沉洲渚无浪无风天地白听得潮生人语擎空孤柱翠倚高阁凭虚中流苍碧迷烟雾惟见广寒门外青无重数　不知是水是山不知是树漫漫知是何处倩谁问凌波轻步漫凝睇乘鸾秦女想庭曲霓裳正舞莫须长笛吹愁去怕唤起鱼龙三更喷作前山雨

幔卷紬

【双调一百十字或作慢卷袖】

幔卷紬　　　　　　　　　　　柳　永

闲牎烛暗孤帏夜永欹枕难成寐细屈指寻思旧事前欢都来未尽平生深意到得如今万般追悔空祗添憔悴对好景良宵皱着眉儿成甚滋味　红茵翠被当时一一堪垂泪怎生得依前似恁偎香倚暖抱着日高犹睡算得伊家也应随分烦恼心儿里又争似从前澹澹相看免恁萦系

前调　　　　　　　　　　　　李　甲

絶羽沉鳞埋香葬玉杳杳悲前事对一盏寒灯数点流萤悄悄画屏巫山十二蕣脸星眸兰情蕙性一旦成流水便纵有甘泉妙手鸿都方士何济　香闺宝砌临妆迤逦苔痕翠更不忍看伊绣残鸳履而今尚有啼红粉渍好梦不来断云飞去黯黯愁无际漫饮尽香醪奈向愁肠消遣无计

疎影

【双调一百十字石湖梅开范成大徵新声於姜?夔制暗香疎影二曲後人更以红情緑意名之此其一也】

疎影【石湖梅词】　　　　　　　　　　姜　夔

苔枝缀玉有翠禽小小枝上同宿客里相逢篱角黄昏无言自倚修竹昭君不惯龙沙远但暗忆江南江北想佩环月夜归来化作此花幽独　犹记深宫旧事那人正睡里飞近蛾緑莫似东风不管盈盈早与安排金屋还教一片随波去又却怨玉龙哀曲等恁时重觅幽香巳入小牎横幅

前调【梅】　　　　　　　　　　　赵以夫

晴空漠漠催雪来厎处飘满篱落元是花神管领春风幽香忽徧林壑玉仙缓辔江城路全不羡扬州东阁似天教瑶佩琼裾荐与翠尊氷勺　闻道儿童好语丰年瑞覆早占取红萼驿使飞驰羮鼎安排速趁良辰行乐聨镳一一清都客也肯把山林同约醉归来梦断西牎怕聼丽谯吹角

前调【次姜白石韵】　　　　　　　　　陈允平

千峰玉立送孤云伴我罗牎清宿拂镜凭虚春碧生寒夜单痩倚筇竹东风不解吹愁醒但芳酒溪南城北认雾鬟遥鎻修眉颦妩为谁愁独　江上轻鸥似识背昭亭两两飞破晴緑一片苍烟隔断家山梦遶石牎萝屋相看不厌朝还暮算几度赤阑干曲待倩诗收拾归来写作卧游屏幅

前调【梅影】　　　　　　　　　　周　密

冰条冻叶又横斜照水一花初发素壁秋屏招得芳魂彷佛玉宫明灭疎疎满地珊瑚冷全误却扑花幽蝶甚美人忽到牎前镜里好春难折　闲却孤山旧事浸清漪倒暎千树残雪暗里东风可惯无情搅碎一帘香月轻妆谁写崔徽面认隐约烟绡重叠记梦回纸帐残灯痩倚数枝清絶

前调【咏梅】　　　　　　　　　　王沂孙

琼妃卧月任素裳痩损罗带重结石迳春寒碧藓参差相思曾步芳屧离魂分破东风恨又梦入水孤云阔算如今也厌娉婷带了一痕残雪　犹记冰匳半掩冷枝画未就归棹轻折几度黄昏忽到牎前重想故人初别苍虯欲卷涟漪去慢蜕却连环香骨早又是翠?蒙茸不似一枝清絶

前调【北归感旧寄周草牎】　　　　　　　　张　炎

柳黄未结放嫩晴销尽断桥残雪隔水人家浑是花隂曾醉好春时节轻车几度新堤晓想如今燕莺犹说纵艳游得似当年早是旧情都别　重到翻疑梦醒弄泉试照影惊见华髪却笑归来石老云荒身世飘然一叶闭门约住青山色自容与吟牎清絶怕夜寒吹到梅花休卷半帘明月

前调【梅】　　　　　　　　　　　张　炎

黄昏片月似碎隂满地还更清絶枝北枝南疑有疑无几度背灯难折依稀倩女离魂处缓步出前村时节看夜深竹外横斜应妒过云明灭　窥镜蛾眉淡抹为容不在貌独抱孤洁莫是花光描取春痕不怕丽谯吹彻还惊海上燃犀去照水底珊瑚如活做弄得酒醒天寒空对一庭香雪

前调【题宾月图】　　　　　　　　　　张　炎

雪空四野照归心万里千峰独立身与天游一洗襟怀海镜倒涌秋白相逢嬾问盈亏事但脉脉此情无极是几番飞盖追随桂底露衣香湿　闲欵楼台夜色料水光未许人世先得影里分明认得山河一笑乱山横碧乾坤许大须容我浑忘了醉乡犹客待倩谁招下清风共结岁寒三益

前调【荷叶】　　　　　　　　　　张　炎

碧圆自洁向浅洲远渚亭亭清絶犹有遗簪不展秋心能卷几多炎热鸳鸯密语同倾盖且重与浣纱人说恐怨歌忽断花风碎却翠云千叠　回首当年汉舞怕飞去漫绉留仙裙摺恋恋青衫犹染枯香还叹鬓丝飘雪盘心清露如铅水又一夜西风吹折喜静看匹练秋光倒泻半湖明月

前调　　　　　　　　　　　　王梦应

瞢腾晓被听堕冰屋角晴哢仍未土湿烟生庭揜寒青障泥嬾为春试东风旧与花飞去料记得年年沙际忍落梅万点苔根化作一牎离思　犹忆蔫红穉绿断桥雪未埽天近春易老对荒寒事旧人新鴈後不成情味人间解有花如海待一片不教随水但玉香酥影玲珑逐日暖红云里

前调【送尹簿之平江】　　　　　　　　　邓　剡

瑶尊蘸翠短长亭送别风恋晴袂腊树迎春一路清寒能消几日羇思霜华不借阳关柳悄莫系行人嘶骑对梅花索笑分携胜约别来相寄　人物仙蓬妙韵瑞鸾敛迅翼聊憩香枳见说使君好语先传付与芙蓉清致客来欲问荆州事但细语岳阳楼记梦故人翦烛西牎已隔洞庭烟水

前调【道士朱复论琴】　　　　　　　　　赵　文

寒泉溅雪有佩环隐隐飞度霜月易水风寒壮士悲歌关山万里离别杨花浩荡晴空转又化作云鸿霜鹘耿石壕夜久无言寂历如闻幽咽　云谷山人老矣江空又岁晩相对愁絶玉立长身自是胎仙舞我黄庭三疉人间只惯丁当字妙处在一声清拙待明朝试拂菱花老我满簪华髪

前调【王元章墨梅图】　　　　　　　　　张　翥

山隂赋客怪几番睡起牎影生白缥缈仙姝飞下瑶台淡泞东风顔色微霜恰护?胧月更想像暝烟低隔恨翠禽啼处惊残一夜梦云无迹　惟有龙煤解染数枝入画里如印溪碧老树枯苔玉晕冰围满幅寒香狼藉墨池雪岭春长好悄不管小楼横笛怕有人误认寒花欲点晓来妆额

选冠子

【又一体双调一百十一字】

选冠子　　　　　　　　　　　周邦彦

水浴清蟾叶喧凉吹巷陌雨声初断闲依露井笑扑流萤惹破画罗轻扇人静夜久凭阑愁不归眠立残更箭叹年华一瞬人今千里梦沉书远　空见说鬓怯琼梳容销金镜渐嬾趁时匀染梅风地溽虹雨苔滋一架舞红都变谁信无聊为伊才减江淹情伤荀倩但明河影下还看稀星数点

前调【次周美成韵】　　　　　　　　　方千里

柳洒鹅黄草揉螺黛院落雨痕才断蜂须雾湿燕觜泥融陌上细风频扇多少艳景关心长苦春光疾如飞箭对东风忍负西园清赏翠深香远　空暗忆醉走铜驼闲敲金镫倦迹素衣尘染因花瘦觉为酒情锺緑鬓几番催变何况逢迎向人眉黛供愁娇波回倩料相思此际浓似飞花万点

前调【芙蓉】　　　　　　　　　　吴文英

藻国凄迷麴尘澄暎怨入粉烟蓝雾香笼麝水腻涨红波一镜万妆争妒湘女归魂佩环玉冷无声凝情谁语又江空月堕凌波尘起彩鸳愁舞　还暗忆钿合兰桡丝牵琼腕见菂更怜心苦玲珑翠幄轻薄冰绡稳称锦云留住生怕衰蝉暗惊秋破红衰啼珠零露奈西风老尽羞趁东风嫁与

前调【次周美成韵】　　　　　　　　　陈允平

翠约苹香緑抟槐?隔水晩蝉声断壶冰避暖钏玉欹凉倦暑嬾拈歌扇云浪缥缈鱼鳞新月开弦落星沉箭恨经年间阔柔笺空寄梦随天远　憔悴损臂薄烟绡腰寛霞缕锦瑟暗尘侵染韩香犹在秦镜空圆薄幸旧盟俱变虚蠧春华为谁容改芳徽魂飞娇倩凭危楼望断江外青山乱点

前调　　　　　　　　　　　　刘　基

暖日蒸红浓烟烘黛又过一年春半鸾啼镜掩桂老蟾孤芳草为谁如翦何处燕子飞来入幕穿帘似曾相见问旧时王谢风流安在雪消氷泮　还记得翠幄笼花琼阑搭柳鸣佩响和清管圆光易缺急景难追回首梦迷天远緑蒋青苹是他玉树亭亭金莲宫苑且高歌对酒趁取韶华未晩

前调　　　　　　　　　　　　吴子孝

芳榭春阑曲池风暖满地緑隂清昼柳条点水燕语撩人睡起不禁醇酎最喜洛苑名花色艳香浓经旬依旧把越罗团扇走傍花隂几番吟嗅　空怅望人在天涯云飞林外霜鬓灰心时候莺声渐老梅实才肥莫便风尘驰骤今日欢娯祗求长住衡茅惯寻岩岫看挥毫万字须待玉山颓後

前调【又一体】　　　　　　　　　　蔡　伸

鴈落平沙烟笼寒水古垒鸣笳声断青山隐隐败叶萧萧天际暝鸦零乱楼上黄昏片帆千里归程年华将晩望碧云空暮佳人何处梦魂俱远　忆旧游邃馆朱扉小园香径尚想桃花人面书盈锦轴恨满金徽难写寸心幽怨两地离愁一尊芳酒凄凉危阑倚徧尽迟留凭仗西风吹乾泪眼

前调【夀建安谢使君】　　　　　　　　　陈允平

谷雨收寒茶烟扬晓又是牡丹时候浮龟碧水听鹤丹山彩屋幔亭依旧和气缥缈人间满谷红云德星呈秀向东风种就一庭兰茁玉香初茂　还遥想曲度娇莺舞低轻燕二十四帘芳昼清溪九曲上巳风光觞咏似山隂否翠阁凝清正宜瀹茗银罂熨香金斗双鸾下长生殿里赐蔷薇酒

五彩结同心

【又一体双调一百十一字】

五彩结同心【为渊卿夀】　　　　　　　赵彦端

人间尘断雨外风回凉波自泛仙槎非郭还非野闲莺燕时傍笑语清佳铜壶花漏长如线金铺碎香暖檐牙谁知道东园五亩种成国色天葩　主人汉家龙种正翩翩迥立雪紵乌纱歌舞承平旧围红袖诗兴自写春华未知三斗朝天去定何似鸿宝丹砂且一醉朱顔相庆共看玉井浮花

八归

【双调一百十一字】

八归【重阳前一日怀梅溪】　　　　　　　　高观国

楚峰翠冷吴波烟远吹袂万里西风关河迥隔新愁外遥怜倦客音尘未见征鸿雨帽风巾归梦杳想吟思吹入飞蓬料恨满幽苑离宫正愁黯文通　秋浓新霜初试重阳催近醉红偷染江枫瘦筇相伴旧游回首吹帽知与谁同想萸囊酒醆暂时冷落菊花丛两凝竚壮怀立尽微云斜照中

女冠子

【又一体双调一百十一字】

女冠子　　　　　　　　　　　柳　永

淡烟飘薄莺花谢清和院落树隂翠密叶成幄麦秋霁景夏云忽变奇峰倚寥廓波暖银塘涨新萍緑鱼跃想忧端多暇陈王是日嫩苔生阁　正铄石天高流金昼永楚榭光风转蕙披襟处波翻翠幙以文会友沉李浮瓜忍轻诺别馆清闲避炎蒸岂须河朔但尊前随分雅歌艳舞尽成欢乐

霜叶飞

【又一体双调一百十一字又名鬬婵娟】

霜叶飞　　　　　　　　　　　周邦彦

露迷衰草疎星挂凉蟾低下林表素娥青女鬬婵娟正倍添凄悄渐飒飒丹枫撼晓横天云浪鱼鳞小见皓月相看又透入清辉半晌特地留照　迢递望极关山波穿千里度日如岁难到凤楼今夜听秋风奈五更愁抱想玉匣哀弦闭了无心重理相思调念故人牵离恨屏掩孤颦泪流多少

前调　　　　　　　　　　　　吴文英

断弦离绪关心事斜阳红映霜树半壶秋水荐黄花香噀西风雨纵玉勒轻飞迅羽凄凉谁吊荒台古记醉踏南屏彩扇咽寒蝉倦梦不知樊素　聊对旧节传杯尘笺蠧馆断阕经岁慵赋小蟾斜影转东篱夜冷残蛩语早白髪缘愁万缕惊飇从卷乌纱去漫细将茱萸看但约明年翠微高处

前调【毘陵宅中闻老妓歌】　　　　　　　　张　炎

绣屏开了惊诗梦娇莺啼破春悄稳将谱字转清圆正杏梁声绕看帖帖蛾眉淡埽不知能聚愁多少叹客里凄凉尚记得当年雅音低唱还好　同是流落殊乡相逢何晩坐对真被花恼贞元朝士己无多但荒烟衰草未忘得春风窈窕却怜张绪如今老且慰我留连意莫说西湖那时苏小

前调【春感】　　　　　　　　　　张　炎

旧家池沼寻芳处从教飞燕频绕一湾柳护水房春看镜鸾窥晓晕宿酒双蛾淡埽罗襦飘带腰围小尽醉方归去又暗约明朝鬬草谁解先到　心绪乱若晴丝那回游处坠红争恋残照近来心事渐无多尚被莺声恼便白髪如今纵少情怀不似前时好漫竚立东风外愁极还醒背花一笑

长夀乐

【又一体双调一百十一字】

长夀乐　　　　　　　　　　　柳　永

繁红嫩翠艳阳景妆点神州明媚是处楼台朱门院落弦管新声腾沸恣游人无限驰骤骄马如水竞寻芳选剧强归来向晩起通衢近远香尘细细　太平世少年时忍把韶光轻弃况有红妆楚艳一笑千金何啻向尊前舞袖飘雪歌响行云止愿长绳且把飞乌系任好从容痛饮谁能惜醉

沁园春

【又一体双调一百十一字】

沁园春【送卞苏溪】　　　　　　　　　杨　慎

归去来兮羡公高致栗里堪齐记绣斧行边风生贵竹青油开府月朗雕题黑髪功名丹心事业卿棘公槐行可跻问何事急流勇退力挽难稽　公言某岂栖栖奔走红尘早岁迷况夜鹤帐中滇云直北春鹃花底蜀日平西布韤青鞵水边林下寻壑经丘一杖藜喜吾乡散仙多侣胜日招携

御选历代诗余卷八十七








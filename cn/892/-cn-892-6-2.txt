论语说卷二


先进篇第十一


子曰：“先进于礼乐，野人也；后进于礼乐，君子也。如用之，则吾从先进。”

孔子之世，其诸侯卿大夫视先王之礼乐，犹方圆冰炭之不相入也。进而先之以礼乐，其不合必矣。是人也，以道言之，则圣人；以世言之，则野人也。若夫君子之急于有功者则不然，其未合也，先之以世俗之所好，而其既合也，则继以先王之礼乐。其心则然，然其进不正，未有能继以正者也。故孔子不从。（《东坡集》卷二一《学士院试孔子从先进论》。卿辑）

子曰：“从我于陈、蔡者，皆不及门也。”

德行：颜渊、闵子骞、冉伯牛、仲弓。言语：宰我、子贡。政事：冉有、季路。文学：子游、子夏。

子曰：“回也，非助我者也，于吾言无所不说。”

子曰：“孝哉，闵子骞！人不间于其父母昆弟之言。”

南容三复白圭，孔子以其兄之子妻之。

季康子问：“弟子孰为好学？”孔子对曰：“有颜回者好学，不幸短命死矣，今也则亡。”

颜渊死，颜路请子之车以为之椁。子曰：“才不才，亦各言其子也。

鲤也死，有棺而无椁。吾不徒行以为之椁。以吾从大夫之后，不可徒行也。”

古者行礼，视其所有而已。遇其有，则脱骖于旧馆人；及其无，不舍车于颜渊。（《滹南集》卷六。卿辑）

颜渊死。子曰：“噫！天丧予！天丧予！”

颜渊死，子哭之恸。从者曰：“子恸矣！”曰：“有恸乎？非夫人之为恸而谁为？”

颜渊死，门人欲厚葬之，子曰：“不可。”门人厚葬之。子曰：“回也视予犹父也，予不得视犹子也。非我也，夫二三子也！”

季路问事鬼神。子曰：“未能事人，焉能事鬼？”曰：“敢问死。”曰：“未知生，焉知死？”

闵子侍侧，訚訚如也；子路，行行如也；冉有、子贡，侃侃如也，子乐。“若由也，不得其死然。”

鲁人为长府。闵子骞曰：“仍旧贯，如之何？何必改作？”子曰：“夫人不言，言必有中。”

子曰：“由之瑟，奚为于丘之门？”门人不敬子路。子曰：“由也升堂矣，未入于室也。”

子贡问：“师与商也孰贤？”子曰：“师也过，商也不及。”曰：“然则师愈与？”子曰：“过犹不及。”

孔子曰：“过犹不及。”学者因是以谓“中者，过与不及之间之谓也”。陋哉，斯言也！聩者之言，不粗则微，何也？耳之官废，则粗微之制不在我也。聪者之言无粗微，岂复择粗微之间而后言乎？中则极，极则中，中、极一物也。学者知此，则几矣。（《东坡书传》卷十《洪范》。舒补）

季氏富于周公，而求也为之聚敛而附益之。子曰：“非吾徒也，小子鸣鼓而攻之，可也。”柴也愚，参也鲁，师也辟，由也喭。

子曰：“回也其庶乎，屡空。赐不受命，而货殖焉，亿则屡中。”

子张问善人之道。子曰：“不践迹，亦不入于室。”

子曰：“论笃是与，君子者乎？色庄者乎？”

子路问：“闻斯行诸？”子曰：“有父兄在，如之何其闻斯行之？”冉有问：“闻斯行诸？”子曰：“闻斯行之。”公西华曰：“由也问闻斯行诸，子曰‘有父兄在’；求也问闻斯行诸，子曰‘闻斯行之’。赤也惑，敢问。”子曰：“求也退，故进之；由也兼人，故退之。”

子畏于匡，颜渊后。子曰：“吾以女为死矣！”曰：“子在，回何敢死！”

季子然问：“仲由、冉求，可谓大臣与？”子曰：“吾以子为异之问，曾由与求之问。所谓大臣者，以道事君，不可则止。今由与求也，可谓具臣矣。”曰：“然则从之者与？”子曰：“弑父与君，亦不从也。”

子路使子羔为费宰。子曰：“贼夫人之子。”子路曰：“有民人焉，有社稷焉，何必读书，然后为学。”子曰：“是故恶夫佞者。”

子路、曾晳、冉有、公西华侍坐。子曰：“以吾一日长乎尔，毋吾以也。居则曰：‘不吾知也！’如或知尔，则何以哉？”子路率尔而对曰：“千乘之国，摄乎大国之间，加之以师旅，因之以饥馑。由也为之，比及三年，可使有勇，且知方也。”夫子哂之。“求！尔何如？”对曰：“方六七十，如五六十，求也为之，比及三年，可使足民。如其礼乐，以俟君子。”“赤！尔何如？”对曰：“非曰能之，愿学焉。宗庙之事，如会同，端章甫，愿为小相焉。”“点！尔何如？”鼓瑟希，铿尔，舍瑟而作，对曰：“异乎三子者之撰。”子曰：“何伤乎？亦各言其志也。”曰：“莫春者，春服既成，冠者五六人，童子六七人，浴乎沂，风乎舞雩，咏而归。”夫子喟然叹曰：“吾与点也！”三子者出，曾晳后。曾晳曰：“夫三子者之言何如？”子曰：“亦各言其志也已矣。”曰：“夫子何哂由也？”曰：“为国以礼，其言不让，是故哂之。”“唯求则非邦也与？”“安见方六七十如五六十而非邦也者？”“唯赤则非邦也与？”“宗庙会同，非诸侯而何？赤也为之小，孰能为之大？”





颜渊篇第十二


颜渊问仁，子曰：“克己复礼为仁。一日克己复礼，天下归仁焉。为仁由己，而由人乎哉！”颜渊曰：“请问其目。”子曰：“非礼勿视，非礼勿听，非礼勿言，非礼勿动。”颜渊曰：“回虽不敏，请事斯语矣。”

夫视听期于聪明而已，何与于礼？非礼勿视，非礼勿听，是礼也，何与于仁？曰：视听不以礼，则聪明之害物也甚于聋瞽。何以言之？明之过也，则无所不视，掩人之私，求人之所不及；聪之过也，则无所不听，浸润之谮，肤受之愬，或行焉。此其害，岂特聋瞽而已哉！故圣人一之于礼，君臣上下，各视其所当视，各听其所当听，而仁不可胜用也。（《苏轼文集》卷六《视远惟明听德惟聪》。舒补）

孔子曰：“非礼勿视，非礼勿听，非礼勿言，非礼勿动。”一出于礼，而仁不可胜用矣。舜、禹、皋陶之微言，其传于孔子者盖如此。（《东坡书传》卷三《大禹谟》。舒补）

仲弓问仁。子曰：“出门如见大宾，使民如承大祭。己所不欲，勿施于人。在邦无怨，在家无怨。”仲弓曰：“雍虽不敏，请事斯语矣。”司马牛问仁。子曰：“仁者，其言也讱。”曰：“其言也讱，斯谓之仁已乎？”子曰：“为之难，言之得无讱乎？”

司马牛问君子。子曰：“君子不忧不惧。”曰：“不忧不惧，斯谓之君子已乎？”子曰：“内省不疚，夫何忧何惧？”

司马牛忧曰：“人皆有兄弟，我独亡！”子夏曰：“商闻之矣，死生有命，富贵在天。君子敬而无失，与人恭而有礼。四海之内皆兄弟也，君子何患乎无兄弟也？”

子张问明，子曰：“浸润之谮，肤受之愬，不行焉。可谓明也已矣。浸润之谮，肤受之愬，不行焉，可谓远也已矣。”

谮、愬之言常行于偏暗而隘迫者，盖一有所闻，而忿心应之也。明且远者，虚以察之，则不旋踵而得其情矣。（《或问》卷一二。卿辑，马有）太甲之复辟也，伊尹戒之曰：“视远惟明，听德惟聪。”何谓远？何谓德？孔子曰：“文武之道，未坠于地，在人，贤者识其大者，不贤者识其小者。”夫惟小之为知，又乌能及远哉？探夜光于东海者，不为鲵桓而回网罗；求合抱于邓林者，不以径寸而枉斧斤。苟志于远，必略近矣。故子张问明，孔子既告之以明，又告之以远。由此观之，视不及远者，不足为明也。（《苏轼文集》卷六《视远惟明听德惟聪》。舒补）

孔子曰：“浸润之谮，肤受之愬，不行焉，可谓明也已矣。”巧言之入人，如水之渐渍，如病之自肌理入也，是之谓肤。今汝聒聒以险肤之言起信于人，将谁讼乎？（《东坡书传》卷八《盘庚上》。舒补）

子贡问政。子曰：“足食。足兵。民信之矣。”子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，民无信不立。”

孟子较礼、食之轻重，礼重而食轻则去食，食重而礼轻则去礼。惟色亦然。而孔子去食存信，曰：“自古皆有死，民无信不立。”不复较其重轻，何也？曰：“礼、信之于食、色，如五谷之不杀人。”今有问者曰：“吾恐五谷杀人，欲禁之如何？”必答曰：“吾宁食五谷而死，不禁也。”此孔子去食存信之论也。今答曰：“择其杀人者而禁之，其不杀人者勿禁也。”五谷安有杀人者哉？此孟子礼、食轻重之论也。礼，所以使人得妻也，废礼而得妻者皆是，缘礼而不得妻者，天下未尝有也。信，所以使人得食也，弃信而得食者皆是，缘信而不得食者，天下未尝有也。今立法不从天下之所同，而从其所未尝有，以开去取之门，使人以为礼有时而可去也，则将各以其私意权之，其轻重岂复有定物？由孟子之说，则礼废无日矣。或曰：“舜不告而娶，则以礼，则不得妻也。”曰：此孟子之所传，古无是说也。凡舜之事，涂廪、浚井、不告而娶，皆齐鲁间野人之语，考之于《书》，舜之事父母，盖烝烝焉，不至于奸，无是说也。使不幸而有之，则非人理之所期矣。自舜已来，如瞽叟者盖亦有之，为人父而不欲其子娶妻者，未之有也。故曰缘礼而不得妻者，天下无有也。或曰嫂叔不亲授，礼也。嫂溺而不援，曰礼不亲授，可乎？是礼有时而去取也。曰嫂叔不亲授，礼也。嫂溺援之以手，亦礼也。何去取之有？（《闻见后录》卷一一，又见《尊孟续辨》卷下。卿辑，马有）

棘子成曰：“君子质而已矣，何以文为？”子贡曰：“惜乎，夫子之说君子也，驷不及舌。文犹质也，质犹文也。虎豹之鞟犹犬羊之鞟。”哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”

子张问崇德辨惑。子曰：“主忠信，徙义，崇德也。爱之欲其生，恶之欲其死；既欲其生，又欲其死，是惑也。‘诚不以富，亦只以异。’”齐景公问政于孔子。孔子对曰：“君君、臣臣、父父、子子。”公曰：“善哉！信如君不君、臣不臣、父不父、子不子，虽有粟，吾得而食诸？”

子曰：“片言可以折狱者，其由也与？”子路无宿诺。

子曰：“听讼，吾犹人也，必也使无讼乎！”

子张问政。子曰：“居之无倦，行之以忠。”

子曰：“博学于文，约之以礼，亦可以弗畔矣夫！”

子曰：“君子成人之美，不成人之恶。小人反是。”

季康子问政于孔子。孔子对曰：“政者，正也。子帅以正，孰敢不正？”

季康子患盗，问于孔子。孔子对曰：“苟子之不欲，虽赏之不窃。”

乃知上不尽利，则民有以为生，苟有以为生，亦何苦而为盗？其间凶残之党，乐祸不悛，则须敕法以峻刑，诛一以警百。今中民以下，举皆阙食，冒法而为盗则死，畏法而不盗则饥，饥寒之与弃市，均是死亡，而赊死之与忍饥，祸有迟速，相率为盗，正理之常。虽日杀百人，势必不止。（《苏轼文集》卷二六《论河北京东盗贼状》。舒补）

季康子问政于孔子曰：“如杀无道，以就有道，何如？”孔子对曰：“子为政，焉用杀？子欲善，而民善矣。君子之德风，小人之德草。草上之风，必偃。”

虽尧、舜在上，不免于杀无道，然君子终不以杀劝其君。尧、舜之民，不幸而自蹈于死则有之，吾未尝杀也。孟子言：“以生道杀民，虽死不怨杀者。”使后世暴君污吏皆曰：“吾以生道杀之。”故孔子不忍言之。（《闻见后录》卷一二，又见《尊孟续辨》卷下。卿辑，马有）

夫杀无道以就有道，为政者之所不免，其言盖未为过也，而孔子恶之如此，恶其恃杀以为政也。（《东坡书传》卷一三《召诰》。舒补）

夫杀无道就有道，先王之所不免也，孔子讳之。然则杀者，君子之所难言也。（《苏轼文集》卷六《以佚道使民以生道杀民》。舒补）

子张问：“士何如斯可谓之达矣？”子曰：“何哉，尔所谓达者？”子张对曰：“在邦必闻，在家必闻。”子曰：“是闻也，非达也。夫达也者，质直而好义，察言而观色，虑以下人。在邦必达，在家必达。夫闻也者，色取仁而行违，居之不疑。在邦必闻，在家必闻。”

樊迟从游于舞雩之下，曰：“敢问崇德，修慝，辨惑。”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”

樊迟问仁。子曰：“爱人。”问知。子曰：“知人。”樊迟未达。子曰：“举直错诸枉，能使枉者直。”樊迟退，见子夏曰：“乡也吾见于夫子而问知，子曰‘举直错诸枉，能使枉者直’，何谓也？”子夏曰：“富哉言乎！舜有天下，选于众，举皋陶，不仁者远矣。汤有天下，选于众，举伊尹，不仁者远矣。”

子贡问友。子曰：“忠告而善道之，不可则止，毋自辱焉。”

曾子曰：“君子以文会友，以友辅仁。”





子路篇第十三


子路问政。子曰：“先之，劳之。”请益，曰：“无倦。”

凡民之行，以身先之，则不令而行；凡民之事，以身劳之，则虽勤不怨。（《集注》卷七，又见《四书辨疑》卷七。卿辑，马有）

仲弓为季氏宰，问政。子曰：“先有司，赦小过，举贤才。”曰：“焉知贤才而举之？”子曰：“举尔所知，尔所不知，人其舍诸？”

有司既立，则责有所归。然常赦其小过，则贤才可得而举也。惟庸人与奸人为无小过，张禹、胡广、李林甫、卢杞是也。若小过不赦，则贤者避罪不暇，而此等出矣。（《或问》卷一三。许拾）

子路曰：“卫君待子而为政，子将奚先？”子曰：“必也正名乎！”子路曰：“有是哉，子之迂也！奚其正？”子曰：“野哉，由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”

孔子曰：“必也正名乎！”儒者之患，患在于名实之不正。故亦有以文王为称王者，是以圣人为后世之僭君急于为王者也。天下虽乱，有王者在，而己自王，虽圣人不能以服天下。（《苏轼文集》卷三《周公论》。舒补）

昔者子路问孔子所以为政之先，子曰：“必也正名乎！”故《春秋》之法，尤谨于正名，至于一鼎之微而不敢忽焉，圣人之用意盖深如此。（《苏轼文集》卷三《论取郜大鼎于宋》。舒补）

孔子曰：“名之必可言，言之必可行。”是之谓名言。名之以仁，固仁矣。名之以义，固义矣。是谓名言兹在兹。及其念之至也，不待名言，而情实皆仁义也。（《东坡书传》卷三《大禹谟》。舒补）

樊迟请学稼。子曰：“吾不如老农。”请学为圃。曰：“吾不如老圃。”樊迟出。子曰：“小人哉！樊须也。上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？”

有大人之事，有小人之事。愈大则身愈逸而责愈重，愈小则身愈劳而责愈轻。綦大而至天子，綦小而至农夫，各有其分，不可乱也。责重者不可以不逸，不逸则无以任天下之重。责轻者不可以不劳，不劳则无以逸夫责重者。二者譬如心之思虑于内，而手足之动作步趋于外也。是故不耕而食，不蚕而衣，君子不以为愧者，所职大也。自尧、舜以来，未之有改。后世学衰而道弛，诸子之智不足以见其大，而窃见其小者之一偏，以为有国者皆当恶衣粝食，与农夫并耕而治，一人之身而自为百工。盖孔子之时则有是说矣。夫樊迟亲受业于圣人，而犹惑于是说，是以区区焉欲学稼于孔子。孔子知是说之将蔓延于天下也，故极言其大而深折其词，以为：“上好礼则民莫敢不敬，上好义则民莫敢不服，上好信则民莫敢不用情。夫如是，则四方之民襁负其子而至矣，安用稼？”而解者以为：礼、义与信，足以成德。夫樊迟之所为汲汲于学稼者，何也？是非以谷食不足而民有苟且之心以慢其上为忧乎？是非以人君独享其安荣而使民劳苦独贤为忧乎？是非以人君不身亲之则空言不足劝课百性为忧乎？是三忧者，皆世俗之私忧过计也。君子以礼治天下之分，使尊者习为尊，卑者安为卑，则夫民之慢上者非所忧也。君子以义处天下之宜，使禄之一国者不自以为多，抱关击柝者不自以为寡，则夫民之劳苦独贤者又非所忧也。君子以信一天下之惑，使作于中者必形于外，循其名者必得其实，则夫空言不足以劝课者又非所忧也。此三者足以成德矣，故曰：三忧者，皆世俗之私忧过计也。（《苏轼文集》卷二《礼义信足以成德论》。卿辑）

子曰：“诵《诗》三百，授之以政，不达；使于四方，不能专对；虽多，亦奚以为？”

子曰：“其身正，不令而行；其身不正，虽令不从。”

子曰：“鲁、卫之政，兄弟也。”

按《世家》，当是时，鲁哀公之七年，卫出公之五年也。孔子知二君皆失志无常、弃国野死之君，故讥之云尔。卒之哀公孙邾，出公奔宋，皆死于越。（《或问》卷一三。卿辑，马有）

卫之政，父不父，子不子；鲁之政，君不君，臣不臣。（《四书朱子本义汇参·论语》卷一三。卿辑）

是岁鲁哀公七年，卫出公五年也。卫之政，父不父，子不子；鲁之政，君不君，臣不臣。卒之哀公孙于邾，而死于越；出公奔宋，而亦死于越。其不相远如此。（《四书通·论语》卷七。许拾）

子谓卫公子荆：“善居室。始有，曰：‘苟合矣。’少有，曰：‘苟完矣。’富有，曰：‘苟美矣。’”

子适卫，冉有仆。子曰：“庶矣哉！”冉有曰：“既庶矣，又何加焉？”曰：“富之。”曰：“既富矣，又何加焉？”曰：“教之。”

子曰：“苟有用我者，期月而已可也，三年有成。”

子曰：“‘善人为邦百年，亦可以胜残去杀矣。’诚哉是言也！”

子曰：“如有王者，必世而后仁。”

子曰：“苟正其身矣，于从政乎何有？不能正其身，如正人何？”

冉子退朝。子曰：“何晏也？”对曰：“有政。”子曰：“其事也，如有政，虽不吾以，吾其与闻之。”

定公问：“一言而可以兴邦，有诸？”孔子对曰：“言不可以若是其几也。人之言曰：‘为君难，为臣不易。’如知为君之难也，不几乎一言而兴邦乎？”曰：“一言而丧邦，有诸？”孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”

孔子盖以为一言而丧邦者，此言也。民讫自若是，民尽顺我，而不我违，乐则乐矣，不几于游盘无度，以亡其国，如夏太康乎！（《东坡书传》卷二十《秦誓》。舒补）

叶公问政。子曰：“近者说，远者来。”

子夏为莒父宰，问政。子曰：“无欲速，无见小利。欲速则不达，见小利则大事不成。”

君子之所以大过人者，非以其智能知之，强能行之也。以其功兴而民劳，与之同劳，功成而民乐，与之同乐，如是而已矣。富贵安逸者，天下之所同好也，然而君子独享焉。享之而安，天下以为当然者，何也？天下知其所以富贵安逸者，凡以庇覆我也。贫贱劳苦者，天下之所同恶也，而小人独居焉。居之而安，天下以为当然者，何也？天下知其所以贫贱劳苦者，凡以生全我也。夫然，故独享天下之大利而不忧，使天下为己劳苦而不怍，耳听天下之备声，目视天下之备色，而民犹以为未也，相与祷祠而祈祝曰：“使吾君长有吾国也。”又相与咏歌而称颂之，被于金石，溢于竹帛，使其万世而不忘也。呜呼，彼君子者，独何修而得此于民哉？岂非始之以至诚，中之以不欲速，而终之以不懈欤？视民如视其身，待其至愚者如其至贤者，是谓至诚。至诚无近效，要在于自信而不惑，是谓不欲速。不欲速则能久，久则功成，功成则易懈，君子济之以恭，是谓不懈。行此三者，所以得之于民也。三代之盛，不能加毫末于此矣。（《苏轼文集》卷二《既醉备五福论》。卿辑）

孔子曰：“无欲速，无见小利。”颜渊曰：“无伐善，无施劳。”其语不同，此所谓立言者也。譬之药石米粟，天下后世，其皆以藉口。今傅说之言，皆散而不一，一言一药皆足以治天下之公患，岂独以训武丁哉？人至于今诵之也。（《东坡书传》卷八《说命中》。舒补）

叶公语孔子曰：“吾党有直躬者，其父攘羊，而子证之。”孔子曰：“吾党之直者异于是，父为子隐，子为父隐。直在其中矣。”

樊迟问仁。子曰：“居处恭，执事敬，与人忠。虽之夷狄，不可弃也。”

子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”曰：“敢问其次？”曰：“宗族称孝焉，乡党称弟焉。”曰：“敢问其次。”曰：“言必信，行必果，硁硁然小人哉！抑亦可以为次矣。”

立然诺以为信，犯患难以为果，此固孔子之所小也。孟子因之，故曰：“大人者，言不必信，行不必果。”此则非孔子之所谓大人也。大人者，不立然诺，而言未尝不信；不犯患难，而行未尝不果。今也以“不必信”为大，是开废信之渐，非孔子去兵、去食之意。（《闻见后录》卷一二，又见《尊孟续辨》卷下。卿辑，马有）

曰：“今之从政者何如”？子曰：“噫！斗筲之人，何足算也？”

此有谓而言，不知其谓谁。子贡之问必有所指，不然，从政之人非一，而举以为斗筲，可乎？（《滹南集》卷六。卿辑）

子曰：“不得中行而与之，必也狂狷乎？狂者进取，狷者有所不为也。”

古之所谓中庸者，尽万物之理而不过，故亦曰皇极。夫极，尽也。后之所谓中庸者，循循焉为众人之所能为，斯以为中庸矣，此孔子、孟子之所谓乡原也。一乡皆称原人焉，无所往而不为原人，同乎流俗，合乎污世，曰：古之人何为踽踽凉凉，生斯世也，为斯世也，善斯可矣。谓其近于中庸而非，故曰“德之贼也”。孔子、孟子恶乡原之贼夫德也，欲得狂者而见之，狂者又不可得见，欲得狷者而见之，曰：“狂者进取，狷者有所不为也。”今日之患，惟不取于狂者、狷者，皆取于乡原，是以若此靡靡不立也。孔子，子思之所从受中庸者也；孟子，子思之所授以中庸者也。然皆欲得狂者、狷者而与之，然则淬励天下而作其怠惰，莫如狂者、狷者之贤也。（《苏轼文集》卷八《策略四》。舒补）

子曰：“南人有言曰：‘人而无恒，不可以作巫医。’善夫！”“不恒其德，或承之羞。”子曰：“不占而已矣。”

子曰：“君子和而不同，小人同而不和。”

子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也。不如乡人之善者好之，其不善者恶之。”

此未足以为君子也，为问者言也，以为贤于问者而已。君子之居乡也，善者以劝，不善者以耻。夫何恶之有？（《滹南集》卷六。卿辑）

乡人皆好之，何如？曰：“未可也。”乡人皆恶之，何如？曰：“未可也。不如乡人之善者好之，其不善者恶之。”“善者好之，不善者恶之，足以为君子乎？”曰：“未也。”孔子为问者言也，以为贤于所问者而已。君子之居乡也，善者以劝，不善者以耻，夫何恶之有。君子不恶人，亦不恶于人。子夏之于人也，可者与之，其不可者拒之。子张曰：“君子尊贤而容众，嘉善而矜不能。我之大贤欤，于人何所不容？我之不贤欤，人将拒我，如之何其拒人也？”（《苏轼文集》卷一〇《文与可字说》。舒补）

子曰：“君子易事而难说也。说之不以道，不说也；及其使人也，器之。小人难事而易说也。说之虽不以道，说也；及其使人也，求备焉。”

子曰：“君子泰而不骄，小人骄而不泰。”

子曰：“刚、毅、木、讷近仁。”

孔子曰：“刚、毅、木、讷近仁。”又曰：“巧言令色，鲜矣仁。”所好夫刚者，非好其刚也，好其仁也；所恶夫佞者，非恶其佞也，恶其不仁也。吾平生多难，常以身试之，凡免我于厄者，皆平日可畏人也；挤我于险者，皆异时可喜人也。吾是以知刚者之必仁，佞者之必不仁也。（《苏轼文集》卷一〇《刚说》。卿辑）

子路问曰：“何如斯可谓之士矣？”子曰：“切切偲偲，怡怡如也，可谓士矣。朋友切切偲偲，兄弟怡怡。”

子曰：“善人教民七年，亦可以即戎矣。”

子曰：“以不教民战，是谓弃之。”





宪问篇第十四


宪问耻，子曰：“邦有道，谷；邦无道，谷，耻也。”“克伐怨欲不行焉，可以为仁矣？”子曰：“可以为难矣，仁则吾不知也。”

好胜之谓克，治民而求胜民者必亡，治病而求胜病者必杀人。（《东坡书传》卷十《洪范》。舒补）

子曰：“士而怀居，不足以为士矣。”

苏氏引管仲之言曰：“畏威如疾，民之上也。从怀如流，民之下也。”

（《或问》卷一四。卿辑）

子曰：“邦有道，危言危行；邦无道，危行言孙。”

子曰：“有德者必有言，有言者不必有德；仁者必有勇，勇者不必有仁。”

孔子曰：“有德者必有言。”非有言也，德之发于口者也。又曰：“我战则克，祭则受福。”非能战也，德之见于怒者也。（《苏轼文集》卷一〇《范文正公文集叙》。舒补）

南宫适问于孔子曰：“羿善射，奡荡舟，俱不得其死然。禹、稷躬稼而有天下。”夫子不答。南宫适出，子曰：“君子哉若人！尚德哉若人！”

子曰：“君子而不仁者有矣夫，未有小人而仁者也。”

子曰：“爱之，能勿劳乎？忠焉，能勿诲乎？”

爱而勿劳，禽犊之爱也；忠而勿诲，妇寺之忠也。爱而知劳之，则其为爱也深矣；忠而知诲之，则其为忠也大矣。（《集注》卷七。卿辑，马有）

子曰：“为命，裨谌草创之，世叔讨论之，行人子羽修饰之，东里子产润色之。”

或问子产。子曰：“惠人也。”

子产为郑作封洫，立谤政，铸刑书；其死也，教太叔以猛。其用法深，其为政严，有及人之近利，而无经国之远猷。故浑罕、叔向皆讥之，而孔子以为“惠人”，不以为仁，盖小之也。孟子曰：子产以乘舆济人于溱洧，“惠而不知为政”。盖因孔子之言而失之也。子产之于政，整齐其民赋，完治其城郭、道路，而以时修其桥梁，则有余矣。岂以乘舆济人者哉？《礼》曰：“子产，人之母也，能食之而不能教。”此又因孔子之言而失之也(1)。（《闻见后录》卷一二，又见《尊孟续辨》卷下。卿辑，马有）

有及人之近利，无经世之远图。（《朱子语类》卷五七。舒补）

问子西。曰：“彼哉！彼哉！”

或谓楚子西，非也。昭王之失国，微子西，楚不国矣。（《滹南集》卷六。卿辑）

问管仲。曰：“人也。夺伯氏骈邑三百，饭疏食，没齿无怨言。”

管仲勋烈之在人者多矣，而独言此者，夺邑而人不怨。功之至者也。吾尝以为北伐山戎、南服强楚易，而服伯氏之心难。管仲之于伯氏，诸葛孔明之于李平、廖立，盖古今二人而已。（《四书朱子本义汇参·论语》卷一四。卿辑）

管仲北伐山戎、南服强楚易，而服伯氏之心难，古今惟管仲之于伯氏，孔明之于李平、廖立，此非德之至者，何以能服人心至此？故夫子深有味乎其为人而言之。（《论语商》卷下。舒补）

子曰：“贫而无怨难，富而无骄易。”

子曰：“孟公绰为赵、魏老则优，不可以为滕、薛大夫。”

子路问成人。子曰：“若臧武仲之知，公绰之不欲，卞庄子之勇，冉求之艺，文之以礼乐，亦可以为成人矣。”曰：“今之成人者何必然？见利思义，见危授命，久要不忘平生之言，亦可以为成人矣。”子问公叔文子于公明贾曰：“信乎？夫子不言、不笑、不取乎？”公明贾对曰：“以告者过也。夫子时然后言，人不厌其言；乐然后笑，人不厌其笑；义然后取，人不厌其取。”子曰：“其然！岂其然乎！”

凡事之因物而中理者，人不知其有是也。饮食未尝无五味也，而人不知者，以其适宜而中度也。饮食而知其有五味，必其过者也。此文子所以得“不言、不笑、不取”之名也。（《或问》卷一四。卿辑，马有）

子曰：“臧武仲以防求为后于鲁，虽曰不要君，吾不信也。”

子曰：“晋文公谲而不正，齐桓公正而不谲。”

权以济事曰谲，邹阳曰：“齐桓公杀哀姜于夷，孔子曰‘正而不谲’。”阳之时，师传盖云尔。以此推之，晋文公谲而不正，盖纳辰嬴之过也。哀姜亲也，齐虽不诛，君子不以罪桓公。故曰“正而不谲”，以为桓公可以谲而犹正，盖甚之也。秦穆公，贤君也，文公虽辞辰嬴，不害其反国；纵使害其反国，君子亦不以是乱男女之别，故曰“谲而不正”，以为文公可以正而犹谲，盖罪之也。（《历代名贤确论》卷二三。谷补）

子路曰：“桓公杀公子纠，召忽死之，管仲不死。”曰：“未仁乎？”子曰：“桓公九合诸侯，不以兵车，管仲之力也。如其仁！如其仁！”

以管仲为仁，则召忽为不仁乎？曰：量力而行之，度德而处之。管仲不死，仁也。召忽死之，亦仁也。伍尚归死于父，孝也。伍员逃之，亦孝也。时有大小耳。（《滹南集》卷六。卿辑）

大哉，管仲之相桓公也。辞子华之请，而不违曹沫之盟，皆盛德之事也。齐可以王矣。恨其不学道，不自诚意正身以刑其国，使家有三归之病，而国有六嬖之祸，故桓公不王，而孔子小之。然其予之也亦至矣，曰：“桓公九合诸侯，不以兵车，管仲之力也。如其仁，如其仁。”曰：“仲尼之徒，无道桓、文之事者。”孟子盖过矣。（《苏轼文集》卷五《论管仲》。舒补）

子贡曰：“管仲非仁者与？桓公杀公子纠，不能死，又相之。”子曰：“管仲相桓公，霸诸侯，一匡天下，民到于今受其赐。微管仲，吾其被发左衽矣。岂若匹夫匹妇之为谅也，自经于沟渎而莫之知也。”公叔文子之臣大夫僎与文子同升诸公。子闻之，曰：“可以为‘文’矣！”

子言卫灵公之无道也，康子曰：“夫如是，奚而不丧？”孔子曰：“仲叔圉治宾客，祝治宗庙，王孙贾治军旅。夫如是，奚其丧？”

子曰：“其言之不怍，则为之也难。”

陈成子弑简公。孔子沐浴而朝，告于哀公曰：“陈恒弑其君，请讨之。”公曰：“告夫三子。”孔子曰：“以吾从大夫之后，不敢不告也。君曰‘告夫三子’者。”之三子告，不可。孔子曰：“以吾从大夫之后，不敢不告也。”

孔子以哀公十六年卒。十四年，陈常弑其君。孔子沐浴而朝，告于哀公，请讨之。吾是以知孔子之欲治列国之君臣如《春秋》之法者，至于老且死而不忘也。或曰：“孔子知哀公与二三子之必不从，而以礼告也欤？”曰：否！孔子实欲伐齐。孔子既告公，公曰：“鲁为齐弱久矣，子伐之，将若之何？”对曰：“陈常弑其君，民之不予者半。以鲁之众加齐之半，可克也。”此岂礼告而已哉！哀公患三家之逼，尝欲以越伐鲁而去之矣。夫以蛮夷伐国，民不予也。皋如、出公之事断可见矣。岂若从孔子而伐齐乎？如从孔子而伐齐，则凡所以胜齐之道，孔子任之有余矣。既克田氏，则鲁之公室自张，三家不治而自服也。此孔子之志也。（《经进东坡文集事略》卷一三《孔子论》。卿辑）

哀公患三桓之逼，常欲以越伐鲁而去之。以越伐鲁，岂若从孔子而伐齐？既克田氏，则鲁公室自张，三桓将不治而自服，此孔子之志也。（《栾城三集》卷七《拾遗》。卿辑，马有）

子路问事君。子曰：“勿欺也，而犯之。”

子曰：“君子上达，小人下达。”

子曰：“古之学者为己，今之学者为人。”

蘧伯玉使人于孔子，孔子与之坐而问焉，曰：“夫子何为？”对曰：“夫子欲寡其过而未能也。”使者出，子曰：“使乎！使乎！”

子曰：“不在其位，不谋其政。”曾子曰：“君子思不出其位。”

子曰：“君子耻其言而过其行。”

子曰：“君子道者三，我无能焉：仁者不忧，知者不惑，勇者不惧。”

子贡曰：“夫子自道也。”

子贡方人。子曰：“赐也，贤乎哉？夫我则不暇。”

子曰：“不患人之不己知，患其不能也。”

子曰：“不逆诈，不亿不信，抑亦先觉者，是贤乎！”

微生亩谓孔子曰：“丘何为是栖栖者与？无乃为佞乎？”孔子曰：“非敢为佞也，疾固也。”

子曰：“骥不称其力，称其德也！”

才难强而德易勉。（《或问》卷一四。许拾）

或曰：“以德报怨，何如？”子曰：“何以报德？以直报怨，以德报德。”

子曰：“莫我知也夫！”子贡曰：“何为其莫知子也？”子曰：“不怨天，不尤人，下学而上达。知我者其天乎！”

公伯寮愬子路于季孙。子服景伯以告，曰：“夫子固有惑志于公伯寮，吾力犹能肆诸市朝。”子曰：“道之将行也与，命也；道之将废也与，命也。公伯寮其如命何！”

子曰：“贤者辟世，其次辟地，其次辟色，其次辟言。”子曰：“作者七人矣。”

子路宿于石门。晨门曰：“奚自？”子路曰：“自孔氏。”曰：“是知其不可而为之者与？”

子击磬于卫，有荷蒉而过孔氏之门者，曰：“有心哉，击磬乎！”既而曰：“鄙哉，硁硁乎，莫己知也，斯己而已矣。深则厉，浅则揭。”子曰：“果哉！末之难矣。”

子张曰：“《书》云：‘高宗谅阴，三年不言。’何谓也？”子曰：“何必高宗，古之人皆然。君薨，百官总己以听于冢宰三年。”

子曰：“上好礼，则民易使也。”

子路问君子。子曰：“修己以敬。”曰：“如斯而已乎？”曰：“修己以安人。”曰：“如斯而已乎？”曰：“修己以安百姓。修己以安百姓，尧、舜其犹病诸！”

原壤夷俟。子曰：“幼而不孙弟，长而无述焉。老而不死，是为贼！”以杖叩其胫。

圣人责人，未有若是之怒者。（《或问》卷一四。卿辑）

阙党童子将命。或问之曰：“益者与？”子曰：“吾见其居于位也，见其与先生并行也，非求益者也，欲速成者也。”





卫灵公篇第十五


卫灵公问陈于孔子。孔子对曰：“俎豆之事，则尝闻之矣；军旅之事，未之学也。”明日遂行。

在陈绝粮，从者病，莫能兴。子路愠见，曰：“君子亦有穷乎？”子曰：“君子固穷，小人穷斯滥矣。”

子曰：“赐也，女以予为多学而识之者与？”对曰：“然。非与？”曰：“非也。予一以贯之。”

昔者仲尼自卫反鲁，网罗三代之旧闻，盖经礼三百，曲礼三千，终年不能究其说。夫子谓子贡曰：“赐，尔以吾为多学而识之者与？非也，予一以贯之。”天下苦其难而莫之能用也，不知夫子之有以贯之也。是故尧、舜、禹、汤、文、武、周公之法度、礼乐、刑政，与当世之贤人君子百氏之书，百工之技艺，九州之内，四海之外，九夷八蛮之事，荒忽诞谩而不可考者，杂然皆列于胸中，而有卓然不可乱者，此固有以一之也。是以博学而不惑，非天下之至精，其孰能与于此？盖尝求之于六经。至于《诗》与《春秋》之际，而后知圣人之道始终本末各有条理。（《经进东坡文集事略》卷六《孟轲论》。卿辑）

子曰：“由，知德者鲜矣。”

子曰：“无为而治者，其舜也与？夫何为哉？恭己正南面而已矣。”子张问行。子曰：“言忠信，行笃敬，虽蛮貊之邦行矣。言不忠信，行不笃敬，虽州里行乎哉？立，则见其参于前也；在舆，则见其倚于衡也，夫然后行。”子张书诸绅。

子曰：“直哉史鱼！邦有道，如矢；邦无道，如矢。君子哉蘧伯玉！邦有道，则仕；邦无道，则可卷而怀之。”

子曰：“可与言而不与之言，失人；不可与言而与之言，失言。知者不失人，亦不失言。”

子曰：“志士仁人，无求生以害仁，有杀身以成仁。”

子贡问为仁。子曰：“工欲善其事，必先利其器。居是邦也，事其大夫之贤者，友其士之仁者。”

颜渊问为邦。子曰：“行夏之时，乘殷之辂，服周之冕，乐则《韶》《舞》。放郑声，远佞人，郑声淫，佞人殆。”

郑声之害与佞人等。而孟子曰“今乐犹古乐”，何也？使孟子为政，岂能存郑声而不去也哉？其曰“今乐犹古乐”，特因王之所悦而入其言耳。非独此也，好色、好货、好勇，是诸侯之三疾也，而孟子皆曰无害。从吾之说，百姓惟恐王之不好也。譬之于医，以药之不可口也，而以其所嗜为药，可乎？使声色与货而可以王，则利亦可以进仁义，何独拯梁王之深乎(2)？此岂非失其本心也哉？（《闻见后录》卷一二，又见《尊孟续辨》卷下。卿辑，马有）

孔子曰：“行夏之时。”自舜以前必有以建子、建丑为正者。有扈氏不用夏之服色、正朔，是叛也。（《东坡书传》卷六《甘誓》。舒补）

子曰：“人无远虑，必有近忧。”

人之所履者，容足之外，皆为无用之地，而不可废也。故虑不在千里之外，则患在几席之下矣。（《集注》卷八，又见《四书辨疑》卷七。卿辑，马有）

子曰：“已矣乎！吾未见好德如好色者也。”

子曰：“臧文仲其窃位者与？知柳下惠之贤，而不与立也。”

子曰：“躬自厚而薄责于人，则远怨矣。”

子曰：“不曰‘如之何，如之何’者，吾末如之何也已矣。”

如之何如之何者，熟思而审处之辞也。不如是而妄行，虽圣人亦无如之何矣。（《集注》卷八。舒补）

按，《或问》卷一五：“范、侯、尹氏用旧说，谢氏为一说，《集注》又有两说，而其一近苏氏。苏氏曰云云。”说明朱熹此说从苏氏而来。

子曰：“群居终日，言不及义，好行小慧，难矣哉！”

子曰：“君子义以为质，礼以行之，孙以出之，信以成之。君子哉！”

子曰：“君子病无能焉，不病人之不己知也。”

子曰：“君子疾没世而名不称焉。”

子曰：“君子求诸己，小人求诸人。”

子曰：“君子矜而不争，群而不党。”

子曰：“君子不以言举人，不以人废言。”

子贡问曰：“有一言而可以终身行之者乎？”子曰：“其恕乎？己所不欲，勿施于人。”

周公曰：“平易近民，民必归之。”孔子曰：“有一言而可以终身行之者，其恕矣乎？”夫以忠恕为心，而以平易为政，则上易知而下易达，虽有卖国之奸，无所投其隙，仓卒之变，无自发焉。（《苏轼文集》卷五《论始皇汉宣李斯》。舒补）

子曰：“吾之于人也，谁毁谁誉。如有所誉者，其有所试矣。斯民也，三代之所以直道而行也。”

子曰：“吾犹及史之阙文也。有马者，借人乘之，今亡矣夫。”

史之不阙文与马之不借人也，岂有损益于世也哉？然且识之，以为世之君子长者日以远矣，后生不复见其流风遗俗，是以日趋于智巧便佞而莫之止。是二者虽不足以损益，而君子长者之泽在焉，则孔子识之，而况其足以损益于世者乎？（《苏轼文集》卷一〇《凫绎先生诗集叙》。卿辑）

子曰：“巧言乱德。小不忍，则乱大谋。”

孔子曰：“小不忍则乱大谋。”此容忍之“忍”也。（《东坡书传》卷一六《君陈》。舒补）

子曰：“众恶之，必察焉；众好之，必察焉。”

子曰：“人能弘道，非道弘人。”

子曰：“过而不改，是谓过矣。”

子曰：“吾尝终日不食，终夜不寝，以思，无益，不如学也。”

由是观之，废学而徒思者，孔子之所禁，而今世之所尚也。（《东坡全集》卷三五《大悲阁记》。舒补）

子曰：“君子谋道不谋食。耕也，馁在其中矣；学也，禄在其中矣。君子忧道不忧贫。”

子曰：“知及之，仁不能守之，虽得之，必失之。知及之，仁能守之，不庄以涖之，则民不敬。知及之，仁能守之，庄以涖之，动之不以礼，未善也。”

子曰：“君子不可小知而可大受也；小人不可大受而可小知也。”

子曰：“民之于仁也，甚于水火。水火，吾见蹈而死者矣，未见蹈仁而死者也！”

子曰：“当仁，不让于师。”

子曰：“君子贞而不谅。”

子曰：“事君，敬其事而后其食。”

子曰：“有教无类。”

子曰：“道不同，不相为谋。”

子曰：“辞，达而已矣。”

夫言止于达意，即疑若不文，是大不然。求物之妙，如系风捕影，能使是物了然于心者，盖千万人而不一遇也，而况能使了然于口与手者乎！是之谓辞达。辞至于能达，则文不可胜用矣。（《苏轼文集》卷四九《与谢民师推官书》。卿辑）

师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”师冕出，子张问曰：“与师言之道与？”子曰：“然，固相师之道也。”





季氏篇第十六


季氏将伐颛臾。冉有、季路见于孔子曰：“季氏将有事于颛臾。”孔子曰：“求，无乃尔是过与？夫颛臾，昔者先王以为东蒙主，且在邦域之中矣，是社稷之臣也。何以伐为？”冉有曰：“夫子欲之，吾二臣者皆不欲也。”孔子曰：“求，周任有言曰：‘陈力就列，不能者止。’危而不持，颠而不扶，则将焉用彼相矣？且尔言过矣，虎兕出于柙，龟玉毁于椟中，是谁之过与？”冉有曰：“今夫颛臾，固而近于费，今不取，后世必为子孙忧。”孔子曰：“求，君子疾夫舍曰欲之而必为之辞。丘也闻，有国有家者，不患寡而患不均，不患贫而患不安。盖均无贫，和无寡，安无倾。夫如是，故远人不服，则修文德以来之；既来之，则安之。今由与求也相夫子，远人不服，而不能来也；邦分崩离析，而不能守也；而谋动干戈于邦内。吾恐季孙之忧，不在颛臾，而在萧墙之内也。”

上富而下贫，则不均矣；君臣相忌，则不和矣；民不信其上，则不安矣。有无相通谓之均，君臣相悦谓之和，上下相保谓之安。又曰：旧说以萧墙之忧为阳虎之难。以吾考之，定公五年，阳虎始专季氏、囚桓子，至九年，欲杀桓子，不克而出奔齐。前此者，季氏之所为，惟虎之听，非二子之罪也。定公五年，孔子年四十有七，冉有少孔子二十有九岁，盖年十八而已，未能相季氏也。定公十二年，子路为季氏宰，哀公十一年，冉求为季氏宰。皆见于《春秋》。则伐颛臾，非阳虎出奔之前，其在季康子之世欤？哀公七年，季康子伐邾以召吴寇，故曰“远人不服而不能来也”。十五年，公孙宿以成叛，故曰“邦分崩离析，而不能守也”。公患三桓之侈也，而欲以越去之，故曰“吾恐季孙之忧，不在颛臾，而在萧墙之内也”。（《或问》卷一六。马辑）

孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫；天下有道，则庶人不议。”

古者士传言，庶人谤，有大事谋及庶人，而曰“庶人不议”，非此之谓也。天下无道，政在大夫，至其极也，则在陪臣。阳虎起于陪臣，而执国命。当是时，盖有奸民处士袭虎之余风，设为谗言殄行，以动揺人主，倾覆世臣者，故曰“天下有道，则庶人不议”，为是类发也。《史记》孔子相鲁，诛鲁大夫乱政者少正卯，少正卯若大夫也，必书于《春秋》，其不书，盖微者也，微而闻政，阳虎之类也欤？（《历代名贤确论》卷一六。谷补）

孔子曰：“禄之去公室五世矣，政逮于大夫四世矣。故夫三桓之子孙微矣。”

鲁自平王东迁，隐公始专征伐；至昭公十世，而大夫逐诸侯；自宣公失政，季氏始专鲁；至定公五世，而家臣囚大夫。定公之初，平子之时，季氏用事盖四世矣。阳虎事平子，至桓子而亡，历昭公、定公盖二世，而曰三世者，孔子于其未亡也言之与？以为不过是也。是时齐、晋皆失政，髙、国、鲍、晏、范、中行之徒，皆相继破灭。盖礼乐征伐自诸侯、大夫出者，其丧败世数大约不远是矣。礼乐征伐自诸侯出，宜诸侯之强也；而齐、晋及鲁皆以失政。政逮于大夫，宜大夫之强也，而三桓以微，何也？强生于安，安生于上下之分定。今诸侯、大夫皆凌其上，而无以令其下矣，故诸侯专不过十世，而大夫取之；大夫专不过五世，而家臣取之。在《易·履》之六三：“说而应乎乾，则履虎尾不咥人，亨。”去乾而自用，则履虎尾咥人凶，其是之谓乎？或曰：田常、三晋何以不失？曰：孔子之所言，无其德而用其事者也。

苟有其德，虽汤、武以诸侯用天子之事犹可。若田常、三晋虽不足言，然其所以有国者，岂徒然哉？非季氏之比也。（《历代名贤确论》卷一六。谷补）

虽有君子不入之言，亦有不磷不缁之说，是或一道也。子路知其一，不知其二，然而二者举非也，孔子之意则有在矣。（《历代名贤确论》卷二五。谷补）

或谓田常、三晋何以不失，曰：孔子之言无其德而用其事者也。苟有其德，虽汤、武以诸侯用天子之事犹可；若田常、三晋虽不足言，然其所以有国者，岂徒然哉！非季氏之比也。（《或问》卷一六。卿辑，马有）

孔子曰：“益者三友，损者三友。友直，友谅，友多闻，益矣。友便辟，友善柔，友便佞，损矣。”

孔子曰：“益者三乐，损者三乐。乐节礼乐，乐道人之善，乐多贤友，益矣。乐骄乐，乐佚游，乐宴乐，损矣。”

孔子曰：“侍于君子有三愆：言未及之而言谓之躁，言及之而不言谓之隐，未见颜色而言谓之瞽。”

孔子曰：“君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。”

孔子曰：“君子有三畏：畏天命，畏大人，畏圣人之言。小人不知天命而不畏也，狎大人，侮圣人之言。”

孔子曰：“生而知之者上也，学而知之者次也；困而学之，又其次也；困而不学，民斯为下矣。”

孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”

孔子曰：“见善如不及，见不善如探汤。吾见其人矣，吾闻其语矣。隐居以求其志，行义以达其道。吾闻其语矣，未见其人也。”

齐景公有马千驷，死之日，民无德而称焉。伯夷、叔齐饿于首阳之下，民到于今称之。其斯之谓与？

陈亢问于伯鱼曰：“子亦有异闻乎？”对曰：“未也。尝独立，鲤趋而过庭。曰：‘学《诗》乎？’对曰：‘未也。’‘不学《诗》，无以言。’鲤退而学《诗》。他日，又独立，鲤趋而过庭。曰：‘学《礼》乎？’对曰：‘未也。’‘不学《礼》，无以立。’鲤退而学《礼》。闻斯二者。”陈亢退而喜曰：“问一得三，闻《诗》，闻《礼》，又闻君子之远其子也。”

不学《诗》而言，则其言皆直情，无礼义之文也。（《或问》卷一六。卿辑，马有）

邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。





阳货篇第十七


阳货欲见孔子，孔子不见，归孔子豚。孔子时其亡也，而往拜之。遇诸涂。谓孔子曰：“来！予与尔言。”曰：“怀其宝而迷其邦，可谓仁乎？”曰：“不可！”“好从事而亟失时，可谓知乎？”曰：“不可！”“日月逝矣，岁不我与。”孔子曰：“诺，吾将仕矣。”

拒之则今日罹其害，从之则他日与其祸。故夫子莫之拒也，而示不从之意焉。（《四书通·论语》卷九。许拾）

舒按：东坡原注已佚，据朱熹说是“皆以利害言之”，是“尚权谋”之论。《朱熹集》卷三〇《答汪尚书》：“至若苏氏之言，高者出入有无而曲成义理，如《易》说性命阴阳，《书》之人心道心，《古史》之中一性善，《老子》之道器中和。下者指陈利害而切近人情，苏氏此等议论不可殚举。且据《论语》，则东坡之论见阳货，子由之论彼子西，皆以利害言之也。其智识才辨，谋为气概，又足以震耀而张皇之，使听者欣然而不知倦，非王氏之比也。然语道学则迷大本，如前注中性命诸说，多出私意，杂佛老而言之。性命之说尤可笑……论事实则尚权谋，如阳货、子西事，乃以此论圣人，可见其底蕴矣。炫浮华，忘本实，贵通达，贱名检，此其害天理、乱人心、妨道术、败风教，亦岂尽出王氏之下也哉？”

子曰：“性相近也，习相远也。”

子曰：“惟上知与下愚不移。”

性可乱也，而不可灭，可灭非性也。人之叛其性，至于桀、纣、盗跖至矣。然其恶必自其所喜怒，其所不喜怒，未尝为恶也。故木之性上，水之性下。木抑之，可使轮囷下属(3)，抑者穷，未尝不上也。水激之，可使瀵涌上达，激者衰，未尝不下也。此孟子之所见也。孟子有见于性而离于善。《易》曰：“一阴一阳之谓道。继之者善也，成之者性也。”成道者性，而善继之耳，非性也。性如阴阳，善如万物。万物无非阴阳者，而以万物为阴阳则不可，故阴阳者视之不见，听之不闻，而非无也。今以其非无即有而命之，则凡有者皆物矣，非阴阳也。故天一为水，而水非天一也；地二为火，而火非地二也。人性为善(4)，而善非性也。使性而可以谓之善，则孔子言之矣。苟可以谓之善，亦可以谓之恶。故荀卿之所谓性恶者，盖生于孟子；而扬雄之所谓善恶混者，盖生于二子也。性其不可以善恶命之，故孔子之言曰“性相近也，习相远也”而已。夫苟相近，则上智与下愚曷为不可移也？曰：有可移之理，无可移之资也。若夫吾弟子由之论也，曰：“雨于天者，水也；流于江河，蓄于坎井，亦水也；积而为泥涂者，亦水也。指泥涂而告人曰：‘是有水之性。’可也。曰：‘吾将使其清而饮之(5)。’则不可。”是之谓上智与下愚不移也。苏东坡云：“予为《论语说》，与孟子辩者八。”(6)（《闻见后录》卷一二，又见《尊孟续辨》卷下。卿辑，马有）

昔之为性论者多矣，而不能定于一。始孟子以为善，而荀子以为恶，扬子以为善恶混。而韩愈者又取夫三子之说，而折之以孔子之论，离性以为三品，曰：“中人可以上下，而上智与下愚不移。”以为三子者，皆出乎其中，而遗其上下。而天下之所是者，于愈之说为多焉。嗟夫，是未知乎所谓性者，而以夫才者言之。夫性与才相近而不同，其别不啻若白黑之异也。圣人之所与小人共之，而皆不能逃焉，是真所谓性也。而其才固将有所不同。今夫木，得土而后生，雨露风气之所养，畅然而遂茂者，是木之所同也，性也。而至于坚者为毂，柔者为轮，大者为楹，小者为桷。桷之不可以为楹，轮之不可以为毂，是岂其性之罪邪？天下之言性者，皆杂乎才而言之，是以纷纷而不能一也。孔子所谓中人可以上下，而上智与下愚不移者，是论其才也。而至于言性，则未尝断其善恶，曰“性相近也，习相远也”而已。（《苏轼文集》卷四《扬雄论》。舒补）

孔子曰：“惟上智与下愚不移。”而《书》曰：“惟圣罔念作狂，惟狂克念作圣。”此二言者，古今所不能一，而学者之所深疑也。请试论之。滥觞可以稽天，东海可以桑田，理有或然者，此狂圣念否之说也。江湖不可以徒涉，尺水不可以舟行，事有必然者，此愚智必然之辨也。夫言各有当也，达者不以失一害一，此之谓也。（《苏轼文集》卷六《惟圣罔念作狂惟狂克念作圣》。舒补）

子之武城，闻弦歌之声。夫子莞尔而笑，曰：“割鸡焉用牛刀？”子游对曰：“昔者，偃也闻诸夫子曰：‘君子学道则爱人，小人学道则易使也。’”子曰：“二三子！偃之言是也。前言戏之耳。”

公山弗扰以费畔，召，子欲往。子路不说，曰：“末之也已，何必公山氏之之也？”子曰：“夫召我者，而岂徒哉？如有用我者，吾其为东周乎？”

孔子之不助畔人，天下之所知也。畔而召孔子，其志必不在于恶矣。故孔子因其有善心而收之，使不自绝而已。弗扰之不能为东周亦明矣，然而用孔子则有可以为东周之道。故子欲往者，以其有是道也；卒不往者，知其必不能也。（《或问》卷一七。卿辑，马有）

子张问仁于孔子。孔子曰：“能行五者于天下为仁矣。”请问之。曰：“恭、宽、信、敏、惠。恭则不侮，宽则得众，信则人任焉，敏则有功，惠则足以使人。”

佛肸召，子欲往。子路曰：“昔者，由也闻诸夫子曰：‘亲于其身为不善者，君子不入也。’佛肸以中牟畔，子之往也，如之何？”子曰：“然，有是言也。不曰坚乎，磨而不磷；不曰白乎，涅而不缁。吾岂匏瓜也哉？焉能系而不食？”

子曰：“由也，女闻六言六蔽矣乎？”对曰：“未也。”“居，吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”

子曰：“小子何莫学夫《诗》？《诗》，可以兴，可以观，可以群，可以怨。迩之事父，远之事君。多识于鸟兽草木之名。”

子谓伯鱼曰：“女为《周南》《召南》矣乎？人而不为《周南》《召南》，其犹正墙面而立也与！”

子曰：“礼云礼云，玉帛云乎哉？乐云乐云，钟鼓云乎哉？”

子曰：“色厉而内荏，譬诸小人，其犹穿窬之盗也与！”

子曰：“乡原，德之贼也。”

以其似中庸而非也，故曰“德之贼”。孟子曰：“一乡皆称原人，无往而不为原人。”与中庸相近，必与狂狷相远。狂者进取，狷者有所不为。乡原者，未尝进取，而无所不为者也。狂狷与中庸相远，而孔子取其志之强，可以引而进于道也。乡原与中庸相近，而夫子恶之，恶其安于陋而不可与有为也。（《或问》卷一七。卿辑，马有）

古之所谓中庸者，尽万物之理而不过，故亦曰“皇极”。夫极，尽也。后之所谓中庸者，循循焉为众人之所能为，斯以为中庸矣，此孔子、孟子之所谓乡原也。“一乡皆称原人焉，无所往而不为原人。”“同乎流俗，合乎污世。”曰：“古之人何为踽踽凉凉？生斯世也，为斯世也，善斯可矣。”谓其近于中庸而非，故曰“德之贼也”。（《苏轼文集》卷八《策略四》。卿辑）

子曰：“道听而涂说，德之弃也。”

子曰：“鄙夫可与事君也与哉？其未得之也，患不得之(7)；既得之，患失之。苟患失之，无所不至矣。”

“患得之”当云“患不得之”，阙文也。鄙夫止于营私，其害至于亡国。李斯之立胡亥，张禹之右王氏，其谋皆始于患失，故孔子深畏之。曰“无所不至”者，言其必至于亡国也。（《或问》卷一七注。卿辑，马有）

“患得之”当作“患不得之”，予观退之《王承福传》云：“其贤于世之患不得之而患失之，以济其生之欲者。”则古本必如是。（吴昌宗《四书经注集证·论语》卷九，又见《滹南集》卷七。卿辑）

孔子曰：“鄙夫可与事君也欤？其未得之也，患不得之(8)；既得之，患失之。苟患失之，无所不至矣。”臣始读此书，疑其太过，以为鄙夫之患失，不过备位而苟容。及观李斯忧蒙恬之夺其权，则立二世以亡秦；卢杞忧李怀光之数其恶，则误德宗以再乱。其心本生于患失，而其祸乃至于丧邦。孔子之言，良不为过。（《苏轼文集》卷二五《上神宗皇帝书》。舒补）

李斯之立胡亥，张禹之右王氏，其谋皆始于患失。（《四书集义精要》卷二四。舒补）

李斯忧蒙恬之夺其权，则立二世以亡秦；卢杞惧李怀光之数其恶，则误德宗以再乱。其心本生于患失，其祸乃至于丧邦，乃知圣人之言良不为过，亦名辞也。（《四书集编·论语集编》卷九。舒补）

子曰：“古者民有三疾，今也或是之亡也。古之狂也肆，今之狂也荡；古之矜也廉，今之矜也忿戾；古之愚也直，今之愚也诈而已矣。”子曰：“巧言令色，鲜矣仁。”

子曰：“恶紫之夺朱也，恶郑声之乱雅乐也，恶利口之覆邦家者。”

子曰：“予欲无言。”子贡曰：“子如不言，则小子何述焉？”子曰：“天何言哉？四时行焉，百物生焉。天何言哉？”

天子法天恭己，正南面，守法度，信赏罚而天下治，三代令王，莫不由此。若天下大事，安危所系，心之精微，法令有不能尽，则天子乃言，在三代为训诰誓命，自汉以下为制诏，皆所以鼓舞天下，不轻用也。若每行事立法之外，必以王言随而丁宁之，则是朝廷自轻其法，以为不丁宁则未必行也。言既屡出，虽复丁宁，人亦不信。（《苏轼文集》卷二七《论每事降诏约束状》。舒补）

孺悲欲见孔子，孔子辞以疾。将命者出户，取瑟而歌，使之闻之。宰我问：“三年之丧，期已久矣。君子三年不为礼，礼必坏；三年不为乐，乐必崩。旧谷既没，新谷既升，钻燧改火，期可已矣。”子曰：“食夫稻，衣夫锦，于女安乎？”曰：“安！”“女安则为之。夫君子之居丧，食旨不甘，闻乐不乐，居处不安，故不为也。今女安，则为之。”宰我出。子曰：“予之不仁也！子生三年，然后免于父母之怀。夫三年之丧，天下之通丧也。予也有三年之爱于其父母乎？”子曰：“饱食终日，无所用心，难矣哉！不有博奕者乎？为之，犹贤乎已。”

子路曰：“君子尚勇乎？”子曰：“君子义以为上。君子有勇而无义为乱，小人有勇而无义为盗。”

子贡曰：“君子亦有恶乎？”子曰：“有恶。恶称人之恶者，恶居下流而讪上者，恶勇而无礼者，恶果敢而窒者。”曰：“赐也，亦有恶乎？”“恶徼以为知者，恶不孙以为勇者，恶讦以为直者。”

子曰：“惟女子与小人为难养也。近之则不孙，远之则怨。”

孔子曰：“惟女子与小人为难养也。”使与闻外事且不可，曰“牝鸡之晨，惟家之索”，而况可使摄位而临天下乎？女子为政而国安，惟齐之君王后，吾宋之曹、高、向也，盖亦千一矣。自东汉马、邓，不能无讥；而汉吕后、魏胡武灵、唐武氏之流，盖不胜其乱。王莽、杨坚遂因以易姓。（《苏轼文集》卷五《论鲁隐公》。舒补）

子曰：“年四十而见恶焉，其终也已。”

此亦有为而言，不知其为谁也。（《集注》卷九。卿辑）





微子篇第十八


微子去之，箕子为之奴，比干谏而死。孔子曰：“殷有三仁焉。”

箕子常欲立微子，帝乙不从而立纣。故箕子告微子曰：“我旧云刻子，王子不出，我乃颠跻。”是以二子或去或囚。盖居可疑之地，虽谏不见听，故不复谏。比干则无所嫌，故谏而死。（《延平答问·论语》。卿辑，马有）

夫道一而已，君子之出处语默，所以不同者，其居异也。今三子之于纣，非父则兄，其位则太师、少师也。其居不相远，其责宜若同。然或去之，或囚焉，或谏而死，孔子皆曰仁，何也？微子，纣之庶兄也，箕子欲立之，帝乙不从，而立纣，故《书》曰：“我旧云刻子，王子不出，我乃颠。”刻，害也。我旧之所云者害子，子若不去，并我得祸也。魏文帝之于陈王植，晋武帝之于齐王攸，自中主以下，皆所不能容，而况于纣乎？故微子之所以出奔，箕子之所以佯狂为奴者，皆以居可疑之地，而犯必死之怨也。二者虽有言，纣岂复信之？故不谏而去，或囚者，其势然也。至于比干，亲则诸父，位则少师也，而无所嫌，谏而不听，犹冀万一焉，虽继之以死可也。使二子无刻子之嫌者，吾知其与比干俱死矣。（《历代名贤确论》卷五。谷补）

柳下惠为士师，三黜。人曰：“子未可以去乎？”曰：“直道而事人，焉往而不三黜？枉道而事人，何必去父母之邦？”

齐景公待孔子曰：“若季氏，则吾不能；以季、孟之间待之。”曰：“吾老矣，不能用也。”孔子行。

齐人归女乐，季桓子受之，三日不朝，孔子行。

卫灵公未受命者，故可；季桓子已受命者，故不可。（《栾城三集》卷七《拾遗》。卿辑）

楚狂接舆歌而过孔子曰：“凤兮凤兮，何德之衰？往者不可谏，来者犹可追。已而，已而！今之从政者殆而！”孔子下，欲与之言，趋而辟之，不得与之言。

长沮、桀溺耦而耕，孔子过之，使子路问津焉。长沮曰：“夫执舆者为谁？”子路曰：“为孔丘。”曰：“是鲁孔丘与？”曰：“是也。”曰：“是知津矣。”问于桀溺。桀溺曰：“子为谁？”曰：“为仲由。”曰：“是鲁孔丘之徒与？”对曰：“然。”曰：“滔滔者天下皆是也，而谁以易之？且而与其从辟人之士也，岂若从辟世之士哉！”耰而不辍。子路行以告。夫子怃然曰：“鸟兽不可与同群，吾非斯人之徒与而谁与？天下有道，丘不与易也。”

子路从而后，遇丈人，以杖荷。子路问曰：“子见夫子乎？”丈人曰：“四体不勤，五谷不分，孰为夫子？”植其杖而芸。子路拱而立。止子路宿，杀鸡为黍而食之，见其二子焉。明日，子路行，以告。子曰：“隐者也。”使子路反见之。至，则行矣。子路曰：“不仕无义。长幼之节，不可废也；君臣之义，如之何其废之？欲絜其身，而乱大伦。君子之仕也，行其义也。道之不行，已知之矣。”

逸民：伯夷、叔齐、虞仲、夷逸、朱张、柳下惠、少连。子曰：“不降其志，不辱其身，伯夷、叔齐与！”谓柳下惠、少连，“降志辱身矣。言中伦，行中虑，其斯而已矣”。谓虞仲、夷逸，“隐居放言，身中清，废中权。我则异于是，无可无不可”。

大师挚适齐，亚饭干适楚，三饭缭适蔡，四饭缺适秦，鼓方叔入于河，播鼗武入于汉，少师阳、击磬襄入于海。

周公谓鲁公曰：“君子不施其亲，不使大臣怨乎不以。故旧无大故，则不弃也。无求备于一人。”

周有八士：伯达、伯适、仲突、仲忽、叔夜、叔夏、季随、季。





子张篇第十九


子张曰：“士见危致命，见得思义，祭思敬，丧思哀，其可已矣。”

子张曰：“执德不弘，信道不笃，焉能为有？焉能为亡？”

子夏之门人问交于子张。子张曰：“子夏云何？”对曰：“子夏曰：‘可者与之，其不可者拒之。’”子张曰：“异乎吾所闻。君子尊贤而容众，嘉善而矜不能。我之大贤与，于人何所不容？我之不贤与，人将拒我，如之何其拒人也？”

君子不恶人，亦不恶于人。……子张之意，岂不曰与其可者，而其不可者自远乎？使不可者而果远也，则其为拒也甚矣。而子张何恶于拒也？曰：恶其有意于拒也。夫苟有意于拒，则天下相率而去之，吾谁与居？然则孔子之于孺悲也，非拒欤？曰：孔子以不屑教诲为教诲者也，非拒也。夫苟无意于拒，则可者与之，虽孔子、子张皆然。（《苏轼文集》卷一〇《文与可字说》。卿辑）

子夏曰：“虽小道，必有可观者焉，致远恐泥，是以君子不为也！”

道体无大小，方术技艺总是一理，神而明之皆足以通神明之德，类万物之情者，但其用则有分矣。大者，自一身而达之天下、国家，无远弗届。小者，内不足以成己，外不足以成物。仅仅取给于一事一物之济而已，何致远之能？是以君子不为也。君子学务其大，谓即大以该小，而未尝以小病大也。（《论语学案》卷一〇。舒补）

子夏曰：“日知其所亡，月无忘其所能，可谓好学也已矣。”

古之学者，其所亡与其所能，皆可以一二数而日月见也。如今世之学，其所亡者果何物？而所能者果何事欤？（《四书朱子本义汇参·论语》卷一九。卿辑）

子夏曰：“博学而笃志，切问而近思，仁在其中矣。”

博学而志不笃，则大而无成。泛问远思，则劳而无功。（《集注》卷一〇。卿辑）

子夏曰：“百工居肆以成其事，君子学以致其道。”

道可致而不可求。孔子曰：“君子学以致其道。”莫之求而自至，斯以为致。（《四书朱子本义汇参·论语》卷一九。卿辑）

道可致而不可求。何谓致？孙武曰：“善战者致人，不致于人。”子夏曰：“百工居肆以成其事，君子学以致其道。”莫之求而自至，斯以为致也欤？南方多没人，日与水居也。七岁而能涉，十岁而能浮，十五而能浮没矣。夫没者岂苟然哉！必将有得于水之道者。日与水居，则十五而得其道。生不识水，则虽壮，见舟而畏之。故北方之勇者，问于没人，而求其所以没，以其言试之河，未有不溺者也。故凡不学而务求道，皆北方之学没者也。（《苏轼文集》卷六四《日喻》。卿辑）

子夏曰：“小人之过也，必文。”

子夏曰：“君子有三变：望之俨然，即之也温，听其言也厉。”

子夏曰：“君子信而后劳其民；未信，则以为厉己也。信而后谏；未信，则以为谤己也。”

子夏曰：“大德不踰闲，小德出入可也。”

子游曰：“子夏之门人小子，当洒扫、应对、进退，则可矣。抑末也，本之则无，如之何？”子夏闻之，曰：“噫！言游过矣。君子之道，孰先传焉？孰后倦焉？譬诸草木，区以别矣。君子之道，焉可诬也？有始有卒者，其唯圣人乎！”

中有以受之。……子夏所谓“焉可诬”者，专自教者而言。……教者既欺其徒，则受教者以欺应之。（《或问》卷一九。卿辑）

子夏曰：“仕而优则学，学而优则仕。”

子游曰：“丧致乎哀而止。”

子游曰：“吾友张也，为难能也，然而未仁。”

曾子曰：“堂堂乎张也，难与并为仁矣。”

曾子曰：“吾闻诸夫子：人未有自致者也，必也亲丧乎！”

曾子曰：“吾闻诸夫子：孟庄子之孝也，其他可能也；其不改父之臣与父之政，是难能也。”

闻孟献子之孝，不闻庄子也。（《滹南集》卷七。卿辑）

孟氏使阳肤为士师，问于曾子。曾子曰：“上失其道，民散久矣。如得其情，则哀矜而勿喜。”

子贡曰：“纣之不善，不如是之甚也。是以君子恶居下流，天下之恶皆归焉。”

子贡言此者，盖不许武王伐纣之事。（《滹南集》卷七。卿辑）

予乃今知之，祖伊之谏尽言不讳，汉唐中主所不能容者。纣虽不改而终不怒，祖伊得全，则后世人主有不如纣者多矣。（《东坡书传》卷八《西伯戡黎》。舒补）

子贡曰：“君子之过也，如日月之食焉。过也人皆见之，更也人皆仰之。”

圣贤举动，明白正直，不当如是耶？所用之人，有邪有正；所作之事，有是有非。是非邪正，两言而足：正则用之，邪则去之；是则行之，非则破之。此理甚明，犹饥之必食，渴之必饮，岂有别生义理，曲加粉饰，而能欺天下哉！（《苏轼文集》卷二五《再上皇帝书》。舒补）

卫公孙朝问于子贡曰：“仲尼焉学？”子贡曰：“文武之道，未坠于地，在人。贤者识其大者，不贤者识其小者，莫不有文武之道焉。夫子焉不学，而亦何常师之有？”

叔孙武叔语大夫于朝曰：“子贡贤于仲尼。”子服景伯以告子贡。子贡曰：“譬之宫墙，赐之墙也及肩，窥见室家之好。夫子之墙数仞，不得其门而入，不见宗庙之美，百官之富。得其门者或寡矣。夫子之云，不亦宜乎！”

叔孙武叔毁仲尼。子贡曰：“无以为也！仲尼不可毁也。他人之贤者，丘陵也，犹可逾也；仲尼，日月也，无得而逾焉。人虽欲自绝，其何伤于日月乎？多见其不知量也。”

陈子禽谓子贡曰：“子为恭也，仲尼岂贤于子乎？”子贡曰：“君子一言以为知，一言以为不知，言不可不慎也！夫子之不可及也，犹天之不可阶而升也。夫子之得邦家者，所谓立之斯立，道之斯行，绥之斯来，动之斯和。其生也荣，其死也哀，如之何其可及也？”





尧曰篇第二十


尧曰：“咨！尔舜！天之历数在尔躬，允执其中。四海困穷，天禄永终。”舜亦以命禹。曰：“予小子履敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”周有大赉，善人是富。“虽有周亲，不如仁人。百姓有过，在予一人。”谨权量，审法度，修废官，四方之政行焉。兴灭国，继绝世，举逸民，天下之民归心焉。所重：民、食、丧、祭。宽则得众，信则民任焉，敏则有功，公则说。

子张问于孔子曰：“何如斯可以从政矣？”子曰：“尊五美，屏四恶，斯可以从政矣。”子张曰：“何谓五美？”子曰：“君子惠而不费，劳而不怨，欲而不贪，泰而不骄，威而不猛。”子张曰：“何谓惠而不费？”子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡，无小大，无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”子张曰：“何谓四恶？”子曰：“不教而杀谓之虐，不戒视成谓之暴，慢令致期谓之贼，犹之与人也，出纳之吝谓之有司。”孔子曰：“不知命，无以为君子也；不知礼，无以立也；不知言，无以知人也。”

此章杂取《大禹谟》《汤诰》《太誓》《武成》之文，而颠倒失次，不可复考。由此推之，《论语》盖孔子之遗书，简编绝乱，有不可知者。如周八士，周公语鲁公，邦君夫人之称，非独载孔子与弟子之言行也。（《或问》卷二〇，又见《滹南集》卷七、《四书集义精要》卷二五。卿辑，马有）





* * *



(1)　孔：《尊孟续辨》卷下作“孟”。

(2)　何独拯梁王之深乎：《尊孟续辨》卷下作“何拒梁惠之深乎”。

(3)　下属：《闻见后录》原无，据《尊孟续辨》卷下补。

(4)　人性：《闻见后录》原无，据《尊孟续辨》卷下补。

(5)　使：《尊孟续辨》作“俟”。

(6)　“苏东坡”三句：《尊孟续辨》卷下作“吾为《论语说》，与孟子辩者八。吾非好辩也，以孟子为近于孔子也。世衰道微，老、庄、杨、墨之徒，皆同出于孔子，而乖离之极，至于胡越。今与老、庄、杨、墨辩，虽胜之，去孔子尚远也。故必与孟子辩。辩而胜，则达于孔子矣”。按，“辩”与“辨”古通用。

(7)　患不得之：宋以来传本《论语》皆无“不”字。苏轼谓当作“患不得之”，“阙文也”，历代学者讲说不一，今从苏轼说。详参下文所述。

(8)　患不得之：原本作“患得之”。按宋以来传本《论语》无“不”字。东坡则认为当有“不”字。《文集》所载无“不”字，似与其意不符。







书事

北征谈笑取关河，盟府何人策战多？

扫尽烟麈归铁马，剪空荆棘出铜驼。

史臣历纪平戎策，壮士遥传入塞歌。

自笑书生无寸效，十年枉是枕琱戈。



书事

生长江湖狎钓船，跨鞍塞上亦前缘。



云埋废苑呼鹰处，雪暗荒郊射虎天。



醪酒芳醇偏易醉，胡羊肥美了无膻。



扬州虽有东归日，闭置车中定怅然。



书事

本来只道千钧重，看破元无一羽轻。

日月光明天广大，不妨啸傲过平生。



书事

闻道舆图次第还，黄河依旧抱潼关。



会当小驻平戎帐，饶益南亭看华山。



书事

关中父老望王师，想见壶浆满路时。



寂寞西溪衰草里，断碑犹有少陵诗。

书事

燕雏学母飞初熟，梅子团枝亦半黄。



尘尾唾壼俱屏去，尚存余习炷炉香。



书事

鸭绿桑乾尽汉天，传烽自合过祁连。

功名在子何殊我，惟恨无人快著鞭。



书事

九天清跸响春雷，百万貔貅扈驾回。



不独雨师先洒道，汴流袬袬入淮来。




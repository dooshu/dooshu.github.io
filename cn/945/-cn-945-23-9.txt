代宰相谢赐新印道德经状

右臣等昨日伏蒙圣慈各赐臣等新印道德经并释文各一部者伯阳立言首天地而称四大马迁约史先黄老而後六经是开衆妙之门足助无为之化恭惟皇帝陛下功侔亭育德合希夷清明在躬盖凝神於姑射慈俭为宝爰跻俗於华胥稽古训以惟精访遗编而大备乃复钦崇妙道紬绎微言以为柱下史之书允为教父河上公之注未洞玄关式因唐室之讨论早在虞庠而流布岁时寖远颇多鱼鲁之譌方策惟新盖出丝纶之旨巳成功於刋刻忽命使以颁宣臣等徒庆逢时俱慙昧道心希汉相但清浄以为师学谢蜀严岂指归之能测唯荷记怜之造弥坚报効之诚


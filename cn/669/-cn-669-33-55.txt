55　上日馬人來之馬人由來　傳燈録言中印度在西域


送廣帥詩「上日馬人來」，唐書環王傳：「西屠夷，蓋馬援還，留不去者才十户，隋末孳衍至三百，皆姓馬，俗以其寓，故號『馬留人』，與林邑分唐南境。」演繁露引傳燈録「中印度，乃在西域」，其説誤矣。

【元圻案】水經注三十六：俞益期牋曰：「馬文淵立兩銅柱于林邑岸北，有遺兵十餘家不反，居壽冷岸南而對銅柱，悉姓馬，自相婚姻，今有二百户。交州以其流寓，號曰『馬流』。林邑記曰：『建武十九年，馬援樹兩銅柱于象林南界，與西屠國分漢之南疆也。土人以其流寓，號曰「馬流」，世稱漢子孫也。』」酉陽雜俎説同。〇演繁露七：「退之上廣帥詩曰：『上日馬人來。』傳燈録曰：『富那夜奢，昔爲毗舍利國王。其國有一類人，如馬倮露，王運神力，分身爲蠶，彼乃得衣。王後復生中印度，馬人感戀悲鳴，因號馬鳴大士。』中印度在西域地，與廣近，豈唐時嘗有中印度人來至廣境耶？」〇朱新仲猗覺寮雜記亦引傳燈録，其誤與程泰之同。






【明之君六首】

大梁七百始。天监三元初。圣功澄宇县。帝德总车书。熙熙亿兆臣。其志皆欢愉。（○《乐府诗集》五十四。《诗纪》九十七。）

刑措甫自今。隆平亦肇兹。神武超楚汉。安用道□岐。百拜奄来宅。执玉咸在斯。象天则地体无为。（○同上）

礼缉民用扰。乐谐风自移。舜琴终已绝。尧衣今复垂。象天则地体无为。（○同上）

治兵战六兽。为邦命九官。灵蛇及瑞羽。分素复衔丹。望就逾轩顼。铿锵掩咸护。九尾扰成群。八象鸣相顾。象天则地化云布。（○同上。○乐府望就以下另为一首。）

有为臣所执。司契君之道。运行乃四时。无言信苍昊。宸居体冲寂。忘怀定天保。（○同上）

至德同自然。裁成侔玄造。珍祥委天贶。灵物开地宝。窈窕降青琴。参差就朱草。（○同上）


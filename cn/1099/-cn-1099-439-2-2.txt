○賀中丞丘澤萬公征倭功成敘 【 征倭】

属國存亡不在國家之救然救之是也謂属國為不足屏藩可以不救非也金元之事或遠取甸夏或近掃臨德葢又遲之久而後大舉今之失鮮或以為無當國事何哉

自歲壬辰以來、島夷秀吉憑怙其險憯、為封豕雄虺荐食朝鮮之壤、主臣播越、請命于　天、詔遣文武大吏、盛徵師徒、罙入其阻、倭徒再北、不支、陽為請欵陰濟厥師、整居海堧、騷不可去、必得三韓之宇而甘心焉、廷議宿師有年。議罷兵者亦是有說然于國家大体不無小損請且寢罷。　上益赫然憑怒、以是蕞爾蟊蜮、不亟殄遏、予一以子萬國、乃命御史中丞萬公、佐大司馬邢公出討、賜之節斧以行、公既受詔、馳渡浿水、陳師王庭、傳檄四路將吏、各殫乃心、力鋪敦熊离??之旅、致國之大罰、敢或有不共命、以干常刑、亦會倭渠秀吉伏天之誅、戎心方懈、望風而靡、乃使將軍一元。要其酋石曼扼諸泗川。使將軍貴蹠其酋清正。棲之島山。使將軍綎踦其酋行長。踣之栗林。使將軍璘。呼餘皇而進。薄其水軍。??蘭之海上殲焉樂浪玄菟之間廓然夷清。復為完國止?帚師頗不戢朝鮮殊苦之也其王若臣庶震服感悅、稽首稱萬歲、頌再造恩上為告廟荐勳、御明堂受捷、以策書命公晉爵右副都御史賜之御府之幣、世延其賞、客有乘軺而過以告于子、于子曰、偉哉中丞之伐、則信霍耀鴻龎丕剏未有之烈於鑠盛哉、鄙人伏在藪澤、竊聞島夷之難星紀欲周矣變緯筦樞之佐。所為周章衡决借前箸而躊躕擁旄建斾之臣。所為鞅掌騷屑。從白羽而四□慷慨憂天之士。所為乾上潁而陳遊談喜事之儔所為敝舌吻而議皆是物也。　聖上超然曠覽毅然獨斷盡格首鼠之謀。選于有眾。得公而任之遂使蜂屯蛇引之徒靡于嵎夷之阻。口?黽作鰐吞之眾。燼於海若之都。懸梟獍于藁街。築鯨鯢于狼望。此其殊尤絕迹、砰砱黋朗、繡青縷玉之簡、不能鋪錫鬯銘鍾之酬無以槩矣、客曰唯唯、子慕公功。未覩其大也然則鮮之有無于朝廷何如也夷之披猖而來豈為濊貊高句驪彈丸土哉朝鮮既食必軼而入遼海遼海既踞必猘而入盧龍則憂在左輔矣為左輔肩背勢不得無遼海為遼海羽翮勢不得無朝鮮是故功懸絕域。利歸都輦。此其為宗社之福與。于子俛而惟曰、客言似矣、雖然、徒大公功、豈喻所以大哉、夫鴻均之播萬品、肖翹靡遺、非慮而施也。大親之咻孺嬰、疴癢必應、非利而仁也。王者之覆華夷。除其疾苦。遏其寇虐。非有為而為也。故曰大德不德、是以有德、而以統壹之盛、借唇齒于瑣尾之墟、以太上一恩、搉便否于臣僕之國、非所以為號矣、且自三代以降、撻伐四夷、代不絕書、如漢建元之定朝鮮。則納其地為四郡。唐顯慶之平百濟。則納其地為二府。莫不因窮黷之威。遂并苟之計。惡有壇巳墟之社城。既覆之隍。取而不居。為而不有。計國家兵勢豈能有鮮耶特為廣大之論耳如今日之盛與。而猶以利害商之。何其狹也。且揆諸情勢、抑豈其然、國家際天極地、經緯萬里、吳越閩廣之郊、以海為池、與魚服之民共之、倭從俘廓登陸如出竇穴、誰則為藩、而卒就殲夷、靡一遺育、即遼左盧龍之塞、一垝垣爾、東胡鮮卑。鳴笳盈耳。??冉裘匝地。又誰藩之。而自受??冓緤。羈縻至今也。柰何山海無閭之險。丸泥可塞。而一以屬國為藩乎。彼其疾痛呼天、何音之擇、我弘字小之宜、亦安得不借聲屏翰以厲士心、其寔未必然也救鮮之役不甚有功而有所損大以不假屏藩為論、　聖上為華夷共主。寵綏四方。亦越箕封之國。世在懷保。比內諸侯。蠢茲島夷。敢為蠆尾以螫我東服。傷鴻明之化。故不憚傾庾掃境。拯之鼎沸?鬲之中。豈有較計哉。夫患切同舟。則胡越明其一體。鬪關異室。則比鄰重於纓冠。此人情也。而于此施不報之恩。霈無心之澤。起白骨而肉之。此涿鹿之征。讓其曄煜。亦巳侈矣而有苗之格。謝其鏗訇矣故知今日出師之名義而後　上之威德益弘明　上之威德而後公之勳庸益大子何算其渺小、而捐夫赫赫者哉、客聞若言、惘然告遽、會漁陽諸道大夫來請謁賀之辭、因次所與客語以塞使命、


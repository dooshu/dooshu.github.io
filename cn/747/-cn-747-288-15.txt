○请御注道德经及疏施行状

右：臣等伏以至道无名，常善救物，所以镇彼浇竞，登诸福寿，而古今殊论，穿凿多门，徒广津梁，何阶阃阈？伏奉恩敕，赐臣等於集贤院与诸学士奉观《御注道德经》及疏本。天旨元远，圣义发明，词约而理丰，文省而事惬，上足以播元元之至化，下足以阐来代之宗门。非陛下道极帝先，勤宣祖业，何能回日月之晷度，凿乾坤之户牖？使盲者返视，聋者耸听，蒙蔽顿祛，沈迷有适。凡在率土，实多庆赍，无任忻戴忭跃之至，请宣付所司施行。


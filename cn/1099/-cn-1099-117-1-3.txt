○為調度官兵預防慮患事 【 防虜】

准廵撫陜西右副都御史王藎揭帖、為申明舊例、請勑各邊守臣防禦虜患、及早差官整理軍餉、以安地方事、內開會同鎮守等官、議照延寧所屬花馬池定邊營一帶地方、接連河套、地形寬漫、大虜在套。垂涎關隴。深入搶掠。必由此入。先年三邊兵馬強勝。虜雖在套住牧。然尚畏我兵威。出沒搶虜。亦止于近邊去處。不能侵犯腹裏。自弘治十四年。延寧兵馬不能阻。遏遂深入腹裏。獲利而歸。虜情貪利無厭。自是每歲入套。必深入腹裏。正德十三年、搶平鞏一帶、嘉靖元年、搶邠涇一帶、俱由各邊兵馬自取便利不肯阻遏之過也查得接管卷內、該前廵撫都御史王珝、因寧夏地方報有聲息、照例會行該鎮、移兵於韋州紅寺等營堡駐劄、併力防禦、該鎮官員不肯發一兵前來。止以虗文抵阻未久該鎮亦不免於失事此亦自分彼此不肯應援之過也見今虜寇住套。號稱八萬有餘。近雖差人探報。俱於迤東近河住牧。通不露形。今青草漸茂。馬臕將壯。虜情叵測。旦夕大舉入寇。亦未可知。乞敕延寧陜西甘肅各邊鎮廵等官、早為防禦、除具題外、開具揭帖到臣、為照延綏定邊營寧夏花馬池興武營靈州一帶地方、委係大賊侵犯腹裏之門戶。前項地方守臣若能捍禦。則固原靖虜迤南。俱係腹裏。可以無患。因是沿邊武備不修。兵威不振。以致套賊掏穵邊墻。長驅而入。其所利不在延寧。而在腹裏。固靖安會靜隆等州縣。俱被搶掠。近年又越過平凉。蹂踐邠涇等處地界籓籬不固禍及堂室誠如陜西鎮廵等官所言。延寧守臣。每以本處不曾失事為辭。不知　朝廷竭腹裏軍民之財力。以供三邊。令其幹理何事。况各鎮互相應援。不許自分彼此。屢有敕旨。及奏行事例。今套內既稱有賊。雖云不露形跡。恐其竊伏深藏。待後青草長茂馬匹臕壯之日難保其不大舉入寇。防禦之計。不可不謹。但沿邊一帶地里寬漫虜賊便于馳驟。各守臣兵馬寡少。豈能遏其初來之鋒。必湏徵調鄰境精兵會合截剿。乃克有濟。已經行各鎮總兵官查照原行差人哨探套賊多寡遠近。先行回報。仍照節行事例。互相策應。如果套內賊眾。如此布置文襄于正德年為統制時已詳載之矣行令遊擊將軍張鳳、統領遊兵於花馬池營住劄。遊擊將軍劉淵、統領遊兵於定邊營住劄。副總兵趙木?英統領奇兵暫於寧塞營住劄。若哨探前賊有西行之勢。遊兵二枝俱於花馬池。副總兵趙木?英移於定邊營各住劄。量分人馬於安定柳楊等附近城堡。寧夏副總兵劉玉、統領奇兵於興武營。遊擊將軍周倫參將苗鑾於紅寺兒堡韋州鹽池石溝等處住劄。總兵官仲勛、待有的確警報、統領正兵於靈州住劄。與各該守備等官。各按兵秣馬。鋒利器械。以逸待勞。仍要嚴謹斥堠。多差夜不收遠為探哨。沿途多設塘馬。但有烟塵消息。即便傳塘走報鄰境官兵隄備。賊果近邊。各分據要害。占守水頭。從宜阻遏寇小至。則取便擊之。如賊大至。即便會合各枝人馬。相機截殺。不許逗遛畏縮。失誤事機。亦不得輕率寡謀。墮賊奸計。如果大舉深入。陜西鎮廵徵調。即便刻期赴援。不許觀望推托。陜西遊擊及主將兵馬。待廵歷固原。審勢分布另行。


答王鉴川


主少国疑，艰难之会，正宜内积悃诚，调和宫壸，外事延接，收揽物情，乃可以扶危定倾。而玄老一切皆易其道，又昵比谗佞，弃绝石交，语之忠告，不惟不纳，反致疑怒，竟至于此，岂非天哉！

当其时，人情汹汹，祸且不测，仆犹冒死为之营诉，为之请驿，谨得解脱；然国体士气，所损多矣。嗟乎，自古谗人乱国，可胜痛哉！幸新皇聪颖异常，虽幼冲已具大有为之度，区区愚忠，幸蒙俯鉴。

方今宫府一体，上下一心，内外事情，幸已大定。但边事虏情，日夕在念，腹心虽安，四肢岂可忽哉？万望留神，以慰宵旰。

辱教云云，诚高见渊识，石画鸿谟，非公爱我之深，曷得闻此？三复三叹，敬佩良箴。

昨本兵虚席，公论咸归公与西石，乃太宰谓渠复铨之始，嫌于首用其亲；且贡市方殷，犹借重望以镇之，计非久当别有简命也。






陆游　舟中

青枫湖上村，绿蓑舟中客。

云兴山叠见，海近地势坼。

悠然沧洲趣，宛与麈世隔。

虽云食不足，麤免婚嫁责。

渥丹未辞镜，衰白幸满帻。

明当鼓枻行，放浪穷七泽。

陆游

陆游　舟中

捩柁柯桥北，维舟草市西。

月添霜气峭，天带斗杓低。

浦冻无鱼跃，林深有鹤栖。

不嫌村酒恶，也复醉如泥。

陆游

陆游　舟中

江天云断漏斜晖，靡迤群山翠作围。

帆影似经吴赤壁，橹声如下蜀青衣。

卧闻裂水长鱼出，起看凌风健鹘飞。

禹会桥边最清绝，忆曾深夜叩渔扉。

陆游

陆游　舟中

柁边潮水落还生，篷底寒灯灭复明。

约束长年牢系缆，报人风雨有鼍鸣。

陆游

陆游　舟中

萧萧风雨小江秋，不是愁人亦合愁。

忽听疏钟知寺近，笑寻沙路上牛头。

陆游

陆游　舟中

龛山古戍更漏声，白塔小市灯火明。

六十年间几来往，依然恻怆路傍情。

陆游


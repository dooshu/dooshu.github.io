○代杜司徒让平章事表

臣某言：伏奉恩制，授臣检校司徒充度支使兼盐铁转运等使依前同中书门下平章事。恩奖殊常，授任非据，承旨庆忭，省躬惭惶，中谢。臣素无异能，幸逢昌运，顷因人举，累荷国恩，声绩靡闻，尘忝增惧。陛下丕承景命，光阐鸿猷，理财阜人，尤所注意。臣窃位时久妨贤愧深，柄用之地，甘心自绝。岂谓大明私照，元造曲成，俾参论道，兼领经费。当至化鼎新之日，在微臣迟暮之年，将何以上副宸衷，外弭官谤？负乘为盗，冰炭在怀，庶遵周任之言，敢饰范宣之让。伏惟睿鉴，俯亮愚诚，特降殊私，赐寝严命。则圣朝无虚授之议，微臣遂审已之宜，遐迩之间，孰不知劝。无任恳迫屏营之至。


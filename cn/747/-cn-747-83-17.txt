○授孔温裕忠武军节度使制

门下：朕欲考名实以临八表，明赏罚以正万机，为官择人，不可废阙。谒郊庙，礼之重也；设坛场，旨之深也。称此剧选，属於佥谐。朝散大夫守尚书户部侍郎上柱国赐紫金鱼袋孔温裕，才为国华，德擅邦杰，心劲而行密，神清而气和。飞文凌迈於曹刘，洁己庶几於颜闵，高标跂望，迥立正途。凤彩葳蕤，栖止碧梧之月；鹤情潇洒，徊翔紫盖之烟。自步武中朝，驰声内署，甘泉侍从，宣室对扬，相如之工，尔实无愧。河洛神明之政，关防惠养之风。授以版图，陟於兰省，奉二卿之班列，司九典之征徭。时论益高，官业弥举，宜申茂典，式叶至公。朕以长葛故城，颍州重地，兵甲甚锐，赋舆至殷，爰委材能，俾膺统驭。洎於训齐师旅，润泽蒸黎，导（一作追）尔前功，何烦教令，知臣之道，不亦至乎。玉节彤弓，已极儒生之贵；仪曹宪印，用彰贤帅之威。勿替令图，往祗休命！可检校礼部尚书兼许州刺史御史大夫充忠武军节度陈许蔡州观察处置等使，散官勋赐如故。主者施行。


吉日

四章，章六句


首章讲：此亦美宣王之诗。言：会同田猎，既举旷典于东都，而大蒐示礼，复缵武事于西镐。





吉日维戊，既伯既祷。

伯，马祖。祷，祈也。以田猎将用马力也，而马祖则主是马也。于是择戊辰之吉日，祭马祖而祷之，以祈车之善也。





田车既好，四牡孔阜。

但见既祭之后，以田车则既好而坚，以田牡则孔阜则健矣。





升彼大阜，从其群丑。

从，追逐。车马若是，信可以升大阜之险，而从禽兽之多矣。是未猎而预其具如此。

二章讲：然猎地不可以不择也。





吉日庚午，既差我马。

差，是择，齐其足也。于是越三日，而为庚午之吉，遂择其马而乘之。





兽之所同，麀鹿麌麌。

同，是聚。麌麌，是众多。以视彼兽之所聚，麀鹿最多之处而从之。





漆沮之从，天子之所。

惟此漆沮之旁为盛，宜为天子田猎之所也。凡所以奉宗庙宾客而充君之庖者，无不取足于斯矣。

三章讲：猎地既降，而田猎遂举矣。





瞻彼中原，其祁孔有。

瞻彼漆沮之中，原其祁而甚大，视彼所聚之禽兽，孔有而众多。





儦儦俟俟，或群或友。

但见趋而儦儦、行而俟俟者有之，或三而群、或二而友者有之，于此可以见王化行而品物蕃，亦异于昔日之凋耗矣。





悉率左右，以燕天子。

左右，同狩之人。燕，乐也。天子，即周王。斯时也，下之人岂不乐于趋事哉？于是从王之人，莫不悉率左右，同心协力，以为于狩之举，而乐天子之心焉。不假命令，而自无一人不竭媚，兹之诚矣。下之忠于上如此。

末章讲：田猎既举，则必有所获矣。





既张我弓，既挟我矢。

张，开也。挟，持之于腋。彼猎必资于弓也，我弓则既张矣。弓必资于矢也，我矢则既挟矣。





发彼小豝，殪此大兕。

发，发矢。殪，中矢而死。发彼小豝，巧足以中微也；殪此大兕，力足以制大也。此可以见军容盛而技艺精，异于昔日之废弛矣。





以御宾客，且以酌醴。

御，进也。宾客，同狩之。酌醴，即饮酒也。斯时也，上之人岂徒私其有于己哉？于是即其所获之禽，以为俎实，进之宾客，而相与酌醴焉。盖以示慈惠，而彰乎一时明良之会矣。王之惠乎下如此。夫一田猎之间，而综理之周，上下之情如此，此宣王之所以能复古，而成中兴之盛欤！






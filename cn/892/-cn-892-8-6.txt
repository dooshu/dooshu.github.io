东坡先生志林卷之六


书许敬宗砚


杜叔元字君懿，为人文雅，学李建中书，作诗亦有可观。蓄一砚，云：“家世相传，是许敬宗砚。”始亦不甚信之。其后官于杭州，渔人于浙江中网得一铜匣，其中有“铸成许敬宗”字。砚有两足，正方，而匣亦有容足处，不差毫毛，始知是真敬宗物。君懿与吾先君善，先君欲求其砚而不可。君懿既死，其子沂以砚遗余，求作墓铭。余平生不作此文，乃归其砚，不为作。沂乃以遗孙觉莘老，而得志文。余过高邮，莘老出砚示余曰：“敬宗在，正好棒杀，何以其砚为？”余以为憎而知其善，虽其人且不可废，况其砚乎？乃问莘老求而得。砚，端溪紫石也，而滑润如玉，杀墨如风，其磨墨处微洼，真四百余年物也。匣今在唐处，终当合之。





记钱塘杀鹅


鹅能警盗。钱塘人喜杀，日屠百鹅而鬻之市。余自湖上夜归，过屠者之门，群鹅皆号，声震衢路，若有诉者。余凄然，欲赎其死，念终无所置之，故不果，然至今往来予心也。鹅不独能警盗，亦能却蛇，其粪毒杀蛇。蜀人园池养鹅，蛇即远去。有此二能，而不能免死，且又有祈雨之厄，悲夫！安得人人如逸少哉！





金谷说


吾昔求地蕲水。田在山谷间，投种一斗，得稻十斛。问其故，云：“连山皆野草散木，不生五谷，地气不耗，故发如此。”吾以是知五谷耗地气为最甚也。王莽末，天下旱蝗，黄金一斤易粟一斛。至建武二年，野谷旅生，麻菽尤盛，野蚕成茧，被于山泽，人收其利，岁以为常。至五年，谷渐少，而农事益修。盖久不生谷，地气无所耗，蕴蓄自发，而为野蚕旅谷，其理明甚。庚辰正月六日，读《世祖本纪》，书其事，以为卫生之方。地不生草木者，多产金锡珠贝，亦此理也。





食鸡卵说


水族痴暗，太轻杀之。或云不能偿冤，是乃欺善怕恶。杀之，其不仁甚于杀能偿冤者。李公择尝谓：“金鸡有无雄而卵者，抱之，虽能破壳而出，然不数日辄死。此卵可食，非杀之也。”余曰：“不然。凡能动者，皆佛子也。竹虱初如涂粉竹叶上尔，然久乃能动者。百千为曹，无非佛子者。梁武水陆画像有六道外者，以淡墨作人畜禽兽等形，罔罔然于空中也。乃是佛子流浪，陋劣之极。至于湿生如竹虱者，尤不可得，但若存若亡于冥漠间尔，而谓水族鸡卵可杀乎？但吾起一杀念，则地狱已具，不在其能诉不能诉也。”吾久戒杀，到惠州忽破戒，数食蛤蟹。然自今日忏悔，复修前戒。今日从者买一鲤，长尺有咫，虽困，尚能微动，乃置水瓮中，须其死而食，生即赦之。聊记其事，以为一笑。





求医诊脉


脉之难明，古今所病也。至虚有盛候，而大实有羸状。差之毫厘，疑似之间，便有死生祸福之异。此古今所病也。病不可不谒医，而医之明脉者，天下盖一二数。骐骥不时有，天下未尝徒行；和、扁不世出，病者未尝徒死。亦因其长而护其短尔。士大夫多秘所患以求诊，以验医之能否，使索病于冥漠之中，辨虚实冷热于疑似之间。医不幸而失，终不肯自谓失也，则巧饰遂非，以全其名。至于不救，则曰：“是固难治也。”间有谨愿者，虽或因主人之言，亦复参以所见，两存而杂治，以故药不效。此世之通患，而莫之悟也。吾平生求医，盖于平时默验其工拙。至于有疾而求疗，必先尽告以所患而后求诊，使医了然知患之所在也，然后求之诊。虚实冷热，先定于中，则脉之疑似不能惑也。故虽中医，治吾疾常愈。吾求疾愈而已，岂以困医为事哉？





题《秧马歌》后


吾尝在湖北，见农夫用秧马行泥中，极便。顷来江西，作《秧马歌》以教，人罕有从者。近读《唐书·回鹘部族黠戛斯传》云，其人以竹马行水上，以板荐之，以曲木支腋下，一蹴辄百余步，意殆与秧马类欤？聊复记之，异日详问其状，以告江南人也。





服黄连法


丙子寒食日前，宝积长老昙颢言：惠州海澄十五指挥使姚欢，守把阜民监。熙宁中，赵庶明知州，巡检姓申者，与知监俞懿有隙。吏士与监卒忿争，遂告监卒反，庶明为闭衙门，出甲付巡检任讨之。欢执挺立监门，白巡检，以身任监卒不反，乞不交锋，巡检无以夺，为敛兵而止。是日微欢，惠州几殆。欢今年八十余，以安南军功迁雄略指挥使，老于广州，须发不白。自言年六十岁患癣疥，周匝顶踵，或教服黄连，遂愈；久服，故发不白。其法：以黄连去须，酒浸一宿，焙干为末，蜜圆如梧桐子大。空心，日午临卧，酒吞二十粒。





书自作木石


东坡居士移守文登，五日而去官。眷恋山海之胜，与同僚饮酒日宾楼上。酒酣，作此木石一纸，投笔而叹，自谓此来之绝。河内史全叔取而藏之。






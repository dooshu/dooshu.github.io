复字谥

懿德。赠太子郡王重润。

节愍。赠太子重俊。景云元年十月。太府少卿韦凑上疏曰。臣闻王者发号施令。必法乎天道。使三纲攸叙。十等咸若者。善善明恶恶着也。善善者。悬爵赏以劝之。恶恶者。设刑罚以惩之。其赏罚所不加者。则考行立谥以褒贬之。所以劝戒将来也。斯并至公之大猷。非私情之可徇。故箕微获用。管蔡为戮。谥者。有臣谥其君。子谥其父。而曰灵曰厉者。不敢以私而乱大猷也。则其余安可失衷哉。臣窃见故太子重俊。拥北军禁旅。上犯宸居。破扉斩关。突禁而入。骑腾紫禁。兵指黄屋。孝和移御元武门。避其锐。凶威既逼。躬出楼门。亲降德音。以谕逆顺。而太子据鞍自若。督众不停。俄而其党悔非。转逆为顺。或回兵讨贼。或投伏自拘。多祚等伏诛。太子逃窜。向使同恶相济以成不道。其为祸胡可胜言。于时臣任将作少匠。兼通事舍人。明日。孝和皇帝引见群臣。两泪交集曰。几不共卿等相见。其为危惧。不亦甚乎。今圣朝雪罪礼葬。谥为节愍。臣窃惑焉。当时韦氏逆节未彰。韦则母也。太子岂有废母之理乎。又非中宗之命而废。是劫父废母也。借使声言父有桀纣之行。人子无废杀之理。汉武末年。江充为巫蛊。陷太子。遂矫节斩充。因败逃匿。非称兵诣阙。无逆谋于父。然身死于湖。不葬无谥。至太子孙立为天子。是曰孝宣。太子方获葬。谥曰戾。今节愍太子之行比之。岂可同年而语。其于陛下犹子也。而可谥为节愍乎。伏望改谥。务合礼经。

惠庄。赠申王撝。

惠文。赠岐王范。

惠宣。赠薛王业。

靖恭。赠荣王琬。

恭懿。赠兴王。

昭成。赠睿宗皇后窦氏。开元六年正月。太常加后谥曰大昭成。礼部员外郎崇宗之驳曰。昭成皇后谥。宜引圣真冠后谥之上。而误加大字。非也。若取单谥配之。应曰圣昭若睿成。以复谥配之。应曰大圣昭成圣真昭成。且太穆皇后。武德元年五月。追谥为穆皇后。贞观元年五月六日。又追尊为太穆皇后。上元中。又追尊太穆神皇后。文德皇后。贞观年中谥曰文德。上元中。追尊文德圣皇后。即后汉皇后纪。范煜论明矣。太常议曰。范煜著书。每引帝号。标于后谥之上。自是一纪事标目。何关连谥旧名。考德撰行。须存本迹。岂有妇人立操。必与夫同。夫尊妇卑。没便连谥曰名。不可之甚也。汉诸后单谥者多。阴后曰烈。马后曰德。邓后曰熹。阎后曰思。韦忠所引薄后谥曰高皇后。岂非大谬乎。且桓帝懿献皇后。帝谥元非后谥。曰欲将桓帝两字为懿之谥。其可得乎。入庙称后。后系于夫。后朝称太。义缘于子。文母既生前之名。文王既没之谥。周公达礼。岂令夫从于妇乎。意为太常定之。

惠文。赠昭容上官氏。景云二年七月追谥。初。昭容常引弟王昱为拾遗。昱谓其母郑氏曰。主上住在房州。则武氏得志矣。今有天命。以能兴天之所兴。不可二也。而武三思有异志。天下知之。必不能成。昭容为上所信。而附会三思。诚破家之征。愿姨思之。郑以为然。言于上官。上官笑曰。昱之缪言。勿复信之。及三思被诛。李多祚索韦氏及上官。上官始惧。以昱言有征。遂乃归心王室。及草中宗遗制。引相王辅政。及难作。以草本呈刘幽求。幽求言于元宗。元宗不许。命杀之。以其有功。故此追赠。开元初。元宗收其旧文勒成集。令中书令张说亲为其序。

贞烈。赠鲁国夫人杨氏。按杨氏。天后母也。

孔夫子。追谥文宣。殷臣复。追谥忠烈。周太公。追谥武成。


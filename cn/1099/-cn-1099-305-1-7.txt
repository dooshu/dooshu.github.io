○巡視陝西三邊荅閣部分關鎮戰守書 【 分関鎮戰守】

我朝建都燕京、據六合之上遊、倚萬山之重險、資東南之財賦、恃西北之戎馬、密邇虜巢、乃　聖天子自將以守邊也、較之漢唐都関中、宋都河南者、其勢自有不同惟其虜穴也近、故其邊患也繁。茲亦勢也。是故関鎮之分者。定戰守之大勢。為制馭之長策耳。何以謂之関也。西自黃河偏頭関起。由寧武歷鴈門越倒馬達紫荊至居庸天壽山逶迤而北。國初外有四大边內有諸関所以設重險也其後東勝大寧失而勢稍変矣関鎮互諉宣大山西為甚東至山海関而止。茲皆謂之関者。據太行之險阻。資諸山之重疊設兵設將以守之。葢関者其門戶也。関內皆有司地方。此関之立名。所以主于守者此也。何以謂之鎮。葢以宣大遼東延寧甘肅地土人民遠在山口之外遷之則難移。棄之則不忍。胡馬之出沒不常。辟之妖魔為災。故設兵設將以鎮之。明烽遠燧。彈壓其地。此鎮之立名。所以主于戰者此也。萬一胡馬大舉入寇。則各関之兵。據守于前。各鎮之兵。尾擊于后。使彼腹背受敵。內外夾攻。彼將自全之不暇豈敢冐險入関。如蹈無人之境耶。此我朝建関設鎮之初意。萬世不磨之成規矣、繼之者不知関鎮之勢。不諳守戰之分。倡為棄関守鎮之說此宣大築邊之所由起也。今之边牆單薄豈能如古之長城耶殊不知長城之設。古為無策。其在今日何以謂之有策乎。是以修築益急。而患虜日熾。錢糧益耗。而士馬益疲。自創修以及今日。幾四十餘年矣。無一歲而不請修邊之糧。無一秋而有修邊之効。則其勢可知矣不但失戰守之勢。竝其賞罰而紊之矣。虜寇入関。則能事者賄賂通行。猶得以倖免。虜雖犯鎮則無力營求者。緣此以罹罪。惟関鎮之勢不分則戰守之机未定戰守之机不定則賞罰之典不明是以邊將專務夤緣而忘戰守。文臣專恃僥倖而鮮忠誠此邊事之所以目趨于弊也。今之邊臣。猶以修邊為上策。葢止知議修墻之工程。而不計守墻之士馬。有知計守墻之士馬。而不筭守墻之錢糧。及至秋防錢糧不繼有墻無兵則前工程盡棄矣何嘗見有可恃之墻乎。茲欲洗相沿之弊。必須分関鎮之勢。関鎮之勢分。則戰守之机定戰守之机定。而賞罰之典自明。慎斯術以往。而虜患不息者。吾不信也。故曰其患不在邊而在　朝廷。至于薊鎮我朝建都之地。外無重鎮。薊鎮專主□守此不易之策惟倚山為險。其塹山湮谷。勢所必行。葢以都下安而天下安矣。此又未可以執一論也惟在經國者審其勢而圖之


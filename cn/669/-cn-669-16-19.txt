19　法言修身引孟子佚語　孟子外書四篇似非本真


法言修身篇引孟子曰：「夫有意而不至者有矣，未有無意而至者也。」今孟子無此語，其在外書歟？

【元圻案】趙岐孟子題詞：「孟子退而論集所與高第弟子公孫丑、萬章之徒〔一〕，難疑答問，又自撰其法度之言，著書七篇。又有外書四篇，性善、辯文、説孝經、爲正，其文不能弘深，不與内篇似，似非孟子本真，後世依放而託之者也。」〇漢藝文志「孟子十一篇」，蓋併外篇計之。〇宋宋咸注法言，序曰：「法言者，蓋時有請問，子雲用聖人之法以應答之也。」〇修身篇：「或問：『仁、義、禮、智、信之用。』曰：『仁，宅也。義，路也。禮，服也。智，燭也。信，符也。處宅，由路，正服，明燭，執符，君子不動，動斯得矣。』有意哉！孟子曰云云。」注：「有意，謂志於道。」

〔一〕「第」，原作「弟」，據四庫本孟子注疏卷首孟子題辭解改。






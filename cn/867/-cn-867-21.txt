卷二十一（戊子、己丑）


聞樹齋侍郎領威遠大將軍印鎮守北路，寄詩奉懷

侍郎持節鎮樓蘭，都護新開幕府寬。我輩尚將儒者待，朝廷久當重臣看。瞻來福相三軍喜，傳出華年九塞讙。立馬天山莫回首，望鄉台恐在雲端〈（侍郎年未三十）〉。

想見趨庭話別離，相公有淚敢輕垂？從來效力沙場日，即是承歡膝下時。充國行軍寧慎重，班超見事勿稽遲。祇今絕域皆州郡，說與呼韓知不知。

通家有客感離群，一障乘邊信屢聞。麟閣行看君上畫，燕山應待我銘勳。新詩《敕勒》軍中曲，舊夢橫塘水上雲。倘奪焉支好顏色，江南兒女要平分。

侍郎和

羨煞香披九畹蘭，謫仙到處水雲寬。隨緣且自紅塵住，厭俗頻將白眼看。為子買春渾得計，以山作壽好承歡。何如迢遞天涯客，獨抱愁思渺萬端。

阻隔關山悵遠離，苦吟無那首低垂。行蹤碌碌緣何事？後會茫茫更幾時？萬里寄書真不易，三年學步莫嫌遲。邇來情景憑誰告，縱使通家未得知。

身如旅雁少同群，消息親朋杳不聞。敢望功名追定遠，每因風骨憶司勳。飄零舊雨疏新雨，遮莫江雲恨塞雲。漫向胭脂山悵悒，盡多相思與君分。

夜坐

夜坐西窗雨一齋，眼前物理苦難猜。燭光業已猛如火，偏有飛蛾陣陣來。

鬬鼠窺梁蝙蝠驚，衰年猶是讀書聲。可憐忘卻雙眸暗，祇說年來燭不明。

郊外過故人墓

郊外作清明，垂鞭隴上行。故人如白雪，入土總無聲。

戊子榜發日作一詩，寄戊午座主鄧遜齋先生

九月十一日，戊子秋榜懸。門外車馬走，徹夜聲喧闐。群官一簾撤，諸生萬頸延。得者眉欲舞，失者淚湧泉。恐此得失懷，賢聖難免焉。我今五十三，登榜三十年。翰林曾一入，花縣曾九遷。掛冠廿載餘，萬念付雲煙。惟逢榜發夕，猶心動不眠。棘院一聲鼓，神魂與周旋。並非望子弟，胡為情牽連？只緣少也賤，歷嘗考試艱。四上不中雋，自信幾不堅。未知今生世，與榜可有緣？於今痛久定，思痛輒隱然。苦記戊午歲，待榜居幽燕。夜宿倪公家〈（今萸江宗伯）〉，昏黑奔躚躚。道逢報捷者，驚喜如雷顛。疑誤復疑夢，此意堪悲憐。觥觥鄧夫子，兩目秋光鮮。書我到榜上，拔我出重淵。敢雲文章力，文章有何權；敢雲時命佳，時命誰究宣？父母愛兒子，不能道兒賢。惟師薦弟子，暗中使升天。豈非師恩德，還在父母前。吾師在何處，渺渺五雲邊。見榜疑見師，感觸涕漣漣。有如駿馬老，重對孫陽鞭。又如燒尾魚，重過龍門巔。此恩此日酬，陸莊慚荒田；此恩異日酬，兩鬢驚華顛。不如歌一曲，聊寫心拳拳。無由侍絳帷，且憑鴻雁傳。

同年王白齋司寇典試江南，晤後有作

文星聽說下丹霄，手把藜光照六朝。一代金蘭曾共譜，卅年雲海竟分鑣。秋官氣肅冰壺朗，桂子香深絳帳飄。知道《鹿鳴》歌罷後，定來招隱訪漁樵。

無人不誦主司賢，有客能談公少年。棘院雨沾雙屐濕，蓬山花探一枝鮮。〈（乙卯同入闈苦雨，後十年而公探花。）〉倚來玉樹葭居後，飲到雞壇酒占先。此日八騶齊小住，聽人情話晚雲天。

答望山相公見懷

新詩讀罷儼鈞《韶》，逸響隨風嶺外飄。底事千年吹不斷，人間天上兩枝簫。

絢春園費幾平章，老去看花興倍長。料得手栽非小草，舜蔥堯韭禹餘糧。

江堤楊柳太風流，苦累東君憶不休。為道年來免攀折，縱無風雨也低頭。

偶過棲霞十月中，樓台非復舊時同。老僧識我還迎我，閑立斜陽問相公。

甘棠人去樹難堪，舊雨零星只二三。聽說黃扉猶悵望，白頭人唱《問江南》。〈（白齋司寇道公作《問江南》曲）。〉

落日

落日金盤大，遙山未敢吞。松根明細草，天外表孤村。似寫衰年意，頻驚旅客魂。今宵新月好，未必便黃昏。

新月

新月出天上，長眉畫水中。未能全夜白，已覺眾星空。扶上非關樹，吹偏似有風。與誰最相識，含睇曲欄東。

秋雨

秋雨太零星，秋山不復青。荒江雙槳泊，孤館一燈聽。落葉聲相雜，涼蟬語乍停。衰年當此夕，宜醉不宜醒。

春風

春風如貴客，一到便繁華。來掃千山雪，歸留萬國花。有情羅幔卷，無力紙鳶斜。慣送梅消息，孤山處士家。

揚州留別四妹

相逢莫怪倍纏綿，不到揚州已四年。兄鬢定教驚眼白，妹賢依舊舉家傳。書齋一榻呼僮掃，酒客連宵替我延。且喜公然作姑姥，手扶新婦拜簾前。

赴宴朝朝沉醉歸，累君相待夜眠遲。已沉玉漏聽炊粥，重剔銀燈乞改詩。半刻偷閑談往事，一聲說別問來期。風寒日短吾衰甚，此後行蹤江水知。

拔齒

人生一小天，齒動如地動。初焉頭岑岑，繼之神洶洶。斜侵兩顴顫，旁攪雙耳重。爭長佯出頭，攔道強阻眾。一人既向隅，滿座為之恫；一個既負矢，群鹿紛然哄。欺我老頷，在家不食俸；憎我傾䏧談，酸鹹多譏諷。故使病聱牙，舉箸如鑿空。烝食哀家梨，驚看鬼目粽。五漿五饋愁，三嚌三吒痛。我乃取蓍筮，遇《夬》變之《訟》。曰確乎可拔，勿為造物弄。骨肉既已乖，甘苦何必共。周公誅管蔡，季友除共仲。早鋤當門蘭，莫倚將傾棟。果然楚鉗加，去之如決壅。啜汁免舌撟，反唇得家巷。形殘神始王，奸黜賢乃用。口戕口既除，嚼復嚼益縱。群齒大欣然，含笑一齊送。

補齒

一齒既拔除，窪然存一坎。勢凹稊稗集，百貨無不攬。雖然實能容，奈其自視欿！有客獻奇計，道齒去最慘。譬如列陣排，隊缺眾始撼。我能假後天，截玉為君嵌。就齦裁闊狹，佯齧殊斬斬。縛以冰蠶絲，試以五和糝。伯見不疑，齲妻笑且頷。亡何對食盤，口柔自阿匼。盧播為大臠，欲取先喪膽；魚羊稱小邦，亦復不聞嗿。有如螟蛉兒，一氣終難感；又如異姓王，虎視終眈眈。外強班雖齊，內懦色已黭。客道子胡然，宜喜不宜憾。世上利齒兒，虛名孰可啖？原非佐咀嚼，只可遮觀覽。試問齤然露，道偽夫誰敢？

題畫

萬里驚風浪拍天，桅竿易斷纜難牽。是誰獨立高峰上，搖手人家莫放船。

十月四日揚州吳魯齋明府招同王夢樓侍講、蔣春農舍人、金棕亭進士遊平山，即席有作

魯齋明府今何遜，高才管領揚州郡。十月招人郭外遊，風懷想見冷如秋。一舟艤向惠因寺，滿目天涯名士至。分明此會似當年，風景雖同人事異。紅橋轉出水盈盈，楓葉全丹柳半青。金粉微銷存舊色，龍華小劫動深情。憶昔平山山最小，狐兔荒墳雜秋草。六龍兩度作宸遊，丘壑經營終未好。榷使雄心欲見才，回山倒海起樓台。仙宮偷得鈞天樣，赤手擎將閬苑來。開門爛用水衡錢，繪影傳圖不計年。已把平沙成峻嶺，更將斥鹵變流泉。果然人力能移地，始信湖山不屬天。鑾輿一過仙香在，士女嬉遊紛似海。酒氣烝為十里雲，燈光散作諸天彩。一個監司盧大夫，短身古貌白髭須。手握牢盆能養士，算清禺筴便刊書。海內詩人半貧者，一時麕至推風雅。爭學彭宣拜後堂，甘為夫差作前馬。夷門大會捧珠槃，從此紅橋酒不幹。自道歐蘇真再世，三賢祠內屢憑欄。旗亭雪滿新裁曲，上巳風和共采蘭。二分明月笙歌易，一片憐才意思難。功成身退稱知足，誰道危機有倚伏？度支冊上紊王章，例竟門前來鬼樸。聖朝不忍下歐刀，盤水氂纓恩已渥。潘嶽閑居竟不終，褚淵高壽真非福。一夕清霜萬瓦飄，巢傾卵覆不終朝。窟營轉覺馮拙，金散方知疏廣高。今朝酒客還盈座，曾受恩人有幾個？晁錯方聞東市行，羊曇偏向西州過。歎息滄桑自古同，河山如夢酒壚空。主人也是多情者，清淚齊彈渡口風。

李郎歌（郎名桂官，將往甘肅，作歌送之）

我聞李郎名十年，去年吳下才交言。今年李郎來見訪，握手方知郎果賢。李郎色藝梨園中，李郎行事梨園外。不為李郎歌一篇，那知大有傳人在。郎家舊住闔閭城，折取天香作小名。蕏笛不吹銀字管，歌唇時帶讀書聲。受聘南州季姓家，纏頭教舞玉鴉叉。隻屨偶停遊子足，三春羞殺此邦花。鏡中自惜紅顏好，西施不肯西溪老。直走長安隸太常，萬人如海知音早。上公樂部正需人，選入仙班寵賜頻。燕棲金屋難輕出，花傍高樓易得春。偶然城外笙歌集，天上人來地上立。分得星眸一寸光，頓增酒面千燈色。秋帆舍人二十餘，玉立長身未有須。把盞喚郎郎不起，怒曳郎裾問所以。郎言儂果博君歡，寸意丹心密裏傳。底事當場為戲虐，竟作招搖過市看？一言從此定心交，孤館寒燈伴寂寥。為界烏絲教習字，為熏宮錦替焚椒。延醫秤水春風冷，噓背分涼夜月高。但願登科居上上，敢辭禮佛拜朝朝。果然臚唱半天中，人在金鼇第一峰。賀客盡攜郎手揖，泥箋翻向李家紅。若從內助論勳伐，合使夫人讓誥封。溧陽相公閑置酒，口稱欲見狀元婦。揩眼將花霧裏看，白髮荷荷時點首。君卿何處最勾留？畢蔣熊薑當五侯齤。〈（蔣御史用庵、熊比部蔗泉，姜明府某。）〉四子非為《講德論》，三生同上一鍾樓。郎名此際雖風動，郎心鎮日如山重。一諾從無隔宿期，千金只為多情用。嶽嶽高冠士大夫，喬松都要女蘿扶。日中原涉來營賻，千里臾駢代送孥。豈徒《周雅》稱將伯，直可東京喚八廚。笑他兒輩持錢易，紛紛多作無名費。誰肯如郎抱俠腸，散盡黃金偏市義。再入長安萬事非，晨星零落酒徒稀。惟有狀元官似故，鋒車又向隴西飛。年華彈指將三十，身世蒼茫向誰說？誓走天涯覓故人，拚將玉貌當風雪。會遲別早我神傷，此後相思路阻長。倘得令君香再接，定傾老耳聽《伊涼》。

長至前一日，熊廉村中丞、蔗泉觀察招同蔣心餘太史、王田來明經，陪侍封公滌齋先生小西湖夜宴

晝錦堂開北海尊，尊前兩代白頭人。八州作督仍為子，五鼎娛親更及賓。池水影搖冬日暖，蠟梅花鬥晚香新。一陽那待明朝復，此夕先看滿座春。

洛社高風誰繼者？多公雅誌欲追尋。盤無海錯存真味，座有塤箎奏雅音。〈（蔗泉觀察首唱一詩）〉三主三賓鄉飲禮，一丘一壑故園心。謝公指日東山起，轉惹閑鷗思不禁。

哭阿良

三女性柔嘉，名之曰阿良。年才五歲餘，識字二千強。每日清晨起，抱書來爺堂。授以唐人詩，脫口中宮商。為之小講解，口唯頭低昂。人或譽聰明，掉頭謙未遑。與妹尤賓賓，翱翔兩雁行。賜一栗半梨，不肯先承筐。牙牙呼妹來，舉齒一齊相。偶弄小觿燧，千日猶在箱。待妹弄者失，轉以己物償。女奴或欺淩，涕泣聲喤喤。爺為笞女奴，含淚勸停搒。須臾握餅餌，依舊許奴嘗。乳不戀甘姆，周甘餦餭；食不索珍怪，粗糲皆引吭。受教如影響，趨善如風檣。朝來何所戲？持筆塗丹黃；暮來何所為？剪紙作衣裳。雖不中矩度，亦頗具偏旁。春秋大祭祀，五鼓先嚴妝。學作男子拜，拱立東西廂。達官長者來，出見無侜張。都驚貌類爺，誤認好兒郎。方姬年四旬，無出自感傷。兒能解其意，投懷喚阿娘。恩憐過所生，步步相扶將。爺好治書齋，古玩堆琳琅。兒偶遊其中，啞然道勝常。一坐不肯起，看爺治文章。聞爺患齒通，手自進糖霜；知爺夜未歸，臥猶盼燈光。豈獨性慈孝，兼且態端莊。瞳神如點漆，額角亦正方。僉雲長成後，其福未可量。我雖老無子，得汝愁竟忘。扶愛汝手軟，嗅愛汝體香。非徒垂暮年，借汝娛心腸；兼冀他日死，仗汝得埋葬。何圖兩日間，一病中膏肓。駟馬不及追，鐵室不能防。曇花忽然落，小劫成滄桑。彩雲杳然散，那待炊黃粱。大母八十四，兩手抱兒僵。求醫更求佛，鼻涕一尺長。民母招兒魂，登屋如病狂。聲聲呼良歸，哀音崩垣牆。生母孕六月，恨極以頭搶。存者道如此，來者尚何望！爺讀萬卷書，不解一藥方。忝然作人父，搏頰自懲創。蒼頭來頓足，鄰嫗來憑床。都欲勸婉婉，先自淚汪汪。前日天雨雪，堅冰滿池塘。戲縛作銅鉦，招汝敲琅琅。今冰猶宛然，汝身先消亡。前年梁少宰，為雛鳳求凰。我道太顯貴，門戶敢相當？今來作方伯，汝又避何鄉？昨日竹馬走，今日小棺藏；昨宵舞蹈處，今宵涕淚場。有汝何喧闐，虛室生吉祥；無汝何闃寂，頃刻成僧房。我怕聞哭聲，但願早聾盲。朝出猶自可，夜歸魂倀倀。人生到此際，五內生刀芒。明知大夢中，何者為彭殤？其如情所鍾，未能學蒙莊。或汝悔女身，棄瓦欲換璋。故且入輪回，再沐三桃湯。可騎舊胎來，金環猶未涼。嗚呼然不然？仰視天蒼蒼。〈（鄭侃女采娘悔作女身，死而轉男以來，名叔子見《桂苑叢談》。）〉

苔

各有心情在，隨渠愛暖涼。青苔問紅葉，何物是斜陽？

楊花

楊花與雪花，一樣無心緒。不管是何家，隨風但吹去。

相留行為苕生作

金陵城，六十里，容不住一個苕生子。苕生疏俊人，一縱如脫鞲。眾人欲留之，籧篨為口柔，我乃下筆不能休。皇帝甲戌年，我遊揚州惠因祠。壁上詩數行，煙墨蒙灰絲。掃塵讀罷踴三百，喜與此人生同時。尾書「苕生」二字已剝蝕，其他姓氏爵里難考如殘碑。（下缺）








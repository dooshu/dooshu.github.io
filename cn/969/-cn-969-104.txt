刘克庄　灯夕二首

久矣庞公懒入城，偶逢节序尚牵情。

盛鸱夷酒出行乐，铸褭蹄金难买晴。

不与贤豪竞华毂，且随儿女看优棚。

老儒更为明时喜，闻说西南黑祲清。

刘克庄

刘克庄　灯夕二首

本子流传自柳荣，着行线彩斗鲜明。

似从傀儡家传出，又说熙河帅教成。

边地烽烟差向里，中州灯火尚承平。

何尝夜夺崑崙隘，真为君王奏凯声。

刘克庄


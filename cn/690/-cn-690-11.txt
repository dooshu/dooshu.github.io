卷十一



卷之十一

壬寅三月丁未朔，以广德府同知陈景仁为金华府知府。

上闻处州之乱，命平章邵荣率兵讨之。

己酉，明玉珍称帝于重庆。

癸丑。初，张士诚乘蒋英之乱，遣其弟士信率兵万余围诸全，守将谢再兴城守，昼夜鏖战二十九日未决。再兴潜遣元帅李子实、总管甘汝珏设伏城外，自引兵从南门出战，战既合，伏起，大败之，禽其将士千余人，获马四十疋、船四十艘。士信愤其败，益兵攻城。再兴虑不能支，告急于浙东行省左丞朱文忠。文忠遣同佥胡德济往援之，再兴复以援兵少而敌众请益兵。是时，金华叛寇初定，而严州逼近敌境，处州又为叛苗所据。文忠自度兵少不能应援，闻平章邵荣率兵讨处州将至，乃与都事史炳谋曰：“兵法：‘先声而后实。’今诸全被围日久，寇势益盛而我军少，非谋不足以制之。今邵平章来取处州，宜借以张声势，亦制寇一奇也。”炳曰：“善。”乃扬言右丞徐达、平章邵荣领大军至严州，克日进击，使谍者揭榜于义乌之古朴岭。士信兵见之果惊，谋夜遁。德济觇知之，密与再兴谋发壮士，夜半开门出击，鼓噪从之。寇兵乱走，自相蹂践及溺死者甚众。士信骄侈不能抚循将士，军中常载妇人乐器自随，日以樗蒲蹴踘酣宴为事，诸将往往效之，故至于败。

癸亥，祝宗、康泰叛，攻陷洪都府。初，洪都之降非二人本心，既降，数有叛意，时出语咎胡廷瑞。廷瑞反覆开谕之，故未即发。及上还建康，廷瑞恐二人为变，不利于己，乃微言于上，上即发使诣洪都，令二人将所部兵往湖广，从徐达听征。二人舟次女儿港，遂以其众叛适，遇商人布船，因掠其布为旗号，反兵劫洪都。是日，暮至城下，发礟举火，攻破新城门，贼杀官军。时邓愈居故廉访司，闻变，仓卒以数十骑出走，数与贼遇，且战且走，从者多遇害。愈窘甚，连跳跨三马，马辄踣，几不免。最后得养子所乘马，始得脱。从抚州门出走，还建康。于是都事万思诚、知府叶琛皆死于难。琛字景渊，处之丽水人，元季兵乱从参政石抹宜孙守处州。时青田叶贤三等作乱，琛为石抹宜孙画策捕斩之。浙江行省承制授琛元帅，守桃花寨。王师下处州，琛来降，佥院胡大海以琛偕刘基送建康。辛丑，授营田司佥事，复命守洪都。至是，遇害。上闻悼痛，遣使至其家祭之，赠大中大夫、轻车都尉，追封南阳郡侯，复其家塑像于院判耿再成之祠，令有司岁祀之。后陈友谅灭，同思诚配享洪都功臣庙。

辛未，邓愈至建康，具言康祝之叛。上遣使诣汉阳，命右丞徐达等还军讨之。

癸酉，平章邵荣等兵至处州，令院判张斌等分攻四门。

甲戌，命常遇春修宁江府。

夏四月丙子朔。

己卯，以欧普祥子文广为江西参政。

平章邵荣及元帅王祐胡深等兵攻处州，烧其东北门，军士登城以入。李祐之自杀，贺得仁走缙云，耕者缚之，槛送建康，伏诛。处州复平，以王祐守之，荣乃还。

癸未，复以西宁府为南康府，宁江府为安庆府。

甲午，右丞徐达等复取洪都。时达等师抵城下，祝宗、康泰分兵拒守，达攻破之。祝宗走新淦依邓志明，后为志明所杀，函其首来献；康泰走广信，为追兵所获，送建康。泰，胡廷瑞之甥，上以廷瑞故，特宥之。

五月乙巳朔。

丙午，命大都督朱文正统元帅赵德胜等同参政邓愈镇洪都。又以阮弘道为郎中，李胜为员外郎，汪广洋为都事往佐之，程国儒知洪都府事。文正既至，增浚城池，严为守备。

六月甲戌朔，复以常州永定县为武进县。

戊寅，元中书平章察罕帖木儿遣使致书于上。上谓左右曰：“予观察罕书辞婉而媚，是欲啖我，我，岂可以甘言诱哉？况徒以书来，而不返我使者，其情伪可见。吾观天下事势，若天未厌元，而彼之所为有以厌服人心，则事未可知。今其所为，违天背理，岂能有成？且人谋不如天从，天与人，人不得违；人贪天，天必不与。我之所行，一听于天耳。夫天下犹器也，众人争之必裂，一人持之则完。今张士诚据浙西，陈友谅据江汉，方国珍、陈友定又梗于东南，天下纷纷，未有定日。予方有事之秋，未暇与较，姑置不答。”

秋七月甲辰朔。

丙辰，平章邵荣、参政赵继祖谋反，伏诛。荣粗勇善战，与上同起兵濠梁，上待之甚厚。自平处州还，益骄蹇，有觊觎心，常愤愤出怨言。部将有欲告之者，荣惧不自安，与赵继祖谋俟间作乱。至是，上阅兵三山门外，荣与继祖伏兵门内，欲为变。会大风卒发，吹旗触上衣，上异之，易服从他道还。荣等不得发，遂为宋国兴所告。上召荣等，面诘之，具伏，曰：“死而已。”上不欲，即诛系于别室，召诸将曰：“吾不负邵荣，而荣所为如此，将何以处之？”常遇春曰：“荣等凶悖，一旦忘恩义，谋为乱逆，不利于主公，将害及我等。纵主公不忍杀之，我等义不与之俱生。”上不得已，命具酒食饮食之，涕泣与诀，皆就诛。

八月癸酉朔。

癸巳，陈友谅将熊天瑞寇吉安，守将孙本立战败，走永新。天瑞复攻破永新，执本立至赣州，杀之。友谅使其知院饶鼎臣守吉安。鼎臣，慓悍有胆略，所至毒害，人呼为“饶大胆”。初，天瑞寇吉安，本立遣元帅曾万中、粹中间道走建康求救。时大都督朱文正镇洪都，上遂命文正往救之，师未发而吉安陷。

冬十月壬申朔。

戊子，池州元帅罗友贤据州之神山寨作乱，谋与张士诚通，杭歙震动。命常遇春率兵讨之。

辛卯，设关市批验所官。时四方战争，财用不足，群臣议以为“来远人在乎修政，裕国用贵乎通财，今各处每遇外境商旅贩鬻物货，或为兵民留滞，请置关市，设官领之，专通物货。又浙东所辖金华、广信等府及诸全州接连外境，盐货以十分为率，税其一分；物货以十五分为率，税其一分。”从之。

十二月壬申朔。

丁亥，大都督朱文正遣裨将率兵取吉安。饶鼎臣出走，遂以参政刘齐、陈海同、李明道、曾万中、粹中共守之，以朱叔华知府事，兵还洪都。

壬辰，广信守将元帅葛俊擅发民夫，筑城浚池。浙东行省左丞朱文忠遣人喻止之，俊不听，反出不轨言。文忠恐其为变，欲讨俊，先遣从事王辰往察之。辰还报曰：“彼城守如故，若临以兵，恐激其变。”文忠曰：“此人不足惜，姑为一郡生灵少忍之。”遂不复问。再遣都事刘肃往劳兵，喻以祸福，俊心乃安。

元遣户部尚书张昶航海至庆元，欲通好于我，方国珍遣检校燕敬来告，上不之答。敬还，国珍惧，乃送昶于福建平章燕只不花所。时左丞王溥在建昌，闻之遣人报上，上命溥招之来，且命符玺郎刘绍先候之于广信。溥招昶果至，遂偕绍先赴建康。昶见上，问其所以来。昶俛首无一言，上不欲穷诘，命中书馆之，时召问以事，知其才可用，遂留之。

是月，元将扩廓帖木儿遣尹焕章以书来，献马。先是，其父察罕帖木儿驻兵汴梁，上常遣使通好。既而察罕亦以书来聘，上以前所遣使不返，不之答。至是，察罕已死，扩廓帖木儿代领其众，乃遣焕章送我使者自海道还，因以马来献。扩廓帖木儿者，察罕帖木儿甥也，本姓王氏，名保保，察罕养以为子。

是岁，以元帅吴复为振武卫指挥同知。








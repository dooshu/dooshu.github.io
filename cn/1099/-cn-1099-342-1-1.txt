○條陳民瘼疏 【 鄖陽】

此地屢經名臣撫治而別境流寓者日多本境迯亡者亦日多將謂地不宜民則何以有流寓將謂居者安樂則何以有迯亡所當條計其宜以成永安之治

臣奉命撫治鄖陽等處地方、所轄湖廣之鄖陽襄陽荊州、河南之南陽、陝西之漢中五府、及西安府屬之商州五州縣皆屬萬山罙阻、生理稀疏、土著之民。十僅四三。而五方流寓。居其六七。成化初年、臣盜劉千斤等嘯聚據盤、流毒數省、大兵勦平之後、始議增設郡縣、招撫流亡、特立撫治都御史官、提督三省九道、控制安輯、規模詳密、地方底寧、將及百年于茲矣、緣時移事遷、威惠漸愒、加以天時之災沴不常、有司之撫循無狀、政煩賦重、轉徙相仍、顧茲易動難安之民、深切不戢可虞之慮、臣自抵鎮以來、目見民窮財盡、吏猛官邪、巳嘗蚤夜講求、痛行懲創、數月之內、頗覺吏治改觀、民心知嚮、顧整飭方有端緒而恩命倏見下臨、不惟鎮民悵然于臣之去、而臣亦誠若有不能恝然于衷者、茲將所有地方民瘼事、于體裁重大、應合奏請者、謹釐為五事、開列條件、上請施行

計開

一收集流寓以實迯亡里甲、照得臣撫屬地方、因國初兵燹之後。人民稀少。各省迯亡求趁之人。往往依憑山谷。潛住營生歲豊則人其否則獸成化間左都御史原傑、奉敕處置招撫。凡客戶附籍者。四十三萬八千有奇。定立里甲。屬之編氓。自是戶口漸充。反側始定。弘治間、復因新置流移眾多。恐成將來之患。特遣刑部左侍郎何鑑。會同都御史孫需。從新安插一番。嘉靖初年都御史徐蕃潘旦、先後奏請、又經清查附籍一番。詎今又三十餘年矣、夫何邇年以來、百姓輸將之困、既倍于前時、而長吏撫字之風尤拙于往日、逐至土著之老戶、變為迯亡。附籍之流徒。潛歸鄉井。昔時版籍之實民。今多紙上之虗數。人戶產業、名有實無、近值大造之年、節據各屬申稱人戶迯亡、不成里分、乞要查核歸併、如河南南陽縣舊二十一保今實不及十保、陝西商南縣舊管一十二里、今止見在三里、臣驟聞驚駭、殊為寒心、及訪得各省商販。并流來遷民。往往潛居各屬。舉放私債。典課田地。得利至盈千百。糧差不及分毫。間有狡猾之輩。懼怕告發清查。則或假幫有籍之外家以卸差。或竄入舊附之客戶以射籍。甚有宗分數代。人至百十。而冊籍通無一名者夫均是民也在原籍則稱迯戶而久廢公家之供在各属則稱客商而不認民間之役兩相形射。仕意經營。豈非昔人所謂敝民者哉。夫因俗為治者。變通之善經也。裒多益寡者。損益之大用也。乞敕該部俯從酌議、或照先年特遣大臣、或止照近年事例仍乞專敕一道、責成新任撫治都御史會同三者撫民守廵各道、親詣各屬、設法稽查、除舊巳附籍、及暫時來往貿易、或工匠雜藝、賃店居住者、不得妄行騷擾外、其餘娶有室家、置有房屋、典種田地、營運年多。勢在重遷者。務要挨門逐戶。從實開報到官。令其附籍本住里下。填補迯亡甲首格眼。遺下迯亡田畝。即撥領種認糧。如本里空格填滿。則另撥別里通縣空里補滿。則另立新里。俱趁今大造未完、及時攢造入冊。一應徭役、仍視老舊、各戶減半、以示優恤、迨其十年巳滿、方行一體征輸、若應合附籍而抗違、及或似前影射而欺閃、查照題准事例、問發邊衛充軍、容隱窩藏、各與同罪、如此、則一轉移通變之間、即地方富庶之漸、不惟見在者可保其致于播遷、而巳逃且將思復其故業矣

一嚴禁投獻、以免小民偏累、照得臣所屬五□地方、惟鄖陽漢中、未有藩封、而荊襄南陽、皆係分藩之地、有等奸猾棍民、或因爭競不明、或以糧差負累、往往將戶下田地、投獻各郡王將軍位下、希求厚值、倚借聲威、苟圖一人目前之利、而各該宗室得田到手、但知收租、不肯納糧、有司莫敢誰何、里逓只得賠貱、實貽通縣無窮之害、伏乞敕下該部、申明律例、嚴行禁諭、今後各王府宗室、務要恪遵　祖訓、聽各親王鈐束、不得信憑下人撥置、妄受小民投獻、或乞照依江西等處宗室、置買民田事例、即將本位下、每歲祿米查扣在官、兩相抵兌、若受田多而祿米少者、扣抵之外、仍照未盡稅糧本則、一體依數征輸、不得似前坐享租利、抗違國稅、其各莊佃在鄉生事害人、拒抗官府、乞敕各該親王查訪禁治、夫不追奪其既往、所以示　朝廷優體之情、禁緝之於將來、所以彰國家成全之義、　皇上親親仁民之恩、將無一物不得其所者矣

一禁塞徑路以甦小邑困敝、照得臣所屬陝西商南縣、原係商州迤南一隅之地、成化間、該都御史原傑奏割前地、設立縣治、將土著流寓新舊相兼、凑成一十二里、雖極蕞小。然向皆僻處偏安。百姓僅供本等差使。其壤雖小其民不勞。奈自近年以來、凡陝西彼此宦遊、及他省過往使客、或自陝而適南、或自南而適陝者、往往不由潼關舊行驛馬大路。卻從陝西省城取道藍田商州商南轉入河南內鄉等處。名曰取捷。此數州縣。其入南汝襄陽諸路。較之潼關大道。委果徑捷數程。但數無軒葢經行、未曾設有驛站。每遇使客入境、一切夫馬供應、皆額外取之里甲、內如商州內鄉壤地差廣、猶可勉強接逓、惟商南一縣、本屬新造小邑、編戶僅十二里、况自商南至河南內鄉縣計途三百一十、崇岡疊嶂、鳥道羊膓、人馬送迎、往返數日、飢疲靠損、其苦不可勝言、伏乞敕陝西鎮廵各官今後彼此遊宦、及別省經過官員、俱要遵照先年定例、或南或北、悉從潼關分道而行、不許取捷藍田商州商南內鄉等處、仍刊刻板榜于京兆驛、及前數州縣、明示曉諭、永為遵守、

一申明礦禁以免無辜牽累、照得臣所屬五府一州。地方、間多產有銀礦、每遇礦脉生發利之所在、附近貧民、羣起趨逐、召釁啟爭、漸不可長、故　朝廷之明例具嚴、而有司之防捕甚力、葢非惟以息其鬪攘之端而亦所以謹其嘯聚之防也、臣職專撫治、責在地方、刑亂民而用重典、夫復何辭、伏蕳得問刑條例一款、一盜掘銀礦銅錫水銀等項礦砂、但係山洞捉獲曾經持杖拒捕者、不論人之多寡、礦之輕重、及聚至三十人以上、分礦至三十斤以上者、俱不分初犯再犯、問發邊衛充軍、若不及數、又不拒捕、初犯枷號三箇月發落、再犯免其枷號亦發邊衛充軍、其私家收藏、道路背負者、止理現獲、照常發落不許廵捕人員逼令展轉扳指、違者參究治罪、看得前項例文、首嚴持杖拒捕、次別人礦多寡、分別劑量、本屬詳盡、至如曰山洞捉獲、曰止理見獲、則于懲詰姦宄之中。寓計安反側之術。若有司能師其意。豈愚民盡罹其辜。但例意雖極精詳。而例文可從牽合。如山洞捉獲持杖拒捕、不拘人礦多少、問發邊衛充軍、詞意甚明、引用自當、固無容低昂于其間矣、至謂聚至三十人以上分礦至三十斤以上、葢必指二項俱全、而後照前戍遣、若人雖及數。而獲礦不多。礦雖及數。而不係紏眾。則亦應照常發落。况夫既謂分礦、當據巳入之贓、如一人分礦三十斤、三十人以上、則共得礦千斤矣、如此而後可擬戌也、緣例內並舉人礦之数而下即係之以俱不分初犯再犯之文、俗吏不識變通、往往首從並坐、且不究分礦之文、而但獲砂數十斤、即引前例、沿習既久、以為當然、夫充軍下死刑一等、充發一人、則令僉解二人、其役亦至破家、若一招而礦徒百人是一紙而破三百戶也、伏乞敕下法司、申明前例通行禁飭、仍乞將盜礦例文、俯從酌議、量加分別、或曰、礦徒賊類也、禁盜止暴、惟懼不嚴、而今反議寬之者其若長亂縱姦何、臣竊以為不然、夫礦利孔也、不聚眾則群起而攘之、故礦徒之紏聚、為專利計。非為亂也。今臣所為第二等者、彼見礦而竊、見捕兵至而迯、然首從皆不免戍死、脫有大不逞者、奮臂其間、曰吾輩巳共犯重科、若聚則萬一可生。散則悉就縛而死。一鄉聚則眾鄉聚矣。一路聚則諸路聚矣。是動天下之兵也。彼其時。申脅從之詔。寬當與之罪不巳晚乎臣非敢為礦徒計也為地方計也。

一免調官軍以固地方保障、照得臣撫屬地方、本三省邊隅之地、山川險岩、號令不一、故先年叛亂肆起屢興問罪之師、而各賊蕩平、未幾復多竊發之眾、自設置撫治衙門以來、風教始同、威令□一、遂致反側靡常之地、頓成安靜無事之區、此葢仰仗　朝廷威德丕冐要荒、要亦國家假借事權、申嚴職守、俾臣等得以展布其愚、而各屬無以窺伺其隙、有以致之也柰何法今玩于事久。官吏怠于權分。其在于今、誠有大非疇昔者、夫撫治之職、專一撫安人民、整治兵備、遇有盜賊生發、即督官剿捕、其載在臣等敕書者可攷也、荊襄鄖商南漢地方、悉割隸撫治衙門專轄、各處廵撫。一毫不得干預。其見于節年兵部議覆都御史吳道宏戴珊沈暉等疏奏者可攷也。璽書之責成既重、而該部之申飭最明、其彰彰甚著如此、夫國之大事、莫重于戎、而地方之務、亦莫重于動調官軍、以臣割隸專制之區、實身安危理亂之責、今官軍之初調督撫不以聞。官軍之發行也。該道不以報。萬一山藪賊徒。乘此地方空虗。突出嘯聚。彼時各官。恐又不免謂是為臣割隸地方。而諉罪責成于臣矣。雖然此自臣一人體統言耳。至于漢中一郡。接連鄖陽各縣。萬山之中。逋迯之藪也。時和年豊、官司備禦嚴密、而山賊回賊、茶徒礦徒、尚且百十成群、殺人放火以為常事、若將衛所官軍。掣調別處戍守。誠恐歲事不登。此輩乘間竊山。窺伺倉庫。睥睨城池。城守既空、緩急奚賴。况漢中寧羌二衛、巳有舊額防秋官軍、今所調者乃其存留城守之餘、其金州千戶所五百餘名、葢通老疾差占、僅止此數、而今盡括取之、頃有士人自金州來者云、曉發該州、見城門啟閉、通無一卒、詢之則云盡調防秋去矣、此甚非所以令細民見也、夫州縣民壯。多者不過百餘。少者僅數十名。公占既多。老弱過半。若衛所餘丁。則既鮮在官之數又無糧餉之供。豈足盡恃以為城守之計乎伏乞敕下該部從長計議、俯念臣屬轄漢中寧羌二衛、沔縣金州二千戶所、本係邊隅之地。與西安平凉諸處不同。其今議調防守宜祿驛等處官軍、漢中衛六百一十名、寧羌衛五百二十六名、金州千戶所五百五十三名、沔縣千戶所一百六十名、乞容照舊防守城操、免其別調庶臣地方不致空虛、而緩急有所藉賴矣


东坡先生志林卷之二


若稽古说


“若”稽古，其训曰“顺”。考古之所谓“若”，今之所谓“顺”也。古之所谓“诚”，今之所谓“真”也。非以“若”易“顺”、“诚”易“真”也。曰：惠，亦“顺”也。方《虞书》时，未有云“顺”者也。





郦寄幸免


班固有云：“当孝文时，天下以郦寄为卖友。夫卖友者，谓见利而忘义也。若寄，父为功臣而又势劫，摧吕禄以安社稷，谊存君亲可也。”东坡先生曰：当是时，寄固不得不卖友也。罪在于以功臣子而与国贼游，且相厚善也。石碏之子厚与州吁游，碏禁之不从，卒杀之。君子无所讥，曰：“大义灭亲。”郦商之贤不及石碏，故寄得免于死，古之幸人也。而固又为洗卖友之秽，固之于义陋矣。





蔡延庆追服母丧


蔡延庆所生母亡，不为服久矣，闻李定不服所生母，为台所弹，乃乞追服。乃知蟹匡蝉，不独成人之弟也。是时有朱寿昌，其所生母，三岁舍去；长大刺血写经，誓毕生寻访。凡五十年，乃得之。奉养三年，而母亡，寿昌至毁焉。善人恶人相去，乃尔远耶？余谪居于黄，而寿昌为鄂守，与余往还甚熟，余为撰《梁武忏引》者也。





徐仲车二反


徐积，字仲车。古之独行也，於陵仲子不能过。然其诗文则怪而放，如玉川子，此一反也。耳聩甚，画地为字，乃始通语，终日面壁坐，不与人接，而四方事，无不周知其详，虽新且密，无不先知，此二反也。





王僧虔胡广美恶


王僧虔居建康里马粪巷，子孙皆笃实谦和，时人称马粪诸王为长者。《东汉·赞》论李固云：“视胡广、赵戒，犹粪土之秽也。”一经僧虔，便为佳号，而以比胡广，则粪土有时而不幸。





书子美《自平》诗


杜子美诗云：“自平宫中吕太一。”世莫晓其义，而妄者至以为唐时有自平宫。偶读《玄宗实录》，有宫人吕太一叛于广南。杜诗盖云自平宫中吕太一，故下文有“南海收珠”之句。见书不广而以意改文字，鲜不为人所笑也。





与子由弟


子由为人，心不异口，口不异心；心即是口，口即是心。近日忽作禅语，岂世之自欺者耶？欲移之于老兄而不可得，如人饮水，冷暖自知。死生可以相待，祸福可以相共，唯此一事，对面相分付不得。珍重珍重！





记徐陵语


徐陵多忘，每不识人。人以此咎之，陵曰：“公自难识。若曹、刘、沈、谢辈，暗中摸索，亦合认得。”诚哉是言！





记先夫人不残鸟雀


吾昔少年时，所居书室前有竹柏杂花，丛生满庭，众鸟巢其上。武阳君恶杀生，儿童婢仆，皆不得捕取鸟雀。数年间，皆巢于低枝，其可俯而窥也。又有桐花凤，四五日翔集其间。此鸟羽毛至为珍异难见，而能驯扰，殊不畏人。闾里间见之，以为异事。此无他，不忮之诚信于异类也。有野老言：鸟雀巢去人太远，则其子有蛇、鼠、狐狸、鸱、鸢之忧。人既不杀，则自近人者，欲免此害也。由是观之，异时鸟雀巢不敢近人者，以人为甚于蛇、鼠之类也。苛政猛于虎，信哉！





记欧阳论退之文


韩退之喜大颠，如喜澄观、文畅之意尔，非信佛法也。世乃妄撰退之与大颠书，其词凡陋，退之家奴仆亦无此语。有一士人又于其末妄题云：“欧阳永叔谓此文非退之莫能及此。”又诬永叔也。永叔作《醉翁亭记》，其辞玩易，盖戏云尔，又不自以为奇特也。而妄庸者亦作永叔语，云：“平生为此文最得意。”又云：“吾不能为退之《画记》，退之又不能为吾《醉翁亭记》。”此又大妄也。仆尝谓退之《画记》近似甲乙帐耳，了无可观。世人识真者少，可叹亦可愍也。





汉武无秦穆之德


汉武帝违韩安国而用王恢，然卒杀恢。是有秦穆违蹇叔之罪，而无用孟明之德也。





跋子由《栖贤堂记》后


子由作《栖贤僧堂记》，读之便如在堂中，见水石阴森，草木胶葛也。仆当为书之，刻石堂上，且欲与庐山结缘。予他日入山，不为生客也。





书李白《十咏》


过姑孰堂下，读李白《十咏》，疑其语浅陋，不类太白。孙邈云：闻之王安国，此李赤诗。秘阁下有赤集，此诗在焉。白集中无此。赤见《柳子厚集》，自比李白，故名赤。卒为厕鬼所惑而死。今观此诗，止如此，而以比太白，则其人心疾已久，非特厕鬼之罪。





书金形制


《周礼》有金，《国语》有于、丁宁。萧齐始兴，王鉴尝得之。高三尺六寸六分，围二尺四寸，圆如筒，铜色黑如漆，上有铜马。以绳悬马，令出地尺余，灌之以水，又以器盛水于下，以芒茎当心，跪注于，清响如雷，良久乃已。记者能道其尺寸之详如此，而拙于遣词，使古器形制不可复得其仿佛，甚可恨也。





书鸡鸣歌


余来黄州，闻光黄人二三月皆群聚讴歌，其词固不可解，而其音亦不中律吕，但宛转其声，高下往返，如鸡唱尔。与朝堂中所闻鸡人传漏，微有所似，但极鄙野尔。《汉官仪》：“宫中不畜鸡，汝南出长鸣鸡，卫士候朱雀门外，专传鸡鸣。”又应劭曰：“今《鸡鸣歌》也。”《晋太康地道记》曰：“后汉固始、鲖阳、公安、细阳四县，卫士习此曲，于阙下歌之，今《鸡鸣》是也。”颜师古不考本末，妄破此说。今余所闻，岂亦《鸡鸣》之遗声乎？今士人谓之山歌云。






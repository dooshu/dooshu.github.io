○工器解

匠刀者不必自用割，匠弓者不必自用射，善为器而已。善割者不必善匠刀，善射者不必善匠弓，善用人之器而已。庖丁岂自锻而後操之耶？由基岂自斫而後射之耶？然则匠刀者不嫉庖丁之解，匠弓者不嫉由基之中。业已之为器，而惧刃之不利，弦之不劲也。我器既利既劲，称彼之用，是器得其所，又何嫉哉？萧张为汉之器，既利既劲矣。不嫉汉祖之能刃我而解羽，弦我而中羽，天下是业已之为器也。反是者所谓已匠刀不欲人之善割，已匠弓不欲人之善射，然则器安适乎？范增之器也，既利既劲矣，鸿门之言不用。羽非善割善射者，终不能用其器也。是器岂嫉人也哉？痛哭之失其所也。是言也，不足为儒者道，用警乎贪民嫉上之臣也。


范文正公麥舟

范文正公在睢陽，遣堯夫於姑蘇取麥五百斛。堯夫時尚少，既還，舟次丹陽，見石曼卿，問：「寄此久近？」曼卿曰：「兩月矣。三喪在淺土，欲喪之西北皈，無可與謀者。」堯夫以所載舟付之，單騎自長蘆捷徑而去。到家拜起，侍立良久。文正曰：「東吳見故舊乎？」曰：「曼卿為三喪未舉，留滯丹陽，時無郭元振，莫可告知。」文正曰：「何不以麥舟與之？」堯夫曰：「已付之矣。」


○册皇太子赦诏

惟先哲王，光有天下，必正邦本以立人极，建储贰以承宗祧，所以启迪大猷，安固洪业，斯前代之令典也。皇太子纯，体仁秉哲，恭敬温文，德叶元良，礼当上嗣。朕奉若丕训，宪章古式，永惟社稷之重，载考春秋之义。授之匕鬯，以奉粢盛。爰以令辰，俾膺茂典。今册礼云毕，庆感交怀，思与万方，同其惠泽。自贞元二十一年二月二十四日已後，至四月九日昧爽已前，天下应犯死罪者，特降从流；流罪已下，各减一等。文武官常参官及诸州府长官子为父後者，赐勋两转。古之所以教太子，必茂选师友，以辅翼之，俾法於训词，而行其典礼，左右前後，罔非正人，是以教谕而成德也。给事中陆质、中书舍人崔枢，积学懿文，守经据古，以参讲习，庶叶於中，可充皇太子侍读。天下孝子顺孙先旌表门闾者，委所管州县各加存恤。五岳四渎，名山大川，委所在长吏，量加祭礼。


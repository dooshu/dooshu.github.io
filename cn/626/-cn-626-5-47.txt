张南安弼八首

【络纬词】

络纬不停声，从昏直到明。不成一丝缕，徒负织作名。蜘蛛声寂寂，吐丝复自织。织网网飞虫，飞虫足充食。事在力为不在声，思之令人三叹息。

【假髻曲奉许天爵】

东家美人发委地，辛苦朝朝理高髻。

西家美人发及肩，买妆假髻亦峨然。

金钗宝钿围珠翠，眼底何人辨真伪。

夭桃窗下来春风，假髻美人归上公。

【花鸟图】

天台山里刘郎来，玄都观里刘郎去。

人来人去花不知，金衣鸟啼春满树。

绿窗孤眠如玉人，闻道春归未识春。

欲起推窗看花鸟，还将罗扇障流尘。

【送赵弘济春试】

闲说桃花竞笑春，玄都道士又更新。

好携三尺青鸾尾，去扫平津阁上尘。

【题画赠张延芳】

云山蒙董石陂陀，闲坐船头看绿波。

怅望佳人渺何许，竹枝声断夕阳多。

【胡陵城】

汉楚英雄逝水东，萧萧荒垒几秋风。

金戈铁马酣争地，付与寻常负耒翁。

【方文美画】

花落春归客未归，仲宣楼上倚斜晖。

故园遥在三江外，绿遍蘼芜燕子飞。

【怀友】

飞花渺渺送春归，忽漫钩帘对夕晖。

竹下小池双翡翠，衔鱼飞过绿苔矶。


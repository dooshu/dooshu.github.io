◇谢赵王赍马并伞启

某启：奉教，垂赉紫骝马，并银钉乘具，紫油伞一张。上天降雨，特垂深泽；若水流光，偏蒙私照。回兹翠盖，事重刘基之恩；降此青骊，荣深李忠之赐。北部丹帷，便须高卷；西河竹马，即已郊迎。在命之轻，鸿毛浮于弱水；知恩之重，鳌背负于灵山。况复惊鸿别水，但见徘徊，黄鹤去关，唯知反顾。栖恋之心，事同于此。（《文苑英华》六百五十五）


哈剌亦哈赤北鲁


哈剌亦哈赤北鲁，畏兀人也。性聪敏，习事。国王月仙帖木儿亦都护闻其名，自唆里迷国征为断事官。月仙帖木儿卒，子八儿出阿儿忒亦都护年幼，西辽主鞠儿可汗遣使据其国，且召哈剌亦哈赤北鲁，至则以为诸子师。八儿出阿儿忒闻太祖明圣，乃杀西辽使，更遣阿怜帖木儿都督等四人使西辽。阿怜帖木儿都督者，哈剌亦哈赤北鲁婿也。具语以其故，于是与其子月朵失野讷驰归太祖，一见大悦，即令诸皇子受学焉。仍令月朵失野讷以质子入宿卫。从帝西征。至别失八里东独山，是城空无人，帝问：“此何城也？”对曰：“独山城。往岁大饥，民皆流移之它所。然此地当北来要冲，宜耕种以为备。臣昔在唆里迷国时，有户六十，愿移居此。”帝曰：“善。”遣月朵失野讷佩金符往取之，父子皆留居焉。后六年，太祖西征还，见田野垦辟，民物繁庶，大悦。问哈剌亦哈赤北鲁，则已死矣。乃赐月朵失野讷都督印章，兼独山城达鲁花赤。月朵失野讷卒，子乞赤宋忽儿，在太宗时袭爵，赐号答剌罕。子四人：曰塔塔儿，曰忽栈，曰火儿思蛮，曰月儿思蛮。

世祖命火儿思蛮从雪雪的斤镇云南。月儿思蛮事宪宗，袭父爵，兼领僧人。后因军帅札忽儿台据别失八里，尽室徙居平凉。与其子阿的迷失帖木儿入觐，世祖诏入宿卫为必阇赤，命从安西王忙哥剌出镇六盘。安西王薨，其子阿难答嗣。成宗即位，遣使入朝，因奏：“阿的迷失帖木儿父子，本先帝旧臣，来事先王，服勤二十余年矣。若终老王府，非所以尽其才也，愿以归陛下用之。”成宗可其奏，授阿的迷失帖木儿汝州达鲁花赤，积官秘书太监。卒。子阿邻帖木儿。

阿邻帖木儿，善国书，多闻识，历事累朝，由翰林待制累迁荣禄大夫、翰林学士承旨。英宗时，以旧学日侍左右，陈说祖宗以来及古先哲王嘉言善行。翻译诸经，纪录故实，总治诸王、驸马、番国朝会之事。天历初，北迎明宗入正大统，一见欢甚，顾左右曰：“此朕师也。”天历三年，进光禄大夫、知经筵事。

子曰沙剌班，曰秃忽鲁，曰六十，曰咱纳禄。沙剌班，累拜中书平章政事、大司徒、宣政院使。






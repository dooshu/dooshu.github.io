●大明會典卷之六十五

冠禮三

皇太孫冠禮

按永樂八年、命皇孫監國。稱皇長孫。及行冠禮。始稱皇太孫雲

永樂九年定

前期二日、各執事官於禮部習儀。次日赴華蓋殿習儀。前期錦衣衛設幕次於華蓋殿之東序。鴻臚寺設掌贊宣敕戒等官位於殿內道之東、北向西上。設應行禮官屬位於內道東、西上。設護衛武官位於內道之西、東上。設諸執事起居位於武官位之東、北向。設通贊典禮二人位於殿內、東西相向。內侍設皇太孫冠席於殿內東南、西向。設醴席於西上南向。張帷幄於東序內。陳設裀褥於幄中。又張帷於序外。內侍陳服於帷內東、領北上。袞服九章。翼善冠絳紗袍。緇纚網巾犀簪三物同箱在服南。櫛實於箱、又在南。司尊實醴於側尊加勺羃。設於醴席之南。設坫於尊東。置二爵於坫。進饌者實饌設於尊北。諸執事者皆立於其所。冕九旒、翼善冠、緇纚網巾、各以箱盛。是日早、上御奉天殿傳制遣官。

制詞曰、朕皇太孫某冠。命卿等持節行禮。傳制畢。掌冠官持節至華蓋殿行禮。候節至。禮部鴻臚寺等官、詣東序啟皇太孫出迎殿門外。贊禮導

皇太孫迎節。至殿置於中。設香案。樂作。贊禮贊皇太孫行四拜禮、畢。禮部等官啟皇太孫詣冠席。內侍二人夾侍、皇太孫即席正南向。樂止。引禮引賓贊以次詣罍洗。樂作。搢笏盥手帨手訖。出笏。樂止。陞自西階。執緇纚及網巾者陞。掌冠降一等受之、進

皇太孫席前北面立。祝 【 祝詞同東宮】

畢。供奉官束髮、掌冠跪加網巾。樂作。賓興席南、北面立。贊冠者北面跪正之、興立於掌冠後。內侍跪進服訖。樂止。掌冠啟皇太孫復坐。執翼善冠者陞。掌冠降二等受之、右執項、左執前、進

皇太孫席前北面立。祝 【 詞亦與東官同】 畢。乃跪冠。樂作。掌冠興、席南北面立。贊冠進席前面北跪正冠、興立於掌冠後。

皇太孫興。內使進絳紗袍服訖。樂止。掌冠啟皇太孫復坐。贊冠進席前北面跪、脫翼善冠、置於箱、興。內侍跪脫服、亦置於席。執袞冕者陞。賓降三等受之、右執項、左執前、進

皇太孫席前北面立。祝 【 詞亦與東宮同】

畢。乃跪冠。樂作。掌冠興席南、北向立。贊冠者進席前北面跪簪結紘、興立於掌冠後。內侍跪進袞服訖。樂止。禮部等官引

皇太孫降自東階。樂作。由西階陞、即醴席南向坐。樂止。引禮引掌冠詣罍洗。樂作。搢笏盥手訖。出笏陞西階。樂止。贊冠者取爵詣司尊所酌醴授掌冠。掌冠受爵、跪進於皇太孫席前、北面祝 【 詞亦與東宮同】 畢。

皇太孫搢圭受爵。樂奏喜千春之曲。飲訖、奠爵。進饌者捧饌設於皇太孫席前、皇太孫饌訖。出圭。執事徹饌。樂止。禮部等官啟請引

皇太孫、降自西階詣拜位。樂作。就位。引禮引宣敕戒官、詣

皇太孫位稍東、西向。稱有制。贊皇太孫跪。樂止。聽宣敕戒。詞 【 詞亦與東宮同】 樂作。贊俯伏、興、四拜、興、平身。樂止。禮部官、啟禮畢。贊禮畢。掌冠官持節出。樂作。禮部等官引

皇太孫送節、至殿門外。引還東序。內侍引還宮。掌冠等官復命。

皇太孫當日謁

廟畢。就詣

上位前謝。及東宮前謝。次日文武百官具朝服稱賀。詞曰、皇太孫冠禮既成。禮當慶賀。次詣

文華殿稱賀。次詣

皇太孫前行賀禮

親王冠禮

洪武二十六年定

前期三日、各執事官於禮部習儀。至日傳制、遣官持節行禮。前期、儀衛司先設王邸在東序。張帷幄設裀褥於序中。又張帷於序外。儀禮司設掌贊宣敕戒等官序立位於王邸東、稍西向。具九旒冕、翼善冠、絳紗袍等服、並網巾金簪二物、各以箱盛。候持節者至。禮部儀禮司等官啟王出迎門外。贊禮導

王行。節入王邸置中庭。樂作。贊王詣香案前、四拜、畢。禮部等官啟就。冠席西南內侍二人夾侍。樂止。引禮引賓贊、以次詣罍洗。樂作。搢笏、盥手。樂止。通贊典儀二人露臺東西向。冠席在東序南、西向。醴席在西、南向。行禮之時。諸執事官陞自東階、稍西向。掌冠者執網巾陞。賓降一等受之、進

王席前、稍北面立。祝曰、惟茲吉日。冠以成人。克敦孝友。福祿來臻。畢。供奉官束髮。掌冠跪進網巾。樂作。贊冠者跪正之、興立掌冠後。內侍跪進服訖。樂止。掌冠啟王復坐。執翼善冠陞。賓降二等受之、右手執冠後、左手執冠前、進如前儀。祝曰、冠禮斯舉。寔由成德。敬慎威儀。惟民之則。畢。跪進冠興。樂作。掌冠啟復坐。贊冠進、跪脫翼善冠、興。內使跪脫袍服。執袞冕者陞。賓降三等受之、進如前儀。祝曰、冠至三加。命服用章。敬神事上。永固藩邦。跪進服興。樂作。贊冠跪簪結紘、興、立掌冠後。

王興。內侍跪進袞服訖。樂止。禮部官引

王降自東階。樂作。由西階陞醴席、南向坐。樂止。引禮引掌冠詣罍洗。樂作。搢笏盥手訖。陞西階。樂止。贊冠者取爵詣司尊所、酌醴授賓、賓跪進席前、北面祝曰、旨酒嘉薦。載芬載芳。受茲景福。百世其昌。畢。

王搢圭。受爵。樂奏喜千春之曲。飲訖、奠爵。進饌。饌訖。出圭。樂止。引禮啟王降自西階、詣東序易服訖。請

王詣拜位。樂作。引禮引宣敕戒官、至中庭西向立。稱有制。

王跪。樂止。宣敕戒曰、孝於君親。友於兄弟。親賢愛民。率由禮義。毋溢毋驕。永保富貴。樂作。俯伏、興、四拜、興。樂止。禮部官啟禮畢。樂作。引

王還。樂止。掌冠等官復命。王是日謁

廟畢、就詣

父皇及東宮前謝。次日百官稱賀畢、詣

王府行叩頭禮

成化二十三年更定

前期、各執事官於奉天門前東廡、習儀三日。鴻臚寺設王冠所於奉天門前東廡左順門之北。設節案香案各一於廡內之北、正中。設冠席於東階之上、西向。設醴席於西階之上、東向。光祿寺設司尊所一於東階之下、稍南。設盥洗所一於司尊所之南。內侍設帷幄於香案之東、冠席之後、稍北。俱西向。帷中設坐椅幾案各一。別設案於東階之南、司尊所之北。具翼善冠皮弁九旒冕、皆以盤盛、紅袱覆之置於案。具袍服皮弁服袞服圭帶舄等物、皆以箱盛、置於幄中案上。教坊司設樂於南。是日早、皇上預告

奉先殿畢、具皮弁服

御華蓋殿。鴻臚寺奏請陞殿、傳制、遣官持節行禮。文武百官各具朝服侍班如常儀。至期、內侍、導

王先於帷幄中坐候。持節將至。禮部官啟王迎節。樂作。禮部官同鴻臚寺卿導

王出階下。節至。持節官捧節。入置於北正中案上。樂止。

王隨節入。持節官立於節案之東。賓及宣敕戒宣祝等官、序立於東南盥洗所之次。禮部官鴻臚寺卿導

王詣香案前立。樂作。行四拜禮、畢。樂止。禮部官啟王就冠席。樂作。禮部官同鴻臚卿導

王詣冠席坐。樂止。內侍二人侍立於王左右。鴻臚寺鳴贊贊行初加冠禮。樂作。引禮序班引賓詣盥洗所。搢笏、盥手訖。樂止。鳴贊二員稍南北向立。賓陞自東階、稍西向。樂作。內侍揭蓋袱、以盤捧翼善冠陞。賓降一等受之。樂止。賓右手執冠後、左手執冠前、詣

王席前、稍東面立。贊宣祝。宣祝官祝曰、 【 祝詞與洪武年同】 祝訖。樂作。賓跪進冠訖。興、復位。樂止。禮部官啟易服。

王入帷幄。易新袍服出。禮部官啟復坐。鳴贊贊行再加冠禮。樂作。內侍揭蓋袱、以盤捧皮弁陞。賓降二等受之。樂止。賓以右手執弁後、左手執弁前、如前儀。贊宣祝。宣祝官祝曰、【 詞與前同】 祝訖。樂作。內侍釋翼善冠。賓跪進皮弁訖。興、復位。樂止。禮部官啟易服。

王入帷幄。易皮弁服舄出。禮部官啟復坐。鳴贊贊行三加冠禮。樂作。內侍揭蓋袱、以盤捧冕旒陞。賓降三等受之。樂止。進如前儀。贊宣祝。宣祝官祝曰、 【詞與前同】 祝訖。樂作、內侍釋皮弁。賓跪進冕旒訖。興、復位。樂止。禮部官啟易服。

王入帷幄。易袞服出。禮部官啟復坐。鳴贊贊行釂禮。禮部官啟王詣醴席。樂作。禮部官同鴻臚寺卿引

王降自東階、由西階陞醴席東向坐。樂止。光祿寺官舉醴卓置於前。樂作。引禮序班引賓詣盥洗所。搢笏、盥手訖。取爵詣司尊所酌醴。由西階陞詣席前立。樂止。贊宣祝。宣祝官祝曰、【 詞與前同】 祝訖。賓跪進爵。鳴贊贊王搢圭。受爵、置於案。教坊司啟樂奏喜千春之曲。次啟進酒。

王舉爵飲訖。奠爵於案。賓興、樂止。光祿寺官進饌。大樂作。饌至案、樂止。饌訖。贊出圭。徹卓。賓復位。鳴贊贊受敕戒。禮部官啟王詣受敕戒位。禮部官鴻臚寺卿引

王降自西階、由東階詣拜位立。樂作。引禮序班引宣敕戒官至庭中、西向立。樂止。稱有制。鳴贊贊王跪。宣敕戒。 【 詞與前同】 樂作。

王俯伏、興、四拜、興。樂止。鴻臚寺卿啟禮畢。持節官捧節出。

王送出門外。節行至階下。內侍引

王還帷中、釋袞冕、具翼善冠服回宮。持節及賓贊宣敕戒等官復命。是日、王具冕服謁祭

奉先殿。用樂行禮如常儀。仍具冕服謁見

皇太后畢。謁見

皇上

皇后、俱行五拜三叩頭禮。次謁

皇妃

東宮及妃、各行四拜禮。皆用樂。次日早、皇上常服陞金臺。百官常服稱賀。致詞云、皇子某王冠禮已成。禮當稱賀。行五拜三叩頭禮畢。是日朝罷、司禮監請

王具常服、詣

奉天門前東廡坐。百官常服、行四拜禮 【 嘉靖二十八年、　裕王　景王冠禮、萬曆五年、　潞王冠禮、儀俱同。但賓自致祝、不用宣祝官。百官稱賀俱吉服】








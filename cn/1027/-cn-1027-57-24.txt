范祖禹　和钱穆父尚书蒋颖叔侍郎从驾景灵宫二首

紫嵩清洛映重堙，旧隐荒芜白发新。

麋鹿未能驯野性，鸾凰何敢望前尘。

分班拜舞趋文陛，扈跸赓歌纪庆辰。

共助成王朝太室，惭非史佚奉明禋。

范祖禹

范祖禹　和钱穆父尚书蒋颖叔侍郎从驾景灵宫二首

寝庙威神挟正元，初晨天仗下端门。

寒生碧瓦气葱郁，日丽琱舆景晏温。

霜露感时知世远，星辰拱极见君尊。

自怜多病思归客，唯有山川役梦魂。

范祖禹


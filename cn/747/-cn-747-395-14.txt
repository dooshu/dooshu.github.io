○对卒史有文学判

〈有司选择，卒史有文学掌故备员，有比百石已上诵多者先求之，不得，讼如功令。〉

学以从政，位将录贤，必考微言，以登稍食。询诸汉制，或渐通班；按彼周官，须当下秩。若业同晁错，才比匡衡，多闻阙疑，果行育德。三坟五典，顾倚相而无惭；七略九流，仰刘歆而可继。固宜虚位，允应旁求，实乖与善之情，而启多讼之诉。含光易退，则鬼归於讼者；推诚应物，复过在於有司。傥其诵过万言，加以通识千古，与能从事，可不务乎？

阎伯

伯，开元时官华州郑县尉。天宝中迁吏部郎中，出为袁州刺史，历抚州。徵拜户部侍郎，未至卒。


◎杨侃

侃，字士业。椿兄播之子。熙平中，袭父爵华阴伯。历汝南王悦太尉、骑兵参军，杨州刺史长孙稚录事参军，进统军。又为叔父椿雍州录事参军，带长安令。寻除镇远将军、谏议大夫，为长孙稚行台左丞，转通直散骑常侍。建义初，为冠军将军、东雍州刺史。又除中散大夫，为都督镇潼关。还朝除右将军、岐州刺史。元颢内逼，行北中郎将。除镇军将军、度支尚书、兼给事黄门侍郎、敷西县开国公。加征东将军、金紫光禄大夫，进爵济北郡开国公。除侍中，加卫将军、右光禄大夫。普泰元年，为尔朱天光所害。太昌初，赠车骑将军、仪同三司、幽州刺史。


128　喪服禮蘇軾朱熹説不同


「康王釋喪服而被衮冕，且受黄朱圭幣之獻。諸儒以爲禮之變，蘇氏以爲失禮。」案：以上潘子善問辭。朱文公答謂：「天子諸侯之禮，與士庶人不同，故孟子有『吾未之學』之語。如伊訓『元祀十二月朔，奉嗣王祇見厥祖』，固不可用凶服矣。漢、唐即位行册禮，君臣亦皆吉服，追述先帝之命，以告嗣君。朱子自注云：「韓文外集順宗實録中有此事可考。」蓋易世傳授，國之大事，當嚴其禮也。」下云：「而王侯以國爲家，雖先君之喪，猶以爲己私服也。五代以來，此禮不講，則始終之際，殊草草矣。」蔡氏書傳取蘇氏而不用文公之説。愚觀孝宗初上太上帝后尊號，有欲俟欽宗服除奉册者，林黄中議：「唐憲宗上順宗册，在德宗服中，謂行禮無害，第備樂而不作可也。」何云：「尤得之。」劉韶美閻按：「韶美，名儀鳳，普州人，時官禮部員外郎。」議曰：「唐自武德高祖年號。以來，皆用易月之制，既葬之後，謂之無服。群臣上尊號，亦多在即位之年，與本朝事體大相遠也。」觀韶美之言，則文公語録所云「漢、唐册禮」，乃一時答問，未爲定説也。

【何云】朱子語録特恥其説發自蘇氏耳。

【閻按】蘇氏之説非是。羅敦仁尚書是正正之曰：「案禮三年之喪，越紼而行事者有四，郊其一也。夫郊必兖冕大裘，則三年之喪，既成服，亦有時釋之而即吉矣。受顧命，見諸侯，獨不可以冕服乎？嗟乎，謂三年之喪既成服釋之而即吉，無時而可，而勢不行也。于是乎以日易月之制起，謂之權制。不忍數刻之嫌，而安終身之痛，不知其可也。君子以是知删書録顧命之意深也。」

【元圻案】東坡書傳曰：「『成王崩〔一〕，未葬，君臣皆冕服，禮歟？』曰：『非禮也。』『謂之變禮可乎？』曰：『不可。禮變於不得已，嫂非溺終不援也。三年之喪，既成服，釋之而即吉，無時而可者。曰成王顧命，不可以不傳；既傳，不可以喪服受也。』曰：『何爲其不可也？』『孔子曰：「將冠，子未及期日，而有齊衰大功之喪，則因喪服而冠。」』『冠，吉禮也，猶可以喪服行之，受顧命，見諸侯，獨不可以喪服乎？』『太保使太史奉册，授王于次，諸侯入哭於路寢，而見王於次；王喪服受教戒諫，哭踊答拜。聖人復起，不易斯言矣。』」〇陳氏書集傳纂疏引陳氏傅良曰：「釋冕反喪服，東坡疑之，惜疑之而不加察也。召、畢皆盛德，又老於更事，豈不知禮？蓋身見周公以叔父之親，擁輔太子，而流言之變，起於兄弟，非周公之忠誠，社稷岌岌乎殆哉矣。故於康王之立，特爲非常之禮，迎之南門，衞之干戈，奉之册書，被之冕服，而又率諸侯北面朝之，以與天下共立新君，使曉然知定向而無疑，其意遠矣。蓋自秦、漢而下，授受成於宫闈之曖昧，而擁立出於一人之予奪，禍天下國家不少，然後知二公之老練，坐鎮安危之機，送往事居，中外無間，未易以泥常論也。」〇韓文公順宗實録：「貞元二十一年癸巳，德宗崩。丙申，上即位太極殿。册曰：『維貞元二十一年，歲次乙酉，正月辛未朔，二十三日癸巳〔二〕，皇帝若曰』云云。二十四日，宣遺詔，上縗服見百寮。癸卯，朝百寮于紫宸門。」〇宋史劉儀鳳傳：「孝宗受禪，議上光堯壽聖尊號册寶，有欲俟欽宗服除者，太常博士林栗謂服中不必避。儀鳳獨上議，乞候終制。議雖是其言，竟用栗議。」〇林黄中，名栗，福清人。宋史有傳。

〔一〕「成王」，原作「武王」，據四庫本書傳卷一七周書顧命改。

〔二〕「二十三」，原作「三十二」，據叢書集成初編本順宗實録卷一改。






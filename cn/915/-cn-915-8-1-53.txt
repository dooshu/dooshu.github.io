◇与褚渊袁粲书

下官常人，志不及远。随运推斥，妄践非涯，才轻任重，夙宵冰惕。近值国危，含气同奋，况在下官，宁吝身命。履冒锋炭，报效恒理，而褒嘉之典，偏见甄沐，贵登端戎，秩加爵士，瞻言霄衢，魂神震坠。下官奉上以诚，率性无矫，前後忝荷，未尝固让。至若今授，特深忄匡迫。实以衔恩先旨，义兼陵阙，识蔽防萌，宗戚构祸，引诮归咎，既已颜，乃复乘灾求幸，藉乱取贵，斯实国之耻，非臣子所忍也。且荣不可滥，龙不可昧，乞蠲中候，请停增邑，庶保止足，输效淮湄。如使伐匈奴，凯归反旆，以此受爵，不复固辞矣。（《南齐书·褚渊传》。元徽二年，太祖既平桂阳，迁中领军领南兖州，增户邑。太祖固让，与渊及卫军袁粲书。）


○送廖道士序

五岳于中州，衡山最远。南方之山，巍然高而大者以百数，独衡为宗。最远而独为宗，其神必灵。衡之南八九百里，地益高，山益峻，水清而益驶，其最高而横绝南北者岭。郴之为州，在岭之上，测其高下，得三之二焉，中州清淑之气，于是焉穷。气之所穷，盛而不过，必蜿扶舆磅礴而郁积。衡山之神既灵，而郴之为州，又当中州清淑之气，蜿扶舆磅礴而郁积，其水土之所生，神气之所感，白金、水银、丹砂、石英、钟乳，橘柚之包，竹箭之美，千寻之名材，不能独当也。意必有魁奇、忠信、材德之民生其间，而吾又未见也。其无乃迷惑溺没于佛老之学而不出耶？廖师郴民，而学于衡山，气专而容寂，多艺而善游，岂吾所谓魁奇而迷溺者耶？廖师善知人，若不在其身，必在其所与游。访之而不吾告，何也？于其别，申以问之。


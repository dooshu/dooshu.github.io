书姑苏杂咏后

乡先生太史髙公季迪所着姑苏杂咏一编古今诸体咸备论者谓可考见呉中故实不徒诗之工而已公既坐魏守事以卒同时有周正道者亦作杂咏于公颇肆诋訾又摘龙门一诗谓其身贻党祸所行非所言余窃惑之方公之在朝也与魏守寔同事史局及魏来治苏因与往还岂有意为李膺之客者哉夫士之处世其所遇祸福大抵有幸不幸如太史者君子哀而不讥也正道所云亦少恕哉若其辞视公孰为工拙则知诗者必能辨之里人某重刻公杂咏以传余为题其后


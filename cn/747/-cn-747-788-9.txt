○授孙范青州节度使制

门下。作朝廷之巨屏，实利建侯；委兵旅之大权，必先谋帅。况地雄北海，境接东莱。任贡盐，俗尚经传。所付至重，擢才惟难。守太府卿孙范，文学传家，清贞励己。以词律振迹，用吏理扬名。周旋台阁之间，浃洽休嘉之称。连分符竹，出抚蒸黎。所至皆号为循良，秉心不爽於诚信。洎徵还朝籍，服在大僚。物情与能，公论弥畅。俾列象河之位，仍司长府之殷。出纳有程，帑藏无耗。念此勤效，爰议酬劳。乃眷全齐，名高中域。州实分於伯禹，化则起於太公。具五方之人，成一都之会。其所抚制，必俟通明。夫务穑劝分之谓勤，秣马训兵之谓备。保大定功之谓德，救患睦邻之谓仁。率彼三军，行兹四美。藩垣东夏，羽卫中邦。勤修武经，静致俗阜。先副朝奖，用答予知。既超郑默之官，又进周昌之秩。皆谓殊宠，伫闻休声。可检校左散骑常侍青州节度使。


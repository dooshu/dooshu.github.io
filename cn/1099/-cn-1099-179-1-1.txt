○請正大禮疏 【 大禮】

臣聞古替帝王、莫不以孝治天下、經曰、事父孝、故事天明、事母孝、故事地察、未聞有以非禮之禮奪父子之倫、而能事天地、主百神、有為於天下者也、仰惟　陛下遵　太祖高皇帝兄終弟及之訓、奉　武宗毅皇帝遺詔付託之重、率見　九廟、則　陛下為　憲宗純皇帝子孫。　孝宗敬皇帝之姪。　興獻帝之子。武宗之弟。倫敘當立。秩然不待文飾者矣。夫何　即位以來、尊崇之典未正、純孝之心未伸、禮官失考典章、故遏絕　陛下純孝之心、而強附末世不同之故事、納　陛下於與為人後之非、而滅　武宗十有六年之統、泯遺詔禪授之旨、而奪　興獻帝不可奪之嫡宗、且使　興國太后、處、　慈壽皇太后之間禮莫之盡、三綱頓廢、非常之變也、且　孝宗有　武宗為之子。承統久矣。何為而為之立後乎。　武宗一統神器。不失尺寸。以付之　陛下。亦何忍不繼其統乎。　陛下之心、必不能一日安者、而左右獻納、不聞有所陳列、何也、蓋自進士張璁、主事霍韜上議、論者不察、指為媚上干進、飛語播騰、足以箝達禮者之口、故臣聞有為　陛下修書論辨於執政者矣、有為　陛下謀立論傳之後世者矣、然終不敢以聞、豈皆不畏　陛下、不畏天命、不畏聖人之言、而獨畏二三執政者與、臣以此惟後世強臣乘其君之闇弱、故有以黑為青、使人莫敢議其非者、今以　陛下之明聖、而容有若是哉、夫要君者無上、非聖人者無法、非孝者無親、二三執政雖愚。而敢犯罔上之誅如是邪此言也于楊新都不為巳其之辭亦本意如此耳亦年老之人考於禮則昏又倉卒立論不能無失而達禮者不欲遽論其誤。遂因循至今日爾。切念　陛下在　興國太后之側、觸事興情、慨　興獻帝弗祀三年矣、拊心出涕、不知其幾、而臣子乃晏然自以為是、豈一體之義乎臣不知三公何以論道而卿大夫百執事何以將順　陛下明明德於天下也故臣願　陛下速發明詔以答天下之心必稱情立文循名考實稱　考宗曰皇伯考稱　興獻帝曰皇考而別立廟於太內則所謂事天明矣正興國太后之禮定為聖母之稱則所謂事地察矣稱　武宗以皇兄繼其統而不泯其傳焉則一改詔而天下萬世之為父子君臣者定至於前說之謬則有不足辨者何也彼所執不過宋濮王議耳臣按宋臣范純仁告英宗曰陛下昨受仁宗詔命親許為仁宗子至於封爵悉用皇子故事與入繼之主事體不同則宋臣之論亦自有別今　陛下奉　太祖高皇帝訓入繼大統果曾親受　孝宗詔而為之子乎果曾親許為孝宗子而封爵悉用皇子故事乎則　陛下非為人後而為入繼之主也明矣然則尊　興獻帝為天子父尊　興國太后為天子母所謂本諸身徵諸庶民考諸三王而不謬建諸天地而不悖質諸鬼神而無疑百世以俟聖人而不惑者也臣久欲以請近者復得見都御史席書吏部主事方獻夫二臣之疏以為　陛下必惕然更改有無待臣之言者既而久不見報豈　陛下未之覽耶抑二臣將上而中止耶臣故不敢愛死再申前說切惟非天子不議禮天下有道禮樂自天子出伏望　陛下奮然裁斷將二臣之疏付之禮官如禮官自知其非則　陛下固當容之矣如復執前說果於遂非則當令臣等面質臣等所論果非天理人心甘當萬死議者果出強附則其倨傲無禮亦已甚矣豈聖世所可容耶


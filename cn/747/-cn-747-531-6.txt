○谢赐新火及新茶表

臣某言：中使至，奉宣圣旨，赐臣新茶二斤者。慈泽曲临，恩波下浃，光烛闾里，荣加贱微，惊欢失图，荷戴无力。臣某中谢。臣庸琐无堪，谬参风宪，旷官尸禄，已涉岁年。窃位妨贤，心知不可。陛下宏上天之私覆，回白日之馀光。锡贡颁荣，布芳新於令节；钻燧改火，烛幽昧於蓬门。既荷惟新之恩，更沐时珍之赐，将何以仰申裨补，俯效涓埃？惟当焚灼丹诚，激励愚鲁。况先朝之恩未报，陛下之泽又深，省分循涯，伏增陨越。无任感戴屏营之至。


○令京官五品以上及诸州总管刺史各举一人诏

择善任能，救民之要术；推贤进士，奉上之良规。自古哲王，宏风阐教，设官分职，惟才是与。然而岩穴幽居。草莱僻陋，被褐怀珠，无因自达。实资选众之举，固藉左右之容，义自搜扬，理宜精擢。是以贡士有适，爰致加锡之隆，无益於时，必贻贬黜之咎。末叶浇伪，名实相乖，取非其人，滥居班秩，流品所以未穆，庶职於是隳废。朕膺图驭宇，宁济兆民，思得贤能，用清治本。招选之道，宜革前弊；惩劝之方，式加常典。苟有才艺，所贵適时，洁己登朝，无嫌自进。宜令京官五品以上及诸州总管刺史举一人，其有志行可录，才用未申，亦听自己具陈艺能，当加显擢，授以不次。赏罚之科，并依别格。所司颁下，详加搜别，务在奖纳，称朕意焉。


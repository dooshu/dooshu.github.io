蚊


蚊吮人血以活，蚤亦吮人血以活。然蚊之啮人，每被人击死；蚤则到处纵跃，人不易捉获之。乃笑蚊曰：“汝枉具两翅，何竟不能自保其躯也？”蚊亦不自解，就问于蜰虫。虫曰：“子何不自量耶？子之所为，英雄之所为也，将啮人，则先扬其声。故人得以自为之备，俟子之来而击之。若夫蚤之啮人，必潜行而至，猛龁一口，即一跃而逝。人又何从而捕之？此滑贼之行径也。世风日下，滑贼幸免，而英雄途穷，大抵然矣，何独于汝耶！”






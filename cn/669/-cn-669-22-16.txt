54　河間獻王之言見説苑　河間獻王弘揚聖人之道　司馬光贊河間獻王


河間獻王之言，惟見於説苑。何云：「獻王之言，亦見春秋繁露。」謂：「堯存心於天下，加志於窮民，痛萬姓之罹罪，憂衆生之不遂也。有一民飢，則曰此我飢之也。有一人寒，則曰此我寒之也。一民有罪，則曰此我陷之也。仁昭而義立，德博而化廣，故不賞而民勸，不罰而民治。先恕而後教，是堯道也。」又曰：「禹稱『民無食，則我不能使也；功成而不利於人，則我不能勸也』。故疏河以導之，鑿江通於九派，釃五湖而定東海，民亦勞矣，然而不怨苦者，利歸於民也。」見君道篇。又曰：「湯稱『學聖王之道，譬如日焉；静居獨思，譬如火焉』。夫捨學聖王之道，若捨日之光。獨思，若火之明也，可以見小，未可用大知，惟學問可以廣明德慧也。」又曰：「管子稱『倉廩實，知禮節；衣食足，知榮辱』。夫穀者，禮義所以行，而人心所以安也。尚書『五福』，以富爲始。子貢問爲政，孔子曰：『富之，既富乃教之。』此治國之本也。」見建本篇。司馬公爲獻王贊，謂：「用其德，施其志，帝王之治復還，其必賢於文、景遠矣。」

【閻按】欲以河間獻王德代杜子春祀兩廡，以有功周禮爲最先。〇朱子云：「胡氏言使河間獻王爲君，董仲舒爲相，汲黯爲御史大夫，則漢治必盛。某謂如此差除，那裏得來？」〇河間獻王之言，亦見春秋繁露，謂：「衣服容貌者，所以説目也；聲言應對者，所以説耳也；好惡去就者，所以説心也。故君子衣服中而容貌恭，則目説矣；言理應對遜，則耳説矣；好仁厚而惡淺薄，就善人而遠僻圖，則心説矣。」

【全云】閻氏謂河間獻王當從祀孔廟，以其有功周禮爲最先，予謂獻王豈特有功周禮一經哉！以毛萇爲詩博士，則毛詩之傳，其功也；貫公爲春秋左氏博士，則左氏之傳，其功也。漢廷未立學官，河間已有博士，其功大矣。至其所集雅樂，武帝存而不御，以致元、成時鄭聲繁興。然王禹、宋曄猶能明其義者，使哀帝能立之學官，樂豈亡乎？

【元圻案】漢書景十三王傳：「河間獻王德，以孝景前二年立。脩學好古，實事求是。從民得善書，必爲好寫與之，留其真。所得書皆古文先秦舊書，周禮、尚書、禮、禮記、孟子、老子之屬，皆經傳説記，七十子之徒所論。其學舉六藝，立毛氏詩、左氏春秋博士。修禮樂，被服儒術，造次必於儒者。武帝時獻王來朝，獻雅樂，對三雍宫及詔策所問三十餘事。其對推道術而言，得事之中，文約指明。」〇司馬温公河間獻王贊曰：「景帝之子，十有四人，栗太子廢而獻王最長。嚮若遵大義，屬重器，用其德，施其志，必無神仙祠祀之煩，宫室觀遊之費，窮兵黷武之勞，賦役轉輸之敝，宜其仁豐義洽，風移俗變，焕然帝王之治復還，其必賢於文、景遠矣。」






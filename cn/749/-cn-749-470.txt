袁去华


去华字宣卿，奉新人。绍兴十五年（1145）进士。善化知县，又知石首县。有袁宣卿词一卷。

水调歌头

雪

云冻鸟飞灭，春意著林峦。姮娥何事，醉撼瑞叶落人间。斜入酒楼歌处，微褪茅檐烟际，窗户漾光寒。西帝游何许，翳凤更骖鸾。

玉楼耸，银海眩，倚阑干。渔蓑江上归去，浑胜画图看。三嗅疏枝冷蕊，索共梅花一笑，相对两无言。月影黄昏里，清兴绕吴山。

又

次黄舜举登姑苏台韵

吴门古都会，畴昔记曾游。轻帆卸处，西风吹老白蘋洲。试觅姑苏台榭，尚想吴王宫阙，陆海跨鳌头。西子竟何许，水殿漫凉秋。

画图中，烟际寺，水边楼。叫云横玉、须臾三弄不胜愁。兴废都归闲梦，俯仰已成陈迹，家在泽南州。有恨向谁说，月涌大江流。

又

天下最奇处，绿水照朱楼。三高仙去，白头千古想风流。跨海晴虹垂饮，极目沧波无际，落日去渔舟。蘋末西风起，橘柚洞庭秋。

记当年，携长剑，觅封侯。而今憔悴长安，客里叹淹留。回首洪崖西畔，随分生涯可老，卒岁不知愁。做个终焉计，谁羡五湖游。

又

次韵别张梦卿

一叶堕金井，秋色满蟾宫。婵娟影里，玉箫吹断碧芙蓉。缭绕宫墙千雉，森耸觚棱双阙，缥缈五云中。郁郁葱葱处，佳气夜如虹。

日华边，江海客，每从容。青钱万选，北门东观会留侬。堪叹抟沙一散，今夜扁舟何许，红蓼碧芦丛。无地寄愁绝，把酒酹西风。

又

送杨廷秀赴国子

博士用廷秀韵

笔阵万人敌，风韵玉壶冰。文章万丈光焰，论价抵连城。小试冯川三异，无数成阴桃李，寒谷自春生。奏牍三千字，晁董已销声。

玺书下，天尺五，运千龄。长安知在何处，指点日边明。看取纶巾羽扇，静扫神州赤县，功业小良平。翻笑凌烟阁，双鬓半星星。

又

定王台

雄跨洞庭野，楚望古湘州。何王台殿，危基百尺自西刘。尚想霓旌千骑，依约入云歌吹，屈指几经秋。叹息繁华地，兴废两悠悠。

登临处，乔木老，大江流。书生报国无地，空白九分头。一夜寒生关塞，万里云埋陵阙，耿耿恨难休。徙倚霜风里，落日伴人愁。

又

鸟影度疏木，天势入平湖。沧波万顷，轻风落日片帆孤。渡口千章云木，苒苒炊烟一缕，人在翠微居。客里更愁绝，回首忆吾庐。

功名事，今老矣，待何如。拂衣归去，谁道张翰为莼鲈。且就竹深荷静，坐看山高月小，剧饮与谁俱。长啸动林木，意气欲凌虚。

念奴娇

梅

蕊珠宫女弄幽妍，初著春心娇小。自白真香，浑胜似、姑射冰肌窈窕。带雪茅檐，临溪篱落，占却春多少。天寒日暮，有人愁绝行绕。

长记流水桥边，雨晴烟淡，袅一枝清晓。梦想经年开病眼，把酒风前一笑。花骨娇多，不禁人觑，只怕轻飞了。无端羌管，夜阑声入云杪。

又

和人韵

水边篱落独横枝，苒苒风烟岑寂。踏雪寻芳村路永，竹屋西头遥识。蕙草香销，小桃红未，醉眼惊春色。罗浮何处，断肠无限陈迹。

憔悴素脸朱唇，天寒日暮，倚琅玕无力。岁晚天涯驿使远，难寄江南消息。自笑平生，怜清惜淡，故国曾亲植。百花虽好，问还有恁标格。

又

竹阴窗户荐微凉，积雨郊墟新霁。万里飞云都过尽，天阙星河如洗。檐隙风来，流萤飘堕，苒苒还飞起。魂清骨冷，坐来衣润空翠。

堪笑丘壑闲身，儒冠相误，著青衫朝市。功业君看清镜里，两鬓于今如此。身外纷纷，倘来适去，到了成何事。人生一世，种瓜何处无地。

又

次郢州张推韵

满城风雨近重阳，云卷天空垂幕。林表初阳光似洗，屋角呼晴双鹊。香泽方熏，烘帘初下，森森霜华薄。发妆酒暖，殢人须要同酌。

老手为拂春山，休夸京兆扫，宫眉难学。客里清欢随分有，争似还家时乐。料得厌厌，云窗深锁，宽尽黄金约。不堪重省，泪和灯烬偷落。

又

九日

一番雨过一番凉，秋入苍崖青壁。昼日多阴，还又是、重九飘零江国。瘦水鳞鳞，长烟袅袅，枫叶千林赤。南山入望，为谁依旧佳色。

随分绿酒黄花，联镳飞盖，总龙山豪客。人世高歌狂笑外，扰扰于身何得。短髮萧萧，风吹乌帽，醉里从欹侧。明年虽健，未知何处相忆。

水龙吟

雪

晚来侧侧清寒，冻云万里回飞鸟。故园梦断，单于吹罢，房栊易晓。西帝神游，万妃缟袂，相看一笑。泛扁舟乘兴，蹇驴觅句，山阴曲、霸陵道。

舞态随风窈窕。任穿帘、儿童休扫。洛阳高卧，萧条门巷，悄无人到。供断诗愁，夜窗还共，陈编相照。念寒梅映水，匀妆弄粉，与谁争好。

又

次韵呈吕帅张漕

汉家经略中原，上游眷此喉衿地。风行雷动，无前伟绩，伊谁扬厉。玉帐筹边，绣衣给饷，江上增气。自武侯蜕迹，羊公缓带，功名事、更谁继。

方□长驱万里。笑谈间、生擒元济。非熊未兆，封留终在，同功异世。刻就丰碑，万山直下，不须沈水。要追攀二雅，流传千古，属骚人记。

又

九日次前韵

汉江流入苍烟，戍楼吊古临无地。清霜初肃，鹰扬隼击，青霄凌厉。新雁声中，夕阳影里，千崖秋气。念东篱采菊，龙山落帽，风流在、尚堪继。

引满松醪径醉。诵坡仙、临漳宵济。茱萸细看，明年谁健，空悲身世。儿辈何知，更休说似，登山临水。那纷纷毁誉，耳边风过，我何曾记。

满庭芳

八月十六日醴陵作

雨送凉来，风将云去，晚天千顷玻璃。婵娟依旧，出海较些迟。玉兔秋毫可数，疏星外、乌鹊南飞。今何夕，空浮大白，一笑共谁持。

团栾，成露坐，云鬟香雾，玉臂清辉。任短髭争挽，问我归期。三弄楼头长笛，愁人处、休苦高吹。沈吟久，搘支颐细数，四十九年非。

又

麦陇黄轻，桑畴绿暗，野桥新碧泱泱。怕春归去，莺语燕飞忙。风定闲花自落，穿幽径、拾蕊寻香。曾来处，孤云翠壁，依旧挂斜阳。

客愁，知几许，唯思径醉，谁与持觞。料文君衣带，为我偷长。苦忆新晴昼永，闲相伴、刺绣明窗。何时得，西风夜雨枕簟共新凉。

又

马上催归，枕边唤起，谢他闲管闲愁。正难行处，云木叫钩辀。似笑天涯倦客，区区地、著甚来由。真怜我，提壶劝饮，一醉散千忧。

人生，谁满百，闲中最乐，饱外何求。算苦无官况，莫要来休。住个溪山好处，随缘老、蜡屐渔舟。虽难比，东山绿野，得似个优游。

满江红

香雾空濛，檐牙外、流萤自照。夜向久、明河东畔，电飞云绕。错落疏星垂屋角，须臾万弩鸣林杪。渐翠竹、苍梧嫩凉生，惊秋早。

人语静，签声杳。珍簟冷，纱厨小。想云穿依旧，梦寻难到。雁足空来书断绝，眉头顿著愁多少。纵细写、琴心有谁知，朱弦悄。

又

滕王阁

画栋珠帘，临无地、沧波万顷。云尽敛、西山横翠，半江沉影。斜日明边回白鸟，晚烟深处迷渔艇。听棹歌、游女采莲归，声相应。

愁似织，人谁省。情纵在，欢难更。满身香犹是，旧时荀令。宦海归来尘扑帽，酒徒散尽霜侵鬓。最愁处、独立咏苍茫，西风劲。

又

都下作

社雨初晴，烟光暖、吴山滴翠。望绛阙、祥云亏蔽，粉垣千雉。万柳低垂春似酒，微风不动天如醉。遍万井、嬉嬉画图中，欢声里。

嗟倦客，道傍李。看人事，槐根蚁。立苍茫俯仰，漫悲身世。靖节依然求县令，元龙老去空豪气。便乘兴、一叶泛沧浪，吾归矣。

兰陵王

郴州作

晓阴薄。隔屋呼晴噪鹊。长烟袅、轻素望中，林表初阳照城郭。秋容自寂寞。清浅溪痕旋落。桥虹外，明嶂万重，云木千章映楼阁。

天涯信飘泊。漫水绕郴山，尺素难托。文园多病宽衣索。最长笛声断，画阑凭暖，黄昏前后况味恶。甚良宵闲却。

辽邈。误行乐。料恨寄徽弦，心倦梳掠。西风满院垂帘幕。对千里明月，五更悲角。归期秋尽，尚未定，怎睡著。

又

次周美成韵

小桥直。林表遥岑寸碧。斜阳外、霞绚晚空，一目千里总佳色。初寒遍泽国。投老依然是客。功名事，云散鸟飞，匣里青萍漫三尺。

重来怆陈迹。又水褪沙痕，风满帆席。鲈肥莼美曾同食。听虚阁松韵，古墙竹影，参差犹记过此驿。傍溪南山北。

悲恻。暗愁积。拥绣被焚香，谁伴孤寂。追寻恩怨无穷极。正难续幽梦，厌闻邻笛。那堪檐外，更夜雨，断又滴。

六州歌头

渊明祠

柴桑高隐，邱壑岁寒姿。北窗下，羲黄上，古人期。俗人疑。束带真难事，赋归去，吾庐好，斜川路，携筇杖，看云飞。六翮冥冥高举，青霄外、矰缴何施。且流行坎止，人世任相违。采菊东篱。

正悠然、见南山处，无穷景，与心会，有谁知。琴中趣，杯中物，醉中诗。可忘机。一笑骑鲸去，向千载，赏音稀。嗟倦翼，瞻遗像，是吾师。门外空馀衰柳，摇疏翠、斜日辉辉。遣行人到此，感叹不胜悲。物是人非。

瑞鹤仙

郊原初过雨。见败叶零乱，风定犹舞。斜阳挂深树。映浓愁浅黛，遥山眉妩。来时旧路。尚岩花、娇黄半吐。到而今，唯有溪边流水，见人如故。

无语。邮亭深静，下马还寻，旧曾题处。无聊倦旅。伤离恨，最愁苦。纵收香藏镜，他年重到，人面桃花在否。念沈沈、小阁幽窗，有时梦去。

荔枝香近

晓来丹枫过雨，净如扫。霜空横雁，寒日翻鸦，惊嗟岁月如流，更被酒迷花恼。转眼吴霜，点鬓催老。

细思欢游旧事，还自笑。断雨残云，都总似、梦初觉。锦鳞书断，宝箧香销向谁表。尽情说似啼鸟。

卓牌子近

曲沼朱阑，缭墙翠竹晴昼。金万缕、摇摇风柳。还是燕子归时，花信来后。看淡净洗妆态，梅样瘦。春初透。

尽日明窗相守。闲共我焚香，伴伊刺绣。睡眼腾别作“瞢”腾，今朝早是病酒。那堪更、困人时候。

剑器近

夜来雨。赖倩得、东风吹住。海棠正妖饶处。且留取。悄庭户。试细听、莺啼燕语。分明共人愁绪。怕春去。

佳树。翠阴初转午。重帘未卷，乍睡起、寂寞看风絮。偷弹清泪寄烟波，见江头故人，为言憔悴如许。彩笺无数。去却寒暄，到了浑无定据。断肠落日千山暮。

木兰花慢

用韩幹闻喜亭柱间韵

□中原望眼，正汉水、接天流。渐霁雨虹消，清风面旋，借我凉秋。草庐旧三顾处，但孤云、翠壁晚悠悠。唯有兰皋解佩，至今犹话离愁。

迟留。叹息此生浮。去去老沧洲。念岁月侵寻，闲中最乐，饱外何求。功名付他分定，也谁能、伴得赤松游。尊酒相逢，更莫问侬，依旧狂不。

八声甘州

正阴阴、夏木听黄鹂，百啭语惺忪。乍钩窗意适，临池倒影，竹树青葱。翠盖红妆窈窕，香引一帘风。向晚追凉处，月挂梧桐。

何处楼头吹笛，渐玉绳低侧，河汉横空。想调冰雪藕，清夜与谁同。贮离愁、难凭梦寄，纵遣书、何日有征鸿。房栊静，伴人孤寂，唯有鸣蛩。

宴清都

暮雨消烦暑。房栊□、顿觉秋意如许。天高云杳，山横绀碧，桂华初吐。空庭静掩桐阴，更苒苒、流萤暗度。记那时、朱户迎风，西厢待月私语。

佳期易失难重，馀香破镜，虽在何据。如今要见，除非是梦。几时曾做。人言雁足传书，待尽写、相思寄与。又怎生、说得愁肠，千丝万缕。

倾杯近

邃馆金铺半掩，帘幕参差影。睡起槐阴转午，鸟啼人寂静。残妆褪粉，松髻欹云慵不整。尽无言，手挼裙带绕花迳。

酒醒时，梦回处，旧事何堪省。共载寻春，并坐调筝何时更。心情尽日，一似杨花飞无定。未黄昏，又先愁夜永。

长相思

叶舞殷红，水摇瘦碧，隐约天际帆归。寒鸦影里，断雁声中，依然残照辉辉。立马看梅。试寻香嚼蕊，醉折繁枝。山翠扫修眉。记人人、蹙黛愁时。

叹客里、光阴易失，霜侵短鬓，尘染征衣。阳台云归后，到如今、重见无期。流怨清商，空细写、琴心向谁。更难将、愁随梦去，相思惟有天知。

风流子

吴山新摇落，湖光净、鸥鹭点涟漪。望一簇画楼，记沽酒处，几多鸣橹，争趁潮归。瑞烟外，缭墙迷远近，飞观耸参差。残日衫霞，散成锦绮，怒涛推月，辗上玻璃。

西风吹残酒，重门闭，深院露下星稀。肠断凭肩私语，织锦新诗。想翠幄香消，都成闲梦，素弦声苦，浑是相思。还恁强自开解，重数归期。

侧犯

篆销馀馥，烛堆残蜡房栊晓。寒峭。看杏脸羞红、尚娇小。游蜂静院落，绿水摇池沼。闲绕。翠树底、搘颐听啼鸟。

愁风怕雨，弹指春光了。音信杳。最堪恨、归雁过多少。困倚孤眠，昼长人悄。睡起依然，半窗残照。

贺新郎

晓色明窗绮。耿残灯、寒生翠幕，鸟啼人起。一夜西园新雨过，细草闲花似洗。漾澜影、柳塘春水。闲昼双飞归来燕，正东风、漫漫吹桃李。还是个，闷

天气。

回廊小院帘垂地。想连天、芳草萋迷，短长亭外。愁到春来依然在，旧事浑如梦里。又生怕、人惊憔悴。楼上谁家吹长笛，向曲中、说尽相思意。三弄处，寸心碎。

红林檎近

森木蝉初噪，淡烟梅半黄。睡起傍檐隙，墙梢挂斜阳。鱼跃浮萍破处，碎影颠倒垂杨。晚庭谁与追凉。清风散荷香。

望极霞散绮，坐待月侵廊。调冰荐饮，全胜河朔飞觞。渐参横斗转，怀人未寝，别来偏觉今夜长。

垂丝钓

江枫秋老。晓来红叶如扫。暮雨生寒，正北风低草。宾鸿早。乱半川残照。伤怀抱。

记西园饮处，微云弄月，梅花人面争好。路长信杳。度日房栊悄。还是黄昏到。归梦少。纵梦归易觉。

安公子

弱柳丝千缕。嫩黄匀遍鸦啼处。寒入罗衣春尚浅，过一番风雨。问燕子来时，绿水桥边路。曾画楼、见个人人否。料静掩云窗，尘满哀弦危柱。

庾信愁如许。为谁都著眉端聚。独立东风弹泪眼，寄烟波东去。念永昼春闲，人倦如何度。闲傍枕、百啭黄鹂语。唤觉来厌厌，残照依然花坞。

蓦山溪

次陈帅用曹元宠梅花韵

蕊珠宫阙，西帝陈嫔御。语笑梦中香，叹罗浮、几番春暮。江南岁晚，垂地冻云黄，修竹外，一枝斜，流水桥边路。

小桃半吐。羞得无藏处。不怕雪霜欺，最难禁、豪风横雨。当年诗兴，犹自记扬州，今老矣，客天涯，还认何郎否。

一丛花

东风吹恨著眉心。金约瘦难任。西窗翦烛浑如梦，最愁处、南陌分襟。香歇绣囊，尘生罗幌，憔悴到如今。

小花幽院夜沈沈。凉月转槐阴。拂墙树动开朱户，又赢得、愁与更深。青翼不来，征鸿难倩，流怨入瑶琴。

雨中花

按调乃满路花

江上西风晚。野水兼天远。云衣拖翠缕，易零乱。见柳叶满梢，秀色惊秋变，百岁今强半。两鬓青青，尽著吴霜偷换。

向老来、功名心事懒。客里愁难遣。乍飘泊、有谁管。对照壁孤灯，相与秋虫叹。人间事，经了万千，这寂寞、几时曾见。

谒金门

春索寞。楼上晚来风恶。午醉初醒罗袖薄。护寒添翠幕。

愁里花时过却。闲处泪珠偷落。憔悴只羞人问著。镜中还自觉。

又

深院闭。漫漫东风桃李。芳草萋迷烟雨细。秦楼何处是。

还是伤春意味。闲却踏青天气。折得海棠双蒂子。无言心自喜。

又

春寂寂。尽日蜂寻窗隙。隔叶黄鹂声历历。满庭芳草碧。

相对熏炉象尺。新睡觉来无力。几日郎边无信息。闲拈双六掷。

又

归鸟急。照水斜阳红湿。篷底夜凉风露入。藕花香习习。

点滴城头漏涩。凄断草间虫泣。新恨旧愁眉上集。月斜还伫立。

又

烟水阔。夜久风生蘋末。东舫西船人语绝。四更山吐月。

客里光阴电抹。不记离家时节。楼上单于听未彻。又催征棹发。

又

云障日。檐外雪销残滴。画阁红炉窗户窄。博山烟穗直。

酒入横波滟溢。羞得梅无颜色。乡有温柔元未识。更从何处觅。

又

清汉曲。天际落霞孤鹜。幽草墙阴秋更绿。倚檐三两竹。

绣被焚香独宿。梦绕绿窗华屋。何日明眸光射目。夜阑更秉烛。

金蕉叶

涛翻浪溢。调停得、似饧似蜜。试一饮、风生两腋。更烦襟顿失。

雾縠衫儿袖窄。出纤纤、自传坐客。觑得他、烘地面赤。怎得来痛惜。

又

行思坐忆。知他是、怎生过日。烦恼无、千万亿。诮将做饭吃。

旧日轻怜痛惜。却如今、怨深恨极。不觉长吁叹息。便直恁下得。

又

江枫半赤。雨初晴、雁空绀碧。爱篱落、黄花秀色。带零露旋摘。

向晚西风淡日。髮萧萧、任从帽侧。更莫把、茱萸叹息。且更持大白。

又

沉烟篆曲。可庭轩、翠梧荫绿。挂晚景、寒林数幅。对冰盘莹玉。

印枕娇红透肉。眼偷垂、睡犹未足。试纤手、清泉戏掬。看风动槛竹。

清平乐

嫩凉新霁。明月光如洗。长笛一声烟际起。人在危楼独倚。

夜深风露娟娟。抱琴谁和流泉。只有乘鸾仙子，见人愁绝无眠。

又

春愁错莫。风定花犹落。鬥草踏青闲过却。乳燕鸣鸠自乐。

行人江北江南。满庭萱草毵毵。且恁亡忧可矣，只他怎解宜男。

又

赠歌者

移商换羽。花底流莺语。唱彻秦娥君且住。肠断能消几许。

劝觥斜注微波。真情著在谁那。只怕如今归去，酒醒无奈愁何。

又

赠游簿侍儿

长条依旧。不似章台柳。见客入来和笑走。腻脸羞红欲透。

桃花流水茫茫。归来愁杀刘郎。尽做风情减尽，也应未怕颠狂。

又

春衫袖窄。烛底横波溢。困倚屏风无气力。故故停歌驻拍。

夜深满劝金杯。曲中偷送情来。归去十分准拟，今宵梦里阳台。

又

瑞香

争妍占早。只有梅同调。紫晕丁香青盖小。比似横枝更好。

日烘锦被熏香。老夫恼得颠狂。把酒花前一笑，醉乡别有风光。

柳梢青

草底虫吟。烟横水际，月澹松阴。荷近香浓，竹深凉早，销尽烦襟。

髮稀浑不胜簪，更客里、吴霜暗侵。富贵功名，本来无意，何况如今。

又

建康作

白鹭洲前，乌衣巷口，江上城郭。万古豪华，六朝兴废，潮生潮落。

信流一叶飘泊。叹问米、东游计错。老眼昏花，吴山何处，孤云天角。

又

长桥

天接沧浪。晴虹垂饮，千步修梁。万顷玻璃，洞庭之外，纯浸斜阳。

西风劝我持觞。况高栋、层轩自凉。饮罢不知，此身归处，独咏苍茫。

又

钓台。绍兴甲子赴试南宫登此，今三十

三年矣

一水萦回。参天古木，夹岸苍崖。三十三年，客星堂上，几度曾来。

眼看变化云雷。分白首、烟波放怀。细细平章，钓台毕竟，高似云台。

菩萨蛮

流苏宝帐沈烟馥。寒林小景银屏曲。睡起鬓云松。日高花影重。

沈吟思昨梦。闲抱琵琶弄。破拨错成声。春愁著莫人。

又

送刘帅

重湖草木威名熟。儿童犹唱平郴曲。宴寝静愔愔。恩波湘水深。

举头天尺五。稳步烟霄去。三柱黑头公。朔庭谈笑空。

又

杜省幹席上口占赋桃花菊

木犀开遍芙蓉老。东篱独占秋光好。还记笑春风。新妆相映红。

莫嫌彭泽令。不似刘郎韵。把酒赋新诗。花前知是谁。

又

西风送雨鸣庭树。嫩寒先到孤眠处。愁极梦频惊。马嘶天渐明。

千林枫叶赤。寒事催刀尺。树杪又斜阳。迢迢归路长。

思佳客

王宰席上赠歌姬

把酒听歌始此回。流莺花底语徘徊。神仙也许人间见，腔调新翻辇下来。

银烛ㄠ，玉山颓。谁言弱水隔蓬莱。绝胜想像高唐赋，浪作行云行雨猜。

又

飞燕双双掌上身。花光纷艳晚妆新。纤腰妙舞萦回雪，皓齿清歌遏住云。

欢卜夜，座添春。近前生怕主人嗔。主人见惯浑闲事，恼杀醒狂一个人。

又

七夕

宝阁珠宫夜未央。嫌迟怕晚不成妆。乞求鸟鹊填河汉，已早玉绳低建章。

笼月烛，闭云房。经年离恨不胜长。思量也胜姮娥在，夜夜孤眠不识双。

浣溪沙

庭下丛萱翠欲流。

梁间双燕语相酬。

日长帘底篆烟留。

金勒去遥芳草歇，

玉箫吹罢紫兰秋。

一年春事只供愁。

又

梅

玉骨冰肌比似谁。

淡妆浅笑总相宜。

一枝清绝照涟漪。

客意无聊花亦老，

风烟错莫雨垂垂。

溪边立马断肠时。

又

一夕高唐梦里狂。

云情雨意两茫茫。

袖间依约去年香。

乳燕鸣鸠闲院落，

垂杨芳草小池塘。

墙梢冉冉又斜阳。

山花子

成支使出侍姬，次穆季渊韵

雾阁云窗别有天。丰肌秀骨净娟娟。独立含情羞不语，总妖妍。

持酒听歌心已醉，可怜白髮更苍颜。红烛纱笼休点著，月中还。

蝶恋花

次韩幹梦中韵

细雨斜风催日暮。一梦华胥，记得惊人句。雾阁云窗歌舞处。翠峰青嶂无重数。

解佩江头元有路。流水茫茫，尽日无人渡。一点相思愁万缕。几时却跨青鸾去。

又

十二峰前朝复暮。空忆兰台，公子高唐句。断雨残云无觅处。古来离合归冥数。

咫尺明河无限路。牛女佳期，犹解年年渡。细写罗笺情缕缕。雁飞不到谁将去。

惜分飞

九日

平日悲秋今已老。细看秋光自好。风紧寒生早。漫将短髮还吹帽。

寂寞东篱人不到。只有渊明醉倒。一笑留残照。世间万事蝇头小。

又

雨过残阳明远树。树底鸣蝉无数。临水人家住。靠西便入江南路。

曲迳通幽深几许。翠竹短窗无暑。小立凭肩语。个中曾是孤眠处。

鹊桥仙

明眸皓齿，丰肌秀骨，浑是揉花碎玉。十分心事有谁知，暗恼得、愁红怨绿。

残云断雨，不期而会，也要天来大福。若还虚度可怜宵，便做下、来生不足。

又

七夕

牛郎织女，因缘不断，结下生生世世。人言恩爱久长难，又不道、如今几岁。

眼穿肠断，一年今夜，且做不期而会。三杯酒罢闭云房，管上得、床儿同睡。

诉衷情

荷花风细竹娟娟。新浴晚凉天。钩帘坐期素月，相对理朱弦。

歌扇底，舞裙边。旧因缘。忔憎模样，别没包弹，只欠心坚。

又

中秋微雨，入夜开霁，吕履谦座上赋此

晓来犹自雨冥冥。投晚却能晴。姮娥为谁著意，洗得十分明。

人自老，兔长生。酒徐倾。杯行到手，休更推辞，转眼参横。

相思引

皓齿清歌绝代音。眼波斜处寄情深。东风吹散，云雨杳难寻。

试手罗笺花样在，唾窗茸线暗尘侵。向来多事，触绪碎人心。

又

晓鉴燕脂拂紫绵。未忺梳掠髻云偏。日高人静，沈水袅残烟。

春老菖蒲花未著，路长鱼雁信难传。无端风絮，飞到绣床边。

点绛唇

登郢州城楼

楼槛凌风，四边浑是青山绕，水空相照。天末归帆小。

家在江南，三迳都荒了。何时到。暗尘扑帽。应被渊明笑。

又

徙倚虚檐，柳阴疏处看飞鸟。水平池沼。云影闲相照。

点翰舒笺，字密蝇头小。还揉了。路长山杳。寄得愁多少。

减字木兰花

梅

微红嫩白。照水横枝初摘索。

一梦扬州。客里相逢无限愁。

黄昏院落。细细清香无处著。

觅句持觞。鬓点吴霜不碍狂。

又

灯下见梅

灯前初见。冰玉玲珑惊眼眩。

艳溢香繁。绝胜溪边月下看。

铅华尽洗。只有檀唇红不退。

倾坐精神。全似当时一个人。

归字谣

归。目断吾庐小翠微。斜阳外，白鸟傍山飞。

又

归。随分家山有蕨薇。陶元亮，千载是吾师。

玉团儿

吴江渺渺疑天接。独著我、扁舟一叶。步袜凌波，芙蓉仙子，绿盖红颊。

登临正要诗弹压。叹老去、都忘句法。剧饮狂歌，清风明月，相应相答。

青山远

题王见几侍儿真

花竹亭轩。曲迳通幽小洞天。翠帏苒苒隔轻烟。锁婵娟。

画图初试春风面，消得东君著意怜。到伊歌扇舞裙边。要前缘。

玉楼春

垂鬟初学窥门户。妙舞妍歌俱独步。

引成密约笑言间，认得真情离别处。

潘郎两鬓今如许。纵得相逢知认否。

多时无雁寄书来，今夜倩风吹梦去。

踏莎行

醉捻黄花，笑持白羽。秋江绿涨迷平楚。燕鸿曾寄去年书，汉皋不记来时路。

天际归舟，云中烟树。兰成憔悴愁难赋。香囊钿合忍重看，风裳水佩寻无处。

南柯子

秋晚霜初肃，江寒雾未收。西风吹老白蘋洲。长笛一声、谁在水边楼。

带绿枨新破，真醇酒旋。簪花莫怪老人羞。直是黄花、羞上老人头。

虞美人

七夕悼亡

娟娟缺月梧桐影。云度银潢静。夜深檐隙下微凉。醒尽酒魂何处、藕花香。

鹊桥初会明星上。执手还惆怅。莫嗟相见动经年。犹胜人间一别、便终天。

忆秦娥

七夕

月照席。不知天上今何夕。今何夕。鹊桥初就，玉绳低侧。

暂时不见犹寻觅。那堪更作经年隔。经年隔。许多良夜，怎生闲得。

长相思

荷花香。竹风凉。万动声沉更点长。荧荧月半床。

好思量。恶凄惶。独立西厢花拂墙。如今空断肠。

东城引

陇头梅半吐。江南岁将暮。闲窗尽日将愁度。黄昏愁更苦。

归期望断，双鱼尺素。念嘶骑、今到何处。残灯背壁三更鼓。斜风吹细雨。








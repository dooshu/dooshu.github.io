【棹歌行】

王者布大化。配乾稽后只。（《宋书》误作祗。《广文选》同。）阳育则阴杀。晷景应度移。（一解）文德以时振。武功伐不随。重华舞干戚。有苗服从妫。（二解）蠢尔吴中（《宋书》作蜀。乐府同。）虏。凭江栖山阻。哀哉王士民。瞻仰靡依怙。（三解）皇上悼愍斯。宿昔奋天怒。发我许昌宫。列舟于长浦。（四解）翌日乘波扬。棹歌悲且凉。太（《宋书》作大。乐府同。）常拂白日。旗帜纷设张。（五解）将抗旄与钺。耀威于彼方。伐罪以吊民。清我东南疆。（将抗下为趋。乐府云。右一曲晋乐所奏。○《宋书》乐志。《乐府诗集》四十。《广文选》十三。《诗纪》十二。）


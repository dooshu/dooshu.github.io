◎杀尼姑弄

嘉善县北门，内有杀尼姑弄，莫知其所由名。相传弄中向有尼庵，一尼先与屠者私，复有他好，屠妒奸，乘夜入室杀之。希灭迹，支解其尸，纳诸袋负而出北门，将沉之河。时尚五更也，门者诘之，以婚家供神所宰对，遂混而出。至吊桥，瞥睹黑而胡者持刀立桥心，惧不敢过，往返踯躅数次，天渐明。乡人入市者，见袋口血漉漉下，询之，如对门者言。顾神色慌张，类有异，强解所负，视之，则一光圆女首，四肢分截，骇为尼尸也。号执赴官，一鞫吐实，按律处斩，而毁其庵。人遂以杀尼姑名弄云。按北门外柳洲亭有关圣庙，黑胡持刀者，盖周将军之灵，路截淫凶，俾无漏网，亦足见神威之显赫矣。


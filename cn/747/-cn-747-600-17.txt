○贺赦表

臣某言：伏奉今月一日制书，改大和十年为开成元年，大赦天下者。雷雨作解，人神悦随。泽及八荒，网开三面。臣某诚欢诚喜，顿首顿首。伏惟皇帝陛下，土承乾纲，下立人极。用含宏光大之德，副华夏会同之心。献岁改元，惟新景祚。先明首罪，次及群妖。述睿情以晓万方，施鸿霈以苏庶物。恤刑宥过，已责弛征。郡县之旧弊悉除，赋税之新规咸备。停藩方节献之礼，以惠疲人；回扌馀羡之财，以资京邑。命使展澄清之志，察言求谠直之材。弓旌贲於邱园，粟帛颁於耆艾。爰以初吉，御於明庭。德音一发於九天，和气骤周於四海。开物成务，实表於建元；应天顺人，永延於亿载。臣幸居近辅，先受殊恩，不获称庆阙庭，陪荣班次。众星列位，常拱北辰之尊；新岁月拜章，遥献南山之寿。无任跃屏营之至。


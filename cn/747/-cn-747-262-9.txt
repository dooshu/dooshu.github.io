○叶有道碑（并序）

昔者诞发老君，道纯天地；生德夫子，身负日月：且时宰不宗，主人勿用。矧乎埋照浚，潜盘穷山，幽姿蜕於尘容，素尚允於仙类：岂辟命行矣，爵服絷之而已哉！公讳国重，字雅镇，南阳叶县人也。自少典锡羡，高辛纂绪，隐唐重熙，后稷迈种，文王之允，食於沈；尹戌之子，载封於叶：受氏享国，大哉邈乎。逮祖乾昱，克壮其猷，永孚於德，堇户习隐，塞兑亿坤，硕肤长材，通理博艺。虽安车累至，而坚臣固辞，故庆祚克开，眉寿维永矣。厥考道兴，性守公庭，道敷邦国，居鬼从地，率神从天，受以怛之，飞符以比之，扼魍魉之邪，刘台台之祟：有足奇也。至於挥札落井，引弓贯革，特起五部，广推大馀，侯谁嗣哉？

先生灵承道宗，异闻训诱，弱丧文貌，幼尚纯笃，仙骨有象，童心不萌。专精五龙，遍游群岳，聪以知远，明以察微，达死生之占，体物气之变。尝以静贞动耗，息影归止，卧牝壑，林巢仙居，人绝不邻，道阻且右，独往幽胜，永歌隐沦。放保和，习虚致静，捃五石之髓，撷三芝之英。时哉不留，岁聿其逝，缁发纯漆，韶颜渥丹，事适元同，神与道媾，惟寂惟寞，不饮不食，数十载於兹。闻帝庭，骏发皇眷，简才受命，降尊加礼，将之以文马，速之以畅毂。先生盱眙长揖，挥手高谢曰：“自昔帝舜登庸，德辉允铄，光武继统，吏道孔嘉。且薛方逢萌，备外臣之礼；虞仲夷逸，终处子之业。岂垢俗疵物，偏贡介性？将探道慕类，坐致奇龄。”使者蓄无言之疑，申遂行之旨，周览庐室，躬省仓，考畴人之疆亩，讯家童之作业，皆俭以遵约，安能维始，味不甘口，色无养目：信以为著诚去伪，敢守难夺，顺风可即，强起曷至焉？遂虚觏复命，惭叹闻列，朝廷企其高，渴其道，聆嘉声而属想者，岂胜言哉？有司以天元书缺，星度官弛，亡五德之运，谬四时之分。荆鬼越祥，不知所咒；子亥母癸，乌识其原：皆乘遽远寻，请益传授，可谓绳诚列而曲直徵，衡诚悬而轻重立，粤惟博物君子，岂伊小说鲰生乎？呜呼！天不持久，人将复归，颓年迫於斯颐，远志屈於摧落。卜兆幽，托坟清林，逸人不追，国士靡宪，泉石沮色，乡县失声，岂无他人。惟子之故。

胤子慧明，赠银青光禄大夫歙州刺史。公罔替厥繇，代增其业，启秘之元津之洪波。道微若声，心麽若气，吹律爰，运历知天，屡下辟书，终不应命。孙子景龙观道士鸿胪卿越国公法善，幼得父书，早传成法，夤念有训，迈迹自身，读天下之书，备方外之术，火涤淫祀，剑诛群袄，恩开五君，名动四国。其入也，排金琐，谒紫庭，为帝傲吏；其出也，法玉京，坐元寺，作人宗师：故能大匠道门，家卿朝右，礼食轩座，寓直禁庐矣。尝以理气自强，登老益壮，虽莫景急节，而纯孝孔哀，是献封章，愿拜坟墓。有轸帝念，载形王言，神札以飞，传瑞发，群公帐饯，列蕃郊迎，朝章有辉，乡人皆庆。枉以末技，扬於孝心，惟先志以追远，立丰碑以纪德，夫何然？其词曰：

宗门素履，家代隐仙。道一相孕，薪火相传。黄公术在，赤水珠联。道开幽键，性与真筌。一门累祖，四世百年。抗迹岩，消声天地。卓尔遐举，蔼然高致。麝以臭焚，珠以明坠。人则有心，徵亦不至。保身匪俞，全朴为利。孝孙增业，明辟顺风。志尝无忝，事或不同。徵贤朝满，举逸山空。曷由高枕？克谢代工。测微达变，尽规纳忠。皇眷虽渥，孝思亦深。章服粲粲，传驷。载违廷阙，是展坟林。纪石追远，昭铭率心。孝终事立，荣殁宠今。遐超古始，永宪江南。


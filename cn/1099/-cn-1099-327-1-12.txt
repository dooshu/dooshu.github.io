○答應天巡撫宋陽山論均粮足民 【 江南糧】

來翰謂蘇松田賦不均、侵欺拖欠、讀之使人扼腕、公以大智大勇、誠心任事、當　英主綜覈之始、不于此時剔刷宿弊、為國家建經久之策、更待何人、諸凡謗議、皆所不恤、即僕近日舉措、亦有議其摻切者、然僕籌之審矣孔子為政、先言足食、管子霸佐、亦言禮義生于富足、自嘉靖以來當國者政以賄成。指分宜也吏朘民膏以媚權門。而繼秉國者。又務一切姑息之政。指華亭也為逋負淵藪。以成兼并之私。私家日富。公室日貧。國匱民窮。病寔在此。僕窃以為賄政之弊易治也。姑息之弊難治也。何也、政之賄惟懲貪而巳。至于姑息之政。倚法為私。割上肥巳。即如公言。蘇松地狹恐亦無至七萬頃者七萬頃粮又不止二萬矣未知何□也豪家田至七萬頃。粮至二萬。又不以時納。夫古者大國公田三萬畝。而今且百倍于古大國之數。能幾萬頃而國不貧。故僕今約巳敦素。杜絕賄門。痛懲貪墨。所以救賄政之弊也。查刷宿弊。清理逋欠。嚴治侵漁攬納之奸。所以砭姑息之政也。上損則下益。私門閉則公室強。故懲貪吏者。所以足民也。理逋負者。所以足國也。官民兩足。上下俱益所以壯根本之圖。建安攘之策。倡節儉之風。興禮義之教。　明天子垂拱而御之。假令仲尼為相。由求佐之。恐亦無以踰此矣。今議者率曰吹求太急民且逃亡為亂、凡此皆奸人鼓說以搖上。可以惑愚闇之人。不可以欺明達之士也。夫民之亡且亂者。咸以貪吏剝下。而上不加恤。豪強兼并。而民貧失所故也。今為侵欺隱占者。權豪也。非細民也。而吾法之所施者。奸人也。非良民也。清影占則小民免包賠之累。而得守其本業。懲貪墨。則閭閻無剝削之擾。而得以安其田里。如是民且將尸而祝之。何以逃亡為。公博綜載籍。究觀古今治亂興亡之故。曾有官清民安。田賦均平而致亂者乎。故凡為此言者。皆奸人鼓說以搖上者也。願公堅持初意。毋惑流言。異時宰相不為國家忠慮。徇情容私。甚者輦千萬金入其室。即為人穿鼻矣、今　主上幼冲、僕以一身當天下之重、不難破家以利國、隕首以求濟、豈區區浮議、可得而搖奪者乎、公苐任法行之、有敢撓公法傷任事之臣者。國典具存。必不容貸。所示江海條件俱當事理、疏至即属所司覆行、


○为宰相贺平原郡铸尊容炉上有紫等瑞表

臣等伏见平原郡奏，去月七日铸尊容，炉上有紫如荩，高三尺馀，铸毕方散。烟焰中又依稀有一老人，须眉皓白，俯临铸上，并绕炉行道，时闻空中传亿万声。及铸毕启模，相好圆满，面有自然之金色者。圣心通感，至道炳灵，洪炉未开，殊祥累见。盖呈祥瑞相，表异金光。烈火之中，式瞻仙老；无声之地，忽听神言。在前古而未闻，不崇朝而荐至，稠叠之庆。名言所难。况肇自京师，至於郡国，真容所铸，灵应必臻，神妙无方，用彰於圣寿；生灵何幸，永睹於昌期。臣等忝居近侍，倍加欣庆。无任跃之至，谨奉表陈贺以闻。


卷二百十

永乐十七年三月乙巳朔

○丙午

○哈密土鲁番等处回回土鲁迷失等百三十七人来朝贡马凡赐钞万锭文绮七十匹彩绢二百匹

○丁未

○失剌思亦思弗罕等处遣使贡西马狮豹等物赐白金钞币及宴

○己酉

○遣中官李信林眷使哈密赐忠义王免力帖木儿绮帛各七十匹并赐其母及妃金珠固姑冠服并绮帛布差故忠顺王子卜答失里及哈密所部头目法虎儿丁等亦各赐绮帛以朝使自西域还者言其能致礼延接故也△改云南之龙川江并南甸州之腾冲二驿俱隶腾冲守御千户所

○辛亥

○吏科给事中王卣有罪谪戍边

○乙卯

○真腊国王参烈昭平牙遣使柰剌麻哈等奉金镂表文贡驯象方物赐其王文绮纱罗二十四匹内酝千瓶赐柰剌麻哈等钞帛遣还

○丁巳

○为善阴隲书成先是  上视朝之暇御便殿披阅载籍遇有为善获报者命近臣辑录之  上各为之论断而系诗于后类为十卷名(马)[为]阴隲亲制序冠之序曰朕惟天人之理一而已矣书曰惟天阴隲下民盖谓天之默相保佑于冥冥之中俾得以享其利益有莫知其然而然者此天之阴隲也人之敷德不求人知而无责报之心者亦曰阴隲人之阴隲固无预于天而天报之者其应如响尝博观古人身致显荣庆流后裔芳声伟烈传之千万世与天地相为悠久者未有不由阴隲所致然代有先后时有古今简籍浩穰难于遍阅朕万几之下因采辑传记得百六十五人各为论断以附其后并系以诗次为十卷名为善阴隲特命刻梓以传俾显著于天下且令观者不待他求一览在目庶几有所感发勉于为善乐于施德而凡斯世斯民皆得以享其荣名盛福于无穷焉至是书成命赐诸王群臣及国子监天下学校又命礼部自今科举取士准大诰例于内出题

○辛酉

○僧录司左觉义张答里麻有罪伏诛答里麻西宁人初以通译书得进而机警善应对久之得补僧官  上信任之恩宠日厚遂骄蹇放恣凡番僧朝贡者必先之答里麻所然后达于上或有除授赉予皆谓由己致之又冒请护持度牒拘留国师等诰印图书招纳逋逃为僧交通西番侵夺各寺院山园田地其父显凭藉势焰擅作威福西宁之人倾意张氏如不知有朝廷者至是都指挥李英发其事命三法司研问皆引伏遂并其父显磔于市而籍没其家

○壬戌

○置甘州人祖山等烟墩六所

○甲子

○占城国王占巴的赖遣头目逋沙怕旦等贡方物赐钞币

○乙丑

○夜有星如鸡子大青白色有光出轸宿西北行入太微垣内

○丙寅

○置涿鹿中卫

○丁卯

○朝鲜国王李祹遣陪臣李原等奉表谢嗣爵恩赐原等钞币有差

○戊辰  命建州卫都指挥李显忠所举女直也住等二十七人为指挥千百户赐钞币有差

○庚午

○升行在吏科给事中杨和为工部右侍郎河南道监察御史胥必彰为狭西布政司左参议江西道监察御史朱琏为山西布政司右参议擢监生李浩为吏科给事中顾恂为工科给事中进士陈敏为浙江道监察御史改山东道监察御史宋友谦于河南道湖广右参议张鉴于狭西布政司△开平备御都督佥事吴成同兵部尚书赵羾言臣等奉命按视保安州顺圣川等处草场自顺圣川至桑乾河广衺百三十余里四山围绕水草便利可牧马万匹宜令军士于此牧养从之遂令太仆寺先给千匹令怀来卫遣军士百人分牧命都督张安兵部尚书赵羾提督仍令行太仆寺少卿一员主其事

○癸亥

○设交阯谅山府及七源广源上文下文万崖上思郎下思郎九真嘉兴广威十州多翼古兰丘温镇夷丹巴脱渊大蛮宣化富良弄石大慈感化永宁宋江俄乐安乐十七县儒学宣化府阴阳学僧纲司广威州阴阳学医学道正司万崖僧正司太平镇夷二县阴阳学太原县医学僧会司道会司古兰县医学道会司多翼洞喜二县阴学医学道会司乂母府常豊仓新平府常平仓建昌府广平库

○甲戌

○夜有星如盏大青白色光烛地出中台西北行至近浊








○谢荆南节度使表

臣真卿言：伏奉二十七日恩制，除臣江陵尹兼御史大夫充荆南节度观察处置使。宠命自天，战荷无地。中谢。窃以荆南巨镇，江汉上游，右控巴蜀，左联吴越，南通五岭，北走上都。寇贼虽平，襟带尤切，虽叔子仁德，元凯智囊，居之犹或病诸，过此岂宜滥据！祗承睿顾，伏深惭惕。无任感戴屏营之至。


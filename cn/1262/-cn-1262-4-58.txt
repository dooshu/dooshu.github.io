冯元成论文：

冯文所先生曰，古之文简，今之文繁，古之碑碣志铭，苟无关系则不书。如缓急亲党，不过曰「待以举火」数十字、一二语耳。今则连篇累牍，曰某也婚、某也葬，数其事而称之，数其人而记之，琐琐屑屑，如甲乙簿何当哉？噫！予居常所为缓急人者，一月或至数十事，使他日子孙欲为予纪载，则且至数十册簿，岂理也哉？唐以来韩昌黎最为大家，其志铭等文具在，寥寥仅一二百言耳，然其时且以谀墓讥之。至于今或一序数千言，或一传数万言。荆州先生所谓「山河大地不能作架子」，诚有味乎，其感叹也。是故君子之文，宁损无益，宁慎无滥，宁拂人之子孙，无违人之月旦。




世农易业

狐邱之野人世农，农田之入俭，恒思易其业，而未有加于农者。其舅之子驺于邑大夫，归而华其衣，见而企焉，遂弃农而往为驺。其主曰：“汝自欲耳，余弗女逐也，三年而不返，则汝之田与庐，吾当使他人营之，无悔也。”跽而辞曰：“唯，”越三年，而其所事者物故，欲复归，而田与庐皆易人矣。故主怜而召之，而其同里皆疾其亡故而违常也，遂恧不敢复而途殍焉。或以语郁离子，郁离子曰：“古称良农不为水旱辍耕，良贾不以折阅废市，正谓此也。吴人有养猿于笼十年，怜而放之，信宿而辄归，曰：‘未远乎？’舁而舍诸大谷。猿久笼而忘其习，遂无所得食，鸣而死。是以古人慎失业也。”


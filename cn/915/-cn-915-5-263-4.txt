◇芙蓉赋（并序）

川源清彻，羡溢中塘，芙蓉丰植，弥被大泽，朱仪荣藻，有逸目之观。（《初学记》二十七引闵鸿《莲华赋序》）

乃有芙蓉灵草，载育中川。竦修干以凌波，建绿叶之规圆。灼若夜光之在玄岫，赤若大阳之映朝云。乃有阳文修雩，倾城之色。扬桂而来游，玩英华于水侧。纳嘉实兮倾筐，珥红葩以为饰。咸《桃夭》而歌诗，申《关雎》以自敕。嗟留夷与兰芷，听鹈而不鸣。嘉芙蓉之殊伟，托皇居以发英。（《艺文类聚》八十二）


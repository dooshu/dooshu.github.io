卷二　諸史類（上）


摘《史記》注

《史記》古注唐司馬貞作《索隱》，張守節作《正義》，裴駰作《集解》。其采取古書常摘出之，如引《龍魚河圖》云：蚩尤兄弟八十一人，並獸身人語，銅額，食沙。帝不能征，仰天而歎，天帝乃遣玄女下授兵符。引《山海經》云：帝令應龍攻蚩尤，尤請風伯、雨師以從。黃帝請下天女，降「魃」以止雨，雨止，乃殺蚩尤於凶黎之谷。引《帝王世紀》云：「帝夢大風吹天下塵垢去，有人持千鈞之弩驅羊。旦而占之，乃得力牧、風後。」「帝元妃西陵氏女，曰嫘祖，生昌意。次妃方雷氏生青陽，次妃彤魚氏生夷鼓。次妃嫫母班在三人之下。」「堯初生時，其母在三阿之南，寄食伊長孺家，故從母所居姓伊耆氏。」引《列女傳》云：「堯女長曰娥皇，次曰女英。」《大戴禮》作「女匽」。舜之親戚，謂象妹敤首等也。引《通史》云：「瞽瞍使舜滌廩，舜告二女，女曰：『鵲汝裳衣，鳥工往。』使舜穿井，舜告二女，女曰：『去汝裳衣，龍工往。』」引《列女傳》云：陶子五歲而佐禹。引《帝王世紀》云：「鯀妻修己吞神珠薏苡，胸坼而生禹。名文命，字高密。」引揚雄《蜀王本紀》云：禹本汶山廣柔縣人，生子石紐。辛壬娶塗山，癸甲生啟，娶妻二日而生子也。引《帝王世紀》云：「羿之先世掌射，帝嚳賜彤弓，封之於鋤。羿臂長，故以射聞。」「伊尹者，力牧之後也。」引《呂氏春秋》云：有侁氏采得嬰兒於空桑，後居伊水，命曰伊尹。尹，正也，非名也，湯使之正天下也。引劉向云：伊尹為湯言素王及九主之事。九主者，法君、專君、授君、勞君、寄君、破君等凡九品也。引《帝王世紀》云：紂倒曳九牛，撫梁易柱。妲己為有蘇氏女，見炮烙人則笑。引《六韜》云：紂為酒池，回船糟丘牛飲者三千餘人。烹伯邑考，食文王，曰：「誰謂西伯聖者？食其子羹尚不知也。」引鄭康成云：商容者，商樂官，知禮容，故今禮署號容台。引《地理志》云：傅險者，傅說所隱處也，故窟名聖人窟。孔安國云：傅岩有澗水壞道，商王使刑人胥靡者築之，說乃代胥靡築，以供食也。引《世本》云：公非、辟方、雲都、亞圉，皆太王祖也。而皇甫謐以為一名一字，止二人也。引劉向《別錄》云：鬻熊事紂，七十五諫而不聽。引《帝王世紀》云：昭王南征，楚王惡之，以膠舟迎王，至中流，王及祭公溺於水。其右辛餘靡長臂多力，遊水得王屍。引《周春秋》云：杜伯受誅三年，宣王田於圃，日中，杜伯起於道左，朱衣冠，射王，中心折脊而死。赧王為諸侯所逼，負責於民，乃上台避之，號避責台。引《博物志》云：徐君宮人孕一卵，以為不祥，棄之水。有犬鵠蒼銜卵歸，覆燠之，生兒，為徐偃王，有筋而無骨。鵠蒼臨死，生角為九尾，化為黃龍。引《錄異傳》云：秦文公伐雍南山梓樹，樹神畏披髮，故置髦頭。引《舒雅史纂》云：宋太丘社亡，亡者，自亡也，猶秦鼎之自飛也。引《茅盈內紀》曰：始皇三十一年九月，盈曾祖蒙於華山升天。童謠曰：「神仙得者茅初成，駕龍上升入太清，時下元洲戲赤城，繼世而往在我盈。帝若學之臘嘉平。」始皇聞之，方有神仙之志。引《陳留風俗傳》云：沛公喪母於黃鄉，為帝後以梓宮招魂葬，有丹蛇在水，躍入梓宮，其浴處有發，號招靈夫人。《集解》引《三輔故事》云：始皇時隱宮之徒至七十二萬，所割男子之勢高積成山。高祖被大創十二，矢石中通者四。卒以征英布，中流矢崩。引皇甫謐、應劭云：太公名煓，字執嘉。呂公名文，字叔平。亭長卒名弩父。引老子《道德經》注云：月中仙人宋無忌。《白澤圖》云：火之精曰宋毋忌，蓋火精也。引解道彪《齊記》云：古有日夜出見於東境，故萊子立城，號不夜城。引《風俗通》云：李冰為蜀守，江神取女二人，冰以己女與神婚，遂入江與神鬥。良久，有兩蒼牛鬥於江岸，夢中告主簿曰：「南向腰中正白者，我綬也。」主簿遂刺殺北面者。引《越絕書》云：吳王塚在猶亭西卑猶之右，夫差縊後，越王使干戈人以一土葬之。引馬融曰：蒼兕，主舟之官。王充以為水獸，九頭，故武王伐紂，軍中誓之以懼眾也。引《括地志》云：齊桓公塚在牛山。晉永嘉時發之，得石版、水銀池，有毒氣不得入；經數日，牽犬入之，得金蠶數十箔。人骨狼藉，蓋殉者也。引司馬彪曰：箕子名胥餘。夏侯玄曰：微子，仁之窮也；箕子，智之窮也。引千寶辨陸終氏剖坼而生曰：黃初五年，汝南屈雍妻王氏生男從右胳下水腹上出，數月創合，母子無恙。引宋均注《樂緯》曰：熊渠嫡嗣曰熊摯，有惡疾，別封於夔。引《春秋緯》云：蕭何感昴精而生。《楚漢春秋》高祖封張負為鳴雌亭侯。引《漢名臣奏》曰：武帝難河間五策，王悉條封，帝然忌之，曰：「湯以七十里，文王以百里，王其勉之。」王知其意，歸即宴樂以終，引姚氏《釋名》云「天子諸侯妃有月事者，以丹注面，令女史見之，不口奏」，《漢律》「見半變，不得侍」，《說文》：半，女汙也。引《外傳》云：孤竹君是成湯時三月丙寅日所封。夷、齊父名初，字子朝，姓墨胎。伯夷名允，字公信。叔齊名智，字公達。夷、齊，諡也。引《玄妙內篇》云：李母懷胎八十一年，歇李樹下，剖左腋生老子。引千寶《三日記》云：徵在生孔子空桑之地，今名空竇，在魯南山之空竇中。無水，當祭掃則有清泉出焉，祭訖泉枯。今名女陵山。魯得龜陰之田，築城以銘孔子之功，號謝城。引《琴操》云：孔子至匡郭外，顏淵舉策指穿垣曰： 「往與陽貨從此入。」匡人乃圍之，孔子援琴而歌，有大風擊軍士僵，乃免。引欒肇曰：「見南子」，即文王之拘羑裏也。「矢」，陳也，孔子為子路陳天命也。引《戰國策》云：豫讓刺趙襄子不得，請襄子衣而擊之，衣盡出血，襄子回輪而亡。引《燕丹子》曰：軻與丹遊東宮池，拾瓦投龜，太子捧金丸而進之。又共乘千里馬，曰：「馬肝美。」遂殺馬進肝。又美人鼓琴，軻曰：「好手。」遂斷手以玉盤進之。引衛宏《詔定古文尚書序》云：秦既焚書，乃密種瓜於驪山陵谷中溫處。瓜實，詔博士諸生說之，人言不齊，乃令就視，為伏機焉。俟諸生至，方相難不決，因發機而填以土，終乃相壓無聲也。今新豐縣溫湯之處號湣儒鄉。

世系難考

《史記》後稷至文王以十五世而衍為一千九十年，是六十始娶、八十始生子也；契至成湯四百二十年，業已十四世，是皆三十而娶、四十有奇而死也。魏收作《魏書》，自敘世系，以魏無知為七代祖，其中乃相去七百年，是收之祖宗皆百餘歲方生子也。凡如此類，可發一笑。

史家自序世系

《漢書•揚雄傳》序祖系最詳，亦仿《太史公自序》之體故也。後范氏之序班彪、《南史》之序沈約、《北史》之序李延壽，相沿為例，似屬不必。若因文人能自序得姓之詳，而為之備載，則不勝其煩。《南史》崔慰祖與仲弟書云：「常採《史》、《漢》所漏二百餘事，編纂成書，在廚簏中。」可見漢史所載正未詳也，何暇代人述祖系乎？惟《太戴禮•帝系》一篇最詳，足補《史記》所未有。

史遷序事意在言外

史遷序事，有明知其不確而貪所聞新異，以助己之文章，則通篇以幻忽之語序之，使人得其意於言外，讀史者不可無識也。即如屠岸賈一事，三傳所無。史遷不忍割愛，故《趙世家》入手即序鳥身人面之中衍，隨即序周穆王見西王母，以下將妖夢鬼神之事重疊言之，皆他世家所無也。若曰屠岸賈事之有無，亦如是云爾。《張良傳》曰黃石公，曰滄海君，曰赤松子，皆莫須有之人，以見四皓之傳聞，亦如是云爾。後人為之假造姓名，《陳留志》、《孔父秘記》所載互殊。任昉《文章緣始》以惠帝立四皓碑為人臣賜葬之始，俱附會之說。《通鑒》刪之，溫公可謂有識。碑云四皓為惠帝司徒，考《百官公卿表》惠帝時並無司徒之官。

史遷矛盾

辛壬癸甲，孔安國言辛日娶塗山之女，甲日往治水，啟生不入，言其勤也。太史公以為娶塗山女，四日之內生啟，故不入，是疑其妻而惡其子也。《秦本紀》言穆公以五羊皮贖百里奚，《商鞅傳》則言舉之牛口之下。《秦本紀》上文言武王誅惡來，下文則言惡來飛廉子也，早死。《周本紀》武王即位九年，祭文王之墓，然後起兵；《伯夷傳》則曰父死不葬。微子業已反縛矣，又牽羊，又抱祭器，是微子有四隻手也。武王伐紂，為救民也；何所怨毒而必三射之，且懸其首於太白之旗？操、莽之所不為，而聖人肯為之乎？歐公《帝王世次圖序》亦極言本紀世系之荒唐，如舜娶祖姑禹攝位時，以時考之，年只六歲。

釋《孔子世家》

王荊公譏史遷不宜列孔子於世家，以為孔子之道不因世家而尊。姜西溟以史遷列孔子於世家，非尊孔子也。遷之於晉則曰「嘉文公錫圭鬯，作《晉世家》第九」，於越則曰「嘉勾踐滅強吳尊周室，作《越世家》第十一」，於鄭、於趙、子韓皆然；而序孔子則曰：「周室既衰，孔子追修經術，以達王道，作《孔子世家》第十七」，其意諸侯之得世其家者，以其知有天子而能匡亂反正也；以天子之權歸之於周者，莫如孔子，故附《孔子世家》以明其始終為周之意。而尊周者諸侯之事，故上不得比於本紀，而下亦不夷為列傳也。羅堅甫云：「史公以陳涉為世家，列於孔子之後者，有深意焉。遷以秦燒《詩》、《書》，則孔子之道幾於墜地，涉與項羽獨能起而亡秦，以存孔子之道，故列勝於世家，而列羽於本紀。不然，隴上耕夫，何世家之有！」此說亦與西溟先生相發明也。

《史記》體例未備

《史記》有意為褒貶，如進項羽為本紀、陳涉為世家，而黜淮南、衡山為列傳是也。有隨意標題而心無成見者，如蕭、曹稱相國，而留侯、絳侯稱封爵；酈食其稱生，而石奮稱萬石君；魏公子稱信陵君，而平原君稱趙公子勝是也。蓋作史之初，體例未備。《北齊書》仿之，或稱高敖曹，或稱高昂；或稱邢邵，或稱邢子才；或稱楊愔，或稱楊遵彥；亦隨便書之。

班氏史例

班氏作傳，有於本傳不終敘之而終敘於別傳者，如張蒼、竇嬰等傳是也。有因一事相同而合序之者，如欒布被賣，季布亦被賣；張湯有賢子，杜周亦有賢子，故傳相聯而及也。有因其文詞相類而合序之者，如眭宏、夏侯、京房等是也。有為賢者諱而以過失散見於他傳者，如周勃之汗流見於《王陵傳》；霍光之不學無術，見於貢禹之譏武昭厚葬、蕭望之不肯露索是也。有為尊者諱，如戚夫人被殺，不載《高後紀》而載《外戚傳》是也。有以一人為主而以諸人附之者，如衛、霍後附以蘇建、李息等是也。有應入《藝文志》而不必入本傳者，如揚雄、相如之諸賦，史遷《論六家之要指》是也。有應入《郊祀志》而亦誤入本傳者，如匡衡、李尋之諸疏是也。他如楊王孫之裸葬，胡建之誅監軍，朱雲之折檻，梅福之掛冠，俱有獨行之意，故合為一傳。至於《宣本紀》乳皇孫者女徒趙徵卿，《丙吉傳》則以為郭徵卿。

《後漢書》誤仿《史記》

《後漢書》以董宣為酷吏，仿史遷以郅都為酷吏也，殊不知宣非都比。宣與周糸虧不過搏擊豪強而已，實一時之賢臣。史遷深惡都當文帝寬仁之後，首作悻悻舉止以結主知，以引後來寧成、義縱之朋類，故以為酷吏之冠，真良史垂戒之心，非范氏所知。惟《循吏》則專類古人而漢廷無一焉，雖以吳公、文翁之賢，寧見於《後傳》。且序酷吏必屢稱「天子以為能」，未免露謗書之意。或曰郅都不救賈姬，殊似正人，余答之曰：「此都之所以媚太后也，猶之高熲之斬張麗華，所以媚獨孤后也。卒之二人終得罪於兩後，小人枉自為小人。」或曰都不與臨江王筆，似非媚太后者，曰：「此都之所以媚景帝也。試觀田叔燒梁獄詞保全骨肉，豈非君子小人用心之別歟？都之言曰『亡一姬復一姬進』，固以人命為兒戲也，以此誘君心，君心尚可問乎！」

班氏有讖緯陋習

史遷作《高祖本紀讚》，以忠質立義，明乎繼三代者高祖也，最為得體。班氏遠引豢龍之劉累，以為漢承堯運；又於列傳中以韓瓊之貴本於周烈，杜延年之貴本於唐杜世祿，以霍光之貴為霍叔苗裔，皆染東漢人讖緯習氣。

《前漢紀》與《漢書》異同

荀悅《漢紀》與班氏《漢書》異者，如《漢書》詔稱骨肉之親粲而不殊，《紀》稱蔡而不殊。《紀》稱武帝立宛貴人昧察為王，《漢書》作昧蔡。葬主父偃者，《紀》稱孔奢，《漢書》作孔車。《紀》稱梁相有褚大通，通五經博士。《漢書•兒寬傳》「初，梁相褚大通五經，為博士，時寬為弟子。及御史大夫缺，徵褚」云云，是《漢紀》重一「通」字也。其勝《漢書》者，《紀》稱灌夫罵程不識不直一錢，田蚡曰：「君眾辱程將軍，獨不為李將軍地乎？李將軍者，李廣，夫素所敬也。」《漢書》刪此二句，則「為李將軍地」一語意不顯矣。「遼東高廟災，董仲舒家居，以為高廟不當居遼東，高圜便殿不當居陵，於禮不當立廟在外，像諸侯不正者，高園在內，像大臣不正者。」《漢書》刪此數語，而添入「其弟子呂步舒不知其師書，以為大愚」云云，然則其師書所說何語耶？

《後漢紀》與《後漢書》異同

袁宏《後漢紀》與范氏《後漢書》異者，如《孝和紀》稱梁竦與舞陽公主相罵，而《後漢書》則云與舞陽公主私相慶。《後漢書•董卓傳》但載卓廢宏農王，而《紀》則詳序王之不肯飲藥，與唐姬各唱歌一章，詞甚哀婉，有「天道易兮運何艱，棄萬乘兮退守藩」之語。李充薦士與鄧■，■勸食肉，充厲聲曰：「說士甘於肉！」此《後漢書》語也，《紀》則云充說海內隱士，頗多不合，■舉炙曰：「君宜及溫食之。」充受炙擲地，曰：「說士之樂，甘於啖啖！」《紀》稱太后使家舊往問鄧康病，宮中婢年長者自稱中夫人，康曰：「汝非我家婢耶？何得稱中夫人！」《後漢書》宮婢問康疾，自稱「中大人」，非「夫人」也。河南尹田歆問外甥王諶曰：「河南當舉六孝廉，皆得貴人書命，不宜相違，欲以五副之，舉一清名堪成就者，上以報國，下以托子孫。」諶薦種暠，曰：「洛陽門下吏也。」歆笑曰：「當得隱滯之夫，乃洛陽吏耶？」諶曰：「夫異士不居山谷。居山谷者，但其居處異耳，德未必有也；處人間而有異，而人不知，己獨知之，乃奇耳。」此數語覺曲折有味，《後漢書》刪之，曰：「山澤不必有異士，異士不必在山澤。」語雖練而味薄矣。惟刪去「托子孫」一句，使歆身分較高。又杜根諫鄧太后還政，太后怒，以絹囊盛根於殿，撲殺之。《紀》稱根先知之，召司撲者陰共為意，使不加力，故以撲輕得免。《後漢書》則云執法者以根知名，故私囑行事人不加力，遂得免，亦使根身分較高。

紀信不侯有說

人多疑紀信死不封侯為高祖寡恩，獨黃陶庵先生以為古無追贈爵之禮，漢去古未遠，故一切死事之臣，但封其子為侯，不追賜死者之爵，終西漢之世皆然，不獨信也。東漢來歙為人刺死，始贈中郎將、征羌侯，前此蓋未有也。周苛守滎陽死，子城封高景侯；酈食其使齊死，子疥封高梁共侯：亦皆封其子而不追封其父也。紀信之後無聞焉，其無子明矣。或以《呂後紀》襄平侯紀通為即信之子，不知通乃紀成之子，成從高祖入漢定三秦，戰於好畤死，非代高祖死之紀信也。

《後漢書》列傳載事不同

《楊震傳》云河間男子趙騰詣闕上書，指陳得失，帝失，遂收考詔獄，結以罔上不道。震上疏救之，帝不省，騰竟伏屍都市，事在安帝延光二年。後《張皓傳》云騰擊考，所當伏重法，皓上疏諫，帝乃悟，減騰死罪一等，事在順帝時。兩傳大相矛盾。

《史》、《漢》均非舊本

《史記》天漢以後褚少孫所補也。成帝時長安馮商待詔金馬門，受詔續《太史公書》十餘篇，後漢校書郎楊終受詔刪《太史公書》為十餘萬言，然則史遷之真鮮矣。《梁書•劉之遴傳》之遴得古本《漢書》，稱「永平十六年五月二十一日己酉郎班固上」，而今本無上書年月。古本以《序傳》為中篇，以表、志、列傳相合為次，《外戚傳》即次帝紀下。《淮陰讚》曰「淮陰毅毅，伏劍周章」，皆與今本不合。然則孟堅之真亦可疑矣。《蕭琛傳》宣城有僧齎一葫蘆，中有《漢書序傳》，曰「此是班固真本」，惜未載其文字。

古本《漢書》多偽作

梁劉之遴所引古本《漢書》，全紹衣以為偽造。《外戚傳》以元後與莽接有深意焉，必無升在列傳首卷之理。外戚不列陳、項之上，則諸王亦不次外戚也。

補《漢書》闕名者

《漢書》楊王孫，傳失其名，《西京雜記》「楊貴字王孫，裸葬」云云。又張崇文《歷代小志》文翁姓文，名黨，字仲翁，為蜀郡太守。又荀悅《漢紀》「壺關三老令狐茂上書」云云，《漢武故事》作鄭茂，皆足補班氏之闕也。

裴松之《三國志》補

裴松之補《三國志》，如駁辨官渡之兵數，核正黎陽之婚期，以蔡邕歎卓為誣罔，證孫郎襲許為乘時，俱極允當。補魏受禪讖書三萬餘言，及鍾繇殺鬼婦，蔣濟夢亡兒，掘地得范明友之奴等，事屬譎詭，似可不補。《張魯傳》注引《典略》「駱曜教民緬匿法」，緬匿法不可解。或是《抱樸子》介象蔽形之術耶？《後漢書•劉焉傳》注亦引《典略》，則刪去此語。

《三國志》疑義

《吳志•陸瑁傳》：「初，瑁同郡聞人敏見待國邑，優於宗修，惟瑁以為不然。」《魏志•王朗傳》注太祖嘲朗曰：「不能效君折粳米飯。」朗歎曰：「宜適難值！」太祖問：「云何？」朗曰：「如朗昔者，未可折而折；明公今日，可折而不折也。」《吳質傳》注太和中，質入朝，自以不為本郡所饒，謂司徒董昭曰： 「我欲溺鄉里耳。」昭曰：「且止，我年八十，不能老為君溺攢也。」此數條俱不可解。又賈逵貧，冬常無袴，過其妻兄柳孚宿，其明無何，著孚袴去，故時人謂之通健。「通健」二字亦不可解。

《晉書》之失

《晉史•孝友傳》以李密為冠，《忠義傳》以稽紹為首，是也。韋忠為劉曜盡節，何與於晉，而與劉沈、王豹並列乎？鄧攸諂媚權貴，棄絕天倫，是何人品；王宏川發婦人衵服於路，是何政體，而列《循吏傳》乎？《夏統傳》促數煩志，全是唐人小說，非史體也。韓壽附《賈充傳》中，言其卒且贈將軍，而《賈后傳》言其伏誅，自相抵牾。諸葛長民、劉毅、孟昶等皆有攘桓元之功，而傳中為宋高祖故，極言其凶邪，是誣善也。桓溫廢海西公王彪之，定廢立之謀，忘君臣之義，稱朝廷以此服之，是獎亂也。庾亮不入《外戚傳》，許旌陽、顧愷之、葛稚川不入《藝術傳》，俱不可解。至於賈充見鬼，阮瞻見鬼，王導見蔣子文，苻堅望八公山草木皆兵，以為王道子禱神之驗，則幾乎志怪矣。

《晉書》疑義

《晉書•何曾傳》都官從事奏曾華侈，以銅鉤黻引車瑩牛蹄。銅鉤黻不知何物。《皇甫謐傳》女有反賜之說。所反者何賜耶？《地理志》武皇帝受八堯之禪。八堯者何人耶？

六史疑義

《晉書•江霖阝傳》帝欲於殿前立鴻祀，鴻祀者何祀也？《唐書》開元二年宴侍老於含元殿，侍老者何老耶？《周書》有大呼藥、州呼藥之官。呼藥者何官耶？《北魏•李崇傳》相傳崔諶世有惡疾，以呼沲為墓田。呼沲者何地耶？東漢詔云「飛蓬隨風，微子所歎」，《晉書•樂論》曰「君子惡大淩之歌、北里之舞」，《隋書》帝紀曰「刑溏之所，文命動威；雷門之間，句踐戮卒」，諸所引用，俱不可解。

《宋書》之誤

沈休文《宋書》正道隆開■促戰以陣亡，不應入《恩幸》；沈攸之起兵伏誅，不應與魯爽、臧質同傳；又張暢諸傳俱稱北魏諸帝之廟號，休文南朝人，亦不應尊索虜若是。蓋沈休文《宋書》殘缺，後人取《南史》補入，故往往自相矛盾，張暢、張敷二傳其證也，已見朱氏《史糾》矣。《魏書》、《北齊書》均有殘缺，往往以《北史》及《高氏小史》補之，此非本書之失。

南北史體例之非

潘玉兒不入《后妃傳》，附見於王茂並茹法珍傳，以其亡國也，陳後主張妃何以又入《后妃傳》？江總不入《佞幸》，以其有文也，而戴法與頗有文詞，徐爰且通經學，又何以入於《佞幸》？寶志、慧琳，僧也，不應入《隱逸》，災祥謠讖應入《五行志》，不應附本紀。劉知幾《史通》歷數諸史長短，而絕不及南、北史，何耶？

高進之逸事見《三十國春秋》

余見高氏家譜載《三十國春秋》一則云：高進之沛國人，父瓚有拳勇，嘗送友人之喪，喪反，友妻為土宦所掠，瓚救之，殺七人而友妻亦刎頸死，遂亡命江湖。進之生十三年，母劉死，葬畢，走四方求父不得，乃謁征北將軍劉牢之。牢之高會，進之入幕，推上客，而踞其坐大飲嚼，一坐大驚。牢之揖客，問所長，進之曰：「善以計數中密事。」牢之問部下甲兵芻糧，進之布指算不爽，乃辟行軍司馬。居五日，進之曰：「劉公猜而不忍，怨而好叛，不去必及禍。」遂去之。與下沛薛彤為友，因薛父檀道濟，三人者志義相合，刑牲盟生死。從道濟征桓元，得首將王雅，敗桓兵於奔牛塘。又殺路雍岐，得天子旌節與桓所乘舟，事平以功讓道濟。及圍廣固，進之作攻具甚精巧，事平授廣固相。徐傳等謀廢立，招道濟，道濟謀於進之。進之曰：「公欲為霍光乎？為曹操乎？為霍則廢，為曹則否。」道濟驚問，進之曰：「公欲輔宋，則少帝不廢，琅邪王不立，天下非宋有也，故必廢。如欲自取，則長亂階，逢愚君，修德布惠，招羅腹心，天子非公而誰！故必不廢。」進之此時按腰間刀，伺道濟有異言則殺之。道濟趨下階，叩頭曰：「武皇帝在上，臣道濟如有異心，速殛之！」乃與進之定議，不為戎首，亦不相阻也。及謝晦反，兵銳，道濟憂之。進之詐道濟書致晦，與之連。晦喜，不設備，悉精銳蔽江下。進之遂間道入江陵，揚言曰：「檀江州率重兵敗謝晦於江中，斬其首以徇。」故晦黨聞之解體，部下閉門拒之，事平進之為司空參軍。後到彥之伐魏，知其名，乞與同行。進之告僕曰：「到公必敗，吾言則惑軍，否則及難。」遂請護糧，乃免。道濟晚年懼禍，其夫人劉遣婢問進之。進之曰：「道家戒盈滿，禍或不免，然司空功名蓋世，如死所，亦不相負。」夫人泣語道濟，道濟意狐疑。亡何，被收。道濟目光如炬，脫幘投地曰：「壞汝萬里長城！」薛彤曰：「身經百戰，死非意外事。」進之掀髯笑曰：「累世農夫，父以義死友，子以忠死君，此大宋之光。」坐地就刑，神色不變。進之無眷屬，僕魯健從進之死，故無收其屍者。薛彤下沛入，死後其子負骨歸葬，求進之骨不得，以其帶同父棺葬焉。後沈約修《宋史》附高進之、薛彤於《檀道濟傳》。

新、舊《唐書》得失

宋吳縝作《新唐書糾謬》，分二十目層層駁辨，是矣。然瑕瑜不可盡掩。若高祖起事太原，而本紀即總書某人據某處，則新書較舊書自具綱領。《高士廉傳》舊書攙入朱桃椎，《武后紀》舊書詳述侯祥穢語，以薛懷義入《外戚傳》，新書刪之，極為得體。封常清、高仙芝募兵關輔，戰周南市人之卒，原在哥舒敗亡之後，作史者自應列哥舒在前，方有眉目；不然唐府兵雖亡，廣騎尚在，何以草草如是？《新唐書》先列哥舒，極為扼要。然封常清臨死上表，敘潼關之情形，表不死之心事，情文悱惻，頗有可觀，而新書全刪之；張柬之駁進士王元感論三年喪，極有關係，而新書又刪之，誤矣。新書之不當刪而刪者，帝紀之誥敕也；當刪而不刪者，宰相之世系也。吳王為長孫無忌所陷，而舊書混書與房遺愛謀反伏誅，此不如新書之書殺荊王元景、吳王恪為得實也。凡改元者，新書竟稱元年，而舊書必稱永徽七年、顯慶六年，以見改元之並非正月，其或改於九月，或改於八月者，方得明晰，此不如舊書之精細也。

新書重復

新書《高智周傳》有相士論相一條，竟又見於《來濟傳》中，是復也。

新、舊《唐書》異同

新書房玄齡字喬，舊書房喬字玄齡。舊書子儀長六尺，新書子儀長七尺十寸。新書安樂公王方覽鏡畫眉，兵入被誅；舊書公主聞變，與武延秀閉門格鬥，良久始敗。新書不為龐勳立傳，附見於《康承訓傳》中；舊書亦不為龐勳立傳，附見於《張仲方傳》中。新書言桑道茂受朱泚官，而舊書言泚入長安城時道茂已卒。沈傳師言《天後紀》仍宜書中宗在房陵，仿《春秋》書昭公在乾侯之意，蓋駁吳競也，舊書載之最詳，而新書則不知此例。

《新唐書》硬刪文義強用僻字

《新唐書》自誇「文簡於初，事增於舊」，然硬刪舊文一二字，往往晦澀不通。除顧亭林《日知錄》所摘外，余又摘數十條。如孫可之書何易於云：故相裴公刺史綿州，嘗往觀其政，導從不過三人，其合易於廉如是。導從者，裴公之所從也，即黎干減騶之義也。《新唐書》引之而刪改曰：「導侍不過三人，廉約蓋資性。」則竟指為易於之導從矣。《蕭穎士傳》人勸其僕去，僕曰：「非不能去，但愛其才耳。」新書刪一「去」字，曰「非不能」，便不成句。《韋表微傳》表微以學者薄師道，不如聲樂賤工能尊其師，著《九經師授譜》抵其違。抵其違者，抵其違悖也，刪去「悖」字，便不成文。《李德裕傳》李宗閔、牛僧孺封直言策，痛詆當路，條失政。條者，條陳失政也，刪去一「陳」字，又不成文。《惠文太子範傳》明皇謂左右曰：「兄弟情天，至於我豈有異哉！趨競者強相附，我終不以為纖介。」纖介者，纖介之嫌也，去一「嫌」字，又不成文。《李忠臣傳》李諫德宗欲誅張涉曰：「陛下貴為天子，先生乏財非過也。」所謂先生者，天子家之先生也，刪「天子家」三字，則「先生」二字落空。《安祿山傳》祿山專進奇禽異物以惑帝心，而人不聊。不聊者，不聊生也，刪去「生」字，亦落空。凡列傳中如此類者不可枚舉。又好用《說文》奇字，自矜其博。《李密傳》「敖庾之藏，有時而賜」，賜，盡也。《溫彥博傳》「不逮再稘」，稘即期也。他如亭伯紛繷，雲理騫短，孔才堿貴，仲任瀧漉，蘊古挺切，陸贄蹈■，王■伾陋，真，皆割裂字義，有愧大家。








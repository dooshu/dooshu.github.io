○谢濠州刺史表

臣及言：臣伏奉今年五月一日敕，授臣使持节濠州诸军事濠州刺史。臣顷待罪礼官，备位郎署，职旷无补，增惧且愧。陛下不以臣愚，擢居二千石之列。今之刺史，古之诸侯，州人安否，系在一吏。臣非其才，无以称旨，奉诏之日，惧有甚焉。以闰六月十二日到所部上讫。惟当奉宣圣猷，竭诚帅下，瞻恋天造，酬交无阶。臣无任喜惧之至，谨附驿奉表陈谢以闻。臣及诚惶诚恐顿首顿首。


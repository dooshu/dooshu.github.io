交州夷

交州夷名曰俚子。俚子弓長數尺。箭長尺餘。以燋銅為鏑。塗毒藥於鏑鋒。中人卽死。不時斂藏。卽膨脹沸爛。須臾燋煎都盡。唯骨耳。其俗誓不以此藥治語人。治之。飮婦人月水。及糞汁。時有差者。唯射猪犬者無他。以其食糞故也。燋銅者。故燒器。其長老唯別燋銅聲。以物杵之。徐聽其聲。得燋毒者。偏鑿取以為箭鏑。


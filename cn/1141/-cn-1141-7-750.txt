仙源歌赠邵徵君镇之

仙源近在黄山下，三十六峰真可把。
徵君高卧栖翠微，乘兴行吟过白社。
少年词翰纷陆离，射策公车明盛时。
论心尽是顾厨辈，结友羞称游侠儿。
蹭蹬天门不得上，风尘世事堪惆怅。
南陔爱日罢南宫，青门扫迹归青嶂。
前朝旷典徵贤良，群英吐气争翱翔。
诏起先生出蓬荜，身随渔父歌沧浪。
是时姑山有一老（谓沈耕岩先生。），同郡同徵与君好。
国是官常重制科，采山饮谷甘怀宝。
转眼人间万事非，沧江不改钓鱼矶。
八十著书从皓首，北山笑指孤云飞。
耆旧年来嗟逝水，典型不坠存遗轨。
有道谁旌通德门，聚星差抵高阳里。
咫尺思君见面难，采芝努力还加餐。
好凭七尺青藤杖，同向莲花顶上看。



·送姚兴公北还（癸巳）

客中送客复何言，门外骊歌酒一尊。芒屩故应寻帝子，藜床岂必恋公孙！只愁白社高风散，况看沧州落日昏。吴越交游如见问，鸡声竟夜舞刘琨。

三山几度费逢迎，今日重辞万里行。短髮虽凋犹晋士，长裾不系是侯生。苍茫挂席供图画，萧涩空囊賸墨兵。此去莫愁无遇合，姚崇原有救时名。


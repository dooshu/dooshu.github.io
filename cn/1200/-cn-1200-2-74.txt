第七十四晚就卦〔阳列阴上艮山东北〕：三上二中有兆之象

象曰：担耒躬耕，四月举趾，黾勉趋时，禾黍靡靡。

颜曰：三阳居上，列阴正中，位得其理也。以时播种而有多利。四月正阳，禾黍始茂，田蚕吉利。

何曰：凡事吉利，但少迟耳。居家远出，求财大吉。出师胜，行人至。卦象无克，四月以后，宜用事。

陈曰：人道阴弱，未能速成，然三阳在上，受天之福，故曰云云。

刘曰：以阴从阳，位正当也。躬耕及时，遂所望也。

此课三阳得位而阴从之，顺而不违之象，但无地位，必勤力及时，乃能有获。

诗曰：前程有路休嫌迟，沙里淘金待别时。淘尽泥沙金始出，两重名利两相宜。

又曰：农者躬耕，在勤有成。播植以时，百谷丰登。既饱既醉，乐不可胜。


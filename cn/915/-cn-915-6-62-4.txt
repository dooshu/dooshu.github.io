◇与林法师书

洽稽首和南：夫教之所由，必畅物之所未悟；物之所以通，亦得之於师资。虽元宗冲缅，妙旨幽深，然所以会之者，固亦简而易矣。是以致虽远，必假近言以明之；理虽昧，必借朗喻以徵之。故夫殆坠之旨，略可得之於千载；将绝之趣，可悟之於一朝。今本无之谈旨，略例坦然，每经明之，可谓众矣。然造精之言，诚难为允，理诣其极，通之未易；岂可以通之不易，因广同异之说，遂令空有之谈，纷然大殊？後学迟疑，莫知所拟。今道行指归，通叙色空，甚有清致，然未详经文为有明旨邪？或得之於象外，触类而长之乎？今众经甚多，或取譬不远，岂无一言，昭然易喻？古人有云：圣人之言可能，使人信之不可能。是以徵之於文，未知所释，今故谘其数事，思闻嘉诲，以启其疑。洽顿首和南。（《广宏明集》三十五）


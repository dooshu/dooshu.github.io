○授狄兼谟兼益王傅郑柬之兼益王府长史制

敕：古者圣人之教子也，皆妙选天下之端士，以卫翼之。汉代梁王好书，则以贾谊经纬之才，推明其志；淮阳好政，则以元成礼让之节，镇静其浮。前王令猷，百代良法。况朕建立元子，锡之奥区，朱邸初开，黄发是宪。以兼谟慷慨纳说，有爰丝正席之忠，以柬之取舍俟时，有贡禹弹冠之操，皆行不苟合，诚无暗欺，历职有声，居正无挠，举其素行，擢在首僚。尔宜广德义之风，明孝爱之道，俾其严於问寝，敬不绝驰，化与心成，中道若性。服我休命，可不慎欤。


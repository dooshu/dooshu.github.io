○豪侠论

爰盎、汲黯，皆豪侠者也，若非气盖当世，义动明主，岂有是名哉？爰盎曰：“缓急人所有。”故善剧孟，匿季心。汲黯好游侠，任气节，善灌夫，所以知其然也。馀斯言岂徒妄发，杨子所谓孟轲之勇类如是。夫挟者，盖非常之人也，虽以然诺许人，必以节气为本。非侠不立，侠非义不成，难兼之矣。所谓不知义者，感匹夫之交，校君父之命，为贯高危汉祖者是也；所利者邪，所害者正，为梁王杀爰盎者是也。此乃资贼耳，焉得谓之侠哉？唯锄不贼赵孟，承基不忍志宁（原注：纥干承基为承乾贼於志宁，见其执丧尽哀，不忍害之也），斯为真侠矣。淮南王惮汲黯，以其守节死义，所以易公孙宏如发蒙耳。黯实气义之兼者。士之任气而不知义，皆可谓之盗矣。然士无气义者，为臣必不能死难，求道必不能出世。近代房孺复问径山大师：“欲习道，可得至乎？”径山对曰：“学道者惟猛将可也，身首分裂，无所顾惜。”由是而知士之无气义者，虽为桑门，亦不足观矣。


言情


泰西风气，男女言情，形之笔墨，不甚为讳，盖其所言之情乃爱情而非私情也。其女子有自由择婿之权利，而男子之有友谊亲故者，亦得直接作书请求。然为之父母者，非无干涉之权也，特以此事关乎儿女一生之哀乐，故不如听其自然，但担最后承诺之责任而己。盖父母少时之结婚，亦自由选择，推而至于父母之父母，亦莫不皆然。故虽欲干涉，而习俗己成，无如之何矣。

英人有温氏者，亦素封也。其夫人一日因作书乏笺，乃求之于其女公子之案屉中，无意中得旧札一束，略加翻阅，皆言情之作，意颇不怿。乃下楼示其女，盛气问曰：“若与通邮者，谁氏子也？夫言情亦多术矣，何若是其絮絮之甚哉？惟有告尔父，使若从此与之绝耳。若告我，孰作此寄汝者？”女闻之，柔声静气以对曰：“母既以此责问于儿，则儿亦不敢隐。请母姑戴目镜，再一谛视之，不见此斑斑者，皆数十年前之旧物乎？盖父少时寄吾母之牍耳。”






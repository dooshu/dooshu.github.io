有寄四章次兰史韵


三叠《霓裳》舞紫云，桃花红影恋斜曛。英雄好色寻常事，身是钟山蒋子文。

惆怅芳时杜紫微，登山临水望将归。白门杨柳春风好，尽日依依属阿谁？

衣香阁敞倚清尊，手检《虬髯传》细论。匕首千金珠十斛，青衫红粉话中原。

花拂妆楼晓镜开，匆匆眉语走车雷。宓妃去后空留枕，愁损陈王八斗才。






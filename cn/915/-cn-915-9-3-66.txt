◇答穰城永和移文

属彼数及悔亡，运逢瓦解，石言水斗，实验地凶，飞絮雨粟，还符天怪，故沦俗骏奔，遗黎南请，所以皇略北征，事同拯溺，愍百姓之未安，伤一物之失所，故馀民襁负，扫地来王，而向化之党，忽览今移，咸以陶兹礼乐，重睹衣冠，已变伊川之发，兼削呼韩之衽，宁当生入玉关，死归建业，民情若此，匪我求蒙，行人远届，实亦劳止。想近察时机，远详图纬，早去中原，遽反桑梓，旋地脉而北移，越天渠而南指。然後三姓二贤，可存十半，如其遂固守株，不达玄象，将恐卫将之师，复有狼居之战，应侯之讨，更睹阴山之哭。（《艺文类聚》五十八）



卷十

◎简文帝（二）


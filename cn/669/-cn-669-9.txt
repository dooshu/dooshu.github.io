樂


樂經重遭暴秦遂以闕亡　教國子者樂德樂語樂舞


【元圻案】經義考一百六十七：「樂經，隋志四卷，佚。漢書王莽傳：『元始三年，立樂經。』應劭曰：『周室陵遲，禮崩樂壞，重遭暴秦，遂以闕亡。』按周官成均之法，所以教國子，樂德、樂語、樂舞三者而已。樂德則舜典命夔教胄子數言已括其要，樂語則三百篇可被絃歌者是，樂舞則鏗鏘鼓舞之節，不可以爲經。樂之有經，大約存其綱領，然則大司樂一章，即樂經可知矣。樂記從而暢言之，無異冠禮之有義，喪服之有傳，即謂樂經於今具存可也。」






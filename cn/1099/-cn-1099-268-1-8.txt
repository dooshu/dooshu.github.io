○與蔡中丞書 【 禦倭】

昨聞賊退、此未足為信、自愚料之、其計兩端、彼聞大兵四集、調度遲久。必有全勝之算故且退避以保擄掠之資。然南風方急。勢不能去。海中島嶼。惟金山為近。其南麓暫可歇泊。稍俟風息。又進至羊山。埋掩資貨。且近鋒鏑。俟我諸軍散去。彼復潛來。此必然之勢也。又或稍遣柔脆脅從之人。外示退避。內藏變詐。而雄黠之徒。伏我近地候我逼近營場。肆為掩襲。此亦其故智也。若果出於前料。則其船少人眾。必將捨其脅從。自宜招撫復業。不許橫加執戮。據以為功。若果出於後料。則宜戒遣將領。常持遇敵之心。撿其營場。探其出沒之迹。以為他日進兵之基。但調來諸軍。勢難久駐。事稍平靜。亦不可盡數遣發。自愚深計。必奏陞董知縣在府、其相隨兵士。必可得用。近日新守方公。招集義勇。至為長計。集得驍勇五百名。令武舉生教習步射。緩急可以藉用。此方今急務也


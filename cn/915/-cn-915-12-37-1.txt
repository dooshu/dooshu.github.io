◇达生丈人集序

达生丈人者，生于战国之世，爵里姓名无闻焉。尔时人揆其行己，强为之号，颇好属文，成辄弃稿，常持论文云：「古人有言：『性情生于欲。』」又曰：「人之性静，欲实汨之。然则性也者，所受于天，神识是也，故为形骸之主。情也者，所受于性，嗜欲是也，故为形骸之役。由此言之，性情之辩，断然殊异，故其身泰。则均齐死生，尘垢名利，纵酒恣色，所以养情，否则屏除爱著，摈落支体，收视反听，所以养识。」是以遇荣乐而无染，遭厄穷而不闷，或出人间，或栖物表，逍遥寄托，莫知所终。（《北史》三十三《李公绪附传》。）


72　作史者多用故事而舛誤　舊史因紀聖功碑而誤　九國志誤記韋曜高祖時


唐、五代之際，以文紀事者多用故事，而作史者因而舛誤。回鶻烏介可汗走保黑車子族，李德裕紀聖功碑云：「烏介并丁令以圖安，依康居而求活。」所謂康居，用漢書郅支事也。案：漢書陳湯傳：「宣帝時，五單于争立，呼韓耶單于與郅支單于俱遣子入侍。後郅支西破呼偈、堅昆、丁令，兼三國而都之。殺漢使谷吉等，遂西奔康居。」而舊史云：「烏介依康居求活。」何云：「以下皆本温公考異。」北漢鄭珙卒于契丹，王保衡晉陽見聞録：「虜俗雖不飲酒，如韋曜者亦加灌注。」韋曜，即吴孫皓時韋昭也。而路振九國志云：「高祖鎮河東，命韋曜北使。曜不能飲酒，虜人强之。」此殆類癡人説夢也。

【元圻案】通鑑唐紀武宗會昌三年：「正月，回鶻烏介可汗帥衆侵逼振武，劉沔遣麟州石雄、都知兵馬使王逢帥沙陀朱邪赤心三部及契苾、拓跋三千騎襲其牙帳，沔自以大軍繼之。雄乃鑿城爲十餘穴，引兵夜出，直攻可汗牙帳，至其帳下，虜乃覺之。可汗大驚，棄輜重走，雄追擊，大破回鶻於殺胡山。烏介可汗走保黑居子族。」胡三省注：「胡嶠曰：轄戛之北單于突厥，又北黑車子，善作車帳。詳考新、舊書，黑車子即室韋之一種。按是時賜黠戛斯詔云，黑車子去漢界一千餘里。考異曰：舊回鶻傳云：『烏介驚走東北約四百里外，依和解室韋下營，嫁妹與室韋，依附之。』今從伐叛記、實録、新傳。舊張仲武傳又云：『烏介既敗，乃依康居求活，盡徙餘種寄託黑居子。』蓋以李德裕紀聖功碑云：『烏介并丁令以圖安，依康居而求活，盡徙餘種，屈意黑車。』彼所謂康居，用郅支故事耳。致此誤也。」又後周紀太祖廣順元年：「五月，北漢禮部侍郎、同平章事鄭珙卒于契丹。」考異曰：「晉陽見聞録：『鄭珙既達虜庭，虜君恩禮周厚。虜俗以酒池肉林爲名，雖不飲酒如韋曜輩者，亦加灌注。珙魁岸善飲，罹無量之逼，一夕腐脇於穹廬之氈堵間，輿尸而復命。』九國志：『契丹晏犒漢使，必厚具酒食，以示夸大。高祖鎮河東，嘗命韋曜北使，曜羸瘠不能飲酒，虜人强之，遂卒。』按韋曜，孫皓時人韋昭也〔一〕，不能飲酒，王保衡引以爲文章。而路振云高祖時人，誤也。」

〔一〕「韋昭」，原作「韋曜」，據中華本資治通鑑卷二九〇後周紀太祖廣順元年改。





困學紀聞注卷十八



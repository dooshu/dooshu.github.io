病中赠王桂山四首







病中赠王桂山[139]四首


海山斜日郁苍苍，回首神州意黯伤。热血满腔凉不得，苦教枰药累真长。

无力能消古劫尘，愧君卖药济斯民。千金妙有神方在，着手先成海上春。

所须药物是当归，有客天南叹式微。未报国仇心未了，枕戈重与赋《无衣》。

色舞眉飞夜论文，天涯意气最怜君。相期海上归来日，王寿山头话白云。






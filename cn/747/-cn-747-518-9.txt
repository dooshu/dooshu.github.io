○游云门寺诗序

上德与汗漫为友，无江海而间；其次则仁智相从，有山水为乐。故合志同方，贤者有柴桑之隐；游道同趣，吾徒为门之会，其造适一也。先会一日，沙门释去喧命我友，相与探玉笥，上会稽，然後溯若耶，过凤林而南。意欲脱人世之羁鞅，穷林泉之遐奥。於是舍舟清澜，反策间原；递杳霭而历岖，入深翠以泛回环，遂至於门。观其群山叠翠，秦望拔起；五峰，列壑沈沈，上摩碧落，旁涌金界。其下则百泉会流。蓄为澄潭，涵虚镜彻，激濑玉漱。泠泠之声，与地籁唱和，不待笙磬，而五音迭作。眺听不足，则凝思宴息，恍焉疑诸天楼观，列在咫尺。庭衢之中，别有日月。既而动步真境，静聆法音。合漆园一指之喻，（一作论）诣净名无住之本。万累（一作虑）如洗，百骸坐空。视松乔为弱丧，轻世界於枣叶。盖道由境深，理自外奖故也。

昔之远公纪庐山，谢客题石门，道流胜赏，今古一贯。曷可不赋，贻云山羞？乃各为诗，以志斯会。同乎道者，有陇西李公受、高阳齐霞举，约会未至，亦请同赋此篇，用广夫游衍之致云。


○谢赐白鹦鹉及金银罗彩表

伏惟陛下执象开元，圣文神武。应千龄之昌运，致万物之嘉祥。风所通，咸承至德；日月所照，共被深仁。臣地隔蓬壶，天慈洽远；乡暌华夏，睿泽覃幽。伏睹琼文，跪披玉匣。含九霄之雨露，带五彩之鸾。辨惠灵禽，素苍两妙，或称长安之乐，或传圣主之恩。罗锦彩章，金银宝钿，见之者烂目，闻之者惊心。原其献款之功，实繇先祖；锡此非常之宠，延及末孙。微效若尘，重恩如岳。循涯揣分，何以上酬？


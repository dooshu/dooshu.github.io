苏颂　致政少卿邵公挽辞三首

屡试循良政，兼推干裕才。

惠和绥列郡，风绩振行台。

始见彤襜去，遄惊画翣回。

甘棠犹蔽芾，高陇已崔嵬。

苏颂

苏颂　致政少卿邵公挽辞三首

江左推华胄，朝端挹老成。

官登九寺贵，迹寄五湖清。

治行当年立，家声继世荣。

书林有贤杰，名德岂惭卿。

苏颂

苏颂　致政少卿邵公挽辞三首

吴苑新开第，都门遂挂冠。

俄闻曳杖叹，未适散金欢。

旧迹馀三径，高风戢一棺。

只应名不朽，沈志史臣刊。

苏颂


○故御史中丞卢奕谥议

卢奕刚毅而忠，直方而清，励精吏事，所居可纪。天宝十四载，洛阳陷没，於时东京人士，狼狈鹿骇。猛虎磨牙而争其肉，居位者皆欲保性命而完妻子。或先策高足，争脱羿彀；或不耻苟活，甘饮盗泉。奕独正身守位，蹈义不去，以死全节，誓不辱身。势窘力屈，以朝服就执，犹慷慨感愤，数贼枭獍之罪。观者股栗，奕不变其色，西向而辞君，然後受害。虽古烈士，方之者鲜矣。或曰：“洛阳之存亡，操兵者实任其咎，非执法吏所能抗，师败将奔，去之可也。委身寇仇，以死谁怼？”及以为不然，勇者御而忠者守，必社稷是卫，则生死以之。危而去之，是智免也，於忠何有？盖荀息杀身於晋，不食其言也；仲由结缨於卫，不避其难也。元冥勤其官而水死，守位而忘躯也；伯姬待保姆而火死，先礼而後身也。彼四人者，死之日皆於事无补，夫岂爱死而贾祸也？以为死轻於义，故蹈义而捐生。古人书之，使事君者劝。然则禄山之乱，大於里克、孔悝；廉察之任，切於元冥之官。分命所系，不啻保姆，逆党兵威，烈於水火。於斯时也，能与执干戈者同其戮力，挽之不来，推之不去，岂不以师可亏，义不可苟，身可杀，节不可夺？故全其操持於白刃之下，孰与夫怀安偷生者同其风哉？谨按谥法，图国忘身曰贞，秉德尊业曰烈。奕执宪戎马之间，志藩王室，可谓图国矣。国危不能救，而继之以死，可谓忘身矣。历官十一任，言必正，事必果，而清节不挠，去之若始至，可谓秉德矣。先时黄门以直道佐时，奕嗣之以忠纯，可谓尊业矣。请谥曰贞烈，谨议。


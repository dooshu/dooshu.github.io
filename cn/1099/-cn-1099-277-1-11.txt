○奉詔條陳邊計疏

題為欽奉聖諭條陳邊計事准兵部咨該內閣傳奉聖諭朕看得東西二鎮虜寇搶殺至甚、防虜之計、如何預處、卿等會文武群臣著實詳議來看、欽此欽遵備咨前來臣等竊惟狂胡匪茹、分道憑陵、東犯薊鎮、則九重震驚、西犯偏關、則三晉騷動、搶殺至甚、誠如聖諭荷蒙　皇上軫念生靈、日勤宵旰、特諭輔臣公同臣等詳議預防之計、臣等雖至愚極陋、目擊時艱、敢不祗承、自昔防虜不過戰守二端。而各邊地勢不同。戰守亦自互異。即如薊州昌平保定三鎮、有墻可恃。虜難保其不來。但當乘高據險。使之匹馬不入。即為上策。山西宣大遼東四鎮。無墻可恃。虜難保其不入。但當堅壁清野。使之一毫不得。即為中策。臣博臣本固臣士儋連日面相酌議、除重將權、明軍令、修城堡等項事宜、巳經各官條奏、不敢槩及外、謹將東西六鎮戰守之機、其大且要者、列款上陳伏望　聖明特賜省覽、敕下該衙門會官詳議裁定施行及照奉旨建白者、臣等之事也、詢謀參酌者、輔臣本兵之任也、至于削去虛文、力求實效者、則摠督鎮巡兵備將領之責也、若使臣等言之、輔臣本兵議之、邊臣不肯力任其事、或明肆異同、或陰行規避、紙上空談、譬之畫餅、竟何益于安攘之效、所據責成邊臣同心寅恭實心幹理、乃今日之第一務也、又念兵凶戰危、人情所難、朝廷所以驅策之者。惟在賞罰。有功不賞。人固弗勸。有罰不刑。人孰肯輕蹈白刃之禍哉。近歲薊鎮潘家口磨刀谷失守、總督王忬楊選相繼棄市。而摠兵參將遊擊反從末减。是以今歲虜警、屢稱敵戰。竟無一將請纓而死。可以見其情實矣。頃蒙宸斷。逮繫鎮巡、人心始知警惕、而副參等官田世威劉寶胥進忠吳光裕等、分有信地、不能固守、其罪尤重、亦當先行收問、合無將田世威等提拿到京聽法司查照所犯一併擬罪、以為邊臣縱寇殃民者之戒、臣等不勝懇切祈望之至題奉聖旨兵部集議來說

一定薊昌守墻之議、薊昌二鎮、因山為墻、延長幾二千里、自庚戌虜變以來、屢經修繕河坊口古北口黑谷關一片石等處、拒回大虜、明有徵騐、近因猾虜潰墻、說者遂謂墻不可守、是誠因噎而廢食也、盖前年墻子嶺失守、乃通州官軍、今歲界嶺口失守、乃河間官軍、守兵單弱、援兵不至、此調度之失宜。豈可止?帚罪於墻哉。合無聽總督侍郎曹邦輔督同鎮巡等官趁此冬間躬履邊垣、逐一閱視、稍有不備、即為修補、春秋兩防、將調到入衛邊兵、分營配搭、每路各得一二千名、駐劄適中地方、猝遇虜眾攻墻、令其併力戰守、彼仰面而攻。我乘高而擊。虜騎雖強。恐亦不能飛渡。

一定宣府南山之議。此?於今日宣昌二鎮虜情甚合宣府東路。咫尺昌平。其四海治岔道八達嶺等處。俱有通賊要路。總督軍門統領重兵。拱護南山。實以陵京為重。連年關外增設墩墻。深得重門待暴之義。近議紛紛。欲將兵馬列于張家口左右衛等處。俟其南下。方守南山。失策甚矣。合無備行總督都御史王之誥、督同鎮巡等官、今後春秋兩防仍照成議謹守南山以慰　君父宵旰之懷。不得藉口外。防。致貽內患。

一定山西擺列之議、雁門寧武偏頭三關。均為山西門戶。雁寧二關外有大同。猶稱屏障。偏頭一關。西連延綏。獨當虜衝。先年寧雁一帶添築邊墻增兵戍守。未為無據。然邊長八百餘里。原守官兵民壯。不滿數萬。名曰擺邊。實為故事。固未見其倚墻拒守。如薊昌二鎮。真能遏虜之止?帚者也。盖蘇昌合諸鎮之力。為守頗易。山西止一鎮之力。為守實難。今該給事中張齊議罷擺邊、得之目擊。非臆說者。但事在閫外。遽難遙斷。合無聽總督都御史王之誥督同鎮巡等官虛心酌議。務求長便。具實奏聞。如果可罷。每歲秋防官軍民壯。止宜屯駐適中地方。遇有虜警。相機戰守。以保萬全。

一定保鎮防守之議、紫荊倒馬龍泉諸關。層峰疊障。頗稱天險。且藉宣大為之屏蔽。虜若南犯諸關。勢必經繇二鎮。即使介馬而馳。亦須數日可到但當明其耳目。養其銳氣。如果虜犯宣大。巳入內邊。南窺洪蔚保安靈丘廣昌等處。然後乘墻拒守。斯為得策。近年以來。先期擺邊。不惟空勞士馬。亦且糜費芻餉。合無聽總督侍郎曹邦輔督同鎮巡等官。每遇春秋兩防。預將兵馬分定地方照常操練。必湏的有警報。方可登墻。以成以逸待勞之計。

一定大同搗巢之議、大同地方。外連朔漠。與虜為鄰。虜犯山西保定。勢必繇之。先年總兵官梁震每遇虜入輒率勁兵出邊搗巢。故終震之任。虜即入寇。不敢久駐。盖牽于內顧耳。合無備行總督都御史王之誥督同鎮巡等官、今後虜果深入。發兵搗巢。冬春虜賊馬弱之時。虜雖不犯我境間亦搗之。亦不為過。有功破格陞賞。縱有敗衄。不當輒加開邊啟釁之罪。至于宣府。亦可倣而行之。盖總兵官馬芳。驍勇不減於震。戮力報國。此其時也。

一定遼東積貯之議。遼東一鎮。濱海鄰夷。中通一線之路。一切兵食。悉加仰給本鎮之產且地甚肥饒。收成常稔。遼左向以米多故軍需折色別鎮以為病而遼左獨利之但鎮人愚昧。不肯少為積蓄之計。豐收之年。粒米狼戾。一遭凶荒。坐而待斃如嘉靖三十八年三十九年人至相食。食既不足。兵自難振。何以責其敵愾之功。合無備行巡撫都御史魏學曾督同守廵兵備等官多方設法。令其開墾荒蕪。每遇年豊穀賤。處發官銀糴買收貯。仍教諭民間照依江南規則。各自蓄積。務為一年三年之備。惠而不費。事在可行。


【后汉北海相景君铭〈汉安二年〉】

右汉《北海相景君铭》，其碑首题云《汉故益州太守北海相景君铭》，其余文字虽往往可读，而漫灭多不成文，故君之名氏、邑里、官阀皆不可考。其可见者云“惟汉安二年，北海相任城府君卒”，“城”下一字不可识，当为“景”也。汉功臣景丹封栎阳侯，传子尚，尚传子苞，苞传子临，以无嗣绝。安帝永初中，邓太后绍封苞弟遽为监亭侯，以续丹后，自是而后，史不复书，而他景氏亦无显者。汉安，顺帝年号也。君卒于顺帝时，盖与遽同时人也。碑铭有云“不永麋寿”，余家集录三代古器铭有云“眉寿”者皆为“麋”，盖古字简少通用，至汉犹然也。治平元年四月二十九日书。


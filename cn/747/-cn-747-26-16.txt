○令举实才诏

古之学士，始入小学见小节，入大学见大节，知父子长幼之序，君臣上下之位，然后师逸功倍，化人成俗，莫不由之。子不云乎：“远而有光者饰也。近而逾明者学也。”故道行於上，禄在其中，所谓贵於速成，不唯於迟达。自顷州里所荐，公卿之绪，门人众矣。孰嗣子音，国胄禺然，未臻吾道，至使钻仰之地，寂寥厥风。贵於责实，务於求仕，将去圣滋远，尚氵公浇薄，为敦儒未宏，不行劝沮。朕承百王之末，居四海之尊，惟怀永图，思革前弊。何以发后生之智虑，垂先王之法则，朕甚惧之，敢忘於是。天下有业擅专门，学优重席，堪师授者，所在具以名闻。自今以后，贡举人等，宜加勖勉，须获实才。如有义疏未详，习读未遍，辄充举送，以希侥幸，所由官并寘彝宪，有司更申明条例，称朕意焉。


卷408_3【酬乐天早春闲游西湖，颇多野趣，恨不得与微之同赏，因思在越官重事殷，镜湖之游，或恐未暇，因成十八韵，见寄乐天。

前篇到时，适会予亦宴镜湖南亭，因述目前所睹，以成酬答。末章亦未暇诚，则势使之然，亦欲粗为恬养之赠耳】

元稹

雁思欲回宾，风声乍变新。

各携红粉伎，俱伴紫垣人。

水面波疑縠，山腰虹似巾。

柳条黄大带，茭葑绿文茵。

雪尽才通屐，汀寒未有蘋。

向阳偏晒羽，依岸小游鳞。

浦屿崎岖到，林园次第巡。

墨池怜嗜学，丹井羡登真。

雅叹游方盛，聊非意所亲。

白头辞北阙，沧海是东邻。

问俗烦江界，蒐畋想渭津。

故交音讯少，归梦往来频。

独喜同门旧，皆为列郡臣。

三刀连地轴，一苇碍车轮。

尚阻青天雾，空瞻白玉尘。

龙因雕字识，犬为送书驯。

胜事无穷境，流年有限身。

懒将闲气力，争斗野塘春。


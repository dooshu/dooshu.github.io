陆游　穷居

厄穷心自乐，寂寞道常尊。

老病频辞客，嬉游不出村。

淖糜均列鼎，徒步当华轩。

不但终吾世，犹堪遗子孙。

陆游

陆游　穷居

羸病无时已，穷居只自悲。

巾偏非雨垫，衣弊岂尘缁。

米尽时炊稗，樽空惯啜漓。

逐贫虽有赋，乞食未成诗。

陆游

陆游　穷居

半世伥伥信所之，穷居仍抱暮年悲。

烧金术误囊衣薄，种黍年凶酒味醨。

大厦万间空有志，後车千乘更无期。

掩书常笑城南杜，麻屦还朝授拾遗。

陆游

陆游　穷居

仕宦初何得，穷居半士农。

清宵叔夜锻，平旦伯鸾舂。

马磨犹支日，牛衣亦过冬。

湖中有啸父，何计得相从？

陆游


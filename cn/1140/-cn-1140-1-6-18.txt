汪觉非先生墓志铭

公讳如江字观澜其先出歙州越国公数徙而家扬州曾祖克臣祖天泽世以军功袭锦衣卫千户父敬庵公独尚儒术生公晩而教督严甚公少力学修行业以亲老服劳奉养遂终布衣公为人乐易好游多智略能缓急人卒得人死力明启祯间南历楚越北走燕赵游於名公卿贵人是时中原寇扰北军无见粮公挟策说执政请持帑金数千就籴於楚苦盗警乃瓮其金置酒船以往得粮数万斛募沙舶泛海逹边司饷大悦上其事将授官不果归巳而寇犯凤阳宣言渡淮扬人练乡勇保障推公掌约束而闾井无赖多藉兵以逞有河北少年裘马弓矢随数骑来衆执为盗君力白其良士果大学士范公景文子也巨估李氏者数人至自河南周藩府拥金巨万豪侈不甚盖藏游徼利其赀将掩捕以大盗论公急诫之曰盗不可诬坐果藩客也若属无种矣吏惧缓其狱寻得白估盛币拜谢公不受数人者欲甘心诸游徼公又善解之乃巳刘庄塲富民某讼系於官出数百金属援寻事解还其金某愕然公曰实无须多金也卒还之某感泣其後

王师下扬城某先掉小舟冒白刃徧索诸城中载公归居其里时时供馈不絶公初不甚贫笥中多积劵不挍少子举甲乙科南北往还又告贷於人及官内阁中书舍人以文章名四方干旄之使走贽币於庭公悉籍亲交所赠贷示之俾持金造谢如其数公乃懽曰孺子差不负人始扬州被兵时淑配李宜人自投井中得不死以出公薙髪匿僧庐兵至驱诸伪僧尽杀之而公独无恙听其引去人佥谓汪长者之报其卒也以康熙十五年十二月五日正襟而逝得年九十一公生於明万历十四年正月二十一日元配李宜人先公三岁卒内阁大学士益都冯公志其墓有四子振麟兆麟早卒次耀麟扬州府学生又次懋麟康熙丁未进士所谓内阁中书舍人者也副室某氏生一子起麟女子二人孙男六人蘅荃茝艾芊菓女孙九人曾孙一人公耄年硕德自号觉非居士前郡守赵公具书币造门请为乡饮大宾衣冠伟然有神仙之目尝手饲一鹤见则迎舞衔衣及公病辄不食数日亦死舍人与余以词学相友善故来请铭铭曰

以侠游以儒显匪赀雄善则腆郁未仕昌厥嗣官所司在文字子既名行益醇年大耋垂令闻更百季视斯文


张辂二首

【次韵王志道元夕】

沈水香生宝篆烟，九衢车马正喧阗。

金莲遍烛三千界，银筝谁弹五十弦。

天上楼台春靡靡，人间风月夜娟娟。

少年行乐情怀异，绛蜡笼纱六辔联。

【赠陈士宁】

横溪别业锦云乡，红白莲花薜荔墙。

百事不开心独静，孤云无着兴俱长。

佳人雪藕供微醉，童子分茶坐晚凉。

如此好怀谁解写，诗成还让孟襄阳。


送阮怀幼龙同归里

枫叶初黄橘尚緑骚人并集芙蓉屋为舞白苎烧华烛伤心难聼骊歌曲昨接家书今日归不恨别长恨别促吾侪放眼争千古耻论穷达分虎鼠看君在困能倔强俯视青云不足取结客飞扬年少塲卖文为活中心伤半年官舍诗盈寸与古作者争毫芒梅子淹留无一月病中诗思如氷雪剪烛连牀兴未穷一时二妙皆离别霜摧木落风怒号移觞密坐淹今宵美人迟暮思公子君去谁知我郁陶人生拂意无贵贱但得同心齐所愿伯劳西去燕飞东眼前憔悴君所见


○第四表

臣某言。伏奉今月某日批诏，以臣坚让宠章，未赐允许者。忧诚若焚，骇汗如雨。发於肝膈，鉴在神。臣某诚恐诚迫顿首顿首。臣闻以欲从人则可，以人从欲鲜济。此盖左邱明之信史，臧文仲之至言。陛下多阅正经，以资明德。固於深旨，靡不尽知。然而陛下优遇台臣，恢张天覆，赐爵而唯恐不重，流泽而唯恐不深。茂典毕申，睿慈未足。此盖陛下以无私之欲，劝有位之臣。使其更竭谋猷，以济难否，是陛下之欲也，臣匪不知。臣所以斯须不宁，数固而让者，盖缘陛下在省方之地，有国未归。微臣忝执政之权，遇昧未泰，谓为辅弼，实抱忧惭。刻苦厉精，进贤让宠，所期天下之士，且不加罪於臣，既安其心，庶竭其力，此臣之欲也。陛下之欲，不过勉劳臣等三人，纳善罢之，小无所损。微臣之欲，使昭示天下之人，听而俞之，大有所利。利在邦国，皎然可知。陛下若以欲从臣，理无不可。若以臣从欲，鲜济不疑。虽又新奉圣慈，未容陈让。在臣丹赤，誓不禀遵。其於利害之言，辩折将尽，实以多为缘饰，亦不敢再黩英明。进思之心，死请而已。臣某无任恳激兢越之至。


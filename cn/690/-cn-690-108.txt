卷一百八



卷之一百八

洪武九年八月癸未朔。

甲申，赐陕西征进将校钞，人二十锭。

乙酉，以户部侍郎周斌、郎中偰斯为户部尚书，中书省左司都事徐铎为户部侍郎，户部员外郎徐伯善、秦相府录事张宗、户部主事尚质、刘中沁、源县知县邵善为户部郎中，户部主事苏鹏翼为户部员外郎。

丁亥，遣官释奠于先师孔子。

戊子，祭太社、太稷。

敕燕山前、后、永清左、右、蓟州、永平、密云、彭城、济阳、济州、大兴十一卫分兵守北边关隘。时关隘之要者有四，曰古北口，曰居庸关，曰喜峰口，曰松亭关，而烽候相望者一百九十六处，徼巡将士六千三百八十四人，初俱用北军，至是始选江淮军士参之。

壬辰，夕月。

癸巳，五色云见。

增给广东马价。先是，遣兵部员外郎程益、监察御史阎裕往广东市马，民间马少，率于蛮境市，以售于官，官虽偿其直而道途往来甚费，民以为患。上闻之曰：“民为国本，马资国用，柰何欲资其用而先伤其本乎？”命厚给其直。

诏以潼关距西安华阴县为近，改隶华阴；大庆关属蒲州，阻隔黄河，改隶朝邑县。

乙未，祭太岁、风云雷雨、岳镇、海渎、山川、月将、城隍诸神，遣官祭旗纛。

播州宣慰使杨铿率其属张坤、赵简来朝，贡马，赐赉甚厚。上谕之曰：“尔先世世笃忠贞，故使子孙代有爵土，然继世非难，保业为难，知保业为难则志不可骄，欲不可纵，志骄则失众，欲纵则灭身，尔能益励忠勤，永坚臣节，则可保世禄于永久矣。”

以监察御史杜宗文、孙杰、陈敏为广东按察司佥事，蔡仪、韩宜可及山西按察司经历潘翥为陕西按察司佥事，游逊志、阎裕、李圭为四川按察司佥事。

以陕西都指挥使曹震为大都督府都督佥事。

丙申，躬祀历代帝王。上谕群臣曰：“古昔圣帝哲王，垂训立教，有大功德于天下、后世，载在祀典，历代钦崇。朕以菲德，荷膺天命，主宰天下，皆仰则旧章祭祀之典，岂可怠忽？尔诸陪祀之臣，宜精白一心相予祀事，毋俾亵慢，以重朕之不德。”

丁酉，赐吴、楚、齐三王府仓库名，吴曰广储，楚曰广阜，齐曰广成。

己亥，览邦国王昔里马哈剌扎的剌扎遣其臣吾剌里剌沙等奉表，贡马、苏木及檀降香、胡椒、孔雀等物。诏赐其王金织文绮纱罗，并赐吾剌里剌沙及其从人绮帛、衣靴有差。

以广东布政司参政刘仁为应天府尹。

以吴印为山东布政使。印，太原之孟县人，少从释氏，上知其才可用，使复姓名，给以家室而授之官。

置颜料、司菜、司牧、巾帽、针工、皮作六局，兵仗、绳顽二司，秩俱正六品，副从六品。

辛丑，有大星赤而芒，起自正东，入天津没。

癸卯，敕浙江、江西、福建、湖广、山东、河南各都司及直隶卫所操练马步军士，以俟简阅。

以国子生李铎、郑士昂、高隽、韩贞、董哲、徐思诚、赵起潜、王輗为监察御史。

丙午，以国子生成德琦、牟铭、刘暹为秦府伴读，张寅、王翀为晋府伴读，张翱为燕府伴读，王谦为靖江府伴读。

丁未，以前河南参政安然为浙江布政使，山东参政朱芾为陕西布政使，中书舍人徐贯道为陕西右参政，湖广布政司左参政章善为布政使，考功监丞赵信为右参政，河南布政司左参政徐贲为布政使，监察御史杨正为右参政，承敕监丞刘益为广东右参政。

己酉，遣官视历代帝王陵寝，命百步内禁人樵牧，设陵户二人守之，有经兵燹而崩摧者，有司督近陵之民以时封培，每三年一遣使致祭。其诸郡邑祀典所载忠臣、烈士祠宇倾颓者，有司亦以时葺治，仍严禁防。

上谓礼部臣曰：“岳镇、海渎，祀典所重，其所在祠宇，宜致尊严，以称神居。”于是分遣国子生周渭等三十一人往脩祠宇，各赐巾衣、靴袜，俾所至，斋沐而后行事。仍命礼部以岳镇、海渎之祀京师春、秋二祭，自有常期，其遣官行礼并所在有司之祭，勿与京师同日。

庚戌，思南宣慰使田仁智入觐，贡马及方物。诏赐仁智及其下各有差，仁智入谢，更赐织金文绮三十疋，帛如之。上谕之曰：“汝在西南，远来朝贡，其意甚勤，朕以天下守土之臣皆朝廷命吏，人民皆朝廷赤子，汝归善抚之，使得各安其生，则汝亦可以长享富贵矣。夫礼莫大于敬上，德莫盛于爱下，能敬能爱，人臣之道也。”仁智辞归，至九江龙城驿病卒，有司以闻，上命礼部遣官致祭，敕有司送其柩于思南。

是月，思州宣慰使田弘正与其弟弘道等来朝，贡方物，上命礼部皆优其赐予。先是，上以西南夷土官世居荒服，未尝躬朝阙下，诏令率所部酋长入朝，故弘正等皆诣阙奉贡。

赐福建布政使司参政魏鉴、瞿庄玺书。其略曰：“今年仲夏，敕卿南行，以辖八闽，然其地利尽南海，势控诸番，宜忠君爱民，脩身慎法，则芳名不朽。卿其审释力行，以副朕委任之意。”

西番土官朵儿只巴叛，率众寇罕东，河州卫指挥使甯正率兵击走之，追至西海北山口而还。

九月壬子朔，以李永为考功监丞。

癸丑，上遣指挥佥事吴英往北平，谕大将军徐达曰：“七月火星犯上，将八月金星又犯之。占云：‘当有奸人、剌客、阴谋事。’凡阅兵马、习骑射、进退之间，皆当谨备，可遍谕诸将，亦当严密，虽左右将校，勿令相近，其故元阉官，尤宜防之，惟南去者，可以使令。盖将者，众之死生，国之安危系焉，能戒慎之，庶可免忧。”

乙卯，河北塔滩达达将校掌家奴等五十五人来降，命礼部第为三等，赐衣物有差。

戊午，播州宣慰使杨铿辞归，复赐绮、帛各四十匹。

召秦王樉、晋王 、今上还自凤阳。

己未，太白犯右执法。

壬戌，以考功监令华克勤为山西布政使，广东布政使司右参政赵孠坚为布政使，给事中康济为右参政。

甲子，升礼部员外郎张筹为尚书。

上念各边卫守御指挥之殁于王事者，命礼部置素简，以纪其亡殁月日，揭于公署，至日遣人祭之。

陕西平凉卫指挥秦虎卒。上亲为文，遣国子生往祭之，曰：“曩因元政不纲，群雄并起，朕奋身田里，仗义兴师，一时智勇之士，翕然向附，为朕宣劳，尔父某自定远率众来归，俾守滁州，而尔从朕渡江，所向克捷。尔父既殁，命尔袭职，既而从事兵戎，南征西讨，多著功劳。今也命尔佐武卫，守平凉，军民乐业，朕甚嘉焉，方将倚尔安靖边方，夫何一疾遽至不起？讣音来报，哀悼曷胜，虽然生则有劳于国，殁则有名于史，丈夫如此，可无憾矣。”

丙寅，祭周天星辰。

御史大夫汪广洋、陈宁劾奏太师韩国公李善长曰：“臣闻君使臣以礼，臣事君以忠，此古今之通道也。钦惟陛下奉天命，削群雄，定四海，为生民立命，以开太平之治，于兹九年矣。自义师东渡以来，深谋远虑，经国驭人，皆出圣衷之独断，至于犯霜露，冒寒暑，被坚执锐，去乱贼，以拓封疆者，皆诸将之功，非文吏之筹画也。及天下一家，定功行赏，韩国公李善长，位以太师，爵以上公，礼命之荣，冠乎文武。近令其子祺尚公主，复营宅于主第之左以居之，圣训谆谆，命公主谨执妇道，礼长幼以叙彝伦，陛下法古先圣王盛心，允为至矣。善长受国厚恩，佯为愚戆，陛下以疾不视朝者将旬日，亦无问候之敬，孤恩失礼，古者所无。驸马李祺，六日不朝，宣至前殿，又不施礼，此可知善长家法之不脩。凡此所为揆之，事君以忠之道果安在哉？请付法司，以正其罪。”疏奏，善长父子免冠待罪。上曰：“大罪不治则法无以立，小过不赦则人无所容。善长，国之大臣，不能律身教，子劾之诚是，但念相从之久，宥之勿问。”

丁卯，北平府宛平、大兴二县地震。

高丽王王颛子禑遣使奉表贺天寿圣节，贡方物。

戊辰，命凡在外百司祭祀百神，宜以品级尊卑为序，以都指挥使为初献，布政使为亚献，按察使为终献，都指挥使缺则以布政使为初献，其余陪祭官亦宜序以品级，有越次者以违制罪之。

置湖广、四川、广东府州县税课司、局、仓库九十四，罢经历司司狱、司仓、库九十六。

己巳，天寿圣节，诏百官免朝贺，勿奏事。

庚午，有流星大如杯，起自五车，西行经天船，至合道没。

辛未，升四川布政使司左参政臧哲为广东布政使，右参政李扩为本司布政使。

壬申，设河州西番木咂些儿孙等处千户所，以元达鲁花赤锁南巴等充正、副千户，隶朵甘都指挥使司。

甲戌，以北平故都指挥使朱杲男煜为燕山右卫世袭都指挥使。都指挥世袭自煜始。

夜有流星大如鸡子，赤而芒，起自羽林军，西经垒壁阵，至十二诸侯没。

丁丑，贵州宣慰使宋钦遣人来朝，贡马，命赐以绮帛，并赐其使袭衣有差。

戊寅，皇第十四子楧生。

以大都督府照磨陈铭为吏部侍郎，吏部主事童亨为郎中。

迁鹰扬卫指挥同知刘成为海州卫指挥同知。

置三山、神策二门千户所。

己卯，中书省言福建参政魏鉴、瞿庄笞一奸吏至死。上赐玺书劳之曰：“朕观自古天下之治乱在于君臣能驭、不能驭耳，若君能驭臣以礼法，臣能驭吏以体上，故治由此始；若君不能以驭臣，臣无以驭吏，则乱亦由此始。或云胥吏小人，何预治乱，是大不然。吏诈则蠹政，政既隳矣，民何由安？朕所以命著为令者，正欲使上官驭吏，动必以礼而严之以法，若吏卒背理违法，绳以死无论，此令行久矣。柰何贪官动为下人所持，任其纵横，莫敢谁何，所以政无施而民受枉。朕尝谓若为官，临政无驭吏之威，则诸事无成，驭得其法则威立令行，事无不举。今丞相奏福建两参政致极刑于一奸吏，朕闻兹事当哉。‘惟仁人能好人，能恶人。’果然矣。故往谕之，尔尚慎终如始，乃能其官。”

命河州武靖卫故土官指挥卜纳剌男答里麻剌咂带刀宿卫。

是月，故元太尉神保等率众来降。

上谕群臣曰：“水趋下则流，人法上则哲，故希贤者不已，可以齐贤，希圣者有恒，可以齐圣。古之人知成身之难，恒兢兢焉以自勉，惟恐善名之不立，故卒能显名于天下后世。今之任官者多图苟安，不顾清议，而甘为碌碌之人，身殁而名随以泯。尔等宜勉之，毋自弃也。”








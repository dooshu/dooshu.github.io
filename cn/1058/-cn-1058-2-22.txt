責躬


於穆顯考，時惟武皇。

受命於天，寧濟四方。

朱旗所拂，九土披攘。

玄化滂流，荒服來王。

超商越周，與唐比蹤。

篤生我皇，奕世載聰。

武則肅烈，文則時雍。

受禪於漢，君臨萬邦。

萬邦既化，率由舊章。

廣命懿親，以藩王國。

帝曰爾侯，君茲青土。

奄有海濱，方周於魯。

車服有輝，旗章有敘。

濟濟雋乂，我弼我輔。

伊予小子，恃寵驕盈。

舉掛時網，動亂國經。

作藩作屏，先軌是隳。

傲我皇使，犯我朝儀。

國有典刑，我削我黜。

將寘於理，元凶是率。

明明天子，時惟篤類。

不忍我刑，暴之朝肆。

違彼執憲，哀予小子。

改封兗邑，於河之濱。

股肱弗置，有君無臣。

荒淫之闕，誰弼余身。

煢煢僕伕，於彼冀方。

嗟予小子，乃罹斯殃。

赫赫天子，恩不遺物。

冠我玄冕，要我朱紱。

光光大使，我榮我華。

剖符授玉，王爵是加。

仰齒金璽，俯執聖策。

皇恩過隆，祗承怵惕。

諮我小子，頑凶是嬰。

逝慚陵墓，存愧闕庭。

匪敢傲德，實恩是恃。

威靈改加，足以沒齒。

昊天罔極，生命不圖。

常懼顛沛，抱罪黃壚。

願蒙矢石，建旗東嶽。

庶立毫釐，微功自贖。

危軀授命，知足免戾。

甘赴江湘，奮戈吳越。

天啟其衷，得會京畿。

遲奉聖顏，如渴如飢。

心之雲慕，愴矣其悲。

天高聽卑，皇肯照微。






潘文虎　为被虏妇作

交交桑扈，交交桑扈，

桑满墙阴三月暮。去年蚕时处深闺。

今年蚕时涉远路。路傍忽闻人采桑，

恨不相与携倾筐。一身不蚕甘冻死，

只忆儿女无衣裳。

潘文虎

潘文虎　为被虏妇作

不如归去，不如归去，

家在浙江东畔住。离家一程远一程，

饮食不同言语异。今之眷聚昔寇仇，

开口强笑心怀忧。家乡欲归归未得，

不如狐死犹首丘。

潘文虎

潘文虎　为被虏妇作

泥滑滑，泥滑滑，

脱了绣鞋脱罗袜。前营上马忙起行，

后队搭驼疾催发。行来数里日已低，

北望燕京在天末。朝来传令更可怪，

落后行迟都砍杀。

潘文虎

潘文虎　为被虏妇作

鹁鸪鸪，鹁鸪鸪，帐房遍野相喧呼。

阿姊含羞对阿妹，大嫂挥泪看小姑。

一家不幸俱被虏，犹幸同处为妻孥。

愿言相怜莫相妒，这个不是亲丈夫。


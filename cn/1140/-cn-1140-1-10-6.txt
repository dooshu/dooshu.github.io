拟平滇黔露布

伏闻皇威有赫爰誓师以讨不庭庙算无遗用决胜而诛後至我国家宅中以临万国秉圭以礼百神匝宇归心环区饮化是以反踵穿胷之俗奉正朔以来王雕题漆齿之伦争重译而欵塞彼一夫乃敢作难则九伐在所必张逆贼三桂技同雀鼠心类?狼缘失势於胜朝始効命於真主我

世祖章皇帝包容海岳函盖乾坤徒以指臂之劳录任心膂之寄苴茅裂土眷笃懿亲降主馆甥恩聨戚畹甚且除官逞臆武安无不遂之求藉饷渔金曲逆邀莫问之典方图收効於犬马故使宠絶於臣僚讵料豢养恩深反张牙以吠主枭雄日甚遂囊血以射天致苍梧贵竹之区咸遭?溺负巴陵洞庭之险尚稽扫除九服沸腾万邦愤怒彼谓阻兵絶域井底蛙可逋霛诛凭势诸蛮穴中鼠足?勍敌殊不知天网之大虽至远而毕收王者之师本无征而不克唯我

皇上应五乘乾登三绍统德崇?俭政尚威明师行六年而民不加赋折冲万里而武必修文每待旦以枕戈誓灭此而朝食犹谓弄兵皆我赤子曲示招徕且许纳欵不靳王侯广开恩信兼行剿抚之策深怜玉石之?臣等上禀睿谋遥凭神武一举而八闽革面再举而五岭投戈势类土崩危将瓦解昨者

皇天厌乱首逆自殱虽未快於燃脂亦戮同於授首乃犹豕突荆峡张岳阳於是亲王与宿将坐筹灼如烛照而数计禁旅及诸师交奋?然雨骤而风驰四面合围百道俱进扼长沙之隘絶其饷道据君山之胜奋我戈船譬犹率貔虎而碎孤豚举崑仑而压遗卵鼍鼔雷震鲸鲵駴而遄奔霜刃山摧蛇豕望而远遁鸟惊鱼溃洞垒穿城积骨等於巴丘漂血殷乎湘水贼等计穷力屈面缚来降顾门户之既倾荡巢穴以在即矧部曲皆已离心舟中将为敌国一日而告三捷若俯身而拾遗浃旬而收列城遂前驱而无对彼吕嘉威行於岭峤终为下濑之所擒吴曦雄据於巴川难保劒门之不破嗟跳梁之日蹙知剪灭之可期将士同心树衡峯以赤帜朝廷有庆越卭笮如康衢扬伏波之威勒名铜柱乘破竹之势饮马昆明臣等不禁懽忭庆快之至谨露布以闻


○对乐请置判悬判

〈有州申百姓，皆好操缦，都不识雅章。以不能易俗，请置判悬，供释菜宾社之用，使人观习。省以为非所宜言，不为闻，欲科罪。诉云：“州将卤簿见著令文，且方古轩县为降已，其置之何过？”〉

乐章修设，国风式备。延陵聘鲁，竟辩兴亡之徵；魏绛和戎，始受歌钟之赐。干舞有序，上下於是协和；金奏克谐，阴阳以之交泰。所以考性情之不忒，质鬼神之无疑。靖俗调人，比物适节。虽击石拊石，万物必谐於大雅；而不识不知，百姓尚迷於古奏。然而古今异制，沿袭匪常。皂荩朱轩，按国章而有著；奏振万，徵古礼而斯易。学操缦於雅曲，乃大辂之椎轮。感颂渐音，行当易俗。何必引轩判之制，操宾祭之仪。非所言焉，象刑之典宜及。古之制也，卤簿之例徒施。

李希定


○漳河赤鲤赋（有序）

景龙三年春二月，帝巡属县，至於襄垣，漳水有赤鲤跃，圣帝之瑞也。赋曰：

鱼在在藻兮跃於中流，吾君戾止兮乐我王游。惟赤鲤之呈祥，殊白鳞之入舟。非竹箭之危湍，无闻点额；同昆明之望幸，非为吞钩。岂其为祥，必河之鲤？用表皇族，克繁帝祉。虽云水物，宜紫鼍绿鳌之同身；是曰元符，亦赤雁丹乌之可比。鳞耀彩，碧水无波。非应瓠巴之清角，何言甯戚之高歌？周文之时跃於沼，汉宣之代舞於河。且合符於图牒，宜入颂於猗那。岂徒镂甲葺鳞，下沿上氵斥？皆为俦匹，文鳐是喻。吐尚父之兵钤，传远人之尺素。事称嘉瑞，匪琴高之所乘；诗有乐胥，似相如之献赋。


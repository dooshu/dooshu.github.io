○答福建廵撫耿楚侗談王霸之辯 【 富強】

辱華翰并所梓綸簡彙編惓惓以奉行　德意、安民生、飭軍政為急、仰見公之高明。深達治體識時務者也、憶昔僕初入政府欲舉行一二事、吳旺湖與人言曰、吾輩謂張公柄用當行帝王之道、今觀其議論、不過富國強兵而巳、殊使人失望、僕聞而咲曰、旺湖過譽我矣。吾安能使國富兵強哉。孔子論政。開口便說足食足兵。舜命十二牧。曰食哉惟時。周公立政。其克詰爾戎兵。何嘗不欲國之富且強哉。江陵每言近來士大夫落晚宋習套誠然後世學術不明。高談無實。剽窃仁義。謂之王道。纔涉富強。便云霸術。不知王霸之辯。義利之間。在心不在跡。奚必仁義之為王。富強之為霸也。僕自秉政以來、除　密勿敷陳培養　冲德外、其播　命令者。寔不外此二事。令巳七八年矣。而閭里愁歎之聲。尚猶未息。是時九邊晏然內庫充積後來五十年太平此基之矣倉卒意外之變。尚或難支。焉在其為富且強哉。公今不以僕為卑陋。而留心于此。誠生民之福也。第須一一覈實考成。乃可有效。若徒騰之文告而巳。實意且化為虛文矣。何如、議留入覲正官及澄汰縣令二疏、俱属所司覆行、丈田一事、揆之人情、必云不便、但此中未聞有阻議者。或有之亦不敢聞于僕之耳。苟利　社稷。死生以之。僕比來唯守此二言。雖以此蒙垢致怨。而于　國家寔為少禆。願公之自信而無畏于浮言也。


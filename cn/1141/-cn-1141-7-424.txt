练江月夜怀旧太守曹冠五

君行一何早，卧辙填周道。
别后乱如麻，君行一何好（曹去郡数月，郡即为贼陷。）。
君昔迨未雨，逋贼请搜讨。
脱今犹在官，山城当可保。
忆过斗山醉，送我黄海游。
诗成茶酒内，高视呼浮丘。
我从莲岫归，要以郡斋宿。
山中记一篇，肯作百回读。
看云太函巅，讲学紫阳麓。
万事长相思，书来鬓已丝。
惟有东峰月，殷勤似旧时。



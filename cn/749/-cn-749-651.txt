俞国宝


国宝，临川人，淳熙太学生。有醒庵遗珠集，不传。

贺新凉

梅

梦里骖鸾鹤。觉三山不远，依前海风吹落。浮到五湖烟月上，刚被梅香醉着。粲玉树、轻明疏薄。十万琼琚天女队，捧冰壶、玉液琉璃杓。来伴我，荐清酌。

恍然梦断浑非昨。问溪边竹外，新来为谁开却。无限冰魂招不得，拟把离骚唤觉。待抖擞、红尘双脚。万里瑶台终一到，想玉奴、不负东昏约。留此恨，寄残角。

风入松

一春长费买花钱。日日醉花边。玉骢惯识西湖路，骄嘶过、沽酒垆前。红杏香中箫鼓，绿杨影里秋

千。

暖风十里丽人天。花厌髻云偏。画船载取春归去，馀情寄、湖水湖烟。明日重扶残醉，来寻陌上花钿。

瑞鹤仙

春衫和泪著。又燕入江南，雁归衡岳。东风晓来恶。绕西园无绪，泪随花落。愁钟恨角。梦无凭、难成易觉。到春来易感，韩香顿减，沉腰如削。

离索。挑灯占信，听鹊求音，不禁春弱。云轻雨薄。阳台远，信难托。念盟钗一股，鸾光两破，已负秦楼素约。但莫教、嫩绿成阴，把人误却。

清平乐

数声乌鹊。院宇寒萧索。杨柳梢头秋过却。无叶可供风落。

可人犹有芙蕖。向人冷澹妆梳。云外征鸿过尽，夕阳依旧平芜。

卜算子

翦烛写香笺，拨火温寒醑。门外东风将我愁，欲作三更雨。

夜夜玉楼心，日日长亭路。荳蔻花开信不来，尘满金钗股。

风入松

广陵元夜病中有感

东风巷陌暮寒骄。灯火闹河桥。胜游忆遍钱塘夜，青鸾远、信断难招。蕙草情随雪尽，梨花梦与云销。

客怀先自病无聊。绿酒负金蕉。下帏独拥香篝睡，春城外、玉漏声遥。可惜满街明月，更无人为吹箫。








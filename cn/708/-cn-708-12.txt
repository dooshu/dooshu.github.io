卷十二 异人部


异人

幸灵（出《豫章纪》）

晋幸灵者，豫章建昌人也。立性至柔，被辱无愠。见人即先拜，辄自称名，邑里皆号为痴，父兄亦以为痴。常使守稻，有牛食稻，灵见而不驱，待牛去，乃整理其残乱者，父见而怒之。灵曰：“夫万物生天地之间，各得其意。牛方食禾，奈何驱之。”父愈怒曰：“即如汝言，复用理坏者何为？”灵曰：“此稻又得终其性矣。”【眉批】圣贤心腑。

刘牧（出《成应元事统》）

刘牧，字子仁，常居南沙野中，乐山鸟之啼，爱风松之韵，植果种蔬。野人欺之，多伐树践囿。牧曰：“我不负人，人何负我！”有一虎近其居作穴，见牧则摇尾。牧曰：“汝来护我耶？”虎辄俯首。历数年，野人不敢侵。后牧卒，虎乃去。

赵逸（出《洛阳伽蓝记》）

后魏崇义里有杜子休宅，地形显敞，门临御路。时有隐士赵逸者，云是晋武时人，晋朝旧事，多所记录，正光初，来至京师，见子休宅，叹息曰：“此晋朝太康寺也。”时人未信。逸曰：“龙骧将军王浚平吴后，立此寺。本有三层浮图，用砖为之。”指子休园曰：“此是故处。”子休掘而验之，果得砖数万，并有石铭云：“晋太康六年，岁次乙巳，九月甲戌朔，八日辛巳，仪同三司襄阳侯王浚敬造。”时园中果菜丰蔚，林木扶疏，乃服逸言，号为圣人。子休遂舍宅为灵应寺，所得之砖，造三层浮图。好事者问晋朝京师何如今日，逸曰：“晋朝民少于今日，王侯第宅与今日相似。”又云：“自永嘉已来二百余年，建国称王者，十有六君，吾皆游其都鄙，目见其事。国灭之后，观其史书，皆非实录，莫不推过于人，引善自向。苻生虽好勇嗜酒，亦仁而不杀；观其治典，未为凶暴；及详其史，天下之恶皆归焉。苻坚自是贤主，贼君取位，妄书生恶。凡诸史官，皆此类也。人皆贵远贱近，以为信然。当今之人，亦生愚死智，惑已甚矣。”问其故，逸曰：“生时中庸之人耳，及其死也，碑文墓志，莫不穷天地之大德，生民之能事。为君共尧舜连衡，为臣与伊尹等迹。牧民之官，浮虎慕其清尘；执法之吏，埋轮谢其梗直。所谓生为盗跖，死为夷齐。妄言伤正，华词损实。”【眉批】说得透！当时作文之士，惭逸此言。步兵校尉李登问曰：“太尉府前砖浮图，形制甚古，未知何年所造？”逸云：“晋义熙十二年，刘裕伐姚泓军人所作。”汝南王闻而异之，因问何所服饵以致延年，逸云：“吾不闲养生，自然长寿。郭璞尝为吾筮，云寿年五百岁，今始余半。”帝给步挽车一乘，游于市里。所经之处，多说旧迹。三年已后遁去，莫知所在。

【总评】蔡伯喈曰：“吾为天下作碑铭多矣，未尝不有惭，惟为郭林宗碑颂无愧色耳。”然则谀墓之弊，自古已然。而修史者乃欲以墓志为征，尚得为信史乎？

申宗（出《玄怪录》）

开元中，前进士张佐，常言少年南次鄠杜，郊行，见有老父乘青驴，背鹿革囊，颜甚悦怿，旨趣非凡，始自斜径合路。佐甚异之，试问所从来。叟但笑而不答。至再三，叟忽怒叱曰：“年少子乃敢相逼，吾岂盗贼遁埋者耶？何必知从来！”佐逊谢曰：“响慕先生高躅，愿从事左右耳，何赐深责。”叟曰：“吾无术教子，但寿永者，子当嗤吾潦倒耳。”遂复乘促走。佐亦扑马趁之。俱至逆旅，叟枕鹿囊寝未熟。佐乃疲，贳白酒将饮，试就请曰：“箪瓢期先生共之。”叟跳起曰：“此正吾所好。何子解吾意耶？”饮讫，佐见翁色悦，徐请曰：“小生寡昧，愿先生赐言以广闻见，他非所敢望也。”叟曰：“吾所见梁、隋、陈、唐耳。贤愚治乱，国史已具，然请以身所异者语子。吾宇文周时居岐，扶风人也。姓申，名宗。慕齐神武，因改宗为观。十八，从燕公子谨征梁元帝于荆州，夜梦青衣二人谓余曰：‘吕走天年，人向主，寿百千。’吾乃诣占梦者于江陵市，占梦者谓余曰：‘吕走，回字也；人向主，住字也。岂子住乃寿也。’时留兵屯江陵，吾遂陈情于校尉拓跋烈，许之。因却诣占梦者曰：‘住即可矣，寿有术乎？’占者曰：‘汝前生，梓潼薛君胄也。好服食，多寻异书，日诵黄老一百纸，徙居鹤鸣山下，草堂三间，户外骈植花竹，泉石萦绕。八月十五日，长啸独饮，因酣畅，大言曰：薛君胄疏澹若此，岂无异人降旨。忽觉两耳中有车马声，因然思寝，头才至席，遂有小车，朱轮青盖，驾赤犊出耳中，各高三二寸，亦不觉出耳之难。车有二童，绿帻青帔，方长二三寸，凭轼呼御者踏轮扶下，而谓君胄曰：“吾自兜玄国来，向闻长啸月下，韶甚清激，私心奉慕，愿接清论。”君胄大骇曰：“君适出吾耳，何谓兜玄国来？”二童子曰：“兜玄国在吾耳中，君耳安能处我？”【眉批】幻甚！如鹅笼书生，又似蚍蜉梦也。君胄曰：“君长二三寸，岂复耳有国土。倘若有之，国人当尽焦螟耳。”二童曰：“胡为其然，吾国与汝国无异。不信，请从吾游，或能便留，则君离生死苦矣。”一童倾耳示君胄，君胄觇之，乃别有天地，花卉繁茂，甍栋连接，清泉萦绕，岩岫杳冥。因扪耳投之，已至一都会。城池楼堞，穷极壮丽。君胄彷徨，未知所之，顾见向二童已在侧，【眉批】二童何由自入其耳！谓君胄曰：“君既至此，盍从吾谒蒙玄真伯。”蒙玄真伯居大殿，墙垣阶陛，尽饰以金碧，垂翠帘帷帐。玉童四人，立侍左右。一执白拂，一执犀如意。二人既入，拱手不敢仰视。有高冠长裾绿衣人，宣青纸制曰：“肇分太素，国既有亿，尔沦下土，贱卑万品。聿臻于此，实由冥合。况尔清节躬诚，叶于真宰。大官厚爵，俾宜享之，可为主箓大夫。”君胄拜舞出门。即有黄帔三四人，引至一曹署，其中文簿多所不识。每月亦无请受，但意有所念，左右必先知，当便供给。因暇，登楼远望，忽有归思。赋诗曰：“风软景和煦，异香馥林塘。登高一长望，信美非吾乡。”二童子见诗，怒曰：“以君质性冲寂，引至吾国，鄙俗余态，果乃未去。”遂疾逐君胄，如陷落地，仰视，乃自童子耳中落，已在旧去处。随视童子，亦不复见。因问诸邻人，云失君胄已七八年矣，君胄在彼如数月。未几而君胄卒。生于君家，即今身也。”占者又云：“吾前生乃是耳中童子，以汝前生好道，得到兜玄国。然俗态未尽，不可长生。然汝自此寿千年矣。”因吐朱绢尺余，令吞之。占者遂复童子形而灭。自是不复有疾，周行天下名山，迨兹向二百余岁，所见异事甚多，并记在鹿革中，因启囊出二轴，书甚大，字颇细，佐不能读。【眉批】鹿革囊可作纪异书名。其夕，佐略寝。及觉，已失叟。

梁四公（出《梁四公记》）

梁天监中，有闯、杰、、仉四公，【眉批】，音携。闯，琛去声。，音万。，音蜀。，音湍。仉，音掌。，音睹。谒武帝，帝见之甚悦，因命沈隐侯约作覆，将与百僚共射之。时太史适获一鼠，约匣而缄之以献，帝筮之，遇蹇之噬嗑。帝占成，群臣受命献卦者八人，有命待成俱出。帝占置诸青蒲，申命闯公揲蓍。对曰：“圣人布卦，依象辩物，何取异之。”请从帝命卦。时八月庚子日巳时，闯公举帝卦撰占，置于青蒲而退。读帝占曰：“先蹇后噬嗑是其时，内艮外坎是其象。坎为盗，其鼠也。居蹇之时，动而见嗑，其拘系矣。噬嗑六爻，四无咎，一利艰贞，非盗之事，上九荷校灭耳凶，是因盗获戾，必死鼠也。”群臣蹈舞呼万岁，帝自矜其中，颇有喜色。次读八臣占词，皆无中者。末启闯公占曰：“时日王相，必生鼠矣。且阴阳晦而入文明，从静止而之震动，失其性，必就擒矣。金盛之月，制之必金。子为鼠，辰与艮合体。坎为盗，又为隐伏；隐伏为盗，是必生鼠也。金数于四，其鼠必四。离为文明，南方之卦。日中则昃，况阴类乎。晋之繇日，死如弃如，实其事也，日敛必死。”既见生鼠，百僚失色，而尤闯公曰：“占辞有四，今者唯一，何也？”公曰：“请剖之。”帝性不好杀，自恨不中。及至日昃，鼠且死矣，因令剖之，果妊三子。杰公尝与诸儒语及方域云：“东至扶桑，【眉批】异域附见。扶桑之蚕长七尺，围七寸，色如金，四时不死。五月八日呕黄丝，布于条枝，而不为茧，脆如。烧扶桑木灰汁煮之，其丝坚韧。四丝为系，足胜一钧。蚕卵大如燕雀卵，产于扶桑下。赍卵至句丽国，蚕变小，如中国蚕耳。其王宫内有水精城，可方一里，天未晓而明如昼，城忽不见，其月便蚀。西至西海，海中有岛，方二百里。岛上有大林，林皆宝树。中有万余家，其人皆巧，能造宝器，所谓拂林国也。岛西北有坑，盘坳深千余尺，以肉投之，鸟衔宝出，大者重五斤，彼云是色界天王之宝藏。西北无虑万里，有女国，以蛇为夫，男则为蛇，不噬人而穴处。女为臣妾官长，而居宫室。俗无书契，而信咒诅。【眉批】咒诅果灵，更胜书契矣。直者无他，曲者立死。神道设教，人莫敢犯。南至火洲之南，炎昆山之上，其土人食蝑蟹髯蛇以辟热毒。洲中有火木，其皮可以为布。炎丘有火鼠，其毛可以为褐，皆焚之不灼，污以火浣。北至黑谷之北，有山极峻造天，四时积雪，意烛龙所居，昼无日。西有酒泉，其水味如酒，饮之醉人。北有漆海，毛羽染之皆黑。西有乳海，其水白滑如乳。三海间方七百里，水土肥沃，大鸭生骏马，大鸟生人，男死女活，鸟自衔其女，飞行哺之；衔不胜，则负之。女能跬步，则为酋豪所养。女皆殊丽，美而少寿，为人姬媵，未三十而死。【眉批】袁石公思得短命妾数人，得无现身此国偿愿乎？有兔大如马，毛洁白，长尺余。有貂，大如狼，毛纯黑，亦长尺余，服之御寒。”朝廷闻其言，拊掌笑谑，以为诳妄。曰：“邹衍九州，王嘉拾遗之谈耳。”司徒左长史王筠难之曰：“书传所载，女国之东，蚕崖之西，狗国之南，羌夷之别种。一女为君，无夫蛇之理。与公说不同，何也？”公曰：“以今所知，女国有六，何者：北海之东有女国，天女下降为其君，国中有男女，如他恒俗；西南夷板楯之西有女国，其女悍而男恭，女为人君，以贵男为夫，置男为妾媵，多者百人，少者匹夫；昆明东南绝徼之外有女国，以猿为夫，生男类父，而入山谷，昼伏夜游，生女则巢居穴处；南海东南有女国，举国惟以鬼为夫，夫致饮食禽兽以养之；勃律山之西有女国，方百里，山出台虺之水，女子浴之而有孕。其女举国无夫，并蛇六矣。”俄而扶桑国使使贡方物，有黄丝三百斤，即扶桑蚕所吐扶桑灰汁所煮之丝也。帝有金炉重五十斤，系六丝以悬炉，丝有余力。又贡观日玉，大如镜，方圆尺余，明彻如琉璃。映日以观，见日中宫殿，皎然分明。帝令杰公与使者论其风俗、土地、物产、城邑山川、并访往昔存亡；又识使者祖父伯叔兄弟，使者流涕拜伏。间岁，南海商人赍火浣布三端，帝以杂布积之，令杰公以他事召至于市所。杰公遥识曰：“此火浣布也。二是缉木皮所作，一是续鼠毛所作。”以诘商人，具如所说。

张俨（出《酉阳杂俎》）

元和末，盐城脚力张俨递牒入京，至宋州遇一人，因求为伴。其人朝宿郑州，因谓张曰：“君受我料理，可倍行数百。”乃掘二小坑，深五六寸，令张背立，垂踵坑口，针其两足。张初不知痛，又自膝下至骭，再三捋之，黑血满坑中。张大觉举足轻捷，才午至汴。复要于陕州宿，张辞力不能。又曰：“君可暂卸膝盖骨，且无所苦，当行八百。”张惧，辞之。其人亦不强，乃曰：“我有事，须暮及陕。”遂去。行如飞，顷刻不见。

丹丘子（出《神告录》）

隋末，有老翁诣神尧帝，状貌甚异。神尧从容置酒，饮酣，语及时事曰：“隋氏将绝，李氏将兴，天命其在君乎，愿自爱。”神尧惕然拒之。翁曰：“既为神授，宁用尔耶？隋氏无闻前代，继周而兴，事逾晋魏，虽偷安天位，平定南土，盖为君驱除，天将有所启耳。”神尧阴喜其言，因访世故。翁曰：“公德门，又负贵相，应天受命，当不劳而定。但当在丹丘子之后。”帝曰：“丹丘为谁？”翁曰：“与公近籍，但公不知耳。神器所属，唯此二人。然丹丘先生，凝情物外，恐不复以世网累心。”神尧曰：“先生安在？”曰：“隐居鄠杜间。”帝遂袖剑诣焉。帝之来，虽将不利于丹丘，然而道德玄远，貌若冰壶，睹其仪而心骇神耸，至则伏谒于苫宇之下。先生隐几持颐，块然自处。拜未及起，先生遽言曰：“吾久厌浊世，汝羶于时者，显晦既殊，幸无见忌。”帝愕而谢之，因跪起曰：“隋氏将亡，已有神告。当天禄者，其在我宗。窃知先生之道，亦将契天人之兆。夫两不相下，必将决雄雌于锋刃，衒智力于权诈。仆惧中原久罹刘项之患，是来也，实有心焉，欲济斯人于荼炭耳。殊不知先生弃唐虞之揖让，蹑巢许之遐踪。仆所谓醯鸡夏虫，未足以窥大道也。”先生笑而颔之。帝复进曰：“天下之广，岂一心一虑所能周哉！先生得无有以诲我乎？”先生曰：“昔陶朱以会稽五千之余众，卒殄强吴。后去越相齐，于齐不足称者，岂智于越而愚于齐？盖功业随时，不可妄致也。”【眉批】亦陶朱公一知己。讫不对。帝怅望而还。武德初，密遣太宗鄠杜访焉，【夹批】尚不能忘。则其室已墟矣。

【总评】汉之严子陵。宋之陈图南，皆丹丘先生之类也。

清溪山道者（出《逸史》）

复州清溪山，焕丽无比。袁相公滋未达时，因晴日，登临此山。行数里，渐奇险，阻绝无踪，有儒生，业卖药，家于山下。袁公与语，甚相狎，因留宿。袁公曰：“此处合有灵隐者。”儒生曰：“有道者五六人，每三两日即一来，不知居处，亦不肯言。”袁公曰：“可修谒否？”曰：“彼甚恶人，然颇好酒。得美酒一榼，可相见也。”袁公辞归。后携酒再往，经数宿，五人果来。或鹿巾纱帽，杖藜草履。遥相与通寒温，大笑。乃临涧濯足，戏弄儒生。儒生为列席致酒，五人甚喜，曰：“何处得此物，且各三五盏。”儒生曰：“非某所能致，有客携来，愿谒先生。”乃引袁公出，历拜。五人相顾失色，悔饮其酒，并怒儒生曰：“不合以外人相扰。”儒生曰：“此人志诚，稍从容，亦何伤也。”意遂渐解。见袁公谦恭甚，乃时与笑语，目袁公曰：“坐。”袁公再拜就席。少顷酒酣，乃注视袁公，谓曰：“此人大似西华坐禅和尚。”良久云：“直是。”便屈指数，此僧亡来四十七年。问袁公之岁，正四十七。抚掌曰：“须求官职，福禄已至。”遂与袁公握手言别。前过洞，上山头，扪萝跳跃，翩翻如鸟飞去，逡巡不见。袁公果拜相，为西川节度使。

会昌狂士（出《芝田录》）

会昌开成中，含元殿换一柱，敕右军采造。选其材合尺度者，军司下盩厔山场，弥年未构。悬重赏。有工人贪赏，穷幽扪险，人迹不到，猛兽成群，遇一巨材，径将袤丈，其长百余尺，正中其选。伐之倒，以俟三伏潦水涧流。方及谷口，千百夫运曳，始及砥平之处。两军相贺，奏闻矣。有司选日之际，歘有一狂士，状若术人，绕材太息惋咨，唧唧声甚厉。守卫者叱责，欲縻之。其人略无所惧。俄顷，主者执之，闻于上，中外异之。听其所说，须当中锯解，至二尺见验矣。解一尺八寸，但讶霏色红殷；至二尺血流矣。急命千百人推曳渭流。其人云：“深山大泽，实生龙蛇。此材中是巨蟒，更十年，当出树杪而去。若为殿柱，十年后，必载此殿而之他国。吁，可畏也！”言讫，失人所在。

朱遵（出《新津县图经》）贾雍（出《国史》）

汉朱遵仕郡功曹，公孙述僭号，遵不伏，战死。光武追赠辅汉将军，吴汉表为置祠。一曰遵失首，退至此地，绊马讫，以手摸头，始知失首。士人义之，乃为置祠，号为健儿庙，后改勇士祠。

豫章太守贾雍，有神术。出界讨贼，为贼所杀，失头，上马回营。胸中语曰：“战不利，为贼所伤。诸君视有头佳乎，无头佳乎？”吏涕泣曰：“有头佳。”雍曰：“不然，无头亦佳。”言毕遂死。

按眉州城西有花卿庙，唐花敬定单骑遇敌，头已断，犹跨马荷戈，至镇，下马盥手，适浣沙女曰：“无头何盥为？”遂僵仆。事类此。








○为宰相请上尊号第二表

臣某等言：今月二十四日，臣等已陈表章，请上尊号。愚诚虽恳，圣鉴未回，地天，不胜大愿。臣等诚惶诚恐顿首顿首。臣闻大道者无求於物，物尊而不辞，至公者非欲其名，名生而不让，不让故与天合德，不辞故率土归心，斯所谓应乎天而顺乎人者也。伏惟皇帝陛下嗣兴一德，统牧万方，致时俗之和平，纳生灵於富（一作福）寿，金革已偃，销七十载之厉阶，玉烛方调，启一千年之圣运，天人合应，书轨混同。而鸿名未加，盛典犹缺，华夷失望，史册无光。此诚君上之谦，然亦臣下之罪也。今臣所以上稽天意，下酌人情，再黩皇明，重陈丹慊。臣谨按《书》曰：“思曰睿，睿作圣。”又曰：“乃圣乃神，乃武乃文。”《经》曰：“明王以孝治天下。”凡此五者，历观列辟，虽甚盛德，莫能兼之。伏以陛下自即大位，及兹二年，无巾车汗马之劳，而坐平镇冀，无亡弓遗镞之费，而立定幽燕，仁和一薰，犷骜尽化，可不谓睿文乎？削平天下，震耀八荒，北虏求婚以禀命，西戎乞盟而纳款，威灵四及，奔走来宾，可不谓神武乎？陛下以万乘之尊，四海之富，供养长乐，道光化成，推而致之，可塞天地，可不谓孝德乎？故臣等敢冒死稽首，上尊号曰“睿文神武孝德皇帝”。伏惟陛下略谦之小节，宏祖宗之大猷，惟十一（一作二）圣在天，岂忘继其志，以亿兆人为子，宁忍阻其心，特回宸衷，俯受徽号。在元穹不为主宰，於盛德有所形容，焕乎大哉，垂裕无极。此宝天下之幸甚，非独臣之幸也。臣等无任诚愿恳祷之至。


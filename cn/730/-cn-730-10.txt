卷十 学语


白沙之学

吾乡理学，自唐赵德先生始，昌黎称其能知先王之道，论说亟排异端而宗孔氏者也。宋则梁先生观国，有《归正》一书，谓苏氏父子所为文，出入禅谛，饰以纵横，非有道者之言，胡待制寅亟称之。明兴，白沙氏起，以濂、雒之学为宗，于是东粤理学大昌。说者谓孔门以孟氏为见知，周先生则闻而知之者，程伯子周之见知，白沙则周之闻而知之者。孔孟之学在濂溪，而濂溪之学在白沙，非仅一邦之幸。其言是也。

白沙先生初学于康斋，而未有得。归坐春阳之台，潜心数年，乃恍然有得于孔、颜之所以为乐。其学盖本诸心，其功则得于静，故每以静中养出端倪教人，其言去耳目支离之用，非去耳目也。去其支离之用也，其不事著述，而欲归于无言。盖以道之显晦，在人不在言。伏羲著述止数画，而画前又有易，六经而外散之诸子百家，皆剩言而已矣。又谓此理之妙不可言，吾或有得焉。心得而存之，口不可得而言之，比试言之，则已非吾所存矣。故凡有得而可言，皆不足以得言。

甘泉之学

甘泉初游江门，梦一老人曰："尔在山中坐百日，即有意思。"以问白沙，白沙不以为然，是则白沙亦未尝欲人静坐也。然明道见人静坐，辄叹为善学。紫阳亦曰"半日读书，半日静坐。"甘泉则谓古之论学，未有以静坐为言者，程氏言之非定论。盖孔门之教，皆欲从事上求仁，动时著力，何者。静不可以致力，才致力，即已非静矣。故《论语》曰："执事敬"。《易》曰："敬以直内，义以方外。"《中庸》戒慎恐惧慎独，皆动以致其力之方也。故善学者必令动静一于敬。又云："涵养在敬，进学在致知，如车两轮。又如人行路，足目一时俱到。"明道云："学在知所有，养所有。"明道得孔孟之传者也，其语学也，上下体用，一贯中正而无弊，朱、陆各得其一体故也。朱语下而陆语上，宗旨各有所重。

白沙本于濂溪，阳明本于明道，其学未始不同。而当时二家弟子，各执师说不相下。有建宁太守者，为甘泉、阳明创大同书院于武夷，以见二家大同之意。甘泉闻之甚喜，谓己与阳明，戮力振兴绝学，一以濂、雒为宗，致良知以体道，犹磨镜以照物，不是一空知便已，故曰格物。物即为物不二之物，至善是也。知止、定、静、安、虑、能得，则格之矣。吾之言格物，与阳明之言致知，无二旨也。顾端文云："阳明之知，即甘泉之物。甘泉之格物，即阳明之致知。"大均谓知在于物，物外无知，物在于知，知外无物。知不可致，必格吾物以致之，物不可格，必致吾知以格之，格致一也。湛、王之说，善会之无有不同，格知中之物，致物中之知，而《大学》之道尽之矣。

甘泉先生尝开礼舍僧寺，来学者，令习礼三日而后听讲。讲必端坐观心，不遽与言，使深思以求自得。阳明云："甘泉之学，务求自得者也。世未之能知，其知者，且疑其为禅。甘泉者，殆圣人之徒也。"青萝云："阳明之学过于高，惟甘泉所论，纯粹平正，上下皆可企及。至于宋儒之中，专信明道，尤为独得之见。"先是甘泉在京师，与阳明讲求正学，天下靡然从之。号阳明之派曰浙宗，甘泉之派曰广宗。而阳明早世，甘泉独以高寿作人，学者慕风而至，得以及门为庆幸。噫嘻，可谓盛矣。

甘泉翁年七十有五，始得致仕。作歌云："归来乎而，嗟余其归矣。东西南北之人兮，安所不之矣。水宿山栖兮，忍其饥矣。"因取道江浙，泛钱唐，游憩于武夷久之。常为《九曲棹歌》，令诸生歌以相乐。有"一篙一篙至无终，篙篙相接终有通"之句。归至罗浮，日夕端坐石上，未尝至家。年八十复游南岳，筑室紫云峰麓，集衡阳人士而诲之，数月乃返。年九十二时，又游南岳，道过古州，邹文庄率同志数百人趋迎，戒曰："先生高年，犹殷殷访友，此可征其学矣。古云，宪老不乞言，吾侪无多问以烦长者也。"时文庄年亦六十，临别泪落沾襟，翁顾慰之曰："谦之何悲也，岂以予年老不复再会耶，后十年当再过子。"其后四年，翁九十有六，又欲往游武夷，未行而病，临终，为门人谆谆说《易》。昔人云"人不学便老而衰"。若翁者，其真自强不息之力也哉。

弼唐之学

明兴，白沙氏起。其学以自然为宗，无欲为至，盖天之学也。天无欲而四时行，日月无欲而万物以之变化，圣人有所不知，有所不能，以其无欲焉耳。白沙得其微，当时来学者至倾天下，甘泉扩其绪而大之，及门四千余人。然以为求友于南，得庞弼唐一人而已。初，弼唐讲学罗浮，官南都时，又讲学于新泉书院，年五十有三致政，乃请为甘泉弟子。甘泉命主天关讲席，都授广州，尝言吕泾野在北，庞弼唐在南。二子者，中分吾道而治，可谓不孤。自甘泉没，弼唐与陈唐山、林艾陵、刘素予、黄莱轩、岑蒲谷、邝五岭、何古林、霍勉衷为天山讲易之会。四仲月，则大集天关。弼唐谓阳明之所谓知，即朱子之所谓物，朱子之所以格物，即阳明之所以致知，与甘泉体认天理之说不相悖。良知莫非天理，天理莫非良知，原无二旨。当是时，甘泉、阳明二家弟子，各执其师之说，互有异同。自弼唐为之会通，而浙、广二宗，皆于弼唐悦而诚服。于时乡士大夫翕然和之。若何古林则讲学诃林，薛中离则于金山，黄泰泉于白云，钟叔辉于宝潭，杨肖斋、叶允中于归善，叶絅斋于罗浮，王青萝于粤秀。而其在广州者，遇朔望必偕至天关，就正于弼唐。絅斋云："先生圣儒，不言而躬行。其质行，诸儒不能逮也。而教人则尤精微纯粹，要而不烦，可谓笃论者也。"弼唐名嵩，字振卿，南海人。

事师

白沙之于吴聘君也，为之执役数月，而不敢请益一言，其后贺黄门钦于白沙亦然。既别为白沙像事之，出告反面，周布政使于白沙，迎至藩堂，使之南面坐，受拜咨问以风一方。而丁知县积者，初至新会未视篆，即上谒白沙，事以师礼。凡有所闻，行之惟恐不及。姜进士麟者，始见白沙，则曰："吾阅人多矣，如陈先生者，耳目口鼻，人也。所以视听言动者，殆非人也。人问之，辄曰活孟子活孟子云。"嘉鱼李世卿，三至白沙，其始也居七越月，继也一岁，又继则居二岁矣。当是时，师弟子相与登高望远，追逐云月，赋诗饮酒以为欢。至于何物而为道，何物而为学，其师不言。曰："吾以待世卿之自得也。"弟子亦不问。曰："吾亦待吾自得之也。"而白沙亦尝言曰："吾与世卿朝夕无所不言，所未言者，此心通塞往来之机，生生化化之妙，非见闻之所及者，将以待世卿深思而自得之，非敢有爱于言也。"此白沙深于爱世卿者也。湛文简初至白沙，斋戒三日而后敢求教。举于乡，即焚路引，从白沙十有三年，既得其旨，乃出而求仕，然犹一举足不敢忘师，所至辄为书院以奉之。又以白沙爱慕罗浮，向未能至，乃于黄龙洞为祠，以濂溪、豫章、延平与白沙并祀。又于衡山为岳麓精舍，专祀白沙。其后文简没，门人因以配享，论者谓文简此举，以高明广大之地，处其师而即以之自处，盖真善于为学者也。而庞弼唐者，于甘泉没，场居天蚕者三年，守天关讲席廿余年，朝夕瞻拜不倦。他若钟景星、郭肇乾、陈谟三公，则皆弃舍举业，从文简燕京，服勤数载而后归。洗进士桂奇者，初分司冬官，即上疏求南，以从文简于南雍。而方文襄以吏部郎中位阳明上，因论学，遂事以为师。黄梦星者，承其父命，数千里往浙从阳明，居数月辄一告归省父，去二三月复来，如是者屡屡，阳明甚嘉叹之。杨复所之于近溪，无须臾离，亦图小像事之，岁时与同志祭奠。薛中离举进士后乞归，侍阳明于虔。阳明之没，为位兴隆寺，率同志数十人，朝夕哭焉。以行人求使山东，暇即王氏家经理其事，遂自越反鲁，谒孔孟庙，集多士大会于峄山讲学。还京，即疏请陆象山、陈白沙入祀庙庭，制从象山。罢归，又白当道立祠宗山，以祀阳明。之数公者，皆可谓善事其师，如七十子之心悦而诚服者也。今天下异端盛行，释老多而儒者少，士大夫即欲为儒，而无贤师可事。南北分家，意见各别，又安得有白沙、甘泉、阳明三先生者，倡明洙泗之学，以开聋聩，予亦得周旋执御于其间也哉。

白沙弟子

《新会志》有《白沙弟子传》。弟子一百余六人，以伍云为首。云字光宇，新会人，与李子长并知名。然白沙之门，见道清彻，尤以林先生光为最。光字缉熙，东莞人，所上白沙书，得力过于甘泉，可直接白沙学脉，《弟子传》当首缉熙。白沙尝语人云："从吾游而能见此道践履者，惟缉熙耳。"甘泉亦云："白沙夫子，崛起南方，溯濂雒以达于洙泗。当是时得其门而入者，南川一人。"南川者缉熙也。

罗公为师

东莞罗公亨信，以给事中丁艰归，设塾授徒，凡宗人朋旧子弟皆就学，不受束脩，凡三年，乃起复还朝。孟子谓人之患好为人师，如罗公者，吾患其不好为人师耳。

翟先生善教

博罗翟先生宗鲁，字一东，砥砺节行，居处必恭，行必古礼之循，来学日众。于堂下置茅蕝三，一收放心，在两阶间，来者居之旬日，放心收矣。乃升堂，一有过，在西阶下，一改过，在东阶下，知改移之东，能改复升堂，学者遵教惟谨。

拜五经

南海人陈元，自恨不学，晨夕陈五经拜之，久之忽能识字。归善杨先生传芳，居尝读《易》，谓恐死去不见姬文、周、孔，每鸡鸣而起，焚香向《周易》再拜，日玩一卦，久之洞见象数之奥。新会人陈烈，读书苦无记性，一日读孟子求放心章，始知其故。静坐百日，遂能一览无遗。然甘泉云，此事若非知本，恐亦未有所得，仍须以不求记为善学。

斋居拜先师

南海陈先生激衷，号尧山，斋居设先师孔子位，朝夕礼焉。恒计勤惰以自罚，或立或跪，托先师让之曰："激衷，尔有过盍改诸。"深自刻苦，家人罕见其面。不设枕席者二年，倦则凭几，少息复起，明灯正衣冠而读。尝苦强记，因读程伯子聪明睿智皆从此出，喜曰："得之矣"。自是动静起居，一主于敬。尝言学者立志贵刚，观之乾为金，金百炼斯纯，纯斯刚。吾人之学法天，非刚不可。又言以吾心善念之微，敌百欲之攻，正如杯水胜车薪之火。苟非终日乾乾，顾諟警惕，恶能立而不变。故曰：尊德性而道问学。惟尊则不屈于欲，然后无以尚。学以充之，成性存存，道义之门，易简而天下之理得者此也。又言圣人之教，小即大，浅即深。故曰下学而上达。夫子食不语，寝不言，此正是参赞天地所在。文王与太姒相对时，即对越上帝，天匹男女，何私欲之与有。理在是，心在是，德在是，道在是。生生之谓易也。

白沙从祀

薛文清从祀议，当隆庆时，朝臣以陈献章、王守仁并请，攻者纷如。上罢守仁，其后又罢献章。万历十二年，复以二子请，攻如前，上不听，乃与胡居仁并祀。四子学行不同，薛、胡宗朱子，陈、王宗大程子，而陈微兼濂溪，王兼象山。上兼收之，大哉圣学。

《广东新语》　清·屈大均








丘浚

丘浚，琼州人。学于子史，无所不窥，而尤熟于国朝典故。议论高奇，人所共贤，必矫以为非，人所共非，必矫以为是。能以辨博济其说，亦自博考，故对人语滚滚不休，人无敢难者。论秦桧曰：「宋室至是亦不得不与和亲，南宋再造，（「南宋再造」，「再造」原作「造再」，据明纪录汇编本改。）桧之力也。」论范文正公，则以为生事；论岳飞，则以为亦未必能恢复。其最得理，元不系正统，许衡不当仕元，亦皆前人所未发也。性好著述，虽老手不释书。性刚褊不苟取，亦恬于仕进，年七十犹滞国学，意不能无少望。

孝宗即位，乃进大学衍义补，得进尚书。李广幸于上，因之得入内阁。于同僚争议，每事欲有纷更，众不谓善也。时王恕有重望于天下，浚每憎之。会刘文泰劾恕，或以为浚嗾之也，以是尤为众所贬。


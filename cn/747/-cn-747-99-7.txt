○请树孔子庙碑疏

臣闻周师东迈，商闾延降轼之荣；汉跸西旋，夷门致抱关之想。况泣麟曾躅，歌凤遥芬，被缛礼於昌辰，饰殊荣於穷壤者哉。伏惟皇帝陛下资灵统极，禀粹登枢。乃圣乃神，体阴阳而不宰；无为无事，均雨露之莫私。六符荐而泰阶平，百宝臻而天祚永。灵台所以偃伯，延阁由其增绚。尚齿尊贤，迈鸿名於万古；兴亡继绝，腾峻轨於千龄。大矣哉，茂实英声，固无得而称矣。

日者封金岱畎，会玉梁阴，路指沂川，途经阙里。回銮驻罕，式鉴尧禹之姿；辟纩凝旒，载想温良之德。於是特纡宸涣，赠以太师，爰命重臣，申其奠醊。庙堂卑陋，重遣修营。褒圣侯德伦子孙，咸蠲赋役。臣恩均扈从，迹滥抚军。旧烈遗尘，躬陪瞻眺；雩坛相圃，欣觌前闻。又昔岁承恩，岁胄胶塾，历观轩屏，具列门徒。想仁孝於颜曾，弥深景慕；采风猷於竹帛，冀启颛蒙。所以轻敢陈闻，庶加襃赠，天慈下济，无隔异时，咸登师保，式光泉夜，敢以前恩，重兹干请。

窃谓宣尼之庙，重阐规模，桂奠兰羞，永传终古。崇班峻礼，式贲幽埏，而翠玉莫题，言猷磨畅，询诸故实，有所未周。且将圣自天，惟几应物，拯人伦於已坠，甄礼乐於既倾。祖述勋华，三千励其钻仰；宪章文武，亿净遵其藏用。岂可使汾川遗碣，独擅于无渐；岘岫馀文，孤标於堕泪。伏见前件孔庙，营构毕功，峻业增徽，事资刊勒。敢希鸿泽，令树一碑。且辽海清夷，久无徵发，山东丰稔，时逾恒岁。况邹鲁旧邦，儒教所起，刊勒之费，未足为多。许其子来，不日便就，乞特矜照，遂此愚诚。臣识昧常规，言惭通理，尘渎听览，追增竦战。

李贤（章怀太子贤）


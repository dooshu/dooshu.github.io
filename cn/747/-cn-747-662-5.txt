○庾承宣可尚书右丞制

敕：朝议大夫守尚书刑部侍郎骁骑尉庾承宣：昔我太宗文皇帝尝谓尚书丞百职纲维，事一失中，则天下有受其弊者，因命戴胄、魏徵及杜正伦、刘洎辈继领是职，分居左右，官修事理，人到於今称之。故吾前命崔戎（一作从）持左纲，今命承宣操右辖，众口籍籍，颇为得人。况承宣端谅勤敏，周知典故，必能为我纽有条之纲，尼妄动之轮，坐曹得出入郎官，立朝得奏弹御史，决会政要，扶树理本，无俾戴、魏、刘、杜专美於贞观中。可守尚书右丞，散官、勋如故。


长洲彭氏

余家与长洲彭氏世有交好，三叔祖岱岩公薄游吴会，与尺木先生（绍升）以禅悦相结契。四叔祖九山公官翰林，与镜澜先生（绍观）以学问相切劘。三叔父曼云公与远峰先生（蕴辉）同年，同入词馆。家大人官京师时，与修田先生（希濂）为道义交，又与苇间先生（希郑）同入仪曹，谈艺最相得。而余兄弟与咏莪副宪（蕴章）更称莫逆，副宪又与家大人先后直枢廷，敦纪群之好，故知其家世最详，闻其隐德亦最悉。家大人尝在吴门购得扇面汇册，中有彭珑一幅，宇极挺秀，举以归余，而不知彭为何许人。

偶以示咏莪副宪，副宪肃然曰：“此余先六代祖也，字一庵，又字云客。尝举京兆试，谒选留都，忽心动，急南还，父病正笃，阅五昼夜而没，人以为诚孝所感。服阕，补长宁令，洁己爱民，以民事与上官相争，被诬，几不测。子南均公（定求）闻难赴粤，焚香吁天，事得白。公脱然回籍，殡葬父母毕，悬亲遗像于书室中，寝兴出入必拜告，终其身。后南均公中会元、状元，先曾祖芝庭公（启丰）亦中会元、状元，官至大司马。三传以至于今。科甲簪缨不绝，皆一庵公之遗泽，而世鲜有知者，故因吾子之问，而敬述之如此。”

按：彭氏惜字之报，余已详载《前录》中，此一庵先生逸事，世所鲜传，因更录之。













匡山吟寄灯岩子


荆扬之间南纪雄，五老吟笑天门东，堕地化作五芙蓉。
尧时谷口尚未通，伯禹南巡竟不封，敷浅琐琐何足崇。
至今秀压衡与霍，气逼牛斗回江风。
灯岩家居九江侧，读书时向山中立。
一朝作吏东海隅，治狱七年惟正直。
凤凰常被鸱枭疑，欧冶翻遭魍魉嫉。
甬东青蝇驱不去，欲向紫庭翳白日。
丰隆一扫万里空，去秽除残俱帝力。
岂惟白璧仍十袭，满座琳琅各颜色。
凄风烈烈江洋洋，素舸西归一断肠。
却望当年读书处，九节杖挂香炉旁。
云松昼结东林寺，海月夜吐浔阳江。
仙人骑鹿种瑶草，玉女跨凤斟天浆。
草堂终日对庐岳，萧然遂欲凌柴桑。
灯岩子，汝归山中寻旧师，绿萝袅袅红霞绚。
白社虽留青桂林，丹心应恋猗兰殿。
伏波将军终被谗，即墨大夫今始见。
握瑜怀瑾酬君恩，勒鼎铭钟人所羡。
君不见清江杨机部，独身逐虏猛如虎。
生平诵法黄叔度，雷公填填屏翳怒。
又不见娄东张西铭，万卷著书一草亭。
可怜身后犹被谤，我徒发愤歌采苓。
积羽挠椎何太酷，自古圣贤皆侧趗。
吉甫犹令伯奇冤，汉文不救长沙哭。
汝独何为保奇服，白玉为床金作屋。
安能久住康王谷，致君尧舜无碌碌。





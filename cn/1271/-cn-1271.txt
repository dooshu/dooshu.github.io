醋葫芦 - (明)伏雌教主






序

余尝慨世之男子，甘为妇人之行，而不能妇人其心。妇人以一夫终，外畏公议，内顾名行。男十色不谓淫，女过二便为辱。苦矣，身之女矣！吾身畴氏，而以人之颦笑为颦笑，颜和声随有奚愉？况乃所乐只争是一线，一线之乐又寄于夫子。非色足以媚之，才足以制之，弗得也。一夫一妇，为欢几何？中有生老病死，所去者半；声问缘觉，所去者又半；饮食息起，所去者半；悲欢离合，所去者又半之半。总令美满百秋，括计不过数载，若乃复杂以僻邪，媚乎外室青楼，静言屈指，寂禁涕泗交横，妇人又乌能不妒？故妇人之心真。至于而真，更无漏其一种忐忑齿间龈龃龉龌龊，无可奈何之衷。将为贤妇，又恐割爱；将为妒妇，又惜名称。至事势临颈，腆颜不顾，譬兹醋国，扇乃牝风阴氛，弥填区寓阳明，遂失坚刚，纵横在我，笑骂由他。□谁不爱名，甘任不肖，可悼矣。令天下亲友臣子，以兹为心，则三王无难四，五帝无难六。弑父弑君，不载《春秋》；刖足按剑，不载《列传》。不复有商周，安知有末流乎？奈何孤矫之僻，独钟妇人，劳辞彦唏，虚费笔墨，扼腕哉！

前有《狮吼》，继有《怕婆》；而伏雌教主今又为之昌明其说，男子阅之，喜斯悦矣；妾妇闻之，能不自毁尽葫芦中一滴？不乃若都飙肆毒，冷姐生奸，即□矣。妒妇亦当拔剑而起，斩断妒根，为莽男儿开方便之法门，顿一面之网，普无生之福，因以露洒杨枝，莲开并蒂，则世之获福，不即多乎！兹集虽足绘妒，实以救世矣。诸凡甘婆心而稔怕婆者，虔请一卷，迎二三高纳，对其乃正，焚香恭涌，礼拜忏悔，不必白面玉皇、黑脸阎老，梅檀香横，法界花飞，有妒无妒，一时同超醋海。

笔耕山房醉西湖心月主人题

说原

都氏者，言天下之妇人都如是也。妇人秉阴霾之性，习狐媚之妆，能窃男子之意旨以为用；男子堕落其中，至死不觉。亘古及今，以及蛮貊，无不皆然，故曰都也。虽然，情不足以联其夫，不得妒；才不足以凌其夫，不能妒；智浅不足以驾驭其夫，虽欲妒，夫亦不受其妒。试观都氏举止，其才情智识，自是太原异人。孔明以巾帼遗仲达，退丈夫为女子。余读《怕婆经》，进女子□丈夫。世有都氏，吾愿事以箕帚。

成圭者，成规也。言天下之男子，未有不怕婆而能为丈夫，如公输不能拙规矩而成方圆。

不怕则争，争则不和，夫妇不和，天地随之愆尤。盖怕之道，精言之为柔，直言之则为怕。

然则，怕婆又何必为丈夫讳？揭一种新花样，定万世大规模，孰是慧男子，秉成规而善用之？三握之吐，姬且负戾之周；七擒七纵，诸葛薄代之智。悍妇不殊强虏，非智宁能驭伏；保孤无异幼主，不周恶乎能全？鞠躬尽瘁，以忠臣行。良臣之心，任怨任劳，以巧人甘拙人之事。斯其为周智也。

飙者，何犬之类也。以继子而作难，何异疯犬？天下之生乎一体而怀二者，冷著甚矣，故冷姐继都飙而得矣。


◇奏请收还武库兵器



武库兵器，天下公用，国家武备，缮治造作，皆度大司农钱。大司农钱自乘舆，不以给共养，共养劳赐，壹出少府。盖不以本臧给末用，不以民力共浮费，别公私，视正路也。古者诸侯方伯，得颛征伐，乃赐斧钺。汉家边吏，职在距寇，亦赐武库兵，皆任其事，然后蒙之。《春秋》之谊，家不臧甲，所以抑臣威，损私力也。今贤等便僻弄臣，私恩微妾，而以天下公用给其私门，契（《汉纪》作「举」）国威器共其家备。民力分於弄臣，武兵设於微妾，建立非宜，以广骄僭，非所以示四方也。孔子曰：「奚取於三家之堂！」臣请收还武库。（《汉书·毋将隆传》）




○谢恩令进异域归忠传两卷序中改云奉敕撰状

奉宣，“卿所进《异域归忠传》两卷，宜写赐け没斯，序中仍云‘奉敕撰’”者。臣才识浅近，学艺空虚，轻黩宸严，方怀兢惕。岂望圣慈宏贷，特假宠光，颂赐归国之功，仍荣奉敕之字。草木承雨露之泽，皆被鲜辉；烟霞照日月之光，尽成彩缋。顾臣琐陋，获奉殊恩，竹帛垂荣，传於不朽，不任荷恩感戴之至。今既奉敕撰序，与臣自进不同，序中已改两处讫，谨同封进上。如允圣意，伏望宣付中书门下。


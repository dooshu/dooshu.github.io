敘愁賦（并序）


時家二女弟，故漢皇帝聘以為貴人。家母見二弟愁思，故令予作賦曰：

嗟妾身之微薄，信未達乎義方。

遭母氏之聖善，奉恩化之彌長。

迄盛年而始立，修女職於衣裳。

承師保之明訓，誦六列之篇章。

觀圖像之遺形，竊庶幾乎英皇。

委微軀於帝室，充末列於椒房。

荷印紱之令服，非陋才之所望。

對床帳而太息，慕二親以增傷。

揚羅袖而掩涕，起出戶而仿徨。

顧堂宇之舊處，悲一別之異鄉。






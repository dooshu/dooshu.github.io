○光宅寺法堂石柱造像记

窃惟大雄利见，宏济无边，真谛克明，神通自在。是以三千世界，禅河注而不竭；百亿须弥，甘露洒而恒满。归依妙理，无乃可乎？朝散大夫行司农寺丞姚元景，慈悲道长，忍辱心遐，悟朱绂之傥来，沿绀池而利往。发愿上下平安，爰於光宅寺法堂石柱造像一铺。尔其篆刻彰施，仪形圆满。真容湛月，坐青石而披莲；法柱承天，排绀霄而舞鹤。云日开朗，金光炳然，风尘晦冥，玉色逾洁；身不可垢，道必常明，宴坐经行，善宏多矣！俾我潘舆尽敬，将法轮而恒转；姜被承欢，曳天衣而下拂。昆邱燎火，还披鹫岭之云；宝劫成尘，载涤龙宫之水。乃为铭曰：

法无（阙一字）兮神化昌，流妙宇兮灿容光，弥亿龄兮庆未央。长安四年九月十八日书。


○上東塘半州書 【 計處安南】

指揮王良輔通判蘇廷瓛揭帖所云、亦以仰承鈞慮非得巳也、切惟至誠可行於蠻貊。用術須達乎機權然必濟以兵威。用乃不竭。倘兵不足恃。則術或有旹而窮。誠或苦其難入。兵法有之。罷兵息民者、必不能去兵、然兵不可試賊不可玩、今日之事、秪以檄問、使必輸情投降。實心聽處。上計也。必揚兵而威之。使從中計也。必不得巳而用兵。下計也下計不可為。上計不可必。中計不可不預備焉者。交人詭譎、自古為然檄問甚明、若罔聞睹駁之諭之、誠是也、設或改正回文。仍復如故瀆告之既不可矣。其將何以訖事耶。時日不停。兩處為得。若專恃辨駁之書。以取效於所難必之事。某誠不敢也。反覆思惟。似宜一面揆算。及時揚兵。然必兵皆可用。以守則固。以攻則勝。庶幾動可萬全功成一舉。萬一莫氏畏威投降聽處。我師凱旋地方無事。即不得其上。亦得其中。否則不得已而就下計。猶不至坐失天時。進止無據也。若兵不可以守。亦不可以攻。徒揚虛聲。反以啟侮。是無計也。且將併其下者。而失之。何則。賊固善於刺探者。我不可以無用之兵。而遽忘意外之戒。深辨虛實之語主張必用以若出下計然者將以成就我中計耳。是兵家之說也。議者以為調湖兵、募海卒、積粮糗、奔走兩省、張皇我師、即費至十數萬金、其於百億蒼生、猶甚惠也、盖所弃者小而所全者大。所謂不去兵。而後可以罷兵者此耳。伏惟臺下擇焉、乃若上計、安敢不竭盡心力、夙夜圖之、苐恐事難逆料、躭閣月時、則某不言之罪無所逃。况預為中計。其於上計。固不相妨。萬一上計可成。中計即備而不用。或因而用之。以征勦我境內地方亦可也。


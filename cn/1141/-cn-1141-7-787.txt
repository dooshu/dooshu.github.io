王太常烟客先生作画见寄报以短歌

其一
余寓书先生，初未相识。
闻作画后数日臂痛，废搦管，亦见先生耄年特笔矣。

其二
画家法变宋元后，泼墨纷纷负能手。
太常一幅来娄江，意远神閒真罕有。
乍看僧巨然，再观痴子久。
晴山湿空翠，轻云罥林薮。
华顶天台恨未登，见此使我心骞腾。
峡里飞流迥积雪，松间细叶垂苍藤。
先生甲第旧平津，八龙七叶多闻人。
时移身隐岿耆旧，巢许皋夔无等伦。
少工书画吐奇气，望古心追争上驷。
中年惟作擘窠书，老罢丹青倦人事。
谁邀异数苦经营，是岁春秋八十四。
前贤折节收后生，手书细作千馀字。
昔我视学山之东，梅村为写丈人峰。
剩水残山走岳渎，此图气象将无同。
侧闻别墅冠吴中，惜哉相望阻相从。
转眼梅花照亭榭，何时鼓舵披心胸，但见高堂素障山千重。



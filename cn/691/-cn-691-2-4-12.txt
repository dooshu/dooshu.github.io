◎慈生

张辛田邑侯（川〈未喜〉）奉差过浦城，家大人留饭于北东园，以《慈生编》一册赠余。中有一条最可警世者，云：人情于诞日、生子日、婚宦日大会宾朋，莫不步步求吉祥称意。或率然坠一饼，断一钗，必籍籍疑不利。而庖人几上刳肠抉胃，肉血淋漓，此之不祥视他不祥孰大？至于疾病，皆关定数，惟有开笼放鹊，解网纵鱼，差冀可消夙孽。今反烹宰求禳，听命于巫祝，一祷不应，至再至三，徒戕物命，增杀业，其无益有损也明矣。按此山左赵序堂先生（未彤）之言，家大人曾于京邸闻而记之。


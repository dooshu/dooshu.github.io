瘗暴棺记

宣之城西门有崇其墟俗称捡屍塲暴棺累累有年矣盖人之死非命者官谳死狱陈屍於是其事动经岁年讼已则或不能葬弃之不顾夫人至不得其死又蒸洗鍜链验取伤迹骨且不保衔痛滋剧礼掩骼埋胔着在月令顷年军兴岁凶余行天下见野多暴骨未尝不掩袂酸鼻矧此伤死残骸尤为寃酷者哉文学江君梦龙见之请瘗於邑宰南昌邓侯尽然出白金五两经纪伊始江君病卒以属阮君士珙终其事编修孙君予立又为募疏得若干金制槥数十拾残易朽聚而瘗之为大冢昔之暴露坏烂数十年不举者一旦得土以为安苏文忠尝言暴骨非无主仁人君子斯其主矣是时雇役舁棺者县簿宗君舍地二亩以葬者张翁伯驭凡有助於斯役皆可书也铭曰

是死而讼岂无子孙风凄雨泣有号莫闻聚歛魂魄於焉窀穸为谷为陵毋毁此宅

学余堂文集卷十三







学余堂文集卷十四


钦定四库全书

学余堂文集卷十四

翰林院侍读施闰章撰


○对男加布首县宰仓漏判

〈得王甲散官八品，有男将为加布，其首筮於堂。又尹乙掌县仓漏三所，断徵铜自解职。仰正断。〉

王甲迹厕九流，荣参散冗；尹乙声高百里，任总弦歌。玉树光庭，早袭梦熊之庆；铜章列位，未洽烹鲜之术。礼经攸设，存乎冠昏；人天所赖，在於仓储。缁布有序，三加之义式陈；礼节其兴，千箱之积斯在。过庭之训，教子未亏於义方；作宰之规，为政殊乖於慎密。矧兹卜筮，乃撰良辰；惟彼荩藏，旋闻弊漏。於堂则有亏明礼，堕职则须按常刑，稽以三千，详诸五听。阼醮陈其升降，深谓合宜；龟玉毁於椟中，谁执其咎？在礼无失，於法有违。存以威仪，同仲尼之好礼；辄求解职，异渊明之去官。加布未爽於前闻，罚铜请依於州断。

杜颢


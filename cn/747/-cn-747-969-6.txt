○中书不得轻给告示奏（同光二年正月中书门下）

准本朝故事：加封建诸王、内命妇及宰相、翰林学士、中书舍人、诸道节度、观察、团练、防御、留後，郎中书帖官告，索绫纸票轴，下所司书写，印署毕进入宣赐。其文武两班并诸道官员及奏荐将校，敕下後并合是本道进奏院或本官，自於所司送纳。朱胶绫纸价钱各请出给。伏自伪庭皆隳本朝事例，每降文字下中书，不分别重轻，便令官给告示，遂致所司公事，全失规程。自今後如非前件事例，并请官中不给告示。其内司大官并侍卫及赏军功将校转官，即不在此限。所冀受宣赐者倍荣恩渥，非事例者不敢希求。一则致显辨尊卑，一则免无名费耗。


陆游　野饮

春雨行路难，春寒客衣薄；

客衣薄尚可，泥深畏驴弱。

溪桥有孤店，村酒亦可酌，

凫茈小甑炊，丹柿青篾络。

人生忧患窟，骇机日夜作；

野饮君勿轻，名宦无此乐。

陆游

陆游　野饮

绿岸波生染麴尘，碧天云细蹙鱼鳞。

山居剩得舒长日，野饮自无拘忌人。

酒瓮石边孤店晚，樵风溪畔早梅春。

怀章正可惊奴辈，未胜行歌独负薪。

陆游

陆游　野饮

农事未兴思一笑，春荠可采鱼可钓。

霏霏小雨忽已晴，堤上相携踏残照。

村场酒薄亦有力，把醆相娱不辞釂。

眼花耳热言语多，霍然已醒如过烧。

人生百年会有尽，世事万变谁能料？

酒空人散寂无声，为君试作苏门啸。

陆游

陆游　野饮

青山千载老英雄，浊酒三杯失厄穷。

访古颓垣荒堑里，觅交屠狗卖浆中。

平堤渐放春芜绿，细浪遥翻夕照红。

已把残年付天地，骑牛吹笛伴村童。

陆游


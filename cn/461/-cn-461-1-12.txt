大圣乐





电转雷惊，自叹浮生，四十二年。试思量往事，虚无似梦，悲欢万状，合散如烟。苦海无边，爱河无底，流浪看成百漏船。何人解，向无常火里，跌打身坚。　须臾便是华颠，好收拾形骸归自然。又何须著意，求田问舍，生须宦达，死要名传。寿夭穷通，是非荣辱，此事由来都在天。从今去，任东西南北，作个飞仙。

【校】

此词各本未收，见明汪砢玉《珊瑚网·法书题跋》卷七，又见倪涛《六艺之一录》卷三百九十二。今据补。

【笺注】

〔电转雷惊〕班固《西都赋》：“雷奔电激。”韩愈《郴口又赠二首》（第二）诗：“雷惊电激语难闻。”

〔苦海〕《法华经·寿量品》：“我见诸众生，没在于苦海。”

〔爱河〕《楞严经》：“爱河干枯，令汝解脱。”

〔无常〕《涅槃经》：“是身无常，念念不住，犹如电光、暴水、幻炎。”

〔求田问舍〕《三国志·魏志》卷七《陈登传》：“后许汜与刘备并在荆州牧刘表坐，表与备共论天下人。汜曰：‘陈元龙湖海之士，豪气不除。’备谓表曰：‘许君论是非？’表曰：‘欲言非，此君为善士，不宜虚言；欲言是，元龙名重天下。’备问汜：‘君言豪，宁有事邪？’汜曰：‘昔遭乱，过下邳，见元龙。元龙无客主之意，久不相与语，自上大床卧，使客卧下床。’备曰：‘君有国士之名，今天下大乱，帝王失所，望君忧国忘家，有救世之意；而君求田问舍，言无可采，是元龙所讳也，何缘当与君语！如小人，欲卧百尺楼上，卧君于地，何但上下床之间邪！’”

〔寿夭三句〕《论语·颜渊》：“子夏曰：‘商闻之矣，死生有命，富贵在天。’”

〔飞仙〕汉东方朔《十洲记》：“蓬丘者，蓬莱也。对东大海之东北岸，其山周回五千里，别有圆海绕山。圆海水正黑，而谓之冥海，无风而洪波百丈，不可得往。上有九成气丈人九天真王宫，盖太上真人所居，唯有飞仙得到其处也。”

【编年】

词有“自叹浮生，四十二年”之句，当是乾道二年居镜湖三山时作。

【附：《大圣乐》词稿跋（见明李日华《六研斋笔记》卷一）】

一

元／陈深

南宋放翁词稿真迹，凡一百一十七字。至正改元，获于山阴王英孙家。细穷详玩，备见句法清真，笔势圆熟，信一代之名迹也。按放翁为陆游务观别号，工词翰，累官华文阁待制，封渭南县伯，有集百卷行世，斯其人风流文雅可知矣。此词虽系草稿，妙在不经意中，天真烂发，姿态横生，种种可为师法，杂之杨凝式、大小米间，又曷愧耶？是岁十月之望，吴郡陈深敬题。

二

明／李日华

陆放翁词稿，行草烂漫，如黄如米，细玩之，则颜鲁公、杨少师精髓皆在。词乃《大圣乐》，亦辛稼轩之流也。





满江红 夔州催王伯礼侍御寻梅之集





疏蕊幽香，禁不过、晚寒愁绝。那更是、巴东江上，楚山千叠。欹帽闲寻西瀼路，亸鞭笑向南枝说。恐使君、归去上銮坡，孤风月。　清镜里，悲华发。山驿外，溪桥侧。凄然回首处，凤凰城阙。憔悴如今谁领略？飘零已是无颜色。问行厨、何日唤宾僚？犹堪折。

【笺注】

〔夔州〕今重庆市奉节县。《入蜀记》：“州在山麓沙上，所谓鱼复永安宫也。宫今为州仓，而州治在宫西北、甘夫人墓西南。景德中，转运使丁谓、薛颜所徙。比白帝颇平旷，然失关险，无复形势。”《老学庵笔记》卷五：“唐夔州在白帝城，地势险固。本朝太平兴国中，丁晋公为转运使，始迁于瀼西。”

〔王伯礼〕《夔州府志》（清乾隆十一年刊本）卷五《秩官》：“王伯庠，济南人，乾道中任，先为御史。”《夔州府志》（清道光七年刊本）卷二十三《秩官》：“王伯庠，知夔州军，主管安抚司事。”清厉鹗《宋诗纪事》卷四十四：“伯庠，字伯礼，鄞人。参政次翁之子。绍兴二年进士，官至夔州路安抚。”《文集》卷十四《云安集序》：“公（谓伯庠）自少时寓秘阁直，晚由尚书郎长三院御史，出牧于夔，实督陕中十五郡。”

〔巴东〕《旧唐书》卷三十九《地理一》：“夔州，隋巴东郡。武德元年改为信州，二年，又改信州为夔州。”

〔西瀼〕宋乐史《太平寰宇记》卷一百四十八：“千顷池在（大昌）县西三百六十里，波澜浩渺，莫知涯际。分为三道：一道东流，当县西为井源；一道西流，为云安县汤溪；一道南流，为奉节县西瀼水。”《入蜀记》：“（夔州）在瀼之西，故一曰瀼西。土人谓山间之流通江者曰瀼云。”《文集》卷十七《东屯高斋记》：“瀼西，盖今夔府治所。”

〔南枝〕《白氏六帖》：“庾岭上花，南枝已落，北枝方开，寒暖之候异也。”

〔銮坡〕宋叶梦得《石林燕语》卷五：“俗称翰林学士为坡，盖唐德宗时尝移学士院于金銮坡上，故亦称銮坡。”

〔凤凰城阙〕谓京城。杜甫《夜》诗：“步蟾倚杖看牛斗，银汉遥应接凤城。”宋赵次公注：“秦缪公女弄玉吹箫，凤降其城，因号丹凤城。其后号京都之城曰凤城。”

〔行厨〕杜甫《严公仲夏枉驾草堂兼携酒馔》诗：“竹里行厨洗玉盘。”

〔犹堪折〕杜秋娘《金缕词》：“有花堪折直须折，莫待无花空折枝。”

【编年】

据《入蜀记》，务观于乾道五年十二月六日，得报差通判夔州。乾道六年闰五月十八日，离山阴赴任。十月二十七日，至夔州。时济南王伯庠知州事。词为催伯礼寻梅之集，当作于是年冬。






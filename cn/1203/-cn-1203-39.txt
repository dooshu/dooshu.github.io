卷三十九

<集部，词曲类，词选之属，御选历代诗余

钦定四库全书

御选历代诗余卷三十九目录【六十字】

蝶恋花【上】

南唐李煜

冯延巳【十二首】

丁谓【二首】

晏殊【六首】

宋祁

欧阳修【十四首】

晏几道【十三首】

张先【二首】

柳永【二首】

苏轼【十三首】

秦观

陈师道

李之仪【三首】

贺铸【四首】

毛滂【八首】

杜安世【四首】

王诜

舒亶【二首】

赵令畤

秦觏

葛胜仲【三首】

周紫芝

谢逸

周邦彦【十首】

曹组

御选历代诗余卷三十九目录

钦定四库全书

御选历代诗余卷三十九【六十字】

司经局洗马掌局事兼翰林院修撰加二级【臣】王奕清奉旨校刋

蝶恋花【上】

【双调六十字一名黄金缕一名凤栖梧一名鹊踏枝一名一箩金一名鱼水同欢一名卷珠帘一名明月生南浦】

蝶恋花　　　　　　　　　　南唐李煜

遥夜亭皋闲信步才过清明渐觉伤春暮数点雨声风约住朦胧澹月云来去　桃李依依香暗度谁在秋千笑里轻轻语一片芳心千万绪人间没个安排处

前调　　　　　　　　　　　　冯延巳

梅落繁枝千万片犹自多情学雪随风转昨夜笙歌容易散酒醒添得愁无限　楼上春寒山四面过尽征鸿暮景烟深浅一晌凭阑人不见红绡掩泪思量徧

前调　　　　　　　　　　　　冯延已

秋入蛮蕉风半裂狼藉池塘雨打疎荷折遶砌蛩声芳草歇愁肠学尽丁香结　回首西南看晚月孤鴈来时塞管声呜咽历历前欢无处说关山何日休离别

前调　　　　　　　　　　　　冯延巳

牕外寒鸡天欲曙香印成灰起坐浑无绪檐际高梧凝宿雾卷帘双鹊惊飞去　屏上罗衣闲绣缕一晌关情忆徧江南路夜夜梦魂休谩语巳知前事无寻处

前调　　　　　　　　　　　　冯延已

萧索清秋珠泪坠枕簟微凉展转浑无寐残酒欲醒中夜起月明如练天如水　阶下寒声啼络纬庭树金风悄悄重门闭可惜旧欢携手地思量一夕成憔悴

前调　　　　　　　　　　　　冯延巳

烦恼韶光能几许肠断魂销看却春还去只喜墙头灵鹊语不知青鸟全相误　心若垂杨千万缕水阔花飞梦断巫山路开眼新愁无问处珠帘锦帐相思否

前调　　　　　　　　　　　　冯延已

霜落小园瑶草短痩叶和风惆怅芳时换旧恨年年愁不管朦胧如梦空肠断　独立荒池斜日岸墙外遥山隐隐连天汉忽忆当年歌舞伴晚来双脸啼痕满

前调　　　　　　　　　　　　冯延巳

芳草满园花满目帘外微微细雨笼庭竹杨柳千条珠碧池波皱鸳鸯浴　窈窕人家顔似玉弦管泠泠齐奏云和曲公子欢筵犹未足斜阳不用相催促

前调　　　　　　　　　　　　冯延巳

几度凤楼同饮宴此夕相逢却胜当时见低语前欢频转面双眉敛恨春山远　蜡烛泪流羌笛怨偷整罗衣欲唱情犹嬾醉里不辞金盏满阳关一曲肠千断

前调　　　　　　　　　　　　冯延已

几日行云何处去忘了归来不道春将暮百草千花寒食路香车繋在谁家树　泪眼倚楼频独语双燕飞来陌上相逢否撩乱春愁如柳絮悠悠梦里无寻处

前调　　　　　　　　　　　　冯延已

粉映墙头寒欲尽宫漏长时酒醒人犹困一点春心无限恨罗衣印满啼妆粉　柳暗花飞寒食近陌上行人杳不传芳信楼上重檐山隐隐东风尽日吹蝉鬓

前调　　　　　　　　　　　　冯延巳

六曲阑干偎碧树杨柳风轻展尽黄金缕谁把钿筝移玉柱穿帘海燕双飞去　满眼游丝兼落絮红杏开时一霎清明雨浓睡觉来莺乱语惊残好梦无寻处

前调　　　　　　　　　　　　冯延已

谁道闲情抛弃久每到春来惆怅还依旧日日花前常病酒不辞镜里朱顔瘦　河畔青芜堤上柳为问新愁何事年年有独立小桥风满袖平林新月人归後

前调　　　　　　　　　　　　丁　谓

十二层楼春色早三殿笙歌九陌风光好堤柳岸花连复道玉梯相对开蓬岛　莺啭乔林鱼在藻太液微波绿鬭王孙草南阙万人瞻羽葆後天祝圣天难老

前调　　　　　　　　　　　　丁　谓

朱阙玉城通阆苑月桂星榆春色无深浅箫瑟篌笙仙客宴蟠桃花满蓬莱殿　九色明霞裁羽扇云雾为车鸾鹤骖雕辇路指瑶池归去晚壶中日月如天远

前调　　　　　　　　　　　　晏　殊

一霎秋风惊画扇艳粉娇红尚拆荷花面草际露垂虫响徧珠帘不下留归燕　埽掠亭台开小院四座清欢莫放金杯浅龟鹤命长松夀远阳春一曲情千万

前调　　　　　　　　　　　　晏　殊

紫菊初生朱槿坠月好风清渐有中秋意更漏乍长天似水银屏展尽遥山翠　绣幕卷波香引穗急管繁弦共爱人间瑞满酌玉杯萦舞袂长春祝夀千千岁

前调　　　　　　　　　　　　晏　殊

南鴈依稀回侧阵雪霁墙阴偏觉兰芽嫩中夜梦余消酒困炉香卷穗灯生晕　急景流年都一瞬往事前欢未免萦方寸腊後花期知渐近寒梅巳作东风信

前调　　　　　　　　　　　　晏　殊

槛菊愁烟兰泣露罗幙轻寒燕子双飞去明月不谙离恨苦斜光到晓穿朱户　昨夜西风凋碧树独上高楼望尽天涯路欲寄彩鸾无尺素山长水濶知何处

前调　　　　　　　　　　　　晏　殊

帘幕风轻双语燕午睡醒来柳絮飞撩乱心事一春犹未见余花落尽青苔院　百尺朱楼闲倚徧薄雨浓云底事遮人面消息未知归早晩斜阳只送平波远

前调　　　　　　　　　　　　晏　殊

紫府羣仙名籍秘五色斑龙蹔降人间媚海变桑田都不记蟠桃一熟三千岁　露滴彩旌云遶袂谁信壶中别有笙歌地门外落花随水逝相看莫惜尊前醉

前调　　　　　　　　　　　　宋　祁

绣幕茫茫罗帐卷春睡腾腾困入娇波慢隐隐枕痕留玉脸腻云斜溜钗头燕　远梦无端欢又散泪落臙脂界破蜂黄浅整了翠鬟匀了面芳心一寸情何限

前调　　　　　　　　　　　　欧阳修

帘幕东风寒料峭雪里梅香先报春来早红蜡枝头双燕小金刀翦彩呈纎巧　旋暖金炉熏蕙藻酒入横波困不禁烦恼绣被五更春睡好罗帏不觉纱牕晓

前调　　　　　　　　　　　　欧阳修

庭院深深深几许杨柳堆烟帘幕无量数玉勒雕鞍游冶处楼高不见章台路　雨横风狂三月暮门掩黄昏无计留春住泪眼问花花不语乱红飞过秋千去

前调　　　　　　　　　　　　欧阳修

腊雪初消梅蕊绽梅雪相和喜鹊穿花啭睡起夕阳迷醉眼新愁长向东风乱　瘦觉玉肌罗带缓红杏梢头二月春犹浅望极不来芳信断音书纵有争如见

前调　　　　　　　　　　　　欧阳修

海燕双来归画栋帘影无风花影频移动半醉腾腾春睡重绿鬟堆枕香云拥　翠被双盘金缕凤忆得前春有个人人共花里黄莺时一哢日斜惊起相思梦

前调　　　　　　　　　　　　欧阳修

面旋落花风荡漾柳重烟深雪絮飞来往雨後轻寒犹未放春愁酒病成惆怅　枕畔屏山围碧浪翠被华灯夜夜空相向寂寞起来褰绣幌月明正在棃花上

前调　　　　　　　　　　　　欧阳修

永日环堤乘彩舫烟草萧疎恰似晴江上水浸碧天风皱浪菱花荇蔓随双桨　红粉佳人翻丽唱惊起鸳鸯两两飞相向且把金尊倾美酿休思往事成惆怅

前调　　　　　　　　　　　　欧阳修

越女采莲秋水畔窄袖轻罗暗露双金钏照影摘花花似面芳心只共丝争乱　鸂鶒滩头风浪晚雾重烟轻不见来时伴隐隐歌声归棹远离愁引着江南岸

前调　　　　　　　　　　　　欧阳修

水浸秋天风皱浪缥缈仙舟只似秋天上和露采莲愁一晌看花却是啼妆样　折得莲茎丝未放莲断丝牵特地成惆怅归棹莫愁花荡漾江头有个人相望

前调　　　　　　　　　　　　欧阳修

棃叶初红蝉韵歇银汉风高玉管声凄切枕簟乍凉铜漏彻谁教社燕轻离别　草际虫吟秋露结宿酒醒来不记归时节多少衷肠犹未说珠帘夜夜朦胧月

前调　　　　　　　　　　　　欧阳修

翠苑红芳晴满目绮席流莺上下长相逐紫陌闲随金轣辘马蹄踏徧春郊绿　一觉年华春梦促往事悠悠百种寻思足烟雨满楼山断续人间倚徧阑干曲

前调　　　　　　　　　　　　欧阳修

小院深深门掩亚寂寞珠帘画阁重重下欲近禁烟微雨罢绿杨深处秋千挂　傅粉狂游犹未舍不念芳时眉黛无人画薄幸未归春去也杏花零落香红谢

前调　　　　　　　　　　　　欧阳修

欲过清明烟雨细小槛临牕点点残花坠梁燕语多惊晓睡银屏一半堆香被　新岁风光如旧岁所恨征轮渐渐程迢递纵有远情难写寄何妨解有相思泪

前调　　　　　　　　　　　　欧阳修

画阁归来春又晚燕子双飞柳软桃花浅细雨满天风满院愁眉敛尽无人见　独倚阑干心绪乱芳草芊緜尚忆江南岸风月无情人暗换旧游如梦空肠断

前调　　　　　　　　　　　　欧阳修

尝爱西湖春色早腊雪方销巳见桃开小顷刻光阴都过了如今绿暗红英少　且趁余花谋一笑况有笙歌艳态相萦绕老去风情应不到凭君剩把芳尊倒

前调　　　　　　　　　　　　晏几道

卷絮风头寒欲尽坠粉飘红日日香成阵新酒又添残酒困今春不减前春恨　蝶去莺飞无处问隔水高楼望断双鱼信恼乱横波秋一寸斜阳只与黄昏近

前调　　　　　　　　　　　　晏几道

初捻霜纨生怅望隔叶莺声似学秦娥唱午睡醒来慵一晌双纹翠簟铺寒浪　雨罢苹风吹碧涨脉脉荷花泪脸红相向斜贴绿云新月上弯环正是愁眉样

前调　　　　　　　　　　　　晏几道

庭院碧苔红叶徧金菊开时巳近登高宴日日露荷凋绿扇粉塘烟水澄如练　试倚凉风醒酒面鴈字来时恰向层楼见几点护霜云影转谁家芦管吹秋怨

前调　　　　　　　　　　　　晏几道

喜鹊桥成催凤驾天为欢迟乞与初凉夜乞巧双蛾如意画玉鈎斜傍西南挂　分钿擘钗凉叶下香袖凭肩谁记当时话路隔银河犹可借世间离恨何年罢

前调　　　　　　　　　　　　晏几道

碧草池塘春又晚小叶风娇尚学娥妆浅双燕来时还念远珠帘绣户杨花满　绿柱频移弦易断细看秦筝正似人情短一曲啼乌心绪乱红顔暗与流年换

前调　　　　　　　　　　　　晏几道

梦入江南烟水路行尽江南不与离人遇睡里销魂无说处觉来惆怅佳期误　欲尽此情书尺素浮鴈沉鱼终了无凭据却倚鵾弦歌别绪断肠移破秦筝柱

前调　　　　　　　　　　　　晏几道

醉别西楼醒不记春梦秋云聚散真容易斜月半牕还少睡画屏闲展吴山翠　衣上酒痕诗里字点点行行总是凄凉意红烛自怜无好计夜寒空替人垂泪

前调　　　　　　　　　　　　晏几道

千叶早梅夸百媚笑面凌寒内样妆先试月脸冰肌香细腻风流新称东君意　一稔年光春有味江北江南更有谁相比横玉声中吹满地好枝长恨无人寄

前调　　　　　　　　　　　　晏几道

金翦刀头芳意动彩蕊开时不怕朝寒重晴雪半消花?晓妆呵尽香酥冻　十二楼中双翠凤缈缈歌声记得江南弄醉舞春风谁可共秦云巳有鸳屏梦

前调　　　　　　　　　　　　晏几道

笑艳秋莲生绿浦红脸青腰旧识凌波女照影弄妆娇欲语西风岂是繁华主　可恨良辰天不与才过斜阳又值黄昏雨朝落暮开空自许竟无人解知心苦

前调　　　　　　　　　　　　晏几道

碧落秋风吹玉树翠节红旌晩过银河路休笑星机停弄杼凤帏巳在云深处　楼上金鍼穿绣缕谁管天边隔岁分飞苦试等夜阑寻别绪泪痕千点罗衣露

前调　　　　　　　　　　　　晏几道

碧玉高楼临水住红杏开时花底曾相遇一曲阳春春已暮晓莺声断朝云去　远水来从楼下路过尽流波未得鱼中素月细风尖垂柳渡梦魂长在分襟处

前调　　　　　　　　　　　　晏几道

黄菊开时伤聚散曾记花前共说深深愿重见金英人未见相思一夜天涯远　罗袖同心闲结徧带易成双人恨成双晚欲写彩笺书别怨泪痕早巳先书满

前调　　　　　　　　　　　　张　先

移得绿杨栽後院学舞宫腰二月青犹短不比灞陵多送远残丝乱絮东西岸　几叶小眉寒不展莫唱阳关真个无肠断分付与春春细看条条尽是离人怨

前调　　　　　　　　　　　　张　先

密宴未休池馆暮天汉沉沉借得春光住红翠鬭为长袖舞香檀拍过惊鸿翥　明日不知花在否今夜圆蟾後夜忧风雨可惜歌云容易去东城杨柳来时路

前调　　　　　　　　　　　　柳　永

帘下清歌帘外宴虽爱新声不见如花面牙板数敲珠一丳梁尘暗落琉瓈盏　桐树流声孤凤怨渐遏遥天不放行云散座上少年听未惯玉山将倒肠先断

前调　　　　　　　　　　　　柳　永

独倚危楼风细细望极离愁黯黯生天际草色山光残照里无人会得凭栏意　也拟疎狂图一醉对酒当歌强乐还无味衣带渐寛终不悔为伊消得人憔悴

前调　　　　　　　　　　　　苏　轼

花褪残红青杏小燕子飞时绿水人家遶枝上柳緜吹又少天涯何处无芳草　墙里秋千墙外道墙外行人墙里佳人笑笑渐不闻声渐悄多情却被无情恼

前调　　　　　　　　　　　　苏　轼

一颗樱桃樊素口不爱黄金只爱人长久学画鸦儿犹未就眉尖已作伤春皱　扑蝶西园随伴走花落花开渐解相思痩破镜重圆人在否章台折尽青青柳

前调　　　　　　　　　　　　苏　轼

雨过春容清更丽只有离人幽恨终难洗北固山前三面水碧琼梳拥青螺髻　一纸乡书来万里问我何年真个成归计白首送春一醉东风吹破千行泪

前调【暮春别李公择】　　　　　　　　　苏　轼

簌簌无风花自妥寂寞园林柳老樱桃过落日多情还照座山青一点横云破　路尽河回千转柁系缆渔邨月暗孤灯火凭仗飞魂招楚些我思君处君思我

前调【密州上元】　　　　　　　　　　苏　轼

灯火钱塘三五夜明月如霜照见人如画帐底吹笙香吐麝此般风味应无价　寂寞山城人老也击鼔吹箫乍入农桑社火冷灯稀霜露下昏昏雪意云垂野

前调【密州文安国席上】　　　　　　　　苏　轼

帘外东风交雨霰帘里佳人笑语如莺燕深惜今年正月暖灯光酒色揺金盏　掺鼔渔阳挝未徧舞褪琼钗汗湿香罗软今夜何人吟古怨清诗未就冰生研

前调【过涟水赠赵晦之】　　　　　　　　苏　轼

自古涟漪佳絶地遶郭荷花欲把吴兴比倦客尘埃何处洗真君堂下寒泉水　左海门前酤酒市夜半潮来月下孤舟起倾盖相逢一醉双鳬飞去人千里

前调　　　　　　　　　　　　苏　轼

春事阑珊芳草歇客里风光又过清明节小院黄昏人忆别落红处处闻啼鴂　咫尺江山分楚越目断魂消应是音尘絶梦破五更心欲折角声吹落梅花月

前调　　　　　　　　　　　　苏　轼

记得画堂初会遇好梦惊回望断高唐路燕子双飞来又去纱牕几度春光暮　那日绣帘相见处低眼佯行笑整香云缕敛尽春山羞不语人前深意难轻诉

前调　　　　　　　　　　　　苏　轼

昨夜秋风来万里月上屏帏冷透人衣袂有客抱衾愁不寐那堪玉漏长如岁　羁舍留连归计未梦断魂消一枕相思泪衣带渐寛无别意新书报我添憔悴

前调　　　　　　　　　　　　苏　轼

玉枕冰寒消暑气碧簟纱?向午朦胧睡莺舌惺忪如会意无端画扇惊飞起　雨後初凉生水际人面桃花的的遥相似眼看红芳犹抱蕊丛中巳结新莲子

前调　　　　　　　　　　　　苏　轼

雨霰疎疎经泼火巷陌秋千犹未清明过杏子梢头香蕾破澹红褪白臙脂涴　苦被多情相折挫病绪厌厌浑似年时个遶徧回廊还独坐月笼云暗重门锁

前调　　　　　　　　　　　　苏　轼

蝶嬾莺慵春过半花落狂风小院残红满午醉未醒红日晩黄昏帘幙无人卷　云鬓鬅?眉黛浅总是愁媒欲诉谁消遣未信此情难系绊杨花犹有东风管

前调　　　　　　　　　　　　秦　观

晓日窥轩双燕语似与佳人共惜春将暮屈指艳阳都几许可无时霎间风雨　流水落花无问处只有飞云冉冉来还去持酒劝云云且住凭君碍断春归路

前调【送彭舍人罢徐州】　　　　　　　　陈师道

九里山前千里路流水无情只送行人去路转河回寒日暮连峯不许重回顾　水解随人花却住衾冷香销但有残妆汚泪入长江空几许双鸿一抹无寻处

前调　　　　　　　　　　　　李之仪

天澹云闲晴昼永庭户深沉满地梧桐影骨冷魂清如梦醒梦回犹是前时景　取次杯盘催酩酊醉帽频欹又被风吹正踏月归来人巳静恍疑身在蓬莱顶

前调　　　　　　　　　　　　李之仪

玉骨冰肌天所赋似与神仙来作烟霞侣枕畔拈来亲手付书牕终日常相顾　几度离披留不住依旧清香只欠能言语再送神仙须爱护他时却待亲来取

前调　　　　　　　　　　　　李之仪

为爱梅花如粉面天与工夫不似人间见几度拈来亲比看工夫却是花枝浅　见得归来临几砚尽日相看默默情无限更不齅时须百徧分明销得人肠断

前调　　　　　　　　　　　　贺　铸

桃叶园林风日好曲迳珍丛处处闻啼鸟翠珥金丸委芳草韤罗尘动香裙埽　片帆乘兴来须早每话长安引领犹西笑离索年多故人少江南有鴈无书到

前调　　　　　　　　　　　　贺　铸

排办张灯春事早十二都门物色宜新晓金犊车轻玉騘小拂头杨柳穿驰道　蓴羮鲈鱠非吾好去国讴吟半落江南调满眼青山恨西照长安不见令人老

前调　　　　　　　　　　　　贺　铸

睡鸭炉寒熏麝煎寂寂歌梁无计留归燕十二曲栏闲倚徧一杯长待何人劝　不识当年桃叶面吟咏佳词想像犹曾见两桨往东风与便潮平月上江如练

前调　　　　　　　　　　　　贺　铸

小院朱扉开一扇内様新妆镜里分明见眉晕半深唇注浅朶云冠子偏宜面　被掩芙蓉熏麝煎帘影沉沉只有双飞燕心事向人犹腼腆强来牕下寻红綫

前调【听周生鼔琵琶】　　　　　　　　　毛　滂

闻说君家传窈窕秀色天真更夺丹青妙细意端相都总好春愁春媚生颦笑　璚玉风前金凤小那事殷勤总托琵琶道十二峰云遮醉倒华灯翠帐花相照

前调【秋晩东归留吴甚久】　　　　　　　　毛　滂

江接寒溪家巳近想见秋来松菊荒三径自送吴山秋色尽星星却入双蓬鬓　鳬短鹤长真个定勋业来迟不用频看镜嬾出问人人不问绿尊倒尽横书枕

前调【寒秀亭梅】　　　　　　　　　　毛　滂

相见江南情不少尔许多时怪得无消耗澹日暖云勾引到阑干寂寞怜春小　宫面可忺匀画了粉痩酥寒一段天真好唤起玉儿娇睡觉半山残月南枝晓

前调【寒食】　　　　　　　　　　毛　滂

红杏梢头寒食雨燕子泥新不住飞来去行傍柳阴闻好语莺儿穿过黄金缕　桑落酒寒杯嬾举总被多情做的无情绪春过二分能几许银台新火重帘暮

前调【东堂手栽牡丹见花】　　　　　　　　毛　滂

三叠阑干铺碧甃小雨新晴才过清明後初见花王披衮绣娇云瑞日明春昼　彩女朝真天质秀宝髻微偏风卷霞衣皱莫道东君情最厚韶光半在东堂手

前调【春夜不寐】　　　　　　　　　　毛　滂

红影斑斑吹锦片露叶烟梢寒月娟娟满更起遶庭行百徧无人只有栖莺见　觅个薄情心对换愁绪偏长不信春宵短正是碧云音信断半衾犹赖香熏暖

前调【和孙使君】　　　　　　　　　　毛　滂

城上春云低阁雨渐觉春随一片花飞去素颈圆吭莺燕语不妨缓缓歌金缕　堕纪颓纲公已举但见清风萧瑟随谈麈借寇假饶天不许未须忙遣韶华暮

前调【敧枕】　　　　　　　　　　毛　滂

不雨不晴秋气味酒病秋怀不做惺忪地初换夹衣围翠被蔷薇水润衙香腻　旋折秋英餐露蕊金缕虯团更试帘泉水幽梦不来寻小睡无言划尽屏山翠

前调　　　　　　　　　　　　杜安世

整顿云鬟初睡起庭院无风尽日帘垂地书阁巢新燕声喜杨花狂散无拘系　近来早是添憔悴金缕衣寛赛过宫腰细冉冉光隂似流水春残莺老人千里

前调　　　　　　　　　　　　杜安世

池上新秋帘幙卷菡萏娇红镜里西施面衰柳揺风尚柔软眠沙鸂鶒临清浅　新翻归翅云间燕满地槐花尽日蝉声乱独倚阑干暮山远一塲寂寞无人见

前调　　　　　　　　　　　　杜安世

篱落繁枝千万片犹自多情似雪随风转昨夜笙歌容易散酒醒添得愁无限　楼上春云山四面过尽征鸿暮景烟深浅一晌凭阑人未见红绡掩泪思量徧

前调　　　　　　　　　　　　杜安世

惆怅留春留不住欲到清和背我堂堂去飞絮落花和细雨凄凉庭院流莺度　更被闲愁相赚误梦断高唐回首桃源路一晌沈吟无意绪分明往事今何处

前调　　　　　　　　　　　　王　诜

钟送黄昏鸡报晓昏晓相催世事何时了万苦千愁人自老春来依旧生芳草　忙处人多闲处少闲处光阴几个人知道独上高楼云杳杳天涯一点青山小

前调【赋梅别公度】　　　　　　　　　舒　亶

雪後江城红日晚暖入香梢渐觉珑满髣髴临风妆半面水晶斜卷谁庭院　折向尊前君细看便是江南寄我人还远手把北枝多少怨小楼横笛吹肠断

前调　　　　　　　　　　　　舒　亶

深炷熏炉扃小院手捻黄花尚觉金犹浅回首画堂双语燕无情渐渐看人远　相见争如初不见短鬓潘郎陡觉年华换最是西风吹不断心头往事歌中怨

前调　　　　　　　　　　　　赵令畤

欲减罗衣寒未去不卷珠帘人在深深处残杏枝头花几许啼红止恨清明雨　尽日水沉香一缕宿酒醒迟恼破春情绪飞燕又将归信误小屏风上西江路

前调【足司马才仲梦中词】　　　　　　　　秦　觏

妾本钱塘江上住花落花开不管流年度燕子衔将春色去纱牕几阵黄梅雨　斜插犀梳云半吐檀板轻敲唱彻黄金缕梦断彩云无觅处夜凉明月生南浦

前调【和王廉访】　　　　　　　　　　葛胜仲

风过涟漪纹縠细十指香檀惊破交禽睡野蔌溪毛真易致风流未减兰亭会　击汰千艘供洛禊映水垂杨万缕拖浓翠小海一声波上戏殷勤留客千金意

前调【照花】　　　　　　　　　　葛胜仲

二月春游须烂漫秉烛看花只为晨曦短高举蜡薪通夕看红光万丈腾天半　寄语平时游冶伴不负分隂胜事输今段灯火休催归小院殷勤更照桃花面

前调　　　　　　　　　　　　葛胜仲

巳过春分春欲去千炬花间作意留春住一曲清歌无误顾绕梁余韵归何处　尽日劝春春不语红气蒸霞且看桃千树才子霏谭更五鼔剩看走笔挥风雨

前调　　　　　　　　　　　　周紫芝

天意才晴风又雨催得风前日日吹轻絮燕子不飞莺不语满庭芳草空无数　春去可堪人也去枝上残红不忍擡头覰假使留春春肯住唤谁相伴春同处

前调　　　　　　　　　　　　谢　逸

豆蔻梢头春色浅新试纱衣拂袖东风软红日三竿帘幙卷画楼影里双飞燕　拢鬓步揺青玉碾缺样花枝叶叶蜂儿颤独倚阑干凝望远一川烟草平如翦

前调【柳五首】　　　　　　　　　　周邦彦

爱日轻明新雪後柳眼星星渐欲穿牕牖不待长亭倾别酒一枝巳入骚人手　浅浅柔黄轻蜡透过尽冰霜便与春争秀强对青铜簪白首老来风味难依旧

前调　　　　　　　　　　　　周邦彦

桃萼新香梅落後叶暗藏鸦冉冉垂亭牖舞困低迷如着酒乱丝偏近游人手　雨过朦胧斜日透客舍青青特地添明秀莫话扬鞭回别首渭城荒远无交旧

前调　　　　　　　　　　　　周邦彦

小阁阴阴人寂後翠幙褰风烛影揺踈牖夜半霜寒初索酒金刀正在柔荑手　粉薄丝轻光欲透小叶尖新未放双眉秀记得长条垂鷁首别离情味还依旧

前调　　　　　　　　　　　　周邦彦

蠢蠢黄金初脱後暖日飞緜取次黏牕牖不见长条低拂酒赠行应巳输先手　莺掷金梭飞不透小榭危楼处处添奇秀何日隋堤萦马首路长人倦空思旧

前调　　　　　　　　　　　　周邦彦

晚步芳塘新霁後春意潜来迤逦通牕牖午睡渐多浓似酒韶华已入东君手　嫩绿轻黄成染透烛下工夫漏泄章台秀拟插芳条须满首管教风味还胜旧

前调【早行】　　　　　　　　　　周邦彦

月皎惊乌栖不定更漏将阑轣辘牵金井唤起两眸清炯炯泪花落枕红緜冷　执手霜风吹鬓影去意徘徊别语愁难听楼上阑干横斗柄露寒人远鸡相应

前调　　　　　　　　　　　　周邦彦

鱼尾霞生明远树翠壁黏天玉叶迎风举一笑相逢蓬海路人间风月如尘土　翦水双眸云半吐醉倒天瓢笑语生青雾此会未阑须记取桃花几度吹红雨

前调　　　　　　　　　　　　周邦彦

美盼低迷情宛转爱雨怜云渐觉寛金钏桃李香苞秋不展深心黯黯谁能见　宋玉墙头才一觇絮乱丝繁苦隔春风面歌板未终风色便梦为蝴蝶留芳甸

前调　　　　　　　　　　　　周邦彦

叶底寻花春欲暮折徧柔枝满手珍珠露不见旧人空旧处对花惹起愁无数　却倚阑干吹柳絮粉蝶多情飞上钗头住若遣郎身如蝶羽芳时争肯抛人去

前调　　　　　　　　　　　　周邦彦

酒熟微红生眼尾半额龙香冉冉飘衣袂云压宝钗撩不起黄金心字双垂耳　愁入眉痕添秀美无限柔情分付西流水忽被惊风吹别泪只应天也知人意

前调　　　　　　　　　　　　曹　组

帘卷真珠深院静满地槐阴镂日如云影午枕花前情思凝象牀冰簟光相映　过面风清知酒醒沉水缾寒带绠来金井涤尽烦襟无睡兴阑干六曲还重凭

御选历代诗余卷三十九








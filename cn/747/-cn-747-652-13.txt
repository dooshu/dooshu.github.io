○学生鼓琴判

己为太学生，好鼓琴。博士科其废业。诉云：非郑、卫之音。

夙夜惟寅，虽无舍业，琴瑟在御，谁谓溺音。苟未爽於克谐，亦何伤於不撤。己也良因释卷，雅尚安弦。期青紫於通《经》，喜趋槐市；鼓丝桐之逸韵，叶畅薰风。好滥既异於文侯，和声岂乖於曾子。欲科将落，合辨所操。傥杂桑间之淫，须惩烦手；若经杏坛之引，难责平心。未详绿绮之音，何速青衿之刺。忝司绵，当隶国章，载考绳违，恐非善教。


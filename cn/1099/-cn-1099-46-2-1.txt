○涇陽廣惠渠記 【 重修涇陽渠】

書載六府、以水為先、渠堰之修、正欲興水利以足民食、故予於鄭白渠不得不因其壞、而謀眾重修、加意而開廣之也、按志鄭白渠、在涇陽縣北七十里仲山下、原有古跡。洪堰一所、分閘涇水、以溉田畝、自秦而下、鑿者不一。故渠名亦因而六變。惟鄭白渠獨加顯焉。其曰鄭國渠者葢六國時、韓苦秦害、乃使水工鄭國、說秦鑿涇水溉田故名鄭、曰白公渠者、葢漢涇河被水衝低。水不能入渠。大始二年、趙中大夫白公穿渠、引涇水首起谷口、尾入櫟陽注渭中溉田、故名白、謂之六輔渠者、漢兒寬為左內史、請穿六、輔渠以益溉鄭國傍高?之田、遂名、謂之豐利渠者、宋大觀中、召開石渠疏涇水入渠者五尺下與白公渠相會工畢而賜名焉、迨元至大元年、涇河又低、水不能入渠監察御史王琚、又於上流接開石渠、故名為王御史溝、又名新溝、然此六渠也、歷代澆灌醴泉涇陽三原高陵臨潼櫟陽雲陽富平八邑。田土多寡不一。鄭國四萬餘頃。每畝收一鍾。漢萬二千七百餘頃。宋二萬五千七十□頃。至新渠莫詳其數。而世以為利者若此。元後至於今。河底低深。渠道高仰。水不通流。廢弛湮塞。幾百年矣。予昔忝臬司之長、今叨廵撫之寄、歷官久此、竊思茲渠能仍舊跡而疏通之、則前人之功、庶保其復續、而今之為利、得不同於替邪、遂詢謀僉同、而具實以聞、　上可其奏、命下之日、予檄醴泉等六邑、蒙水利人戶、於彼就役之、先以右布政使楊公璿董其事、未克成而陞任去、復以右布政使婁公良右、參政張公用澣、余公子俊、按察副使郭公紀、左參議李公奎繼之、務畢其功、有底於成、然後渠通水行、功克就緒矣、考之疆界。不異於替。計今溉田。有司則八千二十二頃八十餘畝。西安三衞屯田。則二百八十九頃五十餘畝。每畝收穀三四鍾。在古頃畝狹今頃畝寬比舊田畝葢减其數穀視昔有加者得非民有欺隱畝有闊狹抑古今水有消長。或因兵燹坑阜之不齊與。是皆未可知也。急則慮軍民弗堪。在繼政者。賦不加增。徐細考焉今渠成、二司諸公屬予取名、為文以紀其實、嘗聞前人相視斯渠、其說有三、一曰盡修渠堰之利。二曰復置板閘之防。三曰開通出土之便。今渠修矣。土通矣。但板閘之防。不可不加意焉。葢駱駝灣百餘步。渠身兩壁開鑿砌口二道、當時設此恐遇涇水暴漲。及洪堰倒塌之時。即下此閘。以備濁水淤澱。渠道平流。一閘在退水槽近下十步。渠身兩壁。亦有砌口四道。葢住罷澆田之後。水既無用。遂閉此閘。退水還河。又當河漲之時。或洶湧之浪。不能猝下。或巳下而散漫用防不虞。此皆古人良法。不可廢而不講。今二司又將各閘移修。以時開閉。則濁泥不得入渠。疏通之功。可以减半。迨今而後、雖天不雨、而有蒙雨之休、雖地不利、而有得利之美、隨所意用、自無不足、則吾軍民之仰賴、何可既邪、故名曰廣惠、後之繼政者、時加修葺可保悠久。否則予不敢知也、

皇明經世文編卷之四十六終








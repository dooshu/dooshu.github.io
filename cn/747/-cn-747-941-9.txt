○君居辛酉本命醮词

伏以大道宣功，三灵资始，禀形赋命，表识定生，体化育於坤偶乾奇，配吉凶於天曹地府。三官考校，罪福无遗；五帝主张，死生咸系。臣顾惟尘陋，获奉休明，籍系中枢，名参内署。鸾阙下，叨步武以多惭；日月光中，揣分涯而增惧。微功未著，积过必深。每虑前世宿瑕，此生罪咎，未申忏涤，难遂原除。又恐三命五行，天文年运，或逢厄会，或值灾期，犯神明主宰之司，违仁义元儒之训；或侵人利己，或故杀误伤，罪目易盈，善功难就；或寿龄促少，或禀禄单微。常於元命之辰，式备醮祈之礼，兼将课念，上奉明灵。旋以天步艰危，神州纷扰，或脱身林岭，或奔命道途。五任於兹，不遑醮奏；香灯既旷，寝食难安。今属衔命西南，税镳岷剑，道路无阻，关梁大开。帝泽天波，遐通於四裔；欢声喜色，震曜於一方。况此少城，实惟山府，可以冥心贡恳，可以祷福祈真。爰卜令辰，仍当本命，赍持信礼，撰备香花，并以此时，追填往醮，精诚有达，灵鉴必通。伏惟采纳丹襟，降流洪福，获酬昔愿，更洽新恩，赐臣灾厄蠲销，禄算延远，存亡俱泰，眷属咸安。上愿社稷兴昌，乾坤肃静；三光顺轨，六气均调；武偃文修，时和俗阜；克回銮辂，永固龙图；俱谐虔祝之心，尽睹太平之运。不任。


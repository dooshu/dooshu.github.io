送默公师应试燕都


风雨相因依，澄江流日暮。
夕宿吴会烟，朝观广陵树。
鼋鼍观洪波，长川渺无数。
夫子何所之，望望燕山路。
黄河改新道，平原列古戍。
风烈易水哀，关津蓟门固。
碣石宫久摧，黄金台已故。
昔人重慷慨，今人理章句。
未识天子尊，岂无公卿顾。
壮士有大略，不为险情误。
朗然冰雪心，十年奉诚愫。
英猷拯时运，明珠照玉辂。
既展谒帝篇，当讽甘泉赋。
庶以达沈怀，平居念天步。
吾道未云非，去矣荣竹素。





茸附治疽漏

时康祖病心痔二十年，用《圣惠方》治腰痛者鹿茸、附子服之，月余而愈，《夷坚己志》书其事。予每与医言，辄云：“痈疽之发，蕴热之极也，乌有翻使热药之理？”福州医郭晋卿云：“脉陷则害漏，陷者冷也，若气血温暖，则漏自止，正用得茸、附。”按《内经·素问生气通天论》曰：“陷脉为痿，留连肉腠。”注云：“陷脉谓寒气陷缺其脉也，积寒留舍，经血稽凝，久瘀内攻，结于肉理，故发为疡瘘，肉腠相连。”此说可谓明白，故复记于此，庶几或有助于疡医云。


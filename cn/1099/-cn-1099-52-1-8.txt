○論時政疏 【 時政】

竊聞天下之事。未有不以勤勵而興。亦未有不以懈怠而廢。是以自古聖明之君、兢兢業業、不遑暇食、誠知夫創立之難、而覆墜之易、故雖當天下極治之日而不敢有一毫驕怠之心、驕怠一生。則威權下移。姦弊滋積。政刑舛錯。災異荐臻。而禍亂之作。理有然者矣、恭惟　陛下、聰明仁厚、　聖質天成、即位之初、百度一新、遠近歡戴、大有為之君也、邇來勤勵之志、漸異於前、每日早朝、不過數刻、而起鼓或至日高、宮中奏事、止得一次、而散本或且昏黑、侍衛接本之人、筋力疲憊、不得休息、百司庶府之事、文書壅滯、不得施行、一事之決、動逾旬月、一令之出、隨輒廢弛、羣寮玩習、視以為常、如此而欲久安長治、保無禍亂、恐亦難矣、臣等屢嘗言之、雖荷優容、旋復如故、夫禍亂未形、固宜不見信、若禍亂既作、誠恐悔亦無及、此臣等所以憂惶慚懼、不能自巳者也、且晝勤而夜靜者、天道之正、晝作而夜息者、人事之常、故朝以聽政、晝以訪問、夕以修令、宴息向晦、此古昔之明訓、雖聖哲亦不能違也、　陛下思　祖宗創業之艱、念臣民仰望之切、體晝動夜息之理、慎上行下效之机、頤精養神於暮夜宴息之時、奮發勤勵於旦晝清明之際、視朝聽政、省覽萬幾、一如即位之初、守而勿替則威權在巳姦弊不生、刑政自清、災異自弭、聖治可保於無疆矣


○赐江南国主李景玺书

皇帝恭问江南国主，窃以道契昌隆，抚有疆宇，控朱方而定霸，总泽国以称雄，五岭三江，风声自远，重光奕世，基构无穷，不有奇杰之才，孰副民庶之望？朕猥以凉德，奄宅中区，接风壤以非遥，幸马牛之相及，引领南望，久渴徽猷，果契素诚，获亲高义。一昨继劳使介，频奉好音，方在行朝，未遑报命，近还宫阙，合遣轺车，俾伸玉帛之欢，少答岁寒之意。


李曾伯　自和山房十咏

新来诗思与秋清，野径无人适意行。

道尽青松知小雨，隔林怪在竹鸡鸣。

李曾伯

李曾伯　自和山房十咏

闲云一片在尧天，乞得归栖岂易然。

肉食半生空白发，且餐湘菊荐寒泉。

李曾伯

李曾伯　自和山房十咏

坡翁昔爱是山中，我以何人敢比踪。

筑室买田居此了，闭门读易保吾终。

李曾伯

李曾伯　自和山房十咏

人生须富贵何时，驷马还家只布衣。

林壑幸便麋鹿侣，不堪寒色逐人妲。

李曾伯

李曾伯　自和山房十咏

禅房寂寂夜昏昏，相对长明一点灯。

举似新诗共僧话，笑侬绮语污溪藤。

李曾伯

李曾伯　自和山房十咏

尺寸功名几短长，区区驰骛等空忙。

皮毛尽剥丹心在，世味风霜已饱尝。

李曾伯

李曾伯　自和山房十咏

萧萧风籁助清吟，秋去冬来令又更。

惟有老禅都不管，任它檐铎作何声。

李曾伯

李曾伯　自和山房十咏

邻有山田价似轻，拟求种秫效渊明。

相逢村叟问谁者，叹息年来主屡更。

李曾伯

李曾伯　自和山房十咏

真机浑不露中边，自是闲中小有天。

一饮天拚今日醉，万金不博五更眠。

李曾伯

李曾伯　自和山房十咏

舟子来催归去休，朔风吹浪打船头。

挑包又作家林计，还是梅开酒熟不。

李曾伯


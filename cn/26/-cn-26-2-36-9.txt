白再荣


白再荣，不知其世家何人也。少为军卒。唐、晋之间，为护圣指挥使。契丹犯京师，再荣从契丹北归，至镇州，契丹留麻荅守镇州而去，晋人从者多留焉。居未几，李筠、何福进等谋逐麻荅，使人召再荣，再荣迟疑不欲往，军士迫之，乃往，共攻之。麻荅走，诸将以再荣名次最高，乃推为留后。再荣出于行伍，贪而无谋。是时，李崧、和凝等皆随契丹留镇州，再荣以兵环其居，迫而求物，又欲害崧取其赀。李谷谓曰：“公等亲被契丹之苦，忧死不暇，然逐麻荅者，乃众人所为，非独公力也。今才得生路，而遽杀宰相，此契丹尚或不为，然它日至京师，天子问宰相何在，何以对之？”再荣默然，乃止。而悉拘尝事麻荅者取其财，镇人谓之“白麻荅”。汉高祖即位，拜再荣为留后，迁义成军节度使。罢还京师。周太祖以兵入京师，军士攻再荣于第，悉取其财。已而前启曰：“士卒尝事公隶麾下，一旦无礼如此，亦复何面见公乎！”乃斩之，携其首而去，家人以帛赎而葬之。






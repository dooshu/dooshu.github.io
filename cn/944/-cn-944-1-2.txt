南朝

杨亿

五鼓端门漏滴稀。夜签声断翠华飞。繁星晓埭闻鸡度。细雨春场射雉归。步试金莲波溅袜。歌翻玉树涕沾衣。龙盘王气终三百。犹得澄澜对敞扉。

太仆少卿直秘阁钱惟演

结绮临春映夕霏。景阳钟动曙星稀。潘妃宝钏光如昼。江令花笺落似飞。舴艋凌波朱火度。觚棱拂汉紫烟微。自从饮马秦淮水。蜀柳无因对殿帏。

刘筠

华林酒满劝长星。青漆楼高未称情。麝壁灯回偏照画。雀航波涨欲浮城。钟声但恐严妆晚。衣带那知敌国轻。千古风流佳丽地。尽供哀思与兰成。

翰林学士李宗谔

仙华玉寿夜沉沉。三阁齐云复道深。平昔金铺空废苑。于今琼树有遗音。珠帘映寝方成梦。麝壁飘香未称心。惆怅雷塘都几日。吟魂醉魄已相寻。


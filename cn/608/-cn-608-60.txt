卷六十 妙艺列传

关思

张尔葆

李流芳

陈洪绶

姚允在

▼关思，字九思，号虚白；吴郡人。下笔坚凝，点染清旷，深得荆关、董巨之法；大幅雪景，尤见超奇。盖九思作画皆以草隶奇字之法为之，树如屈铁、山如画沙；绝去甜俗蹊踁，方见士气。不尔，纵俨然及格，已落画师魔界，不复可救药矣。惟虚白山人能解脱绳束，真是透网金鳞。

▼张尔葆，字葆生，山阴人。少精画理；以舅氏朱石门多藏古画，朝夕观摩。弱冠时，即驰名画苑。其写生之妙，气韵生动，逼肖黄筌；而长帧大幅，叠嶂层峦、烟云灭没，更在倪云林、黄大癡之上。董思曰：“张葆生胸中读万卷书、脚下行万里路，襟怀超旷自然，丘壑内营，成立鄞鄂；随手写出，皆为山水传神。”婿陈洪绶，自幼及门；颇得其画法。

▼李流芳，字长蘅，嘉定人；领乡荐。后即厌弃举业，不上公车。一年强半寄迹西湖，凡见湖中朝暾夕照、云气变幻，尽收入笔端；题跋数语，澹远灵隽，字字皆香。凡看其画，一种学问文章之气，在东坡当求之笔墨之间、在长蘅当求之华墨之外。至其学步云林，更妙在郊寒、岛瘦。

▼陈洪绶，字章侯，诸暨人；为诸生。鲁监国授翰林待诏。笔下奇崛乃劲，直追古人：木石丘壑则李成、范宽，花卉翎毛则黄筌、崔顺，仙佛鬼怪则石恪、龙眠。画虽近人，已享重价。然其为人佻傝，不事生产，死无以殓；自题其像曰：“浪得虚名，穷鬼见诸。国亡不死，不忠不孝！”

▼姚允在，字简叔，会稽人，姚氏世工图绘，而简叔笔下澹远，一洗画工习气；其摩倣古人，见其临本，直可乱真。久住白下，四方赏鉴家得其片纸，如获拱璧；而雪景奇妙，可匹关思。












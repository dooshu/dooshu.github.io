○册淑妃王氏为皇后文

维贞元二年岁次丙寅十一月丁亥朔十一日丁酉，皇帝若曰：乾坤合德，圣人则之。惟帝承天，惟后配地，嗣续百代，母临万邦。位定于中，而尊加于外；德修诸已，而化被于人。御於家邦，所系斯在，三代崇替，靡不由之。予是以询众采贤，重难兹命。中台虚位，於今历年，阴仪或亏，宗事无主，缺於典礼，朕甚愧焉。称是徽章，聿归全德。咨尔淑妃王氏，天与纯粹，气锺元和，含章在中，发秀于外。卓尔风操，穆然容辉，周旋中规，进退有度。仁爱共俭，禀于生知，诗书礼乐，成自师氏。竭其孝敬，祗事先朝，承事无违，克谐尊旨。往居桂苑，淑问已彰，洎奉椒涂，谦光载路。言无伐善，志在匿瑕，柔嘉自持，喜愠莫见。六宫攸序，九族以亲，尝属艰，累从行幸。思贤才以辅佐，知臣下之勤劳，庶绩伊凝，颇资内助。永念顷筐之志，且怀求剑之情，崇位长秋，永怀盛典。矧惟元子，贞我万邦，稽以旧章，是宜从贵。今遣摄太尉某官某持节册命尔为皇后。呜呼，敬哉！王教之端，始於内范。风美《关雎》之化，雅咏《思齐》之德。罔懈厥位，忝于前修，克念有终，庶无後悔。奉承休命，可不慎欤。


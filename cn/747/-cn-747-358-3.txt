○梦赋

夫人者何？乾坤之至精。夫梦者何？精爽之所成。及乎群动息，宇清；澹尔安寝，俨乎无营。亦或不意而得，亦或因感而生；明休咎之先兆，通喜怒之深情。其为吉也，悬三刀以作郡，凌八门而上征；或生松以表秩，或赠兰以为名。盐脑审其战胜，凿心启其才英。其为凶也，晋侯弥留，作疾於二竖；孔公将殁，观奠於两楹。虽否臧之殊感，谅希微之难明。是以太古无梦以绝欲，圣人肇梦以治想。随事而生，触类而长；或含悲以增惕，或当欢而契赏。曾有慕而忽来，属所思而必往。虽辽万里，遽谐畴昔之游；纵九泉，亦觏平生之像。鬼出神入，惟惚惟恍。则有暌间庭闱，烟霜岁暮；常驰恋於定省，忽飞魂於寐寤。撩轩幌而无隔，邈山河之径度；常倏忽而往来，竟不由於道路。独有遭遇明时，羁游上国；才誉不振，命途仍塞。仰轩后之通感，慕殷宗而见刻；当捧日而披诚，庶明君之梦得。


○與大司徒石東泉書 【 理財經費】

古今之善理財者、不言生而言節、迨國運休明之久其文物既增修、則財用必侈耗、利孔必無遺議所當言者獨有節而巳矣旬月以來又見諸臺省各陳所諫、犁然具備、而其最要者、已略舉于王給事之一疏今天下費之最鉅者、無若邊餉、其侵魚蠹冐弊出百端、亦無若邊餉顧人知之人能言之、而迄不得其要領者以權在督撫。隱蔽自上。則下相回互。受計支吾則推尋無跡故欲清邊餉須公忠潔廉者。一改轍而更圖之。乃可耳。不能。即僅得毫芒。所補幾何也。今之所最蠹財而害民、無如鑄錢一節言者雖紛紛、迄未有竟其根株者、乃弊原則在數更而屢變也、本朝洪武四年、始開局造錢、未幾旋罷、中間正統天順成化正德、皆格不鑄、獨嘉靖鑄錢最多、十九年已有所得不償所費之詔、後又更造洪武至正德年號。各百萬錠。費且不貲。國用亦坐以空然　世廟在位久。至末年錢始通行。其舊錢及洪武永樂宣德弘治諸錢皆廢矣。未幾易以隆慶。又未幾易以萬曆每一更易之際列肆兌錢者。資本一日消盡往往吞聲自盡而小小市販輩。皆虧折其毋錢。傳相驚疑。雖官府日有囊頭拲牿之罰。迄不得行。姦民又乘間造為飛語或曰不用火漆或曰不用金背。或曰嘉靖隆慶萬曆兼行。小民既無所主。而先積錢之家。出其所蓄賤售以償十一。錢百文。重銅十二兩。所易銀不過一三分而巳乘北之缺自南而載以往。乘南之缺。自北而載以來又乃私自鼓鑄。輕其銖兩。雜以鉛錫。故賤其直以亂真者。而小民耳目益無所憑錢法迄壅不行坐此。今聞水衡所積貫朽。而民間一聞布錢之令。疾首相告夫錢本神物其流行與否非禁令可齊要于民之所便而已不然何數十年前。唐宋錢遍行。日。民不告病而今嚴行　當朝所鑄反告害稱不便也。某以為繼自今請暫罷鑄錢。南北歲省數十萬金。獨無奈內之常例。外之射利者何。某以為非門下不能一截其流也。錦衣官挍光祿廚夫他諸役詭影者。几外省遊食負罪避難之徒。誰不冐藉食糧于此。歲費錢穀無筭。近亦有論及此。迄格于中人報罷。某以為非門下顯諫力爭。不能一節其冗也。蘇杭二處財賦極重。已偏苦矣。而今日之最受害者。又加一織造府。方其初、年猶能浮視節省、得清約之譽、邇來淫巧日進、費用日不足、借名加派、非分要求、織造之家、十空其九、其間自數百金數十金最下織戶、皆轉徙他方、其桀黠者皆去而為盜舊歲群聚府城幾成大鬨禍有不可勝言者、某以為門下宜乘聖心憂危之時、可請而罷之也、


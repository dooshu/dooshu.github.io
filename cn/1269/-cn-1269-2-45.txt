廓：阴气瘱而怠之，阳犹恢而廓之。

初一：廓之恢之，不正其基。测曰：廓之恢之，始基倾也。

次二：金干玉桢，廓于城。测曰：金干玉桢，蕃辅正也。

次三：廓无子，室石妇。测曰：廓无子，焉得后生也。

次四：恢其门户，用圉寇虏。测曰：恢其门户，大经营也。

次五：天门大开，恢堂之阶，或生之差。测曰：天门大开，德不能满堂也。

次六：维丰维崇，百辟冯冯，伊德攸兴。测曰：维丰维崇，兹太平也。

次七：外大杚，其中失。君子至野，小人入宅。测曰：外大杚，中无人也。

次八：廓其外，虚其内，利鼓钲。测曰：廓外虚内，乃能有闻也。

上九：极廓于高庸，三岁无童。测曰：极廓高庸，终无所臣也。


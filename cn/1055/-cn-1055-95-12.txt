【论内臣冯承用与外任事札子〈庆历三年〉】

臣伏见内官冯承用近因过失，为臣寮论奏，陛下亲发睿断，不私小人，听纳群言，逐去左右，中外之士，莫不相庆。然初闻朝议将与外任，至今多日，未见指挥。近日外面虚传，云却得教坊勾当，留在京师。窃以方今内外臣寮，若有罪犯，便须勘劾，依法行遣。今承用本因有过，超转官资，只与外任，尚为优幸。若更迟留不遣，则使今后伏事陛下左右者，恣为过恶，无以戒劝。承用从来过犯甚众，人皆畏惧，不敢明言，自其罢却入内以来，旧迹渐多彰露。内廷之事，臣不细知，外边作过，颇有实状。今若未行远黜，则言事臣寮不免再有论奏，勾连狱讼，生事转多。其冯承用，伏乞早与一外任闲慢差遣，便令出京，可以戒励后人，外弭物论。取进止。





卷一○四·奏议卷八


○接報馬市事完疏 【 馬市事完】

為接報夷情事、照得臣嘉靖三十年三月內、欽奉敕諭內開近該總督宣大侍郎蘇祐、及鎮廵等官徐仁等各奏稱虜酋俺荅脫脫等求通馬市、情辭誠懇、事下兵部會官計議、相應允行、茲特命爾前往彼處經理其事、爾宜查照該部題准事理、會同總督鎮廵等官選差諳曉夷情通事、召集虜酋俺荅等到邊宣諭恩威、令其約束眾部落、再不許侵犯邊境、准於新創五堡邊外立市交易、每馬一匹、約價十兩、將發去馬價銀兩、量買?紬布疋等件為用、仍諭各夷馬匹俱要臕壯、開市之日、嚴緝軍民人等、不許私相交易、爭利起釁、及透漏邊情、各該通事、亦不許撥置夷人、騙詐財物、別生事端、違者即時拿問、依律重治、所市馬匹、即給與無馬官軍領養、其原質留達虜四名、處給犒賞遣歸、欽此欽遵、隨准兵部咨、該總督宣大侍郎蘇佑、及大同鎮廵官徐仁等題前事、該本部會官議覆、節奉　聖旨、這北虜求開馬市、你每既說邊臣譯審虜情誠懇准暫開行、欽此、臣道同本部主事張才、即於本月兼程前赴大同、遵奉敕諭及該部題准事理、一面會差千戶周池通事王相張彥文許伯達卜彥千賈廷佐劉經吳寶王三鄭玉張俸亢成閆大成王河、先後出邊、直至酋首俺荅等營、當面備將　朝廷浩蕩天恩、准令開市情節、示曉俺荅等知會、一面行委分守參議各官分投多方收買?紬布絹前去鎮羗堡邊外、督同該路參將焦澤守備丁淳挑壕設市、就於壕內當中築臺一座、以為虜眾款塞瞻依之所、本月二十一日、俺荅自豊州城至會寧灣脫脫帳房居住、臣等備諭　朝廷恩威、及令嚴禁部落、臨市不得飲酒生事、爭憤攙越、致乖事體、一面行令參將徐洪遊擊劉潭等、安置香案張設黃幃傘葢、於原築臺上、至二十四日、俺荅率脫脫等各頭領、及散眾達虜、約有萬餘人、皆於壕外遠向東南、原設黃幃香案處所、瞻望叩頭、臣等量以酒食犒賞、至二十五日早、其後穆廟時貢市儀式大率倣此俺荅進獻達馬九匹、方將虜眾馬匹、以次牽賣、徐洪劉潭指揮張世俊、與同該路參將焦澤、督同分投管理易換、總兵官徐仁、副總兵王懷邦、紀驗印烙、當即發軍士領養騎操、共計買過二千七百八十餘匹、市完、臣等復以大字楷書百十餘言會差原任都指揮林叢蘭等賫執前去宣諭、俺荅即易新服瞻拜黃幃香案、臣等遵照欽依、行令指揮趙振丁鳳姜淮等、依次分投犒賞畢、二十八日俺荅辭謝、俱各掃營出邊北去訖、由本月二十四日以至二十八日市事報完、五日之內、中無他阻、得以周善厥事、俺荅又約致把都兒心愛及河西吉囊等、各部落頭領數人前來、公同親見大同互市矢?見制。令其依行。恭順始末、委曲周至、萬目所共矚者、但俺荅於市畢回營、蕭芹自稱有呪術能呪城崩故俺荅信之後蕭芹亦竟縛献中國隨被蕭芹等以怪誕不經人世所無之事、百端恐嚇誘引、竟使一念恭順　天朝之心、輒爾搖惑、隨於五月初四日入犯大同左衛、卯進申出、未經深入二十里之內、臣等急差林叢蘭王相張彥文等省解戒諭、俺荅唯唯應承、當即解散、六日之內、數萬賊眾自甘枵腹、終於一矢不發、一物未掠而去、臣等顧見此賊、身為蕭芹所移、其心若非迷而不悟者、是以臣與總督鎮巡、及本部主事張才等屢將大字文書、極以背恩無義指數前去、虜營宣諭、俺荅父子、即深自愧悔、臣等又復分傳把都兒心愛等、交相極口、諭勸俺荅、益深慙悟、遂將蕭芹父子相繼縳獻前來、臣等乃敢准將節次乞求所賣馬匹、行令劉潭焦澤丁淳、及經歷李時彥李環韓待時照磨詹瑤等陸續買過馬騾一千九百九十五匹頭。仍量加犒賞、以羈其心、又緣　天恩二次犒賚、光寵瀀渥、俺荅父子感戴、益勵恭順、是以秋高馬壯、正彼驕逞無忌之時、亦竟鈐制各部落諸賊、絕無一騎入擾吾邊、而大同一鎮、得以晏然無事、俺荅恭順之義不可誣也、

皇明經世文編卷之一百六十六終








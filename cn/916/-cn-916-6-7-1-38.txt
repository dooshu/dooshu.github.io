【世祖武皇帝】

〖三章〗

浚哲维祖。长发其武。帝出自震。重光御宇。七德攸宣。九畴咸叙。静难荆衡。（《齐书》、乐府并作舒。）凝威蠡浦。昧旦丕承。夕惕刑政。化一（《齐书》、乐府并作壹。）车书。德馨粢盛。昭星夜景。非云晓庆。衢室成阴。璧水如镜。礼充玉帛。乐被匏（《齐书》、乐府并作□。）弦。於铄在咏。陟配於天。自宫徂兆。靡爱牲□。我将我享。永祚丰年。（○南《齐书》乐志。《乐府诗集》三。《诗纪》六十三。）


○对坐於左塾判

〈里胥坐於左塾，邻长怒而逐之，县科无礼，邻长诉非失。〉

圣人作孚，百姓以理，农夫服田，乃亦有秋。中庸可范，则乡有党而国有学；南亩不勤，则里有胥而邻有长。岂独敦崇耕稼，平秩出入；亦将礼异班白，仪成风化。胥关於礼，自可徵词；长怒逐之，夫何衅焉？县司科罪，亦未为得，无方之士，诚宜咎之。

张子渐

子渐，开元朝官监察御史，迁殿中侍御史内供奉。


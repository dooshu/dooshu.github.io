◇请孝文帝居丧节哀表

王者居极，至尊至重，父天母地，怀柔百灵。是以古先哲王，制礼成务。施政立治，必顺天而后动；宣宪垂范，必依典而后行。用能四时不忒，阴阳和畅。若有过举，咎微必集。故大舜至慕，事在纳麓之前；孔子至圣，丧无过瘠之纪。尧书稽古之美，不录在服之痛；礼备诸侯之丧，而无天子之式。虽有上达之言，未见居丧之典。然则位重者为世以屈己，居圣者达命以忘情。伏惟陛下至德参二仪，惠泽覃河海，宣礼明刑，动遵古式。以至孝之痛，服期年之丧，练事既阕，号慕如始。统重极之尊，同众庶之制，废越绋之大敬，阙宗祀之旧轨。诚由文明太皇太后圣略超古，惠训深至，欲报之德，昊天罔极，比之前代，戚为过甚。岂所谓顺帝之则，约躬随众者也。陛下既为天地所子，又为万民父母。子过哀，父则为之惨悴；父过戚，子则为之忧伤。近蒙接见，咫尺冕旒，圣容哀毁，骇感无止，况神至灵，而不久亏和气，微致风旱者哉？《书》称「一人有庆，兆民赖之」，今一人过哀，黎元焉系？群官所以颠殒震惧，率土所以危惶悚栗，百姓何仰而不忧，嘉禾何由而播植。愿陛下上承金册遗训，下称亿兆之心，时袭轻服，数御常膳，修崇郊祠，垂惠咸秩，舆驾时动，以释忧烦，博采广谘，以导性气，息无益之恋，行利见之德；则休徵可致，嘉应必臻，礼教并宣，孝慈兼备，普天蒙赖，含生幸甚。（《魏书·穆崇附传》。文明太后崩，已过期月，高祖毁瘠犹甚。穆亮表。）


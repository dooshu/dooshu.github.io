○检校逃户制

安土重迁，黎人之性，苟非艰窘，岂至流亡，将欲招绥，必在资产。诸道频遭灾沴，州县不为申奏，百姓输纳不办，多有逃移。长吏惧在官之时，破失人户，或恐务免正税，减克料钱，祗於见在户中，分外摊配。亦有破除逃户桑地，以充税钱。逃户产业已无，归还不得，见在户每年加配，流亡转多。自今已后，应州县开成五年已前逃户，并委观察使刺史差强明官就村乡诣实简勘桑田屋宇等，仍勒长令切加简较，租佃与人，勿令荒废。据所得与纳户内徵税，有馀即官为收贮，待归还给付，如欠少即与收贮，至归还日，不须徵理。自今年已后，二年不归复者，即仰县司召人给付承佃，仍给公验，任为永业。其逃户钱草斛斗等，计留使钱物合十分中三分已上者，并仰於当州使杂给用钱内方圆权落下，不得克正员官吏料钱，及馆驿使料递乘作人课等钱，仍本户归复日，渐复元额。


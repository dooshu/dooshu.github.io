●卷三百十四　物异考二十

○晁异

禹治水时，神龟自洛出，负文而列於背，赤文朱字，其数皆九，禹因而第之，以为九畴。

宋元王二年，江使神龟於河，至於泉阳，渔者豫且举网得而囚之（《索隐》曰："且音子余切。泉阳人，网元龟者。"），置於笼中。夜半，龟来见梦於宋元王曰："我为江使於河，而幕网当吾路。泉阳豫且得我，我不能去。身在患中，莫可告语。王有德义，故来告诉。"元王惕然而悟。乃召博士卫平而问之（《索隐》曰："宋元君之臣也。"）曰："今寡人梦见一丈夫，延颈而长头，衣元绣之衣而乘辎车，来见梦於寡人曰：'我为江使於河，而幕网当吾路。泉阳豫且得我，我不能去。身在患中，莫可告语。王有德义，故来告诉。'是何物也？"卫平乃援式而起（徐广曰："式音敕。"），仰天而视月之光，观斗所指，定日处乡。规矩为辅，副以权衡。四维已定，八卦相望。视其吉凶，介虫先见。乃对元王曰："今昔壬子，（《索隐》曰："今昔犹昨夜也。以今日言之，谓昨夜为今昔。"）宿在牵牛。河水大会，鬼神相谋。汉正南北，（《正义》曰："汉天河。"）江、河因期，南风新至，江使先来。白雲壅汉，万物尽留。斗柄指日，使者当囚。元服而乘辎车，其名为龟。王急使人问而求之。"王曰："善。"於是王乃使人驰而往问泉阳令曰："渔者几何家？名谁为豫且？豫且得龟，见梦於王，王故使我求之。"泉阳令乃使吏按籍视图，水上渔者五十五家，上流之庐，名为豫且。泉阳令曰："诺。"乃与使者驰而问豫且曰："今昔汝渔何得？"豫且曰："夜半时举网得龟（《庄子》曰："得白龟圆五尺。"）。使者曰："今龟安在？"曰："在笼中。"使者曰："王知子得龟，故使我求之。"豫且曰："诺。"即系龟而出之笼中，献使者。使者载行，出於泉阳之门。正昼无见，风雨晦冥。雲盖其上，五采青黄。雲雨并起，风将而行。入於端门，见於东厢。身如流水，润泽有光。望见元王，延颈而前，三步而止，缩颈而却，复其故处。元王见而怪之，问卫平曰："龟见寡人，延颈而前，以何望也？缩颈而复，是何当也？"卫平对曰："龟在患中，而终昔囚，王有德义，使人活之。今延颈而前，以当谢也，缩颈而却，欲急去也。"元王曰："善哉！神至於此乎，不可久留，趣驾送龟，勿令失期。"卫平对曰："龟者是天下之宝也，先得此龟者为天子，且十言十当，十战十胜。生於深渊，长於黄土，知天之道，明於上古。游三千岁，不出其域。安平静正，动不用力。寿蔽天地，莫知其极。与物变化，四时变色，居而白匿，伏而不食。春仓夏黄，秋白冬黑。明於阴阳，审於刑德。先知利害，察於祸福。以言而当，以战而胜，王能宝之，诸侯尽服。王勿遣也，以安社稷。"元王曰："龟甚神灵，降於上天，陷於深渊。在患难中，以我为贤，德厚而忠信，故来告寡人。寡人若不遣也，是渔者也。渔者利其肉，寡人贪其力，下为不仁，上为无德。君臣无礼，何从有福？寡人不忍，奈何不遣？"卫平对曰："不然。臣闻盛德不报，重寄不归；天与不受，天夺之宝。今龟周流天下，还复其所，上至苍天，下薄泥涂，还遍九州，未尝愧辱，无所稽留。今至泉阳，渔者得而囚之，江、河必怒，务求报仇。自以为侵，因神与谋。淫雨不霁，水不可治。若为枯旱，风而扬埃，蝗虫暴生，百姓失时。王行仁义，其罚必来。此无他故，其祟在龟。後虽悔之，岂有及哉！王勿遣也。"於是元王向日而谢（《索隐》曰："盖欲神之以谢天之赐。向日者，天之光明著见者也。"），再拜而受。择日斋戒，甲乙最良。乃刑白雉，及与骊羊，以血灌龟，於坛中央。以刀剥之，身全不伤。脯酒礼之，横其腹肠。荆支卜之，必制其创。理达於理，文相错迎。使工占之，所言尽当。邦福重宝（徐广曰："福音副，藏也。"），闻於傍乡。杀牛取革，被郑之桐（徐广曰："牛革桐为鼓也。"）。草木毕分，化为甲兵。战胜攻取，莫如元王。元王之时，卫平相宋，宋最疆，龟之力也。故云神至能见梦於元王，而不自出渔者之笼。身能十言尽当，不能通使於河，还报於江。贤能令人战胜攻取，不能自留於刀锋，免剥刺之患。圣能先知亟见，而不能令卫平无言。

魏陈留王咸宁二年二月，朐〈月忍〉县献灵龟，归於相府。

晋咸康中，豫州刺史毛宝戍邾，有一军人於武昌市买得白龟，长五尺，置瓮中养之，渐大，放江中。後邾城遭石虎攻陷，赴江者莫不沈溺，所养龟人，被甲投水中，觉如堕一石上，须臾视之，乃是先所放白龟。既抵岸，回顾而去。

苻坚时，高陆人穿井得龟，大三尺，皆有八卦。坚命太卜池养之粟。後死，藏其骨於太庙。其夜，庙丞高虏梦龟谓之曰："我本出将归江南，遭时不遇，陨命秦庭。"又有人梦中谓虏曰："龟三千六百岁而终，终必妖兴，亡国之徵也。"

隋文帝开皇中，掖庭宫每夜有人来挑宫人，宫司以闻。帝曰："门卫甚严，人何从入，当是妖精耳。"因戒宫人曰："若逢，但斩之。"其後有物如人来登床，宫人抽刀斩之，若中枯骨。其物落床而走，宫人逐之，因入池而没。明日，帝涸池，得一龟，径尺馀，上有刀迹。杀之，遂绝。龟者水居而灵，阴谋之象，晋王谄媚宫掖求嗣之应云。

唐武后大足初，虔州获龟，六眼，一夕而失。肃宗上元二年，有鼍聚於扬州城门上，节度使邓景山以问族弟珽，对曰："鼍，介物，兵象也。"　德宗贞元三年，润州鱼鳖蔽江而下，皆无首。文宗太和三年，魏博管内有虫，状如龟，其鸣昼夜不绝。近龟孽也。

秦宗权在蔡州，州中忽地裂，有石出，高五六尺，广袤丈馀，正如大龟。

宋太宗太平兴国二年二月，凿金明池，既掘地，有龟出，殆逾万数。　太平兴国间，永州、益州、饶州、万安、永州、新州俱献六目龟；庐州献龟，大如掌，绿毛覆甲，润泽可爱，苏州献白龟大如钱，其色莹洁；兖州、卫州献金龟（馀不及录。）。　真宗大中祥符二年四月，有黑龟甚众，沿汴水下。龟，介族。黑，北方色。是岁，契丹国母卒。仁宗至和元年二月癸亥，信州贡绿毛龟。　嘉祐八年十月，鼎州芝草丛生，下得异龟。　徽宗大观元年闰十月丙戌，都水使者赵霆行河，得两首龟以为瑞。蔡京信之，曰："此齐小白所谓象罔见之而霸者也。"郑居中曰："首岂容有二，而京主之，意不可测。"帝命弃龟。　政和四年，端州进六目龟。　五年，博州进白龟。宣和四年，雄州地大震，元武见於州之正寝，有龟大如钱，蛇若朱漆箸，相逐而行。宣抚焚香再拜，以银奁贮二物，俄而死。高宗绍兴八年五月，汴京太康县大雷雨，下冰龟数十里，随大小皆龟形，具手足卦文。龟，犹归也。龟，又介物，兵象也。冰，有消释之象。此汴京将复归而释兵也。时秦桧主和，议罢兵，自是神州陆沈。孝宗乾道五年，舒州民献龟，骈生二首，不能伸缩。郡守张栋纵之潜山。近龟孽也。　宁宗嘉定十四年春，楚州境上龟大小死者蔽野。後十年，归正人李全叛死。又龟者，介虫也。是时，被介胄死者何可胜数。

○虫异

汉武帝元鼎五年秋，蛙与虾蟇群斗。时四将军众十万征南越，开九郡（蛙，黾也，似虾蟇而长脚，其色青）。　元帝建昭元年八月，有白蛾群飞蔽日，从东都门至轵道（师古曰："蛾，若今之蚕蛾类是也。"）。　成帝建始元年六月，有青蝇无万数（言其极多，虽欲以万数之而不可得）。集未央宫殿中朝者坐（公卿以下朝会坐也）。

後汉光武建武三年，野蚕成茧。

吴孙权黄龙二年，有野蚕成茧如卵。

晋武帝太康四年，会稽彭蜞及蟹皆化鼠，甚众，复大食稻为灾。　惠帝元康中，洛阳南山有虻（武庚反）作声，曰"韩尸尸"。识者曰："韩氏将尸也，言尸尸者，尽死也。"其後韩谧诛而韩族歼焉，此青祥也。

苻坚将为赦，与王猛、苻融密议於露堂，悉屏左右，坚亲为赦文，猛、融供进纸墨。有一大苍蝇自牖间，鸣声甚大，集於笔端，驱而复来。俄而长安街巷市里人相告曰："官今大赦。"有司以闻。坚谓融、猛曰："禁中无耳属之理，事何从泄也？"於是敕外穷推之，咸言有一小儿衣黑衣，大呼於市曰："官今大赦。"须臾不见。坚叹曰："其苍蝇乎？声状非常，吾固恶之。"

梁武帝天监十一年，新昌、济阳二郡野蚕成茧。太清二年，益州市有飞螽万群，螫人死。

周静帝大象元年八月，所在螘群斗，各四五尺，死十七八。

唐太宗贞观十二年六月，滁州言野蚕成茧於山阜。十三年，野蚕食槲叶，成茧大如柰，其色绿，凡收六千五百七十石。至十四年，又收八千三百石。元宗天宝五载九月，太原奏文水县冬蚕成茧。德宗贞元十四年四月，江西溪涧鱼头皆戴蚯蚓。　穆宗长庆四年五月，淄青奏，登州蓬莱山谷间约四十里，野蚕成茧，其丝可织。文宗太和元年，郑注箧中药化为蝇数万飞去。十月，陈、许奏界内野蚕自生桑上，三遍成茧，连绵九十里，百姓收拾得，并抽繰得丝绵，并织成紬绢。开成二年，京城有蚁聚长五六十步，阔五尺至一丈，厚五寸至一尺。

宋太祖乾德四年八月，京兆府野蚕成茧，其丝纤润可爱。开宝六年，汉阳军献蛤，有文隐起成龙，长五寸许，金色鳞甲皎然。七年正月，齐州献野蚕茧二万枚。五月，开封府阳武县民程铎家发蚕簇，有茧联属自成被。七月，开封府封邱县民家野蚕成茧。　真宗大中祥符元年五月，开封府酸枣县民程矩家蚕茧自成被，色轻黄，重密緻柔滑，非人功可及。五年五月，藤州鐔津县野蚕成茧。是州不产丝此蚕，食山柘而成，缄丝以献。　六年八月，亳州谯县民李贲园桑野蚕成茧，奉祀经度制置使丁谓采蚕繰繰絮以献。　仁宗景祐四年五月，滑州灵河县民黄庆家蚕自成被，长二丈五尺，阔四尺。　嘉祐二年十月，深州言野蚕成茧，被於原野。　哲宗元祐六年闰八月，定州七县野蚕成茧。　七年五月，潍州北海县蚕自织如绢，成领带。　元符元年七月，真定府藁城县野蚕成茧。八月，真定府行唐县野蚕成茧。九月，祁州深泽县野蚕成茧，织紝成万疋。　二年六月，房州房陵县野蚕成茧。　徽宗政和元年九月，河南府野蚕成茧。　四年，湘州野蚕成茧。　五年，南京野蚕成茧，织紬五疋，绵四十两，圣茧十五两。

○蝗虫（蜚　蝝　蝻）

《春秋》桓公五年"秋，螽"（师古曰："螽即阜螽，即今之蝩虫也。螽音终。蝩音之庸反。"）。刘歆以为贪虐取民则螽，介虫之孽也，与鱼同占。刘向以为介虫之孽属言不从。是岁公获二国之聘，取鼎易邑（师古曰："二国，宋、郑也。宋以郜鼎赂公，郑以泰山之田易许田也。"），兴役起城（师古曰："谓五年夏城祝邱也。"）。诸螽略皆从董仲舒说云。庄公二十九年"有蜚"。刘歆以为负蠜也，性不食榖，食榖为灾，介虫之孽（师古曰："蜚音扶味反。蠜音烦。"）。刘向以为蜚色青，近青眚也，非中国所有。南越盛暑，男女同川泽，淫风所生，为虫臭恶（师古曰："蜚者，中国所有，非南越之虫，未详向所说。"）。是时庄公取齐淫女为夫人，既入，淫於两叔，故蜚至。天戒若曰，今诛绝之尚及，不将生臭恶，闻於四方。庄不悟，其後夫人与二叔作乱，二嗣以杀（师古曰："二嗣，谓子般及闵公也。"），卒皆被辜（师古曰："谓二叔、哀姜皆不得其死也。己解於上。"）。董仲舒指略同。僖公十五年"八月，螽。"刘向以为先是僖有咸之会，後城缘陵。是岁复以兵为牡邱会，使公孙敖帅师，及诸大夫救徐，兵比三年在外。　文公三年"秋，雨螽于宋。"刘向以为先是宋杀大夫而无罪，有暴虐赋敛之应。《榖梁传》曰上下皆合，言甚（上下皆合，螽之多）。董仲舒以为宋三世内取（三世，谓襄、成、昭也。内取於国之大夫也。取读曰娶），大夫专恣，杀生不中，故螽先死而至。刘歆以为螽为榖灾，卒遇贼阴，坠而死也。　八年"十月，螽"。时公伐邾取须朐，城郚。　宣公六年"八月，螽"。刘向以为先是宣伐莒向，後比再如齐，谋伐莱。十三年"秋，螽"。公孙归父会齐伐莱。　十五年"秋，螽"。宣亡熟岁，数有军旅。"冬，蝝生（师古曰："《尔雅》曰：'蝝，蝮蜪'。说者以为螽蝗之类。蝮音蒲北反。蜪徒高反。"）。"刘歆以为蝝，螕蠹之有翼者，（孟康曰："螕蠹，音蚍蜉。"）食榖为灾，黑眚也。董仲舒、刘向以为蝝，螟始生也。一曰螟始生。是时民患上力役，解於公田（解读曰懈）。宣是时初税亩。税亩，就民田亩择美者税其什一，乱先王制而为贪利，故应是而蝝生，属蠃虫之孽。　襄公七年"八月，螽"。刘向以为先是襄兴师救陈，滕子、郯子、小邾子皆来朝。夏，城费。　哀公十二年，"十二月，螽"。是时哀用田赋（师古曰："言重敛也。解在《刑法志》"）。刘向以为春用田赋，冬而螽。　十三年"九月，螽。十二月，螽"。比三螽，虐取於民之效也（师古曰："比，频也。"）。刘歆以为周十二月，夏十月也，火星既伏，蛰虫皆毕，天之见变，因物类之宜，不得以螽，是岁再失闰也。周九月，夏七月，故传曰"火犹西流，司历过也。"

秦始皇四年十月，蝗虫自东方来，蔽天。

汉景帝中三年秋，蝗。先是匈奴寇边，中尉不害（魏不害）将车骑才官士屯高柳。四年夏，蝗。　武帝建元五年五月，大蝗。　元光五年秋，螟。　六年秋，蝗。先是，五将军众三十万伏马邑，欲袭单于。是岁，四将军征匈奴。　元鼎五年秋，蝗。是岁，四将军征南粤及西南夷，开十馀郡。　元封六年秋，蝗。先是，两将军征朝鲜，开三郡。　太初元年夏，蝗从东方飞至燉煌。　三年秋，复蝗。元年贰师将军征大宛，天下奉其役连年。　征和三年秋，蝗。　四年夏，蝗。先是一年，三将军众十馀万征匈奴，贰师七万人没不还。　平帝元始二年秋，蝗，遍天下。时王莽秉政。

王莽地皇三年夏，蝗从东方来，蜚蔽天，至长安，入未央宫，缘殿閤，草木尽。

後汉光武二十八年，郡国共八十蝗。　二十九年四月，威武、酒泉、清河、京兆、魏郡、弘农蝗。　三十一年，郡国大蝗。　明帝永平四年，酒泉大蝗，从塞外入。　十五年，蝗起泰山，弥行兖、豫。　和帝永元四年，蝗。　八年五月，河内、陈留蝗。九月，京都蝗。　九年，蝗从夏至秋。先是西羌数反，遣将军将北军五校征之。　安帝永初四年夏，蝗。是时西羌寇乱，军众征距，连十馀（《谶》曰："主失礼烦苛，则旱之，鱼螺变为蝗虫。"）。　五年夏，九州蝗（《京房占》曰："天生万物百榖，以给民用。天地之性人为贵。今蝗虫四起，此为国多邪人，朝无忠臣，虫与民争食，居位食禄如虫矣。不救，致兵起，其救也，举有道置於位，命诸侯试明经，此消灾也。"）。　六年三月，去蝗处复蝗子生（《古今注》曰："郡国四十八蝗。"）。七年夏，蝗。　元初元年夏，郡国五蝗。　二年夏，郡国二十蝗。　延光元年六月，郡国蝗。　顺帝永建五年，郡国十二蝗。是时鲜卑寇朔方，用众征之。　永和元年秋，偃师蝗。去冬，乌桓寇沙南，用众征之。　桓帝永兴元年七月，郡国三十二蝗。是时梁冀秉政无谋献，苟贪权作虐（《春秋考异邮》曰："贪扰生蝗。"）。　二年六月，京都蝗。永寿三年六月，京都蝗。　延禧元年五月，京都蝗（臣昭按：刘歆传"皆逆天时，听不聪之祸也。"养奋对策曰："佞邪以不正食禄飨所致。"《谢沈书》曰："九年，扬州六郡连水、旱、蝗害也。"）。　灵帝熹平六年夏，七州蝗。先是，鲜卑前後三十馀犯塞，是岁护乌桓校尉夏育、破鲜卑中郎将田晏、使匈奴中郎将臧旻将南单于以下，三道并出讨鲜卑。大司农经用不足，殷敛郡国，以给军粮。三将无功，还者少半。光和元年诏策问曰："连年蝗虫至冬踊，其咎焉在？"蔡邕对曰："臣闻《易传》曰：'大作不时，天降灾，厥咎蝗虫来。'《河图　秘徵篇》曰：'帝贪则政暴而吏酷，酷则诛深必杀，主蝗虫。'蝗虫，贪苛之所致也。"是时百官迁徙，皆私上礼西园以为府（蔡邕对曰："蝗虫出，息不急之作，省赋敛之费，进清廉，黜贪虐，分损承安，居省别藏，以赡国用，则其救也。《易》曰'得臣无家'，言有天下者何私家之有！"）。　献帝兴平元年夏，大蝗。是时天下大乱。　建安二年五月，蝗。

魏文帝黄初三年七月，冀州大蝗，人饥。按蔡邕说，蝗者，在上贪苛之所致也。是时孙权归顺，帝因其有西陵之役，举大众袭之，权遂背叛也。

晋武帝泰始十年六月，蝗。是时荀、贾任政，疾害公直。　惠帝永宁元年，郡国六蝗。　怀帝永嘉四年五月，大蝗，自幽、并、司、冀至於秦、雍，草木牛马毛鬣皆尽。是时天下兵乱，渔猎黔黎，存亡所寄，惟司马越、苟晞而已，竞为暴刻，经略无章，故有此孽。愍帝建兴四年五月，大蝗。去岁刘曜频攻北地、冯翊，趜允等悉众御之，卒为刘曜所破，西京遂溃。　五年，帝在平阳，司、冀、青、雍螽。　元帝太兴元年六月，兰陵合乡蝗，害禾稼。乙未，东莞蝗虫纵横三百里，害苗稼。七月，东海、彭城、下邳、淮西郡蝗虫害禾豆。八月，冀、青、徐、三州蝗，食生草尽，至於二年。是时中州沦丧，暴乱滋甚也。　二年五月，淮陵、临淮、淮南、安丰、庐江等五郡蝗虫食秋麦。是月癸丑，徐州及扬州江西诸郡蝗，吴郡百姓多饿死。去年，王敦并领荆州，苛暴之衅自此兴矣。　孝武帝太元十五年八月，兖州蝗。是时慕容氏逼河南，征戍不已，故有斯孽。　十六年五月，飞蝗从南来，集堂邑县界，害苗稼。是年春，发江州兵营甲士三千人，家口六七千，配护军及东宫，後寻散亡殆尽。又边将连有征役，故有斯孽。

刘聪末年，河东大蝗，唯不食黍豆。鄞准率部人收而埋之，哭声闻於十馀里，後乃钻土飞出，复食黍豆。石虎时，河朔大蝗，初穿地而生，二旬则化状若蚕，七八日而卧，四日蜕而飞，弥亘百草，唯不食三豆及麻。苻健时，蝗虫大起，自华阴至陇山，食百草无遗，牛马相啖毛。

宋文帝元嘉三年秋，旱且蝗。

梁武帝大同初，大蝗，篱门松柏叶皆尽。京房《易飞候》曰："食禄不益圣化，天视以虫。虫无益於人而食万物也。"时公卿皆以虚澹为美，不亲职事，无益食物之应也。

北齐文宣天保八年，河北六州、河南十二州蝗，畿人皆祭之。时外筑长城，内修三台，役者不止。九年，山东又蝗。　十年，幽州大蝗。　河清二年，并、汾、晋、东雍、南汾五州虫旱伤稼。

後周武帝建德二年，关中大蝗。

隋文帝开皇十六年，并州蝗。时秦孝王俊裒刻百姓，盛修邸第，後获谴死。

唐高祖武德六年，夏州蝗。蝗之残民，若无功而禄者然，皆贪挠之所生。先儒以为人主失礼烦苛则旱，鱼螺变为虫蝗，故以为鱼孽。太宗贞观二年六月，京畿旱蝗。太宗在苑中掇蝗祝之曰："人以榖为命，百姓有过，在予一人，但当蚀我，无害百姓。"将吞之，侍臣惧帝致疾，遽以为谏，帝曰："所冀移灾朕躬，何疾之避？"遂吞之。是岁，蝗不为灾。　三年五月，徐州蝗。秋，德、戴、廓等州蝗。四年秋，观、兖、辽等州蝗。　二十一年秋，渠、泉二州蝗。高宗永徽元年，夔、绛、雍、同等州蝗。秋，陈州蝗。　永淳元年三月，京畿蝗。无麦苗。六月，雍、岐、陇等州蝗。武后长寿二年，台、建等州蝗。　元宗开元三年七月，河南、河北蝗。　四年夏，山东蝗，食稼，声如风雨。　二十五年，贝州蝗。有白鸟数千万，群飞食之，一夕而尽，禾稼不伤。　代宗广德二年秋，蝗，关辅尤甚，斗米千钱。　德宗兴元元年秋，螟蝗自山而东际於海，晦天蔽野，草木皆尽。贞元元年夏，蝗，自东海，西尽河、陇，群飞蔽天，旬日不息，所至草木叶及畜毛靡有孑遗，饿殣枕道，民蒸蝗，曝，颺去翅足而食之。宪宗元和元年夏，镇冀、等州蝗，穆宗长庆三年秋，洪州螟蝗害稼八万顷。文宗开成元年夏，镇州、河中蝗，害稼。　二年六月，魏博、昭义、淄青、沧州、兖海、河南蝗。　三年秋，河南、河北镇定等州蝗，草木叶皆尽。五年夏，幽、魏、博、郓、曹、濮、沧、齐、德、淄、青、兖、海、河阳、淮南、虢、陈、许、汝等州螟蝗害稼。占曰："国多邪人，朝无忠臣，居位食禄，如虫与民争食，故比年虫蝗。"　武宗会昌元年七月，关东、山南邓唐等州蝗。　宣宗大中八年七月，剑南东州蝗。懿宗咸通三年六月，淮南、河南蝗。六年八月，东都、同华陕虢等州蝗。　七年夏，东都、同、华、陕、虢及京畿蝗。　九年，江淮、关内及东都蝗。十年夏，陕、虢等州蝗。不绌无德，虐取於民之罚。　僖宗乾符二年，蝗自东而西蔽天。　光启元年秋，蝗自东方来，群飞蔽天。二年，荆、襄蝗，斗米钱三千，人相食。淮南蝗，自西来，行而不飞，浮水缘城入扬州府署，竹树幢节，一夕如翦，幡帜画像，皆齧去其首，扑不能止。旬日，自相食尽。

後梁太祖开平元年六月，许、陈、汝、蔡、颍五州蝝生，有野禽群飞蔽空，食之皆尽。

後唐庄宗同光三年九月，镇州奏飞蝗害稼。

晋高祖天福七年四月，山东、河南、关西诸郡蝗，害稼。至八年四月，天下诸道州飞蝗害稼，草木叶皆尽。诏州县长吏捕蝗。华州节度使杨彦珣、雍州节度使赵莹命百姓捕蝗一斗，以禄粟一斗赏之（时蝗旱相继，人民流迁，饥者盈路，关西饿殍尤甚，死者十有七八。朝廷以军食不充，分命使臣诸道括借粟麦。晋氏自此衰矣）。

後汉隐帝乾祐元年七月，青、郓、兖、齐、濮、沂、密、邢、曹，皆言蝝生。开封府奏阳武、雍邱、襄邑等县蝗，开封尹侯益遣人以酒肴致祭，寻为鸲鹆食之皆尽（敕禁罗弋鹆鹆，以其有吞蝗之异也）。二年五月，博州奏有蝝生，化为蝶飞去。宋州奏，蝗一夕抱草而死。差官祭之，复命尚书侍郎段希尧祭东岳，太府卿刘皥祭中岳，皆虑虫螟为灾故也。

宋太祖建隆元年七月，澶州蝗。　二年五月，濮州范县蝗。　三年七月，兖、济、德、磁、洺五州有蝝生。真定府、深州蝻虫生。　四年六月，澶、濮、曹、绛等州有蝗。怀州蝗生。　乾德二年四月，相州蝻虫食桑。五月，赵州昭庆县有蝗，东西四十里，南北二十里。是夏，河南、河北、陕西诸州皆蝗。三年七月，诸路有蝗。淄州民韩赞断手指以祭。

开宝二年八月，真定府、冀、磁州蝗。　太宗太平兴国二年六月，磁州有黑虫群飞食桑，夜出昼隐，食叶殆尽。闰七月，卫州蝻虫生。　六年七月，河南府、宋州蝗。七年四月，唐州北阳县蝻虫生，有飞鸟食之尽。河南府、滑州蝻虫生。五月，大名府、陕州、陈州蝗。七月，郓州阳榖县蝻虫生。　九年七月，泗州蝝虫食桑。　雍熙二年四月，天长军蝝虫食苗。　三年七月，濮州鄄城县有蝗俄自死。　晁化元年四月，郓州中都县蝻虫生。七月，单州砀山县蝗。曹州济阴县有蝗自北来，飞亘天，有声。　二年三月，亳州蝻虫生，遇雨而死。六月，淄、澶、濮州，乾宁军并蝗生。七月，宁边军有蝻，沧州蝻虫食苗，棣州有飞蝗自北来，害稼。　三年六月甲申，京师有蝗起东北趣西南，蔽空如雲翳日。七月，贝、许、沧、沂、蔡、汝、商、兖、单等州，淮阳、平定、静戎军蝗俄抱草自死。至道二年六月，亳、宿、密州蝗生，食苗。七月，许州长葛、阳翟二县有蝻虫食苗。齐州历城、长青等县有蝗。三年七月，单州蝻虫生。　真宗景德元年八月，陕、滨、棣州虫害稼。　二年六月，京东诸州蝻虫生。　三年八月，德、博州蝝生。　四年九月，陈州宛邱县、郓州东河须城二县蝗。　大中祥符二年五月，雄州蝻蝗食苗。　三年六月，开封府咸平、尉氏二县蝻虫生。　四年六月，开封府祥符县有蝗。七月，河南府及京东蝗生，食苗叶。八月，开封府祥符、咸平、中牟、陈留、雍邱、封邱六县蝗生。九年六月，京畿、京东西、河北路蝗蝻继生，弥覆郊野，食民田殆尽，入公私庐舍。七月辛亥，过京师，群飞翳空，至淮南，趣河东，及霜寒始毙。　天禧元年二月，开封府、京东西、河北、河东、陕西、江、淮两浙、荆湖百三十州军蝗蝻复生，多去岁蛰者。和州蝗生卵如稻粒而细。六月，江、淮大风，多吹蝗入江海，或抱草木僵死。二年四月，江阴军蝻虫生。

仁宗天圣五年七月丙午，邢、洺州蝗。甲寅，赵州蝗，不食苗。是岁，京兆府旱蝗。六年五月己卯，河北、京东蝗。　明道元年十月中甲寅，濠州蝗。　二年七月庚辰，开封界、京东西、河北、河东、陕西蝗。景祐元年六月乙卯，开封府、淄州蝗，诸路募民掘蝗子万馀石。宝元元年六月，曹、濮、单三州蝗。　庆历四年春，淮南旱蝗。是岁，京师飞蝗蔽天。神宗熙宁元年，秀州蝗。五年，河北大蝗。六年四月，河北诸路蝗。是岁江宁府飞蝗自江北来。　七年夏，开封府界及河北路蝗。七月，咸平县鸲鹆食蝗。八年八月，淮西蝗，陈、颍州蔽野。九年夏，开封府畿、京东、河北、陕西蝗。五月，京湖南路地生黑虫，化蛾飞去。全州生黑虫食苗，黄雀来食之，皆尽。元丰四年六月，河北蝗。秋，开封府界蝗。　五年夏，又蝗。　六年夏，又蝗。　五年，沂州蝗。哲宗元符元年八月，高邮军言飞蝗抱草死。　徽宗崇宁元年夏，开封府界、京东、河北淮南等路蝗。　二年，诸路蝗，令有司酺祭。　三年、四年，连岁大蝗，其飞蔽日，来自山东及府界，惟河北尤甚。　宣和三年，诸路蝗。　高宗建炎二年六月，京师、淮甸大蝗，令长吏修酺祭。绍兴二十九年七月，盱眙军、楚州处界三十里，蝗为风所坠，风止，复飞回淮北，虏知天佑，自是不敢桀。三十二年六月，江东、淮南北郡国蝗，飞入湖州境，声如风雨，自癸巳至於七月丙申，飞遍畿县，馀杭、仁和、钱塘皆蝗。丙午，蝗入京城。八月，山东大蝗（江、淮诸道乏食，令发廪万石以振）。癸丑，颁祭酺礼式。孝宗隆兴元年七月，大蝗（辛丑，诏群臣言阙失。八月丙子，上降次贬食，诏诸道暴察冤，振灾蠲赋，重匿灾之罚，休息江、淮、襄、蜀科调，民忘凶年。）八月壬申、癸酉，飞蝗过都蔽天日，徽、宣、湖三州及浙东郡县害稼（遂下捕蝗之令）。九月，京东大蝗，襄、随蝗甚，民为乏食。　二年夏，畿县馀杭大蝗（令漕臣察狱莅捕。）。乾道元年六月，淮西蝗，宪臣姚岳贡死蝗为瑞，上斥其佞，坐黜。　晁熙三年八月，淮北飞蝗楚州，盱眙军界，如雲阵风雷者逾时，遇大雨皆死，稼用不害。　九年六月，滁州全椒县、和州历阳乌江县蝗。乙卯，飞蝗过都，遇大雨，堕仁和界芦荡茅穗（令徙瘗之）。七月，淮甸大蝗，其、扬、泰州窖扑蝗五千斛，馀郡或日捕数十车，群飞绝江，堕镇江府，皆害稼（令淮、浙郡国捕除）。　十年六月，淮、浙旧蝗遗育害稼。　十四年七月，畿县仁和蝗（蝗始生，令捕除之，不为灾）。　光宗绍熙二年七月，泰州蝗自高邮县。五年八月，楚、和州蝗。宁宗嘉泰二年，浙西大蝗，自丹阳入武进，若烟雾蔽天，其堕亘十馀里，常之三县捕八千馀石，湖之长兴捕数百石。时浙东近郡亦蝗。开禧三年夏秋旱，大蝗群飞蔽天。先是，浙西郡县首种不入，或种豆粟，皆既於蝗。《汉志》言鲁宣公秋螽，以为宣无熟岁，数有军旅。又汉武帝比年秋蝗，兴师征四夷之应。时韩侂胄开边，兵祸连结，故有此孽也。嘉定元年五月，江、浙大蝗（乙丑，上惧灾，损膳露祷）。六月乙酉，有事於圜丘方泽，且祭酺。七月，又酺，颁酺式於郡国。　二年四月，又蝗（下捕蝗令）。五月丁酉，令诸郡修酺祀。六月辛未，飞蝗入畿县（令守臣修酺祭）。七年六月，浙郡蝗。八年四月，北境飞蝗越淮而南，江、淮郡蝗，食禾苗，山林草木皆尽。乙卯，飞蝗入畿县。已亥，祭酺，令蝗郡如式以祭。是岁，自夏徂秋，蝗患不息，诸道捕蝗者，以千万石计，饥民竞捕，官以粟易之。　九年五月，浙东蝗。丁己，令郡国酺祭（令诸道部使者督捕之）。是岁，荐饥，官以粟易蝗者，计千百斛（及冬校比而赏罚之）。　十年四月，楚州蝗。

○螟（虸　晁　虫）

《春秋》隐公五年"秋，螟"。董仲舒、刘向以为时公观渔於棠，贪利之应也，刘歆又以为逆臧僖伯之谏，贪利区霿，以生臝虫之孽也。八年"九月，螟"。时郑伯以邴将易许田，有贪利心。京房《易传》曰："臣安禄兹谓贪，厥灾虫，虫食根。德无常兹谓烦，虫食叶。不绌无德，虫食本。与东作争，兹谓不时，虫食节。蔽恶生孽，虫食心。"庄公二年"秋，螟"。董仲舒、刘向以为先是卫侯朔出奔齐，齐侯会诸侯纳朔，许诸侯赂。齐人归卫宝，鲁受之，贪利应也。

汉文帝後六年秋，螟。是岁，匈奴大入上郡、雲中，烽火通长安，遣三将军屯边，三将屯京师。

後汉章帝七、八年间，郡县大螟，伤稼（语在《鲁公传》，而纪不录）。时章帝用窦皇后谗，害宋、梁二贵人，废皇太子。灵帝熹平四年六月，弘农、三辅螟虫为害。时灵帝用中常侍曹节等谗言，禁锢名士，谓之党人。　中平二年七月，三辅螟虫为害。

晋武帝咸宁元年七月，郡国螟。九月，青州又螟。是月，郡国有青虫食禾稼。四年，司、冀、兖、豫、荆、扬郡国二十螟。九年八月，郡国二十四螟。九月，虫又伤秋稼。时帝听谗谀，宠任贾充、杨骏，故有虫蝗之灾，不绌无德之罚。惠帝元康三年九月，带方等六县螟，食禾叶尽。永宁元年七月，梁、益、凉三州螟。时齐王冏执政，贪苛之应。十月，南安、巴西、江阳、太原、新兴、北海青虫食禾叶，甚者十伤五六。十二月，郡国六螟。

唐太宗贞观二十一年八月，莱州螟。元宗开元二十一年八月，榆关虸蚄虫害稼，入平州界，有群雀来食之，一日而尽。二十六年，榆关虸蚄虫害稼，群雀来食之。　天宝三载，青州紫虫食田，有鸟食之。　代宗广德元年秋，虸蚄虫害稼，关中尤甚，斗粟千钱。　穆宗长庆四年，绛州虸蚄虫害稼。文宗太和元年秋，河东、同虢等州虸蚄虫害稼。　四年，河南黑虫食田。宋太祖建隆二年九月，华州渭南县虸蚄虫害稼。　乾德六年七月，阶州虸蚄虫生。太宗太平兴国二年七月，邢州钜鹿、沙河二县步屈虫食桑麦殆尽。五年七月，潍州虸蚄虫生，食稼殆尽。七年九月，邠州虸蚄虫生，食稼。端拱二年七月，施州虸蚄虫生，害稼。　真宗大中祥符四年八月，兖州虸蚄虫生，有虫青色随齧之，化为水。　仁宗天圣五年五月戊辰，磁州虫食桑。六年庚戌，同、华等州旱，虸蚄虫食苗。　高宗绍兴元年秋，绍兴府、湖州螟；浙东、西郡国螟，多为榖灾。　二年，台州螟。　二十九年秋，浙东、江东西郡县螟。　三十年十月，江、浙郡国螟蝝。　孝宗乾道三年八月，江东郡县螟螣，淮、浙诸路多以青虫食榖穗为灾。　六年秋，浙、西、江东螟虫为害。九年秋，吉赣州，临江南安军皆有螟。淳熙二年秋，浙、江、淮郡县间有螟害。四年秋，昭州螟。　五年，昭州荐有螟螣。　七年秋，永州螟。八年秋，江州螟。十二年八月，平江府有虫聚於禾穗，惟油可堕，一夕，大雨尽涤。　十四年秋，江州、兴国军螟。　十六年秋，温州螟。宁宗庆元三年秋，浙东萧山、山阴县，婺州，浙西富阳、盐官、淳安、永兴县，嘉兴府皆螟。　四年秋，江东铅山县虫食榖，田无遗穗。　嘉定十四年，明、台、温、婺、衢蟊螣为灾。　十五年秋，赣州螟。　十六年秋，永、道州螟。

○鼠妖

《春秋》成公七年"正月，鼷鼠食郊牛角（师古曰："鼷，小鼠也，即今所谓甘鼠者。音奚。"）；改卜牛，又食其角。"刘向以为近青祥，亦牛祸也，不敬而傋霿之所致也。昔周公制礼乐，成周道，故成王命鲁郊祀天地，以尊周公。至成公时，三家始颛政，鲁将从此衰。天愍周公之德，痛其将有败亡之祸，故於郊祭而见或云。鼠，小虫，性盗窃，鼷又其小者也。牛，大畜，祭天尊物也。角，兵象，在上，君威也。小小鼷鼠，食至尊之牛角，象季氏乃陪臣盗窃之人，将执国命以伤君威而害周公之祀也。改卜牛，鼷鼠又食其角，天重语之也（重音直用反）。成公怠慢昏乱，遂君臣更执於晋。至於襄公，晋为溴梁之会，天下大夫皆夺其君政（溴梁之会，诸侯皆在，而鲁叔孙豹、晋荀偃、宋向戍、卫甯殖、郑公孙虿、小邾之大夫盟，是夺其君政也）。其後三家逐昭公，卒死於外，几绝周公之祀，董仲舒以为鼷鼠食郊牛，皆养牲不谨也。京房《易传》曰："祭天不谨，厥妖鼷鼠齧郊牛角。"　定公十五年"正月，鼷鼠食郊牛，牛死。"刘向以为定公知季氏逐昭公，罪恶如彼，亲见孔子为夹谷之会，齐人归郓、讙、龟阴之田，圣德如此，反用季桓子，淫於女乐，而退孔子，无道甚矣。是岁五月，定公薨，牛死之应。京房《易传》曰："子不子，鼠食其郊牛。"　哀公元年"正月，鼷鼠食郊牛。"刘向以为天意汲汲於用圣人，逐三家，故复见戒也。哀不寤，身奔於越。

汉昭帝元凤元年九月，燕有黄鼠衔其尾舞王宫端门中（宫之正门），王往视之，鼠舞如故。王使吏以酒脯祠，舞不休，一日一夜死。近黄祥，时燕刺王旦谋反将死之象也。其月，发觉伏辜。京房《易传》曰："诛不原情，厥妖鼠舞门（师古曰："不原情者，不得其本情。"）。"　成帝建始四年九月，长安城南有鼠衔黄蒿、柏叶，上民冢柏及榆树上为巢，桐柏尤多（师古曰："桐柏，本亭名，卫思后於其地葬也。"）。巢中无子，皆有乾鼠矢数十。时议臣以为恐有水灾。鼠，盗窃小虫，夜出昼匿，今昼去穴而登木，象贱人将居显贵之位也。桐柏，卫后园所在也。其後，赵皇后自微贱登至尊，与卫后同类。赵后终无子而为害。明年，有鸢焚巢，杀子之异也（师古曰："鸢，鸱也，音弋全反。"）。天象仍见，甚可畏也（仍，频也）。一曰，皆王莽窃位之象云。京房《易传》曰："臣私禄罔辟（李奇曰："辟，君也。擅私爵禄，诬罔其君。"），厥妖鼠巢。"

魏齐王正始中，中山王周南为襄邑长。有鼠从穴出，语曰："王周南，尔以某日死。"周南不应，鼠还穴。後至期，更冠帻皂衣出，语曰："周南，汝日中当死。"又不应，鼠复入穴。斯须更出，语如向。日適欲中，鼠入，须臾复出，出入，转更数，语如前。日適中，鼠曰："周南，汝不应，我复何道！言绝，颠蹶而死，即失衣冠。取视，具如常鼠。按班固以为黄祥。时曹爽专政，竞为比周，故鼠作变也。

晋太康时，彭蜞化为鼠（见《虫异门》）。

陈後主祯明二年四月，群鼠无数，自蔡州岸入石头淮，至青塘两岸，数日死，随流出江。近青祥也。京房《易飞候》曰："鼠无故群居不穴众聚者，其君死。"未几亡国。

唐高祖武德元年秋，李密、王世充隔洛水相拒，密营中鼠，一夕渡水尽去。占曰："鼠无故皆夜去，邑有兵。"　太宗贞观十三年，建州鼠害稼。　二十一年，渝州鼠害稼。　高宗显庆三年，长孙无忌第有大鼠见於庭，月馀出入无常，後忽然死。　龙朔元年十一月，洛州猫鼠同处。鼠隐伏象盗窃，猫职捕咬，而反与同，象司盗者废职容奸。　弘道初，梁州仓有大鼠长二尺馀，为猫所咬，数百鼠反咬猫。少选，聚万馀鼠，州遣人捕击杀之，馀皆散去。　中宗景龙元年，基州鼠害稼。　睿宗景雲中，有蛇鼠斗於右威卫营东街槐树，蛇为鼠所伤。斗者，兵象。　元宗开元二年，韶州鼠害稼，千万馀群。　天宝元年十月，魏郡有猫鼠同乳，甚於同处。　代宗大历十三年六月，陇右节度使朱泚於兵家得猫鼠同乳以獻。　懿宗咸通十二年，汾州孝义县民家鼠多茹蒿刍巢树上。鼠穴居，去穴登木，贱人将贵之象。　僖宗乾符三年秋，河东诸州多鼠，穴屋，坏衣，三月止。鼠，盗也，天戒若曰："将有盗矣。"昭宗乾宁末，陕州有蛇鼠斗於南门之内，蛇死而鼠亡去。

後唐潞王清泰三年三月，有蛇鼠斗於师子门外，鼠杀蛇。其年十二月，晋高祖起兵於太原。

宋太祖建隆元年夏，相、金、均、房、商五州鼠食苗。　二年正月，商州鼠食苗。　太宗太平兴国七年十一月，岳州鼠害稼。九月，京西民献白鼠二。高宗绍兴十六年，广州清远县、韶州翁源县、英德府真阳县鼠食稼，千万为群。时广东久旱，凡羽鳞皆化为鼠，有获鼠於田者，腹犹蛇文，渔者夜设网，旦视数百鳞皆鼠。自夏徂秋，为患数月方息，岁为饥。　孝宗乾道九年，隆兴府鼠害稼，千万为群，甚於螟蝗。　晁熙五年八月，淮东通、泰、楚、高邮黑鼠食禾，田无遗穗，淮民大饥。时江陵府十五里外，群鼠以千万计，蔽塞通逵，其色黑白青黄相杂，与人并行，为车驾所践死者不可胜计，凡三月乃息。绍兴四年，饶州民家二小鼠食牛角，三徙牛卒不免，角穿肉瘠以毙。《春秋》书鼷鼠食牛角，京房《易传》曰："祭天不谨，为郊牛也。"不与民牛同占，特鼠妖尔。庆元元年六月，鄱阳县民家一猫带数十鼠，行止食息皆同，如母子相哺者，民杀猫而鼠砥其血。鼠象盗，猫职捕，而反相与同处，司盗废职之象也。唐龙朔洛州猫鼠同占。








改正《十三经校勘记》


南海曾冕士明经，名超，生平浸淫经史，过目不忘。暇时辄入书肆，求未见书，或购之，或借读。书贾亦莫不知曾先生者，恒乐为代觅藏本。一日，某书肆珍重出一巨帙示之，启函则写本《十三经校勘记》也。时阮文达督粤，是盖文达手著，出以命镌者。明经必欲借观，书贾珍重付之。既返，则涂乙无数。大惊，不敢隐，以告文达。文达取所涂乙者复勘之，所改正良是，大折服，礼聘为上宾。今世传阮刻《十三经校勘记》，盖皆经明经所改订者。明经之学，固可折服，而文达之雅量，尤非今世骄矜自喜者所可及也。






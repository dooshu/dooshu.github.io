34　申棖申棠申黨申續名辨


申棖，鄭康成云：「蓋孔子弟子申續，史記云『申棠字周』，家語云『申續字周』。」以上論語釋文之文。今史記仲尼弟子列傳以「棠」爲「黨」，家語弟子解以「續」爲「績」，傳寫之訛也。後漢王政碑云：「有羔羊之絜，無申棠之欲。」見宋洪适隸續。亦以「棖」爲「棠」，則申棠、申棖一人爾。唐開元封申黨召陵伯，又封申棖魯伯，案：通鑑唐玄宗紀開元二十七年：「八月，追謚孔子爲文宣王，追贈弟子皆爲公侯伯。」注祇載申黨而不及申棖。本朝祥符封棖文登侯，又封黨淄川侯，明薛應旂宋元通鑑宋真宗紀祥符二年：「五月，追封孔子弟子顔回爲兖國公，閔損以下九人爲郡公，曾參以下六十二人爲侯，命文臣爲贊。」俱列從祀。黨即棠也，一人而爲二人，失於詳攷論語釋文也。史記仲尼弟子列傳索隱謂文翁圖有申棖、申棠〔一〕，今本史記作「堂」。今所傳禮殿圖有申黨，無申棖。

【閻按】至明嘉靖始存棖去黨，以合論語。〇末行「申棠」，元板作「申堂」。

【集證】隸續郎中王政碑「有羔羊之絜，無申棠之欲」，盤洲云：「鄭司農注：『魯論申棖，蓋孔子弟子申續。』家語：『申續，字周。』史記：『申棠，字周。』此碑所用，有自來矣。」〇又按：「棖」與「堂」通。詩「子之昌兮，俟我乎堂兮」，箋云：「『堂』當爲『棖』。」「堂」又與「棠」通。魯峻碑「棠棠忠惠，令德孔爍」，義作「堂堂」。

【元圻案】明世宗時，從張璁之議，始改稱孔子爲至聖先師，并罷弟子公侯伯爵，稱先賢。左丘明以下爲先儒。申棖、申黨，存棖去黨。

〔一〕「申棠」，元刊本作「申堂」。






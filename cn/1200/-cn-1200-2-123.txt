第一百二十三建侯卦〔三阳助下乾天西北〕：三下功业之象

象曰：事兴功起，英雄基址，圣贤救世，法令得理。

颜曰：三阳处于下位，兴功立事之象。创造基址，非英雄无以克成。故能明法救世，百事皆成，理讼亦吉。

何曰：凡事有人言，助其断割也。谋事、进身、求财、官事得理。行人至，印信文书同至。病者瘥，出师胜，百事变动吉。

陈曰：三为盛阳，而居地位，有群贤开国之象，地道之盛也，故曰云云。

刘曰：事兴功起，阳道立也。圣贤救世，进以成业也。

此课三阳在地位，建基立业，刚健足以有为，而无阻挠之，占者大宜有为，百事俱吉。

诗曰：经涉波涛一叶舟，如今方得到滩头。几年心事才成就，屈指从前多阻愁。


○减次年秋税敕

顷以蕃寇犹虞，王师未戢，所资军费，皆出邦畿，征调荐兴，日加烦重。念流亡之役，减岁入之租，务於惠养，冀有苏息。尚闻告病，终未安居，深用愧悼，更思爱卹。今关辅诸州，垦田渐广，江淮转漕，常数又加。计一年之储，有大半之助，其馀他税，固可从轻。其京兆来年秋税，宜分作两等，上下各半，上等每亩税一斗，下等每亩税六升。其荒田如能佃者，宜准今年十月二十九日敕，一切每亩税二升。仍委京兆尹及令长，一一存抚，令知朕意。


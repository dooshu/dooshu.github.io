○又表



臣闻台宿在天，实承辰极；股肱虽卑，同体元首。臣负乘前朝，过充三吏，国之崇替，有与忧喜。臣闻德合两仪者，固以四海为公；智周万物者，不以一身为私。舜禹揖让，以陟帝位；汤武征伐，以济时难。彼四王者，遘会不同，登受有异。至夫外己存物，忧世遗躬，其致一也。期于爱民治国，应变合道，以为天下利而已矣。况宗庙是陛下之宗庙、百姓是大晋之百姓邪？陛下若忽七庙之重，拒天人之心，绝而不继，困而不拯，则宗庙不歆其祀，群生无所措其手足矣。况臣班具臣之列，荷累世之恩，上怀国家之统，俯绝乌鸟之情者哉！昔伍员发怒，手挞平王之墓；灌夫慷慨，身搴吴濞之旗：皆能宣其臣节，摅其私忿，戮尸斩将，存亡罔恨。臣诚无若人之才，实有此人之愤。苟得上凭天威，展其微效，虽陨九泉，犹以明白。（同上）




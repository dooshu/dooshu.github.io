○贬李回太子宾客分司东都制

王者悬赏罚以示万方，况乎臣子，若奋其良术，则宜擢处重位，或挟彼邪谋，固合稍加惩沮，惟此二柄，我何敢私。湖南都团练观察处置等使光禄大夫行潭州刺史兼御史大夫上柱国陇西郡开国公食邑二千户李回，早以艺学科名，累登华贯，谓尔奉公约已，旋升大寮，因缘奖迁，遂陟台辅。而不能竭诚以尽忠，益枉道而求庇，交通财贿，导达奸邪。昨因推鞫凶徒，皆得发明事迹。朕务宏体貌，特免研穷，论既喧腾，理须移夺。况又闻顷司政柄，每欲除授，咸取决於德裕，不自行其至公。物议所兴，以斯为重。岂可犹委澄清之任，复领湘潭；是宜辍从调护之班，俾分洛邑。勉莅宠秩，幸予宽恩。可行太子宾客分司东都。


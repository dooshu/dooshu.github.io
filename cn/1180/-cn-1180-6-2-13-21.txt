答应天巡抚孙小溪


辱手翰，以忠耿自誓，无任竦服。先朝名臣，所以铭旂常、垂竹素者，不过奉公守法，洁己爱民而已。愿公懋之。

镇江贼情，乃去秋事。九月间，南都获巨盗蔡朋等，供系劫贺氏贼，已发苏州府审认。仆从去年即知之，而云发于十月，此该府欺公也。前屡奉明旨，宽捕盗之限，又许以别起抵数，立法未尝不宽。惟是隐匿者，必从重治，恶人臣之欺也。奈何此习牢不可破，而该府为甚！似欲规避罪责，遂纵贼不捕，故至今不获一贼，殊可恨也。如此不禁，将使盗贼益无所惮，被盗者不敢声言，以致酿成元末大患，皆有司避罪一念为之也，奈何视为细故哉？

又闻句容亦有越狱事，逸囚已获否？统惟查示。






【平原侯植】

公子不及世事。但美遨游。然颇有忧生之嗟。

朝游登凤阁。日暮集华沼。倾柯引弱枝。攀条摘蕙草。徙倚穷骋望。目极尽所讨。西顾太行山。北眺邯郸道。平衢修且直。白杨信袅袅。（李善本《文选》作□□袅袅。）副君命饮宴。欢娱写怀抱。良游匪昼夜。岂云晚与早。众宾悉精妙。清辞洒兰藻。（六臣本《文选》注云。五臣作蒲。三谢诗作兰蒲藻。）哀音下回鹄。馀哇彻清昊。中山不知醉。饮德方觉饱。愿以黄发期。养生念将老。（○同上）


第九十五回　包公花园救月蚀



断云：



包宰文星能救掩，术人精艺众咸钦。



平生正直神明护，一念先言感众心。



话说包拯来判开封府之后，胥吏畏威，百姓安业。正是：



月夜花村无犬吠，月明茅店有鸡鸣。



一日侵晨，包公安排轿马出衙，往城隍庙行香，见府前有一个算命馆，揭起一个招牌：「尽一个月光有九分黑，只有一分明。」拯看见以后回衙，便问诸吏云：「府前是谁人开卦命馆？」诸吏通复道：「是李先生，此人极明阴阳推算之学，言无不验。」拯闻讫，即差人请李先生来。先生入府参见毕，因告：「判府唤小术士，有何钧旨？」拯问：「你何故无礼，在府前开卦铺，招牌上『尽一个月光，有九分黑，却有一分明』，必是道我为官不明，故尽此月相讥乎？」先生从容告判府云：「君子居是邦不非其大夫，况判府自到任以后，刁奸潜伏，鬼神钦仰，胥吏不出于公庭，下民乐业于乡村。小术士瞻敬畏威，尚不暇焉，敢妄为有相讥之理？曾缘此月十五夜半子时，当月蚀九分，所以今早晓示众人，知其夜鸣锣击鼓，准备救护月蚀矣。」拯对术士道：「若还不蚀如何？」先生道：「如其夜不蚀，是小术惑乱民聪之过，甘伏死罪。」拯又问：「汝在谁家安泊？」先生道：「在中街郭主人店安泊。」拯便差公吏唤得店主人，到厅前同李先生立下生死文字，监取先生，莫令走失，并对李术士云：「其夜若果然月蚀，当与你申奏朝廷，保汝作司天太监之职，如其不蚀，断罪非轻。」主人领取先生回去，只管埋怨：「是你自生事端，而取罪责，休得连累我。」先生道：「主人不须烦恼，吾之星历，定然不差。」



至十五夜五鼓，一城人准备救蚀。拯亦备香烛去后园，亲自披发仗剑。须臾间，但见黄道黑蔽，星斗漫漫，似有月蚀之状。拯以剑指定喝道：「月孛星不得无礼，敢犯月宫。」道声才罢，忽然清风过处，云雾收藏，孛星遂不得过宫，月竟不蚀。满城人尽道：「李先生明日定被包判府断罪。」拯次日侵早，差人拘唤李先生。店主人甚恐，先生道：「不妨，非干你事，我见判府自有理说。」先生遂与吏人同往，到厅跪下。拯问先生：「你道夜来月蚀九分，因何不蚀？」先生答曰：「夜月当蚀九分，被文曲星在后园，披发仗剑喝住，月孛星不得无礼，所以孛星过宫不得，月明到晓。」拯大惊道：「先生妙术，甚精。」遂安排酒席，厚待之而去。申奏朝廷乃后事也。




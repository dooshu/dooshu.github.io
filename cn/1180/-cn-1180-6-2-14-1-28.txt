二十八


去秋及今，四奉台教，以公私多故，久稽裁候。中间以典成乞休，关出处大节，且妄心诐陋，师心独任，不预请先生长者之明训，率尔行之，罪死罪死。

正膺重任，九年于兹，恒恐不保首领，以辱国家。兹幸主德日清，内外宁谧，诸大典礼，皆已竣事，乃以其间，乞不肖之身，归伏陇亩，以明进退之节，不得已也。重蒙主上暨圣母诲谕谆谆，恩礼申笃。正诚迫于大义，不敢自爱其死，复黾勉就列。然自是羁绁愈坚，忧危愈重矣。吾师何以教之？

二长兄锦旋，肃此上复。

仰惟椿灵之算，始七十有八。闻侍御者言，聪明步履，视昔益健，新壮少年不及也。逖观载籍，当国家全盛、宇宙太和，必有纯德平格之老，躬膺寿祺，以为世瑞，故居正不独为师翁庆，为国家庆也。南极星辉，西池会集。谨修岁事，因二长兄，肃薄币，预祝于门下，仰冀麾纳，幸甚。






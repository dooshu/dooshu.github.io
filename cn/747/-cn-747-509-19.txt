○祭杨校书夫人文

维元和三年岁次戊子三月癸未朔二十五日丁未，妹婿太中大夫守尚书兵部侍郎上柱国襄武县开国侯权某云云，故校书郎杨君夫人一姊之灵。先姊先舅，公台积厚。德门交辉，士女挺秀。有仪有耀，宜贵宜寿。才移所天，俄哭於昼。远护帷裳，来归帝乡。洒埽壤树，洁羞蒸尝。之死之誓，炯然秋霜。二十年间，形同未亡。乃育孤女，是归良匹。亦既有行，秀而不实。感念难遣，哀酸成疾。晦明推移，变化奄忽。昔与幼枢，姻联扬都。岁时二纪，人事万殊。谅劳生於此世，何怛化之同途？彼福善与贻庆，又不知夫神理之有无？顾我好仇，永怀伊姊。动若形影，痛深骨髓。刍灵就列，送奠停轨。觞酒写哀，神其听此。尚飨！


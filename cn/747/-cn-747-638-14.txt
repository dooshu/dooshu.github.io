○唐故横海军节度齐棣沧景等州观察处置等使金紫光禄大夫检校兵部尚书使持节齐州诸军事兼齐州剌史御史大夫上柱国贝郡开国公食邑二千户赠左仆射傅公神道碑

傅为古姓，介子诛楼兰王，封义阳侯；俊为二十八将，功高称於两汉；而毅以文章显。自汉以降，世累有人。曾祖谏，易州长史。生大父定州司马韶，赠邓州长史。生父荣，赠刑部尚书。

公讳良弼，字安道，清河人也。以善弓矢显，仁於成德军，流辈称其朴厚。博野乐寿，本隶瀛州，在范阳、成德间为要害，地每相攻，以取两城。及武王俊破走朱滔，诏以博野、乐寿与成德军，其後以公选为将，而镇於乐寿。公善抚士卒，与之同苦乐，得士卒死力。长庆初，幽州继乱，范阳执其帅宏靖而扶克融，成德杀其帅宏正，将庭凑因盗有地。公奋曰：“吾岂可以为贼乎？”遂誓众，喻以逆顺，闭城拒贼，潜疏以闻。诏以乐寿为神策行营，命公以为都知兵马使，与深州将牛元翼、博野李寰犄角相应。贼屡攻之，卒不能克。会诏下，以克融、庭凑皆为节度使，公遂将乐寿之师，及其妻子，拔城以出贼，转斗且引，遂遇官军，以免於难。以功迁沂州剌史，未到，遽以为左神策军将军，数月拜郑州剌史。

公本用武力进，未尝治人，於是痛自刻凛，清已率下，凡从公将卒，本与公同立於乐寿者，皆饬惧不敢越条令以侵物，故郑州称理，虽他时文吏，罕能过者。明年改为盐州剌史。闵帝初，以公为银、夏、绥、宥等州节度使，居河阳。濡民不耕织，党项千馀落，以畜牛羊马代田业。先时将帅多贪，至有盗其善马者，蕃落咸怨走，以出他境。及公之至，蕃人来见，或献马者，公拒而不受，蕃人喜，传以相告，未逾月，而部落相劝皆归。蕃人之有罪者，惧而来奔，故事皆使蕃人出马以赎，公曰：“吾将於此，职当禁其逃亡，有罪何俟於赎？”皆执之以付其蕃落，蕃人益喜。

太和二年九月，以公为横海军节度使检校兵部尚书，俾治齐州，以图沧、景之寇，知兵者咸以为命将之当，必且有成矣。旌旗及於陕而得疾，疾愈即路，以十月晦，薨於硖石驿，春秋五十有六。天子悼痛，为之废朝，赠尚书左仆射。以明年七月，葬河南府洛阳县伯乐里。

夫人南阳张氏，柔立善断。公以乐寿拒贼，暨转战以出，夫人粗衣粝食，与兵士妻女均好恶，用助公事。再封南阳郡夫人。三子守常、守中、守章等，皆孝谨寡过。公方将立大功，以报於国，不以男子之仕为念，故官甚卑；有未官者。铭曰：

大夫致身，不赖前业。遭变竭忠，奇节奕奕。乃作剌史，乃作将军。乃统边兵，事绩昭闻。廉以检已，严以督下。蕃落完安，马牛在野。大革前事，自我为初。尔後之来，视此勿渝。








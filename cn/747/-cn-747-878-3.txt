○新月赋（庚午岁宿直作）

五月五日，繁阴乍晴，倬彼新月，丽於太清。映玉绳而绚彩，扌银汉以腾精。对鹊西南之影，步明光东北之楹。历历迟漏，悠悠我情。虽万古之不易，感一年而始生。乃有女痴男，朱颜稚齿。欣春物之骀荡，登春台之靡迤。杂佩璀错，轻裾疯衤丽。纷乎拜祝，怡然宴喜。人岁岁以潜换，景年年而若此。昔我当年，胡云不然？世路多故，流光暗迁。易壮心於大观，变元发於华颠。顾一毛之无济，愧两绶之徒然。况乎万象虚明，九门奥秘。对宣室以方罢，阅通宵而不寐。忧心似醉，既慷慨於君恩。急景如驰，更姜凉於往事。想月以长歌，遂抽毫而见意。


◇改元大赦诏（咸宁元年正月戊午朔）

制诏，盖至化之本，宽以居之，仁以行之，然後道济天下，品物得所。朕以不德，托於王公之上，在位十年，不能光宣大训，嘉静万国。吴会僭虐，戎夷作害，伐卒勤瘁於外，百姓劬劳於内。加以水旱为灾，岁比不登，虽昧旦兢兢，不遑荒殆；未能道德齐礼，使群生获，断狱岁增，人免无耻。上古易简而化成，刑轻而奸改。仰观在昔，何今者不逮之远哉！《书》不云乎：「邦之不臧，惟予一人有逸罚。」意者岂文教未笃，政烦网密，故醇朴离散，以至於此欤？思存化本，务与四海共兴时雍，使元元之人，咸得自新。其大赦天下，改元为咸宁。（《文馆词林》六百六十八。）


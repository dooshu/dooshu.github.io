○代户部孙相公谢授兄太常卿表

臣某言，伏奉今月某日敕命，授臣亲兄太常卿检校右仆射者。霈泽下临，私室相庆。臣某诚欢诚荷顿首顿首，臣兄某，抱公藏器，据德有邻，为善而不欲近名，从政而但思利物。自臣遽升台辅，获导化源，虽向国去私，戒臣常切，而入门避事，远谤每深。出趋垂拱之朝，退务掩关之乐。陛下礼行舟楫，念及埙篪。慰其友爱之怀，进以优崇之秩。伏以九卿之位，历代所尊。舜以三礼命伯夷，汉以奉常加稷嗣。倚古则重，得人始光。用典之难，敢言兄氏。方怀惭惕，忽荷皇私。而阶峻银青，宠兼端揆。喜溢在原之属，恩加当轴之臣。既激弼谐，且宏名教。股肱作辅，莫成镇抚之功。手足相须，但有胼胝之誓。臣无任愧竦之至。


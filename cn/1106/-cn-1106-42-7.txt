○与崔策登西山

（策，字子符，集有《送崔九序》，即此人也。序云：废居八年，崔子幸来觌余。诗盖是时作。）

鹤鸣楚山静，露白秋江晓。连袂度危桥，萦回出林杪。西岑极远目，毫末皆可了。重叠九疑高，微茫洞庭小。迥穷两仪际，高出万象表。驰景泛颓波，遥风递寒┠。（音小，竹名，可以为箭也。）谪居安所习？稍厌从纷扰。生同胥靡遗，（《庄子》：胥靡登高而不惧，遗死生也。）寿等彭铿夭。（彭祖，姓，名铿，寿八百岁。）蹇连困颠踣，愚蒙怯幽眇。非令亲爱疏，谁使心神悄？偶兹遁山水，得以观鱼鸟。吾子幸淹留，缓我愁肠绕。


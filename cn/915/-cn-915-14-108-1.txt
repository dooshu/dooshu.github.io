◇上皇太子启论律吕

乐主于音，音定于律，音不以律，不可克谐，度律均锺，于是乎在。但律终小吕，数复黄锺，旧计未精，终不复始。故汉代京房，妄为六十，而宋代钱乐之，更为三百六十。考礼诠次，岂有得然，化未移风，将恐由此。匪直长短失于其差，亦自管围，乖于其数。又尺寸意定，莫能详考，既乱管弦，亦乖度量。焯皆校定，庶有明发。其黄锺管六十三为实，以次每律减三分，以七为寸法。约之，得黄锺长九寸，太蔟长八寸一分四厘，林锺长六寸，应锺长四寸二分八厘七分之四。（《隋书·律历志上》）


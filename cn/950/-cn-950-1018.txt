杨万里　江西道院集送吉州太守朱子渊造朝二首

庐陵难做定何如，请年黟川朱大夫。

秋月满怀春满面，视民如子吏如奴。

万艘白粲何曾欠，百雉金城旧更无。

归侍玉皇香案了，甘棠便是瑞莲图。

杨万里

杨万里　江西道院集送吉州太守朱子渊造朝二首

公在乡邦我在京，百书终不慰生平。

西归一见还倾盖，夜坐相看话短檠。

老去可堪频送客，古来作恶是离情。

云泥隔断从今始，肯倩征鸿访死生。

杨万里


第十一篇　論意

凡牌在入手雖不聞不見，可以意之。示小者，流多長；凡好牌，多先出小，雖小，屢得卓，必有大者在手。用大者，道每短。若急出大張、正本，其餘可知。滅疾者，牌必丑。可滅者多故疾。捉急者，門必狹。牌止一路，難於正本，捉必急矣。可擒而故縱者，餌也；知其牌丑，姑讓一卓，而並吊之。可縱而故擒者，狠也。如九萬、七萬在手，而不放八萬之類，恐人得卓，少我一吊也。餌則速圖，彼既餌我，其牌必盛，我當速圖正本。狠當徐守。彼有兼併之意，我速圖則敗矣。藏盈而出虛者，樁家之巧也；凡樁家發牌，多發憶所無之路，為疑兵。其有者，反藏，以待人也。棄少而用多者，散家之常也。多則便於來往。先大後小者，求也。以小還張。先小後大者，探也，本有大者，恐犯敵鋒，先以小探之。得本惹生，多應通路；既正本復發生張，必，手有大牌。欲通此路，以便於擒也。獨行無繼，須識關門。突出大張，而不還者，必是重張，欲留以關，人不肯缺此一路也。大牌顯滅，決有副張；如滅八萬，必尚有七萬，信其已滅，必墮其術中也。熟路忍口，定肯正賞。賞不忍棄，故寧去熟張，以圖僥倖。散則迎之，樁則避之。繇此而推，思過半矣。


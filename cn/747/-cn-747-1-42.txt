○修武备诏

天生五材，司牧资其器用；武有七德，拨乱所以定功。故黄帝垂衣，尚有阪泉之战；放勋光宅，犹称丹浦之师。禁暴安人，率由兹道，创业垂统，莫此为先。是以周置六军，每习蒐狩；汉增八校，毕选骁雄。故能化行九有，威震百蛮，奸宄不萌，虔刘息志。自季叶凌替，军政湮亡，行列不修，旌旗舛杂。部伍符籍，空有调发之名；逗挠乏兴，竟无讨袭之用。遂使戎狄放命，盗贼交侵，战争多虞，黔黎殄丧。朕受天明命，抚育万方，爰自义师，克成帝业。至如超乘之士，莫匪百金，彀骑之才，岂惟七萃。今虽关塞宁谧，荒裔肃清，伊雒犹芜，江湖尚梗。役车未息，戎马载驰，武备之方，尤宜精练。所以各因部校，序其统属，改授钲鼓，创造徽章，取象天官，定其名号。庶使前茅后劲，类别区分，玉帐绛宫，刑德允备。蹈兹汤火，譬彼椒兰，大定戎衣，止戈斯在。


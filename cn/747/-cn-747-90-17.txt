○贬王抟工部侍郎制

天地之数，寒暑有推迁；辅弼之臣，任用有进退。盖以其宣力斯久，克修是亏，俾夫退列贰卿，式示朝典。以礼之使，其在兹乎。扶危匡国致理功臣开府仪同三司守司空兼门下侍郎同中书门下平章事监修国史判度支上柱国鲁国公食邑三千户食实封一百户王抟，始以菲才，擢升重位，亟移星律，蔑效公忠。惟务回邪，罔思致正，紊朝廷之纲纪，致经费之空虚。而又朋附近臣，隳弛大典，岂可尚持国柄，所宜降处周行。犹念含宏，勉为循省。可特进尚书工部侍郎。


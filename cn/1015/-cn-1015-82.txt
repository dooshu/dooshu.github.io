杨亿　代意二首

梦兰前事悔成占，却羡归飞拂画簷。

锦瑟惊弦愁别鹤，星机促杼怨新缣。

舞腰罢试收纨袖，博齿慵开委玉奁。

几夕离魂自无寐，楚天云断见凉蟾。

杨亿

杨亿　代意二首

短梦残妆惨别魂，白头词苦怨文园。

谁容五马传心曲，祇许双鸾见泪痕。

易变肯随南地橘，忘忧虚对北堂萱。

回文信断衣香歇，犹忆章台走画辕。

杨亿


○除袁滋襄阳节度使制

汉以二千石之良者，入为公卿；周以六官之贤者，出兼侯伯。内外之任，所命则殊，至於治军国宠忠贤，其致一也。户部尚书袁滋，奉上甚勤，临下甚简，安人拊众，尤是所长。须资其能，移镇东郡，略其科禁，缓其征徭，政不滋彰，人用休息，在郡七载，绩成课高。玺书徵还，益闻遗爱，老幼遮道，事邻古人。朕方勤┰疲民，褒奖循吏，累月再命，其有旨哉。举郑滑之政也，故旌武公之美，宠以司徒；忧襄汉之人也，故仗叔子之才，委兹征镇。类能而使，其在此乎！勉扬厥声，无替前效。可某官充山南东道节度等使。


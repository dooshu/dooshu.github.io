○會議事件 【 會議規畫】

今日士大夫忠于謀國者、多以甘肅孤懸吐番內侮為慮、究其為說、不過兩科、或曰必復哈密以固藩屏是謀非吾所能及也或曰但宜填實肅州。此不易之論然理天下之事者。必須自易以及難。不可舍近而圖遠。經理甘肅請自蘭州始。將規畫次第、開列于後　一復管糧部官、甘肅糧儲舊有戶部郎中一員駐劄蘭州、專理其事、催督民運區處塩糧召商糴買之類奉璽書而行、責任頗重、今摠制衙門奏革、而以職任付之分巡、邊糧重計。廢專官而令帶管督催。不能如向之周備。其勢然也。又分巡專坐蘭州。則有妨巡歷分務。不廢巡歷。則糧納沿途跟隨。一不便也。蘭州守候。二不便也。平居無事。尚可支吾。萬一羽檄交馳。巡歷督餉二事俱急。顧此失彼。可不慮乎。今欲經略甘肅。必復此官。而妙選其人。此首務也。　一河西一線之路山多地少。必須仰給河東之粟。成化弘治年間西鳳各府起運邊糧。多是納戶自運。往往至于破家。後遂改為折色。每銀一兩。折米一石。彼處供事軍衛管糧等官。將銀給散軍餘人等。令其趁熟買糧上倉。領銀則有侵扣抵換之弊。輸納復有守使加耗之陪。又銀一入貧軍之手。未免妄費。催徵不完。遂多逃避。本為養軍。實以累軍。和糴之患自古道之此舊日和買之為害也目前餉軍。全仰此舉。難以一旦遽革。必須圖之以漸。自嘉靖八年為始、每歲戶部于歲計外、發銀二十萬兩行令管糧郎中于蘭州召商糴買。每銀一兩、糴米一石。時價縱賤官價不减但因時高下其耗以取常平。每石亦不得過四升。蘭商買賣輻輳聞價既高糧必雲集即唐人搬運之法但彼以官運此則通商耳蘭州之積既多。招商以漸而及莊浪凉甘。二三年後將見肅州之商亦有可招而強軍領買之弊政可除矣此後米價每石值銀一兩一二錢以下。則放折銀每石值銀一兩四五錢以上則放本色若再如近日斗米值銀三四錢。地方荒歉之甚。乃立二法。一。則令軍士挨次東行二三日程就有糧倉分支本色是移軍以次而就食于東也一則轉搬蘭州之積以救甘肅之荒是移米以次而漸入于西也轉搬之役或借倩逓運之閑軍。而官給之車牛。或顧甘肅之車牛而酬其腳價是又于運糧之中寓賑濟之策也此其大略也。提綱于上而因時通變督餉中丞其人也專任而分理于下則郎中之責任也。各□民運皆宜□此葢蘭州之積既實則甘凉之氣自充甘凉之積既實則肅州之氣自壯譬如人之一身。元氣充足。手足自然強徤故詩稱公劉遷邠。始則力于農事終則止?帚附日眾。有夾皇澗即芮鞫而居者也。釋此不圖而敝實力以事遠夷外強中乾。何以支乎。此勛所以斷然以治蘭為甘肅之先務也諸鎮土俗不同、合行經略事宜、開列于後、總而論之。大要在于得人。得人為巡撫則調度中机宜。得人為總帥。則號令整肅邊軍氣壯。而夷虜不敢犯。此二官既得其人。又假以事權而久任之則偏裨之属自然皆得其人。而大小庶政。無不舉矣宜大二鎮地方事體。大略相同。歲收則米賤難賣而病農歲歉則米價湧貴無買而病官又有勢力之家。刁豪之客乘青黃不接之時低價撒放于農而秋成倍收。衛所之日貧由此五穀低價預買俸糧。而臨倉頂名冐支此實官軍窮困之根。若官庫有銀。趁熟而糴買則小民無求于彼而撒放之弊自清官倉有米而按月放支。則官軍無賴于彼而預買之端可絕此不禁之禁也。遼東土廣人稀最宜施營田之法副參遊擊守備等官軍馬。不必長聚城中。令各自擇肥美之地據形勢。立軍營就將所領兵馬常川駐劄而分地以耕有警則聽截殺。無警則就近耕牧所分地畝。永不起科不知兵者必以守城為言。譬之人家。鎮城是其寢室。形勢阨塞之地乃其門戶與衝要之路也。門戶有守。衝要有守。主人可高枕而臥矣若門戶不守而惟寢室之謹。不亦愚乎。勛初至遼東寧遠前屯、達賊每入、則徑奔官路、擄掠人畜、後巡邊擇要害三道溝等處、設立三營。令官軍將久荒飫土儘力開耕許其永不起科。一年之後。三營之軍。遂有餘糧達賊再無敢犯官道者。又瀋陽拾方寺去處地土極美。但臨邊有山賊常登之以望內地。以是久棄不耕。遂築墻包山于內。而于山頂立一大臺以瞭望。虜寇遂絕瀋陽至今米價為之獨賤葢營田之法。且耕且守。大行則大利小試則小利。比之屯田尤為便利。宣大地方恐亦可行也榆林自米脂以西地涉深沙而行。車不可前騾驢馱負。三日而後至鎮城東西邊堡遠者。又須十餘日。驢騾自備料草巳重。所載正糧不能數斗。故轉運最難。延慶二府差近而甚難已如此况西鳳各府乎。延慶若熟不可不多買預積以備轉搬也寧夏地宜五穀、兼有蒲魚之利、人言黃河在天下皆為害。獨寧夏為利偏関仰給本省二處。區處本色頗易。但不可缺乏年例折銀耳。


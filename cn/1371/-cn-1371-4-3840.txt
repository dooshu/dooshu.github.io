小园

萧散遗尘事，栽培得小园。



土松花意活，林暖鸟言繁。



餐酪供晨钵，葅芹荐晚樽。



余年君莫问，送老向孤村。



小园

新作小溪园，牵藤迮缚门。



钓船横北渚，樵路接东村。



静坐依林樾，慵眠傍竹根。



还家日已夕，栖雀闹黄昏。



小园

松菊仅三亩，作园真强名。

驯禽惊不去，熟果坠无声。



倦就盘陀坐，闲拈楖栗行。



茅亭亦疏豁，凭槛看春耕。



小园

窄窄柴门短短篱，山家随分有园池。



客因问字来携酒，僧趁分题就赋诗。



晨露每看花藟坼，夕阳频见树阴移。



拂衣司谏犹忙在，此趣渊明却少知。

小园

谁为闲愁拨不开，小园也复有池台。



清泉白石皆吾友，绿李黄梅尽手栽。



冲雨茭鸡时上下，近人栗鼠不惊猜。

自怜两屦犹轻捷，不待儿扶日日来。



小园

小园草木手栽培，袤丈清池数尺台。

拄杖倦时闲倚壁，芳醪熟後喜传杯。

春芜满地鹿忘去，夏木成阴莺自来。



堪笑山童惭饱食，时时走报一花开。



小园

小园烟草接邻家，桑柘阴阴一径斜。

卧读陶诗未终卷，又乘微雨去锄瓜。



小园

历尽危机歇尽狂，残年惟有付耕桑。



麦秋天气朝朝变，蚕月人家处处忙。

小园

村南村北鹁鸪声，水刺新秧漫漫平。

行遍天涯千万里，却从邻父学春耕。



小园

少年壮气吞残虏，晚觉丘樊乐事多。



骏马宝刀俱一梦，夕阳闲和饭牛歌。




▼羁旅行

马头北风吹地白，手冷时惊堕鞭策。

只堠欲来双堠过，客程不尽关山多。

狐狸纵横古城坏，旗折官亭无酒卖。

土风处处殊故园，乡音只闻僮仆言。

天涯岁晚无相识，囊金已空归不得。

暝投人家自炊黍，土屋青灯雁啼雨。

此时暂解羁旅忧，梦与家人夜深语。

人生出门即苦辛，何况长为万里身？

远游纵得功名好，不如贫贱乡中老。


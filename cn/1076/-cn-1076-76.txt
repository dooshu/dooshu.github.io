卷七十六

钦定四库全书

历代名臣奏议卷七十六

明　杨士奇等　撰

宗室

周襄王将以狄伐郑富辰谏曰不可臣闻之太上以德抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也邗晋应韩武之穆也凡蒋邢茅胙祭周公之胤也召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟?于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤德之大者也即聋徔昧与顽为嚚奸之大者也弃德崇奸祸之大者也郑有平惠之勲又有厉宣之亲弃嬖宠而用三良於诸姬为近四德具矣耳不听五声之和为聋目不别五色之章为昧心不则德义之经为顽口不道忠信之言为嚚狄皆则之四奸具矣周之有懿德也犹曰莫如兄弟故封建之其怀柔天下也犹惧有外侮扞御侮者莫如亲亲故以亲屏周召穆公亦云今周德既衰於是乎又渝周召以徔诸奸无乃不可乎民未忘祸王又兴之其若文武何王弗听郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请於武公公弗许及庄公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉避害对曰姜氏何厌之有不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰於已公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又收贰以为己邑至于廪延子封曰可矣厚将得衆公曰不义不昵厚将崩卫庄公娶于齐东宫得臣之妹曰庄姜美而无子卫人所为赋硕人也又娶于陈曰厉妫生孝伯早死其姊戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫佚所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁游禁之不可桓公立乃老

汉文帝时御史大夫晁错数言吴过可削帝不忍错曰高帝封三庶孽分天下半今吴王不朝於古法当诛帝犹不忍德至厚王当改过自新反益骄诱天下亡人谋作乱今削之亦反不削亦反削之反亟祸小不削反迟祸大上令列侯公卿宗室杂议莫敢难独窦婴争之淮南厉王朝杀辟阳侯居处骄甚袁盎谏曰诸侯大骄必生患可适削地上弗用淮南王益横及棘蒲侯柴武太子谋反事觉治连淮南王淮南王徵上因迁之蜀轞车传送袁盎时为中郎将乃谏曰陛下素骄淮南王弗稍禁以至此今又暴摧折之淮南王为人刚如有遇雾露行道死陛下竟为以天下之大弗能容有杀弟之名奈何上弗听遂行之淮南王至雍病死闻上辍食哭甚哀盎入顿首请罪上曰以不用公言至此盎曰上自寛此往事岂可悔哉且陛下有高世之行者三此不足以毁名上曰吾高世行三者何事盎曰陛下居代时太后尝病二年陛下不交睫不解衣汤药非陛下口所尝弗进夫曾参以布衣犹难之今陛下亲以王者修之过曾参孝远矣夫诸吕用事大臣专制然陛下从代乘六乘传驰不测之渊虽贲育之勇不及陛下陛下至代邸西向让天子位者再南面让天子位者三夫许由一让而陛下五以天下让过许由四矣且陛下迁淮南王欲以苦其志使改过有司卫不谨故病死於是上乃解曰将奈何盎曰淮南王有三子唯在陛下耳於是文帝立其三子皆为王

景帝时梁王使人杀故吴相袁盎景帝召田叔案梁具得其事还报景帝曰梁有之乎叔对曰死罪有之上曰其事安在叔曰上毋以梁事为也上曰何也曰今梁王不伏诛是汉法不行也如其伏法而太后食不甘味卧不安席此忧在陛下也景帝大贤之以为鲁相

成帝时梁王立淫乱大中大夫谷永上疏曰臣闻礼天子外屏不欲见外也是故帝王之意不窥人闺门之私听闻中冓之言春秋为亲者讳诗云戚戚兄弟莫远具尔今梁王年少颇有狂病始以恶言按验既亡事实而发闺门之私非本章所指王辞又不服猥强劾力传致难明之事独以偏辞成辠断狱亡益於治道污蔑宗室以内乱之恶披布宣扬於天下非所以为公族隐讳增朝廷之荣华昭圣德之风化臣愚以为王少而父同产长年齿不伦梁国之富足以厚聘美女招致妖丽父同产亦有耻辱之心案事者廼验问恶言何故猥自发舒以三者揆之殆非人情疑有所廹切过误失言文吏蹑寻不得转移萌芽之时加恩勿治上也既已案验举宪宜及王辞不服诏廷尉选上德通理之吏更审考清问着不然之效定失误之法而反命於下吏以广公族附疏之德为宗室刷污乱之耻甚得治亲之谊天子由是寝而不治

刘向迁光禄大夫每召见数言公族者国之枝叶枝叶落则本根无所庇廕方今同姓疏远母党专政禄去公室权在外家非所以强汉宗卑私门保守社稷安固後嗣也

东汉明帝时广陵王荆有罪帝以至亲悼伤之诏樊鯈与羽林监南阳任隗杂理其狱事竟奏请诛荆引见宣明殿帝怒曰诸卿以我弟故欲诛之即我子卿等敢尔邪鯈仰而对曰天下高帝天下非陛下之天下也春秋之义君亲无将将而诛焉是以周公诛弟季友鸩兄经传大之臣等以荆属托母弟陛下留圣心加恻隐故敢请耳如令陛下子臣等专诛而已帝叹息良久鯈益以此知名

章帝建初六年冬东平宪王苍上疏求朝明年正月帝许之苍既至升殿乃拜天子亲荅之其後诸王入宫辄以辇迎至省阁乃下苍以受恩过礼情不自宁上疏辞曰臣闻贵有常尊贱有等威卑高列序上下以理陛下至德广施慈爱骨肉既赐奉朝请咫尺天仪而亲屈至尊降礼下臣每赐讌见辄兴席改容中宫亲拜事过典故臣惶怖战栗诚不自安每会见踧踖无所措置此非所以章示羣下安臣子也帝省奏叹息愈褒贵焉章帝性寛仁而亲亲之恩笃故叔父济南中山二王每数入朝特加恩宠及诸昆弟并留京师不遣就国尚书宋意以为人臣有节不宜踰礼过恩乃上疏谏曰陛下至孝烝烝恩爱隆深以济南王康中山王焉先帝昆弟特蒙礼宠圣情恋恋不忍远离比年朝见久留京师崇以叔父之尊同之家人之礼车入殿门即席不拜分甘损膳赏赐优渥昔周公怀圣人之德有致太平之功然後王曰叔父加以赐币今康焉幸以支庶享食大国陛下即位蠲除前过还所削黜衍食他县男女少长并受爵邑恩宠踰制礼敬过度春秋之义诸父昆弟无所不臣所以尊尊卑卑强干弱枝者也陛下德业隆盛常为万世典法不宜以私恩损上下之序失君臣之正又西平王羡等六王皆妻子成家官属备具当早就蕃国为子孙基址而室第相望久盘京邑婚姻之盛过於本朝仆马之衆充塞城郭骄侈僭拟宠禄隆过今诸国之封并皆膏腴风气平调道路夷近朝聘有期行来不难宜割情不忍以义断恩发遣康焉各归蕃国令羡等速就便时以塞衆望帝纳之

章帝时刘恺以当袭父般爵让与弟宪遁逃避封久之章和中有司奏请絶恺国肃宗美其义特优假之恺犹不出积十余岁至和帝永元十年有司复奏之侍中贾逵因上书曰孔子称能以礼让为国於从政乎何有窃见居巢侯刘般嗣子恺表行孝友谦逊絜清让封弟宪潜身远迹有司不原乐善之心而绳以循常之法惧非长克让之风成含弘之化前世扶阳侯韦玄成近有陵阳侯丁鸿鄳侯邓彪并以高行絜身辞爵未闻贬削而皆登三事今恺景仰前修有伯夷之节宜蒙矜宥全其先功以增圣朝尚德之美和帝纳之

桓帝弟渤海王悝素行险辟僭傲多不法北军中候史弼惧其骄悖为乱乃上封事曰臣闻帝王之於亲戚爱虽隆必示之以威体虽贵必禁之以度如是和睦之道兴骨肉之恩遂昔周襄王恣甘昭公孝景皇帝骄梁孝王而二弟阶宠终用悖慢卒周有播荡之祸汉有袁盎之变窃闻渤海王悝凭至亲之属恃偏私之爱失奉上之节有僭慢之心外聚剽轻不逞之徒内荒酒乐出入无常所与羣居皆有口无行或家之弃子或朝之斥臣必有羊胜伍被之变州司不敢弹纠傅相不能匡辅陛下隆於友于不忍遏絶恐遂滋蔓为害弥大乞露臣奏宣示百僚使臣得於清朝明言其失然後诏公卿平处其法法决罪定乃下不忍之诏臣下固执然後少有所许如是则圣朝无伤亲之议渤海有享国之庆不然惧大狱将兴使者相望於路矣臣职典禁兵备御非常而妄知藩国干犯至戚罪不容诛不胜愤懑谨冒死以闻帝以至亲不忍下其事後悝竟坐逆谋贬为瘿陶王献帝时刘备上表曰臣以具臣之才荷上将之任董督三军奉辞于外不能扫除寇难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之後羣凶纵横残剥海内赖陛下圣德威灵人臣同应或忠义奋讨或上天降罚暴逆并殪以渐冰消惟独曹操久未枭除侵擅国权恣心极乱臣昔与车骑将军董承图谋讨操机事不密承见陷害臣播越失据忠义不果遂得使操穷凶极逆主后戮杀皇子鸩害虽纠合同盟念在奋力懦弱不武历年未效常恐殒没孤负国恩寤寐永叹夕惕若厉今臣羣寮以为在昔虞书敦叙九族庶明励翼五帝损益此道不废周监二代并建诸姬实赖晋郑夹辅之福高祖龙兴尊王子弟大啓九国卒斩诸吕以安太宗今操恶直丑正实繁有徒包藏祸心簒盗已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝高位以重罪谤羣僚见逼廹臣以义臣退惟寇贼不枭国难未已宗庙倾危社稷将坠诚臣忧责碎首之负若应权通变以宁靖圣朝虽赴水火所不得辞敢虑常宜以防後悔辄顺衆议拜受印玺以崇国威仰惟爵号位高宠厚俯思报效忧深责重惊怖累息如临于谷尽力输诚奨厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶

魏文帝黄初四年陈思王曹植徙封雍丘王其年朝京都上疏曰臣自抱衅归藩刻肌刻骨追思罪戾昼分而食夜分而寝诚以天罔不可重罹圣恩难可再恃窃感相鼠之篇无礼遄死之义形影相吊五情愧赧以罪弃生则违古贤夕改之劝忍活苟全则犯诗人胡顔之讥伏惟陛下德象天地恩隆父母施畅春风泽如时雨是以不别荆棘者庆云之惠也七子均养者鳲鸠之仁也舍罪责功者明君之举也矜愚爱能者慈父之恩也是以愚臣徘徊於恩泽而不能自弃者也前奉诏书臣等絶朝心离志絶自分黄耇无复执圭之望不图圣诏猥垂齿召至止之日驰心辇毂僻处西馆未奉阙廷踊跃之怀瞻望反仄谨拜表献诗二篇其辞曰於穆显考时惟武皇受命于天宁济四方朱旗所拂九土披攘玄化滂流荒服来王超商越周与唐比踪笃生我皇奕世再聦武则肃烈文则时雍受禅炎汉临君万邦万邦既化率由旧则广命懿亲以藩王国帝曰尔侯君兹青土奄有海滨方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是堕傲我皇使犯我朝仪国有典刑我削我绌将寘于理元凶是率明明天子时笃同类不忍我刑暴之朝肆违彼执宪哀予小子改封兖邑于河之滨股肱弗置有君无臣荒淫之阙谁弼予身茕茕仆夫于彼冀方嗟予小子乃罹斯殃赫赫天子恩不遗物冠我玄冕要我朱绂朱绂光大使我荣华剖符授王王爵是加仰齿金玺俯执圣策皇恩过隆只承怵惕咨我小子顽凶是婴逝慙陵墓存愧阙廷匪敢傲德实恩是恃威灵改加足以没齿昊天罔极性命不图常惧颠沛抱罪黄垆愿蒙矢石建旗东岳庶立豪厘微功自赎危躯授命知足免戾甘赴江湘奋戈吴越天啓其衷得会京畿迟奉圣顔如渇如饥心之云慕怆矣其悲天高听卑皇肯照微又曰肃承明诏应会皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重隂匪息虽有糇粮饥不遑食望城不过面邑匪游仆夫警策平路是由玄驷蔼蔼扬镳沫流风翼衡轻云承盖涉涧之滨缘山之隈遵彼河浒黄阪是阶西济关谷或降或升騑骖倦路再寝再兴将朝圣皇匪敢晏宁弭节长骛指日遄征前驱举燧後乘抗旌轮不辍运鸾无废声爰暨帝室税此西墉嘉诏未赐朝觐莫徔仰瞻城阈俯惟阙廷长怀永慕忧心如酲帝嘉其辞义优诏荅勉之

文帝大发士息及取诸国士植以近前诸国士已见发其遗孤稚弱在者无几而复被取又上书曰臣闻古者圣君与日月齐其明四时等其信是以戮凶无重赏善无轻怒若轻电喜如时雨恩不中絶教无二可以此临朝则臣下知所死矣受任在万里之外审主之所以授官必以之所投命虽有构会之徒泊然不以为惧者盖君臣相信之明效也昔章子为齐将人有告之反者威王曰不然左右曰何以明之王曰闻章子改葬死母彼尚不欺死父頋当叛生君乎此君之信臣也昔管仲亲射桓公後幽囚从鲁槛车载使少年挽而送齐管仲知桓公之必用已惧鲁之悔谓少年曰吾为汝唱汝为和声和声宜走於是管仲唱之少年走而和之日行数百里宿昔而至至则相齐此臣之信君也臣初受封策书曰植受兹青社封于东土以屏翰皇家为魏藩辅而所得兵百五十人皆年在耳顺或不踰矩虎贲官骑及亲事凡二百余人正复不老皆使年壮备有不虞检校乘城頋不足以自救况皆复耄耋罢曳乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复赖此方外不定必当须辨者臣?将部曲倍道奔赴夫妻负襁子弟怀粮蹈锋履刃以狥国难何但习业小儿哉愚诚以挥涕增河鼷鼠饮海於朝万无损益於臣家计甚有废损又臣士息前後三送兼人已竭惟尚有小儿七八岁已上十六七已还三十余人今部曲皆年耆卧在床席非糜不食眼不能视气息裁属者凡三十七人疲瘵风靡疣盲聋聩者二十三人惟正须此小儿大者可备宿卫虽不足以御寇粗可以警小盗小者未堪大使惟可使耘鉏秽草驱护鸟雀休候人则一事废一日猎则衆业散不亲自经营则功不摄常自躬亲不委下吏而已陛下圣仁恩许三至士子给国长不复发明诏之下有若皦日保金石之恩必明神之信画然自固如天如地定习业者并复见送晻若昼晦怅然失图伏以为陛下既爵臣百寮之右居藩国之任为置卿士屋名为宫塜名为陵不使其危居独立无异於凡庶若柏成欣於野耕子仲乐於灌园蓬户茅牖原宪之宅也陋巷箪瓢顔子之居也臣生不见效用常慨然执斯志焉若陛下听臣悉还部曲罢官属省监官使解玺释绂追柏成子仲之业营顔渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯听臣之若是固当羁绁於世绳维繋於禄位怀屑屑之小虑执无已之百念安得荡然肆志逍遥於宇宙之外哉此愿未徔陛下必欲崇亲亲笃骨肉润白骨而荣枯木者惟遂仁德以副前恩诏皆遂还之

明帝大和五年植又求通亲亲上表曰臣闻天称其高者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大惟尧则之夫天德之於万物可谓弘广矣盖尧之为教先亲後疏自近及远其传曰克明俊德以亲九族九族既睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以蕃屏王室传曰周之宗盟异姓为後诚骨肉之恩爽而不离亲亲之义实在敦固未有义而後其君仁而遗其亲者也伏惟陛下咨帝唐钦明之德体文王翼翼之仁惠浃椒房恩昭九亲羣臣百寮番休递上执政不废於公朝下情得展於私室亲理之路通庆吊之情展诚可谓恕已治人推惠施恩者矣至於臣者人道絶绪禁固明时臣窃自伤也不敢乃望交气类修人事叙人伦近且婚媾不通兄弟永絶吉凶之问塞庆吊之礼废恩纪之违甚於路人隔阂之异殊於胡越今臣以一切之制永无朝觐之望至於注心皇极结情紫闼神明知之矣然天实为之谓之何哉退省诸王常有戚戚具尔之心?陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗岁得再通齐义於贵宗等惠於百司如此则古人之所叹风雅之所咏复存於圣世矣臣伏自惟省无锥刀之用及观陛下之所拔授若以臣为异姓窃自料度不後於朝士矣若得辞远游戴武弁解朱组佩青绂驸马奉车趣得一号安宅京室执鞭珥笔出徔华盖入侍辇毂承荅圣问拾遗左右乃臣丹情之至愿不离於梦想者也远慕鹿鸣君臣之宴中咏常棣匪他之诫下思伐木友生之义终怀蓼莪罔极之哀每四节之会块然独处左右唯仆隶所对唯妻子高谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语尔若葵藿之倾叶太阳虽不为之回光终向之者诚也臣窃自比葵藿若降天地之施垂三光之明者寔在陛下臣闻文子曰不为福始不为祸先今之否隔友于同忧而臣独唱言者何也窃不?於圣代使有不蒙施之物必有惨毒之怀故栢舟有天只之怨谷风有弃予之叹伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至於欲使陛下崇光被时雍之美宣缉熙章明之德者是臣慺慺之诚窃所独守寔怀鹤立企伫之心敢复陈闻者冀陛下傥发天聦而垂神听也

吴大帝赤乌中顾谭拜太常是时鲁王覇有盛宠与太子和齐衡谭上疏曰臣闻有国有家者必明嫡庶之端异尊卑之礼使高下有差阶级踰邈如此则骨肉之恩生觊觎之望絶昔贾谊陈治安之计论诸侯之势以为势重虽亲必有逆节之累势轻虽踈必有保全之祚故淮南亲弟不终飨国失之於势重也吴芮踈臣传祚长沙得之於势轻也昔汉文帝使慎夫人与皇后同席袁盎退夫人之座帝有怒色及盎辨上下之仪陈人彘之戒帝既悦怿夫人亦悟今臣所陈非有所偏诚欲以安太子而便鲁王也

晋惠帝时齐王冏拜大司马加九锡之命冏沈于酒色不入朝见坐拜百官符勅三台於是朝廷侧目海内失望矣翊军校尉李含奔于长安诈云受密诏使河间王顒诛冏因导以利谋顒徔之上表曰王室多故祸难罔已大司马冏虽唱义有兴复皇位之功而定都邑克宁社稷实成都王之勲力也而冏不能固守臣节实协异望在许昌营有东西掖门官置治书侍御史长史司马直立左右如侍臣之仪京城大清簒逆诛夷而率百万之衆来绕洛城阻兵经年不一朝觐百官拜伏晏然南面坏乐官市署用自增广辄取武库秘杖严列不解故东莱王蕤知其逆节表陈事状而见诬陷加罪黜徙以拊私党僭立官属幸妻嬖妾名号比之中宫沈湎酒色不恤羣黎董艾放纵无所畏忌中丞按奏而取退免张伟愡恫拥停诏可葛旗小竖维持国命操弄王爵货赂公行羣奸聚党擅断杀生密署腹心实为货谋斥罪忠良伺窥神器臣受任蕃卫方岳见冏所行实怀激愤即日翊军校尉李含乘馹密至宣腾诏旨臣伏读感切五情若灼春秋之义君亲无将冏拥强兵树私党权官要职莫非腹心虽复重责之诛恐不义服今辄勒兵精卒十万与州征并协忠义共会洛阳骠骑将军长沙王乂同奋忠诚废冏还第有不顺命军法徔事成都王頴明德茂亲功高勲重往岁去就允合衆望宜为宰辅代冏阿衡之任顒表既至冏大惧

武帝时齐王攸之就国也下礼官议崇锡之物博士庾旉与博士太叔广刘暾缪蔚郭颐秦秀傅珍等上表谏曰书称帝尧克明俊德以亲九族武王光有天下兄弟之国十有六人同姓之国四十人元勲睦亲显以殊礼而鲁卫齐晋大啓土宇并受分器所谓惟善所在亲疏一也大晋龙兴隆唐周之远迹王室亲属佐命功臣咸受爵土而四海乂安今吴会已平诏大司马齐王出统方岳当遂抚其国家将准古典以垂永制昔周之选建明德以左右王室也则周公为太宰康叔为司寇聃季为司空及召芮毕毛诸国皆入居公卿大夫之位明股肱之任重守地之位轻也未闻古典以三事之重出之国者汉氏诸侯王位尊势重在丞相三公上其入讃朝政若乃有兼官其出之国亦不复假台司虚名为隆宠也昔申无宇曰五大不在边先儒以为贵宠公子公孙累世正卿也又曰五细不在庭先儒以为贱妨贵少陵长远间亲新间旧小加大也不在庭不在朝庭为政也又曰亲不在外羁不在内今弃疾在外郑丹在内君其少戒之叔向有言公室将卑其枝叶先落公族公室之本而去之谚所谓芘焉而纵寻斧焉者也今使齐王贤邪则不宜以母弟之亲尊居鲁卫之常职不贤邪不宜大啓土宇表建东海也古礼三公无职坐而论道不闻以方任婴之惟周室大坏宣王中兴四夷交侵救急朝夕然後命召穆公征淮夷故其诗曰徐方不回王曰旋归宰相不得久在外也今天下已定六合为家将数延三事与论太平之基而更出之去王城二千里违旧章矣

散骑常侍国子祭酒曹志议曰伏闻大司马齐王当出藩东夏备物尽礼同之二伯今陛下为圣君稷契为贤臣内有鲁卫之亲外有齐晋之辅坐而守安此万世之基也古之夹辅王室同姓则周公其人也异姓则太公其人也皆身在内五世反葬後虽有五覇代兴桓文谲主下有请隧之僭上有九锡之礼终於谲而不正验於尾大不掉岂与召公之歌常棣周诗之咏鸱鴞同日论哉今圣朝创业之始始之不谅後事难工干植不强枝叶不茂骨鲠不存皮肤不充自羲皇以来岂是一姓之独有欲结其心者当有磐石之固夫欲享万世之利者当与天下议之故天之聦明自我人之聦明秦魏欲独擅其威而财得没其身周汉能分其利而亲疏为之用此自圣主之深虑日月之所照事虽浅当深谋之言虽轻当重思之志备位儒官若言不及礼是志寇窃知忠不言议所不敢志以为当如博士等议

东晋简文帝时会稽文孝王道子委任王绪由是朋党竞扇友爱道尽太妃每和解之而道子不能改中书郎徐邈以国之至亲惟道子而已宜在敦睦徔容言於帝曰昔汉文明主犹悔淮南世祖聦达负愧齐王兄弟之际实宜深慎帝纳之

宋少帝时都督徐羡之等以庐陵王义真轻訬不任主社稷因其与少帝不协乃密谋废之奏曰臣闻二叔不咸难结隆周淮南悖纵祸兴盛汉莫不义以断恩情为法屈二代之事殷鉴无远仁厚之主行之不疑故共叔不断几倾郑国刘英容养衅广难深前事之不忘後王之成鉴也按车骑将军义真凶忍之性爰自稚弱咸阳

之酷丑声远播先朝犹以年在纨绮冀能改厉天属之爱想闻革心自圣体不豫以及大渐臣庶忧惶内外屏气而纵博酣酒日夜无辍肆口纵言多行无礼先帝贻厥之谋图虑经固亲勅陛下面诏臣等若遂不悛必加放黜至言苦厉犹在纸翰而自兹迄今日月增甚至乃委弃藩屏志还京邑潜怀异图希幸非冀转聚甲卒徵召车马陵坟未乾情事犹昨遂蔑弃遗旨显违成规整棹浮舟以示归志肆心恣已无复谘承圣恩低徊深垂隐忍屡遣中使苦相敦释而亲对散骑侍郎邢安泰广武将军茅仲思纵其悖骂讪主谤朝播于远近暴於人听臣闻原火不扑蔓草难除青青不伐终致寻斧况忧深患着社稷虑切请一遵晋朝武陵旧典使顾怀之旨不坠於武庙全宥之德获申於昵亲仰寻感恸临啓悲咽乃废义真为庶人徙新安郡前吉阳令堂邑张约之上疏谏曰臣闻仁义之在天下若中原之有菽理感之被万物故不系於贵贱是以考叔反悔誓於及泉壶关复寃魂於湖邑当斯之时岂无尊卿贤辅或以事廹心违或以道壅谋屈何尝不?闻善於舆隶药石阿氏哉臣虽草芥备充黔首少不量力颇高殉义之风谓蹈善於朝闻愈徒生於白首用敢干禁忘戮披叙丹愚伏惟高祖武皇帝诞兹神武抚运龙兴仰清天步则齐德有虞俯廓九州则侔功大夏故虔顺天人享有万国虽灵祚修长圣躬弗永陛下继明绍统遐迩一心藩王?茂四维宁谧倾耳康哉之咏企踵升平之风窃念庐陵王少蒙先皇优慈之遇长受陛下睦爱之恩故在心必言所怀必亮容犯臣子之道致招骄恣之愆至於天姿夙成实有卓然之美宜在容养録善奄瑕训尽义方进退以渐今猥加剥辱幽徙远郡上伤陛下常棣之笃下令远近恇然失图士庶杜口人爲身计臣伏思大宋之兴虽协应符纬而开基造次根条未繁宜广树藩戚敦睦以道使兄弟之美比煇鲁卫龟策告同胙均七百岂不善哉陛下富於春秋虑未重复忽安危之远筭肆不忍於一朝特?留神九思重加询采上考前代兴亡之由中存武皇缔构之业下顾苍生顒顒之望时开乞宥反王都邑选保傅於旧老求四友於髦俊引诱情性导达聦明凡人在苦皆能自厉况王质朗心聦易加训范且中贤之人未能无过过贵自改罪?自新以武皇之爱子陛下之懿弟岂可以其一眚长致沦弃哉谨昧死诣阙伏地以闻惟愿丹诚一经天听退就斧钁无愧地下矣

文帝元嘉六年卫将军开府仪同三司王弘上表曰臣闻异姓为後宗周之明义亲不在外有国之所先故鲁长滕君春秋所美楚出弃疾前史垂诫矧乃茂亲明德道光一时述职侯甸朝政弗及而以庶族庸陋浮华之臣超踰先典居中赞契岂所以宪章古式缉熙治道骠骑将军臣义康徽猷渊邈明德弥劭敷政江汉化被荆南搢绅属情想乐当务周旦之寄不谋同词分陕虽重比此为轻臣实空闇阶恩踰越俯积素餐仰玷盛化公私二三无一而可昔孙叔未进优孟见矤展季在下臧文贻讥况道隆地昵义兼前礼臣於古人无能为役负乘窃位万物谓何虽曰厚顔胡宁以处斯亡之惧寔疚其心乞解州録以允民望伏愿陛下远存至公近监丹欵俯顺朝野改授亲贤岂唯下臣获免大戾凡厥衆隶孰不庆幸若天眷罔已脱复迟回请出臣表逮闻外内朝议舆诵或有可择

元嘉中彭城王义康未败龙骧参军巴东扶令育诣阙上表曰盖闻哲王不逆切旨之谏以博闻为道人臣不忌殱夷之罚以尽言为忠是故周昌极谏冯唐面折孝惠所以克固储嗣魏尚所以复任云中彼二臣岂好逆主干时犯顔违色者哉又袁盎之谏孝文曰淮南王若道遇死则陛下有杀弟之名奈何文帝不用追悔无及臣草莽微臣窃不自揆敢抱葵藿倾阳之心仰慕周易匪躬之志故不远六千里愿言命侣谨贡丹愚希垂察纳伏惟陛下躬执大象首出万物王化咸通三才必理辟大人之路开大道之门捜殊逸于岩穴招奇英于侧陋穷谷无白驹之倡乔岳无遗宝之嗟岂特罗飞翮于埀天网沈鳞於溟海况於彭城王义康先朝之爱子陛下之次弟哉一旦黜削远送南垂恩絶于内形隔於远躬离明主身放圣世草莱黔首皆为陛下痛之臣追惟景平元嘉之衅几於危殆三公托以兴废之宜密怀不臣之计台辅伺隙於京甸强楚窥窬於上流或显逆而陵主有生之所惴恐神祗之所忿忌也赖宗社灵长庙筭流远洒涤尘埃殱馘丑类氛雾时靖四门载清当尔之时义康岂不预参皇谋均此休否哉且陛下旧楚形胜非亲勿居遂以骠骑之号任以藩夏之重抚政南郢绥民遏寇播皇宋之泽以洽幽荒陛下之润被九有岂直南荆之民沾渥而已焉遂召之以宰辅又寄之以和味既居三事又牧徐扬所以幽显齐欢人神同拚莫不言陛下授之为得义康受之为是也今如何信疑貌之似阙兄弟之恩乎若有迷谬之愆可责之罪正可数之以善恶导之以义方且庐陵王往事足以知今此乃陛下前车之殷鉴後乘之灵龟也夫曾子之不杀忠臣之笃譬二告而犹织仁王之令范故诗云无信人之言人实不信又云兄弟虽?不废亲也尚书曰克明俊德以亲九族九族既睦可以亲百姓兄弟安可弃乎臣伏愿陛下上寻往代黜废之祸下惟近者谗言之舋庐陵王既申寃魂於后土彭城王亦弭疑愆於宋京岂徒皇代当今之计盖乃良史万代之美也且谄謏难辨见非易黩福始祸先古人所畏故爱身之士自为已计莫不结舌杜口孰肯冒忌干主哉臣以顽昧独献微管所以勤勤恳恳必诉丹诚者实恐义康年穷命尽奄忽于南遂令陛下有弃弟之责臣虽微贱窃为陛下羞之况书言记事史岂能屈典谟而讳哉脱如臣虑陛下恨之何益扬子云曰获福之大莫先於和穆遘祸之深莫过於内难每服斯言以为警戒矧今覩王室大事岂得韬笔默尔而已哉臣将恐天下风靡离间是惧遂令宇内迁观民庶革心欲致康哉实为难也陛下徒云恶枝之宜伐岂悟伐柯之伤树乃往古之所悲当今所宜改也陛下若荡以平听屏此猜情垂讯刍荛之谋曲察狂瞽之计一发非意之诏逮访博古之士速召义康返于京甸兄弟协和君臣缉穆息宇内之讥絶多言之路如是则四海之望塞谗说之道消矣何必司徒公扬州牧然後可以安彭城王哉若臣啓违宪於国为非请即伏诛以谢陛下虽复分形赴镬煮体烹屍始愿所甘岂不幸甚太子詹事范曅等谋反事逮义康有司上曰义康昔擅国权恣心淩上结朋树党苞纳凶邪重舋彰着事合明罚特遭陛下仁爱深至敦惜周亲封社不削爵宠无贬四海之心朝野之议咸谓皇德虽厚实挠典刑而义康曾不思此大造之德自出南服诡饰情貌外示知惧内实不悛穷好极欲干请无度圣慈含弘每不折旧矜释屡加恩畴已往而隂敦行李方啓交通之谋潜资左右以要死士之命崎岖伺隟不忘窥窬时犹隐忍罚止仆侍狂疾之性永不惩革凶心遂成悖谋仍构远投群丑千里相结再议宗社重闚鼎祚赖陛下至诚感神宋历方永故奸事昭露罪人斯得周公上圣不辞同气之刑汉文仁明无隐从兄之恶况义康舋深二叔谋过淮南背亲反道自弃天地臣等参议请下有司削义康王爵收付廷尉法狱治罪诏特宥大辟

豫章胡诞世前吴平令袁恽等谋反欲奉戴义康太尉録尚书江夏王义恭等奏曰投畀之言义着雅篇流殛之教事在书典庶人义康负舋深重罪不容戮圣仁不忍屡加迟回宥其大辟赐迁近甸斯乃至爱发天超邈终古曾不遇愆甘引而谗言同衆很悖徼幸每形辞色内宣家人外动民听不逞之族因以生心胡诞世假窃名号构成凶逆杜渐除微古今所务况祸机骤发庸可忽乎臣等参议宜徙广州远郡放之边表庶有防絶孝武帝时南郡王义宣反帝以义宣乱逆由於强盛至是欲削弱王候江夏王义恭希旨乃上表省録尚书曰臣闻天地设位三极同序皇王化则九官咸事时亮之绩昭於虞典论道之风宣於周载台辅之设坐调隂阳元凯之置起厘百揆所以栾鍼矢言侵官是诫陈平抗辞匪职罔荅汉承秦後庶僚稍改爵因时变任与世移緫録之制本非旧体列代相沿兹仍未革今皇家中造事遵前文宜宪章先代证文古则停省条録以依昔典使物竞思存人怀勤壹则名实靡愆庸节必纪臣谬典国重虚荷崇位兴替宜知敢不输尽上从其议

江夏王义恭常虑为武帝所疑及海陵王休茂於襄阳为乱乃上表曰古先哲王莫不广植周亲以屏帝宇诸侯受爵亦愿永固邦家至有管蔡梁燕致祸周汉上乖显授之恩下亡血食之业夫善积庆深宜享长久而历代侯王甚乎匹庶岂异姓皆贤宗室悉不贤由生於深宫不覩稼穑左右近习未值田苏富贵骄奢自往而至聚毛折轴遂乃危祸汉之诸王并置傅相犹不得禁逆七国连谋实由强盛晋氏列封正足成永嘉之祸尾大不掉终古同疾不有更张则其源莫救日者庶人恃亲殆倾王业去岁西寇藉龙几败皇基不图襄楚复生今衅良以地胜兵勇奨成凶恶前事之不忘後事之明兆陛下大明绍祚垂法万叶臣年衰意塞无所知解忝皇族耆长慙慨内深思表管见裨崇万一窃谓诸王贵重不应居边至於华州优地时可蹔出既以有州不须置府若位登三事止乎长史掾属若宜镇御别差扞城大将若情乐冲虚不宜逼以戎事若舍文好武尤宜禁塞僚佐文学足充话言游梁之徒一皆勿许文武徔镇以时休止妻子室累不烦自随百僚修诣宜遵晋令悉须宣令齐到备列宾主之则衡泌之士亦无烦干候贵王器甲於私为用盖寡自金银装刀劔战具之服皆应输送还本曲突徙薪防之有素庶善者无惧恶者止奸後魏孝明帝时右光禄大夫元遥上表曰窃闻圣人所以南面而听天下其不可得变革者则亲也尊也四世而缌服穷五世而袒免六世而亲属竭矣去兹以往犹系之以姓而弗别缀之以食而弗殊又律云议亲者非唯当世之属亲历谓先帝之五世讳寻斯旨将以广帝宗重磐石先皇所以变兹事条为此别制者太和之季方有意於吴蜀经始之费虑深在初割减之起蹔出当时也且临淮王提分属籍之始高祖赐帛三千匹所以重分离乐良王长命亦赐缣二千匹所以存慈睠此皆先朝殷勤克念不得已而然者也古人有言百足之虫至死不僵者以其辅已者衆臣诚不欲妄亲太阶苟求润屋但伤大宗一分则天子属籍不过十数人而已在汉诸王之子不限多少皆列土而封谓之曰侯至于魏晋莫不广胙河山称之曰公者盖恶其大宗之不固骨肉之恩踈矣臣去皇上虽是五世之远於先帝便是天子之孙高祖所以国秩禄赋复给衣食后族惟给其赋不与衣食者欲以别外内限同异也今诸庙之感在心未忘行道之悲儵然已及其诸封者身亡之日三年服终然後改夺今朝廷犹在遏密之中便议此事实用未安

後周武帝时冢宰宇文护既诛帝召柱国于翼往河东取护子中山公训翼曰冢宰无君陵上自取诛夷元恶既除余孽宜殄然皆陛下骨肉犹谓踈不间亲陛下不使诸王而使臣异姓非直物有横议愚臣亦所未安帝然之乃遣越王盛代翼

宣帝即位忌齐王宪意欲除之谓司卫上大夫宇文孝伯曰公能为朕图齐王当以其官位相授孝伯叩头曰先帝遗诏不许滥诛骨肉齐王陛下之叔父戚近功高社稷重臣栋梁所寄陛下若妄加刑戮微臣又顺旨曲徔则臣为不忠之臣陛下为不孝之子也齐王既诛帝诮孝伯曰公知齐王谋反何以不言孝伯对曰臣知齐王忠於社稷为羣小媒糵加之以罪臣以言必不用所以不言且先帝付嘱微臣唯令辅导陛下今谏而不徔实负顾托以此为罪是所甘心帝大慙俛首不语乃命将出赐死于家

唐太宗即位霍王元轨为夀州刺史属高祖崩去职毁瘠过礼自後常服布衣示有终身之戚太宗常问侍臣曰朕子弟孰贤魏徵对曰臣愚暗不能尽知其能唯吴王数与臣言臣未尝不自失上曰卿以为前代谁比徵曰经学文雅亦汉之河间乎至如孝行乃古之曾闵也由是宠遇弥厚因令徵女聘焉

太子承乾多不修法度魏王泰尤以才能为太宗所重特诏泰移居武德殿魏徵上疏谏曰魏王既是陛下爱子陛下须使知定分常保安全每事抑其骄奢不处嫌疑之地也今移居此殿使在东宫之西海陵昔居时人以为不可虽时移事异犹恐人之多言又王之本心亦不宁息既能以宠为惧伏愿成人之美太宗曰几不思量朕甚大错悮遂遣泰归于本第

太宗谓侍中魏徵曰自古侯王能自保全者甚少皆由生长富贵好尚骄逸多不解亲君子远小人故尔朕所有子弟欲使见前言往行冀其以为规范因命徵录古来帝王子弟成败事名为自古诸侯王善恶録以赐诸王其序曰观其膺期受命握图御宇咸建懿亲藩屏王室布在方策可得而言自轩分二十五子舜举十六族爰历周汉以逮陈隋分裂山河大啓磐石者衆矣保乂王家与时升降或失其土宇不祀忽诸然考其盛衰察其兴灭功成名立咸资始封之君国丧身亡多因继体之后其故何哉始封之君时逢草昧见王业之艰阻知父兄之忧勤是以在上不骄夙夜匪懈或设醴以求贤或吐飡而接士故甘忠言之逆耳得百姓之欢心树至德於生前流遗爱於身後暨乎子孙继体多属隆平生自深宫之中长居妇人之手不以高危为忧惧岂知稼穑之艰难昵近小人踈远君子绸缪哲妇傲很明德犯义悖礼淫荒无度不遵典宪僭差越等恃一顾之权宠便怀匹嫡之心矜一事之微劳遂有无厌之望弃忠贞之正路蹈奸宄之迷途愎谏违卜往而不返虽梁孝齐冏之勲庸淮南河东之才俊摧摩霄之逸翮成穷辙之涸鳞弃桓文之大功就梁董之显戮垂为明戒可不惜乎皇帝以圣哲之姿拯倾危之运耀七德以清六合緫万国而朝百灵怀柔四荒亲睦九族念华萼於常棣寄维城於宗子心乎爱矣靡日不思爰命下臣考览载籍博求鉴镜贻厥孙谋臣辄竭愚浅稽诸前训凡为藩为翰有国有家者其兴也必由於积善其亡也皆在於积恶故知善不积不足以成名恶不积不足以灭身然则祸福无门吉凶由已惟人所召岂徒然哉今録自古诸王行事得失分其善恶各为一篇名曰诸王善恶録欲使见善思齐足以扬名不朽闻恶能改得免乎大过徔善则有誉改过则无咎兴亡是系可不勉与太宗览而称善谓诸王曰此宜置于坐右用为立身之本

越王长孙后所生太子介弟聦敏絶伦太宗特所宠异或言三品已上皆轻蔑王者意在谮侍中魏徵等以激上怒上御齐政殿引三品已上入坐定大怒作色而言曰我有一言向公等道往前天子即是天子今时天子非天子耶往年天子儿是天子儿今日天子儿非天子儿耶我见隋家诸王达官以下皆不免被其踬顿我之儿子自不许其纵横公等所容易过岂得共相轻蔑我若纵之岂不能踬顿公等玄龄等战栗皆拜谢徵正色谏曰当今羣臣必无轻越王者然在礼臣子一例传称王人虽微列於诸侯之上诸侯用之为公即是公用之为卿即是卿若下为公卿即下士於诸侯也今三品已上列为公卿并天子大臣陛下所加敬异纵其小有不是越王何得辄加折辱若国家纪纲废坏臣所不知以当今圣明之时越王岂得如此且隋高祖不知礼义宠树诸王使行无礼寻以罪黜不可为法亦何足道太宗闻其言喜形於色谓羣臣曰凡人言语理到不可不伏朕之所言当身私爱魏徵所道国家大法朕向者忿怒自谓理在不疑及见魏徵所论始觉大非道理为人君言何容易召玄龄等而切责之赐徵绢一千匹以旌其直言

魏王师王珪奏准令三品以上遇亲王於道不下马今皆失於仪准太宗怒曰尔等并自尊贵卑下我子此为非法我不能行魏徵谏曰自古迄今亲王在京师者班次三公吏部尚书侍中中书令并三品也若此等为王下马王又不可安然访诸故事则无可准行之於今自隳国法太宗曰国家所以立太子者拟朕百年之後以为君也然则人之存亡不在老幼设无太子则立嫡孙若无嫡孙即立诸子以此而言亦须崇敬比孙於我不亦近乎徵曰殷家有兄终弟及之义自周以降立嫡必长所以絶庶?之觊觎塞祸乱之源本为国家者所宜深慎陛下向责王珪乃忿怒肆情不可以闻於臣庶太宗怒乃解

吴王恪奉见太宗谓房玄龄等曰朕於儿子常欲一处但家国事义实亦不同欲令其子孙代代相继且又絶其觊觎朕今供养太上皇与私亦异以镇抚四海不贻太上皇忧为孝则天子之孝也魏徵对曰臣闻孝行有三大孝尊亲其次不辱其下能养今陛下立身扬名富有天下华夷安泰此实大孝岂同进饘粥侍左右之孝也且以四海之主岂比庶人若与子孙同在一处非所以保根固本之策

贞观十一年侍御史马周上疏曰汉晋以来诸王皆为树置失宜不预立?分以至於灭亡人主熟知其然但溺於私爱故前车既覆而後车不改辙也今诸王承宠遇之恩有过厚者臣之愚虑不惟虑其恃恩骄矜也昔魏武帝宠树陈思及文帝即位防守禁闭有同狱囚以先帝加恩太多故嗣王徔而畏之也此则武帝之宠陈思适所以苦之也且帝子何患不富贵身食大国封户不少好衣美食外更何所须而每年别加优赐曾无纪极俚语曰贫不学俭富不学奢言自然也今陛下以大圣创业岂惟处置见在子弟而已当须制长久之法使万代遵行疏奏太宗甚嘉之赐物百段

十三年谏议大夫褚遂良以每日特给魏王泰府料物有逾於皇太子上疏谏曰昔圣人制礼尊嫡卑庶谓之储君道亚霄极甚尚崇重用物不计泉货财帛与王者共之庶子体卑不得为例所以塞嫌疑之渐除祻乱之源而先王必本人情然後制法知有国家必有嫡庶然庶子虽爱不得超越嫡子正礼特须尊崇如不能明立?分遂使当亲者踈当尊者卑则佞巧之徒承机而动私恩害公或至乱国伏惟陛下功超万古道冠百王发号施令为世作法一日万机或未尽美臣职谏诤无容静默伏见储君料物翻少魏王朝野见闻不以为是臣闻传曰爱子教以义方忠孝恭俭义方之谓昔汉窦太后及景帝并不识义方之理遂骄恣梁孝王封四十余城苑方三百里大营宫室复道弥望积财镪巨万计入警出跸小不得意发病而死宣帝亦骄恣淮阳王几至於败赖其辅以退让之臣仅乃获免且魏王既新出合伏愿恒存礼训妙择师傅示其成败既敦之以节俭又劝之以文学惟忠惟孝因而奨之道德齐礼乃为良器此所谓圣人之教不肃而成者也太宗深纳其言十六年太宗谓侍臣曰当今国家何事最急各为我言之尚书右仆射高士廉曰养百姓最急黄门侍郎刘洎曰抚四夷急中书侍郎岑文本曰传称道之以德齐之以礼义为急遂良又奏曰即日四方仰德不敢为非但太子诸王须有?分陛下宜为万代法以遗子孙此最当今日之急太宗曰此言是也朕年将五十已觉衰怠既以长子守器东宫诸弟及庶子数将四十心常忧虑在此耳但自古嫡庶无良何尝不倾败国家公等为朕捜访贤德以辅储宫爰及诸王咸求正士且官人事王不宜岁久岁久则分义情深非意闚????多由此作其府官僚勿令过四考

贞观中皇子年小者多授以都督刺史遂良又上疏谏曰昔两汉以郡国理人除以外分立诸子割土分疆杂用周制皇唐郡县粗依秦法皇子幼年或授刺史陛下岂不以王之骨肉镇扞四方圣人造制道高前列臣愚见有小未尽何者刺史师帅人仰以安得一善人部内苏息遇一不善人合州劳弊是以人君爱恤百姓常为择贤或称河润九里京师蒙福或以人兴咏生为立祠汉宣帝云与我共理者惟良二千石乎如臣愚见陛下子内年齿尚幼未堪临人者请且留京师教以经学一则畏天之威不敢犯禁二则观见朝仪自然成立因此积习自知为人审堪临州然後遣出臣谨按汉明章和三年能友爱子弟自兹以降以为准的封立诸王虽各有土年尚幼小者各留京师训以礼法垂以恩惠讫三帝世诸王数一百人惟二王稍恶自余皆冲和深粹惟陛下详审太宗嘉纳其言帝又尝谓荆王元景吴王恪魏王泰等曰自汉以来帝弟帝子受茅土居荣贵者甚衆惟东平及河间王最有令名得保其禄位如楚王之徒覆亡非一并为生长富贵好自骄逸所致汝鉴戒宜熟思之简择贤才为汝师友须受其谏争勿得自专我闻以德服物信非虚说比尝梦中见一人云虞舜我不觉竦然敬异岂不为仰其德也向若梦见桀纣必应斫之桀纣虽是天子今若相唤作桀纣人必大怒顔回闵子骞郭林宗黄叔度虽是布衣今若相称赞道类此四贤必当大喜故知人之立身所贵者惟在德行何必要论荣贵汝等位列藩王家食实封更能克修德行岂不具美也且君子小人本无常行善事则为君子行恶事则为小人当须自尅励使善事日闻勿纵欲肆情自陷刑戮又谓房玄龄曰朕历观前代拨乱创业之主生长人间皆识达情伪罕至於败亡逮乎继世守成之君生而富贵不知疾苦动至夷灭朕少小以来经营多难备知天下之事犹恐有所不逮至於荆王诸弟生自深宫识不及远能念此哉朕每一食便念稼穑之艰难每一衣则思纺绩之辛苦诸弟何能学朕乎选良佐以为藩弼庶其习近善人得免於????过尔又谓吴王恪曰父之爱子人之常情非待教训而知也子能忠孝则善矣若不遵诲诱忘弃礼法必自致刑戮父虽爱之将如之何昔汉武既崩昭帝嗣位燕王旦素骄纵譸张不服霍光遣一折简诛之则身死国除夫为臣子不得不慎太宗又谓尚书左仆射房玄龄曰古来帝子生於深宫及至成人无不骄逸是以倾覆相踵少能自济我今严教子弟欲皆得全王珪我久驱使甚知刚直志存忠孝选为子师卿宜语泰每对王珪如见我面宜加尊敬不得懈怠珪亦以师道自处时议善之也

太宗尝以光禄大夫陈叔达为礼部尚书因谓曰武德中公曾进直言於太上皇明朕有克?之功不可黜退云朕性本刚烈若有抑挫恐不胜忧愤以致疾毙之危今赏公忠謇有此迁授叔达对曰臣以隋氏父子自相诛戮以至灭亡岂容目覩覆车不改前辙臣所以竭诚进谏太宗曰朕知公非独为朕一人实为社稷之计萧瑀为尚书左仆射尝因宴集太宗谓房玄龄曰武德六年已後太上皇有废立之心我当此日不为兄弟所容实有功高不赏之惧萧瑀不可以厚利诱之不可以刑戮惧之真社稷臣也乃赐瑀诗曰疾风知劲草版荡识诚臣瑀拜谢曰臣特蒙诫训许臣以忠谅虽死之日犹生之年

中宗神龙中吴兢改右补阙节闵太子难奸臣诬构安国相王与谋朝廷大恐兢上言文明後皇运不殊如带陛下龙兴恩被骨肉相王与陛下同气亲莫加焉今贼臣日夜隂谋必欲寘之极法相王仁孝遭荼毒哀毁以陛下为命而自托於手足若信邪佞委之於法伤陛下之恩失天下望芟刈股肱独任胷臆可为寒心自昔翦伐宗支委任异姓未有不亡者秦任赵高汉任王莽晋家自相鱼肉隋室猜忌子弟海内麋沸验之覆车安可重迹且根朽者叶枯源涸者游竭子弟国之根源可使枯竭哉皇家枝干夷芟略尽陛下即位四年一子弄兵被诛一子以罪谪去惟相王朝夕左右斗粟之刺苍蝇之诗不可不察伏?陛下全常棣之恩慰罔极之心天下幸甚

肃宗上元初帝观酺翔鸾阁时赤县与太常音技分东西朋帝诏雍王贤主东周王显主西因以角胜中书侍郎郝处俊曰礼所以示童子无诳者恐其欺诈之心生也二王春秋少意操未定乃分朋造党使相夸彼俳儿优子言辞无度争负胜相讥诮非所以导仁义示雍和也帝遽止叹曰处俊远识非衆臣所逮迁中书令蒹太子宾客检校兵部尚书

宋仁宗天圣五年右司谏刘随上奏曰臣闻宗子维城用期磐石之固异姓为後适茂本支之荣宗周则并建懿亲炎汉乃分王善地有唐开国弥重亲贤嗣王郡王推恩甚衆皆所以强大宗室为策久长岂比夫秦怀封建之疑卒无子弟之援也伏自皇家御极但推至公尊礼勲臣谦抑宗族亲王之子不封郡王亲王既没不立嗣王阙典未行属在继圣今者臣僚迁擢多至尊官皇族丝联未登显位虽天地之道义在无私而东平之贤宜推异数臣伏覩每遇圣节宴於锡庆院见皇亲数人坐於驸马都尉之下进退俯仰同於庶僚北使在筵顾揖不及非所以壮观洪业威示远人之道也方今两宫明圣四海会同北朝欢盟人使交午爵秩班序恐须商量庶使银潢分派将沟洫以异流天枝擢秀与樗栎而殊等臣职当言事难避僭踰亲睦之恩允资圣断庆历四年枢密使富弼奏议曰臣观三代已後兴王者今日得天下明日封建宗室至于襁褓之子亦皆为侯为王分割土地自成邦国所以分布枝叶庇?根本张大王室壮观天下使英豪无间辞无异意谓四海之内尽是一姓虽有凶谋变计不敢妄动此前代帝王制御天下长久之策也布在简牍验之可信今则埋没抑压仅同豢养纵其非僻殊不教训虽有说书之官又实虚设是尽欲愚之而不令知善道为善人甚非帝王养宗室之义也至於臣庶之家有子孙弟侄者无不孜孜诲诱使之成器盖持门户主祭祀若子孙不肖则家道沦没又有担负之夫微乎微者日求升合之粟以活妻儿尚每日那一二钱令厥子入市学谓之学课亦欲厥子读书识字有所进益而嗣其家国家富有天下基业全盛实祖宗艰难而致所宜子子孙孙相承不絶为万世之计岂可宗室满宫而陛下都不教导任为过恶俾外夷轻笑是陛下自去枝叶而取孤根易揺之患臣窃忧之臣又伏思陛下任李用和为殿前副指挥使任曹琮为马军副都指挥使是任亲也用和与琮诚亲矣然皆异姓异姓者尚可信之则宗室同姓与陛下是骨肉之亲反不可信之哉陛下不过谓宗室无人臣谓今则诚未见其人教之试之当自有人矣今唯朝会时群行旅进青盖满道士大夫见者方知有宗室但出得都城四门之外已不知宗室之有无况天下乎况四夷乎上古直至周世宗其间所历何啻万代而宗室不教不试不用微弱乏人未有如本朝之甚之极者也宜乎为识者之所忧而敌人之所轻也且如敌人有南大王萧孝穆北大王萧孝惠鲁王特里衮楚王伊勒希巴是其近亲者甚衆臣前岁奉使尽与之接又询其国人未必实皆才武而中原闻之莫不疑其人人皆良将也其故何哉盖闻其名而疑其有实尔今朝廷若能崇植宗室使声名渐着闻於敌人亦谓南朝宗室有人根本牢矣藩屏固矣欲谋则息欲动则止古者有以实效济务者亦有虚声慑敌者兵尤重先声而後实况臣之所说必然声实相副愿陛下行之无疑

弼又上奏曰臣近上河北事宜以匈奴强盛朝廷为藩屏之固虑为敌人所轻乞陛下亲择宗室中堪任外处差遣者充近京千里内知州钤辖及畿甸知州县以壮观王宗议下两府至今未上必谓体大无例难以施行此议事干皇亲必涉议论然苟利於国安可避免臣前奏或未决行欲望且令干当在京诸司如皇城司军头引见在京百司省中衙司羣牧司仪銮司翰林司御厨库院府界提点之类使之稍接人事亦教育之阶也俟其间见得才效有可外补者然後用臣前议渐次差出至和元年知谏院范镇上奏曰臣伏见方今宗子衆多睦亲广亲二宅狭隘居处不便又皆赋以重禄别无职业使展其效祖宗後裔岂无贤才而一槩废而不用深可惜也臣欲乞族属稍疎者以次补外使无废才以副陛下睦亲之意如允臣所乞其入官资序及诸约束乞委大臣裁酌施行

二年侍御史赵拚论宗室滥赏疏曰臣等伏覩近日皇亲非次建节移镇迁官增禄几二十人道途喧传不测恩命之所自出臣愚欲望陛下稽考祖宗故事杜絶侥幸之路特赐圣旨裁损无令外议有宗室滥赏之名亦诗所谓至于兄弟以御于家邦之议也

殿中侍御史马遵上奏曰臣伏覩近日宗室中屡有除授已是频烦复闻更有扳援体例希望恩泽者上干宸听相继未已国家秩叙亲族至於爵秩禄廪皆因祖宗旧制循守施行垂之经久不宜过有优假以隳後法伏乞圣断详察特赐指挥

嘉佑七年知谏院司马光乞召皇侄就职奏曰臣伏见陛下以皇侄宗实知宗正寺宗实辞让多日不肯就职陛下两次遣使者召令受勅中外之人无不欣悦以为非陛下睿智聦明深谋远虑断自圣志确然不惑何以及此夫王者以大庇生民为仁安固基业为孝仁孝之道莫大於此今陛下一举而两有之天下闻之安得不喜又爵禄者人之所贪往往校量丝毫干求争讼不顾廉耻今宗实特受陛下简拔恩宠殊异而以荣为惧辞让恳切首尾十月尚未受诏其智识操行必贤於人益足彰陛下知人之明此天下所以尤喜也然陛下之於宗实属则父也尊则君也在礼父召无诺唯而起君命召不俟驾今陛下两遣使者召之宗实虽不受恩命亦当入见面自陈述岂可在家坚卧不起臣愚伏愿陛下更遣近上内臣往传圣意责以礼法彼宜不敢不来来则陛下面加敦谕使知圣心恳恻发於至诚彼宜不敢不受如此则陛下仁孝之德纯粹光大本末如一无以复加此皆陛下即今所行而臣复区区进言者诚欲陛下守之益坚行之不倦故也

历代名臣奏议卷七十六








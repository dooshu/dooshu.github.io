第四回　止狄青家之花妖



断云：



康定年余花作精，岂知狄将被昏迷。



若非包相亲待诏，怎得驱气入壁中。



话说总兵狄青同杨文广征南蛮振旅之日，舟次绥德官河，天已暝矣。狄青独坐舟中，扣舷而歌。忽见一女子泝流啼哭而来，连呼救人者三。狄青亟命军士救之。视其颜貌非常，恳问其故。女泣曰：「妾姓梅，名芳华。原许张参政之家，近年伊家凌替，父母厌其贫窘，逼妾改嫁他氏。妾苦不从，父母怒妾，终朝迫抑，不能存生，故此捐生赴水而死。幸蒙相公怜救，此盖生死肉骨也。」狄青诘之曰：「汝欲归宁乎？将为吾之侧室乎？」女曰：「归宁非所望也，既蒙不弃，愿为相公箕帚妾耳。」狄青闻言大悦，易以新衣，带回公署，然梅芳华之在狄府也，以至恭事大人，以至诚待媵妾，处童仆以恩，延宾客以礼。凡公私筵宴，大小飨飡中馈之事，悉以任之，无不中节。狄青甚宠爱之，日亲幸用事。内外名闻，咸欲一观。或王孙公子，达官贵人，至其府者，狄青皆令出见。梅芳华初无难色，礼貌自如。



一日，乃是年冬，值西夏作反，仁宗天子传旨，令狄青总兵前往征之。包公领天子之命，往至其家。狄青设宴款待包公。青欲夸耀于包公，令芳华盛服出见。芳华有难色，不肯出见。青固命之，亦不从。侍婢催促者相连于道，芳华终不肯出。包公辞归，狄青大惭愧，自往召之。芳华亦不肯行。青怒曰：「汝于王孙公子，达官贵士，所见多矣，何至于包公而不肯一见耶？」芳华泣而不言。青武人也，怒甚，拔剑将欲砍之。芳华走入壁中，言曰：「窃闻『邪不能胜正，伪不能乱真』，妾非世人，乃梅花之妖，偶窃日月之精华，故成人类于大块。今知包公乃栋梁之材，辞职之器，正人君子，神人所钦，妾安敢见之？独不闻武三思爱妾不见狄梁公之事乎？妾今于此永别矣。」言毕，遂吟诗一首曰：



老干槎丫傍水涯，年年先占百花魁。



冰消得暖知春早，雪色凌寒破腊开。



疏影夜随明月转，暗香时逐好风来。



到头结实归廊庙，始信调羹有大材。




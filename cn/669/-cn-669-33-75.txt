75　胡致堂論古樂府詩詞曲　倚聲製詞起於唐季　漢立樂府設官製詞


致堂云：「古樂府者〔一〕，詩之旁行也；何云：「詩之有關勸誡，可被管絃，爲樂府所採者，後人因以『古樂府』名之。樂府乃官名，非别有古樂府詩體也。致堂未嘗學問，往往有此等臆説。」詞曲者，古樂府之末造也。」何云：「此句不差。」陸務觀云：「倚聲製詞，起於唐之季世。」

【全云】致堂亦就後人所云古樂府而言，未必不知漢之有樂府也，何氏詆之太過。

【集證】漢書禮樂志曰：「武帝定郊祀之禮，乃立樂府，采詩夜誦，有趙、代、秦、楚之謳。以李延年爲協律都尉，多舉司馬相如等數十人造爲詩賦，略論律吕，以合八音之調。」師古注：「樂府之名，蓋起於此。」

【元圻案】胡致堂作向薌林酒邊集後序曰：「詞曲者，古樂府之末造也。古樂府者，詩之旁行也。詩出於離騷、楚詞，而離騷者，變風變雅之音，怨而迫、哀而傷者也。其發乎情則同，而止乎禮義則異。名之曰曲，以其曲盡人情耳。方之曲藝，猶不逮焉，其去曲禮則益遠矣。」〇放翁渭南集十四長短句序：「風、雅、頌之後，爲騷，爲賦，爲曲，爲引，爲行，爲謡，爲歌，千餘年後乃有倚聲製辭，起於唐之季世，則其變愈薄，可勝歎哉！」

〔一〕「者」，原脱，據元刊本、清嘉慶本補。






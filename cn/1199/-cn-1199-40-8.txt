續弦膠

漢武帝時。西海國有獻膠五兩者。帝以付外庫。餘膠半兩。西使佩以自隨。後從武帝射於甘泉宮。帝弓弦斷。從者欲更張弦。西使乃進。乞以所送餘香膠續之。座上左右。莫不怪。西使乃以口濡膠。為以住斷絃。兩頭相連注。弦遂相著。帝乃使力士各引其一頭。終不相離。西使曰。可以射終日不斷。帝大怪。左右稱奇。因名曰續弦膠。


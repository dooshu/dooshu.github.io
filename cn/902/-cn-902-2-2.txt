春兴八首同钱大作

其一

上苑东风试早莺，故宫依旧百花明。
江帆入镜移瓜步，胡（一作朔）马如云走石城。
金鼓平陵怜翟义，旌旗沧海葬田横。
伤心终夜看牛斗，醉把吴钩万里行。

其二

自怜十载误儒冠，独钓沧波行路难。
雨后新花宜夜醉，月中宝剑试春寒。
临江烟树分吴壤，隔岸旌旗拥汉官。
闻道扶桑天子气，何人不向五云看。

其三

池塘杨柳绿阴垂，烟雨飞花满院悲。
三月晓迷吴苑路，万年春静禹陵碑。
江潮夜夜呼精卫，草树山山哭子规。
最是关情无限恨（一作意），胡笳偏向月中吹。

其四

谷口桃花何处繁（一作是），武陵犹有避秦源。
江头采葛供勾践，堂下幽兰祭屈原。
春梦却随千里雁，夜愁不断（一作散）万山猿。
今年寒食昌平路，蔓草东风十四园。

其五

万顷沧江未卜居，风尘生计问樵渔。
锦帆寂寞吴趋曲，石室凄凉越绝书。
回首故乡春梦里，伤心荒草夕阳馀。
南朝钟磬三千界，一带苍烟散紫虚。

其六

河山风景泪堪挥，江上伤心对夕晖。
蜀道尽悲诸葛死，汉家犹望少卿归。
五湖义士莲花剑，七郡良家柳叶衣。
结客少年情不浅，平林裘马放春围。

其七

建业河山万里遥，烟波天际出金焦。
星辰夜隐移南极，江汉春翻锁北条。
羽猎自高京口树，莺花不度广陵潮。
琵琶马上愁胡语，青冢年年恨未消。

其八

片帆春色满江湖，震泽神灵动有无。
晓气横开连百粤，晴光迥落见三吴。
飘零烟雨招渔父，踯躅风尘问酒徒。
知尔中宵沉醉后，清（一作寒）霜长啸拂伊吾（此首兼赠漱广）。


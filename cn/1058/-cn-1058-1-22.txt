出婦賦


妾十五而束帶，辭父母而適人。

以才薄之陋質，奉君子之清塵。

承顏色以接意，恐疏賤而不親。

悅新昏而忘妾，哀愛惠之中零。

遂摧頹而失望，退幽屏於下庭。

痛一旦而見棄，心忉怛以悲驚。

衣入門之初服，背床室而出征。

攀仆禦而登車，左右悲而失聲。

嗟冤結而無訴，乃愁苦以長窮。

恨無愆而見棄，悼君施之不終。






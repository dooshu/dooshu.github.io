57　中數曰歲朔數曰年　準節氣中氣置閏　歲年之别


太史「正歲年以序事」，注：「中數曰歲，朔數曰年。」中數三百六十五日四分日之一，朔數三百五十四日。漢曆志曰：「閏所以正中朔也。」案：賈公彦曰：「中朔大小不齊，不置閏則中氣入後月。」或謂周以建子爲正，而四時之事有用夏正建寅者。用建寅則謂之歲，用建子則謂之年。【原注】洪範正義：「從冬至及明年冬至爲一歲。」

【元圻案】春官太史疏：「一年之内有二十四氣，正月立春節，雨水中，至十二月小寒節，大寒中，皆節氣在前，中氣在後。節氣一名朔氣，朔氣在晦則後月閏，中氣在朔則前月閏。節氣有入前月法，中氣無入前月法。中氣帀則爲歲，朔氣帀則爲年。假令十二月中氣在晦，則閏十二月，十六日得後正月立春節，此即『朔數曰年』。至後年正月一日得啓蟄中，此中氣帀。此即是『中數曰歲』。」〇「周以建子爲正」以下，皆鄭剛中解義文，見訂義。案鄭注小宰「正歲」云，謂「夏之正月」，則剛中亦本之康成也。〇侯官林樾亭喬蔭三禮陳數求義云：「春官太史『正歲年以序事』，蓋歲即夏正，年即周正，二者並用以序事。事有當從正朔者，則用周正以尊時王之典；有宜從正歲者，則用夏正以協天運之宜。三統可以建子建丑，而言歲必以建寅爲正。時王之朔，則不謂之正，而謂之年矣。歲以太歲所在得名，由今歲寅月之中氣，數至來歲寅月中氣，凡三百六十五日四分日之一，而十二中氣一周，是謂中數。年以正朔得名，由今年正月之朔，數至來年正月之朔，凡三百五十四日，而十二月朔一周，是謂朔數。年歲之分，以數術言之，爲中朔之數，以典則言之，爲夏、周之正，注特據其一耳。」〇林樾亭先生，余甲午鄉試座師香海先生之兄也。兄弟同登福建乙酉科鄉試。






李尚书维桢九首

【太和杂题二首】

文祖初封岳，经营十二年。

景光如有见，议礼不相沿。

畚臿三军举，泉刀九府捐。

龙髯垂过膝，象帝发鬈然。

肃帝核玄玄，增封上配天。

端居长礼斗，秘祝总祈年。

皂纛宫娥绣，青辞国史编。

星冠南乡拜，鹤盖绕龙涎。

【赠别杨元素】

才情奕奕少年场，家在河南旧帝乡。

绿树三山通御苑，青楼十里带横塘。

银光纸养芙容粉，金缕衣薰豆蔻香。

羡尔红颜生羽翼，仙人曾授枕中方。

【鄜城春望】

西来山势剧纵横，残雪流澌试火耕。

一径寒烟通古戍，几枝衰柳带春城。

弯弓月倚阑干上，结阵云扶睥睨行。

怪杀黄蛇鄜衍口，余腥犹染曼胡缨。

【立秋日九龙沟观莲】

径僻山深事事幽，尘情如洗坐夷犹。

相看菡萏千花色，不受梧桐一叶秋。

带雨香从衣上惹，凌波影入酒中浮。

宜人少女风微扇，无数红裙荡小舟。

【南都二首】

旧邦偏霸一隅雄，帝命维新自不同。

再辟乾坤清朔漠，双悬日月启鸿蒙。

春开苍震青阳后，斗直黄旗紫盖中。

率土王臣修职贡，江流万里亦朝东。

旌旗剑佩拥椒除，尚想戎衣革命初。

绿草不侵雕辇路，红云常护紫宸居。

金银宫阙三山外，烟雨楼台六代余。

谁谓长江天作堑，八荒今日共车书。

【谒志公塔作二首】

野草生烟日暮时，六朝陵墓转凄其。

家缘解道鸠偏巧，但取枯柴一两枝。

钟声停苦事何如，今日东南物力虚。

倘忆金陵乡国否，遗民愿比鲙残鱼。


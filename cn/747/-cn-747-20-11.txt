○授张说中书令制

门下：殷命百工，傅膺审象，汉推三杰，良属运筹。不有斯人，孰赉予弼。尚书左丞张说，居正合道，体直理精。朕昔在承华，首延博望。谈经之际，钦若谠言；捴翰之间，润色鸿业。屡陈匡益，见嫉奸回。顷虽抗谠疏远，而载怀饥渴。今群凶已服，大猷伊始，永言亮采，光朕侧席之期；俾咨启沃，成朕济川之望。宜登鼎铉，式综丝纶，可中书令。


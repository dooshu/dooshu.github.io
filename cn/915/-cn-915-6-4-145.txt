◇原庾纯诏

「自中世以来，多为贵重顺意，贱者生情，故令释之、定国得扬名於前世。今议责庾纯，不惟温克，醉酒沈湎，此责人以齐圣也。疑贾公亦醉，若其不醉，终不於百客之中责以不去官供养也。大晋依圣人典礼，制臣子出处之宜，若有八十皆当归养，亦不独纯也。古人云：『由醉之言，俾出童。』明不责醉，恐失度也。所以免纯者，当为将来之醉戒耳。齐王、刘掾议当矣。」复以纯为国子祭酒，加散骑常侍。（《晋书·庾纯传》）


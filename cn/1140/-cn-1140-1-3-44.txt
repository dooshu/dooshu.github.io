金牛泉取亭记

金牛泉不知所自始其旁有金牛寺相传仙人骑金牛於此尾之则渡江去故又有金牛渡或云白鹭洲旧置铁牛高丈许义盖指此余谓铁牛在洲或以厌水患且去泉远二说皆傅会不可信水经注贑水过石阳县西城中有金井水半清半黄黄者如灰汁取作饮粥皆金色又甚芬香异物志亦云且谓土人名灰汁为金故名金井今之庐陵古石阳也城中无金井而此泉在城外清甚无所谓半黄者问土人亦未闻呼灰汁为金志称其泉源来自安成潜经府治城壁甘洌为郡中第一元监郡纳速儿丁增培府治泉遂涸明初郡守莫已知裒平之泉涌如故岂陵谷变迁城郭更置泉涌之故道与水色并改而土人方言亦今古殊耶庐陵舍是无它泉其品又最上岂所谓金牛即金井之譌耶父老言崇祯间郡守徐君懋曙吴君炳先後官吉州二君皆吴人载惠泉百瓮以来至则亟赏此泉更以其罋载归谓所亲曰是何减吾惠山其嘉异若此然是泉也泻出城根散流江岸沙石间予过而惜之谋滙为一泉甃井作亭郡僚诸君共襄厥役益拓其地为置石栏盈科方出旨若甘醴洁若冰雪碎玉鸣弦锵金戛石昼夜不舍冬夏不竭伊谁尸之含虚吐白毋论郦氏载笔陆羽操壶即尼父临流能不弭节也哉既有取於泉因以名亭且载泉之本末阙疑以俟後之君子若夫登亭四望屏山带江观游之美具矣铭曰

人饮其清莫辨其名古今茫昧源流杳冥载盥载濯亭沼斯作泉之温温以测灵根泉之浩浩以观衆妙驻策移情悠然长啸


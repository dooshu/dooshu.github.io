李流谦


流谦字无变，绵竹人。宣和五年（1123）生。以荫补将仕郎，授成都府霅泉慰，调雅州教授。以荐授诸王府大小学教授，改奉议郎、判潼川府。淳熙三年（1176）卒。有澹斋集。

踏莎行

灵泉重阳作

菊露晴黄，枫霜晚翠。重阳气候偏如此。异乡牢落怕登临，吾家落照飞云是。

举扇尘低，脱巾风细。灵苗医得人憔悴。灯前点检欠谁人，惟有断鸿知此意。

如梦令

前题

老插黄花不称。节物撩人且任。破帽略遮阑，嫌见星星越甚。不饮。不饮。和取蜂愁蝶恨。

醉蓬莱

同幕中诸公劝虞宣威酒

正红疏绿密，浪软波肥，放舟时节。载地擎天，识堂堂人杰。万里长江，百年骄虏，只笑谈烟灭。葭苇霜秋，楼船月晓，渔樵能说。

分陕功成，沙堤归去，衮绣光浮，两眉黄彻。了却中兴，看这回勋业。应有命圭相印，都用赏、元功重叠。点检尊前，太平气象，今朝浑别。

小重山

绵守白宋瑞席间作

轻暑单衣四月天。重来闲屈指，惜流年。人间何处有神仙。安排我，花底与尊前。

争道使君贤。笔端驱万马，驻平川。长安只在日西边。空回首，乔木淡疏烟。

青玉案

和雅守蹇少刘席上韵

相知元早来何暮。社燕送、秋鸿去。春草春波愁目注。酒香花韵，绮谭妍唱，怎不思量住。

虚无指点骑鲸路。个是骚人不凡处。画栋云飞帘卷雨。风流千古，一时人物，好记尊前语。

虞美人

春怀

一春不识春风面。都为慵开眼。荼雪白牡丹红。犹及尊前一醉、赏芳秾。

东君又是匆匆去。我亦无多住。四年薄宦老天涯。闲了故园多少、好花枝。

点绛唇

德茂生朝作

一翦秋光，阿谁洗得无纤滓。冰盘彻底。人也清如此。

万里归来，著个斑衣戏。慈颜喜。问君不醉。更遣何人醉。

感皇恩

无害弟生朝作

万绿压庭柯，雨晴烟润。三尺金猊麝微喷。百花香暖，酿作九霞仙酝。祝君如此酒，年年饮。

插额汉貂，垂腰苏印。趁取如今未华鬓。三茅兄弟，总有丹台名姓。蟠桃熟也未，教人问。

武陵春

德茂乃翁生朝作

晓日帘栊初破睡，宝鸭宿薰浓。笑指图中鹤髮翁。仙骨宛然同。

万里郎官遥上寿，五马茜衫红。待插华貂酒满钟。仍是黑头公。

谒金门

晚春

行不记。贪看远峰颦翠。风约柳花吹又起。故黏行客袂。

老大浑无欢意。不为伤春憔悴。茅屋数间修竹里。日长春睡美。

又

空伫立。又是冷烟寒食。开尽荼都一色。东风吹更白。

我是纶竿倦客。道上行人不识。著取蓑衣拈短笛。沙鸥应认得。

又

春又晚。杨柳晓莺啼断。落尽残红馀片片。风狂都不管。

作客惟嫌酒浅。未敌闲愁一半。人与青山谁近远。可怜春梦短。

又

山数尺。江草江波同碧。晚雨吹风才数滴。行人心更急。

漠漠疏烟如织。遮断客愁不得。肠断故园无信息。灯花闲手剔。

玉漏迟

送官东南

东南应眷倚。当年丽绝，今其馀几。云锦飘香，好在藕花十里。六月长安徂暑，只一雨、滂沱都洗。君好为。携将苏醒，三吴生齿。

总道秦蜀讴吟，但消得雍容，笑谈而致。稍待秋风，也拟买舟东逝。收拾尘编蠹简，更饱看、江山奇伟。歌盛美。还送往趋天陛。

满庭芳

过黄州游雪堂次东坡韵

归去来兮，吾归何处，旧山闲却岷峨。雪堂重到，但觉客愁多。来往真成底事，人应笑、我亦狂歌。凭阑久，云车不至，举盏酹东坡。

少年，浑妄意，鬥冲剑气，雷化龙梭。到如今，翻羡白鸟沧波。松柏毕吾手种，依然□烟蕊霜柯。君知否，人间尘事，元不到渔蓑。

殢人娇

痴本无绦，闷宁有火。都是你、自缠自锁。高来也可。低来也可。这宇宙、何曾碍你一个。

休说荣枯，强分物我。惺惺地、要须识破，渔樵不小，公侯不大。但赢取、饥餐醉来便卧。

洞仙歌

忆别

云窗雾阁，尘满题诗处。枝上流莺解人语。道别来、知否瘦尽花枝，春不管，更遣何人管取。

平生鸥鹭性，细雨疏烟，惯了江头自来去。不见鹊桥边，只为隔年，翻赢得、年年风露。便学得、无情海中潮，纵一日两回，如何凭据。

卜算子

前题

生别有相逢，死别无消息。说著从前总是愁，只是不相忆。

月坠半窗寒，梦里分明识。却似瞋人不忆他，花露盈盈湿。

水调歌头

江上作

江涨解网雨，衣润熟梅天。高人何事，乘兴来寄五湖船。才听冬冬叠奏，呕轧橹声齐发，几别故州山。转盼青楼杪，已在碧云端。

渡头月，临晚霁，泊清湾。水空天静，高下相应总团。遥想吾家更好，尽唤儿曹泛扫，欣赏共婵娟。应念思归客，对此不成眠。

于飞乐

为海棠作

薄日烘晴，轻烟笼晓，春风绣出林塘。笑溪桃、并坞杏，忒煞寻常。东君处，没他后、成甚风光。

翠深深、谁教入骨，夜来过雨淋浪。这些儿颜色，已恼乱人肠。如何更道，可惜处、只是无香。

西江月

为木樨作

色似蜡梅浑浅，香如薝微清。更张绿幄蔽轻盈。巧著工夫鬥钉。

露叶涓涓月晓，风英点点秋晴。江南江北可经行。梦到吴王香径。

眼儿媚

中秋无月作

素娥作意失幽期。我自不凭伊。举杯重叹，帖云微笑，应道人痴。

如今老去无情绪，只有睡相宜。建溪一啜，木樨数翦，酒醒归时。

朝中措

失题

相思两地费三年。明月几回圆。鸥鸟不知许事，清江仍绕青山。

尊前歌板，未终金缕，已到阳关。趁取腊前归去，梅花不奈春寒。

千秋岁

别情

玉林照坐。簌簌花微堕。春院静，烟扉锁。黛轻妆未试，红淡唇微破。清瘦也，算应都是风流过。

把盏对横枝，尚忆年时个。人不见，愁无那。绕林霜掠袂，嚼蕊香黏唾。清梦断，更随月色禁持我。

虞美人

在芜湖待仲甄巨卿未至作

吴波亭畔千行柳。直恁留人久。晚来船槛再三凭。又是一钩新月、照江心。

故人有约何时到。白地令人老。只愁酒尽更谁赊。一段闲愁无计、奈何他。








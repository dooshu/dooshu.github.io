○與蔡中丞書 【 禦倭】

仰承憂時之念、凌晨短疏、未竟其說。夫兵貴神速、機藏不測、今日所慮、非賊之難搗直憂將權。不能歸一。機不能自神耳。董知縣軍練習有素、止可專責其成、不宜與韓閫並進、故欲以東面委之。葢賊被西師所困。勢必東趨。高家行直渡黃浦。南奔新城。新城濱海。而城壘可依。此賊之所窺也。使董從東溝而進。至高家行設三伏以邀之。董君既聞西師得勝。戰必自倍。以收奇功。此必然之勢也。安慶兵本可用。又以驍勇四百輔之。兩家歃血要盟。必能同心戮力。以圖成功。驍勇既在金山。即命安慶兵。於漕涇會合。竟延海塘東進可也。僧兵合從北路者。出其不意也。若恐賊疑僧兵所在。則分僧一半。雜於西帥。而選其尤雄者北入。韓君札營。莫利於新場。各路兵未調者皆屬。以為兩軍策應。但湏多用土著。為之鄉導。多設疑間。以防詭伏。其收功必得雄僧之力。葢敵既見懾。戰必易摧。此固克敵之一機也。


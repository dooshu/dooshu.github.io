林翰林公庆一首

【挽杨廉夫先生（先生母梦吞月而生，号铁龙）】

金蟾飞出顾兔腹，化作铁龙惊世俗。

丹黄为鬛翠为鳞，日吐明珠千万斛。

蒐幽抉怪探玄微，臭腐倏忽成神奇。

舆台邹枚汗籍湜，并驱扬马争先驰。

大廷先鸣夸颖出，蒹葭霜气横秋日。

旄头不蚀奎璧辉，铁门跃治多奇质。

海棠城东住十年，有宅一区名草玄。

花时横笛吹紫玉，醉携红袖觥金莲。

人言此翁多媚妩，谁识平生用心苦。

铸人谀墓得黄金，不买昆丘一抔土。

玉函碧薤生孚尹，白骨未必为黄尘。

过者欲式铁厓坟，铁云之下瞻龙文。

◎补人

☆吴尚书琳（一首）

【烟波亭】

汉水连天阔，江云护晓寒。

青青山数点，最好倚阑看。







甲集第十五




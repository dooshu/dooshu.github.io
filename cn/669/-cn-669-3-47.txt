47　揚州沿江海達淮泗釋


「揚州，沿于江、海，達于淮、泗。」東坡書傳云：「吴王夫差闕溝通水，而江始有入淮之道。禹時則無之。」愚按：吴之通水有二焉，左氏傳哀九年「吴城邗溝通江、淮」，【原注】注云：「今廣陵韓江。」此自江入淮之道也。吴語「夫差起師北征，闕爲深溝於商、魯之間，北屬之沂，西屬之濟，以會晉公午於黄池」，左氏傳哀十三年「會黄池」，【原注】注云：「陳留封丘縣南有黄亭，近濟水。」此自淮入汴之道也。閻按：「此句從初刊本增補。」

【元圻案】禹貢孔傳曰：「沿江入海，自海入淮，自淮入泗。」〇韓江，今本左傳杜注作「邗江」。〇宋樂史寰宇記一：「開封府封丘縣，黄池，在西南七里，東南三里。按春秋哀公十三年，會晉侯、吴子於黄池，吴、晉争長。」又一百二十三：「揚州江都縣合瀆渠，在縣東二百里，本吴掘邗溝以通江、淮之水路。昔吴王夫差將伐齊，北霸中國，自廣陵城東南築邗城，城下掘深溝，謂之邗江，亦曰邗溝，自江東北入射陽湖，今謂之山陽溝。」〇東坡書傳十三卷，晁氏讀書志曰：「熙寧以後，專用王氏之説進退多士，此書駁異其説爲多。」






○小山赋

何四序之交运，转三阳之暮时。风辞暄而入暑，树替锦而成帷。想蓬瀛兮靡觌，望昆阆兮难期。抗微山於绮砌，横促岭於丹墀。启一围而建址，崇数尺以成岯。既无秀峙之势，本乏云霞之资。承坠宇之残露，挂低空之断丝。尔乃参差绝巘，葳纡短迳，风暂下而将飘，烟才高而不暝。寸中孤嶂连还断，尺里重峦欹复正。岫带柳兮合双眉，石澄流兮分两镜。尔其移芳植秀，擢干抽茎；松新翠薄，桂小丹轻。细影杂兮俱乱，弱势交兮共萦。才有力以胜蝶，本无心而引莺。半叶舒而岩暗，一花散而峰明。何纤微之同景，亦卑细以相成。於是换浮欢於沈思，赏轻尘於胜地。俯蚁垤而有馀，仰终南而多愧。非为固於九折，庶无亏於一篑。聊夕玩而朝临，足摅怀而荡志。


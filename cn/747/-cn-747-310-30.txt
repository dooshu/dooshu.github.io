○改尚书洪范无颇字为陂字敕

门下：典谟既作，虽曰不刊，文字或讹，岂必相袭？朕听政之暇，乙夜观书，匪徒阅於微言，实欲畅於精理。每读《尚书·洪范》，至“无偏无颇，遵王之义”，三复兹句，常有所疑。据其下文，并皆协韵，唯“颇”一字，实则不伦。又《周易·泰卦》中：“无平不陂。”《释文》云：“陂字亦有颇音。”陂之与颇，训诂无别，为陂则文亦会意，为颇则声不成文。应由煨烬之馀，编简坠缺；传受之际，差舛相沿。原始要终，须有刊革。朕虽先觉，兼访诸儒，佥以为然，终非独断。其《尚书·洪范》“无偏无颇”字，宜改为“陂”。庶使先儒之义，去彼膏育；後学之徒，正其鱼鲁。仍宣示国学。主者施行。


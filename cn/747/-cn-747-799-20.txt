○咎繇碑

噫！谆谆之命，必归於德盛者，出不徒然，上应运，次命代。苟非相者，数十祀翼出於一时者，其运与命，彼失此得，彼得此失，咸在乎谆谆之命焉，奚在归乎德也。夫帝挚之德，不盛於尧，尧而得焉。十六族之德，不盛於舜，舜而得焉。至於咎繇，德齐於舜禹，道超乎稷启。禹荐於天，不命而殁，则谆谆之命奚归乎？呜呼！天何为哉？不付咎繇之命者，将欲空授天下哉，未必独死咎繇也。设咎繇得天下，其暮必荐益。益得天下，其暮之荐，必有其人。自咎繇之降，空授之主，其暴民黩天者，可忍言也哉！太史公曰：“禹封咎繇之後於英六。”五年春，日休自淝陵之江左，道出英六城下，因求遗实，厥祀存焉，乃纟圭马於古木，再拜於庙庭。退而碑之，请枞阳小尹刊於壁。铭曰：

惟天降圣，不锡厥命。一篇帝谟，百王之镜。禹有奚遏，荐之不定。启有令德，受之而正。已矣何伤，明德逾盛。


长干行二首





刘逵《吴都赋注》：建业南五里有山冈，其间平地，吏民杂居，号长干。中有大长干、小长干，皆相连。大长干在越城东，小长干在越城西，地有长短，故号大、小长干。《韩诗》曰：“考盘在干。”地下而广曰干。《方舆胜览》：建康府有长干里，去上元县五里。李白《长干行》所谓“同居长干里”，乃秣陵县东里巷，江东谓山垅之间曰“干”。《景定建康志》：长干里，在秦淮南。



妾发初覆额，折花门前剧。[一]郎骑竹马来，绕床弄青梅。同居长干里，两小无嫌猜。十四为君妇，羞颜未尝开。低头向暗壁，千唤不一回。十五始展眉，愿同尘与灰。[二]常存抱柱信，[三]岂上望夫台。[四]十六君远行，瞿塘滟滪堆。[五]五月不可触，猿声天上哀。门前迟行迹，一一生绿苔。[六]苔深不能扫，落叶秋风早。八月胡蝶来，[七]双飞西园草。感此伤妾心，坐愁红颜老。[八]早晚下三巴，[九]预将书报家。相迎不道远，直至长风沙。[十]

[一]剧，戏也。



[二]尘与灰，言其合同而无分也。



[三]《史记》：尾生与女子期于梁下，女子不来，水至不去，抱柱而死。



[四]《苏栾城集》：望夫台，在忠州南数十里。



[五]《南史》：巴东有淫预石，高出水二十余丈，及秋水至，才如见焉。次有瞿塘大滩，行旅忌之。淫预石，即滟滪堆也。《一统志》：瞿塘，在夔州府城东，旧名西陵峡，乃三峡之门，两崖对峙，中贯一江，滟滪堆当其口。《太平寰宇记》：滟滪堆，周回二十丈，在夔州西南二百步蜀江中心，瞿塘峡口。冬水浅，屹然露百余尺，夏水涨，没数十丈。其状如马，舟人不敢进。谚曰：“滟滪大如马，瞿塘不可下。滟滪大如鳖，瞿塘行舟绝。滟滪大如龟，瞿塘不可窥。滟滪大如袱，瞿塘不可触。”又曰犹与，言舟子取途，不决水脉，故犹与也。《蜀外纪》：瞿塘，即峡内江水深沉处。滟滪，乃一石笋树两峡之中，若青螺盘于波中，宝剑插于镜面。



[六]江总诗：“自悲行处绿苔生，何悟啼多红粉落。”



[七]杨升庵谓：蝴蝶或黑或白，或五彩皆具，惟黄色一种，至秋乃多，盖感金气也。引太白“八月蝴蝶黄”之句，以为深中物理，而评今本“来”字为浅。琦谓：以文义论之，终以“来”字为长。



[八]鲍照诗：“安能行叹复坐愁。”



[九]《华阳国志》：献帝初平元年，征东中郎将安汉赵颖建议分巴为三郡，颖欲得巴旧名，故白益州牧刘璋以垫江以上为巴郡。江南庞羲为太守，治安汉。以江州至临江为永宁郡，朐忍至鱼复为固陵郡，巴遂分矣。建安六年，鱼复蹇胤白璋争巴名，璋乃改永宁为巴郡，以固陵为巴东，徙庞羲为巴西太守，是为三巴。《小学绀珠》：三巴：巴郡今重庆府，巴东今夔州，巴西今合州。



[十]《太平寰宇记》：长风沙，在舒州怀宁县东一百九十里，置在江界，以防寇盗。李白《长干行》云“相迎不道远，直至长风沙”，即其处也。陆游《入蜀记》：太白《长干行》云：“早晚下三巴，预将书报家。相迎不道远，直至长风沙。”盖自金陵至长风沙七百里，而室家来迎其夫，甚言其远也。地属舒州，旧最湍险。《唐诗纪事》：长风沙，地名，在池州之雁汊下八十里。





其二





忆妾深闺里，烟尘不曾识。嫁与长干人，沙头候风色。五月南风兴，思君下巴陵。[一]八月西风起，想君发扬子。[二]去来悲如何，见少别离多。湘潭几日到?[三]妾梦越风波。昨夜狂风度，吹折江头树。淼淼暗无边，行人在何处?好乘浮云骢，[四]佳期兰渚东。[五]鸳鸯绿蒲上，翡翠锦屏中。[六]自怜十五余，颜色桃花红。那作商人妇，愁水复愁风。

[一]唐时巴陵郡本巴州也，武德六年，更名岳州，属江南西道。



[二]《图经》：扬子江在真州扬子县左，与镇江分界。《江南志》：扬子江发源岷山，合湘、汉、豫章诸水，绕江宁府城之西南，经西北至镇江，始名为扬子江，东流入海。



[三]《元和郡县志》：“潭州有湘潭县，东北至州一百四里。”



[四]《西京杂记》：“文帝有良马九匹，皆天下之骏马也，一名浮云。”庾抱诗：“枥上浮云骢，本出吴门中。”



[五]《楚辞》：“与佳期兮夕张。”曹植诗：“朝发鸾台，夕宿兰渚。”



[六]《说文》：“翡，赤羽雀也。”“翠，青羽雀也。出玉林。”《禽经注》：翡翠，状如䴔䴖而色正碧，鲜缛可爱。饮喙于澄澜回渊之测，尤惜其羽，日濯于水中。《异物志》：翠鸟，形如燕，赤而雄曰翡，青而雌曰翠，其羽可以饰帷帐。此篇《唐诗纪事》以为张朝作，而自“昨夜狂风度”以下断为二首。黄山谷则以为李益作，未知孰是。山谷之言曰：太白集中《长干行》二篇，“妾发初覆额”，真太白作也。“忆妾深闺里”，李益尚书作，所谓“疾妒尚书李十郎”者也。辞意亦清丽可喜，乱之太白诗中亦不甚远。大儒曾子固刊定，亦不能别也。太白豪放，人中凤凰、麒麟。譬如生富贵人，虽醉饱瞑暗，啽呓中作无义语，终不作寒乞声耳。今太白诗中，谬入他人作者略有十之二三。欲删正者，当以吾言考之。






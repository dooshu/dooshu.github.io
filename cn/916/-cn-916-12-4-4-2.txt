【出塞二首和杨素○以下五言。】

高秋白露团。上将出长安。尘沙塞下暗。风月陇头寒。转蓬随马足。飞霜落剑端。凝云迷代郡。流水冻桑乾。烽微桔槔远。桥峻辘轳难。从军多恶少。召募尽材官。伏堤（文苑作波。注云。一作堤。）时卧鼓。疑兵乍解鞍。柳（文苑作龙。注云。一作柳。《诗纪》云。一作龙。）城擒冒顿。长坂纳呼韩。受降今更筑。燕然已重刊。还嗤傅介子。辛苦刺楼兰。（○文苑英华百九十七。《乐府诗集》二十一。《诗纪》百二十三。）

边庭烽火惊。插羽夜徵兵。少昊腾金气。文昌动将星。长驱□汗北。直指夫人城。绝漠三秋暮。穷阴万里生。寒夜哀笛（文苑作笳。乐府同。）曲。霜天断雁声。连旗下鹿塞。（文苑作旌旗连下鹿。注云。一作连旗下鹿塞。）叠鼓向龙庭。妖云坠虏阵。晕月绕胡营。左贤皆顿颡。单于已系缨。绁马登玄阙。钩鲲临北溟。当知霍骠骑。高第起西京。（○同上）


○对中郎率家僮出畋判

〈中郎高牟，率家僮出畋，晚归滋水。长因醉使酒呵止，云违敕出畋。牟云：“今既断酒，岂宜带酒忿？”竞诣金吾。〉

高牟早承亭育，夙效款诚，背牛加之绝壤，奉鹰扬之峻秩。属以叶下黄山，草腓丹浦，历飞熊之旧径，徇逐兔之荒游。既而获已多乎，言指灞陵之路；日暮矣，果逢醉尉之呵。类宽饶之发狂，焉知去就；同季布之饮酒，岂辨尊卑？既蚌鹬而相持，乃齐楚之俱失。则猎虽有禁，文不系於蕃官；酒乃停沽，限未拘於自饮。若其因酒入罪，岂非酿具招刑？以猎为违，则是移辕获戾。彼此俱无本罪，论告皆失正途，既诣金吾之司，须玉条之典。但告虽不当，状匪构虚，不可从敕反科，宜以不应罪，待知官阴，方定刑名。


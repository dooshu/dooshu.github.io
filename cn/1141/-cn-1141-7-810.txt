送董苍水

野客爱江海，踯躅愁长安。
一樽歌别曲，四月商飙寒。
君昔寄诗满纨扇，到今头白欢初见。
春水遥连三泖深，谁信相思泪如霰。
当阳圣主渴贤才，闻君高卧机山隈。
诏书络绎搜草泽，诗篇叱咤生风雷。
车马黄埃那可歇，交游冠盖喧城阙。
花筵纵饮数论文，灯市联吟曾踏月。
晨夕招寻通巷陌，朔风忽送南归客。
江乡岁俭兴难孤，旧酿床头馀几石。
眼前词伯纷蹉跎，自言垂老变风多。
倦游闽粤复燕蓟，长悲烽燧思烟萝。
于乎，似尔不悲将奈何。
云间故人寥落久，梅花书屋思老友（谓吴六益。）。
无计从看黄浦云，临岐恨折青门柳。



○邊餉漸增供億難繼酌長策以圖治安疏 【 查核九邊兵餉】

楊公神廟十九年為司農則此出數是二十年後歲例也查係二十一年

山東清吏司案呈、奉本部送戶科抄出總督倉塲都察院右都御史兼戶部右侍郎褚鈇、題稱臣以愚劣誤蒙任使、業已踰年、見去歲太倉、收過各項銀四百七十二萬三千兩有奇、放過各項銀三百九十九萬九千七百兩有奇、而邊餉十居其八、且多額外之需、臣不勝私憂過計、謹即太倉考所載先年邊餉及去年所發數目、一一較量為　皇上陳之、夫邊防非今日始也。今之北虜。即昔之北虜也。今之倭奴。即昔之倭奴也。在西北設有沿邊衛所以防虜患、在東南設有沿海衛所以防倭患、自　祖宗時而已然矣、然有額衛則有額兵。有額兵則有額餉。縱承平日久。額兵不無消耗而額餉固自在也當事者誠加意清勾。補足額兵。給以額餉。自足禦患。縱地方武備單弱。然就近調集。亦足以捍外衛內。又安可輕易增兵。而難太倉以額外供哉。臣考嘉靖以前、九邊年例銀止一百萬有奇。而隆慶初年。遂至二百八十餘萬矣。今查去年所發。數至三百四十三萬。比隆慶間又增六十餘萬矣。如薊鎮舊止六萬七千有零。今至三十八萬九千餘兩。密雲舊止一萬五千有零。今至三十九萬四千餘兩。永平舊止二萬九千有零。今至二十四萬六千餘兩。宣府舊止五萬一千。近至三十三萬三千餘兩。大同舊止五萬。近至四十二萬四十餘兩。山西舊止一十一萬。近至二十一萬三千餘兩。延綏舊止十萬。近至三十六萬七千餘兩。其他數未相遠。姑置不論。然隆慶以前。北虜屢犯。客兵不時調遣。其費猶可言也萬曆以後北虜款貢客兵未嘗調遣其費則可省也然使九邊各守舊額。不再增兵增餉。臣亦可以無言。今查永平一鎮。又增海防兵三千。歲增餉五萬四千矣天津一處。又增海防兵三千。力士五百。歲增餉六萬矣。而又調遣浙直南兵。歲費月餉行粮二十餘萬矣。夫國家財賦。止有此數。連年水旱災傷。又不能盡完。自臣受事以來。再三議處催科可謂不遺餘力。而一歲所入。僅供一歲之出。今春夏不及五月而買辦年例等項。共出銀一百七十餘萬兩不足。又借京粮庫料草銀凑數。幸有此可以那借。設無。何以應之哉。夫國家有事、欲攘外安內、何可無兵、欲士飽馬騰、何可無餉、果無兵無餉、亦不得不增、今查永平一鎮、見在官軍三萬三千九百一十一員名。比原額巳增一萬一千六百四員名矣。近年京運二十四萬六千八十五兩。比原額幾十倍矣。萬曆三年。又增銀八萬四千有餘。尚可謂無兵無餉乎。又查天津三衛原有官兵九千三百九十九員名。為備倭而設。後因各兵坐糜粮餉。遂擇精兵壯五千七百有奇。令兩遊擊統領。赴薊鎮修守。今一聞倭警、遽添兵添餉、不知國初設衛之本意。平日訓練之謂何。先該保定廵撫劉東星。題議河間河大瀋陽天津春秋五營班軍、俱留天津防海、免令赴邊修築、此最計之得者、縱一時有事、然該鎮所轄、尚有兵馬十營除留老弱護守城池、選其精銳、每營可得一千五百餘名、十營可得萬五千人、若有警、不數日可以調集、誠如是則倭奴固不足患矣、况長蘆有割沒塩銀、歲留一二萬、即可濟用、是二鎮非無兵也、特一調度耳、非無餉也、特一轉移耳、然臣猶有說焉、葢兵不可輕募。巳募則不能遽散。餉不可輕加。巳加則不能復減。然有糜費影射可省可減。而各軍無詞者。夫軍有月粮。不可減矣。而中有逃故月粮。不可住支乎。馬有料草。不可減矣。而內有倒死料草。不可扣除乎。將領既多朦朧該道又不查點、惟廵按閱操、始僱覓應點事巳則虗冐如故、兵有定額、官有常祿、而廩給紙劄心紅油燭與贊畫書記之類、則無定制、將領利其折乾而多開、該道重其體面而容隱、雖督撫明知、亦多姑息、此弊所從來遠矣、其財安得而不耗乎、誠一著實清查。每年可省銀七十餘萬。試舉一二例之、如宣府原額京運三十三萬三千二百有零、去年止發餉銀一十四萬八千。比舊額省銀一十八萬五千二百餘兩。此固因北虜款貢。故年例節省過多。而督撫司道稽查節省。亦與有力焉。又如總理寧武粮儲郎中劉兌、管粮三年、積出附餘還官冒濫屯鹽逋欠之類、通二十餘萬、前歲寧夏之變、當事者、欲加餉以安軍心、獨本官與呂廵撫堅意不從、因與當事者相左、故告病而去、夫方今天下多事、財賦稱詘矣。使九邊督撫管粮皆若此。則一年豈止數十萬之積。即二鎮而天下可知已。然天下豈無賢者。惟鼓舞無術、則人多因循、合無通行各邊、以後督撫管粮、如有潔巳奉公、實心任事、積貯有餘、年例多減者、或賜敕旌異、或破格優敘、則轉移化導之機、一風示間、而所得居多矣、每年終、各邊管粮郎中、仍將兵馬錢粮、開立管收除在、備造簡明揭帖、送臣查考、然各鎮豈盡無所出哉、今查每年遼東有本色屯粮三十七萬九千二百餘石、折色民運塩引等銀一十九萬九千三百餘兩、薊鎮本色屯粮漕粮九萬三百餘石、折色民運塩引等銀五萬六千五百餘兩、密雲有本色屯粮料并漕粮一十六萬八千一百餘石、折色民運等銀一十四萬四千九百餘兩、永平有本色屯粮民運粮料六萬一千五百餘石、折色粮銀五萬一千四百餘兩、昌平有本色漕粮三萬九千二百餘石、折色屯粮民運等銀一十三萬九千三百餘兩、易州鎮有本色屯粮二萬三千餘石、折色民運等銀三十萬六千九百餘兩、宣府有本色屯粮一十八萬八千一百餘石、折色民運馬草塩鈔等銀七十八萬七千二百餘兩、大同有本色屯粮民運粮料七萬八千一百餘石、折色屯粮秋青民運等銀四十八萬九千五百餘兩、山西有本色屯粮民運米豆五萬一百餘石、折色屯粮民運塩課等銀四十九萬三百餘兩、寧夏有本色屯粮民運米豆一十六萬六千餘兩、折色民運塩引等銀一十九萬一千六百餘兩、延綏有本色屯粮民運粮料一十五萬六千三百餘石、折色塩引等、銀二十九萬四千八百餘兩、固原有本色屯粮民運粮料二十六萬七千七百餘石、折色地租塩引等銀三十萬一千六百餘兩、甘肅有本色粮料二十三萬二千四百餘石、折色民運塩引等銀三十九萬九千三百餘兩、天津有本色屯粮料并漕粮八萬二千一百餘石折色民運屯田等銀七千二百餘兩、祖宗朝各邊所需粮料倚民運及屯田一旦有急則□中塩引未嘗借京運也自民運不清屯粮多耗塩課不足以供之乃諸發京帑有年例銀之稱其後多至數百萬矣是各邊未嘗無所處也。顧屯粮未能盡完民運率多。拖欠故不得不仰藉京運耳然軍民皆食土之毛而邊餉乃用不可缺。誠責成各該司道。督率軍衛有司。則屯粮民運。未有不完者。屯粮民運既完。則各邊用自饒裕。而京運漸不可省乎。臣考國初塩引中納本色、故各商墾田邊塞、屯田塩法、二者相為表裏最為足國安邊要務、今塩政雖不可復、而屯政則宜修舉、臣嘗作縣。詣天津矣。見天津沿海一帶。皆可耕之地。惟長蘆葦。一望無際。若能修舉屯政。實為國家永利。又嘗廵茶至西寧矣。見漢將趙充國一時屯田湟中。民到於今受賜。今邊道師師濟濟、豈盡出充國下哉、誠一修舉、而邊方永賴之矣、姑舉二處而天下又可推矣、臣目擊九邊糜費、太倉勢不能支、故將各鎮兵馬錢粮新舊數目、逐一開陳、附以愚見、伏乞　敕下戶兵二部覆議上請、趁時平寧、共圖節縮、務使三年之間、有一年之積、將來庶可支持、等因奉　聖旨抄出到部送司、案查萬曆十八年、該部尚書石星議因太倉匱乏、通行各邊督撫衙門、酌議節省、陸續奏報、大槩所省不多、旋即增添、較前時尤甚、原與太倉考內數不同、今該前因、案呈到部、看得各邊鎮向來增兵因而增餉。不無過濫、委當裁省、督臣褚鈇題議前因、大率為太倉積貯空虗、其圖節縮至意、但查各項錢粮應減應留、事在閫外、本部遽難遙斷、相應酌請、恭候命下、本部移咨各邊督撫官及劄管粮衙門、轉行各該守廵兵備、從長查議、河間河大瀋陽天津五營班軍、應否照撫臣劉東星所議、俱留天津防海免令赴邊修築、其應用粮餉、自有本等行月二粮相應照常支給、所議長蘆割沒塩銀係解京濟邊正供、擅難別議、至如逃故官軍、倒死馬匹、月粮料草、向據管粮衙門、按月呈報作正支銷、近來有無冒破將領家丁、隨營馬匹、親軍薪水廩給紙劄心紅油燭、與贊畫書記等項、逐一著實清查、不許虗冒折乾、通融衰益、每年可省若干、以後督撫并管粮官、有能實心任事、存積有餘藉以減年例者、本部奏請旌異、或破格優擢每年終、各邊管粮郎中、仍將用過兵馬錢粮、備造簡明揭帖、一送本部、一送太倉總督查考、其遼東薊鎮密雲永平昌平易州宣府大同山西寧夏延綏甘肅天津等鎮屯粮民運。原係濟邊正額。如有拖欠、責成各該司道、督率軍衛有司官、照數完追、至於天津沿海一帶、及沿邊荒屯田地、履畝踏勘、委有若干、無拘軍民、聽其開墾成熟、三年以後、方與起科每年終、將墾過數目造冊報部、期臻實效、并將後開應停應減軍馬錢粮、查照款目、酌議停妥、回奏前來、以便另行覆請、

計開

遼東鎮主兵官軍八萬三千三百二十四員名。馬驘四萬一千八百三十匹頭。京運主兵年例銀一十六萬七千九百六十七兩五錢二分八釐二毫五絲。客、兵調遣不常無定數、京運客兵年例銀八萬二百八十八兩四錢、防修邊工行粮銀一萬八千兩、前件、臣查得該鎮主客年例、舊額二十六萬六千二百有奇。萬曆六年、新添家丁賞賜、并墩軍夜不收月粮布花等銀、四萬五千七十八兩八錢四分。今查萬曆二十一年、發過年例并征倭銀七十三萬八千四百餘兩。比舊多費銀四十二萬七千一百餘兩。然在征倭銀四十二萬。事寧可止。新添銀四萬五千有餘。久則難繼。况該鎮未見增兵。而驟添月粮料草。似涉虗費。相應從長計議、將六年新增、酌量裁減、前件、臣等看得遼東鎮主客兵馬年例錢粮、嘉隆以來、漸次增加、每歲除閏、共該額銀六十萬七千七百一十八兩有奇、遇閏加銀二萬六千兩、原與太倉考所載數目不同、除征倭銀兩事寧停止外、其新增家丁賞賜、并墩軍夜不收月粮布花等銀四萬五千有奇、原係先督撫陸續新添議入年例解發、今督臣議欲裁減、相應仍行督撫衙門、從長計處、奏報至日、另行覆請、伏乞　聖裁、

薊州鎮主兵官軍三萬一千六百五十八員名。馬六千三百九十九匹。京運主客兵年例銀三十八萬九千四百九十三兩一錢五分九釐。撫夷銀一萬五千兩。賞軍銀一萬三千八百兩。前件、臣查得該鎮主客京運并撫夷賞軍、共該銀四十一萬八千二百九十餘兩。巳屬太多。萬曆三年、閱視侍郎汪道昆、議題邊餉比舊又增銀一十五萬三千八百餘兩、似涉虗費、相應改正、今查萬曆二十一年、發過年例銀四十二萬四千八十餘兩、比原額多發銀五千七百九十餘兩、查係額外、相應停止、前件臣等看得薊鎮主客兵馬、年例餉銀、除二十一年多發銀數係山東民兵工食銀、及該鎮民屯等項、俱比原數缺額應該抵補外、所據先經閱臣汪道昆、新增一十五萬三千八百餘兩、似涉虗糜、議要改正、合行督撫官會查妥當、具奏定奪、伏乞　聖裁、

密雲鎮主兵官軍三萬三千五百六十九員名、馬驘一萬三千一百二十五匹頭、客兵官軍一萬八千九百三十三員名馬驘七千六百四十三匹頭、京運主客兵年例銀三十九萬四千三十七兩一錢九分五釐一毫、前件、臣等查得該鎮原額主客兵銀數已太多、萬曆三年、侍郎汪道昆題議邊餉、又增銀一十三萬五千五百二十四兩有零、似涉虗費、萬曆五年、又增銀五千有奇、更屬無謂、今查二十一年、發過年例銀三十三萬三千七百七十餘兩、是原額銀兩。尚用未盡。萬曆三年五年新增銀數、通應裁滅、前件、臣等看得密鎮主客兵馬年例餉銀、除萬曆五年增銀五千有奇、係興營中後三衛官軍俸粮布花料豆、原在京通倉庫支領、因路遠不便、題議改發不議外、所據先經閱臣汪道昆、新增銀一十三萬五千五百二十四兩零、似涉虗費、議要裁減、合行督撫官、從長會議、具奏定奪、伏乞　聖裁、

永平鎮官軍三萬三千九百一十一員名。馬騾一萬三千五百六匹頭。京運年例銀二十四萬六千八十五兩七分。前件、臣查得該鎮官軍不分主客年例。數亦贏餘。萬曆三年、侍郎汪道昆、題議邊餉又增銀八萬四千三百三十餘兩、今查二十一年止發年例銀二十一萬四千六百餘兩、是原額年例。尚用未盡、則萬曆三年新增銀數、相應裁減、又查薊遼總督顧養謙揭帖、內稱永平先因倭警、添陸兵三千、每名月餉以一兩五錢、歲計當費餉銀五萬四千、乃額外之費、與李廵撫會議漸銷、歲省餉以數萬計、此大臣謀國之忠也、相應通行各邊、以後地方、一時有事、只宜簡練額設兵馬、不許輕易增兵、前件、臣等看得永鎮主客兵馬年例餉銀、除近因倭警加增銀數、委係額外聽督臣酌量漸銷省餉、并以後地方有事、止應簡練額設兵馬、不許輕易增兵外、所據先經閱臣汪道昆新增銀八萬四千三百三十餘兩、費出浮糜、議要裁減、合行督撫官從長查議、具奏定奪、伏乞　聖裁

昌平鎮主兵官軍一萬九千三十九員名。馬騾五千六百三十五匹頭。客兵官軍九千八百三十六員名。馬騾三千一百二匹頭。京運主客兵年例銀一十七萬三千七百九十二兩八錢八分二釐六毫四絲前件、臣查得該鎮主客銀兩、通融支給、未見不足萬曆三年、侍郎汪道昆、題議邊餉、又增銀五萬三千五十餘兩、原屬虗費、今查二十一年、發過主客兵銀一十三萬二百七十餘兩、是原額銀兩。尚用未盡。則萬曆三年、新增、相應裁減、前件、臣等看得昌鎮主客兵馬、年例餉銀、係先經閱臣汪道昆題議酌定、相沿至今所據增銀五萬三千五十餘兩原非舊額、議要裁減合行督撫官會查妥當、具奏定奪、伏乞　聖裁

易州鎮主兵官軍三萬四千六百九十七員名。馬騾四千七百九十一匹頭。客兵調遣不常無定數。京運主客兵年例銀五萬九千兩。前件、臣查得該鎮京運舊止五萬九千兩、今萬曆二十一年、發過銀一十六萬七千九百八十餘兩、比原額多銀一十萬八千九百有奇、葢因倭警召募兵勇、預備料草、閱視簡練、總兵遊擊等官、各帶標營奇兵、往來天津、廩給行粮、月費數千餘兩、撫臣劉東星、題謂軍苦於接應、馬疲干奔走倭未至而民已先病、兵未強而費已不貲誠為確論、自非題議撤回、費又不知幾何、合無通行撫鎮諸臣、今後偵探必確、毋得先事調遣、糜費廩粮、去年多發銀數、今應停止、前件、臣等看得易鎮主兵餉銀、先年俱係民運、止發客兵銀五萬九千兩、萬曆八年、該本部題議將主兵民運銀改解太倉轉發、二十一年、多發銀兩、皆改解轉發之數似非額外、難以停止合行督撫及餉司殫心查覈、務從節縮、其防倭兵馬偵探要確、勿得輕易調遣以滋糜費、事在督撫相應通行查議具奏、伏乞　聖裁

宣府鎮主兵官軍七萬八千九百二十四員名。馬騾駝驢三萬二千九百四匹頭。客兵調遣不常無定數、京運主客兵年例銀三十三萬三千二百二十一兩四錢四分。前件、查得萬曆二十一年、發過主客兵銀一十四萬八千、比舊省銀一十八萬五千二百二十餘兩。臣推其故。以此知款貢之益多因北虜款貢。客兵不行調遣。故年例錢粮。遂至節省過半。該鎮督、撫司道稽察節縮。亦與有力焉。以後年例京運。似應酌量減發。仍乞通行各邊、以後能如宣鎮節省、不次優擢、則各邊督撫、罔不加意樽節、而邊餉不患其不足矣、前件、臣等看得宣府鎮主客兵馬年例、除改撥大同鎮銀三萬四千兩、每年額發銀二十九萬六千兩、又昌鎮改撥銀三千三百二十五兩八分、長蘆山東二運司、轉發銀四萬八千兩、共該銀三十四萬七千三百二十五兩八分、今查二十一年分、自太倉發過上半年年例銀一十四萬八千兩、其下半年年例除扣抵該鎮贓罰還官俸粮等項銀四萬七千九百九十七兩四錢八分六釐外、尚該銀一十五萬一千三百二十七兩五錢九分四釐此因太倉空乏、所積不彀支費、隨查臨德二倉收有粮折銀兩、於二十一年十月內、具題照數動發、差官解運支用、原非該鎮節省所致、合仍行督撫會同管粮衙門、細查的確、酌議停妥、具奏前來、以憑覆請、伏乞　聖裁

大同鎮主兵官軍八萬五千三百一十一員名。馬騾驢三萬五千八百七十匹頭。客兵調遣不常無定數。京運主客兵年例銀四十二萬四千六百三十八兩前件、查得萬曆二十一年、發過三十九萬六千五百九十餘兩、比舊省銀二萬八千四十餘兩、但該鎮與虜切鄰、年例似應照舊、前件、臣等看得大同鎮、每年額發主客兵馬年例銀四十五萬六百三十八兩、原與太倉考所載數目不同、今查二十一年發過太倉銀三十九萬六千五百九十五兩外、扣還原借臨清倉銀五萬兩、共四十四萬六千五百九十五兩、止查扣贓罰事例等項銀四千四十三兩、所省不多、今督臣條議該鎮與虜切鄰、年例似難裁省、但值內帑單匱、合行督撫會同管粮衙門、加意節省、從長酌議停當、具奏前來、以憑覆請、伏乞　聖裁、

山西鎮主兵官軍五萬一千七百四十六員名。馬騾二萬二千六百六十匹頭客兵調遣不常無定數京運主客兵年例銀二十一萬三千三百兩。前件、查得萬曆二十一年、發過主客兵銀一十八萬五千一百八十餘兩、比舊省銀二萬八千二百一十餘兩、又查得郎中劉兌、三年積出附餘還官冒濫屯塩逋欠之類、通計二十餘萬、巳經戶部題請紀錄、合無通行各邊以後管粮郎中、如有實心任事、積餘過多、不特紀錄、仍破格優處、一風示間、而所得多矣、然偏頭等關、係極衝邊鎮、前項年例、似應照舊、前件、臣等看得山西鎮主客兵馬年例、除改撥大同鎮銀七千兩、每年額發銀二十萬六千三百兩、又補河東塩課銀一萬六千兩、共該銀二十二萬二千三百兩、每年查扣贓罰事例還官俸粮等項、多寡不一、今查二十一年、發過太倉銀一十八萬一千一百八十八兩八錢零、及查偏頭等處、委係極衝、年例似應照舊、所據條議各邊要照郎中劉兌、節省紀錄超擢、合應依擬行督撫衙門、并行各鎮管粮等官、加意撙節、以濟時艱、仍聽督撫官會議至日、以憑覆請、伏乞　聖裁、

延綏鎮主兵官軍三萬六千二百三十員名。馬騾二萬六千五百六十七匹頭。客兵調遣不常無定額。京運主客兵年例銀三十六萬七千二百六十五兩三錢一分。前件、查得該鎮萬曆七年、閱視官軍、比原額減二萬七千六百員名、萬曆八年、尚書張學顏題准年例增銀四萬、夫餉所以給軍也。今軍減粮增。於理通乎。又查萬曆二十一年、發銀三十一萬二百一十餘兩比舊省銀五萬七千五十餘兩、未稱不足。則前件年例、似應止照原額、萬曆八年新增、似應裁減、前件、臣等看得延鎮年例錢粮自萬曆十一年以後、歲有定額向無增減、近因西陲多事、議召奇兵三千名、因兵未足數、兩年內召兵月餉、戶七兵三出辦、尚未入額、及查二十一年、發過銀數、比舊省銀五萬七千五十餘兩因內有就彼改解贓罰等銀、扣抵足額、今督臣議要、將新增四萬裁減、合行該鎮督撫衙門、從長會議應否酌量減省。具奏定奪、伏乞　聖裁、

寧夏鎮主兵官軍二萬五千二百九十一員名。家丁二千四百八十二名。馬騾驢一萬三千九百一十九匹頭。客兵調遣不常無定額。京運主客兵年例銀四萬五千兩。前件、查得萬曆二十一年、發過年例銀二萬六千七百餘兩、比額省銀一萬八千三百餘兩、但該鎮年例、數原不多又當哱賊殘破之後、尤宜體恤前項年例。相應照舊前件、臣等看得寧鎮年例錢粮自萬曆七年以來、因款貢裒客益主。定有常額每年亦有改解扣抵銀數、多寡不一以故二十一年發自太倉者止於二萬六千七百餘兩、今該鎮哱逆殘破正宜增兵餉以固元氣、督臣議將前件年例、相應照舊、臣等所見相同、合行該鎮督撫、亟行料理兵餉務使兵強餉足兩無虗冒、酌議具奏定奪、伏乞　聖裁

固原鎮官軍五萬九千八百一十三員名、馬騾二萬九千五百二十七匹頭。京運主客兵年例銀六萬一百三十二兩八錢一分前件、查得萬曆二十一年、發邊年例銀三萬五千八百二十餘兩、比舊省銀二萬四千三百餘兩、但該鎮年例、數原不多、似應照舊、前件、臣等看得固鎮年例錢粮、歲有定額每年俱就彼改解地租牧租商稅課程等銀扣抵外、不足者、請補內帑、如二十一年年例、除扣足額數外、尚剩銀二萬九千三百餘兩、巳於二十二年年例內開銷訖、其二十一年、發過銀三萬五千八百餘兩、因河洮召添軍馬額外加增、固鎮自此比前、巳增三萬五千八百餘兩、今督臣亦謂該鎮年例似應照舊合行該鎮督撫於前項新舊餉內、共圖節省、以充邊費中間如有可省可減者從長會議、具奏定奪、伏乞　聖裁、

甘肅鎮官軍四萬六千九百一員名。馬騾二萬一千六百八十匹頭。京運年例銀五萬一千四百九十七兩八錢一分。前件、查得該鎮年例舊止五萬一千四百餘兩、二十二年、發過銀一十五萬四百三十餘兩比舊多發銀九萬八千九百三十餘兩然該鎮遠在天末、南番北虜、他鎮不同、節年北虜搶番、每每假道該鎮、前項年例、似應酌量減存前件、臣等看得甘鎮錢粮定有歲額向無增減、至萬曆十三年以後、該鎮節議增添軍馬、三次加增餉銀、共計新舊主客銀一十五萬四百三十餘兩、以二十一年發數、比舊額故多發銀九萬八千九百餘兩、今督臣條議、該鎮遠在天末、南番北虜、出沒之地、前項年例、相應酌量減存、合行該鎮督撫、將前項新增舊額餉銀、一一從長會議要見何項冗食當減、冗費當省、務求積弊盡釐、餉無虗冒、仍將應減應存數目、會奏定奪、伏乞　聖裁

天津三衛原額官士旗軍九千三百九十員名。廵捕大馬一百五十匹。本色屯粮料并漕粮八萬二千一百五石六斗六升二合八抄四撮一圭五粟。折色民運并屯粮等銀七千二百九十七兩九錢五分六釐三毫八絲四忽七微三沙三塵九埃。前件、查得天津三衛、原有兵九千三百九十員名、為海防而設、亦有額派粮料、後因各軍坐糜粮料、內簡五千七百赴薊鎮修守、萬曆二十年、因倭警、新募海防兵三千名、月餉人一兩、力士五百名、月餉人一兩五錢、去歲不及一年、費太倉銀五萬九千九百五十餘兩、皆額外之費也。然已募不可遽散、相應將新軍撥補三衛逃亡、給以額餉、力士更番休歇、遇警按籍調取、是亦銷兵省餉之策也、三衛改赴薊鎮官軍。仍應撤回、前件、臣等看得天津三衛、原有額兵額粮、後因坐糜粮餉、以故改赴薊鎮修守、邇因倭警天津地方、復行召募、官兵力士、歲費餉銀數多、今議將前項新募兵士、撥補天津三衛逃亡名數、給以額餉、力士更番休歇、遇警調取、將三衛先年改赴薊鎮官軍五千七百名、仍行撤回、本衛防守、誠得安兵裕國之策、但今倭報未寧、力士應否更番、薊鎮官軍撤回天津、果否便益、仍聽該鎮督撫衙門、從長酌議停妥、另行奏請定奪、伏乞聖裁、

皇明經世文編卷之三百八十九終








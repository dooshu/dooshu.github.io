第九卷


《中兴致治疏　张亮【安庐巡抚】》

奏为圣明御极之初，首讲致治之要，谨布愚悃，以佐中兴。仰乞睿裁，俯采饬行事。

臣亮窃观今天下，祖宗全盛之金瓯今已破损其半，事势极重而难返，人情瓦解而难收。臣子之谊，一死不足自赎；幸而皇上登极，人心帖然；此祖宗生灵之大幸也。惟是世局等于草昧，治理须费更张，而更张之要有四：一曰明亲长之义，一曰慎赏罚之权，一曰清贿赂之源，一曰杜门户之见。而致治之事毕矣。

何谓明亲长之义？臣事君，犹子视父，人人亲其亲长，其长而天下平。盖此二字，宇宙之大纲维也。自「夺情」之说起，而人遂视忠孝为甚轻，子悖其父，臣叛其君，但求一时之幸免，甘作万世之戮民，则大义不明故也。尧舜之道，不外孝弟悌，而可漫视乎？当讲者一。

何谓慎赏罚之权？功必赏、罪必罚，此帝王磨励之大机权也。自襄阳陷后，尝事者犹被身后之荫典，人遂视失城为甚轻，或壶浆以迎，或先期而去，付封疆于一掷，兾法网之可逃，则国宪不公故也。罚既不当，则赏亦不明。朝廷一事，动垂信史，而可任意低昂乎？当讲者二。

何谓清贿赂之源？文武两途，若慎衡才谕功，则自官与人当。先帝朝非不严此禁也，无奈陋习已久，牢不可破，或以情面收，或以钻营入，则皆贿赂之径也。得官既已不清，居官必至营利，岂肯从国家起见乎？当讲者三。

何谓杜门户之见？人臣致身事主，即宜一德相孚；乃至党与一分，肝肠遂别。先帝朝为此二字，生却多少排挤，费却多少议论？但顾各人之朋比，不顾主上之忧勤，究至口肆剑戟，胸怀鸩毒，不争胜不已，又岂肯从国家起见乎？当讲者四。

今圣明在御，众正在朝，计无不寅恭端直，以为中兴辅。而臣犹鳃鳃过虑者，犬马之私，舍是无以为献耳。倘蒙皇上采择而饬行之，不立收拨乱反正之治者，臣不之信也。

《请行徵辟疏　史可法【大学士】》

题为抚理残疆，急须能吏，请行征辟之法，以通铨选之穷事。

国家设四藩于江北，非为江左偏安计也。欲定立报根基，养成气力，北则为恢复神京之计，南则为澄清关、陕之图，一举而遂归全盛耳。圣明在上，忠义在人。君父之讐耻特深，海宇之群心竞奋。在师武臣，无不以灭贼复讐为念者，乘时大举，扫荡可期。特所虑者，兵戈扰攘之中，不复有百姓耳；无百姓，何利于有疆土？故择吏不缓于择将，救时必先于救民。所谓得一贤守，如得胜兵万人；得一贤令，如得胜兵三千人，正今日之谓也。然而守令难言矣！

北都未陷，求牧方殷。非不有破格之升迁，从未收得人之实效。盖地有难易，缺有炎冷，无所不用其营避；而兵荒残破之地，卒举而授之庸人。况今日已陷之残疆，另图恢复，保民御寇，万万苦难，此岂白面书生所能胜任？目今人才告乏，资格为拘，东南缺员正自不少，安能复填西北之缺？则铨选法穷，不得不改为征辟。往时保举，多系慕膻，故捷足蝇营，真才裹足。今西北则危地也，危则人人思避，而真从君父起念，誓图除凶雪耻、垂名千载者，乃始投袂而相从，请缨而奋起。

臣以为宜仿保举之法，通行省直抚按司道，及在京九卿科道官，果有才胆过人、堪拯危乱者，不拘资格，各举一人，起送到京；资以途费，赴臣军前效用，酌补守令员缺。二年考满，平升善地；三年考选，优擢京曹，用示酬劝。如各官避嫌不举，即听该科指参，重行罚治。其有怀才思售、赴臣军前者，验系真才，一体录用。再如江北、山东、河南一带，有能保护一方、为民推服者，即在桑梓之邦，亦可权宜径用。总求天恩破格，假臣便宜，决不敢滥用匪人，自误进取。闻逆贼所至，常带多人；得一州，即设一州官，得一县，即设一县令。小人不识顺逆，为所用者恒多。况际国运重新，贼运垂尽，则必有桓桓赤心之士，辐辏而冀中兴，臣拭目望之矣。

《三大弊政疏　祁彪佳【浙直安抚】》

为新政要在明刑，持平贵有专责，谨陈三大弊政。伏乞明旨禁革以收拾人心，光昭盛治事。

伏惟皇上以垂统而兼创业，凡典章法度，有宜因，亦有宜革者；要必翻然更始，使海内翕然快服，乃足以收拾人心。

向来缙绅愁惨，小民毒痛，道路侧目，群情解体者，其弊政有三：曰诏狱，曰缉事，曰廷杖。臣请备言之。

先是洪武初年，官民有犯，或全收繋锦衣卫，用事者因以非法淩虐。高皇帝乃于十三年焚其刑具，以繋囚送刑部审理，是祖训原无诏狱也。后乃以锻鍊为功，以罗织为事，虽曰朝廷之爪牙，实为权奸之鹰狗。口词从逼勒而来，罪案听指授而定。即举朝莫不知其枉，而法司无敢雪其冤。酷惨等于来、周，平反从无徐、杜，此诏狱之大弊也。

洪武十年，改仪銮司为锦衣卫，专直驾侍卫等事，未尝闻其辑事也。迨后东厂设立，始有告密之端，用银而打事件，得贿而鬻刑章，无籍者多倚籍以投充，有罪者反交通以幸免；飞诬多及善良，赤棍立致巨万，招承多出于吊拷，怨愤充塞于京畿。欲绝苞苴，而苞苴托之愈盛；欲清奸究，而奸宄因之益多。此辑事之大弊也。

若夫刑不加于士夫，原祖宗忠厚立国之本；及乎逆瑾用事，始有去衣受杖者。刑章不归于司败，扑责多及于直臣，本无可杀之罪，乃加必死之刑。当其血溅玉阶，肉飞金陛，班行削色，气短神摇；即恤录随颁，已魂惊骨削矣。见朝廷徒受愎谏之名，天下反归忠直之誉，此廷杖之大弊也。

臣读《周礼》以三典归之司寇，《虞书》以明允敕之皋陶，固知帝王明刑，原为急务。祖宗朝以戢暴付法司，以诘奸责五城，原职有专官，官有专人。我皇上如天之仁，如神之智，深思治乱之原，亟图变通之要，方且以钦恤广皇仁，以腹心待臣庶。三者弊政，乞涣颁明诏永行禁革。海内闻之，有不易虑皈心、仰颂新朝第一美政者，臣不信也。

《感时触事疏　【松江】林有麟【原任龙安知府】》

为微臣感时触事，饮血痛心，敬抒一得之蒭荛，用作孤忠之葵藿，仰祈圣明鉴纳，以佐新猷事。

臣繇官生，九载郎官，两年郡守。向以忧劳成疾，药里馀生，自甘隐退，何敢妄言。但报国心长，忧时念切，未尝一日忘君父也。

臣闻之，天下未乱，必有将乱之形。急之则有卤莽灭裂之患，汉景帝之七国是也。当其时，若张殴、窦婴则不用，而晁错则用之，故后世病其太过。天下已乱，必有拨乱之机。缓之则有犹夷涣散之虞，宋高宗之南渡是也。当其时，若汪伯彦、黄潜善则用之，而李纲、宗泽则不用，故后世病其不及。繇此言之，有事而因循，与无事而造衅，其祸一也。

我国家自二祖列宗以来，其功德则肇造区夏，日月重光，神禹之洪蒙再辟也。其法纪，则周详综核，本道因情，商周之骏发醇明也。其流泽在人，则格皇天，被后土，远及夷裔，沦肌浃髓，跨汉唐而杰出也。而以祖宗三百年之培养，与先帝十七载之忧勤，一旦小丑凭陵，称兵犯阙，不三日而燕京失守，庙社震惊，为古今未有之奇惨。幸而天佑圣明，陛下以亲枝继统；众正弹冠，郡贤奋袂，同怀公愤，共举义旗，于以雪耻除凶，可拭目而待也。某幺么小臣，无官守言责之寄，区区之心，所以不能已于言者。窃谓今日之事，非冒一日之虚名，可以毕忠荩；非守向来之成例，可以饰太平。遵祖制，则当原其立法之意；革弊政，则当推其致乱之繇。同心戮力，而勿徒以颂祷为爱君；卧薪尝胆，而勿徒以咀詈为愤激；则中兴之业在反掌间耳。不揣愚陋，谬陈八事，以备圣明采择。

一曰明大义。臣闻《春秋》之义，弑君不讨贼者，则不书「葬」。夫葬，大事也。天子七月，诸侯五月，先王之定制也。不书「葬」者，岂曰贼在而徐徐云尔乎？夫亦谓五月、七月，而为时亦已久矣善解经。至此而不得贼，则吾君有暴露之忧，而为之臣子者痛心饮恨，将有不胜其戚者矣。

我皇上自闻变以来，宫殿不修，嫔御不进，诏诰所传，一一皆以报仇雪耻为念。而中外嘻嘻，不曰中兴已兆，则曰逆寇自歼。斯言也，在先帝时，岂不习闻之、习见之，而无如美言不可以卫国，恶言不可以当兵。祸乱既成，举朝无措；今又不乘人心共愤之日早作夜思，以求荡平之举，而徒以二十七日之衰绖，毕先帝升遐之一案；独不思九庙被焚，梓宫在北，奉安何日，瞻礼何人！兴言及此，曷以为情？昔汉高为义帝发丧，三军缟素，而天下动心；宋高南幸杨州，而士卒解体。臣以为皇上今日，非深居高拱之时，而枕戈卧鼓之日也。苟能略去繁仪，躬亲靺鞈，视师江淮，拊循军士；即位之后，一切朝贺暂皆停止，以明不忘寇仇之义，则虽有骄兵悍将，亦感愤激发于忠义之中。从此人心固结，他患不生，而一意以图贼，则讦谟庙算可因时而定也。惟陛下留意焉。

一曰振纪纲。臣闻人主立乎兆民之上，发号施令，而天下俯首听从者，恃有纪纲而已。纪纲不肃，则治者日趋于乱，况已乱而可复治乎？唐宪宗时，李佑以夏绥节度使进马百五十匹，温造请论如法。佑谓人曰：『吾夜半入蔡州城，未尝心动，今胆落于温御史矣。』繇此言之，一臣秉法，而可使强藩竦息；况于勉勉我王，纲纪四方者乎？议者每以宽洪大度藉口于培养元气之说，而不知闒茸不可谓之宽洪，振作不可谓之操切。譬如五谷所以养生，药石所以疗病，各有所宜；今以五谷疗病，则何异于金石养生者乎！间者京都失事，守正死节者，陛下固已有询访优恤之条；从逆诸臣，亦既有分别议罪之旨矣，而臣恐纪纲未必能振也。何者？在廷之臣，所喜则誉之庇之，所恶则毁之抑之。犹是死节也，而出于同声相附之人、出于科甲高膴之列，则相与为赞扬，不则共造为疑案；甚至四、五月之间，犹䩄颜食息于长安者，皆诬以为死难矣。犹是降贼也，而非其门生故吏、非其合类同郡，则相与为吐骂，不则曲为之解饰；甚至已降之人，亦随声附和，以自解于大逆者矣。如此，则必有以忠而蒙蔽、以罪而幸免者，必至之势也。苟非洞烛其弊，几何不贤奸倒置乎？而其馀屈身受辱者，臣亦以为有辨。五品以下闲散庶僚，惟均沐天恩，然责任或轻，犹可末减。五品以上，甚而台阁大臣，受恩既深，责任亦重；平时既不能赤心为国，酿成大祸又不能辞宠避荣，先几去位，碎骨粉身。未堪塞责，而偷生向贼，俯伏甘刑，独不思朝廷一番奏捷，即有一番恩典，煌煌异数，受之不疑；至于国有大变，则身不与焉，可谓恻隐羞恶澌灭无存矣。昔唐肃宗平贼，以六等定罪；李纲辅宋，以为宜仿而行之。今皇上之圣远过于肃宗，而诸臣之贤恐未必逾于李纲也。姑息之政，惟陛下戒之。

一曰信赏罚。夫赏罚之不信，非必朝三而暮四，旦令而夕改也。上之所令如此，而赏罚非其所令；下之所行如彼，而赏罚不当其所行，则人莫知所适从矣。今国家建官设吏，本期之以忠贞，而下皆以欺罔；本期之以廉洁，而下皆以贪污；本期之以公溥，而下皆以朋比；本期之以寅恭，而下皆以媢嫉；本期之以尽力，而下皆以规避；本期之以执法，而下皆以情面。凡此者，皆法之所当诛窜而褫斥之者也；其不如是者，则所当迁擢而大用之者也。今也不然，法令所施，仅行于疏贱之辈；政刑所及，必在于孤立之人。高材者非贿不进，忠良者非党不迁。间有一二赏罚，足以快人心而当天意者，既而察之，则曰某某之获戾，以某贿之不至也；某某之骤迁，以某官之引用也；某某之被劾，以某宦之金多而党固，用是以彼代之也。甚者则曰如某去，则有一人焉必代之矣，已而果然；如某进，则有一人焉必得罪矣，已而又果然【谁敢言及此】。如是则赏非劝贤也，乃赏贿赂与党援而已；罚非惩罪也，乃罚其不善贿赂与党援者而已。是故市井狙侩，可以通公卿之线索；山林伪隐，得以操仕宦之升沉；而徒下诏曰『有功者赏，有罪者罚』，人孰从而信之？臣见上智者遯而岩穴，中材者将柱寻而直尺矣。其谁与为治哉？臣愿皇上毅然丕震，总览乾纲。如其有功，虽贱必赏，通侯不为吝；如其有罪，虽贵必诛，频笑不为轻。古来忧勤之主，每有闻见，必手志其人，合以他事而稽考之。故用人必悉其始终，听言不摇于众论，下不敢欺，而功罪得其实也。惟陛下效法而举行之。

一曰厚民生。夫民力之疲弊，至于今日极矣。当此疆场多垒，司马不得不征兵，司农不得不征饷，征饷而无出，不得不问之民间。于是议加派，议扣抽，议借支，议预征，种种搜括之令下，而头会箕敛之吏朝暮叫嚣于村落；桁杨缧绁之众，血肉狼籍于公庭。然而尽入公家，犹可言也。其如奸胥猾吏，开一利孔，即生一弊端，或移东影西，或借甲补乙，或指完为欠，或庇欠为完；万绪千头，莫可穷诘。公帑未足，而私囊先饱矣；军前未解，而吏腹先肥矣；上止于一，而下得其二矣。甚至宽租减额之诏藏之高阁，征此如初，敲朴不改，直至诛求已足，然后使小民知之，则所纳之数已满额，而无如之何矣。赤子无如，将谓朝廷徒敛我百姓耳。而其实奸吏所为，郡县不知【说得是】；郡县所为，抚按不知；抚按所为，该部与皇上不知也。上下相蒙，听小民之嗷嗷无诉，此其故皆起于利源一开，贪者遂藉以为生发之端。

今皇上新登大宝，首宽税额，且以军国多费，未能蠲免为念。仰见皇上爱人之心，而臣窃有忧者。向来言利纷纷，亦非得已，惟但求所以取之之道，不求所以用之之术耳。而不知用之当，虽百万而不为侈；用之不当，虽丝毫皆小民之命也。臣察得辽饷一项，国初原额不过十三万有奇，至万历末年而五十馀万矣；嘉靖之初，边饷不过六百余万，至万历末年而四千馀万矣！则饷之数且十倍于前从【来谈兵饷，无明快若此者】，而况自此之后有增而无减乎！辽兵原额几十万人，至万历末年止八万有奇矣；边兵原额四十万人，至万历末年止十二万矣。则兵之数且递减于前，而况在籍之伍未必皆实乎！

夫国初之取于民者少，而武备日强，府库日盈，盖因财无虚用，士无虚伍。养一兵，必投石而超距；养一将，必致胜而克敌。而又屯盐兼举，钱钞通行，故不加赋而用足。今也不然，日以无饷为忧，而饷至则文武共其利；日以无兵为急，而兵增则小民受其害。故太祖以江南之赋，而遇荒即蠲，遇灾即减，取天下而有馀。先帝以天下之赋，而遇寇即增，遇警即借，守京城而不足。今大变甫更，中兴伊始，譬诸富人之家，中遭衰落，则必父子经营，夫妇耕织，以求所以致富之道。若复轻衣缓带，取目前所存之产，募人佃而食之，而朘其僮仆以为养，则坐而稿矣。伏愿皇上自今以始，计臣必得其人，而勿若老胥之掌算；费用必稽其实，而勿狥会计之虚文。而又讲求盐政钱法诸事，尽心力而为之，则民间赋税自不必增。聚敛之端不开，影射之途自塞。于是而有私立名目虐取于民者，必诛无赦，则民生裕而国用亦足矣。

至于即位之初，必蠲旧逋，所以收人心而普新泽也。皇上监国令旨，赦至崇祯十二年。然十二年以前，纵或在部有未完之额，而小民实无分毫之欠。至捧读登极赦诏，竟不及蠲逋一窾，将何以沛皇仁乎？伏乞皇上敕下阁部，特旨施行，将崇祯十五年以前逋欠尽行蠲免。庶小民间有未纳者，得以沐浴洪恩，而人心欢悦，为民即所以为国也。

一曰核名实。朝廷之所患于臣下者有二：

曰意见不破而公忠之谊衰也。庙堂之上，玄黄互争，水火交战，或前夷而后跖，或朝东而暮西。明藉朝廷之威福，暗操黜陟之机权，使天下之仕者，不入于此，必入于彼。其始也，初心未昧，识见犹真；其既也，我之底里尽为把持，我之线索尽为提携；死生荣辱惟诸人之是视，而我亦且昏迷而不觉，但见其助我者为君子，攻我者为小人耳。即有一二独醒之士，思欲矫然特立，无如天下皆党【为声气解嘲】，则不若姑就其名之善者而从之。迢于一入其中，而矫然独立之意亦潜消默化于富贵利禄之场矣。此天下之所以无实效也。曰资格不破而功名之路塞也。盗跖而科目，则必曰此圣人而行权；伯夷而他进，则必曰此妄人而矫子。至千万不得已，而语言笑貌之间，犹必致其分别之意，而后已焉。呜呼！如是而望其兼收并包、集思广益以成天下之事，岂可得哉？此庙堂之所以无真才也。

然是二者，先帝尝力求所以破之之道，而卒不可破者，臣以为未尝核名实也。名实不核，则朴诚者以无能见讥，浮夸者以英华受赏，奔竞者舍职业而猎声名，质直者守官箴而蒙讪笑。是故言之则洋洋盈耳，而考其居官，在内者何尝有裨于国计，在外者何尝有益于民生？伏愿自今以往，令秉政者以人而从法，勿骫法以从人；考功者，因官以论人，勿因人而考职。如掌铨衡，则观其在任以来，廉能之士所进几何，贪墨之吏所退几何：进皆贤，退皆不肖，则君子也，不则小人而已。掌会计，则观其出入之数，损益几何，冗滥之费节省者几何，隐匿之利弊搜剔者几何：有可以纾国用、裕民生，则君子也，不则小人而已。掌军旅，则观其阃外之人所任者何将，所任之将建立者何功；帷幄之事，调度者何等，疲弱之伍，拣练者何方：有可以疆声势、壮军威，则君子也，不则小人而已。台省之臣，则观其所举用之而有效者何人，观其所劾去之而有效者何人；所言之事，见诸议论而可行、行诸天下而有验者几何，事有不用其言而败坏偾功者几何：事其裨益多而不中者少，则君子也，不则小人而已。抚按则观其所辖之吏，果奉法惟谨而苛政不行乎？所辖之地，果盗贼不逞而战守有资乎，果民生不匮而凶荒有备乎？纠弹所及，果勿以奥援从宽，不以下僚塞责乎？巡历所经，果询访遍于民隐，刑狱不虞淫滥乎？能如是，则君子也，不则小人而已。此数者皆陛下之所得而留意者也。

数者不失其人，则内而六曹，外而守令，莫不得其实而进退之。彼叫嚣狂躁之徒，将事于奔竞，则煽动不灵；将事于贿赂，则投金无术。见朝廷之上，执一法以绳天下，则不如退而修职业，可以膺显荣而被光宠，何患于意见资格之不破哉！

一曰议战守。臣观宋室之衰也，曰议论多而成功少，军容盛而武备衰。当今之世，非独成功无闻也，议论不可得矣；非独武备废弛也，军容不可问矣。嗟嗟！何为而至此极乎？

今者皇上践祚维新，四海人心愤激，正励兵秣马以求大有为于天下之时，而卒伍空虚，兵威不振。臣以为轻战无谋固非计，置兵不言亦非策也。今日之势，惟渡河则可以守淮；渡淮则可以守江；扼襄、邓则可以制上流，复青、齐则可以连西北。其势或有未及，则因天下之义兵，谕朝廷之德意。宋以张所传亮经制河北，有能全一县，复一郡者，授以崇衔，使自为守，不惟绝其从敌之心，又可资其御敌之力，使朝廷永无北顾之忧，而专修战守之事，在今日可访而行之者也。至于沿江一带，祖制守备非不甚严。臣察江防所载，八营所掌，大小战船三百七十余艘，水兵五千余人，而临江各府州县巡船哨船、工兵民壮不与焉，京兵又不与焉，使戮力同心，寔意训练，以江南之财养江南之兵，何患不刻期奏效哉？而无如在朝者以乘机进爵为先，在野者以及时行贿为急，上下泄泄，漠不相关，而强将悍兵得以肆行劫掠，所过骚然。至于报俘不实，杀难民以为功；纪律不严，比贼兵而尤甚，而民不堪其祸矣。

然臣窃谓今日之事，惟在陛下力行而已。按籍而稽，兵额具在，可核之使实也；按图而行，墩台具存，可修之使复也。税征于夏，粮征于秋，苟无侵渔，可用之使有方也。盗贼之内，亦有英雄；卒伍之中岂无韩、岳，可拔之使得以有为也。兵伍寔，墩台修，粮饷足，将帅得，则人用命矣。用命，则虽有骄兵悍将，知强梁之足以祸其身，而敛其炰烋之气，皆为藩翰之资。以此杀贼，何敌不摧？以此图功，何功不克？

而臣𫚗有说焉，则将权不可不一也。古来将相并称，文武一辙，故汉有萧、曹，唐有裴、郭，宋有韩、范，功名彪炳，耿耿不磨。自我朝而判然天壤，总兵之上，有抚臣以临之，有督臣以制之，枢臣以总之。故临敌而幸胜，则谓调度有方，而文臣先受赏；一或挫衄，则谓有违节制，而阃外先被谴。胜败不明，功罪异议；行金走贿，势不容己。不知此项金钱非从天降，势必问之行间。于是将之所需，皆剥于兵；兵之所需，皆掠于民。兵将二心，安望其有成效乎？自今命将，必得其人，既得其人，则军前之事一以委之；功罪令其自报，赏罚亦其自膺，庶无掣肘之虞矣。

爵赏不可不重也。国家高官厚禄，胙土分茅，与刀踞斧钺异事而同道也。刑数用，则有罪者不威；赏数用，则有功者不劝。是以施之当，则投醪易以感恩；失其当，虽九锡皆能误国。今者皇上即位以来，文武诸臣定策之外，未尝破一贼、复一城，而宠异之典曾不以为吝者，固将以鼓舞天下之忠良。然臣不虞其滥，而虞其名实之未称也；不虞于目前，而虞于后来之无可加也；且虞于同功而异赏，异功而同赏也。昔奉天之难，陆贽以一员外告身而犹力争之，诚虑其后耳。臣愿为陛下进焉，侦探不可不讲也。自贼势倡狂以来，十有馀年，督师、制抚而下，不啻屡更矣；秦、蜀、豫、楚之地，蹂躏非一日矣。试问贼之左右奔突，有能得其实者乎？聚散去来，有能知其地者乎？饥饱劳佚，有能知其时者乎？其亲任左右，号令约束，有能知其大略者乎？此之不知，而今日曰剿，明日曰抚，名将之用兵果如是哉？然其所以不能者，亦将贫而难用其下也。臣以为与其养寇十年，废金钱而滋荼毒，不若用财巨万，养侦探而佐兵机。况于侦探不明，风隺易动，乱民乘势，意外可虞。惟皇上采而行之。

一曰任贤才。臣闻之，古人有言，珠玉宝货，无足而自至者，人主之所好也；名姬骏马，不召而自来者，上志之所存也。使移此以好士，则天下之士至矣。皇上秉恭俭之资，执谦安之度，天下之士，孰不愿输忠诚、效死力以自奋于功名？而臣以为士之有志于天下者，非徒以升斗自润也，非徒以美观炫俗也，其意亦欲赞襄盛治，扫荡狂氛，声称垂于无穷，福德流于终古耳。

而天下之事，言之甚易，为之甚难，成功甚迟，蒙谤甚速。是以任事之人，退避而远谗；矫饰之流，安居而享令闻。臣未暇远举也，当太祖之时，先臣刘基以管葛之智，参帷幄之谋，忠猷奇计，三尺童子皆知之；而胡惟庸之谮，则至于死后而始明。土木之变，于谦以累卵之时，定磐石之计，卒摧强虏，再造山河；而石亨之谮，则至于死杀身而后已。正德间，宸濠肆逆，王守仁以去任之臣，闻变复归，奋不顾身，扬兵讨贼，骈首就擒，功成不有；而逆瑾之馀灰又从而媒孽之，封赏之恩几不克保。此三臣者，皆功在社稷，勋著麐台，而赤心任事，咸被流言。其后当皇祖初年，张居正受顾命，辅少主，振纲肃纪，百度维新，推其用心，亦可谓矢志不挠矣；而综核太过，虚誉不行，众忌所归，被祸尤惨。于是在位者皆以养望为名高，居官者皆以职守为传舍，悠悠怠忽，以至于今。苟有为核实之论，持考成之说者，则以为狂悖而无知，违时而自用，小任事则小谤，大任事则大谤，此贤才之所以落落也。

臣愿皇上严浮论之诛，而宽任事之罪。有能体公忠直亮之节、勇往直前，以不合时宜为己任者，则奖而用之；勿惑于群言，勿摇于众论，维持而调护之，以终其用。而贤才之进，则又非特科目荐举之类可以尽其途也，必周谘详访。如恐不及，略其繁文以收实用。如汉高之见郦生，如光武之接马援，袒衣跣足，而人在其范围之中，则诚陛下今日事也。我太祖问天下大儒为谁，或对以宋廉，曰：「以我所闻，不如青田刘基。」遂遣使聘之，于此见圣主留意于人才，如此其至也，岂非近而可法者乎？

一曰端教化。臣闻之，一岁之计，莫如树谷；百年之计，莫如树人。故有田而不耕，则不可以得粟；有士而不养，则不可以得贤。今之卿大夫，昔日之士也；今日之士，将来之卿大夫也。处为名士，出为名臣，可不思所以成全而诱掖之者乎？今士风亦少衰矣，出入公门者谓之识务，趋承官吏者谓之长才。是以官初莅任，而德政之文已充拣矣；瓜期未及，而保留之呈已遍投矣；四牡未行，而生祠之建已犯禁而不顾矣。无官不留，无祠不建，廉贪不问，泾渭无分；甚且呼引朋类，颠倒是非，四维不张，虚夸是务。如此居官，臣安能必其廉介；如此立朝，臣安能保其清忠！

然臣窃以为士习之衰，繇于教化之不明。其所谓教化者，非师儒之官未备也，非庠序之制有遗也，非正心诚意之学未讲，而非圣之书得以乱其道也。上以此取人，则下以为法式矣。前者以之得失，则后者以为劝惩矣。故欲教化之明，莫如责成考试官严杜夤缘之路【根本之谈】，肃清进取之门。进取既公，则士皆知有守；进取既严，则士皆知有法。进取不以声名，则士敦于学；进取不以浮竞，则士修于家。朝廷之上，煌煌然冠裳而佩玉者，罔非正人。而士舍忠孝廉节之外，无以自贽于公卿大夫，则精神专一，用志不分，以求所为圣贤之道，亦安往而不得其正乎！不然，虽董之以师儒，束之以庠序，谆谆以诚正之学，朝论而歹议之，有厌恶而思去矣。

臣识趣卑浅，闻见不宏，不当妄有所陈，自甘罪戾。但世受国恩，涓涘未报，当此大变，切齿痛心。又念国家乱离甫定，譬犹大病之馀，倍宜简束，一或懈弛，差误不少。故敢布其愚诚，仰干天听，不胜恐惧战栗之至。臣衰病不能蒲伏阙下，谨遣义男林恩赉捧冒昧以闻。

奉圣旨：「这所奏，透快详切。即着该衙门饬行。」

《专图雪耻疏　李模【国子监典籍】》

奏为臣谊贵在立志，国体首当正辞，祈敕文武在事诸臣专图雪耻事。

切见臣义久晦，臣职久荒，文惟以宠利为心，武不以干掫为念，致祸烈宗社，毒播中原。凡属班联，并难卸罪，不谓越在南国便可幸功也。恭逢皇上聪明特亶，宗社有托，方当羣臣笺请，蒙特谕忠孝为本，大仇未报，一言痛激，天地动容。觐光臣庶，咸庆得君而事，以复先帝之仇，即以上以复二祖列宗之仇。

夫今日之大复仇，非仅仅克复神京，告慰陵庙，遂可饮至策勋而已。即生爼逆闯之颈，献俘阙廷，列其滔天罪恶，尽夷丑类，犹未足雪先帝在天之深痛也。言念及此，今目诸臣能刻刻自认先帝之罪，臣方能纪常勒卣，蔚为皇上之功臣。而果能用志不分，一意讨贼否？日者广庭之争，几成閧巿，诸臣拊心自问，同仇方急，何暇隙𨷖？传闻远近，不免开轻视朝廷之意。夫朝廷所以总揽权纲、整肃海内者，恃有法耳。若诏旨之布，意也而法寓焉。当日拥立之事，皇上不以得位为利，诸臣何敢以定策为名？而甚至轻加镇将，臣切以于义未安。皇上正位镐丰，诞膺新命，乃二祖列宗之所凭依，将以大复仇而光前烈，非若寻常推戴可以言功也。即在镇将事先帝，未闻效桑榆之收；事皇上，未闻彰汗马之绩；案其罪亦庇戴罪之科，而予之定策，其何敢安？傥谓劝进有章，足当夹辅，抑以勖勉敌忾，无嫌溢称，然而名实之辨，何容假焉？

夫建武之邓禹，犹惭任事无功；唐肃之郭子仪，尚自诣阙请贬。诸镇果负血性，必有以处此。臣故愿皇上勅谕文武诸大臣，立志以倡率中外，力图赎罪，勿但炫功。必大慰先帝殉国之灵，庶堪膺皇上延世之赏。如今日无功而洊膺勋爵者，君恩虽渥，尚宜各本至诚，再四辞免，以明臣谊，则愤耻之心自加真恳，忠勇之气自加奋盈，竞淩之习从此潜消，骄侈之萌从此永杜。至丝纶有体，勿因大僚而过繁；拜下宜严，勿因泰交而稍越；繁缨可惜，勿因近侍而稍宽。明主必防其渐，然后纲维不堕，而威福日隆也。

《破格用人疏　张亮【安庐巡抚】》

为复讐义不容缓，举事例不必拘，请开破格之门，大鼓率土之气事。

照得闯罪滔天，神人共愤；先帝抑郁之憾当洗，祖宗痛伤之耻当雪。

说者谓龙飞伊始，次第渐行。而臣谓布告之檄，有不容顷刻待者。贼之初起也，假仁义之名以笼络人心。今燕都陷后，勒人货财，掳人妻女，依然强盗行径，人皆切齿恨之，可乘之机一也。人之从贼也，将偷狗彘之生以靦颜富贵，既而拘繋狱中，身膏贼刃；此风一传，人兢名节，可乘之机二也。先帝仁明，遭此惨祸，凡有血气，共切悲伤；一倡复仇，人争攘臂，可乘之机三也。吴三桂率辽人两战两捷，贼锐既挫，我锐可鼓。传檄各省大张义旗，富者出饷，勇者出力，事平之日以爵酬功，可乘之机四也。

天下事，一坏于营身家之人，再坏于全躯保妻子之念。以故亲上死长之道，仅存几希。皇上赫然中兴，则必有豪杰之士应运而起，如周之宣王，汉之光武，定有人焉佐之。伏乞皇上大沛纶音，广收草泽，若其智勇兼足，勿以格例为拘。或以一介而跻卿相之班，或以行伍而登大将之席，而又悬世爵之赏、茅土之分以劝之，未可谓终无人也。

臣西鄙人也，两任边道，三捣虏巢；虽无弧矢之长，而颇知兵家之事。自闻国难以来，臣一腔愤怒，无所发抒。皇上诚假臣以讨贼之权，使臣得召募义勇，歃血复讐，繋逆闯之颈而献之阙下，复全盛之金瓯，洗九庙之痛憾，臣即死有馀荣矣。伏乞皇上早蕳官代臣巡抚安庆，俾臣得一意办贼，视贼所向，臣必灭此而后朝食，非徒托之空言也。

《沥明臣职事疏　刘孔昭【诚意伯】》

为备陈任事之状，以沥明臣职事。

本月二十三日，臣侍朝毕，面纠张慎言，荐举吴甡，及议用伪命各官，为欺君误国。此关系国是之大，不得不力争之。时台臣有言，『先帝裁文操江，归并武操江，今亦未见作何事业』等语，臣所言，本以滥举罪臣，怀忧社稷，而台臣似谓先帝误用臣者。臣寔不才，奉职无状，何敢谓言者之兆？然江防艰苦，臣早为先帝言之矣。专寄之权，臣不胜任，则有《历恳求免与再详词讼贤否疏》；官制未详，军糈不足，则有《定经制、清增饷疏》；武备不修，营官不职，则有《陈营弊、议更籍疏》；兵饷侵那挪，防江疏误，则有《立考成、责分讯疏》，以及廵饬讲求，力抒愚悃。凡经章奏，具奉明纶。容臣将原疏一一缮写，进呈御览。

夫以千有馀里之长江，而武操见军，通计选锋常伍仅七千馀人；两年不给盐菜，半载不与月粮。而文操见兵不满三千，叫嚣淩玩，不知纪律。至如船敝而缺，器钝而少，饷压欠而人无固志，徒以臣任劳茹苦，不私一身之寸衷，日与官兵敷陈忠义，月来始得头绪。此臣夙夜自凛，而亦南中诸臣与各营官兵所共怜，而可以共质者也。

天命维新，奉有共主。臣自恭迎庆贺而外，无日不力疾江干，所以效忠皇上，以仰报君国。及见枢臣有以第二枢务一疏，借署筹江，臣等江上有兵有饷，有共事之人，庶几可恃无恐。就中措置之详，臣正在补牍以期万全，臣敢复言任事之苦。今如罪臣咎臣无所不可，但不当以裁文并武遽为先帝之过。先帝任用文臣，优礼隆恩，推心置腹，疏臣、小臣、罪臣、废臣未尝不济济政府，或任枢密，或寄节钺；而庙社骤倾，肝肠携贰，岂尽武臣事邪？且今之武臣，节镇而下号称『偾师辱国』者，又何一不自文臣用之也？

臣为国老臣，不敢以武臣自限，诸臣亦不当以武臣目臣。况国势至今日，犹以『文武』两字横分畛域，借题饬非，堕军实而长寇讐，臣切悲之。故不辞烦渎，并为规忠如此，统乞圣明裁鉴施行。








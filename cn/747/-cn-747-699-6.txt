○赐刘沔诏意

缘卿二年在外，城府久虚，今残虏未平，南北皆有戎事，欲令卿却归本镇，应接两隅。行营诸军，未知所会，闻王逢颇有武用，卿所素知，今已追赴太原，欲令充本道行营都知兵马使。又缘例偏裨日近，官秩尚卑，指挥诸军，未即宜称。今缘石雄、王宰，皆欲进兵，得卿一军齐入，足分贼势。卿宜审自筹度，归本镇後，在朝及侧近武臣，谁人堪付行营兵事，宜密状具一两人进来。如卿离行营後，兵力事势，深入未得，亦须审具事实闻奏，不要隐情。今取决於卿，切在审详。


○脩築緊要城堡疏

題為脩築緊要城堡以弭虜患事、據分守西寧道右秦政張璽呈蒙臣案驗依蒙行據監牧鎮番倉秦州判官甘宗道呈稱公同鎮番衛掌印指揮何淮等親詣本衛大城周圍閱視、查得西城一面沙壅、并將應該添築等事、議估開報前來、又據監收凉州廣儲倉秦州判官袁澍呈稱凉州柔遠驛懷安驛靖邊驛三堡、俱各不堪、先年屢議脩理、因循未舉、查係番虜交馳之地、萬一失守、貽患匪輕、相應併議等因、具呈到臣、為照本鎮地方斗絕羌胡之中。孤懸河湟之外。度勢審時。較之沿邊諸鎮。獨為難守。而經制長策。大要亦不出于趙充國留兵屯田。部曲相保。塹壘木樵。挍聯不絕之數言。葢以靜制動。以逸待勞。以坐收成算。而區區攻戰之末不與焉。臣以駑劣、以今歲七月之初、始至鎮城、深惟積穀重農第一要務、故亟將屯田事宜、議擬題請、其次則繕城郭、起塢堠、謹烽燧、良不容緩、乃備行守巡兵備四道、將槩鎮城堡墩臺通行查處、昨因八月九月農工告畢、巳將甘州張欽等堡應添置者、次第添置、應修餙者、次第修餙、事涉瑣細、不敢塵凟　聖聽外、此張掖河源之地也但惟鎮番地方、北出凉州二百餘里、曠遠寥濶。寔與宣府獨石馬營相類。昔人謂於凉州北境磧中建置城垣。控其衝要。自是寇不敢復至凉州城下。即此處也。乃今風沙壅積。幾與城埒。萬一猾虜突至。因沙乘城。豈惟凉永坐撤籓籬。寔甘肅全鎮安危所係。至于凉州柔遠懷安靖邊三堡、亦皆番虜往來出沒之所、垣墻低薄、壕塹淤塞、雖嘗屢議修築、止緣無人任事、旋議旋罷、今右參政張璽欲要於鎮番添築關廂。城不臨野則沙不能壅一則消除沙患。一則增置重險。并將修餙柔遠等堡事宜開呈前來、謀之父老、咸謂可行、質之官寮、殊無異議、急當整理、但夫役動調眾多、錢糧經費浩繁、事體頗重、固非臣愚所敢擅舉、如蒙乞敕該部再加查議、稍待來年春暖、土脉融和、容臣查照所議刻期舉行、未盡事宜、徑自查處、仍行參政張璽凉州副摠兵蕭漢、往來督視、務期一勞永逸、保障地方、


卷十七 十七之二


《行苇》，忠厚也。周家忠厚，仁及草木，故能内睦九族，外尊事黄耇，养老乞言，以成其福禄焉。九族，自已上至高祖，下至玄孙之亲也。黄，黄发也。耇，冻梨也。乞言，从求善言可以为政者，敦史受之。○行苇，和鬼反。行，道也。苇，草也。耇音苟，《尔雅》云：“寿也。”梨，利知反，又利兮反。《方言》云：“冻梨，老也。”敦如字，本又作“惇”，同。

[疏]“《行苇》八章，章四句”至“福禄焉”。○正义曰：作《行苇》诗者，言忠诚而笃厚也。言周家积世能为忠诚笃厚之行，其仁恩及於草木。以草木之微，尚加爱惜，况在於人，爱之必甚。以此仁爱之深，故能内则亲睦九族之亲，外则尊事其黄发之耇，以礼恭敬养此老人，就乞善言，所以为政，以成其周之王室之福禄焉。此是成王之时，则美成王之忠厚矣。不言成王者，欲见先世皆然，非独成王，故即言周家以广之。九族是王近亲，黄耇则及他姓，故言内外以别之。经八章，“仁及草木”，首章是也；“内睦九族”，二章尽四章是也；尊事黄耇，五章尽卒章上二句皆是也；以成其福禄，卒章下二句是也。三王养老，必就乞言，故序因而及之，於经无所当也。首章言苇，唯有草耳，举草则木可知，故序言以足句耳。○笺“九族”至“受之”。○正义曰：亲睦九族，非直其父祖子孙而已，故言“上至高祖，下及玄孙之亲”，见同出高祖五服之内皆亲之。《文王世子》云“族食世降一等”，则天子所燕及者，非独五服之内。此唯言九族者，言其亲亲以及远，举九族以见同姓皆亲之。黄耇皆是老名，故云“黄，黄发；耇，冻梨”。《释诂》云：“黄发、耇、老，寿也。”舍人曰：“黄发，老人发白复黄也。”孙炎曰：“黄发，发落更生。耇，面冻梨色以浮垢也。”《方言》云：“燕代北鄙，谓耇为梨。”郭璞注：“梨，面色似梨也。”《内则》云：“凡养老，五帝宪，三王又乞言，皆有惇史。”言五帝直养其气体而法效之，三王亦养而法效之，又乞善言，皆有惇史，故知得善言则惇史受之。礼有内外小史大史，无惇史，正以待接老人，择史之惇厚者掌之，惇非官名也，故彼注云：“惇史，史之孝厚者也。”

敦彼行苇，牛羊勿践履。方苞方体，维叶泥泥。敦，聚貌。行，道也。叶初生泥泥。○笺云：苞，茂也。体，成形也。敦敦然道旁之苇，牧牛羊者毋使躐履折伤之。草物方茂盛，以其终将为人用，故周之先王为此爱之，况於人乎！○敦，徒端反。注同。泥，乃礼反。注同。张揖作“苨苨”，云：“草盛也。”为此，于伪反。注内“为设”同。

[疏]“敦彼”至“泥泥”。○正义曰：言周之先王忠厚之至，见敦敦然道傍之苇，乃禁牧者，尔所牧牛羊，勿得践履折伤之。何则？此苇方欲茂盛，方欲成体，维其叶泥泥然少而美好，以其将为人用，故爱惜之。言其叶少美，是爱之意。周之先王尚爱及草木，况於人乎，是其忠厚之极也。○传“敦聚”至“泥泥”。○正义曰：《周礼》以苇好丛生而谓之丛物，故言“敦，聚貌”。禁其勿践，则生必近路，故以行为道也。犹虑牛羊所食，故知是叶之初生泥泥然。○笺“体成”至“人乎”。○正义曰：成形者，谓至秋乃成为苇，此时未成，故言“方”。以“方”为未至之辞。苇之初生，其名为葭，稍大为芦，长成乃名为苇。“八月萑苇”，是其事也。此禁牛羊勿践，则是春夏时事，而言苇者，此先王爱其为人用，人之所用，在於成苇，作者体其意，故经以成形名之。苇之初生，正是牛羊所食，而禁之者，以牛羊当有牧处，且见先王之意爱之耳。

戚戚兄弟，莫远具尔。或肆之筵，或授之几。戚戚，内相亲也。肆，陈也。或陈言筵者，或授几者。○笺云：莫，无也。具犹俱也。尔谓进之也。王与族人燕，兄弟之亲，无远无近，俱揖而进之。年稚者，为设筵而已。老者，加之以几。○筵，以然反，席也。铺陈曰筵，藉之曰席。稚，直吏反。

[疏]“戚戚”至“之几”。○正义曰：言先王有仁恩之故，能诚心亲戚，其亲戚之兄弟，无远无近，王俱尔而揖进之，与之燕乐。於时王心实悦，铺设促遽，或有陈之筵席者，或有授之以几者，是王能亲其所亲也。○传“戚戚”至“几者”。○正义曰：戚戚，犹亲亲。然亲其所亲，起於心内，故言内相亲也。相者，两相之辞。族人固当亲王，但若王不亲族人，则族人亦不亲王耳。今王能降心，则族人必亲矣，故以相言之。“肆，陈”，《释诂》文。○笺“莫无”至“以几”。○正义曰：迩是近义，谓揖而进之，令自近也。《燕礼》曰：“公降立於阼阶之东南，南向迩卿。西面北上迩大夫，大夫皆少进。”注云：“迩，近也。揖而移之近之”，是也。经直言“莫远”，而笺言“无远无近”者，以作者句有所局，不得远近并言，举远则近可知矣。几者，所以安身。少不当凭几，而经“筵”、“几”别文，故知老者加之以几也。

肆筵设席，授几有缉御。设席，重席也。缉御，踧之容也。笺云：缉，犹续也。御，侍也。兄弟之老者，既为设重席授几，又有相续代而侍者，谓敦史也。○缉，七习反。重，直龙反。下同。踧，子六反。，子亦反。

或献或酢，洗爵奠斝。斝，爵也。夏曰醆，殷曰斝，周曰爵。笺云：进酒於客曰献。客答之曰酢。主人又洗爵酬客，客受而奠之，不举也。用殷爵者，尊兄弟也。○酢，才洛反。斝，古雅反，又音嫁。夏，户雅反。醆，则简反，字或作“<王戋>”，同。

[疏]“肆筵”至“奠斝”。○毛以为，乘上肆筵授几之文，更申其事。言正於族人既为“肆之筵”，上又设重席。其授几之人尊敬老者，则有致敬踧之容。既设筵几，族人升堂受燕，或乃主人进酒而献之於宾。宾既受，卒爵，或乃酌而酢答主人。主人卒饮，又洗爵酢以酬宾。宾受而奠此斝，不复举之。王与族燕，以异姓为宾，使宰夫为主人，行此献酢之礼也。○郑以上二句特为老者设文。既为老者肆筵，又重设席，授之以几，复有惇史相续代而侍之。馀同。○传“设席”至“之容”。○正义曰：既言肆筵上又设席，故知重席也，不过下筦上簟而已。《春官》“司几筵”注云：“筵亦席也。铺陈曰筵，藉之曰席。然则言之，筵、席通矣。”彼以在下为铺陈，在上人所蹈藉，故在下者称筵，在上者称席，此当与之同也。以授几以供老人，故以缉御为致敬踧之容。传以授几之时有踧之容，则肆筵之文不主於老人，当是乘述上文，与郑异耳。○笺“缉犹”至“敦史”。○正义曰：缉绩者，连续之，故缉犹续也。凡御者皆侍其侧，故御为侍也。上章已云肆筵授几，今肆筵之上复设席，则是主於老者，异於上章少者或单席矣。惇史主侍老人，故知续代而侍者谓惇史。○传“斝爵”至“曰爵”。○正义曰：礼，主人洗以酬宾，宾得而奠之，所洗所奠犹一物也，而云“洗爵奠斝”，似是异器，故辨之云：“斝，爵也。”爵，酒器之大名，故《仪礼》饮觯者亦云卒爵，是爵为总称。作者因洗奠之别，更变其文耳。“夏曰醆”以下，皆《明堂位》文。引之者，明斝非周器。谓之斝者，彼注谓画禾稼也。○笺“进酒”至“兄弟”。○正义曰：此献酢之法，《仪礼》行事之次为然。知用殷斝为尊者，《公羊传》曰：“周公白牡，鲁公骍刚。”《礼运》云：“醆斝及尸君，非礼也。”以大夫用之为僣，明先代之物为尊也。此言先王之事，或在制礼之前，自当正用殷爵。而知必有异意者，此诗成王之时作，纵使追述先代，当以周制言之，不当举殷之爵，故知於时实用之也。《燕礼》“诸侯燕其臣子，宰夫为主人”，则天子亦当然。《文王世子》云“公与族人燕，则异姓为宾”，则宾主皆非兄弟。言尊兄弟者，宾主为兄弟，行礼而有之，其器之设，主为兄弟故也。

醓醢以荐，或燔或炙。嘉殽脾臄，或歌或咢。以肉曰醓醢。臄，函也。歌者，比於琴瑟也。徒击鼓曰咢。笺云：荐之礼，韭菹则醓醢也。燔用肉，炙用肝，以脾函为加，故谓之嘉。○醓，他感反，肉酱也。郑注《仪礼》云：“醓汁也。”醢，呼改反。脾，婢支反。臄，渠略反，字或作“醵”。咢，五洛反。毛云：“徒歌曰咢。”《尔雅》云：“徒击鼓谓之咢。徒歌谓之谣。”函，胡南反，何又户感反，本又作“<月函>”，同。《说文》云：“函，舌也。”又云：“口吹肉也。”《通俗文》云：“口上曰臄，口下曰函。”比，毗志反。炙，者夜反。

[疏]“醓醢”至“或咢”。○正义曰：言王燕族人，於献酒之时，则用醓醢并韭菹以荐进之也。又复或燔其肉，或炙其肝以为羞。其正馔以外所加善殽，则脾之与臄。酒殽既备，又作乐助欢。於是时，或比於琴瑟而歌，或徒击鼓而咢。以此燕乐族人，是王能内睦之也。定本、《集注》经皆作“嘉”。笺以脾臄为加，故谓之嘉，是为嘉美之加也。○传“以肉”至“鼓曰咢”。○正义曰：《释器》云：“肉谓之醢。”李巡曰：“以肉作酱曰醢。”《天官·醢人》注云：“醓，肉汁也。”盖用肉为醢，特有多汁，故以醓为名。其无汁者，自以所用之肉鱼雁之属为之名也。以臄为函，盖相传为然。服虔《通俗文》云：“口上曰臄，口下曰函。”或当然也。经传诸言歌者，皆以弦和之，故云“歌者，比於琴瑟”。“徒击鼓曰咢”，《释乐》文。孙炎曰：“声惊咢也。”王肃述毛作“徒击鼓”。今定本、《集注》作“徒歌”者，与《园有桃》传相涉误耳。○笺“荐之”至“之嘉”。○正义曰：醢所以擩菹。礼，笾豆偶，有醢必有菹，故云“韭菹则醓醢”。《醢人》云：“朝事之豆韭菹醓醢。”是也。燔炙是正馔，以脾函为加助，故谓之嘉。

敦弓既坚，四鍭既钧。舍矢既均，敦弓，画弓也。天子敦弓。鍭，矢参亭。已均中蓺。笺云：舍之言释也。蓺，质也。周之先王将养老，先与群臣行射礼，以择其可与者以为宾。○敦音彫。注及下同。徐又都雷反。鍭音候，又音侯，矢名。钧，规旬反。舍音舍。注同。参，七南反。中，丁仲反。下皆同。可与，音预，下“与为”同。一本直云“可者”，无与字。序宾以贤。言宾客次序皆贤。孔子射於矍相之圃，观者如堵墙。射至於司马，使子路执弓矢出，延射曰：“奔军之将，亡国之大夫，与为人后者，不入。其馀皆入。”盖去者半，入者半。又使公罔之裘、序点扬觯而语。公罔之裘扬觯而语曰：“幼壮孝弟，耆耋好礼，不从流俗，修身以俟死者，不在此位。”盖去者半，处者半。序点又扬觯而语曰：“好学不倦，好礼不变，耄勤称道不乱者，不在此位也。”盖仅有存焉。笺云：序宾以贤，谓以射中多少为次第。○矍，俱缚反。相，息亮反。圃，布古反，又音布。观，古乱反，又音官。堵，丁古反。奔音奋，覆败也。将，子匠反。点，都箪反。觯，之豉反，爵名，容三升。语，鱼据反。弟音悌。耋，徒节反。好，呼报反。下皆同。者不，弗武反。下同。耄，莫报反，字或作“旄”，同。八十曰耄。勤音其，百年曰期颐。仅，其靳反。

[疏]“敦弓”至“以贤”。○毛以为，自此以下，皆说养老之礼。周之先王将欲养老，亲自射以择士。其天子所射之画弓既坚韧矣，其四鍭之矢既钧停矣，其舍放此既均同而中矣，王既射以择宾，莫非贤者。宾次序而为宾客者，以此择之，故而皆是贤人也。○郑唯下句为异。谓次序群臣为宾，以射之贤者为次，言以射中多少为差等。馀同。○传“敦弓”至“中蓺”。○正义曰：敦与彫，古今之异。彫是画饰之义，故云“敦弓，画弓也”。《冬官·弓人》为弓唯言用漆，不言画，则漆上又画之。彼不言画，文不具耳。此述天子择士，宜是天子之弓，故言天子敦弓。此择士之射，与群臣共之，作者主言天子之弓而已。其诸侯公卿宜与射者，自当各有其弓，不必画矣。其等级无文以明之也。定四年《公羊传》何休注云：“天子彫弓，诸侯彤弓，大夫婴弓，士卢弓。”事不经见，未必然也。又解四鍭之义，言鍭是矢参亭者也。参亭，谓三分矢，一在前，二在后，轻重钧亭。四矢皆然，故言“四鍭既钧”。《冬官·矢人》“为鍭矢参分，一在前，二在后”。注云：“三订之而平者，前有铁重也。”矢而谓之鍭者，《释器》云：“金镞翦羽谓之鍭。”孙炎曰：“金镝断羽，使前重也。”《方言》云：“关西曰箭，江淮谓之鍭。”则鍭者，铁镞之矢名也。又解舍矢既均之义，言“已均中蓺”，谓所射之质，四矢皆均中也。案《周礼·司弓矢》：“鍭矢杀矢用诸近射田猎，恒矢痺矢用诸散射。”郑注云：“散射，谓礼乐之射。”此养老即是礼射，而用鍭矢者，此与宾客私宴，不与常射同。或云先王用先代法，不用《周礼》。○笺“舍之”至“为宾”。○正义曰：舍、释俱是放义，故舍之言释，谓既射放矢也。传言“中蓺”，故又解之，云蓺是质，即所射之物，正鹄之总名。但此说大射，当谓鹄也。以下章言养老之事，而此论射，则知射为养老，故云：“周之先王将养老，先与群臣行射礼，以择其可与者以为宾。”礼称将祭而射，谓之大射。养老与祭相类，而亦射以择宾，则亦为大射。何则？礼射有三，宾射在朝而射以娱宾，燕射因燕而射以为乐，皆无择士之义。《乐记》云：“祀於明堂，以教诸侯之孝。食三老五更於太学，以教诸侯之悌。”是祭与养老为相类之事，故知此射必大射也。王肃以此为养老燕射。案燕射於燕旅酬之后乃为之，不当设文於“曾孙维主”之上。岂先为燕射，而后酌酒也？以此知为大射，毛意亦为大射也。○传“言宾”至“存焉”。○正义曰：言序宾以贤者，谓次序为宾，以此择之而皆贤也。然则非贤不得为宾，故言宾客次序皆贤也。自“孔子射於矍相之圃”以下，皆《射义》文。彼於“圃”下云“盖观者如堵墙”，此引之略也。矍相，地名。树菜蔬曰圃。於矍相之地有此圃，孔子射於中。以圣人行礼，故观射者众如垣堵之墙焉。将射，先行饮酒之礼。其礼立一人为司正，使主饮酒之事。至於将射，则变司正为司马，故言“射至於司马”。立司马，是将射之始也。於此之时，使子路执弓矢出圃外，以延进射者，令欲射也。子路延射，则子路为司射矣。执弓矢者，明其为射之事也。告观者曰：若尝为奔败军众之将，谓与人为将，抚御无方，致使己军丧败。或尝为亡国之大夫，谓与人为臣，不能匡辅，令使其国灭亡。及与为人后，谓他人已自有后，复往奇而后之，则是贪财之人。若有此行者，不得入。其馀无此行者，皆入。子路言此之后，盖去者半，入者半。子路所陈三事，皆是人之恶行者。观者终不半为此行，但见其言，畏其义，故去者半耳。既已半入於圃，又使公罔之裘及序点二人扬觯爵而为语。公罔裘先语於众曰：今射之所取之者，唯十年而幼，三十而壮，於时能行孝悌之行，及六十之耆，七十之耋，尚能好礼，不从流失之俗，修饰己身，以待其死而不变者，可留於此。若无此行者，不得在此射位。此说既讫，所入之人於中盖又去者半，而处留者亦半也。序点又扬举此觯，以语说於众曰：今射所取，唯是好学不厌倦，好礼不变慝，至八十九十之耄，而能勤行称举其道不为乱者。若无此行，不得在此射位。於是皆去，盖仅有存焉。郑於彼注，其意为然。传言此者，见在射位如此为难，故先射择之，则宾客皆贤。知子路为司射者，以《乡射》云：“司射袒决，遂取弓矢於西阶，乃告请射事。”今子路执弓矢延射，故知为司射也。司射与司马别，而先目言之，明子路延射之节，立司马时也。主射一人而已，故子路独出延射。语说必须二人，故罔裘、序点相对而言也。必扬觯者，将以令众，故执爵以自表也。二人语意相类，而子路之言全与别者，子路出圃外延入，令众人皆入，就大众之内简去恶者，故言恶者不入，为威肃之辞。其已入圃，则是宾客将欲与之同射，故使裘、点就众人之中简取好者，是故二人之言皆陈善事。前言好礼而已，后令好之不变。前言耆耋好之，后言耄亦不乱。是先易后难，使弥简弥精，故再言之后盖仅有存焉。盖者，谓语辞也。子路言恶事，其末当云：有此行者不入。裘、点言善事，其末当云：无此行者，不在此位。以意在可知，故不设此言，是作文之常势也。孔子此射，盖为大夫时也。大夫射礼有五：大射，宾射，燕射，乡射，主皮之射。此射先行饮酒之礼，则孔子用乡射礼。何则？大射自择其臣，非外人得入。宾射则与宾为之，无询众之义。燕射与所燕者射，不得有外人观之。且燕在於寝，不当处矍相之圃。主皮之射，则求中而已，不在於礼。而此射行礼，又非主皮射，明孔子此射用乡射礼矣。《射义》上又云：“古者天子诸侯将射必行燕礼，卿大夫之射必行乡饮酒之礼。”其下则说孔子射事，明孔子射前饮酒者，是乡饮酒之礼；射者，即是乡射也。故《地官·乡大夫职》云：“三年则兴贤者能者，以礼宾之。厥明，献贤能之书於王，退而以乡射之礼询众庶。”注引孔子射於矍相之圃，使序点扬觯而语众庶之义，引证乡射，明孔子用乡射之礼也。○笺“序宾”至“次第”。○正义曰：投壶数筭云：“某党贤於某若干纯。”谓中多者为贤。此射择之为宾而云贤，明以射中多少为次，故易传也。

敦弓既句，既挟四鍭。天子之弓，合九而成规。笺云：射礼搢三挟一个，言已挟四鍭，则已徧释之。○句，古豆反，《说文》作“彀”，云：“张弓曰彀。”挟，子协反，又子合反。个，古贺反，亦作“介”。徧音遍。

四鍭如树，言皆中也。序宾以不侮。言其皆有贤才也。笺云：不侮者，敬也。其人敬於礼，则射多中。

[疏]“敦弓”至“不侮”。○毛以为，又说择士为射之事。言王之敦画之弓既挽其弦而句然，既挟此四鍭之矢徧释之矣，其四鍭皆中於质，如手就树之然。王既为此善射，以择贤者为宾，故其次序为宾者以此择之，故皆不有侮慢者也。言为宾者皆是恭敬之贤人。○郑唯下句为异，言其次序宾以不侮慢多少为次第。馀同。○传“天子”至“成规”。○正义曰：皆《冬官·弓人》文也。又云：“往体寡，来体多，谓之王弧。”注云：“王弓合九而成规，弧弓亦然。”则此敦弓即彼王弧也。传言此者，明既句是引满之时也。以合九成规，此弓体直。今言既句，明是挽之。《说文》云：“彀，张弓也。”《二京赋》曰：“彫弓既彀。”彀与句，字虽异，音义同。○笺“射礼”至“释之”。○正义曰：射礼搢三挟一个，大射礼然也。搢者，插也。挟，谓手挟之。射用四矢，故插三於带间，挟一以扣弦而射也。射礼每挟一个，今言挟四鍭，故知已徧释之也。案《大射礼》搢三挟一个，谓卿大夫。若其君，则使人属矢，不亲挟也。

曾孙维主，酒醴维醹。酌以大斗，以祈黄耇。曾孙，成王也。醹，厚也。大斗，长三尺也。祈，报也。笺云：祈，告也。今我成王承先王之法度，为主人，亦既序宾矣，有醇厚之酒醴，以大斗酌而尝之而美，故以告黄耇之人，徵而养之也。饮酒之礼曰：“告於先生君子，可也。”○醹，如主反，《说文》“厚酒也”，《字林》同，音女父反。斗字又作“枓”，都口反，徐又音主。三尺，谓大斗之柄也。醇音淳。

[疏]“曾孙”至“黄耇”。○毛以为，宾射既中，可以助行养老。曾孙成王於是承先王之法度，维为主人矣。其为主人，酒醴维醹厚矣，故今酌之以大斗而献之，以报养黄耇之老人。○郑以此章始告老人，下章乃言其养。成王养老为主人，酒醴维醹厚，酌以大斗而尝之，以告黄耇将养之也。○传“曾孙”至“祈福”。○正义曰：以《信南山》经、序准之，知曾孙为成王也。醹厚，谓酒之醇者。《说文》云：“醹，厚酒也。”大斗长三尺，谓其柄也。《汉礼器制度》注“勺五升，径六寸，长二尺”，是也。此盖从大器，挹之以樽，用此勺耳。其在樽中，不当用如此之长勺也。祈训为求，但从求善言而报养之，故以祈为报也。○笺“祈告”至“君子”。○正义曰：“祈，告”，《释诂》文。序言周家忠厚，则此篇所陈，周之先王与今王皆能亲亲而敬老也。四章以上，言亲睦九族之事，故笺於首章言先王。五章以下，言养老之事，故笺又言先王，以明周之先王尽能然也。至於此章，指言曾孙，则是主言成王，故云“今成王承先王之法度为主人”，明先王亦然矣。此先王指文王、武王，以其行天子礼故也。若太王、王季，追王耳，未能用天子法。上言先王射以择宾，则成王亦然，故知即以文王之事接之，云“亦既序宾矣”。“酌”文在“祈黄耇”之上，未告黄耇，故知酌者酌而尝之也。饮酒之礼曰：“告於先生君子，可也。”是乡饮酒之礼。宾贤能，明日之事也。彼注云：“先生，大夫之致位者。不以筋力为礼，於是可以来君子。国中有盛德者，可召，唯所欲。”引此者，证祈为告义。言养老之礼，亦当豫告老人矣。

黄耇台背，以引以翼。台背，大老也。引，长。翼，敬也。笺云：台之言鲐也，大老则背有鲐文。既告老人，及其来也，以礼引之，以礼翼之。在前曰引，在旁曰翼。○台，汤来反，徐又音台，《尔雅》云：“寿也。”鲐，汤来反，鱼名。一音夷。

寿考维祺，以介景福。祺，吉也。笺云：介，助也。养老人而得吉，所以助大福也。○祺音其。介音戒，毛“大也”。后皆放此。

[疏]“黄耇”至“景福”。○毛以为，成王之养老人也，非止一时而已。言此黄耇鲐背之老人，成王以立长养事之，以此常恭敬之。由其尊耇老之人，故得寿考，维有吉庆，以受大大之福。○郑以上言告老人，此言养之事。黄耇鲐背之老人，既告之而来，成王乃使人以礼在前导引之，以礼在傍赞翼之，以此故得寿考维吉，以助其受大福。○传“台背”至“翼敬”。○正义曰：《释诂》云：“鲐背、耇、老，寿也。”舍人曰：“老人气衰，皮肤消瘠，背若鲐鱼也。”《尔雅》作“鲐”，以其似鲐鱼，而此经作“台”，故笺申之云：“台之言鲐也，大老则背有鲐文。”是依《尔雅》为说也。刘熙《释名》云：“九十曰鲐背，背有鲐文。”或当然也。“引，长。翼，敬”，《释诂》文。○笺“在前”至“曰翼”。○正义曰：引者，牵引之义，故云“在前曰引”，谓在前相导之。翼者，如鸟之翼在身之两傍，故云“在傍曰翼”，谓在傍扶持之。以此引、翼是导引、扶持之义，则老人於是始来，故易传以上章为始告，此章为正养。○传“祺，吉”。○正义曰：《释言》文。

《行苇》八章，章四句。故言七章，二章章六句，五章章四句。

《既醉》，大平也。醉酒饱德，人有士君子之行焉。成王祭宗庙，旅酬下徧群臣，至于无筭爵，故云醉焉。乃见十伦之义，志意充满，是谓之饱德。○大平，音泰。后“大平”皆放此。行，下孟反。第四章以下注皆同。徧音遍。下同。见，贤遍反。

[疏]“《既醉》八章，章四句”至“行焉”。○正义曰：作《既醉》诗者，言太平也。谓四方宁静而无事，此则平之大者，故谓太平也。成王之祭宗庙，群臣助之。至於祭末，莫不醉足於酒，厌饱其德。既荷德泽，莫不自修，人皆有士君子之行焉。能使一朝之臣尽为君子，以此教民大安乐，故作此诗以歌其事也。士者，事也，言其才可以理庶事，人行之成名，公卿以下总称之。“济济多士，文王以宁”，其文兼公卿也。君子者，言其德可以君上位，子下民，虽天子亦称之。《易·乾卦》“九三，君子终日乾乾”，谓天子是也。公卿以下有德者亦称之。言人有德者，谓人人皆有德，以显太平之验。经八章。首章上二句，是醉酒饱德也。四章下二句，言相摄以威仪。五章，言君子有孝行，是有士君子之行。此二事是太平之实，故序特言之。但醉酒饱德，本因祭蒙神福，则远被子孙，故作者因言祭而得福禄，泽及后世之事，非诗所主意，故序者略之。本或云“告太平”者，此与《维天之命叙》文相涉，故遂误耳。今定本无“告”字。○笺“成王”至“饱德”。○正义曰：以经言祭事，故云成王祭宗庙，至於旅酬，乃以酒次序相酬，不遗微贱，下徧於群臣，至於无筭爵，爵行无数，以此故云醉焉。酌酒始於旅酬，爵行终於无筭，以醉必在祭末，故先以无筭结之。又从祭初至於祭末，乃见十等伦理，於是志意充满，如食饱足，是以谓之饱德也。《祭统》云“夫祭有十伦焉：见事鬼神之道焉，见君臣之义焉，见父子之伦焉，见贵贱之等焉，见亲疏之杀焉，见爵赏之施焉，见夫妇之别焉，见政事之均焉，见长幼之序焉，见上下之际焉。此之谓十伦也”。彼陈目於上，又历说其事，於下文多不可尽载，略举其意。以为筵几依神，诏室出於祊，为交神明，一也。君迎牲而不迎尸，为尸在庙门外疑於臣，别嫌而迎，是明君臣之义，二也。孙为王父尸，己北面而事子，则为父尸之故，此父子之伦，三也。尸饮五，献卿；尸饮七，献大夫；尸饮九，献士与有司，是明贵贱，四也。群昭群穆咸在，别远近亲疏之序，是亲疏之杀，五也。赐爵禄於太庙，此施爵赏，为六也。君在阼，夫人在房，不相授受，酢必易爵，此别夫妇，为七也。祭末归俎，贵者不重，贱者不虚，是政事之均，八也。赐爵，昭穆及有司皆以齿，是长幼有序，九也。有畀、韗、胞、狄、阍、寺，君在上而惠下，是上下之际，十也。此十义，祭必有之。唯爵赏之施，或有或无，举其有者而为十耳。若然，此十义，祭则有之。独言成王之时为太平事者，人有士君子之行，自由王化之深，实非祭末始然。但作者因事见义，以祭有饱德之事，而臣有士君子之行，以为政由於神，化从神感，是故因祭祀而美其人有德行，以示世之太平耳。

既醉以酒，既饱以德。既者，尽其礼，终其事。笺云：礼，谓旅酬之属。事，谓惠施先后及归俎之类。○施，式豉反。

君子万年，介尔景福。笺云：君子，斥成王也。介，助。景，大也。成王，女有万年之寿，天又助女以大福，谓五福也。

[疏]“既醉”至“景福”。○毛以为，成王之祭宗庙，群臣助之，至旅酬而酌酒，终无筭爵，而皆醉。言成王既醉之以酒矣，又於祭末见惠施先后归俎之事，差次二者之德，志意充满，又是既饱以德矣。君子成王，德能如此，当有万年之寿，天又大与汝大福也。○郑唯以介为助。馀同。○传“既有”至“其事”。○正义曰：《春秋》日食尽者谓之既，故解之云：“既者，尽其礼，终其事。”尽礼、终事，其义一也。以经有二事，故分之耳。○笺“礼谓”至“之类”。○正义曰：以传解为二，故亦分而申之。传以礼解酒，故云：“礼，旅酬之属。”言“之属”，谓下及无筭爵也。传以事解德，故云“事，谓惠施先后”。谓尸饮五，献卿，尸饮七，献大夫，以贵贱为先后也。及“归俎”者，贵者得贵骨，贱者得贱骨，贵者先而贱者后。言之类，见理兼十伦，故笺略举以包通之。○笺“君子”至“五福”。○正义曰：何知君子非上醉酒饱德之人，而以为成王者，以与万年连文。六章、七章“万年”之下，以“祚胤”、“景命”接之，故知君子万年，宜斥成王也。六章“万年”之下云“永锡祚胤”，即乘之云“天被尔禄”，明永锡者，是天锡之也。此“介尔景福”，亦在“万年”之下，其文与彼相值，明亦大也，故云“天助汝以大福”也。此祭宗庙而言天助者，以人死魂归於天，虽人鬼所助者，皆归之於天焉。《少牢》嘏辞亦云“使汝受禄於天”，是也。福谓五福者，《洪范》云：“五福：一曰寿，二曰富，三曰康宁，四曰攸好德，五曰考终命。”注云：康宁，人平安也。攸好德，人皆好有德也。考终命，考，成也；终性命，谓皆生佼好以至老也。此五者皆是善事，自天受之，故谓之福。福者，备也。备者，大顺之总名。《诗》言“景福”多矣，以此篇福事数备於五，故就此以明之，见诸言“景福”，义皆然也。此篇言“君子万年”，是为寿也。“天被尔禄”，是富也。“室家之壸”，是康宁也。“昭明有融”，是攸好德也。“高朗令终”，“景命有仆”，即考终命也。为下具此五者，故笺於是言之，明此篇“景福”之言，为下总目也。

既醉以酒，尔殽既将。将，行也。笺云：尔，女也。殽，谓牲体也。成王之为群臣俎实，以尊卑差次行之。

君子万年，介尔昭明。笺云：昭，光也。

[疏]“既醉”至“昭明”。○毛以为，成王之祭宗庙，群臣助之，终於无筭爵，而皆醉。言成王既醉之以酒矣，尔王之殽羞牲体既差次而行之，礼事终备，女君子成王当有万年之寿。天又光大汝成王，与之以昭明之道，谓使之政教常善，永作明君也。○郑唯以介为助。馀同。○笺“殽谓”至“行之”。○正义曰：归俎者，以牲体实之於俎，故又谓俎实。以尊卑差次行之者，谓“贵者得贵骨，贱者得贱骨”，是也。

昭明有融，高朗令终。融，长。朗，明也。始於飨燕，终於享祀。笺云：有，又。令，善也。天既助女以光明之道，又使之长。有高明之誉，而以善名终，是其长也。

令终有俶，公尸嘉告。俶，始也。公尸天子以卿，言诸侯也。笺云：俶，犹厚也。既始有善令，终又厚之。公尸以善言告之，谓嘏辞也。诸侯有功德者，入为天子卿大夫，故云“公尸”。公，君也。○俶，尺叔反。嘏，古雅反。

[疏]“昭明”至“嘉告”。○毛以为，天既光大汝成王以昭明之道，甚有长也。言与之明道，未有极已之时。以是之故，王德高明而有善终。礼莫重於祭，飨燕是礼之始，享祀是礼之终，言王能善於祭也。王之善终又有始，言王於飨燕之礼亦善为之。由其终始皆善，故於祭之时，有诸侯之公与王为先祖之尸，始以善告王，使受福也。由此祭而使群臣饱德，故因述王之祭祀焉。○郑以为，天既助汝王以光明之道，不但一时而已，又使之长远也。所以为长者，使王有高明之誉，而以善名终，是其长也。既以善名而终，又使之笃厚，是故公尸以善言告王也。○传“融长”至“享祀”。○正义曰：“融，长”，《释诂》文。《释言》云：“明，朗也。”反覆相训，故朗为明也。此言“令终”，下云“有俶”，则是始终相对。下云“公尸”，此论祭事。《祭统》曰：“礼有五经，莫重於祭。”是以祭礼为重。礼终於是，故谓之终。以事神之礼为终，则与人交接者为始，故以飨燕为始，享祀为终。王者先成民而后致力於神，故始於飨燕，终於享祀。○笺“有又”至“其长”。○正义曰：以说一人之事，宜为相亚，故以“有”为“又”。“令，善”，《释诂》文。天既助汝以光明之道，令其无有穷已，是又使之长也。光明之道，自在己身，行之於人则有名誉。此高朗令终，还述“有融”之言，故云“有高明之誉，而以善名终，是其长也”。易传者，此昭明还乘上文而申之，未有祭事在其间，故易之也。○传“俶始”至“诸侯”。○正义曰：“俶，始”，《释诂》文。天子以卿，谓以卿为尸也。卿而谓之公者，言此卿之尊，比下土诸侯也。诸侯称公，故亦谓卿为公也。《白虎通》引曾子曰：“王者宗庙，以卿为尸，射以公为耦。不以公为尸，避嫌三公尊近天子，亲稽首拜尸，故不以公为尸。”然则当时传记有此说，故知宗庙之尸必以卿也。卿六命，出封则为侯伯，故得以公言之。此传据卿非诸侯者为说耳。若诸侯入为卿，则称公，是常矣。○笺“俶犹”至“公君”。○正义曰：笺以此文从“介尔昭明”以来，转相乘述，则是终有俶亦是介尔之事，俱为神祐，受之於天，非言王之祭燕行事始终故，不从俶为始。以“令终”已是善名，故以俶为厚。《释诂》云：“俶，作也。”作事所以厚生，故云“俶犹厚也”。言天祐成王，既始使以善名，终又使厚之，见天意殷勤之至也。尸告主人，唯嘏辞耳，故知“公尸嘉告”谓嘏辞也。传言以卿为非诸侯者，故又言诸侯入为卿大夫，以申足传说也。诸侯有功德者，入为天子之卿。大夫谓侯，伯为卿，子男为大夫，五等在国，臣皆称之曰公，故言公尸也。“公，君”，《释诂》文。明国君而称公，非必公爵也。此宗庙宜以卿为尸，但因解公而连言大夫耳。《祭统》云：“夫祭之道，孙为王父尸。所使为尸者，於祭者子行也，父北面而事之。”彼说天子诸侯之法，则天子诸侯宗庙之祭，其尺用同姓也，於同姓之中用其適者，故《祭统》注云：“必取同姓之適。”知者，《士虞记》云：“男，男尸。女，女尸。必使异姓，不使贱者。”注云：“异姓，妇也。”尸配尊者，必使適也。虽虞时男女别尸，既祔则夫妇，其尸唯此为异，其用適则同也。《曲礼》曰：“为人子者不为尸。”注云：“然则尸必卜筮无父者。”然则尸又用適而无父者也。非其宗庙之祭，则其尸不必同姓。《石渠论》云：“周公祭天，用太公为尸。”是用异姓也。《白虎通》又云：“周公祭太山，用召公为尸。”盖天地山川得用公也。

其告维何？笾豆静嘉。恒豆之菹，水草之和也。其醢，陆产之物也。加豆，陆产也。其醢，水物也。笾豆之荐，水土之品也。不敢用常亵味而贵多品。所以交於神明者，言道之遍至也。笺云：公尸所以善言告之，是何故乎？乃用笾豆之物，絜清而美，政平气和所致故也。○亵，息列反。清如字，又才性反。

朋友攸摄，摄以威仪。言相摄佐者，以威仪也。笺云：朋友，谓群臣同志好者也。言成王之臣，皆有仁孝士君子之行，其所以相摄佐威仪之事。○好，呼报反。

[疏]“其告”至“威仪”。○正义曰：案乘上“公尸嘉告”，又问而说之。言其此公尸以善言告者，维何所为乎？乃由王之所祭，笾豆之物，絜清而美，又其时王之群臣同志好之朋友，皆有士君子之行，所以相摄敛而佐助之。其所以相摄佐者，以威仪之事也。由祭馔则絜清而美，助者又善於威仪，当神之意，故公尸以善言告王也。○传“恒豆”至“遍至”。○正义曰：自“交於神明”以上，皆《郊特牲》文。所异者，唯彼“和”下有“气”，此略之耳。既引其文，又云“言道之遍至”，以解其间用水土之意。豆谓恒常正祭之豆，菹用水草之和气所生者而为之，若昌本与凫葵也。其醢则用陆地所产之物，若纴麋之等也。朝事为正，故谓之恒。其加豆菹用陆产之物，若葵菹与豚拍也。其醢则别用水物，若蠃与鱼。谓馈食之豆，以其亚朝事，故谓之加。此笾豆之荐，用水土所生之品者，以不敢用寻常亵美之味而贵其多品数，故加桓豆。所以交接于神明者，言道之遍而至於水土故也。彼注云：“此谓诸侯也。天子朝事之豆，有昌本、麋臡、茆菹、麏臡，馈食之豆，有葵菹、蠃醢、豚拍、鱼醢，其馀则有杂错云也。”《记》言恒豆、加豆，郑引朝事、馈食，则以朝事为恒，馈食为加，取其水陆相配与《记》同者，而证之以恒加相亚，宜为朝事与馈食，故不为馈外之加焉。其馀错杂者，於《天官·醢人》云“朝事之豆”，有韭菹、青菹，非水草也。“馈食之豆”，有蜃蚳醢。蜃非陆产，蚳非水物，故言杂错也。此皆言豆而并言笾者。笾与豆相配，故连言之也。此皆天子之礼，而引诸侯法者，取水土之品是静加之义，故引之。其杂错犹自不同也。○笺“公尸”至“致故”。○正义曰：维何者，问之辞。静嘉者，答之意。言政平气和，因解水陆之物得美之意。此经意言“其告维何”，由“笾豆静嘉”。下云“其类维何？室家之壸”；“其胤维何？天被尔禄”，更自申说类胤之事，文势虽与此异，俱问而自说，故同言维何也。○笺“朋友”至“之事”。○正义曰：言朋友则非一人，论祭事而言攸摄，则是群臣相摄以助之。友者同志之名，故云“朋友，谓群臣同志好者”。摄者，收敛之言，各自收敛，以相助佐为威仪之事，则《祭义》所谓“济济漆漆”是也。

威仪孔时，君子有孝子。笺云：孔，甚也。言成王之臣威仪甚得其宜，皆君子之人，有孝子之行。

孝子不匮，永锡尔类。匮，竭。类，善也。笺云：永，长也。孝子之行，非有竭极之时，长以与女之族类，谓广之以教道天下也。《春秋传》曰：“颖考叔，纯孝也，施及庄公。”○匮，求位反。道音导。施，以豉反。

[疏]“威仪”至“尔类”。○毛以为，成王之臣既相摄佐以威仪，故威仪甚得其適时之中，皆为君子之人，皆有孝子之行。既有孝子之行，又不有竭极之时，能以孝道转相教化，则天长赐汝王以善道矣。○郑唯长与汝之族类为异。馀同。○笺“孔甚”至“其宜”。○正义曰：“孔，甚”，《释言》文。时谓时节。前事而量度之，使己举措合宜，故云“威仪甚得其宜”。《宾之初筵》笺以时为心所尊敬，意亦类於此也。○传“匮，竭。类，善”。○正义曰：“匮，竭”俱是尽之义，故以匮为竭。“类，善”，《释诂》文。○笺“永长”至“庄公”。○正义曰：“永，长”，《释诂》文。《祭义》云“大孝不匮”，言“博施备物”。当谓天子诸侯行孝不匮也。此“孝子不匮”，乘上“朋友”之文，亦谓群臣行孝，与彼异也。以言群臣之孝，则知“永锡尔类”为长与尔之族类，谓转相教导也。各教其类，则可以遍及天下，故云“谓广之教导天下”。近从朝廷而至於天下，是其无竭极之时也。所引《春秋传》者，隐元年《左传》文。彼言颖考叔之孝延及庄公，亦使孝，以证有孝行者能转相教导也。纯孝者，杜预云：“纯犹笃也。”谓孝之笃厚也。

其类维何？室家之壸。壸，广也。笺云：壶之言梱也。其与女之族类云何乎？室家先以相梱致，已乃及於天下。○壸，苦本反，郑“梱致也”。梱，苦本反。致，直置反。

君子万年，永锡祚胤。胤，嗣也。笺云：永，长也。成王女有万年之寿，天又长予女福祚至于子孙。

[疏]“其类”至“祚胤”。○毛以为，乘上锡王善道，故又问而说之。天与王以善道者，维是云何乎？正谓以此善道施於室家之内，以此室家之善广及於天下，此所谓长与之也。能使善道之广如此，则君子成王当有万年之寿。天又长与汝之福祚，至於胤嗣之子孙。言天深祐之，使福及后世也。○郑亦乘上问而说之，言群臣以孝行与其族类者，维云何乎？使在室家之内，皆自先相致恩亲，乃后及於天下。使皆室家相亲，是谓与族类也。馀同。○传“壸，广”。○正义曰：《释宫》云：“宫中巷谓之壸。”以宫中巷路之广，故以壸为广。王肃云：其善道施於室家，而广及天下。《周语》单靖公之老送叔向，叔向告其老而美单子，引此章乃云：“壸也者，广裕民人之谓也。”王肃据彼文以述毛传，彼言“壸者，广裕民人”，故以壸为广也。○笺“壸之”至“天下”。○正义曰：笺以言室家之壸，则壸即是室家之事。若言室家之广，则於文不类，故易之云：“壸之言梱。”以孝行与族类者，室家先以相梱逼而密致，言其相亲，然后以此相亲之道与其族类，亦使之室家相亲，故言乃及於天下也。毛据《外传》为说。《外传》正解此文，而笺必易之者，笺之此意不违《外传》也。室家梱致则可以化天下，则是广裕民人也。孝昭皆取此笺以解《外传》，是其不违矣。但不训壸为广，与毛异耳。

其胤维何？天被尔禄。禄，福也。笺云：天予女福祚至于子孙，云何乎？天覆被女以禄位，使录临天下。○被，皮寄反。注同。

君子万年，景命有仆。仆，附也。笺云：成王女既有万年之寿，天之大命又附著於女，谓使为政教也。○著，直略反。下同。

[疏]“其胤”至“有仆”。○毛以为，乘上“祚胤”问而说之。其言祚及后胤者，维是云何乎？正谓天覆被汝以福禄，使之长保王位，录临天下。言既得福禄如此，君子成王常有万年之寿，天之大命有所附著，言常归於汝，传之子孙也。○郑唯以“有”为“又”。馀同。○传“仆，附”。○正义曰：以仆御必附近於人，故以仆为附。传不训“有”为“又”，故知不与郑同。

其仆维何？釐尔女士。釐，予也。笺云：天之大命附著於女云何乎？予女以女而有士行者，谓生淑媛使为之妃。○釐，力之反。媛，于眷反。妃音配，又芳非反。

釐尔女士，从以孙子。笺云：从，随也。天既予女以女而有士行者，又使生贤知之子孙以随之，谓传世也。○知音智。传，直专反。

[疏]“其仆”至“孙子”。○正义曰：乘上“景命有仆”问而说之。言其大命所附之事，维是云何乎？乃与汝以女而有士行者，使与汝为配耦。既与汝女而有士行者，又随之以生贤智之子孙，使之传世，是得天之大命附著也。○传“釐予”。○正义曰：《释诂》云：“釐、予，赐也。”俱训为赐，故釐得为予。○笺“天之”至“之妃”。○正义曰：自六章至此，其文有次，因孝子之臣，化族类以固王室，故先言“永锡祚胤”为远之辞，但乘其句末而转之，故云“其胤维何”，不言其祚耳。其实七章所言“天被尔禄”，“景命有仆”，即祚也。此章云“釐尔女士”，“从以孙子”，是胤也。六章举其目，因而分说之。○郑以七章言祚，故笺云“天覆被汝以禄位”。“天之大命又附著於汝”，指王之身，是解祚也。以此章言胤，故下笺云“使生贤智之子孙以随之，谓传世”，指其子孙，是解胤也。但以理得相因，故言“其胤维何”，而以祚答之，见其生贤胤乃可以保国祚，故其言相起发也。下言“釐尔女士”，“从以孙子”，则孙子是此士女所生，故知女士谓女而有士行者。文母为十乱之一，是女而有士行者也。成王之妃，《书传》无文，其子则康王也。昭二十六年《左传》曰“成王靖四方，康王息民”，则康王亦明王也。

《既醉》八章，章四句。

《凫鹥》，守成也。大平之君子，能持盈守成，神祇祖考安乐之也。君子，斥成王也。言君子者，大平之时则皆然，非独成王也。○凫音符。鹥，於鸡反，《苍颉解诂》云：“鹥，鸥也。一名水鸮。”祇，祁支反。乐音洛。篇末注同。

[疏]“《凫鹥》五章，章六句”至“乐之”。○正义曰：作《凫鹥》诗者，言保守成功，不使失坠也。致大平之君子成王，能执持其盈满，守掌其成功，则神祇祖考皆安宁而爱乐之矣，故作此诗以歌其事也。上篇言太平，此篇言守成，即守此太平之成功也。太师次篇，见有此义，叙者述其次意，故言太平之君子，亦乘上篇而为势也。王者之驭天下，太平是功之所极。物极则反，或将丧之。成之既难，守亦不易，故所以美其能守之也。执而不释谓之持，主而不失谓之守。持是手执之，守是身护之。盈者如器实满，故言持。成者如物积聚，故言守。持守之义，亦相通也，故《易》注云：“持一不惑曰守。”是守亦持也。神祇以人为主，故能守成，则神祇祖考安乐之矣。神者天神，祇者地神，祖考则人神也。经五章，毛以为皆祭宗庙，则是祖考耳。而兼言神祇者，以推心事神，其致一也。能事宗庙，则亦能事天地，因祖考而广言神祇，明其皆安乐之也。安者，神意自安，即“来燕来宁”、“来宜”、“来处”、“来宗”，是也。乐者，谓爱乐。主人飨其祭祀，降之福禄，即“来成”、“来为”、“来下”、“来崇”，无有后艰是也。其持盈守成，言神祇所以得安之意，於经无所当也。郑於神祇祖考，经皆有之。三章祭天地，是神祇也。卒章七祀，亦神之别也。二章四方百物，四章社稷山川，於《周礼》皆地祇也。首章宗庙，即祖考也。不言鬼而言祖考，复其文以足句。经、序例者，序以天地人为尊卑之次，以统其小者；经以鸟至为次，故不同也。毛於首章传曰，太平则万物众多，则不以凫鹥所在兴祭处也。二章传曰“厚为孝子”，则是於祖考也。卒章传曰“不敢多祈”，则是述孝子之情，非尸有尊卑也。然则毛以五章皆为宗庙矣。郑以首章祭宗庙，二章祭四方百物，三章祭天地，四章祭社稷山川，卒章祭七祀，皆以首章一句言正祭，次句以下言燕尸。宗庙燕尸以祭之明日，其馀皆同日也。如此为章次者，以凫鹥水鸟，居水是常，故先言“在泾”。既以水为主，然后从下而渐至於高，鸟不常处，或出水傍，故次“在沙”。而水中高地，鸟亦往焉，故次“在渚”。水外高地，鸟又时往，故次“在潀”。山之绝水，鸟往最稀，故以为末。因以鸟之所在，取其象类为喻，故不依尊卑之次焉。

凫鹥在泾，公尸来燕来宁。凫，水鸟也。鹥，凫属。太平则万物众多。笺云：泾，水中也。水鸟而居水中，犹人为公尸之在宗庙也，故以喻焉。祭祀既毕，明日又设礼而与尸燕。成王之时，尸来燕也，其心安，不以己实臣之故自谦。言此者，美成王事尸之礼备。

尔酒既清，尔殽既馨，公尸燕饮，福禄来成。馨，香之远闻也。笺云：尔者，女成王也。女酒殽清美，以与公尸燕乐饮酒之故，祖考以福禄来成女。○闻音问，或如字。

[疏]“凫鹥”至“来成”。○毛以为，成王之时，天下太平，万物众多，莫不得所。其凫鹥之鸟，在於泾水之中，得其处也。既天下太平，成王祭宗庙之神，以其明日绎而燕尸。此时公尸之来与王燕也，其来心则安宁，不以己实臣之故而不安，由王诚心敬之故也。其燕之时，尔王酒既清絜矣，尔王之殽既馨香矣，乃用之以公尸燕乐而饮之，则为神所悦，以此致福禄而来成。汝孝子是为神所安乐之也。○郑唯上句为异，言凫鹥在泾水之中，以兴公尸在宗庙之内。馀同。○传“凫水”至“众多”。○正义曰：《释鸟》：“鸍，沈凫。”某氏曰：“《诗》云：‘弋凫与雁。’”郭璞曰：“似鸭而小，长尾，背上有文，今江东亦呼为鸍。”陆机《疏》云：“大小如鸭，青色，卑脚短喙，水鸟之谨愿者也。”鹥与凫俱在泾，故知“凫属”。《苍颉解诂》云：“鹥，鸥也。一名水鸮。”太平则取之以时，不妄大杀，故万物众多。万物多而独言凫者，举鸟之得所，则馀者皆然，可知。○笺“泾水”至“礼备”。○正义曰：欲言水鸟居中，故云“泾，水名也”。以凡喻皆取其象，故以水鸟之居水中，犹人为公尸之在宗庙，故以喻焉。此谓正祭，故云“在宗庙”。若绎祭之礼，则《郊特牲》注云：“祊当於庙门之外西室，绎又於其堂，不专在庙门。”明在庙为正祭也。言公尸来燕，则是祭后燕尸，非祭时也。燕尸之礼，大夫谓之宾尸，即用其祭之日，今《有司彻》是其事也。天子诸侯则谓之绎，以祭之明日。《春秋》宣八年言：“辛巳，有事於太庙。壬午，犹绎。”是谓在明日也。此公尸来燕，是绎祭之事，故云“祭祀既毕，明日又设礼而与公尸燕也”。其尸以卿大夫为之，於王实为其臣，但孝子以父象事之，故其心安，不以己实臣之故自嫌。由王事之尽敬，故不嫌也。若人遇己薄，则不敢自安。今言尸之安，明王礼之备也。

凫鹥在沙，公尸来燕来宜。沙，水旁也。宜，宜其事也。笺云：水鸟以居水中为常，今出在水旁，喻祭四方百物之尸也。其来燕也，心自以为宜，亦不以己实臣自嫌也。

尔酒既多，尔殽既嘉，言酒品齐多而殽备美。○齐，才细反。公尸燕饮，福禄来为。厚为孝子也。笺云：为，犹助也，助成王也。○为，于伪反。注同。协句如字。

[疏]“凫鹥”至“来为”。○毛以为，时既太平，凫鹥之鸟在於水傍之沙而得其所。於此之时，成王祭其祖考，而明日燕尸。公尸之来燕也，自以其来为宜其事，不以臣故而自嫌。言王事尸之礼备也。其燕之时，尔王之酒既多矣，尔王之殽既善矣，王用之以与公尸燕乐而饮之，故致福禄来而厚为孝子也。○郑以凫鹥在沙，喻祭四方百物，即以其日燕尸，福禄来助成王，以此为异。馀同。○传“沙水”至“其事”。○正义曰：上言在泾，此云在沙，则在泾水之傍沙也，故云“沙，水傍”。《易·需卦》“九二，需于沙”。注云：“沙，接水者。”亦是水傍矣。《说文》云：“沙，水中散石也。水少则沙见，故字从水少耳。”因以为宜，故知宜其事也。○笺“水鸟”至“自嫌”。○正义曰：笺以序言“神祇祖考”，其言遍说诸神，则经之所陈尽有之矣，非独祭宗庙而已，故以每章各为一祭。而诗之取喻，皆以为象庙中之有神，犹泾水之有鸟，故以在泾为喻宗庙。今鸟出在水傍，犹似神居国外。国外之祭，唯是四方百物之神矣，故云“水鸟而居水中为常，今出在水傍，喻祭四方百物之尸”。由四方百物祭在国外，故以出水为喻也。《大宗伯》“辜祭四方百物”。言四方，则其祭在国之外者，各祭其方也。言百物，则遍祭百种之神也。祭在四方，其神百种，唯蜡祭耳，故注云：“，畐牲胸也。辜，磔也。畐而磔之，谓桀禳及蜡祭也。”即引《郊特牲》曰：“八蜡以记四方。年不顺成，则八蜡不通，以谨民财也。”又曰：“蜡之祭也，主先啬而祭司啬也。祭百种，以报啬也。”是八蜡之祭，在四方祭百种也。言百种者，举成数耳。《郊特牲》曰：“蜡也者，索也。岁十二月，合聚万物而索飨之。”注云：“万物有功加於民者，神使为之，故祭以报焉。”既言百种，又言万物，是其遍祭天下群神也。而谓之八蜡者，以蜡者主於为田报祭，其八者於田功尤多，故以为主耳。其祭非徒八神而已。其神虽众，总而祭之。《郊特牲》又曰：“伊耆氏始为蜡。”注又云：“造者配之。”盖诸神共立一尸，而以伊耆氏配也。《曾子问》云：“尝禘郊社，尊无二上。”注云：“神虽多，犹一一而祭之。”此得总祭群臣者，彼据常法，故一一祭之。蜡之与祫，皆有以而然，故为总祭。然蜡以先啬为主，祫以后稷为主，亦尊无二上也。《郊特牲》说蜡之辞曰：“土反其宅，水归其壑，昆虫无作，草木归其泽。”注云：“此蜡祭祝辞也。”若辞同，则同处可知，是诸神总祭之事也。《郊特牲》又曰：“顺成之方，其蜡乃通。”则四方，方为一祭，故谓之四方也。此笺言“祭四方百物之尸”，谓正祭时也。“来燕来宜”者，谓祭末燕尸也。上笺宗庙之祭，言“明日又设礼而与公尸燕”，此及下章皆不言明日有事。《祭义》曰：“周人祭日，以朝及闇。”既言终日有事，明其即燕尸矣。《春官·神士职》曰：“以冬日至致天神人鬼，以夏日至致地祇物魅。”注云：“盖用祭天地之明日。”既别有事，明其不复燕尸，故知燕尸即以其祭之日也。天地尚以其日，明其馀诸神亦以其日也，故笺於此及下章皆不言明日也。其心自以为宜，为宜与来宁意同，故云“亦不以己实臣之故自嫌也”。○传“言酒”至“备美”。○正义曰：郑於《周礼》差之，唯大事於太庙，备五齐三酒。毛於此义虽为宗庙之祭，其大事与时祭不明，但言品齐多耳，未必五齐三酒皆俱也。殽称既嘉，可言美而已矣。而传兼言备者，见苟可荐者，莫不咸在之义。笺以此章为蜡祭，则言多者，以其神多故也。○传“厚为孝子”。○正义曰：言此福禄之来，厚为孝子，而其意亦与笺同，以为助之也。但不以为宗庙之祭，不得言孝子，故变言成王也。

凫鹥在渚，公尸来燕来处。渚，沚也。处，止也。笺云：水中之有渚，犹平地之有丘也，喻祭天地之尸也，以配至尊之故，其来燕似若止得其处。○渚，之与反。沚音止。

尔酒既湑，尔殽伊脯。公尸燕饮，福禄来下。笺云：湑，酒之泲者也。天地之尸尊，事尊不以亵味，泲酒脯而已。○湑，息汝反。泲，子礼反，字又作“{罒齐}”，同。

[疏]“凫鹥”至“来下”。○毛以为，时既大平，凫鹥之鸟来在水中之渚，得其常处。於此之时，成王祭其宗庙，而明日燕尸。公尸之来燕也，其来似若止得其处。其燕之时，尔王之酒既湑然而泲之，尔王之殽维是脯矣。王用此酒脯与尸燕乐而饮之，为神所飨，福禄来下而与之。○郑以“凫鹥在渚”，喻祭天地之神於丘，即以其曰燕尸为异。馀同。○笺“水中”至“其处”。○正义曰：喻取其象水中高地谓之渚，渚之高於水，犹捕之高於地，故云“水中之有渚，犹平地之有丘，喻祭天地之尸也”。《春官·大司乐》曰：“冬日至，於地上之圜丘，奏乐六变，则天神皆降。夏日至，於泽中之方丘，奏乐八变，则地祇皆出。”是祭天地之神皆在丘也。天地之祭，唯二至在丘耳。其夏正郊天，与迎气四郊及北郊祭地，为坛而祭，不於丘也。此以渚为喻，唯喻二至之祭，其文不及郊也。尸为神象，故公尸配至尊。上云“来宁”、“来宜”，此言“来处”，义亦同也。上言其来心安，心安宜据尸意为说。此云似若止得其处，谓外人观之。彼言其心，此据其貌为异耳。定本云“以若止其处”，《集注》云“似若止得其处”。《集处》是也。○笺“湑酒”至“而已”。○正义曰：笺以上言酒多殽美，今酒言湑，变殽言脯，明其因文立义，故知天地之尸尊，事尊者不敢以亵美之味，直以所泲之酒及乾脯而已，因此示义举酒脯为言。其实天地之祭，更有殽馔也。

凫鹥在潀，公尸来燕来宗。潀，水会也。宗，尊也。笺云：潀，水外之高者也，有瘗堙之象，喻祭社稷山川之尸，其来燕也，有尊主人之意。○潀，在公反，《说文》云：“小水入大水也。”徐云：“郑音在容反，水外之高者也。”瘗，於例反。埋，亡皆反，字亦作“{艹貍}”，同。

既燕于宗，福禄攸降。公尸燕饮，福禄来崇。崇，重也。笺云：既，尽也。宗，社宗也。群臣下及民，尽有祭社之礼而燕饮焉，为福禄所下也。今王祭社，又以尸燕，福禄之来，乃重厚也。天子以下其社神同，故云然。○降，户江反。重，直龙反。下同。

[疏]“凫鹥”至“来崇”。○毛以为，时既太平，凫鹥之鸟在於潀水之会，得其常处。於此之时，成王祭宗庙，明日而与尸燕。公尸之来燕也，其来有尊敬孝子之心。既来与王燕於宗庙，则福禄从此尸所而下与王也。於时王与公尸燕乐饮酒，故致福禄而来，重与王也。○郑以为，凫鹥之鸟在水外之潀，喻公尸之居，在瘗埋之祭，谓祭社稷山川之神。至其祭毕而燕尸，公尸之来燕也，其来有尊主人之意。於此天子祭社稷之时，群臣下及众民尽至，而燕饮於其社宗，为福禄所下而与之。此时天子用酒殽而与公尸燕乐而饮之，故致福禄之来，乃重而厚也。自天子至於庶人，同得社之福禄，故言重也。○传“潀，水会。宗，尊”。○正义曰：潀音如丛，则丛是聚义，且字从水、众，知是水之会聚之处。《说文》云：“潀，小水入於大水也。”庙以尊重称宗庙，故宗为尊也。王肃云：“言尊敬孝子也。”○笺“潀水”至“之意”。○正义曰：笺以水会亦在水中，与在泾无异，不宜别文。其义既别，则潀非水矣。此诗之次从水，而次沙、次渚，则是渐乡高地。此承渚下，则亦是地矣。渚既是水中高地，潀当是水外之高地。潀者，地高之貌，水外之地潀然而高，盖涯涘之中，复有偏高之处，以为瘗埋之象，喻祭社稷山川。《释天》云：“祭地曰瘗埋。”李巡曰：“祭地以玉埋地中曰瘗埋。”孙炎曰：“瘗者，翳也。既祭，翳藏地中。”然则瘗埋牲者，其上以土覆之，微高於平地，故以潀为喻也。《尔雅》以祭地为瘗埋。《祭法》云：“瘗埋於泰折，祭地也。”《春官·司巫》：“凡祭事，掌守瘗。”注云：“瘗，谓若祭地祇，有埋牲玉者守之。”然则瘗埋者，唯谓祭地耳。此以瘗埋为祭社稷山川者，上以渚喻丘，其文可以兼天地，则此非地之大祇，当是地之别神耳。《大宗伯》社稷山川皆在地神之条，则其祭亦埋，与祭地同也。若然，《大宗伯》云：“以血祭祭社稷五岳，以埋沈祭山林川泽。”注云：“不言祭地，此皆地祇，祭地可知也。阴祀自血起，贵气臭也。”祭山林曰理，川泽曰沈，顺其性之含藏。如彼之注，唯山用埋耳。社稷与川，似不用埋。而此言社稷山川皆瘗埋者，《郑志》张逸问曰：“以血祭祭五岳，以埋沈祭山川，不审五岳亦当埋否？”答曰：“五岳尊，祭之从血腥始，何嫌不埋？”如郑此言，祭五岳有埋，明社稷亦埋矣。然则川泽曰沈，盖亦沈而复埋。何者？《释天》云：“祭山曰庪悬。”不言埋。张逸亦引以问，而郑答曰：“《尔雅》之文杂，非一家之注，不可尽据以难。”《周礼》虽不可尽据，而於《校人》、《玉人》之注有庪沈之言，是郑意亦以祭山有庪悬之法。郑虽不解庪悬之义，要庪悬似非埋也。祭山得庪悬而复埋，明祭川亦得沈而复埋，故以社稷山川皆言埋也。李巡以埋为埋玉，而《礼运》云：“瘗缯帛。”注云：“埋牲曰瘗。”则牲玉币帛皆埋之也。孙炎曰：“既祭，埋之。”郑於《司巫》注云：“守瘗者，以祭礼未毕，若有事然。祭礼毕则去之矣。”即是初即埋之，非祭毕始埋也。社稷山川，其神不卑於四方百物，云“有尊主人之意”者，尸以主人尽礼，故尊重之，而以己卑之，故尊主人也。毛意正以为宗庙之祭亦言尊敬孝子。○传“崇，重”。○正义曰：《释诂》文。○笺“既尽”至“云然”。○正义曰：以下文云“公尸燕饮”，则此未为燕讫，故以既为尽。上笺云“社稷山川”，则此章所祭，非独社耳。偏以宗为社宗者，以下言“公尸燕饮”，谓王与尸燕，则既燕于宗，则非王燕尸矣。此非王燕，而言尽燕者，周悉之辞，故知既燕于宗，谓群臣下及民庶，因祭而燕也。此在社稷山川之章，则群臣所祭之神，亦此等神耳。但诸侯之於山川，在其地则祭之，非其地则不祭。国君尚然，则群臣民庶必不得祭山川矣。臣民得与天子同祭者，唯社稷耳，故知既燕于宗，唯指社宗。以社是尊神耳，故言社宗，犹庙称宗庙也。《月令》“仲春，命民社”。《祭法》云：“大夫以下，成群立社。”《郊特牲》曰：“唯为社事，单出里。”是群臣下及民庶，尽有祭社之礼而燕饮焉。臣民所祭，不必有尸，所云燕饮，因祭而与其祭之人自燕饮耳。《郊特牲》曰：“社者，神地之道也。”又曰：“社祭土而主阴气。”天子诸侯下及庶民，虽广狭不等，俱土神，因言天子祭社，其辞遂及於民，故文辞重叠，异於馀章。笺又言“天子以下其神社同”，故云然。是解诗人置辞被及民庶之意也。“公尸燕饮”，文在“臣民”之下，以民得福，君又得福，故云来重。以民之获福，亦君之福也，故於君为重。

凫鹥在亹，公尸来止熏熏。亹，山绝水也。熏熏，和说也。笺云：亹之言门也。燕七祀之尸於门户之外，故以喻焉其来也，不敢当王之燕礼，故变言“来止熏熏”，坐不安之意。○亹音门。熏，许云反，《说文》作“醺”，云：“醉也。”说音悦。

旨酒欣欣，燔炙芬芬。公尸燕饮，无有后艰。欣欣然，乐也。芬芬，香也。无有后艰，言不敢多祈也。笺云：艰，难也。小神之尸卑，用美酒，有燔炙，可用亵味也。又不能致福禄，但令王自今无有后艰而已。○令，力呈反。

[疏]“凫鹥”至“后艰”。○毛以为，时既大平，凫鹥之鸟在山绝水之亹，得其常处。於此之时，成王祭其宗庙，以明日燕尸。公尸之来止燕坐熏熏然，其又和说而得其宜，於是行旨美之酒欣欣然欢乐，荐燔炙之羞芬芬然馨香。王用之，以与公尸燕而饮之，致其无复有后日之艰难。孝子之意，不敢多祈，故变文，不言福禄以见之。○郑以凫鹥之鸟在於绝水之亹，喻公尸之居，在於王宗庙之门，谓祭七祀之神，燕其尸於庙门之外也。公尸之来止处，自以神卑之故，熏熏然坐而不安。於是有旨酒欣欣然美，燔炙芬芬然香，用之以与公尸燕乐而饮之，致其无复有在后之艰厄。神卑不敢致福，止令无艰而已。○传“亹山”至“和说”。○正义曰：传以渚者水中地，是土当水之流；潀者水会之处，是土障水令聚。今变文言亹，非复土也，故以为山绝水，谓山当水路，令水势绝也。所云“石绝水曰梁”，亦此之类。盖石是小石，此则大山为异耳。以宗庙之尸，尊者自得，故为熏熏和说也。○笺“亹之”至“之意”。○正义曰：笺以上四章随类取喻，已有天地宗庙社稷山川四方百物诸神，略欲尽矣。其所未见，唯七祀耳。而上言凫鹥所在，於祭皆有所类，唯此山绝水之亹，於七祀之祭事无其象，则是假取其名，以为其义，故云“亹之言门”。燕七祀之尸於门户之外，故取此门名以为喻焉。《祭法》曰：“王为群姓立七祀：曰司命，曰中霤，曰国门，曰国行，曰大厉，曰户，曰灶。”是七祀之名也。诸侯以下则有降差。此言天子之事，故云七也。案中霤礼唯祭五祀，皆先荐於奥。祀户则设主於户内，祀中霤则设主於牖下。此二者，在户内也。祀门则设主於门左枢，在门内也。祀灶则设主於陉，祀行则设主於軷上。灶在庙门外之东，行在庙门外之西。此二者，在门外也。尸主当相依附五祀。正祭之时，户与中霤在户之内，门在门之内，灶、行在门之外。司命、大厉虽无文，亦不过庙门之外内也。宗庙正祭在奥，绎在门。况七祀之祭，有本在门外者也，明其燕尸皆在门之外矣，故云“於门户之外”也。上四章皆以发首一句喻正祭，则此凫鹥在门，亦当喻正祭矣。各以尸在门，故取亹名为喻，则首句经喻燕事。与上不类者，以七祀之祭，祭非一处，而正祭有在门者，燕尸又皆在於门，故言门亦可以见正祭也。七祀之神，神之卑者，而“来止熏熏”，文异於上，故知其来，不敢当王之燕礼，故变言“来止熏熏”，是坐不安之意。○传“欣欣”至“多祈”。○正义曰：饮美酒而言欣欣，故为乐谓尸之乐也。芬芬是香之气，故为香谓燔炙香也。二事不类者，以人饮酒而后知味，食炙而后知香。指体而言，虽为小异，自人而发，意亦同也。“无有后艰”，守成而已，非神加之福，见孝子之意，不敢多祈也。礼称祭祀不祈，则皆亦不祈。言不敢多者，此非孝子口所自祈，言神才令如此，见孝子不敢多祈耳。不敢更复望福，是所谓能持盈也。○笺“小神”至“而已”。○正义曰：七祀，神之小者，故云小神。《祭法》注云：“小神居人间伺察小过作谴告者。”是也。《月令》“孟冬，腊先祖五祀聚祭之”。则周之七祀，虽四时别祭，於腊亦聚祭之义也。此诗所云，未必七神并祭，作者於后总言之耳。因其神卑而变其文，用美酒，有燔炙，以其神卑，可用亵美之味。神又自以为卑，不敢致福主人，但令王自今以去无有后难而已。

《凫鹥》五章，章六句。






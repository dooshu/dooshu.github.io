◇药总诀序

上古神农，作为《本草》，凡著三百六十五种，以配一岁，岁有三百六十五日，日生一草，草治一病，上应天文，中应人道，下法地理，调和五味，制成醪醴，以备四К为弗服，欲其本立道生者也。当生之时，人心素朴，嗜欲寡少，设有微疾，服之万全；自此之後，世伪情浇，智虑日生，驰求无厌，忧患不息，故邪气数侵，病转深痼，虽服良药不愈。其後雷公、桐君，更增演本草，二家药对，广其主治，繁其类族，既世改情移，生病日深，或未有此病，而遂设彼药，或一药以治众疾，或百药共愈一病，欲以排邪还正，为之原防故也，而三家所列疾病，互有盈缩，或物异而名同，或物同而名异，或冷热乖违，甘苦背越，采取殊法，出处异所，若此之流，殆难案据。寻其大归，神农之时，未有文字，至於黄帝，书记乃兴，於是《神农本草》，别为四经，三家之说，递有损益，岂非随时适变，殊途同归者乎？但《本草》之书，历代久远，既靡师受，又无注训，传写之人，遗误相继，字义残缺，莫之是正，方用有验，布舒合和。（本集。）


◇　举成公敞封事

臣以朽材，前比历位典大职，卒无尺寸之效，幸免罪诛，全保首领，今复拔擢，备内朝臣，与闻政事。臣光智谋浅短，犬马齿耋，诚恐一旦颠仆，无以报称。窃见国家故事，尚书以久次转迁，非有踔绝之能，不相逾越。尚书仆射敞，公正勤职，通敏於事，可尚书令。谨封上。

（《汉书·孔光传》：诏光举可尚书令者封上，光谢云云。）




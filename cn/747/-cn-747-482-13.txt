○上宪宗实录表

臣闻右者左史记言，右史记事，事为《春秋》，言为《尚书》。远自轩皇，近惟列圣，其间睿哲文明之德，格天济物之功，实赖记述，传诸不朽。伏以宪宗皇帝承十一叶之基运，荡六十年之妖氛，神功单於无外，元化光於有截，语俭德则渐浣濯以垂训，言忧勤则躬日昃而忘倦，广聪明则惟恐其不闻，纳忠谏则咸许其自达，群臣荷宽裕之德，黔首饱慈惠之仁。今之举盛烈者，贞观、开元、元和而巳，诚宜垂诸简牒，焕彼缣缃。长庆二年，诏监修宰臣杜元颖，命翰林侍讲学士臣处厚、臣赵暨史官沈传师、郑瀚、宇文籍等，分年编次实录，属中外多故，笔削未遑；或职秩遽移，判缀莫就。陛下丕承鸿绪，思宏祖德，前诏处厚，继命臣随，比因奏对，促令纂勒。臣今采处厚等所录，又与见在史官苏景裔等博访遗逸，精加研，以毕其功，逮兹周岁，错综方就。谨撰《宪宗皇帝实录》为四十卷，目录一卷，谨随表奉献。虽元刂精极思，徒效其勤劳，而测海窥天，岂知其万一。无任悚惕兢惭之至，谨诣光顺门奉进以闻。


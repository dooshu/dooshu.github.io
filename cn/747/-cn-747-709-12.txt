○天性论

馀开成中作镇淮服，闻东宫为人所构，天子赫然大怒，召宰臣及公卿大僚议於内殿。其时谏者佥曰：“太子幼年，思虑未至。”亦曰：“太子之年，足以改过。”往复移时，大略不出於此。夫明主可以理夺，其要在於闻所未闻。昔千秋上书，言：“子弄父兵，罪当笞耳。”武帝一言而寤，盖以简而当理。魏太祖尝谓诸子曰：“吾必不用左右之言以理汝曹。何者？使左右君子也，必不离人父子之间；使左右小人也，小人之言必不可用。”其时无人以此言寤主，因问主上：“太子之过，得於何人言之者？与太子恩爱厚薄何如哉？”文宗聪明睿知，闻之必寤，既寤之後，太子必安。以馀揣之，不三数日，则父子如初矣。盖以父子之爱，发於天性，言之者必当易寤，况一子乎？是以汉高睹四皓上寿，悲歌鸿鹄；宣帝以元成退让，令傅淮阳；远帝闻史丹器人於丝竹鼓鼙之间，默然而笑。皆外感中寤，屈己舍爱，可不谓之天性哉？惜乎文宗竟不得一闻是言，岂太子之命也欤！


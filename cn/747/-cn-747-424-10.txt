○为张监谢天长节答赐表

臣某言：伏奉恩命，赐臣若干物。宠锡自天，兢愧无地，臣某诚欢诚喜顿首顿首。伏惟开元天地大宝圣文神武应道皇帝陛下宝运应期，金秋表节，庆迈赓歌之曲，欢同率土之滨。循这由衷，无以展礼，辄献衣镜，式陈恳款。不谓圣慈回顾，允纳涓涔；宸光曲临，行及惠赐。载惊载惧，罔知修处。臣本愚直，早荷赏延。陛下念旧勋庸，擢臣专典御府。尽忠不足报德，劳力岂曰干时。空勤日慎之心，以副夙兴之戒，无任感戴屏营之至！谨奉表陈谢以闻。臣某诚欢诚喜顿首顿首。谨言。


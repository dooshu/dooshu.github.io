○呈諸臺揭 【 分兵防倭】

竊惟遭蹶者得便、經過者長識本道庸愚、不能力主永保二司之兵、使之决不過浦、致有元日之失、青村之事、又出料憶之所不到、至今痛悔無及、即日諸寇縱橫、千百群出捉來奸細、往往稱言過浦、兩軍回散之後、內無足恃之兵、守恐疏虞、况可輕進調來箭手千名、雖稱雄壯、然長技止于一射。而地利况且未知。此與山東士卒。其名不同。而其分數大畧相等。東兵以三千之眾。而不能剿賊于未熾之前。邊兵以一千之寡。而欲制賊於既猖之後。此其不格。何待明者。况此軍原係防秋之兵。而宗禮又係北來之將。必須萬全以歸。始于國威無損若復輕挑速戾。故踵前愆。日下何以紓憂。他日何以對上。為今之計。宜以此兵仍守浦西以固內勢。樊參將及各同知之兵。分布浦內以防渡越。海防道之兵。併婁參將之兵。及熊同知所督之兵。相機發至浦東。俱於賊巢之北。周浦等處屯劄按伏刁剿把總陳習王應麟之兵。仍各屯該所。每日出兵一體設伏。遇有新賊會同各枝先行遣擊。使賊不得合勢若舊賊流動或往西南。則併力尾擊。或侵犯渡浦。則樊參將各同知之兵。力行堵截。宗佐擊之兵。隨向遏剿。仍行上海嘉定太倉常熟各該掌印官。督率新招主兵。振揚聲威。以示有備。如此則以逸待勞。賊不敗而走矣。不得于此。則得于浙。不得于旱。則得于水。外此而欲輕試人命。以圖難成之功。復蹈危機。又取日後之悔。非本道之所敢再言也。


○为京兆韦尹贺元日祥雪表

臣某言：伏以去冬以来，久无雨雪。臣每於殿内，亲奉德音，以宿麦未滋为虞，以兆人生疾为念。圣情所属，神理潜通。献岁发春，佳雪肇降。当夷夏会同之日，观天人合应之征。迎喜气於三元，浃欢心於万国。疠疵永息，丰年可期。臣以疾未平，步趋有阻，伏蒙恩贷，已具奏闻。谨於光宅寺中管当本务，不获随例称庆明庭。既睹嘉祥，益彰圣德。无任欣跃屏营之至。


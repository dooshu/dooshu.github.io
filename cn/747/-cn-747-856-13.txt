○嫂丧宜依令式服大功议

臣闻三代之制，礼无降减之名。五服之容，丧有宁戚之义。此盖圣人随时设教，称情立文。沿革不同，吉凶相变。或服繇恩制，或丧以礼加。太宗文皇帝引彼至仁，推其大义。因览同爨有缌之义，遂制嫂叔小功之服。列圣尊行，已为故事。传於令式，加於大功。今马缟奏论，以为错谬。况缟昔事本朝，概至梁室。曾为博士，累历岁年。今始奏陈，未为允当。谨按仪礼，凡制五服，或以名加，或以尊制，或推恩而有服，或引义而当丧。故嫂叔大功，良有以也。其如叔以嫂之子为犹子，为犹子之妻，叔服大功。今嫂是犹子之母，安可却服小功？若以名加，嫂岂疏於犹子之妇？若以尊制，嫂岂卑於犹子之妻？论恩则有生同骨肉之情，引义则有死同宅兆之理。若以推而远之为是，即令式兼无小功。既有称情制宜之文，何止大功九月。请依令式，永作彝伦。

张仁彖

仁彖，晋天福三年大理正。周广顺二年以左庶子为大理卿。


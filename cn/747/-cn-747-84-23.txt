○赐崔雍自尽敕

当崔雍守郡之日，是庞勋肆逆之初，属狂寇奔冲，望风和好，置酒以邀贼将，启关而纳凶徒。城内不许持兵，皆令解甲，致使三军百姓，抆血相视，连头受诛。初闻奏陈，深骇观听。锡望守城而死，已有追荣；杜慆孤垒获全，寻加殊奖。既褒忠节，难赦罪人。玉石固分，惩劝斯在，将垂诫於四海，当何爱於一夫。其崔雍宜差内养孟公度专往宣州赐自尽。


○袁盎以周勃为功臣论

袁盎对文帝曰：“绛侯所谓功臣，非社稷臣。夫社稷臣者，主在与在，主亡与亡。”盎见勃自德其功，有以激之也，非至理笃论。以言足以惑文帝聪明，伤仁厚之政，俾其有薄宗臣之意，竟使周勃大功皆弃，非罪见疑，可为长叹息也。当吕後之世，惠帝已殂，少帝非刘氏，陈平用辟疆之计，权王产、禄，绛侯若不与之同心而制其兵柄，必由此而阶乱矣，则刘氏安危，未可知也。（盎曰：“诸吕用事，擅相王，太尉本兵柄，弗能王也。”）然磨而不磷，涅而不缁，未尝不心存社稷，志在刘氏，外虽顺逊，内守忠贞，得不谓之社稷臣乎？其後绛侯系请室，盎虽明其无罪，所谓陷之死地而後生之，徒有救焚之力，且非曲突之义。杨子称盎不足而谈有馀，斯言当矣。善哉贾生之说，喻堂陛之峻，高者难攀，卑者易凌，文帝感悟，养臣下有节，有以见贤人用心，致君精识。若袁公者，难与并为仁矣。盎惟有正慎夫人席，塞梁王求嗣，此二事守正不挠，忠於所奉。害错之罪，虐贯於神明，安陵之祸，知天道不昧矣。


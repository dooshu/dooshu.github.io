○送张十五往吴中序

邯郸遐叔，风病目疾，家贫不能具药，爰以言自医。南阳张士容，引帽摄策，晨告余行曰：“虽耕楚田，而无费。相里杭州、刑部郎李君以道教我，以文博我。将求干粥於二贤可乎？”余谂之曰：“尝读《大雅》，美张仲之德，子其後乎？欲而求仁，愚以为可。今贤士君子多在江淮之间，吾子见二大夫，必开馆拂席，聆相如之玉声，尽家之有无也。不尔者，人而不仁如礼何？人而不仁如乐何？息言息言！此获麟之绝笔也。


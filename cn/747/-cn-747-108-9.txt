○答冯道等表请徽号加广道法天四字诏

朕猥以眇躬，虔承丕构，统临区宇，绵历星霜。九有所宾，万务思理，鉴往代废兴之本，禀前王嗣守之规。驭朽索以兢怀，揽宵衣而惕虑。顾惟寡昧，罔敢怠荒，而犹帝道未臻，皇猷罕著。至於五兵销偃，九谷丰穰，内繇调燮之功，外假勋贤之力。岂兹凉德，擅彼徽名。今则渐冀小康，将凝大化，谅ム台辅，俾契混同。何乃遽贡饰辞，爰加溢美，乍披来奏，深匪素怀。致君不在於斯文，尊主宁劳於懿号？未若罄舟楫济川之业，竭股肱宣力之诚，使化被八荒，泽及四海。武功文德，感叶於休期；君贤臣忠，永怀於良史。今兹来请，具验乃心，徒切叹嘉，必难依允。所上尊号宜不允。


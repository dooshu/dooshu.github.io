○上郑尚书相公启

愈启：伏蒙仁恩，猥赐示问，感戴战悚，若无所容措。然尚有厥诚，须尽露于左右者，敢避其烦黩，怀不满之意于受恩之地哉！愈幸甚，三得为属吏，朝夕不离门下，出入五年。窃自计较，受与报不宜在门下诸从事后，故事有当言，未尝敢不言，有不便于己，辄吐私情，阁下所宜怜也。分司郎官职事，惟祠部为烦且重。愈独判二年，日与宦者为敌，相伺候罪过，恶言詈辞，狼藉公牒，不敢为耻，实虑陷祸。故前者怀状，乞与诸郎官更判，意虽甚专，事似率尔，言语精神，不能自明，不蒙察允，遽以惭归，亻黾亻免日日，遂逾累旬，私图其宜，敢以病告。鸠平均，歌于《国风》；从事独贤，《雅》以怨刺。伏惟俯加怜察。幸甚，幸甚！愈再拜。


卷一百九

钦定四库全书

历代名臣奏议卷一百九

明　杨士奇等　撰

仁民

宋光宗时吏部员外郎陈傅良初对劄子曰臣恭惟艺祖受命平定海内凡所以创业垂统莫非可传之法而深仁厚泽垂裕後人则专以爱惜民力为本臣案故牍自建隆至景德四十五年南征北伐未尝无事而金银钱帛粮草杂物七千一百四十八万计在州郡不会古所谓富藏天下何以尚此当其时诸道上供随所输送初无定额留州钱物虽尽曰系省而非取之也盖至大中祥符元年三司始奏立诸道上供岁额以此承平百年家给人足传序九帝天下常多故矣而民心不离迄用中兴则以祖宗之泽在人深厚故也臣常惟念艺祖以得民心受天命比隆三代矣然而以天下逊不私诸子才一再传而万世不祧之宗仅同支庶则是在天之灵未享其报高宗遭变深探其本由是推正统之自纳至公之说而大命复集於夀皇圣帝爰暨陛下岂非天哉且天之报艺祖者如此而陛下以睿圣之资宽仁之德诞膺天眷方当继体之始伏惟夤念高宗推本之意钦承夀皇付托之训以推行艺祖在人未泯之泽为万世无疆之休今其时也臣不胜至愿

蔡勘论州县科扰之弊疏曰臣闻民为邦本本固邦宁自古为国者欲固邦本先结人心欲结人心先宽民力欲宽民力先择守令非其人则主泽不能下流人情无由上逹民力困则人心离人心离则邦本危矣臣少历州县洊蒙朝廷任使六持使节再総军储足迹所历几遍东南求守令之循良者不可多得能者以一切之政趣办目前贤者不得行其志救过逃戾而已推原厥自盖由版曹督责漕司漕司督责州郡州郡不恤县道县道不恤百姓上下相迫前後相仍习以为常恬不为怪民力之困至此极矣可不改弦易辙而拯救之耶臣请详言其故且二税古也今二税之内有所谓暗耗有所谓漕计有所谓州用有所谓斛面二税之外有所谓和买有所谓折帛有所谓义仓有所谓役钱有所谓身丁布子钱此上下之通知也於二者之中又有折变又有水脚又有糜费有隔年而预借者有重价而折钱者其赋敛烦重可谓数倍於古矣然犹未也有所谓月桩有所谓盐产有所谓茶租有所谓上供银有所谓乾酒钱有所谓醋息钱又有所谓科罚钱其色不一其名不同各随所在有之不能尽举为保正者科买土产科买竹木廵尉下乡则预备酒食居民被盗则先纳赏钱应期限则有缴引钱违限期则有罚醋钱以至修造公廨廵铺桥梁驿舍一切取办故中人之家无不剔屋破产以充役为税长者逃絶税则令代纳坍江税则令代纳产去税存无所从出者又令代纳异县它乡不能追逹者又令代纳已纳在官者不可复得见欠人户则不为理还故单产之民无不典妻卖子以免罪如此民力安得不重困乎又有催科之扰州差典级下县甚则州差州官县差县官下乡甚则知县亲往吏卒所至需索百出鞭笞累系动辄数十人所欠多系升合尺寸之余未纳者不免於倍输已纳者又从而再纳往往无有获免为守令者但知以催科为急无复一分爱民之心所以尧舜在上而恩泽不得以下流者正以此尔恭惟陛下嗣守大宝遵奉慈训凡发政施仁无非以爱民为先真尧舜之用心也陛下裁损经総制钱而所损者无额耳每岁常数则未尝亏少陛下蠲放身丁钱而所放者见欠耳先纳在官者无由理折陛下裁减和买恩至渥也而乡胥作弊减免不均陛下倚阁逋负德至普也而豪户恃强催索自若陛下爱民之心不能尽布陛下恤民之政不得尽行此无它守令非其人耳县令既不可尽择当择郡守郡守不能尽得人每路当择一贤监司而委任之陛下临遣谕以德意使之徧行郡邑亲见守令讲求民间休戚可罢者罢之可行者行之计州县一岁之出入可蠲者蠲之可减者减之使上下相通内外相应无为文具以复命庶几实惠可以及民民力可以少苏矣民力既苏邦本自固天下幸甚

宁宗时江西提举袁燮上便民劄子曰臣窃惟民力之困至于今极矣多方存恤凡有便於民者知无不为庶乎其少苏也今州县间皆有行户官司之所欲买行户不敢不供贱於市价谓之官买夫张官置吏本以为民民不被惠而强买其物官则利矣民将若何此不顾廉耻者所以深为可罪而遭其渔猎者所以深为可悯也昔公仪休见其家织帛而怒因茹葵而又怒曰吾已食禄又夺园夫红女利乎董仲舒美之曰古之贤人君子在列位者皆如是故下高其行而从其教民化其廉而不贪鄙今日士大夫所食之禄民力为之也既食其力无补於民又贱价以买其物习以成风恬不知愧是之不戢吾民愈困矣臣愚欲望圣慈轸念民瘼诏谕四方应官司买物并同时价敢稍减者并许越诉计赃定罪此亦惠民之一端也

中书舍人陈傅良上奏曰臣窃谓今天下亦多故矣臣未暇缕数独念民力之困於此为极而莫与陛下救之者耳贤士大夫不为不多曾莫与陛下救斯民者何也势不行也何谓势不行欲救民穷必为帅为漕为総领而後可而三数官者虽贤士大夫不乐为之故也既曰贤士大夫而不乐为帅漕総领何也外权太轻虽欲有所设施而不得骋故也是故不为法令之所束缚则为浮言之所动揺不为时政之所讳恶则为宦游於其处而不得志者之所中伤有是四患虽贤者亦忍事苟岁月耳而况其余人乎且夫人情谁不喜迁而恶滞谁不好伸而耻屈谁不趋利而避害今也立朝自郎察不一二年可至卿监又不一二年鲜不得为从官若夫帅漕则有奔走徧天下而无一日朝蹟者其间侥幸或得贴职自直阁积而至修撰极矣而所谓修撰者又必尝为卿监而後得之是终身无复从官之望臣所谓喜迁而恶滞人情之不乐一也今夫立朝苟有亲故欲入辟阙则可以移书帅漕若総领而坐取之无不如意者至为帅漕连衔剡牍奏辟一属官若准备差遣之类辄不可得若平平也则不过送部勘当讫於陆沈若稍有过差之请往往省部诘难回复甚者至被论列臣所谓好伸而耻屈人情之不乐二也今夫立朝自厘务职事官皆得以亲族子弟牒国子监补解试及监司帅臣苟非在川广二千里外即子弟无收试之所每遇大比无所附着稍知谨畏者大率无故而殿一举不然则为谬巧迁就以避贡举条制斯可矣臣所谓趋利而避害人情之不乐三也如前四患则是事权太轻虽贤者犹不乐为之如後三说则是恩数太薄而人人不乐也夫可与救斯民者必帅也漕也総领也而人不乐为之至此奈何惮改乎臣窃以为今日之势莫若稍稍重外重外之术必使帅漕総领皆可驯致於从官可以驯致於从官而後可久任可久任而後可责事功如此则帅漕総领始晓然知朝廷委寄不轻矣则夫前四患者次第自去而有为陛下出力救斯民者矣

朱熹上奏曰臣前任备员潭州兼管荆湖南路安抚司事窃见本路土瘠民贫无它生理而州县岁计入少出多往往例於常赋之外多收加耗重折价钱尚且入不支出公私俱困昨来诸司察见其弊累尝蠲减务宽民力连年所放盖已不赀而州县起发上供支遣俸给诸色费用尚仍旧额略无所损沿此官司已是狼狈不可支吾或有非泛赏给调发支赐若更差到诸班换授归正杂流补官之人复有增加则愈见逼迫无以为计臣近者尝与漕臣何异备奏全州守臣韩邈所申乞减添差员数可见一端至於其它州县大略往往类此不唯官吏苟逭目前多方趣办不暇为国家赤子计而按察之官知其甚不得已以至於此亦不忍尽法按治无由发觉窃念本路东望朝廷远在二千余里之外而北?重湖南抚诸峒形势所关亦非它道之比万一民贫不堪诛剥一旦屯结自为扰乱而盗贼蛮猺相挻而起则不知议者何以处之臣自到任以至去官仅及三月虽未及详密究其曲折然其大势如此亦不待智者而後知矣故尝深以为忧欲为料理但以召还之遽未暇子细询考画一奏闻今者既蒙赐对又不敢不为陛下一言欲望圣慈深察一视同仁特诏本路帅臣监司更以前日全州所申事理通之诸郡并行均节将大段阙乏去处特与痛加裁减指定奏闻取旨行下庶几州得以恤其县县得以宽其民而其间或有不奉诏者亦且无词以逃其罪则遐远之民均被实惠而宽大之恩不但为挂墙壁之具而已臣奉使亡状不早上闻以至今日死有余罪伏惟矜赦而亟图之则一路幸甚

卫泾论淮民当恤疏曰臣仰惟国家中兴以来培埴基业以固立国之计恃淮民为根本自高宗皇帝生养保聚几三十年户口丰衍中更疮痍孝宗皇帝极意抚摩谨择边守蠲损常赋察视水旱惟恐民力之有伤所以垂念加惠者甚於中州内甸盖自是又三十余年且其土地饶沃糓粟登成是以淮民富实家多盖藏闽粤江浙之民往往有徙而附之者故边垂有泰山之安其为圣虑至深远也比岁间值饥俭民多困匮已非昔日宽裕之比而州县之间凡百调度并缘烦扰事力寖微公私前熬平居无事犹或不安其生一旦缓急何所倚以为固臣不胜惓惓私忧过计窃谓国之根本在是朝廷不可不察也去岁淮之东西积潦败稼民颇告病今春淫雨伤麦无以续食饥民流离有所未免捄荒之政甚不宜缓不知州县官吏目覩民瘼备具蓄积施行次第有足以宽陛下宵旰之忧者乎日者襄汉阻饥为扰至勤朝廷区画推原所繇是亦州县劳来安集讲之不素鉴彼察此乌可忽诸矧长淮为江之藩篱藩篱弗葺则阃阈奚赖其在今日关系尤重岂得不蚤计而预图之臣愚欲望陛下深念根本之所恃仰法二祖之远谋明诏两淮帅臣沿边郡守於民情休戚必加之意凡日前科扰之害一切禁止仍亟行下本路漕臣及常平司应有饥荒州县疾速措置赈恤务要实惠及民以固安易揺之心以消弭未然之虑其於累朝爱养淮民之计诚非小补

泾又论歉岁伏熟及旧逋疏曰臣闻圣王在上必汲汲於民瘼之广求民隐之勤恤盖以斯民疾苦无由自逹於上而其隐忧或不能尽白也恭惟陛下仁覆天下视民如伤践阼之初岁适告歉陛下哀矜惨怛形於玉色为之薄征为之已责如古荒政靡一不举德至渥也以臣观之故岁田畴损於水旱不为不广民之流移饿莩亦不为不衆然其间固有丰熟去处州县例以灾伤为之减其田租而一时宽恤之令且使主家轻其租入田赋减矣租入轻矣又得赈粜赈济之粟以为左餐右粥之地则斯民虽在歉岁而自无歉岁之忧廼若今岁虽号丰稔方秋西成多稼云布田夫野老喜见顔色逮至登塲所收反薄相顾觖望欲赴愬於州县则田亩既无遗穗以自表欲乞怜於主家则主家以无官放而不从此犹可也积潦之田民以贫病不暇播种今官司或迫其伏熟累年之逋民既穷空无所从出今豪强并至於责偿是以人情煎熬田里愁叹反有甚於故岁此正唐赵光奇所谓时和岁丰百姓不乐而本朝苏轼亦有丰年不如凶年之说也岂非圣明之所欲急闻乎臣以为日者陛下俞谏臣之请五等丁钱悉从蠲免则是朝廷於经常之赋曾不靳惜安有田畴积潦乃容州县迫其伏熟乎又尝从臣寮之奏民间所贷粮本取息无过五分则是官府於借贷一事已加裁制安有负逋累年廼纵豪民并至责偿乎臣愚欲望圣慈明诏州县其有积潦之田曾经检视悉与除放毋令伏熟如有违戾许监司按劾闻奏累年之逋严禁豪民姑与倚阁或尚监理许州县即时纵释庶几斯民熙熙于于粗知有丰年之庆以仰称陛下轸念元元求瘼恤隐之意伏惟陛下财幸

彭龟年乞权住湖北和籴疏曰臣辄有愚见仰干渊听臣照对去年朝廷以淮浙并饥江湖小熟遂下和籴之令严遏籴之禁惠甚渥也然州县亟欲集事未免敷籴於民商贾竞起趋利又复争籴於下而江淮两浙帅仓以至総司戎帅皆散遣官吏多齎钱物四处收籴其所差人争先趋办迭增价值以相倾夺米价既长害及细民细民日要添钱籴米富家愈见闭籴自丰遂使江湖小熟之地反有饥饿不给之民臣自江西以入湖南所到去处皆病於此及入湖北愈觉益甚去岁江陵虽止蒙朝廷抛降和籴米拾万石缘湖北地广人稀耕种灭裂种而不莳俗名漫撤纵使收成亦甚微薄每到丰稔之年仅足赡其境内万一发泄出外必至价值翔踊常年米价每石若及两贯已为极贵今米直至斗添数百长犹未已方此耕布之时使百姓困於贵籴无以自给甚可怜也况本府既有补籴又有和籴数目既多深恐置塲不能顿足不免均之诸邑诸邑复不免敷之百姓上下相乘其势有甚不得已者其初定价正当秋成米贱之际只据一时市直每石作一贯五百具申及到後来诸处官司商贩竞来争籴米直陡贵官司但以事干朝廷只执元价不敢增添驯至今日输犹未足乃是百姓受钱於米贱之初而输米於增价之後甚者家无见储不免转籴以偿於官焦熬如此可不速为之计哉臣至愚极陋蒙陛下寄以牧养之责臣既亲见小民无牧养之具岂可不仰告陛下臣照对江陵府己申朝廷乞将和籴未足之数候到秋成籴足未准行下臣契勘本府合籴米十万据诸处申到已籴及?万尚有三万未籴而见在之米已承朝廷指挥未令起发以此见得淮浙亦不待此米之来所有未籴三万若得少缓收籴却得苏此一方之民缘今来已是五月若俟朝廷行下然後住籴恐不及事臣已令本府将见籴未足米数且权住籴以待回降庶使青黄不接之交留得此米接济百姓以了农事不胜幸甚

贴黄臣访闻诸路监司帅臣在湖北籴米甚多其籴米之价比之本府和籴每石率多一贯已上故其交易比和籴尤易臣计本府和籴之数已及十分之七即外路诸司所籴米数必是过之设使目即住籴亦不阙事臣已行下本路诸州令劝谕有米之家当此艰食之时先将米糓粜与百姓如本州县食米已足即许将所余之米粜与外路般贩之人臣为见本路百姓委是阙食不得不权宜措置以救目前之急若是去年十二月今年正月之交臣亦不敢如此施行但恐自此或有遏籴之谤尚冀陛下为此一方之民曲加睿照臣罪万死所不敢逃

知徽州事袁甫奏便民五事状曰臣一介庸虚寸长蔑有滥膺临遣承之新安良由圣朝选拔之公但愧微臣叨逾之过欲求报塞罔惮勤劳倏更一朞合条五事学不足以窥体统识不足以逹事宜惟以便民为心斯乃守臣之职臣昨尘班列获觐清光思欲少裨圣聡尝献仁之一说即蒙俞允且赐褒嘉况今图为保障深戒茧丝施行於本州者既以仁为先奏陈於陛下者宜以仁为急条目虽异纲领则同惟欲实惠於民而已伏乞睿慈特加开纳岂特愚臣之幸实一州百姓之幸

一臣仰惟陛下轸民疾苦切於体肤拯民涂炭急於焚溺所以迓续民命护养国脉为亿万年无穷之基可谓至深且长矣臣窃见近者朝廷行下本州及监司元申休宁县体究赋税事亟颂俞音多所蠲减皇乎休哉湛恩汪濊罔间遐迩臣滥绾郡符日与撃壤之民欢欣感戴臣伏覩户部看详之辞洞见州县情状破其私意示以大公其言曰阅绎所申则惟供上窠名裁削不靳若乃留州送使项目责办如初是特为私已逭责之谋似非有体国恤民之念今准看详之旨盍疏均一之恩於是不特将上供数目量行减放并将州郡所得自用者亦行蠲除臣捧诵至此竦然叹服以为圣朝主张公道勤恤民隐如此蕞尔小郡虽甚迫蹙何敢不宣明息音推广仁闻已即备坐圣旨张榜通衢令深山穷谷之民皆户知之甚盛举也抑臣又思之徽有六邑俱号镬汤婺源休宁最当沸处今休宁则被惠矣其独遗婺源乎况婺源介乎万山五岭之间邑最壮民最犷而财计最耗较之休宁殆又甚焉吏部出阙畏却莫前县佐摄官苟求免过指正税以解别色那新钱以掩旧逋措置既无它策预借是为良谋才一二年不知几万豪家富室凭气势而不输官租下户贫民畏追呼而重纳产税加以连岁非值丰登兼又屡遭回禄学舍库务几无孑遗井里市廛莽为瓦砾挈此萧条之邑畀诸新辟之官补绽支倾忘寝废食极疲劳而不惮如醉梦之方醒则夫蠲减之恩岂可斯须少缓虽然蠲减诚是也祈哀於公上屯膏於本州则是犹未能克己私也己私未克自立藩篱是先以婺源休宁为二也而欲朝廷视为一体其可得乎臣今所谓一以休宁为准於本州虽有损於朝廷则不易从苟可利民臣何爱焉寻常州郡得用之钱往往从来视为己物但知厌足其所欲谁肯瘠已以肥人弊俗既成痼疾难疗在州之可蠲者既不忍决舍在上之当除者亦不敢申明由其封闭吝啬之私执而不通致使周流霈之泽隔而不下臣之愚陋它无寸长独於公私义利之间粗知从违取舍之决矧州县事同一体财赋自合通融今欲稍宽县道岂可专挠朝廷须先从本州除靳惜之私又乞朝廷减无名之敛然後凋瘵之邑始获少苏臣已将十六年婺源拖下紬绢一万七千余匹茶租折帛钱一万五千余贯月桩板式钱六千余贯应是婺源积逋一切权行住催本州樽节浮费代为收簇起纲惟是凿空白撰之赋皆系上供及総所色目额钱大重虐害细民既非本州所可自专必欲朝廷特与减放向使无例可攀尚欲力行陈乞况有休宁近例婺源事体一般俱从朝廷明降指挥并系监司差官讲究休宁既先减放亦合例及婺源庶几可以解倒垂之急矣所以条具婺源减放事件臣今已申监司公共保明同衔申取指挥怀不能已预此控陈伏望圣慈采纳施行

一臣窃证本州起发上供绢纲屡年以来左帑却回数多臣到官之始积下前政数目动踰万计督促诸邑昼夜不停追逮搒笞纷然四出又缘向来官吏巧行改移虽有人户姓名往往皆非元物今却而归之县县果何策乎惟有重虐吾民耳臣每执笔行移甚有慙色上下壅塞无由疏通左帑严为限期急如星火本州惧无可解凛若渊氷臣区区愚虑深恐今岁万匹来岁倍之不三五年积至数万百姓受害无有巳时於是与民图新多方晓谕皆令加意织造可保全纲尽收臣粗取信於民民亦遵从其约臣又考究自来揽户之弊其受於税户也则昂其价及买诸机户也则损其直以纰踈难售之绢乘纲运正急之时官虽明知其奸每每隂堕其术又专拣等辈相为表里弊幸多端民户不堪诛求耗用何所从出不过减?缕之费移以塞无厌之需由是真伪混淆辐凑交集名亏税户实则亏官无恠乎左帑之见却也臣痛惩此弊而一洗之凡揽户尽行罢去专拣悉皆改差所收人户入纳之钱仅及则例应干市利縻费之用不取分毫常时所以多取者盖缘无以饱衆人渔猎之欲耳臣今既剔其蠧复澄其源隶役官场之人并支日食之费在官之所耗者少在民之所利者多又人户岁输全凭朱钞即时给付略无淹留微臣不敢惮劳官吏亦知宣力稍有欺弊断在不容民皆曰向也官场邀阻乞觅之弊今皆无此患矣绢虽有加於前人自争先而纳未尝轻用一箠亦不妄追一人诸县间有过苛本州力行禁约徧散手牓具述臣心万目观瞻岂容欺绐虽然察州民之意亦有隐忍而不敢言者夫使民至於不敢言臣独不愧於心乎何则本州素不产绢大非昇宣之比考诸新安志国初歙绢止重数两其後不能尽遵此制然令甲所载江东一路税绢共重十二两独歙州以咸平二年特旨只以十两为定并下库务不得退剥每匹折七百三十一钱至绍兴十八年户部符每匹估价二贯足乾道三年诏以守臣纳绢扰民镌秩罢之谪辞曰不念茧丝之阙靡思杼轴之空大哉王言为万世法其後议者又奏以为户部退剥徽绢屡行禁戢深惟列圣之至意顾岂愚臣之能知然观其加意於徽民乃见夫周道之如砥盖田税既重则物帛当轻立法公平所宜世守岂虞传流之既久反谓寛大为不然渐欲求详浸非初意今来所纳税绢精好委胜常年虽图逭责於目前安知可保於它日窃虑向後继之者未必尽革两场乞取之弊亦未必贴陪专拣日食之费又未必按时给钞无顷刻停留之患而徒使徽民入纳精好之物则作俑乃自臣始臣之所谓百姓隐忍而不敢言者此也臣因今岁夏旱祷祈上天有曰咎实在臣民则何罪臣对天而发此言今又对朝廷而啓此奏则夫轸恤徽民其容可缓伏望朝廷证咸平绍兴乾道节次宽恤指挥每匹只以十两为定仍证旧例行下库藏如及上项两数特免退剥退剥既免则全纲尽纳异时既无却回之患徽民遂有苏醒之期袓宗旧风今日复见顾不休哉且臣之所请者十两之则退剥之禁皆圣旨也旨由朝廷而颁顾可由朝廷而废乎况臣非为己计乃为後图若今年所起绢纲多是臣手自拣委可堪充入纳断无退剥之虞万一有之皆系佳物民将乐受又何患焉欲望圣慈察臣出於公心径下所属检举非但使徽民受无穷之赐亦见圣朝取法祖宗爱养基本之厚意若朝廷更欲审订即乞行下本路监司令取索新安志及节次指挥保明申奏施行

一臣闻常平义仓之储所以备凶荒也平居为有用之?则临事无缺用之忧今乃不然有储蓄之名无储蓄之实臣岁在己卯赘贰霅川本州常平义仓正隶本厅掌管阅视簿籍米才数百斛钱才数百缗而已臣为之大骇一州仓储民命所系空竭如此缓急奈何及夷考其故乃知本州秋苖岁入止盈五万正苖既已甚少义仓自应不多其常平坊场等钱率以败阙为说艰於催促所入微矣而支用何其夥也若胥吏若军兵若散从直月廪之数取诸常平使其尽出於公固未甚害其间托名差使辄敢旁缘兑支倅厅自开幸门州郡亦复援例其余官属皆有干求由是纷然不胜其衆蓄积本无几也滥费其可堪乎臣既知其弊遂絶其根率之以身一毫无妄上而州郡下而同官尽裁以公靡容私请日积月累所蓄渐丰始焉仅四百缗今也乃踰万数几三十倍於前矣秩满之日上之仓司故案可覆也臣因此思之使天下诸郡迟之一两岁之久皆有三十倍之多何积贮之足忧何水旱之足虑但今之居官者苟求塞责不务恤民常平使者岁岁差官州县寮属时时覆核或以虚为实或指东为西上下交欺莫此为甚安在其为储蓄之实乎臣试郡来此首以是为先但本州土瘠民贫赋烦役重每遇冬春之际或逢霖雨之余谷价稍增民食稍缺则官开仓廪亟济贫民盖不待凶年饥岁流离饿莩然後为济粜之举也故民之所以望於官者甚重而官之所以塞其望者甚难万口嗸嗸日冀发廪犹赖常平之外又有平籴一仓主於漕台隶於本郡每欲告急即行飞申臣到任以来请之屡矣今岁夏无梅潦民户多以旱闻其所望於官司尤非平日之比也略计六邑之内婺源祁门黟县雨颇沾足民皆欢呼若歙若休宁若绩溪仲秋以後始获甘雨早禾已不及时中晚庶几可望臣之愚衷谓除得熟县分外其旱歉诸乡若不急拯困穷将见立填沟壑为民父母当若之何所合将常平义仓储蓄之米多行赈粜民方倒垂庶可宽释本州痛节浮费?促赢余选委官寮置局收掌於浙间丰稔之邦收籴以偿元数官无所耗而民得所利直至来春可以接食且散且补循环不穷信乎两全之策矣若目撃民饥积而不散岂不大失置仓之本意若轻於捐廪知散而不知补又何以为国家异时之永图臣粗知以体国之心行爱民之政既申给散之请必为可补之图非敢徒事空言而已也若夫轻关市之征宽租赋之入权劝分之宜凡可以救荒者臣皆勉而为之惟夫常平一事非臣之所得专所乞从朝廷行下转运常平两司勿拘常程多令济粜下可以副一州徯望之意上可以广圣朝矜恤之仁伏惟睿慈果断而亟行之不胜大幸

一臣证对本州僻处万山之间最畏水旱晴稍久则农田已忧枯槁雨稍多则山水便见横流里谚云三日天晴来报旱一声雷雨便撑船言其易盈易涸之甚也故此州农田多藉水利因溪堰水者谓之堨凿田蓄水者谓之塘兴工虽艰为利则广修治不辍灌溉甚多弥望数百顷之禾惟资一塘堨之泽臣尝询之长老一一具能言之奈何记近而忘久者乃人之常情趋省而惮费者亦民之通患本州地少下湿满目皆是高田访闻旧年尝忧夏旱偶值数载之内率多霖潦之时小民玩习目前以为岁岁如此不思及时瀦水专望雨降自天彼岂不知天时之难必哉盖修筑塘堨为费不赀徽民素贫惜钱如命苟可侥幸得省遽谓卒岁无忧其愚亦甚矣臣因今年季夏雨泽愆期日夜祷祠靡所不至痛心疾首无地自容因思水利有储何至煎熬若是虽然水利之废罪不专在民也向来官司施行以塘堨为大事上而常平使者提其要下而州县佐令任其详每遇农隙之时举行检视之令县具图籍来上於州州命官寮躬走阡陌建土埄牌以为标识集大小保以定户名某堨兴修某塘湮塞衆目共见不可厚诬然後因其废兴稍加惩劝官既以是为急民亦孰敢弗勤数年以来恬不加察问其主名则含糊难考按其故籍则散漫罕存苟且如斯可为太息然而坠典未久旧比可寻欲乞朝廷下之仓司仓司下之郡佐时时督促处处举行若县道视为常程保甲不加检举别委官属察探以闻慢令之人必罚无赦如此则水利常足农田无虞抑臣又尝以所闻质之乡俗皆言堨不可增塘尚可益但开塘费重难以责民莫若刷在官之田或买民家之产多兴陂塘之利用济无力之家官吏为之防闲岁时加之濬治或遇旱涸放令流通诚大惠也臣偶阅故牍见曩年绩溪知县王柟买田一百五十余亩开塘六十八所夫县尚能为何以州反不能为乎伏望朝廷采臣所奏行下本路常平司尽刷没官田产以充开塘之用臣亦当节缩浮费以助兴修之工後人继之有志民事又将陆续必可有成於朝廷无分毫费用之忧於民间有世世无穷之利顾不韪欤惟圣慈开纳幸甚

一臣窃证本州从来多有火灾虽间出於意虑之所不及然由人事有所未尽臣自到官以来首以是为急务严保甲图籍则择防虞官正副八人皆乡之所推重者総之修四隅火备则官多置器用且令各自为备而日命兵隅官察之置潜火军卒则籍定姓名每旬番上且给官钱犒之凡此特琐琐常行者耳惟是依山为郡号为产木之乡未闻邃宇高堂尽是竹篱茅舍融风一扇煨烬无余虽屡挻灾莫知改辙臣曲加晓譬幸其乐从然虑贫弱之徒不堪营造之费官给钱本鸠集陶工开其借贷之门寛其责偿之限今则栋甍相接气象一新似可弭患於未形岂徒救灾於已着虽然犹未也有所谓至大至急之务衆人皆以为不可缓者惟鱼梁乎此梁面挹紫阳山隂阳家曰山之在前者既有崔嵬崒嵂之势则水之映山者当有渊渟演迤之形清辉相含则欝攸退避虽一家之学不足深泥然五行之理亦信有之向来草创之初未遑经久之虑扞以栅木壅以囊沙偶值久晴犹云可也霖雨暴涨声吼如雷溪流激湍势疾如箭则荡然一空矣臣去岁捐金钱因旧址重加修葺颇胜曩时緑波接天澄然无际使常如此宁非大利但堤防不固水势易陵终非永永之计臣愚以为若欲久而勿坏莫若以石为之夫石之胜於木也人人共晓特不肯为耳一二年来有官守者率多苟且卷官帑以资私藏累巨万而未厌为公家而作好事拔一毛亦不为岂但石梁一事哉臣鄙陋不善生财粗知节用今来痛减浮费?到钱一万五千缗见今计度工役凿山取石俟冬间水落之後方可渐次举行难者曰岁非丰稔小民嗸嗸冬春之交正宜赈恤奈何兴此役以困民臣应之曰是乃所以救民也独不观范仲淹之治杭乎皇佑间吴中大饥殍殣枕路仲淹以为歉岁工价至贱乃令佛庐兴土木之役又新仓廒吏舍民之仰食於公私者日数万人监司劾之仲淹自陈兴造之由正欲发有余之财以惠贫者荒政之施莫此为大是岁两浙惟杭民无一流徙前辈讲之熟矣今及小歉之时兴石梁之役既可以济贫民於目前又可以贻利泽於悠久诚一举而两得也又何惮而不为乎伏乞圣慈允臣所奏施行

理宗淳佑八年监察御史兼崇政殿说书陈求鲁奏曰本朝仁政有余而王制未备今之两税本大历之弊法也常赋之入尚为病况预借乎预借一岁未已也至於再至於三预借三岁未已也至於四至於五窃闻今之州县有借淳佑十四年者矣以百亩之家计之罄其永业岂足支数年之借乎操纵出於权宜官吏得以簸弄上下为奸公私俱困臣愚谓今日救弊之策其大端有四焉宜采夏侯泰初并省州郡之议俾县令得以直逹於朝廷用宋元嘉六年为断之法俾县得以究心於抚字法艺祖出朝绅为令之典以重其权遵光武擢卓茂为三公之意以激其气然後为之正其经界明其版籍约其妄费裁其横敛则预借可革民瘼有瘳矣

洪舜俞进故事曰汉高诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人岁六十三钱以给献费武帝置初郡十七且以其故俗治毋赋税南阳汉中以往各以其地比给初郡时时杀吏汉发南方吏卒往诛之费皆仰给大农以均输调盐铁助赋故能赡之然兵所过县为以訾给毋乏而已不敢言擅赋法矣臣闻人君有爱民之实意而後有及民之实惠汉世诏书出於人主之笔精神心术之微悉於诏见之观高帝欲省赋甚之诏简严明白继之文帝振贷减租之语勤勤恳恳其爱民实意皆可以对越天地安有不被其泽者汉赋有三口赋以食天子算赋以治库兵车马更赋以给戌边此诏所欲省当是之时又有献赋郡国假献为名重赋以为民害故亟欲省之方楚汉之争未决则初为算赋及天下既定则欲省献赋以此见伤财害民无如兵费之重兵费百出而欲行爱民之政盖难然爱民之意不可以兵而间断也武帝元狩之诏谓君者心也民犹支体支体伤则心憯怛非无爱民之意而好大喜功移之臣尝考司马迁平准书其论常取财赡兵本末凡十余节一节害深於一节曰江淮之间萧然矣曰废格沮诽穷治之狱用矣曰三人言利析秋毫矣曰吏道益杂而多贾人矣曰稍稍置均输通货物矣曰无虑皆铸金钱矣曰公卿大夫多谄谀取容矣曰杨可告緍令纵矣曰县官有盐铁緍钱之故用益饶矣曰株送徒入财得补郎郎选衰矣而终至於曰不敢言擅赋法矣而极高帝欲为民省赋帝乃听吏擅取非经常之赋夫岂不知有民哉置郡方新顒顒待哺恐废前功惟求趣办虽欲禁吏之不擅赋不可得也益口赋三十轮台悔之犹幸此意不絶如綫而仁义之泽未至於遽斩此所以夀四百年之脉欤

牟濴上奏曰臣既以正人心之说为陛下告矣蝼蚁微忱有不能自己者窃谓今天下根本在东南东南根本在百姓根本所在不可不加之意也臣伏见天禧初王旦为相薛奎为江淮发运旦告之曰东南民力竭矣张士逊为江西转运旦又告之曰朝廷榷利至矣方是时天下全盛斯民日在海涵春育中民力必不至於甚也而旦之言读之使人凛凛以今视昔为何如时而可不深长思乎盖自西北有变而事事仰给於东南以江淮之兵移戌天下之半而兵力分以东南之财供给西北调度而民力困往时谓主兵者不恤民今之牧民者亦且不留意於民矣贪暴之臣苛取横敛以饱其欲而民生无一日苏聚敛之臣剥肤沥体以媒其身而利源无一孔遗矣虎豹窟於麑场豺狼乳於春囿而陛下之赤子始无所告诉矣民根本也民贫矣虽欲藏富於国不可得也故马周奏疏贞观间谓有天下者不在积蓄之多少惟百姓之苦乐今岁事不至甚歉而田里不免愁叹之声赋入自有定额而郡县率多急迫之态圣主以视民如伤为心大臣以思斯民为念而泽不下流情不上逹非有司之责耶民不畏死不可惧以祸民不乐生不可劝以善臣恐数年之间或有水旱凶荒之变壮者不散而之四方则聚而为盗贼矣虽有田畴无人耕种国赋安所从出军粮安所仰给耶天下事未至豫言固尝为虚及其已至又无所及臣愿陛下亟诏二三大臣讲求裕民之策务力行於实政不但付之空言官吏之害民者去之政令之不便於民者改之有能为国家牧养小民爱护邦本者则玺书褒嘉之擢用之庶几宽一分则民受一分之赐平居无事民知有生之乐日有尊君亲上之心可杀可辱而不可与为不善则何畏乎夷狄何忧乎盗贼哉书曰民惟邦本本固邦宁惟陛下留神

李鸣复上奏曰臣窃见会稽为郡赋重而民贫以和买一色言之其为额当一路之半虽淳熙特与之蠲减绍熙并与之均科而民之困於供输仍在也此无它其为额太重故也袓宗时货轻而钱重钱之在官者先期而给绢之在民者易岁而输官既与民相资民亦乐为官市是之谓和买时异事变名存实亡价值弗偿凿空科取无复有所谓买矣送输少缓鞭捶即加无复有所谓和矣重以物价翔踊视昔何啻数倍官但督迫民惟怨咨嘉定庚辰朝廷将累岁实催之数按为定额一半理估行之十四载民力稍寛端平初元复催正色二年仍行理估三年又催正色今以侍郎赵与懽申请将列郡和买一体施行难乎其为辞矣然尚有可得而言者朝廷之待会稽不当与诸郡等也永安陵寝弓劒藏焉岁时之祭飨程度有常使命往来项背相望它郡有之乎其不同一也南阳帝乡近属居焉田连阡陌有司不敢问势倾闾里庶民不敢较它郡有之乎其不同二也会稽有它郡所无之盛美宜得它郡所无之?覆今乃有它郡所无之搔扰而又负它郡所无之供输为民父母独不当为之动心乎臣自到官以来士夫之论议民庶之陈请莫不皆以和买重困为言臣伏而思之置而弗问则伤民行而太宽则伤国今不敢乞如淳熙之减额得如嘉定之一半理估足矣或曰放行一郡则援例而起者将何以拒之是不然会稽之特加优恤以其为额太重也以其有陵寝在也以其为毓圣之地也无是三者而辄以例言何例之可援乎淳熙十六年诏於绍兴府和买绢内特减四万四千二百八十四匹不闻它郡援例也监湖古未有租今变为湖田输於大农者六万此会稽额外之产也朝廷独知取而不知予乎欲望陛下特出睿断将绍兴府和买绢一项仍照嘉定十三年体例一半理估施行使怨咨之气消歌颂之声作如是则祖宗在天之灵亦必懽忻悦怿矣此实祈天永命之一非但为一郡设也

贴黄臣伏见绍兴府和买为额既重故人之避重就轻其弊有三税户为诡名寺观徼幸请免盐亭户广行包占诡名之弊理当归并但此名一出则利未见而害先焉为守令者只当於割受之际争讼之顷随事讨究不为归并之名而俾有归并之实此最为得也若寺观之请免自有正条盐亭户之包占各有元额倘蒙朝廷特赐行下使之按条施行依额考核则此重彼轻之患庶乎其革矣上有一半理估之令下无偏重不均之势民其少瘳乎伏乞睿照

度宗咸淳八年起居舍人高斯得进故事曰汉文帝十二年诏曰道民之路在於务本今岁一不登民有饥色是从事焉尚寡而吏未加务也吾农民甚苦而吏莫之省何以劝焉其赐今年租税之半

臣闻为国之本在於厚民厚民之本在於择吏吏不得人则惟务肥已以瘠民而国之根本蹷矣成周盛时自乡大夫以至比闾族党之长皆良吏也故其民生而不伤厚而不困八百年之基业巩固而长久不亦宜乎三代而下惟汉文帝最为有志於民然无他道惟择吏焉而已班固传循吏以文帝时河南守吴公蜀守文翁为称首谓其亷平而民从化则吏道固以亷为本也盖亷吏寡欲易足必无苛征暴敛槌肤剥髄之事然以文帝之留意若此吏犹有怠忽而不承命者故十二年之诏责其不加务於民又谓农民甚苦而吏莫之省是必竭民膏血以自丰殖者故赐租税之半以振赡之其意可见臣观汉唐而後孳孳民事以择吏为先者莫如我朝孝宗皇帝无日不申饬大臣使之遴选郡守郡守姓名皆掲之御屏朝夕览阅其有贪刻害民者往往不待内外宪臣劾治径以御笔罢去而於水旱凶荒之岁尤加意焉其有於灾伤之际不恤民瘼赋敛刻暴者率皆不贷重者至於追停是以乾淳之际民物殷阜田里熙和而无叹息愁恨之心可谓盛矣臣窃见今岁穑人成功之时淫雨弥旬妨於农收二浙水潦弥漫为害尤深陛下哀闵元元申严受纳斛面之禁而於公田民田之租皆有蠲除圣恩所被孰不感戴然吏多不良苛取故态曾不悛改而浙右辅藩尤甚【平江倪普】盖自八九月间禾方冒没於水腐烂於泥百姓嗸嗸无所告诉之时固已下令督趣税租急於星火且市斛之大倍於文思往往市斛之三乃可纳文思之一是五倍取於民也往往以资赂遗以规进取如民命何臣愿陛下严敕监司使之督察其有朘民以自肥者必罚无赦毋使肆其贪暴贼吾赤子精选慈惠岂弟之人以一洗其汚憔悴虐政之民庶其有瘳乎

金宣宗贞佑四年尚书左丞胥鼎上言曰河东兵革之余疲民稍复然丁壮既少莫能耕稼重以亢旱蝗螟而馈饷所须横斜颇急贫无依者俱已乏食富户宿藏亦为盗发盖絶无而仅有焉其憔悴亦已甚矣有司宜奉朝廷德意以谋安集而路州帅府遣官於辽沁诸郡搜括余粟悬重赏诱人告讦州县惮帅府鞭箠械繋所在骚然甚可怜悯今大兵既去惟宜汰冗兵省浮费招集流亡劝督农事彼不是务而使疮痍之民重罹兹苦是兵未来而先自弊也愿朝廷亟止之如经费果缺以恩例劝民入粟不犹愈於强括乎又言霍州囬牛凤栖岭诸阸戌卒几四千今兵既去而农事方兴臣乞量留侦候余悉遣归有警复徵既休民力且省县官万一兵来亦足御遏举一事而获二利臣敢以是为请诏趋行之又言河东两路农民寖少而兵戌益多是以每岁粮储常苦不继臣窃见潞州元帅府虽设鬻爵恩例然条目至少未尽劝诱之术故进献者无几宜增益其条如中都时仍许各路宣抚司俱得发卖庶几多获贮储以济不给

贞佑中朝廷徙河北军户河南宰职议给以田太常丞石抹世积上言曰荒闲之田及牧马地其始耕垦费刀当倍一岁断不能熟若夺民素莳者与之则民将失所且啓不和之端况军户率无耕牛虽或有之而廪给未敢遽减彼既南来所捐田宅为人所有一旦北归能无争夺切谓宜令军户分人归守本业收其晚禾至春复还为固守计会侍御史刘元规亦言给田不便上大悟乃罢之

兴定二年二月资德大夫兼三司使尚书右丞侯挚上言山东河北数罹兵乱遗民嗸嗸实可哀恤近朝廷遣官分往抚辑其惠大矣然臣忝预执政敢请继行以宣布国家德信使疲瘵者得以少苏是亦图报之一也宰臣难之无何诏遣挚行省於河北兼行三司安抚事既行又上言曰臣近历黄陵岗南岸多有贫乏老幼自陈本河北农民因敌惊扰故南迁以避今欲复归本土及春耕种而河禁邀阻臣谓河禁本以防闲自北来者耳此乃由南而往安所容奸乞令有司验实放渡

元世祖在潜邸时召真定府经历官张德辉问农家作劳何衣食之不赡德辉对曰农桑天下之本衣食之所从出者也男耕女织终岁勤苦择其精者输之官余麄恶者将以仰事俯育而亲民之吏复横敛以尽之则民鲜有不冻馁者矣又问典兵与宰民者为害孰甚对曰军无纪律纵使残暴害固非轻若宰民者头会箕敛以毒天下使祖宗之民如蹈水火为害尤甚世祖默然曰然则奈何对曰莫若更遣族人之贤如琨布哈者使掌兵权勲旧则如欢托和者使主民政若此则天下均受赐矣

世祖时赵天麟上策曰臣闻南风之君挥五弦以宣阜财之意征伐之主封丞相以为富民之侯一则体道而居常一则知非而悔过故得黎庶若趂羶之蚁往往讴歌子孙如在天之龙昂昂振耸此盖爱民之效也夫常人之类曲尽施仁况於少而无父之孤老而无子之独老而无妻之鳏老而无夫之寡此四者天民之穷而无告者王制垂文皆有常饩礼也勾践之给食小白之遗衣帝尧之不虐孝文之收恤覇王之道何莫由斯国家甲子年间诏条内一欵节该鳏寡孤独不自存者给降赡济口粮有疾病命官医调治其药物惠民局支给今又诏加米绢盖博施之仁济衆之圣其揆一也臣窃以圣人之心甚重而在下者不能承宣故犹或未之尽也下民之困情理多端今略具民之无告者四条惟陛下察之乃有谯楼戌垒边塞它乡俯一介之微躯趂诸军之大役云蒸雾涌杀气森森月冷霜凄忧心悄悄或遭疫疠或值伤亡感白日以沈光掩黄沙而抱痛此其困者一也又有家寒刀弱徭役烦多官吏督责於前债主追徵於後局天蹐地无计安身愁气上腾灾异屡降或自甘於缢刺或转死於它方望桑梓以长辞恨终天之不再此其困者二也又有瘖聋跛躃断者侏儒六亲无依倚之人元后所以矜怜之者倘遇正官亷吏尚承优恤之文如其暴吏滥官孰啓眼青之顾已辜丹诏还谒朱门或辗转之弗能向沟渠而委命此其困者三也又有枭獍其心性马牛而襟裾或当家窘之时或值年饥之际曳鹑衣之簌簌啖藜藿以孜孜恒产既无良心尽灭东西南北轻遗父母以逋逃冬夏晨昏但见老羸之啼泣霜风易至日月难延罔极之恩恍然犹梦加之以王事靡宁户籍常存将如何哉维其瘁矣此其困者四也其余冗事难以具陈若此之类皆国家之当忧者也伏望陛下宽父母之慈心拯生灵之困苦凡军戎之病者命有司随处以医士治之凡军役之後亡卒遗骸聚於一所命大将军以下具三牲之礼以祭之庶几下民知恩意之深抑亦在上尽当行之理也凡废疾而无依倚者在不得自存之例所在官司不承化周赡者以违制论凡民之父母年及六十以上及年虽未至六十而有疾者子孙弟侄不许远离离者以不孝弟之罪罪之如已有人养育不得已而远离者听然後慎名器以建官考幽明以核实均赋役以立法务农桑以敦本课义仓以赈灾先文化以易俗禁奢侈以壮财薄差税以优民若然则无告者十可絶其九矣其余遵前诏而行之虽欲见困穷之人亦不可得也

英宗至治中幸五台右丞相拜珠奏曰自古帝王得天下以得民心为本失其心则失天下钱谷民之膏血多取则民困而国危薄敛则民足而国安帝曰卿言甚善朕思之民为重君为轻国非民将何以为君今理民之事卿等当熟虑而慎行之

历代名臣奏议卷一百九








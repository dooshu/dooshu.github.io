隋大射登歌


《周礼》曰：“射人掌以射法治射仪：王以《驺虞》，九节；诸侯以《狸首》，七节；大夫以《采　》，士以《采蘩》，皆五节。”《射义》曰：“《驺虞》者，乐官备也；《狸首》者，乐会时也；《采　》者，乐循法也；《采蘩》者，乐不失职也。是故天子以备官为节，诸侯以时会天子为节，大夫以循法为节，士以不失职为节。”《传》云：“《驺虞》、《采　》、《采蘩》，皆乐章名。《狸首》逸。”《唐书·乐志》曰：“大射，皇帝奏《驺虞之曲》，皇太子奏《狸首之曲》。”《会要》曰：“王公射亦奏《狸首》，其设悬奏乐，如元会之仪。”按《礼记》载《狸首》诗曰：“曾孙侯氏，四正具举。大夫君子，凡以庶士，小大莫处，御于君所。以燕以射，则燕则誉。”盖逸诗云。

道谧金科照，时乂玉条明。优贤飨礼洽，选德射仪成。鸾旗郁云动，宝　俨天行。巾车整三乏，司裘饰五正。鸣球响高殿，华钟震广庭。乌号传昔美，淇、卫著前名。揖让皆时杰，升降尽朝英。附枝观体定，杯水睹心平。丰觚既来去，燔炙复从横。欣看礼乐盛，喜遇黄河清。






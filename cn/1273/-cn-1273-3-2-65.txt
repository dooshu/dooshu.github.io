奉题仙屏中丞舟行杂咏诗卷并以留别　三首


岭峤行班万里春，西庄花草倍精神。天涯诗卷供怀旧，江上旌旗到奉新。

骨肉团圆乡里乐，知交缱绻性情真。海南翘首瞻乡月，老友于今是部民。谓颐山农部。

章江流汇贡江清，官舫银灯吊古情。如此英雄犹讲学，本来儒者总知兵。

枢臣不掣先生肘，父老咸知新建名。此去正衔巡抚命，匡时端合比文成。卷中有吊王文成诗。

风义文章世共知，宾萌初喜谒幨帷。恩纶南峤新移节，健笔西江嫡派诗。

榕叶雨过铃阁静，梅花月度戟门迟。英辞读罢人将别，狮海茫茫缆再维。






昼卧

我意殊昏然，一日三就枕。



目前幸未病，病势亦凛凛。

偶拈一卷读，美若鸠食葚。



虽云嗜好笃，自计亦已审。

圣门未能窥，讵敢希在寝。



所求养根原，常恐躐阶品。



死期诚已迫，尚可支数稔。



藨蔉不废功，吾其享高廪。



昼卧

忽忽见春尽，徂年那更还。



香生帐里雾，书积枕边山。



凌厉心犹壮，沈绵气已孱。



千秋有管葛，看镜汗吾颜。



昼卧

秋暑侵人气力微，烧香高枕掩斋扉。



弄姿野蘤晴犹敛，作态江云晚未归。

身外极知皆梦事，世间随处有危机。

故山松菊今何似，晚矣渊明悟昨非。




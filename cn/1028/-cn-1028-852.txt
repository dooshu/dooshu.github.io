方岳　中秋

黄尘茫茫行野马，白发混混争蜗牛。

老心如水夜声寂，明月不减山间秋。

方岳

方岳　中秋

晓入云堂已起单，病留法喜太无端。

当涂月拟中秋见，建邺水仍江上寒。

与世不供三笑别，暮年转觉四并难。

鸬鹚杓有铜花绿，最负今宵白玉盘。

方岳

方岳　中秋

月出未出山苍苍，明毫倒射生寒芒。

光摇林彩已奇怪，月时犹在青山外。

一杯两杯呼出来，仰天喝云云未开。

冰轮碾上何人推，天凉如水青如苔。

不知今我何如哉，冰撑雪拄胸崔嵬。

欲飞上天{左奭右斗}斗魁，手取蟾蜍探泼醅。

醉眠老兔秋毡毸，下视茫茫青作堆。

今人不见古时月，古月长照今人哀。

繇来今古一丘貉，安用老滴成琼瑰。

如此佳月能几回，搔吾鬓已霜皑皑。

李白如在三百杯，与骑鲸鱼游九垓。

方岳


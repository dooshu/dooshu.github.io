台阁先声

琼山丘文庄公，幼学时从师于里宦之家塾。宦儿颇不好纸笔，惟公以警敏有声。一日，师外适，宦儿亦归私第，公独肄业中堂。时天雨，公席当瓦穴，漏滴公肩。公乃潜移席彼儿地，仍以儿席当漏处。儿觉，具告其师，师云：「余今日不较是非，惟论能偶对者，即为理直也。」出对云：「点两滴肩头。」丘应声曰：「片云生足下。」师大奇之。宦儿愧不能，归哭告其父。父怒，召公亦试以对，曰：「孰谓犬能欺得虎。」盖詈之也。公即对曰：「焉知鱼不化为龙？」宦闻知惊骇，阴知其非常人，温语慰归，亦不甚惑于子之言也。异日，文庄公连登甲第，作宣庙之盐梅舟楫，其台阁气象，此盖微露其锋芒欤！


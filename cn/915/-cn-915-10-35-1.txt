◇奏劾陈裒

臣闻建旗求瘼，实寄廉平，褰帷恤隐，本资仁恕，如或贪污是肆，徵赋无厌，天网虽疏，兹焉弗漏。谨案锺陵县开国侯、合州刺史臣裒，因藉多幸，预逢抽擢，爵由恩被，官以私加，无德无功，坐尸荣贵，谯肥之地，久沦非所，皇威克复，物仰仁风，新邦用轻，弥俟宽惠，应斯作牧，其寄尤重，爰降曲恩，祖行宣室，亲承规诲，事等言提，虽廉洁之怀，诚无素蓄，而禀兹严训，可以厉精。遂乃擅行赋敛，专肆贪取，求栗不厌，愧王忱之出赈，徵鱼无限，异羊续之悬枯，置以严科，实惟明宪。臣等参议，请依旨免裒所应复除官，其应禁锢及後选左降本资，悉依免官之法。（《陈书·宗元饶传。》）


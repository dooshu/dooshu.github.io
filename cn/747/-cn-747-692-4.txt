○车同轨赋（以“君德遐布，夷夏同道”为韵）

倬彼皇道，大哉圣君。穷厚载於宇内，俾咸驾於海。故得遥遥之形，周八埏而匪间；彭彭之响，经万国而俱闻。所以义在知方，理资从式。见轸转而不阻，谅辐辏而有则。宏济之利，既均美於三无；顺动之端，方齐功於一德。是故达於疆场，践彼幽遐。表合纵而道广，知辙迹而路赊。亦由诫於险，去其邪。推善御於有截，被至治於无哗。殊途同归，方见域中之大；引重致远，是睹天下为家。然则将利於时，必徵所措。既同辙而异履，爰发轫而循度。周流忽越，诚转蓬之足施；蔺轹非逾，将挂彗而可布。至若偈兮无外，隐尔如斯。念徵至而必继，嘉大同而在兹。固将混区宇，会华夷。始曳轮而宁亏远迩，终推毂而不失毫厘。观其政之大者，道亦斯假。苟凭轼而知风，矧击辕而合雅。顾践履之奚到，岂独不东；信应用之无疆，宁惟诸夏。原夫建皇极，开帝功。三才既美，九有攸同。可使循环如贯，运动不穷。四会五达之庄，悠然尽届；岛夷卉服之俗，逖矣皆通。尔乃庶政聿修，遐方可讨。俾守位者将顺其理，利转者心会於道。故车书而混同，诚鸿业之斯保。


○与卫淮南石琴荐启

叠石琴荐一。右件琴荐，躬往采获，稍以珍奇，特表殊形，自然古色。伏惟阁下禀夔、旦之至德，蕴牙、旷之元踪，人文合宫征之深，国器专瑚琏之重。艺深攫夔，将成玉烛之调；思叶歌谣，足助薰风之化。愿以顽璞，上奉徽音，增响亮于五弦，应铿锵于六律。沉沦虽久，提拂未忘，傥垂不彻之恩，敢效弥坚之用。


○福州贡物私商准律处分诏

朕自御万方，於今五稔，每推诚而待物，贵舍已以从人。乃有不体朕怀柔，恣行凶慝，显干纪律，须举宪章。福州王昶，恃彼偏方，乱其彝典，於使臣而倨傲，向朝阙以邀求，深亏臣子之仪，固掇神之怒。尚全大体，特示宽恩。所有贡输，悉令回复。舞羽而聿思修德，转规而犹冀省愆。而王建立三上奏章，杨光远继陈表疏，朝行之内，邦计之司，同有敷扬，谓非允当。且王昶以无用之物，取利中华，萌不轨之心，僭称大号，盗乘舆之式度，窃冠冕之威仪，眩诱良家，招收奇货，此而可恕，孰不能容？或贡谠言，请从籍录。郑元弼等相次上状，不愿回归，亦可悯伤，各令存恤。其福州贡物私商，宜准律处分。


卷五十二上

钦定四库全书

续後汉书卷五十二上　　　元　郝经　撰

列传第四十九上

吴家人

孙坚吴夫人【弟景】　孙权谢夫人【弟承】

徐夫人【父琨兄矫】　步夫人　王夫人

王夫人　潘后【袁夫人】　孙亮全后【父尚】

孙休朱后　孙和何姬　孙皓滕后

孙坚吴夫人本吴人徙钱唐早失父母与弟景居坚闻其才貌欲娶之吴氏亲戚嫌坚轻狡拒焉坚甚为慙恨夫人谓所亲曰何爱一女子以取祸乎如或不遇命也於是许婚生四男策权翊匡一女昭烈孙夫人也初梦月人怀而生策及孕权又梦日入怀谓坚曰昔姙男梦月今复梦日何也坚曰日月隂阳之精至贵之象吾子孙其兴乎夫人明惠有断坚中道遇害策年少统领部曲克取江东杀戮过差夫人每为营救推恩以结将士策之度浙江讨邹他钱铜王晟等皆应时扑灭将戮王晟夫人曰晟与汝父有升堂见母之分今诸子兄弟皆已枭夷独遗一老复何能为策遂释晟功曹魏腾迕策将杀之士大夫忧恐计无所出夫人闻之倚大井谓策曰汝新造江南其事未集方当优贤礼士舍过録功魏功曹在公尽规汝今日杀之明日人皆叛汝矣吾不忍见祸之及当先投此井中尔策大惊遽释腾及权统业夫人助治军国多有补益令权不送质决计破曹以女妻昭烈皆夫人策畧也建安十二年【谨案志作建安七年此据志林作十二年】引见张昭等属以後事卒合葬高陵权称尊号追尊武烈皇太后【谨案目録附弟景传今阙】孙权谢夫人会稽山隂人也父煚【原注久示反】汉尚书郎徐令权母吴夫人为权聘以为妇特爱幸权纳姑孙徐氏欲令夫人下之不肯由是失志早卒【谨案目録附弟承传今阙】

徐夫人吴郡富春人祖父真与权父坚相亲友坚以妹妻眞生琨琨生夫人初适同郡陆尚尚卒权为讨虏将军在吴纳之使母养子登後权以夫人妬忌废处吴积十余年权为吴王及称尊号登为太子羣臣请立夫人为后权意在步氏不许後以病卒【谨案目録附父琨兄矫今阙】步夫人临淮淮隂人与丞相骘同族汉末其母擕徙庐江庐江为孙策所破皆东渡江以美丽得幸於权宠冠後庭生二女长曰鲁班字大虎前配周瑜子循後配全琮少曰鲁育字小虎前配朱据後配刘纂【原注吴历纂先尚权中女早卒故又以小虎为继室】夫人性不妬忌多所推进故久见爱待权为王及称帝意欲以为后而羣臣议在徐氏权依违者十余年然宫内皆称皇后亲戚上疏称中宫及卒臣下缘权指请追正名号乃赠印绶策命曰惟赤乌元年闰月戊子皇帝曰呜呼皇后惟后佐命共承天地??夙夜与朕均劳内教修整礼义不愆寛容慈惠有淑懿之德民臣县望远近归心朕以世难未夷大统未一缘后雅志每怀谦损是以于时未授名号亦必谓后降年有永永与朕躬对扬天休不寤奄忽大命近止朕恨本意不早昭显伤后殂逝不终天禄愍悼之至痛于厥心今使使持节丞相醴陵亭侯雍奉策授号配食先后魂而有灵嘉其宠荣呜呼哀哉葬于蒋陵

王夫人琅邪人【原注夫人父名卢九】以选入官黄武中得幸生孙和宠次步氏步氏卒和立为太子权将立夫人为后而全公主素憎之稍稍谮毁及权寝疾言有喜色由是权深责怒以忧死和子皓立追尊夫人曰大懿皇后封三弟皆为列侯

王夫人南阳人以选入宫嘉禾中得幸生孙休及和为太子和母贵重诸姬有宠者皆出居外夫人出居公安卒因葬焉休立遣使追尊曰敬怀皇后改葬敬陵王氏无後封同母弟文雍为亭侯

潘后会稽句章人父为吏坐法死后与姊俱输织室权见而异之召充後宫得幸有娠梦有以龙头授之者以蔽膝受之遂生孙亮赤乌十三年亮立为太子明年立后为皇后请出嫁其姊权许之【谨案陈志亮立为太子下接云请出嫁夫人之姊权听许之明年立夫人为皇后是出嫁其姊在立后之前一年与此不同】后性险妬容媚自始至卒谮害袁夫人等甚衆权不豫后使问中书令孙弘吕后专制故事侍疾疲劳因以羸疾诸宫人伺其昏卧共缢杀之托言中恶後事泄坐死者六七人权寻卒合葬蒋陵【谨案目録附袁夫人今阙】

孙亮全后全尚女也尚从祖母公主爱之每进见辄与俱及潘后母子有宠全主自以与孙和母有隙乃劝权为潘氏男亮纳后亮遂为嗣立为皇后以尚为城门校尉封都亭侯代滕胤为太常卫将军进封永平侯録尚书事时全氏侯者五人并典兵马其余为侍郎骑都尉宿卫左右自吴兴外戚贵盛莫及魏诸葛诞以夀春来附而全怿全端全禕全仪等并因此际降魏全熙谋泄见杀由是诸全衰弱会孙琳废亮为会稽王後又黜为侯官侯后随之国居侯官尚将家属徙零陵追杀之吴平后乃归永宁中卒

孙休朱后朱据女休姊公主所生也【原注裴松之曰休妻其甥事同汉惠荀悦讥之已当故不复广言】赤乌末权为休纳以为妃休为琅邪王居丹阳建兴中孙峻专政公族皆患之全尚妻即峻姊故惟全主佑焉初孙和为太子时全主谮害王夫人欲废太子立鲁王朱主不听由是有隙五凤中孙仪谋杀峻事觉被诛全主因言朱主与仪同谋峻枉杀朱主休惧遣后还建业执手泣别既至峻遣还休太平中孙亮知朱主为全主所害问朱主死意全主惧曰我实不知皆据二子熊损所白亮杀熊损损妻峻妹也孙綝益忌亮遂废亮立休永安五年立为皇后休卒羣臣尊夫人为皇太后孙皓立月余贬为景皇后称安定宫甘露元年七月见逼卒合葬定陵【原注裴松之载搜神记孙峻杀朱主埋于石子冈归命即位将欲改葬之冢墓相亚不可识别而宫人颇识主亡时所着衣服乃使两巫各住一处以伺其灵使察鍳之不得相近久时二人俱入白见一女人年可三十余上着青锦束头紫白袷裳丹缔丝履从石子冈上丰冈而以手抑膝长太息小住须臾进一冢上便止徘徊良久奄然不见二人之言不谋而同於是开冢衣服如之】孙和何姬丹阳句容人父遂本骑士孙权尝游幸诸营而何姬观于道中权望见异之命宦者召入以赐子和生男权喜名之曰彭祖彭祖即皓也後徙和居新都遣使赐死嫡妃张氏自杀何姬曰若皆从死谁当养孤遂抚育皓及其三弟皓即位尊和为昭献皇帝何姬为昭献皇后称升平宫俄改諡和曰文皇帝后月余进为皇太后封弟洪永平侯蒋溧阳侯植宣城侯洪卒子邈嗣侯为武陵监军为晋所杀植官至大司徒晋军至皓自为书责已以与植吴末昏乱何氏骄僭子弟横放百姓患之故民伪言皓久死立者何氏子云

孙皓滕后故太常胤之族女也胤夷灭夫人父牧以踈远徙边郡孙休立大赦得还以牧为五官中郎皓既封乌程侯聘牧女为妃皓立立为皇后封牧高密侯拜卫将军録尚书事後朝士以牧尊戚颇推令谏争而后宠渐衰皓滋不悦皓母何恒左右之又太史言於运历后不可易皓信巫觋故得不废常供养升平宫牧见遣居苍梧郡道路忧死长秋官僚备员而已受朝贺表疏如故而皓内诸宠姬佩皇后玺绂者多矣天纪四年随皓迁於雒阳

议曰三孙之兴吴夫人屹为内主有识断造家为国非此母能成此子乎传曰并后匹嫡乱之本也齐桓公申天子之禁谓毋易树子毋以妾为妻而内宠遗乱死不能葬孙权恐如袁氏而惑於嬖爱不立嫡后终於废长立幼以从楚国之举大乱三世皆英明之主也不能以道制欲知乱本之在而自树之况庸闇乎亮休皓皆追尊妾母而皓後庭往往佩皇后玺绂其制不足称也赞曰鹊巢构德大庆具来巽蛊离昧闲则遂乖始犹正名终亦僭拟匪实叨称未足为美







卷五十二下

钦定四库全书

续後汉书卷五十二下　　　元　郝经　撰

列传第四十九下

孙权五子

孙登【宣太子　谢景羊衜　　刁玄】　孙虑【建昌侯】　孙和【南阳王】孙霸【鲁王】　孙奋【章安侯】

谨案孙登传阙止存附传羊衜一篇

羊衜南阳人年二十许为中庶子时廷尉监隐蕃交结豪杰自卫将军全琮等皆倾心敬待惟衜及宣诏郎豫章杨迪拒絶不与通时人咸怪之蕃後叛逆衆乃服其先识侍中胡综作宾友目曰英才卓越超踰伦匹则诸葛恪精识时机达幽究微则顾谭凝辩宏达言能释结则谢景究学甄微游夏同科则范镇衜乃私駮综曰元逊才而疏子嘿精而佷叔发辩而浮孝敬深而狭所言皆有指趣而衜卒以此见咎不为恪等所亲後四人皆败如衜所駮衜官至桂阳太守卒

孙虑字子志登弟也少敏慧有才艺权器爱之黄武七年封建昌侯後二年丞相顾雍等奏虑性聪体达所向日新北方近汉宜进爵称王权未许久之尚书仆射存上疏曰【谨案存字上姓未详】帝王之兴莫不褒崇至亲以光羣后故鲁卫於周宠冠诸侯高帝五王封列於汉所以藩屏本朝为国镇卫建昌侯虑禀性聪敏才兼文武於古典制宜正名号陛下谦光未肯如旧羣寮大小咸用於邑方今奸寇恣睢金鼓未弭腹心爪牙惟亲与贤辄与丞相雍等议咸以虑宜为镇军大将军授任偏方以光大业权乃许之於是假节开府治半州权诏曰期运扰乱凶邪肆虐威罚有序干戈不戢以虑气志休懿武畧夙昭必能为国佐定大业故授以上将之位加以殊特之荣宠以兵马之势委以偏方之任外欲威振敌虏厌难万里内欲镇抚远近慰恤将士诚虑建功立事竭命之秋也虑其内修文德外经武训持盈若冲则满而不溢敬慎乃心无忝所受虑以皇子之尊富於春秋远近嫌其不能留意及至临事遵奉法度敬纳师友过於衆望年二十嘉禾元年卒无子国除

孙和字子孝虑弟也少以母王夫人有宠见爱年十四为置宫卫使中书令阚泽教以书艺好学下士甚见称述焉赤乌五年立为太子时年十九泽为太傅薛综为少傅蔡颍张纯封俌严维等皆从容侍从【原注吴书张纯字元基敦之子吴録纯少厉操行学博才秀切问捷对容止可观拜郎中补广德令治有异绩擢为太子辅义都尉】和有志意【谨案陈志作智意】善骑射承师涉学精识聪敏尊敬师傅爱好人物颍等每朝见进贺和常降意待之讲校经义综察是非及访谘朝臣考绩行能以知优劣各有条贯後诸葛丰伪叛以诱魏将诸葛诞权潜军待之和以权暴露外次又战者凶事常忧劳憯怛不复会同饮宴数上谏戒令持重务在全胜权还然後敢安是时有司颇条书问事和以为奸妄之人将因事错意以生祸心不可长也表宜絶之又都督刘宝白庶子丁晏晏亦白宝和谓晏曰文武在事当能几人因隙构薄图相危害岂有福哉遂两释之使之从厚常言当世士人宜讲修术学校习射御以周世务而但交游博奕以妨事业非进取之谓後羣寮侍宴言及博奕以为妨事费日而无益於用劳精损思而终无所成非所以进德修业积累功绪者也且志士惜日爱力君子慕其大者高山景行耻非其次夫以天地长久而人居其间有白驹过隙之喻年齿已暮荣华不再凡所患者在於人情所不能絶诚能絶无益之欲以奉德义之涂弃不急之务以修功业之基其於名行岂不善哉夫人情犹不能无嬉娱嬉娱之好亦在於饮宴琴书射御之间何必博奕然後为懽乃命侍坐者八人各着论以矫之於是中庶子韦曜退而论奏和以示宾客时蔡颍好奕直事在署者颇效焉故以此讽之其後王夫人与全公主有隙【谨案今志作其後王夫人与全公主隙宋本多有字与此合】权尝寝疾和祠祭於庙和妃叔父张休居近庙邀和过所居全公主使人觇视因言太子不在庙中专就妃家计议又言王夫人见上寝疾有喜色权由是发怒夫人忧死而和宠稍损惧於废黜为鲁王霸觊觎滋甚陆逊吴粲顾谭等数陈适庶之义理不可夺全寄杨竺为鲁王霸支党谮愬日行粲遂下狱诛徙谭交州初权既立和为太子而封霸为鲁王初拜犹同宫室礼秩未分羣公之议以为太子国王上下有序礼秩宜异於是分宫别寮而隙端开矣自侍御宾客造为二端仇党疑贰滋延大臣丞相陆逊大将军诸葛恪太常顾谭骑将军朱据会稽太守滕胤大都督施绩尚书丁密等奉礼而行宗事太子骠骑将军步隲镇南将军吕岱大司马全综左将军吕据中书令孙弘等附鲁王中外官寮将军大臣举国中分权患之谓侍中孙峻曰子弟不睦臣下分部将有袁氏之败为天下笑一人立者安得不乱於是有改嗣之规沈吟者历年至是遂幽和【原注裴松之曰袁绍刘表谓尚琮为贤本有传後之意异於孙权既已立和而复宠霸坐生乱阶自构家祸方之袁刘昏悖甚矣步隲以德度着称为吴良臣而阿附於霸事同杨竺何哉和既正位适庶分定就使才德不殊犹将义不党庶况霸实无闻而和为令嗣乎夫邪辟之人岂其举体无善但一为不善衆美皆亡尔隲果有此事则其余不足观矣吕岱全综之徒盖所不足论尔】骠骑将军朱据尚书仆射屈晃率诸将吏泥头自缚连日诣阙请和权登白爵观见甚恶之?据晃等无事怱怱权欲废和立亮无难督陈正五营督陈象上书称引晋献公杀申生立奚齐晋国扰乱据晃又固谏不止晃曰太子仁明显闻四海今三方鼎峙不宜揺动以生衆心愿陛下少垂圣意老臣虽死犹生之年叩头流血辞气不挠权大怒族诛正象牵据晃等入殿杖一百【原注吴历孙皓即位诏曰故仆射屈晃志匡社稷忠谏忘身封晃子绪为东阳亭侯弟干恭为立义都尉绪後亦至尚书仆射晃汝南人见胡冲答问】张纯亦尽言极谏权幽之遂弃市竟徙和於故鄣羣司坐谏诛放者十数衆咸寃之太元二年正月封和为南阳王遣之长沙行过芜湖有鹊巢於帆樯故官寮闻之皆忧惨以为樯末倾危非久安之象或言巢鹊之诗有积行累功以致爵位之言今王至德茂行复受国土傥神灵以此告寤人意乎及权寝疾意颇感悟欲徵和还立之全公主及孙峻孙弘等固争乃止夏四月权卒诸葛恪秉政恪即和妃张之舅也妃使黄门陈迁之建业上疏中宫并致问於恪临去恪谓迁曰为我达妃期当使胜他人此言颇泄又恪有徙都意使治武昌宫民间或言欲迎和及恪被诛孙峻夺和玺绶徙新都又遣使者赐死和与妃张辞别张曰吉凶当相随终不独生亦自杀举邦伤焉孙休立封和子皓为乌程侯自新都之本国休卒皓立其年追諡和曰文皇帝改葬明陵置园邑二百家令丞奉守後年正月又分吴郡丹阳九县为吴兴郡治乌程置太守四时奉祀有司奏言宜立庙京邑宝鼎二年七月使守大匠薛珝营立寝堂号曰清庙十二月遣守丞相孟仁太常姚信等备官寮中军步骑二千人以灵舆法驾东迎神於明陵皓引见仁亲拜送於庭比仁还中使手诏日夜【案志注作曰使误】相继奉问神灵起居巫言见和被服顔色如平生皓悲喜涕泣悉诏公卿尚书诣阙下受赐灵舆当至使丞相陆凯奉三牲祭於近郊皓於金城外露宿明日望拜於东门之外翌日拜庙荐祭戏欷悲感比七日三祭倡妓昼夜娱乐有司奏言祭不欲数数则黩宜以理断情然後止和四子皓德谦俊孙休立封德钱唐侯谦永安侯俊拜骑都尉皓在武昌永安山贼施但因民之不堪命聚衆数千人刼谦出乌程取孙和陵上鼓吹曲盖比至建业衆万余人未至三十里住择吉日遣使以谦命诏丁固诸葛靓固靓斩其使但遂到九里固靓逆击於牛屯大破之但兵裸身无铠甲临阵皆披散谦独坐车中遂生获之固不敢杀以状白皓皓并其母子并皆酖杀之俊张承外孙聪辩明惠为远近所称皓又杀之

孙霸字子威和同母弟也【谨案吴志孙权王夫人生孙和不言生霸此传末云削基壹爵土与祖母谢姬俱徙乌伤则霸出自谢明矣同母二字疑衍】和为太子霸为鲁王宠爱崇特与和无殊顷之和霸暌?权闻之禁断往来假以精学督军使者羊衜上疏曰臣闻古之有天下者皆先显别适庶封建子弟所以尊重祖宗为国藩表也二宫拜授海内称宜斯乃大吴兴龙之基顷闻二宫并絶宾客远近?然大小失望窃从下风听采衆论咸谓二宫智逹英茂自正名建号於今三年德行内着美称外昭西北二隅久所伏闻谓陛下当副顺遐迩所以归德勤命二宫宾延四远使异国闻声思为臣妾今既未垂意於此而发明诏省夺备卫抑絶宾客使四方礼敬不得复通虽实陛下敦尚古义欲令二宫专志於学不复顾虑观听小宜期於温故博物而已然非臣下倾企喁喁之至愿也或谓二宫不遵典式此臣所以寝息不宁就如所嫌犹宜补察密加斟酌不使远近得容异言臣惧积疑成谤久将宣流而西北二隅去国不远异同之语易以闻达闻达之日声论当兴将谓二宫有不顺之愆不审陛下何以解之若无以解异国则亦无以释境内境内守疑异国兴谤非所以育巍巍镇社稷也愿陛下早发优诏使二宫周旋礼命如初则天清地晏万国幸甚矣时全寄吴安孙奇杨竺等隂共附霸图危太子谮毁既行太子以败霸亦赐死流竺屍於江兄穆以数谏戒竺得免大辟犹徙南州霸赐死後又诛寄安奇等咸以党霸构和故也霸二子基壹五凤中封基为吴侯壹宛陵侯基侍孙亮在内太平二年盗乘御马收付狱亮问侍中刁玄曰盗乘御马罪云何玄对曰科应死然鲁王蚤终惟陛下哀原之亮曰法者天下所共何得阿以亲故邪【谨案陈志阿以亲下重一亲字】当思惟可以释此者奈何以情相迫乎玄曰旧赦有大小或天下亦有千里五百里赦随意所及亮曰解人不当尔邪乃赦宫中基以得免孙皓立追和霸旧隙削基壹爵土与祖母谢姬俱徙会稽乌伤县

孙奋字子扬霸弟也母曰仲姬太元二年立为齐王居武昌权卒太傅诸葛恪不欲诸王处江滨兵马之地徙奋於豫章奋怒不从命又数越法度恪上笺谏曰帝王之尊与天同位是以家天下臣父兄四海之内皆为臣妾仇雠有善不得不举亲戚有恶不得不诛所以承天理物先国後身皆圣人立制百代不易之道也昔汉初兴多王子弟至於太强辄为不轨上则几危社稷下者骨肉相残其後惩戒以为大讳自光武以来诸王有制惟得自娱於宫内不得临民干与政事其与交通皆有重禁遂以全安各保福祚此则前世得失之验也近袁绍刘表各有国土土地非狭人衆非弱以适庶不分遂灭其宗祀此乃天下愚智所嗟痛大行皇帝览古戒今防芽遏萌虑於千载是以寝疾之日分遣诸王各早就国诏策殷勤科严禁峻其所戒?无所不至诚欲上安宗庙下全诸王使百世相承无凶国害家之悔也大王宜上惟太伯顺父之志中念河间献王东海王强【原注汉书河间献王德好古实事求是被服儒术造次必於儒者立二十六年薨中尉常丽以闻曰王身端行治温仁恭俭笃敬爱下明知深察惠於鳏寡大行令奏諡法曰聪明睿知曰献宜諡曰献後汉书东海恭王强建武二年立母郭氏为后强为皇太子十七年而郭后废强常戚戚不自安数因左右及诸王陈其恳诚愿备藩国光武不忍迟回者数岁乃许焉十九年封为东海王】恭敬之节下当存抑骄恣荒乱以为警戒而闻顷至武昌以来多违诏?不拘制度擅发诸将兵治护宫室又左右常从有罪过者当以表闻公付有司而擅私杀事不明白大司马吕岱亲受先帝诏?辅导大王既不承用其言今怀忧怖华錡先帝近臣忠良正直其所陈道当纳用之而间怒錡有收缚之语又中书杨融亲受诏?所当恭肃云正自不听禁当如我何闻此之日大小惊怪莫不寒心里语曰明镜所以照形古事所以知今大王宜深以鲁王为戒改易其行战战兢兢尽敬朝廷如此则无求不得若弃忘先帝法教怀轻慢之心臣下宁负大王不敢负先帝遗诏宁为大王所怨疾岂敢忘尊主之威而令诏?不行於藩臣邪此古今正义大王所照知也夫福来有由祸来有渐渐生不忧将不可悔向使鲁王早纳忠直之言怀惊惧之虑享祚无穷岂有灭亡之祸哉夫良药苦口惟疾者能甘之忠言逆耳惟达者能受之今者恪等慺慺欲为大王除危殆於萌芽广福庆之基原是以不自知言至愿蒙三思奋得牋惧遂移南昌游猎弥甚官属不堪命及恪诛奋下住芜湖欲至建业观变傅相谢慈等谏奋奋杀之【原注裴松之曰慈字孝宗彭城人见礼论撰丧服图及变除行於世】坐废为庶人徙章安县太平三年亮诏曰齐王奋前坐杀吏废为庶人累有赦令独不见原纵未宜复王何以不侯又诸孙兄弟作将列在江渚吾有兄独尔云何有司奏可就拜为侯封为章安侯建衡二年孙皓左夫人张氏卒皓哀念过甚朝夕哭临数月不出由是民间或谓皓死讹言奋与上虞侯奉当有立者奋母仲姬墓在豫章豫章太守张俊疑其或然扫坟茔皓闻之车裂俊夷三族诛奋及其五子【谨案五子陈志作三子误考孙皓传云诛奋及其五子通志亦作五子与此合】国除【原注江表传豫章吏十人乞代俊死皓不听奋以此见疑本在章安徙还吴城禁锢使男女不得通婚或年三十四十不得嫁娶奋上表乞自比禽兽使男女自相配偶皓大怒遣蔡战齎药赐奋奋不受叩头千下曰老臣自将儿子治生求活无豫国事乞丐余年皓不听父子皆饮药死裴松之曰按建衡二年至奋之死孙皓即位尚犹未久若奋未被疑之前儿女年二十左右至奋死时不得三十四十也若先已长大自失时未婚娶则不由皓之禁锢矣此虽欲增皓之恶然非实理　陈夀评曰孙登居心所存足为茂美之德虑和并有好善之姿规自砥砺或短命早终或不得其死哀哉霸以庶干适奋不遵轨度固取危亡之道也然奋之诛夷横遇飞祸矣】

议曰登虑恭肃顺善贤胤嗣也不幸而短折遘凶和以次为树子孝敬明敏足以主鬯失爱见黜非其罪也霸奋不轨自取危亡权六子四子不得其死至皓以世嫡长孙翦残支庶殆尽岂其忌刻果於杀戮而气焰有以取之或者天恶其僭故夺去而祝之耶裴松之谓吴之倾国自由暴皓若权不废和皓为世嫡终至灭亡则其丧国不在废黜夫礼国之大闲存亡之所系也立嫡以长乃为义嗣权以和霸党与谗慝弘多不顾礼律而并废黜终於立幼以紊国本则其丧败职此之由以皓之暴而谓和宜废难与语礼矣

赞曰称王建嫡青宫多贤一殒两废统絶本颠岂意孙宗竟如袁氏肉薄骨并大乱三世








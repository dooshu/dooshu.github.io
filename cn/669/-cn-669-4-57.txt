57　君子小人與風俗美惡　君子是則是傚證史


君子在下位，猶足以美風俗，漢之清議是也。小人在下位，猶足以壞風俗，晉之放曠是也。詩云：「君子是則是傚。」

【元圻案】後漢書陳寔傳論曰：「漢自中世以下，閹豎擅恣，故士遂以遁身矯潔放言爲高。士有不談此者，則芸夫牧豎已叫呼之矣。故時政彌惛，而其風愈往。唯陳先生行成乎身而道訓天下，所以聲教廢於上而風俗清乎下也。」〇世説新語一，注：王隱晉書曰：「魏末，阮籍嗜酒荒放，露頭散髮，裸袒箕踞。其後貴遊子弟阮瞻、王澄、謝鯤、胡母輔之之徒，皆祖述於籍，去巾幘，脱衣服，露醜惡，同禽獸，甚者名之爲通，次者名之爲達也。」






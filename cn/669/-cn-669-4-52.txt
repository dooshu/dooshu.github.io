52　孔聖予聖皆自聖　光武詔上書者不得言聖


「皇父孔聖」，自謂聖也。小雅十月之交毛傳曰：「皇父自謂甚聖。」「具曰予聖」，小雅正月毛傳。君臣俱自謂聖也。自聖者，亂亡之原。光武詔：「上書者不得言聖。」大哉言乎！

【元圻案】後漢書光武紀：「建武七年，詔曰：『百僚各上封事，無有所諱，其上書者不得言聖。』」〇宋崔氏鶠唐明皇論曰：「開元、天寶之間，群臣至六上尊號，諛亦甚矣，而明皇受而不辭，蓋將自以爲聖歟？其播越流離，至於亡國，非不幸也。聖矣夫，光武之爲君也，詔天下上書不得言聖。明矣哉，顯宗之爲君也，曰：『先帝詔書，禁人言聖，自今有過稱虚譽，尚書宜抑而不省，示不爲諂子嗤也。』」〇錢氏大昕養新録曰：「王安石與子雱皆以經術進，當時頌美者多以爲周、孔，或曰孔、孟。范鏜爲大學正，獻詩云：『文章雙孔子，術業兩周公。』安石大喜曰：『此人知我父子。』雱死，安石題其祠堂云：『斯文實有寄，天豈偶生才。一日鳳鳥去，千秋梁木摧。』是真以孔聖比其子矣。安石在相位，行新法，舉朝交争，安石有詩云：『衆人紛紛何足競，是非吾喜非吾病。頌聲交作莽豈賢，四國流言旦猶聖。』是亦以聖自許也。小雅之詩曰：『皇父孔聖。』又曰：『具曰予聖。』古來迷國罔上之臣，先後一轍云云。」王氏此條，或亦有感於安石之事歟？






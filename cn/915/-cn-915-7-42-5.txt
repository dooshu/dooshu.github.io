◇又上表逊位

臣闻异姓为後，宗周之明义；亲不在外，有国之所先。故鲁长滕君，《春秋》所美，楚出弃疾，前史垂诚。矧乃茂亲明德，道光一时，述职侯甸，朝政弗及，而以庶族庸陋浮华之臣，超逾先典，居中赞契，岂所以宪章古式，缉熙治道？骠骑将军臣义康，徽猷远邈，明德弥劭，敷政江汉，化被荆南，缙绅属情，想乐当务，周旦之寄，不谋同词，分陕虽重，比此为轻。臣实空り，阶恩逾越，俯积素餐，仰玷盛化，公私二三，无一而可。昔孙叔未进，优孟见考，展季在下，臧文贻讥。况道隆地昵，义兼前礼。臣於古人，无能为役，负乘窃位，万物谓何，虽曰厚颜，胡宁以处。斯亡之惧，实疚其心。乞解州录，以允民望。伏愿陛下远存至公，近鉴丹款，俯顺朝野，改授亲贤。岂惟下臣，获免大戾，凡厥众隶，孰不庆幸。若天眷罔已。脱复迟回，请出臣表，逮闻内外，朝议舆诵，或有可择。（《宋书·王弘传》。）


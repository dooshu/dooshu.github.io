本纪第十五 武宗


武宗仁惠宣孝皇帝，讳海山，顺宗答剌麻八拉第二子也。顺宗三子，长曰魏王阿木哥，其母微，帝与仁宗皆昭献元圣皇后宏吉剌氏所出，所谓兴圣皇太后也。帝以至元十八年七月十九日生。成宗大德三年，命帝代宁远王阔阔出镇北边，御叛王海都。四年八月，败海都于阔别列之地。五年，海都率笃哇等大举入寇。八月朔，与海都战于铁坚古山，败之。越二日，海都悉众来攻，大战于合剌合塔，王师失利，帝亲冒矢石，援诸王驸马以出。明日复战，王师分五队，为海都所乘，帝突出敌阵之后，全师而返，海都遁去，旋病死。八年十月，封怀宁王，赐金印，食瑞州六万五千户，岁给五户丝及币帛千匹。九年七月。置王府官。时海都子察八儿拥其父众，虽纳款不肯入朝。十年七月，帝自脱忽思圈之地追察八儿弟斡罗思，获其妻孥辎重。八月，袭察八儿于也儿的石河，尽俘其众，察八儿奔于笃哇，诸王明里铁木儿、阿鲁灰等悉降。冬，驻于按台山，击察八儿弟秃曲灭走之，北边悉平。

十一年春正月，成宗崩，左丞相阿忽台等潜谋推成宗皇后伯牙吾氏称制，以安西王阿难答辅之。皇弟爱育黎拔力八达奉兴圣太后入定内难，执阿忽台等杀之，遣使迎帝于北边。既而太后意犹豫，使日者推帝及皇弟之星命，问所宜立，曰：“重光大荒落有灾，旃蒙作噩祚久。”重光帝年幹，旃蒙皇弟年幹也。太后惑其言，遣近侍托尔谕帝：“日者所言运祚修短，不可不思。”是时，帝已至和林，谓康里脱脱曰：“我捍御边陲勤劳十年，又位居嫡长，神器应归于我。今太后以星命休咎为言，天道茫昧，安能豫知？此殆任事之臣，造奸谋以惑圣听耳。汝为我往察之。”康里脱脱既行，帝率大军由西道，使诸王昂哈由中道，床兀儿由东道，分趋上都。康里脱脱入见太后，述帝意，太后愕然曰：“此我为太子远虑耳。今诸王大臣议已定，太子不速来何为？”

五月，帝至上都，皇弟奉太后来会，左右部诸王毕至。乃废成宗皇后伯牙吾氏，出居东安州，执安西王阿难答至上都，俱赐死。甲申，帝即位，受诸王百官朝贺于大安阁，诏曰：

昔我太祖皇帝以武功定天下，世祖皇帝以文德洽海内，列圣相承，丕衍无疆之祚。朕自先朝抚军朔方，殆将十年，亲御甲胄，力战却敌者屡矣。方诸藩内附，边事以宁，遽闻宫车宴驾，乃有宗室诸王、贵戚元勋相与定策于和林，咸以朕为世祖曾孙之嫡，以功以贤，宜登太宝。朕谦让未遑，至于再三。还至上都，宗王大臣复请于朕。间者奸臣乘隙谋为不轨，赖祖宗之灵，母弟爱育黎拔力八达禀命太后，恭行天罚。内难既平，神器不可久虚，合词劝进，诚意益坚。朕勉徇舆情，于五月二十一日即皇帝位。任大守重，若涉渊冰。属嗣服之云初，其与民而更始，可大赦天下。

教育学校人才，以备擢用，系籍儒户，蠲免杂徭差役。优恤北庭战士，仍禁管军官、奥鲁官非理科扰。经过军马、牧养驼马人等，毋得扰民。诸色人等，勿得别投户名影避差徭，亦不得将土地妄词呈献。优恤蒙古站赤，仍禁各投下滥给铺马。义夫节妇，孝子顺孙，具实以闻，别加恩赐。上都、大都、隆兴三路，免差税三年，其余路，分量轻重蠲免。云南八番田场地面，免差发一年，并免积年逋欠。鳏寡孤独，不能自存者，常加存问。逃户复业者，免差税三年。被灾之处，山场湖泊课税权行停罢，听贫民采取。各处铁冶，听人煽办。名山大川，圣帝明王，忠臣烈士，载在祀典者，官吏择日致祭。其余民间利害，有合兴修者，中书省核议奏闻。

是日追尊皇考答剌麻八拉为皇帝，尊皇考元妃宏吉剌氏为皇太后，诏曰：

盖闻孝治天下者，王政所先；养以天下者，尊称为大。恭承先德，寅绍丕基，怆昭考之长违，赖慈闱之笃祜。方衍无疆之庆，曷胜报本之情。谨依先朝成宪，追尊皇考曰皇帝，尊太母元妃曰皇太后。其应行典礼，以次举行。

壬辰，加知枢密院事朵儿朵海太傅，中书右丞相哈剌哈孙答剌罕太保，并录军国重事；知枢密院事塔剌海为中书左丞相，预枢密院、宣徽院事；同知徽政院事床兀儿、也可札鲁忽赤阿沙不花、江浙行省平章政事明里不花，并为中书平章政事；江浙行省左丞刘正为中书左丞；遥授中书左丞钦察、福建道宣慰使也先帖木儿，并为中书参知政事；中书右丞、行御史中丞塔思不花为御史大夫；平章政事床兀儿旋改知枢密院事。特授乞台普济中书平章政事；延庆使抄儿赤、同知和林等处宣慰司事塔海，并为中书右丞；阿里为中书左丞；脱脱为御史大夫。是月，敕高丽王王昛归国，平章政事撒勒帖木儿、翰林学士郭贯镇抚高丽。中书平章政事合散出为辽阳行省平章政事。

六月癸巳朔，立皇弟爱育黎拔力八达为皇太子，受金宝，诏曰：“朕承列圣之贻谋，协宗王之翌戴，必谨亲贤之托，共成继述之功。母弟爱育黎拔力八达，性禀温文，行全孝敬，夙著忠勤之节，素明治理之方，载惟靖乱之殊勋，式符元良之渥命。乃遵裕皇居东宫旧制，于六月朔旦授以皇太子宝，俾领中书之务，仍兼宥密之司。匪特笃兄弟友爱之情，实以衍宗社隆昌之福。”甲午，建行宫于旺兀察都之地，立为中都。丁酉，上皇考尊谥曰昭圣衍孝皇帝，庙号顺宗；大行皇帝尊谥曰钦明广孝皇，帝庙号成宗；元妃宏吉剌氏失怜答里尊谥曰贞慈静懿皇后。祔庙跻顺宗于成宗之上。己亥，罗罗斯宣慰使斡罗思为中书左丞。诸司听皇太子各置一人。拱卫直都指挥使马谋沙角屡胜，遥授平章政事。壬寅，左丞相塔剌海加太保，录军国重事，兼太子太师。癸卯，立詹事院。甲辰，平章政事、行和林宣慰使都元帅憨剌合儿，通政使、武备院卿帖木儿不花，并知枢密院事。戊申，特授尚乘卿索兰奚、床兀儿并为平章政事，大同屯储军民总管府达鲁花赤怯里朮丁为中书右丞。辛卯，中书平章政事脱虎脱出为江西行省平章政事。壬子，封皇妹祥哥剌吉为鲁国大长公主，驸马琱阿不剌为鲁王。敕枢密院铨调军官，遵世祖定制，近侍勿辄有请。军官许父子兄弟袭职，近侍不得援以为例。丙辰，御史大夫塔思不花、脱脱并遥授左丞相。戊午，高丽前王王謜进封沈阳王，加开府仪同三司、太子太傅、上柱国、驸马都尉，入中书省参议政事。己未，宁远王阔阔出进封宁王。庚申，遥授左丞相塔思不花为右丞相。

七月癸亥朔，封诸王秃剌为越王。甲子，御史大夫铁古迭儿等以即位告天地于南郊。丙寅，前中书参知政事赵仁荣为太子詹事。太傅、右丞相哈剌哈孙，左丞相塔剌海，综理中书庶务。己巳，立宫师府。壬申，御史大夫铁古迭儿等以即位告太庙。癸酉，立和林行中书省，太师月赤察儿为行省右丞相，中书右丞相哈剌哈孙为左丞相，依前太傅，录军国重事。丙子，江浙行省平章政事塔失海牙、知枢密院事床兀儿，并为中书平章政事。丁丑，封诸王八不沙为齐王，朵列纳为济王，迭里哥儿不花为北宁王，太师月赤察儿为淇阳王。加平章政事脱虎脱太尉，中书左丞相塔剌海为中书右丞相，御史大夫塔思不花为中书左丞相，江浙行省平章政事教化、河南江北行省平章政事法忽鲁丁，并为中书平章政事平章政事，铁木迭儿出为江西行省平章政事。己卯，集贤院使别不花为中书平章政事。庚辰，御史中丞只儿合郎为御史大夫。辛巳，加至圣文宣王尊号为大成至圣文宣王。置行工部于中都。同知枢密院事也儿吉尼知枢密院事，御史中丞王寿、江浙行省左丞郝天挺，并为中书右丞。壬午，御史大夫铁古迭儿等以即位告社稷。甲申，瞻思丁使西域。丙戌，同知宣徽院事孛罗答失为中书左丞，中书参知政事钦察出为四川行省左丞。辛卯，敕唐兀秃鲁花户籍已定，其入诸王、驸马部下避役及冒匿者皆罪之。

八月甲午，敕不由中书奏者勿与官，外任官勿带相衔。乙未，治书侍御史兀伯都剌为中书参知政事。戊戌，封御史大夫脱脱秦国公。辛亥，中书左丞孛罗帖木儿以国文译《孝经》进，诏曰：“此乃孔子之微言，自王公至于庶人，皆当由是而行。其命中书省刊印，诸王以下皆赐之。”丁巳，中书左丞王寿罢为御史中丞。戊午，中书平章政事乞台普济、床兀儿、别不花等并加太尉，中书右丞塔海加太尉、平章政事，中书左丞孛罗帖木儿为中书右丞。禁诸色人带金翅雕帽顶。

九月甲子，车驾至自上都。时巡狩三不剌，翰林学士王文用谏曰：“先帝新弃天下，陛下巡狩不以时，无以慰臣民之望，宜早还。”帝即日还大都。乙丑，中书右丞相塔剌海摄太尉请皇考皇帝、大行皇帝尊谥于南郊。辛未，加塔剌海、塔思不花太尉。壬申，塔剌海奉册、宝上皇考及大行皇帝尊谥、庙号，又上大行皇帝元妃宏吉剌氏尊谥，祔于太庙。甲戌，改太常寺为太常礼仪院。丁丑，定中书省官为十二员，右丞相塔剌海，左丞相塔思不花，平章政事床兀儿、乞台普济如故，阿沙不花、塔失海牙为平章政事，孛罗答失、刘正为右丞，郝天挺、也先帖木儿为左丞，于璋、兀伯都剌为参知政事。甲申，立尚书省，塔剌海、塔思不花仍领中书省，脱虎脱、教化、法忽鲁丁任尚书省，命自举官属。己丑，中书平章政事别不花出为江浙行省平章政事。辛卯，御史台臣谏立尚书省，帝曰：“卿言良是，脱虎脱、教化、法鲁忽丁此三臣愿任其事，姑听之。”

冬十月壬寅，封知枢密院事床兀儿为容国公。乙巳，敕阴阳法师勿谒诸王、驸马之门。丙午，诏整饬台纲。封御史大夫铁古迭儿为郓国公。中卫亲军都指挥使买奴为知枢密院事。

十一月癸亥，镇远王牙忽都进封楚王。丙寅，朝皇太后于隆福宫，上册宝。己巳，诏：“中书省官十二员，脱虎脱仍领宣政院，教化留京师，其余各授职任。”戊寅，授皇太子玉册。己卯，帝御大明殿，受诸王百官贺。

十二月辛丑，幸大圣寿万安寺。吏部尚书察乃授平章政事，领工部事。禁汉人挟弓箭、弹弓。庚申，诏曰：

仰惟祖宗应天顺人，肇启疆宇，华夏一统，罔不率从。逮朕嗣服丕图，缵膺景命，遵承遗训，恪慕洪规，祗惕畏敬，未知攸济。永思创业艰难，茕然轸念，万事之统，在予一人。间者岁比不登，流民未还，是以责任股肱耳目大臣，赞襄嘉猷，朝夕入告，乐与率土之民，共享治安之化，迩宁远肃，顾不韪欤。可改大德十二年为至大元年，诞布维新之令，式符永固之休。

凡公事并经由中书省可否施行，内外大小衙门，毋得隔越关奏。监察御史、廉访司严纠内外官吏，年终考其殿最者一人，以凭黜陟。政令得失，军民利病，许人上书陈言，若言无可采，并无罪责，如其可取，重加迁擢。培养学校人才，以备擢用。其贡举法，中书省续议举行。劝课农桑，孝弟力田之人，量加旌赏。存恤蒙古探马赤各翼军人及各翼汉军。管军官举放军人钱物，诏书到日尽行除免，典卖亲丁悉听圆聚，价不追还。围猎飞放，毋得骚扰百姓。驱户毋得投充怯歹、鹰房子名色，影避差徭。站赤消乏，仰中书省、通政院先将户口合并，截补管设头目，其整治事理次第举行。禁捕野物地面，除上都、大同、隆兴三路外，大都周围各禁五百里，其余禁断处所及山场、河泊、芦荡并开禁一年，听民采捕。民户流移，所在官司勿与本管户一体科征，其原籍官司用心招诱，毋侵占所抛田产。内庭作佛事，毋释重囚，以轻囚代之。岳镇、海渎、风师、雨师、雷师有司洁斋致祭。

至大元年春正月辛酉朔，曲赦御史台见系赃吏。甲子，中书平章政事阿沙不花授右丞相、行御史大夫。丙寅，罢江南行都水监。丁卯，中书右丞也罕的斤为平章政事，议陕西行省事。己巳，缅国进驯象六。己丑，云南王也先帖木儿进封营王。是月，召前中书右丞尚文至京师，以疾辞。

二月甲辰，立皇太子卫率府。戊午，不达达思等送爪哇使归其国。是月，中书平章政事乞台普济为中书左丞相。

三月戊寅，车驾幸上都。封阿沙不花为康国公。甘肃行省右丞脱脱木儿为中书平章政事，加大司徒。己卯，修顺宗、成宗《实录》。敕怯薛歹昔宝赤诸王驸马部下勿践百姓田禾，犯者罪之。

夏四月戊戌，以永平路盐课赐桑哥剌失公主，中书省臣执不可，从之。封三宝奴为渤国公，香山为宾国公，加铁古迭儿右丞相，都护买住中书右丞。癸卯，加平章政事教化太子太保、太尉、平章军国重事，封魏国公。甲辰，知枢密院事也儿吉尼遥授右丞相。乙卯，米楫等使苏鲁国。丙辰，罢征东行中书省。

五月丙寅，知枢密院事塔鲁忽台遥授右丞相。己巳，缅国进驯象六。乙亥，知枢密院事憨剌合儿遥授左丞相。丙子，禁白莲社，放其人隶民籍。加左丞相塔思不花上柱国，左丞相乞台普济太子太傅。甲申，立大同侍卫亲军都指挥使司。

六月己丑，加三宝奴录军国重事，曲出太子太保，脱虎脱上柱国、太尉，大慈都平章军国重事。戊戌，威定王药木忽儿进封定王，封驸马阿失为昌王，宦者李邦宁遥授左丞相。己酉，乞台普济录军国重事。敕无照会官不得赴任。

七月庚申，立广武康里侍卫亲军都指挥使司。壬戌，立中都留守司兼开宁路总管府。壬申，塔察儿等九人使诸王宽阇，月鲁等十二人使诸王脱脱。癸酉，礼部尚书阿里灰等赍玺书谕安南国，礼部侍郎管祝思监等使缅国，脱里不花等十二人使诸王合儿班答。壬午，封乃蛮带为寿王。是月，诏中书右丞相塔思不花、左丞相乞台普济曰：“中书，政本也，军国之务，小大由之。朕自即位以来，励精求治，爰立辅相，以总中书。期年于兹，大效未著，岂选用之未当欤？何万机之犹繁，而群生之寡遂也。今特命塔思不花为中书右丞相，乞台普济为左丞相，统百官，平庶政，便者举行，弊者革去，一新条理，诸内外大小事务，并听中书省区处奏闻，违者罪之。”

八月戊申，特授亻瓜头太师。

九月丙辰朔，高丽国王王昛卒。雪尼台等使薛思迷干部。辛酉，谕诸王察八儿、宽阇入朝。乙亥，车驾至自上都。庚辰，册王謜为征东行省右丞相，嗣高丽国王，依前驸马都尉、沈阳王。封诸王秃满为阳翟王。

冬十月甲午，阿沙不花知枢密院事。癸卯，敕：“持内降文书买河间路盐及以诸王、驸马命至运司者，一切禁之。”甲辰，加左丞相、知枢密院事帖木儿不花录军国重事，中书右丞秃忽鲁、河南行省右丞也速、内史脱孛花并知枢密院事。

十一月丁卯，知枢密院事也儿吉尼为御史大夫。己巳，塔思不花、乞台普济并为中书右丞相，脱虎脱为左丞相。壬申，高丽国王王謜来朝。是月，核天下屯田。

闰月甲寅，太傅达剌罕哈剌哈孙卒。

十二月庚申，封和郎撒为陇王。甲戌，平章政事、太子宾客王大亨行太子詹事，平章军国重事、太子少詹事大藏都为太子詹事。

二年春正月己丑，从皇太子请，罢宫师府。庚寅，杀越王秃剌。辛卯，皇太子率诸王百官上尊号曰统天继圣钦文英武大章孝皇帝。乙未，以上尊号谢太庙。己亥，容国公床兀儿进封句容郡王。丙申，诏曰：

朕荷三灵之隆眷，承列圣之丕基，永言置器之艰，恒切履霜之惧。乃者皇太子率中外臣庶，佥谓抚军十载，遐迩悉平，当{宀一}九重，成规具举，若稽旧典，盍进徽称。岂朕躬之克当，惟祖武之显式，已于正月十七日御大明殿，受统天继圣钦文英武大章孝皇帝之号，越五日躬诣太室谢讫。爰念即位之初，恒以赈灾恤民为务，而恩泽犹未溥博，流离犹未安集，岂有司奉行之不至欤！今特命中书省，遴选内外官僚，专以抚治为事。简汰冗员，撙节浮费。官吏各修乃职，劝农桑，兴学校，抚字百姓，严戢吏胥。御史廉访司，年终每道考其殿最者一人，以凭黜陟。围猎飞放，及过往屯戍出使人等，扰害百姓，有司再行禁戢。灾区经赈济百姓，本年腹路差税，江淮夏税，并行蠲免。本年正月以前民间逋欠差税课程，并行蠲免。鳏寡孤独不能自存者，除常例外，每名给中统钞十五两。禁捕野兽地面，除上都、中都、大同三路及大都周围五百里外，其余再弛禁一年。诸位下占据山场、河泊、关津、桥梁，并抽分等钱，尽行革罢。检视流民，计口赡济，其还乡者，量给行粮，流民合纳差税，勿令见户包纳。岳渎、帝王及忠臣烈士载于祀典者，有司蠲洁致祭。大小职官四品以下，普覃散官一等。

二月癸亥，罢行泉府院，归市舶于行省。

三月己丑，辽阳行省右丞洪重喜告高丽国王王謜不法，敕王謜从皇太后幸五台山，勿令辨对。诸王老章代梁王松山镇云南。庚寅，车驾幸上都。封诸王也速不干为襄宁王。己亥，封阿剌的纳八剌公主为赵国公主，驸马注安为赵王。

夏四月辛酉，立兴圣宫江淮财赋总管府。癸亥，立镇守海口屯储亲军都指挥使司。

五月丁亥，通政院使憨剌合儿为知枢密院事，督建兴圣宫，大都留守养安等董其役。

六月甲戌，革欧西番僧者断手詈者断舌之令。

秋七月癸未，河决归德府。壬辰，改四川松潘威茂等州安抚司为宣抚司，移治茂州汶川县。己亥，河决封邱县。

八月癸酉，立尚书省，乞台普济为尚书省右丞相，脱虎脱为左丞相，三宝奴、伯颜、也速为平章政事，保八为右丞，忙哥帖木儿为左丞，王罴为参知政事，中书左丞刘楫授尚书左丞、商议尚书省事。甲寅，海剌孙授平章政事、商议枢密院事。己未，立皇太子左卫率府。江西行省参知政事郝彬为尚书省参知政事。甲戌，赐太师亻瓜头名脱尔赤颜。己卯，诏天下敢有沮挠尚书省事者罪之。

九月庚辰朔，颁尚书省条画于天下，改各行中书省为行尚书省。诏：“朝廷得失，军民有上言者，得实封上闻。饥民复业者，一切逋欠并行蠲免，仍除差税三年。中外吏员，依世祖皇帝定例，以九十日为满。如有子证父、奴讦主及妻妾弟侄干犯名义者，一切禁之。”颁行至大银钞。壬午，追夺前平章政事教化魏国公爵。丙戌，车驾至自上都。己亥，占八国遣使贡白面象、伽蓝木。秃坚、张也先、伯颜使不怜八孙国，薛彻兀、李唐、徐伯颜使八昔国，察罕、亦不剌金、杨呼答儿、阿里使占八国。陕西行台御史大夫沙的授左丞相、行土番等处宣慰使都元帅。

冬十月庚戌朔，皇太子为尚书令。颁行铜钱法。癸亥，翰林学士承旨不里牙敦为御史大夫。乙丑，以皇太后不豫，释天下大辟囚百人。丁卯，御史大夫只儿合郎、中书左丞相脱虎脱、尚服院使大悲都，并为知枢密院事。癸酉，知枢密院事秃忽鲁加左丞相。丁丑，辽阳行省平章政事合散为左丞相、行中书平章政事，中书参知政事伯都为平章政事、行中书右丞，商议中书省事忽都不丁为右丞、行中书左丞，参议中书省事帖里脱欢、贾钧并中书参知政事。是月，杖流洪重喜于潮州。

十一月庚辰朔，云南行省右丞算只儿威招谕蛮酋谷保等，受谷保赂，复进兵失利，诏严鞠其罪，已而释之。乙酉，诏冬至祀南郊，以太祖皇帝配；明年夏至祀北郊，以世祖皇帝配。丁亥，湖广行省左丞散朮带为平章政事、商议枢密院事。丙午，诸王孛兰奚坐私怨杀人，杖流北边。是月，中书参知政事贾钧佥知枢密院事。

十二月乙卯，有事于太庙，上太祖圣武皇帝尊谥曰法天启运圣武皇帝，光献皇后尊谥曰光献翼圣皇后，睿宗庄圣皇后尊谥曰显懿庄圣皇后。和林行省右丞囊家带擅至京师，诏锁囊家带至和林鞠之。丁丑，增百官俸。定流官封赠格，内外官三品以上者许请谥，赐谥不在此例。是年，常丰洞蛮叛，率洗土不儿、散毛诸洞蛮寇永宁路。

三年春正月癸未，汰中书省官吏一百八十一员，听尚书省迁叙。乙酉，特授李孟平章政事、集贤大学士、同知徽政院事。辛卯，立宏吉剌氏为皇后，脱虎脱摄太尉授皇后册宝。戊戌，敕湖广行省招谕叛蛮黄胜许。辛丑，万户移剌四奴讨湖广乖西带叛蛮，听其便宜调遣。壬寅，云南行省右丞算只儿威招谕八百媳妇。乙巳，定枢密院知院七员、同知院事二员、副使二员、佥院事二员、同佥院事一员，御史台增御史大夫、中丞、侍御史、治书侍御史各二员。丁未，立右卫阿速亲军都指挥使司。

二月庚戌，以皇后受册宝告谢太庙。己未，商议尚书省事刘楫整顿钞法。甲子，以上皇太后尊号告祀南郊。乙丑，佥枢密院事贾钧复为中书参知政事。己巳，宁王阔阔出与越王秃剌子阿剌纳失里等谋反，事觉，阔阔出下狱，赐其妻完者死，窜阿剌失里于伯铁木儿分地。磔畏兀僧铁里等于市。三宝奴赐号答剌罕，余并晋秩二等。辛未，加脱克赤颜录军国重事。壬申，尚书平章政事乐实遥授左丞相，封齐国公。癸酉，左丞相、行中书省平章政事合散商议辽阳行省事。甲戌，以上皇太后徽号告祀太庙。是月，诏大司农司总天下农政，定夺黜陟。

三月乙酉，知枢密院事只儿合郎为陕西行尚书省平章政事。壬辰，车驾幸上都。回回人木八剌等坐妖言伏诛。

夏四月己酉，容美洞蛮叛。高丽国王王謜加号纯诚守正推忠宣力定远保节功臣。

五月甲申，封诸王完者为卫王。乙未，尚书参知政事王罴加大司徒。

六月丁未朔，诏太尉、尚书右丞相脱虎脱，太保、尚书左丞相三宝奴总治百司庶务，并从尚书省奏行。戊申，中书左丞忽都不丁为中书右丞。甲子，太子詹事斡赤为中书左丞。壬申，以西北叛王察八儿等来朝告祀太庙。赐脱虎脱、三宝奴珠衣，封三宝奴为楚国公。是月，荆门州大水山崩，死者三千四百余人。

秋七月庚辰，封晋王长女宝塔失怜为韩国长公主。

八月丁未，浙江行省左丞相呼剌出、遥授中书右丞相釐日，并为御史大夫。甲子，畋于昂兀脑儿。

九月己卯，平伐蛮酋不老丁来降。辛巳，立宣慰司都元帅府于察罕脑儿。丙戌，车驾至自上都。尚书右丞保八遥授平章政事。是月，流宁王阔阔出于高丽。

冬十月戊申，帝率皇太子、诸王群臣朝兴圣宫，上皇太后尊号曰仪天兴圣慈仁昭懿寿元皇太后。庚戌，告谢太庙。辛酉，大赦天下。大都、上都、中都免至大三年秋税，其余诸路，今岁被灾人口曾经体覆者，依上蠲免。内外不急之役，截日停罢。至大二年以前负欠差税课程，并行蠲免。阔阔出余党未发觉者，并原其罪。官民田土诸人勿得陈献，诸收取钱物者许实诉。丁卯，封驸马买住韩为衮王。壬申，马合谋但的遥授尚书右丞，为海外诸番宣慰使、都元帅，领海道运粮漕运万户府事。丞相铁古迭儿为陕西行台御史大夫。

十一月辛巳，脱虎脱进太师、录军国重事，封义国公。戊子，容美蛮酋田墨施什用等来降。丙申，有事于南郊，尊太祖皇帝配享昊天上帝。己亥，杀武卫亲军都指挥使郑阿思兰，籍其家。

十二月甲辰朔，以建大崇恩福元寺，乞其剌遥授左丞，曲列、刘良遥授参知政事，并领行工部事。己未，镇南王老章坐僭拟乘舆，召赴京师。

四年春正月癸酉朔，帝不豫，大赦天下。庚辰，帝崩于玉德殿，在位四年，年三十有一。壬午，葬起辇谷。夏六月甲子，上尊谥曰仁惠宣孝皇帝，庙号武宗，国语曰曲律皇帝。

史臣曰：武宗舍其子而立仁宗，与宋宣公舍与夷而立穆公无以异。公羊子曰：“宋之乱，宣公为之。”然则英宗之弑、文宗之篡夺，亦帝为之欤？春秋贵让而不贵争，公羊子之言过矣。帝享国日浅，滥恩幸赏，无一善之可书，独传位仁宗，不愧孝友，其流祚于子孙宜哉。




79　黄帝六相一曰蚩尤辨


黄帝六相，一曰蚩尤。通鑑外紀改爲風后。

【元圻案】管子五行篇：「黄帝得六相而天地治，神明至。蚩尤明乎天道，故使爲當時；大常察乎地理，故使爲廩者；奢龍辨乎東方，故使爲土師；祝融辨乎南方，故使爲司徒；大封辨乎西方，故使爲司馬；后土辨乎北方，故使爲李。」通鑑外紀引用此文，惟蚩尤改爲風后。〇史記五帝紀：「蚩尤作亂，黄帝禽殺蚩尤。」帝王世紀：「黄帝使力牧、神皇討蚩尤氏，擒於涿鹿之野。」周書：「黄帝執蚩尤，殺之於中冀。」皆不云爲黄帝相。而風后之名見於史記、帝王世紀、論語摘輔象諸書，故劉道原改之。






○唐故宝应寺上座内道场临坛大律师多宝塔铭（并序）

京师东门二里所，多宝塔者，沙门灵凑等为先大师荐祉尽敬之地也。大师讳圆敬，姓陈氏，河南陆浑人。报年六十四，经夏四十四。以贞元八年春正月，厌代入灭於保寿寺，越十有五日，迁窆於龙首北原，距兹塔西北十馀步。初大师入道，依本县思远寺微公，通《法华经》。宝应二年制度，编僧籍於东京长寿寺，受具於白马寺本律师。昙无德义，言下信解，以为遵道途而归都邑，涉门阈而跻堂皇。故尸罗毗尼，以摄妄想，五部四分，是为扃键，然後因定发惠，登最上乘，优婆鞠多，由是道也。敷畅微妙，攘除痴冥，如一灯传照，一雨润物，宏我法者，可胜道哉。代宗朝，徵入内道场，累诏授兴善安国宝应等寺纲首，又充僧录。寻授宝应寺上座，赐律院以居，授瑜伽灌顶密契之法，讲《楞伽经》、《起信论》，译虚空藏经，鉴义润文，内典群书，靡不该贯。无非宴坐道场，沃天心以了义，照佛日於中禁，郁为龙象，大拯斯人。将灭之夕，备申告诫，中夜累足，如期顺化，其智惠欤，其解脱欤？法子刍，服成列，仰护念慈哀之旨，拾莲华多宝之义。厥後十五年而功用成。丹素觞棱，石轮火齐施於外；圣像真言，多罗祗夜函於内。又以见凑公成就，付嘱而为上首。况不出户庭，持经万遍，愿力斯满，严饰斯崇。勒铭於兹，以示尘劫。铭曰：

三生不驻，如电如瀑。七情相攻，如虿如蝮。彼上人者，为世导师。乃精毗尼，以摄群疑。宏道日大，化缘斯毕。建兹严事，如地踊出。国门之东，万宇来同。斯为宝所，烛耀无穷。


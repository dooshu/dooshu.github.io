○连山郡复乳穴记

石钟乳，饵之最良者也。楚越之山多产焉，于连于韶者，独名于世。连之人告尽焉者五载矣，以贡，则买诸他部。今刺史崔公至，逾月，穴人来以乳复告。邦人悦是祥也，杂然谣曰：“之熙熙，崔公之来。公化所彻，土石蒙烈。以为不信，起视乳穴。”穴人笑之曰：“是恶知所谓祥也？向吾以刺史之贪戾嗜利，徒吾役而不吾货也，吾是以病而结焉。今吾刺史令明而志洁，先赖而后力，欺诬屏息，信顺休治，吾以是诚告焉。且夫乳穴必在深山穷林，冰雪之所储，豺虎之所庐。由而入者，触昏雾，龙蛇，束火以知其物，縻绳以志其返。其勤若是，出又不得吾直，吾用是安得不以尽告？今令人（一本无“令人”二字）而乃诚，吾告故也。何祥之为！”吾闻之曰：“谣者之祥也，乃其所谓怪者也；笑者之非祥也，乃其所谓真祥者也。君子之祥也，以政不以怪，诚乎物而信平道，人乐用命，熙熙然以效其有。斯其为政也，而独非祥也欤！”


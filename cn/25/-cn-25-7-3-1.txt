水淹风雨


梁开平四年十月，梁、宋、辉、亳水，诏令本州开仓赈贷。十一月，大风，下诏曰：“自朔至今，异风未息，宜命祈祷。”

唐同光二年七月，汴州雍丘县大雨风，拔树伤稼。曹州大水，平地三尺。八月，江南大雨溢漫，河水溢漫流入郓州界。十一月，中书门下奏”：“今年秋，天下州府多有水灾，百姓所纳秋税，请特放加耗。”从之。三年六月至九月，大雨，江河崩决，坏民田。七月，洛水泛涨，坏天津桥，漂近河庐舍，舣舟为渡，覆没者日有之。邺都奏，御河涨于石灰窑口，开故河道以分水势。巩县河堤破，坏廒仓。八月，敕：“如闻天津桥未通往来，百官以舟船济渡，因兹倾覆，兼踣泥涂。自今文武百官，三日一趋朝，宰臣即每日中书视事。”四年正月，敕：“自京以来，（案：此句疑有脱误。）幅圜千里，水潦为沴，流亡渐多。宜自今月三日后，避正殿，减常膳，撤乐省费，以答天谴。应去年经水灾处乡村，有不给及逃移人户，夏秋两税及诸折科，委诸处长吏切加点检，并与放免，仍一年内不得杂差遣。应在京及诸县，有停贮斛斗，并令减价出粜，以济公私，如不遵守，仰具闻奏。”

长兴元年夏，鄜州上言，大水入城，居人溺死。三年四月，棣州上言，水坏其城。是月己巳，郓州上言，黄河水溢岸，阔三十里，东流。五月丁亥，申州奏大水，平地深七尺。是月戊申，襄州上言，汉水溢入城，坏民庐舍，又坏均州郛郭，水深三丈，居民登山避水，仍画图以进。是月甲子，洛水溢，坏民庐舍。六月壬戌，汴州上言，大雨，雷震文宣王庙讲堂。十一月壬子，郓州上言，黄河暴涨，漂溺四千余户。三年七月，诸州大水，宋、亳、颍尤甚。宰臣奏曰：“今秋宋州管界，水灾最盛，人户流亡，栗价暴贵。臣等商量，请于本州仓出斛斗，依时出粜，以救贫民。”从之。是月，秦州大水，溺死窑谷内居民三十六人。夔州赤甲山崩，大水漂溺居人。

清泰元年九月，连雨害稼。诏曰：“久雨不止，礼有祈禳，禜都城门，三日不止，乃祈山川，告宗庙社稷。宜令太子宾客李延范等禜诸城门，太常卿李怿等告宗庙社稷。”

晋天福初，高祖将建义于太原，城中数处井泉暴溢。四年七月，西京大水，伊、洛、瀍、涧皆溢，坏天津桥。八月，河决博平，甘陵大水。六年九月，河决于滑州，一概东流。居民登丘冢，为水所隔。诏所在发舟楫以救之。兖州、濮州界皆为水所漂溺，命鸿胪少卿魏玭、将作少监郭廷让、右金吾卫将军安濬、右骁卫将军田峻于滑、濮、澶、郓四州，检河水所害稼，并抚问遭水百姓。兖州又奏，河水东流，阔七十里。至七年三月，命宋州节度使安彦威率丁夫塞之。河平，建碑立庙于河决之所。

开运元年六月，黄河、洛河泛溢堤堰，郑州原武、荥泽县界河决。

周广顺二年七月，暴风雨，京师水深二尺，坏墙屋不可胜计。诸州皆奏大雨，所在河渠泛溢害稼。三年六月，诸州大水，襄州汉江涨溢入城，城内水深一丈五尺，仓库漂尽，居人溺者甚众。






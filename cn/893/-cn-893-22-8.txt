郢门秋怀





郢门，即荆门也。唐时为峡州夷陵郡，其地临江，有山曰荆门，上合下开，有若门象。故当时文士概称其地曰荆门，或又谓之郢门。西通巫、巴，东接云梦，历代常为重镇。



郢门一为客，巴月三成弦。[一]朔风正摇落，[二]行子愁归旋。杳杳山外日，[三]茫茫江上天。人迷洞庭水，雁度潇湘烟。清旷谐宿好，[四]缁磷及此年。百龄何荡漾，[五]万化相推迁。[六]空谒苍梧帝，[七]徒寻溟海仙。[八]已闻蓬海浅，[九]岂见三桃圆。[十]倚剑增浩叹，[十一]扪襟还自怜。[十二]终当游五湖，濯足沧浪泉。[十三]

[一]吴均诗：“别离未几日，高月三成弦。”



[二]《楚辞·九辩》：“萧瑟兮草木摇落而变衰。”



[三]刘向《九叹》：“日杳杳以西颓。”



[四]《后汉书》：“仲长统欲卜居清旷，以乐其志。”



[五]梁昭明太子《陶靖节集序》：“处百龄之内，居一世之中。”



[六]《庄子》：“若人之形，万化而未始有极也。”



[七]吴均诗：“欲谒苍梧帝，过问沅湘姬。”



[八]《十洲记》：蓬莱山，对东海之东北岸，周回五千里，外别有圆海绕山。圆海水正黑，而谓之冥海也。无风而洪波百丈，不可得往来。上有九老丈人九天真王宫，盖太上真人所居，惟飞仙能到其处耳。



[九]《神仙传》：麻姑云：“向到蓬莱，水又浅于往日。”



[十]《汉武故事》：东郡送一短人，长五寸，衣冠具足。上疑其精，召东方朔至，朔呼短人曰：“巨灵，阿母还来否?”短人不对。因指谓上：“王母种桃，三千年一结子，此儿不良，已三过偷之。失王母意，故被谪来此。”上大惊，始知朔非世中人也。



[十一]江淹诗：“倚剑临八荒。”



[十二]宋之问诗：“扪心空自怜。”



[十三]洞庭、潇湘、五湖、沧浪，俱见前注。






卷一百二十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百二十

明　杨士奇等　撰

礼乐【统言礼】

宋英宗时程颐代彭思永论濮王典礼疏曰臣伏见近日以仆王称亲事言事之臣奏章交上中外论议沸腾此盖执政大臣违乱典礼左右之臣不能开陈理道而致陛下圣心疑惑大义未明臣待罪宪府不得不为陛下明辨其事窃以濮王之生陛下而仁宗皇帝以陛下为嗣承祖宗大统则仁庙陛下之皇考陛下仁庙之适子濮王陛下所生之父於属为伯陛下濮王出继之子於属为侄此天地大义生人大伦如乾坤定位不可得而变易者也固非人意所能推移苟乱大伦人理灭矣陛下仁庙之子则曰父曰考曰亲乃仁庙也若更称濮王为亲是有二亲则是非之理昭然自明不待辨论而後见也然而圣意必欲称之者岂非陛下大孝之心义虽出继情厚本宗以濮王是生圣躬曰伯则无以异於诸父称王则不殊於臣列思有以尊大使絶其等伦如此而已此岂陛下之私心哉盖大义所当典礼之正天下之公论而执政大臣不能将顺陛下大孝之心不知尊崇之道乃以非礼不正之号上累濮王致陛下於有过之地失天下之心贻乱伦之咎言事之臣又不能详据典礼开明大义虽知称亲之非而不知为陛下推所生之至恩明尊崇之正礼使濮王与诸父夷等无有殊别此陛下之心所以难安而重违也臣以为所生之义至尊至大虽当专意于正统岂得尽絶于私恩故所继主於大义所生存乎至情至诚一心尽父子之道大义也不忘本宗尽其恩义至情也先王制礼本缘人情既明大义以正统绪复存至情以尽人心是故在丧服恩义别其所生盖明至重与伯叔不同也此乃人情之顺义理之正行于父母之前亦无嫌间至於名称统绪所繋若其无别斯乱大伦今濮王陛下之所生义极尊重无以复加以亲为称有损无益何哉亲与父同而所以不称父者陛下以身继大统仁庙父也在於人伦不可有贰故避父而称亲则是陛下明知称父为决不可也既避父而称亲则是亲与父异此乃奸人以邪说惑陛下言亲义非一不正为父臣以为取父义则与称父正同决然不可不取父义则其称甚轻今宗室踈远卑幼悉称皇亲加於所生深恐非当孝者以诚为本乃以疑似无正定之名黩於所尊体属不恭义有大害称之於仁庙乃有向背之嫌去之於濮王不损所生之重絶无小益徒乱大伦臣料陛下之意不必须要称亲止谓不加殊名无以别於臣列臣以为不然推所生之义则不臣自明尽致恭之礼则其尊可见况当揆量事体别立殊称要在得尽尊崇不愆礼典言者皆欲以高官大国加於濮王此甚非知礼之言也先朝之封岂陛下之敢易爵秩之命岂陛下之敢加臣以为当以濮王之子袭爵奉祀尊称濮王为濮国太王如此则敻然殊号絶异等伦凡百礼数必皆称情请举一以为率借如既置嗣袭必伸祭告当曰侄嗣皇帝名敢昭告於皇伯父濮国太王自然在濮王极尊崇之道於仁皇无嫌贰之失天理人心诚为允合不独正今日之事可以为万世之法复恐议者以太字为疑此则不然盖繋于濮国下自於大统无嫌今亲之称大义未安言事者论列不已前者既去後者复然虽使台臣不言百官在位亦必继进理不可夺势不可遏事体如此终难固持仁宗皇帝在位日久海?亿兆涵被仁恩始陛下嗣位之初功德未及天下而天下倾心爱戴者以陛下仁庙之子也今复闻以濮王为亲含生之类发愤痛心盖天下不知陛下孝事仁皇之心格于天地尊爱濮王之意非肯以不义加之但见误致名称所以深怀疑虑谓濮王既复称亲则仁庙不言自絶羣情訩惧异论喧嚣夫王者之孝在乎得四海之欢心胡为以不正无益之称使亿兆之口指斥谤讟致濮王之灵不安于上臣料陛下仁孝岂忍如斯皆由左右之臣不能为陛下开明此理在於神道不远人情故先圣谓事死如事生事亡如事存设如仁皇在位濮王居藩陛下既为冢嗣复以亲称濮王则仁皇岂不震怒濮王岂不恻惧是必君臣兄弟立致衅隙其视陛下当如何也神灵如在亦岂不然以此观之陛下虽加名称濮王安肯当受伏愿陛下深思此理去称亲之文以明示天下则祖宗濮王之灵交欢於上皆当垂佑陛下享福无穷率土之心翕然慰悦天下化德人伦自正大孝之名光於万世矣夫奸邪之人希恩固宠自为身谋害义伤孝以陷陛下今既公论如此不无徊徨百计搜求务为巧饰欺罔圣听枝梧言者徼冀得已尚图自安正言未省而巧辩已至使陛下之心无由而悟伏乞将臣此章省览数遍裁自宸衷无使奸人与议其措心用意排拒人言隐迹藏形隂赞陛下者皆奸人也幸陛下察而辨之勿用其说则自然圣心开悟至理明白天下不胜大愿

时议追崇濮安懿王侍御史赵瞻争曰仁宗既下明诏于陛下议者顾惑礼律所生所养之名妄相訾难彼明知礼无两父贰斩之义敢裂一字之词以乱厥真且文有去妇出母者去已非妇出不为母辞穷直书岂足援以断大议哉臣请与之庭辨以定邪正已而皇太后手书尊王为皇瞻叹曰向者太后切责大臣议乃得罢今邪臣与中官交缔归过至尊而自为之地吾与首议之臣不并生矣因复力陈会假太常少卿接契丹贺正使入对英宗问前事对曰陛下为仁宗子而濮王又称皇考则是二父二父非礼英宗曰御史常见朕欲皇考濮王乎瞻曰此乃大臣之议陛下未尝自言英宗曰是中书过耳朕自数岁时先帝养为子岂敢称濮考瞻曰臣请退谕中书作诏以晓天下时连日晦冥英宗指天示瞻曰天道如此安敢妄为褒尊朕意已决无庸宣告瞻曰陛下祗畏天戒不以私妨公甚盛德也及使还闻吕诲等谏濮议皆罢去乞与同贬不报趣入对英宗曰卿欲就龙逢比干之名孰若效伊尹傅说哉瞻皇惧言臣不敢奉诏使朝廷有同罪异罚之讥

神宗元丰元年知秦州吕大防请定?嫁丧祭之礼疏曰臣伏见朝廷厉新庶政举以三代先王为法而独于典礼制度似未及汉唐之盛昨闻特下明诏置局考定礼文得失有以见圣虑高明急所先务臣之愚素未欲闻於朝者庶得申于今日矣臣窃观今之公卿大夫下逮士民其婚丧葬祭皆无法度惟听其为而莫之禁夫?嫁重礼也而一出於委巷鄙俚之习丧祭大事也而率取于浮图老子之法至于郡县公私礼之大节古所谨重者一切苟简略无义理臣谨按开宝通礼廼太祖皇帝所立本朝一代之典臣历观四方惟於淄州常见之以备考试举人而已礼之不行无甚於此周礼八则礼俗以驭其民盖谓庶民则可参之以俗而士以上当专用礼也臣愚欲乞诏谕礼官先择开宝通礼论定而明着之以示天下违者有禁断以必行虽未能下逮黎庶而小人所视足以成化况台省官视事州县祭社稷释奠之类已略用礼矣推此而为之亦非絶俗难行之事又今之所行者於礼之中才举数事以渐善俗义在于此伏惟陛下留神财省立万世法天下幸甚

神宗时集英殿修撰李复上疏曰臣闻圣王制世莫重于礼事不由於礼无巨细皆不可行三代之礼至周而备今考诸载籍所传者十无二三前世江都开元皆常纂缀旧文而行之当时折衷执於古者泥而不通顺其时者陋而无法学礼者有所不取後世无可稽焉传曰治定制礼国朝承平一百六十年高出唐虞岂三代可拟一代礼典今犹未讲至使好礼之士有家自为礼者荀况云礼莫大於圣王是惟圣人乃能制礼惟王者乃能行礼记曰非天子不议礼不制度不考文臣愿诏有司上自郊庙社稷下至三祀一祀与夫冠婚丧葬宾军辨其等威裁其文物不僭不偪据于古而不泥宜於今而不陋着为一代之典其士庶所当行则颁之郡县使通知焉事有制度灿然可观四夷百蛮承风取则为治世甚盛之举岂胜幸甚

金君卿上奏曰周制诸侯虽有功皆为侯伯七命而已其爵无至公者故王之子弟及异姓之有大功德而封爵不过侯但得进地齐鲁之国皆以侯爵而受上公之地若列土侯伯有功德者则加一命为牧惟二王後与三公加命为上公者得服衮冕故礼记王制云三公一命按正义云三公八命身着鷩冕若加一命则为上公与王者之後同而着衮冕按衮冕十二章日月星辰山龙华虫六者画於衣宗彛【虎蜼也】藻火粉米黼黻六者皆绣於裳郑康成注周礼司服云王者相变至周以日月星辰画於旌旗所谓三辰旗旗昭其明也冕服九章康成既以周之衮服无日月星三章复又注郊特牲王被衮以象天云谓日月星辰之章此鲁礼也设鲁侯祀天之衮服有三辰之章周之天子以衮冕享先王安得只有九章岂天子之衮九章而鲁侯之衮十二章也然郊特牲直言王被衮既称王岂得谓之鲁礼且康成之说别无经据但以郊特牲云旗十有二旒龙章日月以象天也左氏传曰三辰旗旗昭其明也由是而言至周以日月星画於旌旗而天子衮服遂无此三章君卿今按诸经传衮冕之制皆不云至周去日月星辰之章即是周之天子衮冕当备十二章而太常之旗亦画日月星辰於其上岂可谓已画於旌旗而服章遂废也若十二章不独施之于衮其他服器参用之如三辰之旗亦画龙章若康成之说即是衮之龙章亦可废也何谓独去三辰也王之扆与巾皆以黼即是衮之黼章可去也若古虎蜼施於宗彛即衮之服何为复施虎蜼也但天子衮服备此十二章其旌旗亦画三辰之章耳由是知天子备章为然二王之後洎三公加一命者服衮冕九章余公侯并鷩冕七章此周家之制也自秦灭礼乐服初用玄以从冕旒自是周制亡矣汉兴礼服未备至世祖践修三雍正兆七郊孝明帝遂就大业初服旒冕赤舄钩屦以祀天地明堂皆冠旒冕衣裳玄上纁下乘舆备文日月星辰十二章三公诸侯用山龙九章卿已下用华虫七章以承大祭永平二年初诏有司采周官礼记尚书臯陶篇乘舆服从欧阳氏说公卿已下从大小夏侯氏说冕皆广七寸长尺二寸前圆後方朱绿里玄上前垂四寸後垂三寸系白玉珠为十二旒三公诸侯七旒青玉为珠卿大夫五旒黑玉为珠皆有前无後各以其绶彩色为组缨旁垂黈纩郊天地宗祀明堂则冠之近得周制魏晋而降其制不经其国公之爵置自隋冕用青珠九旒侯伯则鷩冕唐制皇太子衮冕白珠九旒诸臣衮冕青珠九旒鷩冕七旒第二品之服五代而下天子衮冕十二章诸臣之服有九旒冕九章八旒冕七章七旒冕五章六旒冕三章本朝因旧文参定新制乘舆备章为得其礼诸臣之服九章亲王中书门下三公奉祀则服之七旒冕五章九卿奉祀则服之五旒冕同七旒冕之制而衣裳无章四品已下为献官则服之其次平冕无旒太祝奉礼服之自九旒冕而下皆奉祀之服若侍祠太庙会诸臣一品二品服五梁冠其次三梁两梁冠各以其品服之以今之制王爵同三师三公正一品则当服九旒冕以奉朝会祥符中赠文宣王初谥议欲以为帝而以周之王无帝号由是只因唐制封王而第加美谥焉又有唐开元封谥之初已正南面而坐被王者衮冕之服则是王之封谥与汉而下王爵殊矣今都郡县文宣王之庙像或用九旒冕九章如周之上公汉之诸侯王之服或服十二旒王者之冕采章错乱不次今所详定请以文宣王冕服备十二章黜康成之义用本朝制度如汉唐故事其十哲之服缘祥符追赠之初议以为公则是如公侯五等之公时宰臣欲顔子於十哲中稍优其秩因请以兖公顔子为国公费侯子骞为郡公殊不知礼秩降于公矣且国公之爵位在三师三公宫太嗣王郡王之下为从一品郡公位犹在宫太之列且异于周制上公之尊今兖国公之冕设用九卿之服七旒冕五章则又降於周礼公侯之服如用周礼公侯之服鷩冕缘今配享先儒之列若王肃杜预皆赠三公当用今三公衮冕之服岂可以兖国公之服反在王杜之下故今请以兖国公用衮冕九旒九章视本朝三公之服如周礼上公之制子骞已下九人瑕丘侯曾子等皆用鷩冕七旒七章视周礼公侯之服

殿中侍御史满中行上奏曰臣伏见文德正衙之制尚存常朝之虚名袭横行之谬例有司失於申请未能厘正两省台官文武百官赴文德殿东西相向对立宰臣一员押班闻传不坐则再拜而退谓之常朝遇休假并三日以上应内殿起居官毕集谓之横行自宰臣亲王以下应见谢辞者皆先赴文德殿谓之过正衙然在京厘务之官例以别敕免参宰臣押班近年已罢而武班诸卫本朝又不常置故今之赴常朝者独御史台官与审官待次阶官而已今垂拱内殿宰臣已下既已日参而文德常朝仍复不废舛谬倒置莫此为甚至于横行参假与夫见谢辞官先过正衙虽沿唐之故事然必俟天子御殿之日行之可也有司失於申请未能厘正欲望特赐指挥先次罢去

哲宗元佑元年右司谏朱光庭上奏曰臣闻孔子之言曰立於礼书曰天秩有礼自我五礼有庸哉则是礼者与天地并而不可斯须废也自三代已後其礼遂亡汉唐规矩不足道也今圣政日新讲修治具臣愚以谓为治之道无先于礼盖人情之检柙王政之纲维莫不由此夫礼废而不讲久矣今天下之人自丱角已衣成人之服则是何尝有冠礼也鄙俗杂乱不识亲迎人伦之重则是何尝有?礼也火焚水溺隂阳拘忌岁月无限死者不葬葬者无法五服之制不明重轻则是何尝有丧礼也春秋不知当祭之时祭日不知早晚之节器皿今古之或异牲牢生熟之不同则是何尝有祭礼也冠昬丧祭礼之大者莫知所当行之法朝廷之上未尝谦修但沿袭故事而已曾未尽圣人之藴公卿士大夫之间亦未尝讲修但各守家法而已何以为天下之法车舆服食器用玩好法禁不立僭侈尤甚富室拟於王公皂隶等於卿士风俗如此一出於无礼而然也臣今欲乞陛下诏执政大臣各举明礼官参议五礼上自朝廷所行之制度下至民庶所守之规矩纎悉讲明究极先圣人之藴以古参今酌人情之所安天下可通行以为法者着为一代之大典垂诸象魏颁诸四海以正人伦以变礼俗此则三王之举也臣愿陛下勉之而已记曰王者治定制礼恭惟祖宗以来累圣相承仁功德泽洋溢天下固可以谓之治定矣伏自陛下盛德临御兴滞补弊朝廷日益清明此明王当制礼之时也愿陛下不以臣言为微特赐留神以幸天下

贴黄朝廷盛化无远不被然而五礼之制多出沿袭未尽讲修人不知其所止其间冠?丧祭之礼尤当先讲修以示天下俾得遵行以为规矩然朝廷之上与公卿士大夫之家皆未有成法伏望圣慈令明礼之臣与礼官委曲讲修以厚风俗

太常博士顔复上奏曰臣资材俚陋幸因儒术备位礼官充职以来推道揆分守之要庶举万一上报器使因思竭中瘁外参古稽今以赞朝廷日兴之仪不若一明礼实庶补风教以趋大治则臣分职之心无负媿者臣谓治世之礼发乎威仪撙节之间至民保皇极家无异尚化行於上俗成於下不可谓名见而实不虚也不然好之虽笃崇之虽华皆以循名失实之讥无少益於治体当王者盛时以人情莫不本良心而後安故行礼未尝外民大而郊庙禋祼之节小而闾里酺祟鬼神之仪迩而朝觐聘问之度远而庠序射享饮食之事盛而蒐苖猕狩类禡之制卑而农亩颁禽献豜之则崇而加元服降王姬登贤养老之容下而比族冠婚正齿位读邦法书孝婣之序内而赈灾赙囏之惠踈而私室送终之式虽隆杀不同致其恭明其叙发其和复其本汲汲以为岁月日时当行之事而不敢斯须旷怠其志意一也上躬帅之下说随之如指臂相萦如源流相通浑然无少间隙是以德风大成和气充牣灾害不生刑罚不试知天下有礼之实矣三代而後沿袭苟简礼乐之存虚名而已间有不世之君致时之臣恢明考类烦密光辉止於郊庙朝廷之上崇植风猷张大声采不及都门之外归于畏之大严勉勉不敢置尔皆不知其义以安之辅世道民之效漠不可期其实之丧久矣国家太平百年规模宏远下视汉唐太常之礼成书定简何止千篇岁举郊庙朝会侍臣有司考复论难贯附六经取会沿革上下数千年其制富赡精致凡事不匮彬彬然可师而士民之礼踵历代之咎未降彛制下无矜式使有志之士动虚名失实之叹此甚可为治朝惜也虽然民之至情虽不教不勉自见盖天畀之源本善不可蔽御不教则失中失中则流祭享之礼不教则流於祝禬佛斋?姻之礼不教则流於委巷俚习宾客之礼不教则流於游衍嬉乐师田之礼不教则流于夷风暴俗丧纪之礼不教则流於道释数术国之正礼格而不下民之良心夺於异习而加愚欲风淳而治隆如北行而之粤缘木而求鱼势无可得臣之愚诚欲乞皇帝陛下太皇太后陛下特发德音下诏礼官会萃经史古今仪式至诸家祭法岁荐时享家范书仪之类可取者高而不难近而不廹成士民五礼不必冕弁以为冠韠韍以为衣俎豆以为器俪皮以为币驭车而行坐席而食就其便安以班郡县缓驱以令使乐而不骇劝晓以文使徐而知义诱掖本心则善之思思则辨辨则安安则起居动息造次颠沛莫不在忠顺孝弟仁义之间人皆有士君子之器至化成矣王者牧民设刑以辅礼今律民之书一字有易则置邮而下郡县士民常礼以至无书本末重轻不称从可明矣惟陛下留神则天下幸甚

二年礼部侍郎陆佃上宣仁皇后论文德殿受册疏曰臣伏惟太皇太后陛下自同听断以来保护圣躬裁决万务敬天爱人动怀谦畏至公至明度越前古尚虑臣下未能将明圣意一切检用章献明肃皇后故事弗加讨论万一典礼阙失或累盛德故臣虽愚陋辄慕古人事上笃於爱敬之意窃见天圣中翰林学士李维等常上章献明肃皇后御崇政殿受册仪注复改御文德缘文德外朝在紫宸垂拱之外故至今公议犹以维等取定仪注得礼之中惜其不果施行方当太皇太后陛下至诚虚心每事求当乘此嘉会或蒙收采特诏有司改御崇政殿受册明内外之辨自我神母垂训万世不胜大幸况於盛德至仁有光无损臣职在礼官苟有所怀义当罄竭仰渎圣慈臣无任惶惧陨越之至

中书舍人曾肇上宣仁皇后论文德殿受册疏曰臣伏闻已降勅命将来太皇太后受册依章献明肃皇后故事臣伏考故事皇帝於大安殿发册【今大庆殿】皇太后於文德殿受册今来诏旨遵用旧典臣子之议复何所言然臣伏见太皇太后自听政以来止於延和殿垂帘视事受契丹人使朝见亦止御崇政殿未尝出践外朝岂非以听决万机出於权宜垂帘视事盖非得已而外朝者天子之正宁太皇太后崇执谦德不欲临御以为天下後世法耶推此言之受册外朝殆非太皇太后之意特以故事当然耳窃详故事天圣二年两制定皇太后受册於崇政殿仁宗出自圣意特诏有司改文德殿此盖人主一时之制非臣下之所得议也今皇帝述仁宗故事以极崇奉之礼孝敬之诚可谓至矣臣窃谓太皇太后傥於此时特下明诏发扬皇帝孝敬之诚而固执谦德屈从天圣二年两制之议止於崇政殿受册则皇帝之孝愈显太皇太后之德愈尊天地神灵孰不欢喜华夏蛮貊孰不推仰两谊俱得顾不美欤伏惟太皇太后聦明睿圣慈仁恭俭功德之被天下尧舜禹汤不能远过非独秦汉以来母后之所不及则虽日御外朝亦不为过而臣乃於一受册之际犹以为言者诚见太皇太后执心谦冲至公至正动容周旋必务中礼非如汉唐母后私於其身必不以受册外朝为己之欲臣愚故愿因此增广盛德使天下晓然知圣心所在垂之万世以为典则而後之言礼者必曰母后不践外朝自太皇太后始岂非希世之高行哉臣伏见昨者太皇太后志在爱人毅然独断令即英宗神御殿後建祖宗神御殿诏旨深切闻者感动至於垂涕此自古明智之君未必能为而太皇太后行之无毫髪吝则知今日退就便殿受册必非所难此臣所以敢言而不疑也夫一日出践外朝事至微也然臣窃有私忧过计者不得不极言之章献太后非独受册文德而已元日御会庆殿受朝贺南郊礼成御会庆殿受贺长宁节御会庆殿百官上夀其後又入太庙行恭谢之礼此皆天圣明道故事窃恐有司以次行之不足以仰称太皇太后为宗庙社稷权宜听政之心克己复礼谦恭抑损之盛德臣之私忧过计实在於此也太皇太后博览古今诗书以来母后得失盖无不知则於此举必能自择岂待臣言而後思然臣待罪侍从以论思为职苟有所见不敢默默

肇又论坤成节百官上夀奏疏曰臣伏见太皇太后陛下近深自抑损特发德音不欲临御外朝退就崇政殿受册诏书一下中外嗟叹忠义之士至於感泣况臣待罪侍从常献瞽言不谓偶合圣心特加收采非惟陛下克己复礼之圣又以知陛下虚心纳谏之明士生此时不能竭忠尽智裨补万一苟有所见怀而不言则窃位欺天何所逃责此臣之所以不避冒渎之诛倾写肝胆置於上前傥一言有补万死无悔臣窃闻近日有司建议坤成节於崇政殿上夀其升殿赐酒并文武百官拜表班次并比附天圣三年故事施行臣伏考天圣三年故事宰臣枢密三司使学士知制诰待制节度使留後观察使契丹使班于殿廷上夀如礼赐酒三行百官诣内东门拜表称贺至天圣九年始御会庆殿百官上夀如乾元节之仪盖自天圣三年至八年以前凡六年尽如三年之制足以见当时君臣守礼畏义之心可谓至矣今者三省枢密院乃不全用天圣三年故事及今有司之议特降朝旨令文武百官诸军将校随班行上夀礼此臣之所未谕也太皇太后昨降诏书以谓不敢自同章献太后出临外朝就崇政殿受册窃详圣意务从抑损今乃令百官将校皆赴崇政殿廷立班上夀则是天圣八年以前之所未有礼更增於旧在陛下谦恭抑损之志前後本末似不相称臣愚以谓此殆非太皇太后之意特执政大臣失於不思尔伏惟太皇太后陛下躬前世母后不可及之盛德有休息百姓覆育万物之大功受四海九州欢心爱戴之备养其为尊荣亦已极矣岂待百官将校旅列於庭然後为贵哉臣愚故愿特诏有司一用天圣三年长宁节故事比附施行使天下之人知陛下谦恭抑损之志前後如一本末相称书之史册垂法万世岂不美哉书曰不矜细行终累大德为山九仞功亏一篑惟陛下留意无忽

贴黄臣窃见崇政殿廷不至寛广遇雨又须经繇延和殿前檐赴坐窃闻议者谓百官不赴则夏国使人亦不得与上夀赐酒臣愚以谓天圣中非无夏国使人自可遵用故事若以其外夷远来奉贡特许入与上夀赐酒出自恩旨宜亦可为更自圣意裁酌

五年给事中范祖禹乞看详陈祥道礼书劄子曰臣窃以国家之用典礼为急典礼之学制度尤难太祖皇帝时命国子司业兼太常博士聂崇义考正礼图采唐张监等旧图凡六本撰成三礼图二十卷奏之太祖下诏嘉奨令太子詹事尹拙等集儒学三五人更同参议又下工部尚书窦仪裁定其三礼图画於国子监讲堂臣伏见太常博士陈祥道专意礼乐二十余年近世儒者未见其比着礼书一百五十卷详究先儒义说比之聂崇义图尤为精审该洽昨臣僚上言乞朝廷给纸扎差书吏画工付祥道录进今闻已奏御降付三省臣愚欲乞送学士院及两制或经筵看详如可施行即乞付太常寺与聂崇义图相参行用必有补朝廷制作

徽宗大观中侍读兼议礼详议官慕容彦逢理会三礼图奏曰臣窃惟功成作乐治定制礼方今六府既修三事既和燕及皇天休贶并至功可谓成矣治可谓定矣讲明礼乐以幸天下其在今日伏覩见行三礼图系国初聂崇义撰集其间车服器用之制与元丰颁行经义时有不同自国子监建三礼堂暨州县学校率绘其图以示学者乃至有司所掌名物犹杂用其制未称陛下统一道德之意臣愚欲望圣慈特诏儒臣考据经义改定旧图俾有遵承及付国子监颁行

徽宗时通判李新乞州郡讲习五礼新仪奏曰臣恭覧五礼新仪制作之妙追踪三代陛下圣学高远以作者之圣诏训礼局讲求裁定典章仪物粲然有文自我作古凡伯夷之所典周孔之所制经而三百曲而三千未若今日焕明详备者也三代而下寥寥千载礼之废坏绵蕝无据时君未遑讲明其失或求诸野腐儒曲学相与辩议几若聚讼岂特百年而兴是有待於至治之世而後可兴者也礼书既成颁及天下戴白垂髫喜见太平之盛典臣常谓吉凶二礼士民所尝用今州郡将新仪指摘出榜书写墙壁务为推行之迹而苟简灭裂增损脱漏诵读不行未越旬时字画漫灭不可复考民庶所行既未通知至与新仪违戾或僭或陋实非民庶之过臣欲乞诸州并许公库镂板仪曹旬以某礼行下属县置籍抄录季行检示粉壁及察民间所行之礼过与不及州委教授县则有出身官旦望就学讲习新仪监司岁终保明具奏察其勤弛而加劝惩之如此则上下皆知礼风俗日以厚矣

太常卿葛胜仲上奏曰臣等窃考左丘明传春秋以礼为释经之例某人某事曰礼也某人某事曰非礼也若此类甚衆而其他记礼特详韩宣子见周礼在鲁则知周之所以王齐仲孙湫见鲁秉周礼则知鲁未可动臣等於是知为天下国家者不可一日废礼如此庄公有非礼之举则其人谏以必书周王有非礼之宴则戒其臣以勿籍於是又知先王之时凡礼文之事无不载之简册也周王享士会设殽蒸焉士会不知其义归而讲求三代之典礼以修晋法昭公如椘孟僖子为介至郑不能相仪及椘不能答郊劳归乃讲学苟能礼者必从之於是又知古之有官君子耻不知礼盖如此也鲁昭公如晋自郊劳至赠贿无失礼女叔齐曰是仪也不可谓之礼礼所以守其国行其政令无失其民者也赵简子见太叔问揖逊周旋之礼焉子太叔曰是仪也非礼也夫礼上下之纪天地之经纬民之所以生也二子可谓知礼乐之本末矣然制度文为虽礼之末舍此则安上治民之意无以寓则所谓礼之文者岂可不载述以诏後哉区区春秋之时犹谨礼如此况在承平盛大之世乎本朝太祖皇帝始命大臣约唐之旧为开宝通礼天圣中王皥等又为礼阁新编其後贾昌朝等复加编定名曰太常新礼嘉佑中欧阳修等为太常因革礼百篇自建隆迄嘉佑蒐裒纪述罔有遗逸而自治平之後盖缺焉恭惟皇帝陛下天纵睿智照临万邦既已体神出道而制为一世之礼掩迹三代矣其在有司亦欲着明而不没爰命礼官编次因革之实自治平至政和四年续为一书十四部展条目皆视欧阳修之旧臣恭承神旨相与譔次上进臣等愚昧懵学大惧不足仰称明制姑不敢废职守而已干冒天威无任待罪陨越屏营之至

胜仲又上元圭缫籍绚组议曰承政和二年十一月十五日敕中书省尚书省送到劄子礼部昨拟定元圭缫籍绚组并图本系按周礼仪礼经旨兼讨论诸儒训说参酌议定实相为表里窃虑亦合颁示中外使明知圣朝制作皆传经考古欲附於元圭议册之末雕印颁给仍连元劄子十二月十四日奉圣旨依按周官典瑞云王执镇圭缫籍五采五就则圭必有缫籍又按玉人云天子圭中必郑氏谓以组约其中央则圭必有绚组缫籍之制郑氏谓有五采文所以荐玉木为中干用韦衣而画之五就五匝也又注仪礼亦云杂采为缫以韦衣木板又贾公彦疏云木板广袤亦与圭同然後用韦衣之乃画於韦上一采为一匝五采为五匝一匝为一就就成也又崔灵恩三礼义宗云缫籍者以韦衣木板为之大小皆如其玉又周官行人桓圭九寸缫籍亦九寸信圭七寸缫籍亦七寸则缫籍如其玉明矣又聂崇义礼图云既以采色画韦衣於板上前後垂之又有五采组绳为系上以玄为天下以绦为地绚组之制按仪礼聘礼诸侯朝天子圭与缫皆九寸其间诸侯朱绿纁八寸皆玄纁繋长尺绚组贾公彦云彼组不问尊卑皆用五采长尺以为系所以束玉使不落郑氏注云采成文曰绚上以玄下以绦为地谓地者当是织絍之经上以玄缕下以绦缕为之而以五采相杂为纬成文聂崇义不晓其说徒见其有为地二字谬以为象地遂增玄为天之说误矣况经传未尝以绦色象地宜以郑氏为正且玄圭缫籍绚组制度莫传然希世至宝所以崇饰而袭藏者虽极天下之美丽而为之苟不传经稽古则不足以为称今欲约周礼圭缫籍绚组之制下有司创造旧三礼图画本缫籍采色之次并无意义兼用朱丹相间乃成六色其绚组五色段次多寡不同即不见上玄下绦之制今定缫籍合以木板为中干用韦衣而画之五采各一匝黄居中君象也黑为外衆色入焉有为复於无为之义也青为始赤次之白又次之四时之序也其绚组各长尺上以玄为经下以绦为经用五采为纬错织成文玄圭绚组亦合上以玄为经下以绦为经用五采为纬错织成文按古绚组虽合长尺缘在缫籍则左右足用今玄圭中必恐合随宜制造

高宗时赵元镇论驻跸戎服疏曰臣伏见陛下比自渡江及幸吴越每经郡邑必御戎服亲部伍诚欲震耀神武激励将士示以同甘苦之意然而人君之举动不可以简约自卑朝廷之规模不可以权宜自削恭闻朝夕驻跸行宫臣愚欲乞诏有司益禁旅乘舆服御正人君之威仪羽卫导从备朝廷之典礼应如平日廵幸故事稍加整肃虽不能庶几万一亦足以张国威消奸宄慰远民望幸观瞻之愿

孝宗隆兴间起居郎胡铨上讲筵礼序曰臣闻君以礼为重礼以分为重分以名为重名以器为重古之有天下者不患分不定不患名不正不患器不守而常患不能隆礼而已矣苟能隆礼则分也名也器也皆得其当而天下可运诸掌苟不隆礼则分也名也器也皆失其当而天下乱矣何谓礼曰上下之纪天地之经纬也而民实则之则天之明因地之性生其六气用其五行气为五味发为五色章为五声淫则昬乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅?姻以象天明为政事庸力行务以从四时为刑罚威狱使民畏忌以类其震耀杀戮为温慈惠和以效天之生殖长育是故审则宜类以制六志审行信令祸福赏罚以制死生乃能恊於天地之经纬是以长久故赵简子曰甚哉礼之大也晏子曰礼之可以为国也久矣与天地并是不亦君以礼为重虖何谓分君臣上下君子小人中国夷狄是也南蒯枚筮遇坤之比曰黄裳元吉子服惠伯谓上美为元下美则裳言上下之不可乱赵简子问史墨季氏出君之罪史墨对以在易卦雷乘乾曰大壮言乾为天子震为诸侯而在乾上君臣易位大乱之道也司马光说文王序易以乾坤为首言君臣之位犹天地之不可易程颐易传说坤六五臣居君位之象此皆严君臣上下之分也在易一阳之长虽甚微而圣人善之故一君子用而天下皆相贺一隂之生虽甚微而圣人畏之故一小人用而天下皆相吊此皆严君子小人之分也易以自我致戎为戒而以三年克鬼方为惫言夷狄当外而不内贾谊以中国为首夷狄为足而以首反居下足顾居上为乱亡之基此皆严中国夷狄之分也是不亦礼以分为重乎何谓名爵号是也名近虚於教为重利近实於教为轻则名所以弼教也名位不愆为民所信则名所以出信也名以弼教则教非名不立名以出信则信非名不行是不亦分以名为重乎何谓器车服是也器以藏礼则器者礼之所以寓小人而乘君子之器盗斯夺之则器者君子之所乘昔仲叔于奚请繁缨以朝仲尼闻之曰惜也不如多与之邑惟器与名不可以假人赵简子问於史墨曰季氏出其君而民服焉而莫之或罪也史墨曰是以为君谨器与名不可以假人是不亦名以器为重乎谨按礼经篇目凡四十有九大抵不出此三者而已如天子七庙诸侯五天子祭天地诸侯祭社稷天子祭天下名山大川诸侯祭山川之在其地者天子犆礿祫禘祫尝祫烝诸侯礿则不禘禘则不尝尝则不烝烝则不礿天子社稷皆太牢诸侯少牢天子杀则下大绥诸侯杀则下小绥天子之田象日月诸侯法雷天子之三公之田视公侯天子之卿大夫之田视伯子男之类此君臣上下之分也如君子中庸小人反中庸之类此君子小人之分也如千里之内曰甸千里之外曰流此中国夷狄之分也如次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫之类此名之别也如大路繁缨一就次路繁缨七就天子龙衮诸侯黼大夫黻士玄衣纁裳天子之冕朱緑藻十有二旒诸侯九上大夫七下大夫五士三之类此器之别也分也名也器也礼之大体也臣故曰上下之纪天地之经纬也仰惟陛下钦明文思濬哲文明同乎尧舜固非謏闻浅学所能窥测至於修五礼以觐诸侯典三礼以咨四岳亦駸駸乎唐虞之盛矣然犹锐意稽古礼文之事特降一札俾愚臣专讲戴记一经岂徒欲玩夫三百三千之繁文呻其占毕而已哉於曲礼见爱而知其恶憎而知其善之义於檀弓见事君有犯而无隐之义於王制见天子斋戒受谏之义月令见百工咸理无或作为淫巧以荡上心之义於文王世子见三公不必备唯其人之义於礼运见禹汤文武成王周公谨礼之义於礼器见忠信可以学礼之义於郊特牲见天子贵诚之义於内则见道合则服从不合则去之义於玉藻见天子搢珽方正於天下之义於明堂位见夷狄外而不内之义於大传见举贤使能之义於少仪见人臣有谏无讪之义於学记见三王四代惟其师之义於乐记见为君谨其好恶之义於经解见发号出令而民说之义於哀公问见君为正则百姓从政之义於仲尼燕居见力礼乐而天下太平之义於孔子闲居见王者奉三无私以劳天下之义於坊记见礼以坊德之义於中庸见至诚配天之义於表记见大舜中心安仁之义於缁衣见恶恶好贤之义於深衣见规矩准绳之义於投壶见揖逊之义於儒行见崇儒重道之义於大学见正心诚意之义於乡饮见王道易易之义於射义见择士与祭之义於燕礼见君臣上下之义於聘义见君臣相与之义於冠?丧祭之篇见养生丧死追远之义然则圣学高妙诚非管窥蠡测所能髣髴其万一夫岂涓埃能有益於崇深乎而陛下亲屈至尊孳孳听纳移日不餍真得尧舜三王之用心臣昨蒙赐对便殿臣时论及武夫悍将宜令知礼以革暴慢之习侧闻玉音有及於唯礼可以已之之语臣退而书之窃谓晏婴虽以此言告齐景而齐景终不能行陛下不惟闻而乐之又能举以为训一言可以兴邦陛下有焉臣愚愿力行其说辨其分谨其名守其器勿轻以假人则社稷之福也孔子曰名器政之大节也若以假人与人政也政亡则国家从之弗可止也已仰渎宸聦臣无任陨越之至

铨又论为国以礼疏曰臣闻为国以礼春秋鲁庆父之乱齐小白问仲孙鲁可取乎仲孙对曰不可鲁秉周礼周礼所以本也国将亡本必先颠而後枝叶从之鲁不弃周礼未可动也大哉礼乎道德仁义非礼不成教训正俗非礼不备分争辩讼非礼不决君臣上下父子兄弟非礼不定宦学事师非礼不亲班朝治军涖官行法非礼威严不行祷祠祭祀供给鬼神非礼不诚不庄此所以为国家之根本故曰为国以礼大哉言乎臣处岭海二十余年无所用心惟知学礼至於险阻艰难之际每得其力以此知不学礼无以立诚非虚语陛下起臣於草茅顾野人区区爱君之诚何以为献惟此而已然礼经三百威仪三千未易偻数惟先正司马光冠?丧祭之仪简而易行臣愚欲望陛下特诏礼官讨论择其要而易行者布之民间使耆儒宿学转相传授而武夫悍将亦令通行庶几尊君亲上奉先思孝人皆晓然知上意之所在则天下不足治矣难臣者则以谓方时多虞武夫悍将惟长枪大劔为急何暇议礼臣请有以折之昔晋文欲用其民子犯以民未知礼未生其恭为言於是大蒐以示之礼及城濮之战晋侯登有莘之墟以观师则曰少长有礼其可用也重耳以有礼而致城濮之胜子玉以无礼而致城濮之败繇此观之礼尤武夫之所急冒渎天聦臣无任陨越之至

淳熙间袁说友上奏曰臣窃见今来都下一切衣冠服制习外国俗官民士庶浸相效习恬不知耻事属甚微而人心所向风化所本岂可不治乌有堂堂天朝方怀雠未报恨不寝皮食肉而廼使效习敌讐之俗以乱吾中国之耳目哉臣朝夕所愤懑不平者兹不暇缕姑以最甚者言之紫袍紫衫必欲为红赤紫色谓之顺圣紫靴鞋常履必欲前尖後高用皂革谓之不到头巾制则辫髪低髻为短统塌顶巾棹篦则虽武夫力士皆揷巾侧如此等类不一而足岂特习以为仪略无愧色兼又身披异服而敢执事禁庭者识者见之不胜羞恨窃恐此而不禁将耳目习熟人忘愤心其於大计实有利害臣愚欲望陛下亟发宸断尽行禁戢宣谕临安府守臣日下多方约束严行止絶前项异服等如有违戾许人告首支给厚赏犯人取旨编配施行其染并手作人亦编管他郡及其他鼓吹歌舞习彼之俗者亦根究名色禁止庶几中国益尊人心知所敬慕或曰是亡益也今内治外攘之计已具大勲日月可冀矣服制变易诚亦何加损哉臣则以为不然匹夫报仇闻其名则心怒而弗听见其人则唾骂而不顾况肯服其服而同其习耶王导之恶庾亮且欲以扇蔽西风之尘盖其恶之惟恐其汚己也今大雠未复大耻未刷小大臣子惟当愤国蒙辱不顾九死思以蹀血北庭犁其巢穴以副陛下二十年卧薪尝胆之志顾廼衣冠服制尽习其俗曾不能如匹夫之报复而下愧区区之王导哉臣不取也臣愿陛下凡中国怒气所寓虽一服制之微亦当较计使国人知怀愤悱皆奋厉激发见一异服如恶恶臭则气之所撄乌有弗济者惟陛下慨然而发愤焉实天下幸甚孝宗时范成大论朝市仪注劄子曰臣闻礼之有仪礼之细也然仪犹不立则何礼之足云今者黄旗紫盖暂驻东南朝市之制当仿京邑所以隆上都而观万国者安得而不肃哉臣伏见文武百僚正衙朝会及德夀宫朝贺之类退至宫殿等门奔趋不暇纷蹂阗咽缘内之仗卫外之从人自相交閧至无路可行贵臣近列冠笏敧倾有不能自持者入公门鞠躬如也过位色勃如也足躩如也谓君虽不御坐过君之位者犹当恭肃今於驾兴班退失容如此则朝廷之仪有当申严者伏乞睿旨行下所属每遇朝集将退纵有他处期会但少纾顷刻令编拦人寛出班路使搢绅各依次序安行趋出以申鞠躬足躩之义臣又伏见车驾行幸前後禁卫各有重数今乘舆才过驾後围子每重只四五人不能呵卫禁严法物及供奉班联乃与行路人混为一区虽袒裼负戴者亦得并行禁围之中汉文帝号称寛恕县人来闻跸犹匿桥下必不敢阑入仗内如今之纵弛则扈从之仪有当申严者伏乞睿旨行下所属乘舆行幸增修鈎陈壁垒之制量添驾後卫卒必俟属车禁卫尽絶方许民庶通行臣又伏见在京街道车马相遇皆有先後定制今行都九衢之中不问尊卑贵贱务相排轧两不逊避甚或给使技胥及白身之舆马下至担夫荷卒皆与朝臣争道莫之谁何古者齿路马及蹙路马之刍者皆有诛非贵马也贵君马所以尊君也而况君之朝臣乎则街道之仪有当申严者伏乞睿旨下所属检照条法凡车马相遇有当避道有当分道有当敛马侧立之类一如仪制否者许被犯官司解送惩治以上三者虽礼之细而实关事体所以观国之光在是诚不可忽臣缪掌邦礼未敢及其重大谨按衆目之所不安者姑举一二伏望圣慈责之攸司以严礼禁

赵汝愚乞编类隆兴以後聘使仪礼疏曰臣等窃惟行人之官责任甚重欲求称职必在择人人固须才事当有据尝考周礼行人之职掌宾客之礼仪名位尊卑皆有礼籍礼俗政事自为一书神宗皇帝尝以辽国和好盟誓聘使礼币仪式皆无考据始命苏颂修成一书名曰华夷鲁卫录今两国通好姑务息民凡所遣之使人皆是临时选择事非素习初匪世官或有疑虑责成吏手安危所系事体非轻欲望圣慈特命儒臣自隆兴以後聘使往来之礼吉凶庆吊之仪编类成篇以为准式使已用之文粲然可覩後来之事酌之而行可以息争端可以定疑虑今後遇遣国信使副及接送馆伴使各授一编使之检用诚非小补

元世祖中统元年宴羣臣於上都行宫有不能釂大巵者免其冠服监察御史魏初上疏曰臣闻君犹天也臣犹地也尊卑之礼不可不肃方今内有太常有史官有起居注以议典礼记言动外有高丽安南使者入贡以观中国之仪昨闻锡宴大臣威仪弗谨非所以尊朝廷正上下也疏入帝欣纳之

世祖时东平布衣赵天麟上策曰臣闻上古圣人之立制也仰则观象於天俯则观法於地纪纲万事雕琢羣情有等有差无丰无杀俾华实之相副庶仪则之可行至於日用之间咸有天然之道降及後世损益相须代代殊文其理一也今国家官阶各异服色惟三贯一统於中央该二仪而混一裳衣幅舄冠冕佩环尽削兹文咸遵近世是故有紫有红有緑有碧者实唐朝之公服也意或水一火二木三金四者用四方之间色也今又举三等之色而遗其碧者从当时之宜也至於玉犀金角之饰带金银锡锴之殊节象板以为简银铜以为章此在公之品级也尝悉分其天下之仪刑犹为未备昔周室独章於隧道仲尼尝惜於繁缨盖将以杜僭越之门絶凯觎之望定後民之心志塞奢侈之渊源究而论之可谓大矣夫中者乾坤之极致人物之妙机不及则逼下而为固太过则踰上而不逊若夫中无定体事在合宜不可以并迹而平心不可以胶权而称物此乃中之至也臣谓山节藻梲复室重檐黻绣编诸肩绘日月皆古天子宫室衣服之制也今市井富民臧获贱类皆敢居之服之此臣所以惜之也臣又按车马者古之命物也今六合为一冀代马多天下之人皆得乘之亦无伤也然大夫不敢徒行是以有车今市井之家往往以骖服驾车而乘之与士大夫无异此臣所以惜之也臣又按上自省台下及州府吏人前世皆因黛色以别之今犹阙焉出入公庭与庶人无异此臣所以惜之也臣又按僧尼道士之服自有其宜今此等或不遵本教杂混常俗以致风化遂伤伦流难辨此臣所以惜之也臣又按古之五十者方得衣帛七十者方得食肉今之富人墙屋被文綉鞍辔饰金玉婢妾曳丝履犬马食菽粟每召宾客一筵之费其直不赀竞相推尚比古者亦以奢矣古人之俭是以多寡例均贫人甚希今人之奢是以兼并风行贫人愈困此臣所以惜之也方今之弊在於下民之心太过摄御之方未及须为格例以移之庶乎贫富各得其正伏望陛下略从前古用御方今凡房室车马之类明立节制截自令下之後并不得干冒僭越凡僭制在令前者随即改之凡吏员及僧尼道士各从其服色服之凡墙室鞍辔器皿衣服勿用金银璧贝文绣珠翠之饰凡违令者有司以违制论其可也幸从臣言则奢者虽家积万金亦无所矜其纷华荣耀之气而贪惏之志自皆止矣僭者虽怀骄恣亦无所启其望外儌幸之心而陵犯之念自皆息矣奢僭既絶而廉让由兴亷者守洁於已让者推逊於人圣人谓能以礼让为国乎何有夫奢僭尚存而欲礼让之化行两者交战断不能也故临民者贵於明节制

顺帝时苏天爵上奏曰朝觐会同国家大礼班制仪式不可不肃夫九品分官所以着尊卑之序四方述职所以同远近之风盖位序尊严则观望隆重朝廷典宪莫大於斯迩年以来朝仪虽设版位品秩率越班行均为衣紫从五与正五杂居共曰服绯七品与六品齐列下至八品九品盖亦莫不皆然夫既踰越班制遂致行立不端因忘肃敬之心殊失朝仪之礼今後朝贺行礼听读诏赦先尽省部院台正从二品衙门次及诸司局院各验职事散官序列正从班次济济相让与与而行如有踰越品秩差乱位序者同失仪论以惩不恪庶几贵贱有章仪式不紊上尊朝廷之典礼下耸中外之观瞻至正十九年帝以天下多故诏却天夀圣节朝贺左丞相太平暨文武百官上奏曰天夀节朝贺乃臣子报本实合礼典今谦让不受固陛下盛德然今军旅征进君臣名分正宜举行不允壬申皇太子复率羣臣上奏曰朝贺祝夀是祖宗以来旧行典故今不行有乖於礼帝曰今盗贼未息万姓荼毒正朕恐惧修省敬天之时奈何受贺以自乐乙亥御史大夫托里特穆尔复奏曰天夀朝贺之礼盖出臣子之诚伏望陛下曲徇所请若朝贺之後内庭燕集特赐除免亦古者人君减膳之意仍乞宣示中书使内外知圣天子忧勤惕厉至於如此帝曰为朕阙於修省以致万姓涂炭今复朝贺燕集是重朕之不德当候天下安宁行之未晚卿等其母复言卒不听

右统言礼

历代名臣奏议卷一百二十








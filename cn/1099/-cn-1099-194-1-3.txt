○答林次厓欽州 【 安南】

差人至黃邦相等事、深領指教、幸甚幸甚、此事自嘉靖三四年以來、林次崖銳意欲復交南觀其奏草書札似確有成筭者淨峯意主持重息民故議論往來不合要之二公皆非常才也聞彼國君臣乖亂。其故王支屬。有遁居近我龍州境界者。因以虛利誘我邊民。愚民嗜利喜亂。易欺以動。翕然赴之。竟不能入其尺寸。而欽忠上思三州之人。累歲蒙騷擾之害。前年韋緣廣從欽州那蘇隘入交。交人拒追直至隘外。居民死其鋒刃者。三四十人。有王七者一家四口俱死。其餘為交人所覆敗而死者不可勝計。夫　國家所以威馭四夷。與吾輩所以保境息民者。自有常道。二者既皆失之乃曲狥愚民草竊寇攘之智而欲籠絡左右以冀他日萬一之徼幸。則嚮之諸公。固有誤為此說於前矣其流禍至今未巳。在今日又安可不深懲痛絕。而必效之。且彼固吾冠帶之國也。內有乖亂不奔號請命於我。而出於盜賊之計。欲誘我邊民而用之。吾邊民不遵官府約束。為夷人所誘。而欲為之用。此於法皆必誅無赦。其署置劫掠之罪。且不論也。永樂間、以　文祖之神武。太師定興王之勇略。交人再叛再克、而卒不能定、至宣德初又叛、則師老財匱極矣、文敏諸老、追惟　仁廟遺意、以不治之法治之、然後湖湘江廣之民、始得免於餽饟披執之苦、其休養生息以至今日。皆數公之力也。安可以失策追咎之。某始至郡、見戶口消耗田野荒蕪、財賦虧折、如久病之人、生氣僅屬葢休養之久、事力猶未完復如此、不能不為之凜然悼心、而欽州又為此輩無故開此釁端。貼浪永樂新立数鄉之民。騷動失業者三四年矣。若不為盜則流竄。與為盜招以擾我爾。夫坐視吾民之必為盜與流竄。與為盜招。而曲狥愚民草竊寇攘之智。籠絡左右。以冀徼幸於他日。某之力不能辦此而於心亦有所不忍也。是故盡吾所以保境息民者而巳。抑又聞之、天下之事。葢有是非明白。而中間利害復參半者。達識之士。亦有權利害輕重而為之。以濟一時。然儒者不譚也。若此事之必不可為。與為之必有害而無利。較然甚明。正當痛懲深絕。使山峒愚民。皆知假託徼幸之必誅。帖然相安田畝。以聽官府之約束。是則所謂以生道殺之而非得巳也。吾兄曰。且必無誅以維姦雄之心。而俟機會。此是非利害兩可之言。願兄無易其出。愚民傳聞。恐將有借復交之名。以飾其草竊寇攘之姦。肆然又號於眾曰。某衙門許我矣。此州疲民。生計如斷梗浮萍。寧堪幾番騷動邪。設使交人果有可乘之釁正名興師。而有豪傑之材。為之任事。亦何患于無兵。似不假此草竊寇攘為之羽翼也馬伏波狄武襄之事可見矣。今事未有形兆。而坐設虛譚。疑人聽聞不但非和眾安民之道所先。亦恐有謀人之心而使人疑之。古之略曉兵事者。其策亦不若是左也。


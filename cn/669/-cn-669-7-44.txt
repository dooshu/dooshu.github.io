70　古者兒童所學課程


「六年，教數與方名。」數者，一至十也。方名，漢志所謂五方也。「九年，教數日。」漢志所謂六甲也。「十年，學書計。」六書九數也。計者，數之詳，百千萬億也。漢志六甲、五方、書計，皆以八歲學之，與此不同。

【元圻案】内則注：「方名，東西；數日，朔望與六甲也。」〇漢書食貨志上：「八歲入小學，學六甲五方書計之事。」注：蘇林曰：「五方之異書，如今祕書學外國書也。」臣瓚曰：「辨五方之名及書藝也。」師古曰：「瓚説是也。」〇衞氏集説七十二：「嚴陵方氏曰：『書即周官保氏所謂「六書」也。計即所謂「九數」也。』」〇慶源輔氏廣曰：「六年教數，一至十也。十年學計，百千萬億也。計者，數之總也。」






◇请弛盐禁表

王者道同天壤，施齐造化，济时拯物，为民父母。故年谷不登，为民祈祀。乾坤所惠，天子顺之；山川秘利，天子通之。苟益生民，损躬无吝，如或所聚，唯为赈恤。是以月令称：山林薮泽，有能取蔬食禽兽者，皆野虞教导之；其迭相侵夺者，罪之无赦。此明导民而弗禁，通有无以相济也。《周礼》虽有川泽之禁，正所以防其残尽，必令取之有时。斯所谓障护虽在公，更所以为民守之耳。且一家之长，惠及子孙，一运之君，泽周天下，皆所以厚其所养，以为国家之富。未有尊居父母，而醯醢是吝，富有万品，而一物是规。今者天为黔首生盐，国与黔首障护，假获其利，是犹富专口断，不及四体也。且天下夫妇，岁贡粟帛。四海之有，备奉一人；军国之资，取给百姓。天子亦何患乎贫，而苟禁一池也。

古之王者，世有其民，或水火以济其用，或巢宇以诲其居，或教农以去其饥，或训衣以除其弊。故周《诗》称「教之诲之，饮之食之」，皆所以抚覆导养，为之求利者也。臣性昧知理，识无速尚，每观上古爱民之迹，时读中叶骤税之书，未尝不叹彼远大，惜此近狭。今伪弊相承，仍崇关ㄩ之税；大魏恢博，唯受谷帛之输。是使远方闻者，罔不歌德。昔父以弃宝得民，《硕鼠》以受财失众。君王之义，宜其高矣；魏之简税，惠实远矣。语称出内之吝，有司之福；施惠之难，人君之祸。夫以府藏之物，犹以不施而为灾，况府外之利，而可吝之于黔首？且善藏者藏于民，不善藏者藏于府。藏于民者，民欣而君富；藏于府者，国怨而民贫。国怨则示化有亏，民贫则君无所取。愿弛兹盐禁，使沛然远及，依《周礼》置川衡之法，使之监导而已。（《魏书·甄琛传》。世宗践阼，以琛兼御史中尉。琛表。）


○授泾州节度使张琏检校司徒同平章事制

门下。《书》云：“用命赏于祖，不用命戮于社。”然自三代以还，未有不戮暴乱，不赏功庸，而安国家定社稷者也。近者徵其锐旅，讨彼元凶。不越月而捷书继闻，未逾旬而镇城连下。易如拉朽，势若建瓴。谅非昭代之才，孰济勤王之绩。我有懋赏，尔其听之。某官切玉雄锋，摩霄健翼。智符灵蔡，节贯寒松。继乃父之休勋，镇于巨屏。誓忘家之壮志，控彼边陲。积粟训兵，安人阜俗。不忝登坛之寄，弥光出将之门。近者宋文通显背国恩，坚违君命。将清叛乱，爰仗忠良。首奉诏书，龚行讨伐。选射戟盘矛之将，率控弦带甲之徒。既已先启行，复深入其阻。立志无惭於马革，轻生不议於鸿毛。矧闻才出封疆，继降城镇。既临贼境，克保陇城。振貔武之威声，断螳螂之怒臂。而又不劳经费，自备糗粮。惟踊跃以用兵，不因循而玩寇。今则方凭妙略，共殄长鲸。虽伐罪吊民，已睹训齐之令。而诛妖翦怪，合资扫荡之谋。是用俾壮军威，仍加相印。以励始终之效，勿辜倚注之恩。敬之戒之，服我丕训。


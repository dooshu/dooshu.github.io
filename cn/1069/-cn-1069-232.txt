卷二百五十二

永乐二十年冬十月乙酉朔享 太庙

○戊子奴儿干等处都指挥王肇舟暹罗等国正使阿哈麻等辞还赐宴及钞币有差

○山东高密县言兆民七百余户已复业其累年所负粮刍上司屡遣催徵乞宽贷之 上谕户部曰往古之民死徙无出乡安于王政也后世之民赋役均平衣食有余亦岂至于逃徙比来抚绥者不得人但有科差不论贫富一概烦扰致耕获失时衣食不给不得已乃至逃亡及其复业田地荒芜庐舍荡然农具种子皆无所出政宜赒恤之乃复徵其逋负穷民如此岂有存活之理尔户部其申谕有司继自今逃民复业者积年所负粮刍等物悉与蠲免

○夜有星如盏大青白色光烛地起自天囷西南行至近浊

○辛卯夜有星如盏大赤色光烛地起自天狗东南行至天庙

○壬辰脩泗州卫雨水所坏城垣三百六十余丈

○癸巳 命内官韦乔监察御史宋准郎中吕谦等八十人盘点天下军民衙门仓粮及稽考递年出纳之数

○占城国使臣逋沙怕宥等辞还赐其使钞币表里有差仍赐占城国王占巴的赖锦二段纻丝十疋纱罗各七疋

○琉球国中山王思绍遣使模都古等贡方物赐钞二十锭彩币一表里

○丁酉 除广东化州吴川县户绝田粮四百四十石有奇

○壬寅工部言河南开封府仁和门外土城堤旧离黄河五里余河自边村经独乐冈南入淮北河决而西荡啮城堤虽屡修筑旋复冲决宜浚故道以弭其患从之

○癸卯爪哇国西王杨惟西沙使臣亚烈添祐等辞还赐钞币有差

○甲辰英国公张辅言山西大同天城阳和朔州等卫地临边徼宜给神机铳炮为守备从之

○真定府宁晋县典吏王圭言今年六月七月不雨田禾旱伤者百六十七顷有奇 命户部遣官核实免其租

○河南彰德府磁州同知周原卒原字彦广直隶太平府繁昌县人洪武乙丑进士授辰州府推官调吉安时阙守贰原独署郡事以廉平为治政务脩举狱讼疏决无壅滞民有负冤积岁未白者皆白之不旬日囹圄为空后坐累免复用荐起为山东蒲台知县有商被盗疑其主人者已诬服原觉有冤为缓狱而察之果得真盗人服其明飞蝗入县境原祷于神一夕大风雨蝗尽死岁以大稔改绍兴新昌知县治如蒲台岁满升河南磁州同知卒于官

○戊申湖广沔阳州奏今秋霪雨江水泛涨渰没田地溺死人民 命户部遣人抚视

○乙酉夜金星犯土星

○壬子夜火星退犯天街上星

大明太宗文皇帝实录卷二百五十二

责任编辑：颜兵








183　齊衰作大吕　大吕陳於元英


吕氏春秋「齊之衰也，作爲大吕」，即樂毅書所云「大吕陳於元英」者。

【集證】按晏子春秋諫下篇：「齊景公泰吕成〔一〕，謂晏子曰：『吾欲與夫子燕云云。』」泰吕，即吕氏春秋所謂大吕也。

【元圻案】吕覽仲夏紀侈樂篇高誘注：「大吕，陰律十二月也。」畢氏沅曰：「此注非也。貴直論『無使齊之大吕陳之廷』，注云：『齊之鍾律也。』」案史記索隱云：「大吕，齊鍾名。」〇史記樂毅傳：「樂毅報燕惠王書曰：『齊器設於寧臺，大吕陳於元英，故鼎反乎磿室，薊丘之植植於汶篁，自五伯以來，功未有及先王者也。』」

〔一〕「景公」，原作「桓公」，據中華本晏子春秋集釋卷二内篇諫下改。






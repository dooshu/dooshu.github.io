卷一

钦定四库全书

后山诗注卷一

宋　陈师道　撰

任　渊　注

妾薄命二首【后山自注曰为曾南丰作○汉书许后传曰奈何妾薄命端遇竟寜前故曹植乐府有妾薄命篇】

主家十二楼【鲍照煌煌京洛行曰凤楼十二重按汉书虽有五城十二楼事与此意不同故不援引後仿此】一身当三千【白乐天诗曰後宫佳丽三千人三千宠爱在一身后山以五字道之语简而意尽集中如此甚衆】古来妾薄命事主不尽年起舞为主夀相送南阳阡【言乐未毕而哀继之也刘禹锡诗向来行哭里门道昨夜画堂歌舞人后山盖用此意庄子曰可以尽年汉书高帝纪曰项伯亦起舞刘禹锡纥那曲曰愿郎千万夀长作主人翁陶渊明挽歌向来相送人各已归其家汉书原涉传涉父为南阳太守父死涉大治起塚舍买地开道立表署曰南阳阡】忍着主衣裳为人作春妍【此二句及下篇向来一瓣香敬为曾南丰之句皆以自表见其不忍更名他师也乐天燕子楼诗曰钿晕罗衫色似烟几回欲着即潸然自从不舞霓裳曲叠在空箱十二年后山盖用此意而语尤高古东坡诗云为人作容姿】有声当彻天有泪当彻泉【刘子玄史通载温子昇永安故事曰怨痛之响上彻青天韩退之诗上呼无时闻滴地泪到泉汉书贾山传曰下彻二泉】死者恐无知【家语子贡问孔子曰死者有知乎将无知乎】妾身长自怜【谢玄晖铜雀台诗曰况乃妾身轻楚辞九辩曰惆怅兮而私自怜李太白去妇词曰孤妾长自怜世或苦后山之诗非一过可了近于枯淡彼其用意直追骚雅不求合于世俗亦惟恃有东坡山谷之知也自此两公外政使举世无领解者渠亦安暇恤哉】

叶落风不起山空花自红【两句曲尽丘原凄惨意象文选潘安仁悼亡诗落叶委埏侧枯荄带坟隅南史谢贞诗风定花犹落】捐世不待老惠妾无其终【左传曰抑君赐不终注云惠赐不终也】一死尚可忍百岁何当穷【忍死尚可得死实难诗意谓安得速死以从其主也晋宣帝纪魏明帝曰死乃复可忍吾忍死待君退之诗百年未老不得死】天地岂不寛妾身自不容【孟郊诗出门即有碍谁谓天地寛庄子云不容身于天下】死者如有知杀身以相从向来歌舞地夜雨鸣寒蛬【师死而遂背之读此诗亦少知愧矣南史范缜曰王子知其祖先神灵所在而不能杀身以从之渊明诗向来相送人老杜诗回首可怜歌舞地尔雅曰蟋蟀蛬】

送外舅郭大夫槩西川提刑

丈人东南来复作西南去【风俗通曰易云师贞丈人吉非徒取尊老亦须德行先人也左传曰杖莫如信言其德可信杖也】连年万里别更觉贫贱苦【老杜诗复为万里别又云乃知贫贱别更苦】王事有期程亲年当喜惧【上句谓郭以之官不得留下句自谓母老不得去也】畏与妻子别已复迫曛暮【时后山妻子皆随郭行迫曛暮谓明日遂当作别老杜诗欲别向曛黑】何者最可怜儿生未知父【史记孔子世家曰骨何者最大此用其句法】盗贼非人情蛮夷正狼顾功名何用多莫作分外虑【郭槩为人颇喜功利二苏章疏皆尝论列故后山每诗多有讽戒盗贼本非人所乐为必在位者有以致之蛮夷方怀贰而不以无事镇之则边隙开矣前汉食货志失时不雨民且狼顾注云狼性怯走且还顾晋书王羲之传遗殷浩书曰若犹以前事为未工故复求之于分外宇宙虽广自容何所】万里早归来九折慎驰骛【九折坂虽用前汉王吉事实戒其行险也老杜诗云早归来黄土汚衣眼易眯又诗游子慎驰骛】嫁女不离家生男已当户曲逆老不侯知人公岂误【后山以贫故妻子尝寄食槩家异乎张负所以期陈平者矣故有曲逆不侯之叹傅玄豫章行云男儿当门户堕地自生神】

送内

麀麌顾其子【尔雅鹿牡麚牝麀其子麛麕牡麌牝麜其子麆韩非子曰孟孙猎得麑其母随之而啼】燕雀各有随【礼记三年问曰今是大鸟兽则失丧其羣匹越月踰时焉则必反巡过其故乡翔回焉鸣号焉踯躅焉踟蹰焉然後乃能去之小者至于燕雀犹有啁噍之顷焉礼记又曰行则有随立则有序退之诗祸福各有随】与子为夫妇五年三别离儿女岂不怀母老妹已笄父子各从母可喜亦可悲【此语凄然可念後篇又曰吾母亦念我与尔寜相望诵之使人孝爱之心油然而生所谓发乎情止乎礼义者也】关河万里道子去何当归【後汉邓禹传论曰关河响动此借用其字老杜诗黄尘翳沙漠念子何当归】三岁不可道白首以为期【选诗努力崇明德皓首以为期】百亩未为多数口可无饥吞声不敢尽欲怨当归谁【庄子大宗师篇子桑曰吾思夫使我至此极者而弗得也父母岂欲吾贫哉天地岂私贫我哉求其为之而不得也百亩数口用孟子意文选江淹恨赋曰莫不饮恨而吞声老杜诗吞声勿复道真宰意茫茫退之薛君墓铭曰身不得年又将尤谁】

别三子

夫妇死同穴【大车诗曰谷则异室死则同穴后山虽用此语而其意则谓夫妇生常别离至死方获同穴此所以可悲也世说郗嘉宾妇曰生纵不得与郗郎同室死寜不同穴】父子贫贱离【晋书殷浩传咏曹顔远诗曰富贵他人合贫贱亲戚离】天下寜有此昔闻今见之【後汉伏后传曹操逼帝废后献帝谓郗虑曰郗公天下寜有是耶此事亦夫妇不相保者故后山取其语用之虽使事而无迹余多仿此】母前三子後熟视不得追【庄子曰熟视状貌窅然空然】嗟乎胡不仁使我至于斯【与上篇欲怨当归谁同意汉书沟洫志曰皇谓河公兮胡不仁孟子亦曰夫何使我至于此极也】有女初束髪【韩诗外传曰夫人为妇者必全其身体及其束髪属授明师以成其材】已知生离悲【家语曰孔子晨兴顔回侍侧闻哭者之声甚哀曰此声非但为死者而已又为生别离者子曰回善于知音楚辞曰悲莫悲兮生别离】枕我不肯起畏我从此辞【老杜诗娇儿不离膝畏我却复去】大儿学语言拜揖未胜衣【老杜诗骥子好男儿前年学语时史记三王世家曰皇子赖天能胜衣趋拜】唤爷我欲去此语那可思【元稹诗小女呼爷血垂泪南史何点哀乐过人尝行逢葬者叹曰此哭者之怀岂可思耶悲恸不能禁】小儿襁褓间抱负有母慈【汉书卫青传臣青子在襁褓中按宣帝纪注云襁即今之小儿綳也褓小儿被也礼记内则曰子生三日始负之注云负之谓抱之而使乡前老杜诗家贫仰母慈】汝哭犹在耳我怀人得知【左氏曰言犹在耳退之诗娇女未絶乳念之不能忘忽如在我前耳若闻啼声人得知犹言人那得知也老杜诗彼苍回斡人得知】

寄外舅郭大夫

巴蜀通归使妻孥且旧居【诗曰乐尔妻孥注云孥子也老杜得家书诗曰今日得消息他乡且旧居】深知报消息不忍问何如【老杜诗反畏消息来寸心亦何有又云道甫问讯今何如字本出礼记文王世子】身健何妨远【乐天诗且到来岁期不知身健否】情亲未肯疏【表记曰情疏而貌亲在小人则穿窬之盗也欤老杜诗情亲独有君】功名欺老病泪尽数行书【鲁直诗泪尽才难日韩非子曰卞和泣尽继之以血】

城南寓居二首

游子暮何归【文选李少卿诗携手上河梁游子暮何之】韦杜城南村【韦曲杜曲皆在长安之南三秦记所谓城南韦杜去天尺五也】秋水深可测挽衣踏行云【老杜诗短衣数挽不掩胫踏行云谓踏水中云影犹贾岛船压水中天之句】道暗失归处栖鸟故不喧【因栖鸟之喧庶可物色归路今特不喧似欲相撩此句殊有味选诗路暗光已夕退之诗从此识归处老杜诗已添无数鸟争浴故相喧又云鸥轻故不还】牛羊闭篱落稚子犹在门【黄鲁直诗牛羊卧篱落按君子于役诗曰日之夕矣牛羊下来陶渊明归去来辞云稚子候门】

潭潭光明殿稽首西方僊【华严十定品离世间品皆云佛在摩竭提国菩提场中始成正觉普光明殿入刹那际三昧李长者谓是如来大智自果所居之报宅退之诗潭潭府中居】平生修何行步有黄金莲【大论云佛足行时去地四指莲花捧足传灯録云佛初生地涌金莲花自然捧佛足】我岂昔好径报以履下穿【老子曰大道甚夷而民好径庄子曰衣敝履穿】洗足坐道场卒卒此何缘【金刚经曰洗足已敷坐而坐法华经曰大通智胜佛十刦坐道场汉书司马迁书曰卒卒无须臾之间】

忆少子

端也早丰下岁晩未可量【左氏传曰谷也食子难也收子谷也丰下必有後于鲁国注云食子奉祭祀共养者也丰下盖面方】我老不自食安得如我长【汉书韩信传漂母曰丈夫不能自食吾哀王孙而进食岂望报乎老杜示宗武诗曰假日从时饮明年共我长玉台新咏焦仲卿妻诗曰今日被驱遣小姑如我长】呱呱弃不子退省未始忘【上句见书益稷退省其私用後汉第五伦私其子之意退之诗娇儿未絶乳念之不能忘】吾母亦念我与尔寜相望【唐书肃宗张后传曰端午日肃宗召见山人李唐帝方拥幼女顾唐曰我念之无怪也唐曰太上皇今日亦当念陛下此诗暗用其意相望言各在天一方也老杜诗人事多错迕与君永相望】

絶句

翼翼陈州门万里迁人道昔人死别处一笑欲絶倒【此篇与前篇莲字韵按旧本乃秋怀十首之二其後删去而仅存耳此篇全章云翼翼陈州门万里迁人道雨泪落成血着木木立槁今年苏礼部马迹犹未扫昔人死别处一笑欲絶倒元佑初后山来京师寓居陈州门故秋怀诗又有朝暮陈州门悠悠此何为之句时东坡新自登州召为礼部郎中复入帝城此后山所喜也老杜诗孰知是死别且复伤其寒晋书卫玠谈道平子絶倒】

寄外舅郭大夫

丈人鲁诸生明刑如臯陶【汉书叔孙通曰臣愿徵鲁诸生泮水诗曰淑问如臯陶】幸寛右顾忧【後汉书寇恂传邓禹曰昔高祖任萧何于关中无复西顾之忧】未惜一身遥【文选欧阳坚石诗不惜一身死老杜诗天涯涕泪一身遥】西南万里行可以断绳桥【意欲其不勤远略也老杜诗蜀岭防秋急绳桥战胜迟】慎勿冠惠文神母仁如尧【王子年拾遗记曰有青虹绕神母即觉有娠而生庖牺此引用比宣仁高太后时太后临朝专务以德化民女主之尧舜也汉书张敞传张武曰梁国大都吏民雕敝且尚以柱後惠文弹治之耳秦时狱法吏冠柱後惠文武意欲以刑法治梁故云】

赠二苏公

岷峨之山中巴江【老杜诗中巴之东巴东山天地开辟流其间】桂椒柟栌枫柞樟青金黄玉丹砂良兽皮鸟羽不足当【退之送廖道士归衡山序曰其水土之所生神气之所感白金水银丹砂石英锺乳橘柚之包竹箭之美千寻之名材不能独当奇也意必有魁奇忠信材德之民生其间此篇盖用此意而句法则退之陆浑山火诗也左太冲蜀都赋曰楩楠幽蔼于谷底吴都赋曰木则枫柞豫樟】异人间出骇四方【南史萧子显传曰尝闻异人间出今日始见知是萧尚书】严王陈李司马扬【严君平王襃陈子昂李太白司马相如扬雄皆蜀人王羲之与蜀太守帖云严君平司马相如扬雄皆有後否】一翁二季对相望【谓三苏也言与诸人相望子千载】奇宝横道骥服箱【退之荐樊宗师书曰诚不忍奇宝横弃道侧骥服箱用战国策骥服盐车事张平子思玄赋曰絷騕褭以服箱】谁其识者有欧阳【退之琴操曰巫咸上天兮识者其谁欧公作老苏墓志曰当至和嘉佑之间与其二子轼辙皆至京师翰林学士欧阳修得其所着书二十二篇献诸朝既出而公卿士大夫争传之其二子举进士皆在高等亦以文学称于时眉山在西南数千里外一日父子隐然名动京师而苏氏文章遂擅天下】大科异等固其常【东坡兄弟皆应贤良科东坡策入三等谢啓曰误中久虚之等老杜诗自适固其常】小却盛之白玉堂【晋人帖中往往用小却字其意犹言少退也南史宋武帝纪帝疾甚召太子戒之曰谢晦数从征伐颇识机变若有同异必此人也小却可以会稽江州处之楚辞刘向九叹曰紫贝阙而白玉堂按翰林志曰时以登翰苑者谓登玉署玉堂焉诗意谓纵未大用尚当以词禁处之】典谟雅颂用所长度越周汉登虞唐【汉书扬雄传论曰则必度越诸子矣注云度过也司马相如难蜀父老辞曰上咸五下登三注云言汉德与五帝皆盛而登于三王之上也选诗亦曰仁固开周义高登汉】千载之下有素王【杜预左传序曰说者以为仲尼自卫反鲁修春秋立素王又按汉书董仲舒策曰孔子作春秋先正王而系以万事见素王之文焉】平陈郑毛视荒荒【言先儒所见之不明也平陈书学郑毛诗学以终上句典谟雅颂之意前汉书儒林传曰林尊事欧阳高为博士授平当陈翁生由是欧阳尚书有平陈之学又曰毛公治诗为河间献王博士後汉郑玄传曰玄注易尚书毛诗老杜诗野日荒荒白退之祭文云而视荒荒而髪苍苍俗本荒荒作茫茫非是】後生不作诸老亡文体变化未可量【谓熙丰间新学之弊沈约宋书谢灵运传论曰自汉至魏四百余年词人才子文体三变老杜诗字体变化如浮云】万口一律如吃羌【退之平淮西碑曰万口和附并为一谈又樊宗师铭曰惟古于词必己出降而不能乃剽脱後皆指前沿相袭由汉迄今用一律】妖狐幻人大陆梁【说文曰狐妖兽鬼所乘郭氏玄中记曰千岁之狐为淫妇百岁之狐为美女张平子西京赋曰怪兽陆梁甘泉赋注云陆梁跳也】虎豹却走逢牛羊【虎豹牛羊用鲁论何以文为之意韩诗外传曰却走而求逮于前人】上帝惠顾祓不祥【扬雄长杨赋曰上帝眷顾左传曰君若不忘先君之好惠顾寡人韩诗外传曰郑国之俗三月上巳秉兰草祓除不祥】天门夜下龙虎章【真诰有八云龙篆明光章又有玉清神虎章又按黄庭内景经曰黄衣紫带龙虎章意与真诰异然此诗特取其语尔】前驱吴回後炎皇【诗曰伯也执殳为王前驱史记楚世家帝喾以吴回为重黎後复居火正为祝融帝王世纪曰炎帝长于姜水以火承木位在南方主夏故谓之炎帝】绦旗丹毂朱冠裳从以甲胄万鬼行【扬雄传曰朱丹其毂】乘风纵燎无留藏【吴志吕蒙传取鬬船实以薪草灌油其中乘风纵之同时发火悉延烧曹公岸上营】天高地下日月光【礼记乐记曰天高地下万物散殊】授公以柄扶病伤【汉书梅福曰倒持太阿授楚其柄李广传救死扶伤不暇】士如稻苗待公秧【老杜补稻畦水诗云插秧适云已】临流不度公为航【用传说作舟楫之意张平子思玄赋曰譬临流而无航】如大医王治膏肓【金光明经曰流水长者能益衆生无量夀命汝今真是大医之王善治衆生无量重病维摩经亦云为大医王善疗衆病左氏传晋侯梦疾为二竖子其一曰居膏之上肓之下若我何注云肓鬲也心下为膏】外证已解中尚强【外证已解之语张仲景方书中多有之左氏传云外强中乾此反而用之】探囊一试黄昏汤【一本云愿借上古黄昏汤按图经本草曰合欢夜合也一名合昏韦宙独行方胸中甲错是为肺癕黄昏汤治之取夜合皮掌大一枚水煮服之探囊借用庄子语】一洗十年新学肠【新学谓王介甫经学也史记扁鹊传曰湔浣肠胃】老生塞口不敢尝【汉书朱博传曰赣老生不习吏礼侯喜石鼎聨句曰塞口且吞声鲁论曰丘未达不敢尝】向来狂杀今尚狂请公别试囊中方【难经曰狂癫之病自高贤也自辩智也故此诗引用黄鲁直诗亦云医得书生自圣颠老杜诗未试囊中餐玉法又云囊中药未陈】

南丰先生挽词二首

早弃人间事【汉书张良传愿弃人间事欲从赤松子游耳】真从地下游【汉书朱云传臣得下从龙逢比干游于地下足矣故白乐天哭刘梦得诗曰贤豪虽殁精灵在应共从之地下游】丘原无起日【礼记檀弓赵文子与叔誉观乎九原文子曰死者如可作也吾谁与归注云作起也老杜诗多病马卿无日起】江汉有东流【此言九原虽不可作而文章之令名常与江汉俱存老杜所谓尔曹身与名俱灭不废江河万古流王介甫赠南丰诗曰曾子文章世无有水之江汉星之斗故此引用】身世从违里【选诗曰身世两相弃又渊明归去来辞曰世与我而相违退之诗观以彞训或从违南丰仕宦不偶晚得掌诰以忧去遂死盖从违各半也】功言取次休【左传穆叔曰太上有立德其次有立功其次有立言晋书杜预传预常言德不可以企及立言立功可庶几也】不应须礼乐始作後程仇【后山自谓也文中子卷末载魏徵曰大业之际徵也尝与诸贤侍文中子谓徵及房杜曰先辈虽聪明特达然非董薛程仇之比虽逢明主必愧礼乐按程元仇璋皆文中子高弟后山自谓其材本自不及程仇不待议礼乐而判优劣也】

精爽回长夜【左传曰心之精爽是谓魂魄王仲宣诗长夜何冥冥】衣冠出广庭【谓丧事陈衣也】勲庸留琬琰形像付丹青【周礼王功曰勲民功曰庸明皇孝经序曰写之琬琰庶有补于将来老杜诗形像丹青逼王介甫作苏才翁挽词曰音容归绘画才业付儿孙】道丧余篇翰人亡更典刑【老杜诗磨灭余篇翰诗云人之云亡邦国殄瘁又曰虽无老成人尚有典刑】侯芭才一足白首太玄经【亦后山自谓也扬雄传钜鹿侯芭常从雄居受其太玄法言吕氏春秋鲁哀公问于孔子曰乐正夔一足矣李太白诗谁能书阁下白首太玄经】

暑雨

密雨吹不断贫居常闭门东溟容有限西极更能存【言积雨之甚西极往往漂荡不能自存西极谓天柱也老杜诗西极柱亦倾按列子汤问曰共工氏与颛顼争为帝怒而触不周之山折天柱絶地维故天倾西北地不满东南注云不周山在西北之极老杜建都诗曰其如西极存又诗移柳更能存】束湿炊悬釡【汉书甯成传操下急如束湿谓湿薪也韩非子曰智伯围晋阳城襄子决晋水灌之悬釡而炊】翻牀补坏垣【左传子产坏晋馆垣唐人诗穴垣补墙隙】倒身无着处【此老杜牀牀屋漏无乾处之意退之簟诗倒身甘寝百疾愈东坡诗冗士无处着】呵手不成温【言为积隂所侵也王维诗旋呵冻手暖髭须】

送江楚州

濠梁初得意【言有所悟入也晋书王坦之传谢安曰常谓君麤得鄙趣者犹未悟之濠上耶庄子与惠子游于濠梁之上庄子曰鯈鱼出游从容是鱼乐也惠子曰子非鱼安知鱼之乐庄子云子非我安知我不知鱼之乐云云庄子又曰筌者所以在鱼得鱼而忘筌言者所以在意得意而忘言】阙里旧论诗【阙里在今兖州仙源县汉晋春秋曰阙里者仲尼之故宅也孔子尝许商赐可与言诗此借用岂后山与楚州皆出南丰之门耶老杜诗畴昔论诗早】晚岁何多难【老杜云朔方何多难】经年始一辞【表记云君子三揖而进一辞而退老杜诗青琐陪双入铜梁阻一辞】淮人饥馑後【王介甫送吴仲纯诗久为汉吏知文法当使淮人服教条】良吏拊循时【前汉循吏传序曰汉世良吏於是为盛萧何传曰拊循勉百姓】欲托山阳簿翁归不受私【后山自注云南丰之子绾为山阳簿○前汉尹翁归拜东海太守过辞廷尉于定国定国欲属托邑子两人终日不敢见曰此贤将汝不任事也又不可干以私爰盎传申屠嘉曰使君所言公事吾且奏之则私吾不受私语】

送江端礼【季共○黄鲁直跋后山刀籋工诗曰陈留江季共言行中规矩极似孙莘老少时】

正学元非世【汉书辕固谓公孙弘曰公孙子务正学以言无曲学以阿世】能诗新有声【退之石鼎聨句诗序曰侯喜新有能诗声】诸公交郑泰【後汉郑太少有才略交结豪杰名闻山东三国志太作泰】多士闭何生【退之传何蕃云蕃闵亲之老一日揖诸生归养于和州诸生不能止乃闭蕃空舍中】泛爱经过数【泛爱字见鲁论选诗赵李相经过】移书底里倾【前汉龚遂传云移书属县後汉窦融传云自以底里上露】又为淮海别病眼向谁明【张籍诗三年病眼今年校】

晁无咎张文潜见过

白社双林去【此句后山自言其偶出晋书董京传常宿白社中传灯録傅大士致书于梁高祖曰双林树下当来解脱善慧大士後舍宅于松下建寺因双檮树名曰双林后山学佛故以大士自况】高轩二妙来【此句言晁张见过李贺传贺七岁能辞章韩愈皇甫湜过其家使贺赋诗援笔辄就自目曰高轩过晋卫瓘传瓘与索靖俱善草书人号为二妙老杜诗暂往比隣去空闻二妙归】排门冲鸟雀【排门用樊哙排闼字韩偓诗船冲水鸟飞还住袖拂杨花去又来老杜诗柴门鸟雀噪】挥壁带尘埃【吴融赠????光草书歌曰人家好壁试挥拂瞬目已留三两行】不惮除堂费【左传曰将为子除馆于西河前汉孙宝传张忠欲令宝授子经更为除舍注云除谓修饰扫除也】深愁载酒回【汉书扬雄传时有好事者载酒肴从游学太白诗稽山无贺老空掉酒船回】功名付公等【老杜诗致君尧舜付公等】归路在蓬莱【晁张时在馆中故也後汉邓训传学者称东观为道家蓬莱山老杜诗指点虚无引归路】

次韵答邢居实二首【居实字敦夫邢恕和叔子少有俊声】

汉庭用少公何在【乐天诗曰汉庭重少公何在按汉武故事顔驷曰文帝好文而臣好武景帝好老而臣尚少陛下好少而臣已老是以三世不遇也】不使羣飞接羽翰【退之祭柳子厚文云羣飞刺天欧公诗晚得飞翔接羽翰】今代贵人须白髪挂冠高处未宜弹【邢诗云微意平生在江海尘冠今日为君弹王立之诗话云元佑初多用老成故后山有此句挂冠见後汉逢萌传弹冠见前汉王吉传】

秋来为客意何如千里河山信不疎【老杜诗秋来为客情李商隐诗比来秋兴复何如战国策吴起曰河山之险信不足保也此言信不疎谓心意相许与不以远而疎也】昔日老人今则少【戏谓若比当代贵人文吕诸公犹为少年也乐天诗云犹有夸张少年处时呼张文唤殷兄】不妨红叶闭门书【尚书故实曰郑?学书而病无纸知慈恩寺有杮叶数屋遂借僧房居止日取红叶学书李商隐诗守道清秋还寂寞叶丹苔碧闭门时】

丞相温公挽词三首

恭默思良弼【尚书说命恭默思道梦帝赉予良弼哲庙谅闇中以温公为相故用此事】诗书正百工【言以经术师表百僚也尧典曰允厘百工】事多违谢傅【晋书谢安出镇新城疾笃还都自以本志不遂深自慨失既薨赠太傅】天遽夺杨公【唐书杨绾传绾薨肃宗诏羣臣曰天不使朕致太平何夺绾之速耶】一代风流尽【南史张融哭张绪曰阿兄风流顿尽老杜哭李常侍诗一代风流尽用此事也】三师礼数崇【司马公薨二圣哭之甚哀赠太师温国公选诗任昉哭范云曰平生礼数絶李善注引左氏名位不同礼亦异数刘禹锡诗魏阙新知礼数崇】若无天下议美恶并成空【欧公诗云後世苟不公至今无贤圣】

百姓归周老【孟子曰伯夷太公闻文王作兴曰盍归乎来吾闻西伯善养老者二老者天下之大老也而归之是天下之父归之也天下之父归之其子焉往东坡作温公行状曰神宗崩公赴阙临民遮道呼曰公无归洛留相天子活百姓所在数千人聚观之】三年待鲁儒【鲁论子曰如有用我者期月而已可也三年有成鲁儒见庄子】时方随日化身已要人扶【黄鲁直见此句叹曰陈三真不可及盖天不憗遗之悲尽于此矣前汉许后传曰世俗岁殊时变日化老杜诗此生已愧须人扶乐天诗登山与临水犹未要人扶据行状哲宗初公为门下侍郎元佑元年正月公始得疾疾甚诏公肩舆至内东门子康扶入对小殿九月薨于西府铭诗亦曰为政一年疾病半之功则多矣百年之思】玉几虽来晚明堂讫授图【言温公虽不预顾命而竟辅幼主也尚书顾命皇后凭玉几导扬末命礼记曰昔者周公朝诸侯于明堂之位史记外戚世家曰武帝召画工图画周公负成王以赐霍光】心知死诸葛【吕不韦传子楚心知所谓汉晋春秋云死诸葛走生仲达事见蜀志诸葛亮传注及晋书宣帝纪】终不羡曹蜍【世说庾道季曰廉颇蔺相如虽千载尚凛凛恒有生气曹蜍李志虽见在厌厌如九泉下人两句合二事用之如老杜淮王门下客终不愧孙登是也】

少学真成已【礼记中庸诚者非自成己而已也所以成物也成己仁也成物智也温公平日之学以诚为本】中年托着书【英宗命公为编年一书神宗赐其书名资治通监公与王介甫论政不合出知永兴军乞判西京留司御史台以归居洛十五年皆以书局自随史记曰虞卿非穷愁亦不能着书】辍耕扶日月【此莘野之事也宋玉九辩曰农夫辍耕而容与王介甫作韩魏公挽诗云亲扶日毂上天衢】起废极吹嘘【公既执政士大夫得罪于熙丰者极力荐引而用之日月吹嘘字虽不对而事势气象实相等此诗人之妙也柳子厚文有起废答按汉书司马迁传曰补弊起废魏志郑浑曰孔公绪能清谈高论嘘枯吹生老杜诗惟待吹嘘送上天】得志寜论晚成功不愿余【行状又曰公自以遭遇圣明言听计从欲以身徇天下躬亲庶务病革不复自觉谆谆然皆朝廷天下大事也以此观之其汲汲于功业岂肯遗余力哉文选左太冲咏史诗曰贵足不愿余此借用】一为天下恸不敢爱吾庐【东坡祭欧公文曰盖上为天下恸而下以哭其私此反而用之言不复哭吾之私也渊明诗曰吾亦爱吾庐此借用其字庐谓吾所庇托焉耳老杜诗安得广厦千万间大庇天下寒士俱欢顔风雨不动安如山呜呼何时眼前突兀见此屋吾庐独破受冻死亦足盖以天下为忧而忘其私也后山用此意】次韵答学者四首【后山自注云黄州何郎兄弟○曾慥诗选云何颉字斯举黄冈人尝从苏黄问学】

津津爽气贯眉目十五男儿万里身【庄子庚桑楚篇老子谓南荣趎曰然而其中津津乎犹有恶也此借用其字】笔下倒倾三峡水【老杜诗曰词源倒流三峡水】胸中别作一家春【传灯録僧问崇信曰翠微迎罗汉意作麽生师曰别是一家春乐天诗云盘下中分两州界灯前合作一家春】

黄尘投老得何郎【王介甫诗黄尘投老倦悤悤】准拟明年共我长【老杜诗春来准拟开怀久又示宗武诗曰明年共我长】熏沐不为杯酒污【欲其修洁不作少年态也国语曰三舋三沐注云舋一作熏汉书司马迁书曰未尝衔杯酒接殷勤之欢】飞扬未许老夫量【老杜赠李太白云飞扬跋扈为谁雄本借用北史帝纪齐高欢语文选任彦昇作王文宪集序载袁粲与诗云老夫亦何寄之子照清襟】

暗中摸索不难知【国史纂异许敬宗性轻见人多忘之或谓其不聪乃曰卿自难记若遇曹刘沈谢暗中摸索着亦可识】眼里轮囷却见稀【前汉邹阳传蟠木根柢轮囷离奇而为万乘器者以左右先为之容也注轮囷离奇委曲盘戾也】行地径须先八骏【易坤卦曰牝马地类行地无疆八骏见穆天子传】刺天终不羡羣飞【退之祭柳子厚文曰子之视人自以无前一斥不复羣飞刺天】

太阿无前锋不缺【越絶书楚王召风胡子令之吴越见欧冶子使为铁劒三枚一曰龙泉二曰太阿三曰工市庄子说剑曰此剑直之无前汉书贾谊传曰释斤斧之用而欲婴以芒刃臣以为不缺则折】铅刀不堪供一切【後汉班固宾戏曰铅刀皆能一断十洲记曰昆吾割玉刀切玉如切土】至柔绕指刚则折【文选刘琨诗何意百炼刚化为绕指柔老子曰太刚则折】善而藏之光夺月【庄子庖丁善刀而藏之酉阳杂俎曰李广琛有剑或风雨夜迸光出室环照方丈李白上李长史书曰明夺秋月】

次韵秦觏听鸡闻鴈二首

行断哀多影下留【老杜归鴈诗行断不堪闻又孤鴈诗哀多如更闻文选江文通诗寒郊无留影】有人中夜揽衣裘【选诗忧愁不能寐揽衣起徘徊】笔头细字真堪恨眼里长檠不解愁【哀乐无定随境而变此寒士贵人同闻而异趣也退之短檠歌曰太学儒生东鲁客二十辞亲来射策夜书细字缀语言两目眵昏头雪白此时提携当案前看书到晓那能眠一朝富贵还自恣长檠高张照珠翠吁嗟世事无不然墙角君看短檠弃】

立马堦除待一鸣何如春梦不闻声【言朝士汲汲不如闲居之适也】固知鸡口羞牛後不待鸣羣已可惊【史记苏秦传寜为鸡口无为牛後楚世家曰有鸟在于阜三年不鸣鸣必惊人僧祗律曰天帝释化为羔子鸣羣唤母】

嘲秦觏【觏字少章秦观少游之弟按王立之诗话少章登第後方娶后山作此诗时犹未娶也故多戏句】

长铗归来夜帐空【史记孟尝君传冯驩弹剑而歌曰长铗归来乎无以为家文选孔稚圭北山移文曰蕙帐空兮夜鹤怨】衡阳回鴈耳偏聪【戏其独宿无寐也衡山有回鴈峯耳聪用晋书殷仲堪父闻蚁鬬事】若为借与春风看无限珠玑咳唾中【杜牧之送李羣玉诗曰玉白花红三百首五陵谁唱与春风後汉赵壹传咳唾自成珠】

和豫章公黄梅二首【豫章公谓黄鲁直鲁直盖豫章人】

寒里一枝春白间千点黄【荆州记陆凯寄蔚宗梅花诗曰江南无所有聊赠一枝春】道人不好色行处若为香【梁书萧詧不好色恶见妇人相去数丈犹闻其臭此句暗用其意豫章戒律甚严故有道人之语花香恼人政由爱着爱既忘矣香复奚为】

色轻花更艳体弱香自永【乐天诗贵妃婉转侍君侧体弱不胜珠翠繁东坡荼蘼诗不妆艳已絶无风香自远】玉质金作裳【棫朴诗金玉其相注相质也文选刘越石表曰玉质幼彰西京杂记上作黄鹄歌曰金为衣兮菊为裳】山明风弄影【选诗山明望松雪王介甫诗陂梅弄影争先舞按文选舞鹤赋叠霜毛而弄影】

答张文潜【后山自注曰来诗云欲饷子桑归问妇食箪过午尚悬墙】

我贫无一锥【传灯録沩山传香严颂曰去年贫未是贫今年贫始是贫去年贫尚有卓锥之地今年锥也无】所向皆四壁【汉书司马相如传家徒四壁立】瀛洲足风露胡不减饥色【唐书褚亮传弘文馆学士十八人天下所慕向谓登瀛洲文潜时在馆中故用此事列子曰藐姑射山在海河洲中山上有神人焉吸风饮露不食五谷又曰子列子穷容貌有饥色老杜诗蓬莱足云气】昔闻杜氏子翦髻事尊客【杜氏子唐王珪母也老杜送王评事诗云我之曾老姑尔之高祖母尔祖未显时归为尚书妇隋朝大业末房杜俱交友长者来在门荒年自餬口家贫无供给客位但箕箒俄顷羞颇珍寂寥人散後入怪鬓髪空吁嗟为之久自陈翦髻鬟鬻市充杯酒按唐书王珪传云珪母李氏与杜诗不同或云李杜同出故子美谓李为姑尊客出曲礼】君妇定应贤三梳奉巾栉【左氏传嬴氏谓晋太子圉曰寡君使婢子侍执巾栉以固子也】

后山诗注卷一








又


戚帅以总理改总兵，诚为贬损。缘渠当仆以书相问之时，不急以此意告我，而本兵又仓卒题覆，故处之未尽其宜，然及今尚可为也。望公于议疏中委曲为方言，不但体面降抑，为下所轻；且督抚标兵，皆欲付之训练，若不兼总理，何以行便？乞特致一书于阁中二公及虞坡、思斋，仆得从中赞之，更易为力也。倘得如意，当于敕书中增之，其关防当改铸矣。

昨议增筑敌台，实设险守要之长策，本兵即拟覆行。但据大疏，谓一台须五十人守之，则千台当五万人矣。不知此五万人者，即以摆守者聚而守之乎？抑别有增益乎？聚则乘垣者无人，增则见兵止有此数，不知又当何处也。又四面周广，才一丈二尺，虽是收顶之式，度其根脚，当亦不过倍此数耳。以五十人周旋于内，一切守御之具，与士卒衣粮薪水之类，充牣其中，无乃太狭乎！便中仍望见教，万万。

山东民兵，徒有征戍之劳，而无战守之益。若折解工食银两，则一岁中即可得十余万。以此十余万之赀，召募土著精壮之人，便可得胜兵五六千，比之千里遣戍，功相万矣。仆久怀此意，未有以发。公熟计其便，再疏言之，何如？

凡仆所白，皆密要语，故不敢令人代书，极知草草。






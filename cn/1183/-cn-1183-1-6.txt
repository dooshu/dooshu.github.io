笛曲

今按乐者必先学笛曲，如五、凡、工、尺、上、一之属。世以为俗工俚习，不知其来旧矣。宋乐书云：黄锺用合字，大吕、太簇用四字，夹锺、姑洗用一字，夷则、南吕用工字，无射、应锺用凡字，中吕用上字，蕤宾用勾字，林锺用尺字，黄锺清用六字，大吕、夹中清用五字。又有阴阳及半阴半阳之分。而辽世大乐各词之中，度曲协律，其声凡十：曰五、凡、工、尺、上、一、四、六、勾、合，近十二雅律。于律、吕各缺其一，以为犹之雅音之不及商也。可见宋辽以来此调已为之祖。今乐家传习教字，如律诗之有四韵八句，时艺之有四股八比，普天不能越，独昧其本始耳。


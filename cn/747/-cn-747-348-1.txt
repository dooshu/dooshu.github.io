○赵公西候新亭颂（并序）

惟十有四载，皇帝以岁之骄阳，秋五不稔，乃慎择明牧，恤南方凋枯。伊四月孟夏，自淮阴迁我天水赵公作藩於宛陵，祗明命也。惟公代秉天宪，作程南台，洪柯大本，聿生懿德。宜乎哉！横风霜之秀气，郁王霸之奇略。初以铁冠白笔，佐我燕京，威雄振肃，虏不敢视。而後鸣琴二邦，天下取则；起草三省，朝端有声。天子识面，宰衡动听。殷南山之雷，剖赤县之剧。强项不屈，三州所居大化，咸列碑颂。至於是邦也，酌古以训俗，宣风以布和。平心理人，兵镇唯静，画一千里，时无莠言。公退之暇，清眺原隰。以此郡东堑巨海，西襟长江，咽三吴，扼五岭，轩错出，无旬时而息焉。出自西郭，苍然古道，道寡列树，行无清阴。至有疾雷破山，狂飙震壑，炎景烁野，秋霖灌途。马逼侧於谷口，人周章於山顶。亭候靡设，逢迎阙如。自唐有天下，作牧百数，因循龌龊，罔恢永图。及公来思，大革前弊，实相此土，陟降观之。壮其回冈龙盘，沓岭波起，胜势交至，可以有作。方农之隙，廓如是营。遂铲崖堙卑，驱石翦棘，削污壤，阶高隅，以门以墉，乃栋乃宇。俭则不陋，丽而不奢，森沈闳，燥湿有庇。若鳌之涌，如鹏斯骞。萦流镜转，涵映池底，纳远海之馀清，泻莲峰之积翠。信一方雄胜之郊，五马踟蹰之地也。长史齐公光，人伦之师表；司马武公幼成，衣冠之髦彦。录事参军吴镇、宣城令崔钦，令德之後，良材间生，纵风教之乐地，出人伦之高格。卓绝映古，清明在躬，佥谋亻孱功，不日而就。总是役也，伊二公之力欤！过客沈吟以称叹，邦人聚舞以相贺，佥曰：“我赵公之亭也。”群寮献议，请因谣颂以名之，则必与谢公北亭同不朽矣！白以为谢公德不及後世，亭不留要冲，无勿拜之言，鲜登高之赋。方之今日，我则过矣。敢询耆老，而作颂曰：

耽耽高亭，赵公所营。如鳌背突兀於太清，如鹏翼开张而欲行。赵公之宇，千载有睹。必恭必敬，爰游爰处。瞻而思之，罔敢大语。赵公来翔，有礼有章。煌煌锵锵，如文翁之堂。清风洋洋，永世不忘。


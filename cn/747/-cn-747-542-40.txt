○为人作请行军司马及少尹状

右，臣适蒙恩奖，获守方隅，力小任大，常忧败累。伏以行军司马相副之职，知府少尹共理之官，未得其人，久空此位。每平均征赋，缮理边陲，实藉通材，以分重寄。伏惟陛下察臣心之恳款，知军务之殷繁，选於中外，为此副贰。陛下所用，即臣所知，苟获同心，庶无阙等。谨遣某官奉状奏请。


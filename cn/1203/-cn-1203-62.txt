卷六十二

<集部，词曲类，词选之属，御选历代诗余

钦定四库全书

御选历代诗余卷六十二目録【起九十六字至九十七字】

汉宫春【又一体】

张先

前调【又一体】

晁冲之

周紫芝【二首】

李邴

辛弃疾【六首】

京镗

陆游【二首】

刘镇

史达祖

方岳

吴文英【二首】

前调【又一体】

康与之

雨中花【又一体】

京镗

前调【又一体】

无名氏

声声慢【又一体】

元好问

早梅香

无名氏

望云间

赵可

醉蓬莱【又一体】

卢炳

前调【又一体】

王沂孙

双双燕

吴文英

凤凰台上忆吹箫【又一体】

晁补之

前调【又一体】

吴元可

前调【又一体】

沈懋德

劒气近

袁去华

步月【又一体】

史逹祖

帝台春【又一体】

李甲

熙州慢

张先

黄莺儿

柳永

晁补之

王诜

粉蝶儿慢

周邦彦

采明珠

杜安世

倦寻芳

王雱

阳台路

柳永

水调歌头【又一体】

何梦桂

塞垣春

周邦彦

方千里

陈允平

八声甘州【又一体】

柳永

苏轼

晁补之【二首】

向子諲

叶梦得【二首】

朱雍

张鎡

辛弃疾【二首】

程垓

汪莘

赵希迈

吴文英【二首】

周密【二首】

张炎【六首】

赵文

张翥

张埜

陆释麟

御选历代诗余卷六十二目録

钦定四库全书

御选历代诗余卷六十二【起九十六字至九十七字】

司经局洗马掌局事兼翰林院修撰加二级【臣】王奕清奉旨校刋

汉宫春

【又一体双调九十六字一名庆千秋首句与换头叶韵与否无定格也】

汉宫春【蜡梅】　　　　　　　　　张　先

红粉苔墙透新春消息梅蕊先芳奇葩异卉汉家宫额涂黄何人鬭巧运紫檀翦出蜂房应爲是中央正色东君别与清香　仙姿自称霓裳更孤标俊格霏雪凌霜黄昏院落爲谁密解罗囊银瓶注水浸数枝小阁幽牕春睡起纤条在手厌厌宿酒残妆

前调【又一体】　　　　　　　　　　晁冲之

黯黯离怀向东门系马南浦移舟薰风乱飞燕子时下轻鸥无情渭水问谁敎日日东流常是送行人去後烟波一晌离愁　回首旧游如梦记踏青殢饮拾翠狂游

无端彩云易散覆水难收风流未老?千金重入扬州应又似当年载酒依前名占青楼

前调　　　　　　　　　　　　周紫芝

秋意还深渐银牀露冷梧叶风高婵娟也应爲我羞照霜毛流年老尽漫银蟾冷浸香醪须尽把平生怨感一时分付离骚　伤心故人千里问隂晴何处还记今宵楼高共谁同看玉桂烟梢南枝鹊绕叹此生飘转江皋须更约他年清照爲人常到寒霄

前调【题山谷反魂梅香】　　　　　　　　周紫芝

香满箱籢看沈犀弄水浓麝含薰荀郎一时旧事尽属王孙残膏賸馥须倾囊乞与兰荪金兽暖云牕雾阁爲人洗尽余醺　依稀雪梅风味似孤山尽处马上烟邨从来甲煎浅俗那忍重闻苏台燕寝下重帏深闭孤云都占得横斜乱影伴他月下黄昏

前调　　　　　　　　　　　　李　邴

潇洒江梅向竹梢疎处横两三枝东风也不爱惜雪压霜欺无情燕子怕春寒轻失花期惟是有南来塞鴈年年长见开时　清浅小谿如练问玉堂何似茅舍疎篱伤心故人去後冷落新诗微云澹月对孤芳分付伊谁空自倚清香未减风流不在人知

前调【立春】　　　　　　　　　　辛弃疾

春已归来看美人头上袅袅春幡无端风雨未肯收尽余寒年时燕子料今宵梦到西园浑未办黄柑荐酒更传青韭堆盘　却笑东风从此便熏梅染柳更没些闲闲时又来镜里转变朱顔清愁不断问何人会解连环生怕见花开花落朝来塞鴈先还

前调【即事】　　　　　　　　　　辛弃疾

行李谿头有钓车茶具曲几团蒲儿童认得前度过者篮舆时时照影甚此身徧满江湖怅野老行歌不住定堪与语难呼　一自东篱揺落问渊明岁晩心赏何如梅花政自不恶曾有诗无知翁止酒待重敎莲社人沽空怅望风流已矣江山特地愁余

前调【会稽蓬莱阁】　　　　　　　　　辛弃疾

秦望山头看乱云急雨倒立江湖不知云者爲雨雨者云乎长空万里被西风变灭须臾回首听月明天籁人间万窍号呼　谁向若邪溪上倩美人西去麋鹿姑苏至今故国人望一舸归欤岁云暮矣问何不鼓瑟吹竽君不见王亭谢馆冷烟寒树啼乌

前调【会稽秋风亭】　　　　　　　　　辛弃疾

亭上秋风记去年嫋嫋曾到吾庐山河举目虽异风景非殊功成者去觉团扇便与人疎吹不断斜阳依旧茫茫禹迹都无　千古茂林犹在甚风流章句解拟相如只今木落江冷渺渺愁余故人书报莫因循忘却蓴鲈谁念我新凉灯火一编太史公书

前调【荅李兼善提举和章】　　　　　　　　辛弃疾

心似孤僧更茂林修竹山上精庐维摩定自非病谁遣文殊白头自惜叹相逢语密情疎倾盖处论心一语只今还有公无　最喜阳春妙句被西风吹堕金玉铿如夜来归梦江上父老欢余荻花深处唤儿童吹火烹鲈归去也絶交何必更修山巨源书

前调【答吴子似总干和章】　　　　　　　　辛弃疾

达则青云便玉堂金马穷则茅庐逍遥小大自适鹏鷃何殊君如星斗灿中天密密疎疎荒草外自怜萤火清光暂有还无　千古季鹰犹在向松江道我问讯何如白头爱山不去翁定嗔余人生谩尔岂食鱼必脍之鲈还自笑君诗频觉胸中万卷藏书

前调【上元前一日立春】　　　　　　　　京　镗

暖律初回又烧灯市井卖酒楼台谁将星移万点月满千街轻车细马隘通衢蹴起尘埃今岁好土牛作伴挽留春色同来　不是天公省事要一时壮观特地安排何妨彩楼鼓吹绮席尊罍良宵胜景语邦人莫惜徘徊休敎我痴顽不去年年烂醉金钗

前调【张园赏海棠】　　　　　　　　　陆　游

浪迹人间喜闻猿楚峡学劒秦川虚舟泛然不系万里江天朱顔緑鬓作红尘无事神仙何妨在莺花酒里行歌闲送流年　休笑放慵狂眼看闲坊深院多少婵娟燕宫海棠夜宴花覆金船如椽画烛酒阑时百炬吹烟凭寄语京华旧侣幅巾莫换貂蝉

前调【自南郑来成都作】　　　　　　　　陆　游

羽箭雕弓忆呼鹰古垒截虎平川吹笳暮归野帐雪压青氊淋漓醉墨看龙蛇飞落蛮牋人误许诗情将略一时才气超然　何事又作南来看重阳药市元夕灯山花时万人乐处敧帽垂鞭闻歌感旧尚时时流涕尊前君记取封侯事在功名不信由天

前调【郑贺守席上怀旧】　　　　　　　　刘　镇

日软风柔望暖江连岛晴緑平川寻芳拾蕊胜伴陌上鲜妍玉騘归路记青门曾堕吟鞭人去後庭花弄影一帘香月娟娟　追念旧游何在叹佳期虚度锦瑟华年博山夜来烬冷谁换沉烟屏帏半掩奈梦云不到愁边春易老相思无据闲情分付鱼牋

前调【代友寄情】　　　　　　　　　　史达祖

花隔东垣咏燕台秀句结带谋欢匆匆旧盟有限飞梦重关南塘夜月照湘琴别鹤孤鸾天便遣清愁易长春衣常恁香寒　唐昌故宫何许顿翦霞裁雾摆落尘缘一声步虚婉婉云驻天坛凄凉故里想香车不到人间羞再见东阳带眼敎人依旧思凡

前调【探梅】　　　　　　　　　　方　岳

问讯何郎怎春风未到却月横枝当年东阁诗兴天岂吾欺云寒岁晩便相逢已负深期须说与秋崖归也留香更待何时　家住江南烟雨想疎花开徧野竹笆篱遥怜水边石上煞欠渠诗月台雪瓮肯相从舍我其谁应自叹生来孤峭此心却有天知

前调【牡丹】　　　　　　　　　　吴文英

花姥来时带天香国艳羞掩名姝日长半娇半困宿酒微苏沉香槛北比人间风异烟殊春恨重盘云坠髻碧花翻唾琼盂　洛苑旧移仙谱向吴娃深馆曾奉欢娱猩唇露红未洗客鬓霜铺兰池沁壁过西园重载双壶休谩道花扶人醉醉花却要人扶

前调【夀梅津】　　　　　　　　　　吴文英

名压年芳倚竹根新影独照清漪千年禹梁藓碧重发南枝冰凝素质遣凡桃羞濯尘姿寒正峭东风似海香浮夜雪春霏　练鹊锦袍仙使有青娥传梦月转参移逋山傍鸎系马玉翦新辞宫妆镜里笑人间花讯都迟春未了红盐荐鼎江南烟雨黄时

前调【又一体　慈寜殿元夕】　　　　　　　康与之

云海沉沉峭寒收建章雪残鳷鹊华灯照夜万井禁城行乐春随鬓影映参差柳丝梅萼丹禁杳鳌峰对耸三山上通寥廓　春衫绣罗香薄步金莲影下三千绰约冰轮桂满晧色冷侵楼阁霓裳帝乐奏昇平天风吹落留凤辇通宵宴赏莫放漏声闲却

雨中花

【又一体双调九十六字或加慢字】

雨中花　　　　　　　　　　　京　镗

玉局祠前铜壶阁畔锦城药市争奇正紫茰缀席黄菊浮巵巷陌连镳并辔楼台吹竹弹丝登高望远一年好景九日佳期　自怜行客犹对佳宾留连岂是贪痴谁会得心驰北阙兴寄东篱惜别未催鷁首追欢且醉蛾眉明年此会他乡今日总是相思

前调【又一体】　　　　　　　　　　无名氏

事往人翻还似暮峡归云壠上流泉奈向分圆镜已断么弦长记酒阑歌罢难忘月夕花前相携手处琼楼朱户触目依然　从来惯共绣帏罗帐镇效比翼文鸳谁念我而今清夜常是孤眠入户不知飞絮傍怀争及炉烟这回去也一生心事爲你萦牵

声声慢

【又一体双调九十六字】

声声慢　　　　　　　　　　　元好问

林间鷄犬江上邨墟扁舟处处经过袖里新诗买断古木沧波山中一花一草也留敎老子婆娑任人笑风云气少儿女情多　不待求田问舍被朝吟暮醉惯得蹉跎百尺高楼更问平地如何朝来斜风细雨喜红尘不到渔蓑一尊酒唤元龙来听浩歌

早梅香

【双调九十六字】

早梅香【本意】　　　　　　　　　无名氏

北帝收威又探得早梅漏春消息粉蕊琼苞拟将臙脂轻染顔色素质盈盈终不许雪霜欺得奈化工偏宜赋与夀阳妆饰　独自逞冰姿比夭桃繁杏殊别爲报山翁逢此有花尊前且须攀折醉赏吟恋莫孤负好天风月恐笛声悲纷纷便似乱飞香雪

望云间

【一名望海潮双调九十六字】

望云间【代州南楼】　　　　　　　　　赵　可

云朔南陲全赵宝符河山襟带名藩有朱楼缥缈千雉回旋云度飞狐絶险天围紫塞高寒吊兴亡遗迹咫尺西陵烟树苍然　时移事改极目春心不堪独倚危阑惟是年年飞鴈霜雪知还楼上四时长好人生一世谁闲故人有酒一尊高兴不减东山

醉蓬莱

【又一体双调九十六字】

醉蓬莱【上南安太守】　　　　　　　　卢　炳

正春回紫陌瑞霭飞浮暖风轻扇晧月初圆觉严城寒浅彩结鳌山纱笼银烛与花争艳午夜融和红莲万顷一齐开徧　讼简民熙使君行乐簇拥朱轮旌旗辉焕鼎沸笙歌遏行云不散咫尺泥封促朝天陛侍玉皇香案来岁元宵龙灯影里金杯宜劝

前调【又一体归故山】　　　　　　　　　王沂孙

埽西风门迳黄叶凋零白云萧散柳换枯隂赋归来何晚爽气霏霏翠蛾眉妩聊慰登临眼故国如尘故人如梦登高还嬾　数点寒英爲谁零落楚魄难招暮寒堪揽步屐荒篱谁念幽芳远一室秋灯一庭秋雨一声秋鴈试引芳尊不知消得几多依黯

双双燕

【双调九十六字宋史达祖作咏燕词即名其调曰双双燕此词少二字又後人所损也】

双双燕【本意】　　　　　　　　　吴文英

小桃谢後双双燕飞来几家庭户轻烟晓暝湘水暮云遥度帘外余寒未卷共斜入红楼深处相将占得雕梁似约韶光留住　堪举翩翩翠羽杨柳?泥香半和梅雨落花风软戏从乱红飞舞多少呢喃意绪尽日向流莺分诉还过短墙谁会千言万语

凤凰台上忆吹箫

【又一体双调九十六字】

凤凰台上忆吹箫【羊山迎次膺】　　　　晁补之

千里相思况无百里何妨暮往朝还又正是梅初澹泞禽未緜蛮陌上相逢缓辔风细细云日斑斑新晴好得意未妨行尽青山　应携後房小妓来爲我盈盈对舞花间便?了松醪翠满蜜炬红残谁信轻鞍射虎清世里曾共人闲都休说帘外久春寒

前调【又一体】　　　　　　　　　　吴元可

更不成愁何曾是醉豆花雨後轻隂似此心情自可多了闲吟秋在西楼西畔秋较浅不似情深夜来月爲谁痩小尘镜羞临　弹筝旧家伴侣记鴈啼秋水下指成音听未稳当时自误又况如今那是柔膓易断人间事独此难禁雕笼近数声别似春禽

前调【又一体　风雨重阳】　　　　　　　沈懋德

每遇重阳尝携佳客东郊逐队登高看碧空云静鴈阵萧萧着帽丹枫数点催好句试共推敲又何必双携红袖醉尽醇醪　飘颻今年风雨偏当落帽日阻却征轺聊自弄柔翰拟答人嘲幸有东篱黄菊独永我今夕今朝任从他茱茰红满雨里笑吾曹

劒气近

【双调九十六字】

劒气近　　　　　　　　　　　袁去华

夜来雨愿倩得东风吹住海棠正妖娆处且留取悄庭户试细听莺啼燕语分明共人愁绪怕春去　佳树翠隂初转午重帘未卷乍睡起寂寞看风絮偷弹清泪寄烟波见江头故人爲言憔悴如许彩牋无数去却寒暄到了浑无定据断肠落日千山暮

步月

【又一体双调九十六字】

步月【本意】　　　　　　　　　　史达祖

翦柳章台问梅东阁醉中携手初归逗香帘下璀璨缕金衣正依约冰丝射眼更荏苒蟾玉西飞轻尘外双鸳细蹙谁赋洛滨妃　霏霏红雾绕步揺共鬓影吹入花围管弦将散人静烛龙稀泥私语香樱乍破怕夜寒罗韤先知归来也相偎未肯入重帏

帝台春

【又一体双调九十六字】

帝台春　　　　　　　　　　　李　甲

芳草碧色萋萋徧南陌暖絮乱红也知人春愁无力忆得盈盈拾翠侣共携赏凤城寒食到今来海角逢春天涯爲客　愁旋释还似织泪暗拭又偷滴漫倚徧危阑尽黄昏也只是暮云凝碧?则而今已?了忘则怎生便忘得又还问鳞鸿试重寻消息

熙州慢

【双调九十六字】

熙州慢【赠述古】　　　　　　　　　张　先

武林乡占第一湖山咏画争巧鹫石飞来倚翠楼烟霭清猿啼晓况值禁垣师帅惠政流入欢謡朝暮万景寒潮弄月乱峰回照　天使寻春不早并行乐免有花愁花笑持酒更听红儿肉声长调潇湘故人未归但目送游云孤鸟际天杪离情尽寄芳草

黄莺儿

【双调九十六字】

黄莺儿【本意】　　　　　　　　　柳　永

园林晴昼谁爲主暖律潜催幽谷暄和黄鹂翩翩乍迁芳树观露湿缕金衣叶映如簧语晓来枝上緜蛮似把芳心深意低诉　无据乍出暖烟来又趁游蜂去恣狂踪迹两两相呼终朝雾吟风舞当上苑柳浓时别馆花深处此际海燕偏饶都把韶光与

前调　　　　　　　　　　　　晁补之

南园佳致偏宜暑两两三三修竹新笋初齐猗猗过檐侵户听乱颭芰荷风细洒梧桐雨午余帘影参差远林蝉声幽梦残处　凝竚既往尽成空暂遇何曾住算人间事岂足追思依依梦中情绪观数点茗浮花一缕香盈炷怪来人道陶潜做得羲皇侣

前调　　　　　　　　　　　　王　诜

多情春意花时节北圃人来传说江梅依稀芳姿数枝新发夸嫩脸着臙脂腻骨凝香雪问伊还记年时正好相看因甚轻别　情切往事散浮云旧恨成华发算伊空对绮槛雕阑孜孜望人攀折愁未见苦思量待见重端叠愿与永效高唐云雨芳菲月

粉蝶儿慢

【双调九十六字】

粉蝶儿慢　　　　　　　　　　周邦彦

宿雾藏春余寒带雨占得羣芳开晚艳初弄秀倚东风娇嬾隔叶黄鹂传好音唤入深丛中探数枝新比昨朝又早红稀香浅　眷恋重来倚槛当韶华未可轻辜双眼赏心随分乐有清尊檀板每岁嬉游能几日莫使一声歌欠忍因循片花飞又成春减

采明珠

【双调九十六字】

采明珠　　　　　　　　　　　杜安世

雨乍收小院尘消云澹天高露冷坐看月华生射玉楼清莹蟋蟀鸣金井下帘帏悄悄空阶败叶坠风惹动闲愁千端万绪难整　秋夜永凉天迥可不念光景嗟薄命倏忽少年忍敎孤另灯闪红牎影步回廊嬾入香闺暗落珠满面谁人知我爲伊成病

倦寻芳

【双调九十六字】

倦寻芳　　　　　　　　　　　王　雱

露曦向晓帘幙风轻小院闲昼翠径莺来惊下乱红铺绣倚危楼登高榭海棠着雨臙脂透算韶华又因循过了清明时候　倦游讌风光满目好景良辰谁共携手恨被榆钱买断两眉长鬭忆得高阳人散後落花流水仍依旧这情怀对东风尽成消痩

阳台路

【双调九十六字】

阳台路　　　　　　　　　　　柳　永

楚天晚坠冷风败叶疎红零乱冒征尘匹马区区愁见水遥山远追念年时正恁凤帏倚香偎煖嬉游惯又岂知前欢云雨分散　此际空劳回首望京洛难收泪眼暮烟衰草算暗锁路岐无限今宵又依前寄宿甚处苇邨山馆寒灯半夜厌厌凭何消遣

水调歌头

【又一体双调九十六字】

水调歌头　　　　　　　　　　　何梦桂

对千峰未晓听西风吹角下谯楼拥貔貅千骑旌十里送客芳洲曾是灯棊月柝赞画坐青油折尽长亭柳莫系行舟　忆昔相逢何处看飞鸿雪迹休更回头百年心事长逐水东流愿君如游龙万里我如云终泊此林丘相思梦明年鴈到尚讯南州

塞垣春

【双调九十六字】

塞垣春　　　　　　　　　　　周邦彦

暮色平分野傍苇?征帆卸烟深极浦树藏孤馆秋景如画渐别离气味难禁也更物象供潇洒念多才浑衰减一怀幽恨难写　追念绮牎人天然自风韵闲雅竟夕起相思谩嗟怨遥夜又还将两袖珠泪沉吟向寂寥寒灯下玉骨爲多感痩来无一把

前调【次周美成韵】　　　　　　　　　方千里

四远天垂野向晚景雕鞍卸吴蓝滴草塞緜飞柳风物堪书对雨收雾霁初晴也正陌上烟光洒听黄鹂啼红树短长音调如写　怀抱几多愁年时趁欢会幽雅尽日足相思奈春昼难夜念征尘堆满襟袖那堪更独游花隂下一别鬓毛减镜中霜满把

前调【次周美成韵】　　　　　　　　　陈允平

草碧铺横野带晚色吟鞍卸烟葭露苇满汀鸥鹭人在图画渐一声鴈过南楼也更细雨时飘洒念徽容都消痩谩将纨素描写　临镜理残妆依然是京兆柔雅落叶感秋声啼螀叹凉夜对黄花共说憔悴相思梦顿醒西牎下两腕玉跳脱素纤悭半把

八声甘州

【又一体双调九十七字】

八声甘州　　　　　　　　　　柳　永

对萧萧暮雨洒江天一番洗清秋渐霜风凄紧关河冷落残照当楼是处红衰緑减苒苒物华休惟有长江水无语东流　不忍登高临远望故乡渺渺归思难收叹年来踪迹何事苦淹留想佳人妆楼长望误几回天际识归舟争知我倚阑干处正恁凝眸

前调　　　　　　　　　　　　苏　轼

有情风万里卷潮来无情送潮归问钱塘江上西兴浦口几度斜晖不用思量今古俯仰昔人非谁似东坡老白首忘机　记取西湖西畔正暮山好处空翠烟霏算诗人相得如我与君稀约他年东还海道愿谢公雅志莫相违西州路不应回首爲我沾衣

前调【扬州次东坡钱塘韵】　　　　　　　　晁补之

谓东坡未老赋归来天未遣公归向西湖两处秋波一种飞霭澄晖又拥竹西歌吹僧老木兰非一笑千秋事浮世危机　应倚平山栏槛是醉翁饮处江雨霏霏送孤鸿相接今古眼中稀念平生相从江海任飘蓬不遣此心违登临事更何须惜吹帽淋衣

前调【历下立春】　　　　　　　　　　晁补之

谓东风定是海东来海上最春先乍微阳破腊梅心已省柳意都还雪後南山耸翠平野欲生烟记得相逢日如上林边　莫叹春光易老算今年春老还有明年叹人生难得常好是朱顔有随轩金钗十二爲醉娇一曲踏珠筵功名事算何如此花下尊前

前调【中秋前数夕久雨方晴】　　　　　　　向子諲

恨中秋多雨及晴时追赏且探先纵玉鈎初上冰轮未正无恙婵娟饮客不来自酌对影亦清妍任笑芗林老雪鬓霜顔　好在章江西畔有凌云玉笋空翠相连嬾崎岖林麓则窈窕溪边自断此生休问愿愿瓮中长有酒如泉人世间是谁得似月下尊前

前调　　　　　　　　　　　　叶梦得

问浮家泛宅自元真去後有谁来漫烟波千顷云峰倒影空翠成堆可是溪山无主佳处且徘徊暮雨卷晴野落照天开　老去余生江海伴远公香火犹有宗雷便何妨元亮携酒间相陪寄清谈芒鞵筇杖更尽驱风月入尊罍江邨路我歌君和莫棹船回

前调【正月二日作】　　　　　　　　　叶梦得

又新正过了问东风消息几时来笑春工多思留连厎事犹未轻回应爲瑶刀裁翦容易惜花开试向湖边望几处寒梅　好是緑莎新径剩安排芳意特地重栽便从今追赏莫遣暂停杯有千株深红浅白倩缓歌急管特相催凭看取暖烟细霭先到高台

前调【梅】　　　　　　　　　　　朱　雍

听琤琤漏永洗银林梅蕊半寒收正蟾辉舒粉云容缕色切近妆楼人在东风竚立悄悄独凝眸多少横斜影萦绕江流　只有清香暗度堕髻簪珥玉曾赋清游认瑶车冰辙佳致肯延留指蓬山丹砂初转望沧溟羽佩一同舟仙娥许酒渑与我消尽春愁

前调【中秋】　　　　　　　　　　张　鎡

叹流光迅景百年间能醉几中秋正凄蛩响砌惊乌翻树烟澹苹洲谁唤金轮出海不带一云浮才上青林顶俄转朱楼　人老欢情已减料素娥信我不爲闲愁念几番清梦常是故乡留倩风前数声横管叫玉鸾骑向碧空游谁能顾黍炊荣利蚁战仇讐

前调【夀建康帅胡长文给事】　　　　　　　辛弃疾

把江山好处付公来金陵帝王州想今年燕子依然认得王谢风流只用平时尊俎弹压万貔貅依旧钧天梦玉殿东头　看取黄金横带是明年准拟丞相封侯有红梅新唱香阵卷温柔且画堂通宵一醉待从今更数八千秋公知否邦人香火夜半才收

前调【夜读李广传寄友】　　　　　　　　辛弃疾

故将军饮罢夜归来长亭解雕鞍恨灞陵醉尉匆匆未识桃李无言射虎山横一骑裂石响惊弦落魄封侯事岁晚田园　谁向桑麻杜曲要短衣匹马移住南山看风流慷慨谈笑过残年汉开边功名万里甚当时健者也曾闲纱牎外斜风细雨一阵轻寒

前调　　　　　　　　　　　　程　垓

问东君既解遣花开不合放花飞念春风枝上一分花减一半春归忍见千红万紫容易涨桃溪花自随流水无计追随　不忍凭高南望记旧时行处芳意菲菲叹年来春减花与故人非纵使梁园赋犹在奈长卿老去亦何爲空搔首乱云堆里立尽斜晖

前调　　　　　　　　　　　　汪　莘

惜余春蛱蝶引春来杜鹃趣春归算何如桃李浑无言说开落忘机多谢黄鹂旧友相逐落花飞芳草连天远愁杀斜晖　谁向西湖南畔问亭台在否花木应非看孤山山下谁说隐君扉想钱塘春游依旧到棃花寒食隘舟矶寻常事不须惆怅暮雨沾衣

前调【竹西怀古】　　　　　　　　　　赵希迈

寒云飞万里一番秋一番搅离怀向隋堤跃马前时柳色今度蒿莱锦?残香在否枉被白鸥猜千古扬州梦一觉庭槐　歌吹竹西难问?菊边醉着吟寄天涯指红楼踪迹茅屋染苍苔几伤心桥东片月趁夜潮流恨入秦淮潮回处引西风恨又渡江来

前调【游灵岩】　　　　　　　　　　吴文英

渺空烟四远是何年青天坠长星幻苍崖云树名娃金屋残霸宫城箭泾酸风射眼腻水染花腥时靸双鸳响廊叶秋声　宫里吴王沉醉倩五湖倦客独钓醒醒问苍天无语华发奈山青水涵空阑干高处送飞鸦斜日落渔汀连呼酒上琴台去秋与云平

前调【姑苏台和韵】　　　　　　　　　吴文英

步晴霞倒影洗闲愁深杯灩风漪望越来清浅吴歈杳霭江鴈初飞辇路凌空花?粉冷濯妆池歌舞烟霄顶落景沉晖　别是青红阑槛对女墙山色碧澹空眉问当时游鹿应笑古台非有谁招扁舟渔隐但寄情西子却题诗闲风月暗消磨尽浪打鸥矶

前调【灯夕寄二隐】　　　　　　　　　周　密

渐萋萋芳草緑江南轻晖弄春容记少年游处箫声巷陌灯影帘栊月暖烘炉戏鼔十里步香红攲枕听新雨往事朦胧　还是春江梦晓怕等闲愁见鴈影西东喜故人好在水驿寄诗筒数芳程渐催花信送归帆知第几番风空吟想梅花千树人在其中

前调【题疎寮图】　　　　　　　　　　周　密

信山隂道上景多奇仙翁幻吟壶爱一丘一壑一花一草窈窕枝疎染就春云五色更种玉千株咳唾骚香在四壁骊珠　曲折冷红幽翠涉流花涧净步月堂虚羡风流鱼鸟来往贺家湖认秦鬟越妆窥镜倚斜阳人在会稽图图多赏池香洗砚山秀藏书

前调　　　　　　　　　　　　张　炎

倚危楼一笛翠屏空万里见天心度野光清峭晴峰涌日冷石生云帘卷小亭虚院无地不花隂径曲知何处春水泠泠　啸傲柴桑影里且怡顔莫问谁古谁今任燕留鸥住聊复慰幽情爱吾庐点尘难到好林泉都付与闲人还知否元来卜隐不在山深

前调【寄李筠房】　　　　　　　　　　张　炎

望娟娟一水隐芙蓉几被暮云遮正凭高送目西风断鴈残月平沙未觉丹枫尽老揺落已堪嗟无避秋声处愁满天涯　一自盟鸥别後甚酒瓢诗锦轻误年华谅荷衣初暖不忍负烟霞记前度翦灯一笑再相逢知在那人家空山远白云休赠只赠梅花

前调　　　　　　　　　　　　张　炎

记当年紫曲戏分花帘影最深深听惺愡语笑香寻古字谱搯新声散尽黄金歌舞那处着春情梦醒方知梦梦岂无凭　几点别余清泪尽化作妆楼断雨残云指梢头旧恨豆?结同心都休问北来南去但依依同是可怜人还飘泊何时尊酒却说如今

前调【陆起潜皆山楼】　　　　　　　　　张　炎

俯长空不占洞庭波山拔地形高对扶疎古木浮图倒影势压雄涛门掩翠微僧院应有月明敲物换堂安在断碣闲抛　不识庐山真面是谁将此屋突兀林?上层台回首万境入诗豪响天心数声长啸任清风吹顶发萧骚凭阑久青琴何处独立琼瑶

前调　　　　　　　　　　　　张　炎

听江湖夜雨十年灯孤影尚中洲对荒凉茂苑吟情渺渺心事悠悠见说寒梅犹在无处认西楼招取楼边月回载扁舟　明日琴书何处正风前坠叶草外闲鸥甚消磨不尽惟有古今愁总休问西湖南浦渐春来烟水接天流清游好醉招黄鹤一啸高秋

前调【饯友】　　　　　　　　　　张　炎

记玉关踏雪事清游寒气敝貂裘傍枯林古道长河饮马此事悠悠短梦依然江表老泪洒西州一字无题处落叶都愁　载取白云归去问谁留楚佩弄影中洲折芦花赠远零落一身秋向寻常野桥流水待招来不是旧沙鸥空怀感有斜阳处最怕登楼

前调　　　　　　　　　　　　赵　文

是去年春草又萋萋尘生缕金衣怅朱顔爲土白杨堪柱燕子谁依谩说漫漫六合无地着相思辽鹤归来後城亦全非　更有延平一劒向风雷半夜何处寻伊怪天天何物堪作玉弹棋到年年无肠堪断向清明独自掩荆扉何况又禽声杜宇花事酴醿

前调　　　　　　　　　　　　张　翥

向芙蓉湖上驻兰舟凄凉胜事稀但西泠桥外北山堤畔残柳依依追忆烟花旧梦回首冷烟霏惟有盟鸥好时傍人飞　听取红筵象板尽歌回彩扇舞换仙衣正白苹风急吹雨暗斜晖空惆怅离怀未展更酒边忍又送将归江南客此生心事只在渔矶

前调　　　　　　　　　　　　张　埜

忆湖光醉别几春秋飘泊寓京师恨无穷烟水无情岁月无限相思万里风沙梦觉山色碧参差忙对玻瓈镜照我尘姿　欲写从前离阔便安排画舸准备新诗见六桥遗构烟雨强撑支怨东风红消翠减比向来浑是老西施如何得刘郎双鬓长似当时

前调【晓发】　　　　　　　　　　陆释麟

晓风清灩灎待潮生潮落始行舟正鸡声茅店孤城断角欹枕悠悠偶尔掀篷一笑起舞也风流问谁人领取此景清幽　极目长空杳霭但寒烟衰草江练明楼羡双双白羽天水共沉浮待乘桴渐穷湖海莫思量锦?与鸣驺菰蒲里烟波钓叟与子爲俦

御选历代诗余卷六十二








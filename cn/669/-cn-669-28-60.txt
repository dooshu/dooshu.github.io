60　緋衣小兒謡　朝野僉載謂謡指裴炎　張權輿謂裴度應謡讖


「緋衣小兒」之謡，朝野僉載謂裴炎也，而張權輿以讒裴度。

【元圻案】四庫全書簡明目録子部小説家：「朝野僉載六卷，舊本題張鷟撰。然鷟殁於玄宗時，而書中有敬宗、宣宗時事，蓋原本久佚，後人掇拾成編，與無名氏朝野僉載補遺併爲一書，故卷數、門目與所傳鷟書不合也。」〇宋敏求長安志七「晉國公裴度宅」引唐實録曰：「度自興元請朝覲，宰相李逢吉之徒百計隳沮，有張權輿者，既爲嗾犬，乃上疏云：『度名應圖讖，宅據岡原，不召而來，其意可見。』蓋嘗有人與度作讖詞云：『非衣小兒坦其腹，天上有口被驅逐。』言度曾平吴元濟，又帝城東西横亘六岡，符易象乾卦之數。度永樂里第偶當第五岡〔一〕，故權輿以爲詞。」〇餘注已詳第八卷〔二〕。

〔一〕「第」，原作「地」，據四庫本長安志卷七唐京城一次南永樂坊改。

〔二〕按見本書卷八第八八「董彦遠除正字謝啓」條注。






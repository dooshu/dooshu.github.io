六月

六章，章八句


首章讲：诗美吉甫北伐而成功。言：征伐之命，虽自天子出之；而安攘之勋，则自人臣建之。我吉甫奉命以北伐，何如？





六月栖栖，戎车既饬。

戎车，兵车也。饬，整饬。冬夏不兴师，《司马》之法也。今乃当此六月之中，仓卒兴师，师出非时，人心盖栖栖而不安矣。彼车以攻取，而戎车之既饬。





四牡骙骙，载是常服。

常服，戎事之服。马以驾车，而四牡之骙骙。凡所谓常弁常衣、素裳白舄之戎服，莫不载之以行焉。





玁狁孔炽，我是用急。

玁狁，即北狄。炽，是盛。夫今日之兴师，所以若是其急者，何哉？盖以玁狁内侵，其难孔炽，夷夏之防以紊，荒服之制不明，则王国不正甚矣。所以御之者，诚不容不急也。





王于出征，以匡王国。

王，周王。正人之罪曰征。匡，正也。故不得已，王命吉甫于此时而出征，于以攘夷安夏，而匡王国焉耳，夫岂得已而不已哉？

二章讲：





比物四骊，闲之维则。

比物，是齐其力。闲，习也。则，法则也。是行也，以武事尚强，物马而颁之，所以齐力也。但见四马皆骊，而其色又齐，马何有余耶？以马贵服习，从而闲之，所以验驯也。但见驰驱之下，皆中法则，教何有素耶！





维此六月，既成我服。

服，即戎服。于是当此六月之中，既成我戎事服，应变之速也。





我服既成，于三十里。

三十里，是一舍之地。我服既成，即日引道，不疾不徐，尽三十里而止焉。从事之亩，而亦不失其常度也。此其车马之具，行师之法，无不兼得矣。





王于出征，以佐天子。

佐，辅助。天子，周王。然所以有今日之师者，何哉？盖以狁内侵，天子所忾也。故不得已，王命吉甫出征，以敌王之忾，而佐天子焉耳。夫岂得已而不已哉？

三章讲：然行师固以车马为善，而尤以严敬为本，自今言之。





四牡修广，其大有颙。

颙，亦是大。四牡修焉而长，广焉而大，足以任驰驱之劳，而中国之长技得矣。





薄伐玁狁，以奏肤公。

肤，大也。公，即功也。以之薄伐玁狁，吾知玁狁之马弗能当也，岂不足以奏肤功乎？





有严有翼，共武之服。

严，是威。翼，是敬。共，是供。服，是事。然使严敬之不足，亦未敢决肤功之必奏也。吉甫则号令严肃，有严以共武事，敬戒不忘，有翼以共武事。





共武之服，以定王国。

吾知严则士皆用命，翼则内谋必臧，而狁无所投其间矣，则所以底定王国而奏肤功也，不益可必哉。

四章讲：夫车马严敬之兼得，既足以胜敌矣，于是遂至狁所侵之地，而声罪以致讨焉。





玁狁匪茹，整居焦穫，侵镐及方，至于泾阳。

茹，量度也。整，集众也。居，盘据也。焦、穫、镐、方、泾阳，皆地名。夫中国居内，以制夷狄；夷狄居外，以奉中国，此常分也。今玁狁不自度量，整集其众，盘据于焦、穫之区，侵镐及方，以至于泾阳之地。深入为寇如此，夫固不容以不讨矣！





织文乌章，白旆央央。

织，旗帜。白旆，以帛接旆之末。于是旌旗以统众也，则旗帜有文，而画鸟隼之章；继旐有旆，而着鲜明之色。其正正之旗，有如此者。





元戎十乘，以先启行。

元戎，是大戎车。启行，是发程。迨夫选锋以锐进也，则驾元戎之十乘，以备夫前驱之用；以大众而启行，以鼓乎三军之勇。其堂堂之阵有如此者。以此而计，玁狁深入之罪，则直而壮，律而臧，有不战，战必胜矣！

五章讲：元戎既发，大众斯行。





戎车既安，如轾如轩。

安，适调也。但见继元戎者有戎车也，以戎车则既安焉。故从后视之，如轾覆而前也；从前视之，如轩却而后也。车何善乎！





四牡既佶，既佶且闲。

以四牡则既佶，骙骙然其壮健也；以既佶而且闲于法则，而皆中也。马何良乎！





薄伐玁狁，至于太原。

以是车马，非不足以歼玁狁而尽灭之也。我吉甫则以太原以内，帝王之所自立也，不驱出之，则其威玩；太原以外，玁狁之所自居也，穷而治之，则其仁伤，非所以尊中国而抚四夷也。故于玁狁示薄伐之威，惟至于太原之地而止焉。盖焦、穫无盘据之众，泾阳无侵扰之虞，斯亦已矣。至此则王国以匡，而天子可佐，吉甫之功亦成矣。





文武吉甫，万邦为宪。

然其成功，夫岂无本哉？但见吉甫于附众也，则抚绥有恩而能文焉；于威敌也，则制胜有道而能武焉。能文能武，此天公之所由成，而万邦有不以之为宪乎！盖万邦诸侯，莫不有众之当附，则必法吉甫之文矣；莫不有敌之当威，则必法吉甫之武矣。岂徒足以匡王国而佐天子哉？若吉甫者，可谓有能之将矣。

末章讲：





吉甫燕喜，既多受祉。

迨夫班师而归，遂举燕饮之礼，但见分阃之寄，无负上为天子庆底定，下为人心庆靡争，此心固油然而喜矣。然王国定，则天下之福皆其福；四方平，则天下之福皆其福，其受祉不既多乎？





来归自镐，我行永久。

来归自镐，所谓从镐而归也。行，是北伐之行。然所以举是燕者，何哉？盖吉甫以六月出师至镐，今来归自镐，其行已永久，而朋友之情疏矣。





饮御诸友，炰鳖脍鲤。

御，进也。诸友，众友也。于是进酒以饮诸友，而炰鳖脍鲤之咸备，所以敦其好也。





侯谁在矣？张仲孝友。

在，宴也。张仲，吉甫之友。而当时之与是燕者，果谁在乎？则有孝友之张仲在焉。以文武之人主是燕，以孝友之人与是燕，人文攸萃，宾主皆贤，不有以彰一时之雅乎？吁！宣王外有吉甫之将，内有张仲之相，将相和调，则致中兴之盛宜矣。






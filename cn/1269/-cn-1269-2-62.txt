视：阴成魄，阳成妣，物之形貌咸可视。

初一：内其明，不用其光。测曰：内其明，自窥深也。

次二：君子视内，小人视外。测曰：小人视外。不能见心也。。

次三：视其德，可以干王之国。测曰：视德之干，乃能有全也。

次四：粉其题頯，雨其渥须，视无姝。测曰：粉题雨须，不可忍瞻也。

次五：鸾凤纷如，厥德睴如。测曰：鸾凤纷如，德光皓也。

次六：素车翠盖，维视之害，贞。测曰：素车翠盖，徒好外也。

次七：视其瑕，无秽。测曰：视其瑕，能自矫也。

次八：翡翠于飞，离其翼，狐貂之毛，躬之贼。测曰：翡翠狐貂，好作咎也。

次九：日没其光，贲于东方，用视厥始。测曰：日没贲东，终顾始也。


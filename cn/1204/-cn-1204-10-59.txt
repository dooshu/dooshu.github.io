◎叶氏一门能词

吴江叶仲韶之配沈宜修，字宛君。一女名纨纨，字昭齐，有愁言集。一女名小鸾，字琼章，有返生香集。宛君浣溪沙云："淡薄轻阴拾翠天。细腰柔似柳飞绵。吹箫闲向画屏前。 诗句半缘芳草断，乌啼多为杏花残。夜寒红露湿秋千。"纨纨浣溪沙云："几日轻寒懒上楼。重帘低控小银钩。东风深锁一窗幽。昼永半消春寂寂，梦残独语思悠悠。近来长自只知愁。"小鸾南柯子云："门掩瑶琴静，窗消画卷闲。半庭香雾绕阑干。一带淡烟红树隔楼看。 云散青天瘦，风来翠袖寒。嫦娥眉又小檀弯。照得满阶花影，只难攀。"虞美人云："深深一点红光小。

薄缕微烟袅。锦屏斜背汉宫中。却照阿娇金屋泪痕浓。 朦胧穗落轻烟散。顾影浑无伴。怆然午夜漫凝思。恰似去年秋夜雨窗时。"真词甚富，尽称令晖、道韫萃於一门，惜乎天靳之以年也。［午梦堂集］


◇祭牙文

天生五才，治道所司，废一不可，静乱辅时。赫赫晋德，乃武乃文，中世不竞，王度暂屯。戎狄滑夏，虔刘生民，蠢尔东胡，被发左衽。思我皇泽，稽首海裔，受爵纳贡，服膺累世。后嗣不恭，实叛实戾，侵我神畿，隔我嘉惠。哀彼黎民，婴此雕残，况荷大宠，任其艰难。慨然发愤，抚剑忘冫食，敢建高牙，烈烈桓桓。（《御览》三百三十九，又《艺文类聚》六十引首四句）


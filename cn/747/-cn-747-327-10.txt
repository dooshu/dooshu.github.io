○为羽林军祭武大将军文

维年月日，将军某等，谨以清酌少牢之奠，祭於故大将军武公之灵：呜呼武公！命代出群。气盖朔方，勇冠六军。生长下国，声闻上天。天子壮之，命居北门。北门伊何？国之重寄。羽林孤儿，旄头突骑。罔不毕劝，为之元帅。帝在紫微，与君为卫。身恒披坚，手不舍锐。出乘天驷，入并东第。同官为寮，出入五世。顾我军旅，凛然遗风。一日之长，万夫之雄。身虽有极，德不可穷。呜呼！门馆苍黄，风景凄凉。枥马悲鸣，角弓不张。吊客接武，哭声满堂。呜呼！凡人有丧，匍匐斯救。况我武公，屦及其ニ。盥而抚之，含玉当受。敢不嗣事，如公之旧。


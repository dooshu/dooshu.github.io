○總制兩廣牌行廣東布政司犒賞儒士岑伯高 【 賞功】

照得思田之亂上廑　九重、命將出師、動調四省、軍馬錢糧、洶洶兩年、功未告成、而變日不測、本院前來勘處、是固仰賴　皇上好生之仁。格於天地、至誠動物、不疾而速、是以宣布　威德、而旬月之間、諸夷即爾革心向化翕然來歸、然而奔走服役。固有效勞於下者。文成乃于度外用人人亦樂為之用其間乃有深謀秘計之士。潛開默導以會合事機。其功隱而難見此惟主將知之功成行賞是所謂首功者也照得儒士岑伯高。素行端介。立心忠直。積學待時。安貧飬母。一毫無所苟取。而人皆服其廉。一言不肯輕發。而人皆服其信。遊學橫州南寧之間。遠近士夫。及各處土官土夷。莫不聞風向慕。仰其高節。本院撫臨之初。即用此生使之深入諸夷。仰布　朝廷之德。下宣本院之誠。是以諸夷孚信之速至於如此本生實亦與有力焉。當時平復奏內。即欲具列本生之功。而事變方息。可見深机深謀秘計未欲張布於諸夷且本生志在科第發身、不肯異途苟進。堅辭力請、本院不欲重違雅志、遂爾未及奏列、今思田既巳大定。凡有微勞於茲役者。莫不開列。而本生之功冺然未表其於、報功勵忠之典。誠有未當。仰抄案回司、即於軍餉銀內動支一百兩、及置買彩幣羊酒禮送本生、以見本院慰賞犒勞之意、仍仰遵本院欽奉　敕諭、便宜事理、給與軍功冠帶以榮其身、該司仍備給劄付執照、并行原籍官司、以禮優待、免其雜泛差徭、明　朝廷賞功之典。彰軍門激勵之道。既以遂其養母之願。且以遂其高尚之心。是後本生志求科第。其冠帶自不相妨。仍行兩廣總鎮總兵鎮廵等衙門知會、


○唐故邕府巡官裴君墓志铭

君讳希颜，字某。裴氏於百氏中，独标其族曰眷，三分之为东西中，君东眷裴，在国朝名位最大曰冕，艰难中定册，立肃宗於灵武而相之，继相代宗，仅十五年，国史有传，冕於君为堂伯祖父。皇考某，终朗州刺史，娶宣州宁国公荥阳郑某女，生四男，君为首生。朗州为河西令，道、朗二州刺史，公廉刚简，强於爱人，凡关百姓一毫事，与京兆尹节度使争论，大声於庭府间，前如无人。然未尝以仗责治家，家人过失则谕之，谕不变者，出之为良人，终不忍牵鬻於市。将终，郑夫人泣请遗令，曰：“吾之厩骡，为时役之，今逾十年，听其老死，慎不可卖。”言讫而绝。君生浸染仁父之化，温良柔友，穷居县，饥寒馀二十年，未尝出一言以愠不足。司农卿裴及为邕府经略使，辟君为从事，得南方疾归。大中二年某月日卒於其家，享年若干。不娶无子。牧娶裴氏，实君之私，其弟觉泣来请铭。铭曰：

淑其性，生无位，死无子，孰识其端？








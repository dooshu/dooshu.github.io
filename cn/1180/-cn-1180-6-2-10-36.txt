答宣大巡抚吴环洲辱


示边情，一一领悉。虏酋自诸部而西，此其意诚不可测。但土蛮与之睽离已久，一旦举十万之众与之同往，彼以何道而能驱使之耶？若果有此，必青酋所为，然亦未必能办十万也。此酋近日情状可恶，仍宜严切谕之。孤窃料顺义此行，纵有诸部之助，亦必取败。夷狄相攻，在我为利；但不如劝彼回巢，维持贡市，更为完善也。

长昂事，尊谕谓处之不可苛责太过以激变，尤不宜招来太早以起玩，公策之甚善。前嘱示意彼中督、抚，但广布文告以携其党，而勿遽尔称兵，以致不可收拾。严为之备，徐观其势而处之。犬羊嗜利畏威，终当入苙。鸣泉公亦有方略者，谅不致损威起侮也。承教，当再为嘱之。






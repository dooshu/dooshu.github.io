【后汉朱龟碑〈光和六年〉】

右汉《朱龟碑》，云“字伯灵，察孝廉，除郎中、尚书侍郎。以将事去官，于时幽州”，“州”下灭一字，“夷侵寇，以君为御史中丞讨伐”。其后摩灭。又云“鲜卑侵犯障塞，复举君，拜幽州刺史。年六十四，光和六年卒”。龟之事迹不见史传，其仅见于此碑者如此。碑在今亳州界中。云“将事去官”，莫晓其语。治平元年六月十四日书。

后余守亳州，徙碑置州学中。


○南岳云峰和尚塔铭（并序）

云峰和尚，族郭氏，号法证（一作“澄”），为竺乾道五十有七年，年七十有八，贞元十七年九月十七日终，十月二十七日葬。凡度学者五万人，为弟子者三千人。色厉而仁，行峻而周，道广而不尤，功高而不有。毅然居山之北峰，以为仪表。世之所谓贤人大臣者，至南方，咸所严事。由其内者，闻大师之言律义，莫不震动悼惧，如听誓命；由其外者，闻大师之称道要，莫不凄欷欣踊，如获肆宥。故时推人师，则专其首；诏求教宗，则冠其位。披山伐木，崇构法宇，则地得其胜；捐衣去食，广阅群经，则理得其深。其道实勤，而其心无求。自大师化去，教亦随丧。呜呼！大师之葬，门人慕号，长老愁痛，遂相与以为兹塔。砻石峻整，植木蓊茂，凡衡山无与为比者。然而未有能纪其事。余既与大乘师重巽游，巽，其徒也，亟为余言，故为其铭。铭曰：

苞元极兮韬大方，威而仁兮幽以光。行峻洁兮貌斋庄，气混溟兮德洋洋。演大律兮离毫芒，度群有兮耀柔刚。栋宇立兮像法彰，文字阐兮圣言扬。诏褒列兮宅南方，道之广兮用其常。后是式兮宜久长，灵室兮记崇冈。即元石兮垂文章，学者慕兮哀无疆。


卷一百十一

钦定四库全书

御选历代诗余卷一百十一

司经局洗马掌局事兼翰林院修撰加二级【臣】王奕淸奉旨校刋

词话【唐一】

舜典曰诗言志歌永言声依永律和声诗序曰在心为志发言为诗情动於中而形於言言之不足故嗟叹之嗟叹之不足故咏歌之咏歌之不足故不知手之舞之足之蹈之乐记曰诗言其志也歌咏其声也舞动其容也三者本於心而乐器从之故有心则有诗有声则有律先定其音节然後制词亦依永和声之意也今又分诗与乐府作两科曰古诗曰乐府谓诗之可歌者也而古乐府以为诗之流而词皆就音节以为名汉时雅郑杂用而郑为多魏平荆州得汉雅乐古曲音调存者有四曰鹿鸣驺虞伐檀文王而李延年之徒以歌被宠复改易音节止存鹿鸣一曲晋初亦除之又考汉时短箫

铙歌乐曲三国所存者有朱鹭艾如张上之回战城南将进酒之类凡二十二曲晋兴又尽改之独玄云钓竿二曲而已自晋以来五季新曲颇衆隋初尽归淸乐唐景龙後曲词犹存如白雪公莫舞巴渝白苎子夜团扇懊憹莫愁杨叛儿乌夜啼玉树後庭花六十三曲唐中叶有声有词者三十有七有声无词者止七曲唐歌曲比前代为多其见於今者十之三四耳【碧鸡漫志】

词起於唐人而六代巳滥觞矣梁武帝有江南弄陈後主有玉树後庭花隋炀帝有夜饮朝眠曲岂独五代之主蜀之王衍孟?南唐之李璟李煜吴越之钱俶以工小词为能文哉王衍之月明如水浸宫殿有酒不醉真痴人李玉箫爱赏之元人用为传奇孟?之冰肌玉骨淸无汗东坡复衍足其句钱俶之金凤欲飞遭掣搦情脉脉行即玉楼云雨隔为艺祖叹赏惜无全篇而亦流递於後矣【曲洧旧闻】

隋乐工王令言妙达音律时炀帝将征辽令言之子弹琵琶作安公子曲令言惊问那得有此对曰宫中新翻曲也调在太蔟角【通典】

玉台新咏载乌夜啼徐陵云绣帐罗帏灯影独一夜千年犹不足惟憎无赖汝南鸡天河未落已争啼王建云章华宫人夜上楼君王望月西山头夜深宫殿门不锁白露满山山叶堕一首转韵平仄各叶此商调曲也皇甫松竹枝祖之【杨慎】

塡词必溯六朝者亦昔人探河穷源之意如梁武帝江南弄云衆花杂色满上林舒芳耀彩垂轻阴连手蹀舞春心舞春心临岁腴中人望独踟蹰梁僧法云三洲歌一解云三洲断江口水从窈窕河旁流啼将别共来长相思二解云三洲断江口水从窈窕河旁流欢将乐共来长相思梁臣徐勉迎客曲云丝管列舞曲陈含羞未奏待佳宾罗丝管陈舞席歛袖嘿唇迎上客送客曲云袖缤纷声委咽歌曲未终高驾别爵无筭景巳流空纡长袖客不留隋炀帝夜饮朝眠曲云忆睡时待来刚不来卸妆仍索伴解佩更相催博山思结梦沉水未成灰忆起时投籖初报晓被惹香黛残枕隐金钗袅笑动上林中除却司晨鸟王叡迎神歌云蓪草头花柳叶裙蒲葵树下舞蛮云引领望江遥滴泪白苹风起水生纹送神歌云枨枨山响答琵琶酒湿靑莎肉饲鸦树叶无声神去後纸钱飞出木棉花此六代风华靡丽之语後来词家之所本也略辑於此【杨愼】

沈约亦有六忆诗其三云忆眠时人眠独未眠解罗不待劝就枕更须牵复恐旁人见娇羞在烛前巳开炀帝之先矣【词苑】

唐时古意犹未失竹枝浪淘沙抛球乐杨柳枝乃诗中絶句而定为歌曲故李白淸平调皆絶句元白诸诗多为知音者协律白居易守杭元稹赠诗云休遣玲珑唱我诗我诗多是别君辞自注云乐人高玲珑能歌余数十诗又白居易自有诗云席上争飞使君酒歌中羣唱舍人诗又元稹见人歌韩舍人新律诗戏赠云轻新便妓唱凝妙入僧禅沈亚之云故人李贺善撰南北朝乐府多怨郁凄艳之句诚能盖古排今使为词者莫能偶矣唐史称李贺乐章数十篇诸工皆合之管弦又称李益诗每一篇成乐工慕名者争以赂取之被诸声歌供奉天子旧史亦称武元衡工五言诗好事者传之往往见於乐部开元中王昌龄高适王之涣旗亭画壁伶官招妓聚宴以此知唐之伶妓以当时名士诗词入歌曲皆常事也【碧鸡漫志】

梁乐府有夜夜曲或名昔昔盐昔即夜也盐亦曲之别名张枯诗村俗犹吹阿滥堆贺铸词塞管孤吹新阿滥又戴式之有乌盐角行元人月泉吟社诗山歌聒耳乌盐角村酒柔情玉练槌阿滥堆乌盐角皆曲名也李郢诗谢公留赏山公醉知入笙歌阿那朋刘禹锡竹枝词今朝北客思归去回入纥那披绿萝阿那纥那亦当时曲名李诗言变梵呗为艳歌刘词言变南调为北曲也【杨愼】

唐词纪为郭茂倩所辑杨璠董御多收伪词以广之有以其名同而滥收之者今取刘禹锡纥那曲云踏曲兴无穷调同词不同愿郎千万寿长作主人翁按词品阿那纥那皆当时曲名刘禹锡言变南调为北曲盖随方音而转也刘采春罗嗊曲云莫作商人妇金钗当卜钱朝朝江口望错认几人船按曲有三解一名望夫歌取其一以存调无名氏一片子云柳色靑山映棃花雪鸟藏緑牎桃李下闲坐叹春芳按敎坊记有此名乐府解题所不详者更有琴曲名千金意始分前後段起句三字一音如音音音三字起句後接心心心三字起句而下俱指法未能格之也【古今词话】

今以五七言之别见者彚较之如何满子已收六言六句矣兹考薛逢之何满子云系马宫槐老持杯店菊黄故交今不见流恨满山光如三台令巳收六言四句矣兹考李後主之三台令云不寐倦长更披衣出户行月寒秋竹冷风切夜窗声如杨柳枝巳收七言四句矣兹考李商隐之杨柳枝云画屏绣步障物物自成双如何湖上望只是见鸳鸯如醉公子巳收无名氏之五言八句矣兹考无名氏之醉公子云昨日春园饮今朝倒接?谁人扶上马不省下楼时如长命女巳收长短句矣兹考无名氏之长命女云云送关西雨风传渭北秋孤灯然客梦寒杵捣乡愁如乌夜啼巳收长短句矣兹考聂夷中之乌夜啼云衆鸟各归枝乌乌尔不栖还应知妾恨故向绿牎啼如长相思巳收琴调之长短句矣兹考张继之仄韵长相思云辽阳望河县白首无由见海上珊瑚枝年年寄春燕又令狐楚之平韵长相思云君行登陇上妾梦在关中玉筯千行落银牀一夕空如江南春旣列长短句矣兹考刘禹锡之江南春云新妆宜面下朱楼深锁春光一院愁行到中庭数花朶蜻蜓飞上玉搔头如步虚词巳列长短句之双调矣兹考陈羽之步虚词云楼阁层层阿母家崑仑山顶驻红霞笙歌往见穆天子相引笑看琪树花如渔歌子巳列长短句之单调双调矣兹考李梦符之渔父词二首云村市钟声渡远滩半轮残月落前山徐徐拨棹却归去浪叠朝霞碎锦翻渔弟渔兄喜到来婆官赛却坐江隈椰榆杓子瘤杯酒烂煮鲈鱼满盎堆如凤归云巳列林锺商之长调矣兹考滕潜之凤归云二首云金井阑边见羽仪梧桐树上宿寒枝五陵公子怜文彩画与佳人刺绣衣饮啄蓬山最上头和烟飞下禁城秋曾将弄玉归云去金翿斜翻十二楼他如离别难金缕曲水调歌白苎各有七絶杂以虚声亦多可歌者後之集谱者无以诗句而乱词调也【古今词话】

淸商曲有采莲子即江南弄中采莲曲如李白耶溪采莲女见客棹歌回笑入荷花里佯羞不出来刘方平落日晴江曲荆歌艳楚腰采莲从小惯十五即乘潮又王昌龄乱入池中看不见闻歌始觉有人来张潮赖逢邻女曾相识并着莲舟不畏风殊有风致然必以皇甫松孙光宪之排调有衬字者为词体【乐府解题】

无名氏回纥曲云阴山瀚海信难通幽闺少妇罢裁缝缅想边庭征战苦谁能对镜冶愁容久戍人将老须臾变作白头翁长歌之哀过於痛哭必陈隋初唐之作也冯延巳别名抛球乐莫思归其所制见阳春集【词品】岑参六州歌头云西去轮台万里余也知音信日应疎陇山鹦鹉能言语为报家人数寄书注云六州伊渭梁氐甘凉也王维伊州歌云秋风明月独离居荡子从军十载余征人去日殷勤嘱归雁来时好寄书张仲素渭州词云亭亭孤月照行舟寂寂长江万里流乡国不知何处是云山漫漫使人愁王之涣梁州歌云黄河远上白云间一片孤城万仞山羌笛何须怨杨柳春风不度玉门关张佑氐州第一云十指纤纤玉笋红雁行轻度翠弦中分明自说长城苦水阔云寒一夜风符载甘州歌云月里嫦娥不画眉只将云雾作罗衣不知梦逐靑鸾去犹把花枝盖面归无名氏凉州歌云一去辽阳系梦魂忽传征骑到中门纱牎不肯施红粉图遣萧郎问泪痕此皆商调曲也乐府所收六州歌头则一百四十三字长短句之三叠者【乐府衍义】

五行之声所司为正所欹为傍所斜为偏所下为侧正宫之调正犯黄钟宫傍犯越调偏犯中吕宫侧犯越角之类乐府诸曲自昔不用犯声唐自天后末年劒器入浑脱始为犯声明皇时乐人孙处秀善吹笛好作犯声亦郑卫之变也【陈阳乐书】

唐时羯鼓录无有能传其法者开元帝最为妙絶宋璟李皋裴冕亦精其理至宋元佑中邠州一老犹能之有大合禅滴滴泉曲【太平乐府】

乐部中有促拍催酒谓之三台唐士云蔡邕自御史累迁尚书不数日间历徧三台乐工以邕洞晓音律故制词以悦之又始作乐必曰丝抹将来盖丝竹在上钟鼓在下丝以起之乐乃作亦唐以来如是【珊瑚鈎诗话】

宋沆为太乐令知音近代无比太常久亡徵调沆乃考钟律而得之【唐国史补】

唐永徽中王方言於河滩拾得小树栽之及长乃林檎也进於高宗以为朱柰又名五色林檎敎坊以为曲名【洽闻记】

景云初设宴於桃花园羣臣毕集学士李峤等各献桃花诗令宫女歌之辞旣淸婉歌复妙絶献诗者舞蹈称万岁勅太常简二十篇入乐府号曰桃花行【武平一文馆记】先天初明皇御安福门观灯令朝士能文者为踏歌声调入云【辇下岁时记】

李白草堂集白蜀人草堂在蜀怀故国也菩萨蛮忆秦娥二首为百代词曲之祖【郑樵通志】

开元中李白供奉翰林时禁中木芍药盛开明皇乘照夜白贵妃以步辇从选棃园子弟度曲李龟年捧檀板押衆乐前欲歌明皇曰赏名花对妃子焉用旧词遂命龟年持金花笺宣赐李白立进淸平调三章白宿酲未解援笔而就太真持颇黎七宝杯酌西凉葡萄酒明皇亲调玉笛以倚曲每曲徧将换则迟其声以媚之太真饮罢歛绣巾重拜自此顾李白异於他学士【松牎摭异录】李白於便殿对帝譔词时天寒笔冻莫能书字帝敕宫嫔十人侍白左右各执牙笔呵之其受圣眷如此【开元遗事】杨用修所载太白淸平乐二阕识者谓非太白作以其卑浅也按太白淸平调本三絶句而已不应复有词也【王世贞四部稿】

河汉女玉链顔云軿往往在人间九霄有路去无迹袅袅香风生佩环此太白桂殿秋词也得於石刻而无腔刘无言倚其声歌之音极淸雅【能改斋漫录】

仙女下董双成汉殿夜凉吹玉笙曲终却从仙官去万户千门惟月明李太白词也得於石刻而无其腔刘无言自倚其声歌之东皋杂录又以为范德孺谪均州偶游武当山石室极深处有题此曲於崖上未知孰是【词苑】平林漠漠烟如织寒山一带伤心碧暝色入高楼有人楼上愁玉阶空伫立宿鸟归飞急何处是归程长亭更短亭此词写於鼎州沧水驿不知何人所作魏道辅泰见而爱之後至长沙得古风集於曾子宣内翰家乃知李白所譔【湘山野录】

开元时南诏入贡危髻金冠璎珞被体号菩萨蛮因以制曲杨愼改蛮为鬘以戒经华鬘被首为据殊失详考【胡应麟笔丛】

唐大中初女蛮国贡双龙犀明霞锦其人危髻金冠璎珞被体当时号为菩萨蛮优者作女王曲文士往往谱为词【杜阳杂编】

忆秦娥商调曲也凤楼春即其遗意李白之箫声咽用仄韵孙夫人之花深深用平韵张宗瑞复立新名曰碧云深【唐词纪】

唐词载李德裕步虚词即双调捣练子唐词本无换头捣练子本无双调近刻列为李白桂殿秋二首李集之考核者多矣不闻菩萨蛮忆秦娥而外别有桂殿秋也吴虎臣得於石刻而无其腔刘无言倚其声歌之其说亦未足信刘禹锡作潇湘神起处叠三字一句亦即捣练子但为迎神送神之词耳【古今词话】

敎坊记曰开元十一年初制圣寿乐以歌舞之所司先进曲名以墨点者舞舞有曲敎坊惟得舞伊州五天重来叠不离此两曲余悉让内家也内家舞曲有二垂手罗回波乐兰陵王春莺啭半社渠借席乌夜啼之属谓之软舞阿辽曲柘枝黄麞拂林大渭州达摩之属谓之健舞此崔令钦所编曲名三百余调始此【古今词话】

明皇尝坐朝以手指上下按其腹朝退高力士进曰陛下向来数以手指按腹岂非圣体小有不安耶明皇曰非也吾昨夜梦游月宫诸仙娱以上清之乐寥亮淸越非人间所闻酣醉久之合奏诸乐以送吾归其曲凄楚动人杳杳在耳吾回以玉笛寻之尽得之矣坐朝之际虑忽遗忘故怀玉笛於衣中时以手指上下寻按非有不安力士再拜贺曰非常之事也愿陛下为臣一奏之其声寥寥然不可名言力士又再拜且请其名明皇笑曰此曲名紫云回遂载於乐章【郑棨传信录】

昔昔盐阿滥堆乌盐角阿那朋之类皆歌曲名也自昔昔盐排律外余多七言絶句有其名而无其调隋炀帝李白调始生矣然望江南忆秦娥则以词起调者也菩萨蛮则以词按调者也【艺苑卮言】

骊山多飞鸟名阿滥堆明皇御玉笛采其声翻为曲子当时左右皆传唱之一作鷃烂堆【中朝故事】

开元中大酺於勤政楼观者喧聚莫辨鱼龙百戏之音高力士请命宫人张永新出歌可以止喧永新出奏曼声广塲寂寂若无一人大酺之曲名始此矣【太平乐府】明皇谙音律善度曲尝临轩纵击制一曲曰春光好方奏时桃李俱发又制一曲曰秋风高奏之风雨?然帝曰此事不唤我作天公可乎词俱失传惟好时光一阕云宝髻偏宜宫样莲脸嫩体犹香眉黛不须张敞画天敎入鬓长莫倚倾城貌嫁取个有情郎彼此当年少莫负好时光【开元轶事】

荔枝香出唐书贵妃生日命小部奏新曲未有名适进荔枝即以名曲解语花明皇称贵妃语出天宝遗事念奴娇明皇宫人念奴也【词品】

乐府声诗并着最盛於唐开元天宝间有李八郎者以能歌擅名天下时新及第进士开宴曲江榜中有名士先召李易服隐姓名与同至宴所曰表弟愿与座末衆皆不顾旣而酒行乐作歌者曹元谦奏念奴娇衆皆咨嗟称赏名士忽指李曰请表弟歌衆皆哂或有怒者及转喉发声一曲未终衆皆泣下罗拜曰此李八郎也【李清照】明皇幸蜀霖雨弥旬栈道中闻铃声明皇悼念贵妃为制雨霖铃曲【太真外传】

杨太真亦有一词赠善舞张云容者词云罗袖动香香不巳红蕖袅袅秋烟里轻云岭上乍揺风嫩柳池边初拂水此阿那曲也【词统】

江采苹九岁诵二南诗开元中选侍明皇见宠所居悉植梅花故号梅妃为太真逼迁上阳明皇於花萼楼念之会夷使贡珠命封一斛赐妃妃谢以诗云柳叶双眉久不描残妆和泪汚红绡长门尽日无梳洗何必珍珠慰寂寥明皇以新声度曲曰一斛珠【梅妃传】

王士源襄阳集序云孟浩然骨貌淸淑风神散朗文不按古师心独妙其春词有云靑楼晓日珠帘映红粉春妆宝镜催巳厌交欢怜枕席相将游戏绕池台坐时衣带萦纤草行即裙裾埽落梅更道明朝不当作私邀共鬬管弦来论者以为有诗词之别【唐诗解】

王维诗名盛於开元天宝间与弟缙宦游两都凡诸王驸马豪右贵势之门无不拂席迎之宁王薛王待之如师友人有得奏乐图不知其名维视之曰霓裳第三叠第一拍也好事集乐工按之一一无差咸服其精鉴【唐诗纪事】

开元中诗人王昌龄高适王之涣齐名时风尘未偶而游处略同一日天寒微雪三诗人共诣旗亭贳酒小饮忽有棃园伶官数人登楼会讌三诗人因避席隈映拥炉火以观焉俄有妙妓数辈寻续而至奢华艳曳都冶颇极旋即奏乐皆当时名部也昌龄等私相约曰我辈各有诗名无从自定其甲乙今者可以密观诸伶所讴若诗入歌词之多者为优矣俄而一伶拊节而唱乃曰寒雨连江夜入吴平明送客楚山孤洛阳亲友如相问一片冰心在玉壶昌龄则引手画壁曰一絶句又一伶讴曰开箧泪沾臆见君前日书夜台何寂寞犹是子云居适则引手画壁曰一絶句寻又一伶讴曰奉帚平明金殿开强将团扇共徘徊玉顔不及寒鸦色犹带昭阳日影来昌龄又引手画壁曰二絶句之涣自以得名巳久意颇不平谓诸人曰此辈皆潦倒乐官所唱皆巴人下里之词耳岂阳春白雪之曲俗物敢近哉因指诸伎中最佳者待此子所唱如非我诗即终身不敢与子争衡矣脱是我诗子等须当列拜牀下以师事我因欢笑而俟之须臾次至双鬟发声则曰黄河远上白云间一片孤城万仞山羌笛何须怨杨柳春风不度玉门关之涣即揶揄二子曰田舍奴我岂妄哉因大谐笑诸伶不喻其故皆起诣曰不知诸郎君何此欢噱昌龄等因话其事诸伶竞拜曰俗人不识神仙乞降淸重俯就筵席三子从之饮醉竟日【唐诗纪事】

张志和自称烟波钓徒尝谒顔真卿於湖州以舴艋敝请更之愿为浮家泛宅往来苕霅间作渔歌子词曰西塞山前白鹭飞桃花流水鳜鱼肥靑箬笠绿蓑衣斜风细雨不须归【乐府纪闻】

湖州磁湖鎭道士矶即张志和所谓西塞山前白鹭飞也【西吴记】

武昌府大冶县东九十里为道士洑即西塞山塞音涩水经云壁立千仞东北对黄公九矶故名西塞横截江流旋涡沸激舟人过之每为失色张耒诗云巳逢妩媚散花峡不怕危亡道士矶遂以为即志和所游西塞山未知孰是【词苑】

志和性高迈自为渔歌便画之甚有逸思【名画记】

张松龄以渔歌子招其弟志和曰乐在风波钓是闲草堂松桂巳胜攀太湖水洞庭山风狂浪急且须还後家莺脰湖旁仙去吴人为建望仙亭【罗湖野录】

东坡云元真子渔父词极清丽恨其曲度不传加数语以浣溪纱歌云西塞山边白鹭飞散花洲外片帆微桃花流水鳜鱼肥自庇一身靑箬笠相随到处绿蓑衣斜风细雨不须归山谷见之击节称赏且云惜乎散花与桃花字重叠又渔舟少有使帆者乃为浣溪纱云新妇矶边眉黛愁女儿浦口眼波秋惊鱼错认月沉鈎靑箬笠前无限事绿蓑衣底一时休斜风细雨转船头东坡云鲁直此词清新婉丽以水光山色替却玉肌花貌真得渔父家风然才出新妇矶便入女儿浦此渔父毋乃太澜浪乎山谷晩年亦悔前作之未工因表弟李如篪言渔父词以鹧鸪天歌之甚协律恨语少声多因以宪宗画像求元真子文章及元真之兄松龄劝归之意足前後数句云西塞山前白鹭飞桃花流水鳜鱼肥朝廷尚觅元真子何处而今更有诗青箬笠緑蓑衣斜风细雨不须归人间欲避风波险一日风波十二时东坡笑曰鲁直乃欲平地起风波也徐师川作浣溪纱鹧鸪天各二阕盖因坡谷异同而作浣溪纱云西塞山前白鹭飞桃花流水鳜鱼肥一波才动万波随黄?岂如靑箬笠羊裘何似绿蓑衣斜风细雨不须归又云新妇矶边秋月明女儿浦口晩潮平沙头鹭宿戏鱼惊靑箬笠前明此事绿簔衣厎度平生斜风细雨小舟轻鹧鸪天云西塞山前白鹭飞桃花流水鳜鱼肥朝廷若觅元真子长在晴江理钓丝青篛笠緑蓑衣斜风细雨不须归浮云万里烟波客惟有沧浪孺子知其二云七泽三湖碧草连洞庭江汉水如天朝廷若觅元真子不在云边在酒边明月棹夕阳船鳜鱼恰似镜中悬丝纶钓饵都收却八字山前听雨眠【词苑】

元结於大历中为道州刺史以军事诣都还洛日春水涨溢不得前作欵乃曲数首使舟子歌之以取适於道路云【古今词话】

渔翁夜傍西岩宿晓汲淸湘燃楚竹烟消日出不见人欸乃一声山水緑此柳宗元欸乃曲也见本集有误作晩唐人词者非也当以音调辨之犹徐昌图以词名而悞入宋词唐宋之音尚不能辨况中晩乎【古今词话】

御选历代诗余卷一百十一








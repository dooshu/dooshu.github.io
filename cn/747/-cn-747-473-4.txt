○论岭南请於安南置市舶中使状

岭南节度经略使奏：“近日舶船多往安南市易，进奉事大，实惧阙供。臣今欲差判官就安南收市，望定一中使与臣使司同勾当，庶免隐欺。”希颜奉宣圣旨宜：“宜依者。”

远国商贩，唯利是求，绥之斯来，扰之则去。广州地当要会，俗号殷繁，交易之徒，素所奔凑。今忽舍近而趋远，弃中而就偏，若非侵刻过深，则必招怀失所。曾无内讼之意，更兴出位之思，玉毁椟中，是将谁咎？珠飞境外，安可复追？《书》曰：“不贵远物，则远人格。”今既徇欲如此，宜其殊俗不归。况又将荡上心，请降中使，示贪风於天下，延贿道於朝廷，黩污清时，亏损圣化，法宜当责，事固难依。且岭南、安南，莫非王土，中使外使，悉是王臣，若缘军国所须，皆有令式恒制，人思奉职，孰敢阙供？岂必信岭南而绝安南，重中使以轻外使，殊失推诚之体，又伤贱货之风。望押不出。


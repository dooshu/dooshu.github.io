诗集卷三十四　古今体诗六十七首


西湖秋涸，东池鱼窘甚，因会客，呼网师迁之西池，为一笑之乐。夜归，被酒不能寐，戏作放鱼一首


东池浮萍半黏块，裂碧跳青出鱼背。西池秋水尚涵空，舞阔摇深吹荇带。吾僚有意为迁居，老守纵馋那忍脍。纵横争看银刀出，瀺灂初惊玉花碎。但愁数罟损鳞鬣，未信长堤隔涛濑。发发须臾间，圉圉洋洋寻丈外。安知中无蛟龙种，或恐尚有风云会。明年春水涨西湖，好去相逢渺淮海。





复次放鱼韵答赵承议、陈教授


扰扰万生同大地，抢榆不羡培风背。青丘已登云梦芥，黄河复缭天门带。长讥韩子隘且陋，一饱鲸鲵何足脍。东坡也是可怜人，披抉泥沙收细碎。逝将归休八节滩，又欲往钓七里濑。正似此鱼逃网中，未与造物游数外。且将新句调二子，湖上秋高风月会。为君更唤木肠儿，脚扣两舷歌小海。





九月十五日，观月听琴西湖，示坐客


白露下众草，碧空卷微云。孤光为谁来，似为我与君。水天浮四座，河汉落酒尊。使我冰雪肠，不受曲蘖醺。尚恨琴有弦，出鱼乱湖纹。哀弹本旧曲，妙耳非昔闻。良时失俯仰，此见宁朝昏。悬知一生中，道眼无由浑。





复次韵谢赵景贶、陈履常见和，兼简欧阳叔弼兄弟


能诗李长吉，识字扬子云。端能望此府，坐啸获两君。逝将江湖去，浮我五石尊。眷焉复少留，尚为世所醺。或劝莫作诗，儿辈工织纹。朱弦寄三叹，未害俗耳闻。共寻两欧阳，伐薪照黄昏。是家有甘井，汲多终不浑。





送欧阳主簿赴官韦城四首


其一


凤雏骥子日相高，白发苍颜笑我曹。读遍牙签三万轴，却来小邑试牛刀。





其二


出处年来恨不齐，一尊临水记分携。江湖咫尺吾将老，汝颍东流子却西。





其三


白马津头春水来，白鱼犹喜似江淮。使君已复冰堂酒，更望重新画舫斋。





其四


道旁垂白定沾巾，正似当年绿发新。故国依然乔木在，典刑复见老成人。





美哉一首送韦城主簿欧阳君


美哉水，洋洋乎，我怀先生，送之子于城隅。洋洋乎，美哉水，我送之子，至于新渡。念彼嵩雒，眷焉西顾。之子于迈，至于白马。白马旧邦，其构维新。邦人流涕，画舫之孙。相其口髯，尚克似之。先生遗民，之子往字。





泛颍


我性喜临水，得颍意甚奇。到官十日来，九日河之湄。吏民笑相语，使君老而痴。使君实不痴，流水有令姿。绕郡十余里，不驶亦不迟。上流直而清，下流曲而漪。画船俯明镜，笑问汝为谁。忽然生鳞甲，乱我须与眉。散为百东坡，顷刻复在兹。此岂水薄相，与我相娱嬉。声色与臭味，颠倒眩小儿。等是儿戏物，水中少磷缁。赵陈两欧阳，同参天人师。观妙各有得，共赋泛颍诗。





六观堂老人草书


自注：六观，取《金刚经》梦幻等六物也。老人僧了性，精于医而善草书，下笔有远韵，而人莫知贵，故作此诗。

物生有象象乃滋，梦幻无根成斯须。方其梦时了非无，泡影一失俯仰殊。清露未晞电已徂，此灭灭尽乃真吾。云如死灰实不枯，逢场作戏三昧俱。化身为医忘其躯，草书非学聊自娱。落笔已唤周越奴，苍鼠奋髯饮松腴。剡藤玉版开雪肤，游龙天飞万人呼，莫作羞涩羊氏姝。





次韵刘景文见寄


淮上东来双鲤鱼，巧将诗信渡江湖。细看落墨皆松瘦，想见掀髯正鹤孤。烈士家风安用此，书生习气未能无。莫因老骥思千里，醉后哀歌缺唾壶。





赠朱逊之


元祐六年九月，与朱逊之会议于颍。或言洛人善接花，岁出新枝，而菊品尤多。逊之曰：“菊当以黄为正，余可鄙也。”昔叔向闻鬷蔑一言，知其为人。予于逊之亦云。

黄花候秋节，远自《夏小正》。坤裳有正色，鞠衣亦令名。一从人伪胜，遂与天力争。易姓寓非族，改颜随所令。新奇既易售，粹驳宜相倾。疾恶逢伯厚，识真似渊明。君言我所印，世论谁敢评。愿君为霜风，一扫紫与赪。





次韵赵景贶督两欧阳诗，破陈酒戒


商也哀未忘，岁月忽已秋。祥琴虽未调，余悲不敢留。矧此乃韵语，未入金石流。羲之生五子，总角出银钩。吾家有二许，下笔两不休。君言不能诗，此语人信不。千钟斯为尧，百榼斯为丘。陋矣陶士衡，当以大白浮。酒中那有失，醉则不惊鸥。明当罚二子，已洗两玉舟。





叔弼云履常不饮，故不作诗，劝履常饮


我本畏酒人，临觞未尝诉。平生坐诗穷，得句忍不吐。吐酒茹好诗，肝胃生滓污。用此较得丧，天岂不足付。吾侪非二物，岁月谁与度。悄然得长愁，为计已大误。二欧非无诗，恨子不饮故。强为釂一酌，将非作愁具。成言如皎日，援笔当自赋。他年五君咏，山王一时数。





臂痛谒告作三绝句示四君子


其一


公退清闲如致仕，酒余欢适似还乡。不妨更有安心病，卧看萦帘一炷香。





其二


心有何求遣病安，年来古井不生澜。只愁戏瓦闲童子，却作泠泠一水看。





其三


小阁低窗卧宴温，了然非默亦非言。维摩示病吾真病，谁识东坡不二门。





到颍未几，公帑已竭，斋厨索然，戏作


我昔在东武，吏方谨新书。斋空不知春，客至先愁予。采杞聊自诳，食菊不敢余。岁月今几何，齿发日向疏。幸此一郡老，依然十年初。梦饮本来空，真饱竟亦虚。尚有赤脚婢，能烹尾鱼。心知皆梦耳，慎勿歌归欤。





景贶、履常屡有诗，督叔弼、季默倡和，已许诺矣，复以此句挑之


君家文律冠西京，旋筑诗坛按酒兵。袖手莫轻真将种，致师须得老门生。明朝郑伯降谁受，昨夜条侯壁已惊。从此醉翁天下乐，还应一举百觞倾。自注：文忠公赠苏梅诗云：“我亦愿助勇，鼓旗噪其旁。快哉天下乐，一釂宜百觞。”





赠月长老


天形倚一笠，地水转两轮。五帝之所运，毫端栖一尘。功名半幅纸，儿女浪苦辛。子有折足铛，中容五合陈。十年此中过，却是英特人。延我地炉坐，语软意甚真。白灰如积雪，中有红麒麟。勿触红麒麟，作灰维那瞋。拱手但默坐，墙壁徒谆谆。今宵恨客多，污子白㲲巾。后夜当独来，不须主与宾。蒲团坐纸帐，自要观我身。





次韵答钱穆父，穆父以仆得汝阴，用杭、越酬唱韵，作诗见寄


大耿疲劳已离群，小冯慈爱且当门。自注：轼本以舍弟亲嫌请郡。玉堂不著扶犁手，霜鬓偏宜画鹿。豪杰虽无两王继，自注：谓子直、深父。风流犹有二欧存。自注：谓叔弼、季默。清诗已入新歌舞，要使邦人识雅言。





韩退之《孟郊墓铭》云“以昌其诗”，举此问王定国：“当昌其身耶？抑昌其诗也？”来诗下语未契，作此答之


昌身如饱腹，饱尽还当饥。昌诗如膏面，为人作容姿。不如昌其气，郁郁老不衰。虽云老不衰，劫坏安所之。不如昌其志，志壹气自随。养之塞天地，孟轲不吾欺。人言魏勃勇，股栗向小儿。何如鲁连子，谈笑却秦师。慎勿怨谤谗，乃我得道资。淤泥生莲花，粪壤出菌芝。赖此善知识，使我枯生荑。吾言岂须多，冷暖子自知。





送欧阳推官赴华州监酒


我观文忠公，四子皆超越。仲也珠径寸，照夜光如月。好诗真脱兔，下笔先落鹘。知音如周郎，议论亦英发。文章乃余事，学道探玄窟。死为长白主，名字书绛阙。自注：熙宁之末，仲纯父见仆于京城之东，曰：“吾梦道士持告身授吾，曰上帝命汝为长白山主，此何祥也？”明年，仲纯父殁。伤心清颍尾，已伴白鸥没。喜见三少年，俱有千里骨。千里不难到，莫遣历块蹶。临分出苦语，愿子书之笏。





十月十四日以病在告，独酌


翠柏不知秋，空庭失摇落。幽人得嘉荫，露坐方独酌。月华稍澄穆，雾气尤清薄。小儿亦何知，相语翁正乐。铜炉烧柏子，石鼎煮山药。一杯赏月露，万象分酬酢。此生独何幸，风缆欣初泊。誓逃颜跖网，行赴松乔约。莫嫌风有待，漫欲戏寥廓。泠然心境空，仿佛来笙鹤。





独酌试药玉滑盏，有怀诸君子。明日望夜，月庭佳景不可失，作诗招之


镕铅煮白石，作玉真自欺。琢削为酒杯，规摹定州瓷。荷心虽浅狭，镜面良渺㳽。持此寿佳客，到手不容辞。曹侯天下平，定国岂其师。一饮至数石，温克颇似之。风流越王孙，诗酒屡出奇。喜我有此客，玉杯不徒施。请君诘欧陈，问疾来何迟。呼儿扫月榭，扶病良及时。





欧阳季默以油烟墨二丸见饷，各长寸许，戏作小诗


书窗拾轻煤，佛帐扫余馥。辛勤破千夜，收此一寸玉。痴人畏老死，腐朽同草木。欲将东山松，涅尽南山竹。墨坚人苦脆，未用叹不足。且当注虫鱼，莫草三千牍。





明日复以大鱼为馈，重二十斤，且求诗，故复戏之


汉廷九尺人，谁似老方朔。那将一寸金，令足三冬学。饷鱼欲自洗，鳞尾光卓荦。我是骑鲸手，聊堪充鹿角。





和赵景贶栽桧


汝阴多老桧，处处屯苍云。地连丹砂井，物化青牛君。时有再生枝，自注：颍之灵坛观有再生桧。还作左纽纹。王孙有古意，书室延清芬。应怜四孺子，不堕凡木群。体备松柏姿，气含芝术薰。初扶鹤立骨，未出龙缠筋。巢根白蚁乱，网叶秋虫纷。乃知蔽芾初，甚要封殖勤。他年皮三寸，狐鼠了不闻。





叶待制求先坟永慕亭诗


灵区有异产，化国无潜珍。承平百年间，簪缨半齐民。建溪富奇伟，叶氏初隐沦。森然见乔木，其下维德人。佳哉郁葱葱，气若凤与麟。联翩出儒将，岂惟十朱轮。新松无鹿触，旧柏有乌驯。待公归上冢，泪叶乃肯春。





与赵陈同过欧阳叔弼新治小斋戏作


江湖渺故国，风雨倾旧庐。东来三十年，愧此一束书。尺椽亦何有，而我常客居。羡君开此室，容膝真有余。拊床琴动摇，弄笔窗明虚。后夜龙作雨，天明雪填渠。自注：时方祷雨龙祠，作此句。时星斗灿然，四更风雨大至，明日乃雪。梦回闻剥啄，谁乎赵陈予。添丁走沽酒，通德起挽蔬。主孟当啖我，玉鳞金尾鱼。一醉忘其家，此身自蘧篨。





聚星堂雪


元祐六年十一月一日，祷雨张龙公，得小雪，与客会饮聚星堂。忽忆欧阳文忠公作守时，雪中约客赋诗，禁体物语，于艰难中特出奇丽。尔来四十余年，莫有继者。仆以老门生继公后，虽不足追配先生，而宾客之美，殆不减当时。公之二子又适在郡，故辄举前令，各赋一篇。

窗前暗响鸣枯叶，龙公试手行初雪。映空先集疑有无，作态斜飞正愁绝。众宾起舞风竹乱，老守先醉霜松折。恨无翠袖点横斜，只有微灯照明灭。归来尚喜更鼓永，晨起不待铃索掣。未嫌长夜作衣棱，却怕初阳生眼缬。欲浮大白追余赏，幸有回飙惊落屑。模糊桧顶独多时，历乱瓦沟裁一瞥。汝南先贤有故事，醉翁诗话谁续说。当时号令君听取，白战不许持寸铁。





欧阳叔弼见访，诵陶渊明事，叹其绝识。既去，感慨不已，而赋此诗


渊明求县令，本缘食不足。束带向督邮，小屈未为辱。翻然赋《归去》，岂不念穷独。重以五斗米，折腰营口腹。云何元相国，万钟不满欲。胡椒铢两多，安用八百斛。以此杀其身，何啻鹊抵玉。往者不可悔，吾其反自烛。





喜刘景文至


天明小儿更传呼，髯刘已到城南隅。尺书真是髯手迹，起坐熨眼知有无。今人不作古人事，今世有此古丈夫。我闻其来喜欲舞，病自能起不用扶。江淮旱久尘土恶，朝来清雨濯鬓须。相看握手了无事，千里一笑毋乃迂。平生所乐在吴会，老死欲葬杭与苏。过江西来二百日，冷落山水愁吴姝。新堤旧井各无恙，参寥六一岂念吾。别后新诗巧摹写，袖中知有钱塘湖。





祷雨张龙公既应刘景文有诗次韵


张公晚为龙，抑自龙中来。伊昔风云会，咄嗟潭洞开。精诚苟可贯，宾主真相陪。洞箫振羽舞，白酒浮云罍。言从关州妃，远去焦氏台。倾倒瓶中雨，一洗麦上埃。破旱不论功，乘云却空回。嗟龙与我辈，用意岂远哉。使君今子义，英气冠东莱。笑说龙为友，幽明莫相猜。





刘景文家藏乐天《身心问答》三首，戏书一绝其后


渊明形神自我，乐天身心相物。而今月下三人，他日当成几佛。





西湖戏作


一士千金未易偿，我从陈赵两欧阳。举鞭拍手笑山简，只有并州一葛强。





送欧阳季默赴阙


先生岂止一怀祖，郎君不减王文度。膝上几日今白须，今我眼中见此父。汝南相从三晦朔，君去苦早我来暮。霜风凄紧正脱木，颍水清浅可立鹭。莫辞白酒泻香泉，已觉扁舟掠新渡。坐看士衡执别手，更遣梦得出奇句。郎君可是管库人，乃使骥随蹇步。置之行矣无足道，贤愚岂在遇不遇。





用前韵作雪诗留景文


万松岭上黄千叶，载酒年年踏松雪。刘郎去后谁复来，花下有人心断绝。东斋夜坐搜雪句，两手龟拆霜须折。无情岂亦畏嘲弄，穿帘入户吹灯灭。纷纷儿女争所似，碧海长鲸君未掣。朝来云汉接天流，顾我小诗如点缬。欧阳赵陈在户外，急扫中庭铺木屑。交游虽似雪柏坚，聚散行作风花瞥。晴光融作一尺泥，归有何事真无说。泥干路稳放君去，莫倚马蹄如踣铁。





和刘景文见赠


元龙本志陋曹吴，豪气峥嵘老不除。失路今为哙等伍，作诗犹似建安初。西来为我风黧面，独卧无人雪缟庐。留子非为十日饮，要令安世诵亡书。





和刘景文雪


占雨又得雪，龟宁欺我哉。似知吾辈喜，故及醉中来。童子愁冰砚，佳人苦胶杯。那堪李常侍，入蔡夜衔枚。





次前韵送刘景文


白云在天不可呼，明月岂肯留庭隅。怪君西行八百里，清坐十日一事无。路人不识呼尚书，但见凛凛雄千夫。自注：君一马两仆，率然相访。逆旅多呼尚书，意谓君都头也。岂知入骨爱诗酒，醉倒正欲蛾眉扶。一篇向人写肝肺，四海知我霜鬓须。自注：君前有诗见寄云：四海共知霜鬓满，重阳曾插菊花无。欧阳赵陈皆我有，岂谓夫子驾复迂。尔来又见三黜柳，共此暖热餐毡苏。酒肴酸薄红粉暗，只有颍水清而姝。一朝寂寞风雨散，对影谁念月与吾。自注：郡中日与欧阳叔弼、赵景贶、陈履常相从，而景文复至。不数日，柳戒之亦见过。宾客之盛，顷所未有。然不数日，叔弼、景文、戒之皆去矣。何时归帆溯江水，春酒一变甘棠湖。自注：景文近卜居九江，近甘棠湖。





以屏山赠欧阳叔弼


漫郎天骨清，生与世俗异。学道新有得，为贫聊复仕。每于红尘中，尝起青霞志。屏山辍赠子，莫遣污簪珥。寓目紫翠间，安眠本非睡。梦中化为鹤，飞入长松寺。





新渡寺席上次赵景贶、陈履常韵，送欧阳叔弼。比来诸君唱和，叔弼但袖手旁睨而已。临别，忽出一篇，颇有渊明风致，坐皆惊叹


神屠不目全，妙额惟妆半。更刀乃族庖，倚市必丑悍。平生魏公筹，忽斫郢人墁。诗书亦何用，适道须此馆。多言虽数穷，微中或排难。子诗如清风，翏翏发将旦。胡为久闭匿，绮语真自患。许时笑我痴，隔屋相咏叹。竟识彦道不，绝叫呼百万。清朝固多士，人门子皆冠。莫言清颍水，从此隔河汉。异时我独来，得鱼杨柳贯。持归不忍食，尺素解凄断。中有清圆句，铜丸飞柘弹。春愁结凌澌，正待一笑泮。百篇傥寄我，呻吟郑人缓。





次韵赵景贶春思且怀吴越山水


岁华来无穷，老眼久已静。春风如系马，未动意先骋。西湖忽破碎，鸟落鱼动镜。萦城理枯渎，放闸起胶艇。愿君营此乐，官事何时竟。自注：清河西湖三闸，督君成之。思吴信偶然，出处付前定。飘然不系舟，乘此无尽兴。醉翁行乐处，草木皆可敬。明朝游北渚，急扫黄叶径。白酒真到齐，红裙已放郑。自注：酒尚有香泉一壶，为乐全先生服，不作乐也。





次韵陈履常张公龙潭


明经宣城宰，家此百尺澜。郑公不量力，敢以非意干。玄黄杂两战，绛青表双蟠。自注：事见龙公碑。烈气毙强敌，仁心恻饥寒。精诚祷必赴，苟简求亦难。萧条麦枯，浩荡日月宽。念子无吏责，十日勤征鞍。春蔬得雨雪，少助先生槃。龙不惮往来，而我独宴安。闭默自责，神交清夜阑。





小饮西湖，怀欧阳叔弼兄弟，赠赵景贶、陈履常


岁暮自急景，我闲方缓觞。欢饮西湖晚，步转北渚长。地坐略少长，意行无涧冈。久知荠麦青，稍喜榆柳黄。盎盎春欲动，潋潋夜未央。水天鸥鹭静，月露松桧香。抚景方晼晚，怀人重凄凉。岂无一老兵，坐念两欧阳。我意正麋鹿，君材亦圭璋。此会不可再，此欢不可忘。





蜡梅一首赠赵景贶


天工点酥作梅花，此有蜡梅禅老家。蜜蜂采花作黄蜡，取蜡为花亦其物。天工变化谁得知，我亦儿戏作小诗。君不见万松岭上黄千叶，玉蕊檀心两奇绝。醉中不觉度千山，夜闻梅香失醉眠。归来却梦寻花去，梦里花仙觅奇句。此间风物属诗人，我老不饮当付君。君行适吴我适越，笑指西湖作衣钵。





送王竦朝散赴阙


我家衡山公，自注：伯父为衡山日，与君相知，有送行诗。清而畏人知。臧否不出口，默识如蓍龟。擢子拱把中，云有骥姿。胡为三十载，尚作穷苦词。丈人不妄语，未效此何疑。朅来清颍上，泪湿中郎诗。怪我一年长，而作十年衰。同时几人在，岂敢怨白髭。愿君指松柏，永与霜雪期。





次韵致政张朝奉仍招晚饮


扫白非黄精，轻身岂胡麻。怪君仁而寿，未觉生有涯。曾经丹化米，亲授枣如瓜。云蒸作雾楷，火灭噀雨巴。自此养铅鼎，无穷走河车。至今许玉斧，犹事萼绿华。自注：君曾见何仙姑，得药饵之人，疑其以此寿也。故有丹化米、萼绿华之句，皆女仙事。我本三生人，畴昔一念差。前生或草圣，习气余惊蛇。儒臞谢赤松，佛缚惭丹霞。时时一篇出，扰扰四座哗。清诗得可惊，信美辞多夸。回车入官府，治具随贫家。萍虀与豆粥，亦可成咄嗟。





阎立本《职贡图》


贞观之德来万邦，浩如沧海吞河江。音容伧狞服奇庞，横绝岭海逾涛泷。珍禽瑰产争牵扛，名王解辫却盖幢。粉本遗墨开明窗，我喟而作心未降，魏徵封伦恨不双。





次韵王滁州见寄


斯人何似似春雨，歌舞农夫怨行路。君看永叔与元之，坎轲一生遭口语。两翁当年鬓未丝，玉堂挥翰手如飞。教得滁人解吟咏，至今里巷嘲轻肥。君家联翩尽卿相，独来坐啸溪山上。笑捐浮利一鸡肋，多取清名几熊掌。丈夫自重贵难售，两翁今与青山久。后来太守更风流，要伴前人作诗瘦。我倦承明苦求出，到处遗踪寻六一。凭君试与问琅邪，许我来游莫难色。





赵景贶以诗求东斋榜铭，昨日闻都下寄酒来，戏和其韵，求分一壶作润笔也


王孙天麒麟，眸子奥而澈。囊空学逾富，屋陋人更杰。我老书益放，笔落座惊掣。欲求东斋铭，要饮西湖雪。长瓶分未到，小砚干欲裂。不似淳于髡，一石要烛灭。





洞庭春色


安定郡王以黄甘酿酒，谓之“洞庭春色”。色香味三绝，以饷其犹子德麟。德麟以饮余，为作此诗，醉后信笔，颇有沓拖风气。

二年洞庭秋，香雾长噀手。今年洞庭春，玉色疑非酒。贤王文字饮，醉笔蛟蛇走。既醉念君醒，远饷为我寿。瓶开香浮座，盏凸光照牖。方倾安仁醽，自注：潘岳《笙赋》云：“披黄苞以受柑，倾缥瓷以酌醽”。莫追公远嗅。自注：明皇食柑凡千余枚，皆阙一瓣，问进柑使者，云：“中途尝有道士嗅之。”盖罗公远也。要当立名字，未用问升斗。应呼钓诗钩，亦号扫愁帚。君知葡萄恶，正是嫫母黝。须君滟海杯，浇我谈天口。





送路都曹


乖崖公在蜀，有录曹参军老病废事，公责之曰：“胡不归？”明日参军求去，且以诗留别。其略曰：“秋光都似宦情薄，山色不如归意浓。”公惊谢之曰：“吾过矣，同僚有诗人，而我不知。”因留而慰荐之。予幼时闻父老言，恨不问其姓名。今都曹路公以小疾求致仕，予诵此诗留之，不可，乃采前人意作诗送之，并邀赵德麟、陈履常同赋一篇。

积雪困桃李，春心谁为容。淮光酿山色，先作归意浓。我亦倦游者，君恩系疏慵。欲留耿介士，伴我衰迟踪。吏课升斗积，崎岖等铅舂。那将露电身，坐待收千钟。结发空百战，市人看先封。谁能搔白首，抱关望夕烽。子意谅已成，我言宁复从。恨非乖崖老，一洗芥蒂胸。我田荆溪上，伏腊亦粗供。怀哉江南路，会作林下逢。





次韵陈履常雪中


可怜扰扰雪中人，饥饱终同寓一尘。老桧作花真强项，冻鸢储肉巧谋身。忍寒吟咏君堪笑，得暖欢呼我未贫。坐听屐声知有路，拥裘来看玉梅春。





二鲜于君以诗文见寄，作诗为谢


我怀元祐初，圭璋满清班。维时南隆老，奉使独未还。迂叟向我言，青齐岁方艰。斯人乃德星，遣出虚危间。自注：司马温公谓轼曰：“子骏，福星也。京东人困甚，且令彼往。”召用既晚矣，天命良复悭。一朝失老骥，寂寞空帝闲。至今清夜梦，枕襟有余潸。喜闻二三子，结发师闵颜。高论邈河汉，清诗鸣佩环。遥知三日雪，积玉埋崧山。谁念此幽桂，坐蒙榛与菅。故人在颍尾，投诗清泠湾。





次韵赵德麟雪中惜梅且饷柑酒三首


其一


千花未分出梅余，遣雪摧残计已疏。卧闻点滴如秋雨，知是东风为扫除。





其二


阆苑千葩映玉宸，人间只有此花新。飞霙要欲先桃李，散作千林火迫春。





其三


蹀躞娇黄不受，东风暗与色香归。偶逢白堕争春手，遣入黄孙玉斝飞。





和陈传道雪中观灯


新年乐事叹何曾，闭烧香一病僧。未忍便倾浇别酒，且来同看照愁灯。颍鱼跃处新亭近，湖雪消时画舫升。只恐尊前无此客，清诗还有士龙能。





阅世堂诗赠任仲微


任公镇西南，尝赠绕朝策。当时若尽用，善阵无赫赫。凄凉十八年，邪正久已白。却留封德彝，天意眇难测。象贤真骥种，号诉甘百谪。岂云报私仇，祸福指络脉。高才食旧德，但恐门里窄。伤心千骑归，赠印黄壤隔。惟有庭前桧，阅世不改色。千年与井在，记此王粲宅。





新渡寺送任仲微


春阴欲落雪，野气方升云。我游清颍尾，想见翠被君。古来聚散地，与子复言分。倦游安税驾，瘦田失归耘。独宿古寺中，荒鸡乱鸣群。送子以晓角，幽幽醒时闻。





送运判朱朝奉入蜀


霭霭青城云，娟娟峨眉月。随我西北来，照我光不灭。我在尘土中，白云呼我归。我游江湖上，明月湿我衣。岷峨天一方，云月在我侧。谓是山中人，相望了不隔。梦寻西南路，默数长短亭。似闻嘉陵江，跳波吹枕屏。送君无一物，清江饮君马。路穿慈竹林，父老拜马下。不用惊走藏，使者我友生。听讼如家人，细说为汝评。若逢山中友，问我归何日。为话腰脚轻，犹堪踏泉石。





病中夜读朱博士诗


病眼乱灯火，细书数尘沙。君诗如秋露，净我空中花。古语多妙寄，可识不可夸。巧笑在颊，哀音余掺挝。曾坑一掬春，紫饼供千家。悬知贵公子，醉眼无真茶。崎岖烂石上，得此一寸芽。缄封勿浪出，汤老客未嘉。





赵德麟饯饮湖上，舟中对月


老守惜春意，主人留客情。官余闲日月，湖上好清明。新火发茶乳，温风散粥饧。酒阑红杏暗，日落大堤平。清夜除灯坐，孤舟擘岸撑。逮君帻未堕，对此月犹横。





和赵德麟送陈传道


二陈既妙士，两欧惟德人。王孙乃龙种，世有云麟。五君从我游，倾写出怪珍。俗物败人意，兹游实清醇。那知有聚散，佳梦失欠伸。我舟下清淮，沙水吹玉尘。君行踏晓月，疏木挂寸银。尚寄别后诗，剪刻淮南春。






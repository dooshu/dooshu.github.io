纪八十 熹宗天启六年丙寅至七年丁卯


纪八十起柔兆摄提格，尽彊图单阏，凡二年。
熹宗哲皇帝 天启六年
春，正月，戊午，命纂《三朝要典》、从霍维华、杨所修议也。
未几开馆，以顾秉谦、黄立极、冯铨为总裁，施风来、杨景辰、孟绍虞、曾楚卿副之。极意诋淇东林，暴扬罪恶。其论梃击，以“王之寀开衅骨肉，为诬皇祖，负先帝。”论红丸，以“孙慎行创不尝药之说，妄疑先帝不得正其终，更附不讨贼之论，轻诋皇上不得正其始，为罔上不道。”论移宫，以“杨涟等内结王安，故重选侍之罪以张翊戴之功。”于是遂以之寀、慎行、涟为三案罪首。时方修《光宗实录》，凡事关三案，命即据《要典》改正。【考异】《三朝要典》弁首载是年正月十四日上谕即戊午日也。开馆在二十六日。今类记之。
丁卯，大清兵围宁远，经略高第、总兵杨麒拥兵不救。宁前参政袁崇焕，集将士誓死守，尽焚城外民居，携守具入城。檄前屯及山海关，“凡将士逃至者悉斩。”人心始固。大军戴藋穴城，矢石不能退。崇焕令闽卒罗立发西洋巨炮，时督屯通判金启倧以燃炮死。己巳，围解。事闻，罢第、麒等，以蓟辽总督王之臣代为2222
纪人十 经略，前屯总兵赵率教代麒镇关门。
是月，以吏部侍郎李思诚为礼部尚书，时薛三省乞休去也。董可威为工部尚书，时黄克缵罢也。
二月、乙亥朔，以袁崇焕为佥都御史，专理军务，驻宁远。
戊戌，提督苏杭织造太监李实诬劾前应天巡抚周起元及前左都御史高攀龙、吏部员外郎周顺昌、谕德缪昌期、御史李应昇、周宗建、黄尊素等，皆遣缇骑逮之。
初，起元抚吴，公廉爱民，丝粟无所取。实在苏杭贪横，妄增定额、恣诛求，又恶同知杨姜不屈己，具疏诬劾。起元为姜辨，并劾实不法数事，实为之敛戢，而衔起元不置云。
初，攀龙虽削籍，崔呈秀恨不已，亟言于忠贤，必欲杀之。
顺昌、吴县人，方家居。魏大中被逮过吴，顺昌出钱，与同起卧，又许以女聘大中孙。旗尉屡趣大中行，颟昌瞋目曰：“若不知世间有不畏死男子周顺昌邪！”因戢手呼忠贤名，骂不绝口。旗尉归，以告，忠贤大怒、属倪文焕劾其与罪人婚削籍。文焕劾顺昌削籍在八月，见上，昌期，初以代杨涟草疏传于忠贤，及涟等去国，昌期率送之郊外，执手太息，忠贤益衔之。会昌期亦具疏乞休，有小珰至阁曰：“此人尚可留之送客耶！”遂传旨落职。
宗建首劾“忠贤目不识丁”，应昇、尊素皆继涟抗疏力攻忠贤者。而应昇并劾魏广微，尊素尤有智虑，为群小所深忌。逆党曹钦程希忠贤指，劾宗建、应昇、尊素为东林护法，皆削籍。
会吴中讹言，“尊素欲效杨——清诛刘瑾故事，用李实为张永，授以秘计。”忠贤大惧，遣刺事者至吴凡数辈。侍郎沈演，家居乌程，奏记忠贤曰：“事有迹矣。”于是忠贤遣使谯诃实，实惧，遣人持空印白至京师。忠贤知实与起元有隙，乃使李永贞伪为实奏，诬劾“起元为巡抚时干没帑金十余万，日与攀龙辈往来讲学”，因窜入顺昌等名，矫旨并速。遂复起大狱。
是月，兵科给事中罗尚忠疏言：“各边抚镇，于解饷往领饷回
2223 明通鉴卷八十
者，或各卫钻求情分，委放军粮，或将领转委偏裨，递相抽扣。而将官遇有司饷之权者、虽品位过之、亦甘卑礼厚币；甚至星相游人，当事荐往者，亦派扣各军，礼而归之。又甚有将官放债，倍扣利息者；及管库司官以情而浅深，币交厚薄，为各边发粮之先后。乞饬各督抚，委各边道查明九边额兵若干，岁饷若干，汇册进览，一送该部，一发各司，俾奸书无所去其籍。”得旨，“所言给饷情弊甚悉，其应裁应禁，速议以闻。”寻不果行。【考异】尚忠一疏，诸书及《明史》不具，重修《三编》据《实录》增人，今从之。
三月，丁未，设各边镇监军内臣。太监刘应坤镇守山海关。大学士丁绍轼、兵部尚书王永光等屡谏，不听。
论宁远解围功，封魏忠贤从子良卿肃宁伯。
庚戌，安邦彦犯贵州，总理川贵、湖广军务鲁钦死之。
钦佐总督蔡复一数败水西之贼，复一未及报而卒，监军御史傅宗龙复以为言。时钦以内庄失律，戴罪图功，宗龙奏请复职。至是寇大举人，钦御之河上，连战数日，杀伤相当。夜半、贼直逼钦垒，将士逃窜，钦遂自刎。诸营尽溃，贼势复张。钦勇敢善战，为西南大将之冠，崇祯嗣位，始赐赠荫祭葬，建祠曰“旌忠”.
壬干，命袁崇焕巡抚辽东、山海。
庚申，苏州民变。缇骑至苏，首逮周顺昌。顺昌故有德干乡，士民闻其被逮，愤怒号冤，开读日，不期而集者数万，咸执香为周吏部请命。诸生文震亨、杨廷枢、王节、刘羽翰等请于抚按，以民情上闻，旗尉厉声骂曰：“东厂逮人，鼠辈敢尔！”大呼“囚安在！”手掷银铛子地，声琅然。众益愤，曰：“吾始以为天子命，乃东厂魏太监耶！”遂蜂拥上，势如山崩。旗尉东西窜，众纵横殴击，立毙一人，余负重伤逾垣走。巡抚毛一鹭不能发一语，知府寇慎、吴县知县陈文瑞素得民，曲为解谕，众始散。顺昌乃自诣吏.
2224
纪八十
是日，旗尉往浙江逮黄尊素者，泊舟胥门外，市人知城中有变，击其舟而沉之。旗校泅水以遁，失驾帖，不敢往。尊素闻，即囚服自投诏狱。顺昌既就速，一鹭飞章告变。东厂刺事者言“吴人谋断水道，劫漕舟”，忠贤大惧；已而一鹭言“缚得倡乱者颜佩韦、杨念如、周文元、马杰、沈扬，乱已定”，忠贤乃安。然自是缇骑不敢复出国门矣。
是月，前左都御史高攀龙卒于家。
攀龙闻缇骑将至，谒道南祠，为文以告。归与二门生一弟饮后园池上，及暮，书遗表讫，具衣冠自沉于池。表云：“臣虽削夺，旧为大臣。大臣受辱则辱国，谨北向叩头，循屈平之遗则。”远近闻其死，莫不伤之。【考异】忠宪之死，《史稿》系之四月丙戌，疑据奏报月日也。《明儒学案》书“卒于三月十七日”，即庚申也，今系之是月.攀龙既死，崔呈秀憾犹未释，矫诏下其子世儒吏，责以不能防闲其父，谪为徒.
夏，四月，丁丑，诏南京守备内臣搜括应天各府贮库银，解充殿工及兵饷。
辛巳，海寇导红毛番作乱，官军讨平之。癸未，下谕德缪昌期于诏狱。
戊戌，丁绍轼卒。熊廷弼之死，绍轼有力焉。至是有传其昼行长安，道见廷弼，回第脑裂死。【考异】绍轼之死，野史皆以暴卒书之，其白日见廷弼事，见李氏《三垣笔记》。此与天顺初张赐之死绝相似，今类书之.
庚子，下吏部员外郎周顺昌于狱。
是月，晦，谕德缪昌期卒于狱。方诸臣之被逮也，顾秉谦忽持正，请付法司论罪，忠贤不从。时昌期先至，慷慨对簿，词气不挠。坐赃三千，备受五毒，不胜酷刑。至是囊馆中传出片纸，自此遂毙。越二日始报，终不知为何日。其敛也，十指堕落，掬置两袖中，盖以其为杨涟草疏云。【考异】《明史·本纪》，诸臣之
2225
明通鉴卷八十
死，皆类记之被速下，《史稿》分书之。昌期之死，书“五月丙午”，亦奏报月日也.今据《明史》本传、《三编》书之。
五月、戊申，王恭厂灾，火药局也。是日雷震，火药自焚，地中霹雳声不绝，烟尘障空，白昼晦冥。军民被焚及晕仆死者无算。
已酉，以厂灾，敕廷臣修省。癸亥，朝天宫灾。
是月、蓟州、密云地连震三日。
工部尚书董可威罢，以侍郎薛凤翔代之。
六月，丙子，京师地震。天津、宣大、山东、河南皆震。丁丑，皇三子薨。
壬午、河决广武.
戊子，吏部员外郎周顺昌卒于狱。
已丑，御史周宗建卒于狱。许显纯严刑，各坐以赃，宗建至一万三千，五日一搒掠。顺昌大骂忠贤，显纯椎落其齿，顺昌噀血唾显纯面，骂益厉，遂于狱中潜毙之。次日，讯宗建，已偃卧不能出声，显纯骂曰：“尚能詈魏公一丁不识否？”以沙囊压之而死。
顺昌之死，领埋已越三日，皮肉皆腐，仅存须发。宗建死后，所亲蒋英代为输赃，亦坐削籍。而顺昌就逮时，诸生朱文祖间行诣都，为纳谊粥汤药，及征赃，奔走称贷于诸公间。顺昌榇归，文祖哀痛发病卒。【考异】《史稿》记二周公之卒于是月戊子，盖六月十七日也。据《三编》，则顺昌卒以戊子，宗建卒以已丑，与《从信录》同.
辛卯，《三朝要典》成，刊布中外。【考异】是月《要典》成见原书，《大事记》所谓“越五月而成”者是也。《史稿》系之三月已已者误。今据《明史·本纪》。
是月，徐兆魁罢。兆魁以鞠刘铎狱忤东厂，惧，乃自劾求2226
纪八十 免。逾月，以薛贞代之。
闰月，辛丑朔，御史黄尊素卒于狱。尊素知狱卒将害己，叩首谢君父，赋诗一章。时独李应昇尚在，尊素隔墙呼之曰：“仲达，我先行矣。”遂卒。所坐赃不及三千，而尊素家贫甚，同年故旧及乡人咸助之，乃得完。
始建魏忠贤生祠。
浙江巡抚潘汝桢倡议，奏请祀于西湖，织造太监李实请令杭州卫百户守祠。诏赐祠额曰“普德”，勒石记功德。自是请建祠者接踵矣。
壬寅，御史李应昇卒于狱。初，应昇被逮，过常州，其师吴钟峦诣府署与语竟日，谓应昇曰：“昔蔡元定窜道州，晦翁饯之萧寺，微视元定，不异平时。何图今日亲见此景，真一夕千古也！”应昇至狱酷掠，坐赃三千，遂以尊素死之次日毙之。【考异】《明史》本传、缪昌期、周顺昌、周宗建、黄尊素、李应昇之死，皆有月！，《二编》目中据之，而《史稿》所记，大都奏报月日，故不同耳。尊素之卒，出其子梨洲自记，见《明儒学案》。应昇之死以次日，野史所记悉同。《史稿》系之六月壬戌，而壬戌实闰六月千支也。是年闰六月辛丑朔，俱见《明史·本纪》。以校本朝所用新历，则是年闰五月，而六月之朔亦系辛丑。盖明用大统历，故朔闰及大小建微有参差耳。今悉据《明史》。
冯铨罢。铨以谄事魏忠贤登宰辅，素与崔呈秀昵。呈秀欲入阁，其党孙杰、霍维华嗾职方郎中吴淳夫力攻罢铨，又虑王绍徽为吏部不肯椎呈秀，令御史袁鲸攻罢绍徽，而杰等虑忠贤意中变，复以计沮之，绍徽卒闲住。自是群小遂携贰。
壬子，总督云贵、川广军务朱燮元以忧去，偏沅巡抚都御史闵梦得代之。
辛酉，下前应天巡抚周起元于镇抚司狱。是夏，京师大水，江北、山东旱、蝗。秋，七月，辛未朔，日当食，阴云不见。
2227 明通鉴卷八十
辛巳，杀前扬州知府刘铎。初，铎与魏良卿善，赠扇之狱，以此获解。良卿许还铎故官，因问：“曩锦衣往逮，索金几何？”曰“三千”。良卿令锦衣还之，其人怒，日夜伺铎隙，将甘心焉。
会有威臣李承恩者。宁安大长公主子也，家藏公主赐器。忠贤诬以盗乘舆服御物论死，系狱中，与铎及御史方震孺比屋而居。承恩谋贿良卿解其事，为东厂所觉，因诬及“铎在狱时为之居间行贿”，并及震孺，于是复速铎究问追赃。
徐兆魁既罢，薛贞受代治是狱。会铎家人有夜酷者，参将张体乾诬铎咒诅。贞遂坐铎大辟，斩之西市。震孺亦加等论斩，系狱中。【考异】事见《明史》万燎附传中所谓“同谋居间”者，即指李承恩
事。而据方孩未《自记年谱》，亦云“坐受承恩金三百两为之居间”。今参
《剥复录》及孩未《年谱》大略书之。
丙戌，以礼部侍郎施凤来、张瑞图、詹事李国槽俱为礼部尚书兼东阁大学士，预机务。凤来素无节概，惟以和柔自媚于世。瑞图则诏事忠贤，务为迎合，凡忠贤建祠，碑文多出其手，又诏旨褒美忠贤，多出瑞图票拟，时以为“魏家阁老”。国槽释褐才十四年，忠贤特以同乡故援之。
是月，以周应秋为吏部尚书，郭允厚户部尚书，崔呈秀工部尚书，仍督大工，房壮丽左都御史，皆忠贤党也。应秋长吏部，与文选李夔龙鬻官分贿；清流未尽逐者，辄毛举细故，削夺无虚日。
兵部尚书王永光致仕，令戎政尚书冯嘉会回部管事。
八月，陕西流贼起，由保宁犯广元。是时奄党乔应甲巡抚陕西，朱童蒙巡抚延绥，皆贪黩虐民，民遂起为盗。应甲、童蒙置不问，反胁官吏责重赂，以此盗遂日横。
九月，辛巳，前应天巡抚周起元卒于狱。起元既至，则周顺昌等五人已毙狱中。许显纯酷刑搒掠，竟如李实疏悬赃十万，罄赀不足，亲故多破其家。至是毙之狱中，吴之士民及其乡人无不2228
纪八十
垂涕者。初，起元抚吴罢归，周顺昌为文送之，指斥无所讳，议者谓起元、顺昌之祸已伏于此。
方吴民之激变也，颜佩韦等五人为首。名见上。顺昌既速，遂下诏捕治，并及五人之党。巡按御史徐吉治其狱，五人论死，以属苏州知府寇慎。比临刑，五人语慎曰：“公好官，知我等起义，非为乱也。”延颈就刃而死。吴人合葬之虎邱，题曰“五人之墓。”是狱也，五人外复有吴时信、刘应文，丁奎三人，皆预于股击之列者，又有戴镛、杨芳、季卯孙、许尔成、邹应桢五人同预于胥门焚舟之列者，至是皆捕得，论徒杖，而戴镛竟瘐死狱中。缪昌期、李应昇被逮至常州，知府曾樱助之货。方开读诏书，忽署外有数千人哄声，皆言“忠臣何故被逮！”樱素有惠政得民，力为劝谕，始解散。而是时诸校方怖苏州事，有越垣而仆者，适有卖蔗童子过之，曰：“我恨极，惜不能杀汝！”即取削蔗刀割片肉而去。【考异】五人事具《明史·周顺昌传》，而此狱補治者共十三人，具见朱彝尊《静志居诗话》。证之李逊之《三朝野史》。但列吴时信等胥门之役。《通纪》言：“许尔成为首，余皆不具姓名。”数年前，有得明巡按徐吉揭帖，定十三人罪案，钤有巡按御史印章，德清俞太史樾为作《明巡按御史揭粘歌前序》，并五人外之八人姓名具见焉，山阴平观察步青见示，因并附录于五人下。卖蔗童子事见《二申录》，《三编》据书之。
庚寅，顾秉谦罢。秉谦为首辅，魏忠贤倾害忠良，皆属其票拟。《三朝要典》，秉谦为总裁，是非悉禀忠贤指。及是群小各有所左右，同党中如魏广微、冯铨辈，日夜交轧。秉谦不自安，遂乞归。崇祯初，丽逆案论徒，家居又为乡里所恶，聚众戮辱之，焚其屋宇赀财殆尽，秉谦窜渔舟得免，久之，寄食以死。
壬辰，皇极殿成。上御殿受贺，忽有声如怒涛自殿中出，廷臣班乱。
已亥，魏良卿进封肃宁侯。
是月，参将杨明辉赍敕招谕水西安位，令禽首恶，遂为安邦
2229 明通鉴卷八十
彦所杀。自是抚议遂绝。
是秋，河决淮安匙头湾，逆入骆马湖，灌邳、宿二州。江北大水、河南蝗。
冬，十月，戊申，进魏忠贤爵上公，魏良卿宁国公，予诰券，加赐庄田一千顷。时殿工成，太监李永贞归功于忠贤，尚书周应秋继之，遂有是封。
自是诸边筑隘口成，南京孝陵工竣，甘肃奏捷、法司捕盗，并言忠贤区画方略。诏书褒美，阁臣皆拟《九锡文》。半岁中，荫锦衣指挥使十七人，同知三人，佥事一人；擢其族孙希孟、希孔等世袭都督同知，甥傅之琮、冯继先俱都督佥事。章奏无巨细辄颂忠贤，称“厂臣”不名。山东奏产麒麟，大学士黄立极等票旨，言“厂臣修德，故仁兽至”，其诬罔若此。
故事，内官为司礼秉笔，非公事不得出。忠贤每岁必数历畿甸，坐文轩，驾四马，笙鼓铙吹之声轰隐黄埃中；锦衣玉带，靴裤而握刀者，夹车左右而驰；自厨传、优伶、蹴踘、舆皂随者动以万数。尝自琉璃河祭水还，历西山碧云寺，士大夫皆遮道拜伏。凡有章奏，其党遣急足驰请然后下。
客氏既朝夕侍上所，而每数日必出至私第，舆过乾清宫前，竟不下。客氏盛服倩妆，俨同妃后，侍卫赫弈，照耀衢路。至宅则“老祖太太千岁”之声喧呼震地，犒赉银币无算。或数日不返，忠贤促之始入。凡忠贤浊乱朝政，毒痛海内，皆客氏为内主也。己酉，以皇极殿成诏天下。一时官匠杂流升授者九百六十五人。
己未，顺天府丞刘志选劾太康伯张国纪。国纪，后父也。后性严明，见魏忠贤、客氏乱政，数于上前言之，客、魏交恨。一日，上至后宫，后方读书。上问何书，对曰：“《赵高传》也。”上嘿然而出。忠贤闻之，益恨。
会有张匿名榜于厚载门者，列忠贤反状及其党七十余人，忠2230
纪八十
贤疑国纪为之。邵辅忠、孙杰欲因此兴大狱，借国纪以摇中宫，事成则立魏良卿女为后。草一疏、募人上之，诸人虑祸，不敢承。志选年老而嗜进无厌，惑家人言，谓已老，必先忠贤死也。竟上之。疏中极论国纪罪，末言：“毋令人訾及丹山之穴，蓝田之种”，盖忠贤尝诬后非国纪女，故云。疏上，事叵测，上无所问，但令国纪自新而已，忠贤意大沮。
是时，忠贤复矫旨谕厂卫、都察院、五城巡捕、缉事衙门体访奸徒，自是民间偶语，或触忠贤，辄被禽戮，甚至剥皮封舌，加之酷刑，所杀不可数纪，道路以目。
是月，崔呈秀以工部尚书兼左都御史，邵辅忠以兵部侍郎管尚书事。
十一月，庚寅，赐魏良卿铁券。十二月，戊申，南京地震。
甲子，广西浔州贼胡扶纪等作乱，杀守备綦人龙、把总邓养性。
是年九月，庚午朔，大清太宗文皇帝嗣位、以明年为天聪元年。
七年
春，正月，辛未，振凤阳饥。
乙亥，以太监崔文昇提督漕运、河道。文昇先以侍光宗药被逮，放南京，忠贤作《三朝要典》，遂召还，至是命兼督河、漕。文昇之任、即多参劾，忠贤矫旨称其“能力挽漕运，尽心国储”、诏旨褒嘉，被劾者皆削籍治罪。寻又命太监涂文辅总督太仓银库、节慎库，李明道提督通州诸仓。
辛卯，免榷潼关、咸阳商税。
是月，以来宗道为礼部尚书，时李思诚罢也。二月，壬戌，修隆德殿。
2231 明通鉴卷八十
是月，召经略王之臣还。先是巡抚袁崇焕与总兵满桂不协，请移之他镇，乃召桂还。及之臣代高第为经略，复奏留桂，崇焕又与不协。中朝虑偾事，命之臣专督关内，以关外属崇焕，画关而守。崇焕虑廷臣忌己，上言：“陛下以关内、外分责二臣，用辽人守辽土，且守且战，且筑且屯，屯种所入，可渐减海运。大要坚壁清野以为体，乘间抵隙以为用，战虽不足，守则有余；守既有余，战无不足。顾奋迅立功，众入必忌；任劳则必召怨，蒙罪始可有功。怨不深则劳不著，罪不大则功不成。谤书盈箧，毁言日至，从古已然，惟圣朝与廷臣始终之。”朝议以崇焕、之臣既不相能，召之臣还，罢经略不设，以关内、外尽属崇焕，并便宜从事。
崇焕与总兵官赵率教巡历锦州、大、小凌河、议大兴屯田，尽复高第所弃旧土。
会大清兵方征朝鲜，渡鸭绿江。崇焕乘间遣将缮锦州，中左、大凌三城，未毕。会朝鲜及毛文龙同告急，诏崇焕发兵赴援。崇焕遣水师往，文龙又遣率教等九将以精卒遇三岔河，为牵制之势。而朝鲜已降于大清，诸将遂引还。
潘汝桢之建逆祠也，诸方效尤，几遍天下。蓟辽总督阎鸣泰继请于部内建祠七所，费数十万，其颂忠贤有“民心依归，即天心向顺”语.开封毁民舍二千余间，创宫殿九楹，仪如王者；巡抚朱童蒙建祠延绥，用琉璃瓦；刘诏建祠蓟州，金像冕施。其诸祠务极工作之巧，像皆以沉香木为之，眼耳口鼻宛转如生人，腹中肠肺俱以金玉珠宝为之。髻空穴其一以簪四时香花。一祠木像，头稍大，小竖上冠不能容，匠人恐，急削而小之以称冠，小竖抱头恸哭责匠人。凡疏辞揄扬，一如颂圣，称以“尧天舜德”.“至圣至神”，阁臣辄用骈语褒答。督饷尚书黄运泰迎忠贤像，五拜五稽首，称“九千岁”。都城内外，祠宇相望。有建于东华门外者，工部郎中叶宪祖曰：“此天子临辟雍道也，土偶能起立乎？”忠2232
纪八十
贤闻之，即削其籍。初，汝桢请建祠，巡按御史刘之待会稿迟一日，即削籍。而蓟州道胡士容以不具建祠文，遵化道耿如杞以入祠不拜，皆下狱论死。
时海内望风献媚，自督抚、巡按而外，宗室若楚王华煃，勋戚若武清侯李诚铭、保定侯梁世勋等。廷臣若尚书邵辅忠，词臣若庶吉士李若琳，部郎若郎中鲁国桢，诸司若通政司经历孙如冽，土林监丞张永祚等亦皆建祠恐后。下及武夫、贾竖诸无赖子，莫不攘臂争先，汹汹若不及。最后巡抚杨邦宪建祠南昌，至毁周程三贤祠益其地、鬻澹台灭明祠，曳其像碎之；比疏至，则上已崩矣。【考异】《三编》统系之六年闰月《建忠贤生祠》目中。按蓟
辽、蓟州建祠，诸书皆系之二月以后，八月以前，今类书之。
勒太康伯张国纪回籍。忠贤衔国纪不已，其党梁梦环侦知之，复理刘志选前疏，故诘“丹山”“蓝田”二语，忠贤从中究其事。大学士李国槽及王体乾交沮之，事乃止，而国纪竟勒归故郡。【考异】张国纪事，《明史·本纪》系之六年十月，《三编》系之是年二月，皆牵连并记也。今据《宦官传》分书之。
三月，癸酉，丰城侯李承祚请开采珠池铜矿，不许。戊寅，瑞王常浩之藩汉中。戊子，惠王常润之藩荆州。
陕西澄城民变，杀知县张斗耀，斗耀以岁饥征粮激民怨被戕，诏禽首恶，安戢良民，解散党羽。
夏、四月，丁酉，下前刑部侍郎王之案诏狱。
时刘志选疏颂《要典》，言“命德讨罪，无微不彰。即尧舜之放四凶，举元恺，何以加焉！”又云：“慷慨忧时，力障狂澜于既倒者，魏广微也，当还之揆席以继五臣之盛事；赤忠报国，弼成巨典于不刊者，厂臣也，当增人简端以扬一德之休风，”又言“王之案宜正典刑，孙慎行宜加遣戍”，忠贤矫旨逮之寀下狱拷掠，坐赃八千，系狱中。慎行亦遣戍宁夏，知府曾樱故缓之，未行而忠贤败。
2233 明通鉴卷八十
西部犯边，守将击却之。
癸丑，桂王常瀛之藩衡州。王及惠、瑞二王，皆神宗子，上之叔父也。时魏忠贤潜蓄逆谋，不利诸王在内，逆党张讷希指疏趣之，遂以次就国。仪物礼数，刻意贬损；群小反盛称厂臣节费为国，即下诏褒美。
乙卯，侍郎王之寀卒于狱。崇祯初，复官赐恤。
五月，已已，监生陆万龄，请以魏忠贤配孔子，忠贤父配启圣公。疏言“孔子作《春秋》，厂臣作《要典》；孔子诛少正卯，厂臣诛东林党人；礼宜并尊。”持疏诣司业林钉，钉援笔涂抹，即夕挂冠橘星门去。司业朱之俊为奏请，从之，钉坐削籍。同时又有一张生者，欲上疏以忠贤与孔子并尊。人国学，自称见子路击之，遽死。【考异】天下建忠贤生祠，《三编》汇书于《潘汝桢建祠》目中，惟万龄建祠，著其月分，别为一纲，以其罪尤重也，今从之，万龄等伏诛见后。
丙子，大清兵围锦州。
庚辰，松山、河套诸部入犯。辛巳，察罕诸部入犯。
时大清兵击破绰哈，所部皆散亡，半归于察罕，岁数犯延绥诸边；至是总兵官姚世卿抚之，诸部受款。
癸巳，大清兵攻宁远。
六月，庚子，锦州围解。时太宗文皇帝亲督兵至大凌河，守城士卒皆遁，遂进围锦州。太监纪用、总兵赵率教遣使请和，大清遗书责之。袁崇焕令祖大寿等统精兵四千，绕出大清兵后，别遣水师东出相牵制。大寿等未至，大清已分兵抵宁远城下。崇焕督将士登陴，列营濠内，用炮拒击，而满桂亦率尤世威以兵来赴。会大兵疾驰进击，大败之，追至城下，尸填壕堑皆满。寻解宁远围，复益兵攻锦州，以溽暑不能克，毁大，小凌河二城而还。
秋，七月，乙丑朔，锦州以捷闻。上不豫，遣魏良卿告南北2234
纪八十 郊及太庙，代行礼。
丙寅，罢巡抚袁崇焕。初，大清太祖高皇帝晏驾，崇焕遣使吊，且以觇虚实，太宗遣使报之。崇焕欲议和，藉以修故疆，因附使者还报。奏闻，优旨从之。及毛文龙被兵，言者遂谓和议所致。至是锦州被围，忠贤使其党劾“崇焕不救锦州。”崇焕遂乞休去。仍以王之臣代之，霍维华代任兵部尚书。
已卯，叙锦州功，封魏忠贤从孙鹏翼为安平伯。鹏翼尚在襁褓中。一时文武，冒滥增秩赐荫者数百人，而崇焕止增一秩而已。
先是霍维华尝进仙方灵露，饮于上，上饮而甘之，已、渐厌。及得疾、体肿，忠贤以咎维华。维华惧甚，虑上不测，有后患，欲先自贰于忠贤。会宁，锦叙荫，维华请以让崇焕，忠贤觉其意，传旨诘责。
壬午，前礼部尚书孙慎行遣戍宁夏。慎行以《要典》红丸一案削籍，至是刘志选复追劾之，遂论戍。
丁亥，海贼寇广东。 是月，浙江大水。
八月，丙申，加魏良卿太师，魏鹏翼少师。
戊戌，中极、建极二殿成。叙三殿功，魏忠贤弟侄一人世袭侯爵，复封忠贤从子魏良栋为东安侯。
乙巳，上疾不愈，召见阁、部、科、道于乾清宫，谕以“魏忠贤、王体乾皆恪谨忠贞，可计大事。”内阁黄立极等对曰：“皇上任贤勿贰，诸臣敢不仰体！”上悦。
甲寅，上大渐。乙卯，帝崩于乾清宫，年二十三。遗诏：“以皇五弟信王由检嗣皇帝位。”王即夕入临，居宫中，比明，群臣始至。
时崔呈秀方改兵部尚书，夺情视事，比人临，内使十余人传呼呈秀甚急。呈秀人，与忠贤密谋久之，语秘莫得闻，或云：“忠
2235
明通鉴卷八十 贤欲篡位，呈秀以时未可止之也。”
丁巳，信王即皇帝位。大赦天下。以明年为崇祯元年。癸亥，大赉文武诸臣及诸边将士。
九月，甲申，追谥生母贤妃刘氏为孝纯皇太后。太后初人宫为淑女，生上后渐失光宗意，被谴薨。光宗中悔，恐神宗知之，戒掖庭勿言，葬于西山。及熹宗封土为信王，追进贤妃。太后之薨、上时尚幼，及长，问近侍曰：“西山有刘娘娘坟乎？”曰：“有。”每密付金钱往祭。及即位，始追封，加尊谥。
丁亥，停刑.
庚寅，册妃周氏为皇后。后以天启中选入信邸，时神宗刘昭妃摄太后宝，宫中之事，悉禀于熹宗张皇后.故事，宫中选大婚，一后以二贵入陪，中选则皇太后幕以青纱帕，取金玉跳脱系其臂，不中即以年日帖子纳淑女袖，偿以银币遣还。张后疑后弱，昭妃曰：“今虽弱，后必长大。”因册为信王妃，至是立之。追尊光庙选侍李氏为庄妃，盖东李也。位居西李前而宠不及。上幼失母，育于西李；已而西李生女，光宗改命东李抚视。至是即位，东李已薨，乃以抚育功追加尊谥，并赐庄妃弟成栋田。
冬，十月，甲午朔，亲享太庙。
庚子，上大行皇帝尊谥日哲皇帝，庙号熹宗。癸丑，南京地震，自西北迄东南，隆隆有声。
是月，崔呈秀罢。上素知忠贤恶，及即位，其党自危。于是杨所修、杨维垣先劾呈秀，用以尝上；乃以夺情为词，令归守制。会贾继春提学南畿，亦驰疏劾之；而给事中许可徵复劾其子铎中式通关节事，下吏部勘处。呈秀遂罢。
削浙江巡抚潘汝祯籍，以建祠作俑也。
十一月，甲子，安置魏忠贤于凤阳。先是诸逆党颂忠贤功德及请建生祠者，络绎于道。比杨邦宪疏至，上甫即位，且阅且笑，忠贤觉其意，见疏伪辞、辄报允。
2236
纪八十
于是主事钱元悫首劾之，言：“忠贤本枭獍之资，先帝假以事权，群小蚁附，称功颂德，布满天下，如王莽之妄引符命，列爵三等，畀及乳臭，如梁冀之一门五侯；遍植奸党，分量要津，如王衍之狡兔三窟；舆珍辇宝，藏聚肃宁，如董卓之郿坞自固；广开告讦，诛锄士类，如曹节、王甫之钩党株连；阴养死士，陈兵自卫，如桓温之壁后置人。皇上待以不死，宜勒归私第；魏良卿等有玷茅土，并宜褫革。”员外史躬盛、主事陆澄源亦交章论之。
而嘉兴贡生钱嘉徵更劾忠贤十大罪：“一日并帝，内外封章，必先关白。称功颂德，上配先帝。及奉俞旨，必曰“朕与厂臣”，自古未闻有此奏体。二日蔑后。皇亲张国纪于御前面折逆奸，遂遭罗织，欲置之死，赖先帝神明，祗膺薄惩。不然，皇亲危则中宫危矣。三日弄兵，祖宗朝不闻内操，忠贤外胁臣工，内逼宫闱，操兵禁中，深可寒心。四日无二祖列宗。高皇帝垂训，中涓不许干预朝政，乃忠贤一手障天，流毒缙绅，凡边腹重地，漕运咽喉，多置腹心，意欲何为！五曰克削藩封。三王之国，庄田赐赉甚薄也；而忠贤封公、侯、伯之土田，膏腴万顷。六日无圣。先师为万世名教主，忠贤何人，敢祠太学之侧！七曰滥爵。古制非军功不侯，忠贤竭天下之物力，佐成三殿，居然袭上公之爵，腼不知省。八曰掩边功。辽左用兵以来，堕名城，杀大将，而冒侯封伯。九日伤民财。郡县请祠遍天下，一祠所费不下五万金。敲骨剥髓，孰非国家之脂膏！十曰亵名器，崔呈秀之子铎，目不识丁，贤书遂登前列。”
疏上，上召忠贤，使内侍读之。忠贤震恐丧魄，急以重宝信邸太监徐应元求解。应元，故忠贤博徒也，上知之，斥应元，遂有是命。
戊辰，罢各边镇守中官。
天启六年，各边俱增填守太监，至是上谕兵部：“先朝于宣大、蓟辽、东江之地分遣内臣协镇，一柄两操，甚为无谓。且宦
2237 明通鉴卷八十
官观兵，自古有戒，其悉罢之。”
已巳，魏忠贤自缢死。时上榜忠贤罪示天下，寻谕曰：“逆恶魏忠贤擅窃国柄，诬陷忠良，罪当死，姑从轻发凤阳。乃不思自惩，素蓄亡命之徒，环拥随护，势若叛然，令锦衣卫逮治。”忠贤行至阜城，闻之，与其党李朝钦俱自缢。
时言者劾“崔呈秀为五虎之首，宜肆市朝”，奉旨“削籍，遣官逮问。”呈秀在家，闻忠贤死、列姬妾、罗珍宝、呼酒痛饮，尽一卮，即掷碎之。饮已，亦自缢死。
癸酉，免天启逮死诸臣赃，释其家属。
癸巳，黄立极罢。时山阴监生胡焕猷劾阁臣黄立极、张瑞图等，身居揆席，漫无主持。甚至顾命之重臣毙于诏狱，五等之爵、上公之尊加于奄寺，而生祠碑颂，靡所不至。律以逢奸之罪，夫复何词！
时杨维垣等论焕猷疑出东林指使，上为除焕猷名，下吏。立极内不自安，累疏乞休，上犹优诏报留，至是始许之。
是月，曹应秋、薛贞俱罢。时以奄党劾应秋，贞者先后疏上，遂罢。以房壮丽代为吏部尚书，苏茂相代为刑部尚书。
十二月，以南京吏部侍郎钱龙锡、礼部侍郎李标、礼部尚书来宗道、吏部侍郎杨景辰，礼部侍郎周道登，少詹事刘鸿训并为礼部尚书兼东阁大学士，预机务。上以施风来辈皆忠贤所用，不足倚，诏廷推。阁臣仿古枚卜典召九卿科道入乾清宫，贮名金瓯，焚香肃拜，以次探之，得龙锡、标、宗道，景辰。辅臣以天下多故，请益一二人，复得道登、鸿训。并命人阁。
客氏及其子侯国兴、弟客光先与魏良卿皆伏诛。先是大行皇帝崩，客氏将出外宅，于五更赴梓宫前，出一小函，用黄色龙袱包裹，皆先帝胎发、痘痂及累年落齿，薙发，痛哭焚化而去。及是诏赴浣衣局掠死，籍其家。良卿、国兴、光先皆弃市，家属无少长皆斩；婴孩赴市，有盹睡未醒者。人以为惨毒之报，莫不快2238
纪八十
之。方客氏之籍也，于其家得宫女妊身者八人，盖将效吕不韦所为。上大怒，命悉笞杀之。
下逆党倪文焕、李夔龙、许显纯、田尔耕等于狱。初，忠贤用事，外廷文武臣之谄附者，有“五虎”“五彪”之目。五虎则文臣崔呈秀、田吉、吴淳夫、李夔龙，倪文焕主谋议，五彪则武臣许显纯、田尔耕、孙云鹤、杨寰、崔应元主杀戮，故诏书中特著之。若此外有周应秋、曹钦程等，时号“十狗”，又有“十孩儿”“四十孙”之号，不可悉数也。
时御史高宏图言：“倾危社稷，摇动宫闱，如刘志选、刘诏、梁梦环三贼者，罪实浮于“五虎”五彪＇等。”后皆丽逆案云。【考异】五虎，五彪，据《剥复录》及《先拨志始》所载，皆见之刑部会议及上谕中，详见《明史·奄党传》，今据书之。又以上二条，《史稿》皆人卜一月，今据《明史》、《三编》。
追复熹宗成妃李氏、裕妃张氏封号。二妃皆魏、客所害，成妃未死，后斥为宫人。至是俱追复之。
以孟绍虞为礼部尚书，时来宗道入阁，代之也。
是冬，诏“天下所建忠贤逆祠，悉行拆毁变价。”寻逮陆万龄及其党曹代、何储奇等，下法司究问。
初，万龄等请祀忠贤于国学，朱之俊方奏举行；会熹宗崩，之俊见珰将败，乃纠万龄等借影射利，仍未敢侵及忠贤也。至是贡生钱嘉徵显劾忠贤十罪之一，诏逮万龄等，系狱中，坐监候处决。【考异】万龄等建祠，朱之俊辄为举行、事见《明史·宦官传》。又证之《魏呈润传》、言：之俊议建忠贤祠于国学旁，下教有“功不在禹下”语，责诸生捐助，及庄烈即位，委过诸生陆万龄、曹代何以自解，至是呈润发其奸，由是之俊坐废云云。据此则之俊亦奄党也。惟“曹代何”，计氏《北略》.《纪事本末》皆作“曹代”，无“何”字。而证之《剥复录》“曹代”之下，复有“何储奇”。然则《明史》传写，盖漏去“储奇”二字，因误以“何”字为曹姓之双名，今据《剥复录》书之.





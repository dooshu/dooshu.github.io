列传第三十一 答里麻


答里麻，高昌人。大父撒吉斯，为辽王傅，世祖称其贤。从讨李璮，以勋授山东行省大都督。答里麻弱冠入宿卫。大德十一年，授御药院达鲁花赤，迁回回药物院，寻出佥湖北、山南两道廉访司事，召拜监察御史。时丞相帖木迭儿专权贪肆，答里麻帅同寅亦怜真、马祖常劾其罪。高昌僧恃丞相威，违法娶妇南城，答里麻诘问之，奋不顾利害，风纪由是大振。擢河东道廉访副使。隰州村民赛神，因醉殴杀姚甲，为首者乘闹逃去，有司逮同会者系狱，历岁不决。答里麻曰：“杀人者既逃，存亡不可知，此辈皆诖误无罪，而反桎梏耶？”悉纵之。至治元年，帖木迭儿复相，以复仇为事，答里麻辞去。明年，改燕南道廉访副使。开州达鲁花赤石不花歹颇著政绩，同僚忌之，嗾民诬其与民妻俞氏饮。答里麻察知俞氏乃八十老妪，石不花歹实不与饮酒，于是抵诬告者罪，石不花歹复还职。行唐县民斫桑道侧，偶有人借斧削其杖，其人夜持杖劫民财，事觉，并逮斧主与盗同下狱。答里麻原其未尝知情，即纵之。深州民媪怒殴儿妇死，妇方抱其子，子亦误触死。媪年七十，同僚议免刑，答里麻不可，曰：“国制，罪人七十免刑，为其血气已衰，不任刑也。媪既能杀二人，何谓衰老？”卒死狱中。至治元年，除济宁路总管，兴学劝农，百废具修，府无停事。济阳县有牧童持铁连结击野雀，误杀同牧者，系狱数岁。答里麻曰：“小儿误杀同牧者，实无杀人意，难以定罪。”罚铜遣之。泰定元年，升福建廉访使。朝廷遣宦官伯颜催督绣段，横取民财，宣政院判官术邻亦取赂于富僧，答里麻皆劾之。迁浙西廉访使。会文宗发江陵，阿儿哈秃来谕旨，求赂不获，还谮于朝，召至京，处以重罪。比至，帝怒解，迁上都同知留守。

天历二年八月，明宗崩，文宗入正大统，使者旁午。答里麻朝暮尽力，事无缺失，帝特赐锦衣以嘉之。天历三年，迁淮东廉访使。明年，召拜刑部尚书。国制，新君即位，必赐诸王、驸马、妃主及宿卫官吏金帛。答里麻曰：“必唱名给散，无虚增之数。”国费大省，帝复赐黄金腰带以旌其能。元统元年，升辽阳行省参知政事。高丽国使朝京，道过辽阳，谒省官，各奉布四匹、书一幅，用征东省印封之。答里麻诘其使曰：“国制，设印以署公牍、防奸伪，何为封私书？况汝出国时，我尚在京，未为辽阳省官，今何故有书遗我？汝君臣何欺诈如是耶？”使辞屈，还其书与布。元统三年，迁山东廉访使。时山东盗起，陈马骡及新李白昼杀掠。答里麻以为官吏贪污所致，先劾去之而后上擒贼方略。朝廷嘉纳之，即遣兵擒获，齐鲁以安。除大都路留守。帝宴大臣于延春阁，特赐答里麻白鹰以表其贞廉。帝尝命答里麻修七星堂，先是，修缮必用赤绿金银装饰，答里麻独务朴素，令画工图山林景物，左右年少皆不然。是岁秋，车驾自上京还，入观之，乃大喜，以手抚壁叹曰：“有心哉，留守也！”赐白金五十两、锦衣一袭。至正六年，升河南行省右丞，改翰林学士承旨。至正七年，迁陕西行台中丞，时年六十九。致事后，召商议中书平章政事，不拜，全俸优养终身。






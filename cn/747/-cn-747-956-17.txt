○对省官员判

〈有司议户口减耗，请省州县。百姓诉云：“州县废则所隶阔远，罢人益困。请省官员。”〉

禹别九州，秦称百郡，非无沿革，屡有废兴。苟损益之或差，亦因循而是务。顷者暂遇奸宄，人或流亡，军旅是加，荒馑仍及。遂使黔黎失业，乔木罕见於人烟；井邑为墟，坏垣宁闻於畎亩。洎乎皇威远被，寰宇肃清，频沾利泽之私，遂亡干戈之患。省司以罢人是恤，议废置於州县；百姓以遐路告劳，难骏奔於隶属。众以减员是请，或愿取新；官以省邑为谋，盍宜仍旧。从人欲也，无或违之。

赵励


○对溺死判

〈甲与乙同舟，既而甲惧水自投，因溺死。其家讼乙故杀，县断以疑。〉

鸿炉赋象，人寿几何？生荣死哀，物类同致。昼夜不舍，宣尼兴其叹息；吉凶共同，贾谊发其词赋。眷言甲乙，俱涉大川，悬流波而得朋，理征棹而云迈。乙则同舟而济，宛若神仙；甲乃惧水而投，遽嗟沉溺。波心乍没，还疑观影之人；泉路不归，便是怀沙之客。然则渡河奏曲，曾不尔思；逝水沉魂，自招其咎。家人有讼，虚陈故杀之端；乙既无雠，难惟轻之典。薄诉不伏，理合哀矜；县断以疑，殊乖部察。以愚管见，释放为宜。


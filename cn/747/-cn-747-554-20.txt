○国子监论新注学官牒

国子监应令新注学官等牒，准今年赦文，委国子祭酒选择有经艺堪训导生徒者，以充学官。近年吏部所注，多循资叙，不考艺能，至令生徒不自劝励。伏请非专诵经传，博涉坟史，及进士五经诸色登科人，不以比拟。其新受官，上日必加研试，然后放行，上副圣朝崇儒尚学之意。具状牒上吏部，仍牒监者，谨牒。


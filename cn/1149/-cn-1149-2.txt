卷二

钦定四库全书

续後汉书卷二　　　　　　元　郝经　撰

帝纪第一

【义例曰魏晋自以为正统相继故不举昭烈之諡称曰先主陈夀遂不以汉为帝纪曰先主传非也先主者大夫称其先大夫之辞也继汉而不称汉未尝称蜀而称蜀蔑劣甚矣夫昭烈景帝之子中山靖王之後为左将军时受献帝衣带中密诏诛曹操不克出奔徐州起兵讨操又不克奔袁绍与绍讨操又不克遂依刘表说表袭许以诛操表不能用及败操于赤壁始有荆土攻刘璋于成都却操于汉中遂有巴蜀操既幽帝弑后酖杀皇子簒弑已成昭烈以为高祖初封汉王出定三秦以讨项羽故即汉中王位兴兵讨操及操死丕簒献帝降废汉统中絶遂即汉皇帝位以祀汉汉统于是乎在矣及其崩殂末帝嗣世孔明出师讨魏继之以死蒋琬费禕姜维诸人从臾义烈尚数十年与魏俱毙则章武之元自可绍建安之末昭烈之与献帝自为缵承魏吴只汉之僭伪尔岂可削汉与魏遂以为蜀乎其称汉为蜀者魏晋间语也通监更蜀称汉纲目以汉纪事统体始正矣纪统纪也以一统而纪天下之事也故司马迁史记凡一统天下者皆曰本纪班固因之曰帝纪陈夀以魏为正统故以魏为帝纪汉统未絶而复与魏则天下有二统且魏岂能统汉哉今从纲目以汉昭烈末帝为帝纪魏吴皆降为传云史记于高帝本纪初称高祖及为沛公称沛公封汉王则称汉王至即皇帝位称帝称上崩後于他纪传则称高祖班固前汉书因之范晔後汉书自世祖起兵即称光武至即位後称帝称上崩後称世祖光武犹夫前史也陈夀国志于先主传始终称先主于魏吴则始终称姓名通监始称姓名及即汉中王位称汉中王至即帝位称汉主崩後称汉昭烈并以僭伪书也今从范史始称昭烈至即位後称帝称上于魏吴则始终皆称昭烈一同二汉天王正统云史记本纪二汉书帝纪其大法依仿春秋经传编年事详辞畧其天文灾变郡国废兴礼乐刑法因革大端四夷兴衰侵叛之迹皆备书之又见诸书志及本传大抵皆重出陈夀国志无书志其事皆具于纪传方之三史为详而不重出然以魏为正统帝纪凡天变外夷之事皆録于魏吴书故有者则録于吴谓蜀不置史灾异靡书故二主传皆不録今既正统体欲移置于汉纪则失实存之魏传则失体故汉纪魏吴传皆不録类之于八録国别以见不复重出其事义相关者则几而不因云】

昭烈皇帝

昭烈皇帝姓刘氏讳备字玄德涿郡涿县人景帝子中山靖王胜之後也武帝诏诸侯王得推恩侯支庶子弟靖王百余子侯者五人元狩六年封贞涿县陆城亭侯元鼎五年坐酎金失侯因家焉【原注汉书孝景皇帝贾夫人生赵敬肃王彭祖中山靖王胜胜以前三年立有子百二十余人四十三年薨子哀王昌嗣一年薨子康王昆侈嗣十一年薨子顷王辅嗣四年薨子宪王福嗣十七年薨子怀王循嗣十五年薨无子絶四十五岁成帝鸿嘉二年复立宪王弟孙利乡侯子云客是为广德夷王三年薨无子絶四十年哀帝复立云客弟广汉为广平王薨无後平帝元始二年复立广川惠王曾孙伦为广德王奉靖王後王莽时絶王子侯表中山靖王子广望节侯忠将梁侯朝平薪馆侯未央陆城侯贞薪处侯嘉元鼎五年皆坐酎金失侯鱼豢典畧备本临邑侯枝属也】昭烈祖父雄父弘世仕州郡雄举孝亷终东郡范令昭烈少孤与母贩履织席为业舍东南角篱上桑生高五丈余童童如小车盖涿人李定曰是家当出贵人昭烈方幼与宗中诸儿戱桑下言吾必当乘此羽葆盖车叔父子敬曰汝勿妄语灭吾门也年十五母使行学与同宗刘德然辽西公孙瓒俱事故九江太守同郡卢植德然父元起常资给昭烈与德然等元起妻曰各家何能常尔邪元起曰吾宗中有此儿非常人也而瓒深与昭烈相友瓒年长昭烈以兄事之昭烈不甚乐读书喜狗马音乐美衣服身长七尺五寸垂手下膝顾自见其耳有大志少语言善下人喜怒不形于色推仁尚义廓如也好交结豪侠年少争附之河东关羽亡命来归与同郡张飞兄事昭烈誓以死从中山大商张世平苏双等赀累千金贩马于涿郡知昭烈非常人乃多与之金昭烈资之因合徒衆灵帝末黄巾贼起州郡各举义兵昭烈率其属从校尉邹靖讨贼有功除安喜尉【原注典畧平原刘子平知备有武勇时张纯反叛青州被诏遣从事将兵讨纯过平原子平荐备于从事遂与相随遇贼于野备中创阳死贼去後故人以车载之得免後以军功为中山安喜尉】督邮以公事到县昭烈求谒不通直入缚督邮杖二百解绶系其颈着马柳【原注五葬反】弃官亡命【原注典畧其後州郡被诏书其有军功为长吏者当沙汰之备疑在遣中督邮至县当遣备备素知之闻督邮在传舍备欲求见督邮称疾不肯见备备恨之因还治将吏卒径诣传舍突入门言我被府君密教收督邮遂就牀缚之将出到界自解其绶以系督邮颈缚之着树杖百余下欲杀之督邮求哀乃释去之】顷之大将军何进遣都尉毋丘毅诣丹阳募兵昭烈与俱行至下邳遇贼力战有功除下密丞灵帝崩皇子辩即位太后何氏临朝何进诛宦官不克死之【原注凡死国死官得其死者曰死之】袁绍尽灭宦官董卓入京师废帝为弘农王立献帝弑太后何氏【原注义例曰章武元年蜀中传言献帝已遇弑昭烈乃发丧制服諡曰孝愍皇帝遂即皇帝位然献帝实未崩特曹丕废为山阳公尔至末帝建兴十三年始崩曹叡諡曰孝献皇帝故不得从未崩之諡祗曰献帝】

初平元年春正月州郡皆起兵讨卓卓弑弘农王刼帝西迁长安天下大乱昭烈复去官後为高唐尉迁为令【原注英雄记灵帝末年备尝在京师後与曹公俱还沛国募召合衆会灵帝崩天下大乱备亦起军从讨董卓为贼所破奔奋威将军公孙瓒】

二年夏六月袁绍逐冀州牧韩馥自领州【原注凡曰自领与据皆非朝命也】攻瓒所置青州刺史田楷冬十月瓒表昭烈为别部司马【原注凡曰表表请朝命也曰以者自以为之也】使为楷拒绍数有战功试守平原令领平原相郡民刘平素轻昭烈耻为之下使客刺之客不忍刺语之而去其得人心如此【原注王沉魏书刘平结客刺备备不知而待客甚厚客以状语之而去是时人民饥馑屯聚钞暴备外御寇难内丰财施士之下者必与同席而寝同簋而食无所简择衆多归焉】袁绍还兵攻瓒昭烈与楷东屯齐瓒败绍复攻楷连战逾年

三年夏四月董卓伏诛【原注凡有罪当诛者曰伏诛】卓党贾诩以卓部曲李傕郭泛等反陷长安杀司徒王允【原注凡杀不以罪及两下相杀皆曰杀】遂共管朝政於是刘焉据益州刘表据荆州袁绍据冀州袁术据扬州曹操据兖州其余州郡皆拥兵自保更相并灭不复奉朝廷矣

四年冬十月公孙瓒杀幽州牧刘虞自领州

兴平元年春二月曹操攻徐州徐州牧陶谦遣使告急于田楷楷与昭烈俱救之时昭烈自有兵千余人及幽州乌桓杂胡骑又畧得饥民数千人既到谦以丹阳兵四千益之昭烈遂去楷归谦谦表昭烈为豫州刺史屯小沛夏四月曹操击破昭烈于郯东秋九月益州牧刘焉卒子璋自领州冬十二月陶谦病笃谓别驾糜竺曰非刘备不能安此州也谦卒竺率州人迎昭烈昭烈未敢当下邳陈登谓昭烈曰今汉室陵迟海内倾覆立功立事在于今日鄙州殷富户口百万欲屈使君抚临州事不宜抑让昭烈曰袁公路近在夀春此家四世五公【原注见袁绍传】海内所归君可以州与之登曰公路骄豪非治乱之主今欲为使君合步骑十万上可以匡主济民成五覇之业下可以割地守境以观时变若使君不见聼登亦未敢聼使君也北海相孔融谓昭烈曰袁公路岂忧国忘家者耶冢中枯骨何足介意今日之事百姓与能天与不取悔不可追昭烈遂领徐州陈登遣使告袁绍曰天祸鄙州州将殂陨民人无主恐贻盟主忧辄奉故平原相刘备领州绍报曰刘玄德弘雅有信义今徐州乐戴诚所望也

二年夏四月曹操攻吕布布来奔李傕郭泛相攻击张济挟帝东归

建安元年夏六月袁术来攻昭烈使张飞守下邳自将拒术于盱眙淮隂与术战於石亭相持经月更有胜负陶谦故将曹豹为下邳相与张飞相失飞杀之豹衆闭营自守城中乖乱袁术与吕布书劝令袭下邳许助以军粮布大喜引军水陆东下中郎将丹阳许耽开门迎之张飞败走布虏昭烈妻子及将吏家口昭烈闻之引还比至下邳【谨案比至陈志作北至通监作比至与此合】兵溃昭烈收余兵东取广陵与袁术战又败转军海西饥饿困踧【谨案困踧今志作困败此作困踧与宋本合】吏士相啖从事縻竺以家财助军迫迮【原注音仄】无归乃降于布布亦忿袁术运粮不继复以昭烈为豫州刺史还其妻子部曲家属诸将谓布曰刘备数反覆难养宜早图之布不聼以状语昭烈与并势击术使屯小沛昭烈乃遣关羽守下邳身还小沛秋七月帝至雒阳【原注雒本作洛鱼豢云汉火行忌水故去水加隹自光武後改为雒字】八月曹操刼帝迁许遂专朝政表昭烈为镇东将军封宜城亭侯昭烈复合兵得万余人吕布恶之自出兵攻昭烈昭烈败走归许曹操厚遇之表为豫州牧郭嘉等谓操曰备有英雄之志今不早图後必为患操不从益兵给粮使东至沛收散败以图吕布是岁孙策据江东【原注义例曰凡事之无日者附于月之下称是月无月者附于年之下称是岁无年者附于其事之首尾如左氏称初始及季年後之类无事可附者则约其时之早晚於一年之下与其事相涉者即附之此记事之通例也】

二年春正月袁术称帝于夀春韩暹杨奉在下邳寇掠徐扬间军饥饿辞吕布欲诣荆州布不聼奉乃私与昭烈相闻欲共击布昭烈阳许之冬十一月奉引军诣沛昭烈请奉入城饮食未半於座上缚奉斩之暹失奉奔并州

三年夏五月吕布复与袁术通使人齎金诣河内买马为昭烈兵所钞布怒遣其中郎将高顺北地太守张辽攻昭烈曹操遣将军夏侯惇救之为顺所败遂破沛复虏昭烈妻子送布昭烈挺身逸遇操于梁与操共击布于下邳冬十二月禽布斩之昭烈复得妻子从操还许表昭烈为左将军礼之愈重出则同舆坐则同席四年春袁绍复攻公孙瓒三月克易京瓒自杀绍遂有幽州帝自为曹操刦迁专制朝命不得有所为甚于傕泛帝舅车骑将军董承【原注裴松之曰董承汉灵帝母董太后之侄于献帝为丈人盖古无丈人之名故谓之舅也】受帝衣带中密诏令与昭烈诛操未发操从容谓昭烈曰今天下英雄惟使君与操尔本初之徒不足数也昭烈方食失匕箸值大雷震昭烈因曰圣人云迅雷风烈必变良有以也遂与承及长水校尉种辑将军吴子兰王子服等同谋夏四月袁术欲经徐州北就袁绍操遣昭烈督朱灵路招邀击术程昱郭嘉董昭皆谏操曰刘备不可遣也操悔追之不及术南走病死朱灵等还冬十一月昭烈遂杀徐州刺史车胄留关羽守下邳行太守事引军还小沛【原注胡冲吴历曹公数遣亲近密觇诸将有宾客酒食者辄因事害之备时闭门将人种芜菁曹公使人闚门既去备谓张飞关羽曰吾岂种菜者乎曹公必有疑意不可复留其夜开後栅与飞等轻骑俱去所得赐遗衣服悉封留之乃往小沛收合兵衆裴松之曰魏武帝遣先主统诸将要击袁术郭嘉等并谏魏武不从其事显然非因种菜遯逃而去如胡冲所云何乖僻之甚乎】东海昌霸反郡县多叛操为昭烈衆数万人遣孙乾与袁绍连和操遣长史刘岱中郎将王忠击之不克昭烈谓岱等曰汝百辈来无如我何曹操自来未可知尔

五年春正月董承等事觉操杀承及王服种辑皆夷三族自将攻昭烈初昭烈谓操方与绍连兵不得东候骑卒至言曹公自来昭烈大惊及战师望风崩溃操尽收其衆虏昭烈妻子并禽关羽以归昭烈走青州青州刺史袁谭昭烈故茂才也将步骑迎昭烈昭烈随谭到平原谭驰使白绍绍遣将道路奉迎身去邺二百里与昭烈相见驻月余所失亡士卒稍稍来集操与袁绍相拒於官渡汝南黄巾刘辟等叛操应绍绍遣昭烈将兵与辟等畧许下夏四月孙策卒弟权代领其衆关羽亡归操遣曹仁将兵击昭烈昭烈还绍军隂欲离绍乃说绍南连刘表秋七月绍遣昭烈将本兵复至汝南与龚都等合衆数千人操遣蔡杨【谨案今志作蔡阳宋本作杨与此合】击之为昭烈所杀冬十月操大破绍军

六年秋九月操自击昭烈昭烈遣糜竺孙乾与刘表相闻表自郊迎以上宾礼待之益其兵使屯新野荆州豪杰归昭烈者日益多表疑其心隂御之一日表置宴蒯越蔡瑁欲因会取昭烈或以急告昭烈托被酒潜遯所乘马曰的卢走堕檀溪水中昭烈曰的卢今日厄矣可努力的卢一跃三丈遂得免【谨案傅玄乘舆马赋曰刘备之初降也太祖赐之骢马使自至廐选之名马以百数莫可意者次至下廐有的卢马委弃莫视瘦瘁骨立刘备检而取之衆莫不笑之其後刘备奔于荆州逸足电发追不可逮衆乃服焉】昭烈益开诚待之越等服其雅量表亦不复疑终表之世遂无衅故【原注孙盛曰檀溪之事此不然之言备时羇旅客主势殊若有此变岂能晏然终表之世而无衅故乎此世俗妄说非是实也　按陈志豪杰归先主者日益多表疑其心隂御之则越瑁之谮或有之檀溪之急似不为妄今取之是已】

七年夏五月袁绍卒子尚自领州刘表遣昭烈拒夏侯惇于禁等于博望昭烈设伏兵一旦烧屯伪遯惇等追之伏发大破之

九年秋七月曹操克邺遂有冀青幽并四州

十二年春曹操北征乌桓昭烈说表袭许表不能用操自柳城还表谓昭烈曰不用君言失此大会昭烈曰今天下分裂日寻干戈事会之来岂有终极乎若能应之于後者则此未足为恨也昭烈在荆州数年尝于表坐起至厠慨然流涕表怪问昭烈曰平常身不离鞍髀【原注音陛】肉皆消今不复骑髀里肉生日月如流老将至矣而功业不建是以悲耳【谨案此段裴松之注在昭烈初归刘表下此据在荆州数年语移在十二年後】昭烈访士于襄阳司马徽徽盛称琅邪诸葛亮昭烈三往乃得见问天下大计亮说昭烈取荆益结好孙权与共图操兴复汉室

十三年秋八月曹操南击刘表表病笃以州让昭烈昭烈不从乃托子琮焉【原注英雄记表病上备领荆州刺史魏书表病笃托国于备顾谓曰我儿不才诸将并零落我死之後卿便摄荆州备曰诸子自贤君其忧病或劝备宜从表言备曰此人待我厚今从其言人必以我为薄所不忍也】表寻卒【谨案三国志曹公南征表会表卒系在十二年而武帝纪则云建安十三年秋七月公南征刘表八月表卒两传年不符此改属十三年与曹操传相应较陈志为密矣】琮自领州九月操至新野琮遣使请降于操时昭烈屯樊琮不敢告昭烈久之乃觉遣所亲问琮琮令宋忠诣昭烈言故时操已在宛昭烈大惊谓忠曰卿等作事不早相语祸至乃始告邪引刀向忠曰今断卿头不足解忿亦耻大丈夫临别复杀卿辈遣忠去呼部曲共议或劝昭烈攻琮荆州可得昭烈曰刘荆州临危托我以孤遗背信自济吾所不为死何面目以见刘荆州乎遂将其衆去过襄阳驻马呼琮琮惧不能起琮左右及荆州人多归昭烈昭烈过辞刘表墓泣涕而去比到当阳衆十余万辎重数千两日行十余里别遣关羽乘船数百艘使会江陵或谓昭烈曰宜速行保江陵今虽拥大衆被甲者少若曹操兵至何以拒之昭烈曰夫济大事必以人为本今人归吾吾何忍弃去【原注习凿齿曰先主颠沛险难而信义愈明势逼事危而言不失道追景升之顾则情感三军恋赴义之士则甘与同败观其所以结物情者岂徒投醪抚寒含蓼问疾而已哉其终济大业不亦宜乎】操以江陵有军实恐昭烈据之乃释辎重轻军到襄阳闻昭烈已过操将骑五千急追之一日一夜行三百余里及于当阳之长阪昭烈弃妻子与诸葛亮张飞赵云等数十骑走操大获其人衆辎重昭烈斜趋汉津适与羽船会得济沔遇表长子江夏太守琦衆万余人与俱到夏口适孙权遣鲁肃吊刘表二子并说昭烈抚有表衆恊力治操肃未至而操已济汉故肃与昭烈遇于当阳长阪肃达权旨致殷勤意且问昭烈曰豫州今欲何至昭烈曰与苍梧太守吴巨【谨案士燮及步隲传皆作吴巨与此合陈志作吴臣误】有旧欲往投之肃曰孙讨虏聪明仁惠敬贤礼士江表英雄咸归附之已据有六郡兵精粮多足以立事今为君计莫若自结于东共济世业巨乃凡人偏在远郡行将为人所并岂足托乎昭烈甚悦遂用肃计住鄂县之樊口冬十月遣诸葛亮随肃求救於孙权权遣周瑜程普等水军数万与昭烈并力及操战於赤壁大破之焚其舟船昭烈与周瑜诸军水陆并进追到南郡时又疾疫操军多死操乃遁归昭烈表刘琦为荆州刺史又南征四郡武陵太守金旋长沙太守韩玄桂阳太守赵范零陵太守刘度皆降【原注三辅决録注金旋字元机京兆人历位黄门郎汉阳太守徵拜议郎迁中郎将领武陵太守为备所攻刼死子禕事见魏武本纪】庐江雷绪率部曲数万口来归以诸葛亮为军师中郎将督零陵桂阳长沙三郡调其赋税以充军实偏将军赵云为桂阳太守

十四年冬昭烈表孙权行车骑将军领徐州牧会刘琦卒权表昭烈领荆州牧周瑜为南郡太守分南岸地以给昭烈昭烈立营於油口改名公安权稍畏之以妹妻昭烈

十五年刘表故吏士多归昭烈昭烈以周瑜所给地少不足以容衆冬十二月乃自诣京见权求都督荆州周瑜吕范劝权留之权不从礼遇甚盛绸缪恩纪及归昭烈谓左右曰孙车骑长上短下其难为下吾不可以再见之乃昼夜兼行至公安闻瑜谋谓龎统曰天下智谋之士所见畧同孔明谏孤莫行亦虑此也孤方危急不得不往孤以仲谋所防在北当赖孤为援故决意不疑耳此诚险涂殆不免周瑜之手未几瑜卒鲁肃代领其衆劝权以荆州借昭烈与共拒曹操权从之权欲与昭烈共取蜀遣使来言曰米贼张鲁据巴汉为操耳目规图益州刘璋不武不能自守若操得蜀则荆州危矣今欲先攻取璋进讨张鲁西连全蜀一统吴楚虽有十操无所忧也或以为宜报听许权终不能越荆有蜀蜀地可为己有荆州主簿殷观进曰若为权先驱进未能克蜀退为权所乘即事去矣今但可赞其伐蜀而说新据诸郡未可兴动权必不敢越我而取蜀如此进退在我可以收吴蜀之利昭烈从之答权使曰益州富强土地险阻刘璋虽弱足以自守张鲁虚伪未必尽忠於操今暴师蜀汉转输万里欲战克攻取虽吴起不能定其规孙武不能善其事也曹操虽有无君之心而有奉主之名议者见其失利于赤壁谓其力屈无复远图今操三分天下已有其二将欲饮马於沧海观兵於吴会岂肯守此坐须老乎而同盟无故自相攻伐借枢於操使敌承其隙非长策也且备与璋托为宗室冀冯英灵以匡汉朝今璋得罪于左右愿加寛贷权不聼遣孙瑜率水军往夏口昭烈不聼军过谓瑜曰汝欲取蜀吾当被髪入山不失信于天下也使关羽屯江陵张飞屯秭归诸葛亮据南郡昭烈自往孱陵权不得已召瑜还迁殷观为别驾从事交趾太守士燮以岭南七郡降于孙权权以步隲为交州刺史尽有岭南地

十六年益州牧刘璋闻曹操将遣锺繇等向汉中讨张鲁内怀恐惧别驾从事张松说璋请昭烈讨鲁拒操隂谋推戴以为州主璋然之使法正将四千人迎昭烈正因陈益州可取之策昭烈疑之龎统言于昭烈曰荆州荒残人物殚尽东有孙权北有曹操难以得志益州国富民强户口百万四部兵马所出必具宝货无求于外得以为资大业可成也昭烈曰今指与吾为水火者曹操也操以急吾以寛操以暴吾以仁操以谲吾以忠每与操反事乃可成尔今以小利而失信义于天下奈何统曰权变之时固非一道所能定也且兼弱攻昧逆取顺守古人所贵若事定之後封以大国何负于信今日不取终为人利尔昭烈以为然於是厚以恩意接纳正【原注韦曜吴书备前见张松後得法正皆厚以恩意接纳尽其殷勤之欢因问蜀中阔狭兵器府库人马衆寡及诸要害道里远近松等具言之又画地图山川处所由是尽知益州虚实案刘璋传昭烈纪松未尝见昭烈吴书为妄】乃留诸葛亮关羽等守荆州以赵云领留营司马昭烈将步卒数万入益州刘璋敕在所供奉昭烈入境如归前後赠遗巨亿计昭烈自江州北由垫【原注徒协反】江诣涪璋自出迎相见甚欢张松令法正白昭烈便可於会所袭璋昭烈曰此大事也不可仓卒璋推昭烈行大司马领司隶校尉昭烈亦推璋行镇西大将军益州牧璋增昭烈兵使击张鲁又令督白水军昭烈并军三万余人车甲器械资货甚盛璋还成都昭烈北到葭萌未即讨鲁厚树恩德以收衆心

十七年冬曹操伐孙权权呼昭烈自救昭烈遣使告璋曰曹操伐吴吴忧危急孙氏与孤本为唇齿又乐进在青泥与关羽相拒今不往救羽进必大克转侵州界其忧有甚于鲁鲁自守之贼不足虑也乃从璋求万兵及资宝欲以东行璋但许兵四千其余皆给半昭烈因激怒其衆曰吾为益州征强敌师徒勤瘁今帑藏山积而恡於功赏望士大夫为出死力其可得乎张松书与昭烈及法正曰今大事垂成如何释此去乎松兄广陵太守肃惧祸白璋发其谋於是璋收斩松嫌隙始构矣璋敕关戍诸将文书勿复关通昭烈昭烈大怒召璋白水军督杨怀责以无礼斩之【谨案零陵先贤传曰刘璋请刘备璋将杨怀数谏备悟使人请璋子禕及怀酒酣备见怀佩匕首备出其?首谓怀曰将军?首好孤亦有可得观之怀与之备得?首谓怀曰汝小子何敢间我兄弟之好耶怀骂言未讫备斩之】乃使黄忠卓膺勒兵向璋昭烈径至关头质诸将并士卒妻子引兵与忠膺等进据涪十八年夏五月曹操自立为魏公加九锡璋遣刘璝冷苞张任邓贤吴懿【谨案蜀志无吴懿二字】等拒昭烈皆败退保绵竹懿诣军降【原注益部耆旧杂记张任蜀郡人家世寒门少有胆勇志节仕州为从事】璋复遣李严督绵竹诸军严率衆降昭烈军益强分遣诸将平下属县诸葛亮张飞赵云等将兵泝流定白帝江州江阳惟关羽留镇荆州昭烈进军围雒时璋子循守城被攻且一年

十九年夏张任勒兵於鴈桥逆战被禽昭烈以任忠勇欲降之任厉声曰老臣不复事二主矣乃杀之雒城破进围成都征西将军马超率衆来归屯于城北城中震恐後数十日昭烈令从事简雍入说璋璋从雍出降蜀中殷盛丰乐昭烈置酒大飨士卒取城中金银分赐将士还其谷帛昭烈领益州牧诸葛亮为股肱法正为谋主关羽张飞马超为爪牙许靖糜竺简雍为宾友及董和黄权李严等本璋之所授用也吴懿费观等又璋之婚亲也彭羕【原注余亮反】又璋之所排摈也刘巴者宿昔之所忌恨也皆处之显任尽其器能有志之士无不竞劝冬十一月曹操弑皇后伏氏酖杀二皇子

二十年孙权闻昭烈取益州逐刘璋令中司马诸葛瑾从昭烈求荆州诸郡昭烈不许曰吾方图凉州得凉州当以荆州相与权大怒乃遣吕蒙袭夺长沙零陵桂阳三郡夏五月昭烈引兵五万下公安令关羽入益阳时曹操定汉中张鲁走巴西昭烈闻之与权连和分荆州江夏长沙桂阳东属南郡零陵武陵西属引军还江州冬十一月遣黄权将兵迎张鲁鲁已降操操使夏侯渊张合屯汉中犯暴巴界昭烈令张飞进兵宕渠与合等战于瓦口合败走并击巴賨【原注?冬反】破之昭烈还成都二十一年夏四月曹操自为魏王

二十二年春三月孙权降于曹操冬昭烈进兵汉中分遣张飞马超吴兰等屯下辨又遣雷铜等入武都【谨案陈志作入成都上云进兵汉中何有分遣他将入成都之理考华阳国志云遣将吴兰雷铜入武都与此合志误】二十三年春飞等皆为操兵所破昭烈次于阳平与操将夏候渊张合相拒

二十四年春自阳平南渡沔水缘山稍前营于定军山【谨案陈志作於定军山势作营考法正传作定军兴势兴势山名作山势误此书作营于定军山据通监也】渊等引兵来争昭烈命黄忠乘高鼓噪攻之大破渊军斩渊【原注陈志作斩合误】及操所署益州刺史赵顒等操自长安出斜谷军遮要以临汉中昭烈曰曹操虽来无能为也我必有汉川矣及操至昭烈敛衆拒险终不交锋相守积月操军亡者日多乃引军出翊军将军赵云击败之夏操遯还长安昭烈遂有汉中遣刘封孟达李平等攻申耽于上庸耽举郡降秋七月羣下上昭烈为汉中王表于帝曰平西将军都亭侯臣马超左将军领长史镇军将军臣许靖营司马臣龎羲议曹从事中郎军议中郎将臣射援【原注三辅决録注援字文雄扶风人也其先本姓谢与北地诸谢同族始祖谢服为将军出征天子以谢服非令名改为射子孙氏焉兄坚字文固少有美名辟公府为黄门侍郎献帝之初三辅饥乱坚去官与弟援南入蜀依刘璋璋以坚为长史刘备代璋以坚为广汉蜀郡太守援亦少有名行太尉皇甫嵩贤其才而以女妻之丞相诸葛亮以援为祭酒迁从事中郎卒官】军师将军臣诸葛亮荡寇将军汉夀亭侯臣关羽征虏将军新亭侯臣张飞征西将军臣黄忠镇远将军臣赖恭扬武将军臣法正兴业将军臣李严等一百二十人上言曰昔唐尧至圣而四凶在朝【原注尚书舜流共工于幽州放驩兜于崇山窜三苖于三危殛鲧于羽山四罪而天下咸服左氏传舜相尧流四凶族】周成仁贤而四国作难【原注史记成王少周摄政当国管叔蔡叔霍叔与殷武庚作乱周公东征杀武庚管叔放蔡叔霍叔以微子启代殷後国于宋】高后称制而诸吕窃命【原注汉书吕后以周吕侯子台为吕王台弟产为梁王建成侯释之子禄为赵王上将军各领南北军吕后崩禄产因谋作乱大尉勃与朱虚侯章等共诛之遂灭吕氏立文帝】孝昭幼冲而上官逆谋【原注汉书孝昭上官皇后上官安之女也安父桀为左将军与霍光皆受遗诏辅少主昭帝立安女为皇后以安为车骑将军桀安遂与燕王旦谋杀霍光因废帝立桀事觉皆伏诛】皆冯世宠藉履国权穷凶极乱社稷几危非大舜周公朱虚博陆则不能流放禽讨安危定倾伏惟陛下诞姿圣德统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物久令陛下蒙尘忧厄幽处虚邑人神无主遏絶王命厌昧皇极欲盗神器左将军领司隶校尉豫荆益三州牧宜城亭侯备受朝爵秩念在输力以殉国难覩其机兆赫然愤发与车骑将军董承同谋诛操将安国家克宁旧都会承机事不密令操游魂得遂长恶残泯海内臣等每惧王室大有阎乐之祸【原注史记二世斋于望夷宫赵高使其壻咸阳令阎乐将吏卒千余人入宫前即二世数曰足下骄恣诛杀无道天下共叛足下足下其自为计麾其兵进二世自杀】小有定安之变【原注汉书平帝崩立宣帝玄孙婴为皇太子号曰孺子安汉公莽居摄践阼称摄皇帝及莽即真天子位封婴定安公敕阿乳母不得与语常在四壁中至于长大不能名六畜】夙夜惴惴战栗累息昔在虞书敦序九族周监二代封建同姓诗着其义历载长久汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限于山河位同权均不能相率咸推窦融以为元帅卒立效绩摧破隗嚣【原注後汉书更始以窦融为张掖属国都尉酒泉太守梁统等推融行河西五郡大将军事遣使奉书献马于光武率步骑数万与大将军会高平共破隗嚣与五郡太守诣雒阳上凉州牧安丰侯印绶拜冀州牧迁大司空】今社稷之难急于陇蜀操外吞天下内残群寮朝廷有萧墙之危而御侮未建可为寒心臣等辄依旧典封备汉中王拜大司马董齐六军纠合同盟埽灭凶逆以汉中巴蜀广汉犍为为国所署置依汉初诸侯王故典夫权宜之制苟利社稷专之可也然後功成事立臣等退伏矫罪虽死无恨遂于沔阳设坛场陈兵列衆羣下陪位读奏讫御王冠於昭烈昭烈上言於帝曰臣以具臣之才荷上将之任董督三军奉辞于外不能扫除寇难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之後羣凶纵横残剥海内赖陛下圣德威灵人神同应或忠义奋讨或上天降罚暴逆并殪以渐氷消惟独曹操久未枭除侵擅国权恣心极乱臣昔与车骑将军董承图谋讨操机事不密承见陷害臣播越失据忠义不果遂使操穷凶极逆主后戕弑皇子鸩害虽纠合同盟念在奋力懦弱不武历年未效常恐殒没孤负国恩寤寐永叹夕惕若厉今臣羣寮以为在昔虞书敦叙九族庶明励翼五帝损益此道不废周监二代并建诸姬实赖晋郑夹辅之福【原注左氏传昔武王克商光有天下封其兄弟之国者十有五人姬姓之国者四十人皆举亲也史记犬戎杀幽王晋文侯郑武公立故太子宜臼是为平王】高祖龙兴尊王子弟大启九国【原注汉书诸侯王表九国燕代齐赵梁楚吴淮南长沙也】卒斩诸吕以安太宗今操恶直丑正实繁有徒包藏祸心簒窃已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝高位以重罪谤羣寮见逼廹臣以义臣恨惟寇贼不枭国难未已宗庙倾危社稷将坠诚臣忧责碎首之负【谨案诚臣忧责诚陈志作成】若应权通变以宁靖圣朝虽赴水火所不得辞敢虑常宜以防後悔辄顺衆议拜受印玺以崇国威仰惟爵号位高宠厚俯思报效忧深责重惊怖累息如临于谷尽力输诚奬厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶于是还治成都拔魏延为都督镇汉中起馆舍筑亭障沿成都至白水关四百余区时关羽攻曹操将曹仁杀龎德禽于禁于樊孙权与曹操牋请讨羽自效遂令吕蒙取荆州羽师溃死之二十五年春曹操卒曹丕自为魏王秋七月将军孟达上庸太守申耽叛降于丕副军中郎将刘封伏诛冬十一月丕废帝为山阳公遂称尊号

章武元年春三月蜀中传言献帝已遇弑王乃发丧制服諡曰孝愍皇帝是後在所并言符瑞故议郎阳泉侯刘豹青衣侯向举偏将军张裔黄权大司马属殷纯益州别驾从事赵莋治中从事杨洪从事祭酒何宗议曹从事杜琼劝学从事张奭尹默谯周等【谨案顾炎武日知録曰谯周传建兴中丞相亮领益州牧命周为劝学从事而先主未称尊号即有劝学从事张奭尹默谯周等上言前後不同按周卒于晋泰始六年年七十二而昭烈即位之年年仅二十有三未必与劝进之列从本传为是】上言臣闻河图洛书五经?纬孔子所甄验应自远谨案雒书甄曜度曰赤三日德昌九世会备合为帝际雒书宝号命曰天度帝道备称皇以统握契百成不败雒书録运期曰九侯七杰争命民炊骸道路籍籍履人头谁使主者玄且来孝经钩命决録曰帝三建九会备臣父羣未亡时言西南数有黄气直立数丈见来积年时时有景云祥风从璿玑下来应之此为异瑞又二十二年中数有气如旗从西竟东中天而行图书曰必有天子出其方加是年太白荧惑填星常从岁星相追近汉兴五星从岁星谋岁星主义汉位在西义之上方故汉法常以岁星候人主当有圣主起于此州以致中兴时许帝尚存故羣下不敢漏言顷者荧惑复追岁星见在胃?毕?毕为天纲经曰帝星处之衆邪消亡圣讳豫覩推揆期验符合数至若此非一臣闻圣王先天而天不违後天而奉天时故应际而生与神合契愿大王应天顺民速即洪业以宁海内太傅许靖安汉将军麋竺军师将军诸葛亮太常赖恭光禄勲黄权少府王谋等上言曹丕簒汉湮灭汉室窃据神器刦廹忠良酷烈无道人鬼忿毒咸思刘氏今上无天子海内惶惶靡所式仰羣下前後上书者八百余人咸称述符瑞图?明徵间黄龙见武阳赤水九日乃去孝经援神契曰德至渊泉则黄龙见龙者君之象也易乾九五飞龙在天大王当龙升登帝位也又前关羽围樊襄阳男子张嘉王休献玉玺玺潜汉水伏于渊泉晖景烛燿灵光彻天夫汉者高祖本所起定天下之国号也大王袭先帝轨迹亦兴于汉中也今天子玉玺神光先见玺出襄阳汉水之末明大王承其下流授与大王以天子位瑞命符应非人力所致昔周有乌鱼之瑞【原注史记武王渡河白鱼入于王舟有火自上复于下至王屋流为乌其色赤其声魄云】咸曰休哉二祖受命图书先着以为徵验今上天告祥羣儒英俊并进河雒孔子?记咸悉具至伏惟大王出自孝景皇帝中山靖王之胄本枝百世乾只降祚圣姿硕茂神武在躬仁覆积德爱人好士是以四方归心焉考省灵图启发?纬神明之表名讳昭着宜即帝位以纂二祖绍嗣昭穆天下幸甚臣等谨与博士许慈议郎孟光建立礼仪择令辰上尊号王乃即皇帝位于成都武担之南【原注本纪成都有丈夫化为女子顔色美好盖山精也蜀王取以为妻不习水土疾病欲归国蜀王留之无几物故蜀王发卒之武都担土于成都郭中葬盖地数亩高十丈号曰武担也裴松之曰武担山名在成都西北盖以乾位在西北故就之以即阼】?曰惟建安二十六年四月丙午皇帝备敢用玄牡昭告皇天上帝后土神只汉有天下历数无疆曩者王莽簒盗光武皇帝震怒致诛社稷复存今曹操阻兵安忍戮杀主后滔天泯夏罔顾天显操子丕载其凶逆窃居神器羣臣将士以为社稷隳废备宜修之嗣武二祖龚行天罚备虽否德惧忝帝位询于庶民外及蛮夷君长佥曰天命不可以不答祖业不可以久替四海不可以无主率土式望在备一人畏天明命又惧汉邦【谨案汉高祖讳邦昭烈即位册文不应直书汉邦疑作汉祚为是】将湮于地谨择元日与百寮登坛受皇帝玺绶修燔瘗告类于天神惟神飨祚于汉家永绥四海【原注魏书备闻曹公薨遣掾韩冉奉书吊并致赙赠之礼文帝恶其因丧求好敕荆州刺史斩冉絶使命典畧备遣军谋掾韩冉斋书吊并贡锦布冉称疾住上庸致其书适会受终有诏报答以引致之备得报书遂称制比皆魏自夸之辞非实事也昭烈与操丕不共戴天方讨贼复汉岂吊丧致贡与修好乎】夏四月大赦改元以诸葛亮为丞相许靖为司徒置百官立宗庙祫祭高皇帝以下【原注裴松之曰先主虽云出自孝景而世数悠远昭穆难明既绍汉祚不知以何帝为元祖以立亲庙于时英贤作辅儒生在官宗庙制度必有宪章而载记阙略良可恨哉】五月立皇后吴氏子禅为皇太子六月立子永为鲁王理为梁王帝忿孙权之附操袭杀关羽欲亲讨权赵云等谏不聼令车骑将军张飞将兵先出阆中盗杀飞以其首奔权秋七月帝东征权权遗书请和帝不许权令陆逊督朱然等拒帝八月权复遣使降魏魏封权为吴王曹氏始称魏与为列国也陆逊李异刘阿等屯巫秭归将军吴班冯习自巫攻破异等军次秭归武陵五谿蛮夷遣使请兵

二年春正月帝引军还秭归将军吴班陈式以水军屯夷陵夹江东西岸二月帝自秭归率诸将进军缘山絶岭于夷道猇【原注详交反】亭驻营自佷【原注音恒】山通武陵遣侍中马良安慰五谿蛮夷咸相率响应镇北将军黄权督江北诸军与逊军相拒于夷陵道夏六月黄气见自秭归十余里中广数十丈後十余日陆逊大破诸军于猇亭冯习张南死之帝自猇亭收合离散弃船由步道还鱼复将军傅肜殿後死之改鱼复县曰永安逊遣将军季异刘阿等踵後蹑汉军屯驻南山秋八月收兵还巫帝大恚慙曰吾乃为陆逊所折辱岂非天耶黄权在江北不得还率衆降魏司徒许靖薨【原注凡诸王三公丞相大将军大司马皆书薨】孙权闻帝住白帝甚惧遣使请和帝许之遣太中大夫宗玮报命冬十二月汉嘉太守黄元闻帝不豫举兵叛三年春二月丞相亮自成都至永安【原注凡汉丞相大将军大司马皆以官冠名尊之也吴魏则并书姓名降杀也】三月将军陈曶【原注音笏】获黄元斩之帝病笃托孤于丞相亮尚书令李严为副敕太子曰朕初疾但下痢尔後转杂他病殆不自济人五十不称夭朕年已六十有余何所复恨但以卿兄弟为念尔射君到说丞相叹卿智量甚大增修过于所望审能如此朕复何忧勉之勉之勿以恶小而为之勿以善小而不为【谨案贾谊新书审微篇云善不可谓小而无益不善不可谓小而无伤语意正与此合】惟贤惟德可以服人汝父德薄不足效也汝与丞相从事事之如父夏四月癸巳帝崩于永安宫年六十三【原注陈夀评曰先主之宏毅寛厚知人待士盖有高祖之风焉及其举国托孤于诸葛亮而心神无二诚君臣之至公古今之盛轨也凡陈志评与本议不同而有义理者则载本传下蔑劣不成章者则皆畧去云　义例曰天子曰崩诸侯曰薨大夫曰卒史汉因之太上皇皇帝太后皇后皆书崩皇子诸王妃夫人公侯大臣皆书薨百官羣寮皆书卒夀以魏为正统一用此例而汉昭烈书殂吴大帝书薨其余臣寮皆曰卒通监因之汉吴主皆书殂例也今更汉从正统例而魏吴臣主皆书卒如春秋书诸侯曰卒从大夫之例云】亮上言于末帝曰伏惟大行皇帝【原注天子崩未有諡故称大行】迈仁树德覆焘无疆昊天不吊寝疾弥留今月二十四日奄忽升遐臣妾号咷若丧考妣乃顾遗诏事惟太宗动容损益百寮发哀满三日除服到葬期复如礼其郡国太守相都尉县令长三日便除服臣亮亲受敕戒震畏神灵不敢有违臣请宣下奉行五月梓宫自永安还成都諡曰昭烈皇帝秋八月葬惠陵

议曰【原注义例曰初孔子赞易序诗书皆别为篇载于本文後古之制作之法也至左氏为春秋作传于行事得失之际则载断辞曰书曰故书不书君子曰或当世诸人之论与本文错置然经自经传自传犹存古制也及司马迁作史记于帝纪表书世家列传作序及论皆称太史公曰其终篇则有自序及叙传以韵语叙断诸人行事与本史错置班固作汉书其序则即其文序下其论则曰赞或载其父之言则曰任城掾班彪曰其终亦有叙传後世谓之史述赞亦与本史错置范晔後汉书其序遵固法而更赞曰论亦或援引其先世及诸人之言更叙传曰赞置于论之後而序论赞各自为篇载于正史後复古制也至唐章怀太子贤始错置如史汉陈夀三国志更论曰评而不作赞今既改作参用後汉三国晋宋以来诸儒论议故更评曰议其援引诸人书名而不书官挿入本议而断以己意亦错置正史间不复如古制别载便观览也】三王家天下其子若孙与其族属传继绍复则统纪在焉不幸而草窃间贰攘夺叨据终非其有故羿浞割夏则少康兴【原注左氏传昔夏之方襄也后羿自鉏迁于穷石因夏氏以代夏政而用伯明氏之子寒浞浞杀羿烹之以食其子子不忍食杀于穷门浞因羿室生浇及殪使浇灭斟灌氏及斟鄩氏而相为浇所灭后缗归于有仍生少康有夏之臣靡自有鬲收二国之烬以灭浞而立少康少康灭浇于过后抒灭殪于戈按史记仲康崩子帝相立中间历后羿寒浞二世凡簒夏四十有二年而少康复国】犬戎毙周则平王立【原注史记幽王嬖爱褒姒生子伯服废申后并去太子宜臼以褒姒为后以伯服为太子申后申侯女也申侯怒与缯西夷犬戎攻幽王杀幽王骊山下于是诸侯乃即申侯共立故太子宜臼是为平王东迁于洛邑】吴楚僭号诸侯不王孔子作春秋加王于正以大一统【原注吴本伯爵後僭称王楚本男爵後僭称王春秋皆贬而称子公羊传何言乎王正月大一统也】历五伯迄显赧二周王室余七邑【原注五伯齐桓公晋文公秦穆公宋襄公楚庄王考王封其弟于河南是为桓公卒子威公立卒子惠公立是为西周公惠公封其少子于巩号东周公王赧时东西周分治而王赧都西周秦灭东西周比亡凡七县河南洛阳谷城平隂偃师巩缑氏】天下羣起而称王称帝【原注六国皆称王秦称西帝齐称东帝】周之统自若也汉得天统莽簒而在光武操窃而在昭烈魏吴虽僭犹夫吴楚也昭烈天资仁厚宇量弘毅岿然一世之雄以兴复汉室为己任崎岖百折偾而益坚颠沛之际信义逾明故能终系景命信大义于天下任贤使能洒落诚尽使诸葛亮以死自效复见三代君臣高光为不亡矣国贼未讨境土未复而偾军崩殂哀哉

赞曰於赫汉道灭于阉丑运踰百六载罹阳九【原注汉书元岁之闰隂阳灾三统闰法易九戹曰初入元百六阳九次三百七十四隂九次四百八十阳九次七百二十隂七次七百二十阳七次六百隂五次六百阳五次四百八十隂三次四百八十阳三凡四千六百一十七岁与一元终经岁四千五百六十灾岁五十七】裂土分曜搴枢解纽凶婪诈慝攘据叨有严翼昭烈仁诚迪哲弘我炎正桓桓秉钺纂高系公讨贼立国权竞请盟丕岂其敌燕南三士【原注关羽张飞赵云】隆中一贤【原注诸葛亮】左提右挈百折弥坚崦嵫返照腾辉揭天皇矣帝统既絶复传








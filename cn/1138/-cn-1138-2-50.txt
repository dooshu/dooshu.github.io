书成伾岚年兄异梦卷

其一


苕荣入梦事偏奇，萧瑟文园病渴时。
已晤色身空四谛，忍令服散怨双姬。
天花自绕维摩室，䌽笔重开京兆眉。
孔雀谁题新乐府，香奁高韵写乌丝。

其二

碧山焚后鱼无恙，画栋栖时燕并归。
天付玄霜需玉杵，人从朱雁惜金徽。
迎来桃叶新团扇，曲度梅花旧舞衣。
试向水晶帘下过，却妨鹦鹉唤名非。


陆游　幽居即事

采药鹿门山，钓鱼富春渚。

君看此气象，何止辈伊吕。

直令终不偶，後人会知汝。

亦不妨著书，世恲秘囊褚。

陆游

陆游　幽居即事

壮岁本亡奇，颓龄又及斯。

极知身有几，惟是醉相宜。

烧草温新犊，编篱护伏雌。

谋生未忘念，笑语路傍儿。

陆游

陆游　幽居即事

山崦可伐薪，稻陇可负耒，

但令二事集，一饱已有在。

霜林两株橘，春圃数畦菜，

仁哉造物心，乞我曾不爱。

炊烹付樵青，鉯灌赖阿对。

乃翁亦自为，高枕听晨碓。

陆游

陆游　幽居即事

晚日照茅茨，西风吹接篱。

贫思止酒易，老悔养丹迟。

斸地秋畦药，焚香夜揲蓍。

呼儿具舟楫，吾欲上湘漓。

陆游

陆游　幽居即事

书几积流尘，砚池渍浅墨，

老夫自省事，童子岂不力。

人生适可尔，过计亦何得。

胡为弃梨枣，日夜长荆棘？

洗汝侈汰心，去汝骄吝色，

一菜饱有余，奚取万钱食。

陆游

陆游　幽居即事

野寺促晨装，古驿休破橐。

虽云行役苦，客子心独乐。

家山幸归来，未免叹拘缚。

安得万里天，翩然下孤鹤。

陆游

陆游　幽居即事

暮年乞残骸，穷巷事幽屏。

晨兴食一箪，有味敌五鼎。

终日无再炊，奈此夏昼永。

枯肠不禁搅，戒婢罢煮茗。

陆游

陆游　幽居即事

小磑落雪花，修绠汲牛乳。

幽人作茶供，爽气生眉宇。

年来不把酒，杯榼委尘土。

卧石听松风，萧然老桑苎。

陆游

陆游　幽居即事

日铸岁几何，苞苴遍权门。

野人求其类，金墺实弟晜。

超然高世韵，何独驱睡昏。

安得如吾宗，坐致顾渚园？

陆游

陆游　幽居即事

酒能忘事物，不过在醉时。

麴孽力既尽，万绪如盎丝。

阿堵雅见疏，欢伯难与期。

自怜善用短，时诵止酒诗。

陆游

陆游　幽居即事

薰艾割蜜房，荷锄掘吴术。

谁烹弥明鼎，来荐维摩室？

厚味不腊毒，上药能愈疾。

今夕风月佳，良会不可失。

陆游

陆游　幽居即事

古人在山林，躬自事樵汲。

我虽迫耄期，勤慎亦在习。

扫地拂几砚，何遽力弗给。

却笑杜陵翁，多卧少行立。

陆游

陆游　幽居即事

屏居江海涯，杳杳菰蒲深，

俛仰夏令中，泽国正多阴。

桑椹熟以紫，水鸟时遗音。

偶得一瓢酒，邻里聊相寻。

陆游


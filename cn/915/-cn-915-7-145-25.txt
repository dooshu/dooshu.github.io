◇请假启

臣启：臣居家乏治，上漏下湿。暑雨将降，有惧崩压。比欲完葺，私寡功力，板锸陶途，必须躬役。冒欲请假三十日，伏愿天恩，赐垂矜许。手启复追悚息，谨启。（本集。）

臣启：臣所患弥留，病躯沈痼。自近蒙归，频更顿处，日夜间困或数四。委然一弊，瞻景待化。加以凶衰，婴遘惨悼。终鲜兄弟，仲由所哀。臣实百罹，孤苦风雨。天伦同气，贲惟一妹，存没永诀，不获计见，封瘗泉壤，临送感恨，情痛兼深。臣母年老，经离忧伤，服粗食淡，羸耗增疾。心计焦迫，进退罔踬。冒乞申假百日，伏愿天慈，赐垂矜许。臣违福履，身事屯悴，叹息和景，掩泪春风，执启涕结，伏追惶悚。谨启。（本集。）


○让中书令表

臣说言：伏奉今月十一日制，授臣中书令。恩渥自天，震越无地，臣说中谢。伏惟陛下至孝安亲，大功定国，六合翘首，庶政惟新，雍熙之化，望在兹日。中书理本，臣叨首名，将何以翊赞圣君，光泽天下？自臣摄官禁掖，已涉七旬，不知贤才以举，是不仁也；不辨不肖以退，是无勇也，何足以备乎宰臣？胡颜冒恩，复受真拜？臣之愚执，正在於此。不敢繁辞，以尘圣听，乞回荣授，改择时髦。无任恳款之至，谨诣朝堂奉表陈让以闻。臣所让人，别状封进。








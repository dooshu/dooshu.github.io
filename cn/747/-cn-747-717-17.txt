○上穆宗疏

臣闻乌鸢遭害，则仁鸟逝；诽谤不诛，则良臣进。况诏旨勉谕，许陈愚诚，故臣不敢避诛死，以献瞽言。窃闻尧舜以天下为忧，不以位为乐。况今北虏方梗，西戎弗靖。两河之疮痍未平，五岭之妖氛未解。生人之疾苦尽在，朝廷之制度莫修。边储屡空，国用犹屈，固未可以高枕而息也。陛下初临万几，宜有忧天下之志。当日延辅臣公卿百执事，凝旒而问，造膝以求，使四方内外，灼有所闻。今自听政以来，六十日矣，入对延英，独三数大臣，仰龙颜承圣问。其他侍从诏诰之臣，偕入而齐出，无所咨询，何足以闻政事哉？谏臣盈廷，忠言不闻，臣实羞之。盖主恩疏而正路塞也。夫公卿大臣，宜朝夕接见论道，赐与从容，则君臣之情相接，而理道备闻矣。今宰臣四五人，或顷刻侍坐，天威不远，鞠躬陨越，随旨上下，无能往来。此繇君太尊臣太卑故也。自公卿已下，虽历践清地，曾未祗奉优眷，以承下问。郁塞正路，偷安幸门，虽陛下神圣如五帝，臣下莫能望清光。所宜周爰顾逮，惠以气色，使支体相辅，君臣昭明。陛下求治於宰相，宰相贵治於臣等。自然上下孜孜相问，使进忠若趋利，论政若诉冤，此而不闻过失，不致升平，未之有也。自古天子居危思安之心同，而居安虑危之道则异，故不得皆为圣帝明王。小臣疏贱，岂宜及此，独不忍冒荣偷禄，以负圣朝。伏惟陛下察之。








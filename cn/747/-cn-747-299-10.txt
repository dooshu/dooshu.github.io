○断死囚二十四人请宣付史馆奏

臣等伏见所司奏，天下应死囚总二十四人。窃以天下至广，宇内至众，岂惟德礼所齐，固以幽赞潜治。方将勒休述美，非独成康之时；反朴归淳，几匿华胥之俗。昔断狱数百，文景称仁，徵诸良史，远有惭德。臣等竭心奉职，徒效涓尘之微；动色相趋，预闻颂声之作。请宣付史馆，克昭盛烈。


湖上杂诗

其一


鼙鼓今何地，翻疑此不闻。
愁看三竺月，空忆二劳云。
斸笋淩晨起，弹棋到夜分。
野鸥何意绪，亦似惜离群。

其二

古寺荒荒雨，羁心竟若何。
音书天外断，骨肉梦中多。
有地容樵牧，无家问薜萝。
馀生安可料，假寐尚无吪。

其三

山色南屏好，空濛半有无。
曲塘容舴艋，衰柳卧鹈鹕。
云起千峰乱，天晴一塔孤。
兴来思远眺，羌笛满西湖。


湖上杂诗

其四


地僻人宜懒，溪深僧亦愚。
所亲惟敝屦，多累是残书。
卷幔容栖鸟，閒阶欲上鱼。
客来城市里，战伐近何如。

其五

故国存良友，多应赋采蓝。
无书通楚北，有客滞周南。
欲隐还垂钓，将归必结庵。
生平戎马后，不敢恨江潭。

其六

小阁横塘接，盈盈一野航。
花边归浣女，竹外出渔榔。
云水常萧瑟，蒹葭自渺茫。
不因飘泊甚，此地亦沧浪。

其七

举室仍淹泊，相看月又弦。
隔溪通仆语，傍树起人烟。
似欲忘蓬径，凭谁乞酒钱。
小舟来往熟，不复用长年。

其八

长夜多萧瑟，檐铃与佛灯。
归人从鸟路，落日在渔罾。
石榻留云宿，烟峦少客登。
有谁问名姓，天外一孤僧。

其九

生趣飘摇尽，天涯涕泪侵。
寒鸥分晓梦，荒草蔓归心。
散发晞桐露，移书就竹阴。
杨梅微雨后，攀摘到幽林。

其十

旧里蓬蒿遍，他乡道路违。
正愁闻鹭语，久客羡鸦归。
老仆分饘粥，山僧贷葛衣。
所怀无一就，深觉负鱼矶。


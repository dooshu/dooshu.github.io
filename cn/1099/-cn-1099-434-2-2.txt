○又上劉軍門書 【 叛賊】

近日巴鄉諸賊、俱巳授首、此舉不挫一兵之鋒不費升斗之餉。而不逞之徒。咸服其辜。威震四郊。恩及萬姓。此則本院深計弘畧所出也。頃見劉閫言安國亨尚有百餘首級。意欲不報。但此惡黨。明其為賊。政當報聞。何嫌之有。不然、恐更生他議。其餘未獲之黨。幸即出示赦宥。使反側子自安。此一大創後。地方當有數十年寧謐。其他溪蠻洞酋。聞之亦且寒心。自後亦不須更有鵰剿。仁人之師若風雷。不常見也。昨按院為盤江脩橋工費未足、頗煩區畫、倘得本院牌行布政司量發犒助、不惟按院仰荷、而滇南士庶靡不誦德矣、


34　林慎思謂孟子非軻自著


孟子正義云：「唐林謹思續孟子書二卷，謂孟子七篇非軻自著，乃弟子共記其言。」與韓文公之説同。

【全云】林謹思書今尚存，陋甚。然謹思死節，其人足重。

【元圻案】四庫全書總目儒家類：「續孟子二卷，唐林慎思撰。慎思，字虔中，長樂人。咸通十年進士，守萬年縣令。黄巢之亂，抗節不屈死。崇文總目載慎思之言曰：『孟子七篇非軻自著書，而弟子共記其言，不能盡軻意，因傳其説，演而續之。』」「慎」作「謹」，避宋諱也。






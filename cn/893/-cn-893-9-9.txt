东鲁见狄博通





按《唐书·宰相世系表》，博通，梁公狄仁杰之曾孙，户部郎中光济之孙。



去年别我向何处，有人传道游江东。谓言挂席度沧海，[一]却来应是无长风。[二]

[一]谢灵运诗：“挂席十海月。”



[二]《宋书·宗悫传》：“愿乘长风破万里浪。”



见京兆韦参军量移东阳二首

按《唐书·地理志》：京兆府京兆郡，本雍州，属关内道。婺州东阳郡，属江南东道。《日知录》：唐朝人得罪贬窜远方，遇赦改近地，谓之量移。《旧唐书·玄宗记》：开元二十年十一月庚午，祀后土于脽上，大赦天下，左降官量移近处。二十七年二月己巳，加尊号，大赦天下。左降官量移近处。“量移”字始见于此。



潮水还归海，流人却到吴。[一]相逢问愁苦，泪尽日南珠。[二]

[一]《庄子》：子不闻夫越之流人乎?陆德明注：流人，有罪自流徙者也。



[二]《吴都赋》：“渊客慷慨而泣珠。”刘渊林注：“俗传鲛人从水中出，曾寄寓人家，积日卖绡。绡者，竹孚俞也。鲛人临去，从主人索器，泣而出珠满盘，以与主人。”《洞冥记》：“吠勒国，去长安九千里，在日南。人长七尺，被发至踵。乘犀象之车，乘象入海底取宝，宿于鲛人之舍。得泪珠，则鲛人所泣之珠也。”庾信《拟连珠》：“日南枯蚌，犹含明月之珠。”





其二





闻说金华渡，东连五百滩。[一]全胜若耶好，[二]莫道此行难。猿啸千溪合，松风五月寒。他年一携手，摇艇入新安。[三]

[一]《一统志》：五百滩，在金华府城西五里，滩之最大者。俗传舟行挽牵五百人方可渡。



[二]又，若耶溪，在绍兴府城南二十五里，下与镜湖合。西施采莲，欧冶铸剑于此。



[三]又，新安江，一名青溪，出徽州，自歙县经淳安县界，至严州府城南，合婺港，东入浙江。《广韵》：艇，小船也。






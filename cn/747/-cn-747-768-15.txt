○拨镫序

韫咸通末为州刑掾，时卢陵卢肇罢南浦太守归宜春。公之文翰，海内知名。韫窃慕小学，因师于卢公子弟安期。岁馀，卢公忽相谓曰：“子学吾书，但求其力尔。殊不知用笔之方，不在於力。用於力，笔死矣。虚掌实指，指不入掌，东西上下，何所关焉。常人云永字八法，乃点画尔，拘於一字，何异守株？翰林禁经云，笔贵饶左，书尚迟钝。此君臣之道也。大凡点画，不在拘之长短远近，但勿遏其势，俾令筋骨相连，意在笔前，然後作字。若平直相似，状如算子，此画尔，非书法也。吾昔授教於韩吏部，其法曰拨镫。今将受子，子勿妄传，推拖拽是也。诀尽於此，子其旨而味乎！”韫加以久罹戎事，笔砚多亡，终不能穷其妙。亦犹古人有得不死之术者，人将从学焉，未至，得术者物故，叹恨不极。人或议之曰：“彼尚不能自免，何恨之有耶？”客曰：“昔有善算术者，临终传於子，终不能晓，乃传於人。他人尽其妙，彼何妨得而不能演哉。”愚虽受卢公之命，既不能自益其要妙，敢吝复传於智者。








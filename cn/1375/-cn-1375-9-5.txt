岘亭记


金陵四方皆有山，而其最高而近郭者，钟山也。诸官舍悉在钟山西南隅，而率蔽于墙室，虽如布政司署瞻园最有盛名，而亦不能见钟山焉。

巡道署东北隅有废地，昔弃土者，聚之成小阜，杂树生焉。观察历城方公，一日试登阜，则钟山翼然当其前。乃大喜，稍易治其巅作小亭，暇则坐其上。寒暑阴霁，山林云物，其状万变，皆为兹亭所有。钟山之胜于兹郭。若独为是亭设也。公乃取见山字合之，名曰岘亭。

昔晋羊叔子督荆州时，于襄阳岘山登眺，感思今古。史既载其言，而后人所能知也。今方公在金陵数年，勤治有声，为吏民敬爱，异日蜮以兹亭，遂比于羊公岘山亭欤？此亦非公今日所能知也。今所知者，力不劳，用不费，而可以寄燕赏之情，据地极小而冠一郭官舍之胜，兹足以贻后人矣，不可不识其所由作也。嘉庆三年四月，桐城姚鼐记。

作者简介：姚鼐（1731-1815）：鼐字姬传，其室名惜抱轩，人称惜抱先生。安徽桐城县人，清代著名散文家，桐城派的主要作家。有《惜抱轩诗文集》，并选编了《古文辞类纂》等。






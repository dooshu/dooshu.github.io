◇禅静寺刹前铭敬史君碑

公名□，字显俊，平阳泰平人，盖虞舜之苗裔，田敬仲之后也。舜有康哉之唱，敬有和鸣之应，德徽书史，道合无名。自兹以降，世阜哲人，龟组继袭，英声不朽。

公资黄中之雅气，禀川岳之粹灵，苞一德于怀抱，渊万顷于匈衿，操节端华，风神雅峻，博学多通，无所成名，振徽音于绮岁，播九德于冠年。岂伊一日千里，实曰王佐之才。解褐奉朝请。于时女后称制，权移外戚，党树私门，谋危王室。公乘义发愤，肆忠奉国，结周公河西之略，咨义真折角之耻，挂冠辞阙，杖剑归乡，虎步方州，翘心日角。孝庄统历，摄履还朝。帝嘉乃功，用优勋赏，封泰平县开国子，除晋州别驾。永安云季，元凶伏罪，残丑遗烬，更相鸠率，始资贾诩之计，终成李郭之举，责罪宣平，交兵象阙，长戟百万，胡骑千群。大丞相勃海王德隆齐晋作牧唐都，志存匡合，克剪封鲸以公器宇渊亮，民望所归，特申情抱，委以经谋。公深识时雄，罔计强弱，豹变从时，应机而起，毗文赞武，专按剑之功，帷筹野战，参断鳌之力。长蛇既剿，龟鼎惟新，策勋有典，式酬功效。进封永安侯，食邑千户，拜车骑将军、度支尚书，俄迁都官尚书。公位居省闼，职在枢机，竭忠奉上，庶情求瘼，奖进英贤，纠废奸慝，宿滞必申，颓纲由整。

今上德配玄黄，融齐日月，鉴殷徙御，未遑外略。秦陇放命，乘此凭陵，驱率戎虏，扰我生民，汾晋边遐，偏被其毒，惟捍所寄，事符贤桀。乃以公为汾州刺史，寻转晋州刺史，车骑侯如故。公秉麾出阃，佩锦归乡，明赏罚以劝元戎，敷仁泽以字黎庶，乘机迭出，智勇兼奋。□聿未周，奸渠遁迹，百城旆，四民暑堵，敢饭之谣不息，安居之咏更新；虽李牧御边，细侯治，不能尚也。又燕司失驭，编荒作逆，连黑山之众，峙黄巾之势，纵横海表，陆梁幽冀，震感皇衷，命公是讨。公运六奇于帷幄，忘七尺于戎行，探淮阴平赵之略，协段破羌之谋，广张旗帜，厉怒三军，纷纭驰突，遂夷凶丑。凯旆而归，增隆宠秩，拜仪同三司。韩地边险，绣连蛮楚，夏风攸改，剽伪成俗，密人不恭，至张溪壑，黠虏因资，玩威疆场，历政为鲠，莫能芟遏，百姓雕伤，流离略尽。天子悼兆民之荼炭，惟边┙之须才，终朝忘食，夜分不寝，以公略不世，德效累彰，除残拯溺，非莫可加，拜骠骑大将军、颍州刺中史、大都督、颍州诸军事，仪同三司、开国如故。公深惟臣辱，职不求易，忄喜遇根，薄言来践，轻赋敛以阜民财，劳吐握以招贤俊，严治烽候，宿旅轻肥，榷火或举，豹骑争先，鬼出电入，枭囚万计，赏不逾功，罚必当罪，人物辐辏，襁负云归，玉烛登年，弦歌不息。亦既芟夷世难，功济民生；复惟舟梁苦海，运兹迷溺。敬崇三宝，翘翥九劫，望维卫以虚心，念毗耶而延伫。

此地实为高敞，眺实遐隆，远乘山岳，迩带池阎，惟旬和宅，谅神基之净土。故平阳太守、颍川太守、使持节、秦州刺史梁洪雅，摄情物外，宅志道场，爰建精庐，郁兹形胜。水火亟交，年岁攸积，龙宫梵室，雕落朽故。公乃勉率僚佐，肃心营造，远访名工，穷尽巧丽，建七层之宝刹，写双树之光仪。金琼叠照，朱紫联华，长郎四密，广夏清疏，名僧远萃，大法津流。凭此至诚，仰愿皇帝陛下祚隆天地，齐光九劫，化渐三途，率偕四果，□曰誓勖，顺终如始。有灭有生，无亏八万之因；无生无灭，济此娑婆之苦。湛露易，贞刚惟久，式裁金石，永昭不朽。作颂曰：

惟圣之后，达者克昌，代绾圭组，世有兰芳。挺兹明德，隆赞霸王，齐管、范，闲步萧、张。弱龄聪，岐年秀发，藉荫圣童，徇齐初月。疾恶如风，趣善如蹶，百行斯兼，三省无阙。作牧西蕃，君临南甸，荒服来庭，鲸鲵由翦。政行保鄣，化《豸》丝□，大启千乘，职联三铉。发扬拯压，开职道蒙，飞甍架雨，宝刹分虹。月光照曜，日映玲珑，业兹世福，永树来功。

维大魏兴和二年龙集庚申。（下缺。碑拓本）


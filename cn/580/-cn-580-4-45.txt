列传第四十五 郝和尚拔都〔天挺〕　何伯祥〔玮〕　王善〔庆端〕　梁瑛〔天翔〕　杜丰〔思明　思忠　思敬〕　王玉〔忱〕


郝和尚拔都，安肃人，出于朵鲁别族，以小字行。幼为国兵所掠，长通译语，善骑射。太祖遣使宋，往返再四，以辨称，授九原府行军元帅，佩金符。太宗三年，授行军万户。七年，从定宗伐宋，围襄阳，宋兵阵汉水上，率先锋数百人直前突之，宋兵溃走。八年，从都元帅塔海伐宋，克兴元。宋将王连以重兵守剑关，募死士乘夜攻之，遂入关，直抵成都。明年，取夔州，宋舟师来援，和尚拔都乘轻舸径进，既出复入，宋人莫能当，由是以敢战名。十二年，朝太宗于行在，命解衣数其创痕二十有一，进拜宣德西京太原平阳延安五路万户，易佩金虎符，以兵二万属之，复赐上厩马二、西域马三、锦帛弓铠有差。

六皇后称制三年，朝定宗于宿瓮都之行宫，赐银万锭，辞以“赏厚臣不敢独受，愿分于将校”，遂奏刘天禄等十一人，皆赐金银符。定宗三年，诏还治太原，凡租税盐课悉蠲其过重者。岁饥，出银六千锭、粟千石、羊千头以赡国用。四年，升万户府为河东北路行省，得以便宜行事。宪宗二年，卒，追赠太保、仪同三司、冀国公，谥忠定。

七子，天益，佩金符，太原路军民万户都总管；仲威，袭五路万户；天举，大都路总管，兼府尹；天祐，陕西奥鲁万户；天泽，夔州路总管；天麟，京兆等路诸军奥鲁万户；天挺，最知名。

天挺，字继先。受业于元好问，以勋臣子召见，世祖嘉其容止，诏以文学之事侍皇太子。云南建行省，除参议行尚书省事，寻擢参知政事，又擢陕西汉中道廉访使。未几，入为吏部尚书，寻除陕西行御史台中丞、四川行省参政、江浙行省左丞，俱不赴。武宗即位，拜中书左丞，与宰相论事不合，辄面斥之。一日，以敷奏明允，特赐黄金百两，不受，武宗曰：“非利汝，第旌汝敢言耳。”仁宗即位，诏天挺与张闾等十人共议大政，革尚书省诸弊。出为江西行省右丞，改河南行省。召拜御史中丞，入见首陈纲纪之要，以猎为谕曰：“御史击奸有似鹰扬，禽之弱者易获也，其力大者必藉人之力，不然有伤鹰之患。”仁宗韪之。又上书陈七事，曰惜名爵、抑浮费、止括田、久任使、谕好事、奖农务本、励学养士，诏中书省施行。寻拜河南行省平章政事，时卜怜吉歹为行省丞相，待以师礼。皇庆二年卒，年六十七。赠光禄大夫、中书平章政事、柱国，追封冀国公，谥忠定。

好问撰《唐诗鼓吹》十卷，天挺为之注，赵孟朓序其书，以为“唐人之于诗，非好问不能尽去取之工，非天挺亦不能发比兴之蕴”云。

子佑，字君辅，仁宗时拜殿中侍御史，以廉直称。迁陕西行省参知政事，拜陕西行台侍御史。孙忠恕，翰林待制，献所著《无逸图》，命预修辽、金、宋三史，书成即谢病归，卒于家。

何伯祥，字世麟，其先陕州人，后徙易州。父渊，知易州。伯祥以行军千户隶张柔部下，时保定经略使王子昌、信安张进坚守不降。子昌，金骁将也，柔命伯祥取之。伯祥薄其城而阵，子昌出走，伯祥追及之，子昌反射伯祥，中手贯枪，伯祥策马弃枪，徒手搏之，禽子昌及所佩金虎符，进亦遁去。伯祥遂攻西山诸寨，悉平之。取三十余城，后从破蔡州，以功授易州等处军民总管。

太宗九年，从察罕伐宋，伯祥拔三十余寨，获战舰万余艘。宋人以兵二万守洪山，伯祥逆战，破之。又从克光州，进攻黄州，有小舟来觇，张柔曰：“此侦者，吾当备之。”命伯祥伏兵赤壁以伺之。夜果水陆来攻，伯祥横击宋师，大败之。军还，又拔张家寨，俘斩万级。大帅口温不花、察罕以其功上闻，及张柔入觐面奏伯祥战功，赐宣命军符，充易州等处行军千户，兼军民总管，仍赐厩马、衣甲。柔常命伯祥摄帅府事，军事皆咨之。

宪宗二年，又从大军南征，深入敌境，察罕由别道遽还，诸将仓皇失措，伯祥曰：“此必为敌所遏，不如出其不意，使不能测我，乃可出也。”遂直抵司空山寨，为攻取之势。既夜，分所部为十营，营火十炬，伏精卒于营前，黎明整众徐行，宋兵果追之，遇伏惊溃，大败之。转战千余里，诸军赖以拔出。帝闻之，赐黄金二百两。

世祖伐宋，以伯祥参预军事，后卒于鄂州。延祐初，赠推忠保节功臣、太保、仪同三司、上柱国，追封易国公，谥忠毅。子瑛、玮。瑛行军千户，与子德隆俱战殁。

玮，字仲韫。年十六从张柔见世祖，帝感其父之殁，授玮易州知州。未几，袭行军千户，镇亳州。从围樊城，宋将夏贵帅舟师来援，玮营于城东北，扼其冲。贵纵兵烧北关，进逼玮营，万户脱温不花等邀玮入城，玮不从，率所部力战，贵败走。至元十一年，伯颜伐宋，以玮为帐前都镇抚。伯颜令军中，拒命者屠之，玮谏曰：“丞相吊民伐罪，宜以不杀为本。”伯颜善其言。及克黄家湾、沙洋堡，使玮抚定其民，则沙洋已屠矣。进攻阳罗堡，夏贵列战舰于上下游，玮从阿暐先济，奋击之，贵败走。又败贾似道于丁家洲。授武德将军、管军总管，佩金虎符。

宋平，进怀远大将军、太平路军民达鲁花赤，俄迁户部尚书，行两淮都转运使。阿合马用事，谢病归。十八年，召参议中书省事。出为江南浙西道提刑按察使，改大名路总管。二十八年，迁湖南宣慰使。三十一年，拜中书参知政事，时宰执十二人，玮以政出多门辞不拜。

大德四年，除侍御史，又以母疾辞。七年，改授御史中丞。玮刚直无所顾忌，奏政要十事，以纾民力、制国用、备荒政、重吏禄、开贤路为急务，且曰：“丞相安童甚贤，而相业前后异者，盖初则有史天泽、廉希宪、许衡诸人为之佐，及再相则诸人去矣。”成宗嘉纳之。京师孔子庙成，玮请建国学于庙侧，从之。地震，上言咎在大臣，明日洪双叔、木八剌沙、阿老瓦丁皆罢政事。既而赛典赤、八都马辛等召还，玮言：“奸党不可复用，宜选正人，以为辅弼。”疏入报闻。御史郭章劾郎中哈剌哈孙受赇，已抵罪，哈剌哈孙结权幸，以枉问逮章，玮言于帝曰：“陛下杀郭章，如祖宗法度何？”帝意解，即释之。九年冬，将有事于南郊，议配享，玮曰：“严父配天，万世不易。”不果行。成宗崩，左丞相阿忽台奉皇后命，集议成宗祔庙及皇后摄政事，玮曰：“朝廷故事，惟亲王得与此，非臣所敢知。”阿忽台变色，以唐武后为辞，玮曰：“彼有庐陵王，事体不同。”及出，劝右丞相答剌罕、御史大夫塔思不花密白武宗及皇太后，早定大计。

武宗即位于上都，除玮副詹事，复遥授平章政事，商议中书省事。武宗至，群臣郊迎，帝问：“孰为何中丞？”玮出拜，帝曰：“闻卿忠直，其匡朕不逮，勿有所隐。”至大元年，迁詹事，兼卫率使。拜中书左丞，仍商议中书省事。越王秃烈请置吏自赋，脱虎脱等议建尚书省，易钞法，玮皆奏格之。未几，出为河南行省平章政事，佩金虎符，提调屯田事，帝召至榻前，谕曰：“汴事重，屯田久废，卿当为国竭力。”赐黑貂裘、锦衣各一袭。玮行部至扬州，民负镇南王钱，王佣之，岁满没入为奴，玮白王释之。奸人赵万儿造妖言，事觉，连南阳、归德等路数百家，玮按诛万儿，尽释逮系者。岁余，增河南屯田米十七万石。又经理荆湖废屯，岁得米百余万石。以行台钱五十万建国学，买地三千亩，立书院于南阳，祠诸葛亮。又请置洪泽、芍陂屯田万户府、儒学教授。三年，改行尚书省平章政事，卒，年六十六。皇庆中，赠推忠佐理同德功臣、太傅、开府仪同三司、上柱国，追封梁国公，谥文正。

子德严，顺德路总管；德温，武略将军、副万户。

王善，字子善，真定藁城人。姿貌雄伟，多智略。金宣宗南迁，河朔群盗蜂起，藁城人推善为首，使捍卫乡里，授本县主簿。未几，权中山府治中。时武仙在真定，忌善威名，密使知府李济、通判郭安图之，善觉，袭杀二人来降，授同知中山府事，佩金符。率所部三百人攻武仙，仙遣裨将拒战，善擒斩之。仙走获鹿，使其将段琛城守，善进攻拔之，军势大振，自中山以南，降州县四十有二。

十五年，迁中山镇定等路招讨使，寻加右副元帅、骠骑大将军，屯藁城。十七年，升藁城为永安州匡国军，以善行帅府事。明年，进金吾卫大将军、左副元帅。武仙既降，善奏仙狼子野心，终必反覆，请修城堑为备。十九年，仙果叛，率众来攻，及西门，善力战却之，仙自是不敢复入真定。二十一年，赐金虎符，仍行帅府事。

太宗四年，从攻河南。至郑州，守将马伯坚素闻善名，登陴呼曰：“藁城王元帅在军中否？愿以城降之。”善免胄应之，伯坚果出降。八年，兼河北西路兵马副总管。十三年，授知中山府事。属县新乐居冲要，迎送供给倍他县，民不堪命，善出家资助之，民怀其德。卒，年六十一。皇庆元年，赠银青荣禄大夫、司徒，追封冀国公，进赵国公，谥武靖。

子庆渊，行军千户，战殁；次子庆端；从子思义，从征江西广东有功，官广东兵马招讨使，兼领韶州路总管。

庆端，字正甫。初为本路管库官，迁水军提领，训练将士常如临敌。败李璮于老鸧口，以功授金符，为千户。监筑大都城，议用甓，庆端请易以苇，省费不资，事竣第劳赏，庆端固辞，且言共事者有颜进，遂擢进千户，别赐庆端银钞。大军伐宋，使庆端戍清口，宋人觇知虚实，来攻，守将战没，城垂陷，庆端拔刀誓众树栅，以手臂创剧割之，力战数日，敌卒退，进武节将军、管军总管，领左右中卫兵。至元初，从世祖北征还，迁右卫亲军副都指挥使，进侍卫军都指挥使，庆端建武威营，以处卫兵。又别立神锋军，教以蹶张之技。又作整暇堂、犀利局。经画田庐，如治家事，其后诸卫皆取以为法。

十九年，设詹事院，就兼詹事丞。有司欲贷威武卫仓谷万石，以赈饥民，皇太子问庆端，对曰：“兵民一体，何问焉！”即日付之。世祖闻其事，叹曰：“真宰相之器也！”帝遣近侍夜出诇察，为逻卒所执，告以故，卒曰：“军中知将令，不知其他。”近侍奏闻，赐庆端黑貂裘以奖之。及亲征乃颜，敕庆端以所部扈从。庆端年六十余，与士卒同甘苦，夜不解衣而卧，暇日使士卒为军市，自相贸易，故经年暴露，士无饥色。事平，世祖北巡，命庆端先归，庆端引义仍求扈从，帝嘉奖之。

世祖崩，庆端言于裕圣皇太后，谓“神器不可久虚，宜速定大计，以慰天下之望”。成宗即位，论翼戴功，拜金吾卫上将军、中书右丞，行徽政院副使，兼隆福宫左都卫使。大德二年，加荣禄大夫、平章政事、佥书枢密院事，兼使如故。十二月以疾卒。皇庆二年，赠金紫光禄大夫、开府仪同三司、上柱国，追封冀国公，谥忠武。子桓，亦官至平章政事。

梁瑛，汾州平遥人。有勇力，善骑射。太祖十三年，率众降于木华黎，授元帅左监军，使攻城堡之未下者，瑛招怀降附，甚得人心。十四年，从按赤那延径回牛、凤栖二岭，攻克平阳、霍州、晋安、沁、潞等数十州县。又逾太行，略怀、孟等州。十五年，从木华黎入陕西，天寒黄河冰合，诸军平渡，遂攻拔祯州。擢征行都元帅，佩虎符，以平遥县行平安州事，使瑛领之。二十二年，金人陷平阳、太原，摄国王按札尔檄瑛会兵讨之，敌败走。

太宗元年，入觐，适改定天下官制，特授瑛御前千户，佩金符。二年，扈驾南征，至凤翔，使瑛别将所部西略宋地，克西和、兴元十余城。四年，从诸将败金兵于三峰山，时降人日众，诸将以粮不继欲尽杀之，瑛曰：“杀降不祥。”凡隶麾下者皆得免死。十一年，从塔海甘卜伐蜀，略重庆、万州，败宋人于夔州，作皮浑船以济师，奏擢征行万户，留镇兴元。又从塔海围资州，逾月始下，塔海欲阬其众，瑛曰：“今始得一城而阬之，他城未易下也。”事获已，瑛喜曰：“吾大小百余战，未尝败衄，所全活者亦不下数千人，可以无愧于心矣。”十三年，从塔海攻成都，自新井入，诈立宋将帜，以诱城中，宋制置使丁黼夜出，战于石笋街，败死，遂克其城。

六皇后称制元年，宋人再陷成都，瑛复从塔海攻之，与先锋秃薛擒其制置使陈隆之，成都平。定宗二年，瑛告老，不允，以瑛充西京、平阳、太原、京兆、延安五路万户，治太原。子翼，袭行军千户。瑛以太原甫定，民多流散，奏请给复三年，于是四方来归者三万余户。宪宗六年卒，年六十六。

三子翼、羽、天翔。翼由千户累官成都转运使，羽太原路行军千户。

天翔，字飞卿。生而颖异，读书能知大义，通习国语，尤善射。年十八，授平遥县尹。召父老十余人，询以民事，众曰可而后行，境内翕然颂之。中统五年，授同知怀孟路奥鲁总管府事。至元九年，改介休县尹。县南北驿冲，诸王使命络绎，天翔迎送供亿，民不扰而事集。承制佥兵以戍南边，天翔第民众寡，甲乙为伍，咸服其公允。十三年，用部使者荐授同知郢州事。州初附人怀反侧，不逞者聚而为盗，天翔捕首恶杖杀之，余释不问，一境慑服。擢佥岭南广西道提刑按察司事，再迁海北广东道提刑按察副使。宣慰使白甲贪虐，土豪因众怒谋为乱，天翔劾罢之，民心遂靖。转奉议大夫、四川道提刑按察副使。岁饥，天翔欲发廪赈之，众议上闻，天翔独曰：“报下则民殍矣，朝廷罪责吾当身任。”遂发粟四万石。事闻，世祖韪之。

桑哥秉政，遣使括天下钱谷，檄天翔分理其事。天翔不希旨瞁剔，时论称之。建言思播八番蛮獠怙险为盗，窃宜迁其右部郡县之，且选能吏驭之，使知慑惧，后设宣抚使镇其地，由天翔请也。俄迁奉政大夫、浙东海右道提刑按察副使，未上。二十六年，授云南行台侍御史。天翔下车，访军民利病，条汰冗员、薄税敛、省驿传、迁土官、恤兵政、已逋悬、布威德、怀远人共二十余事，世祖嘉纳焉。入为吏部侍郎。高丽饥，诏天翔往赈，还除少中大夫、成都路总管，又改西蜀四川道肃政廉访使。命下而卒，年五十五。

子时中，信州路总管府治中；时正，清河县尹；时仁，浙东海右道肃政廉访司佥事；时义，成纪县尹。

杜丰，字唐臣，汾州平遥人。少倜傥有大志，仕金为平遥县义军谋克，佩银符。太祖取太原，丰率所部降于国舅按赤那延，授兵马都提控。从攻平阳，又从克绛州、解州诸堡，招集流民三万余家，赐金符，擢征行元帅左监军。太祖十五年，金将上党公张开寇汾州，丰击败之。从皇弟哈察儿略怀孟，拔温谷、木涧诸寨。又攻克洪洞西山及松平山，斩获万计。十七年，授丰龙虎卫上将军、河东南北路兵马都元帅，便宜行事。二十一年，从按赤那延克益都，遂略登、莱，降岛民万余。

太宗元年，率本部克沁州及铜鞮、武乡、襄垣、浮山、沁源诸县。三年，命丰抚定平阳、太原、真定三路及辽、沁二州未降山寨。七年，授沁州长官。丰在沁州十余年，宽徭薄赋，劝农积谷，民以殷富。定宗二年，致仕。宪宗六年，封沁阳郡公，卒，年六十七。沁人立庙祀之。子三人：思明、思忠、思敬。

思明，字彦昭。丰致仕，思明袭父职。中统初，例迁隰、邓、陕三州刺史，政尚严猛，盗贼屏迹。至元十九年，从伯颜伐宋，攻阳罗堡，先登，授明威将军、吉州路总管、达鲁花赤。卒，年六十四。

思忠，字信甫。沁州诸军奥鲁长官。高丽金通精构乱，诏思忠讨之。谕以大义，高丽人遂降。还，授承务郎、固镇铁冶提举，思忠曰：“盐铁之政，古人所鄙，营利非余所能。”弃官归，时论高之。

思敬，字亨甫，许衡门人。事世祖于潜邸，累迁治书侍御史。阿合马败，台臣以不早言皆斥去，思敬为世祖所眷独留，出为顺德安西等路总管，再入为侍御史。按治桑哥之罪，台纲振肃。未几，拜参知政事，改四川行省右丞，不赴，以中书右丞致仕，卒，年八十六。谥文定。

思明子洄长，宁州知州；思敬子肯构，山西道宣慰使；肯播，会州知州；肯获，陕西行省左丞。肯构子宣，光禄大夫、集贤大学士，追封晋国公；肯获子文献，晋宁路同知。

王玉，赵州宁晋人。父守忠，金承信校尉。玉长身骈胁多力，金末为万户，守赵州。大兵至，玉率众降，领本部军，从攻邢、洺、磁三州，济南诸郡，号长汉万户。从攻泽、潞诸州，独潞州坚壁不下，玉力战，流矢中左目，竟拔其城。又破平阳，下太原、汾、代等州。师还，署元帅府监军，以赵州四十寨隶焉。

武仙既降复叛，杀元帅史天倪，宋将彭义斌在大名，阴与仙合，玉从笑乃带、史天泽攻败武仙，擒义斌，驻军宁晋东里寨。仙遣人赍诰命诱玉妻，妻拒曰：“妾岂可使吾夫为二心臣耶！”仙围之数匝，杀其子宁寿。玉闻之，领数骑突其围，斩获数百人而还。仙遣人追之，不敢进，皆曰：“王将军胆气骁雄，我辈非敌也。”仙乃尽发玉先世二十七冢。玉从史天泽诸将败仙于赵州，仙粮绝，走双门寨，围之。会大风，仙独脱走，斩其将四十三人，真定遂平。加定远大将军权真定五路万户，假赵州庆源军节度副使。

有负西域贾人银者，倍其母，不能偿，玉出银五千两代偿之，又出家奴二百余口为良民，时论称之。中统元年卒，年七十。子忱。

忱，字允中，幼明敏。平章赵璧引见裕宗，奏对称旨，命宿卫，掌钱谷计簿。至元十七年，授山北辽东道提刑按察司副使，秩朝列大夫。驸马伯忽里数出猎蹂民田，忱以法绳之。司吏耿熙言征北京宣慰司积年逋负，可得钞二十万锭，帝遣使核实，熙惧事露，擅增制语，有“并打算大小一切诸衙门等事”凡十二字，逮系官吏至数百人。忱验问，知其诈，熙乃款伏。裕宗卒，忱建言：“陛下春秋高，当早建储嗣。”章三上，平章不忽木以闻，帝嘉纳之。

二十四年，改河北河南道提刑按察副使。忱以江南人鬻子北方，名为养子，实为奴，乞禁之。又省部以正军余田出调发，忱言：“士卒冲冒寒暑，远涉江海，宜加优恤。”皆从之。颍州朱喜俘于兵，既自赎，主家利其资，复欲以为奴；又有诬息州汪清为奴，杀而夺其妻子田宅者，狱久不决，忱皆平反之。劾罢镇南帅唐兀台，唐兀台诬奏忱，逮忱至京师，面陈其事，世祖大悟，抵唐兀台罪。迁燕南河北道肃政廉访副使，帝谓左右曰：“此人非素餐者。”敕省台慰遣之。二十七年，河间盐司盗印钞十余万，忱核正其罪。诸王分地恩州，以钱贷民，倍其息，忱令子母相当则止，逾者有罚。先是，佥民为兵，限私田四顷赡其家，忱曰：“一兵岁费不啻千缗，区区限亩岂能充给！”奏请增田额以恤之，不报。至是，以戍兵贫之，敕忱与诸臣会议简料，真定、顺德、广平等路得富民数百户充兵额，汰贫兵还，人皆服其平允。三十年，拜广西道肃政廉访使，秩嘉议大夫，以疾辞。

元贞元年，起为河东道肃政廉访使。五台山建佛寺，省臣择干吏工部司程陆信董其役，驱民夫数千入山伐木，死亡大半，忱言于皇太后，减其役，仍恤死者家，民德之。宗王分地河东，其左右哈塔不花倚势虐民，忱按其事已款伏，王为之请，忱不从，会车驾北巡，哈塔不花亡走，诉忱不法，敕中丞崔彧问之。俄彧卒，哈塔不花又上诉，敕省、台官同鞫之，事皆不实，抵哈塔不花罪。大德三年，迁江陵路总管，不行。又改汴梁路。河决原武，回回炮手居鄢陵者万余户，忱督使趋工，不数日堤成，民尤颂之。

至大三年，拜云南行省参知政事，未行卒，年七十九。追赠河南行省参知政事、护军太原郡公，谥宪穆。忱与姚天福、陈天祥齐名，并以方鲠称于当世云。

史臣曰：郝和尚拔都诸人，披坚执锐，为时名将，又俱有贤子振其世业。郝天挺之文学，王庆端、梁天翔之政事，王忱之谏诤，皆卿士之良也。何玮正色立朝，侃侃訚訚，尤不愧社稷之臣，庶几与张珪、李孟相伯仲矣。




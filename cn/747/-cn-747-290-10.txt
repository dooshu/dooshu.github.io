○陪王司马宴王少府东阁序

夫道行与废命也，非谋之不臧；命通与塞时也，岂力之为弊？古之君子，推其分，养其和，仲尼得之以弦歌，傅说因之以版筑。至若《诗》有怨刺之作，《骚》有愁思之文，求之微言，匪云大雅。王六官志其大者，司马公引而申之，谪居何心，不欲贾生之投吊？穷愁非我，安用虞卿之著书？尝以风月在怀，江山为事，簿领何废？形胜不辜，既好乐而无荒，亦上同而不混。迨乎倚层阁，凭华轩，川泽清明，上悬秋景，岑岭回合，下带溪流，联草树而心摇，际烟氛而目尽：兹邦枕倚，是日登临，岂子虚之过诧？诚仲宣之信美。物色起殊乡之感，谁则无情？而道术得异人之资，吾方有遣。於是旨酒时献，清谈发，歌沧浪以放言，泳蟋蟀而伤俭。荩古人之作者，岂异於斯？盍赋诗以扬其美？


樱桃

杨亿

离宫时荐罢。乐府艳歌新。石髓凝秦洞。珠胎剖汉津。三桃聊并列。百果独先春。清籞来君赐。雕盘助席珍。甘余应受和。圆极岂能神。楚客便羊酪。归期负紫莼。

刘筠

赤水分珠树。熏风送麦秋。蜀都春气早。汉苑夏阴稠。庙荐清和候。恩颁侍从流。楚昭萍已剖。韩嫣弹争投。沆瀣滋芳液。醍醐助品羞。玉盘光宛转。全拟付歌喉。


○修攘制御之策 【 城鄭村埧】

臣按自古國都于其近邊、必有牧馬之所、其間必積芻豆以為飼秣之具、方無事時、資以牧育、固為近便、然世道不能常泰、而意外之變、不可不先為之慮、金人犯宋京、奸人導之。屯兵于其近郊之牟駞岡。藉其芻豆。飼其馬以為久駐之計。此往事之明鑒也。矧今國都去邊伊邇。巳巳之變。倉卒用言者計。焚棄芻豆何啻千萬。當時見者。莫不悔惜。然事巳即休。無復有以為言者。竊惟都城東北鄭村壩二十四馬房。其倉塲所儲積者。如京如坻。請于無事之時。即其地築為一城以圍護其積聚。及移附近倉塲。咸聚其中。就將龍驤寺四衛官署軍營設于其中。特敕武臣一員于此守鎮。仍司羣牧。四衛官軍。不妨照舊輪該內直下直。回城屯住。是亦先事而備之一策為修攘制馭之要也


○为令狐相国谢赐金石凌红雪状

恩赐金石凌、红雪各一两。

右，中使窦千乘至，奉宣进止，以臣将赴山陵，时属炎暑，赐前件红雪等。臣职司复土，恋切攀髯，方当匍匐而前，敢有赫曦之惧？岂谓天光下济，灵药旁沾。念臣有丹赤之愚，故赐臣以洗心之物；察臣有木讷之性，故赐臣以苦口之滋。就日疑不冶之清冰，在合若遇圆之降雪。恩加望外，感极成悲。无任屏营之至。


113　更璽爲寶更匭爲檢　周時印已名璽　開元六年改傳國璽曰寶　魚保宗請置匭受四方書


璽也而更爲寶，匭也而更爲檢。古者太史奉諱惡，豈有是哉？

【元圻案】左傳襄二十九年正義曰：「衞宏云：『秦以前，民皆以金玉爲印，唯其所好。自秦以來，唯天子之印獨稱璽，又以玉，群臣莫敢用也。』案周禮掌節『貨賄用璽節』，鄭康成云：『今之印章也。』則周時印已名璽，但上下通用。」〇唐書玄宗紀：「開元六年，改傳國璽曰寶。」〇唐梁肅受命寶賦序：「受命寶，在昔曰傳國璽，自秦始皇有焉。蓋取夫一世二世，傳於無窮，故有傳國之號，歷兩漢至陳、隋。武德中，太宗一戎衣而天下大定，是器也，與璽同歸，國家用之，以受命所承，更名大寶。」注：「唐車服志：『天寶十載，改傳國寶曰承天大寶。』」〇唐書百官志二〔一〕：「武后垂拱二年，有魚保宗者，上書請置匭以受四方之書，乃鑄銅匭四，塗以方色，列于朝堂：青匭曰『延恩』，在東，告養人勸農之事者投之；丹匭曰『招諫』，在南，論時政得失者投之；白匭曰『申冤』，在西，陳抑屈者投之；黑匭曰『通玄』，在北，告天文、秘謀者投之。以御史中丞、侍御史一人爲理匭使。天寶九載，玄宗以『匭』聲近『鬼』，改理匭使爲獻納使，至德元年復舊。」〇續通鑑長編二十五太宗雍熙元年：「改匭院爲登聞檢院，東延恩匭爲崇仁檢，南招諫匭爲思諫檢，西申冤匭爲申明檢，北通玄匭爲招賢檢〔二〕。」

〔一〕「二」，原作「一」，據中華本新唐書卷四七百官志二改。

〔二〕「玄」，原作「恩」，據四庫本續資治通鑑長編卷二五太宗改。






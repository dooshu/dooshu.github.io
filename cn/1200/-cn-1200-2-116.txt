第一百十六死象卦〔重阴反位坤地西南〕：四上凶兆之象

象曰：人生有死，鬼气乃兴。四时代谢，寒暑相承。沉蔽不显，其体阴凝。

颜曰：上有重阴，中无阳位，此为死象。夫死者，与造化隔绝，阴阳乖殊，四者易变，病者益忧，其体幽微。阴者，鬼之象。

何曰：暮年将老，众鬼复来。四气不调，凶之兆也。

陈曰：四体极阴，乃居天位。此乃四时死绝之象也，故曰云云。

诗曰：燕雀动帘幕，惊回梦已违。幽窗弗管事，也惹是和非。

又曰：病入膏肓气将绝，魄散魂离脉共歇。百年何计等闲抛，纵有卢医不能活。


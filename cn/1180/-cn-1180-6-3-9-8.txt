荆州府题名记


荆州旧无题名。定山袁公，由祠部郎中出守兹郡，三年，既政成民熙，公府多暇。按郡志，访遗老，得国初以来太守若干人，同知、通判、推官总若干人，纪其迁授年月，并勒于石，以传永永。其中或用贤能取卿相，显名当世，鸿猷遗惠，至今诵之不衰；或但有姓名，考其树立，莫可称述。后之览者，必将有感焉。斯亦得失之林已。居正既得览观前守行实，因以慨风俗之盛衰，乃喟然称曰：嗟乎！夫弛张之道，岂不由世变哉？

余闻里中父老，往往言成化、弘治间，其吏治民俗，流风蔑如也。是时明有天下几百年，道化汪，风气纯古，上下俱欲休息乎无为。而荆州为楚中巨郡，户口蕃殖，狱讼希简，民各安其乡里，亲爱长吏。长吏出行，旌麾前导，社中儿群游嬉车侧，不知走匿。盖其风纯至如此。太守以下率八九岁一易，即无他异能，而因常袭故，亦称贤能。当其时，治之为易。其继也，醇俗渐漓，网亦少密矣。一变而为宗藩繁盛，骫权挠正，法贷于隐蔽。再变而田赋不均，贫民失业，民苦于兼并。又变而侨户杂居，狡伪权诡，俗坏于偷靡。故其时，治之为难。非夫沉毅明断，一切以摘奸剔弊，故无由胜其任而愉快矣。然则地岂有难易哉？流俗渐靡使然耳。

语曰：圣人不能违时。振敝易变，与时弛张，亦各务在宜民而已。居今之时，用曩之治，欲因常袭故以希治平，譬以乡饮酒之礼理军市也，亦必不可几矣。是风俗之变也。嗟乎！明兴才百九十年，而变已如是。吾安知继今以往，其将变而厌弃今俗，以复古之敦庞简易乎？抑将变而愈甚以至于莫知其所终乎？后之治者，非随俗救弊，又将安所施乎？是皆不可知也。姑记此以俟来者。






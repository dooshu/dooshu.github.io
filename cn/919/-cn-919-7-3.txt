叙厥论

经云：厥者，逆也。有寒厥，有热厥，有六经厥，有尸厥。寒厥者，阴气起于足五指之里，集于膝下，聚于膝上，故阴气胜，则从五指至膝上寒，阳气衰，不能渗营其经络，阳气日损，阴气独在，故手足为之寒，名曰寒厥。热厥者，阳气起于足五指之表，集于足下，聚于足心，故阳气胜，则从五指至足心热，热入于胃，络脉满，经脉虚，阴虚阳入，肾气衰，阳气独胜，故手足为之热，名曰热厥。六经厥者，头重足弱，发为瞑仆，名太阳厥；妄言走呼，腹满面赤，名阳明厥；暴聋颊肿，胁 拘痛，名少阳厥；腹胀后闭，食为寒呕，名太阳厥；口干溺赤，腹满心痛，名少阴厥；泾溲不利， 热阴缩，名厥阴厥。尸厥者，胀满，暴不知人，或至半日，远至一日。此以阴气盛于上，则下虚，下虚则腹胀，腹胀则下气重上而邪气逆，逆则阳气乱而不知人矣，名曰尸厥。经论如此，虽粗分六经，殊不出寒热，二证所因，欲求备治，当历明之。寒厥，则因多欲而夺其精，故致阳衰阴盛。热厥，则因醉饱入房，精虚则热入，故致阴虚阳盛。考其厥因，多以不胜乘其所胜，气不得行，遂致于逆。如肾移寒于脾，则水乘于土，水既不行，乃成寒厥；如心移热于肾，则火寒于水，火既不行，乃成热厥。六经皆然，可次第论也，所谓得其要者，一言而终矣。尸厥亦然，正由脏气相刑，或与外邪相忤，则气遏不行，闭于经络，诸脉匿伏，昏不知人。唯当随其脏气而通之，寒则热，热则寒，闭则通，如《经》所谓盛则泻，虚则补，不盛不虚，以经取之，其旨一也。《经》中以数醉为热厥之因，学人不可拘此。盖伤寒温病，皆有热厥，仲景所谓热深厥深，圣意以酒能发百脉热，故举此以为例耳，不可不知。


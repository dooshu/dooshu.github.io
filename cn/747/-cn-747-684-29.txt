○对黜免判

得谏议大夫廖真坐事黜後，既寝病，犹用大夫之箦。御史举其非法，大理断无罪。

廖真干禄从班，既处大夫之职，立朝束带，须勤公正之心。不著芳声，俄婴罪累。人非士师，同展禽之三黜，才异河阳，若潘仁之再免。既而巢任作衅，止成灾，肤腠乖宜，初惊二竖之梦，手足将启，终切九泉之悲。眷彼礼容，须依贵贱，瞻言令式，亦具科条，有德乃合旌门，无官诚宜易箦。不思林放之问，有昧曾子之仪，宪局弹违，实得其所。








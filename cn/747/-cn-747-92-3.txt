○封钱镠吴王敕

朕嗣登大宝，统理万方，有推诚待人之心，少拨乱反正之略。京畿叛乱，宗庙震惊，采周公宅洛之谋，定商王迁殷之业。当兹更始，式表殊勋。检校太师守侍中兼中书令上柱国越王钱镠，一代伟人，三朝元老。定衰救乱，素存忠义之心；济世经邦，夙擅英雄之志。乡兵一起，义声四驰，黄钺初麾，江表大定。包茅时登乎天府，版籍岁贡於有司。日月尘昏，牛女寻常拱北；淮河鼎沸，浙江日夜朝东。用徙於越之封，大畀勾践之境。尔其纠率侯服，翼戴中朝，选将练兵，务农积粟。进可参桓文之烈，退可守吴越之区，宁俾古人，专美前史。於戏！夫差遇颠沛之际，罔替尊周；仲谋方争攘之时，犹知有汉。况尔名德，殿此大邦，必能宏济艰难，一匡天下。予一人实有赖焉。《诗》不云乎：“干不庭方，以佐戎辟”，尔尚勉旃。可徙封吴王，加食邑二千户，实封二百户。馀如故。


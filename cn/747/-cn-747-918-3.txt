○唐苏州东武邱寺律师塔铭（并序）

律者圣道游入之津，为心见所瑕，多溺近果。不然，则极地之皆乎？武邱律师讳齐翰，字等至，通教之士也。吴兴沈氏之子。高祖陈国子祭酒。曾祖某，隋魏州司马。祖考二世不仕。律师绮岁从大人至山寺，睹高静无尘之躅，恻然有宿命之知，因请出家，大人从之。至天宝八年八月五日，奉制度配名。永定九年十月，依分坛受具足戒，後移名开元。大历中移名武邱，皆两州道俗所请也。

律师道性渊默，水则淡然。迹不近名，身不关事，长在一室，寂如无人。岂比夫骈行鼓簧之士哉！昼始疑斯人，未造精极，因问业报之理如何。师对曰：“夫鼓毗岚之风，有物皆坏，而灵空不动，盖无相也。心且无相，业何累焉？但惧陷於偏空，妄拨无耳。”繇是始知律师。心之所至，精相部义，窟洞法华经王。苏湖戒坛，每当诸首。大历十年某月，入流水念佛道场，是夜西方念中顿现，盖精诚之所致也。

至某年，春秋六十八，僧夏四十七。遇疾之日，谓弟子曰：“有鹤从空飞下，回翔我前，尔曹见乎？必谢之期，小圣犹病，安能免哉？”即以某年某月，终於本院。受业门人如隐、坛阳门人宣兑、诚肃、禅心、律仪，已有时誉。昼则律师之乡僧也。戒有一日之长，许为法兄。昔愧随肩，今伤分影。有清规之可采，则文石而言焉。铭曰：

漫漫（去声）情海，多生没兮。超超我师，一念越兮。旧寺龟溪，为僧杰兮。新居武邱，匠时哲兮。来示生，亦示灭兮。山上人间，有遗辙兮。故茫茫，馀水泱泱，留废房兮。黄蘖心苦，青松节寒，对空坛兮。升堂门人，结社居士，依扉履兮。或刻贞石，或书胜幡，思师存兮。


大明宣宗章皇帝宝训卷之四

光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅

备荒

○洪熙元年六月乙卯无为州奏州民艰食已给预备仓粮济之

上谕行在户部尚书夏原吉等曰预备食储正为百姓比之前代常平最为良法若处处收积完备虽有水旱灾伤百姓可无饥窘此

太祖皇帝良法羙意卿宜编行天下申明旧典务存实惠勿事虚文

○丙辰河南新安知县陶镕奏民甚艰公私无储独函关驿颇有储粮欲申明待报然后给济然民命危在旦夕已先借粮一千七百二十八石给民候秋成还官

上谓尚书夏原吉曰知县所行良善朕闻近年有司不体人情苟有饥荒必须申报展转勘实赈济失时知县急于济人先给后闻是能称任使卿毋拘文法责其专擅

○宣德三年四月辛未户科给事中宋徵言洪武中郡县所籴预备仓粮近皆废弛宜下郡县修仓徵收以备荒歉

上谓行在户部臣曰此

太祖皇帝备荒良策当百世行之今废弛如此皆有司之过宜即遣官巡视整理有慢令及欺弊者皆罪之

恤灾异

○宣德元年六月戊子河南布政司奏安阳临漳二县蝗

上谓尚书夏原吉等曰近者有司数言蝗蝻此亦可忧姚崇捕蝗终不为灾但患捕之不早耳卿宜遣人驰驿分督有司巡视但遇蝗生须早扑灭毋遗民患

○宣德二年八月戊辰

上谓尚书蹇义夏原吉等曰近者各处有司多奏水旱而山西郡县旱尤甚若禾稼不成其民何所仰给朕心惓惓思所以弭灾之道卿等当辅朕不逮以回天意若今大雨民犹有望原吉对曰齐景公言善荥惑为之退舍

陛下忧民如此

天心悦鉴必有以副

圣意顾臣等不职实切惶愧皆顿首谢

○十二月丁丑

上谓行在户部尚书夏原等曰今年陕西亢旱秋田无收其军屯子粒民间秋粮俱已蠲免比闻军民之中多因缺食流离岂可不恤其令有司开仓赈济仍于南京运绢五万匹绵布十万匹令隆平侯等用心拯救勿令失所

○宣德三年四月丙寅山西角□羊州潞州奏天旱民饥多流移他境者

上览奏恻然谓尚书夏原吉曰比闻山西久不雨朕心不安今果奏至其即遣人赈济且抚绥其民无令失所又曰闻旱灾之地颇阔弭灾之要修省在朕卿亦当敬谨勉尽乃职

○六月癸巳

上谕行在户部臣曰霖雨久不止水潦泛溢今城中薪刍涌贵凡有运载入城者悉免抽分违者罪之

○七月丙辰顺天河间真定保定等府及南直隶和州等州县各奏苦雨山水泛涨渰没田稼

上召六部尚书蹇义等以奏示之谕之曰天降灾祥在德朕览之凛然卿等皆当勉思恤民之道

○八月戊申

上巡边驻驆三河县县官朝见

上谕之曰善抚百姓今年此处水潦为灾宜以实闻当图优恤之毋妄有科扰朝廷授汝抚字之寄民不失所斯汝能尽职否则有罚

○宣德四年九月丁巳山西万泉县丞王琦奏去年少雨耕种无收今春至夏亦旱民多艰食

上以奏示户部太子太师郭资进曰山西他郡县未有奏旱饥者当遣官察视

上曰旱潦之灾天用儆朕有司所言勿用致疑即量免其租税仍令有司善抚恤之

○宣德五年四月甲午易州奏蝗蝻生

上谓右都御史顾佐曰今禾苗方生宿麦渐茂而蝗蝻为灾若不早捕民食无望即选贤能御史往督有司发民并力扑捕初发扑之则易若稍缓之即为害不细

○六月己卯永平等卫及河间府静海等县奏蝗蝻生尚书郭敦请遣官往捕

上从之曰遣官之际亦须戒饬颇闻往年朝廷遣人督捕蝗者贪酷害人不减于蝗卿等须知此毙是日晚出御制捕蝗诗示敦等曰蝗之在患此诗备矣卿遣人往捕当如救焚拯溺不可缓也

○宣德九年十二月庚申直隶杨州湖广四川各府州县俱奏旱乾疾疫人民流亡

上闻之恻然谓尚书胡濙等曰上天降灾非水则旱加以疾疫民何以堪朕深忧惧卿等当勉图匡济有可以回天意捄民命者其悉以闻

抑祥瑞

○洪熙元年八月丁卯朔鲁王肇辉遣长史进瑞粟尚书吕震以为丰稔之应请上表贺

上曰近日畿内州县屡奏水潦卿不闻乎朕方夙夜忧民艰食若以此为瑞则山东一隅之民可当之如他处何其止勿贺王所遣长史赉之遣还

宣德七年五月甲戌行在礼部尚书濙以山西进龙马驹请偕群臣上表贺

上曰二三年间水旱告灾继踵而来朕方日夕惕励一兽之异何救民饥而欲表贺其止之

○宣德八年闰八月辛亥苏门答剌及诸畨国来朝贡麒麟象马诸物

上受之行在礼部尚书胡濙以麒麟瑞物率群臣称贺

上曰远方之物朕非有爱但念其尽诚远来故受之不足贺也

武备

○洪熙元年九月壬子

上谕行在兵部尚书张本曰兵以御侮当国家无事时正须整肃士伍修举兵政书曰张皇六师诘尔戎兵正此之谓今内外卫所军士徒具名数比遣御史给事中点阅多有逃亡者尔职典兵事宜即遣人追捕庶几士伍不缺

○宣德元年正月丁巳太师英国公张辅言在松操备官军凡缘边诸卫及陕西等都司皆已遣还合于河南等都司及直隶睢旸诸卫选调至京以时校阅

上曰然天下虽安不可忘武今国家无事正须训兵练将卿等当为朕留意

○七月丁未

上罢朝退御左顺门行在兵部尚书张本等侍语及军卫

上曰昔

皇祖尝言元末之时管军武臣多务贪纵军政不修队伍废缺人问士卒安在则抚夹袋曰皆在于此盖惟有其名耳所以驯至大坏今得无复踵此弊乎宜严谨饬令监察御史按察司官以时点闸不可怠忽

○十二月乙亥

上闲暇与学士杨溥语及治兵之道传曰兵贵乎训练有方抚养得宜不患其不为用

上曰然养之厚则得其心练之精则得其用必其气锐志果而后可用若素不训养一旦驱之矢石之间进退失措何望有济溥曰诚如

圣谕

○宣德二年正月癸卯

上谕行在兵部尚书张本曰各处卫所官旗不能抚恤军士多致逃亡旧例皆有降罚朕宽待之限一年之内勾补不完然后加罪卿宜用心考核如有不完必湏降罚古人云威克厥爱允济若更因循则军政必至废弛不可不用意

○宣德四年八月辛卯有献兵书者

上因与侍臣论用兵

上曰古之用兵者卿等试言其一二侍臣对曰昔赵括少学兵自以天下莫能当及为将以四十万众败于秦此不知合变曹操得孙武之术及其破荆州乃驱北方之人远涉江湖以八十万众败于吴此骄之过诸葛孔明知古陈法以为足以取天下然相持数年魏人不敢决战而孔明亦不能成功用古法诚难矣

上曰霍去病不学孙吴而伐匈奴功尝居多由是观之用兵制胜方略存乎人又不在拘古法也

上又曰兵法世称孙武止于疆霸曹操亦终不能取吴蜀所谓桓文之节制不能敌汤武之仁义者是也

马政

○宣德二年十一月甲辰北京太仆寺官奏请遣官阅孳生马

上谕之曰马畜于民间必宽民力而后可责成效国家立法固有定规其孳生不及数者亦屡下令免偿未尝以马伤人盖农民终岁勤动以营衣食又有偿马之费甚可悯也尔等但率旧典以示劝惩民有贫难者宜宽恤之

○宣德五年三月癸卯

上阅马命武士调习之顾谓侍臣曰军国之政马为先务今孽虏固当怀之以恩亦不可不示以威古人云事事乃其有备肆朕于马政尤所用心侍臣对曰今马蕃息视

祖宗时加数倍矣

上曰此皆

祖宗之泽但朕遵用成法不敢少怠耳

备边

○洪熙元年八月乙亥辽东都司奏广宁等十八卫修理衣甲请支绵布三万四千余匹行在工部尚书吴中请给其半

上曰边军守御须仗甲兵彼卫身无甲则胆气衰何以责其御敌若甲仗坚利纪律严明士气自振足以慑服寇戎修甲何可惜费其即与之

○九月壬子陕西都司奏拟造铁盔青甲万副所用物料乞令布政司支官钞买办

上从之谓行在工部尚书吴中曰边防国家重事其切用者兵器兵器有备然后可以制敌古者郡国有库兵京师有武库今西陲极边兵器安可无备其令速造官给其费毋科扰于民又谓中曰内外卫所军器皆须遣人阅视凡损坏者官给物料悉为修理

○宣德元年十二月壬申

上御奉天门谓侍臣曰今四夷顺服边境晏然古人尝曰儆戒无虞又曰祸生于懈怠若守边将士稍起怠心少失防闲将有意外之患遂遣玺书戒励缘边守将令尽心防守不可怠忽

○宣德二年五月辛丑巡按御史冯彬奏缘边关隘黄石崖兰芳口城垣未完戍守不备

上谕行在兵部臣曰边关戍守当昼夜严谨岂可自谓无事便有怠心古之良将御军严肃虽在闲时常若临寇故能永保无虞卿宜移文责问限日下完整稽违者罪之

○宣德三年八月丁酉

上将巡边太师英国公张辅等进扈从官军之数

上曰朕此行岂为田猎但以国家虽安不可忘武况边境之民每及秋则忧虏患若在我有备虏何能为患朕为民故特田猎阅武遂饬边备耳

○十一月壬戌巡按山东监察御史言辽东西长岭达贼入寇备御都指挥李敏等提督不严请罪之

上谕行在都察院臣曰军官备边但守常法以保境安民如能谨严岂有外患古之良将虽安闲之际常若临敌不可少怠今失机皆由主将号令不严军政不修所致其令御史治之如律

○宣德五年正月戊午敕都指挥韩镇等领兵自永宁至怀来巡捕凡诸隘口屯堡烟墩务令整齐严谨有寇则乘机剿捕

上因谓侍臣曰今虏寇虽衰然鼠窃狗偷乃其常性惟边防严密使彼无间得乘可也

○三月壬寅开平守将奏边务数事

上举其可行者付所司施行因谓侍臣曰方今海内小康惟残虏叛服不常古今制夷狄惟在守备若城堡坚固粮刍充足士卒精练哨暸严谨彼亦何能为患朕屡以此戒饬边将但虑其因循玩愒今春气渐深政边民耕作之时一或农事防废秋收无望仰给于转输则劳矣遂敕边将严谨备

○宣德六年十月癸卯副总兵都督方政以新立龙门卫及龙门千户所器械旗鼓等物未备奏请给用具数以闻

上命行在工部如数给之谕尚书吴中曰兵甲坚利而后足以制寇不可不与然地利不如人和尤须戒励主将善抚士卒人心既和以守则固战则胜边境可永无虞

○宣德七年九月庚午命将率兵巡警

上谕之曰今国家无事边塞无警可以安逸然居安虑危乃保邦之道况西北二边虏常出没今秋高马肥宜预警备但师行须慎重无贪利轻进无肆杀戮申严号令整肃部伍坚利甲兵以振耀威武使虏慑服不敢侵掠而边城亦固封守此良策也

○宣德八年七月壬申大同总兵官武安侯郑亨奏虏寇入雅儿崖杀千户朱铭等掠官马而去哨备都指挥佥事张淮及指挥蔡麟等皆怠慢失机请罪之

上敕亨曰虏乘间为寇杀官军掠官马岂独下人之过亦是主将平昔姑息纪律不严所致自今宜加严谨张淮蔡麟等悉降充戴罪官令专职哨备如再失机处斩因语侍臣曰御边之道惟在得人汉匈奴率十万骑入寇时赵充国将四万骑屯边郡单于闻之遁去以四万骑而使单于知畏非充国总制有道乎亨性谨厚但过于宽故边备屡有小失

任将帅

○宣德九年三月癸丑守开平指挥使杜福年老乞闲开平千户杨洪等奏福居边久练达兵务乞令仍守开平

上谕行在兵部尚书张本曰边将在得人昔魏尚守云中匈奴不敢近塞赵充国屯边羌虏远遁福练习边事素得安士心安可使就闲但当优待之耳遂以其子代令福为致仕官仍往开平协助都指挥唐铭等行事

○宣德三年五月乙亥以陕西都司都指挥使张麟老疾命致事以其子泰为宁夏左屯卫指挥使领马拣练仍命麟往训督之

上因谓侍臣曰古谓将门出将将盖子孙亲见祖父所为自然谙练麟虽老素有材识使泰能似之固于国有用于家亦可长保富贵

○宣德四年三月甲子初四川青川守御千户所百户倪让以例不当袭职罢及畨寇攻青川城让与众竭力守城败贼有功总兵官都督陈怀以闻

上谕兵部臣曰韩整辈膺国家委任而以贪淫玩寇不能立功若此者人安可弃之今复旧职使再立功

○宣德五年二月丁丑

上御奉天门谓侍臣曰武备国家重事今军政不修实由将校之不职宜详察其实以示劝惩遂遣敕谕各都司按察司巡按御史用心察访务尽至公

○宣德七年三月壬午命故都督朱崇子震袭指挥使操练

上谓兵部尚书许廓等曰指挥使一卫之长才智过人方能称任不可以后生少年处之姑令操练俟年二十以上观其可任然后任之

谕将帅

○洪熙元年八月癸酉

上闻各卫头目虐害新军致其逃窜谕行在兵部尚书李庆曰凡为军官少有廉洁不思军士乃其富贵之本若抚绥得宜人心悦服遇有征调易以立功高官厚禄自此而致今所为如此岂徒负国亦自害身尔兵部宜戒严之

○宣德元年五月辛亥调晋府护卫官军四千余人赴大同备御

上遣人谕武安侯郑亨曰大同早寒比他处为甚凡备御将士离父母妻子而来所恃者主张耳非抚绥得所人何以堪郭子仪抚士卒如子弟所以成功名保富贵卿老成宿将当以此为念

○八月乙亥

上亲征高照驻跸直沽南召诸将谕曰为将虽有智勇必资士卒乃能成功古之名将皆以恤士为本平日抚恤得其心临敌之际必得其死力若素不能恤徒以威驭之缓急未必得用前已命兵部给从征官军马骡分载军资昨见军士多有负重者日晚始至营亦有困乏憩道榜者尔等略不加意但使人不知恤人岂为将之道其即以官给马驴均分驮载以苏其力中有疾病者太医院与善药如果不能前进付所在官司调理

○宣德三年五月甲寅命后军都督沈清总兵民运粮往宣府

上谕之曰军民挽运道路险艰总其事者当加意抚恤使人不知劳而事易集可也若横加笞棰逼取财物人心怀怨已亦不安耳尔宜自慎及禁戒下人俾知朕意

○八月癸卯

上将巡边召扈从诸将谕曰师行须预严纪律申号令衣甲必鲜明兵器必锋利军容必整肃毋纵士卒扰百姓为将驭卒须爱之如子弟即卒事将如父兄矣古之名将皆与其下同甘苦故能得其心汝曹勉之

○丁未

上巡边车驾渡潞河驻跸虹桥召诸将谕曰朕深居九重岂不自乐但朝夕思念保民故为此行今日渡河道路所经皆水潦之后秋田无获朕念民艰闵焉于心尔将士敢有一毫侵扰民者必杀不赦遂命锦衣卫遣官巡察

○宣德四年三月命都督郭义等督军士牧马

上谕之曰军士无知多纵口腹之欲为民害朝廷待军民一体无有重轻卿等宜严约束况今耕种之时尤不可纵恣蹂践妨废农业违者必治以法

○十二月丙戌

上命行在兵部于京卫选士卒通十万隶五军训练因谕成国公朱勇曰古人用兵虽有成法然以应变不穷为奇盖可教者坐作进退击刺之方至于随机制敌开阖往来使人不可测度此在兵法之外卿等闲暇更当读书观古良将方略融会于心自然有得

○宣德六年十二月癸卯顺天府固安县械系所获强盗张旺等三人至京未获者尚十一人旺隆庆右卫千户余皆武官家人

上命付行在都察院其未获者令锦衣卫急捕召武臣谕之曰国家优待武官皆有常禄死则禄及子何至为强盗

太祖皇帝尝言守俸如井泉井虽不满日汲不竭强盗虽一旦苟得然当杀身岂如守常禄可长久尔等老成旧人当严戒饬使守礼法若有犯致罪毋谓朝廷少恩众皆顿首而退

○宣德七年五月丙寅辽东总兵官都督巫凯请斩逃卒二人之诱女直为寇者

上从之因敕凯曰人情岂乐从异类此必有不得已如为将者能抚恤之动息以时温饱得所虽驱之不去尔等勉之

○九月己巳直隶隆庆卫指挥袁泰等奏保本卫指挥同知李景为指挥使

上不从因召诸武臣谕之曰爵赏当自朝廷景若有功朕岂吝此唐自中世以来威权不振河北将帅皆由军中所立所以渐至微弱此辈犹欲效之耶为人臣但当尽心竭力为国立功不患不富贵也

○宣德八年四月丙申初

上以四川都司奏劾总兵官都督陈怀以备御官军量退其软弱还助运粮守城怀言诸处官军已为三畨犹有畨蛮出没乞为三畨调征官军仍存操备

上谓行在兵部侍郎王骥曰松藩昔无多军城池未尝失守畨蛮亦不敢为非比年以来有总兵官镇重兵镇守畨蛮时时出没岂不能抚御之彼只利军马不多□田□(八□召)□不思供给之难即遣人驰驿谕怀必如宁夏例不许餙辞拒命若蛮寇复出责有所归

恤将士

○洪熙元年六月庚申

上谕兵部尚书李庆等曰比闻陕西官军调来京师操备河南山西官军调往陕西甘肃备御交互往来甚是劳费凡事当顺人情若令陕西官军就彼防御河南山西官军来京操备岂不两便非徒省费亦人乐从尔兵部宜速行之毋令疲于道路

○八月丙申

上谕兵部臣曰国家餋军士惟在抚恤有素得其心然后得其力比闻各卫军多逃亡皆由将领者不能存恤虐用其力减克其粮常以致饥寒切身无所告诉不逃何俟如此国家何望军士为用尔即榜谕武臣务存恤军士不许生事虐害

○九月乙卯给边军皮裘狐帽

上谓行在工部臣曰塞北苦寒未冬先雪士卒守关瞭望昼夜勤苦使无衣御寒其何以堪皮裘狐帽速遣人运往给之开平大同诸边卫皆循此例

○十月丁丑瞿塘卫指挥彭恭等奏本卫军士月粮比因造营减半月支五斗不足自赡今营造既止各卫粮多乞仍旧支给

上谕行在户部臣曰军士资其用力岂当使食不足月支一石国家旧制暂因事樽节安可为例今既罢工即俾复旧仍会计天下各卫所粮储凡士卒减支者悉全给之

○壬辰巡按御史顾达奏凤阳指挥萧敬等克减军士月粮

上谓侍臣曰古良将巡抚士卒足其衣食艰难则与同甘苦贫困则给以私财今所为如此平日残忍可知命刑部逮治之

○宣德元年正月甲寅阳武侯薛禄奏天城卫军士守边者月粮折绢人一匹千户潘海每匹但给二丈余皆入己

上谕行在兵部臣曰军粮一石折匹绢盖优与之使人得御寒而朕犹虑其乏食今乃三分取其一但知利己岂有恤军之心其执付法司罪之尔兵部仍给榜边卫戒约

○二月甲戌阳武侯薛禄言宣府怀安永宁诸卫俱边境将士严守备又令采办致多逋逃乞罢其役

上谕尚书吴中曰边方军士专务守备何以他殁劳之柴虽山谷有然运送甚艰宜有逃避者其即免之自今凡差军民必须计议得当而行不可轻率

○宣德五年正月丙寅

上御左顺门谓行在兵部尚书张本等曰马军比之步军尤为劳苦盖自备军装为难今后马军户内再免一□差役以助给之

○七月丙午行在户部奏山西陕西军士冬布因支给不敷应给绵布者一半折钞陕西每匹三锭山西每匹五锭例有不同

上曰布一疋价岂止三锭军士艰难但当倍与之安可从省其依山西例给来年预计蓄积尽给绵布

○八月癸酉副总兵都督方政奏独石赤城鹏鹗备御官军有患病者无医治疗

上谕行在礼部臣曰朕恒念边军劳苦况有疾乎其令太医院给药遣医士二人往辽半年一更

○九月都察院奏金吾卫军士应得宣德三年四月冬夏布至今年五月方给请治卫官稽缓之罪

上从之召武臣谕曰朝廷虑军士贫难令及时给之管军官当先时举行庶下人得用此辈安享俸禄上不体朝廷之意下失众人之望已命都察院罪之尔等当以军士为心勿踵斯弊国法不尔贷也

○宣德六年二月戊午行在刑部奏

长陵卫千户严忠诈取余丁财物罪应徒

上从之曰朕念军士艰难故免余丁之役使资助之管军官其父母乃不能体此意而剥削之此岂有心恤军小惩大戒亦小人之福

○五月初各卫余丁赴工而逃者例发口外充军

上谕兵部尚书许廓曰朕素知军士艰难尝有命凡军士皆免余丁一人差使俾得生理供给正军所司不遵朕言已是重役若又发遣充军人何以堪止罚工一年其有已发充军者皆取回

○十月癸丑副总兵都督方政奏今调大同等卫军士携家属往龙门卫戍守而郎中王良言口外冰冻军士家属且令勿往沮挠军务乞罪之

上曰政急欲成盖为国谋今天寒地冻军士携妻子暴露道途亦有可悯况新建卫所室未创粮未备良言亦是宜来春发遣遂命兵部移文谕政

○宣德八年五月戊午

上语兵部侍郎王骥曰昨尔奏遣官往南京各卫选取纪录幼军来操练朕虑有子幼母老转徙失所者其悉受之令于南京守备襄城伯李隆处训练

○宣德九年十二月丁未大同参将都指挥使曹俭奏夜不收高政等艰苦请增其月粮

上谓尚书王骥曰古人饩廪称事彼出死力而与闲居者同食可乎其即从俭言

保全功臣

○洪熙元年九月都察院奏广西故都指挥葛森妄许氏告总兵官镇远侯顾兴祖不法事请逮治之

上曰大臣总兵在外欲其靖寇安民若果所为如此法亦难容但朝廷当存大体岂肯輙信一妇人言而罪边将姑令自陈其实

○宣德五年五月癸丑公侯伯大臣奏应城伯孙杰以受赃应流如例罚役赎罪

上从之顾谓侍臣曰君子务德小人畏刑彼以前人功勋荣受爵禄当修德畏刑以图保今不修德亦不畏刑乃以贪赃得罪将何面目视人罚役薄示惩戒耳如能改过庶几长久

○宣德七年九月丁卯

上命安乡建平伯张安高远印烙马谕曰尔等藉前人功有爵禄未知稼穑艰难宜奉法循理保守富贵若不遵宪度恣行贪虐如孙杰所为必罪不宥

录勋臣子弟

○洪熙元年九月癸亥行在兵部尚书张本奏引故官子弟除指挥千百户镇抚

上悉召前谕之曰尔祖尔父昔从我

皇祖征伐立功致有禄位荫及尔辈尔辈年少气锐当思前人艰难得官慎守法度操习弓马勉树勋绩则于前人有光亦不负朝廷任使尔不可得官后輙放肆违犯礼法朝廷公法不尔贷也

○宣德元年正月乙卯

上罢朝御左顺门行在兵部尚书张本等侍语及世禄本曰唐虞之时赏延于世周文王时仕者世禄此皆先王用忠厚之意

上曰我国家待勋臣礼意尤厚

太祖皇帝开国功臣

太宗皇帝靖难功臣子孙世袭其爵年幼给全俸养之置武学教之稍长俾习武艺俟其成人然后任事著为令典视先王制尤备朕嗣位以来谨遵成宪功臣子孙咸录用恪勤职业者亦多有之是皆

祖宗教养之功若其不念先世积累之劳不体朝廷优待之意则自暴自弃矣

上又曰古云世禄之家鲜克由礼骄淫矜夸将由恶终此由教之不至耳

○十月癸未行在兵部引奏再阅试中武官

上谕曰凡军职在当精武艺亦当读书知道理近来军职子孙多不务此居闲无事惟思贪财好色纵酒博弈或剽窃书史以资谈论妄自高大及至使令茫然无措隳废前人功业古之良将如赵充国郭子仪岳飞武事既精忠孝兼备所以流芳百世尔曹当以此为法莫以今日侥幸试中便自足也

○宣德三年正月戊申行在兵部奏请选武官

上曰是皆因父祖有功故录用之比年以来军官子孙安于豢养浮荡成风试其武艺百无一能用之管军不能抚恤有司但知循例铨除一旦有警何以得人

祖宗时置武学教之书且俾习骑射当袭职之时严加比试赏罚之法载在典章尔申明之务求实效庶几人知劝惩

○二月吏部奏照磨等官四十人回部例应办事

上因问其中亦有才能出众者否对曰皆中才有一刘貊者洪武初诚意伯刘伯温曾孙

上曰伯温事

太祖高皇帝为开国名臣今尚有后昔萧何魏徵之后皆见显用亦以前人之故朕于貊岂惜一官处之即令复职

○四月丙辰英国公张辅奏各卫优给出幼并应袭子孙及袭替多余幼官宜遣官统领练习弓马

上从之谓辅等曰射乃军中长技古人多以此为务大抵操习勤则自精卿等教练当使熟于此是日

上视朝罢行在兵部尚书张本等侍语及操练事

上曰凡人学业须及早年若或过时终难成就况军官子孙尤宜谙练乃能保守禄位不废前人之功朕已命优给出幼及习替多余幼官练操重念官下应袭子弟亦须豫为训教宜皆令赴教场操练须要精熟勿致其惰逸也

○五月丁丑

上御左顺门谕行在兵部尚书张本曰昨日有总小旗子孙并枪不胜者十余人奏乞再并朕已许之盖此皆有志之人能念祖父辛苦得之故虽小名分亦思继承不坠今有祖若父为大官而子孙安于豢餋不习武艺临事失惜隳废前人之功岂不为此人所笑尔宜谕勉之

厚勋戚

○洪熙元年十月命阎颜为教授教魏国公徐显宗

上谓吏部尚书蹇义曰勋戚家有教官此

祖宗所定大抵勋戚子弟生长富贵不知艰难惟肆骄奢篾弃礼法往往隳前人之业故特选儒者教之中山王开国元勋其家尤须择老成有文章者

皇考在御惓惓督魏国公学其令颜日与讲论俾知仁义忠孝之道

○宣德三年二月丙子

上御奉天门谓左都御史刘观等曰自昔功臣子孙安于豢餋虽承祖父爵位少有文武才能一旦委用多致狼狈今公侯伯新袭者众朝廷念其前人之功岂徒使之长享富贵亦欲成其才器庶几克绍前烈已令更畨操习武事然人情恶劳喜安若稍宽纵必至怠惰卿宜遣刚正御史二人察视之有慢令不至者具以名闻

○五月以训导李鸣鹤为驸马井源家学录先是

上命吏部曰驸马不务诗书通古今晓忠孝仁义之道必至怠惰骄纵何以保富贵须使之亲近儒生

先朝驸马家有学录与之讲记经史训饬礼义今择端重儒者与井源至是吏部言鸣鹤可用遂命之

○宣德四年二月癸未

上以太师英国公张辅为国勋戚所宜优礼不欲烦以政敕谕辅曰卿以亲以贤祗事

祖宗多历年岁忠存社稷功注国家逮朕缵承大统勤诚辅弼元勋厚德岿然于今方当注倚之时矧居爕理之任不烦以政乃理攸宜可辍中军都督府事官职俸禄悉如旧朝夕在朕左右相与究论军国重务共宁邦家卿其专精神明道德益弘启沃之功用臻治平之效钦哉

○是日敕行在左军都督府左都督张昇曰卿舅氏至亲而日理剧务不遑暇逸矧兵政之重吏或以欺谩连逮不问则废法问之则伤恩朕夙夜在念图善始终可辍左军都督府事官职俸禄悉如旧庶称朕优礼至亲共保富贵于无穷之意卿其体朕至怀钦哉

○宣德五年二月己卯巡按直隶御史白圭奏武定侯郭玹曰令家人强夺民田指挥吕昇阿附玹又夺官军屯田千余亩与玹请治玹等罪

上曰勋戚之家正当谨守礼法庶几长享富贵乃敢纵恣贪暴如此此非朝廷少恩玹姑宥之吕昇及玹家人皆执而治之

○宣德六年十二月乙巳南京锦衣卫指挥徐景璜及其弟千户景瑜得系囚之逃者径送北京守备襄城伯李隆奏其违命不关白

上命都察院责景璜等罪俾戴罪还职景璜等有倍慢语法司奏大不敬应斩

上谕群臣曰朕念开国元孙之孙且

皇祖母族侄岂忍加重罪姑谪戍边俾自惩庶几保全之道盖二人皆中山武宁王孙也

○宣德八年五月勋卫陈昭坐同父宁阳侯懋欺官粮盐人已既宥罪罢闲法司请革其冠带

上曰昭安于豢养习奢傲曏以天寒命光禄赐勋卫酒肉昭独以不丰洁却之朕目暏之固知其非令器今又以贪黩得罪革冠带良是但念勋戚姑与之令其省过用保富贵

○宣德九年二月乙丑吏部言阳武候薛禄孙诜袭祖爵无追赠父母之文

上曰诜承祖荫天下岂有无父母之人今百官皆得封赠父母而彼独不与非所以示公也其与之

明赏罚

○宣德五年五月行在后军都督府奏宁山卫指挥使李昭毁城楼造私居占耕军士屯田及克军粮

上谕都御史顾佐曰为治之道赏善罚恶而已其恶如此不可不治即擒治如律

○九月庚戌

上临朝谓尚书张本等曰昨观都督山云奏访察广西所属军官其中能事者虽多然廉公而能者十才一二贪婪而能常八九盖武夫悍将唯知好利不务洁己恤军保守名爵今当正其赏罚使廉能者加勉贪暴者知戒庶几军政脩明远人获安

○十月丁亥

上巡边驻跸洗马林晚御幄殿学士杨荣等侍

上问人君御世之权何者为重荣等对曰命德讨罪二者是也

上曰二者天下之公器人君特主之耳若舜举十六相诛四凶而天下悦服此以天下之好恶为好恶也齐威王封即墨大夫以万家而烹阿大夫齐国大治此不以左右之好恶为好恶也故爵赏刑罚至公无私然后能服天下侍臣咸叩首曰诚如

圣谕

○宣德六年十月乙未甘州卫千户姚宁奏北征曲先与舍人王敬等俱先哨了例皆升赏其间指挥王杰等俱非哨了之数妄冒升职未惬众心

上谓兵部尚书许廓等曰升赏之法所以酬前劳勉后效若有功不得则材勇之人忿无功而得则侥幸之心启将来何以使人宁等所言宜令总兵官覆勘果当升与否具实奏来务合至公无惮改过

○宣德九年十一月镇守甘肃都督王贵奏肃州卫指挥胡麟等追杀虏寇有功军士李成战死

上谕行在兵部臣曰有功必赏赏罚明则士气振官军有功者俱升一级军士战死者以其子为总旗余官军悉赏如例

赏功

○洪熙元年七月辛未

上谕行在户部尚书夏原吉等曰比观卿等所言

天寿山营造军匠月支粮赐旗军所给比工匠差减勤劳既同而粮赏不一何以协人心孔子曰不患寡而患不均工匠旗军其一例给之

○宣德元年七月丙辰行在兵部尚书张本奏昨升都督佥事费瓛为右军都督府左都督及诸指挥千户升擢者五十八人请如例附选

上谓本曰赏当功则人劝昔项羽于有功当封刻印刓忍不能予所以失人心今朕于报功酬劳不吝爵赏若有未当卿等亦须执奏计议可否而行

○九月癸卯封乳母李氏为奉圣夫人保母张氏为佑圣夫人其故夫皆赠都督佥事

上谓行在吏部尚书蹇义曰古人云无德不报李与张其劳皆多亦皆纯实谨厚今兹之报非曰私恩亦出公义若其如王圣纵恣则朕不取

○宣德五年三月壬戌三法司奏苏州卫副千户张开源擒获强盗例应升赏缘开源先任百户已因擒盗得升虽今有劳虽再升

上曰为强盗者皆轻生擒之亦犯危险况国家大信不可失宜如例升遂升开源为正千户

○丁卯吏部奏主簿周显差浙江至海宁县获强盗二十余人例当升赏然前无民官获盗之例

上曰给榜定赏格正欲捕盗榜以令众令以示信岂问军民官邪其赏升如例

○宣德七年正月甲申安定卫指挥同知果脱卜花从征曲先叛寇时为向道有所擒获且招抚畨人复业事平论功以斩馘为上而果脱卜花例不应升自陈其指示之能招抚之功居多兵部尚书许廓执奏以为例不应升

上曰不闻萧何发纵指示之功居诸将上乎彼为向道且有功何得不升升为指挥使仍赐敕嘉劳之

褒忠节

○洪熙元年九月戊申监察御史尹崇高奏诸暨县孟氏女蕴许嫁县学生员蒋文勖未嫁文勖充贡入监为御史病卒蕴年谗二十号哭归蒋氏执丧三年甘守苦节年已六十乞旌表其门

上谓行在礼部臣曰夫死妇守节世恒有之此女但许嫁能执妇礼守志不二可谓贞女人所难能者宜旌表以励风化

○宣德元年三月己亥

上闻交阯又安知府琴彭守茶笼州叛寇攻城昼夜备御粮尽援绝不屈而死特赠为交阯左布政使遣官赐祭且敕交阯布政司曰彭恪恭朝命坚持臣节毕力抗贼死不易心忠义之诚明如皦日朕怀悯夙夜不忘敕至即厚恤其家仍遣人护送其子一人来京官之

○宣德二年二月遣顺天府官祭宋丞相文天祥

上曰人臣之义当务尽忠此人心如鉄石元君百方诱之降终不屈可谓万世不磨若夏贵辈真犬彘不若矣礼部尚书胡濙对曰

陛下此言诚万世公论

○宣德三年五月辛未赠交阯死节辽东都指挥等官李任等为都督同知等官初交阯布政使戈谦以任死节事闻

上恻然曰大丈夫为国固当杀身成仁舍生取义任等可谓无愧矣于是有褒赠之命

○宣德四年八月庚寅兵部尚书陈洽在交阯宁桥之败洽被执不屈骂贼而死事闻

上恻然谓侍臣曰大臣以忠殉国一代几人王通与贼连和陈洽骂贼而死使通与洽同志何至辱国朕用人之不明也赠洽荣禄大夫少保谥节愍

○宣德八年八月甲申江西吉安府知府陈本深言庐陵县城南奋有忠节祠祀乡先贤宋楚国文忠公欧阳脩忠襄公杨邦乂忠简公胡铨盖国文忠公周必大文节公杨万里信国公文天祥比来官屡更代事致因循旷缺祀典乞举行盛典敕有司每岁春秋致祭

上谕行在礼部臣曰褒崇忠节足以正人心厚风化此国家先务其从所言令春秋祭祀命府官行礼仍命有司以时备葺祠宇

体群情

○洪熙元年六月乙卯少师吏部尚书蹇义奏内外官吏有坐罪遇赦即以亲丧告丁忧者恐或挟诈难听其去

上曰父母之恩莫大焉君子不逆诈宜悉听其去若果怀奸事发治之未晚

○七月戊子故通政使贺银之子浤

仁宗皇帝授以鸿胪寺司宾署丞俾读书太学至是自陈母老病乞放回养母

上曰学者学为忠与孝也母老可使违养乎命礼部从之

○闰七月戊申行在中军都督府奏监生马聪历事勤谨欲如近例送监读书以俟科举出身

上谓行在吏部尚书蹇义等曰

先皇帝欲学者皆为实材故必令科举出身以成远大之用然人才性有高下年有长少亦可各随所宜今后历事勤谨有志科举者听令读书余如永乐旧例毋使淹滞

○丙辰行在礼部尚书吕震言光禄寺厨子李伍等俱告年老有疾乞免役

上曰仕者有疾亦赐告老七十则令致事此辈执役之人劳苦累岁老病岂可不恤其悉放还乡

○八月丁丑贵州水德江长官张沂奏奉部符令民计口纳食盐钞贵州郡县皆溪洞蛮民自耕以食商旅不至无货易钞乞赐免纳

上谕行在户部臣曰贵州边远之地蛮民何由得钞朕方绥抚欲其安业若令纳盐钞未必不至惊扰方面郡县皆不以闻卿等亦不虑及此官土乃能言之是土官能恤民也其免之

○九月壬子石匠方真诉兄弟六人供役卒于京师惟真与次兄令仍执役有母年八十居原籍严州乞免一人还乡侍养通政使司以闻

上顾工部臣曰此于天理人心如何尔曹亦皆有母乎其即令一人侍母终身其一人亦令省母后还役

○十月甲申河南右布政使萧省身自陈三年考满例得本身诰命若封赠父母必俟九年今臣父年八十余矣诚可惧之时乞停臣诰命先授臣父俾得生沾荣命

上谓吏部尚书蹇义曰此孝子迫切之情其从之遂封其父以省身之官

○十一月丙辰国子学正曾才鲁言有母年七十余居乡户无丁男乞归侍养

上顾行在吏部臣曰唐阳城为国子司业诸生不省亲者斥之况为师乎其从之

○十二月癸酉陕西行都司所属卫卒送官驼二百七十至京死者三十五有司以其失于饲餋奏请罪之仍追驼偿官

上曰一驼价直数马虽十卒不能偿甘肃至京道路甚远其间岂无伤损而毙者不必罪亦免追偿

○壬午直隶顺德府唐山县民武凤诉父送夏税绢赴京中途遭盗劫县官日夕杖责父偿家贫急不能偿乞姑缓期限

上谓行在户部臣曰民被盗非得已县吏不思捕盗惟酷刑责偿子不忍其父之苦来诉情亦可矜即移文令有司免其偿而急捕盗

○宣德元年正月己酉行在前军都督府都督韩僖奏守卫西华门千户路旺私擅下直请执付法司治之

上曰昔

皇祖悯恤守卫官军凡有疾及父母家室有疾者许白所管官下直此人得非有故乎命锦衣卫官讯之旺言有父病不及告暂归诚有罪

上曰都督劾之是而人情亦有当矜恤者姑宥之

○三月壬子太子太保阳武侯薛禄奏宣府临边重镇洪武中置六卫戍守后皆改调惟存宣府前一卫而左右二卫今屯定州请令复还宣府

上谓行在兵部尚书张本曰定州畿内地以宣府两卫□彼者永乐初权宜耳宜令复旧但两卫军士家属不下二三万人屯处已久今遽徙之人情稍难俟秋分两番往来守备且俾预营庐舍一年后并以家属行

○六月壬申苏州卫指挥使何济坐罪输作毕当调卫自陈有母年八十余无他兄弟乞复原卫养母

上问兵部尚书张本曰济以何事当调本对曰以市薪不如价

上曰市薪小过养母至情姑从之

○七月辛丑

上谓行在工部尚书吴中曰前日卿奏内官监欲取民间幼丁学匠艺行移应天府选取五千人彼幼未谙事令习技艺不能则必加督责其父母之心如何且人家谁无幼子尔其体此心速止之

○庚申行在工部言工匠逃亡者赦后赴工过期请差官追捕

上曰工匠久处京师有司不能存恤饥寒切身不免逃亡赦后虽欲赴京道途之费岂能猝备况有远在数千里外者宜量地远近宽立期限命本处有司起送赴京不用差官烦扰且今京师无他营造工匠亦可省用徒多聚无益也

○宣德二年二月癸亥

上谓行在吏部尚书蹇义曰昨日卿奏山西临晋县学生员年才十三入学五阅月御史考退发来充吏朕再思之人非上智安能五月有成且未成童岂堪吏役朝廷命官考绩黜陟亦待九年何况童蒙初学此不近人情甚矣可发此生还学仍移文戒饬御史如再任意妄行必黜罚之

○宣德三年三月丁未放免老幼残疾军民匠九百九十二人先是有言工匠多老幼残疾不堪役者

上谕行在工部尚书吴中等曰老幼残疾不堪役者屡命尔放免而仍一概拘役有仁心者不如此其速阅验放遣至是始以名闻遂悉免之

○宣德四年三月己丑有纸匠诉云执役天财库去家远日给为难通政司官以闻

上谕尚书郭敦曰官府但知役之而不知养之岂政理哉凡工匠役内府者悉月给食米三斗

○四月丙戌行在兵部奏甘州前卫千户石安等送官马至京中途马多死由不用心之故请送法司罪之仍追偿马

上曰人亦有病岂但马若送马人道病死者官司未必以闻马死不必罪亦不必偿

○六月癸丑赤城管屯开平卫指挥方敏奏臣所守地正临极边数有声息遣人飞报及其回还行在兵部不与廪给脚力道路艰难

上谕兵部臣曰飞报边警岂是小事而令徒步以归是不达事体轻重自今悉如甘肃宁夏例与之

○九月己未行在兵部奏昨遣给事中往山东等处选调带操新军赴京宿卫请处于亲军之中

上从之曰用人须令得所若身未得所何以责其效力宜先令亲军卫分为定居止之处俾至即得安居不失所矣

○宣德五年三月辛亥成国公朱勇等奏操备官军陕西巩阶州者来京师甚远请以陕西内地官军易之又山东内地官军备倭海上沿海卫所却至京操备若此者甚多彼此不便请通行兑换

上悉从之因谕勇等曰大凡用人必须审其便利则人乐于趋事若不量度地里远近人情难易既不便下人亦有误公务卿等宜速行之

○四月辛巳行在礼部尚书胡濙奏监生周琮省亲还乡违限请逮治之

上曰人情固是恋土然亦有父母在不忍遽离者但移文趣之

○宣德六年六月乙巳行在户部奏广东琼州府遣人赍赃罚银五两四钱赴京进纳

上谕行在户部曰琼州府至京师计其道路之费比所进加数陪所司何不体人情今后如此类者但令于所在官库收贮无以劳民

○七月癸未常州民陈浚以贤良举至京奏臣兄弟三人长济任赞善次洽兵部尚书俱卒臣母唐氏已封太夫人年八十乞归侍养

上顾尚书郭琎曰洽死王事济事

先帝亦博学今浚又以贤良举非贤母无此二子其免浚归养母他日用之未晚

大明宣宗章皇帝宝训卷之四








仇远　和子野郊居见寄

知君标格眼前稀，暂别令人入梦思。

铗有可弹何必叹，书如肯借本非痴。

且看平子归田赋，更和渊明述酒诗。

我劝山中多种漆，收功莫恨十年迟。

仇远

仇远　和子野郊居见寄

论心握手到忘形，性癖耽诗各瘦生。

美酒三升差可恋，良田二顷不如耕。

溪晴正熟眠鸥梦，门静那惊吠犬声。

泉石烟霞能自乐，弃予高举得无情。

仇远

仇远　和子野郊居见寄

归去来兮意趣长，幽居远隔水云乡。

花粘石风吟诗笔，风度溪房煮药香。

把酒有时思太白，下车何日见元方。

云萍暂聚还分散，可是先生铁石肠。

仇远

仇远　和子野郊居见寄

因子洮湖归钓鱼，西湖我亦念吾庐。

途穷但觉知心少，性直由来料事疏。

爱把琴弹招隐操，忍拈笔写绝交书。

人间喜怒须臾事，暮四朝三任众狙。

仇远


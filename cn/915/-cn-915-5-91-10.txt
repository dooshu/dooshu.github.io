◇节欲

夫人生而有情，情发而为欲；物见于外，情动于中。物之感人也无穷，而情之所欲也无极：是物至而人化也。人化也者，灭天理矣。夫欲至无极，以寻难穷之物，虽有圣贤之姿，鲜不衰败，故修身治国之要，莫大于节欲。《传》曰：「欲不可纵」。历观有家有国，其得之也，莫不阶于俭约；其失之也，莫不由于奢侈。俭者节欲，奢者放情。放情者危，节欲者安。尧、舜之居，士阶三等，夏日衣葛，冬日鹿裘。禹卑宫室而菲饮食。此数帝者，非其情之不好，乃节俭之至也。故其所取民赋也薄，而使民力也寡；其育物也广，而兴利也厚。故家给人足，国积饶而群生遂，以（「以」衍文。）仁义兴而四海安。孔子曰：「以约失之者鲜矣。」且夫闭情无欲者上也。弗心消除者次之。昔帝舜藏黄金于崭岩之山，抵珠玉于深川之底，及仪狄献旨酒而禹甘之，于是疏远仪狄，纯（当作「绝」。）上旨酒，此能闭情于无欲者也。楚文王悦妇人而废朝政，好獠猎而忘归，于是放逐丹姬，断杀如黄，及共王破陈而得夏姬，其艳国色，王纳之宫，从巫臣之谏，坏後垣而出之，此能弗心消除之也。既不能闭情欲，能抑除之，斯可矣，故舜、禹之德，巍巍称圣，楚文用朝邻国，恭王终谥为恭也。（《群书治要》）


答福建巡抚耿楚侗


林贼前逃柬埔，曾嘱刘凝斋赂寨目苏姓者图之，业已就矣。会广人争功谋泄，贼逃，而寨目被髡，差人遇害。今苏姓者幸复用，而雠此贼甚深，图之必力，可再用前计擒也。所献牙蜡，宜受而厚赉之，以坚其意。

乔宪副顷为间人所陷，谤议盈箧，非不榖极力保全，则削籍久矣。今始脱出火坑，留之恐终不免。乃铨部又谓代沈植者，亦素有干局，必胜所任。故此二事，皆不能从命。然人之才具，亦不甚相远，唯赏罚明而信任笃，则人皆可使也。






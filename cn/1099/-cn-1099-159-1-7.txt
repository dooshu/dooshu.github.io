○修舉馬政疏 【 馬政】

此論確切時弊竊惟政之與弊兩不相符然而政行則弊革政弛則弊生此理勢之必然也。仰惟我　國家安內攘外。必賴乎兵。揚兵遠畧。必資乎馬。故設專官督理。以各處歲解之馬。寄養近京地方以備調用。分給京營騎操以資戰陣。牧養有法。點騐有則倒死有罰。雇借有禁。載諸簡冊。昭昭可遵。但法久人玩政漸廢弛、相應因時修舉、看得　國家莫大於戎。軍政莫急於馬。近年醜虜犯順深入為患。雖仰仗　天威。旋復遠遁而備禦之策。全賴馬力。誠不可不講。緣係申舊典祛積弊以修舉馬政事理、未敢擅便、開坐謹　題請　旨

一選殷實重樁銀以惜營馬、洪惟我　國家設府兵以拱衛京師。分騎步以相兼為用。立法善矣。竊照騎兵舊例必選殷實壯勇官軍領養馬匹欲其不剋草料。遇有調遣。堪以騎征。若雇借騎馱者彼此罰馬一匹。倒死者追罰樁銀。都指揮三兩。指揮二兩五錢。千百戶鎮撫二兩。旗軍一兩伍錢。走失被盜。各加伍錢。相兼朋銀買馬立法頗詳。夫何法久人玩、倒死馬匹、日益增多、今查自嘉靖二十年四月初五日赦免之後、至嘉靖二十一年十一月初五日為止、總計二十箇月、共倒死六千七百二十八匹、大約每月倒死三百六十餘匹。甚為可惜。且領養之馬。四五年而死者猶之可也。甚至兌領未及一年。遂巳倒死。推原其故。領京營馬皆啗之以糟十步一喘吾輩乘之巳厭其駑何以克敵葢領馬者多係艱難單弱官軍交通管隊官旗兌領馬匹希圖剋减草料。及下班售雇騎馱。覓錢度日。該管官司。既不時加點騐。及至倒死。又不隨時報官。仍復盜支草料。積至數月。捏作見死呈司。且把總官申呈文移。原無印可憑。任從展轉。或雇人代替。真偽莫辯。及至追收樁銀。亦未分別久近。一例追罰。輕重失倫。人情易犯。查得各邊見行站軍領馬事例。係一年之內倒死者、從輕追樁銀五兩、二年者四兩、三年者三兩、四年者二兩、五年之上者官為補給、今京營騎操之馬。有下班休息之期。比之各驛晝夜走逓。勞逸頓絕。相應議處、合候　命下、本部劄付太僕寺轉行提督少卿、并廵視京營科道、公同坐營千把總等官、責令親管官旗、揀選殷實壯勇官軍。自相供報。照舊領養。如丁寡家貧者。就將原領馬匹追退。另選相應官軍領騎。造冊送部。後遇軍迯遺馬。亦要殷實領養。行移本部改註姓名。庶便查考。仍行各該管隊官每月一次。把總官兩月一次。副參并提督少卿每季一次。各點騐臕息。若有瘦損。嚴加責治。如若倒死。馬主務要隨時具呈。該管把總查實。追騐勘合相同。粘連具呈。就用本管官私記鈐葢。給付馬主。親齎赴司。對同原冊毛齒。照例責打。新馬三十棍。舊馬二十棍。移咨戶部住支草料。其追收樁銀。合無比照驛馬事例。領養一年倒死者旗軍徵銀伍兩。官員仍參以樁銀舊例各以伍錢逓加。千百戶鎮撫該銀伍兩。五錢。指揮六兩。都指揮六兩五錢。其二年者旗軍四兩。千百戶鎮撫四兩伍錢。指揮五兩。都指揮五兩五錢。二年者旗軍三兩。千百戶鎮撫三兩五錢指揮四兩五錢四年者旗軍二兩。千百戶鎮撫二兩五錢。指揮三兩。都指揮三兩五錢。五年以上者仍照舊例旗軍一兩五錢千百戶鎮撫二兩。指揮二兩五錢。都指揮三兩。走失被盜。各加五錢。領養十年以上者。免其追罰。官為補給。其倒死該追樁銀。務在一月之內完納。若過限不完。或倒失數多。就將原報親管官旗住俸責限。追併完納。其今擬追罰之例、湏候審兌造冊送部之日為始、然後舉行、庶免累及貧軍、如此則上下點騐既嚴。而官軍知警。倒死久近有別。而罰治公平。馬匹自蕃而軍威自振矣。

一申舊例嚴罰治以禆馬政、查得在　京神機奮武等營騎操馬匹、舊例太僕寺提督少卿、每半年比較一次、如管隊官以一隊為率。瘦損至十五匹。倒失至十匹者。住俸一箇月為止。把總等官亦以瘦損三十匹。倒失二十匹者。住俸一箇月。以上每瘦損二十匹。倒失十匹。逓加住俸。亦止三箇月。其瘦損者責令用心喂養臕壯。倒失者嚴限買補完足如下次點閘瘦損者仍前瘦損。及數外又有瘦損者。管隊官以十五匹。把總官以三十匹。倒失不曾完補。及數外又有倒失者。管隊官以十匹。把總以二十匹。各為則俱逓加住俸。至六箇月為止。不及數者。量情發落立法甚嚴。人不敢犯。殆至嘉靖十七年、該武定侯郭勛奏改倒死馬匹果係領養十年以上者、把總官免追若十年以下者、以百匹為率、二十匹以上、把總官送問、十五匹以上者、量加罰治、不及數者免究、較之前例稍寬。所以人情易犯。近年以來、倒失馬匹日漸繁多、各該坐營千把總等官、止知缺馬奏討、不知加意存恤、况民間起解之際。剝財勞力。費出萬端。應俵之馬以藥飼之旬日臕壯後便瘠指此法不可不知也葢聞冏寺厮役云到京騐俵務求壯徤合式一旦兌給與軍瘦損骨立以有限之財。供無窮之費。誠為可惜。若不申嚴罰治。未免流弊日深。合無備行提督少卿、將各營騎操馬匹、查照先年舊例、每年一次。親詣比較計算管隊等官部下瘦損倒失馬匹多寡數目。逓加住俸參究。若提督官員。偷安不行點騐者。亦聽本部查照前例從公參劾。如此。則舊章不紊而罰治嚴明。時弊可杜而馬政克修矣。

一嚴選閱視羸弱以清寄養、仰惟　國初備用馬匹、散處民間、正統十四年北虜侵犯京師一時缺馬騎操、該太僕寺奏　准將順天府所屬人戶孳生馬匹、分散別府領養、就於太僕寺孳牧馬內、每年泒取二萬匹、分散順天等府州縣喂養、拱衛　京師、兼備邊關調用、凡各處解到馬匹、本部發寺揀選、試以眼目。騐以蹄腿。較以毛齒。限以尺寸。稍有不堪。再易三易。務求合式。收發寄養。復設府州縣管馬官。時騐臕息。太僕寺提督少卿兼廵歷查勘。宜乎臕息壯徤。雲錦成群無不可用之馬矣。近該太僕寺???馬呈內開稱見在馬三萬八百二十四匹、內有老病瘦損馬五千五百匹、其餘堪用者、每遇調兌、簡退居多方究其實。而老病瘦損者。葢不止於此數也。揆厥所繇。點騐廵視之法漸隳。以致領馬人戶。减剋草料。或用之耕作。人家有一馬者父子兄弟無不乘之騎馱耕作無不用之竭其力而後止皆始於編審時賣富差貧也或用之以碾磨或用之以轉雇騎馱重困莫惜甚至瘠病不加醫療日復一日漸至狼狽中有瘦損暴病失臕。尚可調攝者。至于瘸瞎老疾。益養益疲。雖嘗移文查騐。所司不行從實開報。徒費民財餧養。終無騎征之益。查得弘治二年該太僕寺卿王霽條陳本部議擬、今後每三年一次、該寄養馬匹、逐一揀選、除齒歲少壯外、果有十八歲以上、不能騎操者、造冊奏　請、變賣銀兩凑買馬匹等因、題奉　准議、今照前例積久未行、相應查舉、合無　請差御史一員捧　敕前去順天保定河間三府、所屬涿州等州縣、無拘常例、將寄養馬內、通行查騐、實堪騎操者若干。其間年齒未及。尚可臕息者若干。責令人戶用心喂養以收後效。其瘸瞎瘦損不堪調養者。即係奸民作踐所致。情甚可惡。相應不分久近一例追還原價以示懲戒但弊習巳深。因循積久。遽然嚴於追罰。又恐人情不堪。姑從寬分別發寄年月。如領養十二年以上者。量减追銀一十五兩。十二年以下者。仍照原價追銀二十兩。以後三年一次差官點騐。若再有作踐等項。致令瘦損不堪者。不分久近。一例追銀二十兩。俱解發太僕寺收候買馬。仍嚴督各府州縣掌印管馬官、行令養馬人戶將堪用及尚堪用調養馬匹。務要水草及時。喂養如法。若或仍前私用騎坐。或官借出差等項。事發問罪。各照例追罰馬匹入官。其太僕寺少卿按季出廵、管督。各州縣管馬官員。今後務要每月一次親詣各鄉。府管馬官兩月一次親詣州縣點騐臕息。若有不堪。嚴行責治。令其調養。以十分為率。三分不堪者。管馬官提問。不及數者量情責治提督少卿每季出廵回日備將點騐過馬匹堪否數目呈部查考。若寺官偷安不行廵視。聽本部并科道官舉劾以示勸懲。如此庶馬政克修。而緩急有備京師鞏固而邊疆有賴矣。

一處草料惜戰馬以防虜患、仰惟我　祖宗創制之初。以廄牧係乎本兵。度支隸于戶部。然所司之職雖殊。而鞏固之意則一也。切見各邊奏討馬匹、旋復倒死、近如宣大兩鎮尚書樊繼祖奏討馬六千八百匹、甫及一年。即倒死一千八十二匹。本部署郎中等官胡岳等、買發兩鎮馬一萬四千五百七十七匹、未及四箇月。即倒死七百八匹。此係嘉靖二十一年八月十五日廵按御史侯度查報之數也。殆今又不知倒死凡幾何矣。推原其故。葢馬非草料。則不能延生。雖有下塲舊例。緣近年逆胡犯順。邊鄙匪寧。戰守尚爾不暇。豈能暸遠牧放。日費草料。苟能官為處給。貧軍自贍不前寧能復顧其馬馬之損失莫甚于七八月間之放青雖欲其不疲與死烏可得也。是故節該廵撫保定都御史劉宣府都御史王屢稱缺乏草料、疏行所司、每以常格為拘、未曾查給、及照京營騎操馬匹、亦多倒死、每月不下三四百匹、每歲倒死馬約計三四千匹、亦因糧料不繼。折給價銀。令軍自買。且銀之在手。雖良民不免浪費、况貧軍乎。雖有嚴刑重罰。竟不能遏。良有以也。竊惟經以守常。權以處變。方今虜情叵測。殆非往日供饋之需。似難拘于常格。况?大者不計其小。務本者不逐其末。若以每馬一匹論之者。本價即該銀二十餘兩。其解俵盤費。數亦過倍。然草料日計不過三分。歲止用銀十兩有奇若或吝此不給未免靠損馬匹是重末而輕本惜小而費大也若不從權經理。何以克濟時艱。合候　命下本部備行各該督撫等官、今後用馬奏討疏內、明開合用草料數目。　敕下戶部一面酌量查給、其京營騎操馬匹。務要支給本色。不得仍前折銀。以免侵漁之弊脫或草料不繼。或令原解上納本色。或召商依時收買以資後用其各處馬匹。應該下塲月分。遇有警急。大破常格照例支給草料。如此則馬匹免靠損之虞。官軍有騎征之備矣。

一因舊典酌時宜以消積弊、查得問刑條例內一款、官軍所領官馬、耕田走逓馱載物件、或兩人共騎、或婦人騎坐者問罪、俱罰馬一匹、若雇與人騎坐等項、枷號半箇月、及借與人者、各彼此罰馬一匹、例固嚴矣、但法久弊滋、近來奸頑之徒。輒買老弱不堪馬匹送官塞責。其價不過值銀三五兩。所以人無畏憚。犯者相繼。法司亦視為故事。不復究其美惡。作數送寺。轉發寄養。徒費民間草料。終無騎征實用。若不因時酌處。不無奸欺日甚。法令日隳。合無備行問刑衙門今後凡有犯該官馬雇借騎馱之人。應罰馬匹。不必追其本色。折納價銀十兩送部。轉發太僕寺收候買馬之用。如此則舊章不紊而禁例嚴明。　國有實用。奸弊可杜矣。


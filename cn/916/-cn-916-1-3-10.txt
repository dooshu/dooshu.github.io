【晋儿谣】

〖《汉书》五行志曰：《史记》晋惠公时。童谣曰云云。惠公赖秦力得立。立而背秦。内杀二大夫。国人不说。及更葬其兄恭太子申生而不敬。故诗妖作也。後与秦战。为秦所获。立十四年而死。晋人绝之。更立其兄重耳。是为文公。遂伯诸侯。〗

恭太子更葬兮（《史记》作矣。）後十四年晋亦不昌。昌乃在其（《史记》无其字。）兄。（○《史记》晋世家。《汉书》五行志。《诗纪前集》三作晋惠公时童谣。）


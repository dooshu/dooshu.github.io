遥送程湟榛出守桂林

信美金闺彦，五马驱天南。
振策过衡岳，鼓枻浮湘潭。
题字破崖藓，觅友收瞿昙。
荒驿罕徒旅，空天云树参。
叠岭郁丛桂，千章间石楠。
山川纷殊诡，乍见人未谙。
突陷成杵臼，欹锐为圭簪。
寒星落岩户，羽客栖洞龛。
漓江下阳朔，水色逾蔚蓝。
之子骋词翰，如叶饲饥蚕。
疮痍悯蛮峤，雨露好濡涵。
簿书绰游刃，登望性所贪。
青郊时露冕，斗酒携双柑。
婵媛有山鬼，大笑使君酣。
昔人忧瘴疠，今日美烟岚。
地气喜更变，方物资搜探。
四时绿叶暗，九月春华含。
我昔远行役，有作留二三。
藓蚀倘未尽，和歌尔我堪。
谁怜阻江介，不及追征骖。



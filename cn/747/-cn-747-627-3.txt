○代伊仆射奏请女正度状

△光禄大夫尚书右仆射南充郡王臣女请度尼某乙

右，臣伏以陛下降诞之辰，率土蒙幸。臣於含气之内，独受深恩，思所以称庆南山，献心北极，遂割骨肉之爱，俾归空寂之门，结幽愿於金仙，奉胜因於宝寿。冒昧上精，精诚匪他。陛下以厘革初行，涣汗无反，怜臣罄至之分，事与恩违，念臣愚鲁之忠，贷於法外，特降中使，俯加慰谕。臣忝居端右之地，首干画一之科，诚虽奉上，义乖率下，合当严谴，忽被殊私，震惊失图，惭罔据。荷降鉴之明，原情斯在；蒙曲全之泽，为感则深。辄渎宸严，伏增陨越。谨奏。


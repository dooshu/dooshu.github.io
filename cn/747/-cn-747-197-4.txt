○为齐州父老请陪封禅表

臣闻元天列象，紫宫通北极之尊；大帝凝图，宏猷畅东巡之礼。是知道隆光宅，既辑玉於台；业绍礼宗，必涂金於日观。陛下乘乾握纪，纂三统之重光；御辩登枢，应千龄之累圣。故得河浮五老，启赤文於帝期；海荐四神，奉丹书於王会。瑞开三脊，祥洽五。既而辑总章之旧文，绍辟雍之故事。非烟翼驭，移玉辇於梁阴；若月乘轮，秘金绳於岱。

臣等职均刍狗，阴谢桑榆。幸属尧镜多辉，照馀光於连石；轩图光耀，追盛礼於枞金。然而邹鲁旧邦，临淄遗俗，俱沐二周之化，咸称一变之风。境接青畴，俯瞰获麟之野；山开翠屺，斜连辨马之峰。岂可使稷山遗氓，顿隔陪封之礼？淹中故老，独奉告成之仪？是用就日披丹，仰璧轮之三舍。望抒素，叫天阍於九重。傥允微诚，许陪大礼，则梦琼馀息，仰仙阙以交欢；就木残魂，游岱宗而载跃。


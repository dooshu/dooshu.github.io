○贺加天宝尊号表

臣邕言：伏奉今月日恩制，万方士庶，九土军戎，昭洗宸波，光被圣渥，臣诚欢诚喜载欣载跃顿首顿首死罪死罪。臣闻沐雨露者，草树自乐；荷陶钧者，动植皆春。故知则而象之，守而行之，所谓则天之明，立人之极，有庆斯大，无得而名者也。伏惟陛下尊崇圣祖，肃恭道教，子物天德，序位代工，三五之妙勋，统亿兆之全业，戈甲谧息，华戎底平，故得真容庆应，潜通帝梦，宝符灵贶，允叶神心。加号所以发祥，郊天所以昭报，大礼盛事，光赫旬时，作解周仁，廓辟宇宙，天京褒称，云纪变名。风物光华，再驰晖於日月；河山保界，重赋质於乾坤。同一气之建初，与四时而浸远，天长地久，呼万岁於太平；国泰朝欢，舞九韶於圣主。臣忝私守郡，常荷戴天，空驰就日之诚，未尽歌云之庆，无任欣跃竦之至。


○请发陈许徐汝襄阳等兵状

右，臣等昨日已於延英面奏，请太原、振武、天德各加兵备，向後不更往来救援。伏蒙圣恩许臣等以进状，请更征发陈许、徐汝、襄阳等兵。今回鹘虽已抽退，康志亮称退浑走捉岚石等州，臣等料其必归灵夏。又河曲党项向与回鹘有仇，至河冰合时，深虑可汗突出过河，兼与吐蕃连结，则为患不细，深要防虞。其所征诸道兵，恐不可停，须要及冰未合时前各到所在。谨特具闻奏，未审可否？


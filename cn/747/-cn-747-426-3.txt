○与元相公书

某月日，通直郎殿中侍御史内供奉于邵顿首。相公阁下：一昨外甥右威卫录事参军宇文实至，奉传慰诲，不忘疵贱，仍及家私。造化之地，礼物云隔，一言一盼。尽为曲贷，既出望外不知所酬，怀仁荷德，载兢载惧。伏惟相公膺斯夹辅，闵心保义，尹正天下，易哉为君。虞友五臣，黄师六相，匡救之分，心岂异乎？自经艰难，常处僻陋，外乏长策，内罹百殃，悲生於累，心亦尽矣。顷者羁齿陇上，迫诸寇戎，分为系虏，永绝殊俗。岂意朝廷勤为官之选，相公垂推已之美，席砚存爱，风尘念旧。不以蒙鄙，才无可观，曾微浃年，再忝持宪。振拔泥滞，复为人知，恩深提携，物无所弃。进惭其往之诫，退累则哲之明，彷徨失图，罔知攸效。又自悲者，天伦之变，祸横相次，家途沦胥，素业无托。他乡异县，至於流离，力未集事，死又无补，泣血仰天，复何可言？所以乘流则逝，尸禄苟活，国步未泰，斯何底宁？愿言扫门，不可遂得，伏惟相公济代推功，渴日行道，方将草创天下，经纶时变。大启区宇，再垂衣裳，赜神涤虑，正在今日。无以外物亏损，遂为咎也。御衡持政，前计不迷。想庙堂之当安，全苍生之始望。小人之幸，日月以冀。然後但见鸿鹄拂摩青冥，不知其极也。谨附监察御史苏端启事以干。罪贻烦黩，伏增惶汗。


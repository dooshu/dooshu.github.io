◎邹顾氏

无锡邹剑南媳顾氏，娶三年矣，有妊。生子不数日，顾氏病下体溃烂，日夜号哭，忽自言曰："姑娘恭喜，首产麟儿，今日特来索命，毋见惧也。"闻者惊诧，强问之，顾曰："余病不起矣。余未出阁时，与嫂本无嫌隙，只因藏过其金钏一只，以致嫂咒骂不止。后吾母许其赔还，嫂故必还原物，适因嫂小产服药，暗将盐水搀入，血晕而死。今事隔数年，嫂亦乘我产后来索命，且日夜坐我床中，药饵皆被其吹嘘，岂能愈乎？"及将绝，复醒数次，自云已到阴司讯问，拶两手夹两足，痛极难忍矣。家人启视之，手足青紫如被刑然。此乾隆癸丑五月事，钱梅溪闻而笔记之。


○为道州许使君谢上表

臣某言：伏奉某月日敕旨，授臣道州刺史，恭承荣命，拜伏宠光，如出井谷，而见日月。臣某中谢。臣闻周室建侯，每先亲旧；汉朝置守，必选循良。臣公才蔑闻，利用无取。自幼及壮，终艰且拙。然而竭诚以许国，必尽力而在公。一辞朝右，累守郡佐。不寒自栗，无水而沈。伏惟陛下颁帝尧分命之典，敷孝宣共理之诏。方须俊，以辑嫠。若臣之伦，何敢望此？不图恩从上降，命自中出，付以金印，委之竹符，立有光耀，坐生羽翼。荷天地之德，戴山为轻。感雨露之仁，测海犹浅。谨以某月日便道到州上讫。誓当佩韦以励志，置水而清心，酌远俗之便宜，节下人之好恶。使豪旧敛手，疲羸息肩。虽不足称陛下慎择眷求之意，其於乾乾忧济，庶分万一。臣守所限，不胜蹈舞天庭。无任。


23　雲陰中之陽風陽中之陰　天有陰陽地亦有陰陽


王介甫云：「雲，陰中之陽；風，陽中之陰。」朱文公語類云：「緯星，陰中之陽；經星，陽中之陰。」按素問天元紀大論：「天有陰陽，地亦有陰陽。故陽中有陰，陰中有陽。」

【元圻案】素問曰：「清陽爲天，濁陰爲地。地氣上爲雲，天氣下爲雨。」〇漢天文志：「風，陽中之陰，大臣之象也。」〇埤雅：「雲陽而出於陰，風陰而出於陽。」蓋祖荆公之説。〇周禮大宗伯疏：「二十八宿隨天左轉爲經，五星右旋爲緯。」〇素問天元紀大論：「鬼臾區曰：『寒暑燥濕風火，天之陰陽也。三陰三陽，上奉之。木火土金水，地之陰陽也。生長化收藏，下應之。天以陽生陰長，地以陽殺陰藏。天有陰陽，地亦有陰陽』云云。」






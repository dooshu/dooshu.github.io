○柬西涯先生 【 套虜】

連得手書、窮邊寥落中、不勝慰藉、知近來柬劄所及、如僕者僅一人耳、顧僕何以堪此、感愧感愧、比事想寧帖、冬聞套中賊情、决不敢保、恐非書生所能獨當、况陜西武備廢弛之甚、極力料理、只辦得二三分、而武安債帥、擁虛位、失人心巳久、奈何為處、今亦不敢不勉、凡百以身任之、利害進退、皆所不暇顧、六月十四日、賊到蘭州金城關下、若無前奏留官軍、其害不可言也、今雖無殺獲之捷幸不失利、僕七月初九日至蘭州、莊浪、炮火不絕、道路阻塞、卻再不曾犯蘭州盖彼亦知我有備故耳。靖虜邊防。頗區畫停當。今冬想無虞、姑未敢言及、盖士夫方惡聞修邊之說。此事當為即為。以佚道使民。無所不可。不然。今賊勢如此既不敢保其全勝。則慎封疆守要害。設險自固。以逸待勞。斯得策也。又避而不為。然則若之何其可哉。大抵今人止可與樂成。不但凡民為然耳。此中曲折。難盡難盡募土人使自為戰。一節。事體相宜。人心樂從文襄自是明于見事非如所謂招募籍民為兵者也冬間賊果內侵必獲此事之用。今亦未敢盡言、


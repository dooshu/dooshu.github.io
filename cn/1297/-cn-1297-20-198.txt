祭山川神文第一百九十八

年月日具官某，谨以牲牢香酒之奠祭于山川当境之神：始疏山浚川，所以应天文，裂地纪，限夷夏，宣风雨，惟神者必灵，有祈者必应。盖山川为之府，人为神之主也。祸淫福善，神其掌之。故圣人列于典礼，国家配于群望，所冀发善者之福神，歼不善之尸骨。惟神景天地之命，为山川之灵，监我恳诚，赞我兵力，使收功于须臾，馘元恶于顷刻。尚飨。


卷230_12【喜闻盗贼蕃寇总退口号五首】  杜甫

萧关陇水入官军，青海黄河卷塞云。

北极转愁龙虎气，西戎休纵犬羊群。

赞普多教使入秦，数通和好止烟尘。

朝廷忽用哥舒将，杀伐虚悲公主亲。

崆峒西极过昆仑，驼马由来拥国门。

逆气数年吹路断，蕃人闻道渐星奔。

勃律天西采玉河，坚昆碧碗最来多。

旧随汉使千堆宝，少答胡王万匹罗。

今春喜气满乾坤，南北东西拱至尊。

大历二年调玉烛，玄元皇帝圣云孙。


请举乐第二表

臣某等言臣等近者共援典故同拜封章愿遵方策之文式举咸韶之奏猥蒙答诏未允下诚搢绅之间啓处无措臣某等中谢窃以礼经制作之意家国异宜载籍沿袭之规古今共守盖前代立训允叶於酌中故圣人抑情不忘於俯就简编所纪轨范攸存恭惟尊号皇帝陛下濬哲在躬钦明抚运孝思光格德教诞敷然而祗率典常畴咨故实是彛是宪不愆不忘伏况丙殿上?云陵复土公除已久吉祭屡行新谷既升爰载周於天吏閟宫有侐早昭配於神宗中外之间情礼俱毕而乃享宴之际金石未陈莫循旧章深郁羣望矧惟大乐之作同和於二仪饫赐之恩示慈於百辟六代并举乃盛德之是观三年不为亦雅音之将坏苟自图於缄默靡再黩於高明废稽古之大猷诚有位之深责伏望陛下俯遵舆诵啓迪前规特诏有司奉行故事聿举在悬之乐诞扬治世之音崇德象功光昭於鸿业来仪率舞延集於嘉祥俾人神之克谐致天地之交泰岂惟臣等幸甚实亦天下幸甚






卷十五

<集部,别集类,北宋建隆至靖康,武夷新集>



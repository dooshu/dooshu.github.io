日月逝酒浆

五字，古篆，见莆田城西水磨间。世传为仙书，闽人来比玉摹勒以传，谓非仙者弗能道也。味其言，竦人心骨，诗以系之。

万古相促迫，百年无须臾。
请呼心所欢，置酒相游娱。
宵歌未终曲，日出东南隅。
沈沈蝉联客，岁月此中徂。
田窦刀俎伏，阮嵇礼法疏。
白发不逡巡，百计难驱除。
挥戈力莫挽，变老术终虚。
惜阴却仪狄，八载安饥劬。
爵饮限有定，运甓亦良图。
酒诰良可读，醉乡谁当居。
君看羲驭速，还肯稍踟蹰。



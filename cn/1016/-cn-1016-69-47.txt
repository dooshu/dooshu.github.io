杨时　感事

权门车马日纷纷，寂寞多应笑子云。

玄白定知非世尚，解嘲那复强云云。

杨时

杨时　感事

世事浮云薄，劳生一梦长。

散材依栎社，幽意慕濠梁。

风激鹰鹍迅，霜残草木黄。

投閒如有约，早晚问耕桑。

杨时

杨时　感事

桑麻腴地莽榛荆，骑士西来剑戟腥。

藜藿陋儒心更鄙，但思干羽舞虞廷。

杨时

杨时　感事

边徼无虞日，王师讨弗庭。

收功夸庙算，行险毒生灵。

川谷旌麾暗，风尘战血腥。

寂寥归马日，目断华阳坰。

杨时

杨时　感事

虎士冰河侧，日闻刁斗惊。

气吞沙漠尽，风荡贼巢倾。

关塞长年戍，边尘几日清。

太平陈朽富，一旅百夫耕。

杨时


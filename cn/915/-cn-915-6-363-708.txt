○与桓玄书论州符求沙门名籍



隆安三年四月五日，京邑沙门等顿首白。夫标极有宗，则仰之者至；理神冥，则沐浴弥深。故尼父素室，颜氏流连，岂不以道隆德盛，直往忘返者哉？贫道等虽人凡行薄，奉修三宝，爱自天至，信不待习，但日损功德，抚心增忾。赖圣主哲王，复躬弘其道，得使山居者骋业，城旁者闲道，缘皇泽旷洒，朽干蒙荣。然沙门之于世也，犹虚舟之寄大壑耳。其来不以事，退亦乘间，四海之内，竟自无宅。邦乱则振锡孤游，道洽则欣然俱萃，所以自远而至，良有以也，将振宏网於季世，展诚心于百代，而顷频被州符求沙门名籍，煎切甚急，未悟高旨。野人易惧，抱忧日深，遂使禅人失静，勤士废行，丧精绝气，达旦不寐，索然不知何以自安。伏愿明公扇唐风于上位，待白足于其下，使怀道获济，有志俱全，则身亡体尽，毕命此矣。天听殊邈，或未具简。谨于上闻，伏追悚息。（《弘明集》十二）




○删东皋子集序

淳闻於师曰：秉仁义，立好恶，方之内者也；等是非，遗物我，方之外者也；冥内而游外，圣人也。圣人吾不得见之矣，方内者时有焉，其惟方外之徒，莫得而测也。岂践迹之道易，忘言之理难邪？将群於人而内自得邪？何乃庄叟之後，绵历千祀，几於是道者，余得之王君焉。心与物冥，德不外荡，随变而适，即分而安，忘所居而迹不害教，遗其累而道不绝俗。故有陶公之去职，言不怨时。有阮氏之放情，行不忤物。旷哉渊乎！真可谓乐天之君子者矣。生於隋季，人莫之知，故其遗文高迹不显。余每览其集，想见其人，恨不同时得为忘形之友。故祛彼有为之词，全其解悬之志，庶乎死而可作，无愧异代之知音尔。其祖宗之由，出处之行，前序备矣，此不复云。


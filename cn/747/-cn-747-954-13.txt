○对工商货币策

问：夫贸迁化居，资货以通，守位聚人，理财为用。故龟贝赡於夏殷，金币富於周汉。顷国弗崇侈，而府无盈储，赋不加厚，而黎庶弥贫，实由货重物轻，以臻斯弊。若有单子推权之宜，贾生敛散之术，其具陈之。

对：臣闻哲王之统俗也，陈货洪范，通有无之用；取市噬嗑，致交易之所。至乎九府立其法，资币谅其宜，盖理本救人，而轻重随代。故周景铸金，穆公规其实；汉文造币，梁傅议其违。虽贯朽费滥，而市非物轻；粱肉不匮，而家非货重。何者？淳朴既散，浇伪成俗，惰农夺其岁功，徇利昧其日用。所以负贩盈廛，分谷布野。崇朝思餐，则物不得贵；争利因阜，则货不得贱。故弋绨虽御国之所先，人乃邦之攸本。故贾谊慷慨陈力农之戒，仲舒殷勤明重谷之说。今宜思五土之宜，勤三时之务，教养殖人，常课田。重游适之赋，轻力穑之役，师李悝於魏邦，式蔡癸於汉代。用能遗穗委亩，红粟露积，垂拱岩廊，击壤衢巷，咏歌升平，岂不盛欤？臣学不师古，识昧政化，勉酬枉问，敢献瞽言。

阎涣


○进浑仪表

臣说言：臣闻迎日授时，莫先於历象；先天成务，必归於制作。伏惟开元神武皇帝陛下建中立极，纬武经文，至德难名，神功莫测，於是定历成岁，立象考天，绍唐尧钦若之典，遵虞舜在之义：上皇能事，於斯备矣。臣书院先奉敕造游仪，以测七曜盈缩，去年六月，造毕进奏。又奉恩旨，更立浑仪，臣等准敕，令左卫率府长史梁令瓒检校创造。於是博考传记，旧有张衡、陆绩、王蕃、钱乐之等，并造斯器，虽浑体有象，而不能运行，事非经久，旋亦毁废。臣今按据典故，铸铜为仪，圆以象天，使得俯察，上具列宿赤道，周天度数。注水激轮，令其自运，一日一夜，天转一周。又别立二周轮，络在天外，缀以日月，令得运行，每天转一匝，日行一度，月行十三度十九分度之七，凡二十九转有馀而日月会，三百六十五转而行匝。仍置水柜，以为地平令仪，半在地上，半在地下，晦朔弦望，不差毫发。又立二木人於地平之上，前置锺鼓，以候辰刻，每一刻则自然击鼓，每一辰则自然撞锺。皆於柜中各施轮轴钩键交错，关销相持，转运虽同，而迟速各异，周而复始，循环不息。阴阳不能逃其数，分至不能隐其时，究天地之斡运，极乾坤之变化：斯皆上禀圣谟，傍获神助，臣等愚思，非所能及。望录付史馆，宣示百僚，使知告成之功，迥越前古。无会勤恳之至，谨随表上进以闻，臣说诚惶诚惧。


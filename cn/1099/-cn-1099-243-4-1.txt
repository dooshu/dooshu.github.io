○招寶山重建寧波府知府鳳峯沈公祠碑 【 四明郡守】

當嘉靖壬寅癸卯之間、漳閩之人、與番舶夷商貿販方物、往來絡繹於海上、其時邊氓、葢亦有奸闌出入者、公方為厲禁、犯者輒置重法、律無遺誅矣、適武人有欲立功邊徼者、以虛聲鼓上聽、當途柄兵之人、亦皆好為生事、輒議兵勦焉、公獨憂形于色上議沮之其畧曰、海上之患、方以番舶為甚、然其所欲不過與地方人負販貿易、務違禁網物、取息幣耳。自愷蒞事來、問死刑軍徒者、不下百數十人、今亦稍稍輯矣、然通番非盡從夷之人番貨非即殺人之物通番下海雖在不原。各有定律。要亦未應盡誅也。今欲不問所從來、槩名曰賊、遽爾兵之。恐非所以恊議安眾也。夫六月行師、兵家所忌、師出無名、事故不成、今海上船止六七、遽興大眾、即發軍衛廵司義勇漁船盡民以逞、萬一無良窃發。嘯聚山谷。又不知何以應之況海船非我敵明甚、我衛所哨軍、皆要貪生畏死之人、綿力薄材、不諳戰鬪、癸未倭夷之變不聞遣一卒、往歲倭夷且至、徵兵應調、逗留不進軍衛世受國家豢飬乃不能奮一旦之力、有事率委之義勇漁船、夫義勇乃市井之徒、然義勇漁船中間大有能制敵之人殊勝衛所官軍也漁船皆網罟之輩、平日既無祿于官、又無忠信之結、一旦驅之死地。其不能舍舟而走者幾希。海船利于水戰、步騎利于陸陣、此不待智者而後明也。且其懸隔海島、豈能飛渡橫行。為今之計、合無明示憲諭、道之禍福、速之出境、上也、其次莫若督行備倭把總出海官兵、于關津要隘之地、嚴為防守。不得登岸。地方奸販之徒、不得下海。則糧盡計窮。自然遠去。如有探知來歷、陽為防禦、陰與交結故縱者、依律法之。則慎重而威不褻。令行而民不擾矣。愷職司民社、恐平民無故緣兵以死。萬一差跌、則損國之威示人以怯。彼將肆然無忌、厲階自此長矣、其官軍果有能出奇定畫、不費府錢、不擾郡民、生擒于海、獨立偉功、此又不當以常格論者、議上、當事者不聽遂出師眾果大潰、海道公僅以身免、其後番舶主如王東陳四盻許二輩、輒露?坐葉舟、直入定海關要索酒米牛豕諸物貨、而有司一不應、輒大譟不巳、葢不三四年而東南之禍起矣使當時用公議不輕出兵以挑之。惟一意修治。彼必畏訾不敢動豈能盡知我虛實。肆然無忌。如入無人境耶。禮曰先生之制祀也、法施于人、則祀之、若沈公者、謂法施于人者非耶。

皇明經世文編卷之二百四十三終








金银泥画西方净土变相赞并序





西方净土，即西方极乐国土也。《法苑珠林》：世界皎洁，目之为净即净，所居名之为土。故《摄论》云：所居之土，无于五浊，如玻璃珂等，名清净土。《法华论》云：无烦恼众生住处，名为净土。

我闻金天之西，日没之所，去中华十万亿刹，有极乐世界焉。[一]彼国之佛，身长六十万亿恒沙由旬，眉间白毫，向右宛转如五须弥山，目光清白若四海水。[二]端坐说法，湛然常存。[三]沼明金沙，岸列珍树，栏楯弥覆，罗网周张。车渠琉璃，为楼殿之饰；颇黎玛瑙，耀阶砌之荣。皆诸佛所证，无虚言者。

[一]《佛说阿弥陀经》：佛告长老舍利弗，从是西方过十万亿佛土，有世界名曰极乐。其土有佛号阿弥陀，今现在说法。彼土何故名为极乐?其国众生无有众苦，但受诸乐，故名极乐。极乐国土七重栏楯，七重罗网，七重行树，皆是四宝周匝围绕。有七宝池，八功德水充满其中。池底纯以金沙布地，四边阶道，金银、琉璃、玻璃合成。上有楼阁，亦以金银、琉璃、玻璃、砗磲、赤珠、玛瑙而严饰之。池中莲花，大如车轮，青色青光，黄色黄光，赤色赤光，白色白光，微妙香洁。彼佛国土常作天乐。黄金为地，昼夜六时雨天曼陀罗花，其土众生，常以清旦各以衣祴盛众妙花，供养他方十万亿佛。即以食时还到本国，饭食经行。彼国常有种种奇妙杂色之鸟，白鹤、孔雀、鹦鹉、舍利、迦陵频伽共命之鸟，是诸众鸟昼夜六时出和雅音。其音演畅五根、五力、七菩提分、八圣道分，如是等法。其土众生闻是音已，皆悉念佛、念法、念僧。舍利弗，汝勿谓此鸟实是罪报所生，彼佛国土无三恶道，尚无恶道之名，何况有实。是诸众鸟，皆是阿弥陀佛欲令音宣流，变化所作。彼佛国土微风吹动诸宝行树及宝罗网，出微妙音，譬如百千种乐，同时俱作。闻是音者，自然皆生念佛、念法、念僧之心。彼佛何故号阿弥陀?彼佛光明无量，照十方国，无所障碍。彼佛寿命及其人民无量无边阿僧祗劫，故名阿弥陀。阿弥陀佛成佛以来，于今十劫。彼佛有无量无边声闻弟子，皆阿罗汉，非是算数之所能知。诸菩萨众亦复如是。彼佛国土成就如是，功德庄严。又，极乐国土众生，生者皆是阿鞞跋致，其中多有一生补处，其数甚多，非是算数所能知之，但可以无量无边阿僧祗说。众生闻者，应当发愿生彼国土，所以者何?得与如是诸上善人俱会一处，不可以少善根福德因缘，得生彼国。若有善男子、善女人，闻说阿弥陀佛，执持名号，若一日，若二日，若三日，若四日，若五日，若六日，若七日，一心不乱。其人临命终时，阿弥陀佛与诸圣众，现在其前，是人终时，心不颠倒，即得往生阿弥陀佛极乐国土。我见是利，故说此言。若有众生闻是说者，应当发愿生彼国土，如我今者，称赞阿弥陀佛，不可思议功德之利。东方亦有：阿鞞佛、须弥相佛、大须弥佛、须弥光佛、妙音佛，如是等恒河沙数诸佛。南方世界有：日月灯佛、名闻光佛、大焰肩佛、须弥灯佛、无量精进佛，如是等恒河沙数诸佛。西方世界有：无量寿佛、无量相佛、无量幢佛、大光佛、大明佛、宝相佛、净光佛，如是等恒河沙数诸佛。北方世界有：焰肩佛、最胜音佛、难沮佛、日生佛、网明佛，如是等恒河沙数诸佛。下方世界有：师子佛、名闻佛、名光佛、达磨佛、法幢佛、持法佛，如是等恒河沙数诸佛。上方世界有：梵音佛、宿王佛、香上佛、香光佛、大焰肩佛、杂色宝华严身佛、婆罗树佛、宝华德佛、见一切义佛、如须弥山佛，如是等恒河沙数诸佛。各于其国，出广长舌相，遍覆三千大千世界。说诚实言，汝等众生当信是称赞不可思议功德。一切诸佛所护念经，何故名为一切诸佛所护念经?若有善男子、善女人，闻是经受持者，及闻诸佛名者，皆为一切诸佛之所护念，皆得不退转于阿耨多罗三藐三菩提。是故，汝等皆当信受我语，及诸佛所说。若有人已发愿，今发愿，当发愿，欲生阿弥陀佛国者，是诸人等皆得不退转于阿耨多罗三藐三菩提。于彼国土，若已生，若今生，若当生。是故舍利弗，诸善男子、善女人，若有信，应当发愿生彼国土云云。刹，谓诸佛所住国土。



[二]《观无量寿经》：无量寿佛，身高六十万亿那由陀恒河沙由旬，眉间白毫，右旋宛转，如五须弥山。佛眼如四大海水，青白分明。《法苑珠林》：《毗昙论》云：四肘为一弓，五百弓为一拘卢舍，八拘卢舍为一由旬。以中国道里较之，一由旬，合得十六里。



[三]《南齐书·顾欢传》：陶神者，使尘惑日损，湛然常存。湛然常存，言其永无迁壤也。



金银泥画西方净土变相，盖冯翊郡秦夫人奉为亡夫湖州刺史韦公之所建也。[一]夫人蕴冰玉之清，敷圣善之训，[二]以伉俪大义，[三]希拯拔于幽涂；父子恩深，[四]用重修于景福。[五]誓舍珍物，构求名工，图金创端，[六]绘银设像。[七]

[一]按《唐书·地理志》，同州冯翊郡，隶关内道。湖州吴兴郡，隶江南东道。



[二]《诗·国风》：“母氏圣善。”《郑笺》曰：“母有睿智之善德。”



[三]《韵会》：“伉俪，敌也，配偶也。”详五卷注。



[四]《后汉书》：“父子恩深，不觉自失耳。”



[五]《释氏要览》：熏义者，《显识论》云：譬如烧香熏衣，香体灭而香气在衣。此香不可言有，香体灭故；不可言无，香气在衣故。《诗·大雅》：“介尔景福。”《毛传》曰：“景，大也。”



[六]图金创端者，泥金为质地，而以为创始。



[七]绘银设像者，以银代彩色而绘成形像。



八法功德，[一]波动青莲之池；七宝香花，[二]光映黄金之地。清风所拂，如生五音，百千妙乐，咸疑动作。若已发愿，未及发愿；若已当生，未及当生。精念七日，[三]必生其国，功德罔极，[四]酌而难明。

[一]《观无量寿经》：极乐国土，有八池水，一一池水，七宝所成。其宝香软，从如意珠王生，分为十四支，一一支作七宝色。黄金为渠，渠下皆以杂色金刚以为底砂。一一水中有六十亿七宝莲花。一一莲花团圆，正等十二由旬。其摩尼水流注花间，寻树上下，其声微妙，是为八功德水。《法苑珠林》：八功德水，依《顺正理论》云：一甘，二冷，三软，四轻，五清净，六不臭，七饮时不损喉，八饮已不伤腹。



[二]《观无量寿经》：其诸宝树，七宝华叶，无不具足。一一花叶作异宝色，琉璃色中出金色光，玻璃色中出红色光，玛瑙色中出砗磲光，砗磲色中出绿真珠光。珊瑚、琥珀，一切众宝以为映饰。《大阿弥陀经》：七宝，所谓黄金、白银、水晶、琉璃、珊瑚、琥珀、砗磲。



[三]精念，即所谓一心不乱也。今人念念迁流，不能终日，若能注心净土，无二无杂，至于七日，终不散乱，则心中佛境，自然全现矣。或有不信是事，良由业障深重故耳。



[四]罔极，不可限量也。



赞曰：向西日没处，遥瞻大悲颜。目净四海水，身光紫金山。[一]勤念必往生，是故称极乐。珠网珍宝树，天花散香阁。图画了在眼，愿托彼道场。以此功德海，[二]冥祐为舟梁。[三]八十一劫罪，[四]如风扫轻霜。庶观无量寿，长愿玉毫光。[五]

[一]《佛报恩经》：我见佛身相，喻如紫金山。《法苑珠林》：《狮子月佛本生经》云：遥见世尊，身放光明，如紫金山，普令福斯同于金色。



[二]《法苑珠林》：众生功德海，无能测量者。



[三]《北齐书·慕容俨传》：相率祈请，冀获冥祐。



[四]《观无量寿佛经》：若观是地者，除八十亿劫生死之罪。舍身，他世必生净国。



[五]《大阿弥陀经》：阿弥陀佛，号无量寿佛。《观无量寿佛经》：观无量寿佛者，从一相好入。但观眉间白毫，极令明了。见眉间白毫者，八万四千相好，自然当现。



《渔隐丛话》：司空图云：尝观杜子美《祭太尉房公文》、李太白佛寺碑赞，宏拔清厉，乃其歌诗也。






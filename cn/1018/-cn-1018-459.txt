曹勋　送许尉

平生许彦充，躯胆两豪举。

掀髯参军事，讵可细碎语。

我时百僚下，计拙役甚苦。

从事得余力，慷慨志相许。

公乃小著鞭，一官尉南浦。

盐车虽云困，垂棒亦其所。

原子逢荐达，天王方振旅。

求田勿堕气，苞茅当问楚。

此事岂不壮，况复吾素与。

我缘拥縗服，窘欲访鸡黍。

天寒霜雪盛，世乱豺狼阻。

何堪南北趋，别意寓瑆俎。

伤心有清泪，挥洒欲如雨。

曹勋


12　日者天之明月者地之理　志在春秋行在孝經


「九嬪」注引孔子曰：「日者天之明，月者地之理」，孝經援神契之言也。何休公羊傳序引孔子有云「吾志在春秋，行在孝經」，孝經鈎命決之言也。漢儒以緯書孔子所作。【原注】康成注中庸，亦引孔子曰：「吾志在春秋，行在孝經。」

【何云】緯書中，固亦有孔子緒言在焉。

【全云】聖人緒言，存於緯書者甚多，如典禮逸文、律曆積筭尤可取，惜以妖妄之語揜之。

【元圻案】「九嬪」注：「孔子云：『日者天之明，月者地之理。陰契制，故月上屬爲天使，婦從夫，放月紀。』」疏曰：「『孔子云』以下者，孝經援神契文，但彼是孔子所作，故言『孔子云』也。云『日者天之明』者，本合在天；云『月者地之理』者，本合在地。今以陽尊而陰卑，月乃爲天契制所使，故云『陰契制，上屬爲天使』。是以月上屬於天，隨日而行。云『婦從夫，放月紀』者，解后已下就燕寢而御之意。」〇公羊傳序正義曰：「案孝經鈎命決云『孔子在庶，德無所施，功無所就，志在春秋，行在孝經』是也。」






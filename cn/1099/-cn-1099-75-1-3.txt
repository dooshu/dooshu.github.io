○遏盜之機 【 招降窮治之害】

臣按自古論盜賊者多矣。惟宋秦觀之言、最為切中機要、謹備錄之、以為後世之鑑、觀之言曰、治平之世內無大臣擅權之患、外無諸侯不服之憂、其所事乎兵者、夷狄盜賊而巳、夫平盜賊與攘夷狄之術異、何則、夷狄之兵。甲馬如雲。矢石如雨。牛羊橐駞。轉輸不絕。其人便習而整。其器犀利而精。故云其犯邊也。利遠戰以折其氣。盜賊則不然。險阻是憑。搶奪是資。亡命是聚。勝則烏合。非右法制相縻。敗則獸遯。非有恩信相結。然揭竿持梃。郡縣之卒。或不能制者。人人有必死之心而巳。故方其羣起也。速戰以折其氣勿迫以攜其心。葢非速戰以折其氣。則緩而勢縱。非勿迫以攜其心。則急而變生。故曰平盜賊與攘夷狄之術異也。雖然。盜賊者平之非難。絕之為難。平而不絕。其弊有二。葢招降與窮治是也夫患莫大于招降。禍莫深于窮治。凡盜賊之起。必有梟桀而難制者。追討之官。素無奇畧。不知計之所出則往往招其渠師而降之。彼奸惡之民。見其負罪者未必死也。則曰與其俛首下氣以甘饑寒之辱。孰若剽據攻刼。而不失爵位之榮。由是言之。是乃誘民以為亂也。故曰患莫大于招降。凡盜賊之首。既巳服其辜矣。而刀筆之吏。不能長慮卻顧。簡節而疏目。則往往窮支黨而治之。迫脇之民見被汙者必不免也。則將曰。與其嬰固金木。束手而就斃。孰若逃遁山海。脫身而求生。由是言之。是驅民以為亂也。故曰禍莫深于窮治。嗚呼。自古建平盜巳亂之策。莫有過于秦觀之論者。臣自出仕以來、嘗三見反寇矣、其初也皆以官軍輕之。反為所敗。資以器械甲兵。其勢遂張大。迨其後也。復調官軍懲前日之敗。往往持重堅守。彼遂墮吾計中。一舉而滅之。此巳然之明效也。


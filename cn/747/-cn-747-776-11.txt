○为荥阳公上浙西郑尚书启

不审近日诸况何若？第高标令范，早映朝端；惠露仁风，载光藩寄。况地雄东海，郡控南徐，当皇心妙简之难，是国用取资之地。斯焉假道，以副具瞻；况忝亢宗，允俟嘉会。此方且多难俗，又异奥区，但馀江山，记在方志。然将以比西州东府，白下朱方，则亦辽豕为惭，叶龙知惧矣。而里闾凋弊，溪洞幽遐，内惟短材，常愧尸禄。道路绵邈，怀抱凄凉，未期雾之披，空属池塘之思。馀并附某乙口述。


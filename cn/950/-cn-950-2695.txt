杨万里　正月五日以送伴借官侍宴集英殿十口号

殿下鞭声再掣雷，玉皇徐下九天来。

阴晴不定朝来定，五色祥云霍地开。

杨万里

杨万里　正月五日以送伴借官侍宴集英殿十口号

一点胡行朝汉天，英符来自玉门关。

旧时千岁琵琶语，新学三声万岁山。

杨万里

杨万里　正月五日以送伴借官侍宴集英殿十口号

金鬣狻猊立玉台，双瞻御坐首都回。

水沉山麝蔷薇露，漱作香云喷出来。

杨万里

杨万里　正月五日以送伴借官侍宴集英殿十口号

千官拜舞仰虚皇，奉上瑶池万寿觞。

殿上双傅送御酒，槛前一曲绕虹梁。

杨万里

杨万里　正月五日以送伴借官侍宴集英殿十口号

太极重开万物新，绍熙天子宴群臣。

梨园好语君须听，玉历初攽第一春。

杨万里

杨万里　正月五日以送伴借官侍宴集英殿十口号

已赐仪鸾锦坐蒲，起来再立听傅胪。

君王欲劝群臣酒，宣示天杯一滴无。

杨万里

杨万里　正月五日以送伴借官侍宴集英殿十口号

猛士缘竿亦壮哉，蹈空舞阔四裴回。

一声白雨催花鼓，十二竿头总下来。

杨万里

杨万里　正月五日以送伴借官侍宴集英殿十口号

赐花新剪茜香罗，篸遍乌纱未觉多。

花重纱轻人更老，抬头不起奈春何。

杨万里

杨万里　正月五日以送伴借官侍宴集英殿十口号

广场妙戏斗程材，未得天颜一笑开。

角觝罢时还宴罢，卷班出殿戴花回。

杨万里

杨万里　正月五日以送伴借官侍宴集英殿十口号

贺老如何尾从班，真官也作借官看。

君恩至重无真假，赐酒何曾味两般。

杨万里


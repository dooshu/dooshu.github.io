【长安有狭斜行】

长安有曲陌。（乐府作曲陌坂。）曲陌（乐府作曲曲。）不容□。路逢双绮襦。问君居近远。我居临御沟。可识不可（《类聚》作难。）求。长子登麟阁。次子侍（《类聚》作待。）龙楼。少子无高位。聊从金马（《类聚》作严驾。）游。三子俱来下。左右若川流。三子俱来人。高轩映彩旒。三子俱来宴。玉柱击清瓯。大妇襞云裘。中妇卷罗帱。少妇多妖艳。（《诗纪》作艳冶。）花钿系（《类聚》作当钿椠。）石榴。夫君且安坐。欢娱方未周。（○《类聚》四十一作长安有狭斜诗。《乐府诗集》三十五。《诗纪》八十。


○大乘理趣六波罗密多经序

大朴既散，有为遂作：名利牵乎伐，巧智丧乎真，爱恶攻乎性情，因缘坚其染习；内则百虑无节，外则六根竞诱，天理灭而莫知，道源迷而忘返。沦溺苦海，劫尽还初。惟至人了万物之宗，越三界之表，廓独立而不改，遍诸有而常然，故能开导群疑，济拔流品。

《六波罗密多经》者，众法之津梁，度门之圆极也。昔日月灯明如来为菩萨说，历劫旷远，真偈寂寥。文殊师利於耆阇会中，尝与弥勒菩萨语及其事，成一切种智，会无量义因。唯佛能知，惟佛能说，教必有主，其在兹乎。是以释迦如来，为法而生，俟时而现，三身不异。故处代而常离，万行无修，故随方而自在，运慈悲之力，开摄护之门，因其六尘，示之六度，导於法分，令证法身，结习纷纶，乘理而悟，是真般若之旨也。故有慈氏善问，大音赞言天垂宝华，云集仙盖，甘露流液，光明烛幽。使迷方浅深，皆得自然之慧；恒沙亿众，能通般若之知。尝试论之，先儒有言，诚者自成，而道自道也。夫诚已於内，则不勉而中，不思而得。诚物於外，则不言而应，不为而成。其内者证法之身，其外者大悲之力。德产之致也密，化育之功也大。春风发吹，万类咸滋；旭日昇昼，群阴尽释。乾坤易简之道，是则大同；神明幽赞之情，孰云区别。殊涂一致，其理固然。

朕虔奉丕图，保乂蒸庶，思建皇极，以升大猷。遐想灵踪，期於叶契，而舍城妙说，久秘梵文，徒怀泻瓶，未启遗夹，微言不昧，将或起予。於是罽宾沙门般若受旨宣扬，光宅沙门利言为之翻译，时大德则资圣寺道液、醴泉寺超悟、慈恩寺应真、庄严寺圆照、光宅寺道岸、西明寺圆照、空、良秀等，法门领袖，人中龙象，证明正义，辉润元文。知释迦之宝城，识众尊之满字，以贞元四年岁次戊辰十二月二十八日，於西明寺译成上进。凡一部十卷。龙神翼卫，如从金口之传；梵众护持，无异毫光之现。朕斋心涤虑，仰味宗源，闻所未闻，实为希有。然以汲引之旨，流布为先，庶凭真诠，永济浮俗。聊因暇日，三复斯经，虽法海甚深，而波流不让，举其梗概，昭悟将来。


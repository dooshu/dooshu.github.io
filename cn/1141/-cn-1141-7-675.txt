鹿溪行赠心渊

少年曾向鹿溪游，转眼飞光欲白头。
鹿溪园林足奇树，今日主人已非故。
剪纸难招北寺魂，回车谁哭西州路。
公子生来不相识，但言家世泪沾臆。
葛帔休辞太苦辛，凤毛自具好颜色。
汝翁意气山可移，倾心下士儿童知。
李郭盛名真再见，乔固危机又一时。
石城忽洒苌弘血，惨澹钟山昏日月。
生存华屋死藁葬，夜雨哀猿啼未歇。
梅生赠汝孤儿行（谓耦长。），变徵移商金铁鸣。
清时虽喜罢钩党，畏路犹疑变姓名。
萧江水清月如雪，剩有相怜寸心热。
好慰倚闾读父书，丈夫何必耻岩穴。



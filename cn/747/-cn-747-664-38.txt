○与茂昭诏

敕茂昭：卢校至，省所奏请上尊号及建储闱，贺诛李并进马者，具悉。卿，朕以寡德，祗嗣丕图，虽至小康，岂称大号？迫於人望，遂抑予怀，永惟强名，实愧虚受。储贰者，上继宗祖，下贞邦家，心非暂忘，事或未暇，尚阻来请，宜体所怀。李包藏祸心，奋发凶德，不劳征讨，自就诛夷，想卿忠诚，倍以为慰。所进马驯良可尚，服御且闲，取其恋主之心，足表为臣之节。再三省览，嘉叹久之，想宜知悉。


诗集卷三十　古今体诗五十七首


和子由除夜元日省宿致斋三首


其一


江湖流落岂关天，禁省相望亦偶然。等是新年未相见，此身应坐不归田。





其二


白发苍颜五十三，家人强遣试春衫。朝回两袖天香满，头上银幡笑阿咸。





其三


当年踏月走东风，坐看春闱锁醉翁。白发门生几人在，却将新句调儿童。





次韵答张天觉二首


其一


车轻马稳辔衔坚，但有蚊虻喜扑缘。截断口前君莫问，人间差乐胜巢仙。





其二


驭风骑气我何劳，且要长松作土毛。亦如诃佛丹霞老，却向清凉礼白毫。





次韵黄鲁直画马试院中作


少年鞍马勤远行，卧闻龁草风雨声，见此忽思短策横。十年髀肉磨欲透，那更陪君作诗瘦，不如芋魁归饭豆。门前欲嘶御史骢，诏恩三日休老翁，羡君怀中双橘红。自注：黄有老母。





余与李廌方叔相知久矣，领贡举事，而李不得第。愧甚，作诗送之


与君相从非一日，笔势翩翩疑可识。平生谩说古战场，过眼终迷日五色。我惭不出君大笑，行止皆天子何责。青袍白纻五千人，知子无怨亦无德。买羊酤酒谢玉川，为我醉倒春风前。归家但草凌云赋，我相夫子非癯仙。





和宋肇游西池次韵


汉皇慈俭不开边，尚教千艘下濑船。贪看艨艟飞斗舰，不知赑屃舞钧天。故山西望三千里，往事回思二十年。自笑区区足官府，不如公子散神仙。





仆领贡举未出，钱穆父雪中作诗见及。三月二十日，同游金明池，始见其诗，次韵为答


雪知我出已全消，花待君来未敢飘。行避门生时小饮，忽逢骑吏有嘉招。鱼龙绝技来千里，斑白遗民数四朝。知有黄公酒垆在，苍颜华发自相遥。





书艾宣画四首


竹鹤


此君何处不相宜，况有能言老令威。谁识长身古君子，犹将缁布缘深衣。





黄精鹿


太华西南第几峰，落花流水自重重。幽人只取黄精去，不见春山鹿养茸。





杏花白鹇


天公剪刻为谁妍，抱蕊游蜂自作团。把酒惜春都是梦，不如闲客此闲看。





莲龟


半脱莲房露压攲，绿荷深处有游龟。只应翡翠兰苕上，独见玄夫曝日时。





次韵子由五月一日同转对


跪奉新书笏在腰，谈王正欲伴耕樵。晋阳岂为一门事，宣政聊同五月朝。自注：贞元中诏曰：自今后五月一日御宣政殿，与文武百僚相见。忧患半生联出处，归休上策早招要。后生可畏吾衰矣，刀笔从来错料尧。





韩康公挽词三首


其一


故国非乔木，兴王有世臣。嗟余后死者，犹及老成人。德业经文武，风流表搢绅。空余行乐地，处处泣遗民。





其二


再世忠清德，三朝翊赞勋。功成不归国，就访敢忘君。旧学严诗律，余威靖塞氛。何当继韩奕，故吏总能文。





其三


西第开东阁，初筵点后尘。笙歌邀白发，灯火乐青春。扶路三更罢，回头一梦新。赋诗犹墨湿，把卷独沾巾。





次韵子由题《憩寂图》后


东坡虽是湖州派，竹石风流各一时。前世画师今姓李，不妨还作辋川诗。





庆源宣义王丈，以累举得官，为洪雅主簿、雅州户掾。遇吏民如家人，人安乐之。既谢事，居眉之青神瑞草桥，放怀自得。有书来求红带，既以遗之，且作诗为戏。请黄鲁直、秦少游各为赋一首，为老人光华


青衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁饭豆吾岂无。归来瑞草桥边路，独游还佩平生壶。慈姥岩前自唤渡，青衣江畔人争扶。今年蚕市数州集，中有遗民怀裤襦。邑中之黔相指似，白髯红带老不癯。我欲西归卜邻舍，隔墙拊掌容歌呼。不学山王乘驷马，回头空指黄公垆。





次韵许冲元送成都高士敦钤辖


移中老监本虚名，懒作燕山万里行。自注：余昔与高君同奉使契丹，辞免不行。坐看飞鸿迎使节，归来骏马换倾城。高才本不缘勋阀，余力还思治蜀兵。西望雪山烽火尽，不妨尊酒寄平生。





次前韵送程六表弟


君家兄弟真连璧，门十朱轮家万石。竹使犹分刺史符，上方行赐尚书舄。前年持节发仓廪，到处买刀收茧栗。归来闭口不论功，却走渡江谁复惜。君才不用如涧松，我老得全犹社栎。青衫莫厌百僚底，白首上有千薪积。忆昔江湖一钓舟，无数云山供点笔。未应便障西风扇，只恐先移北山檄。凭君寄谢江南叟，念我空见长安日。浮江溯蜀有成言，江水在此吾不食。





虚飘飘


虚飘飘，画檐蛛结网，银汉鹊成桥。尘渍雨桐叶，霜飞风柳条。露凝残点见红日，星曳余光横碧霄。虚飘飘，比浮名利犹坚牢。





题李伯时《渊明东篱图》


彼哉嵇阮曹，终以明自膏。靖节固昭旷，归来侣蓬蒿。新霜著疏柳，大风起江涛。东篱理黄菊，意不在芳醪。白衣挈壶至，径醉还游遨。悠然见南山，意与秋气高。





次韵黄鲁直书伯时画王摩诘


前身陶彭泽，后身韦苏州。欲觅王右丞，还向五字求。诗人与画手，兰菊芳春秋。又恐两皆是，分身来入流。





和王晋卿题李伯时画马


督邮有良马，不为君所奇。顾收纸上影，骏骨何由归。一朝见萦策，蚁封惊肉飞。岂惟马不遇，人已半生痴。





送钱穆父出守越州二首


其一


簿书常苦百忧集，尊酒今应一笑开。京兆从教思广汉，会稽聊喜得方回。





其二


若耶溪水云门寺，贺监荷花空自开。我恨今犹在泥滓，劝君莫棹酒船回。





戏书李伯时画御马好头赤


山西战马饥无肉，夜嚼长秸如嚼竹。蹄间三丈是徐行，不信天山有坑谷。岂如厩马好头赤，立仗归来卧斜日。莫教优孟卜葬地，厚衣薪槱入铜历。





送程七表弟知泗州


江湖不在眼，尘土坐满颜。系舟清洛尾，初见淮南山。淮山相媚好，晓镜开烟鬟。持此娱使君，一笑簿领间。使君如天马，朝燕暮荆蛮。时无王良手，空老十二闲。聊当出毫末，化服狡与顽。勿谓无人知，古佛临清湾。赤子视万类，流萍阅人寰。但使可此人，余事真茅菅。





送曹辅赴闽漕


曹子本儒侠，笔势翻涛澜。往来戎马间，边风裂儒冠。诗成横槊里，楯墨何曾干。一旦事远游，红尘隔严滩。平生羊炙口，并海搜咸酸。一从荔支食，岂念苜蓿槃。我亦江海人，市朝非所安。常恐青霞志，坐随白发阑。渊明赋《归去》，谈笑便解官。我今何为者，索身良独难。凭君问清淮，秋水今几竿。我舟何时发，霜露日已寒。





次韵王郎子立风雨有感


百年一俯仰，寒暑相主客。稍增裘褐气，已觉团扇厄。不烦计荣辱，此丧彼有获。我琴终不败，无攫亦无。后生不自牧，呻吟空挟策。揠苗不待长，卖菜苦求益。此郎独静退，门外无行迹。但恐陶渊明，每为饥所迫。凄风弄衣结，小雪穿门席。愿君付一笑，造物亦戏剧。朝来赋云梦，笔落风雨疾。为君裁春衫，高会开桂籍。





次韵黄鲁直嘲小德。小德，鲁直子，其母微，故其诗云“解著《潜夫论》，不妨无外家”


进馔客争起，小儿那可涯。莫欺东方星，三五自横斜。名驹已汗血，老蚌空泥沙。但使伯仁长，还兴络秀家。





书《黄庭内景经》尾


余既书《黄庭内景经》以赠葆光道师，而龙眠居士复为作经相其前，而画余二人像其后，笔势隽妙，遂为希世之宝。嗟叹不足，故复赞之曰：

太上虚皇出灵篇，黄庭真人舞胎仙。髯耆两卿相后前，丱妙夹侍清且妍。十有二神服锐坚，巍巍堂堂人中天。问我何修果此缘，是心朝空夕了然。恐非其人世莫传，殿以二士苍鹄骞。南随道师历山渊，山人迎笑喜我还，问谁遣化老龙眠。





送蹇道士归庐山


物之有知盖恃息，孰居无事使出入。心无天游室不空，六凿相攘妇争席。法师逃人入庐山，山中无人自往还。往者一空还者失，此身正在无还间。绵绵不绝微风里，内外丹成一弹指。人间俯仰三千秋，骑鹤归来与子游。





次韵黄鲁直戏赠


昨夜试微凉，汗衾初退红。我愿偕秋风，随身入房栊。君王不好事，只作好惊鸿。细看卷虿尾，我家真栗蓬。





书林次中所得李伯时《归去来》《阳关》二图后


其一


不见何戡唱渭城，旧人空数米嘉荣。龙眠独识殷勤处，画出阳关意外声。





其二


两本新图宝墨香，尊前独唱《小秦王》。为君翻作《归来引》，不学《阳关》空断肠。





次韵王夷仲茶磨


前人初用茗饮时，煮之无问叶与骨。浸穷厥味臼始用，复计其初碾方出。计尽功极至于磨，信哉智者能创物。破槽折杵向墙角，亦其遭遇有伸屈。岁久讲求知处所，佳者出自衡山窟。巴蜀石江强镌凿，理疏性软良可咄。予家江陵远莫致，尘土何人为披拂。





卧病愈月，请郡不许，复直玉堂。十一月一日，锁院，是日苦寒，诏赐宫烛、法酒，书呈同院


微霰疏疏点玉堂，词头夜下揽衣忙。分光御烛星辰烂，拜赐宫壶雨露香。醉眼有花书字大，老人无睡漏声长。何时却逐桑榆暖，社酒寒灯乐未央。





送周朝议守汉州


茶为西南病，岷俗记二李。自注：谓杞与稷也。何人折其锋，矫矫六君子。自注：谓思道与侄正孺、张永徽、吴醇翁、吕元钧、宋文辅也。君家尤出力，流落初坐此。谓当收桑榆，华发看剑履。胡为犯风雪，岁晚行未已。念归诚得计，顾自为谋耳。吾闻江汉间，疮痏有未起。莫轻龚遂老，君王付尺棰。召还当有诏，挽袖谢邻里。犹堪作水衡，供张园林美。





木山


吾先君子尝蓄木山三峰，且为之记与诗。诗人梅二丈圣俞见而赋之，今三十年矣。而犹子千乘又得五峰，益奇，因次圣俞韵，使并刻之其侧。

木生不愿回万牛，愿终天年仆沙洲。时来幸逢河伯秋，掀然见怪推不流。蓬婆雪岭巧雕锼，蛰虫行蚁为豪酋。阿咸大胆忽持去，河伯好事不汝尤。城中古沼浸坤轴，一林瘦竹吾菟裘。二顷良田不难买，三年桤木行可槱。会将白发对苍，鲁人不厌东家丘。





送千乘千能两侄还乡


治生不求富，读书不求官。譬如饮不醉，陶然有余欢。君看庞德公，白首终泥蟠。岂无子孙念，顾独贻以安。鹿门上冢回，床下拜龙鸾。躬耕竟不起，耆旧节独完。念汝少多难，冰雪落绮纨。五子如一人，奉养真色难。烹鸡独馈母，自飨苜蓿盘。口腹恐累人，宁我食无肝。西来四千里，敝袍不言寒。秀眉似我兄，亦复心闲宽。忽然舍我去，岁晚留余酸。我岂轩冕人，青云意先阑。汝归莳松菊，环以青琅玕。桤阴三年成，可以挂我冠。清江入城郭，小圃生微澜。相从结茅舍，曝背谈金銮。





送周正孺知东川


得郡书生荣，还家昔人重。而况东西川，千骑许上冢。里门下车入，父老自惊耸。端如何武贤，不事长卿宠。清时养材杰，杞梓方培拥。未应遗合抱，取用及把拱。如君尚出麾，顾我宜耕垄。告归谢先手，求去悔不勇。岂云慕廉退，实自知衰冗。为君扫棠阴，画像或相踵。自注：蜀中太守无不画像者。





题李伯时画赵景仁琴鹤图二首


其一


清献先生无一钱，故应琴鹤是家传。谁知默鼓无弦曲，时向珠宫舞幻仙。





其二


丑石寒松未易亲，聊将短曲调长人。乘轩故自非明眼，终日僛僛舞爨薪。





次前韵再送周正孺


东川得望郎，坐与西争重。高风倾石室，旧学鄙文冢。自注：刘蜕《文冢铭》在梓州。蜀人安使君，所至野不耸。竹马迎细侯，大钱送刘宠。遥知句溪路，老稚相扶拥。看画古丛祠，百怪朝幽拱。牛头与兜率，云木蔚堆垄。醉乡追旧游，笔阵贾余勇。聊将诗酒乐，一扫簿书冗。西风吹好句，珠玉本无踵。





书王定国所藏《烟江叠嶂图》


自注：王晋卿画。

江上愁心千叠山，浮空积翠如云烟。山耶云耶远莫知，烟空云散山依然。但见两崖苍苍暗绝谷，中有百道飞来泉。萦林络石隐复见，下赴谷中为奔川。川平山开林麓断，小桥野店依山前。行人稍度乔木外，渔舟一叶江吞天。使君何从得此本，点缀毫末分清妍。不知人间何处有此境，径欲往买二顷田。君不见武昌樊口幽绝处，东坡先生留五年。春风摇江天漠漠，暮云卷雨山娟娟。丹枫翻鸦伴水宿，长松落雪惊昼眠。桃花流水在人世，武陵岂必皆神仙。江山清空我尘土，虽有去路寻无缘。还君此画三叹息，山中故人应有招我归来篇。





王晋卿作《烟江叠嶂图》，仆赋诗十四韵，晋卿和之，语特奇丽，因复次韵。不独纪其诗画之美，亦为道其出处契阔之故，而终之以不忘在莒之戒，亦朋友忠爱之义也


山中举头望日边，长安不见空云烟。归来长安望山上，时移事改应潸然。管弦去尽宾客散，惟有马埒编金泉。渥洼故自千里足，要饱风雪轻山川。屈居华屋啖枣脯，十年俯仰龙旗前。却因瘦病出奇骨，盐车之厄宁非天。风流文采磨不尽，水墨自与诗争妍。画山何必山中人，田歌自古非知田。郑虔三绝君有二，笔势挽回三百年。欲将岩谷乱窈窕，眉峰修嫮夸连娟。人间何有春一梦，此身将老蚕三眠。山中幽绝不可久，要作平地家居仙。能令水石长在眼，非君好我当谁缘。愿君终不忘在莒，乐时更赋《囚山篇》。自注：柳子厚有《囚山赋》。





次韵王定国会饮清虚堂


何逊扬州又几年，官梅诗兴故依然。何人可复间季孟，与子不妨中圣贤。卜筑君方淮上郡，归心我已剑南川。此身正似蚕将老，更尽春光一再眠。





兴龙节侍宴，前一日微雪，与子由同访王定国，小饮清虚堂。定国出数诗，皆佳，而五言尤奇。子由又言昔与孙巨源同过定国，感念存殁，悲叹久之。夜归，稍醒，各赋一篇。明日朝中，以示定国也


天风淅淅飞玉沙，诏恩归沐休早衙。遥知清虚堂里雪，正似薝蔔林中花。出门自笑无所诣，呼酒持劝惟君家。踏冰凌兢战疲马，扣门剥啄惊寒鸦。羡君五字入诗律，欲与六出争天葩。头风已倩檄手愈，背痒却得仙爪爬。银瓶泻油浮蚁酒，紫碗铺粟盘龙茶。幅巾起作鹆舞，叠鼓谁掺渔阳挝。九衢灯火杂梦寐，十年聚散空咨嗟。明朝握手殿门外，共看银阙暾朝霞。





王晋卿所藏著色山二首


其一


缥缈营丘水墨仙，浮空出没有无间。尔来一变风流尽，谁见将军著色山。





其二


荦确何人似退之，意行无路欲从谁。宿云解驳晨光漏，独见山红涧碧时。





次韵黄鲁直效进士作二首


岁寒知松柏


龙蛰虽高卧，鸡鸣不废时。炎凉徒自变，茂悦两相知。已负栋梁质，肯为儿女姿。那忧霜贸贸，未喜日迟迟。难与夏虫语，永无秋实悲。谁知此植物，亦解秉天彝。





款塞来享


蠢尔氐羌国，天诛亦久稽。既能知面内，不复议征西。斥堠销兵火，边城息鼓鼙。输忠修贡职，弃过为黔黎。雪满流沙静，云沉太白低。巍巍二圣治，盛德古难齐。





夜直玉堂，携李之仪端叔诗百余首，读至夜半，书其后


玉堂清冷不成眠，伴直难呼孟浩然。暂借好诗消永夜，每逢佳处辄参禅。愁侵砚滴初含冻，喜入灯花欲斗妍。寄语君家小儿子，他时此句一时编。





次韵王定国得晋卿酒相留夜饮


短衫压手气横秋，更著仙人紫绮裘。使我有名全是酒，从他作病且忘忧。诗无定律君应将，醉有真乡我可侯。且倒余尊尽今夕，睡蛇已死不须钩。





范景仁和赐酒烛诗，复次韵谢之


自注：时公方进新乐。

笙磬分均上下堂，自注：旧法，堂上之乐皆受笙均，堂下之乐皆受磬均。游鱼舞兽自奔忙。朱弦初识孤桐韵，自注：旧乐，金石声高而丝声微；今乐，金石与丝声皆著。玉琯犹闻秬黍香。自注：旧法以尺生律，今以黍定律，以律生尺。万事今方咨伯始，一斑我亦愧真长。此生会见三雍就，无复寥寥叹未央。








○经义考

学者以《诗》大小《序》皆子夏所作，未能无惑。如《关雎》之序，首尾相结，冠束二《南》，故昭明太子亦云：大序是子夏全制，编入文什，其馀众篇之小序，子夏惟裁初句耳，至也字而止。《葛覃》后妃之本也，《鸿雁》美宣王也，如此之类是也。其下皆是大毛公自以诗中之意而系其辞也。後人见序下有注，又曰东海卫宏所作，事虽两存，未为允当。是郑元於毛公传下，即得称笺，於毛公序末，略而为注耳。毛公作传之时，汉兴已亡其六篇，但据亡篇之小序惟有一句，毛既不见诗体，无由得措其辞也。又高子是战国时人，在子夏之後，当子夏之世，祭皆有尸，灵星之尸子夏无为取引，一句之下，多是毛公，非子夏明矣。

李朝

朝，元宗时官亳州刺史。


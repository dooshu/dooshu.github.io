洪光寺

寺香山之最上，洪光寺，犹夫山夫寺耳。所繇径也奇，径以外不见径也。柏左右葺之，空其间三尺，俾作径。柏有直者干矣，奇在枝横，干不尽修也。枝旁修，干不尽壮也。枝股壮，干有叶，缀焉尔。叶掌掌片片，枝又枝，交生之，干柱焉，枝栏焉，叶屏障焉。人行径中，上丁丁雨者，柏子也；下跄跄碎者，柏枯也。耳鼻所引受，目指所及，柏声光香触也。径而上，百步一折。每尽一折，坐磴手柏息焉。从枝叶隙中指相语：上指玉华寺，再上指玉皇阁，下指碧云寺，再下指弘法寺。凡折且息，十有八而径尽。至寺门，香山乃在其下。寺建自郑长侍同。长侍生高丽，其国王李祹遣入中国，得侍宣宗。后复使高丽，至金刚山见千佛绕毗卢之式，归结圆殿，供毗卢，表里千佛，面背相向也。自为碑文，自书之。

长洲文征明从香山至洪光寺○偃月池边大刹鲜，不知赐额自何年。折从十八森森柏，礼遍三千绕绕禅。岁久松枯巢鹤徙，春深苔静壁蜗缘。谁言好景惟僧住，尽落游人眼界前。

应天陈沂同文待诏登西山洪光寺○九盘石磴上招提，路出岧峣见古题。极目风烟双树迥，回头楼阁万峰低。闲花开落青春暮，细水从容白日西。竹木渐多尘渐远，幽并端自足山溪。

丹阳邬佐卿洪光寺○绿暗深深入，林端梵宇开。晴岚飞鹳鹤，秋色绣莓苔。磴转山容变，云移塔影来。迟回不得住，舍此复尘埃。

顺天刘余泽洪光寺寻莲池旧迹○石磴攀跻意未阑，流泉泻影溅衣寒。龛藏金粟三千界，山拥青峦十八盘。地古松萝枝殆尽，春深涧壑雪初残。逢僧欲订莲花社，转忆沧桑几度看。

慈溪冯有经上洪光玉华诸寺○秋山过雨湿苔垂，释杖褰裳度石危。古寺入云人迹少，幽林通径老僧知。身衰自觉投闲定，地僻无嫌曳步迟。历历诸天行欲遍，不须回首问归期。

仁和黄汝亨洪光寺○齿齿步丛薄，香林又一峰。蜿蜒岩九曲，屏障柏千重。宝篆函金粟，圆光聚绀容。杳然人径外，隔寺冷闻钟。

丹阳贺世寿洪光寺○游筇集处静还喧，别选孤清绝巘尊。草木萦纡斜抱寺，千峰窈窕正当轩。钟生幽谷日中午，花到深岩春太繁。遍历精蓝惟此胜，莫移半榻且高言。

景陵谭元春繇香山上洪光寺寻径○登登物物是森森，携有泉源到树音。松柏午天皆暮色，诱人风雨晚秋心。

吴县徐汧行洪光寺径○一径一幽步，详缓不敢越。恐失初辟心，精神与纡折。杉松气无亢，恭敬各就列。郁然野人藩，有迹无蹄辙。游情勿强齐，高下随所阅。同侣或殊获，各自深浅说。不尽者一径，幽事勿令结。行行止止间，山灵知本末。

昌平韩四维洪光寺○浅着春衫折紫棱，松门不到浪花层。云飞野草长杨路，日观高岩大智灯。欲静鹭拳归向佛，暂来鹤笑住非朋。自从柏径深深步，销瘦烟霞骨可憎。

孝感傅淑训洪光寺○蜿蜒回环磴磴，嶙峋瘦削峰峰。梵呗匝空千佛，涛声夹道万松。

孝感程正揆同倪何二子登洪光寺卧松风下○何年鬼斧开天壁，谽谺危动风雨夕。巨鳌无力斗五丁，大地凿空漏一隙。上有千佛飞锡来侨居，又有万松夜沸蛟宫脊。白云芳草足趾生，杂沓群峰低百尺。我来欲叱山神起，口吸青霞，齿漱白石，洪光是枕，来青是席。手扪星辰倒银汉，一啸空谷金石掷。鼻端鼾鼾含太清，客心千古同云碧。二子笑指东方白。

顺天王嘉谟玉华寺○层峰开净域，十丈控丹梯。坐瞰平湖浅，中分万岭低。斜阳传塔影，飞瀑乱莺啼。自觉诸天近，香花聚路溪。

武进陈组绶洪光寺柏径○贴壁能除路，虬横树树巅。澹闻香晕翠，清见露回鲜。半磴游人远，九盘高寺连。晓僧扶杖入，枯绝亦翛然。

常熟宗发洪光寺○石磴回盘柏迳通，精蓝迥出万山藂。惜春鸟语花飞过，亭午僧钟客到逢。竹栈引泉侵夜梦，林樵荷月具晨供。经旬忘却燕尘道，日与云居第几重。


【赠吴处玄诗】

〖《诗纪》依《类聚》作答赠诗〗

我受上命。来随临菑。与君子处。曾未盈期。（《诗纪》作期。）见召本朝。驾言趣期。群子重离。首命于时。饯我路隅。赠我嘉辞。既受德音。敢不答之。余惟薄德。既局且鄙。见养贤侯。于今四祀。既庇西伯。永誓没齿。今也被命。义（《类聚》误作我。）在不俟。瞻恋我侯。又慕君子。行道迟迟。体逝情止。岂无好爵。惧不我与。圣主受命。千载一遇。攀龙附（《类聚》字缺。）凤。必在初举。行矣去矣。（《文选》注作言。）别易会难。自强不息。人谁获安。愿子大夫。勉篑（《类聚》作匮。）成山。天休方至。万福尔臻。（○《类聚》三十一、《广文选》十、《诗纪》十七并作答赠诗。又《文选》二十七晚登三山还望京邑诗注注引难一韵。唯淳误湛。）


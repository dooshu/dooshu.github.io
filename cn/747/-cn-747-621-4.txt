○对为其师扫判

甲为乡学生，为其师扫。或诘之失礼。诉云：有近宾将至。

稽先王之国法，阅司徒之教典，必由乡校，驯致胶庠，用击童蒙，方论俊造，资鼓箧以懋德，表师严而道尊。甲也嗜学因方，琢玉成器，愤悱以攻木，舂容而扣锺。然由衷执颜，罔敢巢刂说，初布席以函丈，终抠衣而负墙，问道非饮食之宾，鸣谦用扫除之隶。而《礼》云聚突，义在摄齐，宾主有仪，应对无失。主人观礼，弟子修容。诉人无乖所宜，或者如何致诘？

张造

造，贞元中官渭南县尉。


○论吐蕃书

朔方国之北门，西御犬戎，北虞猃狁，五城相去，三千馀里。开元、天宝中，战士十万，战马三万，才敌一隅。自先皇龙飞灵武，战士从陛下收复两京，东西南北，曾无宁岁。中年以仆固之役，又经耗散，人亡三分之二，比於天宝中，有十分之一。今吐蕃充斥，势强十倍，兼河陇之地，杂羌浑之众，每岁来寇近郊。以朔方减十倍之军，当吐蕃加十倍之骑，欲求制胜，岂易为力？近入内地称四节度，每将盈万，每贼兼乘数四，臣所统将士，不当贼四分之一，所有征马，不当贼百分之二，诚合固守，不宜於战。又得马牒报，贼拟涉谓而南。臣若坚壁，恐犯畿甸；若过畿内，则国人大恐，诸道易摇。外有吐蕃之强，中多易摇之众，外畏内惧，将何以安？臣伏以陛下广制胜之术，力非不足，但虑简练不精，进退未一，时淹师老，地阔势分。愿陛下更询谠议，慎择名将，俾之统军，於诸道各抽精卒，成四五万，则制胜之道必矣！未可失时。臣又料河南、河北、山南、江淮，小镇数千，大镇数万，空耗月饷，曾不习战。臣请抽赴关右，教之战阵，则军声益振，攻守必全，亦长久之策。臣猥蒙任遇，垂二十年，今齿已衰，愿避贤路。止足之诚，神明所鉴。

房

字次律，河南人。以门荫补宏文生，授秘书省校书郎。天宝中累迁宪部侍郎。元宗狩蜀，拜文部尚书、同中书门下平章事，加银青光禄大夫，奉使灵武，册立肃宗。寻抗疏自请将兵，诏加持节招讨西京兼防御蒲潼两关兵马节度等使。遇贼於陈涛斜，败绩，罢为太子少师。还京师，加金紫光禄大夫，封清河郡公。宝应二年拜特进刑部尚书。广德元年卒，年六十七，赠太尉。


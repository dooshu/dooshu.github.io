赵匡凝


赵匡凝，字光仪，蔡州人也。其父德諲事秦宗权，为申州刺史。宗权反，德諲攻下襄阳。梁太祖攻蔡州，宗权屡败，德諲乃以山南东道七州降。梁太祖初镇宣武，尝为宗权所困，闻德諲降，大喜，表为行营副都统，河阳、保义、义昌三节度行军司马。会其兵以攻蔡州，破之，德諲功多。德諲卒，子匡凝自立。是时，成汭死，雷彦恭袭取荆南，匡凝遣其弟匡明逐彦恭，太祖表匡凝荆襄节度使，以匡明为荆南留后。是时，唐衰，藩镇不复奉朝廷，独匡凝兄弟贡赋不绝。

匡凝为人气貌甚伟，性方严，喜自修饰，颇好学问，聚书数千卷，为政有威惠。太祖攻兖州，朱瑾求救于晋，晋遣史俨等将兵数千救瑾，瑾败，与俨等奔于淮南。晋王李克用遣人以书币假道于匡凝，以聘于杨行密，求归俨等。晋王使者为梁得，太祖大怒。是时，梁已破兖、郓，遣氏叔琮、康怀英等攻匡凝，叔琮取泌、随二州，怀英取邓州，匡凝惧，请盟，乃止。

太祖弑昭宗，将谋代唐，畏匡凝兄弟不从，遣使告之，匡凝对使者流涕答曰：“受唐恩深，不敢妄有佗志。”太祖遣杨师厚攻之，太祖以兵殿汉北，匡凝战败，以轻舟奔于杨行密。师厚进攻荆南，匡明奔于蜀。匡凝至广陵，行密见之，戏曰：“君在镇时，轻车重马，岁输于梁，今败乃归我乎？”匡凝曰：“仆世为唐臣，岁时职贡，非输贼也。今以不从贼之故，力屈归公，惟公生死之耳！”行密厚遇之。其后行密死，杨渥稍不礼之。渥方宴，食青梅，匡凝顾渥曰：“勿多食，发小儿热。”诸将以为慢，渥迁匡凝海陵，后为徐温所杀。匡明卒于蜀。





◇以豫章王炽为皇太弟诏（十二月丁亥）

天祸晋邦，冢嗣莫继。成都王颖，自在储贰，政绩亏损，四海失望，不可承重，其以王还第。豫章王炽先帝爱子，令闻日新，四海注意，今以为皇太弟，以隆我晋邦。以司空越为太傅，与太宰夹辅朕躬。司徒王戎参录朝政，光禄大夫王衍为尚书左仆射。安南将军、安北将军、平北将军腾各守本镇。高密王简为镇南将军，领司隶校尉，权镇洛阳；东中郎将模为宁北将军，都督冀州，镇于邺；镇南大将军刘弘领荆州，以镇南土。周馥、缪胤各还本部，百官皆复职。齐王ぁ前应还第，长沙王轻陷重刑，封其子绍为乐平县王，以奉其嗣。自顷戎车屡征，劳费人力，供御之物皆减三分之二，户调田租三分减一。蠲除苛政，爱人务本。清通之後，当还东京。（《晋书·惠帝纪》）


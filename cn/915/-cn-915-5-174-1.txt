◇因众瑞上言

故议郎阳泉侯刘豹、青衣侯向举、偏将军张裔、黄权、大司马属殷纯、益州别驾从事赵、治中从事杨洪、从事祭酒何宗、议曹从事杜琼、劝学从事张爽、尹默、谯周等上言：

臣闻《河图》、《洛书》，五经谶纬，孔子作甄，验应自远，谨案《洛书·甄曜度》曰：「赤三日德昌，九世会备，合为帝际。」《洛书·宝号命》曰：「天度帝道备称皇，以统握契，百成不败。」《洛书·录运期》曰：「九侯七杰争命，民炊骸，道路籍籍履人头，谁使主者玄且来。」《孝经·钩命决录》曰：「帝三建，九会备。」周群父未亡时，言西南数有黄气，直立数丈，见来积年，时时有景云祥风，从玑下来应之，此为异瑞。又二十二年中，数有气如旗，从西间东，中天而行，图书曰：「必有天子出其方。」加是年太白、荧惑、填星，常从岁星相追。近汉初兴，五星从岁星谋，岁星主义，汉位在西，义之上方，故汉法常以岁星候人主。当有圣主起于此州，以致中兴。时许帝尚存，故群下不敢漏言。顷者荧惑复追岁星，见在胃昂毕；昂毕为天纲，《经》曰：「帝星处之，众邪消亡。」圣讳豫睹，推揆期验，符合数至，若此非一。臣闻圣王先天而天不违，后天而奉天时，故应际而生，与神合契。顾大王应天顺民，速即洪业，以宁海内。（《蜀志·先主传》）


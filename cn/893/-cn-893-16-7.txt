送族弟凝之滁求婚崔氏





唐时滁州，隶淮南道。



与尔情不浅，忘筌已得鱼。[一]玉台挂宝镜，[二]持此意何如?坦腹东床下，[三]由来志气疏。遥知向前路，掷果定盈车。[四]

[一]“筌”与“荃”同。《庄子》：荃者所以在鱼，得鱼而忘荃；蹄者所以在兔，得兔而忘蹄；言者所以在意，得意而忘言。吾安得夫忘言之人而与之言哉!陆德明注：荃，七全反。崔音孙，香草也，可以饵鱼。或云积柴水中，使鱼依而食焉。一云鱼笱也。



[二]《世说》：温公丧妇，从姑刘氏家，值乱离散，唯有一女，甚有姿慧，姑以属公觅婚。公密有自婚意，答曰：“佳婿难得，但如峤比云何?”姑曰：“丧乱之余，乞粗存活，便足慰吾余年，何敢希汝比。”却后少日，公报姑曰：“已觅得婚处，门第粗可，婿身名宦，尽不减峤。”因下玉镜台一枚，姑大喜。既婚交礼，女以手披纱扇，拊掌笑曰：“我固疑是老奴。”玉镜台是公为刘越石长史北征刘聪所得。



[三]《晋书》：太尉郗鉴使门生求女婿于王导，导令就东厢遍观子弟。门生归，谓鉴曰：“王氏诸少并佳，然闻信至，咸自矜持，惟一人在东床，坦腹食，独若不闻。”鉴曰：“此正佳婿耳。”访之，乃羲之也，遂以女妻之。



[四]《世说注》：《语林》曰：潘安仁至美。每行，老妪以果掷之满车。






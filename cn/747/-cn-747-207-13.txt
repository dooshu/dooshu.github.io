○请缓令王惠充使往车鼻施奏

嘉会表称，突骑施、车鼻施勾引大食、吐蕃，拟取四镇，见围拨换及大石城；嘉会已发三姓葛逻禄兵，与史献同掩袭。臣等伏以突骑施等迹已叛涣，葛逻禄等志欲讨除，自是夷狄相攻，元非朝廷所遣。若大伤小灭，皆利在国家，成败之状，即当闻奏。王惠充使，本为绥怀，事意既殊，未可令去。望待以西表至，续更商量。


【游南亭诗】

时竟（按李善注《文选》竟应作雨。大雨时行与下文昏垫苦相应。作时竟与日西重复。）夕澄霁。云归日西驰。密林含馀清。远（岁华纪丽作廷。）峰隐半规。久□昏垫苦。旅馆眺郊歧。泽兰渐被径。芙蓉始发池。未厌（永嘉县志作观。）青春好。已观（李善本《文选》作睹。）朱明移。戚戚（《诗纪》作戚戚。）感物叹。星星白发垂。药饵情（草堂诗笺作随。）所止。衰疾忽在斯。逝将候秋水。息晃偃旧崖。我志谁与亮。赏心惟良知。（○《文选》二十二。三谢诗。永嘉县志二十一。《诗纪》四十七。又草堂诗笺三十六晓发诗注引斯一韵。岁华纪丽四引规一韵。）


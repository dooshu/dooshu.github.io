○为濮阳公上陈相公状

伏见今月某日制书，奉承相公显由起部，光践黄枢。唯彼秦宫，必加汉相。是能超绝庶尹，冠映群伦。昔荀悦荣登，止通左氏；张华宠拜，空对建章。岂若相公翊赞皇猷，发挥清问，耻君不及尧舜，欲人尽若胥庭。式叶具瞻，爰从正位。冯参帷幄，式展于矜严；杜恕纪纲，不资于交援。旷百千岁，无三四人。某忝沐陶甄，谬居藩服。心悬廊庙，同边马之嘶鸣；身系节旄，羡塞鸿之骞翥。无由拜贺，伏用兢惶。


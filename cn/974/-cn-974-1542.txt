梅尧臣　送李泾州审言二首

汉家旧日回中路，天子新除太守行。

牙将握刀趋远驿，羌人下马拜高旌。

云间白草开边陇，山上朱楼压郡城。

勇脱区区簿书内，壮心应欲请长缨。

梅尧臣

梅尧臣　送李泾州审言二首

古章乘一障，不过提千兵。

今握数万众，独自制名城。

诸将俯听命，莫敢辄吐声。

堂下选騕褭，帐中图峥嵘。

山川在目中，虏寇来必平。

谁人识谢艾，只是一书生。

梅尧臣


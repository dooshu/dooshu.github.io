卷三百二十二

<史部,诏令奏议类,奏议之属,历代名臣奏议>

钦定四库全书

历代名臣奏议卷三百二十二

明　杨士奇等　撰

御边

宋太宗时王化基权御史中丞一日侍便殿问以边事对曰治天下犹植木焉所患根本未固固则枝干不足忧朝廷治则边鄙何患乎不安

朝廷议城古威州遣内侍冯从顺访于工部员外郎郑文宝文宝上言威州在清远军西北八十里乐山之西唐大中时灵武朱叔明收长乐州邠寜张君绪收六关即其地也故垒未圮水甘土沃有良木薪秸之利约葫芦临洮二河压明沙萧关两戍东控五原北固峡口足以襟带西凉咽喉灵武城之便然环州至伯鱼伯鱼抵青冈青冈拒清远皆两舍而清远当羣山之口扼塞门之要刍车野宿行旅顿絶威州隔城东隅坚石盘互不可浚池城中旧乏井脉又飞乌泉去城尚千余步一旦缘边警急贼引平夏胜兵三千据清远之冲乘高守险数百人守环州甜水谷独家原传箭野狸十族胁从山中熟户党项孰敢不从又分千骑守碛北清远军之口即自环至灵七百里之地非国家所有岂威州可御哉请先建伯鱼青冈清远三城为顿师归重之地古人有言金城汤池非粟不能守俟二年间秦民息肩臣请建营田积粟实边之策修五原故城专三池塩利以金帛啖党项酋豪子弟使为朝廷用不唯安朔方制竖子至於经营安西绥复河湟此其渐也诏从其议

端拱二年右拾遗直史馆王禹偁上御戎十事状奏曰臣伏以中国之病匈奴其来久矣故书云蛮夷猾夏寇贼奸宄则五帝之所不免也又诗云薄伐玁狁至于太原则三王之所为患也爰自秦汉降及隋唐击伐通和布在方册皆陛下之所详览矣臣今独引汉之文帝时事迹以为警戒望陛下留意而览之则天下幸甚盖以汉之十二帝言乎圣明者文景也言乎昏乱者哀平也然而文景之时单于最为强盛大肆侵掠候骑至雍火照甘泉宫哀平之时呼韩邪单于每岁来朝委职称臣边烽罢警此岂系乎历数而不由于道德邪臣以为不然矣且汉文景当单于强盛之时而外能任人内能修德使不为深患者由乎德也哀平当单于衰弱之际外无良将内无贤臣而使之来朝者系于时也臣以为国家广大不下汉朝陛下圣明岂减文帝契丹之强盛未及单于时至如挠乱边土触犯天威岂有候骑至雍而火照甘泉之患乎在陛下外任其人内修其德矣以臣计之外任其人内修其德之道各有五焉谨列如左外任其人有五者一曰兵势患在不合将臣患在无权陛下固未能专委一人则请於沿边要害之地为三军以备之若有唐受降城之类如国家有兵三十万则每军十万人使互相救援责以成功有功者行赏无功者明诛则契丹不能南下矣二曰伺逻边事罢用小臣用小臣则边情有隐而不尽知也臣伏见往来边上者多闒茸小臣虽有爱君之心而无爱君之实恐边疆涂炭而不尽奏边民哀苦而不尽闻陛下诚能用老成大僚往来宣抚赐以温顔使尽情无隐则边事济矣三曰行间谍以离之因衅隙以取之臣风闻契丹中妇人任政荒淫不法陛下宜委边上重募边民谙练蕃情者间谍蕃中酋长?之以厚利推之以深恩蕃人好利而无义待其离心因可取也四曰以敌人攻敌人国之利也今国家西有赵保忠折御卿为国心腹陛下亦宜勅此二帅率麟府银夏绥五州张其犄角声言直取胜州则敌人惧而北保矣此实不用但张其势而已五曰下哀痛之诏以感激边民顷岁陛下首伐燕蓟盖以本是汉疆晋朝已来方入外域既四海一统诚宜取之而边民蚩蚩不知陛下之意皆以贪其土地致敌人南牧陛下宜下哀痛之诏告谕边民则三尺童丁皆奋臂而击之矣然後得蕃人一级者赐之帛得外地一马者还其价得酋帅者与之散官如此则人百其勇而士一其心也内修其德有五者一曰并省官吏惜经费也窃以唐虞稽古建官惟百夏商官倍亦克用乂周设六官寮属渐广秦并六国郡县益多食禄者日增力田者日耗降及汉魏以至隋唐员数有加职名无减清介者止余俸料贪浊者又恣侵渔是以约人命官斯为中矣今百官之内三班之中若备论冗食且恐迂回有烦聼览只如臣旧知苏州长洲县七十余家自钱氏纳土已来圣朝命官之後七年无县尉使主簿领之未尝缺一事三年置县尉主簿又存之未尝立一功以臣详之天下大率如是臣请黜陟庶寮并省羣吏贤者得以陈力不肖得以归耕诚能省官三千员减俸数十万以供边备以寛民赋亦平敌之大计也二曰重选举伏自陛下临御以来崇尚儒术亲至文闱志在得人未尝求备上自文士下及腐儒大则十数年之间便居富贵小则数月之内便预官常或一行可观一言可采宠赐之数动踰千万不独破十家之产抑亦起三军之心臣亦其人因自言尔臣恐擐甲之士有使鹤之言望陛下减儒官之赐均战士之恩矣三曰信用大臣参决机务盖以分阃外之事者在乎将帅用堂上之兵者在乎相臣宜资帷幄之谋以决安危之策方今君臣亲爱宰执贤明振古而来未之有比然而限以常礼隔以朝仪情恐未通言恐不尽臣每见千官就列万乘临轩中书有平章之文密院有机务之奏三司有出纳之计历阶而进礼成而退为定制也臣望陛下坐朝之暇聼政之余频召大臣共议边事定而後行无容小臣间厠即系单于之颈断匈奴之臂必有人矣四曰不贵虚名戒无益也臣以为圣人无名神人无功迹用不彰品物自化道德既丧功名始生五帝之时犹能不伐三代而下多有自矜动干戈则重困生灵得土地则空标史册祸败之本何莫由斯方今万国骏奔四方康乐圣德被矣神功着矣唯兹北敌未服中原以臣思之恐是宗庙之灵天地之意虑陛下骄于大宝怠于安民用广圣谟以为警戒陛下诚宜作备边之计示忧民之心不必轻用雄师深入敌境竭苍生之衆力矜青史之虚名如此则天道顺人心悦年岁之间可缓而图也五曰禁止游手厚民力也夫牧民者君也聚人者财也产财用者土地也辟土地者人民也民衆则土地辟土地辟则财用足财用足则国家安矣方今虽务农桑尚多凉薄耕织者鲜矣衣食者衆矣加以飞刍挽粟之劳妨凿井耕田之力若无条禁曷御凶荒臣请陛下先问户部则输税之家可见矣又问吏部则食禄之人可知矣又问兵部则军人受食者可数矣又问祠部则僧道蠧人者可明矣复有台寺之小吏府监之杂工总其数而计之聚其人而校之臣恐以三分勤耕苦织之人赡七分坐衣待食之辈欲望民泰不亦难乎况今郡县虽多要荒且远河北备边之民力可用者唯东至登莱西至秦凤南抵淮西而已此数十州者乃中土之根本不可不惜也望陛下少度僧尼少崇寺观劝其风俗务于田农则人力强而边民实也若辇运劳於外游惰耗於内人力日削边用日多不幸有水旱之灾则寇不独在外而在乎内也惟陛下熟计之

是年朝廷将讨幽蓟诏羣臣各言边事吏部尚书宋琪上疏谓大举精甲以事讨除灵旗所指燕城必降但径路所趋不无险易必若取雄霸路直进未免更有阳城之围盖界河之北陂淀坦平北路行师非我所便况军行不离於辎重敌来莫测其浅深欲望回辕西适山路令大军会於易州循孤山之北涞水以西挟山而行援粮而进涉涿水并大房抵桑乾河出安祖砦则东瞰燕城裁及一舍此是周德威收燕之路自易水距此二百余里并是沿山村墅连延溪涧相接采薪汲水我占上游东则林麓平冈非戎马奔冲之地内排枪弩步队实王师备御之方而於山上列白帜以望之戎马之来二十里外可悉数也从安祖砦西北有卢师神祠是桑乾出山之口东及幽州四十余里赵德钧作镇之时欲遏西冲曾堑此水况河次半有崖岸不可径度其平处筑城护之守以偏师此断彼之右臂也仍虑布希为寇可分雄勇兵士三五千人至青白军以来山中防遏此是新州妫川之间南出易州大路其桑乾河水属燕城北隅绕西壁而转大军如至城下於燕丹陵东北横堰此水灌入高梁河高梁岸狭桑水必溢可於驻跸寺东引入郊亭淀三五日弥漫百余里即幽州隔在水南王师可於州北系浮梁以通北路敌骑来援已隔水矣视此孤垒浃旬必克幽州管内洎山後八军闻蓟门不守必尽归降盖势使然也然後国家命重臣以镇之敷恩泽以怀之奚霫部落当刘仁恭及其男守光之时皆刺面为义儿服燕军指使人马疆土少劣於契丹自被胁从役属以来常怀骨髓之恨渤海兵马土地盛於奚帐虽勉事契丹俱怀杀主破国之怨其蓟门洎山後云朔等州沙陁吐浑元是割属咸非叛党此蕃汉诸部之衆如将来王师讨伐虽临阵擒获必贷其死命署置存抚使之怀恩但以罪契丹为名如此则蕃部之心愿报私憾契丹偏地尅日殄平其奚霫渤海之国各选重望亲嫡册封为王仍赐弓器鼓旗车服戈甲以优遣之必竭赤心永服皇化俟克平之後宣布守臣令於燕境及山後云朔诸州厚给衣粮料钱别作禁军名额召募三五万人教以骑射隶於本州此人生长塞垣谙练戎事乘机战闘一以当十兼得奚霫渤海以为外臣乃守在四夷也然自按巴坚时至於近日河朔户口虏掠极多并在锦帐平卢亦迩柳城辽海编户数十万耕垦千余里既平边鄙悉为王民拯其饥溺被以声教愿归者俾复旧贯怀安者因而抚之申画郊圻列为州县则前代所建松漠饶落等郡未为开拓之盛也俄又奏曰国家将平幽蓟臣敢陈十策一契丹种族二料贼衆寡三贼来布置四备边五命将六排阵讨伐七和蕃八馈运九收幽州十灭契丹契丹蕃部之别种代居辽泽中南界潢水西距邢山疆土幅员千里而近其主自按巴坚始强盛因攻渤海死於辽阳妻述律氏生三男长曰东丹次曰德光德光南侵还死於杀虎林季曰自在太子东丹生永康永康代德光为主谋起军南侵被杀於大神淀德光之子述律代立号为睿王二年为永康子明吉所簒明吉死幼主代立明吉妻萧氏蕃将守兴之女今幼主萧氏所生也晋末契丹主头下兵谓之大帐有皮室兵约三万皆精甲也为其爪牙国母述律氏头下谓之舒绅舒绅有衆二万乃按巴坚之牙将当是时半已老矣南来时量分借得三五千骑述律常留余兵为部族根本其诸大首领有太子伟王永康南北王裕悦满达乌延等裕悦谓其国舅也大者千余骑次者数百骑皆私甲也别族则有奚霫胜兵亦万余人少马多布希其王名阿布达者昔年犯阙时令送刘琋崔廷勲屯河洛者也又有渤海首领大舍利噶玛哈步骑万余人其铠甲车仗窃为契丹之饰复有近界伊奇里室韦女真党项亦被胁属每部不过千余骑其三部落吐浑沙陁洎幽州管内鴈门已北十余州军部落汉兵合二万余衆此是石晋割以赂蕃之地也蕃汉诸族其数可见矣每蕃部南侵其衆不啻十万契丹入界之时步骑车帐不从阡陌东西一槩而行大帐前及东西面差大首领三人各率万骑支散游奕百十里外亦交相侦逻谓之栏子马契丹王吹角为号衆即顿舍环绕穹庐以近及远折木梢屈之为弓子铺不设枪营堑栅之备每军行聼鼓三伐不问昏昼一匝便行未逢大敌不乘战马俟近我师即竞乘之所以新羁战蹄有余力也且用军之术成列而不战俟退而乘之多伏兵断粮道冒夜举火上风曳柴馈饷自齎退败无耻散而复聚寒而益坚此其所长也中原所长秋夏霖霪天时也山林河津地利也枪突劒弩兵胜也财丰士衆力强也乘时互用较然可知王师备边破敌之计每秋冬时河朔州军缘边砦栅但专守境勿辄侵渔令彼寻戈其词无措或戎马既肥长驱入寇契丹主行部落萃至寒云翳日朔雪迷空鞍马相持北军之利所宜守陴坐甲以逸待劳令骑士并屯於天雄军贝磁相州以来若分在边城缓急难於会合近边州府只用步兵多屯弩手大者万卒小者千人坚壁固守勿令出战彼以全国之兵此以一郡之衆虽勇懦之有殊虑衆寡之不敌也国家别命大将总统前军以遏侵轶只於天雄军邢洺贝州以来设犄戎之备俟其阳春启候敌计既穷新草未生陈荄已朽蕃马无力疲寇思归逼而逐之必自奔北前军行阵之法马步精卒不过十万自招讨以下更命三五人藩侯充都监副戎排阵先锋等职临事分布所贵有权追戎之阵须列前後其前阵万五千骑阵身万人是四十指挥左右梢各十指挥是二十将每指挥作一队自军主都虞侯指挥使押当每队用马突或刃子枪一百余并弓劔骨朶其阵身解镫排之俟与戎相搏之时无问厚薄十分作气枪突交冲驰逐往来後阵更进彼若乘我深入阵身之後更有马步人五千分为十头以撞竿镫弩俱进为囘骑之舍阵梢不可轻动盖防横骑奔冲此阵以都监主之进退赏罚便可裁决後阵以马步军八万招讨董之与前阵不得过三五里展梢实心布常山之势左右排阵分押之或前阵击破寇兵後阵亦禁其驰骤轻进盖师正之律也牧誓云四伐五伐乃止齐焉慎重之戒也是以开运中晋军犄戎未尝放散三四年间虽德光为戎首多计桀黠而无胜晋军之处盖并力御之厥後以任人不当为彦泽之所误如将来杀获驱攘之後圣人务好生之德设息兵之谋虽降志难甘亦和戎为便魏绦尝陈五利奉春仅得中策历观载籍前王皆然易称高宗用伐鬼方诗美宣王薄伐玁狁是知戎狄侵轶其来尚矣然则兵为凶器圣人不得已而用之若精选使臣不辱君命通盟继好弭战息民此亦策之得也臣每见国朝发兵未至屯戍之所已於两河诸郡调民运粮远近骚然烦费十倍臣生居边土习知其事况幽州为国北门押蕃重镇养兵数万应敌乃其常事每逢调发惟作糗粮之备入蕃浃旬军粮自齎每人给麨斗余盛之於囊以自随得马每匹给生谷二斗作口袋饲秣日以二升为限旬日之间人马俱无饥色更以牙官子弟戮力津擎裹送则一月之粮不烦馈运俟大军既至定议取舍然後图转饟亦未为晚

淳化五年琪又上书言边事曰臣顷任延州节度判官经涉五年虽未尝躬造夷落然常令蕃落将和断公事岁无虚月蕃部之事熟於闻听大约党项吐蕃风俗相类其帐族有生户熟户接连汉界入州城者谓之熟户居深山僻远横过寇略者谓之生户其俗多有世讐不相来往遇有战闘则同恶相济传箭相率其从如流虽各有鞍甲而无魁首统摄并皆散漫山川居常不以为患党项界东自河西银夏西至灵塩南距鄜延北连丰会厥土多荒隙是前汉呼韩邪所处河南之地幅员千里从银夏至青白两池地惟沙碛俗谓平夏拓拔盖蕃姓也自鄜延以北多土山栢林谓之南山野利盖羌族之号也从延州入平夏有三路一东北自丰林县苇子驿至延川县接绥州入夏州界一正北从金明县入蕃界至卢关四五百里方入平夏州南界一西北历万安镇经永安城出洪门至宥州四五百里是夏州西境我师如入夏州之境宜先招致接界熟户使为乡导其强壮有马者令去官军三五十里踏白先行缘此三路土山柏林溪谷相接而复隘陿不得成列蹑此乡导可使步卒多持弓弩枪锯随之以三二千人登山侦逻俟见坦涂寜静可传号勾马遵路而行我皆严备保无虞也长兴四年夏州李仁福死有男彛超擅称留後当时诏延州安从进与李彛超换镇彛超据夏州固不奉诏朝廷命邠州药彦稠总兵五万送从进赴任时顿兵城下议欲攻取军储不继遽命班师而振旅之时不能严整失戈弃甲遂为边人之利臣又闻党项号为小蕃非是勍敌若得出山布阵止劳一战便可荡除深入则馈运艰难穷追则道路幽隐莫若缘边州镇分屯重兵俟其入界侵渔方可随时掩击非惟养勇亦足安边凡乌合之徒势不能久利於速闘以骋兵锋莫若持重守疆以挫其鋭彼无城守衆乏餱粮威赏不行部族分散然後密令觇其保聚之处预於麟府鄜延寜庆灵武等州约期会兵四面齐进絶其奔走之路合势击之可以剪除无噍类矣仍先告谕诸军击贼所获生口资畜许为已有彼为利诱则人百其勇也灵武路自通远军入青冈峡五百里皆蕃部熟户向来人使商旅经由并在部族安泊所求赂遗无几谓之打当亦如汉界逆旅之家宿食之直也此时大军或须入其境则乡导踏白当如夏州之法况彼灵州便是吾土刍粟储畜率皆有备缘路五七程不烦供馈止令逐都兵骑裹粮轻齎便可足用谚所谓磨?杀马竭一时之力也旬浃之余固无阙乏矣又臣曾受任西川数年经历江山备见形势要害利州最是咽喉之地西过桔栢江去劒门百里东南去阆州水陆二百余里西北通白水清川是龙州入川大路邓艾於此破蜀至今庙貌存焉其外三泉西县兴凤等州并为要冲请选有武略重臣镇守之奏入上密写其奏令继隆择利而行

端拱二年知制诰田锡答诏论边事上奏曰臣伏覩今月十一日御札宣示内外文武臣寮以北鄙多虞戎人为患延伫良策降谕德音询御侮之嘉谋问安边之远略俾悉陈於异见将择用其所言臣之颛愚岂足上副宸旨臣之狂直敢不罄尽鄙怀倘敭纳可裨於事宜则明圣不罪於狂瞽臣每读史传详观古来戎狄骚边乃是常事朝廷设备自有常规举其大略而言之不过训练师徒选择将帅广蓄储备多置屯田严其池城明於斥候谨於烽火利其甲兵行间谍以离狄心禁侵扰以怠敌意待彼羸弱因势取之候其宾服以德绥之此皆方册备陈采择可用也舍此则未见御戎之术用此在临事之宜兵机则不可定谋边议则须依古制今具条奏惟陛下择而行之

一今之御戎无先於选将帅既得将帅请委任责成不必降之以阵图不须授之以方略自然因机设变观衅制宜以此无不成功以是无不破敌昔汉之西羌犯塞攻城邑杀长吏赵充国年七十矣上使邴吉问曰谁可为将充国对曰无踰老臣以是言之则请令宰臣已下各举堪为将帅者又令宿旧武臣素有问望者亦令自举然後陛下详择而用之又赵充国既为将宣帝遣问曰将军度敌势如何当用几人充国曰百闻不如一见兵难隃度臣愿驰至金城图上方略然羌戎逆天背叛灭亡不久愿陛下以属老臣勿以为忧以是言之昔充国为老将尚谓百闻不如一见况今委任将帅而每事欲从中降诏授以方略或赐与阵图依从则有未合宜专断则是违上旨以此制胜未见其长伏乞速命宰臣令举良将及令素有问望宿旧武臣自举其能及举所知者也

一将帅行恩信恤士卒必丰财货方得士心昔赵奢为将所得王之赏赐尽与军吏又李牧为将军市之租皆用享士卒魏尚守云中其军市租尽以给士卒出私养钱享宾客军吏是以匈奴不近云中之塞今国家所命将帅虽古今异宜凡有给赐今则谁敢效古散家财赏士卒去吝啬有几何人哉若以年年供亿挽运老师费财曷若厚给将帅使之赏用也又闻近侯伯亦有厅直三五十人习骑射为心腹每出入阵敌得以厅直随身翼卫主帅後来不敢养置昨来杨业?阵访闻亦是无自已腹心从人护助扞御以致为狄之所获今虽时异事殊然废置利害亦系询访行之

一今之御戎以沿边诸郡有勇智者命为刺史委之自用方略警急利便事讫方奏使人人各尽其才术此必为陛下各立殊勲控制侵侮昔後汉郭汲为渔阳太守时匈奴数抄郡界边境苦之汲乃整饬士马设攻守之略匈奴畏惮不敢入塞人得安业在职五岁户口增倍又张堪为骑都尉破匈奴於高柳拜渔阳太守捕系奸猾赏罚必信人皆乐为用匈奴以万骑入渔阳堪乃率数千骑奔击大破之郡界以静乃於狐奴开稻八千余顷劝人耕种以致丰富百姓歌之视事八年匈奴不敢犯塞以此言之则沿边诸郡请令择有智勇者为刺史必副陛下之忧寄也

一今之御戎更在悦取军情凡经拣退尚堪力役者却与元本料钱其殁阵及守戍死亡兵士所有在营老幼宜矜悯优恤或给赐令各存活勿使寒饥无所归向又不可取充洒扫裁缝之隶其次拣中新招到军虽稍有身手人材未宜便令管辖旧人须是经历行阵稍知军伍次第微有劳效者方令充节员所贵已下亦各甘心兼易为驱使若曾有功劳未得优赏者即乞别作名目优异酬赏臣未知朝廷府库钱帛之大数亦不知国家支费用度之衆寡若陛下省罢塔庙之费耗回充军旅之赏给则孰不革其怨心孰不致其死力若使破敌必副陛下平戎之心也

一今之御戎亦宜别设条例等第立赏若得一堡垒或复一障亭与某官与若干赏赏不踰时必诚必信条例不烦令军中晓会此必有果敢智谋之士副陛下之立赏也

一今之御戎又宜以重赏召募敢死之士仍以古来选士之科以取士卒亦於军中择取应得选士之条目令举其六七更可详酌增损且据兵书言之取曾习韬铃者有谋画者又取能知敌情伪者取能知山川险易迳路迂直者取强力过人能斩将搴旗者又取往复数百里不及暮至者又取能破格舒鈎或负数百斤行五十步者又取趫捷若飞能踰堑垒出入无形善窥觇者各区别技能置立部分以副将帅之指使也

一今之御戎外则委任将帅内则询谋宰臣行一事必使宰臣知之出一诏必令宰臣议之臣闻前年出师向北命曹彬以下欲取幽州是侯利用贺令图之辈悞惑圣聪陈谋画策而宰臣昉等不知又去年招置义军刺配军分宰相普等亦不知之岂有议边陲发师旅而宰相不与闻若宰相非才何不罢免宰相可任何不询谋今宰相普三入中书再出藩镇重望硕德元老大臣人所具瞻事无不历乞陛下以军旅之事机密之谋悉与筹量尽其规画此乃国体君父至公臣闻偏信生奸独任成乱侯利用贺令图等既悞陛下机宜於前无令似侯利用贺令图者复悞陛下机宜於後伏乞陛下一一与宰臣谋议事事与宰相商量悔目前独断之明详今後公共之理则事无不允当下无不尽忠则大臣之间足以副陛下忧勤之旨也

一今之御戎在乎辨边上奏报之虚实察左右蒙蔽之有无奏失利则未必尽言报大捷则不足深信陛下未当信而先信陛下本欲知而未知如此何以料安危如此何以策成败安危成败之理乞陛下详而察之

一今之御戎无先用谍兵书曰事莫密於间赏莫重於间狄中自有诸国未审陛下曾采得凡有几国否几国与匈奴为讐若悉知之可以用重赏行间谍间谍若行则敌人自乱敌人自乱则边鄙自寜昔李靖用间破突厥心腹之人自离贰也书在唐史其事可知宜募能往絶域闘乱蕃部使交相侵害如汉之陈汤傅介子之流则不劳师徒自然归化此可以缓陛下忧边之心也其余谨烽火明斥候亦可以依古法为警备赵充国传曰五星出东方中国大利蛮夷大败太白出高用兵深入敢战者吉虽天道远而难知然昭昭垂象纬者为陛下言兵之利害也

一今之御戎凡召发兵士或储粮草亦宜谨静勿使喧烦臣窃闻去年於户税上折科马草及官中和买当买纳未足之间即有使臣催督贫下户妇女有行科校者又闻汴河乾浅遂分南河水添注汴河以待漕运国家计度何在而临时一至於此辇毂之下岂无外国谍人臣即不知国家见在军储支得几年若是无九年之粮实为无备若是无三年之粮实为窘急若不窘急则何以科校妇女而纳草添注河水而待漕运也

一今国家富有天下精卒利兵计有百万然无将帅为陛下治兵昔吴起为将为士卒吮痈霍去病为将汉帝欲为治第去病曰匈奴未灭岂以家为窦婴为将得所赐金千斤陈於庑下军吏过者则量取为用未喻陛下以今之将帅如吴起霍去病否若以臣所见即将帅必无其人何以知之将帅肯与士卒吮痈乎若赐第宅肯不要乎将帅非材即无威名何以使匈奴望风而惧今有居显位食厚禄为国之谋即不足奉身之谋即有余何以副陛下致太平之心何以致陛下成清静之理然以臣所见凡小小公事不劳陛下一一用心若以社稷之大计为子孙之远图则在乎举大略求将相帝王之大体也设如人欲理身先理心心无邪则身自正欲理外先理内内既理则外自安臣谓边上动由朝廷动之边上静由朝廷静之任贤相於内则百职举而纪纲振委良将於外则四夷服而边鄙安臣之愚衷备於此矣已然之患既陛下徧访直言未然之虞乞陛下常切留意

一已上条奏悉是国家已然之事所以劳陛下谋及卿士询于刍荛凡百臣寮悉陈所见然臣谓国家复有未然之事得不为陛下言之得不为陛下忧之今戎主一姥而已用奸人为谋主颇有轻中国之志今春夏必渐退秋冬必复来制之御之惟在前所筹数事而已若使狄人御之而不去边境备之而未寜加以匈奴间谍於西蕃汉家未断其右臂即秦陇千里之外瓜沙玉关之西恐非国家之所有万一兵歉相仍寇盗多起此时何以谋之此时何以御之圣人不能不灾而能御灾今陛下圣德合天二边无虞万里晏然居安思危之计得不由未然之事而豫防之此亦御戎之远意也

右臣备位掖垣忝司诰命祗奉睿旨俾陈方略昧於时事思虑不精然於狂愚庶或可采

端拱中契丹扰边节度副使何承矩上疏曰臣幼侍先臣关南征行熟知北边道路川源之势若於顺安砦西开易河蒲口导水东注於海东西三百余里南北五七十里资其陂泽筑堤贮水为屯田可以遏敌骑之奔轶俟朞岁间关南诸泊悉壅阗即播为稻田其缘边州军临塘水者止留城守军士不烦发兵广戍收地利以实边设险固以防塞春夏课农秋冬习武休息民力以助国经如此数年将见彼弱我强彼劳我逸此御边之要策也其顺安军以西抵西山百里许无水田处亦望选兵戍之简其精鋭去其冗缪夫兵不患寡患骄慢而不精将不患怯患偏见而无谋若兵精将贤则四境可以高枕而无忧太宗嘉纳之

真宗即位李宗谔拜起居舍人从幸大名上疏曰国家驭边之术制胜之谋将帅之短长兵卫之衆寡宸算庙谟尽在吾术中矣今之言事者不过请陛下益兵贮粮分道掩杀言之甚易行之则难始受命则无不以攻坚?阵为壮图及遇敌则惟以闭垒塞关为上计孤君父之重委致生灵之重困兴言及此诚可叹息自古行军出师无不首择将帅夫将帅随材任使守一郡控一城分领骁勇争据要害又岂直二路主帅之名然後能制六师生死之命乎今陛下选任非不至也权位非不重也告戒非不丁寜也处置非不专一也而外敌犯塞车驾亲征曾不闻出丁人一骑为之救助不知深沟高垒秣马厉兵欲安用哉臣以为临军易帅拔卒为将在此时也有功者拔於朝不用者戮於市亦在此时也惟陛下图之然後下哀痛之诏行蠲复之恩回銮上都垂衣当宁岂不盛哉

咸平元年京西转运副使朱台符上言曰臣闻蛮夷猾夏帝典所载商周而下数为边害或振旅薄伐或和亲修好历代经营斯为良策至於秦筑长城而黔首叛汉絶大漠而海内虚逞志一时贻笑万代此殷鉴不远也顷者晋氏失御中原乱离太祖深鉴往古酌取中道与民休息遣使往来二十年间罕闻入寇汰省戍边之卒不兴出塞之兵关防谧寜府库充溢信深得制御之道也幽蓟之地实维我疆尚隔混同所宜开拓太宗平晋之後因其兵势将遂取之人虽协谋天未厌乱螗斧拒辙用稽灵诛重兴吊伐之师又作迁延之役自兹厥後大肆凶锋杀掠军民攻拔城砦长驱深入莫可禁止当是时也以河为塞而赵魏之间几非国家所有既阻欢盟乃为备御屯士马益将帅刍粟之飞挽金帛之委输赡给赏赐不可胜数繇是国家之食货匮於河朔矣陛下自天受命与物更始继迁授节黎桓加爵咸命使者镇抚其邦惟彼契丹未加渥泽非所以柔远能迩昭王道之无偏也今祥禫将终中外引颈观听德音臣愚以为宜於此时赦契丹罪择文武才略习知边境辩说之士为一介使以嗣位服除修好隣国往告谕之彼十年以来不复犯塞以臣计之力有不足志欲归向而未得其间也今若垂天覆之仁假来王之便必懽悦慕义遣使朝贡因与之尽捐前恶复寻旧盟利於货财许以关市如太祖故事使之怀恩畏威则两国既和无北顾之忧可以专力西鄙继迁自当革心而束手矣是一举而两得也

二年度支判官梁颢扈跸大名诏访羣臣边事颢上疏曰臣闻自古用兵之道在乎明赏罚而已然而赏不可以独任罚不可以少失故兵法曰罚之不行譬如骄子之不可用又曰善为将者威振敌国令行三军尽忠益时者虽讐必赏犯法败事者虽亲必罚故孙武斩队长而兵皆整穰苴斩监军而敌遂退以此言之兵法不可不正也昨者命将出师乘秋备塞而傅潜奉明诏握重兵逗挠无谋守陴翫寇老精兵於不用以至蕃马南牧边尘昼惊河朔之民流移失所魏博以北蹂践一空遂致残妖未殄銮辂亲征此所谓以贼遗君父者也乃或赦而不问则何以谢横死之民或黜而不戮则何以恢用兵之略以军法论之固合斩潜以徇军中降诏以示天下如此则协前古之典章戒後来之将帅然后择边臣之可用者就委用之臣尝读汉史李广之屯兵行师也无部伍行阵就善水草人人自便不击刁斗以自卫远於斥候未尝遇害而广终为名将士卒乐用又唐高祖之备北边也选劲兵为游骑不齎军粮随逐水草遇敌则杀当时以为得策愿於边将中不以名位高卑但择其武勇谋略素为衆所推服者取十人焉人付骑士五千器甲完备轻齎粮糗逐水草以为利往复扞御不令入郡邑不许聚处遇有寇兵随时掩捕仍令烽候相望交相救应缘边州郡守城兵帅即坚壁以待之遇游骑近城掩杀边寇内量出兵甲援救如此则乘城者不坚闭垒门免坐观於胜负扞边者不苟依郡郭可行备於寇攘虽匪良筹且殊胶柱时论颇称之

右司谏孙何论御戎画一利害上奏曰臣闻御戎之道选将为难将求边鄙之乂寜必假英雄而镇抚居其位不可一日无其宠得其人不可一日无其权责成之効既多锡命之仪须重谨按史记汉高祖将定三秦择良日斋戒设坛场拜韩信为大将军部管诸将魏故事遣将出征符节即授节钺跪而推毂北齐命将出征则太卜诸庙灼龟授旗鼔於庙皇帝陈法驾服衮冕拜於太庙徧告讫降就中阶引上将操钺授柄将军既执斧钺对曰国不可从外治军不可从中制臣即授令有鼓旗斧钺之命而无一言之命於臣帝曰苟利社稷将军以之将军就载斧钺而出皇帝推毂度门曰从此已外将军制之也今国提封万里臣妾四夷唯此契丹独迷声教暴犯我疆理杀伤我士民以陛下英武天资睿谋神授可以断匈奴之右臂焚老上之龙庭而无战之师或闻挫衂久安之地亦被凭陵者良由将帅或非其人委任未能尽善监制之臣寮稍衆倚毗之恩礼犹轻所赖陛下亲御六师按廵河朔尽逐异方之衆方安黎庶之心臣伏见驻泊行营都部管即古之将军大总管之任也授任赴镇之际锡赐甚厚公使稍优之外纵握十万之师但授尺一之诏前所谓筑坛告庙之礼皆阙而未建良可惜也又都部管副部管之任多是将领久经劳苦攀附鳞翼特沐宠光或决裂以无谋或迁延而玩寇所以动烦圣算鲜有成功谨按太公六韬有妻子之将有十人之将百人之将千人之将万人之将百万人之将则风彩名声器度权变亦不可不察之察之亦不可不精也伏乞於中外文武臣寮中以将将之术采赫赫之名取其文武相资智勇兼备者盛其礼重其权使受命之初可以耸动人聼出疆之日可以震慑边庭先是监阵先锋之类本用中官内使者减去其半皆以偏将为之庶其各禀指踪无忧掣肘果用此道则四塞可以高枕万里如有长城矣设若探刺边情宣传机事必藉使者以寜衆心则乞於亲信臣寮中选如有所闻亦乞阅其实事然後指挥

一臣闻外域之为患中国也久矣周曰猃狁汉曰匈奴晋有刘石周有蠕蠕隋有突厥唐有吐蕃皆伺隙窥边乘间犯塞勇悍好斗杀掠吏民驰骋无厌吞噬亭障前代愤其如此亦尝按劒凭怒命将出征或十万以横行或五千而深入而四夷之衆部落殷繁道里辽濶或聚守其险要之地或散屯於平坦之乡有利即来无得而去中国夺其地不足耕垦获其人不足训齐徒劳师而费财终有损而无益故宣王之诗曰薄伐猃狁至于太原盖譬乎邻室之人亦相与比户而已不与角乎胜负蝼蚁计其短长唯始皇孝武秣马厉兵长驱万里虽南牧暂息而中国萧然故严尤以为汉得下策周得中策秦无策焉与夫保境庇民训兵练将来则勿纵去即勿追固不可同年而语矣且契丹者塞外小蕃军威匪盛料其土地计其人民固不敌中原之数郡多行不义公肆无厌恶既贯盈天当谴责但沿边将吏等亦有设奇沽誉恃勇贪功遇彼射鵰便称万衆逢其饮马即举边烽间隙一生干戈不已及逢大敌又怯先登或坚壁以自安或死战而无益兵连祸结何莫由斯伏乞严诫边防俾谨疆界运权谋而制胜严斥堠以防奸彼将动则必知此有谋而皆秘若边疆之侵轶必在驱除如将帅之张皇亦宜禁戢昔羊祜之镇襄汉李牧之守鴈门破敌建功皆此术也惟陛下不以臣愚而用其言则边民幸甚

一臣闻唐尧建国有此冀方亷颇帅师思用赵卒盖土风雄毅民性刚方静足以控压四方动可以驱除七狄故杜牧有言曰河北视天下犹珠玑也天下视河北犹四支也当六雄之角立则大魏为扰洎三镇之横行则常山最盛岂不以惯闻金鼔狃习干戈不惮转饷之勤不怨征战之死国家?行天讨屡出王师虽睿算所加举无遗策灵旗所指告厥成功然摧锋?坚之人斩将搴旗之士不居贝冀必出邢洺与夫河南之人主客既已不同勇怯又甚辽絶伏惟陛下去冬已来讲求军政详究武经恻隐忧虞形於诏旨悯疲民之转粟蠲彼赋税念猛士以守方优其月给凡是厅直静塞云翼骁捷之类皆降宣旨升为禁军甚叶机宜颇闻效用但或闻沿边屯驻驻泊兵士等尚多河南之人亦有江浙西川广南等拣到军伍臣恐土宜既异习俗不同缓急之间误累边事况?县之地至广镇守之处亦多何必强其不能违其本性欲乞特降宣命应是河南及江南两浙西川广南军人并不令边上驻泊屯驻却支分於别处防遏一则使赵魏之士固彼疆场一则免吴蜀之人彰其畏懦闘志既皆齐一军声亦皆雄豪臣愚以为斯事亦防秋备寇之大端惟陛下采而行之

孙何从幸大名诏访边事何上疏曰陛下嗣位以来训师择将可谓至多以高祖之大度兼萧王之赤心神武冠於百王精兵倍於前代分阃仗钺者固当以身先士卒为心贼遗君父为耻而列城相望坚壁自全手握强兵坐违成算遂使敌人得计戎马肆行焚刼我郡县系累我黎庶陛下摅人神之愤怒悯河朔之生灵爰御六师亲幸澶魏天声一振敌骑四逃虽镇定道路已通而德棣烽尘未息此殆将帅或未得人边奏或有壅阏隣境不相救援糗粮须俟转输之所致也将帅者何或恃勇无谋或忌功玩寇但全城堡不恤人民边奏者何护塞之臣固禄守位城池焚刼不以实闻老幼杀伤托言他盗不救援者何缘边州县城垒参错如辅车唇齿之相依若头目手足之相卫托称兵少不出或待奏可乃行俟转输者何敌骑往还迅驰疾逝赢粮景从万两方行迨乎我来寇已遁去此四者当今急务择将帅则莫若文武之内参用谋臣防壅阏则莫若凡奏边防陛见庭问合救援则莫若督以军令听其便宜运糗粮则莫若轻齎疾驰角彼趫捷今大驾既驻邺下契丹终不敢萌心南牧所虑荐食者惟东北无备之城缮完周防不可不慎且敌军勇悍不厌金革今契丹西畏大兵北无归路势穷则勇锐不可轻余敌尚或稽诛奔突亦宜预备大河津济处处有之亦望量屯禁兵扼其要害则请和之使不日可待真宗览而嘉之

契丹南侵屡遣内侍以密诏问御遏之计密封以献尝诏听边民越拒马河塞北市马何承矩上言曰缘边战櫂司自淘河至泥沽海口屈曲九百余里此天险也太宗置砦二十六铺百二十五廷臣十一人戍卒三千余部舟百艘往来廵警以屏奸诈则缓急之备大为要害今听公私贸市则人马交度深非便宜且砦铺皆为虚设矣疏奏即停前诏

三年承矩知雄州又上言曰契丹轻而不整贪而无亲胜不相让败不相救以驰骋为容仪以戈猎为耕钓栉风沐雨不以为劳露宿草行不以为苦复恃骑战之利故频年犯塞臣闻兵有三阵日月风云天阵也山陵水泉地阵也兵车士卒人阵也今用地阵而设险以水泉而作固建设陂塘绵亘沧海纵有敌骑安能折冲昨者契丹犯边高阳一路东负海西抵顺安士庶安居即屯田之利也今顺安西至西山地虽数军路才百里纵有邱陵冈阜亦多川渎泉源因而广之制为塘埭自可息边患矣今缘边守将多非其才不说诗书不习礼乐不守疆界制御无方动误国家虽提貔虎之师莫遏鹳鵞之衆臣按兵法凡用兵之道校之以计而索其情谓将孰有能天地孰得法令孰行兵衆孰强士卒孰练赏罚孰明此料敌制胜之道也知此而用战则必胜否则必败夫惟无虑而易敌者必擒於人也伏望慎择疆吏出牧边民厚之以奉禄使悦其心借之以威权使严其令然後深沟高垒秣马厉兵为战守之备修仁立德布政行惠广安辑之道训士卒辟田畴劝农耕畜刍粟以备凶年完长戟修劲弩谨烽燧缮保戍以防外患来则御之去则备之如此则边城按堵矣臣又闻古之明王安集吏民顺俗而教简募良材以备不虞齐桓晋文皆募兵以服邻敌故强国之君必料其民有胆勇者聚为一卒乐进战効力以显忠勇者聚为一卒能踰高赴远轻足善闘者聚为一卒此三者兵之练鋭内出可以决围外入可以屠城况大小异形强弱异势险易异备卑身以事强小国之形也以蛮夷伐蛮夷中国之形也故陈汤统西域而郅支灭常惠用乌孙而边部寜且聚胆勇乐战轻足之徒古称良策请试行之且边鄙之人多负壮勇识外邦之情伪知山川之形胜望於边郡置营召募不须品度人才止求少壮有武艺者万人俟契丹有警令智勇将统而用之必显成功乃中国之长算也工部侍郎集贤学士钱若水荅诏论边事奏曰臣官忝贰卿曾叨大用国家得失臣合先言但以仲夏朝廷举兵以来秋末敌人钞边之後凡有机事臣莫得闻是以不敢上言恐成狂瞽今陛下躬擐甲胄蒙犯雪霜驻跸大名已踰旬浃一日徧询舆论明发德音大率不过即今御戎之策将来安边之术耳唯兹二事试为陛下言之臣闻孙武着书以伐谋为上汉高将将以用法为先伐谋者何盖将帅料敌制胜也用法者何盖朝廷能赏罚不私也今傅潜领数万雄师闭门不出坐看敌军俘掠生民上则孤陛下委注之恩下则挫陛下鋭师之气此盖傅潜不能制胜朝廷未能用法使然也军法临阵不用命者斩若陛下明申重法斩潜以徇然後擢如杨延昭杨嗣者五七人增其爵秩分授兵柄使各将万人间以强弩令分路讨除孰敢不用命哉敌人闻我将帅用命不退则有死岂不惧恻岂独思遁邪亦来岁不敢犯边矣如此则不出半月可以坐清边塞然後銮辂还京陛下威声振四海矣臣尝读五代史见周世宗即位之始刘崇结敌军遣大将杨衮领骑数万随崇至高平当时懦将樊爱能何徽等临敌不战世宗知之翌日大陈宴会斩爱能徽等拔偏将十余人令分兵击太原刘崇闻之股栗不敢出敌人即日而遁是以兵威大振尔後收淮甸下秦凤平关南如席卷耳以陛下睿圣神武岂愧于周世宗乎此所谓即今御戎之策也其将来安边之术臣不敢广引前事虑烦圣聪止以近事言之太祖朝制最得其宜止以郭进在邢州李汉超在关南何继筠在镇定贺惟忠在易州李谦溥在隰州姚内斌在庆州董遵诲在通远军王彦昇在原州然但得沿边廵检之名不授行营部管之号皆十余年不易其任立功者厚加赏赉其位皆不至观察使位不高则朝廷易制久不易则边事尽知然後授以圣谋不令生事来则掩杀去则勿追所以十七年中北戎西蕃不敢犯塞以至屡遣戎使先来乞和此皆布在耳目陛下之所知也伏望遵太祖之故事察下臣之愚衷精择名臣分理边场罢部管之号使其不相统临置廵检之名俾其逓相救应如此则出必击寇入则守城不数年间可致边烽罢警矣

若水知开封府时北边未寜内出手札访若水以策若水陈备边之要有五一曰择郡守二曰募郷兵三曰积刍粟四曰革将帅五曰明赏罚何谓择郡守今之所患患在战守不同心望陛下选沈厚有谋谙边事者任为边郡刺史令兼缘边廵检许召勇敢之士为随身部曲廪赡不充则官为支给然後严亭障明斥候每得事宜密相报示寇来则互为救应齐出讨除寇去则不令远追各务安静苟无大过勿为替移傥立微功就加爵赏如此则战守必能同心而敌人不敢近塞矣何谓募郷兵今之所患患在不知敌情望诏逐州召边民为招收军给与粮赐蠲其赋租彼缘两地之中各有亲族使其怀惠来布腹心彼若举兵此必预知苟能预知则百战百胜矣何谓积刍粟今之所患患在困民力望陛下令缘边各广营田以州郡长官兼其使额每岁秋夏较其课程立旗鼓以齐之行赏罚以劝之仍纵商人入粟缘边傥镇戍有三年之备则敌人不敢动矣何谓革将帅今之所患患在重兵居外轻兵居内去岁傅潜以八万骑屯中山魏博之间镇兵全少非銮辂亲征则城邑危矣望陛下慎选将臣任河北近镇仍依旧事节制边兵未能削部署之名望且减行营之号有警则暂廵边儌无事则却复旧藩岂惟不启戎心况复待劳以逸如此则不失备边之要又无举兵之名且使重兵不屯一处进退动静无施不可矣何谓明赏罚今之所患患在戍卒骄惰臣自知府以来见侍卫殿前两司送到边上亡命军卒人数甚多臣试讯之皆以思亲为言此盖令之不严也平时尚敢如此况临大敌乎望陛下以此言示将帅俾申严号令以警其下古人云赏不劝谓之止善罚不惩谓之纵恶又曰法不可移令不可违臣尝闻郭进出镇西山太祖每遣戍卒必谕之曰汝等谨奉法我犹赦汝郭进杀汝矣其假借如此故郭进所至未尝少衂陛下能鉴前日之事即今日之元龟也若水又言边部用兵唯视太白与月为进退者诚以太白者将军也辰星者廷尉也合则有战不合则无战合於东则主胜合於西则客胜陛下能用臣言以谨边备则边部不召而自来矣太祖临御十七年间未尝生事疆场而敌人往往遣使乞和者以其任用得人而备御有方也陛下苟思兵者凶器战者危事而不倒持太阿授人以柄则守在四夷而常获静胜此备御之上策也

右正言直集贤院赵安仁荅诏论边事上奏曰臣以为当今有急务者二经久有大要者五急务二者其一激励戎臣举赏罚之典何者自防秋以来有保一军守一垒而有功者有握重兵居重地而无功者故未能屏敌骑之迹止猾夏之谋今若有功者被加等之赏益以强兵使居要害之地无効者夺主兵之柄赐之重罚以惩逗挠之失则军威自振敌气自消故赏罚不可不举也其二振救边民行优恤之惠何者自敌人入寇以来边民有闘敌之时没於兵刃者遣使收瘗之有骨肉分离庐舍焚毁者本部抚恤之陛下光宅中兴照临四海以一方之骚动劳万乘之抚廵今封疆之臣既行信赏边鄙之俗又叶来苏所宜归奉宗祧以安远近则神武不可不重也大要五者其一选将略当今兵卒素练而其数甚广用之边方立功至少诚由主将之无智略也岂非有一夫之勇者不足以为万人之敌乎昔郤縠为将敦诗说礼杜预平吴马上治春秋盖儒学之将则洞究存亡深知成败求之今世亦代不乏贤太祖太宗亲选天下士令布在中外不啻数千人其间有材武知兵法可以为将者固有之矣若选而用之则总戎训旅安边制敌不犹愈於一夫之勇者乎况其识君臣父子之道知忠孝逆顺之理与夫不知书者固亦异矣其二持兵势京师天下之根本也澶魏河朔之咽喉也镇定股肱之地也是知根本在乎深固咽喉在乎控制股肱在乎运用盖用兵衆寡贵得其宜若支大於体末重於本是以利器授人也其三求军谋古者用军必有成算谘谋筹画以赞戎机比来用军都无此选自今凡命将守边仍取识孤虚成败知寇戎情状者为参谋入官阶资优与选职况今武举已议复行其军谋宏远武艺絶伦科望依唐室故事复开此选其四修军政古之名将必得衆心师克在和战则必胜投醪挟纩史册具陈若非畏爱兼行岂得士卒乐用故谷梁传云善为师者不战言敌人畏其法令也今之将帅请先以军政能不黜陟之则人人自谨於法令矣其五爱民力国家边备尚严经费犹广今岁辇运固巳重劳苟或未议蠲租与免缘科折变不须给复可息疲羸仍望特戒有司务令省事用全民力以备军须陛下以上圣之资兼神武之略荡平边徼止在朝夕臣之狂言姑以竭愚忠之一効乌足以资庙胜之成算也

历代名臣奏议卷三百二十二








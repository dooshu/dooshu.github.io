○上缉古算经表

臣孝通言：臣闻九畴载叙，纪法著於彝伦；六艺成功，数术参於造化。夫为君上者，司牧黔首，布神道而设教，采能事而经纶。尽性穷源，莫重於算。昔周公制礼，有九数之名，窃寻九数，即九章是也。其理幽而微，其形秘而约，重勺聊用测海，寸木可以量天，非宇宙之至精，其孰能与於此者？汉代张苍，删补残缺，校其条目，颇与古术不同。魏朝刘徽，笃好斯言，博综纤隐，更为之注。徽思极毫芒，触类增长，乃造重差之法，列於终篇。虽未即为司南，然亦一时独步。自兹厥後，不继前踪。贺循、徐岳之徒，王彪、甄鸾之辈，会通之数，无闻焉耳。但旧经残，尚有缺漏，自刘已下，更不足言。其祖恒之缀术，时人称之精妙，曾不觉方邑进行之术，全错不通。刍亭方亭之问，於理未尽。臣今更作新术，於此附伸。臣长自闾阎，少小学算，镌磨愚钝，迄将皓首，钻寻秘奥，曲尽无遗，代乏知音，终成寡和。伏蒙圣朝收拾，用臣为太史丞，比年已来，奉敕校勘傅仁均历，凡正术错三十馀道，即付太史施行。伏寻《九章商功篇》，有平地役功受袤之术。至於上宽下狭，前高後卑，正经之内，阙而不论。致使今代之人，不违深理。就平正之间，同欹邪之用，斯乃圆孔方枘，如何可安？臣昼思夜想，临书浩叹，恐一旦瞑目，将来莫睹。遂於平地之馀，续狭斜之法，凡二十术，名曰《缉古》。请访能算之人，考论得失，如有排其一字，臣欲谢以千金。轻用陈闻，伏深战悚。谨言。


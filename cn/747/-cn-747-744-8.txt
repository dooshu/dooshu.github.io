○对字诂判

〈甲书字诂所由计功不及日请科罪不伏诉云纸类不同〉

人之从事，则有司存，率由旧章，乃无厥咎。甲以九流贱职，工写为务，理宜不愆于素，钦乃攸司。何得慢其所守，越我王度，挈瓶犹且不假，落简安得有乖。致使鱼鲁阙辨於当时，铅黄莫施於学校。罪自掇也，刑则何逃。然而纸类以难易论功，时日以短长命课。事无准定，或须加减，不伐有词，理从哀矜。待测浅深之量，方申大小之辜。

崔戎

戎字可大，举明经。累擢谏议大夫，拜给事中，出为华州剌史，徙兖海沂密观察使。卒年五十五，赠礼部尚书。


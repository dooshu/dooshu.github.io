【代□天行】

家世宅关辅。胜带宦（六臣本《文选》注云。五臣作官。）王城。备闻十帝事。委曲两都情。倦见物兴衰。骤睹俗屯（《类聚》误作此。）平。翩翻（乐府云。一作翩翩。）若（《文选》作类。乐府同。《诗纪》云。一作类。）回掌。恍（乐府作□。）惚似朝荣。穷途悔短计。晚志（六臣本《文选》注云。五臣作至。）重（乐府作爱。《诗纪》云。一作爱。）长生。从师入远岳。结友事仙灵。五图（乐府作芝。《诗纪》云。一作芝。）发金记。九龠隐丹经。风餐委松宿。（《文选》集注云。或为柏。草堂诗笺作柏。）云卧恣天行。冠霞登（乐府作金。）彩阁。解玉饮（乐府云。一作隐。）椒庭。暂游越万里。少（《文选》、《类聚》、乐府作近。《诗纪》云。一作近。）别数千龄。凤台无还驾。箫管有遗声。何时（乐府、《诗纪》并云。一作当。）与汝（《文选》作尔。乐府同。）曹。啄腐共吞腥。（○本集三。又《文选》二十八。《文选》集注五十六、《乐府诗集》六十三并作□天行。《诗纪》五十。又《类聚》四十二作□天行。引平、生、灵、行、龄五韵。草堂诗笺一游龙诗注作□天行。引行一韵。）


金陵白杨十字巷





《六朝事迹》：白杨路，图经云：县南十二里石山冈之横道是也。



白杨十字巷，北夹湖沟道。[一]不见吴时人，空生唐年草。天地有反复，[二]宫城尽倾倒。六帝余古丘，[三]樵苏泣遗老。[四]

[一]《一统志》：潮沟，在应天府上元县西四里，吴赤乌中所凿，以引江潮，接青溪，抵秦淮，西通运渎，北连后湖。《六朝事迹》：《舆地志》：潮沟，吴大帝所开，以引江潮。《建康实录》云：其北又开一渎，北至后湖，以引湖水，今俗呼为运渎。其实自古城西南行者是运渎，自归蒋山寺门前东出至青溪者名潮沟，其沟向东，已湮塞，西则见通运渎。按《实录》所载，皆唐事，距今数百年，其沟日益淹塞，未详所在。今府城东门外，西抵城濠，有沟东出，曲折当报宁寺之前，里俗亦名潮沟，此近世所开，非古潮沟也。



[二]《三国志注》：《九州春秋》曰：马腾、韩遂之败，樊稠追至陈仓，遂语稠曰：“天地反复，未可知也。”



[三]六帝，谓六代开国之帝也。



[四]《汉书》：“樵苏后爨。”颜师古注：“樵，取薪也，苏，取草也。”






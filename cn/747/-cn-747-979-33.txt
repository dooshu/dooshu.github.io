○对为人兴利判

〈南阳太守好为人兴利，作均水刻石立於田畔。采访使奏烦扰。诉云：“以防忿争。”〉

乐都既康，太守成式。念为耒之功，而无卤莽；开均水之法，以防忿争。故经界不正，人将生心，土田陪敦，职竞用力。规子木偃潴之政，思桓公障谷之盟，畚锸星繁，沟塍绮错。孙叔敖之霸全楚，意在陂塘；邵信臣之典南阳，名因溉灌。兴利除害，而人不争，虽歉康之荐及，因京坻之有望。俾知涯分，无废函活。何使司之不明，而劾奏之非允。昔邓晨开梦，理鸿隙而涤源；何敞效能，流阳而刻石。揆今度古，自合激扬；纠谬绳愆，妄云烦扰。以兹获戾，不亦太过乎？








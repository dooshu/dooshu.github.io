陆游　书感

半世狂疏践骇机，暮年持此欲安局？

会凭香火消前业，已筑茆茨讼昨非。

薄俗惯看翻覆手，忧心空复倒颠衣。

烟蓑雪笠家风在，送老湖边一钓矶。

陆游

陆游　书感

襁负客淮颍，髧髦逢乱离。

中原遂乖隔，北望每伤悲。

泛渭题新赋，游嵩续旧诗。

死生虽异世，此意未应移。

陆游

陆游　书感

楚些难招去干魂，正令舌在向谁论？

中分白日归欹枕，全付青春与杜门。

凛凛哸人愁履虎，区区染指畏尝鼋。

残年誓报嗟何有？虚负明时养老恩。

陆游

陆游　书感

梦里逢无咎，天涯哭季长。

吾生亦有几？且复钓沧浪。

陆游

陆游　书感

常记当年赋子虚，公卿交口荐相如。

岂知鹤发残年叟，犹读蝇头细字书。

出处幸逃千载笑，功名从负此心初。

荒园落叶纷如积，日暮归来自荷锄。

陆游

陆游　书感

夺璧元知价不雠，屠龙谁信本无求。

哦诗声里岁时速，忧国泪边天地秋。

已欠谢安俱泛海，况无王粲与登楼。

此身著处凭君记，万里烟波没白鸥。

陆游

陆游　书感

投老羁孤久，临觞感慨频。

关河疏旧友，风雨败新春。

事固少如意，天终能胜人。

所悲头上发，不与柳条新。

陆游

陆游　书感

俗学方哗世，遗经寖已微。

斯文未云丧，吾道岂其非。

拔本宁余力，迷途幸识归。

新凉起衰疾，灯火耿郊扉。

陆游

陆游　书感

头颅已可知，牙齿今复落，

十步或再休，啜粥不及勺。

身依一蒲团，壁挂雨芒屩；

对客辄坐睡，有问莫能酢。

念昔少壮时，心慕宦游乐。

初登平津馆，晚入征西幙。

雨暗骆谷烽，霜清散关柝。

登高望中原，气已吞雍雒。

宁知事大谬，憔悴理征橐，

单车去梁益，健席下沔鄂。

还朝见故人，大马黄金络。

後来固多士，鵷鹭照台阁。

婆娑郎吏间，祗自取嘲噱。

历思从来事，无铁可打错。

幸得还故园，快若解束缚。

闾里通有无，情厚不为薄。

泥行事春耕，日曝毕秋获。

隔墙唤邻翁，浊酒聊共酌。

陆游

陆游　书感

伐性戕生岂一端，暮年赢得是衰残。

齿牙零落畏大胾，毛发萧疏便小冠。

惜日每惊新历换，怯寒尚觉弊庐宽。

华山阻绝岷山远，安得冥鸿借羽翰？

陆游

陆游　书感

我欲哭穷途，所惧世俗惊，

出门复入门，掩泪且吞声。

唐虞邈难继，周孔不复生，

承学百世下，我辈责岂轻。

杨墨斥已殚，释老犹纵横，

拔本塞其源，力尽志未平。

吾道如曒日，薄食终必明。

一木虽独立，可支大厦倾。

夷风方变夏，孰能作长城？

卓哉易箦公，垂死犹力行。

陆游

陆游　书感

老荷宽恩许退耕，丝毫无报亦何情。

民贫乐岁尚艰食，道丧异端方肆行。

党祸本从名辈出，弊端常向盛时生。

古人骨冷青松下，谁起英魂与细评？

陆游

陆游　书感

丈夫本愿脱世韟，丹成昼日凌空飞，

缨冠佩玉朝紫微，白银宫阙瞻巍巍。

不然万里将天威，提兵直解边城围，

苜蓿满川胡马肥，掩取不遣一骑归。

苦心文章亦未非，与此二事同一机。

寥寥千载见亦稀，庄屈已死吾畴依？

哀哉穷子百家衣，岂识万斛倾珠玑。

欲洗薄蚀还光辉，熟睨无力空歔欷。

陆游

陆游　书感

溪路人家尚阖扉，强扶衰惫著征衣。

百年朝露古所叹，一棹秋风吾欲归。

楚客长号沽白璧，汉宫太息遣明妃。

铄金消骨从来事，老矣何心践骇机。

陆游

陆游　书感

壮岁功名妄自期，晚途流落鬓成丝。

临风画角晓三弄，酿雪野云寒四垂。

金锁甲思酣战地，皂貂裘记远游时。

此心炯炯空添泪，青史它年未必知。

陆游

陆游　书感

衰颜非复昔年朱，几过黄公旧酒垆。

成败只堪三太息，是非终付一胡卢。

连天烟草迷归梦，动地风波历畏途。

辛苦一生成底事，躬耕犹得补东隅。

陆游

陆游　书感

鸭子陂头看水生，蜂儿园里按歌声。

天公用意谁能测？未许吾曹醉太平。

陆游

陆游　书感

疋马曾为塞上游，东归几见剡川秋。

故城废市古今叹，断角残钟朝暮愁。

尺寸无功真碌碌，耄期未死转悠悠。

阿奴尚喜强人意，三日於菟气食牛。

陆游

陆游　书感

一是端能服万人，施行自足扫胡尘。

南州不可无高士，东国何妨有逐臣。

陆游

陆游　书感

翟公冷落客散去，萧尹谴死人所怜。

输与桐君山下叟，一生散发醉江天。

陆游

陆游　书感

人生百忧坐一官，况与群飞接羽翰。

两具吴牛给耕足，三间茅屋著身宽。

焄蒿凄怆会不免，简俭寂默差可安。

康庄坦坦不整驾，可怜平地生涛澜。

陆游

陆游　书感

驱山不障东逝波，一尊莫惜醉颜酡。

斜风细雨苕溪路，我是後身张志和。

陆游

陆游　书感

舞非得谱拍拍错，行未知津步步危。

劫石消磨会当尽，太行突兀乃可移。

清晨瓦釜煮藜粥，遥夜地炉烧豆萁。

此中正自有佳处，区区外慕宁非痴？

陆游

陆游　书感

茅檐住稳胜华屋，芋糁味甘如大烹。

静观万事付一默，扫空白发非黄精。

丈人祠西鹤传信，小姑山前鼍报更。

兴阑却挥短棹去，晓渡清伊听玉笙。

陆游


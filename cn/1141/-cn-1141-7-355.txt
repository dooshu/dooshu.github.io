吴孟举见寄舟行日记有述

欧公志于役，放翁作蜀记。
即目散羁怀，繁简撰各异。
吴子阀阅人，江海颇高寄。
家有积书岩，园多种竹地。
遗诗表宋元，断简无失坠（吴刻有《宋诗钞》。）。
鼓棹入京师，万卷悉稛致。
摩挲石鼓文，时把公卿臂。
碎琴都市间，十千取一醉。
兴尽遽归来，轻舟北风利。
河水没荒城，霜钟寒远寺。
时为渔父吟，一寓沧洲意。
长啸多忧怀，深衷见琐事。
近日王平子（谓西樵、阮亭兄弟。），京辇论文字。
风藻盛推君，吴会资鼓吹。
双鱼来石门，瑶华慰离思。
三叹书纸尾，一附临风翅。



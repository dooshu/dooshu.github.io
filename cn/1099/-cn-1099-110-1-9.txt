○陝西延寧類序 【 陝西】

延寧者。延綏寧夏二鎮也延綏云者。延安府綏德州也。綏德在秦時為上郡。歷漢隋唐皆為邊鎮。宋初沒於西夏。元平章孔興據守。　國朝洪武二年。平定陝西。孔興北遁。設綏德衛屯兵數萬守之。分撥綏德衛千戶劉寵屯治榆林。正統中。命都督王禎鎮守延綏。始議築榆林城。及沿邊十八寨。移鎮於彼。成化七年。置榆林衛。八年。都御史余子俊開廣榆林城垣。增置三十六營堡。寧夏即古朔方地。歷漢隋唐皆為郡縣。宋趙元昊據之。稱西夏。與宋延慶熙河分界。元置行省。國初棄其地。徙其民於陝西。洪武九年。立寧夏等五衛。後命將鎮守。嘗攷之漢文帝時。匈奴寇上郡雲中。詔將軍周亞夫等。屯兵近郊以備之。未嘗窮兵遠討也。武帝時匈奴連年入寇。屢遣衛青等擊之遠遁。然兵退復入寇。又大入破塞外城障。欲再舉兵。而海內已虛耗。不可再舉矣。故武帝末年。深悔之。唐太宗時。突厥合十餘萬騎入寇。至渭水便橋之北豈以太宗之英武而素不能為之備哉勢有所不能也其後突厥頡利政亂。諸夷叛之。又民大饑。牛馬多死。始遣李靖乘其隙而襲破之。以其降眾雜處中國此亦各有利害終唐之世內亂多而邊患少非太宗一時之戰功。能使其久遠不犯也。值虜運自衰耳。以今日陝西邊備論之。國初因秦漢之舊。以綏德為邊衛。東自葭州黃河起。西至寧夏界定邊營止。七百餘里。中間岡阜相連。有險可據。猶易為守。自移鎮榆林。綏德官軍多徙居之。在綏德者不及什一。自是延慶之民困於遠輸。日益流徙。田多荒蕪。戶口減什之六七。而邊儲日益匱乏矣。虜賊大舉。或繇榆林東?隻山堡等處入寇綏德。或繇榆林西南定邊營花馬池入寇固原等處先達多有論此事者榆林之兵其在東也則以無險而不能守其在西南也則以路遠而不能援而綏德舊鎮則以兵寡而不能禦則移鎮榆林者未見其為利也明矣惟東自定邊營起西至寧夏東黃河岸橫城堡止。三百餘里。中間皆平漫沙漠。無山谿之險。故虜賊大舉多繇此入寇。故論者多欲於此地增築城堡。募兵以守。而未易成也。為今之計。宜量撤兵卒之半。復還綏德。使守險拒敵。遏其深入。又可減省遠輸。以甦民困。其榆林及新設城堡。各計其屯田歲入之數。留兵屯守。以立孤懸之勢。而移置其多餘者。屯於定邊營要害之地。委謀勇將官統之。寧夏亦委將官調兵於花馬池住劄。又調集內地驍徤之兵。屯於固原。令原設總兵官常住其地。提督操習各充其饋餉。如料虜將有大舉入寇之機。定邊寧夏固原三路。合兵防禦擊殺以輕制重深得防禦之宜如此雖不能使其必不侵犯而自足以制其不敢深入而又於平時愛養內郡之民力以固根本。可使制挺以撻胡虜之兵。而內無土崩之勢。至於守邊將帥失利。究其所繇。以行黜罰而無縱濫。使官得久任。而邊備無廢弛。如斯而巳矣此最勞費無益事實若曰必使虜不內侵或欲連數百里之地盡築城堡則力有所不贍或欲置重臣。總制三路之兵以抗其衝。則智有所不及。又欲發數十萬之師。直搗虜巢。滅其種類。則勢有所不能。皆非今日之所可行也。

為計處邊務事

為預防虜患事

為虜中走回男子供報夷情事

為陳情乞恩分豁奏留官軍防守要害事

△為計處邊務事 【 陝西邊務】

看得御史程啟充、奏稱往年虜賊河凍則住牧、?解則北渡、今乃據有其地、數年于茲、禍機隱伏、識者寒心、於時去總制以建提督、議者以為無益成敗、三邊兵馬、人各自擁、勢分力弱、不相為用、八營固原、適平隴西鳳之衝、此亦一議論陝西鎮廵、高居省城、遙制可否、卒然有如前日之虜、乘虗旁午、其利害得失何如、宜令陝西廵撫總兵住劄固原以扼其吭復設總制慎選才德係天下之望者任之、俾之經畧邊務、整理兵食一節、查得自永樂宣德以來、因各邊地方廣闊。每鎮差都御史一員廵撫。並無總制之名。成化十年。刑部主事張鼎建議創設總制。　朝廷特改參贊軍務左都御史王越總督軍務。於固原住劄亦無總制之號。至弘治十年。復起王越。始令總制甘凉各路邊務。又恐事有掣肘。就令王越兼廵撫甘肅地方。總撫並設行事必多牽制取回原設廵撫都御史吳珉別用。初無一官總制三邊之理、亦無總制廵撫二官並設之例。彼時王越專制一邊。尚無成功。自後承訛襲謬。添設總制三邊官員。才寬死於鋒鏑、張泰卒於憂勞、多無成効、去年二月、以兵部侍郎鄧璋陞右都御史、總制陝西軍務、又自江西賑濟取回、以諸臣之中。而特舉鄧璋。可謂極天下之選。又奪拯溺救焚之命。晉溪筆鋒甚銳不計數千里往返之難、乃自江西取回。可見廷臣堪總制之任者。無出鄧璋。又慮甘肅危急。恐鄧璋一人顧理不周。復　命都御史彭澤總督甘肅等處軍務。與鄧璋頡頑行事。可謂夾輔之有其人。又因差總制而驟陞右都御史、其職不為不崇以一人而遙制三邊其權不為不重。自去年二月以至今日。其任不為不久。而固原隴州殺掠之禍。前此未有如今日之甚者。繇是觀之。總制之設無補於事。巳有明驗。况鄧璋調用延綏軍馬。既不能為固原之助。翻失延綏之守。而廵撫陝西侍郎馮清。因專任總制。難於自效。無所設施。鄧璋當虜寇內侵時勢危急之際。方請于　朝。欲專設廵撫于固原駐劄。以分巳責奏疏未至。而固原平凉已盡被蹂躪矣傳曰。閫以外將軍制之。又曰。將在軍。君命有所不受此論最確葢總制得人甚難聯絡之功少牽拘之害大也言用兵機會不可少有牽制今以三邊數千里之軍務而獨稟令於一人臣等固知其不可也今都御史鄧璋。總制失事。去任未幾。而復設總制以踵其失。臣等若不援引故實。極陳利害。自此。諸邊戎務。互相掣肘彼此牽制。將來失機誤事。係于天下　國家之利害。非淺淺也况陝西套賊。近已過河東行。合無遵守舊制。再不必添設總制官員以今事勢不能常遣京軍故立總制以全陝付之亦時宜也如遇賊情重大命將出師自依常例差遣事畢回京其陝西事情。仍行廵撫都御史蕭翀陳璘邊憲李昆四人。各照地方。經畧邊務。整理兵食。不立總制所患又在此處交界地方應該會合截殺去處依律會合策應不許自分彼此互相推託失誤事機其甘肅哈密土魯番事情。及乜克力亦不剌等賊情就著彼處鎮廵官。查照本部節次題准事理用心籌畫。整飭防禦。賊勢重大。應調寧夏等處軍馬。計議停當。酌量調取。悉依原擬施行、其廵撫陝西都御史住劄固原、巳奉有旨并總兵官趙文、見在固原住劄外、別無定奪、

得旨依擬行

△為預防虜患事 【 虜患】

議得先事貴於預防有備乃可無患、竊料北虜大勢達賊近日在於大同應州等處搶掠、被我官軍、追逐出境、誠恐以後黃河凍合、入套住牧、必為患於陝西、若不早為預處、一旦有警、未免失措、臣等謹將預防虜患事件、開陳明白、伏乞　聖裁、內分布事宜、合無通行延綏寧夏陝西各該鎮廵官從長再議如果相應依擬、分布隄備、若別有長策、難拘一定、徑自隨宜施行、惟在謀筭預定布置得宜。逆折虜謀。不得深入。斯稱委任。如或似常玩忽。以致緩急無備。失誤軍機國典具存。必難輕貸。

計開

一禦虜當謹分布、查得延綏寧夏二邊。相連千有餘里此則參問土人可以得其情實中間必有虜眾出入要害之處及有城堡屯聚兵糧之處。必須預先分布官軍在彼住劄。庶便進止。若既已分布既已分統□是別帥豈得遙稟以失事机其領兵將官又須聽其自為謀畫或遠或近相機行事不必遙制庶所布將官。得以自盡其能。合無待後黃河凍開虜賊住套。春深草長。勢將深入之時。將朱鑾杭雄周政劉玉。分布延綏西界安邊營等處。紀世楹馮大經。以次分布而東。各擇便利城堡住劄。柳湧住守鎮城。相機發兵。寧夏地方總兵官安國守鎮城。副總兵路瑛遊擊李永定。俱來清水營花馬池定邊營高橋兒等處逓年大虜經行地方住劄。與東路參將。各整搠軍馬。多方哨探。遇有聲息。互相傳報。不拘遠近。相機應援不許指以稟受節制為繇故意逗遛躲避致誤軍機固原一帶地方。總兵官趙文與都御史鄭陽住劄計議防禦方畧。若趙文部下分管千總把總等官不得其人。聽各官會同舉保謀勇慣戰官員委用。軍馬數少。作急區畫議奏定奪。一禦虜當謹徵調。查得正德十年。延綏人馬通調固原。為因分布不定。遙制不專。以致失事。宣大遊兵。調去延綏。到遲亦未成功。合無本部今年通行宣府大同延綏三處鎮廵官。將各管遊奇兵馬。預行號令整搠觀其□畫頗有分合得以靜制動之宜若虜不過河則延綏聽大同調用如河開住套則宣大聽延綏調用其取調之時。務要查照往年事例。斟酌目前時宜既不可早調坐費糧草亦不可後時失誤事機違者照依律例、從重治罪、

一用兵當備軍餉。查得各邊主兵月糧。頗勾支持。但遇調兵輒稱缺乏若不預先計處。倘若虜賊住套。倉卒調兵。糧草缺乏。誤事非輕。合無行移戶部。查勘延綏寧夏各緊要城堡。并陝西固原等處見在糧草。除勾主兵支用外可勾客兵幾箇月支用如有缺乏。從長計議。差官整理預備。庶不臨期有誤

△為虜中走回男子供報夷情事 【 夷情】

看得廵撫陝西都御史鄭陽、奏要本部馬上差人賫文延寧二鎮鎮廵等官知會、將遊奇兵馬、聽從本鎮臨時會調、刻期應援勦殺一節、查得大同延綏地方俱隣虜境。中隔黃河所以先年舊例。大同延綏二鎮人馬。料探賊在何處。許令互相徵調。相機策應。若邊方萬一失守。賊入腹裏。所謂不禦之于門戶而禦之于堂室也在邊方者當設策以邀其歸在腹裏者當整陣以遏其鋒未有無事之時先議撤取邊兵退保內地之理也近年賊入山西三關。大同總兵官葉椿擁兵入關。尾賊之後。撤兵尾賊不如保險截其歸路無救於事。及賊繇花馬池等處入寇。延寧人馬。先調固原。亦致失事。皆徵調失宜。戰守無策之所致也。况都御史鄭陽既稱固原一帶。每一城堡糧草不過一千餘石。僅足支持主兵目前之用。卻又要將延寧二鎮遊奇兵馬。此盖懦怯不諳方畧所致臨期調來應援。揆之兵法。俱有窒碍。難便准從。合無本部行文延綏寧夏二鎮鎮廵官。查照本部節次題奉　欽依內事理。逐一遵依。分布要害。設法防禦。隨宜調遣會合策應。務使虜賊。動遭剉衄。不敢深入。久害地方。萬一虜眾突入固原往南一帶搶掠。正合兵法致人而不致于人務要協同各路將官運謀合兵邀其歸路破其營壘以决大勝不許遙望坐觀縱其出入自繇互相推託各圖倖免重罪。其都御史鄭陽、總兵官趙文、亦要遵照本部節次題奉　欽依內事理、將原有人馬、并合用糧草、預先整搠隄備、運謀設法、相機戰守。其賊眾多寡。出入道路。務要料探先知。與寧夏二鎮領軍官互相傳報。彼此通知。以便截殺。若寧夏二鎮人馬。四肢不強。藩籬不固。而致賊深入。縱橫自繇。陝西固原總兵廵撫官腹心無備。保障無法。而聽賊搶掠。一籌莫展。國典具存。俱難輕貸。

△為陳情乞恩分豁奏留官軍防守要害事 【 陝西防守】

查得陝西寧羗漢中二衛官軍、先年撥赴寧夏。輪班備禦。正以邊方軍少。防禦為重。所以遠調腹裏官軍。輪班備禦。腹裏各衛輪班赴邊一以均勞逸一以習戰守此制極有深意非但為邊方之助亦以令腹裏官軍習知勤苦不至驕惰如河南山東山西官軍。輪班前赴宣大備禦。河南官軍亦赴延綏備禦。至如陝西腹裏西安等處官軍。分撥前去延綏寧夏甘肅三邊輪班備禦。俱係洪武永樂以來舊矢?見皆以防邊為重限隔華夷使不內侵非細故也前項正德五六年間。邊情寧息。內地草寇生發。所以建議者掣回漢中寧羗二衛寧夏備禦官軍。在於故縣設堡屯戍。以防盜賊。乃一時權宜非謂經久不可動調也見今北虜大營住牧黃河套內。擁眾數萬。不時侵犯。所以寧夏鎮廵官奏要將漢中寧羗二衛官軍。照舊輪班赴寧夏備禦。本部為料目前陝西虜勢猖獗。京營并別省官軍。尚當調發併力防禦。原在寧夏備禦官軍。合當照舊督發赴操。及西安等衛。備禦寧夏。脫班官軍。亦合查究。以此議奏、題奉　欽依督發、豈期廵撫都御史鄭陽、廢格不行、半年之上、未見咨報、今寧羗衛指揮王問卿、漢中衛指揮王詔、乃敢故違成命、徑自具奏阻止、惟知適巳自便、不顧失誤軍機、况正德七年、新設故縣營堡、內有掣回西固城備禦官軍。并召募投充軍人其寧羗漢中二衛軍人。亦是輪班在彼。近年漢中地方無事。前項官軍。中間必被指揮王問卿等。賣放歇役。一聞調取。通同受囑。捏詞破調。所據王問卿王詔俱合究問、合無本部行文廵撫都御史鄭陽、嚴督該道守廵官、親詣漢中寧羗地方、查勘原額寧夏備禦官軍數內揀選精壯堪備戰守官軍。不拘數目。定為秋班、照舊選委指揮等官管領。定與限期。督令赴寧夏鎮廵官處交割聽用。其餘選定春班。聽候明年凍開、哨探虜賊。如不過河。一體赴邊備禦。此處更見密匝如賊巳過河東。照正德七年例。存留本處故縣營堡防守。不必赴邊。


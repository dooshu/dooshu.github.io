○與撫院論水利 【 三吳水利】

凡言水利者。大率二端蓄與泄是也。而所謂蓄泄。有大蓄泄焉。有小蓄泄焉。大泄者以海為壑。鑿白茅諸港。吳淞諸江。導江湖之水而注之尾閭也。大蕃者。去江湖之淤澱。使足以受支河之水也。小泄者。以近田之支河為壑。導田間之水而注之其中也。小蓄者。疏濬支河。使足以受田間之水也。夫專意於泄。於救潦可矣。即不幸五六月間復如去歲之不雨。何以濟之不若致力於蓄。即陂池之利北方尤宜急之則旱既足以救而潦亦有所容而不為害也蓄泄之大者。其勢用財力必多。未易猝舉。今姑治其小。則莫若修築圩岸。然亦不可槩云修築而巳。敝邑之田、東西二鄉高下迥絕、東鄉本不苦水、岸高則車救愈勞、當令各以修築之力。疏濬支河。為蓄水之計。仍遠徙其泥。毋俾復壅。西鄉圩岸在所必築而艱于得土。亦當督令濬河。因取塗泥附之舊岸。築而加高廣焉。庶財力不虗費。而旱澇皆有備也


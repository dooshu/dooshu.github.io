◇答法纲问

竺法纲问：敬披高论，探研宗极，妙判权实，存旨儒道，遗教孔释，昌言折中，允然新论，可谓激流导源，莹拂发挥矣。详复答勖、维之问，或谓因权以通，为学而非悟尔。为玄句徒设，无关於胸情焉。窃听未安，何以言之？

夫道形天隔，几二险绝，学不渐宗，曾无仿佛。驰骋有端，思不出位。神崖曷由而登，机峰何从而超哉？若勤务於有，而坐体於无者，譬犹挥豪锺、张之则，功侔羿、养之能，不然明矣。盖同有非甚碍，尚不可以玩此而善彼，岂况乎有无之至背，而反得以相通者邪？

又云：累既未尽，无不可得，尽累之弊，始可得无耳。论曰：夫膏肓大道，摧立路，莫尚於封有之累也。盖有不能祛有，祛有者必无。未有先尽有累，然後得无也。就如所言，累尽则无尔，为累之自去，实不无待？实不无待，则不能不无，故无无贵矣。如彼重暗自，无假火日。无假火日，则不能不设，亦明无尚焉。落等级而奇顿悟，将於是乎踬矣。暇任之馀，幸思嘉释。

答曰，来难云：同有非甚碍，尚不可以玩此而善彼，岂况乎有无之至背，而反得以相通者邪？此是拘於所习，以生此疑耳。夫专玩笔札者，自可不工於弧矢。弧矢既工，复玩笔札者，何为不兼哉？若封有而不向宗，自是封者之失。造无而去滞，何为不可得背？借不兼之有，以诘能兼之无，非惟锺、胡愧射於更、李，羿、养惭书於罗、赵，触类之踬，始克巧历之叹。今请循其本：夫凭无以伏有，伏久则有忘，伏时不能知，知则不复辨。是以坐忘日损之谈，近出老庄；数缘而灭，经有旧说。如此，岂累之自去，实无之所济。且明为晦新，功在火日。但火日不称功於幽暗，般若不言惠於愚蠢耳。推此而往，讵俟多云。


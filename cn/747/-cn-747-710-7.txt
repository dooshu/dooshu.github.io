○黄冶论

或问黄冶变化。馀曰：未之学也，焉知无有？然天地万物，皆可以至理索之。夫光明砂者，天地自然之宝，在石室之间，生雪床之上，如初生芙蓉，红苞未拆，细者环拱，大乾处中，有辰居之象，有君臣之位，光明外澈，采之者寻石脉而求，此造化之所铸也。倘至人道奥者，用天地之精，合阴阳之粹，济以神术，或能成之。若以药石熔铸术则疏矣。昔人问杨子铸金，而得铸人，以孔圣熔冶颜子，至於殆庶几，未若造化之铸丹砂矣。方士固不足恃。刘向、葛洪，皆下士上达，极天地之际，谓之可就，必有精理。刘向铸作不成，得非天意密此神机，不欲世人皆知之矣。


○碎碑记

乙巳岁冬十二月，客锺陵，由章江入剑池，过临川。时天久愆雨，水泉将涸。风不便行，维舟於岸左。岸左有小渚，小渚之间，垂舟之介揭厉而获碑。为介者异而告，发而视之，字残阙，存者十七八。考其文，则故临川内史颜鲁公之文。识者以为公牧临川日所沈碑。其文亦多载鲁公之德业，辄碎败而已。会同济者谓余曰：“且鲁公沈是碑也，必将德业不称於後世，故沉之。今子既不能文而补之写传之，亦不可复沈之於流。俾後人睹是碑者，抑亦昭鲁公之德业也，子亦蔽人之善欤？不然，胡碎之而已。”馀曰：“吁！秦嬴政初并天下，天下大定，海内一统。於是出行郡县，登诸名山，刻石记功德焉。及其仁政不修，後之人语及秦嬴政者，咸以为虐君也。尧舜无为而治，巍巍荡荡。俾凿井耕田者，不知帝力。历於万纪，厥道愈光。今之人语及尧舜者，咸以为圣君之至。若岘首之碑，睹者堕泪。斯乃荆之人感羊公之德化，故泣而思之。设使羊公之德化不及於荆人，则是碑也不能感荆人之泣矣。且鲁公之德业，史传载之矣，遗俗传之矣。夫德业者，病不著於当世，岂病扬於後世乎？苟鲁公德业，史传不载，虽全是碑，亦不能扬鲁公德业於後世。夫如是，碎之何伤？”


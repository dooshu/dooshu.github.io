◎林状元

吾间前明鼎甲最盛，三百年中登状元者十一人，榜眼十二人，探花十人。本朝百余年来，屡得榜眼。乾隆间有"四眼开，状元来"之谣。时邓允庭（启元）、赵秀山（晋）、吴剑虹（丈焕）、林清圃（枝春）相继登榜眼，佥谓大魁可拭目俟。而韩城王文端公适以修撰来视闽学，遂应其语。直至嘉庆己巳，廖钰夫（鸿荃）复登榜眼，而状元仍虚无人焉。道光丙申，林勿村（鸿年）始得大魁，何杰夫（冠英）亦同登榜眼。勿村旋充册封琉球正使，加一品服。科名盛事，萃集一时。余谓状元在他省不足为奇，而在吾闽则为二百年来破天荒之事。勿村家世，余所未详，而里尚阝啧啧其令祖封翁某一轶事，则发祥流庆有自来矣，因亟记之。封翁某尝薄游归，路过南台之中亭街，见路旁鱼货店中喧扭一客，势欲拳殴，客至哀求不得脱，窘不可言。封翁诘知因索偿欠负，询其数，则银洋四十元。封翁慨然曰："我身边适有洋银四十余元，可以代完此欠。"即出银付之，事骤解。客德之甚，详问封翁姓氏里居及其子孙名字，归家制一长生牌记之，称曰"恩公"。如是者二三十年，至勿村登第，此客尚在，乃造庐启贺。时封翁已逝，诣其祖堂泣拜，并扬其事于众。盖至是勿村始自知其始末。隐德之报，信不诬欤。


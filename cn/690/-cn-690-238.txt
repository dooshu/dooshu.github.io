卷二百三十八



卷之二百三十八

洪武二十八年夏四月甲子朔，享太庙。

旌表平阳府稷山县民裴思孝妻董氏、怀庆府修武县民江彦深妻秦氏、宁国府宣城县民吴贤生妻张氏、山西汾州民郭世玉妻陈氏贞节。

乙丑，填星退行出氐宿。

戊辰，辽东义州千户邓铭以徵歛部卒财物应杖为军，其子赴诉请代父罪，上许之，令代役免杖。

己巳，以翰林院编修齐麟为礼部右侍郎，卢原质为太常寺少卿，礼部右侍郎张炳为左侍郎。

命监生六百九十人分行天下，勾稽吏牍，赐钞锭及文绮、细绢、衣服、靴帽遣之。

敕岷府西河中护卫并仪卫司官军校尉往云南镇守，赐钞四万锭。

庚午，琉球国中山王察度遣使亚撒都等奉表，贡硫黄、马匹及方物。

辛未，上谕礼部尚书任亨泰曰：“秦王既没，国事无统，世子长成，宜命袭爵。尔其集议以闻。”亨泰同翰林诸臣议：“汉诸王薨，遣使者拜嗣子为王，则玄冠、衰绖、素服以承诏事讫，反丧服。又诸侯受天子之命，亦宜服其命服，使者出，反丧服，即位而哭，既合于礼，且协人情。”诏依服命服礼行之。

诏停造辽王宫室。敕武定侯郭英曰：“辽东军务物情，来者多言其艰苦，况边境营缮，朕尝为卿言不宜尽力以困之，今役作军士皆强悍勇力善战之人，劳苦过多，心必怀叛，故往往逃伏草野山泽间，乘间劫掠。近者，高丽表奏言多不实，朕已命有司究之，闻彼自国中至鸭绿江凡冲要处所储军粮，每驿有一万二万石或七八万、十数万石，东宁、女直皆使人诱之入境，此其意必有深谋。朕观高丽自古常与中国争战，昔汉唐时，辽东地方皆为所有，直抵永平之境，恃远不臣，时时弄兵，自古无状如此。今辽东乏粮，军士饥困，傥不即发沙岭仓粮赈之，必启高丽招诱逋逃之心，非至计也。使高丽出二十万人以相惊诸军，何以应之？今营缮造作暂宜停止，且令立营屋以居，十年之后再为之。古人有言：‘人劳乃易乱之源。’深可念也。”

壬申，蛮寇邓华仔等伏诛。初，道州大猛洞蛮人盘满仔作乱，华仔等以逋赋往从之，杀千户、百户各一人。宝庆卫指挥同知姚祥会衡州卫官军讨捕擒华仔等二十九人，遣人械至京，诛之。

癸酉，擢国子生李翔为江西布政使司右参议，何昉为广东布政使司左参议，郭韬为右参议，吴衡为浙江布政使司右参议。

乙亥，改辽东金、复、海、盖四州儒学为卫儒学，各设教授一员、训导四员。

丁丑，诏增给福建新军月粮。先是，广东诸卫新旧军士，其在内郡者守城、屯种各居其半，其沿海屯种者十之三、守城者十之七。既而福建新军有诉月粮不给者，乃命有司增其数，俾屯种、守城例如广东。

戊寅，麓川、平缅宣慰使思伦发遣刀越孟等贡犀象、方物，诏赐钞二百五十锭、文绮、帛各十五匹。

己卯，赐兵马指挥吕贵米五十石。

太阴掩房宿。

庚辰，以骁骑右卫指挥使袁宇为右军都督府都督佥事。

以羽林右卫百户朱能为豹韬卫指挥使司世袭指挥佥事。初，能为淮安卫军士，以上封事擢百户，寻以目眚废，令其子义代之。至是，特升指挥佥事。兵部言：“能已致仕，例不当升。”上曰：“能居行伍中而所言可用，非智识过人者不能也，故特升之。”仍俾其子孙世袭，罢百户之职。

辛巳，以陕西都指挥使司都指挥同知陈晖为都指挥使，王英为陕西行都指挥使司都指挥同知，武昌卫指挥佥事谢源为襄阳卫指挥使司指挥佥事。

壬午，降河州卫指挥使赵庸复为定辽右卫指挥使司指挥佥事。初，庸任定辽右卫世袭指挥佥事，洪武二十六年，升河州卫指挥使，坐私受番人马，法司逮论死。上以其勋旧，特宥之，复降定辽原职。

癸未，湖广岳州府华容县河泊所输鱼油赴京中道覆舟，溺其半，有司欲论输者罪，追物偿官。上以风涛之险出于不测，命免之。

甲申，诏置辽、宁、谷、庆、肃五王护卫指挥使司，命武定侯郭英会辽东都司分调广宁、义州等卫官军置辽王广宁左、右二护卫，北平都司调大宁左、右二卫为宁王营州左、右二护卫，宣府左、右二卫为谷王宣府左、右二护卫，改兴州中护卫为宣府中护卫，陕西都司调庆阳卫为庆王宁夏左护卫，改宁夏卫为右护卫，调甘州在城官军置肃王甘州右护卫。凡有差遣，从王调用。

广西布政使司言：“龙州土官赵宗寿屡诏令赴京，宗寿与群蛮结聚，拒命不出。”又言：“奉议、南丹等处蛮人梗化。”上复命兵部尚书致仕唐铎赍敕往谕之，宗寿不从命。

乙酉，诏赐代王桂民租一千石。

戊子，荧惑入轩辕中。

辛卯，城云川卫，命山西都指挥同知王仙领兵置堡屯种。

城云南建昌卫。

是月，播州宣慰使杨铿遣其弟瑾等贡马，赐瑾绮、钞。

五月癸巳朔。

乙未，太阴与辰星同在井宿。

庚子，以李芳英为中都留守司留守。芳英，曹国公景隆弟也。

癸卯，诏凤阳、河南并直隶卫所：“凡军官犯徒流死罪宥免者，悉发辽东擒捕野人。其有征调过期，免罪还职。军官悉令自备鞍马、衣甲、器械，期以六月至京，听发广西征进。”

甲辰，辰星犯天樽。

乙巳，上以内外大小武臣多缺员，命兵部：“自壬辰至甲辰从军、洪武十五年以前除授、二十年以前升除指挥佥事、千、百户、卫所镇抚者，咸升用之。其在各王府护卫者，从王升转。”

诏发湖广、江西所属卫所马步官军六万余及诸卫达达官军各赍三月粮，期以秋初俱赴广西，从大军征进龙州、奉议等处。

丙午，金吾后卫军臧颜珠妻孙氏一产三男。事闻，循例给赐米、钞。

庚戌，旌表建昌府南城县民甯颜孙妻危氏、太原府阳曲县民贾文远妻杨氏贞节，俱以年少夫亡不嫁；临汾县民延宜妻魏氏年二十四，夫病死，是夕自缢于庭树间，与夫同葬，旌其门曰：“贞烈”。

癸丑，安南国遣其臣大中大夫黎宗辙、朝仪大夫裴鑋奏表，贡象，赐宗辙、鑋冠带，赐其从人钞有差。

乙卯，皇第四十四孙悦忻生，蜀王第四子也。

丙辰，四川宋侬茶洞蛮贼田大虫作乱。四川都指挥使司发泸州卫官军征剿，贼走宝靖，重庆卫指挥杨锦率兵与宝靖民兵追击之，斩大虫等二百余人，俘男女一百八十口。

戊午，锦衣卫指挥宋忠还自蜀，言：“连云栈、松林马道驿各九十里，险远不便。”诏增置武关、清桥二驿。

荧惑犯灵台。

是月，赏盐井、会川、宁番、越嶲、建昌等卫军士一万三千四十人绵布二万六千八十匹、绵花一万三千四十斤。








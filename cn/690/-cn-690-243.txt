卷二百四十三



卷之二百四十三

洪武二十八年十一月辛酉朔冬至，上御奉天殿受朝贺，大宴群臣，赐国子监生宴于国学。

壬戌，命中都留守司属卫士卒于洛河山采取煤炭，给军士，造器械，以省民力。

癸亥，侍臣进讲《尚书·无逸篇》。上曰：“自昔有国家者未有不以勤而兴，以逸而废，勤与逸，理乱盛衰所系也。人君当常存惕厉，不可少怠，以图其终。成王之时，天下宴然，周公辅政，乃作是书，反覆开谕，上自天命之精微，下至生民稼穑之艰难，以及闾里小民之怨诅，莫不具载。周公之爱君，先事而虑，其意深矣。朕每观是篇，必反覆详味，求古人之用心。尝令儒臣书于殿壁，朝夕省阅，以为鉴戒。今日讲此，深惬朕心，闻之愈益警惕。”

湖广湘乡县言：“旧有盐井，本处人民私煎贩鬻，宜令官司开煎。”从之。

甲子，诏从直隶苏州等十七府州及浙江等六布政使司所属府州县小民二万户赴京占籍，于上元、江宁二县以充各仓夫，役名曰“仓脚夫”。

乙丑，遣使敕陕西行都指挥使司曰：“西凉、甘肃、山丹屡被胡虏入寇，宜留精锐军马备之，但时于境上巡逻，不可深入其地。若春秋耕获之时，尤宜严加守备。”

贵州都指挥使司都指挥同知顾成等讨西堡土官阿傍，平之，枭其首以警众，并擒杀群蛮五千三百二十六人，获马二十四疋、稻三千七百三十八石。

己巳，置道州宁远卫指挥使司。先是，知州徐士铭奏：“道州僻在万山，边临两广，东接常宁，大小猛洞南抵九疑山横嶂九十六渡溪源，西邻悬田平洲，北连灌阳、永猺等源。国初遣兵三千守御，后调发二千，止存千人。洪武二十一年，山贼何女子逃卒杜回子与猺蛮劫掠居民，尝调军剿捕，至则溃散，退则复聚，盖守御兵少，不能制敌。乞置军卫屯守，庶几民获安业。”诏从之。至是，立卫焉。

乙亥辰刻，日上赤气一道长五丈余，须臾又生直气一道，青赤色，鲜明未散，又生背气一道，青赤色，鲜明，又生淡重半晕，白虹二段，贯两珥，又弥天贯日，至巳时渐散。

夜，月食。

《礼制集要》成。先是，上谓翰林学士刘三吾等曰：“朕自即位以来，累命儒臣历考旧章，上自朝廷，下至臣庶，冠婚丧祭之仪、服舍器用之制，各有等差，著为条格，俾知上下之分。而奸臣胡惟庸等擅作威福，谋为不轨，僣用黄罗帐幔，饰以金龙凤文；迩者，逆贼蓝玉越礼犯分，床帐护膝皆饰金龙，又铸金爵，以为饮器，家奴至于数百，马坊廊房悉用九五间数；而苏州府民顾常亦用金造酒器，饰以珠玉宝石，僣乱如此，杀身亡家。尔等宜重加考定，以官民服舍器用等第，编类成书，申明禁制，使各遵守。敢有仍前僣用者，必寘之法，成造之人如之。”至是，书成，其目十有三，曰冠服、房屋、器皿、伞盖、床帐、弓矢、鞍辔、仪从、奴婢、俸禄、奏启本式、署押体式、服制，颁布中外。

命魏国公徐辉祖往凤阳，长兴侯耿炳文往陕西，锦衣卫指挥刘智往镇江，训练军马。

参将刘真等攻破南丹州，执土官知州莫金，并俘其众，复遣宝庆卫指挥孙宗等分兵击巴兰等寨，蛮獠惧，焚寨遁去，官军追捕斩之，蛮地悉定。

戊寅，后军都督佥事朱荣言：“东昌等三府屯田迁民五万八千一百二十四，户租三百二十二万五千九百八十余石、绵花二百四十八万斤。”右军都督佥事陈春言：“彰德等四府屯田凡三百八十一，屯租二百三十三万三千三百一十九石、绵花五百二万五千五百余斤。”

己卯，册兵马指挥赵思礼女为郡王允熥妃。

金吾后卫军任曾儿妻傅氏一产三男。事闻，循例给赐米、钞。

癸未，北平都指挥使司言：“燕山等十七卫屯田凡一万四千三百六十二人，租十万三千四百四十余石。”

甲申，置灌阳守御千户所。初，灌阳隶湖广，因广西平川等三十六源猺贼作乱，攻劫县治，诏宝庆卫指挥孙宗总兵讨平之。县丞李原庆因奏：“灌阳去湖广远，隶广西为近。”遂以灌阳隶桂林府，设千户所，命广西都指挥同知陶瑾领兵筑城守之。

暹罗斛国嗣王苏门邦王昭禄群膺遣其臣柰婆郎直事剃等表贡方物，且告国王参烈宝毗牙口思哩哆罗禄丧，诏赐使者及通事柰诗俚曾等钞有差。

都匀卫丰宁长官司三蓝等寨并铁梁、平州、西凉蛮贼达管等作乱。时都指挥同知顾成破土官阿傍还，遂移兵讨平之。

十二月庚寅朔。

辛卯夜，有星如盌大，黄白色曳尾，光烛地，起自翼宿，东南行至平星没。

壬辰，上谕户部官曰：“方今天下太平，军国之需皆已足用，其山东、河南民人田地桑枣除已入额徵科，自二十六年以后栽种桑枣果树与二十七年以后新垦田地，不论多寡，俱不起科。若有司增科扰害者，罪之。”

癸巳，车里军民宣慰使刀暹答以赐诰命，遣其弟刀吾等贡方物谢恩。诏赐刀吾等文绮、钞有差。

甲午，诏代、辽、宁、谷四府临边护卫常存步卒千人、骑士五百人及守城者五百人，余皆屯种。

乙未，方番长官方文康来朝，贡马。

丙申，诏边境筑城军士停役一年，以其连岁劳苦故也。

丁酉，土官刀板冕遣其下招板阿亩旷等贡红白西洋布、吊卖璧衣、手巾、剪绒单及象牙、白檀香等，诏赐其使文绮、钞。

辛丑，征虏前将军指挥佥事胡冕等捕彬桂山贼余党，禽杀一千二百余人，其地悉定。遂分遣指挥佥事宋晨率兵至两广境上，追捕潭源诸洞蛮贼。

甲辰，太阴掩轩辕。

丙午，以凤阳中卫指挥佥事赵璧为皇陵卫指挥使司指挥佥事。璧，凤阳人，与上同里闬，龙潜时，常幸其家。

戊申，征南将军左都督杨文等以平蛮捷闻，凡禽戮猺蛮二万八千余人，获马五十匹、牛二千五百八十六头，又获印五颗、诰敕三道，遂诏文等班师。

广东崖州宁远县迁家村贼人罗危等劫掠人民，都指挥同知花茂统兵剿捕，杀获贼众三百五十七人。

己酉，朝鲜国王李旦遣使臣柳玽等奉表，贡方物，进贺明年正旦。上见其辞不逊，谓礼部臣曰：“以小事大，礼重修辞。前者，朝鲜王李旦数生衅端，已尝诘问，彼谢罪之使方归而侮慢之辞又至，朕非不能伐之。古人有言：‘不勤兵于远，所以不即兴师者。’以此今留其使者，可移咨李旦，令遣撰文者至，方归之，俾知生衅之由。”玽言表文是其国门下评理郑道传所撰，遂命遣道传，未几，释玽还。

庚戌，诏赏贵州从征将士。先是，土官阿傍等叛，都指挥同知顾成统兵讨之，上所部军功。至京，上命赍赏，诣军中验功高下给之。

辛亥，《洪武志书》成。其书述都城、山川、地里、封域之沿革，宫阙、门观之制度以及坛庙、寺宇、街市、桥梁之建置更易，靡不具载。诏刊行之。

太仆寺上孳生马驹之数，是岁凡九千四百七疋。

乙卯，湖广布政使司上所属郡县菓树之数，计栽过桑、枣、柿、栗、胡桃等树，凡八千四百三十九万株。

戊午，诏遣内使赵达、朱福等使暹罗斛国，祭故王参烈宝毗牙口思哩哆罗禄，赐嗣王苏门邦王昭禄群膺文绮四疋、罗四疋、氁丝布四十疋，王妃文绮四疋、罗四疋、氁丝布十二疋。敕谕之曰：“朕自即位以来，命使出疆，周于四维，历诸邦国，足履其境者三十六，声闻于耳者三十一，风殊俗异，大国十有八，小国百四十九，较之于今，暹罗为最近。迩者使至，知尔先王已逝，王绍先王之绪，有道于邦家，臣民欢怿，兹特遣人祭已故者，庆王绍位有道。敕至，王其罔失法度，罔淫于乐，以光前烈，其敬之哉。”

己未，享太庙。

是岁，开天下郡县塘堰凡四万九百八十七处、河四千一百六十二处、陂渠堤岸五千四十八处。先是，遣国子生人才分诣天下郡县，集吏民乘农隙修治水利。至是，工成。

重建朝天宫成。先是，建是宫，凡正旦圣节、冬至，群臣习朝贺礼于其中。上以其制度未备，故命重建之。至是，成，诏右演法曹希鸣住持。








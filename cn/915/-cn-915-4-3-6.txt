◇东作缓刑诏（正月丙寅）

比年牛多疾疫，垦田减少，谷价颇贵，人以流亡。方春东作，宜及时务。二千石勉劝农桑，弘致劳来。群公庶尹，各推精诚，专急人事。罪非殊死，须立秋案验。有司明慎选举，进柔良，退贪猾，顺时令，理冤狱。「五教在宽」，帝《典》所美；「恺悌君子」，《大雅》所叹，布告天下，便明知朕意。（《后汉·章纪》。又见袁宏《后汉纪》十一，与此小异。）


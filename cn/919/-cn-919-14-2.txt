水肿证治脉例

古方十种证候：以短气不得卧，为心水；两胁疼痛，为肝水；大便鸭溏，为肺水；四肢苦重，为脾水；腰痛足冷，为肾水；口苦咽干，为胆水；乍虚乍实，为大肠水；腹急肢瘦，为膀胱水；小便秘涩，为胃水；小腹急满，为小肠水。各随其经络，分其内外，审其脉证，而甄别之。然此十水谓之正水，外有风水、皮水、石水、黄汗。以义考之，风合归肝，皮合归肺，黄汗归脾，石合归肾，虽名理不逾，奈证候少异，古方备列，不可不辨。但风水脉浮，必恶风；皮水亦浮，按不没指，不恶风；石水脉沉，腹满不喘；黄汗，脉沉迟，发热多涎，久而不愈，必致痈脓。正水，寸口脉浮而迟，浮则热，迟则潜，热潜相搏，名曰沉；趺阳脉浮而数，浮则热，数则止，止热相搏，名曰伏，沉伏相搏，名曰火；沉则络脉虚，伏则小便难，虚难相搏，水走皮肤，即为正水。此《金匮》节文。所以用寸口趺阳二脉者，盖水气不在一经也。大抵浮脉带数，即是虚寒潜止于其间，久必沉伏，沉伏则阳虚阴实，为水必矣。要知水脉必沉。论曰：脉出者死。与病不相应也。诸唇黑则伤肝，缺盆平则伤心，脐出则伤脾，足平则伤肾，背平则伤肺。凡此五伤，必不可疗也。《治法》曰：腰以上肿，宜发汗；腰以下肿，宜利小便。学人当知之。

水肿证治脉例


○策虜事疏【 戰守長策】

令之策虜事者、皆曰乘障、曰設險、然計薊昌十區之地、東西二千餘里、見卒不滿十萬、而老弱且半、又分隸於諸將之手。散布于二千餘里之間。率畫地數丈而守一軍。虜數以十餘萬眾攻我一面眾寡強弱。遠不相侔。欲虜勢不張不可得也。故言者亟請練兵。意亦慮此。然臣以為遊兵破虜、誠為制禦長策、而行之有四難、四難不去、練兵之策、終不可行也、夫虜之長技在騎而我制之非車不可。顧虜入動十餘萬。而吾即車戰。不過三萬人。且此三萬人。非有見伍。勢不得不召募。召募之兵。與尺籍軍異。尺籍之軍無論老少強弱。餼廩豐給優恤備至。調遣即有行糧草料。召募之兵。非強壯不入選。既無素養之恩。有疾輒汰。乃知平日所給馬料軍有分食者矣又無歸老之計。既以車戰。亦無馬料。自非酌擬尺籍軍之食。稍優之。必不樂從。計三萬人。宜各月給銀一兩五錢。歲費五十四萬。司農告匱。是一難也。燕趙之士。雖多慷慨。然近者銳氣盡矣。非募吳越習戰卒萬二千人襍教之。事必無成。此萬二千人者。臣與戚繼光召之可立至。用之可立效。教成之後。留之實邊。可使從者半散之歸農可立遣無後憂。譚戚二公威信素行淛中而時方疑其用之不可北。散之不可南。虞其有他。是尚以臣與繼光不可信。夫不能信矣。尚能任之專哉。此二難也。軍旅之事。務在威嚴。書曰不用命戮於社、予則孥戮汝、燕趙之人素驕。驟見軍法。不無大駭。且去京師近。流言易生。徒令忠智之士。掣肘廢功。且釀他患。是三難也。我兵素未當虜。戰而勝之虜不心服能再破之乃終身創矣苐慮忌嫉易生。不能戮力再舉。其禍或至。此四難也。臣熟思之、不如姑就薊鎮見兵講求戰守之策、除乘障應援者皆如故昌平總兵所轄兵亦就彼訓練如故。若臣標下兵二枝。振武營遊兵一枝、順天廵撫標下兵一枝、遵化遊兵一枝、薊鎮總兵標下兵一枝、又聽臣于大名井陘二兵備道選民兵一枝、調真定遊擊下民兵一枝、真定府等府達官舍及各路防秋民兵中選一枝、共為十枝。每枝務足三千人。若尚不足。又聽臣於十路。稍緩策應兵中選取以足其數。可得兵三萬人。列為三營。營分為三軍。一營駐密雲。一營駐遵化。各用參將一員。遊擊一員。一營駐三屯營。中軍属於總兵郭琥。左右二軍。仍用參將遊擊一員。如法訓練。專備禦戰。仍付戚繼光以總理薊遼保定等處練兵總兵官之職。而命巡撫劉應節專任提調。臣實總督之。每遇春秋兩防。三營之兵。各移近邊。密雲營屬密雲兵備副使遵化營属永平□備僉事。三屯營屬薊州兵備參政。各隨營監督。而臣與應節繼光往來督勵。小警自禦。大入併力。務各負墻以戰。遏之邊外。此為上策。萬一乘鏬潰入。亦願　陛下少逭罪誅。聽臣等决一死戰。收桑榆之功。亦不失為中策。若先事不能禦。後事不能戰。掩取微功。苟圖塞責。是為無策。臣等罪安逃哉。　中國長技。無如火器。欲□□三萬。必得鳥銃手三千人為衝鋒。而勒習邊人。非遲之一年不可。今防秋期迫。請選取浙兵三千人以濟一時之急。期以三年。俟邊軍既練乃遣願留者聽。惟陛下財擇、


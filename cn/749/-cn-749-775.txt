赵希迈


希迈字端行，号西里，永嘉人。燕王德昭八世孙。有西里藁，不传。湖南通志卷一百十二职官三有理宗朝知武冈军赵希迈，盖即其人。

满江红

三十年前，爱买剑、买书买画。凡几度、诗坛争敌，酒兵取霸。春色秋光如可买，钱悭也不曾论价。任粗豪、争肯放头低，诸公下。

今老大，空嗟讶。思往事，还惊诧。是和非未说，此心先怕。万事全将飞雪看，一闲且问苍天借。乐馀龄、泉石在膏肓，吾非诈。

八声甘州

竹西怀古

寒云飞万里，一番秋、一番搅离怀。向隋堤跃马，前时柳色，今度蒿莱。锦缆残香在否，枉被白鸥猜。千古扬州梦，一觉庭槐。

歌吹竹西难问，拚菊边醉著，吟寄天涯。任红楼踪迹，茅屋染苍苔。几伤心、桥东片月，趁夜潮、浪恨入秦淮。潮回处，引西风恨，又渡江来。








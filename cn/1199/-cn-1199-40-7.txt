蟒

天門郡。有幽山峻谷。而其土人有從下經過者。忽然踊出林表。狀如飛僊。遂絕迹。年中如此甚數。遂名此處為僊谷。有樂道好事者。入此谷中。洗沐以求飛僊。往往得去。有長意思人。疑必以妖怪。乃以大石自墜。牽一犬入谷中。犬復飛去。其人還吿鄕里。募數十人執杖擖山草。伐木。至山頂觀之。遙見一物長數十丈。其高隱人。耳如簸箕。格射刺殺之。所呑人骨。積此左右。已成封。蟒開口廣丈餘。前後失人。皆此蟒氣所噏上於是此地遂安穩無患。


忆亡妾

其一


一弹别鹤闭金徽，江燕思家两度归。
为听西邻砧杵惯，朝来犹是问寒衣。

其二

曾随画舫吊真娘，一阵西风谢海棠。
欲葬花钿无处哭，落花残梦绕钱塘。

其三

香魂住泊给孤园，寒食无人荐白蘩。
扬子涛声家万里，樱桃花落又黄昏。

其四

晓窗犹记画双蛾，一曲伤心子夜歌。
钟梵听来归净土，那知人世有修罗。


○送杨凝郎中使还汴宋诗后序

谈者谓大梁多悍将劲卒，亟就猾乱，而未尝底宁。控制之术，难乎中道。盖以将骄卒暴，则近忧且至，非所以和众而民也；将诛卒削，则外虞实生，非所以捍城而一固圉也。是直慰荐煦谕，纳为腹心，然后威怀之道备。圣上于是抚以表臣，赞以艺人，参刚柔而两用，化顺逆而同道。既去大憝，遂安有众。故杨公以谋议之隙，对扬王庭，不逾时而承诏复命，示信于外诸侯。时当朝之羽仪，凡同官之寮属，皆饯焉。容受童孺，使在末位。礼部郎中许公，以宏才奥学，已任文字，顾唱在席，咸断章而赋焉。谓工部郎中崔公，文为时雄，允宜首序。谓小子预离觞之余沥，俾撰后序，编以继之。大凡军旅之制，赞佐之重，崔公序之备矣。膺命受简，欲默不敢，故书谈者之辞，拜手以献，用充余篇云。


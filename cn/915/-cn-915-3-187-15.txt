◇上疏理梁王立

臣闻礼，天子外屏，不欲见外也。是故帝王之意，不窥人闺门之私，听闻中之言。《春秋》为亲者讳，《诗》云：「戚戚兄弟，莫远具尔。」今梁王年少，颇有狂病，始以恶言案验，既亡事实，而发闺门之私，非本章所指。王辞又不服，猥强劾立，傅致难明之事，独以偏辞成罪断狱，亡益於治道，污蔑宗室以内乱之恶，披布宣扬於天下。非所以为公族隐讳，增朝廷之荣华昭圣德之风化也。臣愚以为王少父同产长，年齿不伦。梁国之富，足以厚聘美女，招致妖丽。父同产亦有耻辱之心。案事者乃验问恶言，何故猥自发舒？以三者揆之，殆非人情，疑有所迫切，过误失言。文吏蹑寻，不得转移，萌芽之时，加恩勿治，上也。既已案验举宪，宜及王辞不服，诏廷尉选上德通理之吏，更审考清问，著不然之效，定失误之法。而反命於下吏，以广公族附疏之德，为宗室刷污乱之耻，甚得治亲之谊。（《汉书·梁怀王揖附传》：永始中，相禹奏梁王立对外家怨望，有恶言。有司案验，因发淫乱事，奏立禽兽行，请诛，太中大夫谷永上疏。）


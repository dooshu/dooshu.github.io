游五泄山水志


五泄山在婺、杭、越三州上境上，北距富春，南据句乘，东接浦江，其山水最号奇峭。齐谢元卿常以采药深入其中；而宋刁景纯，吴处厚亦颇游焉。自西坑岭入，过遇龙桥北行二十步，始入西潭。前横一溪，水甚寒，履之如冰。由溪而前，经小潭，傍有礁石突起，类大瓮斜覆，乃扪石而登，一失足辄坠。又行二里许，地稍平旷，怪石峻耸，峰峦环列献状，其纹萦萦然，若神工鬼斧所雕刻者。山多猴，游人过之，辄撒石乱下如雨。又前行半里，泉自石窦中出，浏浏作声，若琴、若竹竽。泉西流，汇为小洼，莹澈泓澄，毫发不隐。鲦鱼数尾，洋洋往来，如行琉璃瓶中；见人至，潜去。洼左大树离立，极怪伟；倒影入水中如画。又前行五十步，大石阏道，相传有岩角鹰喙，忽夜大雷雨，喙崩下。声闻数十里。又行三十步，榛筱成林，翠光浮映，衣袂成碧色。山虫崖虺，奔绕后先，瞬目失所在。至此则气象阴幽，绝不类人世。如升蓬峤，坐水晶宫，烟火气消尽。又自山腰缘葛而前，竹箨覆地厚，动足辄扑。又过七、八尺，冉冉下注，滑而无声。两旁石崖峭立，苔蚀藓障，时有水珠毵滴下，岁旱乡民祷龙于此。遇祷，水或涌，取晰蜴入瓶盂中，持以归，多验。自遇龙桥至此，约可六、七里，皆蛇盘磬折，路行若穷，又复轩敞，其中胜致难得具记。或言潭上有石河，从石河至三台塔，人迹罕至，莫详也。寻故路而出，斜迤而东，过香炉峰，峭拔，上有石类香炉，故名。香炉北有峰圆而童，名钵盂峰。或曰，肖东瓯雁荡，又名雁荡峰。自雁荡而南，时有白云覆于谷口者，名白云峰。屹然人立者，名玉女峰。崭崭势欲柱天者，名天柱峰。其他诸峰星联肺附，登名图记者，盖七十有二焉。复从崖东折，度略安桥，趋三学禅院。院，唐灵默禅师道场，师尝降龙于此，遗迹尚存。由院北深入，又百余步至东潭。潭上飞瀑可二十丈，瀑怒参倒击崖窍中，若运万斛雪从天掷下，白光闪闪，夺人目睛，至潭底辄复逆上，有声如辊雷，人笑语咫尺不能辨，犹闻瓮中声。居人云，每天风一号，四山林木震撼欲折，黑云下罩，杳不知昏晓，岁旱投龙者多验。

如西潭，复北折而西，泝潭之源。登响铁岭，度紫阆山，村人多舍茅苇间，有平皋数百亩可耕溉。傍沿石河，又行一里许，地名石鼓，足顿之咚咚鸣。越十步至第一潭，潭如井，睨之正黑，投以小石，锵如佩环。又越十余步，至第二潭，圆如奇釜而广，而底敞大。水驱乱石聚其内，迨满，复泄去。潭下石壁百余尺，险不可置足。从其右悬藤坠下，至第三潭。潭甚深，以线缒之下，不见底。其形方狭而长，天向阴，常有云气从中起，疑有潜龙。人恒以幽悄为病。第四潭咸不敢往，或以綯围腰系巨筏，俯崖而瞰。潭左右皆枫木，其形大概如第二潭，而广袤倍之。侧有刘龙子墓，相传龙子尝铭钓于潭，得骊珠吞之，化飞去，后人为驿石作冢，或云龙子之母葬焉，世远不可辩。又其下至第五潭，即东潭。因其水五级，故名为五泄云。

噫！造物之委形于山水者，其奇峭有是哉！

题记：本文以游程先后为顺序，对五泄山水逐层展开描写。对西潭一带的景色描绘，作者以水映山：溪水清澈，声若琴竽，水中鲦鱼洋洋，树影怪伟，潭水冉冉下注，汇成白帘，滑而无声，刻画出一种寂静清幽的境界。而由香炉至东潭一带的景色描写，作者以山衬水，七十二峰的奇峭异状，烘托出东潭的气势，怒瀑击崖，如掷万斛雪，白光夺目，声若辊默默，这儿别是一种雄奇险峻的气象。对五潭，作者或状声或绘形，或言其险峭或述其传说，写出它们的不同的特点。作者简介：宋濂（1310-1381），字景濂，号潜溪，金华潜溪人。明初文学家。幼时家贫，借书苦读，求学于古文学吴莱、柳贯、黄潜等人。元顺帝征为翰林院编修，辞不就，后应朱元璋之召至建康。明建国后，官至翰林学士承旨知制诰，主修《元史》。后因长孙涉胡惟庸案，全家被贬至四川茂州，中途病卒于夔州。宋濂被奉为明“开国文臣之首”，其文学成就主要在于散文、传记和记叙文，文笔简练，形象生动。但有些作品维护封建道德，宣扬佛道思想。著有《宋学士集》。






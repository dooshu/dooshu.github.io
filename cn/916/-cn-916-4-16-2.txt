【时运诗】

〖四章〗

时运。游暮春也。春服既成。景物斯和。偶影（曾本、和陶本作景。曾本云。一作影。）独游。欣慨（曾本云。一作然。）交心。迈迈（曾本云。一作霭。一作蔼。焦本云。一作霭霭。又作蔼蔼。）时运。穆穆良朝。袭我春服。薄言东郊。山涤馀霭。（曾本云。一作蔼。）宇暧微霄。（曾本云。一作馀霭微消。焦本作馀霭微消。注。一作宇暧微霄。非。）有风自南。翼彼（曾本云。一作我。）新苗。洋洋平津。（曾本作泽。注云。一作津。）乃漱乃濯。（曾本云。一作濯濯。）邈邈遐景。载欣载瞩。称心而言。人（和陶本作固。）亦易足。（集本作人亦有言。称心易足。注云。宋本一作称心而言。人亦易足。非。曾本、苏写本云。一作人亦有言。称心易足。）挥兹一觞。陶（曾本云。一作遥。）然自乐。

延目中流。悠想（曾本、苏写本、焦本作悠悠。曾本、焦本又注云。一作悠想。）清沂。童冠齐业。闲咏以归。我爱其静。寤寐交挥。但恨（曾本作怅。注。一作恨。陶诗汇注作憾。）殊世。邈不可追。斯晨斯夕。言息其庐。花（曾本云。一作华。）药分列。林竹翳如。清琴横床。（曾本、苏写本云。一作膝。）浊酒半壶。黄唐莫逮。慨独在余。（○本集。东坡先生和陶渊明诗四。《诗纪》三十四。）


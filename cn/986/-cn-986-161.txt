苏泂　即事

秋风凉冷自天生，瘦骨吹来便觉轻。

数日因忙偏蹉事，不知庭户减蝉鸣。

苏泂

苏泂　即事

道宫释寺多名胜，出郭经年得几回。

当此秋清身健田，可人还共子高来。

苏泂

苏泂　即事

新笋看成竹，春风去不知。

麦天蚕上早，槐日燕飞迟。

褐短偏怜妇，家贫更惜儿。

十年霜鬓白，未必总因诗。

苏泂

苏泂　即事

窗外梧桐树，霜风特地吹。

莫轻初下叶，长别所生枝。

便有青葱见，应无岁月追。

先人移得汝，吾鬓复如丝。

苏泂

苏泂　即事

平生苏季子，岁晚意何如。

收拾江湖梦，归来田舍庐。

耰锄知力腐，书卷著饥驱。

稍识瞿昙老，长思结习除。

苏泂

苏泂　即事

群鸡纷啄粟，收敛逼深秋。

巷内黄叶落，门前清水流。

年饥人菜色，家弊仆蓬头。

兼善平生志，凄凉出谬悠。

苏泂


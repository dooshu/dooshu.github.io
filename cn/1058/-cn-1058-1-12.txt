閑居賦


何吾人之介特，去朋匹而無儔。

出靡時以娛志，入無樂以銷憂。

何歲月之若騖，復民生之無常。

感陽春之發節，聊輕駕之遠翔。

登高丘以延企，時薄暮而起雨。

仰歸雲以載奔，遇蘭蕙之長圃。

冀芬芳之可服，結春蘅以延佇。

入虛廊之閑館，步生風之廣廡。

踐密邇之修除，即蔽景之玄宇。

翡鳥翔於南枝，玄鶴鳴於北野。

青魚躍於東沼，白鳥戲於西渚。

遂乃背通谷，對淥波，

藉文茵，翳春華。

丹轂更馳，羽騎相過。






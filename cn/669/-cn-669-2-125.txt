125　卦具四德者七　乾卦不言所利


卦具四德者七，乾、坤、屯、隨、臨、无妄、革也。唯乾不言所利。

【元圻案】此條述乾卦文言正義之文。〇張氏舜民畫墁集五易論曰：「卦具四德者有七，乾、坤、屯、隨、臨、无妄、革也。坤之『利牝馬』，屯之『利建侯』，至於諸卦各因其德，唯乾不言所利。孔子曰：『乾始能以美利利天下，不言所利，大矣哉！』以言天之道無所不利也。」〇蔡氏淵易象意言曰：「乾、坤、屯、隨、臨、无妄、革，皆有『元亨利貞』，乾主造化全體，无所不備，坤承乾以成化，故加『牝馬』字，其餘卦則或主一時，或主一事而已。」






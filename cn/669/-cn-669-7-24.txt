50　月令七十二候凡四見鴈　諸籍記鴈文字之别辨


時訓、月令七十二候，鴈凡四見。「孟春，鴻鴈來」，夏小正曰「鴈北鄉」，吕氏春秋、淮南時則訓曰「候鴈北」；【原注】月令注：「今月令『鴻』皆爲『候』，而不言『北』，蓋『來』字本『北』字，康成時猶未誤，故曰：『鴈自南方來，將北反其居。』其後傳寫者因『仲秋鴻鴈來』，誤以『北』爲『來』。」〇案正義曰：「今月令『鴻』皆爲『候』者，但月令出有先後，入禮記者爲古，不入禮記者爲今，則吕氏春秋是也，『鴻』字皆爲『候』也。」「仲秋，鴻鴈來」，吕氏、淮南曰「候鴈來」；「季秋，鴻鴈來賓，爵入大水爲蛤」，時訓作「化爲蛤」，與淮南同。吕覽無「化」字。小正曰「九月，遰鴻鴈」，吕氏、淮南曰「候鴈來」，高誘、許叔重注以「候鴈來」爲句；【原注】賓爵，老爵也。棲宿人堂宇之間，有似賓客，故曰賓爵。〇此吕覽高誘注文。「季冬，鴈北鄉」，小正在正月，易説在二月。【原注】正義謂節氣有早晚。

【元圻案】四庫全書總目子部雜家類：「淮南子，陳振孫謂：『今本題許慎注，而詳序文即是高誘，殆不可曉。』然隋、唐、宋志皆許氏、高氏二注並列。陸德明莊子釋文引淮南子注，稱許慎。李善文選注、殷敬順列子釋文引淮南子注，或稱高誘，或稱許慎，是原有二注之明證。後慎注散佚，傳刻者誤以誘注題慎名也。」高誘，後漢書無傳，其淮南子注自序云：「自誘之少，從故侍中同縣盧君受其句讀。建安十年，乃得思先師之訓，爲之注解。」陳振孫曰：「盧君者，植也。」則誘乃漢末人。後漢許慎傳稱「慎少博學經籍，馬融常推敬之」，則許慎在高誘之前數十年。使慎先有淮南子注，誘序何云「覩時人少爲淮南者，懼遂陵遲」乎？許慎傳祇言撰五經異義、説文解字傳於世，或慎本無注，而後人誤以誘注爲慎注歟？然吕覽之爲高誘注，古無二説。今吕覽注明以「賓」字連下讀，而淮南注則又曰「鴈以仲秋先至者爲主，後至者爲賓」，不應互異如此，殊不可解。〇月令正義曰：「鴈北鄉，有早有晚。早者則此月北鄉，晚者二月乃北鄉，故易説云：『二月驚蟄，候鴈北鄉。』」〇夏小正「鴈北鄉」，先言鴈而後言鄉者何也？見鴈而後數其鄉也。鄉者何也？鄉其居也。鴈以北方爲居，何以謂之居？生且長焉爾。「九月，遰鴻鴈」，先言遰而後言鴻鴈何也？見遰而後數之，則鴻鴈也。何不謂南鄉也？曰非其居也，故不謂南鄉。記鴻鴈之遰也，如不記其鄉何也？曰鴻不必當小正之遰者也。宋傅氏崧卿注：「遰，音遞。案唐韻，迢遰，去也，避也。」〇欽定禮記義疏：「鴈非中國之鳥也。月令記鴈爲詳，以生於陰而能從陽，非中國而知有中國，故重之，重之故詳之。『十二月，鴈北鄉』，則七月鴈南鄉可知。鄉之，未啓行也。『正月，鴻鴈歸』，啓行未至北也。『八月，鴻鴈來』，啓行未至南也。九月，則若賓之至矣。『九月來賓』，則三月至其鄉可知。而詳於南，其所見也。略於北，其所不見也。於南曰來，曰來賓，客之也，以鴈固非中國之鳥也。爵亦號嘉賓，高氏賓爵之訓，不爲無據。而春秋孟仲皆言鴻鴈來，則詞複，不若來賓之義正。」〇楊升庵曰：「鴻鴈之鳥，木落南翔，冰泮北徂，知時之鳥也。然其行有先後，『八月，鴻鴈來』，乃大鴈也，鴈之父母。『九月，鴻鴈來賓』，小鴈也，鴈之子也。『十二月，鴈北鄉』，亦大鴈，鴈之父母。『正月，候鴈北』，亦小鴈，鴈之子也。此説出晉之干寶，宋人述之以爲的論。」案吕覽季秋紀「候鴈來」，高誘注：「是月候時之鴈，從北方來南之彭蠡。蓋以八月來者其父母也，其子羽翼穉弱，未能及之，於是月來過周雒也。」然則干寶之説，本於高誘。






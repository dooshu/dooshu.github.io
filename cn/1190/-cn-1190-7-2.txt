朱术桂传

朱术桂字天球，明太祖九世孙，辽王之后。初授辅国将军。崇祯十五年壬午，流贼攻陷荆州，王避兵于洞庭。后闻烈皇帝死社稷，王与长阳王赴南京。王进镇国将军。弘光帝使长阳王守宁海，命王同往。王居浙未几，南京陷。长阳率妻子踰岭，王留浙。鲁王监国，不知长阳王所往，欲以王奉长阳后。当是时，唐王已立于福建，王奉表称贺。隆武帝封王以嗣长阳后。顷之，长阳王谒行在，隆武帝使嗣辽王。王以疏言：『长阳王幸得生全，得赴行在，蒙恩以嗣辽先王，续其血食，助长阳王之封宜还王次子承袭。臣术桂宜守其故禄，不宜滥冒洪恩也』。隆武帝得王疏，改封以宁静，而使监方国安军。

丙戌夏五月，清陷钱塘，方国安与马士英潜约降于清。王知之，走海壖，得海舟以出石浦。鲁王亦泛海，泊舟山。其冬，郑芝龙欲背隆武帝，知两浙已降清，鲁王泊在海岛，使迎之，王遂得与鲁王浮海而南，岁暮至闽，泊厦门岛。而芝龙降于清。王闻之，甚恐。顷之，闻鸿逵不降，使人密遗之书。明年春，鸿逵乃迎王至其军。王居浯屿。当是时，招讨已起义兵五月矣。王与鸿逵，谋会其军以攻泉州，经月不克，还屯南澳。顷之，王以永历帝即位肇庆，浮海入粤，至揭阳。帝命还居闽，月就所在支禄。于是复居鸿逵军。戊子春，帝命监招讨军，王不往，留南澳。

庚寅春，粤兵溃于广西，诸城皆陷。明年春，鸿逵移师金门岛，王从。其秋，鸿逵薨，王仍留金门，凡八年。已而招讨取台湾地，王弃金门，来台湾。招讨以王为宗室之冠，有大事，坐王于左，宣而行之。然王虽得豫闻，而令出可否，专取决于成功。清使来，王西向坐，宗人从王坐，招讨西坐东向，其致敬多如此类。

经之嗣也，待王遂衰于礼。王衣食无以为资，因垦竹港田数顷。经征其赋，王亦输之，坦然无怨言。久之，经荒于佚乐，嬖幸盈前，不恤政事。经曰：『我远处海岛，可无忧』。王怆然曰：『若此地有变，我何往乎』！及癸亥夏，郑氏兵败，王誓以身殉。乃书所历艰虞以示人曰：『术桂自壬午岁，贼陷荆州，身出危城，走江浙，时付死生于鲸波，存亡于呼吸。尔来远潜异域，只欲保此茎发。今逢大难，全此冠裳而死，不负高皇，不负父母』！乃冠带佩绶自缢而死，时八月癸丑也。王将死时，军民之耆老子弟知王之欲殉义也，相率入拜，王亦答拜，皆涕泣挥泪而去。王之元妃罗氏先王卒，有姬五人。王曰：『任尔等所为，我行自尽也』。众姬皆曰：『不敢失身，请先死』。五人皆于王前一日壬子死之，王命葬之于大林。王无子，以益王诸孙俨鉁继为子，时方七岁，随郑氏降于清朝。

奈村农夫曰：于戏！昔当嘉、万之际，明之宗室子孙蒸蒸然亿万焉。以天潢世贵不习训诲之故，食其常禄，习于骄奢逸乐，比比也。其或贫而失所，娼优贱隶无所不为，等于愚蚩，吏民薄之，吐弃而厌恶之，良可长叹也。逮宗社既迁，变姓求容，甘心服竖牧之贱役，犹自聘其捷足也，斯则响者绮户绣裳之徒也，裋褐荜门，固无论乎。予览林芝嵋所次，听龙光二韦先生所说，因纪宁靖王朱术桂死义之事，谨载其年月。夫身体发肤受之父母，之死而不辱，及于九泉，可从烈皇帝而游，惟宁静王一人尔。奚胜长太息哉！


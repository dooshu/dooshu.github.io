春思赋并序


咸亨二年，余春秋二十有二，旅寓巴蜀，浮游岁序。殷忧明时，坎坷圣代。九陇县令河东柳太易，英达君子也，仆从游焉。高谈胸怀，颇泄愤懑。于时春也，风光依然。古人云：“风景不殊，举目有山河之异，不其悲乎！”仆不才，耿介之士也。窃禀宇宙独用之心，受天地不平之气，虽弱植一介，穷途千里，未尝下情于公侯，屈色于流俗，凛然以金石自匹，犹不能忘情于春。则知春之所及远矣，春之所感深矣，此仆所以抚穷贱而惜光阴，怀功名而悲岁月也。岂徒幽宫狭路，陌上桑间而已哉？屈平有言：“目极千里伤春心。”因作《春思赋》，庶几乎以极春之所至，析心之去就云尔。

＊

若夫年临九域，韶光四极。解宇宙之严气，起亭皋之春色。况风景兮同序，复江山之异国。感大运之盈虚，见长河之纡直。蜀川风候隔秦川，今年节物异常年。霜前柳叶衔霜翠，雪裹梅花犯雪妍。霜前雪裹知春早，看柳看梅觉春好。思万里之佳期，忆三秦之远道。澹荡春色，悠扬怀抱。野何树而无花？水何堤而无草？

于是仆本浪人，平生自沦没也，怀书去洛，抱剑辞秦。惜良会之遒迈，厌他乡之苦辛。忽逢边候改，遥忆帝乡春。帝乡迢递关河里，神皋欲暮风烟起。黄山半入上林园，玄灞斜分曲江水。玉台金阙纷相望，千门万户遥相似。昭阳殿里报春归，未央台上看春晖。水精却挂鸳鸯幔，云母斜开翡翠帏。竞道西园梅色浅，争知北阙柳阴稀？敛态调歌扇，回身整舞衣。银蚕吐丝犹未暖，金燕衔泥试学飞。妾本幽闺学歌舞，宁知汉代多巡抚？前年斋祭谒甘泉，今岁笙箫祠后土。桃花万骑喧长薄【草木交错也】，兰叶千旗照平浦。见原野之秀芳，忆山河之邃古。长安路狭绕长安，公子春来不厌看。杏叶装金辔，蒲萄镂玉鞍。耸盖临平乐，回笳出上兰。上兰经鄠杜，挥鞭日将暮。白马新临御沟道，青牛近出章台路。章台接建章，垂柳复垂杨。草开驰马埒，花满斗鸡场。南邻少妇多妖婉，北里王孙驻行幰。乍怪前春节候迟，预道今年寒食晚。伤紫陌之春度，惜青楼之望远。紫陌青楼照月华，珠帷黼帐七香车。蛾眉画来应几样，蝉鬓梳时半欲斜。恨雕鞍之届晓，痛银箭之更赊。行行避叶，步步看花。因狂夫之荡子，成贱妾之倡家。狂夫去去无穷已，贱妾春眠春未起。自有兰闺数十重，安知榆塞三千里？

榆塞连延玉关侧，云间沈沈不可识。葱山隐隐金河北，雾里苍苍几重色。忽有驿骑出幽并，传道春衣万里程。龙沙春草遍，瀚海春云生。疏勒井泉寒尚竭，燕山烽火夜应明。闻道河源路远远，谁教夫婿苦行行？君行塞外多霜露，为想春台【一作园】起烟雾。游丝空冒合欢枝，落花自绕相思树。春望年年绝，幽闺离绪切。春色朝朝异，边庭羽书至。都护新封万里侯，将军稍定三边地。长旆犹衔扫云色，宝刀尚拥干星气。昨夜祁连驿使还，征夫犹住雁门关。君度山川成白首，应知岁序歇红颜。红颜一别成胡越，夫婿连延限城阙。羌笛唯横陇路风，戎衣直照关山月。春色徒盈望，春悲殊未歇。复闻天子幸关东，驰道烟尘万里红。析羽摇初日，繁笳思晓风。后骑犹分长乐馆，前旌已映洛阳宫。

洛阳宫城纷合沓，离房别殿花周匝。河阳别舍抵长河，丹轮绀幰相经过。戚里繁珠翠，中闺盛绮罗。凤移金谷舞，莺引石城歌。向夕天津洛桥暮，争驱紫燕黄牛度。闲居伊水园，旧宅邙山路。武子【王济也】新布金钱埒，季伦【石崇也】欲碎珊瑚树。复有西墉春雾寡，更值南津春望写。入金市而乘羊，出铜街而试马。叶犯露而争密，花牵风而乱下。锦障萦山，罗帏照野。司空、令尹之博物，二陆、三张之文雅。新年柏叶之樽，上巳兰英之斝，春来并是春，何啻两违秦？

忽逢江外客，复忆江南春。罗衣乘北渚，锦袖出东邻。江边小妇无形迹，特怨狂夫事行役。凤凰山上花无数，鹦鹉洲中草如积。春江澹容与，春期无处所。春水春鱼乐，春汀春雁举。君道玉门关，何如金陵渚？为问逐春人，年光几处新？何年春不至？何地不宜春？亦有当春逢远客，亦有当春别故人，风物虽同候，悲欢各异伦。归去春山恣闲放，蕙畹兰皋行可望，何为悠悠坐惆怅？

比来作客住临邛，春风春日自相逢。石镜岩前花屡密，玉轮江上叶频浓。高平灞岸三千里，少道梁山一万重。自有春光煎别思，无劳春镜照愁容。盛年耿耿辞乡国，长路遥遥不可极，形随朗月骤东西，思逐浮云几南北。春蝶参差命俦侣，春莺绵蛮思羽翼。余复何为此？方春长叹息，会当一举绝风尘，翠盖珠轩临上春。朝升玉署调天纪，夕憩金闺奉帝纶。长卿未达终希达，曲逆长贫岂剩贫。年年送春应未尽，一旦逢春自有人。











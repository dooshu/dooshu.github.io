○望思台赋

汉武帝以惑乱生听，卫太子以危疑出奔，始误谗谀之巧，长违覆育之恩。高台有揭，悔过无门。峨峨九层，已断兴哀之目；眇眇千里，不归幽愤之魂。嗟乎！望以穷高，思以及远。为父之慈靡及，恨而莫追；为子之道既乖，惭而勿反。当其版筑初设，土工聿修，旁窥日转，下视浮。所以取其远无不鉴，近无不周，导宸衷於旷望，表元思之殷忧。岂比夫柏梁为耳目之玩，通天穷汗漫之游，流眄无涯，增怀永久，意来思之可待，念追悔而终不。事殊子，空引决以自伤；迹异申生，谅为孝而何有？悲夫！见危致命，有去无归，诚一朝之忿斯极，岂三年之恩可违？

於是跨层高之杳杳，属远思之依依。俯氵存雷之音，常思出震；仰列星之象，犹恋重辉。岂知登台有悼往之心，陟岵无怀归之叹。晓光东上，含万恨而意深；暮色西沈，向四隅而望断。徒劳乎积财厚地，累土长空，想迢遥於元圃，悲寂寞於青宫。鉴失聪明，将後悔而何及？台高汉，自贻咎於无穷。原夫义绝君亲，祸由臣仆，致两伤於疑忌，在一言之所黩。是台也，可以申鉴於後王，岂徒处高明而纵目！

陈有章


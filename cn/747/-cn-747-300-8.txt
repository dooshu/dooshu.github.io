○章仇兼琼奏吐蕃安戎城得泉贺表

此城往缘无备，权属吐蕃，天威所临，复为我有。而犬戎自送其死，且或执迷，率彼凶徒，辄敢围逼。城中在昔，惟水为虞，虽伫之则多，而汲之路断。陛下每忧无物，必期灵，圣心有属，神道元通，遂使拆石流泉，分岩泻液，动天地而昭应，与造化而同功。三军所资，一朝皆足，既使无渴乏之虑，益励忠勇之心，翦灭寇戎，从此非远。傍稽典策，博考祯休，以欣以跃，实倍常品，请宣示百僚，编诸册简。


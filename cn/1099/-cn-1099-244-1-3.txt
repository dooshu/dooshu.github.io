○論發兵征倭 【 征倭】

臣前日同臣嵩等、因見浙江南直隸等處撫按等官奏報倭寇猖獗、蘇松等府通泰等州、民遭焚劫慘毒之甚、深惟財賦重地、前賊宜速勦滅、題請敕下兵部會議兵糧等事、荷蒙聖明允行、隨該科道官各題要設官調兵、又該主事郭仁等揭送兵部、要得戶部發銀、差御史一員、選募山東長鎗手數千名、前去征勦、葢以江南無兵、蘇松尤甚、而長鎗手勇悍可用也、今聞諸臣會議、率云此時發兵、比至則賊巳去、空自勞費、兵部不能獨持、姑議令參將李逄時帶領山東存留民兵三千名前去、臣聞此兵係是入衛揀退之數、技能素劣、調去無用、夫兵事誠非臣書生所知、但稽諸往事。倭寇自去年以來。倏去忽至。迄無寧息。南沙盤據、歲餘始散。又據撫按奏報。或云來者未已。或云意不在搶而在擾。是月倭陷上海公為桑梓計誠切也勢不欲去而欲留。彼皆身在地方。必有所見。今諸臣何以能必賊之巳去。且能必其去而不來。而只以懸度。輒阻調兵。置江南於度外。此臣所不能解也。凡用兵之道。使勢不容巳。則當選擇精銳以冀有功。使在可巳。則雖精兵亦不當調以省勞費。今不能決可否之實而姑以弱兵應文塞責徒費無益、此又臣所不能解也。臣愚伏乞　皇上再下兵部令詰問諸臣、若於賊情果有真見、保無他虞、則此三千之兵。亦不必調。若出漫說、則須別議精選。毋致空行。重貽　君父南顧之憂。緣此事關係重大、臣不敢緘默、伏乞　聖明裁斷、


○录写律令格式六典诏

要道才行，则千歧共贯；宏纲一举，则万目皆张。前王之法制罔殊，百代之科条悉在，无烦改作，各有定规。守度程者，心逸日休；率胸臆者，心劳日拙。天垂万象，星辰之分野靡差；地载群伦，岳渎之方隅不易。傥各司其局，则皆尽其心。且律令格式六典，凡关庶政，互有区分，久不举行，遂至隳紊。宜准旧制，令百司各於其间，录出本局公事，巨细一一抄写，不得漏落纤毫，集成郑轴，兼粉壁书在公厅。若未有廨署者，其文书委官司主掌，仍每有新授官到，令自写录一本披寻。或因顾问之时，应对须知次第，无容旷阙，每在执行。使庶寮则守法奉公，宰臣则提纲振领。必当彝伦攸叙，所谓至道不繁，何必期年，然後报政。宜令御史台遍加告谕催促，限两月抄录，及粉壁书写须毕。其闲或有未可便行，及曾革事件，委逐司旋申中书门下，当更参酌，奏覆施行。


○贬房琯刘秩严武诏

崇党近名，实为害政之本；黜华去薄，方启至公之路。房琯素表文学，夙推名器，由是累阶清贵，致位台衡。而率性自任，怙气恃权。虚浮简傲者，进为同人；温让谨令者，捐於异路。所以辅佐之际，谋猷匪宏。顷者时属艰难，擢居将相，朕永怀仄席，冀有成功。而丧我师徒，既亏制胜之任；升其亲友，悉彰浮诞之迹。曾未逾时，遽从败绩。自合首明军令，以谢师旅，犹尚矜其万死，擢以三孤，或云缘其切直，遂见斥退。朕示以堂案，令观所以，咸知乖舛，旷於政事。诚宜效兹忠恳，以奉国家，而乃多称疾疹，莫申朝谒。郤犨为政，曾不疾其迂回；亚夫事君，翻有怀於郁怏。又与前国子祭酒刘秩、前京兆少尹严武等，潜为交结，轻肆言谈，有朋党不公之言，违臣子奉上之体。何以仪刑王国，训导储闱？但以尝践台司，未忍致之於理。况秩、武遽更相尚，同务虚求，不议典章，何成沮劝？宜从贬秩，俾守外藩。琯可邠州刺史，秩可阆州刺史，武可巴州刺史，散官封如故，并即驰驿赴任，庶各增修。

朕自临御寰区，荐延多士，常思聿求贤哲，共致雍熙，深嫉比周之徒，虚伪成俗。今兹所谴，实属其辜。犹以琯等妄自标持，假延浮称。虽周行且悉，恐流俗多疑，所以事必缕言，盖欲人知不滥。凡百卿士，宜悉朕怀。


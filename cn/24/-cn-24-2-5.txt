志第五 礼乐五


皇后岁祀一。季春，吉，巳享先蚕，遂以亲桑。散斋三日于后殿；致斋一日于正寝，一日于正殿。前一日，尚舍设御幄于正殿西序及室中，俱东向。致斋之日，昼漏上水一刻，尚仪版奏“请中严”。尚服帅司仗布侍卫，司宾引内命妇陪位。六尚以下，各服其服，诣后殿奉迎。尚仪版奏“外办”。上水二刻，皇后服钿钗礼衣，结珮，乘舆出自西房，华盖警跸。皇后即御座，六尚以下侍卫。一刻顷，尚仪前跪奏称：“尚仪妾姓言，请降就斋室。”皇后降座，乘舆入室。散斋之日，内侍帅内命妇之吉者，使蚕于蚕室，诸预享者皆斋。

前享三日，尚舍直长设大次于外壝东门之内道北，南向；内命妇及六尚以下次于其后，俱南向。守宫设外命妇次，大长公主、长公主、公主以下于南壝之外道西，三公夫人以下在其南，重行异位，东向北上。陈馔幔于内壝东门之外道南，北向。

前享二日，太乐令设宫县之乐于坛南内壝之内，诸女工各位于县后。右校为采桑坛于坛南二十步所，方三丈，高五尺，四出陛。尚舍量施帷障于外壝之外，四面开门，其东门足容厌翟车。

前享一日，内谒者设御位于坛之东南，西向；望瘗位于西南，当瘗埳，西向。亚献、终献位于内壝东门之内道南，执事者位于其后，重行异位，西向北上。典正位于坛下，一位于东南，西向；一位于西南、东向。女史各陪其后。司赞位于乐县东北，掌赞二人在南，差退，西面。又设司赞、掌赞位于埋埳西南，东面南上；典乐举麾位于坛上南陛之西，东向；司乐位于北县之间，当坛北向。内命妇位于终献之南，绝位，重行异位，西向北上；外命妇位于中壝南门之外，大长公主以下于道东，西向，当内命妇，差退；太夫人以下于道西，去道远近如公主，重行异位，相向北上。又设御采桑位于坛上，东向；内命妇采桑位于坛下，当御位东南，北向西上；执御钩、筐者位于内命妇之西少南，西上；内外命妇执钩、筐者位各于其采桑位之后。设门外位：享官于东壝之外道南，从享内命妇于享官之东，北面西上；从享外命妇于南壝之外道西，如设次。设酒尊之位于坛上东南隅，北向西上；御洗于坛南陛东南，亚献之洗又于东南，俱北向；币筐于坛上尊坫之所。晡后，内谒者帅其属以尊坫、罍洗、篚幂入，设于位。升坛者自东陛。

享日，未明十五刻，太官令帅宰人以鸾刀割牲，祝史以豆取毛血置于馔所，遂烹牲。五刻，司设升，设先蚕氏神座于坛上北方，南向。

前享一日，金吾奏：“请外命妇等应集坛所者听夜行，其应采桑者四人，各有女侍者进筐、钩载之而行。”其日未明四刻，捶一鼓为一严；二刻，捶二鼓为再严。尚仪版奏“请中严”。一刻，捶三鼓为三严。司宾引内命妇入，立于庭，重行，西面北上。六尚以下诣室奉迎。尚服负宝，内仆进厌翟车于阁外，尚仪版奏“外办”。驭者执辔，皇后服鞠衣，乘舆以出，华盖、侍卫、警跸，内命妇从。出门，皇后升车，尚功进钩，司制进筐，载之。内命妇及六尚等乘车从，诸翊驾之官皆乘马。驾动，警跸，不鸣鼓角。内命妇、宫人以次从。

其日三刻，尚仪及司愬帅其属入，实尊罍及币，太官令实诸笾、豆、簠、簋俎等，内谒者帅其属诣厨奉馔入，设于馔幔内。驾将至，女相者引享官，内典引引外命妇，俱就门外位。驾至大次门外，回车南向，尚仪进车前跪奏称：“尚仪妾姓言，请降车。”皇后降车，乘舆之大次，华盖、伞、扇。尚仪以祝版进，御署，出奠于坫。尚功、司制进受钩、筐以退，典赞引亚献及从享内命妇俱就门外位。司赞帅掌赞先入就位，女相者引尚仪、典正及女史、祝史与女执尊罍筐幂者入自东门，当坛南，北向西上。司赞曰：“再拜。”掌赞承传，尚仪以下皆再拜，就位。司乐帅女工人入，典赞引亚献、终献，女相者引执事者、司宾引内命妇、内典引引外命妇入，就位。皇后停大次半刻顷，司言引尚宫立于大次门外，当门北向。尚仪版奏“外办”。皇后出次，入自东门，至版位，西向立。尚宫曰：“再拜。”皇后再拜。司赞曰：“众官再拜。”在位者皆再拜。尚宫曰：“有司谨具，请行事。”乐三成。尚宫曰：“再拜。”皇后再拜。司赞曰：“众官再拜。”在位者皆再拜，坛上尚仪跪取币于篚，兴，立于尊所。皇后自坛南陛升，北面立，尚仪奉币东向进，皇后受币，进，北向，跪奠于神座，少退，再拜，降自南陛，复于位。初，内外命妇拜讫，女祝史奉毛血之豆立于内壝东门之外，皇后已奠币，乃奉毛血入，升自南陛，尚仪迎引于坛上，进，跪奠于神座前。皇后既升奠币，司膳出，帅女进馔者奉馔陈于内壝东门之外。皇后既降，复位。司膳引馔入，至阶。女祝史跪彻毛血之豆，降自东陛以出。馔升自南陛，尚仪迎引于坛上，设于神座前。皇后诣罍洗，尚仪跪取匜，兴，沃水；司言跪取盘，兴，承水。皇后盥。司言跪取巾于篚，进以帨，受巾，跪奠于篚。乃取爵于篚，兴，进，受爵。尚仪酌罍水，司言奉盘，皇后洗爵，司言授巾，皆如初。皇后升自坛南陛，诣酒尊。尚仪赞酌醴齐，进先蚕氏神座前，北向跪，奠爵，兴，少退，立。尚仪持版进于神座之右，东面跪读祝文。皇后再拜，尚仪以爵酌上尊福酒，西向进。皇后再拜受爵，跪，祭酒，啐酒，奠爵，兴。尚仪帅女进馔者持笾、俎进神前，三牲胙肉各置一俎，又以笾取稷、黍饭共置一笾。尚仪以饭笾、胙俎西向以次进，皇后每受以授左右。乃跪取爵，遂饮，卒爵，兴，再拜，降自南陛，复于位。

初，皇后献将毕，典赞引贵妃诣罍洗，盥手，洗爵，自东陛升坛，酌盎齐于象尊，进神座前，北向跪，奠爵，兴，少退，再拜。尚仪以爵酌福酒进，贵妃再拜受爵，跪祭，遂饮，卒爵，再拜，降自东陛，复位。昭仪终献如亚献。尚仪进神座前，跪彻豆。司赞曰：“赐胙。”掌唱曰：“众官再拜。”在位者皆再拜。尚宫曰：“再拜。”皇后再拜，司赞曰：“众官再拜。”在位者皆再拜。尚宫请就望瘗位，司赞帅掌赞就瘗埳西南位，皇后至望瘗位，西向立。尚仪执篚进神座前，取币，自北陛降坛，西行诣瘗埳，以币置于埳。司赞曰：“可瘗埳。”东西各四人实土半埳，尚宫曰：“礼毕，请就采桑位。”尚宫引皇后诣采桑坛，升自西陛，东向立。

初，皇后将诣望瘗位，司宾引内外命妇采桑者、执钩筐者皆就位。（内外命妇一品各二人，二品、三品各一人。）皇后既至，尚功奉金钩自北陛升，进。典制奉筐从升。皇后受钩，采桑，典制以筐受之。皇后采三条止，尚功前受钩，典制以筐俱退。皇后初采桑，典制等各以钩授内外命妇。皇后采桑讫，内外命妇以次采，女史执筐者受之。内外命妇一品采五条，二品采九条，止，典制等受钩，与执筐者退，复位。司宾各引内外命妇采桑者以从，至蚕室，尚功以桑授蚕母，蚕母切之以授婕妤食蚕，洒一絺止。尚仪曰：“礼毕。”尚宫引皇后还大次，内外命妇各还其次。尚仪、典正以下俱复执事位。司赞曰：“再拜。”尚仪以下皆再拜，出。女工人以次出。其祝版燔于齐所。

车驾还宫之明日，内外命妇设会于正殿，如元会之仪，命曰劳酒。

其有司岁所常祀者十有三：立春后丑日祀风师，立夏后申日祀雨师，立秋后辰日祀灵星，立冬后亥日祀司中、司命、司人、司禄，季夏土王之日祭中霤，孟冬祭司寒。皆一献。祝称：“天子谨遣。”

其中春、中秋释奠于文宣王、武成王，皆以上丁、上戊，国学以祭酒、司业、博士三献，乐以轩县。前享一日，奉礼郎设三献位于东门之内道北，执事位于道南，皆西向北上；学官、馆官位于县东，当执事西南，西向，学生位于馆官之后，皆重行北上；观者位于南门之内道之左右，重行北面，相对为首。设三献门外位于东门之外道南，执事位于其后，每等异位，北向西上；馆官、学官位于三献东南，北向西上。设先圣神座于庙室内西楹间，东向；先师于先圣东北，南向；其余弟子及二十一贤以次东陈，南向西上。其余皆如常祀。

皇子束脩：束帛一篚，五匹；酒一壶，二斗；脩一案，五脡。其日平明，皇子服学生之服，（其服青衿。）至学门外。博士公服，执事者引立学堂东阶上，西面。相者引皇子立于门东，西面。陈束帛篚、壶酒、脯案于皇子西南，当门北向，重行西上。将命者出，立门西，东面，曰：“敢请就事。”皇子少进，曰：“某方受业于先生，敢请见。”将命者入告。博士曰：“某也不德，请皇子无辱。”（若已封王，则云“请王无辱”。）将命者出告，皇子固请。博士曰：“某也不德，请皇子就位，某敢见。”将命者出告，皇子曰：“某不敢以视宾客，请终赐见。”将命者入告，博士曰：“某辞不得命，敢不从。”将命者出告，执篚者以篚东面授皇子，皇子执篚。博士降，俟于东阶下，西面。相者引皇子，执事者奉壶酒、脩案以从，皇子入门而左，诣西阶之南，东面。奉酒、脩者立于皇子西南，东面北上。皇子跪，奠篚，再拜。博士答再拜，皇子还避，遂进，跪取篚。相者引皇子进博士前，东面授币，奉壶酒、脩案者从，奠于博士前，博士受币，执事者取酒、脩、币以东。相者引皇子立于阶间近南，北面，奉酒、脩者出。皇子拜讫，相者引皇子出。

其学生束帛、酒、脩以见，如皇子。

武德二年，始诏国子学立周公、孔子庙；七年，高祖释奠焉，以周公为先圣，孔子配。九年封孔子之后为褒圣侯。贞观二年，左仆射房玄龄、博士朱子奢建言：“周公、尼父俱圣人，然释奠于学，以夫子也。大业以前，皆孔丘为先圣，颜回为先师。”乃罢周公，升孔子为先圣，以颜回配。四年，诏州、县学皆作孔子庙。十一年，诏奠孔子为宣父，作庙于兖州，给户二十以奉之。十四年，太宗观释奠于国子学，诏祭酒孔颖达讲《孝经》。二十一年，诏左丘明、卜子夏、公羊高、谷梁赤、伏胜、高堂生、戴圣、毛苌、孔安国、刘向、郑众、贾逵、杜子春、马融、卢植、郑康成、服虔、何休、王肃、王弼、杜预、范宁二十二人皆以配享。而尼父庙学官自祭之，祝曰：“博士某昭告于先圣。”州、县之释奠，亦以博士祭。中书侍郎许敬宗等奏：“《礼》：‘学官释奠于其先师。’郑氏谓：‘《诗》《书》《礼》《乐》之官也。’四时之学，将习其道，故释奠各以其师，而不及先圣。惟春、秋合乐，则天子视学，有司总祭先圣、先师。秦、汉释奠无文，魏则以太常行事，晋、宋以学官主祭。且国学乐以轩县，尊、俎须于官，非臣下所可专也。请国学释奠以祭酒、司业、博士为三献，辞称‘皇帝谨遣’。州学以刺史、上佐、博士三献，县学以令、丞、主簿若尉三献。如社祭，给明衣。”会皇太子释奠，自为初献，以祭酒张后胤亚献，光州刺史摄司业赵弘智终献。

永徽中，复以周公为先圣，孔子为先师，颜回、左丘明以降皆从祀。显庆二年，太尉长孙无忌等言：“《礼》：‘释奠于其先师。’若《礼》有高堂生，《乐》有制氏，《诗》有毛公，《书》有伏生。又《礼》：‘始立学，释奠于先圣。’郑氏《注》：‘若周公、孔子也。’故贞观以夫子为圣，众儒为先师。且周公作礼乐，当同王者之祀。”乃以周公配武王，而孔子为先圣。

总章元年，太子弘释奠于学，赠颜回为太子少师，曾参少保。咸亨元年，诏州、县皆营孔子庙。武后天授元年，封周公为褒德王，孔子为隆道公。神龙元年，以邹、鲁百户为隆道公采邑，以奉岁祀，子孙世袭褒圣侯。睿宗太极元年，以兖州隆道公近祠户三十供洒扫，加赠颜回太子太师，曾参太子太保，皆配享。

玄宗开元七年，皇太子齿胄于学，谒先圣，诏宋璟亚献，苏颋终献。临享，天子思齿胄义，乃诏二献皆用胄子，祀先圣如释奠，右散骑常侍褚无量讲《孝经》《礼记·文王世子篇》。

明年，司业李元瓘奏：“先圣庙为十哲象，以先师颜子配，则配象当坐，今乃立侍。余弟子列象庙堂，不豫享，而范宁等皆从祀。请释奠十哲享于上，而图七十子于壁。曾参以孝受经于夫子，请享之如二十二贤。”乃诏十哲为坐象，悉豫祀。曾参特为之象，坐亚之。图七十子及二十二贤于庙壁。

二十七年，诏夫子既称先圣，可谥曰文宣王，遣三公持节册命，以其嗣为文宣公，任州长史，代代勿绝。先时，孔庙以周公南面，而夫子坐西墉下。贞观中，废周公祭，而夫子位未改。至是，二京国子监、天下州县夫子始皆南向，以颜渊配。赠诸弟子爵公侯：子渊兖公，子骞费侯，伯牛郓侯，仲弓薛侯，子有徐侯，子路卫侯，子我齐侯，子贡黎侯，子游吴侯，子夏魏候。又赠曾参以降六十七人：参成伯，颛孙师陈伯，澹台灭明江伯，密子贱单伯，原宪原伯，公冶长莒伯，南宫适郯伯，公晳哀郳伯，曾点宿伯，颜路杞伯，商瞿蒙伯，高柴共伯，漆雕开滕伯，公伯寮任伯，司马牛向伯，樊迟樊伯，有若卞伯，公西赤邵伯，巫马期鄫伯，梁鳣梁伯，颜柳萧伯，冉孺郜伯，曹恤丰伯，伯虔邹伯，公孙龙黄伯，冉季产东平伯，秦子南少梁伯，漆雕敛武城伯，颜子骄琅邪伯，漆雕徒父须句伯，壤驷赤北征伯，商泽睢阳伯，石作蜀郈邑伯，任不齐任城伯，公夏首亢父伯，公良孺东牟伯，后处营丘伯，秦开彭衙伯，奚容蒧下邳伯，公肩定新田伯，颜襄临沂伯，鄡单铜鞮伯，句井强淇阳伯，罕父黑乘丘伯，秦商上洛伯，申党召陵伯，公祖子之期思伯，荣子旗雩娄伯，县成钜野伯，左人郢临淄伯，燕及渔阳伯，郑子徒荥阳伯，秦非汧阳伯，施常乘氏伯，颜哙朱虚伯，步叔乘淳于伯，颜之仆东武伯，原亢籍莱芜伯，乐欬昌平伯，廉洁莒父伯，颜何开阳伯，叔仲会瑕丘伯，狄黑临济伯，邽巽平陆伯，孔忠汶阳伯，公西与如重丘伯，公西翙祝阿伯。于是二京之祭，牲太牢、乐宫县、舞六佾矣。州县之牲以少牢而无乐。

二十八年，诏春秋二仲上丁，以三公摄事，若会大祀，则用中丁，州、县之祭，上丁。上元元年，肃宗以岁旱罢中、小祀，而文宣之祭，至仲秋犹祠之于太学。永泰二年八月，脩国学祠堂成，祭酒萧昕始奏释奠，宰相元载、杜鸿渐、李抱玉及常参官、六军将军就观焉。自复二京，惟正会之乐用宫县，郊庙之享，登歌而已，文、武二舞亦不能具。至是，鱼朝恩典监事，乃奏宫县于论堂，而杂以教坊工伎。贞元九年季冬，贡举人谒先师日与亲享庙同，有司言上丁释奠与大祠同，即用中丁，乃更用日谒于学。元和九年，礼部奏贡举人谒先师，自是不复行矣。

开元十九年，始置太公尚父庙，以留侯张良配。中春、中秋上戊祭之，牲、乐之制如文宣。出师命将，发日引辞于庙。仍以古名将十人为十哲配享。天宝六载，诏诸州武举人上省，先谒太公庙。乾元元年，太常少卿于休烈奏：“秋享汉祖庙，旁无侍臣，而太公乃以张良配。子房生汉初，佐高祖定天下，时不与太公接。古配食庙庭，皆其佐命；太公，人臣也，谊无配享。请以张良配汉祖庙。”

上元元年，尊太公为武成王，祭典与文宣王比，以历代良将为十哲象坐侍。秦武安君白起、汉淮阴侯韩信、蜀丞相诸葛亮、唐尚书右仆射卫国公李靖、司空英国公李勣列于左，汉太子少傅张良、齐大司马田穰苴、吴将军孙武、魏西河守吴起、燕晶国君乐毅列于右，以良为配。后罢中祀，遂不祭。

建中三年，礼仪使颜真卿奏：“治武成庙，请如《月令》春、秋释奠。其追封以王，宜用诸侯之数，乐奏轩县。”诏史馆考定可配享者，列古今名将凡六十四人图形焉：越相国范蠡，齐将孙膑，赵信平君廉颇，秦将王翦，汉相国平阳侯曹参、左丞相绛侯周勃、前将军北平太守李广、大司马冠军侯霍去病，后汉太傅高密侯邓禹、左将军胶东侯贾复、执金吾雍奴侯寇恂、伏波将军新息侯马援、太尉槐里侯皇甫嵩，魏征东将军晋阳侯张辽，蜀前将军汉寿亭侯关羽，吴偏将军南郡太守周瑜、丞相娄侯陆逊，晋征南大将军南城侯羊祜、抚军大将军襄阳侯王濬，东晋车骑将军康乐公谢玄，前燕太宰录尚书太原王慕容恪，宋司空武陵公檀道济，梁大尉永宁郡公王僧辩，北齐尚书右仆射燕郡公慕容绍宗，周大冢宰齐王宇文宪，隋上柱国新义公韩擒虎、柱国太平公史万岁，唐右武候大将军鄂国公尉迟敬德、右武卫大将军邢国公苏定方、右武卫大将军同中书门下平章事韩国公张仁亶、兵部尚书同中书门下三品中山公王晙、夏官尚书同中书门下三品朔方大总管王孝杰；齐相管仲、安平君田单，赵马服君越奢、大将军武安君李牧，汉梁王彭越、太尉条侯周亚夫、大将军长平侯卫青、后将军营平侯赵充国，后汉大司马广平侯吴汉、征西大将军夏阳侯冯异、建威大将军好畤侯耿弇、太尉新丰侯段颎，魏太尉邓艾，蜀车骑将军西乡侯张飞，吴武威将军南郡太守孱陵侯吕蒙、大司马荆州牧陆抗，晋镇南大将军当阳侯杜预、太尉长沙公陶偘，前秦丞相王猛，后魏太尉北平王长孙嵩，宋征虏将军王镇恶，陈司空南平公吴明彻，北齐右丞相咸阳王斛律光，周太傅大宗伯燕国公于谨、右仆射郧国公韦孝宽，隋司空尚书令越国公杨素、右武候大将军宋国公贺若弼，唐司空河间郡王孝恭、礼部尚书闻喜公裴行俭、兵部尚书同中书门下三品代国公郭元振、朔方节度使兼御史大夫张齐丘、太尉中书令尚父汾阳郡王郭子仪。

贞元二年，刑部尚书关播奏：“太公古称大贤，下乃置亚圣，义有未安。而仲尼十哲，皆当时弟子，今以异时名将，列之弟子，非类也。请但用古今名将配享，去亚圣十哲之名。”自是，唯享武成王及留侯，而诸将不复祭矣。

四年，兵部侍郎李纾言：“开元中，太公庙以张良配，以太常卿、少卿三献，祝文曰：‘皇帝遣某敢昭告。’至上元元年赠太公以王爵，祭典同文宣，有司遂以太尉献，祝版亲署，夫太公周之太师，张良汉之少傅，今至尊屈礼于臣佐，神何敢歆？且文宣百世所宗，故乐以宫县，献以太尉，尊师崇道也。太公述作止《六韬》，勋业著一代，请祝辞不进署，改昭告为敬祭，留侯为致祭，献官用太常卿以下。”百官议之，多请如纾言。左司郎中严涚等议曰：“按纾援典训尊卑之节，当矣，抑犹有未尽。夫大名徽号，不容虚美，而太公兵权奇计之人耳，当殷之失德，诸侯归周，遂为佐命。祀典不云乎，‘法施于人则祀之’？如仲尼祖述尧舜，宪章文武，删《诗书》，定《礼乐》，使君君、臣臣，父父、子子皆宗之，法施于人矣。贞观中，以太公兵家者流，始令磻溪立庙。开元渐著上戊释奠礼，其进不薄矣。上元之际，执事者苟意于兵，遂封王爵，号拟文宣，彼于圣人非伦也。谓宜去武成王号，复为太公庙，奠亨之制如纾请。”刑部员外郎陆淳等议曰：“武成王，殷臣也，纣暴不谏，而佐周倾之，夫尊道者师其人，使天下之人入是庙，登是堂，稽其人，思其道，则立节死义之士安所奋乎？圣人宗尧、舜，贤夷、齐，不法桓，文，不赞伊尹，殆谓此也。武成之名，与文宣偶，非不刊之典也。臣愚谓罢上元追封立庙，复磻溪祠，有司以时享，斯得矣。”左领军大将军令狐建等二十四人议曰：“兵革未靖，宜右武以起忠烈。今特贬损，非劝也。且追王爵，以时祠，为武教主，文、武并宗，典礼已久，改之非也。”乃诏以将军为献官，余用纾奏。自是，以上将军、大将军、将军为三献。

其五岳、四镇、岁一祭，各以五郊迎气日祭之。东岳岱山于兖州，东镇沂山于沂州，南岳衡山于衡州，南镇会稽于越州，中岳嵩高于河南，西岳华山于华州，西镇吴山于陇州，北岳恒山于定州，北镇医无闾于营州，东海于莱州，淮于唐州，南海于广州，江于益州，西海及河于同州，北海及济于河南。




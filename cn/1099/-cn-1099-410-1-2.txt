○題為議處緊要兵餉事宜疏 【 東省兵餉】

臣看得登萊青地方三面環海。東與朝鮮為鄰。西與天津相望。為京師左輔要地。年來島夷肆虐。屬國瀕危。如以次內窺。則登為首衝。來次之。青又次之。馮北海著說以此三郡在在可以入犯而登萊在外易于入亦易于出若一至青郡有山海之固則難于驅逐矣倘乘風飛越。破浪狂奔。則登萊青三郡間。二千七百里之海岸。二百餘處之海口。是處可入是處可登則又無分於首衝次衝而均在所急矣先是沿海事務、總隸海防一道、近經題准、分属三道、良便責成、但三道之中、如登州新舊設有南北軍兵七千餘名、雖云分布不敷、稍稍屏防有賴、若萊州新議添兵二千、又西流社添兵一千、業該兵部題覆、然尚未知餉所從出、以其內地故向不設兵至於青州、則併其兵未及議增、夫予其地而靳之兵、是張空拳可以搏猛獸也予其兵而靳之餉、是不聚粮、可以適千里也、臣等屢行山東布政司查議、該司以措處惟艱、尚未回詳、頃臣象春因警信日傳、躬行海上、料理至萊州、見分守海右道副使兼參議干仕廉、再四言稱、先該本道議呈、萊州應增南北兵五千、後止蒙題增二千、未敷戰守之用、相應請益、臣等以新經覆允、頗亦難之、因思萊州先年原有南兵五百。後因議封撤去。似應增復以備水戰。青州兵數、據該道按察使王之屏議呈添設三千、臣等以安東衛地方、近已題留班軍三千、分班防守、止召募二千于府城及塘頭寨、似宜足用、通計兩府、該增募土兵五千名、每兵月餉九錢、歲該銀五萬四千兩、南兵五百名、陸續于本省召募安家銀具不必議給、每兵月餉一兩五錢、歲該銀九千兩、又前項土兵內量設馬兵三百名、每名月加銀七錢六分六釐六毫零、歲該銀二千七百六十兩、通共該銀六萬五千七百六十兩、以上銀兩、自地方待之、不啻槁苗之雨、就庫藏括之、尚属無米之炊、臣等聚族而謀、持籌而計、所可佐一時之急、而慰兩府之望有三、一晴留事例班價、一酌減地方冗役、一量派民間地畝、葢自倭警震隣、東省無歲不治兵、其巳經請留者、不過贓罰香稅民屯支剩二三萬兩止耳、至于事例班價、前撫臣鄭汝璧一曾請之、未奉　俞允、仰惟　聖慈普覆、豈遂置東人不念、無非以時當有事、費出無經、故爾遲疑、不知目今東省、正在有事之中、非無事之地也、假如山西陝西急在虜。一應正額錢粮。凡百餘萬。悉以供邊曾無絲毫顆粒解入內府。而且不時有年例之發。今山東急在倭。除起解正額本折。既毫不敢留。而此額外雜項。若事例。若班價。數不盈萬。猶然弗即予平。此臣不能巳于請也。其冗役應減者、臣等就身之所處、及閱覽賦役冊、如臣等衙門、內班皂隸十名、可減而為八也、按察司議稱皂隸可減其六、而各州縣中如佐領皂隸三名四名五六名不等、以四名為率、則五名六名者、可減也、諸如此類、裒益計之、每州縣可得銀七八十兩、計通省可得銀七八千兩、又如火夫一項、最為瑣細、此中各属、中半有徵銀雇募者、近偶就事稽查、畧得梗槩、如縣堂及倉庫監禁既有火夫、則縣宅與佐貳教官宅、可減也、守城既有民壯、派及火夫何為、則如此類者、可减也、縱未必是處皆然、然亦十有六七、每州縣減銀三十兩上下、亦可減銀二千兩、是二項約可得銀一萬兩、連前所留、共可得銀二萬兩、此外尚該銀四萬五千七百六十兩、計非暫派之民間不可矣、夫東省地方磽瘠、臣等非不知之、加之年來災歉頻仍、臣等非不念之、獨計兵以衛民、民以養兵、無餉則無兵、無兵民誰與衛、將以地方聽之天矣、如欲為地方計、勢不得不添兵、欲添兵、勢不得不增餉、欲增餉勢不得不稍借資於民、譬之於人。不以尫羸遂撤藥餌之衛。譬之於家。不以空乏併廢饔飱之需。何者所重有甚焉故也。顧添兵雖止青萊、而屏蔽實關一省、今日之餉、當均派之闔省、難獨責於青萊、通計闔省地一百七萬餘頃、計畝而派、每上地不過六毫、中地五毫、下地止四毫、如是足矣、東土即云民貧、使有司能加意撫循、豈此數毫之銀、遂能使之貧哉、先是二十年間、倭警聚傳、一應南兵鋒兵之費。俱取給于地畝嗣因海汛暫緩。前兵半撤。所派銀兩。巳經題明議減。今即議增。尚不及原減之數。於勢計不容巳。於民亦不為厲也。臣等所為青萊兵餉計者如此、至於登州之餉、亦更有不容無言者、登州近添設水兵三千、原議留解薊鎮民兵銀抵充、乃兩請未即報可、夫兵以民為名、明為東省所固有也、先年薊鎮告急、不難竭此地之財、濟彼地之用、今日東省有事、乃不能以本地之兵、供本地之役哉、固知銀解薊鎮、便巳成額、但舍已耘人、理則未順、羨補不足、事難拘常、是在當事者通融劑量之耳、矧前項水兵、業巳募齊、待哺嗷嗷、豈容少緩、事窮勢蹙、不敢不再披瀝以請、若其他防禦機宜、容臣象春徧歷海濱完日、倘有一得、另行條上茲未敢縷縷也、


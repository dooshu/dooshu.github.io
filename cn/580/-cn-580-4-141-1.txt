周朮忽妻崔氏　李伯通妻周氏　郭三妻杨氏　刘平妻胡氏〔王氏女〕　杨居宽继室马氏　程鹏飞妻某氏　沈氏　戴复古妻　贾琼妻韩氏　徐君宝妻某氏　临海民妇王氏　武用妻苏氏　江文铸妻范氏〔柳氏〕　谭节妇　刘仝祖妻林氏　霍氏二妇尹氏杨氏　袁天裕妻焦氏〔任氏　田氏〕　梁氏〔王妙璘　周氏〕　谢


天与妻邓氏〔陈存信妻程氏等〕　只鲁花真〔宋仲荣妻梁氏等〕　王德政妻郭氏　郎氏〔东平郑氏　大宁杜氏　安西杨氏〕　秦氏二女〔孙氏女　许氏女　张氏女〕　张兴祖妻周氏　赵孝妇　霍荣妻段氏〔吴氏等〕　朱虎妻茅氏　俞新之妻闻氏〔李五妻刘氏〕　马英〔赵氏女〕　冯氏　李君进妻王氏〔移剌氏等〕　朱淑信　葛妙真〔畏吾氏三女〕　王氏〔王义妻卢氏等〕　张义妇　郑伯文妻丁氏　葛孝女　赵美妻王氏〔李冬儿　李氏〕　脱脱尼〔李世安妻王氏〕　赵彬妻朱氏〔安哥〕　贵哥　台叔龄妻刘氏　李智贞　蔡三玉　黄伯英妻雍氏　唐斗辅妻文氏〔王氏　金孝女〕　陈道安妻徐氏〔韩良可妻寇氏等〕　马氏〔焦三妻易氏〕　张氏〔季富妻黄氏　昆山孝节妇〕

周朮忽妻崔氏，佚其籍。太祖二十一年，从暐忽官平阳。金将来攻城，克之，下令官属妻子敢匿者死。时暐忽以使事在上党，崔氏急，即抱幼子祯，以诡计自言于将，将信之，使军吏书其臂出之。崔氏曰：“妇人臂使人执而书，非礼也。”以金赂吏，使书之纸。吏曰：“吾知汝诚贤妇，于令不敢违。”使崔自揎袖，吏悬笔而书焉。既出，有言其诈者，将怒，命追之。崔与祯伏土窖三日，得免。与朮忽会，未几，朮忽以病亡。崔年二十九，即大恸，誓不更嫁。放散婢仆，躬自纺绩，悉以资产遗亲旧。有权贵欲娶之，崔自毁其面，不欲生，四十年未尝妄言笑。人比之古烈妇云。

李伯通妻周氏，滦平石城人。生一子，名易。金末，伯通监丰润县，大兵攻之，城破不知所终。周氏与易被虏，谓偕行者曰：“人苟爱其生，万一受辱，不如死也。”即自投于堑，主者怒，拔佩刀三刃其体而去。得不死，遂携易而逃，间关至汴，绩纴以自给，教易读书，卒为名儒。

郭三妻杨氏，东平须城人。三从军襄阳，杨氏留事舅姑，以孝闻。至元六年，夫死戍所，母欲嫁之，杨氏号痛自誓乃已。久之，夫骨还。舅曰：“新妇年少，终必他适，可令吾子鳏居地下耶！”将求里人亡女合瘗之。杨氏闻，益悲，不食五日，自经死，遂与夫合葬焉。

刘平妻胡氏，渤海人。至元七年，平当戍枣阳，车载其家以行，夜宿沙河傍。有虎至，衔平去，胡起追及之，持虎尾，呼车中儿取刀杀虎。儿甫七岁，持刀授母，亦无怖意。虎死，平亦以伤卒。县官言状，命恤其母子，仍旌之。

至大间建德王氏女父出耘，舍傍遇豹，为所噬，父大呼。女识父声，趋救，以父所弃锄击豹，夺父而还。

参知政事杨居宽继室马氏，杭州钱塘人。至元十四年桑哥诬居宽死，没入其孥，以马氏赐卫士。氏托狂疾叫呼，遗粪溺，不可近，竟免于辱。杨氏阴赎之归，遂削发庐墓，以死自誓。后桑哥败，事得昭雪。氏无子，日纺绩给食，凡十余年。大德七年，乳生疡，或劝医之。氏曰：“吾寡妇也，岂可令男子见。”竟死。

程鹏飞妻某氏。宋季，鹏飞被俘，于兴元张万户家为奴，张以所获宦家女妻之。既婚三日，窃谓曰：“观君才貌非在人后者，何不为去计？”夫疑其试己，诉于张，张棰之。越三日，复告曰：“君若去，必可成名，否则终为人奴耳。”夫又诉于张，张命出之。妻临行以绣履一易程一履，泣曰：“期执此相见。”程感悟逸去。至元初，官至陕西参政，自与妻别已三十余年，遣使携履往兴元求之，知已为尼。使者至庵中，故遗履于地，尼见之，询所从来，曰：“吾主程参政使寻其妇耳。”尼出履示之，合。亟拜曰：“主母也。”告以参政未尝娶，终不出。程檄兴元路官，具舆马送至陕西，重为夫妇焉。

沈氏，吴兴人，夫为军士所害，沈乘间投水。适张掾舟过，见妇人衣浮水上，引救之，易衣置后舰内。其下讽之曰：“吾张君贵人，汝能侍之，且得宠。”沈谢曰：“幸诸君见怜，然彼时见吾夫被创甚，吾已许之死，恨不及生时使之见也。且贵人安用失节妇哉！”夜以竹箸刺喉以死。

戴复古妻，江西富家女。复古流寓武宁，富家爱其才，以女妻之。居二年，欲归，妻问故，告以曾娶。白之父，父怒，妻宛转解释，尽以奁具赠之，并送以词曰：“惜才怜薄命，无计可留汝。揉碎花笺，忍写断肠句。道旁杨柳依依，千丝万缕，抵不住一分愁绪。捉月盟言，不是梦中语。后回君若重来，不相忘处，把杯酒浇坟土。”夫既别，遂赴水死。

贾琼妻韩氏，字希孟，韩琦五世孙女。岳州破，韩为游卒所掠，献主将。韩年甫十八，自知不免，乃作五言诗曰：

“皇宋缔造初，坚正臣礼秉。开国百战功，师旅惟雄整。

及侍周幼主，臣心常炯炯。帝曰卿北伐，山戎今有警。

死狗莫击尾，此行当系颈。即日辞陛下，尽敌心欲逞。

陈桥忽兵变，不得守箕颖。禅让法尧舜，民物普安静。

有国三百年，仁义过驰骋。未改祖宗法，天何肆大眚。

细思天地理，中有幸不幸。失人焉得人，垂戒常耿耿。

江南无谢安，塞北有王猛。所以戎马来，飞渡以临境。

大江限南北，今此一舴艋。本期固封疆，谁谓如画饼。

烈火燎昆冈，不辨金玉矿。妾本良家子，性僻守孤梗。

嫁与尚书儿，衔署紫兰省。直以德才合，不弃宿瘤瘿。

初结合欢带，誓比日月炳。鸳鸯会双飞，比目愿常并。

岂期金石坚，化作桑榆景。旄头势正然，蚩尤气先屏。

不意风马牛，复及此燕郢。一方遭劫难，六族死俄顷。

退鹢落迅风，孤鸾吊空影。簪摧折白玉，瓶沉断素绠。

意坚志不移，改邑不改井。我本瑚琏器，安肯作溺皿。

志节匪转石，气懥如吞鲠。不作爝火光，愿为死灰冷。

贪生念曲蛾，乞怜羞虎阱。借此清江水，葬我全首领。

皇天如有知，定作血面请。愿魂化精卫，填海使成岭。”遂乘间投水死。越三日，其尸上浮，得诗于练裙中。

徐君宝妻某氏，岳州人，被掠至杭州，相从数千里，其主者数欲犯之，终以计脱。一日主者怒甚，将强焉。氏告曰：“候妾祭先夫，然后为君妇。”主者诺，即严妆焚香再拜南向，饮泣，题《满庭芳》词于壁，曰：“汉上繁华，江南人物，犹遗宣政风流。绿窗朱户，十里烂银钩。一旦刀兵齐举，旌旗拥，百万貔貅。长驱入，歌楼舞榭，风卷落花愁。清平，三百载，典章文物，扫地俱休。幸此身未北，犹客南州。破镜徐郎何在？空惆怅，相见无由。从今后，断魂千里，夜夜岳阳楼。”即投池中死。

临海民妇王氏，美姿容。王师徇台州，被掠。千夫长杀其舅姑与夫，而欲私之。妇阳曰：“能俾我为舅姑与夫服期月，乃可从汝。”师还，挈行至嵊县，过清风岭。妇仰天叹曰：“吾知所以死矣。”即啮指出血，写诗崖石上，投崖下死。石上血偾起，不为风雨所剥蚀。浙东元帅泰不华为立贞妇庙。

武用妻苏氏，真定人，徙家京师。用疾，苏氏刲股为粥以进，疾即愈。生子德政，四岁而寡。夫之兄利其资，逼之嫁，不听。未几，夫兄举家死，惟余三弱孙，苏氏育之，以至成立。德政长，事苏氏至孝。苏氏死时，天大旱。德政方掘地求水，忽二蛇跃出，一东一北，随其地掘之，果得泉。有司上其事，旌复其家。

江文铸妻范氏，名妙元，奉化人。年二十一归于江，及门，未合卺，夫以痫疾死。范遂居江氏家，抚诸侄如己子。卒年九十有五。

又柳氏者，蓟州人，为户部主事赵野妻。未成婚而野卒，柳哭之尽哀，誓不再嫁。寝疾，不肯服药，曰：“我年二十而寡，今已逾半百，得死幸矣。”遂卒。

谭节妇赵氏，吉安永新人，嫁同里谭氏，年二十有七。至元十三年，江南内附。明年，宋丞相文天祥志恢复，以书约妇妹婿永新彭震龙起兵，期七月十九日内外合发。而震龙先一日起，与元军战，败。元军入城，妇抱所乳子仓卒走县学礼殿。元兵搜得，欲犯之，妇痛骂，母子俱死于礼殿之南。时有同逃者，匿殿梁上，视妇死事甚悉，遂传于世。妇与子血影模糊，留殿阶不灭，磨去复存。其后永新知县乌斯道为建祠于县学。

刘仝祖妻林氏，福清人。父公遇，知名士。仝祖为福建招抚使，宋亡，与妻兄林空斋同举义，共败溃。仝祖亡命，自经死。有司执林氏，命具反状，林氏叱曰：“吾家世为宋臣，欲以忠义报国，何反也！汝知以指血书壁而死者乎？是吾兄也。吾与兄，忠义之心一也，肯为汝等辱！”遂遇害。

霍氏二妇尹氏、杨氏，许州人。至元中，尹氏夫卒，姑命更嫁。尹氏曰：“再嫁失节，妾不忍为也。”杨氏夫继卒，虑姑逼之嫁，即白舅姑，与尹同守节，共居数十年。世号“双节霍家”。

袁天裕妻焦氏，泾阳人。天裕祖母杨氏、母焦氏，俱早寡，守志不嫁。天裕从军，死于甘州，焦氏矢志不嫁。三世并以节义称。

又至元中，邠州任氏、乾州田氏，皆一家三妇少寡不再适，事闻，并旌之。

梁氏，临川人，夫家王氏。大兵至，为一千户所掠，詈之，为所杀。及事平，夫谋再娶，夜梦王氏告以己生某地，当复为君妇。明日遣人聘之，一言而成，询其生，与妇死日相同。

又王妙璘，海康人王谷荣女。至元间，蛮寇雷州，执妙璘，将犯之。妙璘不受辱，投水死。有司旌之。

又雷州人朱先彬妻周氏，先彬死，周氏殉之。诏旌其门。

谢天与妻邓氏，武进人。大兵至武进，邓氏抱姑避牛阑中，投水死。

又陈存信妻程氏，丹阳人。大兵攻常州，存信死之，程氏守节不嫁。子寿为百户，亦死于贼。诏旌其门。

徐顺妻彭氏，东平人。郑腊儿妻康氏，曹州人。夫卒，俱以身殉，有司旌之。

又陈若英，高安人。年十三，同县舒琏聘为室。琏卒，若英自经死。有司旌其门曰贞节。

又上犹人徐仁妻谢氏，夫卒，矢志不嫁。夫家阴卖为富室妾，谢氏诉于县，不为理，自经死。大德间，廉访司表其墓曰贞节。

只鲁花真，蒙古氏。年二十六，夫忽都病卒，誓不再醮，孝养舅姑逾十五年。舅姑殁，尘衣垢面，庐墓终身。至元间旌之。

其后又有翼城宋仲荣妻梁氏，舅殁，负土为坟。怀孟何氏、大名赵氏，并以夫殁守志，养舅姑以寿终，负土为坟。

王德政妻郭氏，大名人，少孤，事母张氏孝谨，以女仪闻于乡。及笄，富贵家慕之，争求聘，张氏不许。时德政教授里中，年四十余，貌古陋。张氏以贫不能教二子，欲纳德政为婿，使教之。宗族皆不谓然，郭氏顺母志，竟嫁之。与德政相敬如宾，教二弟有成。未几，德政卒，郭氏年甫二十，励节自守。大德间表其家。

郎氏，胡州安吉人，宋进士朱甲妻也。朱尝仕浙东，以郎氏从。至元间，朱殁，郎氏护丧还，至玉山里，留居避盗。势家柳氏欲强聘之，郎誓不从，夜奉柩遁归，柳邀之中道，复死拒得免。家居养姑甚谨，姑尝病，郎祷天，刲股肉进，啖而愈。大德十一年旌之。

又有东平郑氏、大宁杜氏、安西杨氏，并少寡守志，刲肉疗姑病。

秦氏二女，河南宜阳人，逸其名。父尝有危疾，医云不可治。姊闭户默祷，凿脑和药，饮之遂愈。父后复病欲绝，妹刲股肉置粥中，父小啜即苏。

又孙氏女，河间人。父病癞十年，女祷于天，求以身代且吮其脓血，旬月而愈。

许氏女，安丰人。父疾，割股啖之，痊。

张氏女，庐州人，嫁为高垕妻。母病目丧明，张氏归省，抱母泣，以舌舐之，目忽能视。州县各以状闻，旌之。

张兴祖妻周氏，泽州人。年二十四，兴祖殁，舅姑欲使再适，周氏不从，曰：“妾家祖母、妾母，并以贞操闻。妾或中道易节，是忘故夫而辱先人也。忘故夫不义，辱先人不孝，不义不孝，妾不为也。”遂嫠居三十年，奉舅姑生事死葬无违礼。其父与外祖皆无后，葬祭之礼，亦周氏主之。有司以闻，并赐旌异。

赵孝妇，德安应城人。早寡，事姑孝。家贫，佣织于人，得美食必持归奉姑，自啖粗粝。尝念姑老，一旦卒，无由得棺。乃以次子鬻富家，得钱百缗，买杉木治之，棺成，置于家。南邻失火，风烈甚，火势及孝妇家。孝妇亟扶姑出避，而棺重不可移，乃抚膺大哭曰：“吾为姑卖儿得棺，无能为我救之者。”言毕，风转而北，孝妇家得不焚，人以为孝感所致。

霍荣妻段氏，隆兴人。荣无子，尝乞人为养子。荣卒，段氏年二十六，养舅姑以孝称。舅姑殁，荣诸父仲汶贪其产，谓段曰：“汝子，假子也，可令归宗。汝无子，宜改适。霍氏业，汝无预焉。”段曰：“家资不计，但再醮非义，容妾思之。”即退入寝室，引针刺面，墨渍之，誓死不贰。大德二年，府上状中书，给羊酒币帛，仍命旌门复役。

又有兴和吴氏，自刺其面。成纪谢思明妻赵氏，自髡其发。冀宁田济川妻武氏、溧水曹子英妻尤氏，啮指滴血，并誓不更嫁。有司各旌之。

朱虎妻茅氏，崇明人。大德间虎官都水监，坐罪籍其家，吏录送茅氏及二子赴京师。太医提点师甲乞归家欲妻，茅氏誓死不从。母子三人以裙相结连，昼夜倚抱号哭，形貌销毁。师知不可夺，释之。茅氏托居永明尼寺，忧愤不食，卒。

闻氏，绍兴俞新之妻也。大德四年，新之殁闻，氏年少，父母虑其不能守，欲更嫁之。闻氏哭曰：“一身二夫，烈妇所耻。妾可无耻乎！且姑老子幼，妾去，当令谁视之？”即断发自誓。父不忍强夺其志。姑病风，且失明，闻氏手涤溷秽不怠。时嗽口，上堂舐其目，目为复明。及姑卒，家贫无资佣工，与子负土葬之，朝夕悲号，闻者惨恻。乡里嘉其孝，为之语曰：“欲学孝妇，当问俞母。”

又有刘氏、渤海李五妻也。少寡，父母使再醮，不从。舅患疽，刘祷于天。数日溃，吮其血，乃愈。

马英，河内人。性孝友，父丧哀毁，二兄继殁，英独事母甚谨。又与二嫂居，使得保全嫠节。及丧母，卜地葬父母二兄，负土为四坟，手植松柏，庐墓侧终身。又赵氏女名玉儿，冠州人。尝许为李氏妇，未婚夫死，遂誓不嫁，以养父母。父母殁，负土为坟，乡里称之。

冯氏，名叔安，字静君，大名宦家女，山阴县尹山东李如忠继室也。如忠初娶蒙古氏，生子任，数岁而卒。大德五年，如忠病笃，引刀断发，自誓不他适。如忠殁两月，遗腹生一子，名伏。李氏及蒙古之族在北，闻如忠殁于官，家多遗财，相率来山阴，尽取其资及子任以去。冯不与较，一室萧然，唯余如忠及蒙古氏之柩而已。朝夕哭泣，邻里不忍闻。久之，鬻衣厝二柩蕺山下，携其子庐墓侧。时年二十二，羸形苦节，为女师以自给。父母来视之，怜其孤苦，欲使更事人。冯爪面流血，不肯从。居二十年，始护丧归葬汶上。齐鲁之人，闻之莫不叹息。

李君进妻王氏，辽阳人。大德八年，君进病卒，卜葬，将发引，亲邻咸会。王氏谓众曰：“夫妇死同穴，义也。吾得从良人逝，不亦可乎！”因抚棺大恸，呕血升许，即仆于地死。众为敛之，连柩出葬，送者数百人，莫不洒泣。

又移剌氏，同知湖州路事耶律忽都不花妻也。夫殁，割耳自誓。既葬，庐墓侧，悲号不食死。

赵氏，名哇儿，大宁人。年二十，夫萧病剧，谓哇儿曰：“我死，汝年少，若之何？”哇儿曰：“君幸自宽，脱有不讳，妾不独生，必从君地下。”遂命匠制巨棺。夫殁，即自经死，家人同棺葬焉。

大都费岩妻王氏、买哥妻耶律氏、陕州陈某妻别氏、大同宋坚童妻班氏、李安童妻胡氏、晋州刘恕妻赵氏、冀宁王思忠妻张氏、饶州刘楫妻赵氏、大宁赵膗儿妻安氏、陈恭妻张氏、武寿妻刘氏、宋敬先妻谢氏、撒里妻萧氏、古城魏贵妻周氏、任城郭灰儿妻赵氏、枣阳朱某妻丁氏、叶县王保子妻赵氏、兴州某氏妻魏氏、滦州裴某妻董贵哥、成都张保董妻郝氏、利州高塔必也妻白氏、河南杨某妻卢氏、蒙古氏太术妻阿不察相、兀孙妻脱脱真，并以死从夫。事闻，悉命旌之，或赐钱赠谥云。

朱淑信，山阴人，少寡，誓不再嫁。一女妙净，幼哭父，双目并失明。及长，择偶者不至。家贫，岁凶，母子相依，苦节自厉。士人王士贵重其孝，乃求娶焉。

葛妙真，宣城民家女。九岁闻日者言，母年五十当死，妙真即悲忧祝天，誓不嫁，终身茹素，以延母年。母后年八十一卒。

又畏吾氏三女家钱塘，诸兄远仕不归，母思之成疾，三女欲慰母意，乃共断发誓天，终身不嫁，以养母。四十余年，母竟以寿终。事上，并赐旌异。

王氏，大都人，张买奴妻也。年十六，买奴官钱塘，病殁，葬城西十里外。王氏每旦被发步往奠之，伏墓大恸欲绝，久而致疾。舅姑力止，其行乃已。服阕，舅姑谓之曰：“吾子已殁，新妇年尚少，宜自图终身计。”王氏泣曰：“父母命妾奉箕帚于张氏，今夫不幸早逝，天也。此足岂可复履他人门乎？”固不从。茕居三十年而卒。

又有冯翊王义妻卢氏、睢阳刘泽妻解氏、东平杨三妻张氏，并守志有节行，有司各旌其门。

张义妇，济南邹平人。年十八，归里人李伍。伍与从子零戍福宁，未几死戍所。张独家居，养舅姑甚至。父母舅姑病，凡四刲股肉救之，及死，丧葬无遗礼。既而叹曰：“妾夫死数千里外，妾不能归骨以葬者，以舅姑父母在，无所仰故也。今不幸父母舅姑已死，而夫骨终暴弃远土。使无妾即已，妾在，敢爱死乎？”乃卧积冰上，誓曰：“天若许妾收夫骨，虽寒甚，当得不死。”逾月，竟不死。乡人异之，乃相率赠以钱，大书其事于衣以行。行四十日，至福宁。见零，问夫葬地，则榛莽四塞，不可识。张哀恸欲绝，夫忽降于童，言动无异生时，告张死时事，甚悲，且示骨所在处。张如其言发，得之，持骨祝曰：“尔信妾夫耶？入口当冷如冰雪粘如胶。”已而果然。官义之，上于大府，使零护丧还，给资以葬。仍旌门复其役。

丁氏，新建郑伯文妻也。大德间，伯文病将殁，丁氏与诀曰：“君脱有不讳，妾当从。但君父母已老，无他子妇侍养。妾复死，使君父母食不甘味，则君亦不瞑目矣。妾且忍死以奉其余年，必不改事他人以负君也。”伯文卒，丁氏年二十七，居丧哀毁。服既除，父母屡议嫁之，丁氏每闻必恸哭，曰：“妾所以不死者，非有他志也，与良人约，将以事舅姑耳。今舅姑在堂，固无恙，妾可弃去而不信于良人乎？”舅姑病，丁氏夙夜护视，衣不解带。及死，丧葬尽礼。事上，表其门。

葛孝女，金溪人。元末江南官吏有凿山淘河，取金以充贡者，不足则市于他所，必取盈而后已。民多鬻产偿官。孝女因有司强其父征求银冶，不忍榜掠之苦，投冶中死。官遂奏止其贡，至今邑人祠之。危素、苏天爵皆书其事，以警献利者。

赵美妻王氏，内黄人。至治元年，美溺水死，王氏誓守志。舅姑念其年少无子，欲使更适。王氏曰：“妇义无再醮，且舅姑在，妾可弃去耶？”舅姑又欲以族侄继婚，王氏拒不从。舅姑迫之，王氏知不免，即引绳自经死。

又李冬儿，甄城人，丁从信妻也。年二十三，从信殁。服阕，父母呼妇问之，曰：“汝年少居孀，又无子，何以自立？吾为汝再择婿何如？”冬儿不从。诣从信冢哭，欲缢墓树上，家人防之，不果。日暮还从信家。夜二鼓，入室更新衣，自经死。

李氏，滨州惠高儿妻也。年二十六，高儿殁。父欲夺归，嫁之。李氏不从，自缢死。

脱脱尼，雍古剌氏，有色，善女工。年二十，夫哈剌不花卒。前妻有二子，皆无妇，欲以本俗收继之。脱脱尼以死自誓，二子复百计求遂。脱脱尼恚且骂曰：“汝禽兽行，欲妻母耶！若死，何面目见汝父地下。”二子惭惧，谢罪。乃析业而居三十年，以贞操闻。

又王氏成都李世安妻。年十九，世安卒，夫弟世显欲收继之。王氏不从，引刀断发，复自割其耳，创甚。亲戚惊叹，为医疗，百日乃愈。事上，并旌之。

赵彬妻朱氏，名锦哥，洛阳人。天历初，西兵掠河南，朱氏遇兵五人。被执，逼与乱。朱氏拒曰：“我良家妇，岂从汝贼耶！”兵怒，提曳棰楚之，朱氏度不能脱，即绐之曰：“汝幸释我。舍后井傍有瘗金，当发以遗汝。”兵信之，乃随其行。朱氏得近井，即抱三岁女赴井死。

是岁又有偃师王氏女，名安哥，从父避兵邙山丁家洞。兵入，搜得之，见安哥色美，驱使出，欲污之。安哥不从，投涧死。有司言状，并表其庐。

贵哥，蒙古氏，同知宣政院事罗五十三妻也。天历初，五十三得罪贬海南，籍其家。诏以贵哥赐近侍卯罕，卯罕亲率车骑至其家迎之，贵哥度不能免，令婢仆以饮食延卯罕于厅事。如厩，自经死。

台叔龄妻刘氏，顺宁人。一日地震，屋坏，压叔龄不能起。家复失火，叔龄母欲就焚，叔龄望见，呼曰：“吾已不得出，当亟救吾母。”刘谓夫妹曰：“汝救汝母，汝兄必死，吾不用复生矣。”即自投火中死。火灭，家人得二尸，烬中犹手相握不开。官嘉其义烈，上于朝，命录付史臣。

李智贞，建宁浦城人。父子明无子。智贞七岁能读书。九岁母病，调护甚谨。及卒，哀恸欲绝，不茹荤三年。治女工供祭祀。及奉父，甘旨不乏，乡里称为孝女。父尝许为郑全妻。未嫁，从父客邵武，邵武豪陈良悦其慧，强纳采求聘，智贞断发拒之，数自求死，良不能夺。卒归全，事舅姑父母皆以孝称。泰定间，全病殁，智贞悲泣不食，数日而死。

蔡三玉，龙溪陈端才妻也。贼起漳州，端才走避，三玉与夫妹匿于邻祠，贼搜得之，掠至舟中。三玉投江死，越三日，尸流至其父广瑞舟侧。广瑞认其尸，哭曰：“吾女也。”事闻，旌门复役，仍给钱以葬。

黄伯英妻雍氏，长泰人。早寡，织纴以养舅姑。尝负豆觅水硙磨之，遇乡人夺其硙。雍氏号天曰：“吾磨豆以食舅姑者，其硙竟不转。”乡人惧而还之。

唐斗辅妻文氏，静江人。大德中，斗辅为宾州幕官，卒。文氏年二十余，执义自誓，孝养舅姑。其子明文早卒，妇蒋氏慕姑节行，亦不改适。至治中，诏旌其门曰贞节。

又马英妻王氏，夏津人。英卒，王氏二十余，誓不再嫁，冻饿而死。诏旌其门。

又金孝女，名汝安，鄞县人。以父母老不嫁，终身茹素，夜则吁天祈亲寿，父母俱八十卒。孝女终不适人，卒于家。

陈道安妻徐氏，文昌人。至正间寇乱，道安御贼，为所杀。徐氏瘗其夫，哭尽哀，啖土塞口而死。

同县韩良可妻，寇至，姊妹俱赴水死。

琼山唐伯寿女丑儿，至正中，寇至乾宁，丑儿被获。时年十八，乃绐贼释其缚，请相从。贼释之，即赴水死。

柳氏女，嘉兴人，为贼所获，投水死。

钱子顺二女，亦嘉兴人，至正末，寇至。二女连结衣袂，投水死。

子顺妻俞氏，亦守节。旌门。

韩轨妻邢氏，安阳人。轨守黄华寨，贼攻之急，势将陷。邢氏谓其女曰：“事不济，我与汝必受辱。”遂俱投岩下死。

又萧氏，亦安阳人，杜原妻。兵乱，原挈家之官真定，道遇贼。萧氏谓原曰：“汝当避，我自为计。”乃投河而死。

马氏，汤阴人，名瑞香。幼读《孝经》《列女传》，通大义，父母重爱之。择婿得薛釭，赘之，生一女。釭拙于家事，妇翁怒责，遂离去。逾三年，父母欲令再适，马氏言：“礼无再醮之义。”以告父母，不从，乃投井死。留纸其女怀中，书谢别父母之辞。御史王构为作传焉。

又焦三妻易氏，安阳人。三殁，易氏哭之哀，水浆不入口。及治棺，氏绐匠曰：“吾夫遗衣甚多，欲悉置之，棺可大。”其制匠信之。比敛，易乃入室自缢，遂合葬之。

张氏，昆山太仓人。年十七始赘周姓为夫。夫之父为百夫长，尝与其伍谋刺帅，事泄，罪连其子及妇。将斩，帅之子惜张姿容，曰：“从我即活。”张怒骂，帅子拔刀磨其颈曰：“汝不从则杀之。”张复厉声大骂，遂死。

又季富妻黄氏，崇明人。初海寇入境，掠妇女登舟者二十余人。黄氏义不受辱，投海而死，时年二十有七。昆山孝节妇，佚其夫姓名。年二十，夫死，誓不嫁。后同籍坐事系狱，妇当连坐。或劝改嫁可免。妇曰：“吾不忍以危难弃礼义。”有司以闻，诏旌之。





○为赤县父老劝封禅表

臣闻帝功既，必昭告於上元；元命攸尊，必升封於厚载：故七十二主能恢万代之规，三五六经以为百王之典。伏惟陛下应天受命，握纪登枢，包括乾坤之灵，亭毒神明之化，故能开天宝，阐地珍，温洛所以升图，荣河由其荐。群神既赞，众瑞交驰，讴歌於是大归，礼乐以之咸备。陛下仰顺天意，允答神休，垂显号以居宸，建明堂而治物，百寮惟允，万国咸宁。然则嵩岳神宗。望玉銮而来禅，天中仙族，伫金驾而崇封：实大礼（一作德）之昌期，膺告成之茂典。况神都为八方之极，太室居五岳之尊，陛下垂统紫微，大昌黄运，报功崇德，允协神心，应天顺人，雅符灵望，皇图盛业，实在於兹。臣等叨愿尧封，久忘帝力，窃闻圣人封禅，天下所以会昌；山岳成功，皇寿由其配永。臣等既为陛下赤子，陛下又为万姓慈亲，实札幌报天功，下顺人望，勒成嵩岳，大显尊名。不胜庆幸之至。


金在吾苦吟图【谢文侯写照陈无名补木石】

陈郎作画谢老写生当风玉树真神清独坐緑蕉倚文石望中知是苦吟客闻君卓荦读父书好客平原亦不如乘风破浪有长策肯学五言七字为腐儒君不见吾侪青髩皆早疎

酒间赠郑谷口【时谷口历叙八分及汉隶诸碑书法又被大司马敦促入都】

八分健手天下知片纸尺璧传京师诸王列第遍题楔五岳名蓝半写碑收藏富有罗百代上穷岣嵝下李斯篆籀铜盘及石鼓铭刻重搜太子池中年惨澹工汉隶借问苦心摹阿谁溧阳挍官合阳令石门礼器皆神奇【以上皆古碑名】摩挲软劲非笔墨剥落金石光迷离锦帙牙籖尽书画旁通不合兼轩岐公侯延伫争倒屣车骑刺促无闲时劳人作达转清暇解衣挥翰明灯下匹绢残牋气盘礴态迟势速人惊诧义急穷交不顾身兴躭古物寜论价高斋别墅夏犹花留我过从每凉夜饮君巵酒顔欲酡火云满眼鼓鼙多单车见说燕山去谷口闲园奈若何


○对莱田不应税判

〈劝农使称莱田旧不应税，州县令有徵纳，为例各自不同，或据亩数均收，或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平，不伏处断。〉

我田既臧，农夫是庆，亩硕则播，岁成厥功。如茨如梁，或祈於稷稼；不稂不莠，载嘉於曾田。彼之荒莱，僻在穷野，芟夷未绝，耒耜何施？便加税亩之徵，岂厚生人之道？且漳河定邺，泾水利秦，人既有藏，国亦云幸。当今百姓为心，六府修教，命劝分之使，崇务本之农。汉苑空闲，已许萧何之请；鲁田厚敛，见让哀公之昏。人若屡空，君孰与足？州县以政刑不用，舆讼是招；使司以公职务平，天心必称。虽假词於给贷，终失得於当官。请明刑，以鉴多士。

魏礻是

礻是，开元时人。


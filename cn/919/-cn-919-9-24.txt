癫痫证治

病者旋晕颠倒，吐涎沫，搐搦腾踊，作马嘶鸣，多因挟热着惊，心动胆慑，郁涎入之所致也，名曰马痫；以马属在午，手少阴君火主之，故其病生于心经。病者晕眩，四肢烦疼，昏闷颠倒，掣纵吐沫，作羊叫声，多因少小脐疮未愈，数洗浴，湿袭脾经之所致也，名曰羊痫；以羊属未，坤位，足太阴湿土主之，故其病生于脾经。病者昏晕颠倒，两手频伸，叫作鸡声，须臾即醒，醒后复发，多因少小燥气伤胃，烦毒内作，郁涎入胃之所致也，名曰鸡痫；以鸡属酉，足阳明燥金主之，故其病生于胃经。病者眩晕颠倒，眼目相引，牵纵急强，作猪叫鸣，吐涎沫，食顷方已，多因少小吐利挟风之所致也，名曰猪痫；以猪属亥，手厥阴心胞风木主之，故其病生于右肾经。病者眩晕颠倒，目反口噤， 纵吐沫，作牛吼声，多因少小湿热伤肺，涎留肺系，遇燥热则发动，名曰牛痫；以牛属丑，手太阴湿土主之，故其病生于肺经。

癫痫证治


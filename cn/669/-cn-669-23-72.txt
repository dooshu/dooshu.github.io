189　蒯通善爲長短説　主父偃學長短從横術　邊通學短長　劉向言戰國策諸名


蒯通善爲長短説，主父偃學長短從横術，邊通學短長。史記田儋傳索隱云：「戰國策亦名長短書。」

【全云】唐人趙蕤著長短經十卷，侈談王霸機權正變之説，蓋本於此。

【集證】漢志「從横家」：「蒯子五篇。主父偃二十八篇。」

【元圻案】漢書蒯通傳：「蒯通，范陽人也。通論戰國説士權變，亦自序其説，凡八十一首，號曰雋永。」〇史記田儋傳：「太史公曰：蒯通者，善爲長短説，論戰國之權變八十一首。」索隱：「言欲令此事長，則長説之；欲令此事短，則短説之，故戰國策亦名短長書是也。」又主父偃傳：「主父偃者，臨淄人也，學長短縱横之術。」又張湯傳：「邊通學短長，剛暴彊人也。」〇劉向校戰國策序曰：「書本號或曰國策，或曰國事，或曰短長，或曰事語，或曰長書，或曰脩書。臣向以爲戰國時游士輔所用之國，爲之策謀，宜爲戰國策。」〇漢書張湯傳注：「短長術興於六國時，長短其説，隱繆用相激怒也。」又：「蘇秦、張儀之謀，趣彼爲短，歸此爲長，戰國策名長短術也。」






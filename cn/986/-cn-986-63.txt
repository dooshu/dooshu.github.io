苏泂　次韵七首

陶几看鱼乐，洋洋圉圉然。

一身随见定，万事任从前。

卖剑更农服，操觚耨柢田。

岂能无俭岁，固自有丰年。

苏泂

苏泂　次韵七首

步蹇堪扶杖，头童欲罢簪。

渚云秋澹泊，庭树晚萧森。

秀颖垂千亩，遥青出寸岑。

本来关个事，而独可人心。

苏泂

苏泂　次韵七首

昵爱经过数，尊荣记忆疏。

赖收颜氏帖，谁奉子公书。

西夏方徵甲，东州且定居。

虽无南过雁，幸有北来鱼。

苏泂

苏泂　次韵七首

山色对疏棂，之人一似清。

水边同妇饮，花下趁儿行。

养鸭期充膳，骑牛学治生。

时因把锄暇，毋废读书声。

苏泂

苏泂　次韵七首

香醪如蜜甜，村酒渐多添。

弄水闲移棹，看山自卷帘。

深心非木石，痴腹惯虀盐。

莫作渊明解，逃鱼本欲潜。

苏泂

苏泂　次韵七首

茅茨依橘柚，邻舍即烟波。

更与山为伴，何忧屋不多。

功名元有命，嗤笑亦从他。

但愿年年熟，杯来尔汝歌。

苏泂

苏泂　次韵七首

废田为屋宇，困士学农桑。

来者或相问，耕焉安得堂。

为言吾欲醉，且去客无妨。

信有痴人梦，宁甘草径荒。

苏泂


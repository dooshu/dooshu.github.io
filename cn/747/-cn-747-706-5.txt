○宣懿皇後陵庙状

奉宣，“宣懿皇太後光陵同元宫，及不移福陵只庙，何者为便，商量奏来”者。右，臣等伏以园寝已安，神道贵静，光陵因山久固，仅二十年，福陵近又修崇，足彰严奉。今若再因合，须启二陵，或虑圣灵不安，未合先旨。又以阴阳避忌，亦有所疑，不移福陵，实合礼意。伏以照临在天，光灵未远。合食清庙，於礼无违，足以申陛下大孝之心，表先後昭配之德，既遵旧典，尤惬众情。臣等商量，太庙不移福陵，实为允便。臣等不任感切之至


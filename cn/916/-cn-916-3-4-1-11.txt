【同前】

〖《诗纪》云。艺文《类聚》作铜雀园诗。〗

朝游高台观。（《文选》注作侧。）夕宴华池阴。大酋奉甘醪。狩（《类聚》作兽。）人献嘉禽。（一解）齐倡（《书钞》或作唱。或作瑟。）发东舞。秦筝奏西音。有客从南来。为我弹清琴。（二解）五音纷繁会。拊者激微吟。淫鱼乘波听。踊跃自浮沉。（三解）飞鸟翻翔舞。悲鸣集北林。乐极哀情来。寥（《宋书》作憀。《类聚》同。）亮（《类聚》作恨。《广文选》同。案恨当作悢。）摧肝心。（四解）清角岂不妙。德薄所不任。大哉子野言。弭弦且自禁。（五解乐府云。右一曲魏晋乐所奏。○《宋书》乐志。《乐府诗集》三十六。《诗纪》十二。又《书钞》一百一、一百七引音一韵。《类聚》二十八作铜雀园诗。引阴、禽、音、林、心五韵。《文选》三十一代君子有所思注及杂体诗注并作东门行。引阴一韵。又《广文选》九所引与艺文《类聚》同。）


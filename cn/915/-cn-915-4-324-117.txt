◇郡掾吏张玄祠堂碑

掾讳玄，字伯雅，河南偃师人也。其先张仲者，实以孝友为名，左右周室。大汉初兴，张苍为丞相，封北平侯，其后自河内迁于兹士，世为显姓。掾天姿恭恪，宣慈惠和，允恭博敏，恻隐仁恕，正身履道，以协闺庭，损用节财，以瞻疏族，动中规矩，言合典式，不知名彰，不饰行著，可谓仁粹淑贞自然之素者已。论者嘉之，州郡礼招，署致掾史，沈静寡欲，不求荣禄，是以丰于天爵，薄于人位。某月日遭疾而卒。掾孙翻，以贞固之质，受过庭之训，获执戟出宰相邑，迁太守，得大夫之禄，奉蒸当之祠，寻原祚之所由，而至于此。先考积善之馀庆，阴德之阳报，乃于是立祠堂，假碑勒铭，式明令德，以示乎后。词曰：

於惟我考，允迪懿德。治信斯顺，其仪不忒，仁惠周洽。行惟模则。笃垂馀庆，贻此燕翼，邈矣遗孙，用怀多福。刊名金石，流于罔极。（本集。案本集有《刘镇南碑》，当是魏人作，今删。）


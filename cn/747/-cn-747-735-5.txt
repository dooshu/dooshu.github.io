○与潞州卢留後书

中丞阁下，法者：古王一其度於天下，盖欲必信於人耳。非执事之臣，能得专喜怒以自弄？今或奉之未如其意，何哉？乃十四日，亚之晨出南府门，见一人衣缟不带，乘捷马北驰，健仆呵道。众仆皆左右马，分走甚严。亚之意谓执事有服者，即止马匿道下。既去，私曰：“执事宁不带耶？不则又何呵也？”问其仆，曰：“是方士李元戢者，系盗他郡焉。”亚之曰：“既系，何谓纵而遨乎？”仆曰：“彼言能化黄金反童齿。今一郡大惑，下自豪吏，尽欲德之。故驰过其家，旦暮不暇。”亚之因仰而呼，俯而揖曰：“是能化黄金反童齿焉？凡执左道乱正者，在杀不以赦。今其人且系，尚能惑。设冠带自仪，而孰不陷？”前日信州刺史以夕祀黄老不当理，官臣谮之，得罪几夷，诚可寒心。今阁下独不省悟，亚之虽不肖，亦知为阁下畏。伏惟亟诫狱吏，使固手足之系与常死罪者等，无令出入自便。不然，法为吏侮，而阁下安所任主哉！幸留意焉。亚之再拜。


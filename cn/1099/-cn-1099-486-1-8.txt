○□請四年新餉疏 【 兵餉】

臣自二年三月抵黔、查部撥餉額、實滿百萬、及安位納款臣於三年、止請四十二萬、蒙戶部覆奉　明旨、亦依此數、但內如楚蜀恊濟、及上府額派銀、共七萬四千餘兩、乃十八衛營哨官吏各軍、月支折俸、又銅仁新增兵餉併於內支給、况土府銀米向來不納、至若粵西折兵銀二萬八千兩、塩課銀六萬五千兩皆未有解、故昔年止欠餉九箇月、今缺一年矣、臣思疆圉多故、物力艱難、敢不加意撙節、但審時度勢。黔兵之不能遽罷者。有三。夫安位雖云帖服。然在我之藩籬宜固。神氣宜張。臣扼河築城列兵守險。葢以守寓戰。非以撫弛備也。夷狄犬羊。亦何常之有。雖懷以德。當示以威。是兵之不可罷者一也。安酋之叛。皆內地苗仲。楊酋作亂亦專用惡苗分頭濟惡。酋得漢民猶驅為奴隸。而苗則恣意慘殺。曾無遺種。今兵革既停。依然不納粮馬。腰間所佩。皆安酋偽劄。若不乘此兵力。一清餘姦。黔患終難消弭。且其窟深箐密。動需歲月。去年五月內、總兵胡從儀率參將陳謙、尹志道等、攻狼壩峒之賊、三閱月而始得賊首。十月內、林兆鼎率副將王國禎、楊正芳、參將陳謙等、攻擺金盧山、亦三箇月而得賊首。至於火烘司各賊、雖連破七囤、而副將商士傑、參將范邦雄、除歲未得撤師。近日又議九股兩江之役。此兵之不可罷者二也。查黔自酋亂除新添平越以至平清偏鎮。止因征調轉運。與夫驛遞夫馬之累。逃徙幾半。然猶可言也。若是龍里起至省城。以逮上六衛。西四衛十亡其九。今省衛居民幾及千家。亦多五方客民。其在野外者。舊巢故壘旦不能葺。而欲其處新擴之疆。成率然之勢。將以何人應之。故不得不留兵。給與閒土。誘以開耕。因而設哨聯絡。時加訓練。振揚我武以銷逆萌。此其不可罷者三也。計曩時兵六萬有奇。馬三千七百匹有奇。臣今一面簡閱。一面減汰。見在兵共三萬六千人。馬共二千匹。用以周防千里內外。聚之若多。分之甚少。業令諸司議定那恊濟二萬兩、養總鎮標兵二千外、計三萬四千人、歲該餉銀三十五萬兩、計無所措、臣見在清丈新開疆土。業與諸將約每年以新土所出抵餉二箇月俟丈完另議大約數中可減七萬兩。除粵西折兵銀聽解充遼餉外。其鹽課六萬五千兩。巳奉　明旨。四年停止。不敢再乞。惟祈於湖北湖南長寶衡永辰常郴靖八府州屬加派雜項內撥二十七萬七千兩零。以濟黔省。其各屬州縣。有以別項預為動支者。務須俌足。俟數年之後。封疆諸事。一一告成。生聚教訓。漸有勝勢。然後議裁議減。庶無後艱。再照黔發援兵一千二百名、查各省通例、皆係自給月粮、但黔中事事皆仰藉於人、與別省原自霄壤、况楚餉巳減十之六七、舊欠徵去一半、臣發援兵三次行粮犒賞、盡於月餉取給、再欲解餉贍兵、勢實不能伏乞　皇上敕部酌議、　允臣所請封疆幸甚、

皇明經世文編卷四百八十六終








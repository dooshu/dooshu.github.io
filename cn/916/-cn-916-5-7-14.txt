【代陆平原君子有所思行】

西上（本集作出。《文选》同。《文选》集注云五家出为上。《类聚》作山。）登雀（《类聚》作旧。）台。东下望云阙。层（《类聚》误作屑。）阁（乐府作关。）肃天居。（《类聚》作君。）驰道直如发。绣甍结飞霞。璇题纳行（乐府作明。注。一作行。广《文选》作明。）月。筑山拟蓬壶。穿池类溟渤。选色遍齐代。（本集作岱。是。）徵声匝邛越。陈钟陪夕燕。笙歌（《类聚》作歌笙。）待（《文选》集注作侍。注云。今案五家陆善经本侍为待。）明发。年貌不可还。（《类聚》、乐府作留。）身意会盈歇。蚁壤漏山阿。（李善本《文选》作河。乐府同。《诗纪》云。善作河。《文选》集注云。五家本河作阿。）丝泪毁金骨。器恶含满欹。物忌厚生没。智哉众多士。服理辨昭（韵补作明。）昧。（乐府作晰。广《文选》同。《诗纪》云。一作晰。○本集三。《文选》三十一、《文选》集注六十一并作代君子有所思行。《乐府诗集》六十一、广《文选》十四并作君子有所思行。《诗纪》五十。又《类聚》四十一作代君子有所思行。引阙、发、月、发、歇五韵。韵补五引歇、昧二韵。）


◇讳议

凡训体宪章经典无文者，则当准已行之旧令。议者所从，是右丞议也。按右丞议云「门县改名，既颁天下，则朝臣不得不讳。」意以为门县名以犯先帝所生之讳，故先帝时改之，与明穆皇后临朝除光禄勋字义体同尔，并皆颁下者，令知官名之改，非颁下令人皆讳之也。谓上书奏事诣先帝令上书为讳耳，太后及朝臣并应讳之义。今者奏事诣太后，何讳之有，而乃称太后制书远推之乎！议又喻以父之所讳。窃以父子天性，君臣异族，君之所讳，何必尽同？元、明、哀三帝之朝，无以所生之讳颁于天下，令人皆同讳，则臣不同子之一隅也。明臣之所讳君之母妻讳者，讳小君之讳耳。且四海之人，皆小君之臣妾，非所生之臣妾也。以小君之讳列於讳榜，故天下同讳；所生之讳不列讳榜，故天下不同讳。於时主相贤明，朝多隽彦，今所应准，而议云「非今所议」，窃所未达。又云「母以子贵」。三帝之母，不以子贵邪！议又云，章皇太妃之喻，殆非今嫌。」既不解哀帝所生，何以独非今嫌？又今上即位，所生李淑妃讳，何以不颁下天下，与简文皇帝顺皇后讳率土同讳之乎？中兴有八帝，迄今上五帝有所生，岂可四帝所生普天下不讳，而简文帝所生独率土同讳乎？谓王尚书、傅郎议为允。（《通典》一百四）


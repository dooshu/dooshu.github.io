◇追答刘秣陵沼书

刘侯既重有斯难，值余有天伦之戚，竟未致之也。寻而此君长逝，化为异物。绪言馀论，蕴而莫传。或有自其家得而示余者，余悲其音徽未沫，而其人已亡；青简尚新，而宿草将列，泫然不知涕之无从也。虽隙驷不留，尺波电谢，而秋菊春兰，英华靡绝。故存其梗概，更酬其旨。若使墨翟之言无爽，宣室之谈有徵。冀东平之树，望咸阳而西靡；盖山之泉，闻弦歌而赴节，但悬剑空垅，有恨如何！（《文选·刘峻传》，《艺文类聚》三十四。）


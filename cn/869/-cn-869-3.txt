卷三　諸史類（中）


《新唐書•孝友傳》例可仿

《新唐書•孝友傳》先書其名通朝廷者姓名，分類而載，不載行事，其載小說而未經上旌者概不書。此亦簡便之一法。

李、郭事散見他傳

「李、郭同為牙門都將，兩不相能同盤飲食不交一言。及汾陽代安思順，光弼在麾下請死」等語，《新書》不載兩人本傳，而著於《高麗傳讚》中，為張保皋與鄭年故也。白望宮市之弊散見於《張建封傳》中，亦此例。

《五代史》持論太苛

《五代史》持論太苛，如元行欽首明嗣源之反，又殺其子從璟；與莊宗臨危誓發，志如皎日；莊宗死而出奔，豈無再圖匡復之意？卒罵明宗，折股而死，市人皆哭，真是顏、段一流。歐公以為「雖不屈而死，非其志也」。志之所在，公何以知之？烏震事趙王鎔，鎔為張文禮所弑，震討文禮，文禮執其母妻以招之，震不顧；文禮斷其手鼻，縱之震軍，軍中皆不忍視，震一慟而止，憤激自厲，卒破鎮州。歐公以為「不忠不孝」。夫委質事人，王陵、溫嶠、趙苞之事，皆事之無可奈何者也。忠孝不能兩全，君子必以一端與之，未始非善善從長之意，而歐公一筆抹殺，過矣。張憲涕泣而拒張昭遠，亦以出奔見殺，不得列於死事，然則季友出奔而《春秋》與之，陳文子出奔而夫子稱之，何也？

薛居正《五代史稿》與歐史異同

薛居正《五代史稿》久已不存，近日翰林在四庫分校者得觀《永樂大典》，乃捃摭成書，兼采《冊府元龜》、《五代會要》等編得一百五十卷，亦盛事也。中有與歐史不合者，如《唐閔帝紀》薛史作「明宗第三子」，而歐史作「第五子」是也。歐史《晉家人傳》止書出帝立皇后馮氏，薛史則云馮氏未立之先，追冊張氏為皇后，歐史所不載也。張萬進賜名守進，故薛史本紀先書萬進，後書守進；歐史刪去賜名一事，故前後遂如兩人矣。再歐史有改更薛史之文而涉筆偶誤者，如梁遣人至京師，本紀以為「朱友謙」，列傳以為「朱友諒」；唐明宗在位「七年餘」，而論讚以為「十年」之類是也。有沿薛史之舊而未及改正者，如吳縝《五代史纂誤》譏《杜曉傳》幅巾自廢不當云十餘年，《羅紹威傳》牙軍相繼不當云二百年之類是也。大抵薛之文筆平冗，不及歐之謹嚴。然而作在宋初，離五代不遠，事多詳備；且凡禮樂、職官之制度，選舉、刑法之沿革，亦頗有裨於文獻。將來必與歐史並存，如新、舊《唐書》之例矣。

《宋史》無識

邢昺為王欽若之黨；崔頌性鄙多疑，圬者治室，必以帛蒙其面孔，惟知乞金紫、私官錢而已；胡旦諂事宦者王繼恩，人品卑下，如此匪人，竟入《儒林傳》。程、朱弟子入《道學傳》，張栻亦入《道學傳》，而東萊、元定、二陸又入《儒林》，不知道學與儒林作何區別。李公麟並無著述，不過以善畫故入《文苑》，《文苑》中可容畫匠耶？錢辛楣先生亦云：《宋史》既倡為《道學傳》以尊朱子矣，而朱子之師如劉彥衝、胡原仲、劉殳中，反不得與焉。南軒與東萊俱為朱子友，而獨進南軒，黜東萊。程氏弟子首稱遊、楊、呂、謝，而與叔獨不與焉，以附出《大防傳》故也；然張不附於父而呂獨附於兄，何也？朱子門人多矣，獨進黃幹等六人，而蔡元定父子又擯之於道學之外，何也？予謂《道學傳》亦非有意尊朱子也，因熙寧有道學之禁，遂摘取二字為名，如《東漢》之《黨錮傳》云耳。

《宋史》繁蕪之故

人言《宋史》繁蕪，非其序事之冗也，蓋當時秉筆者雜取諸家行狀、碑誌而為之，多有不應載者。如郭密、李斌、趙舀等數十人，全無事業，又無關係，何必立傳？惟劉平、任福等傳，序事筆致頗有可觀。《桑懌傳》純用歐公本文，殊明潔。《張浚傳》用朱於所作行狀，失之濫矣。他如曲端之冤諱而不言；符離之敗歸罪於李顯忠，而為張浚出脫，皆可笑也。

《宋史》成於道學初熾時

《宋史》陸放翁為侂胄作《南園記》，士論非之；楊龜山受蔡京薦，胡安國受秦檜薦，而士論不非。豈蔡京、秦檜之奸減於侂胄耶？所以然者，侂胄得罪朱子故也。林栗議論侃侃，謝深甫一時佳士，王淮頗著賢聲，俱因與朱子不合，史臣遂與胡紘、鄭丙同傳；趙雄亦賢者，以抑張栻而與陳松同傳；皆非公論。蓋元人作史時，正道學之風初熾也。元尊朱子，至於呼太祖御名成吉思而祭，可以想見當時尊崇之過當矣。史彌遠所以不入《奸臣傳》者，以其能弛偽學之禁，故並其廢濟王事而諱之，不在本傳中。

《宋史》為賢者諱過

《宋史》仿《漢書》之例，為賢者諱過，如：周必大之附曾覿，不見本傳而附於曾傳中；寇準之詆訐求進，不見本傳而附於《宋白傳》及《宦者周懷政傳》中；蔡襄、張方平之傾蘇子美，不見本傳而附於《王拱辰傳》中；虞允文、梁克家兩本傳甚賢，而阿附外戚、排擯直言則見於蔡幼學、張栻傳中。

《宋史》矛盾

本紀岳飛討楊太，太赴水死，賊黨黃誠斬太首，挾鍾子儀、周倫詣都督府降；《朱皋傳》則云楊麼先舉鍾子儀投於水，繼乃自赴，皋投水擒麼。《王韶傳》附王厚，其載賜隴拶姓名，在未棄二州之先，《外國傳》及本紀所載，乃在棄二州之後。《洪皓傳》皓卒後一日秦檜死；《洪適傳》則云檜死，皓還道卒。《留從效傳》張漢思、陳洪進率兵劫從效遷東亭陳；《洪適傳》則云從效卒、洪適誣少子紹鎡以叛，執送江南。《張說傳》梁克家與張說議事不合，求去；《克家傳》則不言張說。《夏國傳》好水川之敗，死者萬三百人；《任福傳》則曰將校死者數十人，士死者六千人；本紀則曰諸將死者十四人。

《宋史》有三

儲同人曰：《宋史》有三：一時政記，一起居注，一日曆。兩府大臣撰時政記；三館應升之士修起居注；日曆即據前二書文學士修撰，而命宰相監修之，故歐公有《論史館日曆狀》。

《王旦傳》不得體

《宋史•王旦傳》稱其大度云：「旦不肯臧否人物。家人故意飯中投墨試之，曰：『吾今日不喜飲，可別具粥。』終不肯說明飯之不善也。」予戲謂再墨其粥，則旦將忍餓而終不言歟？孔子失飪不食，失時不食，必明其失飪失時所以不食之故，故弟子得以記之。孟子曰：「無是非之心，非人也。」在旦當日，或偶有此事未可知，而史家以此為美談，則可笑矣。

《元史》重復

《元史》諸帝本紀中載星災月食河決事已詳，而《天文志》、《五行志》又重載之。陰陽家推算重光有災，旃蒙長久，指武宗與仁宗也。太后頗惑其言，已見於《皇后傳》矣，又見於《康裏脫脫傳》中。帝問宋何以亡國，或以賈似道重文臣輕武臣對，已見於《世祖本紀》矣，又見於《董文忠傳》中。史天澤奏兵民之柄不可並居一門，已見於本傳矣，又見於《史楫傳》中。帝與趙子昂論葉李、留夢炎優劣，趙優留，帝優葉，已見《子昂傳》矣，又見於《葉李傳》中。倪哲篤欲錢鈔兼行，不分子母，呂思爭之甚力，曰：「我有三個字：『行不得，行不得！』」已見思本傳矣，又見於《食貨志》中。王著殺阿合馬事已見阿合馬本傳矣，又見於《張九思傳》中。

《金史》重復

《金史•張行信傳》言胡沙虎誅，行信上封事，載《胡沙虎傳》，可見一事之不宜兩載，此史例也；乃重復處不一而足。章宗李妃之冤見李妃本傳矣，而又見於《完顏匡傳》中。少監劉景因太府燒案牘兩月，取諸司賬簿補之，吏坐稽緩當得罪，景為之倒署年月，為馮六所告而誅，已見景本傳矣，又見於《孟浩傳》中。世宗稱王脩為老奸，一見本傳，一見《張大節傳》。承安五年天色陰晦，張萬奏咎因小人張煒等，一見本傳，一見《張煒傳》。舉一帝配天之禮，證三祖共配之非，一見《禮志》，一見《石琚傳》。哀宗入蔡事一見《烏古論鎬傳》中，又見《赤盞合喜傳》中。崔立惡浮劉豫而不入《逆臣傳》，何耶？

《遼史》名號互異

《遼•天祚帝紀》云：「以楊割為女真部節度使，即金之穆宗，其名盈歌。」《金史•世表》曰「南人稱楊割太師」，又曰「楊割號仁祖」。金代無號仁祖者，盈楊、歌割，由南北音訛耳。乃宋之楊淑妃再章惠太后，見《宋緩傳》，而淑妃本傳不載其諡。元之文宗名圖帖睦爾，而順帝至元五年詔內稱脫脫木兒。此詔四百餘言而文宗與順帝兩紀重書之。況文宗時固有萬戶脫脫木耳，知樞密院事，及荊王子脫脫木兒，奈何帝後之名號，在一史中猶互異若此！

《元史》成太速

《元史》自太祖迄寧宗十三朝之事，自二月至八月而書成；順帝時事，自二月至七月而書成。成之太速，故多論錯重復之病。《天文志》重述渾天、宣夜、周髀三家言；《禮樂志》抄寫《樂記》；《藝文》一志，竟忘編入。尤可笑者，專取八行狀、家傳全書之，而不加裁剪。其行狀、家傳，又多庸腐空疏，如今之時文樣子。《黃溍傳》云：「極天下之至博而參之以至精，譬之澄湖不波，一碧萬頃」，《揭奚斯傳》云「人才賢否，一律以是非之公，至於物論之不齊，必反覆辨論，以歸之於至當」，《歐陽玄傳》云「文章道德，卓然名世，羽儀斯文，讚衡治具，與有功焉」，此豈史傳之體裁乎？史臣宋濂、王禕自謂文詞過陋，有矣夫！

元赦書俚鄙

元泰定赦書云「有四個大幹耳朵，及軍馬達二國士，扶立了兩個哥哥，可憐見嫡孫裕宗皇帝長子」等語，皆侏亻離土俗之語，不知宋金華諸公何以不加修飾。

史家重復

《三國志》裴松之補《孫權傳》「鄭泉字文淵，願得美酒五百斛，四時甘脆置兩頭」云云，《晉書•畢卓傳》亦有此數語。是畢卓之襲鄭泉歟？抑《晉書》之襲《吳志》歟？《北史•徐之才傳》之才嘲狗云「為是宋鵲，為是韓盧」云云，《序傳》中又載為李神儁語。是徐之襲李歟？李之襲徐歟？《唐書》來濟、郝處俊、孫處約、高智周各言官位事，《來濟傳》載之矣，《高智周傳》又載之。《宋史•閻詢傳》詢使契丹，契丹導路者欲誇疆宇之大，故紆其途。詢曰：「從柳河至松亭，路豈不較捷耶？」契丹使者大驚。此《劉貢父傳》中事也，至《閻傳》又重載之。《穆衍傳》衍為華池令，有訟割牛舌者，某不服。衍命牛主歸，宰牛賣之。俄而有訴某私宰者，衍曰：「汝割其牛舌，又訴其私宰耶！」其人驚服。此《包拯傳》中事也，至《衍傳》又重載之。

史家率筆

《班史》最謹嚴，而《宣帝紀》云：「一時公卿大夫上下相安，莫有苟且之意也。」《傅喜傳》：「太后求稱尊號，使帝不得直道而行。」《酷吏傳》：「延年敏捷於事，雖冉有、子貢通藝於政事，不能絕也。」筆法冗而率。《南史》最雕繪，而《始興王濬傳》「其母又愛幸，文帝極所留心」等語，是何文法？《舊唐書》最華贍，而《元載傳》重復拉雜，「異樂名姝」四字，重累言之。陳壽《三國志》人皆稱其高簡，而《管輅傳》瑣屑繁冗，頗嫌詞費。《呂範傳》「州民陸遜、全琮皆修敬虔肅，不敢輕脫」，虔即敬也，肅即虔也，亦嫌重復。袁宏《後漢紀》馬援曰「臣與公孫述同縣，少有娛」；虞詡攻武都羌，敕曰「吾言強弩發」；鄭次都謂郅惲曰「子直心誠三代之道」云云，俱不成句法。

史家好言猥褻

羊後達劉曜語：「再醮之婦，媚其後夫，所謂閨房之內更有甚於畫眉者。」床笫之言不逾閾，史官何以知之？晉史書之，可謂無識。《晉書》鴆牛金是一事，夏侯妃通小吏牛金生元帝又是一事，《通鑒》合而一之，已屬可笑；楊妃洗兒事，新、舊《唐書》皆無之，而《通鑒》乃采唐人小說《天寶遺事》以入之，豈不知《天寶遺事》載張嘉貞選郭元振為婿，年代大訛，何足為信史耶？陳壽《三國志》既稱陳聲能執法繩孫皓寵妃所遣使人矣，又稱聲為倖臣。李延壽《北史》既稱辛德源與裴讓之均為名臣矣，又稱其相愛有龍陽之好；張雕武已入《儒林》矣，又稱其少時貌美，其師王元則愛之，教學尤勤。此三人者，使無其事，不可誣也；有其事，亦當為賢者諱，而況事跡黯昧，非史官所宜采錄。他如《金史•后妃傳》海陵語莎裏古真之言，《舊唐書•武后本紀》侯祥穢語，俱不必汙之簡冊也。

蕭穎士不知史例

蕭穎士論史，以《春秋》為正體，以《史記》為偽體，不知《史記》所本，本《尚書》也；《尚書》在前，《春秋》在後，豈《尚書》亦是偽體耶？劉向以左史記言為《尚書》，右史記事為《春秋》，是矣。皇甫持正作《編年紀事論》，以為「《春秋》非《左傳》則事不詳，荀氏為《漢紀》，裴氏為《宋略》，強欲仿《春秋》而遺失甚多，此子長紀傳之體所以不可廢」云云，此語蓋專為蕭氏重編年而輕紀事發也。古今正史著於錄者七十五家，九十六部，編年只四十一家，四十八部，何其盛衰之殊哉！亦以紀傳載一人之本末、一事之始終，易於瑰奇，人多樂觀；編年則比事屬詞，刪煩舉要，易於平實，人不樂觀之故歟？

子由《古史》最陋

蘇子由《古史》最陋。刪《黃帝紀》而增入醫家，刪《老子傳》而附入佛家。以光武為不如高祖，是拾馬文淵、石季龍之唾餘。以霍光為不能調護昭帝，是猶顏淵早亡，而責孔子不善教以養生也。光之不學無術，正坐使宮人著窮袴等事耳，乃以此責之，殊可笑也。

漢婦人封侯

按史有婦人封侯者。《史記•呂後紀》女弟媭封為臨光侯，呂媭即樊噲妻也。《漢書•蕭何傳》何薨，呂後乃封何夫人同為酂侯。

史書漏載

漢樂成侯丁義以劾欒大而誅，左馮翊宋疇以鳳下彭城，奏不為瑞而免，皆君子也。何以不為立傳，而僅見於《功臣表》中？唐有元正者，在河南幕府，全家死史思明之難，《唐書》不載《忠義傳》中，僅附見於其祖元萬頃之末。有畢炕者，守廣平，拒祿山，致赤其族，昌黎所謂「廣平之節如此，而子不荷其澤」是也，不載《忠義傳》中。望江令曲信陵之賢，非見於香山《秦中吟》，則竟湮沒矣。宋太祖陳橋兵變，有祗候班二卒長拒於南門，隨即自縊。太祖憐其忠，為之立廟祀之，而不知其姓名。他如厲狄與項羽同起兵，而今人但知項羽，見《輟耕錄》。光武故人有牛牢、高獲，與子陵同不屈。牛見《高士傳》，高見《方術傳》，而今人但知子陵。刺韓傀者聶政，有副陽堅，見《國策》「韓釐王時，客述東孟之會」云云，而今人但知聶政。與蘇武同使同還者有常會、徐聖等九人，而今人但知蘇武，見《漢書》。辛翼與張良同報仇，而今人但知良，見《緯略》。沮誦、佉盧與蒼公同造字，一右行，一左行，一下行，見《法苑珠林》，而今人但知蒼公。同高漸離送荊軻者有宋意，而今人但知漸離。同弦高犒秦師者有賈人奚施，而今人但知弦高，見《呂覽》。王勝之知安石之不良，先老泉作《辨奸論》，而今人但知老泉。

史家重子孫

高岳為鄴中四貴之一，其恃權放縱，《北史》傳中不言，以士廉故諱也。於氏、長孫氏多佳傳，以志寧、無忌等貴故也。《梁王傳》無貶詞，以梁王巋乃蕭瑀父故耳。房彥謙與張衡書頗冗雜，而傳中全載之，以其子為玄齡故耳。魏長賢《魏書》無傳而《北史》書之，為文貞故耳。薛聰、薛孝通《魏書》所載寥寥，而《北史》詳書之，蓋延壽與其孫薛收交好故耳。

史家避諱無謂

《南齊書》以蕭衍為「義師」，《隋書》以李淵為「義兵」。因作史者身立其朝，不得不諱也。《宋書》為沈約所修，在齊梁之際，而於《文帝紀》書 「崩」，於零陵王傳稱「薨」，《順帝紀》書袁粲、沈攸之「謀反伏誅」，何耶？陳壽晉人，書高貴鄉公宜諱矣，乃書「廢張后」、「廢齊王」，頗多明文，而書伏完死則曰「伏法」，書耿紀、韋晃事乃曰「討斬」，書甄後稱「卒」，又曰「東征孫權」，「西征劉備」，何耶？《魏書》成於北齊時，凡於魏帝皆諱，於齊反不諱，何也？諱者崔元伯、馮父通以字稱，不諱者高湖於神武為曾祖，而祖謐、父樹，直書其名，何也？謗史者盧裴、李庶，不加指摘，又何也？《新唐書•昭帝紀》書「崩」，於哀帝則書「弑」。《五代史》於梁、唐、晉、漢之君見弑者亦書「崩」，俱不當諱而諱也。陸遊、馬令皆宋人，作《南唐書》曰「某伐我」、「我師敗績」，此等「我」字，俱屬無謂。

史有太簡者

《漢書•徐樂傳》、《賈山傳》只載一書，而樂與山之出處一字不及。《北史》仿之，《衛操傳》但志地理一碑。《晉書•祖台之傳》只一行，《袁悅之傳》只四行。

《十六國春秋》載孔子事獨奇

《十六國春秋》名為一百卷，而事跡寥寥，皆《晉書》載記之唾餘，斷非崔鴻之舊本。按《北史•崔彙合傳》極言所書十六國慕容改號、姚興被擒之誤，又稱李雄《蜀書》未得，則此書之傳至今者，其偽無疑。惟以鄭櫻桃為女寵，與《晉書》小異。其尤奇者，《劉丙傳》丙字彥明，為沮渠蒙遜秘書郎中。蒙遜問丙曰： 「仲尼何如人也？」丙曰：「聖人也。」蒙遜曰：「卿知其外，未知其內。昔魯人有浮海而失津者，至於亶州，見仲尼及七十二字遊於海島，與魯人木杖，令閉目乘之，使歸告魯侯築城以備寇。魯人出海，投杖水中，乃龍也。具以狀告，魯侯不信。俄而有群燕數萬，銜土培城，魯侯信之，大城曲阜，既訖而齊寇至，攻魯不克而返。此所以稱聖人也。」蒙遜所言，未知何所本。按《韻府》七虞韻「銜土」注引《北涼錄》一段，與《丙傳》略同。

《通鑒》表章李鄴侯

李鄴侯北伐之謀、保儲之諫，辨建寧之冤，保李晟馬燧之功，新、舊兩書俱不載入，且言德宗晚好鬼道，乃得見用；而舊書更言其請開廬山瑟瑟，與王璵、黎干同傳，輕之太甚。微溫公《通鑒》取《李繁家傳》大為聞揚，則鄴侯一代偉人，幾乎黯然無色。

邵氏《宏簡錄》可笑

前明邵尚書《宏簡錄》志在繼《通志》而作，故始於唐而終於宋，然穿鑿已甚。有天王、宰輔、功臣、旌德、台諫、庶官之稱，已屬無謂；如宋之高瓊、唐之裴寂，尤不應以功臣目之。更有《雜行》一門，以田承嗣、李懷仙、祖孝孫、薛懷義、上官婉兒列為一傳，不倫甚矣。

一人兩傳

《舊唐書》之楊朝晟，《元史》之速不台、雪不台，完者都、完者拔都，此一人兩傳也，《日知錄》曾譏之。

兩人一傳

《五代史》拓拔思恭、思敬，兄弟二人也。誤作一人。陳後山《叢談》曾譏之。

一人兩史有傳

宋文帝第九子義陽王昶廢帝時奔魏。明帝即位贖之，不與，封昶丹陽王，三尚公主。齊明帝第六子蕭寶夤、梁豫章王蕭綜俱奔魏，封王尚主。以故《宋》、《齊》、《梁書》有傳，《魏書》亦有傳。宋遼金時王繼忠仕宋為鄆州刺史，仕遼為樞密使，更其姓名為耶律顯忠。其餘張邦昌、劉豫、張覺、郭藥師、李全、李壇、宇文虛中、王倫等，皆兩史有傳。

《左史》稱名隨意

《左傳》一斗般也，忽稱之曰子揚；一蒍賈也，忽稱之曰伯嬴：一士會也，忽曰范武子，忽曰隨季，忽曰士季。豈非隨意任呼，並無凡例。

《綱目》非朱子所作

《綱目》非朱子所作，乃門人趙師淵所為，朱子《文集》中已言及之。蓋朱子方責文中子作《元經》擬《春秋》之妄，豈肯躬自蹈之？書中舞文弄字之弊，不可枚舉。凡偏安之主稱「殂」，不知《尚書》之「帝乃殂落」，堯非偏安之主也。凡小人卒稱「死」，不知《尚書》之「五十載陟方乃死」，舜非小人也。荊軻刺秦王書「盜」，張良擊秦王書「報仇」。符氏、毛后以「死節」與之，呂氏、楊後以「不死節」與之。既特筆書揚雄為「莽大夫」矣，而他人之臣莽者不書。既仿《漢晉春秋》以昭烈為漢帝矣，而其子則書「後主」。郭威弑湘隱王書「弑」，弑隱帝則書「殺」，所謂自亂其例也。《通鑒》「喬知之愛婢碧玉，為之不昏」，則刪「不」字而曰「為之昏」。「高緯遊南苑，從官暍死六十人」，訛為「賜死六十人」。

《通鑒》刪紀元

《通鑒》遇一年兩紀元之事，必硬刪其一，如後唐閔帝改元應順在正月，潞王改元清泰在四月，今但提清泰元年而刪去應順，則閔帝之數月天子，無故遭削矣。《史記索隱》譏史遷全沒惠帝之六年，不為本紀，亦此類也。








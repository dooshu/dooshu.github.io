23　乾道郊赦文措辭不當　朱文公責郊赦文語　祖宗陵廟與薄物細故


乾道閻按：「孝宗在位三年，乙酉改元。」元年，郊赦文云：「前事俱捐，弗念乎薄物細故；烝民咸乂，靡分乎爾界此疆。」洪文惠所草也。朱文公與陳正獻書全云：「名俊卿。」曰：「卑辭厚禮，乞憐於仇讐之戎狄，幸而得之，肆然以令於天下曰：『凡前日之薄物細故，吾既捐之矣。』孰有大於祖宗陵廟之讐者，而忍以薄物細故捐之哉！」

【何云】但失辭耳，錯引典故不至見絶也。

【元圻案】漢書匈奴傳：「孝文帝後二年，遺匈奴書曰：『朕追念前事，薄物細故，謀臣計失，皆不足以離兄弟之驩〔一〕。朕與單于皆捐往細故，俱蹈大道，墮壞前惡，以圖長久，使兩國之民若一家。』」〇洪适，初名造，後更今名，字景伯，鄱陽人，皓長子。相孝宗，謚文惠。著盤洲集。宋史有傳。〇朱子書，見文集二十四。

〔一〕「足」，原脱，據中華本漢書卷九四上匈奴傳上補。






御制联句

京城正月，诸人皆看上元。数人登楼，买酒挟妓，唱舞諠哗。楼有内外厅，我太祖出游，亦买酒在外楼，寥寥独酌。任福通登楼随俯伏，上呼之起，播手令勿言。福通进杯退而跪，内楼人指说：「那两个颠子，一个坐吃，一个跪下。」上问：「你是甚人？」答曰：「某，国子监生，四川重庆府巴县人氏。」上作联曰：「千里为重，重水重山重庆府。」福通对云：「一人是大，大邦大国大明君。」上悦，次日特除浙江布政使’时监内十年未出身者有之，福通不劳而得大官，正孟子谓「莫之为而为者天也；莫之致而至者命也。」此人之谓欤！


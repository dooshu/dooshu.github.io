答宪长宋阳山


自丈从闽中解归，久不闻问，然此心实不能一日忘也。

比者，激于时弊，不得已妄有所陈。近来士习人情、纪纲法度，似觉有异于昔，实自小疏发之。然公以亮节弘才，久困流言，仆不能刷而振之，蔽贤之咎，必不能逭矣。别楮所云，往亦略闻其概，行当与李石老图解之。谱帙实已遗失，有便，再寄一通，当践宿诺也。






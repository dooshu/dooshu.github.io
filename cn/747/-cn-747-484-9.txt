○中书门下贺德音减放夏麦并赈给表

臣某等言：“伏奉今日制，奉先等五县夏麦，除得水利外，损者并放。长安等一十八县，更审巡覆闻奏，即有进止，仍委有司计会赈给者。”伏惟陛下爱人之心，与天合德，忧勤亭育，务尽其宜。顷者春泽愆期，夏麦非稔。若保赤子，轸於皇情。降损寝食，虔恭斋祷。一时不雨，已深求瘼之恩；一谷未登，则下责躬之诏。蠲其南亩之税，赈以太仓之储。德音霈然，动植相贺；惨怛之爱，纤悉无遗。申戒官司，定理明圣泽。欢声发於毂下，嘉气周於域中。凡在生灵，孰不鼓舞？臣等谬居近列，首奉鸿私；既乖燮理之能，倍切负乘之惧。无任捧戴庆之至！谨奉表陈贺以闻。


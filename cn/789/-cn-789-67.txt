《海上花列传》作者作品资料


蒋瑞藻《小说考证·海上花》引《谭瀛室笔记》 专写妓院情形之书，以《海上花》为第一发见。书中均用吴音，如“覅”“朆”之类，皆有音无字，故以拼音之法成之，在六书为会意而兼谐声。惟吴中人读之颇合情景，他省人则不尽解也。

作者为松江韩君子云。韩为人风流蕴藉，善弈棋，兼有阿芙蓉癖。旅居沪上甚久，曾充报馆编辑之职，所得笔墨之资，悉挥霍于花丛。阅历既深，此中狐媚伎俩洞烛无遗，笔意又足以达之。故虽小说家言，而有伏笔，有反笔，有侧笔，语语含蓄，却又语语尖刻，非细心人不能得此中三昧也。

书中人名皆有所指，熟于同、光间上海名流事实者，类能言之。兹姑举所知者，如齐韵叟为沈仲馥，史天然为李木斋，赖头鼋为勒元侠，方蓬壶为袁翔父（一说为王紫诠），李实夫为盛朴人，李鹤汀为盛杏荪，黎篆鸿为胡雪岩，王莲生为马眉叔，小柳儿为杨猴子，高亚白为李芋仙。以外诸人，苟以类推之，当十得八九，是在读者之留意也。

海上漱石生（孙玉声）《退醒庐笔记》 云间韩子云明经，别篆太仙，博雅能文，自成一家言，不屑傍人门户。尝主《申报》笔政，自署曰大一山人，“太仙”二字之拆字格也。

辛卯秋应试北闱，余识之于大蒋家胡同松江会馆，一见有若旧识。场后南旋，同乘招商局海定轮船。长途无俚，出其著而未竣之小说稿相示，颜曰《花国春秋》，回目已得二十有四，书则仅成其半。时余正撰《海上繁华梦》初集，已成二十一回。舟中乃易稿互读，喜此二书异途同归，相顾欣赏不置。

惟韩谓《花国春秋》之名不甚惬意，拟改为《海上花》。而余则谓此书通体皆操吴语，恐阅者不甚了了；且吴语中有音无字之字甚多，下笔时殊费研考，不如改易通俗白话为佳。乃韩言：“曹雪芹撰《石头记》皆操京语，我书安见不可以操吴语。”并指稿中有音无字之“朆”“覅”诸字，谓“虽出自臆造，然当日仓颉造字，度亦以意为之。文人游戏三昧，更何妨自我作古，得以生面别开”。余知其不可谏，斯勿复语。

逮至两书相继出版，韩书已易名曰《海上花列传》，而吴语则悉仍其旧，致客省人几难卒读，遂令绝好笔墨竟不获风行于时。而《繁华梦》则年必再版，所销已不知几十万册。予以慨韩君之欲以吴语著书，独树一帜，当日实为大误。盖吴语限于一隅，非若京语之到处流行，人人畅晓，故不可与《石头记》并论也。

颠公《懒窝随笔》 ……作者自署为花也怜侬。因当时风气未开，小说家身价不如今日之尊贵，故不愿世人知真实姓名，特仿元次山“漫郎”“聱叟”之例，随意署一别号。自来小说家固无不如此也。

按作者之真姓名为韩邦庆，字子云，别号太仙，又自署大一山人，即“太仙”二字之拆字格也。籍隶旧松江府属之娄县。本生父韩宗文，字六一，清咸丰戊午科顺天榜举人，素负文誉，官刑部主事。作者自幼随父宦游京师，资质极聪慧，读书别有神悟。及长南旋，应童试，入娄庠为诸生。越岁，食廪饩，时年甫二十余也。屡应秋试不获售，尝一试北闱，仍铩羽而归。自此遂淡于功名。为人潇洒绝俗，家境虽寒素，然从不重视阿堵物，弹琴赋诗，怡如也。尤精于弈，与知友楸枰相对，气宇闲雅，偶下一子，必精警出人意表。至今松人之谈善弈者，犹必数作者为能品云。

作者常年旅居沪渎，与《申报》主笔钱忻伯、何桂笙诸人暨沪上诸名士互以诗唱酬。亦尝担任《申报》撰著，顾性落拓，不耐拘束，除偶作论说外，若琐碎繁冗之编辑，掉头不屑也。与某校书最暱，常日匿居其妆阁中。兴之所至，拾残纸秃笔，一挥万言，盖是书即属稿于此时。初为半月刊，遇朔望发行，每次刊本书一（二）回，余为短篇小说及灯谜酒令谐体诗文等。承印者为点石斋书局，绘图甚精，字亦工整明朗。按其体裁，殆即现今各小说杂志之先河。惜彼时小说风气未尽开，购阅者鲜，又以出版屡屡愆期，尤不为阅者所喜，销路平平实由于此。或谓书中纯用苏白，吴侬软语，他省人未能尽解，以致不为普通阅者所欢迎，此犹非洞见症结之论也。

书共六十四回，印全未久，作者即赴召玉楼，寿仅三十有九。殁后，诗文杂著散失无存，闻者无不惜之。妻严氏生一子，三岁即夭折，遂无嗣。一女字童芬，嫁聂姓，今亦夫妇双亡。惟严氏现犹健在，年已七十有五，盖长作者五岁云。……

又 小说《海上花列传》之著作者韩子云君，前已略述其梗概。某君与韩为文字交，兹又谈其轶事云：君小名三庆，及应童试，即以庆为名，嗣又改名奇。幼时从同邑蔡蔼云先生习制举业，为诗文聪慧绝伦。入泮时诗题为“春城无处不飞花”，所作试帖微妙清灵，艺林传诵。逾年应岁试，文题为“不可以作巫医”，通篇系游戏笔墨，见者惊其用笔之神妙，而深虑不中程式。学使者爱其才，案发，列一等，食饩于庠。

君性落拓，年未弱冠，已染烟霞癖。家贫不能佣仆役，惟一婢名雅兰，朝夕给使令而已。时父执谢某官于豫省，知君家况清寒，特函招入幕，在豫数年，主宾相得。某岁秋闱，辞居停，由豫入都，应顺天乡试。时携有短篇小说及杂作两册，署曰《太仙漫稿》。小说笔意略近《聊斋》，而诙诡奇诞，又类似庄、列之寓言。都中同人皆啧啧叹赏，誉为奇才。是年榜发，不得售，乃铩羽而归。君生性疏懒，凡有著述，随手散弃，今此二册，不知流落何所矣。稿末附有酒令灯谜等杂作，无不俊妙，郡人士至今犹能道之。……（原载《时报·小时报》）






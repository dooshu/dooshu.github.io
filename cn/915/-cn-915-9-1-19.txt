◇定赎刑条格诏（四月庚午）

金作牍刑，有闻自昔，入缣以免，施於中代，民悦法行，莫尚乎此。永言叔世，偷薄成风，婴愆入罪，厥途匪一，断弊之书，日缠於听览，钳钛之刑，岁积於牢犴，死者不可复生，生者无因自返，由此而望滋实，庸可致乎？朕夕惕思治，念崇政术，斟酌前王，择其令典，有可以宪章邦国，罔不由之，庶愧心於四海，昭情素於万物，俗伪日久，禁网弥繁，汉文四百，邈焉已远，虽省事清心，无忘日用，而委衔废策，事未获从，可依周汉旧典，有罪入赎，外详为条格，以时奏闻。（《梁书·武帝纪》中，又略见《南史》六。）


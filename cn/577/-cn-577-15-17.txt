鹦鹉

鹦鹉〔一〕


鹦鹉含愁思，聪明忆别离。翠衿浑短尽，红嘴漫多知。未有开笼日，空残旧宿枝。世人怜复损，何用羽毛奇？

〔一〕鹦鹉：祢衡赋：性辩慧而能言兮，才聪明以识机。绀趾丹嘴，绿衣翠衿，闭以雕笼，剪其翅羽。想昆山之高岳，思邓林之扶疏。顾六翮之残毁，虽奋迅其焉如？《明皇杂录》：开元中，岭南献白鹦鹉，养之宫中。岁久颇纵聪慧，洞晓言词。上及贵妃，皆呼“雪衣娘”。戏于殿槛，有鹰搏之而毙，遂瘗于苑中为主冢，呼为“鹦鹉冢”。此诗亦咏开元旧事也。






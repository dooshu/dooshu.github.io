读王元倬孝廉南陔诗

秣陵宾客地，文酒相驱驰。
森然豁双眼，突见南陔诗。
君亲结根蒂，毛郑滋风徽。
一唱复累叹，朱弦有馀悲。
名德重徵士，贤书举明时。
公车数垂翅，天步中改移。
衰白念有母，誓言守茅茨。
廿年不复出，长卧钟山陲。
怨诽衷小雅，哀歌读楚辞。
百家恣采撷，真气浩淋漓。
石城耆旧尽，岿然一老遗。
扶杖肯出见，古道欣在兹。
李郭存楷模，黄绮看须眉。
自惭出岫云，仍受长风吹。
大道日芜塞，孤鸣来众訾。
逝将倒我箧，剖质开心脾。
临发申短章，岁晏重相期。



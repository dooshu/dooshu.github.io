【悼亡诗】

去秋三五月。今秋还照梁。（玉台作房。文苑、《诗纪》云。一作房。）今春兰蕙草。来春（文苑作春来。又注。或作明春。）复吐芳。悲哉人道异。一谢永销亡。帘屏既毁撤。（玉台作屏筵空有设。文苑、《诗纪》并云。一作屏筵空有设。）帷席更施张。游尘掩虚座。孤帐覆空床。万事无不尽。徒令存者伤。（○玉台新咏五。文苑英华三百二。《诗纪》七十三。）


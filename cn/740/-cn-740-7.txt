第七出　才俊登程

(生止唱)【满庭芳】飞絮沾衣，残花随马，轻寒轻暖芳辰。江山风物，偏动别离人。回首高堂渐远，叹当时恩爱轻分。伤情处，数声杜宇，客泪满衣襟。
(末上唱)【前腔换头】萋萋芳草色，故园人望，目断王孙。谩憔悴邮亭，谁与温存？
(净丑上唱)闻道洛阳近也，还又隔几个城闉。
(合)浇愁闷，解鞍沽酒，同醉杏花村。
(生白)【浣溪沙】千里莺啼绿映红，
(丑白)水村山郭酒旗风，
(净白)行人如在画图中。
(末白)不暖不寒天气好，或来或往旅人逢，
(合)此时谁不叹西东。
(生唱)【甘州歌】衷肠闷损，叹路途千里，日日思亲。青梅如豆，难寄陇头音信。高堂已添双鬓雪，俺客路空瞻一片云。
(合)途中味，客里身，争如流水蘸柴门？休回首，欲断魂，数声啼鸟不堪闻。
(末唱)【前腔】风光正暮春，便纵然劳役，何必愁闷？绿英红雨，征袍上染惹芳尘。云梯月殿图贵显，水宿风餐莫厌贫。
(合)乘桃浪，跃锦鳞，一声雷动过龙门。荣归去，绿绶新，休教妻嫂笑苏秦。
(净唱)【前腔】谁家近水滨，见画桥烟柳，朱门隐隐。秋千影里，墙头半出红粉。他无情笑语声渐杳，却不道恼杀多情墙外人。
(合)思乡远，愁路贫，肯如十度谒侯门？行看取，朝紫宸，凤池鳌禁听丝纶。
(丑唱)【前腔】遥望雾霭纷，想洛阳宫阙，行行将近。程途劳倦，欲待共饮芳樽。垂杨瘦马莫暂停，只见那古树昏鸦栖渐尽。
(合)天将暝，日已曛，一声残角断樵门。寻宿处，行步紧，前村灯火已黄昏。
(合唱)【余文】向人家，忙投奔，解鞍沽酒共论文，今夜雨打梨花深闭门。
(生白)江山风物自伤情，
(合)南北东西为利名。路上有花并有酒，一程分作两程行。
(并下)





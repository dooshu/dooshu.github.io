○齐处士言

齐祖受宋禅，大宴卿士。顾谓丞相曰：“子不肖，幸有天下。非百执事羽翼小子，共拯宋人之溺也。然子不敢易时而侮器，使不十逾载，致黄金与土同价。”朝臣称贺，内外喧欢。快喜相声，日走天下。齐封父闻而庆曰：“宋人生矣。”而告乡处士，处士闻而泣曰：“舍虎逢狼，改时而亡。吾为宋人幸未死，果涂炭於齐矣。新主之言，岂成圣人之道耶？君王知黄金贵於土，不知百姓视土贵於黄金。吾闻古者土地之封，在於民阜而国殷。土有林木，民时而取。土有咸卤，民时而煮。土有禾黍，民时盈庾。金玉在山，桑麻在原。圣人不禁，无私无官。死者有土，生者有田。圣人乐而百姓同，百姓忧而圣人然（句绝）。秦传乱国之疾，百姓之苦莫痊。汉壤既广，百姓饶矣。土地之利，百姓莫得而窥之。金玉在山，咸卤在田。取块土者，犯禁而死。生无土而可以田，殁无土而及乎泉。生则税蠹而郡蚕，邑克而吏。吾视宋人之萍久矣，未见宋人有寸土者。君王苟欲致民於生地，不若薄民之赋，贻民之利。知百姓贵土於黄金，则其民受福於齐矣。”封父敬而谢曰：“吾将闻执政可乎？”处士曰“否。是欲急挈吾於祸矣。惟父勿施，吾将往。”

来鹄

鹄，豫章人，咸通举进士不第。


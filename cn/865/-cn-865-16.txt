卷十六


<集部,别集类,南宋建炎至德佑,石湖诗集

钦定四库全书

石湖诗集卷十六

宋　范成大　撰

麻线堆【峡口驿前大山崛起旧路攀援而上萦纡如线十五年前浮图德宝始沿涧伐木作新路不复登山余观峡路皆未尝经修感德宝之事作麻线堆诗一首以风夔路使者及归峡二州长吏沈叶管熊四君】

云木荡胸起郁峩一峯危上有路千折縺缕如萦丝是为麻线堆厥险天下稀偪仄容半足颠坠宁复稽腾猱尚愁苦游子将安之浮屠德宝者悲智绪等慈随山刋古木寻壑得长矶舆梁捷飞度布石绵阶梯自从新路改重趼无齎咨县有孙少府琬琰劖文词勿云此事小惟有行人知况观峡山路由来欠平治官吏既弗迹谁肯深长思天险固自若当令路成蹊土工运畚锸石工操凿椎烈火败硗确筑沙填隙巇多用百夫力远无五旬期但冀米盐给不烦金币支非客敢窃议道傍询旄倪身虽雪山戍亦愿助毫厘工费嗟小哉政须贤有司东有管夷陵西有叶秭归上维沈隐侯夔台今吏师下维熊绎孙长材佐州麾岂吾金闺彦不如林下缁悬知议克合了此一段奇舟檝避潢潦置邮疾飞驰憧憧吴蜀客来往当无时仍磨钻天石大书四贤诗不佞愿秉笔远寄峡口碑

戏书麻线堆下

一身半世走奔波疑是三生宿债多折劵已饶麻绵岭责偿难免竹竿坡

胡孙愁

倾崖当胸石啮足失势毛氂槗幽谷王孙却走断不到惟有哀猿如鬼哭仆夫酸嘶诉涂穷我亦付命无何中悲风忽来木叶战落日虎嗥枯竹丛

判命坡

钻天岭上已飞魂判命坡前更骇闻侧足三分垂坏磴举头一握到孤云微生敢列千金子後福犹几万石君蚤晩北窗寻噩梦故应含笑老榆枌

千石岭

晨光挂高岭晴色媚远客哀湍吼丛薄宿雾袅絶壁露重蓟花紫风来蓬背白迷涂朴渥跳饮涧於菟迹层巅多折木迮磴有飞石不知山几重杳杳入丛碧

九盘坡布水

莫惜萦回上九盘洗心双瀑雪花寒野翁酌水煎茶献自古人来到此难

荒口

十步九吃蹶百夫半跚豁然鸟道穷努力造其巅谓是岭头了一峯复当前既无反顾法仰望心茫然

四十八盘

诘曲不前如宦拙欹倾当面似交难若将世路比山路世路更多千万盘

紫荷车【峡山此药甚多】

緑英吐弱线翠叶抱修茎矗如青旄节草中立亭亭根有却老药鳞皱友松苓长生不暇学聊冀病身轻

锦带花【东南甚珍此花峡中漫生山谷】

妍红棠棣粧弱緑蔷薇枝小风一再来飘颻随舞衣吴下妩芳槛峡中满荒陂佳人堕空谷皎皎白驹诗

入秭归界

山根系马得浆家罙入穷乡事可嗟蚯蚓祟人能作瘴茱茰随俗强煎茶幽禽不见但闻语野草无名都着花窈窕崎岖殊未艾去程方始问三巴

蚤发周平驿过清烈祠下【屈平祠也祠前有独醒亭】

物色近人境喜欢严晓装山月鸡犬声野风麻麦香登岭既开豁入林更清凉三呼独醒士倘肯釂我觞

白狗峡【陆路亦自峡上过西岸有玉虚洞】

江纹圆复破树色昏还明连滩竹节稠汹怒奔夷陵石矶铁色顽相望如奸朋踞岸意不佳当流势尤狞山囘水若尽但见青竛竮惨惨疑鬼寰幽幽无人声颠沛安危机艰难古今情俯窥得目眩却立恐神惊白云冒岩扉下维玉虚庭神仙坐阅世应笑行人行

秭归县【周封楚子熊绎於此县宇宋玉宅东山清烈祠屈原宅也】

永日贪程客长年吊古诗悲秋荒故宅负石惨空祠峻壁鸦翻倦高畲麦秀迟穷山熊绎国偪仄建邦时

归州竹枝歌二首

东邻男儿得湘累西舍女儿生汉妃城郭如村莫相笑人家代阅似渠稀

东岸艬船抛石门西山炊烟连白云竹篱茅舍作晚市青盖黄旗称使君

昭君台【在兴山界中乡人怜昭君筑台望之下有香溪然三峡女子十人九瘿】

天生尤物元无种万里巴村出青塜高台望思台已荒东风溪涨流水香婵娟锺美空万古翻使乡山多丑女炙眉作瘢亦不须人人有瘿如瓠壶

人鮓瓮【在归州郭下长石截然据江三之二水盛时濆淖极大号峡下最险处东岸即屈原宅自此复登舟至巫山】

怀沙祠下铁色矶中流束湍张祸机与齎俱入彼可吊乘流而行吾亦危江河难犯一至此天地好生安取斯朝歌胜母古尚讳我其覆醢航秭归

巴东峡口

水宿频欹侧徒行又险艰舟危神女峡马瘦鬼门关照夜烧畲陇缘云种笮山催成头雪白休说鬓丝斑

初入巫峡

钻火巴东岸摐金峡口船束江崖欲合漱石水多漩卓午三竿日中间一罅天伟哉神禹迹疏凿此山川将至巫山遇雨【数日快时水落丈余舟人方以为喜雨作即水又长矣】

峡行水落惟忧雨通昔淋浪怨行旅千山万山生白烟阳台那得云如许牋词腾告翠帷僊匄我一晴翻手间放开十二峯头色重赋碧丛高插天

巫山高【并序】

余旧尝用韩无咎韵题陈季陵巫山图考宋玉赋意辨高唐之事甚详今过阳台之下复赋乐府一首世传瑶姬为西王母女尝佐禹治水庙中石刻在焉

湿云不收烟雨霏峡船作滩梢庙矶杜鹃无声猿叫断惟有饥鸦迎客飞西真功高佐禹迹斧凿鳞皴倚天壁上有瑶簪十二尖下有黄湍三百尺蔓花虯木风烟昏藓佩翠帷香火寒灵斿飘忽定何许时有行人开庙门楚客词章元是讽纷纷余子空嘲弄玉色頩顔不可干人间错说高唐梦

刺濆淖【并序】

濆淖盘涡之大者峡江水壮则有之或大如一间屋相传水行峡底遇暗石则濆起已而下旋为涡然亦未尝有定处或无故突然而作叵测也舟行遇之小则欹倾大则与齎俱入险恶之名闻天下

峡江饶暗石水状日千变不愁滩泷来但畏濆淖见人言盘涡耳夷险顾有间仍於非时作未可一理贯安行方熨縠无事忽翻练突如汤鼎沸翕作茶磨旋势迫中成洼怒霁外始晕已定稍安慰儵作更惊眩漂漂浮沫起疑有濳鲸噀勃勃骇浪腾复恐蛰鳌拚篙师瞪禠魄滩户呀雨汗逡巡怯大敌勇往决鏖战幸免与齎入还忧似蓬转惊呼招竿折奔救竹笮断九死船头争万苦石上牵旁观兢薄氷撇过捷飞电前余叱驭来山险固尝徧今者击檝誓岂复惮波面澎澎三峡长颭颭一苇乱既微掬指忙又匪科头慢天子赐之履江神敢吾玩但催叠鼔轰往助双?健

嘲峡石【并序】

峡山江滨乱石万状极其丑怪不可形容举非世间诸所有石之比走笔戏题且以纪异

峡山狠无情其下多丑石顽质贾憎唾傀状发笑哑粗类坟壤黄沉渍铁矢黑或如沟泥涴或似冻壁坼堆疑聚廪粟陊若坏城甓槎牙镂朽木狼籍委枯骼礧砢包蠃蚌淋漓锢铅鍚纵文瓦沟壠横叠衣摺襞鳞皴斧凿余坎窞蹴踏力云何清淑气孕此诡谲迹我本一丘壑嗜石旧成癖端溪紫琳腴洮河緑沉色阶册截肪腻泗磬鸣球击嵌空太湖底偶立韶江侧真阳劖千岩营道铲寸碧倦游所阅多未易一二籍朅来兹山下刺眼昔未觌或云峡多材奇秀郁以积絶代昭君村惊世屈原宅东家两儿女气足豪万国山石何重轻奚暇更融液我亦味其言作诗晓行客

劳畲耕【并序】

畲田峡中刀耕火种之地也春初斫山衆木尽蹶至当种时伺有雨候则前一夕火之藉其灰以粪明日雨作乘热土下种即苖盛倍收无雨反是山多硗确地力薄则一再斫烧始可艺春种麦豆作饼饵以度夏秋则粟熟矣官输甚微巫山民以收粟三百斛为率财用三四斛了二税食三物以终年虽平生不识秔稻而未尝苦饥余因记吴中号多嘉谷而公私之输顾重田家得粒食者无几峡农之不若也作诗以劳之

峡农生甚艰斫畲大山巅赤植无土膏三刀财一田颇具穴居智占雨先燎原雨来亟下种不尔生不蕃麦穗黄剪剪豆苖緑芊芊饼饵了长夏更迟秋粟繁税亩不什一遗秉得餍餐何曾识秔稻扪腹尝果然我知吴农事请为峡农言吴田黑壤腴吴米玉粒鲜长腰瓠犀瘦齐头珠颗圆红莲胜雕胡香子馥秋兰或收虞舜余或自占城传早籼与晚?滥吹甑甗间【长腰米狭长亦名箭子齐头白圆净如珠红莲色微赤香子亦名九里香斗米入数合作饭芳香满案舜王稻焦头无须俗传瞽瞍烧种以与之占城种来自海南?稏籼禾价最贱以上皆吴中米品也】不辞春养禾但畏秋输官奸吏大雀鼠盗胥衆螟蝝掠剩增釡区取盈折緍钱两锺致一斛未免催租瘢重以私债迫逃屋无炊烟晶晶云子饭生世不下咽食者定游手种者长流涎不如峡农饱豆麦终残年

巫山县【自此复登陆至夔门县前掉石滩最险登岸以过舟谓之盘滩城楼对高唐门此去瞿唐不百里县人以郭西流石堆为水信流石没则灧澦如马矣】

借马巫山县盘舟掉石滩梅肥朝雨细茶老暮烟寒门对高唐起江从灧澦难流堆三尺在旅梦一枝安自巫山遵陆以避黑石诸滩大雨不可行泊驿中一日吏士自秭归陆行者亦会

巫山信是阳云台客行五日云不开隂晴何尝有朝暮夜雨少休明复来今朝水长不知数没尽山根苍石堆东矶西矶尽如削大滩小滩俱若雷不知瞿唐复何似想见万顷淙一盃袛今水剂已壮矣闻道陆程尤艰哉摩围隘口石生角蹋飒坡前泥似醅眼前安得故园路江沙江草便青鞋

燕子坡

大山如墙缺小山如塜累衆山直下看方知此峯危木末见夔峡一沟盎春泥中有天下险造化真儿嬉峯顶不满笑舟中鬓成丝登高尚超览况乃絶俗姿

鬼门关

天作陇头石阙人言要隔尘樊百年会须作鬼无事先穿鬼关

离巫山好晴午後入瞿唐关憇高斋半日

一昨题诗诉苦霖果然连夜卷曾隂尽收行雨瑶姬赐不徇世情巫峡心喜鹊满枝朝日淡哀猿何处宿云深水门山径高斋外一枕清风屏万金【高斋即杜诗所谓暝色延山径高斋次水门者】

灧澦堆

灧澦之石谁劖镌恶骇天下形眇然客行五月潦始涨但见匹马浮黄湍时时吐沫作濆淖灂灂有声如粥煎蜀江西来已无路凿山作浍方成川瞿唐之口狭如带乃欲纳此江漫漫奔流下赴故偪仄汝更争道当其前舟师欹倾落胆过石孽水祸吁难全山川丘陵皆地险惟此险絶余难肩东坡笔端喙三尺愿与作赋评嘲喧云非此石峡更怒臼头忽作倾城妍我从巫山飞一棹欢喜偶脱蛟龙涎是非信否未暇诘且上高斋清昼眠

夔州竹枝歌九首

五月五日岚气开南门竞船争看来云安酒浓麴米贱家家扶得醉人回

赤甲白盐碧丛丛半山人家草木风榴花满山红似火荔子天凉未肯红

新城果园连瀼西枇杷压枝杏子肥半青半黄朝出卖日午买盐沽酒归

瘿妇趂墟城里来十十五五市南街行人莫笑女麤丑儿郎自与买银钗

白头老媪篸红花黑头女娘三髻丫背上儿眠上山去采桑已闲当采茶

百衲畲山青间红粟茎成穗豆成丛东屯平田秔米软不到贫人饭甑中

白帝庙前无旧城荒山野草古今情只余峡口一堆石恰似人心未肯平

灧澦如朴瞿唐深鱼复阵图江水心大昌盐船出巫峡十日泝流无信音

当筵女儿歌竹枝一声三叠客忘归万里桥边有船到绣罗衣服生光辉

云安县

春暮子规少日斜红鹄飞两山多布水一岛几柴扉蚓吐无穷壤人行不断矶巴阳昨夜雨滩上水先肥【杜子美诗云涪万无杜鹃云安诗云终日子规啼今万州界固不闻杜鹃而云安已自少矣红鹄飞时满背纯赤或云即黄鹤也峡中蚯蚓之盛无如云安江滨濆壤戢戢无际又多大石岸有一石长里许者杜子美诗云禹功多断石其实甚长两山间雨後瀑泉楼千百处尤可观】

万州【自此後登陆州号南浦郡】

晨炊维下岩晚酌檥南浦波心照州榜云脚响衙鼓前山如屏墙得得正当户西江朝宗来循屏复东去【此万州形势也惟亲历者当知此言之工】官曹倚岩栖市井唤船渡瓦屋仄石磴猿啼闻人语剔核杏余酸连枝茶賸苦穷乡固瘠薄陋俗亦寒窭【土人卖杏皆先剔其核取仁以为药也土茶甚苦不简枝叶杂苿萸煎之】营营谋食艰寂寂怀甎诉昔闻吏隐名今识吏隐处

横溪驿感怀

行徧天涯与地隅筋骸那比十年初朱顔有酒且留住白髪无方能扫除未得归田先作赋专攻种树已成书祗今飞到南山下犹解清晨出荷锄

午夜登嶓山

瘅暑严夜装乘凉蹑危峤猿依黑林号鬼闪青炬啸惊鸟动危叶吟虫满荒草泉声远相随山色近如杳梦犹风灯前身已云木杪浮生固有役远道何时了岂惟失寝兴亦自倒昏晓恭惟天心仁颇议民力槁我怀汉制诏来尉蜀父老熙如春台登沃若时雨膏须知简书急勿厌蓐食蚤但勤笔力淬时助诗肠搅

峡石铺【万州至此山顶皆有长石如城壁亘数峯不断峡山至是亦稍开广间有稻田】

峯头壁立伟天造万雉石城如带绕山骨鳞皴火种难山下流泉却宜稻新秧一棱緑茸茸茅花秋生雪揺风后皇嘉种不易熟野草何为搀岁功

蟠龙岭【自峡归夔万至於梁山五郡间不知其几岭梁山之蟠龙峯门尤为高峻然下岭即有平陆吏皆相贺云】

夷陆至??复岭苦丝乱初程尚勇往少日还委顿安得长劒挥尽铲叠嶂断虽云北山愚聊快南冥运此意竟萧索劳歌谩凄曼日日望平陆念念到彼岸人言束马险但欠蟠龙峻摧颓强弩末闵勉焚舟战譬如已偿逋犹有未折劵山根治晓装峯顶寄朝饭稍脱蚓瘴染还探虎窠翫性命乃可忧?力何足算【岭半涂有馒头山以形得名其上多鸷兽土人谓之彪窠】

蟠龙瀑布自山顶漫汗淋漓分数道而下望之宛从天降当为城中布水第一

银汉来从左界天天风吹浪落苍巅人间只见秋田润唤作嶓龙洞里泉

峯门岭遇雨泊梁山

穷乡谁与话悲酸驻马看云强自寛酒力无端妨宿病诗情不浅任尘官虎狼地僻炊烟晚风雨天低夏木寒行尽峯门千万丈梁山鼔角报平安

邡驿大雨

暮雨连朝雨长亭又短亭今朝骑马怕平日系船听竹叶垂头碧秧苖满意青农畴方可望客路敢遑宁

垫江县【属忠州】

青泥没髁仆频惊黄涨平桥马不行旧雨云招新雨至高田水入下田鸣百年心事终怀土一日身谋且望晴休入忠州争米市暝鸦同宿垫江城

巾子山又雨

百日篮舆困局跧三晨泥坂兀跻攀晚晴幸自垫江县今雨奈何巾子山树色於人殊漠漠云容怜我稍班班如今只忆雪溪句乘兴而来兴尽还

邻山县

山顶嘘云黑似烟修篁高柳共昏然鸟啼一夜劝归去谁道东川无杜?

没水铺晚晴月出晓复大雨上漏下湿不堪其忧

晚色熹微暖似薰儿童欢喜走相闻无端星月照湿土依旧山川生雨云【吴谚曰星月照湿土明朝依旧雨盖雨後微晴星月粲然必复雨占之每验】旅枕梦寒涔屋漏征衫潮润冷鑪薰快晴信是行人愿又恐田家暴背耘

金山岭

阪峻身频偃崖深首屡囘云浮平地出路拂半天来但阅关山过都忘岁月催湘南初上马犹插蚤春梅

明日至隣水又雨

昨日方无雨今朝又不晴满山皆屐齿随处有泉声颇怪隂霖差应催老病成泥涂千骑士与我共劳生

残夜上峯顶上

片月挂高岭我行至其巅举手欲揽撷恐惊垂鸾仙菲菲桂香动肃肃露脚寒北斗已到地南斗犹阑干但闻浮黎音来从始青天大星与之俱晓色明旗旛素烟渺陆海中有人所寰想见地上友咨明膏火煎星落玉宇白日生绮霞丹氷轮未肯去相看尚团团

望乡台

千山已尽一峯孤立马行人莫疾驱从此蜀川平似掌更无高处望东吴

蚤晴发广安军晚宿萍池村庄

夜雨洗烦蒸晓风荐清穆云头隤铁山日脚迸金瀑暑涂一日凉远客万事足羁人正奔波观者何陆续翠盖立严粧青裠行跣足俗陋介南徼物华入东蜀竹萌苦已青荔子酸犹緑修芦密成篱直柏森似纛泥乾马蹄松路坦亭堠速暮投何人庄窗户暗修竹

巴蜀人好食生蒜臭不可近顷在峤南其人好食槟榔合蛎灰扶留藤一名蒌藤食之辄昏然已而醒快三物合和唾如脓血可厌今来蜀道又为食蒜者所薰戏题

旅食谙殊俗堆盘骇异闻南飡灰荐蛎巴馔菜先荤幸脱蒌藤醉还遭葫蒜薰丝蓴乡味好归梦水连云

嘉陵江过合州汉初县下

井径东川县山河古合州木根挈断岸急雨沸中流关下嘉陵水沙头杜老舟江花应好在无计会江楼

新晴行郪水上与涪江相近

涂泥初乾雨不落日色未出暑光薄畏途得晴天复凉真是腰钱更骑鹤浑浑郪水流未平悄悄涪江如镜清过尽江沙穿麦壠忽有青蜩扶叶鸣

小溪县【属遂宁】

刈麦千平壠横槎一小溪梓花红绽碎粟穗緑垂低村妇犹多跣山猿遂少啼东川雉已过锦里尚云西

茸山道中感怀

侍臣笔槖旧西班大将麾幢又百蛮挂席南箕宿昔事闪旗东井何时还日增衰病复一日山隔旧游知几山倦拂盘陀苍石坐归心聊与石俱顽

晓发飞鸟晨霞满天少顷大雨吴谚云朝霞不出门暮霞行千里验之信然戏纪其事

朝霞不出门暮霞行千里今晨日未出晓气散如绮心疑雨再作眼转云四起我岂知天道吴农谚云尔古来占滂沲说者类恢恑飞云走羣羊停云俗三豨月当天毕宿风自少女起烂石烧成香汗濋润如洗逐妇鸠能拙穴居狸有智蜉蝣强知时蜥蝪与闻计垤鸣东山观堂审南柯蚁或加隂石鞭或议阳门闭或云逢庚变或自换甲始刑鵞与象龙聚讼非一理不如老农谚响应捷如鬼哦诗敢夸博聊用醒午睡

遂宁府始见平川喜成短歌

峡之西遂之东更无平地二千里惟有高山三万重不知谁人凿混沌独此劖结何其工我本江吴弄水月忽来踏徧西南峯不知尘界在何许但怪星辰浮半空直疑飞入蝶梦境此岂应有人行踪今朝平远见城郭云是东川军府雄原田坦若看掌上沙路净如行镜中芋区粟壠润含雨楮林竹径凉生风将士驩呼马蹄快康庄直与锦里通半年崎岖得夷路一笑未暇怜飘蓬

石湖集卷十六








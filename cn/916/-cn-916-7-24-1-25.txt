【摘安石榴赠刘孝威诗】

中庭有奇树。当户发华滋。素茎表朱实。绿叶厕红蕤。既标太冲赋。复见安仁诗。宗生仁寿殿。族代（文苑、《诗纪》并云。疑作茂。）河阳湄。有美清淮北。如玉又如龟。退书写虫篆。进对（《诗纪》云。一作封。）多好辞。我家新置侧。可求不难识。相望阻盈盈。相思满胸臆。高枝为君采。请寄西飞翼。（○文苑英华三百二十二。《诗纪》八十六。）


四时赋

北客长欷，深壁寂思。空牀连流，【一作流连。】圭窬淹滞。网丝蔽户，靑苔绕梁。春华虚艳，秋月徒光。临飞鸟而魂绝，视浮云而意长。测代序而饶感，知四时之足伤。

若乃旭日始暧，蕙草可织。园桃红点，流水碧色。思旧都兮心断，怜故人兮无极。

至若炎云峯起，芳树未移。泽兰生坂，朱荷出池。忆上国之绮树，想金陵之蕙枝。

若夫秋风一至，白露团团。明月生波，萤火迎寒。眷庭中之梧桐，念机上之罗纨。

至於冬阴北边，永夜不晓。平芜际海，千里飞鸟。何尝不梦帝城之阡陌，忆故都之台沼。

是以轸琴情动，戞瑟涕落。逐长夜而心殒，随白日而形削。故秦人秦声，楚音楚奏。闻歌更泣，见悲已疚。实由魂气怆断，外物非救。参四时而皆难，况仆人之末陋也。


○早赴朝参诏

君使臣以礼，臣事君以忠，礼不可一日不修，忠不可一夕不念。二者全则上下顺，一途废则出入差。须振纲维，以严规矩。凡在策名之列，皆知辨色之朝，傥不夙兴，是亏匪懈。君上思政，犹自求衣未明；为下服勤，固合假寐待旦。宜令御史台遍示文武两班，自此每日早赴朝参，职司既得整齐，公事的无壅滞。如或尚兹懈怠，具录奏闻。


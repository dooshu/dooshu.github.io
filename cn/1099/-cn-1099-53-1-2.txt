○金闕玉闕真君祀典疏 【 革除濫祀】

今月十七日冬至節靈濟宮祭金闕真君玉闕真君、奉旨遣尚書李東陽行禮、臣等切有愚悃、謹昧死為陛下陳之、佛老二教、聖王所必禁、儒者所不談、中世以來、正道不明、人心久溺、如秦始皇宋徽宗好仙、漢楚王英梁武帝好佛、唐憲宗仙佛俱好、求福未得、皆以得禍、載在史冊、事跡甚明、若靈濟宮所奉二真君乃南唐徐溫二子知證知諤、謹按正史所載徐溫養子知誥篡偽吳王、楊氏諸子、皆為節度使、知證夭死知諤病死、五代石晉時無故立廟、稱之為神、國朝雖有廟宇、然亦止稱為真人、令道士供奉香火、成化末年加為上帝、禮官失職。不能規正。　先帝初年。革去帝號。天下傳聞、以為　聖政、真君舊稱、尚未盡革、至于神父神母仙妃、皆是僣叛家属、濫冐美名、尤為非禮、每歲三大節分官祭祀、不知何時復遣內閣儒臣臣等初承遣命、未敢固違、因循至今、勉強從事、恭遇孝宗皇帝崇儒訪治、舍已聽言、方欲具奏論列、而龍馭上升、徒深悵慕、近者文華殿所供佛像、有旨見新、令臣等撰文祝告、臣等以為事関治体、據禮上陳、荷蒙　聖斷、即時撒去、仰見　陛下聰明正大、遠過百王、善推所為、雖堯舜之治、不難致矣、靈濟真君、生為叛臣、死為逆鬼、而冐名僣禮、享祀無窮、惑世誣民、莫此為甚、臣等讀聖賢之書、當勸　陛下行帝王之道心知邪偽、而身與周旋、則講讀者皆成虛文輔導者更為何事、且有其誠則有其神、無其誠則無其神、縱使有之、亦須誠心對越、乃能感格、臣等心既不信。誠從何生。強使驅馳。雖祭無益。若先師孔子遣祭舊規臣等自常竭誠奉命、其一應寺觀祭告、自來竝不干預、伏乞　聖明洞察、俯聽愚言、將前項祭祀通行革罷免令臣等行禮　先帝革號于蒞政之初。　陛下革祭于嗣位之始傳之後世于前有光庶祀典不愆治体無累、而臣等瘝官失職之咎亦少逭于萬一矣


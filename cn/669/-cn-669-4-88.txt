88　文王基之武王鑿之出處　説經傳二字


詩譜大小雅引傳曰：「文王基之，武王鑿之，周公内之。」疏云：「未知此傳在何書。」

【全云】漢儒引緯書，有易傳、書傳之稱，則此亦其類，非三家詩傳也。

【元圻案】正義曰：「此傳以作室爲喻也。言周國之興，譬如爲室，文王始造其基，武王鑿其榱棟，周公内而架之，乃成爲室。猶言文王受命，武王因之，得伐紂，定天下，周公致太平，制禮作樂以成之。大雅十八篇，小雅十二篇，爲正經。凡書非正經者謂之傳，未知此傳在何書也。」〇讀詩記十七：「按屈原離騷謂之經，自宋玉九辯以下皆謂之傳。以此例考之，鹿鳴以下，小雅之經也；六月以下，小雅之傳也。文王以下，大雅之經也；民勞以下，大雅之傳也。孔氏謂『凡書非正經者謂之傳』，善矣。又謂『未知此傳在何書』，則非也。」〇北史魏李彪求復舊職表曰：「記曰：『善迹者欲人繼其行，善歌者欲人繼其聲。』故傳曰：『文王基之，周公成之。』」






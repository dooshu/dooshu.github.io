○命江王即位册文

维宝历二年，岁次景午，十二月甲午朔，十二日乙巳，太皇太后若曰：大行皇帝睿哲英能，对天明命，方夏厎绩，夷蛮贡庭，罔有不端，大康有截。宜荷九庙之灵，永享亿年之禄。岂虞奸妖窃发，矫专神器，蛊惑中外，扇诱群朋，骇动神人，衅深枭獍。咨尔江王昂，聪姿孕粹，清明毓和，智算机关，元谋电发，躬率义勇，大靖凶徒。且膺当璧之符，爰摅枕戈之愤，既歼巨害，当享丰福。是用命尔陟於元后。宜令司空平章事裴度奉册，即皇帝位。永惟高祖太宗之翦定隋乱，元宗之浸渍利泽，宪宗之坚除蠹孽，艰难险阻，勖乃负荷。小心以事上帝，俭德以刑邦家。懋於令闻，持久如始。敬之休哉。


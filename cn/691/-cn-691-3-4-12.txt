◎财色

家大人在苏州时，与尤春樊中翰为文字之交。闻其家有诸生尤敬庭（世纶）者，为西堂先生之文孙，淹通经史，搜览百家。年七十余，掩卷诵《离骚》，犹能倒读。所著作刻意于古，以是不遇赏音，潦倒一青衿。家綦贫，居葑泾西堂先生之遗宅，萧然不蔽风雨。授生徒糊口，恒无儋石储。尽日铅黄荣几间，不改其乐。亲故来往，从未以贫故言一钱。曾述其早岁读书南禅寺时，寺宇荒废，榛莽四围，阴雨晦冥，鬼声达旦。寓斋比舍有轩三楹，颇幽洁，一人赁居，未几病头痛死，后复居一人，病心痛死。越数日，一壮夫来僦其居，半夜又呼头痛死。从此人目为凶宅。敬庭独以贱值赁之，即携琴载书于其中，夜分忽有叩扉声，启视，则有少女妖冶眩目，进而裣衽。讯所来，曰："妾邻姬也。见妒于妻，常苦鞭挞。知君无室，不羞沮露之嫌，宵夜私奔，愿侍巾栉。"既正拒之，且壅壅诲诫，而女终不去。乃盛气诃斥之而灭。次夜，门未闭，女又来出黄金，语曰："知公义丈夫，盗得主人镪，奉以为寿，但请设方略脱罗网。"又拒之，且以金掷弃门外，谓曰："书生不解预人闺阃事，毋饶舌。"乘女门外取金，即扃户。回视，女仍在室，化一丑鬼，狰狞踞床，曰："我实鬼也，得神仙术，食生人心脑，至七具，可复生。故以财色诱饵之。尔硬心如木石，不可诱，我岂不能力取耶？"伸一掌，如巨扇，前来猛攫。惶窘间，遂以案上书乱击之，即应手而灭。及明，走告宅主，掘地得白骨一骸，遍生黄毛，中有血，火之。始知向之头痛心痛而死者，皆此鬼之祟。噫！观此可见非礼之色，非义之财，莫不与身命相关。彼前之心痛头痛而死者，职是之故耳。


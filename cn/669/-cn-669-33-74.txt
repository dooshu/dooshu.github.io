74　梁元帝始用堯韭舜榮語　澗有堯時韭山餘禹代糧


「堯韭舜榮」，梁元帝玄覽賦始用之。賦載文苑英華一百二十六。李群玉蒲澗寺「蒲」，何本作「浦」，誤。詩：「澗有堯時韭，山餘禹代糧。」

【閻按】蒲澗寺，在廣州府治東北二十里。

【元圻案】英華二百三十八李群玉蒲澗寺詩云：「五仙騎五羊，何代降兹鄉？澗有堯時韭，山餘禹代糧。樓臺籠海色，草樹發天香。吟嘯秋光裏，浮溟興甚長。」〇宋施青臣繼古藂編曰〔一〕：「周益公校正文苑英華序云：『以堯韭對舜華，非讀本草注，安知其爲菖蒲？按梁元帝玄覽賦「金鹽玉豉，堯韭舜華」，謂此也。』余讀他書，亦有用者，如類聚載梁太子賚河南菜啓〔二〕，則云『堯韭未儔，姬歜非喻』，又以堯韭對姬歜矣。固曰堯韭出於本草，而不知所以名之之義。後見典術曰『聖王之仁，功濟天下者，堯也。天星降精于庭爲韭，感百物爲菖蒲』，今菖蒲是也。」〇郭璞詩：「蕣榮不終朝，蜉蝣豈見夕。」「蕣」亦作「舜」。〇後漢書郡國志注：「博物記曰：『扶海洲上有草名蒒，其實食之如大麥，從七月稔熟，民斂穫至冬乃訖，名曰「自然穀」，或曰「禹餘糧」。』」案廣州記曰：「甘溪澗水，味極甘冷，旁有石，名『禹餘糧』。」或草或石，未詳孰是。文選張衡南都賦「太一餘糧」注：「本草經曰：『太乙禹餘糧』，一名『石腦』，生山谷。」

〔一〕「宋」下原脱「施」字，按繼古藂編作者宋人，署名施青臣，故據補。又按「施青臣」之「青」，又寫作「清」。

〔二〕「類聚」，原作「顔聚」，按「載梁太子賚河南菜啓」之書者有藝文類聚（卷八二）及淵鑑類函（卷三九八）等書，此稱「顔聚」固與類函無涉，當爲「類聚」之形誤。類聚即藝文類聚之簡稱。故據改。






○韦审规可西川节度副使御史中丞李虞仲崔戎姚向温会等并西川判官皆赐绯各检校省官兼御史制

敕：西川曰益部，地有险，府有兵，碍戎屏华，号为难理。故吾命文昌为帅长，俾镇抚焉；次命审规为上介，俾左右焉；莹铧虞仲、戎、向、会等为庶寮，俾咨度焉。进言者谓文昌贤而审规辈才，以才佐贤，蜀必理矣。辍三署吏赞丞相府，假宪官职加台郎暨一命再命之服以遣之，其於张大光荣，与四方征镇之宾寮不侔矣。尔等苟佐吾丞相以善政闻，使吾无一方之忧，吾宁久遗汝於诸侯乎？尔其勉之。可依前件。








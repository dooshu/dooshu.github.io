卷七十四

<史部,诏令奏议类,奏议之属,历代名臣奏议>

钦定四库全书

历代名臣奏议卷七十四

明　杨士奇等　撰

内治

周襄王十七年王降翟师以伐郑王德翟人将以其女为后富辰谏曰不可夫婚姻祸福之阶也利内则福由之利外则取祸今王外利矣【树利於翟】其无乃阶祸乎昔挚畴之国也由大任【挚畴二国任姓奚仲仲虺之後大任之家也大任王季之妃文王之母】?缯由大姒【?缯二国姒姓夏禹之後大姒之家也大姒文王之妃武王之母】齐许申吕由大姜【四国皆姜姓四岳之後大姜之家大姜大王之妃王季之母】陈由大姬【陈妫姓舜後大姬周武王之女成王之姊】是皆能内利亲亲者也昔鄢之亡也由仲任【鄢妘姓之国仲任氏之女为?夫人】密须由伯姞【伯姞密须之女也传曰密须之鼓阙巩之甲此则文王所灭而获鼔甲也】郐由叔妘【郐妘姓之国叔妘同姓之女为郐夫人】聃由郑姬【聃姬姓文王之子聃季之国郑姬郑女为聃夫人同姓相取犹鲁昭公取於吴矣亦其同姓所以亡】息由陈妫【息姬姓之国陈妫陈女为息侯夫人】邓由楚曼【邓曼姓楚曼邓女为楚武王夫人生文王过邓而利其国遂灭邓而兼之】罗由季姬【罗熊姓之国季姬氏之女为罗夫人】庐由荆妫【庐妫姓之国荆妫庐女为荆夫人】是皆外利亲亲者也王曰利何如而外对曰尊贵明贤庸勲长老【明显也庸用也勲功也长老尚齿也】爱亲礼新亲旧【亲六亲也新新来过宾也旧君之故旧也】然则民莫不审固其心力以役上令【役为也】官不易方而财不匮竭求无不至动无不济百姓兆民夫人奉利而归诸上是利之内也若七德离判民乃?贰各以利退上求不暨是其外利也夫翟无列於王室郑伯南也王而卑之是不尊贵也【南者在南服之侯伯或云南南面君也】翟豺狼之德也郑未失周典王而蔑之是不明贤也平桓庄惠皆受郑劳王而弃之是不庸勲也郑伯捷之齿长矣王而弱之是不长老也【捷郑文公之名】翟隗姓也【隗姓奔翟】郑出自宣王王而虐之是不爱亲也夫礼新不间旧王以翟女间姜任非礼且弃旧也王一举而弃七德臣故曰利外矣书有之曰必有忍也若能有济也王不忍小忿而弃郑又登叔隗以阶翟翟封豕豺狼也不可厌也王弗听汉孝文帝幸上林皇后慎夫人从其在禁中常同席坐及坐郎署长布席中郎将袁盎引却慎夫人坐慎夫人怒不肯坐上亦怒起入禁中盎因前说曰臣闻尊卑有序则上下和今陛下既已立后慎夫人乃妾妾主岂可与同坐哉且陛下幸之即厚赐之陛下所以为慎夫人适所以祸之陛下独不见人彘乎於是上乃说召语慎夫人慎夫人赐盎金五十斤

宣帝神爵元年王太后数出游猎京兆尹张敞谏曰礼君母出门则乘辎軿下堂则从传母今以田猎纵欲为名於以上闻亦未宜也太后乃不复出

成帝游於後庭尝欲与班倢伃同辇载倢伃辞曰观古图画贤圣之君皆有名臣在侧三代末主乃有嬖女今欲同辇得无近似之乎上善其言而止太后闻之喜曰古有樊姬今有班倢伃

鸿嘉三年赵飞燕譛告许皇后班倢伃挟媚道祝诅後宫詈及主上许皇后坐废考问班倢伃倢伃对曰妾闻死生有命富贵在天修正尚未蒙福为邪欲以何望使鬼神有知不受不臣之愬如其无知愬之何益故不为也上善其对怜闵之赐黄金百斤

成帝欲立赵倢伃为皇后先下诏封倢伃父临为列侯谏大夫刘辅上书言臣闻天之所与必先赐以符瑞天之所违必先降以灾变此神明之徵应自然之占验也昔武王周公承顺天地以飨鱼乌之端然犹君臣祗惧动色相戒况於季世不蒙继嗣之福屡受威怒之异者虖虽夙夜自责改过易行畏天命念祖业妙选有德之世考卜窈窕之女以承宗庙顺神只心塞天下望子孙之祥犹恐晚暮今乃触情纵欲倾於卑贱之女欲以母天下不畏於天不媿於人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓抜擢尸禄不忠汚辱谏争之官不敢不尽死唯陛下深察

东汉光武时郭皇后废郅恽乃言於帝曰臣闻夫妇之好父不能得之於子况臣能得之於君乎是臣所不敢言虽然陛下念其可否之计无令天下有议社稷而已帝曰恽善恕已量主知我必不有所左右而轻天下也顺帝欲立皇后而贵人有宠者四人莫知所建议欲探筹以神定选尚书仆射胡广与尚书郭虔史敞上疏谏曰窃见诏书以立后事大谦不自专欲假之筹策决疑灵神篇籍所记祖宗典故未尝有也恃神任筮既不必当贤就值其人犹非德选夫岐嶷形於自然俔天必有异表宜参良家简求有德德同以年年钧以貌稽之典经断之圣虑政令犹汗往而不反诏文一下形之四方臣职在拾遗忧深责重是以焦心冒昧陈闻帝从之以梁贵人良家子?立为皇后

桓帝延熹中应奉为司隶校尉纠举奸违不避豪戚以严厉为名及邓皇后败而田贵人见幸桓帝有建立之议奉以田氏微贱不宜超登后位上书谏曰臣闻周纳狄女襄王出居于郑汉立飞燕成帝胤嗣泯絶母后之重兴废所因宜思关雎之所求远五禁之所忌帝纳其言竟立窦皇后

魏文帝黄初三年欲立郭贵嫔为后中郎栈潜上疏曰在昔帝王之治天下不惟外辅亦有内助治乱所由盛衰从之故西陵配黄英娥降妫并以贤明流芳上世桀奔南巢祸阶末喜纣以炮烙怡悦妲己是以圣哲慎立元妃必取先代世族之家择其令淑以统六宫虔奉宗庙隂教聿修易曰家道正而天下定由内及外先王之令典也春秋书宗人衅夏云无以妾为夫人之礼齐桓誓命于葵丘亦曰无以妾为妻今後宫嬖宠常亚乘舆若因爱登后使贱人暴贵臣恐後世下陵上替开张非度乱自上起也

晋武帝宁康三年将纳后访于公卿时王藴女容德淑令举以应选中军将军桓冲等奏曰臣闻天地之道盖相须而化成帝后之德必相恊而政隆然後品物流行彛伦攸叙灵根长固本枝百世天人同致莫不由此是以涂山作俪而夏族以熙任姒配周而姬祚以昌今长秋将建宜时简择伏闻试守晋陵太守王藴女天性柔顺四业允备且盛德之胄美善先积臣等参议可以配德乾元恭承宗庙徽音六宫母仪天下於是帝始纳焉唐太宗贞观中城阳公主下嫁薛瓘初主之婚帝使卜之繇曰二火皆食始同荣末同戚请昼昏则吉监察御史马周谏曰朝谒以朝思相戒也讲习以昼思相成也燕饮以昃思相欢也婚合以夜思相亲也故上下有成内外有亲动息有时吉凶有仪今先乱其始不可为也夫卜所以决疑若黩礼慢经先圣人所不用帝乃止太宗谓房玄龄等曰长乐公主皇后所生朕及皇后并所锺爱今将出降礼数欲有所加玄龄等咸曰陛下所爱欲少加之何为不得请倍永嘉长公主魏徵曰不可昔汉明帝欲封其子云我子岂得与先帝子等可半楚淮阳前史以为美谈天子姊妹为长公主天子之女为公主既加长字即是礼有尊崇或可情有浅深无容礼相踰越太宗然其言入谓文德皇后曰我欲加长乐公主礼数魏徵不肯文德皇后闻之大喜遣中使齎钱二十万绢四百匹诣徵宅宣令谓徵曰比者常闻公中正而不能得见今论长公主礼事不许增加始验从来所闻信非虚妄愿公常保此心莫移今日喜闻公言故令将物相赏公有事即道勿为形迹也上尝罢朝怒曰会须杀此田舍翁后问为谁上曰魏徵每廷辱我后退具朝服曰妾闻主明臣直今魏徵直由陛下之明故也妾敢不贺上乃悦

太宗时隋通事舍人郑仁基女年十六七容色絶姝当时莫及文德皇后访求得之请备嫔御太宗乃聘为充华诏书已出策史未发魏徵闻其已许嫁陆氏方遽进而言曰陛下为人父母抚爱百姓当忧其所忧乐其所乐自古有道之主以百姓心为心故君处台榭则欲民有栋宇之安食膏粱则欲民无饥寒之患頋嫔御则欲民有室家之欢此人主之常道也今郑氏之女久已许人陛下取之不疑无所頋问播之四海岂为民父母之义乎臣传闻虽或未的然恐亏损圣德情不敢隐君举必书所愿特留神虑太宗闻之大惊手诏答之深自克责遂停策使乃令女还旧夫左仆射房玄龄中书令温彦博礼部尚书王珪御史大夫韦挺等云女适陆氏无显然之状大礼既行不可中止又陆氏抗表云某父康在日与郑家还往时相赠遗资财初无婚姻交涉亲戚并云外人不知妄有此说大臣又劝进太宗於是颇以为疑问徵曰羣臣或顺旨陆氏何为过尔分踈徵曰以臣度之其意可识将以陛下同於太上皇太宗曰何也徵曰太上皇初平京城得辛处俭妇稍蒙遇宠处俭时为太子舍人太上皇闻之不说遂令东宫出为万全县每怀战惧常恐不全首领陆爽以为陛下今虽容之恐後隂加谴讁所以反覆自陈意在於此不足为恠太宗笑曰外人意见或当如此然朕之所言未能使人必信乃出勅曰今闻郑氏之女先已受人礼聘前出文书之日事不详审此乃朕之不是亦为有司之过授充华者宜停时莫不称叹上尝谓侍臣曰妇人幽闭深宫情实可愍隋氏末年求采无已至於离宫别舘非幸御之所多聚宫人此皆竭人财力朕所不取且洒扫之余更何所用今将出之任求伉俪非独以省费息人亦各得遂其情性於是後宫及掖庭前後所出三千余人

礼部尚书王珪子敬直尚太宗女南平公主珪曰礼有妇见舅姑之义自近代风俗弊薄公主出降此礼皆废主上钦明动循法制吾受公主谒见岂为身荣所以成国家之美耳遂与其妻就位而坐令公主亲执巾行盥馈之道礼成而退太宗闻而称善是後公主下降有舅姑者皆遣备行此礼

高宗将立武昭仪召长孙无忌李积于志宁及遂良入或谓无忌当先谏遂良曰太尉国元舅有不如意使上有弃亲之讥又谓积上所重当进曰不可空国元勲有不如意使上有斥功臣之嫌曰吾奉遗诏若不尽愚无以下见先帝既入帝曰罪莫大於絶嗣皇后无子今欲立昭仪谓何遂良曰皇后本名家奉事先帝先帝疾执陛下手语臣曰我儿与妇今付卿且德音在陛下耳可遽忘之皇后无他过不可废帝不悦翌日复言对曰陛下必欲改立后者请更择贵姓昭仪昔事先帝身接帷第今立之柰天下耳目何帝羞默遂良因致笏殿阶叩头流血曰还陛下笏丐归田里

高宗时王后之废侍中韩瑗雪泣言曰皇后乃陛下在藩时先帝所娶今无罪辄废非社稷计不纳明日复谏曰王者立后配天地象日月匹夫匹妇尚知相择况天子乎诗云赫赫宗周襃姒烕之臣读至此常辍卷太息不图本朝亲见此祻宗庙其不血食乎

高宗将以武氏为后中书令来济谏曰王者立后以承宗庙母天下宜择礼义名家幽闲令淑者副四海之望称神只之意故文王兴姒关雎之化蒙被百姓其福如彼成帝纵欲以婢为后皇统中微其祸如此惟陛下详察

上元中帝多疾欲逊位武后中书令郝处俊谏曰天子治阳道后治隂德然则帝与后犹日之与月阳之与隂各有所主不相夺也若失其序上谪见於天下降灾诸人昔魏文帝着令帝崩不许皇后临朝今陛下柰何欲身传位天后乎天下者高祖太宗之天下非陛下之天下正应谨守宗庙传之子孙不宜成国与人以丧厥家中书侍郎李义琰曰处俊言可从惟陛下不疑事遂沮中宗复位以桓彦范为侍中上书戒帝曰诗以关雎为始言后妃者人伦之本治乱之端也故舜之兴以皇英而周之兴以任姒桀奔南巢祸阶末喜鲁桓灭国惑始齐姜伏见陛下临朝视政皇后必施帷殿上预闻政事臣愚谓古王者谋及妇人皆破国亡身倾輈继路且以隂乘阳违天也以妇淩夫违人也违天不祥违人不义故书曰牝鸡之晨惟家之索易曰无攸遂在中馈言妇人不得预外政也伏愿上以社稷为重令皇后无居正殿于外朝深居宫掖修隂教以辅佐天子

景龙中武平一迁考功员外郎时太平安乐公主各立党相诋毁亲贵离?帝患之欲令敦和以访平一因上书曰病之在四体者迹分而易逐居心腹者候遽而难治刑政乖舛四支疾也亲权猜间心腹患也书曰克明俊德以亲九族九族既睦平章百姓诗曰协比其邻婚姻孔云是知亲族以辑睦为义也自顷权贵猜防外和内离怨结姻娅疑生骨肉邀荣之徒诡献忠欵膏唇之伍苟输谗计胁肩邸第之中噤颐媪宦之侧故过从絶猜嫌构亲爱乖党与生积霜成氷祸不可既愿悉召近亲贵人会宴内殿告以辑睦申以恩勤斥奸人塞谗路若犹未已则舍近图远抑慈示严惟陛下之命帝美其忠切

玄宗欲立武惠妃为后御史潘好礼上疏曰礼父毋雠不共天春秋子不复雠不子也陛下欲以武氏为后何以见天下士妃再从叔三思也从父延秀也皆干纪乱常天下共疾夫恶木垂?志士不息盗泉飞溢廉夫不饮匹夫匹妇尚相择况天子乎愿慎选华族称神只之心春秋宋人夏父之会无以妾为夫人齐桓公誓葵丘曰无以妾为妻此圣人明嫡庶之分分定则窥竞之心息矣今人间咸言右丞相张说欲取立后功图复相今太子非惠妃所生而妃有子若一俪宸极则储位将不安古人所以谏其渐者有以也遂不果立妃

宪宗时学士李绦奏伏以圣哲之君抚驭之要必顺人情以作事感天意以致和从古以来其道由此陛下励精求理损已推诚风动四方事贞百度作范来代掩美前王後宫之中人数不少离别之苦颇感人心怨旷之思有干和气伏冀酌量所要矜放其余使其亲戚如初复得宫掖省费上以表大德如天之思下以成群生遂性之乐道映青史化洽皇风敢竭?尘庶裨万一如蒙圣恩允许便请入德音後亦更论减放

翰林学士白居易上奏曰右伏见大历已来四十余载宫中人数稍久渐多伏虑驱使之余其数犹广上则屡给衣食有供亿縻费之烦下则离隔亲族有幽闭怨旷之苦事宜省费物有遂情顷者已蒙圣恩量有拣放闻诸道路所出不多臣伏见自太宗玄宗以来每遇灾旱多有拣放书在国史天下称之伏望圣慈再加处分则盛明之德可动天心感悦之情必致和气光垂史册美继祖宗贞观开元之风复见於今日矣

武宗会昌中李德裕上言臣等伏见公主上表称妾李者伏以臣妾之义取其贱称家人之称亦要别嫌因循旧章恐未为得臣等商量今日以後公主上表从大长公主以下并望令称某邑公主第几女上表仍不令称族所冀臣子之道因此正名郡主县主亦望准此宋仁宗天圣中太后崩言事者多暴太后时事右司谏范仲淹奏曰太后受遗先帝调护陛下者十余年宜掩其小故以全后德帝为诏中外毋辄论太后时事初太后遗诰以太妃杨氏为皇太后参决军国事仲淹曰太后母号也自古无因保育而代立者今一太后崩又立一太后天下且疑陛下不可一日无毋后之助矣庆历中仲淹为参知政事上奏曰臣闻唐武德九年八月十八日诏曰观省宫掖其数实多悯兹深闭久离亲族一时减省各从娶娉自是宫中前後所出三千余人又贞观二年七月二日太宗谓侍臣曰妇人幽闭深宫情实可悯隋氏末年求采无已此皆竭人财力朕所不取扫洒之余更何所用於是命尚书右丞戴胄给事中杜正伦於掖庭西门拣出之臣不知今来宫中人数几多或供使有余宜降诏旨特令减放以遂物性又省冗费亦人君盛德之事可以感动天意

明道二年将作监丞富弼上奏曰臣闻右司谏秘阁校理范仲淹以上章谏废后事贬睦州通判仍差人押出门臣不胜惊骇伏恐陛下行於仓卒未熟思虑辄敢冒天威犯斧钺一陈愚恳惟陛下裁察之皇后自居中宫不闻有过陛下忽然废斥物议腾踊自太祖太宗真宗抚国凡七十年未尝有此陛下为人子孙不能遵祖考之训而遂有废后之事治家而尚不以道奈天下何仲淹为谏官所以极谏者乃其职也陛下何故罪之假使所谏不当犹须含忍以招谏诤况仲淹所谏大惬亿万人之心陛下又纵私忿不頋公议取笑四方臣甚为陛下不取也昔庄宪临朝陛下受制事体大弱而庄宪不敢行武后故事者盖赖一二忠臣救护使庄宪不得纵其欲陛下可以保其位实忠臣之力也今陛下始获暂安遂忘旧日忠臣罗织其罪而谴逐之陛下以万乘之尊设废一妇人甚为小事然所损之体则极大也夫废后谓之家事而不聼外臣者此唐奸臣许敬宗李世积谄佞之辞陛下何足取法陛下必欲废后但可不纳所谏何必加责以重已过今匹庶之家或出妻亦须告父母父母许然後敢出之今陛下贵为天子庄宪山陵始毕坟土未乾便以色欲之心废黜后氏而不告宗庙是不敬父母也今陛下举一事而获二过於天下废无罪之后一也逐忠臣二也此二者皆非太平之世所行臣实痛惜之庄宪太后临朝以刘从德死恩典太重台谏曹修古等四人连名上章极谏庄宪大怒陛下不得已遂贬此四人然心甚惜其去庄宪才往陛下立行召命优与恩奬复处宪省修古虽死厚加赠典如此者盖陛下怜其忠鲠不避夫祸难尔今仲淹所谏又甚於修古等所陈修古等追用而仲淹黜弃陛下何所见前後之异也况仲淹以忠直不挠庄宪时论冬仗事大正君臣之分陛下以此自擢用之既居谏列或闻累曾宣谕使小大之事必谏无得有隐是陛下欲闻过失虽古先圣哲之主亦无以过此今仲淹闻过遂谏上副宣谕之意而反及於祸是陛下诱而陷之不知自今後何以使臣虽日加宣谕谏臣以仲淹为戒必不信矣谏臣不谏大非朝廷之福今百执事所为皆一司一局虽常才者皆能干之是易为也如仲淹者乃为臣之难能者也今干一司一局者皆坐取迁陟立居显要而仲淹不惜性命为陛下论事而远徙外郡臣恐百辟以此皆务为易者而不为难者也陛下一旦有难为之事不知何人为陛下为之居谏官者务要讦直乃号称职依违者旷职今循默者已居显要而讦直者尚居散地苟如是不若废谏官如不欲废即循默者可黜讦直者可用请陛下急图之今天下凶歉盗贼如麻国用空虚人心惶扰奸雄观此已有窥觎之心陛下当兢兢惕惕宵衣旰食日与臣寮讲论安天下之计犹恐不及而乃自作弗靖废嫡后逐谏臣使此丑声闻於四方知陛下不纳谏臣朝政不举则奸雄益喜以谓中外皆乱事势相符必有变事臣一念至此心寒骨颤此自然之兆固非臣之臆说也望陛下审思之明察之废后已行虽能悔过臣愿陛下急且追还仲淹复其谏职减二过之一庶乎谏路不絶朝纲复振使奸雄不能窥陛下浅深此社稷之庆也殿中侍御史段少连等奏曰臣因义激心以职获谴天地容载蒙幸何深然理有所未伸情有所未逹欝悒之志敢不尽陈之初闻非时召两府大臣议皇后入道一日之内都下喧然以为皇后母仪天下固无入道之理翊日又闻两府列状乞降后为浄妃臣与孔道辅范仲淹等恐诏命一行难於追复是以群诣殿阁上疏而执政进说使臣等不获面对止令就中书商量宰相虽知其误然犹责臣翻覆率易故道辅仲淹斥守外郡臣等例皆蒙罚伏以陛下亲政以来进用直臣开辟言路天下无不懽忻一旦以谏官御史?合遽行黜责中外皆以为非陛下意盖执政大臣假天威以黜道辅仲淹而断来者之说也望熟思其事使谗愬不行忠邪有别则天下幸甚又伏覩戒谕自今有封章宜如故事密上毋得羣诣殿门对且伏合上疏岂非故事今遽絶之则国家复有大事谁敢旅进而言者况道辅仲淹端正敢言素为奸邪所忌以言事而黜之恐奸邪得志而翺翔方正望风而窜伏矣昔唐阳城王仲舒伏合以雪陆贽之罪崔元亮叩殿陛理宋申锡之寃当时称之今陛下未忍废出皇后而两府列状议降为妃谏官御史敢废伏合之事而默默乎陛下深惟道辅等所言为阿党乎忠亮乎幸裁赦之

少连又奏曰臣闻高明粹精凝德无累者天之道也然氛祲蔽翳晦明偶差乃隂阳之沴尔象天德者君之体也治隂阳者臣之职也陛下秉一德临万方有生之类莫不浸涵德泽而氛祲蔽翳偶差晦明以累圣德者由大臣怀禄而不谏小臣畏罪而不言臣独何人敢贡狂瞽哉诚以秉爱君之心窃痛陛下履仁圣之具美乏骨鲠之良辅因成不忍之忿又稽不远之复臣是以沥肝胆披情素为陛下澄清氛祲蔽翳之累易曰夫夫妇妇而家道正正家而天下定矣诗云刑于寡妻以御于家邦若然则君天下修化本者必自内而刑外也昨者二府大臣忽然晩出民间喧传皇后被谴而入道矣又传降为妃而离宫廷矣臣与道辅等皆在言职以谓皇后母仪万方非有大过而动揺则风教陵迟况闻入道降妃之议出自臣下且妃后有罪出则告宗庙废则为庶人安有不示之於天下不告之於祖宗而隂行臣下之议者乎且皇后以小过降为妃则臣下之妇有小过亦当降为妾矣比抗章请对不蒙赐召岂非奸邪之人离间陛下邪臣等赴中书时执政之臣备言皇后有妒忌之行始议入道终降为妃兼云有上封者虑皇后不利於圣躬故筑修高垣置在别舘臣等备言中外之议以为未可愿速降明诏复中宫位号以安民心翌日诏出乃云中宫有过掖廷具知特示含容未行废黜置之别舘俾自省循供给之间一切如故臣未审黜置别舘为后乎为妃乎诏书不言安所取信伏以陛下立后一纪有余而辅臣仓卒以降黜之议惑於宸听搢绅循默无敢为陛下言者臣所谓氛祲蔽翳以累圣德者盖臣职旷矣夫皇后动揺有大不可者二执政之臣独不念之且内外臣寮以至戚里皆萌觊觎之心或进女口以希选纳或巧事宠爱以结内援则使陛下惑女色而乱纪纲纪纲之乱变故以生社稷可得安乎易曰三人行则损一人一人行则得其友斯大不可者一也陛下举事为万世法苟因掖廷争宠遂行废后则何以书史策而示子孙况祖宗已来未尝有废后之事诗云无念尔祖聿修厥德斯大不可者二也臣窃恐奸佞之人引汉武幽陈皇后故事以?惑陛下且汉武骄奢淫佚之主固不足踵其行事而为人臣者当致君尧舜岂当致君如汉武哉今皇后置在别舘必恐惧修省且陛下仁恕之德施於天下而独不加於中宫乎古人言曰一人向隅满堂为之不乐今四方凶年民有愁叹又闻中宫幽废何啻满堂不乐乎愿诏皇后归宫复其位号杜絶非间待之如初天地以正隂阳以和人神共欢岂不美哉陛下苟为邪臣所沮不行小臣之议臣恐高宗皇后之枉必见於他日宫闱不正之乱未测於将来惟圣神虑焉景佑元年开封判官庞籍上奏曰臣前月十一日曾上封奏为内侍韩从礼等传美人尚氏教旨令开封府放免工匠单庆等六人本行差遣特蒙悉听科断韩从礼等及敕下诸司今後宫闱教旨并不得施行中外闻之孰不懽快有以见陛下英断实九庙无疆之休四海永安之福也臣愚更愿陛下使宫掖之间上下有序不以恩宠隂啓祸阶蠧耗金珠渐困国力通私谒以乱政纵外亲而干法上损圣德次紊朝纲实天下幸甚

秘书丞余靖上奏曰臣伏覩景佑元年八月十五日诏敕顷以中闱有亏善道降处次妃之位仍从别舘之居郭氏宜令於外宅居止更不入内美人尚氏令於洞真宫披戴永不入内美人杨氏於别宅安置者此盖皇帝陛下广示忧勤摈去声色割情断爱以从典礼虽尧舜无以加之天下幸甚诏旨又云长秋之重隂教是宣頋厥位以难虚必惟贤而是择将行聘纳式助烝尝臣谨按春秋君举必书以示後嗣固当谨重用存规法窃以庄献明肃皇太后预闻朝政托在母仪保佑圣躬安固宗社钦奉慈旨备尽孝诚先太后登遐方踰祥练陛下虽行易月之制而心丧未除古者三年之丧自天子逹于庶人其礼一也所有纳后之礼乞候先太后服纪阕日然後审选世阀登进贤淑兴理内教统领六宫必允衆望始议策立不宜频有改易以骇四方乃陛下孝治天下之本也昔者鲁文公居丧纳币以娶夫人春秋非之公羊传曰娶在三年之外此何议尔曰三年之内不图婚也是皆孔子书之以为世法?望陛下谨兹举措以示後代稍缓其期则臣缱绻之愿也

庆历元年孙沔上奏曰臣闻虞舜治家而纳麓姬文制寡而御邦周南歌关雎之德仲尼删诗着为三百篇之首鲁史先经以纪元妃丘明直书为十二公之始易以风火出为家人之象言号令之行乎外由中正而明于内非严风火之威则难以正于家矣礼云身修而家齐家齐而国治国治而天下平王政之本基乎此矣是知先圣惧昵情之为患而立法於将来者也恭以皇帝陛下仁深溥博明逹照临好善无厌从谏弗咈绍三朝之谟训躬万几之忧勤旰食在念将二十年虽古之圣帝明王致志行事无以过也今朝无专权之臣上无失道之事然而隂阳未和灾变未息法令不行恩威不着者岂治内之道有所未至欤臣不欲迂阔引喻前古愿以闻见五事而陈之若以言获罪臣之职也伏以中宫正位德配至尊治隂教为天下母三妃九嫔世妇御妾上下分统无使僭差百世不易之论也伏自景佑以来三黜宠闱两犯宸扆盖所起幽微不胜恩遇身贵则性悍福极则患生退屏继迹踰僭如旧苟不建立严制窃恐渐生厉阶昨见上元嘉节内庭出游美人才人多不随从飞盖蔽景流车激霆各崇华卫分道争行衆目所观此非所以示外而垂范者也臣乞今後贵品嫔御等并令修备礼节戒约奢侈常随皇后出入不得各排仪卫辄自矜越仍乞选择端严近上夫人一两员立为宫师以佐内则所冀上下有别而中外不惑矣窃以宫政之设内职是先尚书侍御司记典言一百二十人则为大备故先朝之数侍史不过五百人俸给止于千二十贯皆有纪律不甚奢盈今闻十倍增人已踰二三千十倍添俸或至二十万私身养女数复过之百司供亿簿书可知一岁之中所用何极非所以示节俭也臣乞取索宫中诸院宫人及私身养女都大数目呈取进止若非游幸之所宜令检勘合用人量留外并放归本家任从其便请给之数见在者宜节减其半此所以消幽旷之气而省财廪之费也窃以内侍之职最为亲近宣传国命出纳王言常行抑制尚或腾陵今迁秩不踰年赏赐无虚日甲第连坊名园接畛玉帛盈於後房丝竹闻於别院官尊禄厚职重员多若不立之仪式必恐亢於宠荣臣欲乞御药依旧只用二员御带押班都知并乞选择谨重公严勤畏旧有心力者充三年一选官不许非次改转未有嗣者令养?一子则上无久贵之人下有进身之路亦一代之永制也窃以勾陈九重华盖万乘垣直太紫庭俨云龙非深严不为尊非禁戒不为备阑入则抵罪误至则伏诛使内言不出於阃外言不入於阃所以防未然而限中外也今上之起居言语衆无不知帷箔宴游外无不传内降斜封坦夷若道免刑要赏响应如神皆由左右之人出入为地迩臣颇邪能伺动静迎合巧中率用斯道若不早辨以防微窃恐长奸而忽变臣欲乞应合入内及听唤中人并用五十以上十五以下者诸宫院子须限七十以上分定番次上下不得参杂出入仍令内东门司专切点检其暗祗候非优人及公主院担子官各放归本营所有内道场乞今後断絶此则整肃於宸庭足以辉光於史牒窃以王者所须岁终不会此天下之财天子用之有司不得而吝也其或出纳不谨支费不节岂可容奸不诘其弊今御宝凭由司内东门劄子取诸库犀玉金银钱帛一岁仅三百余万贯但有入内之名不知所用之处此数既多不可悉记昨闻胥吏伪取库金三十两抵法况御宝是中禁所掌外人何计而诈得之窃恐前後妄用非此一吏也乞差不干碍公干有心力臣寮置司将宝元後来无御宝凭由及内东门劄子取左藏库等金银犀玉钱帛大数对簿帐及谢恩表状造作文历并内藏库亦自宝元後来内中支使金宝钱帛都数逐件磨勘即见无涯费用积久欺弊仍乞今後诸宫合凡有取索出到凭由劄子先下内侍省都知入内覆奏然後置簿抄上番换通签正牒下诸库藏方得支官物不得直行取索或更别设关防节减用度亦经久之利也此五事者实政教之本源昇平之基业也中宫正则内宰之制行于六宫而宠嬖不犯於上矣宫禁严则中阃之事絶於衆口而朋党不结于外矣宫人不减则用度不给怨旷以感隂阳之沴矣内侍不禁则威柄不一引荐以来邪佞之类矣御宝不严财货不计则盗诈公取而无虑矣噫恩能胜威昵可消正甘言令色逊於志先意希旨会其事仁爱浸深忍情难决非至圣至明不可免也伏望皇帝陛下以公道制私情大日月之辉发雷霆之断柔媚不干于聦明爱幸尽决于道义则何患天下之不治哉书曰威克厥爱允济易曰扬于王庭刚决柔也传曰枨也慾焉得刚非用天之刚健中正则於断也难矣今昊贼侵轶西鄙攻守臣未敢进一策盖儒者不知兵不可预言也若大臣尽心诸将用命恐亦未为大患也夫手足之疾侵於皮肤积为疮痍发于指掌未有所损也心腹之疾廹於膏盲壅为痈疽溃于头目不可卒救也此五事措置得宜则有无穷之福此五事因循弗举恐为不测之虑履霜至于坚冰然火在於积薪非一朝一夕之故也惟断之在不疑行之恐不及动无失机间不容髪则百世之利万方之幸此皆陛下家事非人臣所得及也至於政教之纲纪未举辅相之心德未同朋党之邪正未分着位之材愚未辨进贤难於起死去佞过於拔山法令挠於亲恩赏及於滥岂不谓根蘖於内而斤斧不施者乎若圣人一虑及此则庶事自正其条例悉数之名俟聦明听然其说异日为陛下言之也若素非博识惟尽愚诚不历诋於羣公不专攻於上德但虑切直速怨贵权不能保身贻忧老母至於事君之心则无所愧矣伏望乙夜之余再赐详览幸甚

沔又奏曰臣伏见芳林园南宅见安故豫王灵舆至三月初三日方行攅殡诸宫奠酹慰礼已毕今见大内车盖出入朝暮往还非全痛戚之情颇涉朋游之便逍遥窥觇仆御喧譁禁士纵欲严呵宫人难於检察诚为隐暗亦合防微伏恐奸细乘时骇机窃发人之所忽事不可知伏谅陛下以苦切在中周思未及臣叨司视听须至达闻欲乞指挥故豫王本宫人在彼祗候朝夕祭奠余并止节勿令辄出深为利便

二年知谏院欧阳修上疏曰臣近风闻禁中因皇女降生於左藏库取绫罗八千匹染院工匠当此大雪苦寒之际?冰取水染练供应颇甚艰辛臣伏思陛下恭俭勤劳爱民忧国似此劳人枉费之事必不肯为然外议相传皆云见今染练未絶臣又见近日内降美人张氏亲戚恩泽太频臣忝为谏官每闻小有汚损圣德之事须合力言难避天谴臣窃见自古帝王所宠嫔御若能谨俭柔善不求恩泽则可长保君恩或恣意骄奢多求恩泽则皆速致祸败臣不敢远引古事只以今宫禁近事言之陛下近年所宠尚氏杨氏余氏苗氏之类当其被宠之时骄奢自恣不早裁损及至满盈今皆何在况闻张氏本良家子昨自修媛退为美人中外皆闻以谓与杨尚等不同故能保宠最久今日一旦宫中取索顿多恩泽日广渐为奢侈之事以招外人之言臣不知陛下欲爱惜保全张氏或欲纵恣而败之若欲保全则须常令谦俭不至骄盈臣料八千匹绫罗必非张氏一人独用不过支散与衆人而已乃是枉费财物尽与衆人至於中外讥议则陛下自受以此而言广散何益昨正月一日曹氏封县君至初五日又封郡君四五日间两庆封拜又闻别有内降应是踈远亲戚尽求恩泽父母因子而贵可矣然名分亦不可太过其他踈远皆可减罢臣谓张氏未入宫之前踈远亲戚名皆何在今日富贵何必广为闲人自招谤议以累圣德若陛下只为张氏计亦宜如此况此事不独为张氏大凡後宫恩泽太多宫中用度奢侈皆是汚损圣德之事系於国体臣合力言伏望圣慈防微杜渐早为裁损

皇佑三年知谏院包拯上奏曰臣窃闻旧开矾铺进纳授官人李绶男与故申王宫承俊为亲将就婚卺中外传闻莫不骇愕检会御史台编敕节文应皇属议亲并令具门阀次第委宗正寺官审覆须的是衣冠之後非闒冗庸贱之伍富商大贾之门差涉不实会赦不原其罪仍仰抨弹之官常加采听许为亲其李绶男正碍条制窃以伉合之序贵於匹敌氏族之选属在名宿盖礼教之重所宜谨严人地之华必资参择按李绶闒冗之余轩裳所絶曏缘进纳已滥宠恩岂可更冒渎国婚尘鄙公族使天支之贵下偶非类汨紊彛制亏损朝美臣请罢其婚姻别求德阀仍乞申命有司今後国亲并须依敕选定

四年知谏院范师道上奏曰臣闻礼以制情义以夺爱常人之所难惟聦明睿哲之主然後能之近以宫人数多出之此盛德事也然而事有系风化治乱之大而未经留意者臣敢为陛下言之窃闻诸合女御以周董育公主御宝白制并为才人不自中书出诰而掖廷觊觎迁拜者甚多周董之迁可矣女御何名而迁乎才人品秩既高古有定员唐制止七人而已祖宗朝宫闱给侍不过二三百人居五品之列者无几若使诸合皆迁则不复更有员数矣外人不能详知止谓陛下於宠幸大过恩泽不节尔夫妇人女子与小人之性同宠幸过则渎慢之心生恩泽不节则无厌之怨起御之不可不以其道也且用度太烦须索太广一才人之俸月直中户百家之赋岁时赐予不在焉况诰命之出不自有司岂盛时之事耶恐斜封墨敕复见於今日矣

张方平上论曰臣闻礼始乎大婚诗首於关雎易曰正家而天下定故帝喾之立四妃虞舜之嫔二女涂山配禹简娀啓商周自古公王季姜任太姒世德相载故文王刑于寡妻以御于家邦夫三代之制后妃嫔御皆所以助厘隂教赞成内治阃外之事非所预闻自秦?后始摄朝事以弟魏冉当国任政故范雎以为秦独有穰侯天下不知有王也及汉吕氏因惠帝之早世乘间挺起干?帝座隂阳错位根干倒植末涂沦溃几迁运历孝成即祚委政王氏皇绪中微正统三絶外家昌大执权四世而东朝夀考为之宗主至于新莾遂盗神器逮乎东京孝安之後外立者四帝临朝者六后地深帷幄礼间外朝莫不衡柄归於父兄诏令专於阍寺於是有利幼之立忌贤之难邪谋隂策以图自固匪人乘间又牵牛而蹊田正士悼心思投鼠而忌器害家凶国滥觞有渐近如唐时太帝孝和武韦之乱庙社危絶仅续如綫春秋之义君子大居正虽嗣王继历幼冲缵服而犹朝政緫听乎冢宰师傅保乂乎上躬则阿衡专美於有商周公勤劳乎王家其人也故三代之道无后妃预政之理汉自诸吕之乱大臣议所立而先择外家之贤者以定大计故孝文之入继抑由薄氏仁良之故及武帝机识超远深谋独断顾命金霍克隆基图诚雄杰英主哉魏文帝鉴东京之覆辙立後世之长绪亦尝作为戒誓其事可法夫六宫之位稽诸昏义则有三夫人九嫔二十七世妇八十一女御之数其在周礼则世妇女御职存而数阙盖明君子不苟於色有妇德则择以充位无则阙之矣自姬室衰陵诸侯僭纵秦并六国迁其後宫恣用汰心益崇爵号汉自文景务循俭德奕世累盛而至武元选纳益广嬖幸用烦至乃掖庭三千增级十四是以人君耽娱佚之乐起骄怠之惑倦勤废政乱是用长唐景龙之孽天宝之败是皆始於女德也夫其初皆恃当世之平宁因天下之全盛罔思生民作业之劳不念四方惟正之供沈溺留连渐至蠧弊女谒干乎主度奸微窃乎事权帑藏以淫费而耗尽赏刑以私昵而谬滥召祸当日垂鉴後人良可夷也是故考历代治乱之迹览彤史得失之论择善违失可举而言若夫戒慎失政之方保全外戚之道则莫若赋之禄而使就第教之学而使循礼傅之以儒雅笃行之士而絶其便僻险伪之交示之以恭让俭德之赏而惩其慢游僭汰之好以义节之是谓宠之以恩骄之是谓祸之梁窦无噍类於汉武韦不遗育於唐是可戒矣若夫体乾坤之法正闺闱之治则莫若登选良姓之种采纳衣冠之绪屏卑贱之妖色斥猥微之淫行叙进婉顺之德崇近清闲之性雨露均施照临无颇以资昊天悠久之无疆以取文王百斯之善庆若夫保邦求理之法节用安人之善则莫若省其品号罢虚授之廪禄放其游冗节徒费之羞服裁用度以寛民力息旷怨以除沴气是故治世贤王之修身正家爱民经国之道莫先於此也已谨论六年翰林学士胡宿上奏曰臣今月二十一日草福康公主特进兖国公主制窃闻议行册礼然於事体颇有未便祖宗以来公主长主未有行此礼者昔汉明帝封皇子悉半诸国明德马皇后曰诸子食数县不已俭乎帝曰我子岂敢与先帝子等也唐贞观中太宗长乐公主将出降帝令有司资送倍於永乐公主魏徵曰不可引汉明帝之言为对且曰天子姊妺称长公主加长字是有所尊崇或可情有浅深无容礼相踰越太宗然其言入告长孙皇后后遣使赐徵金帛陛下即位以来累曾进封楚国魏国二大长公主亦不曾行册礼今施於兖国公主是与大长公主相踰越兼以贵主之故贤妃亦蒙殊典有旨令进纶告不行册礼是母子之间一行一不行礼意尤不相称书於史册後世将有讥议必谓陛下偏於近情亏圣德之美臣愿陛下采汉明之言开文皇之听遵祖宗旧典如国朝公主曾行此礼行之粗且无嫌如其不曾则宜且罢臣以陛下好忠谏纳至言臣职在论思不敢缄默

知谏院司马光上奏曰右臣近闻有圣旨令召前管句兖国公主宅内臣二人复还本宅臣与杨畋龚鼎臣同有论列以为非宜未蒙允纳臣闻父之爱子教以义方弗纳於邪公主生於深宫年齿幼穉不更傅姆之严未知失得之理臣谓陛下宜导之以德约之以礼择淑慎长年之人使侍左右朝夕教谕纳诸善道其有恃恩任意非法邀求当少加裁抑不可尽从然後慈爱之道於斯尽矣此二人向在主第罪恶山积当伏重诛陛下寛赦斥之外方中外之人议论方息今仅数月复令召还道路藉藉口语可畏殆非所以成公主肃雍之美彰陛下义方之训也臣实愤悒为陛下惜之伏望圣慈察臣愚忠追止前命无使四方指目以为过举亏损盛德非细故也

七年光又奏曰臣先曾上言为前管句兖国公主宅内臣等过恶至大乞不召还近闻传宣入内内侍省令押上件内臣梁怀吉赴公主宅依旧句当外议諠譁无不骇异臣闻太宗皇帝时姚坦为兖王宫翊善王有过失坦辄尽言谏正王及左右皆患之左右教王诈疾踰月不朝太宗甚忧之召王乳母入宫问王起居状乳母曰王本无疾但以翊善姚坦检束太严王举动不得自由欝欝成疾耳太宗怒曰朕选端士为王僚属固欲导王为善今既不能纳用规谏而又诈疾欲使朕逐去正人以求自便其可得乎且王年少不知出此皆汝辈教之耳命捽至後园杖之数十召坦慰勉之太宗非不爱其子也诚以爱之则莫若纳之於善若纵其所欲不忍谴诃适所以害之也齐国献穆大长公主太宗皇帝之子真宗皇帝之妹陛下之姑於天下可谓贵矣然献穆公主仁孝谦恭有如寒族奉李氏宗亲备尽妇道爱重其夫无妒忌之行至今天下称妇德者以献穆公主为首献穆公主岂不自知其身之贵哉诚以贵而不骄然後能保其福禄全其令名故也臣谓陛下教子以义宜以太宗皇帝为法公主事夫以礼宜以献穆公主为法则风化流於四方声誉施於後世今陛下曲徇公主之意不复裁以礼法使之无所畏惮陷入於恶触情任性以邀君父憎贱其夫不执妇道将何以形四方之风垂来世之则易曰家人嗃嗃悔厉吉妇子嘻嘻终吝此言家道尚严不可专用恩治也伏望陛下斥逐梁怀吉等复归前来贬窜之处其公主左右之人欲使陛下召还梁怀告等者皆教导公主为不善之人也悉宜治其罪而逐之别择柔和谨愿者以补其缺仍戒敕公主以法者天下之公器若屡违诏命不遵规矩虽天子之子亦不可得而私庶几有所戒惧率循善道可以永保福禄不失善名不然衆人所云甚可畏也

英宗即位初侍御史司马光乞放宫人劄子曰臣伏见前代帝王升遐之後後宫下陈者皆放之出宫还其亲戚所以遂物情重人世省浮费远嫌疑也窃惟先帝恭俭寡欲清约执礼後宫侍左右承宠渥者至少而飨国日久岁增月积掖庭之间冗食颇衆陛下以哀恤之初未忍散遣今山陵祔庙大礼俱毕臣愚谓宜举前代故事应先帝後宫非御幸有子及位号稍贵并职掌文书之人其余皆给与粧奁放遣出外各令归其亲戚或使任便适人书之史册亦圣朝一美事也

光又奏曰臣闻王化之兴始於闺门故易基乾坤诗首关雎前世皆择良家子以充後宫位号等级各有员数祖宗之时犹有公卿大夫之女在宫掖者其始入宫皆须年十二三以下医工诊视防禁甚严近岁以来颇隳旧制内中下陈之人竞置私身等级濅多无复限极监勒牙人使之雇买前後相继无时暂絶致有军营井市下俚妇女杂处其间不可辨识此等置之宫掖岂得为便臣尝念此不胜愤惋今陛下即位之初百度惟新嫔嫱之官皆阙而未备臣谓宜当此之时定立制度依约古礼使後宫之人共为几等等有几人若未足之时且虚其员数既足之後不可更增凡初入宫皆须幼年未适人者若求乳母亦须选择良家性行和谨者方得入宫传之子孙为万世法此诚治乱之本祸福之原不可以为细事而忽之

光又上皇太后疏曰臣闻圣人之德使四海之外编户之民皆辐凑而归之如孝子之奉父母其故何哉推仁爱恻怛之诚以加之也故诗云恺悌君子民之父母夫四海至远也编户至微也诚之至也犹可以为之父母况闺门之内血气之亲乎昔汉明德马皇后无子明帝使养贾贵人之子炟以为太子且谓之曰人不必自生子但患爱养不至耳后於是尽心抚育劳悴过於所生及明帝崩太子即位是为章帝章帝亦孝性淳笃恩性天至母子慈爱始终无纎芥之间前史载之以为美谈恭惟仁宗皇帝忧继嗣之不立念宗庙之至重以皇帝仁孝聦明选擢於宗室之中使承大统不幸践祚数日遽婴疾疹虽殿下抚视之慈无所不至然医工不精药石未效窃闻曏日疾势稍增举措言语不能自择左右之人一一上闻致殿下以此之故不能堪忍两宫之间微相责望羣心忧骇不寒而栗方今仁宗皇帝新弃四海皇帝久疾未平天下之势危於累卵惟恃两宫和睦以自安如天覆而地载也岂可效常人之家争语言细故使有丝毫之隙以为宗庙社稷之忧哉臣是用日夜焦心陨涕侧足累息宁前死而尽言不敢幸生而塞嘿也伏以皇帝内则仁宗同堂兄之子外则殿下之外甥壻自童幼之岁殿下鞠育於宫中天下至亲何以过此又仁宗立以为皇子殿下岂可不以仁宗之故特加爱念包容其过失耶况皇帝在藩邸之时以至践祚之初孝谨温仁动由礼法况殿下所亲见而明知也苟非疾疹乱其本性安得有此过失哉夫心者神明之主也若其有疾则精爽迷乱冥然无知言语动作不自省记不识亲踈不择贵贱此乃有疾者之常不足恠也殿下聦明睿智天下之理无所不通岂可责有疾之人以无疾之礼邪今殿下虽日夕忧劳徒自困苦终何所益以臣愚见莫若精择医工一二人以治皇帝之疾旬月之间察其进退有效则加之以重赏无效则威之以严刑未愈之间但宜深戒左右谨於侍卫其举措语言有不合常度者皆不得以闻庶几不增殿下之忧愤殿下惟寛释圣虑和神养气以安靖国家纲纪海内俟天地垂佑圣躬痊复然後举治平之业以授之不亦美乎古之慈母有不孝之子犹能以至诚恻隐抚存爱养使之内愧知非革心为善况皇帝至孝之性禀之於天一旦疾愈清明复初其所以报答盛德岂云细哉臣之愚虑苦言尽此而已乞殿下更赐裁择臣昧死再拜上疏

治平元年光又上皇太后疏曰去岁仁宗皇帝捐弃万方皇帝嗣统之初忧哀成疾殿下念社稷之重同听庶政以安群情今圣体复初四方无事殿下推而不居自取安逸动静之节无不合宜率土臣民孰不称颂臣不自量度欲成殿下之全美犹以萤烛之微明仰裨日月之盛光伏惟殿下稍寛其罪而终听其辞臣窃以治家之道贵贱虽殊人情一也尝观天下士民之家其长幼羣居长者或恩意不备衣食不丰幼者或容貌不恭语言不逊若幼者孝恭而不怨长者慈惠而不责则上下雍睦家道以兴若幼者以为怨长者以为责则上下乖离家道以衰其始相失也甚微而终为祸也甚大又加以谗人间之於是乎有父子相疑兄弟相疾乱虐并兴无所不至者矣凡闺门之内子妇有以孝恭之心至者则尊亲当欢然以慈爱之心接之若其有过则当以忠厚之心教之教之备矣而犹不听则虽责之可也罪之可也及其既改则又当复以欢心接之不可以一忤顔色而终身恶之遂不可解谢也故骨肉之间有威怒而无憎疾有诘责而无猜忌此自古圣人所以御其亲之道也臣窃惟皇帝皇后於殿下兼内外之亲幼蒙保育今日为万民父母享天下富贵孰云非殿下之力臣谓殿下固宜抚存爱念情同所生周旋保护以终大惠不可偶以纎芥之失遂蓄久长之怒弃生成之厚恩取踈絶之深怨愚智所同知也皇帝去岁得疾之时礼貌言辞诚有可疑得罪於殿下者臣固已尝言於殿下云不可责有疾之人以无疾之礼也凡醉而有过醒犹可赦况有疾之人不自省知本非意之所欲为岂可追数以为罪咎耶皇后自童孺之岁朝暮游戏於殿下之怀分甘哺果拊循煦妪有恩无威今既正位中宫得复奉膳羞盥帨以事殿下其意恃昔日之爱不自踈外犹以童孺之心望於殿下故或有所求须不时满意则愠怼怨望不能尽如家人妇姑之礼殿下虽怒之责之固其宜也谁曰不可但事过之後殿下若遂弃之不复收恤憎疾如仇雠则臣以为过矣臣在阙门之外无由知禁庭之事窃闻道路之言未详虚实皆言近日皇帝与皇后奉事殿下恭勤之礼甚加於往时而殿下遇之太严接之太简或时进见殿下虽赐之坐如待踈客语言相接不过数句须臾之间已复遣去如此母子之恩如何得逹妇姑之礼如何得施所以使之疑惑恐惧不敢自亲者盖以此也臣窃惟殿下母仪天下踰三十年柔明之誉洽于中外皇帝龙潜藩邸进德修业仁圣之望光于远迩先帝以至公大义选贤建嗣海内之人皆谓继统之日慈孝之风必自家刑国诚不意闾巷之民忽有今兹异论推其本原盖由皇帝遇疾之际宫省之内必有谗邪之人造饰语言互相间构一则欲诈效小忠以结殿下之知侥求禄利二则自知过失素多畏嗣君之严有所不容三则欲窃弄权柄恶长君聦明使已不得自恣是以日夜闚觇拾掇丝毫之失无不纳於殿下之耳殿下虽至聦哲不能无疑虽至仁慈不能无怒皇帝以刚健之性屈於衆口无以自伸能不愤悒遂使两宫之间介然相失久而不解流闻于外致朝野之士有敢窃议其是非者深可惜也今天诱其衷殿下濬发慈旨卓然远览举天下之政归之皇帝此乃宗庙之灵生民之福然窃料谗邪之人心如沸汤愈不自安力谋离间彼皆自营一身之私非为国家与殿下之计也臣愿殿下深察其情勿复听纳斥远其人勿置左右召谕皇帝以向来纷纷皆此属所为自今以後母子之间当坦然无疑皇帝必涕泣拜伏感激摧谢然後两宫之欢一皆如旧凡皇帝皇后进见之际殿下宜赐以温顔留之从容来往无时勿加限絶?置酒语笑与之欣欣相待一如家人之礼如此则殿下坐享孝养何乐如之心平气和眉夀无疆国家乂安内外无患名誉光美垂於无穷与其信任谗慝猜防百端终日戚戚忧愤生疾国家不宁祸乱横生讥谤之言流於後世二者得失相去远矣且殿下既能以祖宗之业付皇帝又能以大政授之而独於恩礼之际终不能豁然囬心息怒其故何哉方今宫闱之中殿下骨肉至亲止於皇帝皇后长公主及皇子公主数人而已其余皆行路之人於殿下何有若亲者尚不可结以恩信猜而远之则踈者独肯受殿下顾遇尽其死力终始无贰乎夫贵莫贵於为天子之母富莫富於受四海之养今殿下有此富贵而不能自乐亲其所可踈踈其所可亲使受恩之子妇彷徨而不自安踧踖而不敢进虽内怀反哺之心而无以施展臣窃为殿下惜之臣父子皆蒙先帝大恩擢於常调之中置之侍从之列心非木石岂能暂忘今先帝晏驾之後臣唯不避死亡以进忠直之言庶几殿下母子和悦国家安宁是臣所以为报効也不胜区区激切之诚展布以闻惟留神幸察臣光昧死再拜上疏

侍御史傅尧俞上奏曰臣闻志於大者必遗其细善乎始者当图其终夫惟识小大之当乃不惑於衆人之论全始终之分故能成高世之德恭惟殿下佐佑先帝母仪万方世谓虽明德长孙不可瞻望盛烈可谓善其始矣当先帝晚岁国本未定殿下竭诚赞翊援皇帝於藩邸以继大统是挈四海而手维之其功力可胜道哉及再降诏书权同机务内则调护圣神有勿药之喜外则抚镇夷夏有泰山之安若少留意以图其全则高世之德具矣定策安宗庙为国家建不拔之基而收之以静退成就其盛德以取高於万世者大业也舍此皆琐末细微固可以脱然遗之矣伏望以四月九日元降指挥施行遂还政事燕处清禁从容以就天下之养身受无前之宠名家享不赀之盛福全具衆美才一言之易耳况始谕外廷候皇帝康复日今天体清豫渐亲万几不能知殿下之深者安得无惑惟殿下积行累功於数十年间其勤已甚傥始终之际微有不全他日虽复痛惜何所及哉不审殿下何惮於此而惮一言之易以全大德而释羣疑也如前世善恶是非殿下宜讲磨已熟臣所以恳恳为言者顾今朝廷之体非便而无益於殿下且虑左右之人不深惟大体务为姑息之爱因循寖久将累盛德臣辈不言实负殿下至於佞者腾造异端解释疑似不可不察伏惟亮臣悃愊断之於心则天下幸甚

三年殿中侍御史范纯仁奏曰臣伏闻皇太后手书追尊濮王为皇夫人为后陛下已降敕命施行窃以追崇濮王之事始因中书不正之谋陛下谦慎未行之间闻皇太后曾降手书切责政府因此权罢今皇太后复降命令追崇为皇始末不同天下将何取信况皇太后自撤帘之後深居九重未尝预闻外政岂当复降诏令有所建置盖是政府臣僚苟欲遂非掩过不思朝廷祸乱之源耳且三代已来未尝有母后诏令施於朝廷者自秦汉已後母后方预幼主之政自此权臣欲为非常之事则必假母后之诏以行其志往往出於逼胁而天下之心卒知事由权臣今陛下以长君临御于兹四年万几之务当出宸断内奉慈闱惟宜竭仁孝之诚尽四海之养而已岂须更烦房闼之命参紊国章一开其端流弊极大异日或为权臣矫托之地甚非人主自安之计也伏望陛下深察臣言追寝前诏凡系濮王典礼陛下自可采择公议而行何必用母后之命施於长君之朝也臣方待罪於家日俟诛窜而区区之诚不能自已者尚冀一悟明主之聼以安宗社臣虽万死亦复何恨四年知谏院杨绘上奏曰臣窃闻内人景氏者曾在仁宗朝为御侍後出嫁许宗贤近已听离却召入内者臣窃以文武之政治於衽席家人之道修於近小而况已经从良岂可复尘於禁掖哉伏乞放之於外以清物议治平间右庶子韩维上言曰臣累日以来传闻禁中泛至诸臣之家为頴王择妃审如此者臣窃以为非便臣闻夫妇者居室之大伦将以正家则承宗事以继万世之嗣故礼之用惟婚姻为兢兢兢兢者慎之至也坊记曰诸侯不下渔色故君子远色以为民纪此言诸侯不得自於其国网取容色若捕渔然所以推远女德为民之纪法也伏以皇子頴王孝友聦明动履法度方向经学以观成德今卜族授室其系尤重臣愚以为宜历选勲望之家慎择淑?之媛考古纳采问名之义以礼成之不宜苟取华色而已近世简弃礼教不以为务婚娶之法自朝廷以及民庶荡然无制故风俗陵靡犯礼者衆贤士大夫未尝不发愤叹息窃幸国家有以振之今陛下始初清明为元子求妇而事出苟简殆非所以矫世厉俗反之雅正且无以示頴王使知室家之道在德而不在色也传称尤物足以移人诗咏淑女几以配上此诚智士仁人见微知终远览祸福之原为後世戒也陛下不可不加圣意焉臣获侍宸陛且官王府苟益万一不敢不言干冒天威臣无任惶惧激切之至

历代名臣奏议卷七十四








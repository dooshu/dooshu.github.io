112　禽滑釐爲墨者儒者辨　禽滑釐各書異文


莊子天下篇稱「墨翟、禽滑釐聞其風而悦之」，則滑釐，墨者也。史記儒林傳謂：「田子方、段干木、吴起、禽滑釐之屬，皆受業於子夏之倫，爲王者師。」豈滑釐逃儒而入於墨，亦若吴起之言兵歟？【原注】説苑反質篇載禽滑釐問墨子〔一〕。

【集證】墨子耕柱篇作「駱滑釐」，吕氏當染篇作「禽滑」，尊師篇作「禽滑黎」，列子楊朱篇作「禽骨釐」，古今人表作「禽屈釐」。

【元圻案】吕氏春秋當染篇：「禽滑學於墨子。」列子湯問釋文：「滑釐，音骨狸，墨翟弟子也。」

〔一〕「反質篇」，元刊本、清嘉慶本無。






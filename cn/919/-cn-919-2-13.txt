五脏中寒证

肝中寒者，人迎与左关上脉紧而弦。肝虚中寒，乃母子相因，弦多则吉；但紧不弦，舌卷囊缩，为不利，故使本部脉，紧如切绳。肝中寒之状，其人洒洒恶寒，翕翕发热，熏然面赤， 如有汗，胸中烦热，胁下挛急，足不得伸。

心中寒者，人迎与左寸口脉紧而洪。心虚中寒，贼邪相克，脉应本部，洪滑则吉；但紧，舌干焦，为不利。心中寒之状，其人如啖韭齑状；剧则心痛掣背，背痛掣心，犹如蛊疰，恶寒，四肢厥，自吐，少间顷时复发，休作不已，昏塞不知人。

脾中寒者，人迎与右关上脉紧而沉细。脾虚中寒，寒邪乘克，脉应本部，长则吉；沉紧，唇揭，为不利。脾中寒之状，心腹 胀，四肢挛急，嗳噫不通，脏气不传，或秘或泄。

肺中寒者，人迎与右寸口脉紧而涩。肺虚中寒，母子相感，脉应本部，浮者为吉；但紧而涩，鼻干燥，为不利。肺中寒之状，喜吐浊涎，气短不能报息，洒洒而寒，吸吸而咳。

肾中寒者，人迎与左尺中脉沉紧而滑，肾虚中寒，寒喜中肾，以类相从，脉应本部，沉滑者吉；紧涩，耳叶黑，目睛 ，为不利。肾中寒之状，色黑气弱，吸吸少气，耳聋腰痛，膝下清，拘挛而疼，昏不知人。余例见伤寒门。


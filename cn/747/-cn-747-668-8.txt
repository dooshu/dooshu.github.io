○谢官状

新授京兆府户曹参军翰林学士臣白居易。

右，伏奉恩制，除臣前件官，今日守谦奉宣圣旨，特加慰谕，兼赐告身者。俯偻拜恩，怵惕受命，战越，惊惶失容，蹈舞屏营，不知所据。臣叨居近职，已涉四年，自顾庸昧，无裨明圣，尘忝岁久，忧惭日深，况於官禄之间，岂敢有所选择？但以位卑俸薄，家贫亲老，养阙甘馨之费，病乏药石之资，人子之心，有所不足。昨蒙圣念，虽许陈请，敢望天恩，遽从所欲？况前件官位望虽小，俸料稍优，臣今得之，胜登贵位。此皆皇明俯察，元造曲成，念臣为子之心，赐臣及亲之禄。臣所以抚心知愧，因事吐诚。乌鸟私情，得尽欢於展养；犬马微力，誓效死以酬恩。荣幸不止於一身，感戴实深於万品，无任荷恩跃之至。


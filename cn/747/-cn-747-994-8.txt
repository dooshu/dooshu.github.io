○司稼寺卿上柱国（阙三字）杜夫人墓志铭

夫人杜氏，京兆杜陵人也。（阙四字）望云降丹陵而毓庆，朱冠白马，御冥道而（阙二字）赫（阙三字）之雄，周列神羊之住，备於方策，（阙一字）略言焉。七代祖（阙二字）征西将军，武库灵姿，智囊神用通其变（阙二字）地表（阙二字）而显则麟（阙一字）知归。曾祖，左监门将军善宝唐（阙一字）州海阳（阙二字）父嘉猷，唐务州参军。体道居贞，含章挺秀。琼山（阙一字）峙，爰开抵鹊之珍；碧浪川融，必亘采龙之宝。夫人姿灵婉淑，（阙二字）贞凝，风举（阙一字）荣，川流蕙问。名为不朽，闻杜氏之春秋；年则（阙一字）行，见杨家之轮毂。承筐景贶，征南之绪允克隆；断纬沈机，关西之主馈斯在。惊逝川兮龙剑没，乘上月兮凤台孤。树德徙邻，孟里以之为美；钦刑辍馈，隽狱於是胜残。委霜霰而无改，冒雷霆而不惧，信可传芳史管，著象甘泉者哉！岂意拾翠天津，与舒泉而共沁；荐桃仙树，将暮槿而同期。呜呼哀哉！以长安三年五月廿八日，终於豳州之官第，春秋六十有三。粤以长安三年十月十五日，葬於雍州长安县高阳之原。有子朝议郎行幽州司功参军事履行，以膝下之恩无待，口泽之恋空存。缠永慕於兰（阙一字）结深悲於蓼（阙一字）兹夕何夕，春非我春。郁郁佳城，无复长安之（阙三字）舞鹤，不闻京兆之天。何修夜之不，而短歌之可作。其（阙二字）

则天垂象，就日重辉。在夏龙御，居殷豕韦。灵源浚出，庆绪（阙二字）礼乐攸往，衣冠大归。（其一）

凤箫寥亮，霜纨皎洁。颂发春椒。韵浮（阙一字）雪。丹霞濯锦，素尘生（阙一字）琴瑟不流，松萝罢月。（其二）

曰仁者寿，彼苍者天。无闻静树，空想寒泉。芜城景，松架来烟。未辩何日？谁论几年。（其三）


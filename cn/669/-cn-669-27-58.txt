58　虞喜志林　君子臨事而懼好謀而成　況長寧甄費褘之義


諸葛恪傳恪字元遜，瑾之子。注：虞喜志林曰：「況長寧以爲君子臨事而懼，好謀而成。」又曰：「往聞長寧之甄文偉。」【原注】亦見通鑑。文偉，謂費褘也。長寧，未詳其人，蓋蜀人也。廣韻四十一漾「況」字下引何氏姓苑，有況姓，廬江人。

【元圻案】吴諸葛恪傳注：「志林曰：初權病篤，召恪輔政。臨去，吕岱戒之曰：『世方多難，子每事必十思。』恪答曰：『昔季文子三思而後行，夫子曰「再思可矣」，今君令恪十思，明恪之劣也。』岱無以答。虞喜曰：昔魏人伐蜀，蜀人禦之，士馬擐甲，羽檄交馳，費褘時爲元帥，與來敏圍棋，意無厭倦。敏臨别謂褘：『君必能辦賊者也。』況長寧以爲君子臨事而懼，好謀而成者。且蜀爲蕞爾之國，而方向大敵，所規所圖，唯守與戰，何可矜己有餘，晏然無戚？斯乃性之寬簡，不防細微，卒爲降人郭脩所害，豈非兆見於彼而禍成於此哉？往聞長寧之甄文偉，今觀元遜之逆吕侯，二事體同，故並而載之，可以鏡誡於後〔一〕，永爲世鑒。」〇晉書儒林傳：「虞喜，字仲寧，會稽餘姚人。喜少立操行〔二〕，屢徵不起，專心經傳，爲志林三十篇。」〇唐藝文志：「何承天姓苑十卷。」

〔一〕「誡」，原作「機」，據中華本三國志卷六四吴書諸葛恪傳注改。

〔二〕「立」，原作「力」，據中華本晉書卷九一虞喜傳改。






○攻治盜賊二策疏 【 盜賊】

臣等參看得前項賊徒、惡貫已盈、神怒人怨、譬之疽癰之在人身、若不速加攻治、必至潰肺决腸、然而攻治之方、亦有二說、二說敷陳明暢利害了然若　陛下假臣等以賞罰重權使得便宜行事。期於成功。不限以時。則兵眾既練。號令既明。人知激勵。事無掣肘。可以伸縮自繇。相機而動此是治苗蠻要策一寨可攻則攻一寨一巢可撲則撲一巢量其罪惡之淺深而為撫剿。度其事勢之緩急。以為後先。如此亦可省供饋之費。無征調之擾。日剪月削。使之澌盡灰滅。此則如昔人拔齒之喻。日漸動搖。齒拔而兒不覺者也。然而乞此下民之情。莫不欲大舉疾攻以快一朝之忿。葢其怨恨所激。不復計慮其他。必須南調兩廣之狼達。西調湖湘之土兵四路並進。一鼓成擒庶幾數十年之大患可除。千萬人之積冤可雪。然此以兵法十圍五攻之例。計賊二萬。須兵十萬。日費千金。殆於道路。不得操事者七十萬家。積粟料財。數月而事始集刻期舉謀。又數月而兵始交。聲迹彰聞。賊強者設險以拒敵。黠者挾類而深逃。迨於鋒刃所加。不過老弱脅從。且狼兵所過。不減於盜。轉輸之苦重困於民。近年以來。江西有姚源之役。瘡痍甫起。福建有汀漳之寇。軍旅未旋。府江之師。方集於兩廣。偏橋之討。未息於湖湘。兼之杼軸已空。種不入土。而營建所輸。四征未巳。誅求之刻。百出方新若復加以大兵。民將何以堪命。此則一拔去齒而兒亦隨斃者也夫繇前之說。則如臣之昧劣。實懼不足以堪事必擇能者任之而後可。若大舉夾攻。誠可以分咎而薄責然臣不敢以身謀而廢國議。惟　陛下擇其可否斷而行之。緣係地方緊急賊情事理、為此具本請　旨


相见欢

无言独上西楼。月如钓。寂寞梧桐深院锁清秋。　　剪不断。理还乱。是离愁。别是一般滋味在心头。

此首写别愁，凄惋已极。“无言独上西楼”一句，叙事直起，画出后主愁容。其下两句，画出后主所处之愁境。举头见新月如钩，低头见桐阴深锁，俯仰之间，万感萦怀矣。此片写景亦妙，惟其桐阴深黑，新月乃愈显明媚也。下片，因景抒情。换头三句，深刻无匹，使有千丝万缕之离愁，亦未必不可剪、不可理，此言“剪不断，理还乱”，则离愁之纷繁可知。所谓“别是一般滋味”，是无人尝过之滋味，惟有自家领略也。后主以南朝天子，而为北地幽囚；其所受之痛苦、所尝之滋味，自与常人不同。心头所交集者，不知是悔是恨，欲说则无从说起，且亦无人可说，故但云“别是一般滋味”。究竟滋味若何，后主且不自知，何况他人？此种无言之哀，更胜于痛哭流涕之哀。


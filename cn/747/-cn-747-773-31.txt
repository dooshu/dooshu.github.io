○为濮阳公上宾客李相公状

不审近日尊体何如？此方地控淮、徐，气连荆、楚。不惟土薄，兼亦冬温。维扬居万国之中，得四方之正，或闻今岁，亦不甚寒。相公百禄所绥，五福攸集。伏料调护，常保康宁。从古以来，大贤所处，未有不功高而去，德盛而谦。以烟水为归涂，指神仙而投分。名高百古，事冠一时。然内难外忧，不常而起；深谋密画，须有所归。则吕望老于渭滨，始持兵柄；周公还于洛邑，复秉国钧。亦不草芥轩车，埃尘禄位，不关通介，盖属安危。相公昔在先朝，实康大政。当君子信谗之日，禀达人大观之规。据梧但歌，反袂无叹。及为宾望苑，分务洛师。徐勉园中，唯馀卉木；陶公岭上，空有白云。小竹帛之所传，鄙鼎彝而不问。夫以行藏定分，用舍通方。当遭时复生之前，立功立业者甚易；及受简被疑之後，不怨不怒者至难。远则狼畏跋胡，鸱忧毁室。近则越蠡扁舟而独往，汉良却粒以辞荣。虽同畏危机，亦不得中道。仰惟阃奥，实冠品流。今宝历既初，圣政兹始，将安丕祚，必属宗臣。凡在隐微，莫不祠祷。某早蒙奖拔，得被宠荣。番禺将去之时，获醉上樽之酒；许下出征之日，犹蒙尺素之书。便道是拘，登门莫遂。向风弭节，掩泣裁笺。思幄恋轩，不胜丹款。伏惟终始恩照。谨状。


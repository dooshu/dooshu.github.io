【炎精缺】

〖古今乐录曰：炎精缺者。言汉室衰。孙坚奋迅猛志。念在匡救。王迹始乎此也。当汉朱鹭。〗

炎精缺。汉道微。皇纲弛。政德违。众奸炽。民冈依。赫武烈。越龙飞。陟天衢。耀灵威。鸣雷鼓。抗电麾。抚乾衡。镇地机。厉虎旅。骋熊罴。发神听。吐英奇。张角破。边韩羁。宛颍平。南土绥。神武章。渥泽施。金声震。仁风驰。显高门。启皇基。统冈极。垂将来。（○《宋书》乐志。《乐府诗集》十八。广《文选》十二。《诗纪》二十。）


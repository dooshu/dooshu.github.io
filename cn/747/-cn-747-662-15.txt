○张洪相里友略并山南东道判官同制

敕：朝议郎守太常博士上柱国张洪、前瀛漠等州都团练判官朝议郎侍御史内供奉上柱国赐绯鱼袋相里友略等：元翼以大节大忠，绰闻朝野，授钺开府，殿我汉南，而又求贤乞能，以自参贰，则其宾き，宜有以称之，故求吾俊造之英，勋列之胄，达朝议而练戎事者与焉。今以洪之知国礼奉家声，以友略之富艺文饱军旅，两中是选，合而命之，优秩宠章，无所爱惜。时无古今，代有忠贤，苟吾元翼於羊、杜间，别有陟明之典在。洪可检校尚书职方员外郎兼侍御史，充山南东道节度判官，仍赐绯鱼袋，散官、勋如故；友略可检校尚书屯田员外郎兼侍御史，充山南东道观察判官，散官、勋如故。


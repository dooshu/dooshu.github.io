○前屯营将军游最犯赃解官乃於怀远军叙勋至上柱国司勋郎中崔仵奏最犯名教不合加勋在丞批士有百行可以功过相掩

游最素闲武略，早习戎昭。轻述爪牙之功，忝当心膂之寄。不能恪勤在职，虑慎当怀。俄担张武之赃，遽罢绛侯之职。退从时，屏迹邱园，却扫长门，开闭无事。旧时廷尉，徒有箴於故人；昔日将军，终见诃於醉尉。因兹结愤，展效边荒。申劲节於龙城，荡妖氛於雁塞。蒙轮竞进，拔距争先。将宣百战之勋，以赎九章之罪。郎中以往愆名教，功未可收；左丞以今振其威，劳堪补过。曩虽贪财好色，未亏吴起之名；盗嫂受金，不掩陈平之智。海浮小芥，讵玷洪波？玉隐微瑕，何妨美宝？如愚浅见，叙录为宜。


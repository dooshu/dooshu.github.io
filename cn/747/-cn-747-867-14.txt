○较贪

宏农子游卞山之阴，遇乡叟。巾不完，履不全，负薪仰天，吁而复号。因就讯诸，抑有丧而未备乎？抑有冤而莫诉乎？何声之哀而情之苦耶？叟致薪而泣曰：“逋助军之赋，男狱於县，绝粮者三日矣，今将省之。前日之逋，已货其耕犊矣。昨日之逋，又质其少女矣。今田瘠而贫，播之莫稔。货之靡售，且以为助军之赋，岂一一於军哉？今十未有二三及於戎费，馀悉为外用。又黠吏贪官，盈缩万变。去无所之，往无所资。非敢怀生，奈不死何？”宏农子闻其言，且助其叹。退而省於世，万类中最为民害者，莫若虎之暴。将赋之以警贪吏，庶少救民病。是夕梦鸷兽而人言曰：“尔欲警於贪，将以吾为首。虽尔之洁，奈辱我之甚乎？”余曰：“贼人之畜，以自饱腹。尔不为贪哉？”兽曰：“不豢不农，何以给生？苟不捕野，无实吾兼。吾以其饥而求食之，苟或一饱，则晏然匿迹，不为谋矣。岂尔曹智以役物，豢之畜之，畋之渔之，以给其茹也。桑之育之，经之营之，以供其用也。一物之可求，一货之可图，汲汲为谋，孜孜系心。如壑如溪，莫满莫盈。岂与吾获一饱则晏然熟寝，而欲比方哉？”宏农子惊而寤，谛而思。若然，则人不如兽也远矣。


○议苏宙事



秦罢侯置守，汉氏因循，郡守丧官，有斩衰负土成坟，此可谓窃礼之不中，过犹不及者也。至于赴奔吊祭故将，非礼典所载，是末代流俗相习，委巷之所行耳。非圣朝之明式也。今之郡守内史，一时临宰，转移无常，君迁于上，臣易于下，犹都官假合从事耳。又当故将未殡之前，已受天子肃命之任，王事敦我，密勿所职，诗不云乎，王事靡监，不遑将父，孝子之情，犹不得将养父母，而况远是吊祭故将乎，其议贬者，可谓行人失辞。仲尼所以非子路，由尔责于人终无己也。（《通典》九十九）

刘繇

繇为卫太保主簿。




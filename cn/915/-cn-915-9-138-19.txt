◇谢女出门宫赐纹绢烛启

孝仪启：左右袁文成奉宣旨宜，知臣私营发遣，垂赐纹绢二十疋，烛二十挺。臣家本贫敝，事多蹇阙，桓室金缕，本非所宜，孟姬作具，犹若未周。殊泽曲临，珍华兼重，制为美服，双绮易俦，秉而不息，三夜有待。臣名品卑未，事隔荣赐，慈渥之坠，实见因心。小人微贱，岂能胜报不忘？（《初学记》二十五）


○十二门经序



十二门者，要定之目号，六双之关径也。定有三义焉，禅也、等也、空也。用疗三毒，绸缪重病，婴斯幽厄，其日深矣。贪囹恚圄，痴城至固，世人游此，犹春登台，甘处欣欣，如居花殿，嬉乐自娱，莫知为苦，尝酸速祸，困惫五道，夫唯正觉乃识其谬耳。哀倒县之苦，伤蓬流之痛，为设方便，防萌塞渐，辟兹慧定，令自浣涤，挫锐解纷，返神玄路，苟非至德，其道不凝也。夫邪僻之心，必有微著，是故禅法，以四为差焉。贪淫囹者，荒色悖蒸，不别尊卑，浑心耽缅，习以成狂，亡国倾身，莫不由之。虚迷空醉，不知为幻，故以死尸散落自悟，渐断微想，以至于寂，味乎无味，故曰四禅也。恚圄者，争纤芥之虚声，结沥血之重咎，恩亲绝于快心，交友腐于纵忿，含怒彻髓，不悛灭族。圣人见强梁者不得其死，故训之以等，丹心雠亲，至柔其志，受垢含苦，治之未乱，淳德邃厚，兕不措角，况人害乎？故曰四等也。愚痴城者，诽古圣，谤真谤，慢二亲，轻师傅，斯病尤重矣。以慧探本，知从痴爱，分别未流，了之为惑，练心攘慝，狂病瘳矣，故曰四空也。行者挹禅海之深醴，溉昏迷之盛火，激空净之渊流，荡痴尘之秽垢，则皎然成大素矣。行斯三者，则知所以宰身也。所以宰身者，则知所以安神也。所以安神者，则知所以度人也。然则经无巨细，出自佛口，神心所制，言为世宝。慧日既没，三界丧目，经藏虽存，渊玄难测，自非至精，孰达其微？于是诸开士应真，各为训解，释其幽赜，辩其差贯，则烂然易见矣。穷神知化，何复加乎？从十二门己后，则是训传也。凡学者行十二门，却尽神足，灭外止粗，谓之成五道也。三向诸根，进消内结，谓尽诸漏也。殆入尽漏，名不退转。诸佛嘉叹，记其成号。深不可测，独见晓焉，神不可量，独见精焉。陵云轻举，净光烛幽，移海飞岳，风出电入，浅者如是，况成佛乎？是乃三乘之大路，何莫由斯定也。自始发迹，逮于无漏，靡不周而复始。习兹定也，行者欲崇德广业，而不进斯法者，其犹无柯而求伐，不饭而求饱，难以获矣。醒悟之士，得闻要定，不亦妙乎？安宿不敏，生值佛后，又处异国，楷范多阙，仰希古烈，滞而未究，寤寐忧悸，有若疾首。每惜兹邦禅业替废，敢作注于句末。虽未足光融圣典，且发蒙者傥易览焉。安世高善开禅数，斯经似其所出，故录之于末。（《释藏迹》六。）




○送西溪劉貳守同知長蘆運司序 【 塩運】

本言用違其才而反覆發此名論宋大家得意之文也

吏有不宜於俗、而時乎命之為俗吏也、官雖遷而不為榮、職有不便于冗、而時乎授之以冗職也、秩雖增而不必賀、何也、才固有所不相近、而情固有所不樂為者、若今西溪劉君、自我郡貳守而同知長蘆運司是也、夫郡貳清望、塩運冗司、劉君賢者、而財課能職也、古昔興利之事、俗吏之所能、而儒臣長者之所不能、塩鉄榷酤之論、桑孔以為便、而賢良文學以為不便、今舍清望而就冗司、以賢者而任能職、是俗吏之所能、而責儒臣長者以必能、桑孔之所便、而亦欲賢良文學以為便也、名雖遷而實若左、人情或以為喜、而于君必有所不樂矣、乃金壇尹趙君徵予文以贈君之行、而欲為君榮且賀焉、何也、曰此殆國家用人之深意、而人或未之察也、惟王論道、宰兼公孤者、始得坐于其側、而上下其議論以啟王心此乃當國大賢之職任也、而邦之財用。貨賄之出入。其多寡盈縮之數。惟宰得以知之。其均節制用之柄。惟宰得以操之。其以式法授于其属。而會計其歲月日時之成亦惟宰得以詔王而廢置之是固非宰之所當為。而亦未嘗不兼為也。後世善理財者、其勾稽出納之任亦往往不用吏胥而用知禮義士人為之此亦豈士人之所當為也哉。良以財賦不由宰相則利權散出而耗蠹之害滋出納不用士人則弊孔不開而乾沒之患起是以古者大而為邦國之財。小而為有司出納之財。上自論道之相。下至於知禮義之士。人皆不問其才之相近。與其情之樂為與否。而凡俗吏冗職之所宜為。盡舉而?諸其身。反若不量其才。不察其情。病之以其所不能。而強之以其所不欲。此其意盖惟潔然不少緇于利者。夫然後可以統一利權而塞其弊孔之所在。其于用人之際。盖有深意焉運司以塩為課、関國家財用貢賦之大計、而出納勾稽之數、亦與存焉是非真能論道、真知禮義之人、殆難以潔然不緇于利、而我劉君之為郡貳守也、攝行郡事者一、下行邑事者二、皆未嘗有一錢持止?帚、而去之日如始至、君可謂不少緇于利矣、又其以士人之身而行且有論道之責、則難以俗吏冗職之所宜為、而一舉以煩諸君、君固不當以其才之不相近、情之有不樂為、而有所辭遜??日夕?避於其間也、况長蘆為古興塩首地、郊廟祭祀。宮府膳羞。百官廩餼之用。於此焉出。既非他運司比。而敬戒從事。使其上供之物。無一不富而且精又非君莫之能為。然則君之才固無不相近者、而其情亦豈有不樂哉、是可為君榮且賀矣、雖然、是又有所當勉、予將於君之行而有望焉、儒者經濟學術、要在興革利弊。為國家效實用而行巳志非一切可以苟然而巳也。淮塩之價高于天下。視長蘆不啻三四五倍。又彼此相望。水道可通。若因漕舟之便。用宋人轉搬法。而以滄塩通之于淮。則兩相適均。我公家固可不煩費而坐增數十萬國課矣。此其利之當興者也。滄州置司。與京師密邇。而豪右便于請托。故嘗有窩賣之弊。地當南北往來之衝而往者權璫使經其處。動以道路費為請。故又嘗有奏給之弊。窩賣于豪右。則商中日少。而課日就損。其害也在國。奏給于宦??立。則橫取于北。爭售于南。商病而民亦擾矣。其害也在民。此則其弊之當革者也。夫此一利二弊者。固皆儒生經濟之學。所當講求。而不但為俗吏冗職之所宜為。然而我國家分地有拘不得互相賣買、非敢于破格関請、則雖有大利而不得興。而權豪積習。從來已久。乖忤一萌。輒有奇中。非敢于為國歛怨則雖目睹其弊而亦莫可救解也。然則是說也、人以為難而莫之能行久矣、君今為國家摠利權于一方、而方且求塞其弊孔之所在、是三者乃其塩政之大者也、請君勿以為難、而竭其才致其情以為之、毋徒諉曰吾於此本不相近、且亦不樂為也、吾但能潔然不少緇于利、而敬戒從事焉、則吾事畢矣、是余有望于君、而亦君之所當勉于將來者也、


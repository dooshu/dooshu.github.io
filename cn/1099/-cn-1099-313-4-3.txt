○萬壽宮慶成頌并序 【 萬壽宮】

嘉靖四十一年、臣伏覩萬壽宮慶成據坤靈之寶勢、模軋象之玄規、皇皇哉誠九重之壯觀、萬方之拱極也、臣燫不勝忻忭、退自思惟、夫王者繼天立極、高拱清穆之地、固昊天之所眷顧與宅者也、然稽之經傳攷之載記、自昔帝王考室兆祥、則固有之、至于昭示長生、以彰無疆之休者葢振古未之前聞故斯于之詠、以美周宣中興、然未及受命也、帝乙之鑣宮、雖稱受命矣、然未及錫齡也豈非大德格天、固有所待卜明明降監、亦鮮有獨膺其隆者與、洪惟我　皇上握符當陽、履熙平之運、值制作之會、頃者經始萬壽宸宇、百堵皆作、其南則有萬壽曦福朗祿之門、其北則有壽源之宮、永綏之門又其北、則有太玄之亭、凝一之殿、衍慶之門其東為宮者三、則有萬華萬和萬寧、其門則有金寧金瑞、攸順攸利、其西為宮者四、則有仙禧仙樂仙安仙明、其門則有常寧常和常善常輝又有含祥成瑞永康永順迎社納康諸門金鋪玉題交輝相映、然總而名之曰萬壽宮、者則上帝申命之所錫也、猗歟休哉、此其眷我　皇上長生億萬年無疆、豈非臣之所謂振古未聞者耶、是以茲役也、經營于去冬、告成于茲夏、甫歷時而成功、夫豈人力能至于斯哉實神靈之所默相也、葢我　皇上聖德神功、巍巍蕩蕩、覆冐萬方、治久化成、含生之類、莫不蒙澤歸仁、以躋壽域而又小心事帝、至誠格天、獻享之精達幽、至和之氣塞明、是以上帝、儲休隤祉、長發其祥、茲者宸宇維新、眷顧與宅、故宜其超商軼周、亘千古而獨隆也與、然則我　皇上膺寶籙、契真詮、福履之綏川至日升、而是宮之建所以寧皇躬、延仙算、允矣配天罔極、豈非宗社靈長之慶哉臣惟古之臣子、歌頌其君父宮室之美、竹苞松茂、鳥革翬飛而又祝其居處之寧、寢興之安、夢兆之吉、乃誠忠愛不能自巳之情也、至若我　皇上受命于天、長生御極、茲役之建、尤為萬世希偶、豈可無聲詩以頌盛美、臣不佞願敬附于詩人祝君之義敢竭其愚、拜手稽首而獻頌曰、　皇矣上帝兮祐我明、監我　皇德兮歆治馨、翼翼宸居兮凌紫清、築室百堵兮不日成、豈人力兮能經營、昊天有命兮惟　皇靈承、錫名萬壽兮介長生福我　聖皇兮居永寧、群工稽首兮騰頌聲、考室見祥兮稽之經、惟我今兮古莫與京、重祥疊瑞兮何充盈、素毳呈兮馴堦庭、頳莖產兮羅軒楹、眷惟與宅兮億萬齡、北辰居所兮拱眾星、地久天長兮歌太平


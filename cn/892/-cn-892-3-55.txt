文集卷五十五


与何正通　一


某启：辱书，承起居佳胜。乡校淹留，然使徐之士子识文章瑰伟之气，非小补也。某又复西上，纷纷无补，甚愧朋友矣。乍冷，万万以时自重。不宣。卷五三





与何正通　二


某启：张圣途来，稍闻动止为慰。退之所叹，乃今见之。大匠旁观，愧汗深矣。行役匆匆，不尽区区。卷五三





与何正通　三


某启：忝命假守，出于奖庇，礼当诣谢。以衰病疲曳，不给于力，愧悚而已。乍热，起居佳胜？登舟迫遽，不果造谢，益增仰恋。尚冀顺时为国自厚。谨奉启，不宣。卷五三





答陈传道　一


杭州

某启：久不接奉，思仰不可言。辱专人以书为贶，礼意兼重，捧领惕然。且审比来起居佳胜，少慰驰想。某以衰病，难于供职，故坚乞一闲郡，不谓更得烦剧。然已得请，不敢更有所择，但有废旷不治之忧尔。而来书乃有遇不遇之说，甚非所以安全不肖也。某凡百无取，入为侍从，出为方面。此而不遇，复以何者为遇乎？舟中倦暑无聊，来使立告回，区区百不尽一。乍远，唯千万自爱。不宣。卷五三





答陈传道　二


以下俱扬州

某启：衰朽何所取，而传道昆仲过听，相厚如此。数日前，履常谒告，自徐来宋相别，王八子安偕来。方同舟下，信宿而归。又承传道亦欲至灵壁，以部役沂上，不果。佩荷此意，何时可忘！又承以近诗一册为赐，笔老而思深，蕲配古人，非求合于世俗者也。幸甚幸甚！钱唐诗皆率然信笔，一一烦收录，只以暴其短尔。某方病市人逐于利，好刊某拙文，欲毁其板，矧欲更令人刊耶！当俟稍暇，尽取旧诗文，存其不甚恶者，为一集。以公过取其言，当令人录一本奉寄。今所示者，不唯有脱误，其间亦有他人文也。卷五三





答陈传道　三


某启：知日课一诗，甚善。此技虽高才，非甚习不能工也，圣俞昔常如此。某近绝不作诗，盖有以，非面莫究。顷作神道碑、墓志数篇，碑盖被旨作，而志文以景仁丈世契不得辞。欲写呈，又未有暇，闻都下已开板，想即见之也。某顷伴虏使，颇能诵某文字，以知虏中皆有中原文字，故为此碑，谓富公碑也。欲使虏知通好用兵利害之所在也。昔年在南京，亦尝言此事，故终之。李六丈文集引，得闲当作。向所示集古文留子由处，有书令检送也。卷五三





答陈传道　四


某启：久不上问，愧负深矣！忽枉手讯，劳来勤甚。夙昔之好，不替有加。兼审比来起居佳胜，感慰兼集。诸新旧诗，幸得竟览，不意余生复见斯作。古人日远，俗学衰陋，作者风气，犹存君家伯仲间。见近报，履常作正字，伯仲介特之操，处穷益励，时流孰知之者？用是占之，知公议少伸也耶？传道岂久淹管库者。未由面谈，惟冀厚自爱重而已。卷五三





答陈传道　五


北归

来诗欲和数首，以速发此介，故未暇。闲居亦有少述作，何日得见昆仲，稍出之也。宫观之命，已过忝矣，此外只有归田为急。承见教，想识此怀。履常未及拜书，因家讯道区区。卷五三





答李方叔　一


以下俱黄州

某启：久不奉书问为愧。递中辱手书，劳慰益厚。无状何以致足下拳拳之不忘如此。比日起居何如？今岁暑毒十倍常年，雨昼夜不止者十余日，门外水天相接，今虽已晴，下潦上烝，病夫气息而已。想足下闭门著述，自有乐事。间从诸英唱和谈论，此又可羡也。何时得会合？惟万万自重。不宣。卷五三





答李方叔　二


秋试时，不审已从吉未？若可以下文字，须望鼎甲之捷也。暑中既不饮酒，无缘作字，时有一二，辄为人取去，无以塞好事之意，亦不愿足下如此癖好也。近获一铜镜，如漆色，光明冷彻，背有铭云：“汉有善铜出白阳，取为镜，清如明，左龙右虎俌之。”字体杂篆隶，真汉时字也。白阳不知所在，岂南阳白水阳乎？“如”字应作“而”字使耳。“左龙右虎”，皆未甚晓。更闲，为考之。卷五三





答李方叔　三


侄婿王適子立，近过此，往彭城取解，或场屋相见。其人可与讲论，词学德性，皆过人也。其弟名遹，字子敏，亦不甚相远。承问及儿子，属令干事，未及奉书。王文甫已与简，令持前所留奉纳矣。卷五三





答李方叔　四


某启：辱书累数百言，反复寻味，词气甚伟，虽不肖，亦已粗识君子志义所在。然仆以愚不闻过，故至黜辱如此。若犹哀怜之，当痛加责让，以感厉其意，庶几改往修来，以尽余年。今乃粉饰刻画，是益其疾也。愧悚愧悚！承持制甚苦，哀慕良深，便欲走诣；而自谪官以来，不复与往还庆吊，杜门省愆而已。谨遣小儿问左右，当以亮察。不宣。卷五三





答李方叔　五


以下俱翰林

某启：承示新文，如子骏行状，丰容隽壮，甚可贵也。有文如此，何忧不达？相知之久，当与朋友共之。至于富贵，则有命矣，非绵力所能必致。姑务安贫守道，使志业益充，自当有获。鄙言拙直，久乃信尔。照察，幸甚。卷五三





答李方叔　六


某启：久别，音问缺然，忽承惠教，愧仰何胜！秋暑未过，起居何如？未由会见，万万顺时珍重。匆匆上谢。不宣。卷五三





答李方叔　七


某启：专人辱启事长书，及手简累幅，意贶甚厚，非所敢当。又蒙教以不逮，非君子直亮，期人之远，何以及此。然衰病之余，岂任此责，愧悚之极。比日起居佳胜？惠示狨皮等物，皆所不敢当，礼曹之传，盖妄也。信元不发，却付来人。盖近日亲知所寄惠，一切辞之，非独于左右也。千万恕察。知非久入京见访，幸甚。未间，千万珍重。不宣。卷五三





答李方叔　八


某启：叠辱手教，愧荷不已。雪寒，起居佳胜？示谕，固识孝心深切，然某从来不独不书不作铭、志，但缘子孙欲追述祖考而作者，皆未尝措手也。近日与温公作行状、书墓志者，独以公尝为先妣墓铭，不可不报尔。其他决不为，所辞者多矣，不可独应命。想必得罪左右，然公度某无他意，意尽于此矣。悚息悚息！卷五三





答李方叔　九


某再启：承遂举十丧，哀劳极矣。此古人之事，复见于君，恨不能兼助尔。不易不易！阡表既与墓志异名而同实，固难如教。不罪不罪！某暮归困甚，来人又立行，不复缕，悚息悚息！卷五三





答李方叔　一〇


某启：昨日辱书，不即答为愧。乍晴，孝履安稳？所示，反复思之，亦欲有以少慰孝子之心，而某所不敢作者，非独铭志而已，至于诗赋赞咏之类，但涉文字者，举不敢下笔也。忧患之余，畏怯弥甚，必望有以亮之。少选，更令儿子去面述。不一一。卷五三





答李方叔　一一


前日所贶高文，极为奇丽，但过相粉饰，深非所望，殆是益其病尔。无由往谢，悚汗不已。卷五三





答李方叔　一二


某启：近者虽获屡见，迫于多故，不尽区区。别来辱书，且喜体中佳胜。某方杜门请郡，章四上，未允，方更请尔。会见未可期，惟千万顺时自爱。不宣。卷五三





答李方叔　一三


某以虚名过实，士大夫不察，责望逾涯；朽钝不能副其求，复致纷纷。欲自致省静寡过之地，以全余年，不知果得此愿否？故人见爱以德，不应更虚华粉饰，以重其不幸。承示谕，但有愧汗尔。卷五三





答李方叔　一四


某启：前日辱访，客众，不及款话，两三日又无缘接奉，思念不可言。手教为贶，惭感无量。苦寒，诸况何如？常日不独以禁令不得瞻奉，又以差馆伴，纷纷殊不暇也。衰病疲曳，欲脱而不可得，可胜叹耶？人还，不一一。卷五三





答李方叔　一五


某启：连日殿门祗候，不果致问。辱简，承起居佳胜。来日行香罢，又须一吊康公，晚乃归。方叔能枉访夜话为别，甚幸！余留面尽。卷五三





答李方叔　一六


以下俱北归

比年于稠人中，骤得张、秦、黄、晁及方叔、履常辈，意谓天不爱宝，其获盖未艾也。比来经涉世故，间关四方，更欲求其似，邈不可得。以此知人决不徒出，不有立于今，必有觉于后，决不碌碌与草木同腐也。迨、过皆不废学，可令参侍几砚。卷五三





答李方叔　一七


某启：比辱手教，迩来所履如何？某自恨不以一身塞罪，坐累朋友。如方叔飘然一布衣，亦几不免。纯甫、少游，又安所获罪于天，遂断弃其命？言之何益，付之清议而已。忧患虽已过，更宜掩口以安晚节也。不讶不讶！卷五三





与刘壮舆　一


某启：久阔，但有怀企，窃惟起居佳胜？便欲造门，以器之率入山，还当奉谒。谨奉启候问。匆匆，不宣。卷五三





与刘壮舆　二


某昨夜苦热减衣，晨起得头痛病，故不出见客，然疾亦不甚也。方令小儿研墨为君写数大字，旋得来教及纸，因尽付去。恐墓表小字中亦有题目，则额上恐不当复云墓表，故别写四大字，以备或用也。舍弟所作词，当续写去。人还，匆匆。卷五三





与刘壮舆　三


旦来枕上读所借文篇，释然遂不知头痛所在。曹公所云，信非虚语，然陈琳岂能及君耶？卷五三





与刘壮舆　四


以下俱北归

某启：辱手教，仍以茶簟为贶。契义之重，理无可辞，但北归以来，故人所饷皆辞之。敬受茶一袋以拜意。此陆宣公故事，想不讶也。仍寝来命，幸甚。卷五三





与刘壮舆　五


诗文二卷并纳上，后诗已别写在卷，后检得旧本，改定数字。卷五三





与刘壮舆　六


某疾虽轻，然头痛畏风也。承与李君同见过，不果见，不深讶否？悚息悚息！来日若无风，当侵夜发去，更不及走别。一诗，取笑。卷五三





与潘彦明　一


离黄州

别来思念不去心，远想起居佳安？眷爱各无恙？不见黄榜，未敢驰贺，想必高捷也。某两曾奉书，达否？屡梦东坡笑语，觉后惘然也。已买得宜兴一小庄，且乞居彼，遂为常人矣。公必已赴省试。谩发此书，不复缕。惟千万保爱。卷五三





与潘彦明　二


以下俱登州还朝

行役无定，久不奉书。至登州，领所惠书，承起居佳胜，甚慰思企。到郡席不暖，复蒙诏追，勉强奔走，愧叹不已。缅怀旧游，殆不胜情。承太夫人尊候如昨。昌言令兄亦蒙惠书，冗甚，未及答。且申意毅甫、兴宗、公颐，各为致区区。余万万自重。卷五三





与潘彦明　三


少事奉闻：吴待制谪居于彼，想不免牢落，望诸君一往见之，诸事与照管。某向者流落，非诸君相伴，何以度日！雪堂如要偃息，且与打揲相伴，使忘迁谪之意，亦诸君风义也。不罪不罪！卷五三





与潘彦明　四


辱书，喜承起居佳胜，眷聚各佳。某老病还朝，不为久计，已乞郡矣。何时扁舟还乡？一过旧栖，溷乱故人，旬日而去，言之怅然。大热，千万保爱。卷五三





与潘彦明　五


久不闻问，方增渴仰，忽领手字，方知丈丈倾逝，闻之，悲怛不可言。比日追慕之余，孝履且支持否？某衰病怀归，梦想江上，又闻耆旧凋丧，可胜凄惋。未由往慰，惟冀节哀自重，以毕后事。卷五三





与潘彦明　六


东坡甚烦葺治，乳媪坟亦蒙留意，感戴不可言。令子各计安？宝儿想见颀然矣。郭兴宗旧疾，必全平愈，酒坊果如意否？韩氏园亭，曾与葺乎？若果有亭榭佳者，可以小图示及，当为作名写牌，然非华事者，则不足名也。张医博计安胜？一场灾患，且喜无事。风颠不少减否？何亲必安，竹园复增葺否？以上诸人，各为再三申意。仆暂出苟禄耳，终不久客尘间。东坡不可令荒茀，终当作主，与诸君游，如昔日也。愿遍致此意。卷五三





与潘彦明　七


近附黄兵书必达。比日孝履何如？刘全父来，颇闻动止，殊慰想念。京尘衮衮无佳思，缅怀昔游，怅惘而已。昌言及诸故人皆未及书，必察其少暇，伸意伸意！乍暄，千万节哀自重。卷五三





与潘彦明　八


杭州

久不奉书，切惟起居佳胜？老拙凡百如旧。出守旧治，颇得湖山之乐。但岁灾伤，拯救劳弊，无复齐安放怀自得之娱也。彦明与故人诸公颇见念否？何时会合？临纸惘惘。新春，万万自重。卷五三





与潘彦明　九


两儿子新妇，各为老乳母任氏作烧化衣服几件。敢烦长者丁嘱一干人，令剩买纸钱数束，仍厚铺薪于坟前，一酹而烧之，勿触动为佳。恃眷念之深，必不罪。干浼，悚息悚息！卷五三





与潘彦明　一〇


颍州

辱书，感慰无量。比日起居何如？别来不觉九年，衰病有加，归休何日？往来纷纷，徒有愧叹。知东坡甚葺治，故人仍复往还其间否？会合无期，临纸怅惘。卷五三





答庞安常　一


以下俱登州还朝

久不为问，思企日深。过辱存记，远枉书教。具闻起居佳胜，感慰兼集。惠示《伤寒论》，真得古圣贤救人之意，岂独为传世不朽之资，盖已义贯幽明矣！谨当为作题首一篇寄去。方苦多事，故未能便付去人，然亦不久作也。老倦甚矣，秋初决当求去。未知何日会见，临书惘惘。惟万万以时自爱。卷五三





答庞安常　二


人生浮脆，何者为可恃？如君能著书传后有几。念此，便当为作数百字，仍欲送杭州开板也。知之。卷五三





答庞安常　三


翰林

端居静念，思五脏皆止一，而肾独有二，盖万物之所终始，生之所出，死之所入也。故《太玄》：“罔、直、蒙、酋、冥。”罔为冬，直为春，蒙为夏，酋为秋，冥复为冬，则此理也。人之四肢九窍，凡两者，皆水属也。两肾、两足、两外肾、两手、两目、两鼻，皆水之所升降出入也。手、足、外肾，旧说固与肾相表里，而鼻与目，皆古未之言也，岂亦有之，而仆观书少，不见耶？以理推之，此两者其液皆咸，非水而何？仆以为不得此理，则内丹不成。此又未易以笔墨究也。古人作明目方，皆先养肾水，而以心火暖之，以脾固之。脾气盛则水不下泄，心气下则水上行，水不下泄而上行，目安得不明哉！孙思邈用磁石为主，而以朱砂、神曲佐之，岂此理也夫？安常博极群书，又善穷物理，当为仆思之。是否？一报。某书。卷五三





与王元直　一


黄州

黄州真在井底，杳不闻乡国信息，不审比日起居何如？郎娘各安否？此中凡百粗遣，江边弄水挑菜，便过一日。每见一邸报，须数人下狱得罪。方朝廷综核名实，虽才者犹不堪其任，况仆顽钝如此，其废弃固宜。但犹有少望，或圣恩许归田里，得款段一仆，与子众丈、杨宗文之流，往来瑞草桥，夜还何村，与君对坐庄门吃瓜子炒豆，不知当复有此日否？存道奄忽，使我至今酸辛，其家亦安在？人还，详示数字。余惟万万保爱。卷五三





与王元直　二


杭州

别久思咏，春深，不审起居佳否？眷爱各康胜？某与二十七娘甚安。小添、寄叔并无恙，新珠必甚长成，诸亲各安。旅宦寡悰，思归末由，岂胜恨恨。某为权幸所疾久矣，然捃摭无获，徒劳掀搅，取笑四方耳，不烦远忧。未缘会聚，惟冀以时珍卫。卷五三





与王文甫　一


黄州

数日不审尊候何如？前蒙恩量移汝州，比欲乞依旧黄州住，细思罪大责轻，君恩至厚，不可不奔赴。数日念之，行计决矣。见已射得一舟，不出此月下旬起发，沿流入淮，溯汴至雍丘、陈留间，出陆，至汝。劳费百端，势不得已。本意终老江湖，与公扁舟往来，而事与心违，何胜慨叹！计公闻之，亦凄然也。甚有事欲面话，治行殊未集，冗迫之甚，公能两三日间特一见访乎？至望至望！元弼药并书，乞便与送达。三五日间买得瓷器，更烦差人，得否？卷五三





与王文甫　二


登州还朝

多时不奉书，思仰不去心。比日履兹酷暑，体中佳胜？数日以伏暑下府，初安乏力，而潘二丈速行，略奉此数字，殊不尽意。《西山》诗一册，当今能文之士，多在其间。并拙诗亲写，与邓圣求诗同纳上。或能为入石安溪，亦佳，不然，写放壁中可也。卷五三






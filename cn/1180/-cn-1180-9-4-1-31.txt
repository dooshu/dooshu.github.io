酌

一章八句


一章讲：此颂武王之诗。言：天下有不可违之时，而圣人自有顺时之道，欲行事者当知所法也。





於铄王师，遵养时晦。

铄，是盛。王师，武王之师。遵，是循。晦，藏也。追我武王也，向有铄盛之王师，非不可伐纣而成功，然天命犹在商，而周时未至，时尚晦矣。武王则坚事商之小心，而退自循养，与时俱晦焉。若幸国之衅而轻易其君，岂仁人之所屑者哉？





时纯熙矣，是用大介。

熙，光也。介，是甲。及天命既绝商，而周道已光，时纯熙矣，武王则著戎衣以伐纣，而天下大定，与时俱显焉。若纵独夫之暴以虐其民，岂仁人之所忍哉？是其始之循养也，非有心于忘天下也；终之大介也，非有心于利天下也，惟其时而已。





我龙受之，蹻蹻王之造。

龙，宠也。蹻蹻，武貌。造，为也。夫酌时之下，大功以建，是以尺地莫非其有，一民莫非其臣，诚矫然为王者之造也。惟我后人无事经之劳，安然受此然王者之功，而垂裕也亦弘矣。





载用有嗣，实维尔公允师。

嗣，是继。尔，指武王。公，是事。师，是法。我今所以嗣其功者，岂可以他求哉？亦惟武王酌时之事是师耳。盖虽不尽袭牧野之迹，然时未可为则，法养晦之遗规，不敢先时而失之纷更也；时所可为则，法大介之遗意，不敢后时而失之废弛也。使不师其道而欲嗣其功，不亦难哉？






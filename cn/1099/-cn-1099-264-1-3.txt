○漳州府重修虎渡橋記 【 漳州修橋】

漳州之有虎渡橋、宋紹熙郡守趙伯逷為之、而代木以石、則始於待制莊夏假守之時、而集英修撰李韶復修之、是為嘉熙改元之年、宋於是時。境土彌蹙。疆塲兵事日滋。出財用竭於內。為郡者顧能興此於空匱擾攘之中。雖其事為勤乎民。然猶謂之未知所急也。我明有天下。嘗安輯閒暇者。有司宜有餘力以及乎民政。百八十餘年之間。葢修者數焉。余固怪夫宋人當時之絀。能舉大役。成鉅績以俟千百年之遠。入我明而諸公先後為郡。以一方全盛之力。修前人之所巳成。至於屢修屢圯。不及二百年。修者八舉。而猶有今日之圯。以待賢守丞協謀為之。而後民得以不病於往來。豈非作者之人。發謀審而致法詳。果於以身任責取財會費。必出於羨足。以盈其始慮之所營度。而期於有成。而因舊舉事者。務在便文養譽。計用常不足耶。然洪武正統間之舉。固巳聞於朝。而其後亦嘗以請於部使者監司。其取財會費。宜亦不為少矣。亦其習於安輯閒暇、戒徒庀工之際、有以容其苟且之政而然與、如龍南罔之為此、第因民之以事至庭者、揆其情、猶可以勿致其罪、乃戒之使出財以役於官、又勉使自視其役、朴抶呼召之苛無所用、而苟且亦不得容、利興於下、而取財會費之議不及於上可謂作事簡而成功速矣、閩於幅員之數。最為遐阻。漳州又當閩之窮處。方漢開郡。閩中徙其眾江淮。一時之俗。猶安陋守險。不樂通中國。及唐而聲名物采未大起。山斷水絕而艱於行由亦其勢然也至宋而文明繁富之風。視中州有加焉。軌蹟達於四方。若輻輳川赴。橋梁之功。繼斷接絕。於斯為盛。然宋之有國南北分裂。紹興以後。世巳季矣。軌蹟所至以淮鄧之間為邠翔橋之利於人。其功尤近而狹。彼其竭力於空匱擾攘之中。而為此者。若以俟夫今日之盛。固有數存焉。而非偶然也。橋之作修祗為有司守境急民之政。而因國勢之尊盛以博其利而著廣遠之功。橋固莫之能為。而亦非勤於職事者謀之所及。龍君之舉、適遭乎斯時、誠非偶然也、是時盧玉田君為守、能執大體以先有司、不沮其僚之議、咨計决議而喜其成功、龍君以諫臣出丞郡、不為蹇傲自抗、以媮便養高、而盡心於事如此、皆非今日所能為、於是郡倅陸君體仁、謝君尚志、節推李君日森、樂觀其長之賢、克叶於政、僉來乞文、故為之書、使歸刻石而立諸橋亭以詔來者、


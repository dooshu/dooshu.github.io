翠云庵山门小记

庵於敬亭之阿曰翠云自唐大中二年始也距庵不百步诞寘山门自今康熙乙卯秋始也经始者何从僧请也志称刺史裴公休建广教寺别卜精舍於此再毁而复讫无题额僧请大书以表之其地随山凿宇左右参错风气亏疏莫为扃钥形家之言曰是宜山门施子偶言之而新安程君季徵吴君惊远与其郷同志数人合力为之材良宇坚益以丹雘季徵之力为多先是僧尝告募矣力绌於累岁事举於崇朝客来游是山者骈肩接迹咸谓增益旧观请留石记其词曰

刹有山门如里有闾匪徒观美实巩厥居懿兹敬亭有声图经招提凿翠仙岫来青亭阁差池高下其宇山气疏泄僧徒瘠苦何以一之作门翼翼何以成之则合羣力烂若丹霞叠若层城山增而高庵以永寜


○罗天醮太一词

臣伏按历纬：今年大游四神，在雍秦之分；小游天一，次梁蜀之乡。地一届於坤宫，月孛临於井宿。仰披天度，缅属灾期，省已拊心，伏增忧惕。是敢按遵元格，崇启坛场，修黄宝斋，备罗天大醮，辄披元蕴，敷露真文。伏冀尊神回景上元，贻休下土，旁垂祯贶，永息灾躔。赐臣封境安，龙神辑睦，生灵康泰，远近昭苏，疵疠无侵，干戈弭戢。唯虔修奉，上副神功。不任。


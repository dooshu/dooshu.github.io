刘克庄　自和二首

横身久塞杨朱路，洒泣俄悲墨子岐。

陋矣射钩而中者，壮哉鸣鼓以攻之。

侍读自无迁府分，中丞还有僦船时。

八风舞罢君恩歇，赢得闲愁上两眉。

刘克庄

刘克庄　自和二首

□□□间不知裁，老思安能更夺胎。

九制一挥嗟事在，重□双导击时来。

拟营草具留连赏，莫放花神取次开。

堪叹吾门今寂寂，过江曾有两抡魁。

刘克庄

刘克庄　自和二首

贵豪渠已重金带，贫病侬犹旧布衾。

钟阜解仇无宿憾，荆江感事有新吟。

早知馀耳交难保，晚觉王何罪未深。

白首还乡应闭户，断无保社肯追寻。

刘克庄

刘克庄　自和二首

老子而今两鬓霜，未应痴绝泥秙祥。

不能木末搴朝露，未免篱边嗅晚香。

便合折来书卷畔，讵宜簪向宝钗傍。

漫山千树方芽甲，肯信人间有早芳。

刘克庄


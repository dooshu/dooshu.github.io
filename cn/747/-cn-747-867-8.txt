○文选楼铭

文选楼者，梁昭明太子选文之地。时逾四代，年将五百。清风懿号，蔼然不泯。况广陵乃隋室故郡，遗事斯存。求之於今，陈迹尽灭。斯犹巍巍，久而益新。其不由以学而立道者，道则不朽，以文而经业者，业则不磨乎？宏农子经於是楼，提笔路绝。且虑夫不文不典者肆而处，乃泣以铭云：

峨峨万宇，匪歌则舞。美哉此楼，独以文修。自由名贵，不以华致。虽超千古，靡有颠坠。孰堪其登，必精必诚。孰可以居，必贤必明。无聚优以为娱，无习伎以称荣。吾恐其素德，怀辱於冥冥。


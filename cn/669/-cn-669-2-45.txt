45　世之治亂涉及正邪之變


世之治也，君子以直勝小人之邪。易曰：「田獲三狐得黄矢。」世之亂也，小人以狡勝君子之介。詩曰：「有兔爰爰，雉離于羅。」

【元圻案】東萊易説曰：「解之爲卦有四陰，六五一爻是君位，其餘三爻皆是小人。今田獲三狐，是盡去其三小人。小人盡去，則中直之道得。」〇逸齋詩補傳曰：「兔狡而難取，雉介而易斃。兔則爰爰而自得，雉則憂網羅之多。君子不樂其生，自比於雉也。」






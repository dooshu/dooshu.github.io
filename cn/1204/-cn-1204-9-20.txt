◎邓千江望海潮

金人乐府称邓千江望海潮为第一，其词云："云雷天堑，金汤地险，名藩自古皋兰。营屯绣错，山形米聚，襟喉百二秦关。鏖战血犹殷，见阵云冷落，时有雕盘。静塞楼头，晓月依旧玉弓弯。 看看。定远西还。有远戎阃令，上将斋坛。

区脱昼空，兜铃夕解，城泉又报平安。吹笛虎牙间。且宴陪珠履，歌按云鬟。招取英灵毅魄，长绕贺兰山。"此词全步骤沈公述上王群贶一首，而繁缛雄壮，何啻十倍过之，不止出蓝已也。［词品］


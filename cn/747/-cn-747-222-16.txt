○第二表

草土臣说言：臣在疚承荣，布哀陈款，精诚无感，天眷未回，假喘残生，悲惧转集。臣说诚惶诚恐顿首顿首死罪死罪。臣闻苦者不觉声哀，穷者贵其言达，情有至切，辞无敢隐。臣为少子，慈爱所锺，每一离别，辄加忧悯。况臣生年多故，违隔私庭，终堂之日，身限公事，存既数违左右，没复不毕几筵，痛心知伤，特殊人类。臣今望延数月，企及再期，乞恩无多，报国非晚，冒死重请，冀蒙哀遂。无任恳迫之至，谨诣朝堂路左奉表陈乞以闻。


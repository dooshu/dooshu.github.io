○行監軍道 【 水防火器募兵】

提督軍門都御史塗、為海寇震鄰、閩疆乏險、審勢重防、以保全勝事、准總兵官李手本前事、煩為酌議裁奪施行等因、准此案照、先據廵海道揭報、廣賊聲息本院巳行監軍道會同該鎮議、委蔣伯清充為副將。統督浯銅南埕四寨兵船一百五十號分布防禦去後、今准前因、合行會議、為此除發熕銃百子銃火箭三項、另行造給外、案仰本道會同布按都三司、將總鎮開來條款細加酌議、福船是否能制烏船。應否再造巨艦八槳是否可禦叭喇湖。應否再造。快船各船兵夫。是否足用應否加添名數。土人軍兵。是否無勇。應否增募。浙人錢糧、作何派處、職任作何責成、務在審勢度力、求當其可、苟有利於地方、亦毋吝于重費、酌議妥當、具由詳奪、如或不便施行、亦即聲說呈報毋得遲誤

計開

一審賊向而重水防、倭之寇計、專伺隙剽陸、故其為水戰之備甚疏比及岸。遂捨舟不顧。我兵不能擺海而守。彼眾因得乘隙而登。備之之法。先于迎擊水上。而主于慎重陸防。陸之兵常十七。而水兵常十五。海寇則聚奸宿逋咸利于水子女玉帛。盡繫于舟。行以舟為輿馬。止以舟為室廬。流寓以舟為丘邑。死生以舟為命系。其為慮也周。而其為具也備。故水攻廼其恣肆之計而陸劫則乘水戰之餘備之之法。要以水兵為重。而陸兵次之。水兵倍陸之一。陸兵减水之半。亦不失眾寡之利。防南陸兵、漳州原布四營、今復益發二營、合六營之兵、員役幾四千名、而海防之兵、又溢額外、若此六營之兵、議作常額、防南、勢專力完、無容議益、但水兵合銅浯二寨、共四千餘人、而分撤浯嶼、則銅山之兵、合員役僅二千五百餘人、雖盡力以守玄鍾、較賊眾強猶去倍蓰、今欲盛置舟師。則出費不貲。事亦難合。若議小小增益。則威武不固。單弱仍前。若云寇入會諸寨兵。是求人于越。以救溺子之說也。為今之計、玄鍾一路。合宜酌量眾。寡。要使自成一軍。獨當一面。縱賊千艘就能決戰不藉他援方為鞏固然其事在巨艦極騎犁之威。輕舸極堅狠之勢。火器盡熸擊之利。舟眾盡駕戰之能。而後能辦此也。計賊之戰。乘風駕艦。猛極于烏船、風息馳舸。猛極于叭喇湖。烏船高大堅固。邊施橫梁。旋逼福船。動為所碎擊。此之法量度彼制更為高大堅固巨艦以制之前後左右。施枝柱撞梁邊列拍竿。船高大則能俯瞷而騎犁。船堅固則遇挨磕而不壞。旁有枝柱撞梁。則旋轉可碎彼舟。而賊舟不得近。邊施拍竿。則一經敵舟。轉機放發。足以粉敵舟而糜敵骨。賊之烏船。不足慮也。叭喇湖多槳多銃。急棹輪放。我以八槳當之。猛疾懸絕。擊此之法為快舟以制之列槳十二櫓。激其後。上施生雜木尖木驢。以捍銃石。竅其旁以容槳。又竅其旁以容火龍以容佛郎機百子銃鳥銃諸器。自非狂風怒濤輒可盡人力以施猛毒自衛攻人。兩無遺策。如此賊之叭喇湖。不能措手就烏船白艚。亦可突而熸擊之矣。而又雜以今之八槳。裝載發熕。合舟?宗應援。至于膠淺。則以梭船發放火箭鳥銃。而又有福船哨船。仍彼舊利有風無風。潮長潮落。水戰之利。殆盡無遺。如此則敵攻無堅。自守則固矣。布置之法。分為三哨。每哨巨艦五隻。每容一百二十人。福船十隻每容七十五人。哨船十隻。每容四十八人。快船十隻。每容三十五人。八槳十隻。每容十五人。每哨二千三百三十人。而雜流役居外。計三哨合用六千九百九十人。而雜流役居外。仍行咨議。許其擇利乘便隨泊于玄鍾南澳之間、如此、則賊孽聞之、必且奪魄而不敢北向、不惜一時之費、則全閩可安枕而無患矣、且海寇之熾、廟議豈能姑置之度外、久容之海中、若此二賊就殄、則廣中之禍以次就息而閩亦得以撤備前項戰船。得以分布諸寨。為禦倭之備。是巨費出于一時。而遺利尚足以省歲費。非糜財以病民也。再照本鎮為軍務事、移議量益水兵、非不知省兵節餉、為國至計、但照福船先巳起蓬獨用起椗、合用四十人、蓬椗齊起、合用六十人、一船之中、六十五人、除捕舵繚椗斗之外、執篷椗之役、再無餘力、至于八槳掌篷一人、掌舵一人、搖櫓六人、僅餘五人、以充戰卒殊乖武猛、煩為併加酌議、庶人船兩稱、猛力可得矣、

一盡火利以佐水攻、水戰之法、利于制遠、制遠之具、利于猛毒、戚將軍云水戰之法專恃火器為勝負以短兵不相及也若為火攻之具。而不能摧堅爇巨。是與無具同也。今之火器。若發熕佛郎機鳥銃諸類。咸與賊相角是無以相制也而賊之繕器練技。視我過之、至于發熕。則又以載放無法置之不用。噴筒之制。器窳烈短。火箭之制。器小力微。今宜為鐵火龍以備衝爇。為飛龍箭以備放爇。為百子銃以備潰遠擊眾。以八槳載放發熕。鋪泥于底。實糠泥上。以長木冒船艙為筏。施于糠上。前後即置欄格。護以牢索。筏上置堅木熕床。要之床與筏固。筏與船固。編合快船。聯舟?宗援禦。至于佛郎鳥銃火桶之類、與槍標諸器。悉令仍舊。如此則制遠之器。似為猛毒矣。但其間用費不無浩繁。然欲盡火攻之利。佐水攻之強其勢則又有不得巳也。

一募客兵以參駕戰。閩之舟師。以土人夾軍兵。土人能戰。僅止隊餘。軍兵新僉。未嘗一試。此其可慮者也然猶有隱憂者。廣之賊。半多閩人。曾一本之徒。其先則假撫名。充官募。以招閩兵。卒挾為賊。若目前應募赴廣之閩人。率多降附。至于林賊則梅嶺詔安之間。與同為酋者。比比而是。若獨恃閩師以擊賊恐不能作憤而致死也如議增置舟師。請於溫台之間。募慣戰水兵三千名以來。以軍兵土兵客兵參錯協用。俾軍兵得以作其氣。而土兵必齊鼓其力。亦制馭之一機也。


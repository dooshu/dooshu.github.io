56　疏導汴水埇橋至泗上


汴水埇橋，【原注】見前。泗上。

【元圻案】通鑑後周紀世宗顯德二年：「汴水自唐末潰決，自埇橋東南悉爲污澤。上謀擊唐，先命武寧節度使武行德發民夫，因故堤疏導之，東至泗上。議者皆以爲難成。上曰：『數年之後，必獲其利。』」胡三省注謂「淮南既平，藉以通漕也」。





漢地理志有兩泗水　乘氏乃菏氏之誤


漢地理志有兩泗水，其一自乘氏至睢陵入淮，又一水卞縣至方與入沛。泗上，今招信軍相對泗口也。

【全云】汴縣之泗水是也。乘氏乃菏氏之誤，酈道元已糾之，厚齋誤矣。

【元圻案】漢書地理志上：「濟陰郡乘氏，泗水東南至睢陵入淮，過郡六，行一千一百一十里。」地理志下：「魯國卞，泗水西南至方與入沛，過郡三，行五百里，青州川。」〇水經：「泗水出魯卞縣北山。」注：「地理志曰：出濟陰乘氏縣，又云出卞縣北，經言北山，皆爲非矣。山海經曰：泗水出魯東北。余昔沿歷徐、沇，路經洙、泗，因令尋其源流。水出卞縣故城東南，桃墟西北。墟有漏澤，澤西際阜，俗謂之嬀亭山。阜側有三石穴。自此連岡通阜，西北四十里許。岡之西際，便得泗水之源矣。博物志曰：泗出陪尾。蓋斯阜者矣。泗水又西南流，逕魯縣分爲二流。」水經：「泗水又南過方與縣東，菏水從西來注之。」注：「泗水又東逕角城北，而東南流注于淮。考諸地説，或言泗水于睢陵入淮，亦云于下相入淮，皆非實録也。」

【集證】今山東曹州府曹縣東北有乘氏廢縣。安徽泗州府盱眙縣西有睢陵廢縣。卞縣，今山東兖州府泗水縣。方與，今山東濟寧州魚臺縣。泗口，今江蘇淮安府清河縣。






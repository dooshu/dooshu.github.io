◎梁隋词

填词必溯六朝者，亦昔人探河穷源之意。如梁武帝江南弄云："众花杂色满上林。舒芳耀彩垂轻阴。连手蹀舞春心。舞春心，临岁腴。中人望，独踟蹰。"梁僧法云三洲歌，一解云："三洲。断江口水从窈窕河旁流。啼将别共来，长相思。"二解云："三洲。断江口。水从窈窕河旁流。欢将乐共来，长相思。"梁臣徐勉迎客曲云："丝管列，舞曲陈。含羞未春天待佳宾。罗丝管，陈舞席。敛袖嘿唇迎上客。"送客曲云："袖缤纷，声委咽。歌曲未终高驾别。爵无，景已流。空纡长袖客不留。"隋炀帝夜饮朝眠曲云："忆睡时，待来刚不来。卸妆仍索伴，解佩更相催。博山思结梦，沉水未成灰。""忆起时，投签初报晓。被惹香黛残，枕隐金钗袅。笑动上林中，除却司晨鸟。"王睿迎神歌云："草头花柳叶裙。蒲葵树下无蛮云。引领望江遥滴泪，白苹风起水生纹。"送神歌云："枨枨山响答琵琶。酒湿青莎肉饲鸦。树叶无声神去后，纸钱飞出木棉花。"此六代风华靡丽之语，后来词家之所本也。略辑於此。［杨慎］


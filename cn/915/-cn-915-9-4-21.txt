◇与诸藩令

令：即日青凫朽贯，红粟盈仓，据有全楚，奄荒南服，舳舻万计，铁马千群。一九之士，可封函谷；半纸之翰，能下聊城。而不以富贵为荣，不以妻孥为念，沥血叩心，枕戈尝胆，其何故哉！政欲扫荡长蛇，诛锄封豕，本非经略三夏，包罗二别，而中流未附，必鲠王师，弗见勤王之勋，且有亲寻之辱，兴言思此，载劳寤寐。政当浮舟水次，秣马江陵，静听郢藩，若为消息。脱能前驱入讨，同盟勤王。陕服景从，差为未晚。如其驱率市人，沂流西入。凡我腹心，人百其勇。判当待彼先举，然後从事。兵非我始，幸各逡巡。其间小小应接，非今所议。（《文馆词林》）


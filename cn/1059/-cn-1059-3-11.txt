○蛇癫

嘉定有王某者，家颇丰，年四十许，得癫疾。尝号其家人曰：「我腰间沉重，何不为我解却？」积数年不愈。他日，王有甥来省视，怜其病态，因请与俱归，使游衍自适。留数日，病如故，甥常使人随之。一日，王散步后圃，圃中畜鹤一羣，悉奔遶之，争啄其腰下。会从者至，麾其鹤去。王戄然汗下，觉病如失，还语甥曰：「吾瘳矣。吾适遭羣鹤。一惊，觉腰间顿轻，甚快也。」甥喜，往视后圃，见一蛇大如椽，死竹间，犹带血。王从是平复。疑其疾是蛇所为，盖鹤羣啄蛇也。 【 吴越说。】


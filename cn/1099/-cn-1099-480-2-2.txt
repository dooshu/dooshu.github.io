○與劉義齋道長 【 東西虜情】

頃者搗巢之役、見小利而忘大害、今邊報旁午至矣二十年前、西虜土蠻插罕父子、動引十數萬騎、蹂我無寧歲、而東虜則奴酋在我卵翼宰賽時尚孤弱南北兩關、皆為我蔽、是時急在河西而河東緩十數年來、奴酋宰賽等日漸彊、兩關之蔽、又撤其一、時奴酋已併南關止存北關故曰兩關之蔽徹其一而河西則虎墩兔罕尚幼、黃台拱歹諸部長貪漢物、不欲利獨歸主、而各與我市、是時急在河東而河西緩弟入遼兩三月來、猶是此等光景、竊幸諸虜、尚可羈縻、以遂我之初計、謬與諸公謀曰、此時以虜制奴猶尚可為河西幸緩其虜心貪而志不大吾可以餌中也河東雖急其虜志大而勢尚孤吾可以計制也乃吾方脫口、而搗巢惹釁、河西又急矣。奴酋乘此搆西虜以敝我、宰煖諸酋、乘此挾秋賞以邀我、奴酋又乘此誘宰酋謀併北關以孤我、而河東又加急矣。以志大之虜。嗾性貪之眾。當四面俱急之時。而為一舉兩得之計。此卞莊之故智。而漁人之大利也。吾不知當事者、何以遽有此舉動也、今事急矣此所言大將乃杜將軍松丘大將軍計無所出、今日傳箭要搗宰賽明日下令、要夾關並勦、而中情怯甚也、本無謀人之心、而徒以虛聲恐喝、使虜之仇我者益多、方備我而為圖我之謀、虜之附我者亦相率疑我、而有背我之意、此又無策之甚者也、以弟愚筭、夷狄犬羊、嗜利貪餌、自其天性、拱兔雖怨我、而兩鎮賞路、彼固不肯斷也。我遣人宣諭以繫其心。使戀戀於其路之不斷。不肯决然與我深仇。而又四路撫慰賴蟒虎墩黃台宰煖諸酋。以陰孤其黨。而遍解其援助則諸酋皆款。拱酋一人。獨何能為。縱令報仇。而吾自足以辦之必如是而後此局或易完結不然。吾懼貴鄉之孑遺不堪其一擲再擲也、


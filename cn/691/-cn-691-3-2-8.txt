◎妄念辱身

怀亦亭云麾言：其同寅某戚家花园有狐居之，某尝过戚家饮酒，其仆随往，恒潜于园之隙处默祝，冀仙之一遇也。一日，竟见美人翩翩而来，喜出望外，即欲止之于亭。美人意不欲，曰："亭近外廊，恐有人知，此间后轩极幽僻，人迹所不经，非此恐乐之不畅也。"僮随之行，三折至一小穿堂，长榻莹然，令僮先解衣而卧，美人襦甫脱，则伟然皓首庞眉一老丈夫也。按其臀而刺之，力挣不得脱，痛声与恨声俱厉，竟不闻于外。迨翻身却坐，但觉股下葺葺然如坐于新絮间，而老丈已不见矣。委顿出园，猝遇宅中人，竟不能掩其事。自此，谷道旁有白毛，周围一丛。尝以示人，亦不自讳。是可为有妄念者戒也。


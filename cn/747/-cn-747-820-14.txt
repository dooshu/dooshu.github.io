○授孙储秦州节度使制

门下。武惟靖乱，文以守成。盖自昔之通规，亦当今之令典。况地连陇蜀，城控边陲。久息战争，近经惠养。思继前政，用安一方。爰属佥谐，得兹人杰。某人学富缣缃，文辉组绣。有经济安时之术，负恢张出世之才。加以立性端方，操心劲直。临事罔思於择利，当官每切於推公。以是淑齐，居为理具。将重其选，孰与之先。昨以土奥区，逾时阙帅，俾专旗鼓，用息烽烟。而属十郡未临，三军献状。既闻陈请，须议改移。今复以成纪巨港务，仇池善地，将图静镇，乃易麾幢。不离空土之崇，增以列侯之贵。仍加食采，更重登坛。於戏！制犷悍者，须用其至公。抚疲羸者，无先於不扰。非仗忠诚，兼资廉洁，则何以副吾乃眷之忧，慰彼倒悬之急。勉图终始，无忽重难。敬之戒之，服我休命。


○集学生制

门下：朕闻古之教者，家有塾，党有庠，术有序，国有学，盖立训之基也。故上务之则敦本，下由之则成俗，岂可使颛门殆绝，或乖其义，入室将废，莫知其道乎？朕承百王之末，接千岁之统，虚心问政，早朝晏罢，励精求古，忘寝与食，思所以奉前圣之典谟，矫兹深弊；致后生於轨物，遵我大猷。去岁京畿不稔，仓廪未实，爰命乐群，暂停课艺，遂令子音罔嗣，吾道空归。居无济济之业，行有憧憧之叹，虽日月以冀，而岁时迭往。今者逋治（疑）尝麦，且周於黎献。就言释菜，宁於生徒，每用惕然，良非所谓。其国子监学生等，麦熟后并宜追集，务尽师资，诸州牧宰，亦倍加导诱。先勤学教，必使俊造无滥，名实有归。庶博士弟子，京邑由斯日就；鸿生钜儒，海内为之风化。有司可即详下，称朕意焉，主者施行。


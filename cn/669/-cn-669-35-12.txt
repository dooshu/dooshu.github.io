12　西王母形狀


西王母，山海經云：「狀如人，狗尾，蓬頭戴勝，善嘯，居洵水之涯。」穆天子傳注云：「虎齒蓬髮。」

【集證】西山經：「玉山，是西王母所居也。西王母其狀如人，豹尾虎齒而善嘯，蓬髮戴勝，是司天之厲及五殘〔一〕。」大荒西經：「炎火之山，有人戴勝，虎齒，有豹尾，穴處，名曰西王母。」穆天子傳：「吉日甲子，天子賓于西王母。」郭璞注曰：「西王母如人，虎齒，蓬髮戴勝，善嘯。」

〔一〕「厲」，原作「屬」，據上古本山海經校注卷二西山經改。






洪咨夔　古意谢崔杨州辟七首

突兀谁家楼，风雨岁薄之。

水染危欲压，小柱亦半欹。

匠斧睨其旁，搏手难独支。

南山有奇材，细钜不可遗。

洪咨夔

洪咨夔　古意谢崔杨州辟七首

拒霜着秋红，夸诩颜色好。

五更青女劲，顦顇一何早。

深林兰自芳，寒节耿独抱。

识此知见香，鼻观不草草。

洪咨夔

洪咨夔　古意谢崔杨州辟七首

山深閴无人，夜半迷黑月。

魑魅乘其昏，光怪互出没。

独行欲何之，十步八九兀。

隔林炬火明，命向虎口脱。

洪咨夔

洪咨夔　古意谢崔杨州辟七首

汾阴有古鼎，金景歳浮云。

斡弃不知爱，瓦豆荐苾芬。

提携向中庭，拂拭苍藓纹。

虽非大籀篆，仿佛犹八分。

洪咨夔

洪咨夔　古意谢崔杨州辟七首

攕攕儿女手，申旦轧机杼。

织成遍地锦，翠凤湿花露。

三年卷箧中，背立泣不遇。

持归付刀尺，昼线金针度。

洪咨夔

洪咨夔　古意谢崔杨州辟七首

江头客子舡，尽日卧沙尾。

维楫非不具，潮弱未能跬。

秋风雪浪高，长年绝叫起。

舡行莫倚柁，难得此汛水。

洪咨夔

洪咨夔　古意谢崔杨州辟七首

梧桐生高冈，上有朝阳枝。

凤从南方来，览煇面下之。

一鸣寒暑平，再鸣风雨时。

啾啾百鸟群，振翼长追随。

洪咨夔


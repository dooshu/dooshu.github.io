其三 代和（有序）韦庄


杂记云：韦庄有宠人，资质艳丽，兼善词翰。蜀王建闻之，托以教内人为辞，夺去。庄追念悒怏，作谒金门词云：空相忆，无计得传消息。天上姮娥人不识，寄书何处觅。新睡觉来无力，不忍把伊书迹，满院落花春寂寂，断肠芳草碧。姬闻此词，遂不食而卒。予惜其未有和篇，因拟为之。
休相忆。红叶不传消息。
燕锁雕梁路未识。旧巢难再觅。

风捲杨花无力。浪打萍花无迹。
永巷夜台同寂寂。土花凝血碧。


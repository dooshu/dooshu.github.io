○兵畧陳言疏 【 時政】

頃因上天垂戒、彗見天田　皇上修德納言、齊沐禱告、變異宜自消矣、然累經旬日、遷度無常、撥厥所繇、實乃臣等不能盡言供職所致、誠以刑政不善、賢否混淆、是非交進、財用無經、營繕煩興、征科無藝、皆不能先見而預言之、省躬思咎雖萬死不足以贖尸曠之罪、伏蒙敕令交修、巳嘗從大臣具疏時政、今復條陳數事、用補缺遺、將欲以實應天、是或弭災之一道也、一內外法司問擬囚犯、巳有定例、今宜戒彼不當法外妄加參語。故入人罪。庶使政令均一。人無嗟怨。一官店輸納稅錢以供國用。令皆歸于權要之家。宜仍還官。以省民財。一水旱為災。宜免被災之民食塩鈔貫、以甦困苦、一淮揚以北、軍民困於夫役、宜騐每歲進貢船數多寡、定與夫數、一天下鎮守官、并採造諸物之人、除舊例如常、餘宜悉依天順八年詔旨召還、以全大信、一邊軍艱難、賠納官馬、不許勢豪之家興販逼令買補、一朝覲官至京。此法宜行宜令各陳所在軍民利病。會官詳議可否。以通天下之情。一南京百官有司具在、宜勑文武大臣同科道官議、彼時政得失、軍民利病、仍宜勑守備等官、撫恤軍民、操練士卒、嚴加防範、期庶政允修、有備無患、一浙江并直隸田地有坍入江湖、而稅粮猶存者、及各府縣燒造甆器、有地土不宜者、四川等處塩井有枯竭者、松藩等處運粮有不循舊例、累及邊民者、凡此宿弊、宜悉量為减免、一官軍除團營巳有文武大臣恊同提督、其三營多被管軍之人、私役擅放、或軍士懶惰而逃、宜推舉文臣二人、遇操練之日、赴營嚴考其數以修武備、一兩京文武大臣、分理庶政、委任有年、宜令吏部具其年甲、疏其名績奏聞、其中有老疾妨政。及才不充任者罷歸。如才行超卓。政跡顯著。乞加獎勵以勉其效職。一漕運、軍士、不勝疲敝、良繇督運之人、刻削科歛、或附載私貨、分運官糧、以致漕運稽緩、宜令廵河御史并治水利官、同加盤詰禁革、事覺者即與追給究問、以除姦弊、


章苟

吳與章苟。於田中耕。以飯置菰裏。每晚取食。飯亦已盡。如此非一。後伺之。見一大蛇偸食。苟遂以鈠叉之。蛇走。苟逐之。至一穴。但聞啼聲云。斫傷我矣。或言付雷公令霹靂殺。須臾。雷雨霹靂覆苟上。苟乃跳梁大罵曰。天使我貧窮。展力耕墾。蛇來偸食。罪當在蛇。反更霹靂我耶。乃是無知雷公。雷公若來。吾當以鈠斫汝腹。須臾。雲雨漸散。轉霹靂於蛇穴中。蛇死者數十。


○宣抚东都官吏敕

敕：东都留守王沨、河南尹刘允章及分司御史官僚、皇城将吏、府县官、僧道、耆寿百姓等：朕端居上京，默念东洛，常恐宗庙不得严肃，宫阙或至萧条。省寺荒凉，井鄽凋耗，府县有疲羸之苦，郊原贻蝗旱之灾。虽銮辂翠华，未期巡幸，而临轩负扆，常注忧勤。昨者草寇冯陵，王师讨伐，勤劳车甲，绵历星霜。巡环於十二郡间，涂炭於数千里内，方闻翦灭，又致猖狂。王仙芝等纵胁生灵，联攻县邑，才收阳翟，又破郡城。不日复陷汝州，兼掳郡守监军使，凶党既盛，人心易摇。寻闻洛邑震惊，都城纷扰，旧相护几筵回避，群官挈妻子奔逃，工商失业以无依，黎庶舍家而竟出。朕每闻奏报，弥切惊忧，心如纳隍，手若驭索，便罢重阳内宴，以示焦怛之怀。而宗社降灵，神祗助顺。寻闻寇盗，不敢侵逾，吹燎火以南旋，却洪波於北注。今则官兵渐集，王室顿安，公卿可以还旧居，闾巷足得复生业。况闻秋田大稔，物价稍低，虽暂履於艰危，必终成於康济。今差左谏议大夫杨授、工部员外郎李巢专往宣慰，凡居长吏官僚等，切在条理安存。必令减节征徭，均平赋税，无使虐吏，重困疲人。诸道师徒，多已屯集，累敕有司官吏，不令供馈阙遗。亦委使臣，劳谕将卒，专俟凯旋之日，当行庆赐之恩。


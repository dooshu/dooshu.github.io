邗江赠关中孙豹人

闻尔羁栖久，同嗟见面难。
未成归渭北，却喜聚江干。
尊酒能相就，新诗许独看。
挥毫心卓荦，倚剑意辛酸。
遁迹摧双鬓，忧时集百端。
秋灯青耿耿，夕露白漙漙。
任妇谋鸡栅，呼儿补药栏。
困馀惟笔研，狂或废缨冠。
散帙连床满，论交二仲欢（雷伯吁、王筑夫。）。
校雠良惨淡，风议自波澜。
共慕鲁连义，休为冯铗弹。
逢君同慷慨，持赠愧琅玕。



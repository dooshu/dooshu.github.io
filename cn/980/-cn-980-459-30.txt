释子淳　山居五首

林麓结茅庐，翛然称所居。

松曲惊破梦，涧冰静涵虚。

春老花犹媚，秋残叶未疏。

良宵无限意，东岭月生初。

释子淳

释子淳　山居五首

只这一闲田，古今无变迁，

泥牛耕不尽，宝月镇长圆。

岩桂和烟翠，溪花含露鲜。

甘藏青嶂里，懒更谒时贤。

释子淳

释子淳　山居五首

家近乱山根，日高懒启门。

樵歌云外唱，胡曲句前论。

路僻无人到，庭荒有藓痕。

萧萧岩石畔，只麽老烟村。

释子淳

释子淳　山居五首

兀坐镇长行，孰人知此情。

竹风轻有韵，岩溜细无声。

岌岌三山秀，依依片月明。

门前枯树子，孤鹤梦难成。

释子淳

释子淳　山居五首

不恋白云关，家山撒手还。

玉炉香旖旎，石辜水潺湲。

庭树烟笼合，窗轩雨洒斑。

经行及坐卧，常在寂寥间。

释子淳


梦江南

梳洗罢，独倚望江楼。过尽千帆皆不是，斜晖脉脉水悠悠。肠断白苹洲。

此首记倚楼望归舟，极尽惆怅之情。起两句，记午睡起倚楼。“过尽”两句，寓情于景。千帆过尽，不见归舟，可见凝望之久、凝恨之深。眼前但有脉脉斜晖、悠悠绿水，江天极目，情何能已。末句，揭出肠断之意，余味隽永。温词大抵绮丽浓郁，而此两首则空灵疏荡，别具丰神。


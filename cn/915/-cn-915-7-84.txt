◎颜延之（一）

延之字延年，琅邪临沂人，晋光禄勋含曾孙。义熙中，後将军吴国内史刘柳以为行参军，转主簿，历豫章公世子参军。宋国建为博士，仍迁世子舍人。及受禅，补太子舍人，徙尚书仪曹郎太子中舍人。少帝即位，以为正员郎兼中书郎，徙员外常侍，出为始安太守。元嘉初征为中书侍郎，转太子中庶子。寻领步兵校尉，出为永嘉太守，未行，免。起为始兴王浚後军谘议参军，迁御史中丞，改国子祭酒司徒左长史。免，复为秘书监光禄勋，致仕。元凶弑立，以为光禄大夫。孝武即位，以为金紫光禄大夫，领湘东王师。孝建三年卒，年七十三，赠散骑常侍特进，谥曰宪子，有集三十卷，逸集一卷。


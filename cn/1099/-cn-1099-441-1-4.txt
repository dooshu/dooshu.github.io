○銓部議覈實政 【 覈實政】

一先年嘗議覈實政、畢竟所報多是虗文、久之則覈實之言亦成虗文矣近日吏習甚巧。虗偽最工。此最吏治之弊人事多而官事少官事多而民事少上官但考政于廚傳。課績於簿書且未問所察之官。但閱其所署之考。推官知縣以上考語皆是大聖大賢、川岳風雲。氷玉麟鳳字面何關實事。甚而流離滿眼。怨聲在途。猶以綺語署為上考。署者當者寧無兩媿又如撫按論劾。多列奸贓。及至行勘。十無一二。葢所開雖未必盡實而實事亦未必盡開量坐些須。以博長厚。此縱彼玩。何益激揚。欲望警一懲百。使吏治改觀。其將能乎。今但以地方所宜。時事所急。程其功效。即如災傷者當考某賑濟。逃移者當責其招撫。民苦礦稅。當察其調停。民苦奸貪。當問其摘發。除以前開報之外。自知縣巳上、各開其人、實才實政、務在肖其為人、盡洗歷年駢麗浮泛之語、長短得失。不得相掩。本部院必不因一字一句。遽議處分。但欲彼此各以實心公心、相成共濟、若謂事事完璧。人人兼才。則世所必無之理不再計而知其虗偽矣。如有仍前浮泛不公、以致賢否混淆者、另議去留、


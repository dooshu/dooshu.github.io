○衡诚悬赋（以“无敢欺以轻重”为韵）

衡之诚也，义在乎有孚；悬之审也，法贵其不渝。先贤所以宏建作，智者所以通规模，俾人事之有准，在权衡之合符，端平可以揣金石，轻重可以分锱铢。远取诸天，既齐七政；不私於物，亦象三无。质因材而斯宣，文缀星而可览，临用详备而有诚，物情诈伪而何敢？比良工之度木，同藻镜之照胆。故审其思者，为衡可持；端其事者，於物无欺。以之忖刻舟，爰定共圭撮；以之明度量，不失其毫厘。实同途於执政，将一体於有司，诚可大而可久，必念兹而在兹。若乃懋迁有无，应用ㄩ里，万物禀原，百货资始。苟执其均平，孰不我以？称物则合於圣人，有常乃比於君子。

至哉权衡！功与利并。成天下之务，其利斯溥；为天下之式，其功不轻。道在乎至要，理归乎至贞。提握之间，而万人取则；寻尺之内，而九有致平。岂不以作者之圣，述者之明，守而勿失，用之必行。将度量而并设，与规矩而齐名。抡材至精，多士无壅，以权衡拟升降，以中正为遵奉，当平施而不差，仰衡诚之义重。


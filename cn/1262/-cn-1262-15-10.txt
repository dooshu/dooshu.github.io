关扬：

大同公馆相传有祟，使客多寓外舍。县令关扬不信，夜列卒爇炬。迨夜分，一妇步月阶下。关叱曰：「果冤乎哉？宜诉我。」妇忽自空入，缟衣领缘间簇针如猬，炬顿灭，仅荧一蜡。妇逡巡欲前，遽麾之即隐。关就寝，席为针刺，屡拂如故。起移床，而壁间纸动，揭之则复壁也。关引刀秉炬而入，有物相扑，刀举炬熄，旦见白狐死壁下。




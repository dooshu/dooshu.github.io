◇表言战士见白头翁

臣于彭城遣别将以八月至睢口，邀贼将陈显达，有战士于营外五里刍牧，见一白头翁，乘白马，将军呼之，语称：「至十八日辰，必来到此。语汝将军，领众从东北临入，我当驱贼令走。申时贼必大破，宿豫、淮阳皆克无疑。我当与汝国家淮畔为断，下邳城我当驱出，不劳兵力。」后十日，此人复于彭城南戏马台东二里见白头翁亦乘白马，从东北来，呼此人谓曰：「我与东海、四渎、太山、北岳神共行淮北，助汝二将荡除已定。汝上下喜不？」因忽然不见。（《魏书·灵徵志下》。皇兴三年六月，尉元表。诏元于老人前后见所为坛，表记之。）


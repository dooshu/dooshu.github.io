○补逸书（并序）

汤征诸侯，葛伯不祀，汤始征之，作《汤征》。

葛伯荒怠，败礼废祀，汤专征诸侯，肇徂征之。汤若曰：格尔三事之人，逮於有众，启乃心，正乃容，明听余言。咨尔先格王有彝训曰：“禄无常荷，荷於仁；福无常享，享於敬。”惠乃道，保厥邦；覆乃德，殄厥世。惟葛伯反易天道，怠弃邦本，虐於民，慢於神。惟社稷宗庙，罔克尊奉，暨山川鬼神，亦靡祀。告曰“罔牺牲以供俎羞”，予畀厥牛羊，乃既於盗食；曰“罔黍稷以奉粢盛”，予佑厥稼穑，乃困於仇饷。今尔众曰葛罪，其如子闻。曰为邦者祗奉明神，抚绥蒸民，二者克备，尚克保厥家邦。吁！废於祀，神震怒，肆於虐，民离心。顷绳契以降，暨於百代，神怒民叛，而不颠齐者，匪我攸闻。小子履，以凉德钦奉天威，肇征有葛。咨尔有众，克济厥功。其有敬师徒，戒车乘，敬君事者，有明赏；其有罔率职，罔戮力，不恭命者，有常刑。明赏不僭，常刑无赦。呜呼！朕告汝众，君子监於兹，钦哉懋哉！罚及乃躬，不可悔。


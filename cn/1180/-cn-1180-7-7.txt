拟恭进四书直解帝鉴图说表


［清］王柏心





臣闻六经赅至道，而折衷归四子之书；廿史罗旧闻，而得失炳千秋之鉴。宜敷陈于讲幄，咸进御于经筵。顾传注过深，难资启沃；丹青弗绘，莫决从违。然则鲁邹仁义之言，钩其玄，先提其要；往昔兴衰之迹，右有史，必左有图。斯圣学之初基，皇舆之先导也。钦惟皇帝陛下聪明天亶，惇敏性成。嗣初服于冲年，宣重光于宝箓。方资念典，用赞缉熙。臣窃虑师儒进讲，遽涉精微；侍从书，未彰法戒。谨按前明万历时，大学士张居正辑有《四书直解》及纂次《帝鉴图说》。一则罕譬而喻，疏畅易通，以浅显之辞，发高深之理；一则昏明灿列，仁暴分陈，得师莫如择善，触目可以警心。此二书者，在当时实为纳约于幼君，在今日尤足辅成乎上圣。遍搜旧籍，均得全编，敬用装潢，进呈御览。藉申芹献，附贡葵悰。

伏乞饬下廷臣，重加缮写，更付雕镌。即命讲读诸臣，以二书朝夕纳诲，皇上亦咨诹弗置，绎时勤。质固循齐，功惟思辨。举切近寻常之说，而悟发于触类引伸；考圣狂成败之林，而效收于立监佐史。悦口者虽燔炙芬芳，必先尝夫粱稻；启行者虽轮辕坚固，必首辨夫径途。由是俊德克明，圣功养正。以易简知能肇其始，以钦明精一底其成。则辉光启于日新，继羲画禹畴而拜焕；濬哲成于天纵，与尧兢舜业以俱隆矣。所有微臣拳拳至意，不胜悚息，伏祈圣鉴施行。谨奉表以闻。






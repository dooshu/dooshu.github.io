【吴王郎中时从梁陈作诗】

在昔蒙嘉运。矫迹入崇贤。假翼鸣凤条。濯足升龙渊。（《初学记》作泉。）玄冕无丑士。冶服使我妍。轻剑拂ひ厉。（六臣本《文选》注云。五臣作砺。群书校补作砺。）长缨丽且鲜。谁谓伏事浅。契阔逾三年。薄言肃後命。改服就藩臣。夙驾寻清轨。远游越梁陈。感物多远念。慷慨怀古人。（○《文选》二十六。本集五。《诗纪》二十五。又《初学记》十引贤、泉二韵。《御览》六百八十六引玄冕、长缨句。文字有异。）


○对赃贿判

〈河南县丞张季昭，贷官钱一千贯私用。县令王楷，纠从枉法。季昭云：“既立帖取，明即拟还。”不伏。御史宋冲断为真盗。〉

雷电作威，先王以严刑断狱；脂膏不润，古人以从政立身。故贪乃败名，子罕以不贪为宝；财悖而入，疏广以多财累愚。河南帝城，四方取则，毗赞之职，必惟其人。季昭策名清时，沐我元化，不能独峻其节，有励冰霜。翻乃难满为心，自同壑。况飞龙在运，振鹭盈朝，官材必孚，名器无假。不义而富，闻夫子之有言；刑故无赦，著文王之作罚。临财苟得，古则耻之；陈力不能，今也宜止。黄图贵令，欲以枉法定刑；绣衣御史，断为真盗论罪。既立文帖，应有限期；或即结刑，恐成疑狱。空仰九天之问，惭无一割之能。待诘事由，之邦典。


列传第三十 镇海等


△镇海　粘合重山〔南合〕　牙剌洼赤〔马思忽惕〕　刘敏〔王德真〕　杨惟中　孛鲁欢〔也先不花　答失蛮　按摊　阿荣　搠思监〕　忙哥撒儿〔伯答沙〕

镇海，怯烈氏。或曰本田氏，至漠北，始改为怯烈氏。或曰当时同名者三人，以管屯田，故称田镇海云。镇海以百户从太祖，同饮巴勒渚纳水。与亲王大臣大会斡难河上，共上太祖尊号曰成吉思汗。太祖倚眷日密，授札鲁忽赤。从征乃蛮，赐御马。又从攻西辽，赐珍珠旗。佩金虎符，为阇里必，总属官金符十人、银符五十人，命屯田于阿鲁欢之地，且城之，因名其地曰镇海。

七年，从太祖伐金。师次抚州，与金将忽察虎战，流矢中左胁，裹创复战，竟拔其城，赐白金以旌之。燕京下，命镇海登大悲阁，环射四箭，所至园廛邸舍悉以赐之。

太祖崩，受顾命，奉太宗践阼，拜中书左丞相，后尚右，又改右丞相。凡中书省文书行于西域畏兀儿诸国者，用畏兀文，镇海主之。行于中国及契丹、女真者，用汉文，耶律楚材主之，然仍于年月之前，镇海书畏兀字曰付与某人，用相参验。帝收天下符节，独镇海符节听留。

四年，偕速不台、塔察儿围汴京，赐九龙旗、乘舆、椅盖。五年，破蔡州，以功赐恩州千户为汤沐邑，世食其赋。先是，收天下童男女及工匠，置局于弘州，既而得西域织金绮纹工三百户，及汴京织毛褐工三百户，皆分隶弘州，命镇海世掌之。

太宗崩，六皇后称制，素不喜镇海，罢其官。定宗即位，复拜右丞相。定宗以寝疾不视事，事多决于镇海与喀达克。卒年八十四。其后宪宗伐宋，常抚髀叹曰：“使吾有镇海，何忧江南，惜其亡矣。”或曰：“宪宗即位，杀定宗用事大臣，镇海、喀达克皆诛死。莅杀镇海者，为丹尼世们。”疑莫能详也。世祖即位，以镇海旧部及降人千户为贵赤，授其孙庄家千户，曾孙也里卜花百户，为十七投下之一焉。

镇海子十二人，知名者：曰要束木，札鲁忽赤，佩金符。曰孛古思，从世祖征云南，率千人架浮桥于金沙江以济师，以功授益都等路宣抚使，赐金虎符、玉带。中统二年，改东平路副达鲁花赤，寻迁济南等路宣慰使。至元二年，迁南京路达鲁花赤，讨平蕲县贼。以病乞归，授保定路达鲁花赤，卒。曰阔里吉思，子八十八，佥河东廉访司事；按摊不花，淮东廉访副使。孙脱烈，靖州达鲁花赤。

史臣曰：许有壬撰《镇海碑》，称镇海卒于乙未八月。定宗元年丙午至宪宗元年辛亥，中无乙未，意者镇海诛死，子孙讳其事，妄言卒年，而不悟其年事之不合也。

粘合重山，一名钧。金女奚烈氏。初为质子，知金亡，遂委质于太祖，授必阇赤，直宿卫，赐马四百匹。从攻西夏，执大旗，指麾将士，手中流矢不动。太宗即位，数侍内宴，因谏曰：“臣闻天子以天下为忧，忧之则治，忘忧则乱。今置酒为乐，此忘忧之术也。”帝深纳之。以重山与史天泽、刘黑马为三万户，统汉军。三年，立中书省，拜重山为左丞相。时耶律楚材为中书令，帝委以国事，而以重山佐之。七年，从皇子阔出伐宋，诏军前行中书省事，许便宜从事。重山收降民三十余万。师还，复入中书视事，赐中厩马十匹、贯珠袍一袭。卒，赠太尉，追封魏国公，谥忠武。子南合。

南合初为江淮安抚使。十年，诏嗣其父行军前中书省事。时大将察罕围寿春，七日城始下，欲屠其城。南合曰：“不降者独守将耳，其民何罪。”由是城人获免。初，世祖伐宋，南合进曰：“李璮受国厚恩，专制一方，然其人多诈，叛无日矣。”帝然之。中统元年，迁西京等处安抚使。已而立宣抚司，改西京路宣抚使。

明年，拜中书左丞、中兴等路行中书省事。三年，迁秦蜀五路行中书省事。是年，李璮反，帝使谕南合曰：“卿言犹在吾耳，璮果反矣，卿宜严防西边。”南合奏曰：“臣谨受诏，不敢以西事累陛下。”至元元年，进中书平章政事。五年，卒。追封魏国公，谥宣昭。子博温察儿，河中知府。孙世臣，同知京畿都漕运使。

牙剌洼赤，忽鲁谟斯人。太祖征西域，皇子拙赤等下兀笼格赤，牙剌洼赤挈其二子马俺木惕、马思忽惕来降。从驾追札剌勒丁，中道取哥疾宁，留牙剌洼赤守之。西域略定，分置达鲁花赤，监治不合儿、薛米思坚、兀笼格赤、兀丹、乞思合儿、兀里羌、古先答里勒等城，以太师耶律阿海总领之，命马思忽惕同知其事。牙剌洼赤从驾东归，佐太宗定西域丁赋，授燕京行省札鲁忽赤，断汉民公事，且掌中原财赋。有西域商人奥都剌合蛮，请扑买中原银课二万二千锭，以四万锭为额，太宗从之，以为提领诸路课税所官。牙剌洼赤不以为然。

及六皇后称制，益任奥都剌合蛮以财政，罢牙剌洼赤官，祸且不测。马思忽惕在西域，闻之惧，亡命依亲王拔都。其后奥都剌合蛮伏诛，定宗仍以牙剌洼赤管中原财赋，马思忽惕治突厥斯单薛米思坚等处财赋，并锡金狮符。

宪宗初立，太宗孙失烈门，定宗诸子忽察、脑忽等，合谋为变。事觉，捕其从官鞫问，辞服，廷臣请穷治其狱。帝以初政，不欲多行杀戮，见牙剌洼赤立户外，呼入，问之曰：“汝老成人，更事多，何独无言？”对曰：“臣西域人也，请得言西域事。昔者希腊王阿来珊德已灭波斯，欲入印度，将领中多异议，令出不行，阿来珊德遣使询于其傅阿里斯拓忒耳。使者致命，阿里斯拓忒耳无言，与使者至园中，遇树之蔽碍者，令仆从芟伐，或竟拔其根株，易以新植。使者悟，归报，阿来珊德乃诛诸不从令者，使人代将之，竟平印度而回。”帝闻是言，遂诛三王之党预逆谋者凡七十人，仍命牙剌洼赤与不只儿等行尚书省事于燕京，管印造宝钞；马思忽惕与纳怀、塔剌海充别失八里行尚书省事。其父子同被四朝宠遇如此。

中统时，阿里不哥僭号，与察阿歹后王阿鲁忽交兵。久之，阿里不哥使马思忽惕往议和，阿鲁忽以马思忽惕治不合儿、薛米思坚等城财赋，军用饶足，马思忽惕遂留事察阿歹后王。其后八剌合谋攘旭烈兀后王呼拉珊之地，至元五年冬，遣马思忽惕为使，阳谓阿梅河左右之地本属公家，成吉思四子皆得分其岁赋，阴则探道路诇军事。马思忽惕至，阿八哈大王厚礼之，赠以成吉思御服，出示岁计簿籍，明无余财。马思忽惕既得簿籍，不辞而去，来时沿途留骑以待，易马疾驰，追者及诸河，已在舟中矣。及笃哇立，仍以马思忽惕治呼拉珊财赋。马思忽惕在西域前后五十余年，所至府库裕而民不扰，有善理财之名。

刘敏字德柔，一字有功，宣德人。太祖七年，大军次山西，敏年十二，从其父母避兵于德兴禅房山，尽室被俘，敏隶于一大将麾下。一日，御营犒宴，敏辄入坐共食。上见之，亲问姓名，敏跪而自陈，并诉主将不见恤，无以自赡。上怜之，命改隶中宫。阅二年，能通诸部语，赐名玉出干，出入禁闼为奉御。

十八年，授安抚使，便宜行事，兼燕京路征收税课、漕运、盐场、僧道、司天等事，给以西域工匠千余户，及山东、山西兵，置二总管府。敏从子二人，佩金符为二府长，以敏总之，赐玉印，佩金虎符。敏奏佐吏宋元为安抚副使，高逢辰为安抚佥事，李臻为参谋。契丹人在燕京，往往中夜挟弓矢，掠民财，敏戮其渠魁。又豪家冒籍良民为奴者众，敏悉归之。选习星历者，为司天太史氏；兴学校，进名士为之师。

太宗即位，改造行宫幄殿。七年城和林，建万安宫，设宫闱司局，立驿传，以便贡输，皆以敏董其役。既成，宴赐甚渥。十三年，授行尚书省，诏曰：“卿之所行，有司不得与闻。”俄而牙剌洼赤自西域回，奏与敏同治汉民，帝允之。牙剌洼赤素刚尚气，耻不得自专，使其属忙哥儿以流言诬敏，敏出手诏示之乃已。帝闻之，命汉察火儿赤、中书左丞相粘合重山、奉御李简诘问得实，罢牙剌洼赤，令敏独任。复辟李臻为左右司郎中，臻在幕府二十年，参赞之力居多。

六皇后称制，以敏与奥都剌合蛮同行省事，仍命与牙剌洼赤同管中原财赋。四年，请以子世亨自代。帝许之，赐世亨银章，佩金虎符，赐名塔塔儿台。帝谕世亨：“有不从命者黜之。”又赐其子世济名散祝台，为必阇赤，入宿卫。

帝伐宋，幸陕右，敏舆疾请见。帝曰：“卿有疾，不召而来，将有言乎？”敏曰：“臣闻天子出巡，义当扈从。但中原初定，劳师远伐，恐非计也。”帝弗纳。敏还，退居年丰。世祖南征，过年丰，敏入见，谕之曰：“我太祖励精图治，汝及见之。今汝春秋高，其汇次圣政，以为后世法。”未几，以病归于燕京。夏四月，卒。与敏同为太祖奉御者，有王德真。

王德真，字济准，隆兴丰利人，九岁而孤。太祖败金军于野狐岭，获德真，爱其风骨，命后宫抚养之。稍长，通蒙古语，善于译说。太祖以德真汉人，定官名为奉御，与也速拜儿、塔布台、札固剌台三人同列，皆当时勋贵也。德真知无不言，或至夜分，犹敷陈于御榻之下。又命德真兼掌二皇后宫政，皇后抚之如子。从平西夏，太祖欲屠城，德真谏曰：“陛下一视同仁，非敌百姓也。”太祖说，遂赦之。

太宗即位，以先朝亲旧，不欲劳以烦剧，赐金符，授德兴人匠达鲁花赤。四年，崔立以南京降，从速不台入南京，后除德兴、燕京、太原人匠达鲁花赤。中书令耶律楚材从容谓德真曰：“君佐命旧臣，宜入中书，相与同心辅政。”德真固辞。六皇后称制，以德真为西京等路廉访使。世祖南征，又以德真为平阳、太原等路廉访使。皆不就。至元九年卒，年七十一。

杨惟中字彦诚，弘州人。幼事太宗，知读书，有胆略，太宗器之。奉命使西域，籍其户口而归。皇子阔出伐宋，命惟中于军前行中书省事。克宋枣阳、光化等军，光、随、郢、复等州，及襄阳、德安府，凡得知名士数十人，收伊、洛诸儒著述送燕京，立宋大儒周敦颐祠，建太极书院，延赵复、王粹讲授其间，慨然欲以道济天下。太宗崩，乃马真皇后称制，惟中代耶律楚材为中书令，以一相总庶务。

定宗即位，平阳路断事官斜彻横恣不法，诏惟中宣慰，惟中按诛之。金将武仙余党散入太原、真定，据大明川，用金天兴年号，众至数万，诏会诸道兵讨之，不克。惟中仗节开谕，降其渠帅，余党悉平。宪宗即位，世祖以太弟开府金莲川，立河南道经略司于汴梁，奏惟中等为使，俾屯田唐、邓、申、裕、嵩、汝、蔡、息、亳、颍诸州。监河桥万户刘福为河南道总管，性贪酷，虐害遗民二十余年。惟中至，召福听约束，福称疾不至。惟中设大挺于坐，复召之，使谓曰：“汝不奉命，吾以军法从事。”福不得已，以数十人拥卫见惟中。惟中即握大挺击仆之，数日福死，河南大治。

迁陕西四川宣抚使。时诸军帅横侈病民，郭千户者尤甚，杀人之夫而夺其妻，惟中戮之以徇，关中肃然。语人曰：“吾非好杀，国家纲纪不立，致此辈贼害良民，无所控告，虽欲不杀可乎！”世祖伐宋，奏惟中为江淮京湖南北路宣抚使，建行台，蒙古、汉军诸帅并听节制。师还，卒于蔡州，年五十五。中统二年，追谥忠肃。

孛鲁欢，怯烈氏。父昔剌斡忽勒，兄弟四人，长曰脱不花，次曰怯烈哥，季曰哈刺阿忽剌，俱隶王罕部下。王罕与太祖有隙，脱不花率其属二百户来降，经雍古部，为部长所留，居之忙兀鲁地。脱不花遣其子要速特儿伪为贾人，至太祖，告其事。太祖使脱仑扯儿必往索之，雍古部长乃归其兄弟于太祖。太祖问脱不花：“汝为王罕何官？”对曰：“质子也。”乃使为质子，宴享班大臣之列。从太祖征西域，赐畏兀儿户五百四十八。后从拖雷伐金，又从速不台征西域，从拔都征钦察，病卒。

昔剌斡忽勒为千户，早卒，孛鲁欢其长子也，幼事睿宗为护卫。定宗崩，与亲王拔都拥立宪宗。即位之日，文臣以孛鲁欢为班首，掌宣发号令、朝觐贡献，及内外闻奏诸事。二年，又以孛鲁欢掌必阇赤写发宣诏及诸色目官，赐真定之束鹿为其食邑。宪宗崩于军中，以序以贤，世祖当立，而先朝旧臣阿蓝答儿等谋立阿里不哥，孛鲁欢亦附之。

至元元年，阿里不哥来降，帝令四亲王、三大臣鞫其逆谋。阿里不哥曰：“孛鲁欢、阿蓝答儿二人劝我：先帝崩，两兄将兵在外，我为留守，应即大位。”帝乃诛孛鲁欢等，释阿里不哥不问。后赠推诚赞治功臣、仪同三司、太傅、昌国公，谥庄愍。孛鲁欢四子：曰也先不花；曰木八剌，御史中丞；曰答失蛮；曰不花帖木儿，荣禄大夫、四川行省平章政事。

也先不花初袭必阇赤长，裕宗封燕王，世祖命也先不花傅之，谓裕宗曰：“也先不花吾旧臣子，端方明敏，闲习典故，汝可每事咨之。”二十三年，拜云南行省平章政事。阿郎、可马丁诸种僰夷为变，讨平之。立登云等路、府、州、县，得户二十余万。

大德二年，迁湖广行省平章政事。会河南妖贼事连湖广平章刘国杰、右丞燕公楠，朝廷驿召二人，也先不花附奏，辨其虚诬，事得释。先是也先不花与二人不相能，当时咸称为长者云。八年，迁河南行省平章政事。河决落藜堤，也先不花督有司塞之，身先吏士，功立就。九年，进拜湖广行省左丞相。至大二年卒。天历二年，赠推忠守正佐运翊戴功臣、太师、开府仪同三司、上柱国，追封恒阳王，谥文贞。

子五人：曰亦怜真，累拜湖广行省左丞相，天历二年赠推诚辅治宣化保德功臣、太傅、开府仪同三司、上柱国，追封武昌王，谥忠定；曰秃忽鲁，累拜中书右丞相、御史大夫、太傅、录军国重事，天历二年赠怀忠秉义昭宣弼亮功臣、太师、开府仪同三司、上柱国，追封广阳王，谥清献；曰答思，湖南宣慰使；曰怯烈，中政使；曰按摊。

答失蛮幼事世祖于潜邸，掌第一宿卫奏记兼监斡脱总管府。及即位，拜户部尚书，兼内八府宰相，凡马湩祭天燔内告神诸典礼，皆答失蛮掌之。十八年，改总管府为泉府司，旋为丞相哈剌哈孙所奏罢。二十五年，答失蛮请复立泉府，帝从之。

是年，乃颜叛，答失蛮扈驾亲征，诏诸王以下以军法便宜从事。乃颜平，哈丹又叛，诏答失蛮从皇孙讨之，哈丹走高丽死。迁宣政院使。二十六年，海都寇北边，又扈从世祖亲征，至杭海，置西北驿传而还。二十八年，拜荣禄大夫、泉府大卿。

元贞元年，海都复入寇，成宗召答失蛮曰：“卿名素重，非身往不可。”加银青光禄大夫、平章军国重事，发卫士千人从行。大德三年，兼翰林院学士承旨，领泉府司事。八年卒，年五十七。赠推忠益国辅治功臣、开府仪同三司、太师、上柱国、高昌王，谥忠惠。

按摊有至性，以孝闻。事成宗，袭为必阇赤长。也先不花有疾，命给七乘传，使省父于湖广。未几，拜海北海南道宣慰使都元帅。海岛生黎叛服不常，按摊素有声威，生黎王高等二十余洞皆愿输租税如平民。至大二年，擢中书右丞、浙东道宣慰司都元帅，奔父丧，以哀毁卒。天历二年，赠秉义效忠著节佐治功臣、太保、开府仪同三司、上柱国、中书左丞相，追封赵国公，谥贞孝。子阿荣。

阿荣字存初，幼事武宗，直宿卫，累迁湖南道宣慰副使。岁饥，分廪禄为粥，以食饿者。迁湖广行省左右司郎中，入佥会福院事，寻除吏部尚书。泰定初，出为湖南道宣慰使，旋改浙东道宣慰使都元帅，以疾辞。天历初，起为吏部尚书，参议中书省事。二年，拜中书参知政事，知经筵事，进奎章阁大学士、荣禄大夫、太禧宗禋院使、都典制神御院事。久之，谒告归，至元元年卒。

阿荣精数学，逆推事成败及人祸福，多奇中。天历三年，廷试进士，阿荣与虞集会于直庐，语集曰：“更一科后贡举当辍，辍两科而复，则人材大出矣。”又曰：“君犹及见之，荣则不及矣。”后三年卒。元统三年，科举罢，至正元年始复，如其言。

搠思监，亦怜真之子也。早岁性宽厚，寡言语，皆以远大许之。泰定初，袭长宿卫，为必阇赤怯薛官。至顺二年，除内八府宰相。元统初，出为福建宣慰使都元帅。后至元三年，拜江浙行中书省参知政事。是岁督海运漕米三百余万石，悉达京师，无耗折。六年，迁湖北道肃政廉访使，未行，改江浙行省右丞。

福建盐法久坏，诏搠思监往究其私鬻盗鬻及出纳之弊，至则悉廉得其利病，为罢行之。至正元年，改山东肃政廉访使，寻召拜中政使。明年正月，除陕西行台御史中丞，三月复为中政使。八月调太府卿。四年，拜中书参知政事，寻迁右丞。

六年，迁御史中丞，除翰林学士承旨，俄复为中丞。又由资政使迁宣徽使。九年，除大宗政府也可札鲁忽赤，寻复入中书为右丞。十年，迁平章政事，阶光禄大夫。十一年，拜御史大夫，进银青荣禄大夫。十二年，复为中书平章政事，从丞相脱脱平徐州有功。十三年，拜御史大夫，寻又为中书平章政事。

十四年九月，奉命讨贼淮南，身先士卒，面中流矢不为动。十五年，迁陕西行省平章政事，召拜知枢密院事，俄复拜中书平章政事，兼大司农分司，提调大都留守司及屯田事。一日入侍，帝见其面有箭瘢，深叹闵之，进为首平章。十六年，复迁御史大夫。四月，拜中书左丞相。明年三月，进右丞相。十八年，加太保，诏封其曾祖孛罗欢为云王，祖也先不花为瀛王，父亦怜真为冀王。

搠思监居相位久，无所匡救，又公受贿赂，物议喧然。是年冬，监察御史燕赤不花，劾搠思监任用私人朵列及妾弟崔完者帖木儿印造伪钞，事将败，令朵列自杀以灭口。搠思监乃请解机务，诏止收其印绶。而御史答里麻失里、王彝言不已，帝终不听。会辽阳贼势张甚，明年起为辽阳行省左丞相，未行。二十年三月，复拜中书右丞相，仍诏谕天下。

时宦者资正院使朴不花乘间用事为奸利，搠思监与朴不花相表里，四方警报，壅不上闻。孛罗帖木儿、扩廓帖木儿各拥强兵于外，以权势相轧，搠思监与朴不花党于扩廓帖木儿，诬孛罗帖木儿以不轨。二十四年三月，下诏削其官爵，且命扩廓帖木儿讨之。宗王不颜帖木儿、秃坚帖木儿等皆称兵，与孛罗帖木儿合，上表言其无罪，京师震恐。帝乃窜搠思监于岭北，朴不花于甘肃，悉复孛罗帖木儿等官爵，然诏书虽下，而搠思监、朴不花仍留京师。四月，孛罗帖木儿遣秃坚帖木儿称兵犯阙，必得搠思监、朴不花乃已。帝不得已，缚二人畀之，皆为孛罗帖木儿所杀。

搠思监始至，孛罗帖木儿释其缚，厚礼之，逾三日方诘其浊乱天下之罪。又笑谓搠思监曰：“前赂汝七宝数珠一串，宜见还。”搠思监使取似此者六串至，孛罗帖木儿视之，皆非也，因怒曰：“宰相贪婪如此，我安能不正其罚。”遂杀之。已而御史复奏：“搠思监矫诏杀丞相太平，盗用钞板，私家草诏，任情黜陟，鬻狱卖官，费耗库藏，使天下八省之地，悉致沦陷。乃误国之奸臣，究其罪恶，大赦难原。曩者奸臣阿合马之死，剖棺戮尸，搠思监之罪，视阿合马尤甚。今虽死，必宜剖棺戮尸，以泄众愤。”诏从之。而台臣言犹不已，遂没其家产，窜其子宣徽使观音奴于远方。怯烈氏四世为丞相者八人，至搠思监竟隳其世业焉。

史臣曰：孛罗帖木儿跋扈，搠思监不量力而讨之，使喋血京师，幽皇后，杀宰相，身既不免，国亦几亡。是故激孛罗帖木儿以成其悖逆者，搠思监之罪也。然其人庸懦，劾者方之阿合马，则过矣。

忙哥撒儿，札剌儿氏。曾祖赤剌温孩亦赤，祖搠阿，并事太祖。搠阿精骑射，太祖爱之，号为蔑儿干。尝与贼遇，将战，有二飞鹜至，命搠阿射之。请曰：“射其雄者，抑雌者？”太祖曰：“雄者。”搠阿一发堕之。贼望见，惊曰：“是善射若此，飞鸟且不能逃，况人乎！”不战而去。太祖征蔑儿乞，兵溃，搠阿与其弟左右力战，以卫太祖。会者勒蔑来援，贼乃引退。

搠阿生那海，那海生忙哥撒儿。太宗平金，念那海世勋，赐食洛阳百七十五户。忙哥撒儿事拖雷，恭谨过其父。定宗以为札鲁忽赤，宪宗在藩邸深知之。从征斡罗思、阿速、乞卜察克诸部，常身先诸将，及颁赏，则退然一无所取，宪宗益重之，使治藩邸分民。闲出游猎，则命为军长，动如纪律。虽太后及诸嫔妃小有过失，知无不言，邸中人敬惮之。乃授为也客札鲁忽赤，义谓大断事官。

既拜命，出帐殿外，欹橐坐熊席，其僚列坐左右者四十人。忙哥撒儿问曰：“王以我长此官，诸公谓我当用何道以称职？”众皆默然。又问，有夏人和斡居下坐，进曰：“夫札鲁忽赤之道，犹宰之刲羊也，解肩者不使伤其脊，在持平而已。”忙哥撒儿闻之，即起入帐内。众不知所为，皆咎和斡失言。既入，乃为宪宗言之。宪宗召和斡，命之步，曰：“可用材也。”和斡由是知名。

定宗崩，亲王拔都大会宗亲，议立宪宗。畏兀八剌曰：“失烈门，皇孙也，太宗尝言其可以君天下。”时诸大臣闻八剌言，皆默然，忙哥撒儿独曰：“汝言诚是，然乃马真可敦立定宗时，汝何不言耶？拔都汗固亦遵太宗遗言者。有异议，吾请斩之。”众莫敢支吾，宪宗之位始定。

已而察合台后王燕只吉歹二子与失烈门、忽察、脑忽三王，欲乘大会燕饮作乱，刳车辕，藏兵器其中以至，在道辕折，兵器见，御者克薛杰上变。忙哥撒儿即发兵拒之。忽察等不虞事遽觉，仓卒不能战，好言赴会。宪宗付忙哥撒儿鞫治，忙哥撒儿悉诛之。宪宗以其奉法不阿，委任益专。当刑者辄以法处决，然后上闻，或卧未起。忙哥撒儿直造金帐前，叩箭房，帝问何言，即可其奏，尝以所御大帐行扇赐之。

三年秋，授万户。冬，病酒卒。帝以忙哥撒儿当国时多所诛戮，及是咸腾谤言，乃为诏谕其子脱欢脱儿赤曰：

汝高祖赤剌温孩亦赤，暨汝曾祖搠阿，事我成吉思皇帝，皆著劳绩，惟朕皇祖实嘉赖之。汝父忙哥撒儿，自其幼时，事我太宗，朝夕忠勤，罔有过咎。从我皇考，经营四方。逮事皇妣及朕兄弟，亦罔有过咎。暨朕讨定斡罗思、阿速、隐儿别里乞卜察克之域，济大川，造方舟，伐山通道，攻城野战，功多于诸将。大赉有绩，则退然无欲得之心。惟朕言是用，修我邦宪，治我蒐田，辑我国家，罔不咸乂，惟厥忠。虽其私亲，与朕嫔御，小有过咎，无有比私。故朕皇妣，迨朕昆弟，无不嘉赖。朝之老臣、宿卫耆旧，无不严畏。录其勤劳，命为札鲁忽赤。迨朕皇考受民，布昭大公，以辨狱慎民，爰作朕股肱耳目，众无哗言，朕听以安。

自时厥后，察合台阿合之孙，太宗之裔定宗、阔出之子，及其人民，越有他志。赖天之灵，时则有克薛杰者，以告于朕。汝父肃将大旅，以遏乱略，额勒只吉歹等谋是用溃，悉就拘执。朕取有辜者，使辨治之，汝父体朕之心，其刑其宥，克比于法。又使治也速蒙哥、不里狱，亦克比于法。

惟尔脱欢、脱儿赤：自朕用汝父，用法不阿，兄弟亲姻，咸丽于宪。今众罔不怨，曰‘尔亦有死耶’，若有慊志。人则虽死，朕将宠之如生。肆朕训汝，尔克明听朕言，如是而有福，不如是而有祸。惟天惟君，能祸福人；惟天惟君，是敬是畏。立身正直，制行贞洁，是汝之福，反是勿思也。能用朕言，则不坠汝父之道，人亦不能间汝矣；不用朕言，则人将仇汝，伺汝，间汝。怨汝父者，必曰‘汝亦与我夷矣，’汝则殆哉。汝于朕言，弗慎绎之，汝则有咎，克慎绎之，人将敬汝畏汝，无间伺汝，无慢汝怨汝者矣。

又，汝母汝妇，有谗欺巧佞构乱之言，慎勿听之，则尽善矣。”

至顺四年，追封忙哥撒儿兖国公。四子：曰脱欢，万户；曰脱儿赤，脱儿赤子明里帖木儿，翰林学士承旨；曰也先帖木儿；曰帖木儿不花。

帖木儿不花子伯答沙，幼英敏端重，长入宿卫，历事成宗、武宗，官宣徽院使。成宗崩，护梓宫北葬，守陵三年乃还。延祐四年，拜中书右丞相。时承平日久，朝廷清明，百姓乂安，号称极治。仁宗崩，铁木迭儿专政，改集贤大学士。未几，以大宗正札鲁忽赤出镇北方。泰定间，还朝。天历初，上都兵溃，伯答沙奉玺绂来上，拜太傅，仍札鲁忽赤。卒，贫无以为殓，人称其廉。追封威平王。三子：曰马马的因，曰泼皮，曰八郎。八郎期而孤，母乞要歹氏，年二十守志不它适。八郎后亦为大宗正札鲁忽赤。

史臣曰：镇海、粘合重山、杨惟中俱非宰相之才。牙剌洼赤导宪宗以杀戮，忙哥撒儿又以酷济之，盖长君之恶者。孛鲁欢拥戴阿里不哥，蒙古之家法如此，死非其罪，宜其有后也。




续集卷二十四

钦定四库全书

东里续集卷二十四　　　明　杨士奇　撰神道碑

赠资善大夫太子太傅兼谨身殿大学士杨公神道碑铭

洪熙元年正月朝廷推恩羣臣封赠其祖父母父母如制而始自贵近是时太子少傅工部尚书兼谨身殿大学士杨荣蒙恩赠其祖逹卿父伯成皆为资善大夫太子少傅谨身殿大学士祖母谢氏阮氏母刘氏皆为夫人尚书将树碑其祖之墓而命其子恭来谒文刻石士奇与尚书公同宗且同官二十余年知契甚厚尝铭其祖之藏矣今公图昭宠命於无穷也故不得以复出辞乃序而为铭杨氏系出关西唐末有仕闽者留家浦城自是子孙居止必依先墓後析居建阳崇安之後益盛遂以氏名所居乡至讳万大遇黄冠师指示葬亲处曰葬此後必贵显如所言葬之而号其地曰杨墩又徙建安之龙津里数世至文德文德生伯逊咸务善施义伯逊四子长即逹卿讳福兴逹卿其字生而秀頴异常儿稍长涉书史明古今通大义一志为善家故饶赀乐施济宗族贫不能自给皆给之病为共医药丧为备歛葬葬而荐祭之皆以礼有遗孤男女取而教育之长则为之婚嫁推而行诸闾里乡党亦厚里人有盗发其先墓者诉於有司吏纳盗赇事尼不行公力言於当道卒治盗罪自是环其乡无盗发墓者有贫不得已为盗者公虽知未尝言恒賙之而教之治生夜有盗踰垣入公室家人觉之盗惊走而急不得踰垣公啓户钥出之有李必延者贷闾右钱贫久不偿索贷者急计无出将鬻妻以偿有以告公即如所贷代偿之李夫妇得完然益窘自给遂依公时元季四方兵乱充斥一旦李辞去後二岁有寇攻围建宁城且四出刼掠有称总管者诣公门谒拜且谢旧恩则必延也邀公挈家人与俱去曰不去兵且至生死不可测公曰今不幸共罹世难惟能生人可以动神明致福泽利後嗣子诚有志生人所处地顾不易施耶且生吾一家孰若生吾一郡以及吾宗族乡党之为博哉况兵胜负未可逆计今城中守备固敢勇士非少有如奋挺一出以决宁独若等之利耶必延叩首曰公福德人必延不敢违教请言之吾帅遂辞出明日寇解城下围及召四出刼掠者悉去时行省左丞阮德柔分治建宁闻公名礼致于家问公素所行对曰治稼穑共庶民之职而已德柔曰卿大夫与庶人道均宜有助益我者对曰不敢夫庶人者保其身卿大夫保其民惟君侯念之德柔叹曰言简而理至益加敬礼命诸子旦夕侍公公从容导以持谦约去骄溢保贵富之道其子化焉他日言於德柔曰今赋役烦苛连城困弊而逢掖之士鳏寡之民尤可矜恻德柔遽下令减罢时行省承制得除官德柔强公仕力辞乃止自是归歛迹不出家虽家居於济物益勤置二机舂於乡廪储所得直岁歉发以赈贫尝大饥出粟募民树木於山计所树多寡给粟民喜得粟争趋事数岁木盛茂中材民之贫无居室没无葬具津涉阙舟梁及为学宫为释老之宫者咸给之又指山木戒子孙世率行之母以给私用乡有津渡舟人必得钱乃济无钱至有厉涉溺死者公岁计佣直予舟人戒勿取行道一钱往来赖焉里俗重巫故业医者鲜公命少子伯安从学良医师传其精要而家广蓄善药会大疫里病者相连属公命伯安户与药病悉起巫无所施技焉乡耕牛病於疫公遣人賫赀走傍县多市牛以给贫者适秋大稔贫者悉获耕利其及人如此平居一物之微不忍伤之近居有涧产鱼鰕甚富水深多石渔者不可罟取则投毒草杀而取之公闵焉渡涧所产凖直与渔者而戒勿杀童子有探雀卵为嬉戱者必与钱赎之而复其故处耕民春至焚山林粪田畴公念长育之月伤生意每预为酒食会乡?戒止之即不率有罚至于今乡人遵承不违其於及物又如此自奉澹素无所外慕燕私不忘自检尝掲范益谦座右铭於所居朝夕览省作会宗堂岁时祀先礼毕聚族宴饮其中长少以序恩义咸备处乡党恂恂无智愚老稚咸得其心其或有竞争不平公一言折衷之皆帖帖礼致师儒教子孙而躬励於内国朝初定天下知治运将复曰吾子孙必有仕者日以忠孝训饬之曰非是不足致远大又曰苟得志毋忽宗族屡举范文正公义田事曰此贤人君子所为重祖宗者也其平生一言一行率皆仁人长者其容仪魁梧伟然年踰七十頳顔白发康健和豫幅巾云林泉石之间萧散自得乡之人不名字之号曰寿翁没於洪武戊午十一月二十三日春秋七十有四其葬在邑东光禄坊白鸐山之麓初配谢继阮皆有贤德子男五伯正伯祥伯起伯成伯安女三长适李次适范次适刘孙男廿有四曾孙男若干其子孙之仕者伯祥留守卫知事荣起家进士以文学才行受知三圣自翰林编修十转陞太子少傅工部尚书谨身殿大学士赞宥密者今二十有六年任托之专宠待之隆愈久愈盛为天下之所歆艳仰望盖旷世希有也礼吏部稽勲清吏司主事纯掲阳县丞其未仕者好学务善尚多呜呼公之所以遗後天之所以报公可为厚矣铭曰

?杨攸初肇于华隂历汉沿唐聿徙来南闽之昉来自阡亿仕有家浦城式繁孙子既繁以析崇安建阳居环于墓氏专其乡懿万大甫贞居澹游武夷之阳与仙者逑谓万大甫汝存孔良畀汝吉茔来世莫京欝欝杨墩龙津再徙翘翘华英禆续振起累叶载德逮于寿翁寿翁志仁惠被鳏痌万物同体施爱由迩始笃于家爰及州里相彼鞠穷而我康居我独何心而罔恻慈肖形两间孰非吾与有其戕之宁不予憷兴言赴之勤夕与朝图宁予心遑知瘁劳持恒弗已德善累积譬诸菑畲播种必获际代清明乃寿考终敷遗後昆作其龎鸿传子暨孙再世逾大振振词华熙帝之载事皇祖考祗于始终谋猷有资禄位式崇迨今圣明曰汝予辅汝予股肱汝予心膂君臣之孚鱼水之契声光四海遭逢千岁即流考源有开必先宠褒崇秩天章焕焉惟仁有後惟善有庆德人斯藏来者是敬

永宁卫指挥佥事追封隆平侯张公神道碑铭

太宗皇帝既起兵於北平诸王大臣共推戴上正大统主宰天下遂大封功臣赐之铁劵传爵子孙推恩祖考於时临淮张公信自北平都指挥佥事先几效诚特见信用车驾所向出督诸将入议帷幄咸侍左右遂以功封隆平侯暨上巡狩北京命公辅仁宗皇帝监国仁庙嗣统加公少师公春秋八十有余念朝廷之宠恩考妣之德善皆当永示後之人俾勿忘於是属士奇书之神道丽牲之石士奇与公同朝三十有余年又尝同辅监国谊不得辞遂摭公所状世出事行叙而铭之叙曰张氏世家凤阳之临淮宋季有仕为都统领讳宗远者公高祖也曾祖讳礼正祖讳彬善考永宁卫指挥佥事讳兴三代皆以公贵封隆平侯曾祖妣夏祖妣朱皆追封隆平侯夫人母詹封隆平侯太夫人永宁公字彦文性刚毅力超乘蚤丧怙恃已頟頟卓立乡人有贫乏者率推其余济之而负大志不为小廉曲谨以要时誉丁元季之乱尝曰丈夫当康屯济人以建功名宁能琐琐乾没畎亩间哉会太祖皇帝龙兴徒步归附遂从渡江授广陵翼元帅从攻徽婺等州生擒伪万户张十一伪镇抚李胜等尽得其衆时更定官制改钱唐卫管军正千户阶武德将军自是征伐咸与从行其所受制词有云弱冠从军气刚力壮爰佐上将抚定徽郡克取星源耀兵武林长驱於越及苗獠背德叛臣贰边又能固守诸暨力援东阳比大举平江浙临安欵附姑苏削平继有温台闽海之师皆与有功盖具録其积後从大将军北征至开平克应昌马邑既而独遇元将布哈平章军其衆且盛所率仅千五百人与之鏖战薄暮未决明旦复战遂败布哈军斩首百余级获其驼马辎重主将上其功特赐金缯陞濠梁卫指挥佥事阶明威将军居无几调永宁卫以威信服强犷以寛惠抚士卒以纪律肃部伍持躬廉正莅事勤慎威怀并着焉洪武壬戌十一月六日没於官享年五十初葬临淮其配太夫人詹氏讳慎因元赠礼部尚书上轻车都尉追封河间郡侯讳某之孙赠参知政事护军追封河间郡公讳旺之子静专诚一克相克训以仪闺阃永乐甲午五月十三日没於南京享年七十有八得吉卜於江宁县英山之原少师公遂啓其考之藏合太夫人葬焉子男三长即少师公自普定卫指挥佥事积功至奉天靖难推诚宣力武臣特进荣禄大夫柱国少师隆平侯次毅都指挥佥事守定州次【阙】江隂卫指挥佥事毅忠俱先卒女二长适程宝次适祝惟学孙男十四镛大兴左卫指挥佥事镗江隂卫指挥佥事钲铭鋋鍴铉监镔钢鏻镛钰钲鋋俱先卒女九长适平越卫千户刘胜次适都指挥佥事吴浩次适都指挥佥事冯楷次适前军都督佥事李得次适指挥佥事柴昶次适锦衣卫指挥佥事徐景璜次适王普次适指挥佥事缪义次适指挥佥事朱荣曾孙男六淳大兴左卫指挥佥事涌泰虎长生仙童女八长适通州守卫千户陈瑄次适指挥佥事杨勇次适指挥佥事李山次适指挥佥事王忠次适刘某其三尚幼玄孙男二福佑女三铭曰

天啓皇明龙兴于淮魁勇杰智如云偕来桓桓张公孔材且武徒步来归始属麾下摅厥谋猷遂见简知以吊以伐靡行弗随铁马金戈蹂吴蹸粤南土率靖长驱北伐以寡遘多益奋而强斩馘生絷厥功用彰宠章煌煌进秩崇禄何惠弗怀何威弗服肃肃纪律巗巗操持相古名帅奚以加兹厥行实繁未称者报报弗逮躬有赫在後殚劳竭诚起辅中兴玉带金貂顒昂在廷功载天府泽被来裔泝嘉本源宠光三世伉俪合藏丽牲有碑发潜幽光太史有辞

赠骠骑将军左军都督府都督佥事王公神道碑铭

宣德十年加赠左军都督府都督佥事王瑜之祖彦逹考铭皆骠骑将军左军都督佥事祖妣黄妣成皆夫人封其继母茹太夫人於是瑜求余文勒碑其考之墓用昭上恩於永远按王氏初出太原宋讳源者为沧州学官因家焉其子曰福绵自沧徙泗州娶房氏一子即逹又徙山阳三子铭其仲也字铭甫洪武初从征伐以功长五十夫暨老而瑜代之瑜谓余曰先考天性质实尚德务仁蹈履率正而笃於教子恒言忠孝人道之大端人而昧此不可以立於天地之间瑜不敢违惰瑜非承藉先公之德不有今日幸执事之惠畀之也余与瑜同朝久盖素知之始瑜既代父选隶赵简王护卫时留京师一日其护卫指挥孟贤等十数辈潜结造邪谋簒夺布置巳定简王实不闻也瑜亲戚有与谋者瑜窃闻之力谏止不听遂奏发之诏捕贤等悉获之得其伪诏书及邪谋本末贤等皆伏诛陞瑜辽海卫正千户遂进锦衣卫指挥同知推恩二代赠其祖若考皆怀远将军指挥同知祖妣妣皆淑人封其继母太淑人後陞瑜都指挥佥事署左军都督佥事佩漕运印充左副总兵董江南饟运其遇事勤敏持操廉洁秋毫无取於下夙夜颛颛志在奉国遂实授都督佥事瑜之能子要之本於铭甫之能父也自瑜效忠十余年致位二品膺受重寄荣及祖考天之所以报施厚矣凡人之善患无诸已诚有之天道未尝爽其报也铭甫之显庸虽不在其躬而必在其子荣命虽不见诸生前而必徵於身後天之道岂不信哉铭甫四子长琳次琮次瑜次瑄八孙堂坚玺贤真頔显宾铭甫生元至正辛丑五月十日没於永乐壬寅十二月八日春秋六十有二葬海州城北沙村之原铭曰

南山之植根本深厚挺发为材凌切云表宜柱宜梁庙堂之需宜舰宜舟济海与湖王氏之宗善仁代有有沿袭焉历祖暨考笃锺于嗣秉志桓桓维忠维诚以事大君发擿凶憝爰清氛曀帝锡宠嘉曰旌汝义崇秩丰禄式贲厥躬泝厥祖考申显褒封厥考维良允蹈于德教成于家致时赫奕岿焉佳城其藏在此春秋来拜振振孙子

封荣禄大夫少保户部尚书兼武英殿大学士黄公神道碑铭

黄嬴姓颛顼之後以国为氏勳业文行代有闻者永嘉之黄自宋御史检法衮以科第起家令绪有传世笃儒业检法孙?职郎讳适道生元明正书院山长讳南一山长生松阳县学教谕讳应发教谕生讳通娶屠氏生公讳性字思恭自幼頴悟不凡蚤丧父祖母刘躬自抚育遣从学明师时已卓然有立志读书必寻究大义十五乡老长试所业命赋新竹大见赏异而操行清洁元季兵乱方国珍窃据温台署官属蚁附之徒率势焰赫赫动闾里或劝公仕正色叱之遂裹足不出属岁大侵家益落躬俭约以率下而养亲必丰国家既定宇内家始复振推其余以济亲戚乡党者率视为分内事内弟王时中孤窭依公公资遣之学後升太学生公皆辍已资之时中既授官坐事当没其家有司以同籍并没公家公叩有司求得先祠神主及先世传文以付其亲戚曰保藏之如黄氏先德未泯吾当还则此不可失也而求检法所受告身或言毁矣大恸几絶既至京白其情於朝得释归而告身实未毁亦复则又大喜曰复此万金不足重也公於学自幼至老不倦闲居潜心载籍喜为诗不事雕琢务以理胜遇名人制作有会意者手自抄录晚亦喜谭道学尝书邵子安乐窝吟置斋壁时讽咏以自适永乐十年以子淮贵封奉政大夫右春坊大学士时淮侍仁宗皇帝监国屡问公安否尝赐琼玉膏一器洪熙初进封荣禄大夫少保户部尚书兼武英殿大学士淮奏请分少保禄给於乡以供养从之天下闻而荣艳焉於是公年以九十须发半白而齿落复生虽重听而目益明步履强健前二十年尝预作寿藏是旦甘露降其前之松柏识者以为公之寿徵至是而验公虽贵益惇谦谨虽五尺童子接之以礼温裕有容犯未尝校隣恶少尝侵公蔬地公弗校而侵不止有讥公愞者公若罔闻恶少後侵官地有司将治之而询诸其隣之老公为疏其实而薄其罪人皆服公之量公已进封一品其友之子有官于朝而秩卑者过家焚黄数於会而位公上里人交诮之而公怡然不一毫在意闽陈兴祖清尚士也与公厚善客死永嘉公歛葬之尽礼而绘像时展对焉其交笃谊类此性简澹无他嗜好所畜惟经籍法书名画及古器物有就鬻者倒囊不靳不嗜酒而喜宾客有过者必倾写尽懽淮谢病归日侍甘旨公益乐时擕宾客载小舟嬉游山水之间翛然物表也所作诗文有静庵集八卷藏于家一日得疾手书数事付淮大要以报君上为重遗命丧葬循朱氏礼而屏斥浮屠老子法语讫而逝宣德六年十一月五日也享年九十有三讣闻上遣官赐祭命有司治葬廷臣自师傅六卿以下皆致祭配王氏里儒家贞淑秉礼既归黄氏蚤夜躬勤女事佐裕其家凡所制财用之宜井井有条理尤谨先祀睦族姻而爱其庶出之子孙踰於已出永乐壬寅十一月十三日卒享年八十有六初封宜人後赠夫人其卒也朝廷遣官赐祭命有司营葬子二男一女长男济庶出次即淮及女皆王夫人出淮洪武中举进士由中书舍人累陞右春坊大学士通政使少保户部尚书武英殿大学士立朝有侃侃之节历事列圣皆为上所信任今以疾归第女适王士昌士昌蚤卒无子誓守节不更嫁孙男五乐先卒棻棐采盘女三叶玑王宜嘉其婿也一未行曾孙男四旭晖珣瑜公与夫人合葬邑大罗山之原於是淮具书以前翰林检讨潘畿所述事状使来京师求书墓道之石士奇与淮同官三十年辱公知有素不敢辞敬次第书之而系以诗曰

沧海之堧清浙之东奕奕永嘉为文献邦出者奋庸处者求志仕止之义代有闻世邦之黄氏其来逾远当宋绍兴台幕有衮秉德执义不附权奸卒用裕後而今桓桓公其世嫡曷潜在下抱贞含和允续乃祖纷其饕詖公独引恬纷其矜高公独履谦五采翽翽翺翺云汉帝嘉所生龙光辉焕崇秩重禄玉带朱衣雍容丘园逍遥期颐邦有寿俊平世之瑞亦有贤淑德人之配青山欝磐双璧合藏毓祥垂祉百福其昌

赠资善大夫都察院右都御史熊公神道碑铭

西涧先生熊公其所学究圣贤之藴通性命之要所存必欲及诸人人所行必欲闻诸後世盖正直明慤君子人也年五十有九未尝一试以卒非其命欤先生讳直字敬方西涧者其所居之地学者因以称之熊氏世家丰城先生幼孤随母适古田尹吉水胡时中遂家吉水尝冒胡氏而後复焉自幼端重好学不懈昼诵夜思日从老师硕儒讲说盖於书无不读而四书五经周程张朱之说力探深究不畅不已既壮充然有得邑人争聘之为塾师旁邑之大夫交致书币请为学训导先生不忍去其亲乃辞而求入吉水学充弟子员冀得朝夕侍养其学之师不以弟子视先生反数从质所疑同门生率执所业求益而远近之从学者益衆矣先生以为正纲常明世教者莫严於春秋故来学者皆受之春秋岁大比县辄以先生荐就试辄不中後充贡入太学於是其名闻京师久矣祭酒司业以下皆重之六馆诸生从之者如向之在吉水学也永乐十二年举应天府乡试遂为春秋之冠是时先生之子及其学者多擢高科列要职而先生年已五十有七明年会试复不中每榜出士争问先生名列第几及知其不预而所受教者多预莫不益贵其学而叹其命十三年归省学者越数百里从之者益衆无几以疾卒于家十四年九月二十七也先生内庄外和孝友忠义出乎天性与人交尽诚闲居潜心玩微时出意见评古人是非为衆所服文章温雅丰赡所着有春秋提纲西涧槀锺陵槀金陵槀又有诗赋杂录若干篇盖自壮至老未尝一日忘用世之心亦未尝一动心於外之得失呜呼士不志於古久矣古者学之必在於行然命有得焉否焉安其命而不违者君子之道也如先生者其几之矣卒之十有五年为宣德五年朝廷推恩廷臣赐诰命赠先生父某及先生皆资善大夫都察院右都御史母杨夫人而封先生之配郭太夫人子男四槩永乐辛卯进士监察御史陞广西按察使改广东入为大理寺卿进都察院右都御史有盛名於时棐盘棨皆志於学女一嫁徐彦襄孙男若干於是槩使棐来言於士奇曰先公之没也胡文穆公铭其墓矣今承制命之荣於法得立神道之碑非先生知先公之深莫宜为文呜呼西涧先生吾友也其何以辞乃叙而铭之铭曰

士之於学以明道焉道之行欤厥有命存?已俟命时曰君子曰行曰止曾何与已嗟熊先生实有诸躬志将行之屡阏不通不戚不愠其中休休赋命则然吾何有尤泽物之仁志笃弗替施不在躬式遗厥嗣嗣兴桓桓遭逢圣明豸冠犀鞶白简在廷薅莠薙稂以育嘉稷先生之志是蹈是力帝嘉所生龙光自天崇秩厚褒垂辉九原述其初终系铭贞石云仍绳绳敬恭无斁

东里续集卷二十四








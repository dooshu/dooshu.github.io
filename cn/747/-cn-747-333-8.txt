○谢赐药金盏等状

右。内给事袁思艺奉宣圣旨，赐臣药金盏一匙，并参花蜜馀百煎及平脱合二（平脱一作平晚），兼令中使辅朝俊亲授昨所赐金方法者。伏以圣泽无涯，已沐九天之施；真方不秘，更示八公之法。王人俯及，宝器仍颁。自昔名臣，近代良佐，虽功业攸著，或不承此赐。况臣才不逮古，雨露之泽逾深；任重当时，涓尘之效无补？仰瞻元造，上答何阶？无任感戴之至。


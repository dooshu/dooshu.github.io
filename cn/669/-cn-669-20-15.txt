51　老子謂玄揚子謂太玄　太玄經皆老子緒餘


桓譚新論曰：「老子謂之玄，揚子謂之太玄。」案：後漢書張衡傳注：「桓譚新論曰：『揚雄作玄書，以爲玄者，天也，道也。言聖賢制法作事，皆引天道以爲本統，而因附續萬類、王政、人事、法度，故伏羲氏謂之「易」，老子謂之「道」，孔子謂之「元」，而揚雄謂之「太玄」。』」與此所引不同。石林謂：「太玄皆老子緒餘。老氏『道生一，一生二，二生三』，此老子第四十二章之文。河上公以此爲「道化章」。三之爲九，故九而九之爲八十一章。老子上篇三十七章，下篇四十四章，共八十一章。太玄以一玄爲三方，自是爲九，而積之爲八十一首。」【原注】金樓子云：「揚雄有太玄經，楊泉有太元經。」

【元圻案】張衡傳注：「桓譚新論曰：『玄經三篇，以紀天地人之道，立三體有上中下，如禹貢之陳三品。三三而九，因以九九八十一，故爲八十一卦。以四爲數，數從一至四，重累變易，竟八十一而徧，不可損益。以三十五蓍揲之。玄經五千餘言，而傳十二篇也〔一〕。』」〇金樓子雜記篇下：「桓譚有新論，華譚又有新論。揚雄有太玄經，楊泉又有太元經。」〇隋書經籍志「儒家」：「梁有楊子太元經十四卷，晉徵士楊泉撰。」

〔一〕「十二」，原作「十三」，據中華本後漢書卷五九張衡傳注改。






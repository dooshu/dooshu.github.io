○重築高家堰記 【 治河】

高家堰者。在山陽西北四十里。剏自漢陳登。所以障淮也。神庙中年復有言高家堰宜決者甚矣治水之難不可以成方論也至我　朝黃河由壽歷潁。循淮而會于清河口。繼由孫家渡趙皮寨。??盾渦而會于清河口。以故高家堰愈益重。陳恭襄瑄則增築之。乃其後黃河由飛雲橋出小浮橋。循徐邳而下。司水諸臣。遂無復事高家堰。以是堰日頹。頻年以來。黃河分流入渦。而故所行道。若桃源清河口。多壅閼。水不得盡歸海。稍溢則滅堰直入高寶。於是淮南北並蒙河患矣。　主上宵旰九重、思得大臣有才略、能治水者、乃簡命江公總漕政、潘公任河漕、相與協理河道、潘公至行河。遡小浮橋。復浮淮觀於海口。廵覽地宜。採納羣議。遂决筴以築高家堰為首務。江公同心運謀力贊之。于是瓜分其工。部署百執事。計帑以請。　上賜溫旨褒答。盡如兩公議。時有司道生異議。中朝斥之。潘公乃得展布無中沮。是時恭襄舊堰。若上堰下堰猶參差可指見。若中堰。則湯恩口六羊口貝滿口大澗口為崩浪所湔洗日深。先是總漕王公者、亦嘗修築之。以公帑告匱。卑薄善崩。當事者遂謂堰不可築。又以中堰深不易築也。潘公則以中堰屬郎中張君譽、指揮俞尚志、諸葛堯賓宋大斌、率銳士以從、以戊寅五月某日到堰所。是夜諸口塞且半。明日斷流。又明日堰合。會六月霖雨。至七月不止。風濤自西來。洶洶如山。而新堰復圯。八月水落。視諸所塞口。皆決且深矣。眾謂堰必內徙乃可成。潘公謂中堰深者。不過三十丈耳。如內徙則益深且遠。至數十里。舍近易。役遠艱。非便計也。又外增數十里。風濤撞擊。堰將益危。于是堅持舊堰之議。申命文武之屬。分督中堰諸決口。卒之數日而塞諸決口。惟大澗口谹深。傳云鼉窟。于峕夜風雨中果聞鼉鳴。塞決以埽。每置一埽。則潘公立埽上。以其故埽堅鞏無走者。諸決口既塞。而河淮合流趨海。勢雄鉅漂駛。清口之沙積數十年莫能濬者盡滌海口之沙自開。眾始相顧嘖嘖。謂高家堰所宜築。築之晚矣。於是愈益集徭夫增培之。至冬徭夫手足皸瘃。褁創而作。潘公亦衝冒風雪暴露堰上。與徭夫同辛苦。至春大風雨。潘公則又與百執事。往來泥淖中。飛濤撲面。矻矻不少休。盖潘公急於王事。不特以身示勸也。乃以己卯某月日落成。堰高一丈五尺。厚五丈。基厚十五丈。大澗口則為月堰。廣三十丈。堰外有田去湖尚遠。堰形沿湖曲折。水自西而東。直衝六羊堰。西轉復東犯貝溝堰。自貝溝而西。湖水浩淼。撞大澗堰特險。其次衝湯恩堰。乃於諸堰密布樁入地。深浪不能撼。樁內置版。版內置土。土則致自遠。皆堅實者。又創公宇堰上。以弭使節。為大使廳。設大使一員、弓兵百名、以守、為舖舍、若干者人八名、夫千名、以修、又議歲費、著為例云、堰成、兩公以聞、　上大悅、各賜綵衣二襲、白金三十兩、加賜潘公豸緋、以旌特勩、諸臣賞有差、兩公以堰內田出。流民即歸。貧不能耕。於是　上請破格優兩淮貧民。又廵漕御史陳公、亦具疏以請、　上允其請、萬曆六年以前逋盡蠲、七年以後逋議免、淮人烝烝吐氣矣、予家興化、盖患水尤甚、今得覩平成之績、安於田里、有厚幸焉、淮守宋君伯華、山陽令魯君錦、屬予為記、予嘗觀漢武之世。河決瓠子。以萬乘之力。躬自臨河。湛馬璧。令羣臣從官皆負薪塞之。不免悼功之不就。乃為瓠子之歌。千載之下。詠之。猶可想見其峕之難也。惟是　聖天子剛明獨斷、委任得人。兩督府視飢溺由巳。恊心幹濟。斯功之所由成耳。是安可不紀其事。以垂示萬禩。江公名一麟婺源人癸丑進士潘公名季馴烏程人庚戍進士。

皇明經世文編卷之二百八十一終








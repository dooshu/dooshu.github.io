●卷一百五十五　兵考七

○禁卫兵

《周官》：宫正掌王宫之戒令纠禁，以时比宫中之官府，次舍之众寡（时，四时。比，校次其人之在否，官府之在宫中者，若膳夫、王府内宰之属。次，诸吏直宿，若今部署诸庐者。舍，其所居寺也）。为之版以待（官府次舍之版图及其人之名籍以待比），夕击柝而比之（莫行夜以比直宿者，为其有懈怠离部署）。国有故则令宿、其比亦如之（故，谓灾祸。令宿，谓卫王宫也）。辨内外而时禁（分别内外人，禁其非时出入），稽其功绪，纠共德行（功，吏职也，绪其志业），讥其出入，均其稍食，云其淫怠，与其奇袤之民（民，宫中吏之家人也。淫，放滥。怠，懈慢。奇袤，谲觚非常），会其什伍，而教之道艺（五人为伍，二伍为什，寄宿卫之令）月终则会其稍食，岁终则会其行事（行事，吏职也）。

宫伯掌王宫之士、庶子，凡在版者（郑司农云："庶子，宿卫之官。版，名籍也，以版为之，若今乡户籍谓之户版。"谓王宫之士，谓王宫中诸吏之適子也。庶子，其支庶也），掌其政令，行其秩叙，作其徒役之事（秩，禄秩也。叙，才等也。作徒役之事，天子所用），授八次八舍之职事（卫王宫者，必居四角四中，於徼候便也。郑司农云："庶子卫王宫，在内为次，在外为舍。"元谓次其宿卫所在，舍其休沐之处）。若邦有大事，作宫众则令之（谓王官之士庶子，於邦之大事，或当选行），月终则均秩，岁终则均叙，以时颁其衣裘，掌其诛赏。

虎贲氏虎士八百人（士徒选有勇力者），掌先後王而趋以卒伍（王出，将虎贲士居前後，虽群行，亦有局分）；军旅会同亦如之。舍则守王闲（舍，王出所止宿处。闲，梐枑也）；王在国则守王宫（为周卫）；国有大故，则守王门；大丧，亦如之。及葬，从遣车而哭。连四方使，则从士大夫（虎士从使者）。若道路不通，有徵事，则奉书以使於四方（不通，逢兵寇若泥水。奉书，徵师役也）。

旅贲氏掌执戈盾，夹王车而趋，左八人，右八人，车止则持轮（夹王车者，其下士也。下士十有六人，士为之帅焉）。凡祭祀、会同宾客，则服而趋（服而趋，夹王车趋也。会同宾客，王亦斋服，服衮冕；则此士之斋服，服元端）。丧记，则衰葛，执戈盾（葛，葛絰。武士尚轻），军旅，则介而趋（介，被甲）。

司隶掌五隶之法，辨其物而掌其政令（五隶，谓罪隶，四翟之隶也。物，衣服兵器之属），掌帅四翟之役，使之皆服其邦之服，执其邦之兵，守王宫与野舍之厉禁（野舍，王行所止舍也。厉，遮卫也。《疏》：服其邦之服，若东方、南方衣皮帛，执刀剑；西方、北方衣裘、裘执弓矢）。

蛮隶，在王宫者，执其国之兵以守王宫，在野外则守厉禁。

罪隶、夷隶、貉隶其守王宫，与其守厉禁者，如蛮隶之事。

林氏曰："周庐千列，设戟百重，入守虎关，出陪豹尾，此古人设卫所以强榦弱枝、防未然而灭不轨也。昔成周宿卫之制，居则宫正、宫伯之卫，行则虎贲氏之卫。仆从之卫，掌於太仆；守隶之卫，掌於司隶。其制盖不一矣。宫正有宫之徒役，宫伯有公卿大夫之士、庶子，以为环列腹心之任，居卫之制然也。虎贲氏有虎士八百人，掌先後王而趋以卒伍，视朝则在路门之右、行卫之制然也。太仆掌奉舆马，督扈从，视朝则在路门之左（太仆，王视朝则荷正位而退，入亦如之。王出入则左驭而前驱。太仆而下，有小臣、祭仆、隶仆、御仆皆属焉。又司士云："太仆、大右、太仆从者在路门之左。"）。司隶掌率夷隶执兵器，服兵服，以卫王之门。外朝在野，外则守，内列仆从，守隶之卫制然也。由是言之，环列腹心之卫，非兵卫，在内而不出；虎士之卫为重兵之卫，非王出亦不行；四翟之卫则环卫诸门，仆从之徒则整饰驺从，此宿卫之别详矣。然虎贲缀衣，无非吉士，侍御仆从，罔非正人。执刘钺而上戈刃者，皆用冠冕之士大夫（顾命四人，綦弁，执戈，上刃，夹两阶戺，一人冕，执刘，立於东堂），居虎门而诏王媺者，乃率四夷之贱隶（师氏掌以媺诏王，使其属率四夷之隶），纠其德行，稽其功绪，劝以善也。掌其纠禁，严其诛赏，防以过也。由是言之，腹心之卫，固择有道有德之贤而宿卫之，兵亦皆使贤士大夫为之，其任严矣。而圣人防微杜渐之意，又不止是，盖人君处内庭之时多，处外庭之时少，亲侍臣之意玩，亲大臣之意严。今宫正、宫伯之兵卫、郎卫，固为太宰之属，而虎贲之虎士，掌於司马，司隶之伍隶，掌於司寇，皆听命於太宰。内外相维，而贤否无混淆之患；事权不分，而政令无下移之渐。此周制之所以尽善也。

汉制：南军在京城门内，卫尉主之。北军在宫城门外，中尉主之（详见《兵制门》）。郎中令，秦官，掌宫殿掖门户，有丞。武帝太初元年，更名光禄勋，属官有大夫、郎、谒者，皆秦官。又期门、羽林皆属焉。

卫尉，秦官，掌宫门卫屯兵，有丞。景帝初，更名中大夫令，後元年复为卫尉。属官有公车司马、卫士、旅贲三令丞，卫士三丞。又诸屯卫候、司马十二官皆附焉。

郎掌守门户，出充车骑，有议郎、中郎、侍郎、郎中，皆无员，多至千人。

徐氏《官考》曰："谨按周之兵制，无事则散之田亩，有役则召以县师，而宿卫常养之兵，则有虎贲之士八百人。至六军之徒，一军百人，大司马之属，徒三百有二十人，又在虎贲之外，然不常有，而虎贲之禄比下士，足以代耕，盖庶人在官者也。汉期门于人而秩比郎，亦古虎贲之遗意欤。"

後汉光禄勋，掌宿卫宫殿门户，典谒书郎吏直执戟，宿卫门户，考其德行而进退之。五官中郎将，五官中郎，五官侍郎，五官郎中。凡郎官皆主吏直执戟，宿卫诸殿门户，出充车骑。左右仆射，主虎贲郎习射。左右陛长，主直虎贲，朝会在殿中。虎贲郎、虎贲中郎将、羽林中郎将、羽林郎，无员，掌宿卫侍从。掌选汉阳、陇西、安定、北地、上郡、西河凡六郡良家子弟补。

林氏曰："汉制，南军卫宫，卫尉主之。北军护京，中尉主之。南军则有郎卫、兵卫之别。如三署诸郎，羽林、期门，则皆郎卫也；如卫士令、丞，诸屯卫候，则皆兵卫也。是卫也，非南军守卫之卫乎？北军则有调兵、募兵之分，如三辅兵卒，则是调兵而卫（《表》：中尉属官，左右京辅都尉、尉丞，有兵卒。按：黄霸为京兆尹，坐发骑士诣北军，马不適士，贬秩，则京辅兵卒番上北军明矣）；如八校、胡骑、越骑、则是募兵而卫（八校尉皆武帝初置，中垒、屯骑、步兵、越骑、长水、胡骑、射声、虎贲）。是卫也，非北军护京之卫乎？此汉人南、北军之制也。朱虚入卫，卒平诸吕；方朔执戟，坐折董偃；袁盎以中郎却慎夫人之坐；日磾入侍，缚莽何罗之逆（事并见本传）。王国、侯国，拘不得入（汉制：王国、候国，不得入宿卫。龚胜为楚王常侍，後三举孝廉，不得宿卫）；同族犯法，限不得与（汉制：同族犯法，不得宿卫。萧望之以甲科为郎，後坐弟犯法，不得宿卫）。难以龚胜、萧望之之贤，宁从退免，则宿卫所任之人，固无愧於周耳。然始以南北军皆隶三公，而太尉周勃得入北军以成安刘之功可也。自武帝疏远外庭之後，卫尉之职，领於将军（王莽以大将军兼卫尉），城门之兵，领於司马（成帝世，阳阿侯王谭、成都侯王商、红阳侯王音皆以大司马特进领城门军），往往以中朝任之，而大臣皆无预焉。大司马之任，又非向时太尉之比。岂知禁严之地，大臣皆不预闻？则凡可以转移人主之心志，惑乱人主之视听，无所不至，异日之变可见耳。至东汉以来，又举五官郎将、羽林、虎贲以职属。大夫、议郎、谒者仆射以文属（《後汉　官志》，五官中郎将、左右中郎将、羽林、虎贲中郎将、羽林监以职属；光禄大夫、大中大夫、中散大夫、谏议大夫、议郎、谒者仆射、常侍谒者以文属），分属之後，政令不行於其间，而又光禄大夫不在宿直，议郎不与执戟（《後志》自五官至羽林凡七署，唯议郎与光禄大夫同，不在直中。馀同《後志》），惟不在宿直、执戟之列，则凡为禁卫者，皆非士人之流。而郎官三省，尽为诸黄门之庐耳。故宦官内典门户，外与政事（窦武说太后曰："故事：黄门常侍但当给事省内典门户耳。今乃使与政事，而任权重，子弟布列，专为贪暴。"）。及何进诛宦者，太后不听，曰："中官领统禁省，自古及今，汉家故事，我柰何与士人共对事乎！则知士人不为郎中久矣。後尽除宦者，选三署郎入守宦官之庐，即此可见（《何进传》）。推原其故，皆光武不任三公，多置黄门（光武不任三公，事归台阁。《後官》：少府属多置黄门），其流祸至是也。

唐有南、北衙兵。南衙，诸卫兵是也；北衙，禁军是也。高祖初起兵，有元从禁军。太宗时，置百骑。武后时，改为千骑。中宗时，增至万骑。肃宗时，有供奉射生官。代宗以後，有左、右神策军（并详见《兵制门》）。

左、右监门卫掌诸禁卫门籍之法，左、右千牛卫掌卫及供御兵仗。亲卫一府，勋卫二府，翊卫二府，凡有五府。每府中郎将一人，左、右中郎将各一人。凡府中郎将掌领校尉、旅帅、亲卫之属宿卫者，而总其府事，左、右郎将二焉。番上者，以名簿上於大将军而配以职。

武德、贞观世重资荫，二品、三品子，补亲卫；二品曾孙、三品孙、四品子、职事官五品子若孙、勋官三品以上有封及国公子，补勋卫及率府亲卫；四品孙、五品及上柱国子，补翊卫及率府勋卫；勋官二品及县男以上子若孙，补诸卫及率府翊卫。王府执仗亲事，执乘亲事，每月番上者数千人，宿卫内庑及城门，给廪食。执扇三卫三百人，择少壮肩膊齐、仪容整美者，本卫印臂，送殿中省肄习，仗下，每番三卫一人，为太仆寺引辂。其後入官路艰，三卫非权势子弟辄退番，柱国子有白首不得进者；流外虽鄙，不数年给禄廪。故三卫益贱，人罕趋之。

左右卫，上将军各一人，大将军各一人，将军各二人，掌宫禁宿卫，凡五府及外府皆总制焉。凡五府三卫及折冲府骁骑番上者，受其名簿而配以职。

左右卫、左右骁卫、左右武卫、左右威卫、左右领军、左右金吾、左右监门、左右千牛卫，凡十六。左右千牛卫，掌侍从及仆御器仗。以千牛备身左右执弓箭宿卫，以主仗守戎器。折冲都尉，掌领属备宿卫，师役则总戎具、资粮、点习。以三百人为团，一校尉领之。

十六卫，每卫有上将军，有大将军，有将军。自左右卫至领军，并掌宫禁宿卫。金吾掌宫中、京城巡警，监门掌诸门禁卫，千牛掌侍卫。凡五府、外府之番上者，十二卫受其名簿，而配以职。除监门、千牛凡左右四卫不领，故但十二卫。五府谓亲、勋、翊三卫；外府，折冲府也。五府惟左右卫兼领之，馀但翊卫二府而已。

林氏曰："唐制有八卫，各分左右。自左右以至千牛，皆典扈从。是故宫禁宿卫是统是司，内厢仪仗是临是职者，左右卫也。皇城四面、宫城内外诸门，置兵分助其役者，骁骑也。正衙朝会釐铠，旅卒两厢列仗、唱警应跸者，武卫也。正殿之前，队立於阶，长乐、永安，队列於庑者，威卫也。皇城之四面，宫苑之城门，则职於领军。京城烽堠之宜，南衙番上之数，则职於金吾。禁卫名籍，器仗出入，则职於监门。仆御兵仗，宿卫弓箭，则职於千牛。此唐人十六卫之制也。张延师之谨畏，至三十年未尝有过（唐《职林》：张延师为左卫大将军，性谨畏，典羽林三十年，未尝有过）。阿史那忠之清谨，至四十八年无有纤隙（忠性清谨，为右骁骑大将军、宿卫四十八年，无纤隙，时人比之金日磾）。庞玉久典宿卫，习知制度（玉久宿卫，习知朝廷制度，高祖顾诸将多不闲仪检，故授玉领军、武卫二大将军，使众观以为法），段志元卫章武门，夜不示诏（段志元为左骁骑大将军，文德皇后之葬，勒兵卫章武门。太宗夜遣使至，志元拒曰："军门不夜开。"使者示以手诏。志元曰："夜不能辨。"比旦，帝叹曰："真将军也。"）。则宿卫所任之人，亦无愧於周，然始以大臣兼领宿卫使，文皇有甘寝之安可也（元微之行子季友《右羽林将军制》曰："分八舍之众寡，均一庚之劳逸，皆将军之力也。是以李大亮上直禁中，而文皇甘寝，则心腹爪牙之任不细矣。"时李大亮以冬官兼）。自六军禁卫皆用市人，其选始轻（天宝之後，卫佐悉以假人为童奴，京师人耻之，至相骂辱，必曰侍官，而六军宿卫皆市人）。禄山、吐蕃之变，神策禁军，外入赴难，国家遂以倚重，悉命中人主之，其势益横（《兵至》："上元中，以北衙军使卫伯玉为神策军节度使，镇陕州，中使鱼朝恩为观军容使，监其军。禄山反时，伯玉以磨环门军赴难，即神策军也。其後吐蕃入寇，朝恩又以神策军屯苑，自是复益分为左、右厢。大历四年，请以京兆之好畤，凤翔之麟游、普闰，皆隶神策。"）。自是南衙日轻北衙日重矣。夫所谓禁军者，盖太宗举义兵。起太原，已定天下，悉罢还归，而愿留宿卫者三万人，给以渭北腴田，号曰"元从禁军"。本为兵立制，非为制置兵（见《唐兵志》，详巳具《兵制门》）。其後左右羽林、龙武、神武及神策、神威而总名北衙者，岂太宗初制哉（《唐兵志》载，详巳具《兵制门》）？且唐之十六卫，己备汉人南、北军之制，以卫尉护南军，以金吾巡北军。今十六卫已有金吾将军掌京城巡警，是北军己寓其间。观《白集》羽林卫将军之制，所谓国家设十六卫，犹汉之有南北军，其知之矣（《白集》：王元辅《授左羽林卫将军制》："国家设十六卫，犹汉之有南北军，而左右羽林尤称亲重。"）。而其元从禁军，亦犹官制员外之置，初非禁卫正兵也。今以禁军为北衙，卫兵为南衙，以备汉制，岂不过欤！北衙既横之後，外庭诸臣，莫之谁何，萧复言之，而不见听（萧复言："艰难以来，始用宦者监军，权望太重，是曹政可委宫掖事，兵要政机，勿使参预。"不听），高元裕言之而不及用（《本传》："敬宗视朝不时，决事禁中，宦寺恣放，大臣不得进见。元裕谏曰'西头势乃重南衙，枢密之权过宰相'。帝虽悟而不能用。"），惜夫推原其故，皆外臣不预禁军，专归宦者，其为患至是也。噫！汉不以中朝属外朝，而使阉宦宿直，卒成何进之乱（见进《本传》）。

唐不以北衙隶南衙，亦使宦官典兵，反致王叔文之乱（见《唐兵志》）。其视周人以禁卫属冢宰之意，又何止天渊哉。"

梁太祖始置侍卫马步军。

开平元年，改左右长直为左右龙虎军，左右内卫为左右羽林军，左右监锐夹马突将为左右神武军，左右亲随军将马军为左右龙骧军。其年九月，置左右天兴、左右广胜军，仍以亲王为军使。

二年十月，置左右神捷军。十二月，改左右天武为左右龙虎军，左右龙虎为左右天武军，左右天威为左右羽林军，左右羽林为左右天威军，左右英武为左右神武军，左右神武为左右英武军（前朝置龙虎等六军，谓之卫士，至是以天威、天武、英武等六军易其军号，而无勋旧焉）。

後唐长兴三年三月敕："卫军神威、雄威及魏府广捷以下指挥，宜改为左右羽林，置四十指挥。每十指挥立为一军，每一军置都指挥使一人兼，分为左右厢。"应顺元年三月，改左右羽林四十指挥为严卫左右军，龙武、神武四十指挥为捧圣左右军。清泰元年六月，改捧圣马军为彰圣左右军，严卫步军为宁卫左右军。

晋天福六年，改拱宸、威和内直军并为兴顺，至八月改奉德两军为护圣左右军。周广德元年四月，改侍卫马军曰龙捷左右军，步军曰虎捷左右军。

显德元年诏汰简诸军，取武艺超绝者为殿前诸班（见《军制门》）。

宋太祖皇帝建隆初，诏殿前、侍卫二司，各阅所掌兵，练其骁勇者为上军，老弱者为剩员。又诏诸州长吏选所部兵送都下，以补禁旅之阙（详见《兵制门》。）禁军，殿前、侍卫司分领之。殿前司领骑兵之额三十七，步兵之额二十六；侍卫司领骑兵之额三十五，步兵之额八十三；御前忠佐军头司，领步骑之额四；皇城司领步兵之额二；左右骐骥院领骑兵之额二；厢军亦内属侍卫司（见《郡国门》）。

仁宗天圣至宝元间，增募禁军，陕西蕃落、广锐，河北雲翼，京畿广捷、虎翼、效忠，陕西、河东清边弩手，京西、江淮、荆湖归远，总百馀营。

康定初，赵元昊反，西边用师，诏募神捷兵，既而易名万胜，为二十营。所募多杂市井之人，选偄不足以备战守。是时禁兵多戍陕西，陕西并边土兵虽不及等，然骁勇善战，而以京师所遣戍为东兵。东兵虽魁硕，大卒不能辛苦，而摧锋陷阵非其所长。又北兵戌川陕、岭峤、荆湖间，多不便习水土，故建议者欲益募土兵为就粮。於是增置陕西蕃落、保捷、定功，河北雲翼、有马劲勇，陕西、河北振武，河北、京东武卫，陕西、京西壮勇，延州青涧，登州澄海弩手，京畿近郡亦增募龙骑、广勇、广捷、虎翼、步斗、步武，复升河北招收、无敌、听子马，陕西制胜，并州充戎、骑射，麟州飞骑，府州威远，秦州建威，庆州有马安塞，保州威边，安肃军忠锐，岚、府州建安，登州平海，皆为禁兵，盖用外马步凡增数百营。

拣选之制，有自厢军升禁军，禁军升上军，上军升班直。升上军及班直者，皆临轩亲阅，自非才勇绝群，不以应召募，馀皆自下选补。仁宗尝诏枢密院次禁军选补之法，凡入上四军者，捧日、天武弓以九斗，龙卫、神卫弓以七斗，天武弩以二石七斗，神卫弩以二石三斗为中格。恩冀员僚直、骁捷军士选中四军，则不复阅试。自馀招拣中选者，并引对。凡员僚直阙，人则以选中上军及龙卫等样、弓射七斗合格者充，仍许如龙卫例选补班直。凡选禁军，自奉钱三百以上、弓射一石五斗、弩蹠三石五斗、等样及龙卫者，并亲阅，以隶龙卫、神卫。凡骑御马直阙小底，则阅拱圣、骁骑少壮善射者充。凡弓手，内殿直以下选补殿前指挥使，射一石五斗；御龙弓箭直选补御龙直、御龙骨朵子直，东西班带甲殿侍选补长入祗候，御龙诸直将、虞候选补十将，射皆一石四斗；东西班、散直选补内殿直，捧日、员僚直、天武、神卫、龙卫、亲从选补诸班直，御龙骨朵子直、弓箭直将虞候选补十将，御龙诸直长行选补将、虞候，射皆一石三斗；员僚、龙御、骑御马直小底选补散直，射皆一石二斗。

神宗初，拣罢禁军之不如法者入并废诸军营（详见兵制门）。熙甯之籍，天下禁军凡五十六万八千六百八十八人，元丰之籍，六十一万二千二百四十二人。

徽宗宣和五年，尚书省言："昨臣僚言，古制六军所以备王之爪牙，而羽林又禁卫之总名也。今臣僚使令兵卒所居营分曰六军，而复有左右羽林之名，称谓失当，诏令措置。今欲将拣中六军并六军指挥并改为广效，内拣中六军作第一指挥，左龙武第二，左羽林第三，左神武第四，右龙武第五，右羽林第六，右神武第七。"从之。

高宗建炎元年五月，始置御营司。

以黄潜善、汪伯彦兼使副。国初以来，殿前、侍御马步司三衙禁旅合十馀万人。自高禄得用，军政遂弛。靖康末，卫士仅三万人，及城破，所存无几。至是殿前司以左言权领，而侍卫二司犹在东京，禁卫寡弱。诸将杨惟忠、王渊、韩世忠以河北兵，刘光世以陕西兵，张俊、苗传等以帅府及降盗兵，皆在行朝，不相统一。於是始置御营司，以总齐军中之政令，因其所部为五军，以渊为使司都总制，世忠、俊、傅等并为统制，又命光世提举使同一行事务。潜善、伯彦别置亲兵各千人，优其廪赐，议者非之。

四年，三省言："本府分两府，而兵权尽付枢密院，今又置御营司，使政出於三也。"乃诏御营司并归枢密院。绍兴四年，诏改御前五军为神武，御营五军为神武副军，并隶枢密院。既而左仆射赵鼎言，神武乃北齐旧号，且督府军马，今拨隶三衙，乃废神武中军隶殿前司，以杨沂中主管殿司公事，又以都督府兵分隶之，於是殿司之兵柄始一。

《建炎以来朝野杂记》："国朝旧制，殿前侍卫马步三衙禁旅，合十馀万人，宣和间，仅存三万而已，京城之破，多死於敌。建炎元年秋，骑帅郭仲荀自东京部禁旅至南京，已而还为副留守。三年秋，仲荀以虏过京城，粮储告竭，遂率馀兵赴行在。其冬，上将航海避狄，而卫士张宝等不欲行，因吕元直入朝，率众围之，出语不逊，上怒，诛十七人於明州市，除行门外，尽废其班。明年春，上至台州，兵卫寡弱，惟中军统制官辛永宗有众数千，而吕元直之亲军将姚端众独盛，上皆优遇之。四月，上还会稽，乃选中军五百人，入直殿岩，悉乌合之众。时赵元镇初乘政，因为上言：'祖宗於兵政，最为留意。今诸将各总众兵，不隶三衙，则兵政已坏，独卫兵仿佛旧制，亦扫荡不存，是因咽而废食也。'上悟，寻复旧制。然卫兵不满三千，识者病其单弱，数以为言。绍兴二年秋，诏三衙措置。已而上谓辅臣曰：'一卫士所给可赡三四兵，朕命杨沂中治神武中军，此皆宿卫兵也。'遂命沂中兼提举宿卫亲兵。五年冬，废神武中军隶殿前司，以沂中主管殿前司公事（十二月庚子）。又以都督府兵分隶三衙（是月庚戍）。七年夏，复合马司馀军及八字军为六军十二将，命刘信叔主之（四月丙申）；解承宣潜典步军如故。自是三衙始复矣。"

神武中军旧止三部，自杨存中职殿岩，始增为五军。又置护圣、踏白、选锋、神奕、神勇马步凡十二军。时江海盗作，因分制诸军控制之，如泉之左翼，赣之右翼，循之推锋，明之水军，皆隶殿司，总七万人，由是殿司兵籍，为天下冠。

初，御营五军之外，又置御前五军，寻又改为神武五军。绍兴元年，又改为行营四护军。张俊称前军，韩世忠称後军，岳飞称左军，刘光世称右军。杨沂中中军，以隶殿前司，而吴玠军如故。七年，光世军叛降伪齐，於是川陕军更以右护军为号。十一年，三宣抚罢，乃改称某州驻劄御前诸军。十八年，川陕诸军亦如之。其军皆不隶三衙，由是御前军又在禁军之外矣。

二十四年，殿前都指挥使杨存中劄子："乞遵依祖宗法，在京所管捧日、天武、拱圣、骁骑、骁胜、宁朔、神骑、神勇、宣武、虎翼、广勇诸指挥禁军内，捧日、天武依条升拣扈卫诸班直，拱圣、神勇以下升拣捧日、天武，除逃亡事故外，有一千九百人。差使日增，人数日亏。欲乞於今年分定月分内招一千人，请给例物，并依先招人体例。"诏依。二十七年十二月，枢密院言："殿前都指挥使杨存中札子，准旨：三衙所招军兵效用，权行住招。自绍兴二十六年，见阙四千四十六人。及三十七年拣汰三千四十四人，见阙二千一百四十人，并已拣汰五百四十人，共阙六千七百二十六人。若不招填，兵数日有亏损。缘近来游手人陈乞情愿投军稍多，望令本司自来年正月一日为始，依旧招募情愿投军少壮百姓，刺充效用、胜捷、吐浑、雄威填额使换，依例支破请给，所招系填名阙，即不曾添请给，照依今三衙依分定月分招填。"

孝宗隆兴三年，主管步军司公事郭振言："本司在京日所管军额计三万九千五百人，今来行在，见管止一千二百一十九人。缘诸处非乏差使应副不行，乞招一千七百八十人，通作三千人为额，刺充神卫，虎翼，飞山、床子弩雄武等指挥，其请给例物等，依则例行。"诏："特依。"

乾道四年，枢密院言："殿前司、步军司内有官人子弟，多愿投充效用，其间不及等杖二三寸，却有膂力强壮之人。"诏："今後令逐司遇有阙额，除及等杖外，若低一二寸，令射八斗力弓；低三寸，令射九斗力弓。委承旨司审验强壮，即行指试。"

六年，主管侍卫马军司公事李显忠言："本司诸军兵将官有阙，自来遴选众所推服之人，不以次序申乞升差。近年以来，须自训练官差充淮备将，及二年升副将副将，及二年升正将，正将及三年升统领，再及三年升统制官。切恐无以激劝士气。乞今後兵将官有阙，不以年限，许令本司铨量人材，胆勇过人能服众者，保明申朝廷取旨差填。"从之（时处禁旅廷补，本末见军制门）。

七年，虞允文乞移马司於建康，以为出师之渐，乃以李显忠为都指挥使，统马军屯焉，元额三万人。

乾道初，殿、步、马司兵马，权以七万三千人为额。二年，降旨马司以三万人，步司以二万七千人。

庆元二年，殿前都指挥使郭杲言："南渡以来，捧日、天武已下，权以三千人为额。今诸班直见管一千七百五十九人，并新拣中人共二千二百五十二人，请立为定额。"诏依。

大抵此一军乃高宗所收诸将之部曲。其殿前司则辛永宗诸军部曲，而益以他军也。马军司则合王彦部曲而益以解潜、刘錡、田盛之兵。步军司则本王彦所部之兵。其军校之制，有殿前司都指挥使、副都指挥使、都虞侯各一人；诸班有都虞侯、都虞侯指挥使、都知、副都知、押班；御龙诸班有四直都虞侯，本直各有都虞侯、指挥使、都头、十将、将、虞侯。马步军有捧日四厢都指挥使（管旧城里左厢烟火及殿前司马军），天武四厢都指挥使（管旧城里右厢烟火及殿前司马军），捧日、天武左右厢各有都指挥使。每军有都指使挥使、都虞侯，每指挥有指挥使、副指挥使，每都有军使（步军四都头）、副兵马使（副军四副都头）、十将、虞侯、承局、押官（其下有统制官、领官、同统领、正将、副将、同副将、淮备将、同淮备将之分。推之侍卫司厢、禁军皆如之）。中兴制：自殿前左右班、御龙直、骨朵直、内殿直、弓箭直、弩直、散员、散指挥、散都头、散祗候、金枪银枪班、茶酒新班、西一班、殿侍东五班、散直班、二十四班为上军。








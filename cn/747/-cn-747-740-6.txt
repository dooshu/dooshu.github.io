○西域献径寸珠赋（以“泽浸西荒，非宝远物”为韵）

西域遐方，献纯精之天产，申重宝之帝乡。岂不以至诚感而灵必自顺，惟德动而坤珍莫藏。不然，何有慕於中土，而走无胫於外荒。彼珠之灵，积阴之魄，禀金气而坚固，韫河润之耀泽。布指而大小无差，洞物而纤毫不隔。迥夜常满，初月每让其圆明；爽曙欲凝，高星自掩其孤白。信殊方所秘，亦稀代难致。夺夏璜以为美，齐楚璧而积异。将配天光以辅三，助皇明而照四。积石峰峻，敦煌路远。驰辉於晦碛之中，流晶於白日之晚。将为表龙旗而缀鸾辂，必将夸池台而耀宫苑。殊不知（一作可）以万邦为虑（一作宪）者，此献则违；以三德为宝者，此宝则非。价越千金，我当俯念其十产；光含径寸，吾将静照於九围。乃遂沉泉而反璞，俾其媚川而自辉。且立德者惟俭之本，作贡者亦土之任。剖蚌而献，既不编於夏书；为器成之，尚有干於时禁。苟夺山川之精魄，是亏雨露之恩浸。所以前代有训，不珍异物。夸齐威者再论而皆惭，求苏则者一言而自屈。岂若我全明德，体大道。照耀也不假隋侯之珍，贞静也自同罔象之宝。由是化中国而及外夷，如风之偃草。


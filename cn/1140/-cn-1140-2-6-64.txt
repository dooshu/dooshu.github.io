寿方太夫人

有母称邦媛徽音与世殊生来谢庭女嫁得伯鸾夫忠孝元家法乾坤忽鼎湖烽烟埋白日逋客走苍梧负戴从偕隐分离总畏途覆巢无破卵垂翅自将雏避地甘荒峤潜身裹敝襦播迁经五岭风雨抱三珠课读亲丸胆谋生任辟纑时危曾到粤乱定复还吴节并共班劲名兼锺郝俱能书矜笔墨提瓮习勤劬圣善人皆颂艰贞世所无闲心安梵呗晩计馔伊蒲菽水欢能养杼机义不渝到今垂鹤髪鸠杖未须扶


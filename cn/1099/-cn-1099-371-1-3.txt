○題為摘陳安攘要議以裨睿採疏 【 安攘要議】

臣書生也、昔以省掖廵視京營、今以佐憲暫營協理、副憲協理戎政不用樞部銜亦一故事目擊足履、心思圖報、何敢以白面辭、葢臣夙念　祖宗洪業。定鼎幽燕。距虜咫尺。前代京畿之兵。專以重內。今則兼攘外之慮也。前代備邊之兵。專以攘外。今則繫安內之謀也。京邊體勢相關。安攘大計最重。必京軍常練。則九邊望之。有虎豹在山之勢。必邊威常肅。則九鼎繫之。鞏泰山磐石之安。聖明在上。加意兵防。臣不揆迂瞽、摘陳安攘要務一十四議、仰裨睿採、其京邊摘議有二、京營摘議有一各邊摘議有六、貢市摘議有一、甘肅摘議有一、昌鎮摘議有一、臣又伏讀宋儒朱熹有言、其本不在邊境。而在朝廷。不在兵力。而在德政。感時陳愚。并摘陳根本要議有二。通一十四條、均出一時芻見、仰懇　皇上聖鑒、加意本根、其各條并敕該部覆議施行、則安攘之廟謨有賴、太平之洪業永綏矣、臣愚未敢擅便、謹題請旨、

計開

京邊摘議

京營摘議

各邊摘議

貢市摘議

甘肅摘議

昌鎮摘議

根本要議

△京邊摘議有二

一遍置火器、務教戰守、臣聞中國禦夷。火器為最。顧火器之製非一。火器分戰守用其利去具害也其擊之最遠者可以守也其發之最便者可以戰也近該守備黃道、冊開建造大將軍神銃送營看驗、該營驗放得神銃一發。五里當者一齊碎裂。此最可以守者。凡守營守城大舉衝擊。似不可缺。又臣同督臣李言恭看議得佛郎機一具。內有子銃、屢發不熱。亦非他銃可比。又諸將議得如邊軍之三眼鎗。次如京營之夾把鎗。最可利于戰者。他如獨虎飛炮滅虜炮永珠炮連珠炮之類。須擇的可用者。方可隨宜教習。乞敕部議行令京營各邊、各該建造大將軍神銃、務覓原匠、造令工緻、其三眼鎗佛郎機次及夾把鎗各利戰利守火器、尤乞嚴行京邊。重加教習。俾人人熟慣。處處得力。如一營三千。除一千奇兵。精習騎射。可堵可伏外。其二千火器悉練。並可對敵庶神武克振。而兵威足揚矣。伏乞聖裁。

二破除積習、務重選練、近來京營選練、視昔稍異、但議者謂京營多不調發。京營之兵不能精練正以備而不用故耳不臨敵。畢竟選者以套選而練者以套練書生杞憂、萬一有如庚戌虜薄城下、尚可以虗套誤國事也、林林總總。食當思報。何忍以套馭之。至各邊無警者。或占役。或買閑。或困于科索。或疲于迎送。其有警者。尚以邊釁為嫌。不以敵愾為念。惟患兵少。何計兵精。聚者未必選而選者未必練矣。乞敕行令京邊除家丁選鋒精揀外。凡係戰兵。皆宜選練。倘不足數。再募土兵充伍。凡選士驍銳為上。精技為良。有年力強而技藝未精者。並精擇教師。分隊教訓。不時稽閱又選過管隊良千把總統之。有曾經戰軍士年雖五十以上亦宜收入選中至于糧賞。家丁選鋒雙糧。戰兵給正糧外。仍加半糧。甘肅遼東用戰。尤宜不時犒激。但戰士向敵。馬力為先。勇怯存?。尤此焉繫。甘遼等邊選練戰士。尤宜選給良馬。并宜練以戰法。嘗聞遼之戰其馬多市于胡不惜重價密與貿易今西馬亦有良者惟當加之意耳。伏乞聖裁、

△京營摘議有一

一京邊互練、務期實用、夫營以戰兵名。謂其兵必可戰而帥是兵者亦當以戰教之苟不得經戰之將。為之司命。所教皆虗文。而練戰皆亡命此套習之尤也。經戰之將。各邊有之。當事者有見于此。每欲京邊互用。以邊將練營兵此論的然可行近查京營邊將。全然不多。竊意和貢之後。戰將雖少。畢竟出于邊而隣于虜者其見與膽自不同也伏冀敕部。申嚴京邊互用之例。多得邊將坐營。教以邊方戰法。即京軍不樂練習。責在該將。隨宜訓練。誘以賞。飭以罰。嚴諭以義。開導樂從。凡邊上列營馳伏諸制。及對虜堵擊諸法。弓矢合用諸器。均不可不諳者。依法為訓。勿責旦夕。惟及大勢。散營之期。不羈困以携眾心焉足矣。家丁選鋒。其糧賞既一其久練宜安。務令以一倡百。人皆相習。邊將內調便同退閑故多不樂也但邊將內調心多厭苦應恤其私凡所帶練戰家丁。均宜例給雙糧。即欲稍加限數。務准三十名糧。非練戰者不在此例。在戰將尤宜優錄仍陞邊任勿令淹久令有髀肉復生之悲如是則將可安心。士可練戰。而戰營鮮疲弱之卒矣。他日萬有虜警、尤乞查臣亮廵視時練膽之議、先期選調、出邊經戰、令膽皆練慣、見敵不懾、庶戰營各兵、舉無不可用者、伏乞聖裁、

△各邊摘議有六

一博訪精鑒、務羅將才、語云百戰而良將出。貢市以來。將不惟戰是習上不惟將是求軍伍暗被剝膚良將暗為解體。是邊事以貢市而懈弛者多矣非敢懈也勢使然耳殊不知頁市非長策也。大半叵測。類且不齊。或挾賞而變面。即當振之以威。或臨市而忿爭。即當創之以法。部落群小。未忘故意旦雖乞憐。暮或反噬。矧和市于西或合勢于東。款易于宣大。或借搶于甘肅。防乎其防。安可忘戰。則在我安可一日而不求將才也哉。無論古來奮于奴隸降虜。及椎埋屠狗之英。即今遼左出塞如李興李平胡輩之出自虜中。蟒囚奏凱。如劉綎之出自任子。史臣廉將也。何能以閱視一論而掩其節。李大初驍將也。何可以他鎮旁及而棄其才將才之伏也非一類其求之也又何可以一端限乎伏乞敕部嚴行邊腹督撫按臣、限一年內外、各特舉戰將真才一疏督撫按臣、先行令所屬司道等官各各留心搜拔、不問見任下位廢閑、編民微賤軍伍歸降等類審果可為戰將。每司道限期。各舉數名。呈之撫按。類舉將才亦成套格□俾實用得人厚賞濫舉仍罰。撫按總督將所舉者。再加訪鑒。一一備開于朝。即于練戰邊方授任試之。能否立見。在各邊文武臣工尤宜即本邊加意搜羅。當必有應其求者。務使甘肅得一戰將。必提兵橫行。而內地之住牧可驅。宣大延固得一戰將必耀武蓄威。而款市之夙盟可固此時巳重防遼遼東一區戰將常繼必忠勇不懈。而全遼之命脉可安。是搜求將才、為安攘大計中之最要者、伏乞聖裁

二實伍優邊務蓄勇銳、夫軍伍不實尺籍徒存、無與為選、又孰與為練哉議者有謂實軍伍以召募者、切謂應募遊食之徒。多別營?命之卒。易名冐餉。旋補旋逃。散則作奸。聚則肆毒。此必不可用者。有謂實營伍以土著者、臣又訪得名為土著實係亡命即今漢莊灤陽之遺害可鑒也此等有缺。痛禁私補。嚴責各官州縣精察民壯之鄉夫。市里之任俠補之此所以應募之兵無賴亡命者多顧鄉夫任俠多不願募要須歆以糧賞。約以歸農。給以不役占不勾補之執照。將必有樂應者。有謂實營伍以新軍者。夫勾補解發、二軍。初到最宜安插。先須痛懲該管之見面。書識之常例。同伍之入幫。□實軍伍當先優卹優以分營樂土給以月糧妻糧。授以閑田世業。一年之後。方可選其壯者編操。次者工作。弱者就近擺堡。處之得所方可免逃亡之患耳廼若武官以軍逃為市。最宜重逃軍之罰。重冐糧隱糧之禁。重科索役占之罪。總惟督倡者重加之意。而虗伍之錮疾。其有瘳乎。若夫南兵須馭以善將。勿重之以疑釁。無事時與北軍一體更練。有警處與北軍分搭調發。暗結驍智者以安其心。密除最肆者以携其黨。有缺必重禁隱慝不報。重禁通同再補。此處南兵以安營伍之大槩也。至所謂優邊者。夫邊卒之苦極矣。苛索等弊。巳略言之。工役諸困。尤難枚悉。他如定屯額則扣月糧。備買馬則追朋合。撫窮夷則減哨糧果難全免。並宜量優廼若宣府極苦于領買夷馬。大同極苦于補買營馬。無非為市木計臣謂市本凑足。別須計處。計倘無措。懇請增給。勿以累軍。凡變賣夷馬。只照時估。一有倒死。只追肉臟。此積苦之最宜優恤者也。廼若修工務修其應守者痛省其可緩者糧料務以時給散。遇貴即稍增折色。無非痛念窮邊。計加優恤之意。夫軍伍實。則士眾如林。而選練可足。邊卒優。則士有生氣。而選練可精。勇銳之勢漸張、敵愾之威自奮、伏乞聖裁、

三察險控要、務圖永安、說者謂紫荊最險、臣備查今昔虜寇、率由此入、豈紫荊不足稱險哉、細按邊圖。及屢訪先今親歷者。並□紫荊全恃三隘口為外戶。曰烏龍。曰寧靜。曰浮圖。今者木炭加增。林木砍盡。隘口之險難據而神京邊關之憂最大倘得聖明少念邊防。大減木炭。不至砍盡林木。以充燒解。豈非守邊關奠宗社之大慶也哉。不則憂國者亟思別計。痛禁砍盡。仍多方責成裁補。題奉欽依賞罰。如此禁谷不宜開通自失險勢廼若運載多。則仄路日夷。礦徒聚。則間道日闢。亟宜盡塞間道。加掘濠塹深險。惟專留一路可焉。以至西水溝拒馬河帽兒山夾河口沿河上流。及插箭嶺馬水口昌之橫嶺並宜選委一二識形險善。計畫官員。備加查踏。最要緊處。隨地勢以築臺墩。以加橋墻。通題入三年欽限工內。查東關事例。敘賞責完。而國險可固。誠切議矣又臣所謂控要者、查御史蘇酇題、乞移三屯協守于漢莊營、以節制太平諸路移燕河參將于劉家營、以接應桃林諸口、又查元年題准倣真定防秋事例、每歲秋順天廵撫移駐于建昌原營、計地度形、似為籌邊良畫、臣又訪得宣府西北一路。邊長八百餘里。僅一參將。一守備。有警必難支矣。慎無曰貢市可長恃也。說者謂今于龍門所宜添設遊擊營。又查得甘州總副遊擊。坐食一城。甚非棋布聲援之長策。說者謂移甘州遊擊于鎮夷、移鎮夷守備于清水堡。曾訪邊臣。畢善此議。臣聞設險守國、聖有訓謨、駐劄控要、邊防至計、憂國者每每言之惟謀國者一力行之而巳、伏乞聖裁、

四廣屯召粟、務實邊儲、我　國家邊儲重屯糧重飛輓往歲虜警不時。屯田者妨于耕作。飛輓者怯于輸運。款貢以來。烽火不警。耕者可安業。而運者無路警矣。伏乞敕督撫諸臣。趁此無事之時。諭令沿邊軍民。務廣開種。善處零夷。悅之以和婉。啖之以微食。俾我之屯種愈廣。耕作愈安。玉鹽糧飛輓亦責令各商屯糧于邊。令各以子粒上納不許以糴買充數如是。則邊地之收入愈多。邊糧之積儲日賤。無米珠薪桂之憂。有士飽馬騰之慶矣。獨甘肅孤懸。無飛輓之利。無市糴之便。屯田為急。如莊浪之屬郎堡通遠驛永昌水磨川、甘州之左衛迤西鎮東之東南諸湖、肅州之臨水等堡、蘭州之東西二川、沃壤丘壠現存、河渠故道猶在、申飭鎮廵、責成屬官、務興屯利葺墩塞以居、通渠壩以灌、召富家商賈。以墾為巳業。並不許軍屯攀扯。官府搜求。庶甘肅之屯利大興。甘肅之兵食大裕耳。至在邊武臣。沿邊土地任開種矣。蠲租賦矣。廼佃與軍民。輒私令書識。一頃派作二頃收租。應重察治。以蘇軍民之困。飛輓分派廒口。原有通判專管、廼極邊多委守操。通同奸商。插和糠沙及至給散本堡。本堡受制本管。莫敢誰何、切為軍病。應嚴責通判。親自監收。以洗商攢之弊。凡此集議、大于邊儲有益、伏乞聖裁、

五招撫歸降、善馭收用和市幾二十年矣板升之眾猶存近來虜中部落、不恤板升。故板升亡命。率多來歸。其部落小虜。有失所者。輒亦每每降附。督臣懼失盟約。極意設法處之。切謂亡命雖可罪。而來歸似可赦也降虜不足收而效忠反可用也。解生之為將。李興李寧之出塞聞皆虜產推心以結之。察才以?之豈不收以夷攻夷之偉績哉。至于各邊虜患未寧之處。尤宜招歸民以為之鄉導。撫降虜以為之用間。淵畫妙算。只在收之馭之得策與不得策之間。此督撫之最宜深密者。伏乞聖裁

六及時修守、防虜遠謀、臣曾使朝鮮道經遼左見遼之寧前。人煙稀寡。一望寒心。近復數被虜患殘戮愈空。寧前盡而虜患逼灤東矣。議者謂薊之事勢。須假全鎮之力。以修守灤東須自黃土嶺至板蕩谷及西磨合燕子窠等處補墩築空。砌臺斬梁。剷坡掘塹以固外險。拓城修堡。移營列屯。以壯內勢。總在督撫大臣歲計入衛班軍。無令三協均分。獨此薊東。專派十分之四儘在三年欽依工內責限相次報完議者又謂潘家口龍井關桃林口羅文谷水道。大可通虜。宜控制要害。創建四橋。最有見者。亦宜派入欽限數內。北潮河川事例懸賞加敘。責成天塹。均為牖戶綢繆至計。又邊鎮寨堡聯絡。虜來最便收歛。邊將懼蹈陷堡之罪。密道歸併四十有六。薊道歸併二十有八。永道歸併二十有七。應量修復。廼若宣府應修民堡八十九座。大同應修民堡二百六座。並須酌修以防叵測。專責居民力既不贍工役亦不能精堅凡此各堡總冀鎮廵加意無得專責居民民戶殷眾之處。或民修者三。而官助其七。或民居太少。通令官修、臣每思念　國家軍機重務。恐只空言未行。是以不辭勞贅。細訪詳議。如所議各邊修守、若曾議已行者、乞命申飭限完、若前議未行者、乞再咨議請旨、務令險阨四塞、則四野堅壁可清、墩堡四望、則四民居守足賴禦虜安民、此誠要務、伏乞聖裁

△貢市摘議有一

一嚴覈通官、無誤邊計、實物不堪則足以召侮夫和市雖以羈虜切防召侮于虜近該宣大院臣題乞限馬數、定賞額亦潛消侮釁之微意但虜之來市。或尚有肆侮之端者。在疲馬強市也。索貨減價也、踰期始集也。員役之應市。或亦有召侮之端者。在貨物粗惡也。聽彼增添也。低假插換也。夫來市之肆侮。須振威明信以飭之。應市之召侮。須嚴法重禁以弭之。顧所以絕侮慢之原者。實專在通官之覈與不覈葢導虜人之貪慾以肆其狡洩中國之情實以啟其爭者皆通事諸人為之也始以要挾唆。既以酬謝索。巧幻萬狀。靡所不至。合無敕行督撫、于通事諸役、務精選各員中忠信膽略機智善言者充補盡革去平日之巧幻壞事。客遊鑽用者。每遇使虜及通市時務先期教習。授以方略。指以成算仍切切訓以隨機應變。不負任使。此亦制戎之要策或和貢既畢。或一歲將終。將通官各役。嚴加考覈。如前所謂忠信可托者上也。而欺隱為下。膽氣足任者上也而退縮為下。智能察虜情形者上也。暗昧未得肯綮者為下。言能折服犬羊者上也。支吾啟虜玩視者為下。上等者重則增銜。輕則給賞。下等者重則刑責輕則革退屢次勞績可紀。三年督撫題薦重加錄用庶令員役不誤邊計。而貢市可永矣伏乞聖裁、

△甘肅摘議有一

一攘虜綏番務念　祖制、夫甘肅之虜。昔在松山有賓兔。在海西有丙兔。而今則有二十四枝矣其抄胡兒火落赤威正三枝。此即順義部落也又東虜西來以迎佛為號。以仇瓦剌為名。以搶番為慾而侵牧我內地切擾我兵民者也。向吾民之受其毒。路將之隱其情巳具見於題疏中矣。廼今甘肅督撫題稱近日撦力克撦力克者俺荅之孫襲封□虜王也召回一枝。尚有二枝。冀其再召。不則意在瓦剌。趁住水草。照今安靜為策之次。臣愚伏慮其非得策也該鎮忠慮不欲起釁。惟欲相機。臣伏謂機巳萌矣以貪慾則借番掠民禍不可長也以牧地則自外逼內防不可潰也雖勿露吞釁渝盟之跡亟宜為練戰慮遠之圖如臣前所陳搜才選將實伍練兵屯糧火器等事。並宜作速經理。悉心責成。必練熟戰兵奇正二枝。務期兵必可用而虜之內牧必可攘逐初以信示之勿疑繼以義諭之使遠。既以威振之使東。葢虜戀牧地即雖召回行且再至惟兵威可用而虜巢可搗不復西矣况餌以搶番。尤為不可。虜之搶番欲擅茶馬之利護番即以防虜葢　祖宗之制馬不可以不易。茶不可以不市。而番不可以不恤。番民即吾民也。矧地切唇齒。番之禍福。與我同之。其隴龍溝口。係醜虜入番進內地之總路其要害與我共之。今宜控此總路嚴行該道。務選集有馬人戶。或千名或數百。擇一稗將。悉心練訓。以為之內備。又招集就近番兵二千幾百。即選伊族頭數名。立以為長。給糧給馬給付執照。嚴禁武職私役。務得其懽心。得其死力。以為之外衛。合二兵凑成三千。總以戰將統之。設法練之。命曰番漢精兵夫奇正二兵以為之主。番漢精兵以為之應庶虜可攘。番可綏。　皇上之邊威可肅。而　祖宗茶馬之法。必可以無壞矣、伏乞聖裁、

△昌鎮摘議有一

一禁擾貽安、務護京　陵、夫昌平一鎮。南護京城。北護　陵寢。地勢最近。關係最重。零丁疲弱之卒。荒凉瘡痍之民。雖百計以綏之。尚恐一旦有變。民不可以守。兵不可與戰。廼以最可節省之往來迎送重困疲之。大可痛也。夫京師德勝門外諸陵紅門路號九十。日可往回。官府從容。輿馬晨發。而午且至。况各衙門官員往者。各可自備輿夫。自備馬匹。而不必于中途更換者也。糧科燈籠自帶。無勞供億。僕從傘扇自隨。何用兵導。廼清明霜降二祭暨上　陵文武衙門。即雖未行牌至州。該州定于中途換馬。驛卒索錢貼夫。或候宿于州城或餽送于　陵上。或跪迎于道途管軍各官馬兵前道張皇荅應不勝苦楚。勞勩飢疲。不忍見聞。在京官原無一毫之益。而在該鎮實受萬分之困。此最宜痛禁節省。以休息該鎮者也。乞敕兵部咨劄各衙門、除壽宮在工兵工二部堂屬等官、同監視大臣科道督工內臣原係兵工二部自行協濟、暫减半應付外、其春祭秋祭、一應上　陵大臣內臣文武等官、凡往回夫馬供億器物、一一俱令自帶、毫與昌鎮無得干擾、督撫按臣、仍行令該州及駐劄本鎮文武衙門前項趨承迎送、通行禁革、倘恭遇　聖駕幸謁、例該防護接送、仍須撫按量行協濟、其隨駕內臣京官、一例痛懲干擾、并該鎮趨承、凡有違者、並令順天廵按、與科道官訪劾、一體究治、若然則兵之疲弱、得息肩之幸、民之瘡痍、有安枕之期、由是而兵可選練、民可完聚、萬一警急、可戒不虞、　陵寢之環衛足壯而京師之肩背永安矣、伏乞聖裁、

△根本要議有二

一節財裕國、永庇兵民、昔　成祖文皇帝時、北虜馬哈木王矣、而阿魯台負恩復叛、旋復納款封和寧王、葢醜虜犬羊也。其性不可測。而其款不可恃也。　文皇帝有見于此。惟重內修外攘。惟念威敵以兵。養兵以食。經國裕財。井井規制。而尤以躬節儉為本焉。一日御順門、裏衣敝袖納而復出、侍臣揄誦、　文皇帝歎曰朕日雖十易新衣未嘗無、但念昔　皇妣躬補故衣、　皇考喜曰、后居富貴勘儉、此正可為子孫法、朕常守先訓、無敢忘、時有言山西出五色石者、　文皇帝曰、兵革災荒、小民困苦、今又可以此困之、官府求一物、即百姓受一害矣、戶部尚書言白象食穀、　文皇帝召御馬監官責之曰、爾輩坐食膏粱、豈知百姓艱難、如復取爾、必誅不宥　孝宗敬皇帝念邊方多事、時有尚書馬文升奏言虜在河套、乞將陝西絨褐內臣蚤取回京、以蘇困疲、　敬皇帝曰、覽奏具見忠愛、都准行、劉大夏奏光祿日辦糜費、　敬皇帝惻然、下令裁減、歲省銀錢八十餘萬、大夏減修清寧宮軍夫、　敬皇帝語閣臣劉徤、謂大夏不以朝廷大工為重、徤曰。愛惜軍夫。司馬職也。　敬皇帝忻然嘉納如大夏所裁。　聖祖神宗聽諫愛人。節財裕國。垂萬世而光史冊者葢如此。廼今府庫空矣、百姓困矣、公私竭矣大司農憂歲出之常數。多于歲入者二百餘萬。大司馬憂各邊之年例。請給內帑者。歲每加增甘肅住牧不靖、遼東積歲兵連。貢市虜情難測。萬一疊有請給。誠不知計將安出矣。　皇上法　祖崇儉、聖性神明、節財裕國、臣下並當仰體、舉凡大臣言官有以減織造疏者。有以減鍍金疏者。有以減買珠買金疏者。有以減油炭草料四火等銅及查盤內庫錢糧疏者。此等題疏。無非忠愛我　皇上之至意。以後有請。伏冀　皇上一一鑒採。俯賜施行。俾財用常節。國計常充。以給邊請、以奠民生、可以聚人、可以守位、四海兵民、舉沾被我　皇上聽言崇儉之休庇矣、伏乞聖裁

二隆德運治、永綏皇祚、臣聞明王有道、守在四夷、又曰無怠無荒四夷來王、昔我　太祖高皇帝汛掃胡元、德盛治隆、貽萬世祚、惟　聖子神孫之踐祚者、務德與治加之意耳、夫心為德治之本、學為德治之資、賢為德治之輔、　文皇帝嘗曰、朕每退朝、未嘗不思管束此心為切要太極圖性理諸書養心之說多備載也、　敬皇帝因張元禎進講、亟索太極圖以觀、且曰、天以開朕、先是楊守陳以堯舜危微精一允執厥中之言進謂　陛下得于內者。恐未能如堯舜之深也。　敬皇帝極嘉納之。夫　二聖悅于養心以為德治之本葢如此。至　成祖命解縉進講章。御便殿閱書史。　孝宗命程敏政早進講尚書孟子。午進讀大學衍義其汲汲于學問以為德政之資者。又若是也成祖論時政、謂小民恐有疾苦、邊鄙當嚴守備夜則靜思熟計旦則出與羣臣詳議、　孝宗召大夏于便殿曰、事有不可、每欲與卿商量、召劉徤于西角門、曰先生輩是朕心腹大臣、好為處置、其惓惓于召見議政以為德治之輔者。又若是也我　皇上上法祖宗留心德治、無事時常覺此心靜定、不見有喜怒好惡之偏、有事時常令此心安、和、不有情慾躁妄之失、但覺有偏有失稍一回思凝攝諸念自銷至經筵日講皇上常御。而法官尤以誦讀為常規。大臣言官。　皇上常親。而便殿日以召問為樂事。臣昨陳保民裕國、曾以資誦覽勤召對獻、茲再附二言者、忠臣愛君、終乞聰聽。仰惟　皇上採納、見諸行事、遠匹　祖宗德治之美、近撫中夏外夷之安、有苗之干羽可來、越裳之重譯可至、而　皇祚永綏于億萬禩矣、伏乞聖裁


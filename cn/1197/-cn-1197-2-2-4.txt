南吕·一枝花


杭州景


普天下锦绣乡，寰海内风流地。大元朝新附国，亡宋家旧华夷 。水秀山奇，一处处堪游戏，这答儿 忒富贵，满城中绣幕风帘，一哄地人烟辏集 。

〔梁州第七〕百十里街衢整齐，万馀家楼阁参差，并无半答儿闲田地。松轩竹径，药圃花蹊，茶园稻陌，竹坞 梅溪；一陀儿 一句诗题，行一步扇面屏帏。西盐场 便似一带琼瑶，吴山 色千叠翡翠。兀良 ，望钱塘江万顷玻璃，更有清溪、绿水，画船儿来往闲游戏。浙江亭 紧相对，相对着险岭高峰长怪石，堪羡堪题。

〔尾〕家家掩映渠流水。楼阁峥嵘出翠微 。遥望西湖暮山势，看了这壁，觑了那壁，纵有丹青下不得笔。






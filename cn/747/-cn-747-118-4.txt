○给复襄州诏

叛逆之臣，必行於讨伐；凋伤之俗，宜示於抚绥。一昨逆贼安从进，不戒满盈辄谋违背，占据城垒，虐害人民。元凶已就於严诛，比屋宜加於霈泽。俾令苏息，用示轸伤。应在城人户，除已行赈贷外，特放今年秋来年夏城内物业上租税，其城外下营寨处，或有砍伐却桑柘，及毁拆却屋舍处，特与除放今年来年二月合系租税。其管内诸县人户等，被安从进数年诛剥，多是贫寒，应天福七年夏税已前诸色残欠，及沿徵钱物并公私债负等，并与放除。


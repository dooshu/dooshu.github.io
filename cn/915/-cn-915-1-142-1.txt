◇献书昭王

臣闻明主莅正，有功者不得不赏，有能者不得不官；劳大者其禄厚，功多者其爵尊，能治众者其官大。故不能者不敢当其职焉，能者亦不得蔽隐。使以臣之言为可，则行而益利其道；若将弗行，则久留臣，无为也。语曰：「人主（後语作霸王）赏所爱而罚所恶，明主则不然，赏必加於有功，刑必断於有罪。」今臣之胸不足以当椹质，要不足以待斧钺，岂敢以疑事尝试於王乎！虽以臣为贱而轻辱臣，独不重任臣者，後无反覆於王前邪？臣闻周有砥厄，宋有结绿，梁有悬黎，楚有和璞，此四宝者，工之所失也，而为天下名器。然则圣王之所弃者，独不足以厚国家乎？臣闻善厚家者取之於国，善厚国者取之於诸侯。天下有明主，则诸侯不得擅厚矣。是何故也？为其凋荣也。良医知病人之死生，圣主明於成败之事，利则行之，害则舍之，疑则少尝之，虽尧舜禹汤复生，弗能改已。语之至者，臣不敢载之於书，其浅者又不足听也。意者臣愚而不阖於王心邪？亡其言臣者将贱而不足听邪？非若是也，则臣之志，愿少赐游观之间，望见足下而入之。（《战国策》五，又见《史记。范睢传》，《史记》「将贱而不足听邪」已下作「贱而不可用乎？」又有「自非然者，臣愿得少赐游观之间，望见颜色。一语无效，请伏斧质」等句，馀文字亦有同异。）


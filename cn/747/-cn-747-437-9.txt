○对士祭判

〈为士杀犬豕，或人告君子远庖厨，凡有血气之类不身践。诉云：有故准礼不坐。〉

礼以制人，命以防止欲，是彰品秩，无取僭差。苟丰约之不逾，於德义而斯美。乙周行已置，忝曰王臣，班列尚微，盖为元士。曾靖恭其位，不亏庄敬之文；当官而行，既不越於时式。执礼以动，亦何恤於人言？属霜露既零，春秋匪懈。爰修飨，祀载展牲。近彼庖厨，虽则践於血气；洁兹犬豕，颇亦荐於夫（疑）膏。既称有故而杀，难议不经之科。或人词游，宜以丽法。


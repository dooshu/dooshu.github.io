39.藊豆

一名蛾眉豆，一名沿篱豆，二月种，蔓生，人家多种之篱边，或以竹木架起。每叉三枝，一居顶，二对生。一枝三叶，亦一居顶，二对生。叶大如杯，团而有尖。花有红、白二色，状如小蛾。荚生花下，花卸而荚现，及老，长寸馀，有青、白二色，形微弯如眉，又有如龙爪、虎爪之类，皆累累成枝。一枝十馀荚，成穗。白露后，实更繁衍。嫩时煮熟作蔬食，盐渍作茶料，老则收子煮食。子有黑、白、赤、斑四色，每荚子或一或二三。白者堪入药，微炒用。气味温，无毒。和中下气，止泄痢，消暑，暖脾胃，除湿热，止消渴，治女人带下，解酒毒、河豚鱼毒、一切草木毒。


列传第五十八 昂吉儿　哈剌[Z141]　忽剌出　叶谛弥实　塔里赤　沙全　谒只里　囊家歹


昂吉儿，西夏人，姓野蒲氏，世为西夏将家。太祖十六年，父甘卜率所部来降，隶蒙古军籍，仍以甘卜为千户。病卒。

昂吉儿领其父军，从征诸国有功。至元六年，授千户，佩金符。略地淮南，所向无前。时塞马畏暑，往往病疥疠，昂吉儿率所部马入山疗之，病良已。由是军中马病者，率以属昂吉儿，岁疗马以万数。宋输粮金刚台，将深入，昂吉儿将兵断其输道，因上言：“河南边郡与宋对境，宋兵时为边患，唐州东南皆大山非兵路，信阳州南直九里、武阳、平靖、五水等关，宋兵从诸关入，信阳实其咽喉。往年金亡，朝廷得寿、泗、襄、郢而不留兵以守，卒使宋得之。请城信阳，以扼宋。”敕昂吉儿率河西军一千三百人城之。

九年，加明威将军、信阳军万户，佩虎符，分阿暐所将河西兵与之。加怀远大将军。丞相伯颜渡江，留阿暐定淮南东道，其西道则属之昂吉儿，驻兵和州。宋淮西制置使夏贵遣侯都统将兵四万来攻，有谋内应者悉诛之，潜兵出千秋涧，塞其归路，败之，获人马千计。遂攻庐州，夏贵使人来言曰：“公毋攻，吾临安降，吾即降矣。”宋亡，贵举所部纳款。昂吉儿入庐州，民安堵无所犯。迁镇国上将军、淮西宣慰使。宋丞相文天祥起兵，舒州人张德兴应之，陷兴国、德安诸郡，还据司空山。诏昂吉儿攻之，一战而定，杀张德兴，执其三子以献。

江左初平，官制草创，权臣阿合马纳赂鬻爵，官僚冗滥，一州佩金符者多至三四人，由行省官荐授宣慰使者甚众。昂吉儿入朝，具为帝言之，帝惊曰：“有是哉！”因谓姚枢等曰：“此卿辈所知，而不为朕言，昂吉儿顾言之邪！”即命偕平章哈伯、左丞崔斌、翰林承旨和鲁火孙、符宝奉御董文忠减汰之，仍通谕江淮军民。时两淮荆榛蔽野，昂吉儿请立屯田，以给军饷，帝从之。既而阿塔海言：“屯田所用人牛农具甚众，今有事日本，若复调发民兵，恐不胜其扰。”议遂寝。未几，宣慰使燕公楠复以为言，帝乃遣数千人即芍陂、洪泽试之，果如昂吉儿所言，乃以二万兵屯田，岁得米数十万斛。加辅国上将军、河南行省参知政事、淮西宣慰使都元帅，进骠骑卫上将军、行中书省左丞，加龙虎卫上将军行尚书省右丞，两官皆兼淮西使、帅。

帝命阿塔海等领兵十万征日本，昂吉儿上疏，其略曰：“臣闻兵以气为王，而上下同欲者胜。比者连事外夷，三军屡衄，不足以言气；海内骚然，一遇调发，上下愁怨，非所谓同欲也。请罢兵息民。”不从。既而师果无功。拜行省平章政事。昂吉儿官淮西几二十年，专愎自恣，宋亡，宿盗出没淮海，昂吉儿庇之，受其赂遗，按察使姚天福劾之，昂吉儿遣小校丁文虎刺天福于中途，不及，事具《天福传》。诏遣近侍阿术、侍御史万僧讯其事，昂吉儿坐免官。元贞元年，昂吉儿又以擅杀，讼天福于京师，事寝不报。未几，卒。

子五人，其显者曰昂阿秃，初为速古儿赤，从征乃颜有功，袭庐州蒙古、汉军万户府达鲁花赤。大德初，从讨宋隆济，尝出私财筑室百二十楹，居军士，时论称之。曰暗普，海北海南道肃政廉访使。孙教化的，世袭千户。

史臣曰：世祖伐日本，将相大臣不敢沮其事，独昂吉儿抗疏争之，谓兵以气为主，而上下同欲者胜，可谓善料胜负者。其人虽暴恣，其言曷可废欤！

哈剌，哈鲁氏。父八合，从睿宗伐金，大战三峰山，射中金恒山公武仙，睿宗见而奇之，赐名奥栾拔都。时大雪，军士饥寒濒死，八合杀所乘马食之，多所全活。后从破汝州，卒。赠怀远大将军、沿海翼管军万户、轻车都尉、汝南郡侯。

哈剌少英迈，负奇略。初从大军围襄樊，与宋人相距六年，哈剌卧不脱甲胄，由是知名。十二年，从丞相伯颜伐宋，授管军百户。十月，大军次扬州，宋将孙虎臣遣使告曰：“古者斗将不斗兵，今遣刘都统挑战，请择武勇善斗者当之，勿妄杀士卒。”伯颜召诸将问之，皆相顾莫敢应，哈剌请行，伯颜拊其背曰：“壮士也。”适两将所乘马皆黑，阵于扬子桥，力战数十合，未决胜负。刘都统槊剌哈剌坠地，刘马逸，哈剌上马追之，刘回槊出其左腋下，哈剌挟槊，斩其首以归。观者数万人，讙噪动地，刘，号黑马刘，宋骁将也。是日，伯颜以帐前仪卫送哈剌还营，绘战图以进，赏甲胄、银鞘刀。

又从丞相阿暐与宋人战于焦山，获海船二艘。阿暐使招讨王世强造白鹞海船百艘，就四十一万户翼摘汉军三千五百人、新附军一千五百人，命哈剌与世强统之。攻拔宋江阴、许浦、金山、上海、崇明、金浦等县，获海船三百余艘，遂戍澉浦海口。

十三年春，行省檄充沿海招讨副使。宋将张世杰舟师至庆元朐山东门，哈剌追之，获战船四艘。移戍定海港口。秋，宋昌国州、朐山、秀山舟师千余艘，攻定海，哈剌迎击，禽其裨将，并获大舰三艘。宋兵复来攻，哈剌败之，行省檄充蒙古汉军招讨使。十月，哈剌引兵出温州青岙，招降宋温州守将家之炳。十一月，至福州，获宋海船二十艘，禽其将毛监丞等。

十四年，赐金符、宣武将军、沿海招讨使，行省檄充沿海经略副使，与万户刘深行元帅府事于庆元。复檄充沿海经略使，兼左副都元帅，督造海船。八月，江西行省左丞塔出等攻广南，命哈剌率所部从之。进昭勇大将军、沿海招讨使，佩金虎符。时宋兵陷温州，哈剌复取之。进拔朝阳县，宋将陈懿等以畬兵七千人降。塔出攻广州不利，哈剌引兵会之，谕宋安抚使张镇孙、侍郎谭应斗以城降。又与宣抚梁雄飞、招讨王天禄追张世杰于香山，获其将李茂等，诘之，茂供世杰与陈宜中攻泉州，众尚数千、船八百艘，比至虎头山，遇风船坏，众皆溺死，宜中仅以身免。哈剌复追世杰于七洲洋，获宋主昰之母舅俞如靖。谕宋南恩州守将梁国杰以畲军万五千人降。

十五年，还军庆元。条上防海便宜，自南恩州至上海，设水站三十有一，置巡兵警逻。七月，入朝，赐金织文衣、鞍勒，进昭武大将军、沿海左副都元帅、庆元路总管府达鲁花赤。十六年，日本商船至庆元港口，哈剌谍知无他意，言于行省，与贸易而遣之。又禽海贼贺文达等，获船六十余艘。十八年，进辅国上将军、都元帅，从大兵征日本，遇飓风乃还。复命哈剌镇庆元。二十一年，罢都元帅，更立沿海上万户府，以哈剌为达鲁花赤。

二十二年，入朝，赐名哈剌拔都，奏请赐兵士衣装及禁戢私盐数事，世祖嘉纳之，赐锦衣、玉带、金鞍勒、弓矢有差。二十四年，加镇国上将军、浙东道宣慰使，仍兼管万户府。二十五年，枢密以水军无元帅，奏哈剌兼之。明年，拜金吾卫上将军、中书左丞、行浙东道宣慰使，领军职如故。

大德五年，入朝，进资德大夫、云南行省右丞，偕刘深征八百媳妇。大军失利，深坐诛，哈剌亦免官。十一年，以疾卒于汝州。哈剌在浙东有惠政，及卒，浙东民多立庙祀之。皇庆二年，赠荣禄大夫、中书平章政事、巩国公，谥武惠。

子哈剌不花，袭沿海万户府达鲁花赤，卒。子安坦袭。

忽剌出，蒙古氏。曾祖阿察儿，事太祖，为博儿赤。祖赤脱儿，从太宗征钦察、康里等部有功，为涿州达鲁花赤。卒。伯父哈兰暐袭职，佩金符，以功稍迁益都路蒙古万户，殁于军。

忽剌出袭哈兰术职，初授昭勇大将军。至元十二年，攻宋六安军，行省命领诸军战舰，遇宋军，败之。大军次安庆，忽剌出及参政董文炳为前锋，与宋孙虎臣等战于丁家洲，大败之。战于朱金沙，又败之。七月，及宋人战于焦山，时丞相阿暐督战，忽剌出与董文炳冒矢石沿流鏖战八十里，身被数创，不肯却。宋张殿帅攻吕城，又与万户怀都生获之。十三年，大军至临安，丞相伯颜命忽剌出守浙江亭及北门。时扬州犹为宋守，忽剌出败扬州军于扬子桥。又败真州军，追李庭芝至通州海口。江南平，加昭毅大将军，寻迁湖州路达鲁花赤。

十四年，进镇国上将军、淮东宣慰使。戍上都，改嘉议大夫、行台御史中丞。进资善大夫、福建行省左丞。迁江淮行省除右丞，拜光禄大夫、江浙行省平章政事，以疾卒。

叶谛弥实，朵鲁伯氏。宿卫世祖潜邸，世祖常阴视卫士腰带，见叶谛弥实独精好，命佩刀侍左右。从败宋兵于金刚台。又从战于筲箕窝，中流矢坠马，易骑复战，大败之。遣子纽邻请城光州，召面陈得失，赐金鞍一，授昭勇大将军、光州等处招讨使。从伯颜伐宋，总十二万户攻阳逻堡。分镇黄州，徙浔阳以扼江西。下南康、瑞昌、德安。分攻洪州章江门，不克，谕以祸福，其守将即开门降。遂下抚州。建昌抚贼张青阻险自保，夜趋七十里，袭其栅，获青，为贼胁从者悉纵之。乐安、崇仁、宜、黄等县俱纳款。与诸帅分道取闽，所向克捷。会黄州复叛，帅府以叶谛弥实有威名，召还，使总江西兵讨平之，民为立生祠。

初，湖广兵屯樊口，叶谛弥实言形势不利，其将郑鼎不听，果败死。叶谛弥实得鼎虎符，奏闻，迁镇国上将军、广东道宣慰使。拜江西行省参知政事，为同官诬构，左迁招讨使。入觐，自明改江西道宣慰使，以直前枉。拜福建行省参知政事。又改江西，平邵武等处土贼。世祖欲立行枢密院，征行省官一人入议，叶谛弥实奏对称旨，授佥书江西等处行院事。至元二十四年，卒，年七十。

子伯帖木儿，千户；纽邻，袭万户；野仙帖木儿，同知咸平府事；保保，同知江阴州事。

塔里赤，康里人。父也里里白，太祖时授帐前总校。塔里赤幼颖异，好读书，尤善骑射。袭父职，行省奏充断事官。时南北民户主客良贱杂糅，蒙古军牧马草地互相占据，命塔里赤勘定，军民各得其所。从大军克樊城、襄阳。又从丞相伯颜渡江，驻临安。寻命平章奥鲁赤等分为六路，追袭宋广、益二王。塔里赤领军至福建，所过秋毫无犯，宋都统陈宗荣率众来降。以功迁福建招讨使。

时诸郡盗起，陈吊眼拥众五万，陷漳州。行省承制命塔里赤为闽广大都督、征南都元帅，总四省军复漳州，生擒陈吊眼，戮于市。复从征叛蛮，败黄圣许等，积功加镇国上将军、三珠虎符、广西两江道宣慰使都元帅。贺州盗起，塔里赤讨平之。改福建宣慰使，又改浙东。金疮发，卒，赠辅国上将军、浙东道宣慰使、都元帅、护军，追封临安郡公。

子脱脱木儿，邵武汀州新军万户府达鲁花赤；万奴，广西宣慰使都元帅。

沙全，哈剌鲁氏。父沙的，从太祖平金。全初名抄儿赤，五岁为宋军所虏，年十八隶刘整帐下，宋人以其父名沙的，使以沙为姓，而名曰全。中统二年，整以泸州来归，全与之同行。宋军追之，全力战得脱，授管军百户。至元三年，整出兵云顶山，与宋将夏贵兵遇，全击杀甚众。五年，命整领都元帅事，出师围襄樊，以全为镇抚。整遣全率军攻仙人山、陈家洞诸寨，破之，升千户，赐银符。败宋将张贵，拔樊城，与整军会。修正阳城，引兵渡淮，败宋将陈安抚。

十二年，从丞相阿暐与宋将张世杰、孙虎臣大战于焦山，水陆并进，宋人大败，获其将校三十三人。从攻常州，克之，乘胜下沿海诸城。至华亭，戒士卒毋杀掠，宋将遂开门出降，以功授华亭军民达鲁花赤。时民心未定，有盐徒聚众数万，掠华亭，全击破之，簿其名得六千人，请于行省，遣屯田于淮北芍陂。行省以新附恐有反侧，委万户忽都忽等体察，欲屠城，全言：“盐卒多非土人，若屠之，枉死者众。”以全家保其不叛，遂止。赐金符，加武略将军，兼领盐场，职如旧。寻升华亭为府，以全为达鲁花赤，赐虎符。时盗贼蜂起，全悉招来之，境内得安。改松江万户府达鲁花赤，始专领军政。

二十二年，召见，迁隆兴万户府达鲁花赤，得请复旧名曰抄儿赤。未几，帝以为松江濒海重地，复命镇之，赐三珠虎符，卒于官。

谒只里，女直人。祖昔宝味也不干，金进士。谒只里事世祖于潜邸。中统初，命参议陕西行枢密院事，以商挺佐之。比行入奏，曰：“关陕要地，军务非轻，阿脱仰剌国之元臣，陛下方委任之，伏虑临时议论不协，必误大计，傥有异同，臣请得以上闻。”帝可其奏，赐宴而遣之。未几，改行省断事官。复入宿卫。李璮平，朝议选宿卫之士监汉军谒只里佩虎符，监军于毗阳。至元七年，命为军前监战，领诸军围襄阳，筑一字堡以张军势，一时名将刘国杰、李庭等皆隶麾下。

十一年，从丞相伯颜次郢州，将数骑而出，与宋兵遇，有部卒堕马，谒只里横戈直入其军，救之以还。时粮储不继，谒只里西攻江陵龙湾堡，获粟万石，众赖以济。大兵东下，宋将夏贵迎战于阳罗堡，伯颜未至，众欲俟之，谒只里曰：“兵贵神速，机不可失，宜及其未定而击之。”遂直前冲贵军，获战船百余，贵败走。伯颜上其功，加定远大将军。十二年，攻常州，造云梯绳桥以登，克之，遂徇下安吉诸州。十三年，宋降，伯颜命谒只里监守宋宫，号令严肃，秋豪无犯。入朝，迁昭勇大将军。未几，拜浙东宣慰使。十九年，卒，年四十二。

子赤老温，袭为万户，累迁江东廉访使；脱脱，淮东宣慰使。

囊加歹，乃蛮人。曾祖不兰伯，祖合折儿，皆为乃蛮大将。父麻察，太祖平乃蛮，麻察迎降。太祖命与察剌同总管蒙古汉军。后从世祖伐宋，败阿里不哥于失门秃，从诸王哈必赤平李璮，皆有功，赐金符，卒，赠太傅，封梁国公，谥桓武。

囊加歹幼习兵事，佩金符为都元帅府经历。从阿暐围襄阳，襄阳降，以功授汉阳千户。从丞相伯颜攻复州，败宋兵于风波湖。渡江后，伯颜南攻鄂州，阿暐北攻汉阳，囊加歹与张宏范等焚宋蒙冲三千艘，两城皆恐惧出降。伯颜军次安庆，贾似道遣宋京、袁克己等来请和，伯颜使囊加歹偕宋京报似道。似道复遣阮思聪偕囊加歹至军中。时暑雨，世祖虑士卒不习水土，诏缓师。伯颜、阿暐与诸将议，乘势径进，遂败似道于丁家洲。

大军次建康，帝闻囊加歹亲见似道，召赴阙，具陈其事，遣还谕伯颜，以北边未靖，勿轻入敌境，而大军已克平江。宋使柳岳、夏士林、吕师孟、刘岊等踵至，皆命囊加歹往报之。师逼临安，复遣囊加歹入取降表、玉玺。又遣囊加歹赍降表、玉玺献于京师，赐金符，授怀远大将军、安抚司达鲁花赤。与阿剌罕、董文炳等取台、温、福州。寻领蒙古军副万户、江东道宣慰使，佩金虎符如故。擢江东道按察使，复为本道宣慰使，领万户如故。召为都元帅，东征日本，未至而还。诏以元管军，与孛罗迭儿见管军合为一翼，充万户，守建康，改赐三珠虎符。拜云南行省参知政事，讨金齿、缅国，得疾，召还京师。授南京等路宣慰使，改河南道宣慰使，命袭父职为蒙古军都万户。

武宗在潜邸，囊加歹从帝北征，与海都战于帖坚古。明日，又战，官军失利，陷于重围，囊加歹力战决围而出。师还，囊加歹殿，为海都所邀截，囊加歹选勇敢千人，径冲之，贼披靡，帝乃由旭哥耳温、称海与晋王军合。成宗崩，仁宗在怀州，遣囊加歹与八思台诣诸王秃剌议事。时内外汹汹，犹豫莫敢言，囊加歹独赞秃剌定计先发。归白仁宗，仁宗固问可否，对曰：“事贵速成，后将受制于人。”太后与仁宗意乃决。内难既平，仁宗监国，命同知枢密院事。武宗即位，拜同知院事，进阶资德大夫，赐七宝束带、鞍辔、衣甲、弓矢、黄金五十两，以旌定策之功。寻授开县万户府达鲁花赤，仍同知院事如故。仁宗尝语近臣曰：“今春之事，赖囊加歹一语而定。吾闻周有尚父，囊加歹亦吾家尚父也。”寻以老病乞骸骨，不允。仁宗即位，特授河南江北行省平章政事，佩金虎符，以病卒。追封浚都王。二子：教化，山东河北蒙古军副都万户；执礼和台，河南江北行省平章政事。孙脱坚，山东河北军大都督。




◎沈君理

君理，字仲伦，吴兴人。起家梁湘东王法曹参军，武帝镇京口，命尚会稽长公主，辟府西曹掾，迁中卫豫章王从事中郎，加明威将军、兼尚书吏部侍郎，迁给事黄门侍郎，监吴郡。陈受禅，拜驸马都尉，封永安亭侯，出为吴郡太守。文帝即位，徵侍中，拜明威将军丹阳尹，授左民尚书，领步兵校尉，改前军将军，监南徐，出为仁威将军东阳太守，父忧去职。宣帝即位，除太子詹事，迁吏部尚书，以女为皇太子妃，赐爵望蔡县侯，加侍中，迁尚书右仆射，太建五年卒，赠太子少傅、翊左将军、开府仪同三司，谥曰贞宪。


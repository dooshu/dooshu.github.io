王柏　挽潜斋王枢相

忠简流余庆，文忠印此心。

词章传世早，事业得君深。

不尽风云会，宁知岁月侵。

九重惊殄瘁，谗言舌方瘖。

王柏

王柏　挽潜斋王枢相

治命深衣敛，亲题石像镌。

精神传巨扁，风月掩遗编。

流落人间境，陶鎔物外天。

建安名教在，它日配先贤。

王柏

王柏　挽潜斋王枢相

总角思先友，同宗丽泽传。

典刑诸老尽，文献旧家全。

交道从公晚，知音去我先。

渊源谁与遡，愁绝伯牙弦。

王柏

王柏　挽潜斋王枢相

精舍北之北，幽宫南复南。

两山生死寄，千古姓名谙。

地势蟠空壮，溪声战晚酣。

青乌发天秘，万壑拱遗龛。

王柏


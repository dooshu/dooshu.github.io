鳳麟洲

鳳麟洲。在西海之中央。地方一千五百里。洲四而有弱水繞之。鴻毛不浮。不可越也。洲上多鳳麟。數萬各為羣。又有山川池澤。及神藥百種。亦多僊家。煑鳳喙及麟角合煎作膏。名之為續弦膠。或名連金泥。此膠能續弓弩已斷之弦。刀劍斷折之金。更以膠連續之。使力士掣之。它處乃斷所續之際。終無斷也。武帝天漢三年。帝幸北海。祠恆山。四月。西國王使至。獻此膠四兩。吉光毛裘。武帝受以付外庫。不知膠裘二物之妙用也。以為西國雖遠。而上貢者不奇。稽留使者未遣。又時。武帝幸華林園射虎。而弩弦斷。使者時從駕。又上膠一分。使口濡以續弩弦。帝驚曰。異物也。乃使武士數人。共對掣引之。終日不脫。如未續時也。膠色靑如碧玉。吉光毛裘。黃色。蓋神馬之類也。裘入水數日不沉。入火不燋。帝於是乃悟。厚謝使者而遣去。賜以牡桂乾姜等諸物。是西方國之所無者。又益思東方朔之遠見。周穆王時。西國獻昆吾割玉刀。及夜光常滿盃。刀長一尺。盃受三升。刀切玉如切泥。盃是白玉之精。光明夜照。冥夕。出盃於中庭。以向天。比明而水汁已滿於盃中也。汁甘而香美。斯實靈人之器。秦始皇時。西國獻切玉刀。無復常滿盃耳。如此膠之所出。從鳳麟洲來。劍之所出。必從流洲來。並是西海中所有也。


○江淮献三脊茅赋（以国“有盛礼，灵茅三脊”为韵）

茅有众灵，名之为盛。虽百代以呈质，终三脊以居正。每彰封禅之期，如受鬼神之命。生於古既光七十之居，献於今更表千进而之圣。出於淮甸，来彼江潭。使驰於北，星流於南。捧执而有严有翼，缄滕而再四再三。及夫睹至尊，呈大国；致於金华之上，启於瑶池之侧。施陈而百瑞惭容，抚玩而干官变色。美其出有常地，生必旧形。非成野鹿之礼，宁假澄酒之馨。超常伦崦荐阙，殊众品而实庭。理尽三分，似叶通三之化；体皆一类，欲明得一之灵。隐见之时，吉蠲中礼。独标珍草之状，悉皆兄弟之体。整齐而玉匣遥传，洁静而琼华新启。应盛礼而居首，表常度而为後。道未格也，虽有采而必无；岳可封焉，纵不求而自有。观王者之得失，知礼事之臧否。且夫玉帛广矣，何尚於茅？岂不以贵称三脊，重载六爻。始汇征於吴楚，终遍藉於陶匏。奉上之时，且报云亭之兆；升中之後，因知天地之交。吾皇由是命太史，诏宗伯，议封山，谋勒石。备文物与礼器，修玉函与金策。使圣功登於九天，灵茅光於三脊。使臣稽首，称万寿以旋役。


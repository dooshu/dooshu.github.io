○为赵庶子谢平章事表

臣宗儒言：臣伏奉今日恩制，除臣为同中书门下平章事。祗奉承命，捧读诏书，心魂震惊，拜忭失所。中谢。臣闻燮赞化源，和鼎实，上合一德，以平六符，苟非其人，所系斯重。臣本虚薄，素无器能，徒以文艺，获承代业。比肩多士，陈力清时，累叨渥恩，践履官序。顷岁奉职中禁，草议南宫，遂忝左曹，列於近侍。顾常内讼，巳虑旷官，岂谓宸眷特加，擢任非据？伏自循省，不知所安。且臣去冬，尚守郎吏，今才一岁，遂备台司。苟非全才，难塞公议。虽鞠躬匪懈，必尽事君之诚；而宣化赋政，恐累知臣之举。生成难报，覆饣束是忧。伏以面奉德音，不敢更有陈让。拜章感涕，上答何阶？无任荷戴惶惧之至！谨奉表陈谢以闻。


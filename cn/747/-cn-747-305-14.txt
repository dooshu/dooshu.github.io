○对春不鉴判

〈丁掌颁，不颁於命士，春不鉴，而辄秋刷。〉

开国承家，建官分职，品汇斯布，卑高已陈。故礼设六官，必在所掌；司分九命，且均其职。眷彼凌人，颇忝班位，惟兹命士，实厕周行。虽和平在时，终无天昏之理，而炎凉失节，或生疾疫之事。备预之道，宁失国经？颁赐之仪，岂乖常礼？且深溪寂寂，方委积於大冬；虚室寥寥，遂收藏於小吏。春风已解，不闻修饰之功；秋露未圆，方事刷清之业。当其时而不作，已表非勤；应合给而缺供，尢彰失守。不应之罚，从此自贻；慢令这科，宜以为始。

梁高望

高望，元宗时官易州遂成县书助教。


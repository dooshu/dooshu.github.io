○擬上安邊禦虜疏 【 宣大邊事】

臣竊惟方今九州清晏、百蠻重譯、所宜備者北虜而巳、北虜之中、宣大為甚、頃者五路狡焉犯順、竊入我塞垣、擄掠我財畜、今雖竄居遠外、虜王力為之請、竟未有成言也、藿食之臣、久欲効其區區、以為邊陲萬一之助、適與事會、不容默默、敢畧計虜情時弊、稍及備禦之要、而終之以根本之策、惟　陛下垂聽、夫虜自辛未欵市三十餘年矣欵市者兩利之道也。而戰兩傷之道也。即虜亦自能熟籌之。是以至于今無變計。則虜情可知也。近歲以來。諸酋每執言中國交市財物。多短少濫惡。不如昔。忿忿欲起。則夷婦言老俺答歐刀之誓在。老婦在。終不令汝輩為此。旹旹彈壓之。以故無動耳。後來卜酋挾封者卒五路也五路台吉親虜王介弟。狡黠凶悍。又以擒執史酋。功賞未厭。嘵嘵累年。至于今竟爾跳梁也。此寔諸酋共計。聽其所為。作一桀驁之標幟。及我問罪。則又辭以虜王不知。諸酋不與。又從中講解罰服。而可以無失欵。是本計也。然彼寔知我地大人眾。事未可測。亦未嘗不慮我聲罪。是以共翼蔽之而遠竄大石。今雖鵰取衣糧。臕壯馬匹。寔為虗聲撼我耳。擺腰為之偵視。夫亦覘我動靜以自為計。度其勢當不復來。即來而我收保戒嚴。整搠以待。入則截殺。去則追勦。如是而巳。此督撫及將領諸臣責也。其或虜土果為講解罰服。則宜視其可否。計利以聽。此亦督撫諸臣責也。大抵今日之事雖一酋作難而欵貢之全局尚當未變何以明之。五路累年索賞。諸酋寔無與為助者。若弗聞也。今闌入而又寔無與為應者。明示我以啟衅犯順。皆五路事。諸酋不與也。一矣。虜王虜婦。始亦禁止。後亦譴責雖真偽未知。要未嘗訟言左袒之。二矣。我邊之守圉。如無人焉。來既不知。去尚不覺。葢五路未犯之先。即謂我譯人語史酋功賞事。明言入犯也。其氛惡矣而竟不為備。既不為備。而彼竟未敢縱兵深入。則其意但在挾賞。不在作逆。三矣。去歲虜王擁眾入。離城百里而不敢近。稍與之媾。則弭耳去。非獨去歲而已。戊巳之間。已嘗擁眾入。稱北地苦旱。野無青草。欲借粟數萬石。督臣以成例卻之。執弗與。亦弭耳去。果欲為難。豈待今日。四矣。有此四者。臣以知欵尚未變也。雖然欵雖未變。而不可不虞其變也。欵不變。可以無戰。而不可不求我之可以戰也。自受欵以來。則云以市賞為餌。以戰守為實。幸以其間寬我之力此等畢竟戎虗語所以可恨以圖邊圉之守備。要言可覆視也。更三十年。而我之所謂戰守者安在。邊墻頺圯者曠弗飭矣。宣大二鎮積弱至今者亦以撫賞日久之故也烽墩斥堠。不知燧燔爟火為何物矣。軍中間諜。恃為耳目。今悉化為廝輿之卒矣。尺籍伍符故在也。核其伍無見兵。不給事將領。則驅而代債帥耕養廉之田耳。甲冑苦惡。器械朽鈍。業已不堪。今或苦惡朽鈍之物。並為烏有。甚則舉而鬻諸虜中也。簡閱草教。用塗耳目。金鼓旌旗。不識形名。節制車徒步騎。悉無行首地分。進無選鋒百金之上。誰為奮擊。??日夕?無輜重駐隊之營。安能轉鬬。至于大小將領。用者未必盡其才。才者未必盡其用。精神技術。什九用於逄迎。什一用於封殖。有能以簡稽練習為事者。百不一也。因循之極。不得不為廢弛。廢弛之極。不得不為單弱。單弱之極。不得不為逗撓恡懾。皆自然之勢耳。以故平峕則朘削以中虜。欲有故則多方以避虜鋒。或闌入邊。俟其飽而去。則遠躡之。得其老弱一二級。遺器數事。亂張以為功。上下相蒙也。邊事如此。安得不生戎心。所幸者虜尚貪我財物。亦諸奴酋中。未有能以勢力役屬諸部者。脫有一桀虜生其間。合小攻大。并敵一向。我之憂豈徒欵不足恃而已。夫虜之勢。固未至于此。為我計者。則宜綢繆固防。克詰張皇。就合虜之勢。一旦至于此。而吾可以無患。不然駭而圖之。噬臍之悔。豈有能及者乎。臣之愚以為為今之計。先求我之可以守。次求我之可以戰。次求我之可以大戰。何謂守、垣墻斥堠、墩臺挍聯、哨望之宜、備禦之固、是巳、何謂戰、截殺追奔、掩擊應援、厲兵秣馬、後發先至、是已何謂大戰、凡兵不可以戰、即不可以守、畫一城邑駐□營壘、皆然也、守邊之視守城壘、即又異矣、經袤數千里之地。無所不守。無所不受。敵我眾而反以寡用。彼寡而顧得聚形。如有兵百萬。百分之。不過萬人耳。敵擁數萬來。是數倍我也。此萬人者敗。而彼百萬者。悉居無用之地矣。則深計其終勢不得不出于大戰何者散而守。不若聚而攻。筭量眾寡。理所必至。昔人有言、一大治則終身創矣、總是制人之道周伐玁狁。漢空幕南。　文皇帝三犁虜廷。皆以此也。今日之勢。誠于信地守望之外。選練得勝兵十萬。分隸諸邊。平居守禦。則往來應援。一朝匪茹。則大出兵。修永樂故事。如是斯萬全矣。臣故謂求我之可以大戰者此也。夫是三者今將求之如何。設險阻。整車馬。備器械。選將帥。練戎卒。嚴節制。信賞罰。數事而巳。臣固不能越世俗之常談、　國家之功令、而創為說也、特臣于數者之中、更有兩言焉、曰求精。曰責寔。今此數端、非不犁然且矣、大抵皆粗而不可按。虗而不可核如所謂以塵為飯、以塗為羹者耳、苟求其精。則遠?巧心之士。相與講求經歲而未盡。苟責其實。則忠公憂國之臣。所為太息流涕者。十倍于賈誼而未定也。臣請言其一二、所謂設險阻者。烽堠也。墩臺也。烽堠之制。欲堅欲密。然可以傳警。不可以守禦最利守禦者則薊鎮之敵臺邇年所繕。稍有次第。可推之諸邊者也。然臣以為可當今日之虜。不可當意外之虜也。竊以為今所作者。更宜减卑三分之一。而三倍其厚。度矢石所及。聯絡如貫。加之勁卒利器。守可必固也。所謂設險阻者。此類是也。騎兵與馬同命。故曰寧傷于人。無傷于馬。而平原易野。大兵深入。計非戰車。如武剛偏箱之類。則不能載重致遠。列營守衛。顧其相視芻秣之宜。輪轅輻轂之制。如周禮考工記所載。及師皇馬援輩所論述。棄置久矣。今邊地名為戰車。重遲粗惡。略不堪用。至其賦予芻秣之費、半給人食。以其半餉馬。半尚不足又安得雲錦成羣也。宜核寔精求。務令駔駿騰槽。樸屬微至、車攻馬同、嗣響周宣、以薄伐大原、不為難矣、器械之利。未易備言。大都甲冑于盾欲堅以便。兵刃欲精以利。弓矢之屬欲入深而致遠。其范金合體之類。悉有定???今將吏未盡解也。攻守器具。如墨翟子所載。近代名將所用。今將吏未盡習也。最利者則無如近世之火器。邇來諸邊所造。諸家所說。較昔為精矣。尚有進于此者。則尤宜早計也。葢乃中國之長技。而今虜中亦有之。恐異日者彼反長于我也。大都攻守之備。無論其軍器焉。火器焉。其材美。其工巧。其費鉅。其日力多。其造者自為用。五者備。然後可以為良矣。將帥之才。武科可得什一。舉薦可得什三。武科限于文墨。舉荐亂于毀譽也。兵書所稱將帥。所貴不過權謀陰陽形勢技巧。陰陽明將所不道。若權謀形勢技巧之屬。或見于論述見于談議。見于比試。見于造作。一一可以耳目計。銖兩分也。人罕兼長。不妨偏至。要在將將者加意衡量。隨方授任。即真才可使入彀。而草澤英雄。亦令勉就維縶。于以建威銷萌。兩利而俱得之矣。若目前選將術。則有迹可稽者。莫如前効。而有實可據者。莫如治兵。以此求之。亦可得十之六七也。選卒之法有四。曰勇。曰力。曰捷。曰技。皆可以度量權衡。一一試而得之者也。今之將領。平居既傷怠緩。有事又苦倉卒。竟未嘗深求之耳。惟勇也者。不可以度量取。然亦可以耳目試。試而得精卒。然後習視以練目。習聽以練耳。習超越趨步以練足。習負重挽強以練手。習五御以練馬。習五兵五當以練技藝。即三軍之眾。人人皆勁卒矣。卒練而後可以言節制。節制者、分數形名金鼓旌旗用眾之???也。易曰師出以律、將不知律。雖有強兵利器。戰則為人禽矣。夫惟用律而後可以論奇正虗實之權。而後可以玅揚奇伏備之用。而後可以運攻圍絕脅聚。散卷舒進退之勢。誠以彼勁卒明將訓之。旹其簡閱。月要歲會。教訓既成。能令三軍之眾。若使一人。擊首尾應。勢不得以巳也。如是斯可謂節制之師矣。節制既定。然後謂之成軍。然而軍非賞罰不成。成軍之後。非賞罰不。行。何者。投人于險。非威嚴弗克也。怵人以威。非厚賞弗附也。故罰所以毆民于兵而賞所以誘民使安受其罰尉繚子曰。善用兵者能殺士卒之半。人以為此慘毒之言也。而臣以為此名將之言也。夫不能殺者。殺一人而其下怨。殺數十人而其下叛矣。能殺士卒之半而不怨不叛者。其賞厚而其法明也誠用向者之兵。誘以重賞。賞且信。威以重罰。罰且必。使人懷德畏威。有進死之心。而無退生之計如是者有兵數萬。我可以折箠使虜。不然則驅而出之大漠之外耳。又何論虜勢之強弱。與欵之固不固也。總而論之、有地有器。有將有兵。有???而後可以守。能守而虜至則殲焉。即謂之戰。必不得已而用大師焉。即謂之大戰。要在急為之計。徐俟其成。成師之後。勢常在我。我能戰。我能守。即欵可也。不欵亦可也。否則不能戰。不能守。不欵不可也。欵亦不可也。 【 知勢之言】 即欵而愈久又愈不可也此不兩立之勢。不再計之策也。雖然難言之矣、臣所謂戰守之具者七。而無一不需財也。臣欲于七者之中。求精焉。責寔焉。數倍于昔。具亦宜數倍用財者也。今之邊目不暇給矣、諸鎮年例、缺者以百萬計、邊臣補綴目前、尚有捉衿、肘見之苦、而欲為臣所欲為、是無米而令炊、又使之具八珍五齊焉、其勢必不可得、即臣亦空言也、然而臣非敢為空言也、考之前事。度之後事。勢不得不出於此。而　陛下果欲為此。亦無難致焉。此時國家閒暇興之甚易然而人未有不以為迂者葢有根本之至計於此。曰務農貴粟而已古之強兵者。上如周公太公。下至管夷吾商鞅之屬。各能見功于世彼未有不從農事起者如周禮三畧。管子開塞耕戰書。詳哉其言之也。顧道術有純駁、作用有偏、正耳、而後世言及富彊。遂以管商目之。至不足比數。沿至唐宋以來。國不設農官。官不庀農政。士不言農學。民不專農業。弊也久矣。農者。生財者也。含生之類。無一人一日不用財者。而獨不講于財所自出。今世農人不過什三。農之勤者不過什一。然則一人生之。數十人用之。財安得不詘。財之詘也。廟堂之上。非不焦心蒿目。閭閻之道殣者轉于溝壑者。一旦不知千萬之數。非不悲號疾痛。而根本之計。終置弗講。此臣所為腐心扼掔。長嘆而繼之以泣也。臣所慨者。非獨為諸邊也。而此事所關諸邊最重。又最急。且如今邊鎮之兵。月給不過七八錢。少者四五錢。即盡得之以易粟。不過數斗。如農事興。則粟賤。令粟價减十之五是邊兵得倍食也减三之二是得三倍食也此其利。害。相?遠矣。興農事之術。臣以為邊境所宜。略有五事。五事之中。宜改圖者二。宜創建者三。鹽筴之召商墾種。入粟易引。今改徵折色而邊以大窘也。軍衛之分屯佈種。徵收子粒。今展轉易主。不可究詰。而額以大耗也。此二者古之良???。而今巳大壞。壞而不可卒反。似宜亟圖其復而稍更其制者也。近世營田之議謂墾田若干予某爵。民未必應也。臣以為遠方之民。欲其挾重貲。就荒遠艱苦力作。守而弗去。計非武功世爵不可也。設科目以誘入藉之民。宜可行者。疑土著之民。不能相容。則更立學校諸科舉中式之類。別自為額。不與土人相參。計無不可行也。今世末業之人至眾。而本業至少。宜有???以毆之。使去末而就本。如古之法制。賤商賈。尊農人。使前有所趨。後有所避勢不得不我從矣。此三者所宜創為之制。以勸人于本業者也。然而有未盡于此者。願　陛下深詔大臣。一意講求。或遣一二幹濟之臣。明于相度開塞之事者。分詣各邊。詳諮博采。大臣總群策而效之無一齊而眾咻、無懲噎而廢食、行之數年、計必大效、食足則財自充。財足則惟我所為。如臣所云備邊七事。漸次修舉。精求于常格之外。綜核于名寔之內。悉無難者矣趙充國之于漢。鄧艾棗祗之于魏。韓重華之于唐。皆用此道者也魏絳之和戎也。曰戎狄薦居土可賈焉。又曰邊鄙不聳民狎其野。穡人成功。以是為利也。而晉從之。既盟諸戎而史氏嘉其功曰。修民事田以峕引經甚透然則昔人之和戎以利農也今欵而廢農焉臣是以知其不可也雖然臣之為此說也、不知者將以為近而不切、緩而無及矣、臣非不知其迂且緩也、計今歲年例缺、　陛下巳發戶部存積及冏金濟之。戶部太僕盡。　陛下必出帑金佐之。勢不得巳。固無待臣言之也。獨農事一策。實須數年。乃得見效。惟緩就于後故須急圖于今。當時固用此策豈有今日乎計今邊事。適可支數年。以數年之間畢力就此。一旦有事而綢繆折衝。巳畧具矣。此鼂錯所謂安邊足用之本。而萬全之策也。葢行臣之言、一意振刷、他目之效。臣殆有不能盡言者、不然而一往廢弛他目之害。臣始有不忍盡言者。二者之中。邊境安危之本、惟　陛下裁度而施行之、封彊幸甚、民命幸甚


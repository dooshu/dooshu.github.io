○古东周城铭（并序）

鲁昭公三十二年，周苌宏合诸侯之大夫城成周，晋女叔宽曰：“天之所坏，不可支也。苌宏违天，必受其咎。”异岁周人杀苌宏。《左氏》明徵，以为世规，俾持颠之臣，沮其胜气，非所以励尊王垂大顺也。予经其地，而作是铭。

文武受命，肇兴西土。周公作洛，始会风雨。居中正本，拓统开祚。盛则骏奔，衰则夹辅。平王东迁，九鼎已轻。二伯之後，时无义声。大夫苌宏，言抗其倾。坐召诸侯，廓崇王城。虽微远猷，实被令名。宜福而祸，何伤於明。立臣之本，委质定分。为仁不卜，临义不问。无天无神，惟道是信。国危必扶，国灭必振。求而不获，乃以死徇。兴亡理乱，在德非运。罪之违天，不可以训。升墟览古，慨焉遐愤。勒铭颓隅，以劝大顺。


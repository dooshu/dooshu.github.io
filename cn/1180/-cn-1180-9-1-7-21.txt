溱洧

二章，章十二句


首章讲：三月上巳，男女采兰水上，相与赠戏。其词曰：





溱与洧，方涣涣兮。

三月之际，乃冰解、冰散之时也。维溱与洧，则方涣涣兮而水之盛矣。





士与女，方秉蕑兮。

秉，采也。上巳之辰，正祓除游玩之日也。维我士与女，则方秉蕑兮，而薄采于上矣。





女曰观乎？士曰既且。

值暮春之芳辰，适溱、洧之可观，故其女问于士曰：“盍往观之乎？”士答之曰：“吾既往矣。”





且往观乎？洧之外，洵訏且乐。

女复要之曰：“且往观乎？盖洧水之外，其地信宽大而可乐也。以如是可乐之地，而又何吝于再往哉？”





维士与女，伊其相谑，赠之以芍药。

于是士女相与戏谑于洧水之上，而其情洽矣。且不欲其遽忘也，乃以芍药为赠，而结其恩情之厚焉。此其采兰之行，而何幸其遂我两人之愿也耶！

末章讲：





溱与洧，浏其清矣。

三月之际，正春水方盛之时也，溱与洧则浏然其流之清矣。





士与女，殷其盈矣。

上巳之辰，正祓除游玩之日也，士与女则殷然其人之盈矣。





女曰观乎？士曰既且。

值暮春之佳景，适溱、洧之可观，故其女问于士曰：“盍往观之乎？”士答之曰：“吾既往矣。”





且往观乎！洧之外，洵訏且乐。

女复要之曰：“且往观乎？盖洧水之外，其地信宽大而可乐也。以如是可乐之地，而何靳于再往也哉？”





维士与女，伊其将谑，赠之以芍药。

于是士女相与戏谑于洧水之上，而其情亲矣。且不欲其鲜终也，乃以芍药为赠，而结其亲爱之厚焉。此其一时游戏之雅，而何幸其谐我两人之心耶！






○为李怀州祭太行山神文

谨按《礼经》云，诸侯得祭名山大川之在其地者。今刺史乃古之诸侯，太行实介我藩部，险虽天设，灵则神依。岂可步武之间，便容孽竖；磅礴之内，久贮妖氛？今忠武全师，河桥锐卒，指贼庭而将扫，望寇垒以争先。神其辅以阴兵，资之勇气，使旌旗电耀，桴鼓雷奔，一麾开天井之关，再举复金微之地。然後气通作限，云出降祥，长崇望日之标，永作倚天之柱。酒肴在列，蔬果惟时，敢洁虑以献诚，冀通幽而写抱。


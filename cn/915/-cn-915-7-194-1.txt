◇上书诉父冤

私门有幸，亡大姑元嘉中蒙入台六宫，薄命早亡，先朝赐美人，又听大姑二女出入问讯。父饶，司空诞取为府史，恒使入山，图画道路，勤剧备至，不敢有辞，不复听归。消息断绝，姑二女去年冒启归诉，蒙陛下圣恩，赐敕解饶吏名。诞见符至，大怒，唤饶入，交问：「汝欲死邪？诉台求解。」饶即答：「官比不听通家信，消息断绝。若是姊为启闻，所不知。」诞因问饶：「汝那得入台？」饶被问，依实启答。既出，诞主衣庄庆、画师王强语饶：「汝今年败，汝姊误汝。官云小人辈敢持台家逼我。」饶因叛走归，诞即遣王强将数人逐，突入家缚录，将还广陵。至京口客舍，乃堕死井中，托云「饶惧罪自杀」，抱痛怀冤，冒死归诉。（《宋书·竟陵王诞传》，诞嫌隙既著，道路常云其反。大明三年，建康民陈文绍上书。）


○对父在杖堂判

〈戊居母丧，父在，杖於堂上。〉

居母亲之丧，茹荼饮痛，踊既无节，哭何常声。悲在其中，形瘠於外，口不甘味，身不安美。潘生园里，无复版舆；顾氏家中，空馀画扇。仙人白鹤，遥投士行之前；孺子只鸡，远赴林宗之所。蔡顺有绕坟之感，老莱无衣彩之由，乔枝未摧，桂树犹茂。执椅桐之杖，上芝兰之堂，循礼制而多违，顾刑书而有犯。请归司败，任便科推。


48　回文詩始於何人　桑世昌回文類聚　蘇蕙織璇璣圖詩


詩苑類格謂回文出於竇滔妻所作。案：嚴羽滄浪詩話從之。文心雕龍明詩云：「回文所興，則道原爲始。」閻按：此不可考。又傅咸有回文反覆詩，温嶠有回文詩，皆在竇妻前。【原注】皮日休曰：「傅咸反覆興焉，温嶠回文興焉。」

【集證】玉海五十四：「寶元詩苑類格三卷，學士李淑承詔編。」

【元圻案】四庫全書總目總集類：「宋桑世昌回文類聚四卷。考劉勰曰『回文所興，則道原爲始』，梅庚注謂『原』當作『慶』，宋賀道慶也。蓋其時璇璣圖詩未出，故勰云然。世昌以蘇蕙時代在前，故用爲託始。然藝文類聚載曹植鏡銘八字，回環讀之，無不成文，實在蘇蕙以前。」〇晉書列女傳：「竇滔妻蘇氏，名蕙，字若蘭。滔被徙流沙，蘇氏思之，織錦爲迴文璇璣圖詩以贈滔，宛轉循環以讀之，詞甚悽惋，凡八百四十字。」〇皮日休語，見所作雜體詩序。〇吴競古樂府題云：「盤中詩，右盤屈書之，傅休奕云『當從中央周四角』是也。回文詩，右迴復讀之，皆歌而成文也。」






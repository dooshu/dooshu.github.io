○為處置屬番事 【 屬番】

為照肅州寄住畏兀兒哈刺灰二種夷人、乃哈密之部落、亦哈密之忠臣、先年土魯番戕殺王母、既致死巷戰其後襲殺罕慎、又死難數多、至于陜巴復國、討殺姦回、亦多効力、要其心跡、本非有過、乃因窮迫、歸我求生、寄住年久、未嘗作惡、比與哈密回回不同。今都御史陳九疇等、議以異類雜居、終難輯睦、一旦馭非其人、變生不測必危邊境、深慮曲防、不為無見。但欲遣回哈密。則彼與土魯番讐怨巳深。斷不敢歸還故土。今要揀擇肅州北邊空閑堡寨水草便利之所少費官錢。為其修理城郭。改造屋廬。諭以番漢雜居。終相疑二。徙居別所。兩取便安。待奄克孛刺幼子襲職回還。令其管轄部落。且容不去哈密。令其暫居臨邊稽之事體。似亦相應。但恐各夷安土重遷。不肯樂從若強之使去致失其心返生厲階及修理城郭、葢造屋廬等項、未審工程多寡、本鎮財力堪否供辦、已經移咨廵撫甘肅都御史寇天敘等官議處、先行曉諭各夷、使知彼有畜牧之業。我無疑猜之念如果樂從。仍計議修理城郭。改造屋廬。合用工料若干。先期整理完備。方可督發遷移。川邊王子莊苦峪赤斤柴城兒扇馬城大草灘各種回達、亦被土魯番殘害窮迫來歸不敢復還原土、前該鎮廵議處、准令暫安插金塔寺地方、彼亦安居樂業、不敢生事、今要將威虜古城再加修築、挑濬壕隍、以處其眾、既為肅州北面添一藩籬。亦是一見又使遠去城郭。不患包藏禍心。前項所處。似得柔遠防姦之意。且與先年該部所處大略相同。但前項地方大草灘扇馬城柴城相離嘉峪關不遠、王子莊則在苦峪之西、離邊稍遠、大約皆赤斤蒙古衛番族住牧之地近年節被回虜驅掠傷殘、棄地方而不守、投內地以求生、今所議威虜古城。未知相離嘉峪關外地里若干。修築城垣挑濬壕隍應用工力若干。即今臨邊、有無回虜窺伺、并修築之後、防護之兵作何區處、方得一一就緒料彼夷人、以帳窠為宮室。以耕牧為蒭糧、既有城郭可以自保。無不樂從之理。俱要議處停當、明白咨報以憑回奏定奪、今據前因、竊惟防患當于未形。防之太過。反生意外之虞。作事當謀諸始。始謀不臧。將無善後之策。看得前廵撫甘肅都御史陳九疇等、并兵部尚書金獻民、後先議奏、其說有二、一則欲將肅州關廂寄住合刺灰畏兀兒二種夷人、揀擇肅州北邊久棄空閑寨堡水草便利之處、安插居住、一則欲將用邊王子莊苦峪赤斤柴城兒扇馬城大草灘等處先年安插暫住金塔寺夷人、因前威虜古城、再加修築、以處其眾、是皆欲嚴華夏之辨、謹內外之防、深慮卻顧、誠皆體國安邊至意、但懷柔遠人之道、當順其情、哈密乃　朝廷封國。土魯番敢於殘破之。使其播遷離析。而我不能為之所。巳失中國懷遠恤患之義矣。彼哈刺灰畏兀兒二種夷人。皆忠于哈密。被其戕害。率眾來奔。先朝從守臣之議。然使其久住肅州後患亦所當慮也許其肅州關廂居住。歷年滋久。彼無反側之心。我得調遣之用。今一旦疑其後日之終不靖也。而欲徙之北邊空閑塞堡。安土重遷。豈夷情之所欲哉、觀其對各官之言曰、此是鳥雀不落之地、我們如何住的、又曰、我們東關住久、各有置買房屋、不能割捨、我們情愿入堡、將我們家小仍留在東關也罷等語、其情可見、後各官諭之以好語。動之以危言。方纔承認。終非所樂明矣。其川邊王子莊苦峪赤斤柴城兒扇馬城大草灘各種番達、俱係境外屬番。肅州衛羈縻帶管之数節被土魯番哈密回回侵奪搶殺窮迫來歸。先該總制鎮廵等官。奏請暫且安插肅州境外金塔寺地方居住、令其自為耕牧、有住四十餘年者。有住十餘年者。今欲驅而置之三百里之外。舍近就遠。必非其情。且原擬待後西事稍寧。哈密復立。仍各遣還住守故地。是猶存興滅繼絕。作我藩籬之意若依前擬則恢復之念荒哈密之望絕矣及照各官所擬、新城兒煖泉板橋等堡、堪以安插二種夷人之地、修門修房等項、雖費用不多、亦未免勞擾、又奪肅州軍餘春夏務農之地以與之、似俱有碍、至于威虜城修築、約用人夫六七千名、又勞軍馬架梁防護、且今肅州地方番回之窺伺未巳、我兵之警備方嚴、豈暇逆探未形之患、以供不急之役乎、倘或番回乘我工作之際、率眾侵擾、禍且不測、推原各官論奏。葢見前年回賊退遯。誤信速壇滿速兒牙木蘭巳死之言。遂謂肅州自此無事。故有是言。若體諸各夷之情。參以今日之勢非惟不能亦所不敢據今鎮廵所言土魯番搆怨方深。正諸夷杌掜不安之秋。在我惟當以鎮靜安輯為主。若又遷置各夷。紛紛多事。以拂其心。臨期倘有生拗。又恐患生意外等語。似為有見。乞敕兵部參詳議擬、合無將前項川邊王子莊等處番夷、令其照舊於金塔寺地方住牧、以為後日恢復之圖、以存興滅繼絕為我藩籬之意、其哈刺灰畏兀兒二種夷人、亦且令其照舊肅州關廂居住、不必預為遷徙之說、以離其心、待後番情寧謐、財力有餘之日、如果事勢可為、另為具奏定奪、庶使夷人無疑二之情、地方無勞擾之患而我得以專意內修、可收攘外之績矣、


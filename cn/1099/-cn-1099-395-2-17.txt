○與劉太景贊畫論留屯 【 留屯】

頃讀尊諭、於開田置戍、鄙意猶未了了。葢朝鮮阨陿、可以制賊者。宜在鳥嶺諸處。此去漢江大同。固巳遠矣。而况鴨綠乎。若在鴨綠。誠足以張遼左備虜之形勢矣。而去受倭之地。巳數千里。雖鞭之長。其及馬腹乎。且所謂三江者。謂漢江。與大同鴨綠乎。聞鴨綠江中。有沙渚。人謂之夾江。其地肥腴。而江以內。沙渚所界。亦謂之三江。足下所謂空地數百里者。抑謂此乎。抑不知屯田積榖。將使戍士任之。或責之朝鮮臣民自任也留兵一萬六千人、經略所規軍食之費。則中國當六之五。而朝鮮供一焉。借兵以自衛者如此。無乃非人情乎。今戶兵之藏。俱告匱矣。又增歲費七八十萬豈可不深計哉。東國雖當殘破之餘。未有數千里內。不能供二萬人食者也。若云彼國自當養兵。而兵不足用。何不減去老弱。以奉中國戰士乎。又不然。彼之君臣。言及亡國。輒涕泗橫流。此勾踐棲于會稽之時也。豈不能節衣縮食。以救危亡乎。前聞其國。諸礦可采。後復報罷。豈慮我之求多。不欲開端也。願足下更詳問之。夫士卒無事。若給以犁牛種。食。使之因田致榖。以貿易朝鮮所有。亦必樂之若欲以此當行月糧。則恐未然。至于有心者為之無不可成。誠如尊教也。虜備大壞。至于如此。非公不聞此言。聞長昂勾引土蠻子。近耗何如。并示之。

皇明經世文編卷之三百九十五終








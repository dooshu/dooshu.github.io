牛渚矶





《江南通志》：牛渚山，在太平府城西北三十五里。山下有矶，曰牛渚矶，与采石矶相属，亦名燃犀浦。晋温峤燃犀照水族于此。《太平府志》：牛渚矶，在当涂县采石山下，江漘有石柱高丈许，突兀峭壁间，相传古有金牛见此，故名。《后汉志》丹阳疆域独称“南有牛渚”，孙吴、东晋每宿重兵其地。



绝壁临巨川，连峰势相向。

乱石流洑间，[一]回波自成浪。

但惊群木秀，莫测精灵状。[二]

更听猿夜啼，忧心醉江上。[三]

[一]《韵会》：“洑，水洄也。”



[二]《异苑》：晋温峤至牛渚矶，闻水底有音乐之声，水深不可测，传言其下多怪物，乃燃犀角而照之。须臾，见水族覆火，奇形异状，或乘车马，着赤衣帻。其夜，梦人谓曰：“与君幽明道隔，何意相照耶?”



[三]《诗·国风》：“忧心如醉。”






◇奏上路太后尊号

臣闻历集周邦，徽音充嗣，气淳汉国，沙麓发祥。昔在上代，业隆胙远，未有不敷阴教以阐洪基，膺淑庆以载圣哲者也。伏惟淑媛，柔明内昭，徽仪外范，合灵初迪，则庶姬仰耀；引训蕃阃，则家邦被德。民应惟和，神属惟社，故能诞锺睿躬，用集大命。固灵根於既殒，融盛烈乎中兴。载厚化深，声咏允缉，宜式谐旧典，恭享极号。奉尊号曰皇太后，宫曰崇宪。（《宋书·文帝路淑媛传》，淑媛生孝武帝，随世祖出蕃。世祖入讨元凶，淑媛留寻阳。上即位，遣建平王宏奉迎，有司奏。）


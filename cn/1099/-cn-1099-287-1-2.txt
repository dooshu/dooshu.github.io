○條議宣府錢糧疏 【 主客兵餉】

一主兵之費、自十八年以前、歲用年例京運、淮蘆鹽引、河東鹽價、各省民運、及本鎮歲徵屯田地畝團種之數、共本色米豆二十八萬八千百七十八石有奇、草二十二萬七千百七十束有奇折色銀八十二萬六千五百七十九兩有奇、自是而後、雖有不同、要亦不甚相遠、迨三十年來、或以新募軍馬而增發帑銀。或以歲用不敷而添補鹽引。或以增給芻粮而加徵民運腳價。遂至多銀三十二萬三千二百餘兩。臣等詳察弊源。葢由十九年以前。軍馬未必盈於八萬之額。時且歲豐田登。民運交至。鹽引復皆報中。故雖有虜患。猶足濟用。三十年以上。邊地之豐嗇靡常。民屯之逋欠日甚。鹽引之報中漸少。而軍數且日加於往年。若非新增之銀粮。裒益於其間。其勢必不能給。故今且不必頓議裁减。宜以此項或和糴或轉運以為足邊之本宜以新增三十萬之數仍留本鎮另貯名曰歲餘毋輒輕動。俟年例民屯等項。月給粮餉不足之時。始許呈部借支。後仍以正項之數補之。積之漸久。將自有餘。一客兵守墻。煩費不貲。而出塞為尤甚。故一歲之支。至有四五十萬以上者。自十九年至四十年。總用京運銀及鹽引銀五百九十五萬六百兩。此皆年例之所未有。歲入之不會者也。虗耗財用。孰大於此。今計上年秋冬及今年春夏四防所用之數。較之往年。似為省約。原其所以。葢由三十七年以來。預發名買。而出納之司。漸入準繩故也。夫以地量兵。因兵度餉。亦斟酌理財之術。今更宜趁秋成價平。預發銀兩召買。仍較論路分衝緩。以為蓄積。更量移諸鎮陳粟浥爛者隨宜處置務使軍餉國儲。各有所濟。而小民膏脂。不至妄糜其於省費惜財之方。庶有少補。

王中丞奏疏（疏）

王之誥


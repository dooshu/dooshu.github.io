○奉總兵官英國公 【 交南善後策】

交阯平定以來、八年之內巳有三變、而兵亦三加矣、原其所自皆由惡本未盡除守兵不足用故也此交南終叛之本也黎氏雖除。而簡定存。簡定雖去。而季擴在。今季擴既擒。帥鎔景異之徒。又以悉在網羅而無漏者。似為無事矣。黃公葢先見而深慮之矣然馭之有道則可以漸安守之無法不免再變何者陳元揝乃季擴昆弟也今雖遠遁。視之若小可。他日焉知不能為簡定季擴之續乎。偽官頭目今雖降附。待之為至厚。焉知他日不能為阮帥景異之亂乎。今成功之將在斯。全盛之兵在此。吾忝為守官。不于此時此際。言其所以。而共議守備之策。以圖長久之治。而乃亦曰安南從此無事矣。是謂自欺也。欺人也。慮至于斯、言何容巳、謹將鄙見、逐一條陳、尚冀采擇、幸寬狂妄、

一本處地方、前者賊未就擒、蒙調三總戎大軍到來征守、猶必三年之久、而始克清大憝、今交阯都司衛所原守官軍。見在既少。而演乂新平順化地方又濶。迢迢千里。無一兵守。而止以土兵者若謂羈縻于一時則可。若謂長治久安。則未之信也。總戎俱止?帚大是失策三總戎若留一鎮守猶為庶幾倘皆振旅而歸。恐俘獻未至京闕。而警報巳徹　聖聰矣。乞蚤圖之。

一交阯原留守兵九衛一所七分之數。通該四萬七千餘人。在全盛之時。而猶不能禦侮。以致煩兵屢舉。今事故之數。四去其三。以如此險遠之地。反仄之民。而以舊日所遺一分之兵守之。實未見其可也。必湏添置軍衛。補完空伍。庶免後艱。今將各設衛所去處開列于後、

演乂一帶　黃江上下　太平等處海口　譚舍江　銳江　魯江　醎子關　廣威太堂等處　靖安州萬寧等處　太原府富良等處　鎮夷關等處　海潮希江等處

一市橋所南有鎮夷、北有昌江而本所居中且近、實為虗設、如將本所移置芹站、以控禦鎮夷關、本關止令土兵守之如此則鎮夷隘留有相應之利、衛所官軍免、輪守之患

一歸化石廩關、上通雲南臨安、下貫嘉興三帶水陸數百里、寥寥無一城守、萬一有警、仰之于誰莫若于臨安衛摘撥二所官軍、于臨安府垛集三所民兵立一衛于歸化州、如潼關澤州、犬牙相制之例、以控制上下、地方便益、

一丘溫坡壘隘留三衛所、原垛廣西土兵、近年以來。官不得人。迯亡之數。十去七八。其一二分在役者、率皆老幼貪弱代身、有名無實、是致盜常竊發、路每不通、如于廣西調一都指揮、仍領原調官軍、于丘溫鎮守、就行總督前項衛所土兵、更選土官之能事者管之、嚴禁不許雇倩代役、務要正身、將帶當房家小常川在役、如此庶便、一廣西田州府、去本處鎮夷關不遠、彼處兵強弩利、諒山一帶夷人畏之、即今田州府知府為事發隨韓總兵立幼、如將本人改授武職、令選本府民兵三五千名、親領于鎮夷關立衛控制、不但服夷情、抑且通道路、

一靖安州萬寧等縣、近接雲屯海口、并連廣東欽州地方、最為險要、如將欽州千戶所添軍、立衛或撥彼處衛所官軍、或垛彼處附近有司民兵以充其數、內摘一所于萬寧等處設立、以控靖安地方、以通廣東水路便益

一本處土兵、首賊未就擒時、急于用人、許將各處人民、聽役土官自行招集、而有司官謹于奉命、無敢有違、有狥情取占親戚者、有挾讐捉去耆正吏卒者、有全縣之民、俱被占取者、亦有一家父子兄弟各自充兵、及單丁貧窘、自充一兵者、後雖委都布司官清理、而土官紛紛言少、又不准除歸併、因循苟且、至于今日今隨征者月久不歸、家業狼籍、屯田者糧徵不足荊楚連綿、是致迯亡。今巳過半。若不從新整理。必至法廢事壞。難救其失。必湏再令都司布政司官嚴督府州縣官、將原集土兵并官下影占家人田奴盡行取勘見數、汰其老幼單弱者當民差選、其當實丁多者為兵役、先議合用若干衛所、應垛若干土兵、然後照數垛集、總小甲千百長選管如例、每兵湏以三丁共之、官不許遝以庸才、兵不許雜以冗濫、選集既定。即分地方。以近就近。置立城堡。或四六或中半。各專屯守。不許亂差、有不拘其管軍伴當、亦如舊例、就于所管土兵內定數撥用、仍造花名貫址文冊、三司各收一本照證、按察司仍常委官點閘、不許廢弛、如此庶便、

一各處偽官頭目、及先曾授官、後又從逆、今招出降、此等反仄之徒宜為區處或量與官爵。或分給田地。使之得所。以終餘年不可置于閑散懷抑欝抱不平以貽後患


◇太子妃灵还在道不设祭议

既虞卒哭，祭之於庙，本是祭序昭穆耳，未全同卒吉四时之祭也，所以有朔望殷事。蕃国不行权制，宋江夏王妃卒哭以後，朔望设祭。帝室既以卒哭除丧，无缘方有朔望之祭。灵筵虽未升庙堂，而舫中即成行庙，犹如桓玄及宋高祖长沙、临川二国，并有移庙之礼。岂复谓灵筵在途，便设殷事邪？推此而言，朔望不复俟祭。宋懿后时旧事不及此，益可知时议。（《南齐书·礼志》下。有司奏「穆妃卒哭後，灵还在道，遇朔望，当须设祭不？」王俭议。）


○安辑京城百姓诏

京城之人，久陷凶丑，亦既厎定，莫非王臣，比屋可封唐之人，阖境皆戴商之旧。复以宗庙之器，府库之资，散在闾阎，紊於纲纪。主守者缺以供事，窃取者冒其常刑，所以遣其捡括，必使详实。如闻小臣失所，遂使流言，寇攘资财，惊扰士庶。官吏不修其法，豪强横有纵暴。或得一官物，则破人家产；或捕一奸吏，则傍累亲邻。仍有不逞之徒，因此恐嚇大为侵暴。百姓冤苦，永言哀念，良深叹息。委京兆尹兼御史大夫李岘勾当，诸使捡括，一切并停。妄有欺夺，宜即推捕奏闻。仍榜坊市，务令安辑，副朕意焉。


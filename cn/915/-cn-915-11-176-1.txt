◇上书谏内徒蠕蠕降户

臣以古人有言：裔不谋夏，夷不乱华。荒忽之人，羁縻而已。是以先朝居之于荒服之间者，正以悦近来远，招附殊俗，亦以别华戎、异内外也。今新附者众，若旧者见徙，新者必不安，不安必思土，思土则走叛。狐死首丘，其害方甚。又此族类，衣毛食肉，乐冬便寒，南土湿热，往必将尽。进失归伏之心，退非藩卫之益，徙在中夏，而生后患。愚心所见，谓为不可。（《魏书·杨播附传》：「太和末，使杨椿持节徙蠕蠕降户。椿上书，不从。元愉之难，果悉浮河赴贼，所在钞掠，如椿所策。」）


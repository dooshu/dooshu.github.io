○第二状

右，访闻河阳兵力已遏，弓矢皆尽，地迩东洛，实系安危，内外人情，无不忧恐。切望诏王宰，发先锋五千人後，须自领全军继进，仍望今日内发使赐诏处分。河阳所贮诸道进助军器械，并望且搬赐茂元，犹恐器械数少，兼望内赐甲一千副、弓三千张，并弦箭三万只、陌刀二千口。兼闻河阳军用罄竭，赏给不充，自出军以来，并未有恩赐，望赐绢三万匹，且以河阳见在物委度支差脚速搬送。未审可否？


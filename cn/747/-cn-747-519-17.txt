○药师琉璃光如来绣像赞（并序）

得妙道者圣之大，感罔极者孝之至。孝有欲报之志，圣有善应之功。神其愿，运其力，故悲智行焉；发乎心，彰乎事，故像设作焉。谁其为之？有齐孝妇。孝妇姓某氏，前新城令柳诚之室也。先是居皇姑豆卢氏夫人忧，自卒哭及期，呼天之声不绝；自期至於大祥，追福之功不息。乃诵金偈，乃瞻粹容，爰用五彩，以成大像。庄严相好，昭焯焕烂，凛乎若披毫光而演善愿，启清真而屏浊乱。至矣夫！乃为赞曰：

光彼千界，赫琉璃兮。勿药之师，号大医兮。不形之形，妙相具兮。窈冥希夷，元功著兮。孝妇之烈，心不渝兮。章施五彩，福皇姑兮。


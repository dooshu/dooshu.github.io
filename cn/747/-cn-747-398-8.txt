○对吏脱帻判

〈得丁为吏，脱帻挂县门而去，断不应为。〉

喧寰易扰，野性难驯，鸿鸾不处於俗中，珠玉自生於尘外。丁至情无欲，含章寡词，琴书未入於山林，刀笔久劳於郡县。清风忽至，白意多，拂衣不留，挂帻长往。陶潜之美志斯在，疏广之芳猷未歇，幽谷归来，高山可仰。州司牵於常法，责以诡时，欲处伯鱼之刑，实恐冶长非罪。

李黄中

黄中，开元时擢书判拔萃科。


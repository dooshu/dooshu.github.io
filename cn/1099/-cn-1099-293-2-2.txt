○上徐少湖翁師 【 救荒】

城中餓??孚。死亡滿道。人人驚惶。似非太平景象。夫京師之民、各有身役常業。何以頓至于死。而所死者。皆外郡就食之人也。葢緣各處司民牧者。無救荒之策之心。而京師有捨米捨飯。减價賣米之惠。故皆聞風而來。當其事者。又不肯盡心。鮮有實惠。故每凍餓以至于死。是以京師為溝壑。誘外郡之民而填之也。讀此憬然念李文靖對真宗之語救荒自有均平普徧之政何必煦煦然為此小惠誘民以至于死乎莫若行令各處撫按有司。作急賑濟。然後出給告示。諭以本處賑濟之故。使各歸鄉里。又將所捨之米。預支二三十日。以為回家盤費之資。則窮民有鄉井飽食之樂。京師無死亡道路之慘矣。連年豐稔。止有此歲之餓。一郡之粟自足以供一郡之食特在上者區處之無其道耳。官倉之粟。可賑濟也。亦可價賣也。富室之粟。可勸借也。亦可責令减價糶也葢官倉除備邊急緊。不可動支外。其餘有積至數十年將腐者合暫變賣收價到秋易新。似為兩便。富室有積粟至千萬石者。皆坐索高價。以邀重利。故米價至于騰踊。合依少定價裁抑之。又當以禮獎勸借。官給以帖到秋償還。則米價自可日减。窮民自返故鄉矣窮民既無處辦米。或賣產傭工。止可得錢。乃今分為等類。定為價數。則錢法紛亂而民益告病矣夫錢法之行也。或朝貴而暮賤。或此處用而彼處不用。若有神以使之。雖市人亦不知其所以然也其可以官法定之乎為今之計。當為權宜之術。不分等類。不問大小。俱責令折筭通行。其價數之多寡。任從民便。官府不得而與焉。則錢法可通而商民俱便矣。米價騰踊。日甚一日。令定為官價似為裁抑之術。然在京師則有所不能行者。葢各鋪戶之米。俱貴價糴買。非若外郡富家。田內自獲。然今定為輕價。彼豈肯折本糶賣。且各處販米者。一聞價輕。孰肯再來。外米不肯來內米不肯糶不知其將來至于何如也如定米價。亦俟春間販米至者多。然後議之北地既荒。全賴南米之來。使河道阻滯。則來者延遲。恐緩不濟事。賊盜甚多。或搶探一船。則後者聞風。孰肯再來。今宜行令各河道官。使開河之時。先放米航行。一遇壅塞。則遣官夫拽運。一若轉運官糧然則米正月終可到矣。又行令各處地方官。使嚴加廵捕。防守護送。則販者無失米之憂所來者必多矣。南米來者既多。又憂米價之不减乎。盜生于貧雖勢所必至然荒年而至于盜起斯亦可憂矣聞各處撫按分付各屬官。令其暫寬治盜之法。其意惧生變也。以故各官于盜賊之獲。俱姑息寬縱之。此端一開。為盜者眾貧者日至放肆富者日不安生是民之為盜。雖起于年凶亦上之人有以教之耳夫濟荒自有長策。未聞教民為盜以救之也况漸不可長。民不可逞。恐隄防一撤。紀綱遂壞。其變有不可勝言者。宜行令各處撫按有司使遇盜賊仍治之如法法在防之于未治之于既無臨時勃亂則禁盜乃所以止盜而止盜正乃所以救荒也


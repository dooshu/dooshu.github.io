◇遗矫仲彦书（矫慎字仲彦）

仲彦足下：勤处隐钓，虽乘云行泥，栖宿不同，每有西风，何尝不叹！盖闻黄、老之言，乘虚入冥，藏身远遁，亦有理国养人，施于为政。至如登山绝迹，神不著其证，人不睹其验。吾欲先生从其可者，于意何如？昔伊尹不怀道以待尧、舜之君。方今明明，四海开辟，巢、许无为箕山，夷、齐悔入首阳。足下审能骑龙弄凤，翔嬉云间者，亦非狐兔燕雀所敢谋也。（《后汉·矫慎传》，又见《高士传》下。）


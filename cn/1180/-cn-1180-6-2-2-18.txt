答鉴川策俺答之始


虏种来降，虽朝廷有道，能使远人向化，亦公威德所及也。庆幸，庆幸！

顾此事关系至重，制虏之机，实在于此。往年桃松寨事，庙堂处置失宜，人笑之，至今齿冷。今日之事，又非昔比，不宜草草。

顷据报，俺酋临边索要。仆正恐彼弃而不取，则我抱空质而结怨于虏，今其来索，我之利也。公第戒励将士坚壁清野，扼险守要以待之。使人以好语款之曰：“吾非诱汝孙来降，彼自慕吾之化，丑彼之俗故来耳。中国之法，得虏酋若子孙首者，赏万金，爵通侯。吾非不能断汝孙之首以请赏，但以彼慕义而来，又汝亲孙也，不忍杀之，且给赐衣服饮食甚厚。汝欲得之，自当卑词效款，或斩吾叛逆赵全等之首，盟誓于天，约以数年骑不入吾塞，乃可奏闻天朝，以礼遣归。今乃肆其凶逆，称兵挟取，吾岂畏汝者！今宣、大人马，非复往年之比，汝来则来，吾有以待之。且闻汝子辛爱，怨汝之爱少妾，溺幼子，诱纳吾中国叛人，疏其种类，旦夕且将杀汝。汝肘腋之患不虞，而何以汝孙为哉！”彼闻此言，未必不动。

又闻那吉之来，皆其奶公主之。其人必有智计，可使人密诱之，曰：“我太师知那吉之降，皆是汝意。汝诚识事体，知顺逆者。今太师已奏闻朝廷，大大与汝官职，以赏汝功。但今老酋临边索要，愿进羊、马数千，赎取汝等，得即寸斩汝矣。我太师念汝等慕义而来，不忍利贿而杀汝，任其索取，断不与之。然今有何计，可取老酋之首，除汝等之害者？杀得老酋，即封那吉为王，遣兵送汝等归故地，永为中国藩篱，长享富贵。”渠闻此言，亦未必不动。吾得因其计而图之，亦一策也。

虏之入犯，乃其常事。即其孙不降，彼亦必入，我亦必防。公宜坚持初意，审定计谋，毋为众言所淆。今冬节已深，塞外草枯，彼亦不能迟久。且虏中今岁饥荒，头畜多死；东犯不遂，西抢不成；力罢于奔命，计阻于多歧；众叛亲离，内难将作：此亦天亡之时也。

向者仆固谓世必有非常之人，然后有非常之事；有非常之事，然后有非常之功。此所谓非常之事，非公孰能了之！但那吉数人置之镇城，宜加防范，毋令与外人相通；厚其给赐，毋使复萌归念。续降之人，真虏分配将士，华人各与宁家。亦不宜聚于一处，恐生他虞。书生之见，聊备采择，统惟鉴裁。






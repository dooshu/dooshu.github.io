徐元杰　题方氏绿野园三首

佳景环深院，开门远俗邻。

径幽通鸟雀，溪迥隔风尘。

客过宜樽酒，时来与物春。

好风为我至，萧散足怡神。

徐元杰

徐元杰　题方氏绿野园三首

众木欣欣茂，扶筇到故家。

楼高春月晓，池曲暮烟斜。

物公迁无定，徘徊兴自嘉。

悠然尘外想，随意乐年华。

徐元杰

徐元杰　题方氏绿野园三首

春昼情无限，欣看绿野丛。

折花红带露，种竹晓生风。

自有悠閒趣，何须绘画工。

名园多胜致，高咏与谁同。

徐元杰


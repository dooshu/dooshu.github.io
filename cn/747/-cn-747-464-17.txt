○册蜀王妃文

维建中二年十一月某日，皇帝若曰：夫茂建亲戚，以敦族固本；明慎选纳，以厚别蕃嗣：实人伦之始，王教之端也。朕奉若谟训，允求淑哲。贤必有象，锺庆於令门；姻不失亲，载光於戚里。故某官驸马都尉田择交第若干女，生禀柔惠，习知礼则，容德纯备，孝睦洽闻，可以叶美好逑，辅成乐善。是用使某官某持节册命为蜀王妃。呜呼，敬之哉！备礼以崇其好合，起家而居其爵位，非义信不固，非温顺不亲。克恭匪懈，则罔攸悔。朕言必复，可不慎欤。


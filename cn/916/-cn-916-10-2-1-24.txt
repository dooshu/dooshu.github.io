【谨赠司寇淮南公诗】

危邦久乱德。天策始乘机。九河闻誓众。千里见连旗。虢亡垂棘返。齐平宝鼎归。久弊风尘俗。殊劳关塞衣。绊骥还千里。垂鹏更九飞。犹怜马齿进。应念节旄稀。回轩入故里。园柳始依依。旧竹侵行（文苑云。一作何。）径。新桐益几围。寒谷梨应重。秋林栗更肥。美酒还参圣。雕文本入微。促（诗集缺促字。）歌迎赵瑟。（诗集瑟上衍但字。）游弦召楚妃。小人司刺举。明易攵（诗集作时。《诗纪》云。集作时。）实滥吹。（文苑作推。）南部治都尉。军谋假建威。商山隐士石。（《诗纪》云。一作宅。）丹水凤凰矶。野亭长被马。山城早掩扉。传呼拥绛节。交戟映彤闱。遂令忘楚操。何但食周薇。三十六水变。四十九条非。丹灶风烟歇。年龄蒲柳衰。同僚敢不尽。畴日惧难追。（○本集三。文苑英华二百四十七又《周书》元伟传引归一韵。庾开府诗集上。《诗纪》百十五。）


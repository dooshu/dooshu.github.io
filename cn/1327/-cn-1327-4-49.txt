某酒楼


金陵某甲就上海，赁楼一楹，辟酒肆，觅蝇头，借以自给而已。越数年，市面衰落，肆将不支，又值岁暮，竭蹶摒当，无复可望，拟明日闭门休业矣。是夕，一叟荷囊至，入座沽饮，命治馔，辄曰无矣，历数品皆然。叟曰：“夜未深，何以诸品皆罄？”曰：“实告君，明即休业，是以多不备也。”曰：“吾屡饮于此，生涯颇不恶，何便休业？”曰：“主者资本既竭，虽生涯盛，又将奈何？”问：“主者谁？”曰：“某甲。”叟即请见，谓之曰：“闻君明将休业，余以为深可惜也。苟非有万不得已者，勿宜弃之。”甲曰：“房税积三月未偿。租界业主，有苛待居客之特权，积租三月而不偿，彼即逐去居客而封其门，门内物，彼得据而有之，谓以抵租金也。明即其期矣。”叟曰：“三月之租，为数几何？”曰：“六十金。”曰：“苟有以偿租金者，又将几何而后可以继此业？”曰：“是无定资，厚固佳，即不尔，数金数十金，皆足以支目前也。”叟发囊出二百金畀之曰：“持此仍营汝业，毋中辍也。”甲大惊喜，转疑是梦。叩叟姓氏，叟曰：“吾某姓，居某乡。家人以纺织为业，织绩多则贩于上海而售之。岁凡再至，至则必饮于此，故闻子休业，而不能恝然也。”甲谨志其姓氏里居，买馔于别肆以享之。叟醉饱去。明即营业如故。

由是业骤盛，获利倍蓰。而经年叟不至。甲怀金至其里，将报之，遍访无此人，大异之。既返，与家人窃议，疑叟为狐仙，洁一室以奉之，朝夕礼拜为谨。业亦大盛。又十余年，甲女得侍贵人。贵人有房产于通衢，命甲迁其肆居之，免其租值，于是竟煌然大酒楼矣。






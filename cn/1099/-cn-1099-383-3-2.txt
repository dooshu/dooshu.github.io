○送少江桂君之任漳州序 【 漳州郡守】

知大体兼有方畧歐陽永叔之文也

福建之漳州為郡濱海、我東南頻年有海夷之患、疑漳之海濱人實左右之、維今年春、　朝廷以漳守缺難其人、命予同年友成都桂君、自武選郎往知其府事、盖選而任君也、予因送君而謂之曰漳故名郡。其民皆　天子齊民。乃獨以濱海故、蒙不韙之疑于人予為漳之人恥之。太守與民誼均一體。使其民以疑而蒙恥。何以稱守賢。余又為太守恥之。雖然徒恥之不可也。聞漳之濱海人。利商舶。輕遠遊。其出也每多齎而後返。故人以多齎而返也。而疑于其所從來其居者悍強。號稱易訟而難治。訟或有不勝。吏下之獄、則往往越獄而入於海。故人又以嘗越獄而入于海也。而疑於其所從往若然者盖亦有一二可疑之端矣。然未必實有之。其在濱海之人。容或有然者。然亦未必漳之人之盡然也。又聞其人以濱海故。頗知海道之遠近夷險。其海濱業漁之人。時往來海上。得見夫海島中人。習熟其詭怪惡劣之名狀。而其刀鏢弩矢機發火攻之技。又一一能當其所長而無庸於畏避。故知漳人之足以制此寇也當不在廣西兵與永保諸土兵下。第患無豪傑者相與倡率之以效用於朝廷爾。夫漳人不惟不真與寇通。乃其所長。且又足以制寇若此。予固為其人恥之。為其太守恥之。而於心則終有不甘焉。其說盖莫若求自效而謹約束庶幾可以明其心于將來故今為太守計。請與眾約曰。爾輩力能讐。殺此寇。請從仇。殺以自明。否則居者無輕於訟。商者無輕於出。出而有不吾告者。罪以人所疑。勿赦也。為漳人計。請如太守約。曰吾輩力果能仇殺此寇。亦請從仇殺以自明。否則居者不敢輕于訟。商者不敢輕于出。出而有不太守告者。罪以人所疑。不敢祈赦也。若然則太守與其民之恥。可以兩殺而俱雪。而國家東南之患。或從是其亦少彌矣。然則君之拜漳守以往也、又豈獨為夫漳人巳哉。

皇明經世文編卷之三百八十三終








【公燕诗】

〖《类聚》作公宴会诗。〗

昊天降丰泽。百卉挺葳蕤。凉风撤（六臣本《文选》注云。五臣作彻。）蒸暑。清云却炎晖。高会君子堂。并坐荫华榱。嘉肴充圆方。旨酒盈金罍。管弦发徽音。曲度清且悲。合坐同所乐。但愬（《白帖》作诉。或作觉。）杯行迟。常闻诗人语。不醉且无归。今日不极欢。含情欲待谁。见眷良不翅。守分岂能违。古人有遗言。君子福所绥。愿我贤主人。与天享巍巍。克符周公业。奕世不可追。（○《文选》二十。《诗纪》十五。又《类聚》三十九引蕤、晖、榱、罍、归、巍、追七韵。《白帖》四、五各引一句。）


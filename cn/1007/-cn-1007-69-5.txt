张衡　挽陈东湖先生

清沟名父子，浊世福人家。

二妙手谁抗，一翁颠未华。

天方章猿鹤，岁忽值龙蛇。

公死可无憾，吾生未有涯。

乱世没吾宁，何须满百龄。

云封灵寿杖，天殒少微星。

长夜泉台黑，幽林鬼火青。

西风吹木叶，无语慰飘零。

张衡

张衡　挽陈东湖先生

真病药无功，精魂夺鬼工。

百年终有尽，诸相等成空。

圆落缺陷世，逍遥兜率宫。

一池沤水意，分付蓼花风。

张衡

张衡　挽陈东湖先生

德星难再聚，薤露重兴悲。

客忆芹边脍，孙寻膝上饴。

人门惟水竹，拜像见须眉。

吾父亦丁丑，白云增梦思。

张衡

张衡　挽陈东湖先生

四大假合相，六根清净缘。

祗知心是佛，不惜药成仙。

鱼泣衔沙立，鸥疑侧脑眠。

凄其野人奠，秋菊荐寒泉。

张衡


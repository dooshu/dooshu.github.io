寄魏司农环溪

章再顿首寓书环翁老先生阁下窃闻国家之有正人犹天地之有岳渎所以纲纪万物也虽阻遐壤昧平生且闻声延颈愿通音驿况其得御於一日者乎阁下位望日崇门墙日峻无所庸後进之称说即称说亦近佞仆不忍为也然向者滥竽郎署尝与同舍陈天袚丁飞涛旅进於左右矣阁下置身千仞而喜接後辈遇之颇不以衆人其後阁下请养家居垂二十年岿然如泰山北斗亥秋入都常西望恨不相见今

圣天子倚为股肱兵繁饷匮得毋甚劳仰屋乎旧有奉怀小诗嫌以文辞取容匿未敢献今贱不自揆敢有所请於阁下先祖故明万历间诸生笃志理学实得旴江之传盖旴江曾守宁郡教泽犹存旴江之高弟陈文台先生来游宛陵先祖称第一高弟子语录杂着盈尺家居周道乙丙之间洊遭兵毁今网罗掇拾次第付梓海内文人比肩而有道者为难辄敢以序累阁下近世论学者颇訾姚江旴江诚亦有见要之前辈孳孳汲汲无寒暑晦明以毕力於身心性命之学盖非无所得者先祖之名讳行事详具焦澹园邹南臯诸公志传中既幸收於邹焦两先生其不见摈於阁下无疑也伏惟稍垂照焉


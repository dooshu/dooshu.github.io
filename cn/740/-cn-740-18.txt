第十八出　再报佳期

(外上唱)【传言玉女】烛影摇红，帘幕瑞烟浮动，画堂中珠围翠拥。妆台对月，下鸾鹤神仙仪从。玉箫声里，一双鸣凤。
(白)左右何在？
(末上白)画堂深处风光好，别是人间一洞天。
(外白)来！我今日与小娘子毕姻，筵席安排了未？
(末白)已安排了。
(外白)怎见得？
(末白)【水调歌头】屏开金孔雀，褥隐绣芙蓉。兽炉烟袅，莲台绛蜡吐春红。广设珊瑚席子，高把真珠帘卷，环列翠屏风。人间丞相府，天上蕊珠宫。锦遮围，花熳烂，玉玲珑。繁弦脆管，欢声鼎沸画堂中。簇拥金钗十二，座列三千珠履？谈笑尽王公。正是门阑多喜气，女婿近乘龙。
(外白)状元来了未？
(末白)远远望见一簇人马闹炒，想是状元来了。
(生上唱)【女冠子】马蹄笃速，传呼齐拥雕毂。
(外唱)宫花帽簇，天香袍染，丈夫得志，佳婿乘龙。
(贴上唱)妆成闻唤促，义将娇面重遮，羞蛾轻蹙。
(净丑执掌扇上唱)这姻缘不俗。
(合)金榜题名，洞房花烛。
(丑白)请新人交拜。
(生贴介)
(生唱)【画眉序】扳桂步蟾宫，岂料丝萝在乔木。喜书中今日，有女如玉。堪观处丝幕牵红，恰正是荷衣穿绿。
(合)这回好个风流婿，偏称洞房花烛。
(外唱)【前腔】君才冠天禄，我的门楣稍贤淑。看相辉清润，莹然冰玉。光掩映孔雀屏开，花烂熳芙蓉隐褥。
(合前)
(贴唱)【前腔】频催少膏沐，金凤斜飞鬓云矗。已逢他萧史，愧非弄玉。清风引佩下瑶台，明月妆成金屋。
(合前)
(净丑末唱)【前腔】湘裙颤六幅，似天上嫦娥降尘俗。喜蓝田今日，种成双玉。风月赛阆苑三千，云雨笑巫山二六。
(合前)
(生唱)【滴溜子】谩说道姻缘，果谐凤卜。细思之此事，岂吾意欲？有人在高堂孤独。可惜新人笑语喧，不知旧人哭。兀的东床，难教我坦腹。
(合唱)【鲍老催】翠眉谩蹙，赤绳已系夫妇足，芳名已注婚姻牍。空嗟怨，枉叹息，休推速。画堂富贵如金谷，休恋故乡生处乐，受恩深处亲骨肉。
(合唱)【滴滴金】金猊宝篆香馥郁，银海琼舟泛醽醁。轻飞翠袖呈娇舞，啭莺喉歇丽曲。歌声断续，持觞劝酒人共祝。人共祝，百年夫妇永和睦。
(合唱)【鲍老催】意深爱笃，文章富贵珠万斛，天教艳质为眷属。似蝶恋花，凤栖梧，鸾停竹。男儿有书须勤读，书中自黄金屋，也自有千钟粟。
(合唱)【双声子】郎多福，郎多福，看紫绶黄金束。娘分福，娘分福，看花诰纹犀轴。两意笃，两意笃。岂非福，岂非福。似文鸳彩凤，两两相逐。
(合白)请风明日两相宜，女貌郎才天下奇。正是洞房花烛夜，果然金榜挂名时。
(并下)





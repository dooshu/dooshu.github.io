谢赐敕奖赏疏


今日伏蒙圣恩，特遣文书房官、内官监太监刘大用，颁赐奖谕敕书一道，银一百两，大红纻丝蟒衣一袭，彩段四表里，赍捧到臣私寓。臣谨焚香叩头祗领讫。

草疏冒陈，方惧干乎严谴；恩纶贲锡，乃曲荷乎优嘉。精镠颁御府之珍，彩服出尚衣之制。声传里闬，光动簪绅。臣猥以庸流，被兹殊宠。衮职无一字之补，玺书廑十札之褒。感与愧并，惧将荣至。臣谨当祗承彝训，矢竭愚忠。崇让奖恬，倡百辟和衷之义；鞠躬尽瘁，赞一人垂拱之休。






续集卷三十七

<集部,别集类,明洪武至崇祯,东里集>

钦定四库全书

东里续集卷三十七　　　明　杨士奇　撰墓志铭

刑部俞主事墓志铭

刑部主事俞得济公广卒其孤希俊将奉柩归葬处州之遂昌以刑部主事周得琳所具事状请铭公广尝从余翰林十余年铭不得辞俞之先居睦州宋季有仕遂昌者因家焉而自曾大父以下皆不仕父则荣母毛氏得济其讳公广字也幼孤长克励於学涉猎既博矣从先生长者习诗律永乐六年诏翰林集四方儒学之士纂修永乐大典及能书士职缮写公广以能书荐书成被赐赉诏就翰林益进其艺十八年擢兵科给事中勤慎详敏克举其职坐累出为邯郸县丞当要道过使客百费取给於县者日辐辏公广爲之有方民不困而事集尤以寛厚得民心洪熙改元召还为刑部照磨尚书给事中皆言其才陞刑部广西清吏司主事尽心狱中无寃滞者宣德五年有司援例奏赠其父承德郎刑部广西清吏司主事封其母太安人妻李安人制可命未下而公广以疾卒是年七月十五日也享年五十有一子男二长希俊次希杰女三长者归吴宗智余在室孙男女各二公广居官不为崖岸不失持守遇事不平直发之不为苟默虽数以是召怨咎不悔其才可用且未老而遽卒惜也铭曰

才与时际兮宜厥施兮奄长逝兮孰所致兮

国子助教邵先生墓志铭

北京国子监助教邵先生卒其子坛均介吾友翰林检讨许子谟先生求为墓铭余数过监学重邵先生淳厚端雅盖良师范也许先生又言坛均惇於孝行有足尚者遂受事状为叙而铭之叙曰邵世家福州之怀安先生之曾大父野云大父复真父彦英皆隐居不仕母刘宋侍御史文济之孙先生讳煇字时晦幼丧父母贤必欲成其学问先生亦蚤克自励遂入邑庠受业明经师退而就其同门之贤者相讲论切磋令下调闾右实京师先生家在行居京师踰年援例免归而家益贫复入邑庠卒业永乐丙戌登进士第为翰林庶吉士预修永乐大典勤於职务同辈服其能时寓应天府学坐家人弗戒火延毁庙学謪戍边者十五年处患难泰然不以戚其中用荐召还除国子助教其学讲贯有素其诲人尽诚学者皆乐归之平素履行清谨重信义其友兵部郎中黄安卒於北京无强有力亲戚在侧先生为治歛含毕而遣子坛走数千里归其柩及其家於闽其行槩类此在太学将九年尝赐勑命授修职佐郎而卒於宣德七年八月六日享年七十有二其配钱塘郭氏安道【阙】子生男女各二男即坛均女蚤丧其长者次嫁进士廖伯牛葬以卒之明年某月日墓在其邑某乡某原铭曰

国有成均贤士所关必有师氏乃成衆贤正学笃行由躬率先维师其难匪今则然维时晦甫茂敦蹈履授业解惑式振厥士既夀考终而藏在此铭以昭之亦慰孝子

严迪德夀藏墓志铭

吾邑严君迪德驰书北京谓余有生者必有死吾今年七十有五即旦夕获全归幸矣虽吾生甚贫然颛颛持其身不敢踰越诚惧辱吾之先人亦欲吾之子若孙皆不敢辱也已豫营一丘矣窃叹近世死者其子孙往往钜资丰币请於缙绅大夫求志其葬缙绅大夫或未知察也甚者文跖为孔饰市侩为道德贻世讥诮虽吾之子弱且窭不足以动时贵人亦非吾所愿也子於人善率纪实如吾意然子之年加於吾矣盍及今无恙豫为志一言亦及吾之见也余家与严世?姻迪德於余为从表叔余仕於两京四十年前年始一归乡里亲交物故殆尽迪德岿然虽老而健能时时过我今别又三年恒往来予怀有托其何以辞严故西昌文献名家宋舘阁校勘肃称朴山先生其五世祖也父从礼洪武中国子学正刚毅端方三子迪德其季也名福真涉猎学问存心端厚而志行坚确内惇孝友爱兄之子如子而严其训有弗率者略而不校接人意度和裕言必当理安贫守义非其所当得一芥不取亲戚交游有急赴之恐後间有挟势来侵者迪德絶口未尝言亦未尝一语干人以私自县令丞及邑之贤士君子皆礼遇之布衣蔬食居常休休自得也论今西昌善士非迪德其谁欤呜呼前辈流风余韵远矣後生薄俗驰骋世利为雄长彼固不知重迪德然率遽起遽仆忽焉如浮云飞鸟之过目若迪德苍顔皓首既夀而康履贞居安自少壮至老坦坦如一日谓非人之所自致乎迪德娶宋氏先卒子男一显女四其一嫁国子学録梁?余皆归士族迪德之夀及子若孙皆未可涯余既述其行之槩又铭其藏俟属纩既刻之铭曰

盈则有亏荣则有悴芒芒天壤其孰非寄陶有自挽杜有自志超哉达人千载一致

叶侍郎墓志铭

宣德元年朝廷以苏松常镇嘉湖诸郡奸吏土豪肆为贪虐以毒细民久而愈甚特降玺书命大理卿胡槩参政叶春巡历访察务去恶以宁善後又益以锦衣卫指挥任启监察御史赖瑛槩等奉命所至秉公推明行之以果无所屈挠於是暴者以仆困者以起横者以折弱者以立上之泽下流下之隐上达数郡之内氛翳廓清畎亩闾阎咸有生气时事之裁制一董於胡然在叶之乡邦知之素明而行之无私叶盖有助焉竣事还奏上嘉之数人者皆进官春进刑部右侍郎岁中得风疾上命太医视疗久未瘳奏乞归从之後竟不起八年六月十八日也春字景阳世家嘉兴之海盐其先本林氏考讳祥幼丧父母鞠於表兄叶某遂冒叶氏景阳幼警敏知学有才识洪武中举自邑吏历事吏部者六年永乐初礼部尚书李志刚知其通练能谨荐於朝擢主客清吏司主事阶承事郎以勤敏周密为上官所重三年陞本部郎中阶奉议大夫进奉政大夫丁内艰去服阕仍旧职三考以绩最陞两淮都转盐运使岁余丁外艰服阕改福建布政司右参政仁庙嗣位来朝遂与广西右布政使周干同被玺书巡视应天镇江苏常湖松杭州嘉兴八郡访民利害而建革之岁余归今上嗣位景阳复诣苏常诸郡者再中改四川布政司右参政未行又二年而拜侍郎之命又二年而卒春秋六十有四娶吴子男三长懋次林次森女一适【阙】孙男七观鼎昇璿玑玉衡其葬在邑之大易乡平【阙】　　　懋奉事状介翰林庶吉士赵智来拜乞【阙】　辞而不获乃叙而铭之铭曰

仕历中外才际时和厚靖惠敦执持恭勤劼毖励职司行於乡邦公弗私登贰六官荷眷知六十考终乐全归来世有考视刻辞

宣郎中墓志铭

宣彦初讳嗣宗苏之嘉定人永乐三年诏郡县举楷书士苏举彦初既至奉命从中书舍人书诰勑无几简从事翰林诸学士皆重之岁余坐累谪交址时尚书东莱黄公总交址布政司按察司一见彦初知其才良寘诸左右任之事深得其助益礼遇日厚交址九年始归复被召入翰林遂授中书舍人又简文渊阁专书内制二十二年扈从北征既还丁祖母忧洪熙元年驿召至复其职赐勑命赠其考子朝中书舍人妣唐孺人赠其故妻谭封继室范皆孺人宣德元年扈从东征还进吏部验封员外郎食其禄仍从事文渊阁三十五年皆扈从巡边两朝实録成以缮写劳赐袭衣文绮表里白金进本司郎中禄秩仍从事文渊阁赐诰命进其考郎中妣宜人乃进其故妻继室皆宜人六年夏彦初得疾医药久不効是年十月十三日卒享年五十有二彦初甫三岁祖均德及父母俱丧鞠於祖母葛稍长日悲念父母不絶而事祖母甚孝祖母躬勤织紝资其学彦初亦克自励駸駸有进益且卓然有立志乡老长皆奇之谓宣氏有後言於邑大夫举为区长非其志也固辞会楷书命下郡守曰莫踰宣彦初矣遂送诣京师彦初在翰林最久恭慎小心克勤旦暮未尝以私废公处同列温而有让衆或临事惮劳费至出语相侵彦初独怡然不作於词气而请自任士论以是多之为人疏达诚实行已端重不肯苟且虽家无余赀遇人窘急仓猝能致义助故其病也卿大夫之贤者屡造视之及不起咸往哭吊可以知其人矣子男三谦益泰皆幼女四黄暄陈述侯寛其壻也一尚幼其卒之明年某月陈述奉丧归葬於乡其友黄养正具事状求为墓铭彦初余所心爱重者为之铭曰

和而庄坦而慤处事平执事恪履险夷一恬漠嗟彦初不复作

故嘉议大夫刑部右侍郎段君墓志铭

宣德九年二月二十九日刑部右侍郎段君卒於南京家素贫佥都御史吴君敏德既经纪丧事礼部尚书胡公源洁以闻上为悼叹赐祭命有司营葬於是吴君使人北京需葬铭而胡公以属士奇呜呼段君者世所谓仁人君子也又士奇素所交游士奇宜铭按国子司业陈君光世状段之先居南康之建昌世业儒其曾祖【阙】营田郎中笃修徙吴中父志清又徙常州之武进母叶氏君讳民字时举自幼温重頴敏喜学且其父母惟一子笃意教之故德器蚤成登永乐甲申进士第为翰林庶吉士时太宗皇帝命礼部翰林院准天经之数选曾棨等二十八人就文渊阁尽出中秘书使进其业旦暮给大官馔又月给膏火之资盖期之於大用而君与焉君祗体上意益励弗懈而文学大进与修永乐大典丁内艰去服阕除刑部山东清吏司主事授承直郎莅官廉慎而明敏克勤恒存哀矜恻怛之心处疑狱必归於厚丽辟者咸以得君为幸踰年扈从赴北京召修四书五经及性理大全书书成被重赐复还刑部陞郎中益精狱议尤为尚书所重凡大狱必咨君剖奏章必历君阅乃上在刑部八年山东妖妇唐赛儿作乱三司官以纵寇诛诏廷臣简代者共推举君数人授君山东布政司参政同举中有畏难者君曰竭诚以共吾职耳何足计利害哉下车敷宣德意整饬纪纲绥抚残氓剗革宿弊政理一新吏民悦戴居三年召同考礼部会试士论服其衡监又三年召赴阙命以本官署户部右侍郎之南京是时车驾在北京久南京诸司习於玩愒任钱谷刑名者其务丛脞尤号不治君至躬勤率之莫敢或违始若扞格已而服从咸修其职明年实授本部右侍郎又明年改刑部其振起作新一如户部罪人闻君至皆相庆於狱伸抑疏滞旬浃之间声誉用彰三年以绩最赐诰授嘉议大夫赠其祖若考皆嘉议大夫刑部右侍郎祖妣李淑人封其母太淑人妻盛淑人初为参政考满当得诰言於朝愿推以封母从之至是母年将九十得封者再人皆荣之君忽得寒疾数日小瘥矣将出视事左右谓未可以风曰数百人困坐狱中翘跂待我奈何可自佚?强出三日疾复作遂亟有问之者答曰不能报上恩矣如老母何言已遂卒君性至孝初为庶吉士得禄即迎父母就养京师父没後所历官未尝不奉母以行而曲尽爱敬襟宇清明坦夷表里一致喜怒不形声色当官任事惟义所在不苟逊避与人交久而信卒之日其官属临哭皆哀南京卿大夫之贤者皆走吊哭北京自师傅六卿以下咸寓奠祭君春秋五十有九其子男四寔宏安宁孙男二璇玑女三其葬以卒之岁某月某日附武进先茔之次铭曰

仁以及民义以行身其履坦坦其存温温我怀若人於古多有呜呼时举於今曷少亦既乘时曷不永年【阙】

斯而独其亲凡今之人【阙】　君子【阙】　　　　　贤

友

故奉议大夫礼部仪制郎中龎君墓志铭

礼部仪制郎中龎叙卒於官其子珙将奉柩归葬吉水以中书舍人宋怀所述事状乞着墓志铭余今年七十有五益倦文事然念龎氏父子皆从余翰林久不忍以辞龎之先家袁之分宜十一世祖称云轩者始徙吉水仁夀乡传其後资产日裕六世至季安倾家从文丞相举义勤王又三世至希凯为南雄路沙镇巡检叙曾祖也祖弱翁龙泉县尹父文芳好学务义母刘有贤德叙字明叙蚤丧父赖母长育少从明师学永乐初诏郡县举善书士隶两制书制勑简其尤者十数人从学士於内阁而出禁中古法书名蹟俾进其能明叙与焉时朝廷四方之务方殷命令多以玺书十数人者虽鲜暇稍暇辄自进弗懈咸駸駸有造诣矣先是明叙父尝傅兵籍既卒无他丁男有司言明叙应充伍时仁庙监国南京索明叙所习书览之嘉奨命削兵籍十年除中书舍人授从仕郎自是车驾巡狩皆与扈从三考奏?复职洪熙初赐诰命进徵仕郎赠其父中书舍人封母太孺人赐诰及钞归省两朝实録成以缮写劳赐银钞袭衣丁内艰服阕仍【阙】　　　考奏最陞仪制清吏司郎中授奉议大夫食其禄仍从事内阁宣庙实録成以缮写劳赐银币加四品禄始专职仪制司八阅月而卒自入舘阁以来三十余年敬慎如一日纯厚谦和不见崖岸口未尝及人过失其度能容有诬其过及加之厉辞色者怡然受之不校以是先生长者及其同官皆重之无间言云家居事亲孝亲没哀慕不衰睦族婣患难率扶持之朋友有急必赴恤僮奴如子公退时共宾客觞咏为乐所为诗有淇园藁其生洪武丁巳三月二日其卒正统戊午十二月二十八日享年六十有二娶黄氏封孺人子男四长瑒次珙亦以善书授试中书舍人父子同朝缙绅荣之次瓛次瑛女二长适黄次适周孙男若干明叙之葬以卒之明年某月日墓在某原铭曰弗骋以角弗巧以琢而任其朴噫嘻其乐

卫孟敬墓志铭

卫世家河东系出汉御史大夫绾历晋唐及宋仕籍不乏金人入寇徙河南归德之谷孰至元有曰庆甫好施予生伯升瑰玮有材略以军功积官至万户孟敬之大父父也孟敬讳整为人敦愿内而事亲敬长外而处戚姻乡?举无违礼以行义训子孙以勤俭致饶裕而好施予有乃祖之风焉永乐壬寅五月得疾【阙】日召诸子申论惇睦之道又遗训长子之在官者以必尽臣节言讫而终是月五日也享年五十有八娶毕氏子男六镇钦祥清镛铎镇中乡试为大名县学训导今陞左春坊司谏女六祖荣郭亮武盛刘正高林其壻也其一在室孙男四俊乂聪敏女二诸子以卒之岁某月某日奉葬于其乡南原先壠之次先事镇以翰林编修徐永达所状事行请铭余於镇有同寮之谊不得辞为叙而铭之铭曰

端其存厚其施以全其归以昌其世

陈处士墓志铭

处士姓陈氏讳霖字士悦陈氏其先居金陵五代之际大理评事讳晖者始居泰和世业儒至宋而仕宦科第甚盛彬及从子皆理宗朝进士彬官至提点刑狱国子监簿监簿文丞相进士时座主後公过泰和为新其居第至今乡里夸道为荣处士五世祖也祖存道元安远县学教谕父焕章母曾氏继萧氏处士兄弟四人其仲处士也为人端厚和易自少喜学问安成刘云章先生尝教授其乡处士与其兄士瞻从之学兄弟皆为先生所重駸駸有造诣矣无几士瞻举进士去後为兴宁县主簿父已老二弟皆幼而处士始弱冠凡公府徭赋及家之祭祀宾客寒暑朝夕所出皆治于处士而皆当其父之意平居孝事父母及其继母友於兄弟爱弟与子一督之学士瞻尝坐谪远外嫂邓早没遗三女及刘氏妹夫妇皆没遗二女皆鞠於处士既长为择壻备礼而嫁之行【阙】择义乡人服其公有争讼率往求直而乐於恬静尝【阙】省兄至兴宁留旬日而去县人莫有知者及弟士启子礼先後登第士启自礼部郎中陞山东参政礼为思南知府人皆为陈氏荣而处士意澹然入则与士瞻相怡愉出则陶其趣於山水之间盖其自视举无以易此乐也晚喜写墨竹日为之不厌人因其所自号称悦岩居士云永乐丙申十一月二十四日卒享年六十有三娶戴氏故儒家有妇德先卒继曾氏子男五长礼今为临安知府次禧举乡贡为辰州府学训导次祚为士启後次祊女三长嫁罗以智次嫁萧德庄次许嫁郭晖孙男一肇女四处士之葬也以卒之又明年二月二十四日葬在山槎乡鹁鸠冈先茔之侧而未有铭先宜人处士族姑余其外弟也於是礼以翰林修撰曾鹤龄所述事状属余铭铭曰

焜焜其先骈荣累芬济济其承绳武续闻嗟士悦甫潜彼遐陬孝士于行匪于显幽乔乔珠林爰托我居撷芳挹清优游怡愉白髪归全其藏有坟春秋雨露来来子孙

左处士墓志铭

监察御史南城左瑺永乐癸卯三月二十六日丧其父处士公奉中书舍人同邑章文昭所述处士行状介刑部员外郎吾郡周恂如求铭其墓按状左氏世家旴南城元季徙麻源三谷至处士又徙郡城之西曾祖讳欣祖讳明叔元【阙】公府从事父讳彬卿平乐州学正母甯氏处士讳谦字彦彰从父进士友信无子以父命为之後天资明敏自少喜学问不烦程督於经史诸书过目辄能记诵不忘长益博通百家贯穿古今远有造诣而事其父母及所後父母一於孝所後母郑氏久病气絶已三日独胸次微温衆环视不见生意欲举歛处士不可力求医疗竟苏母恒言微孝子吾死久矣父母没皆哀毁而葬祭以礼友於兄弟慎择交友而敬久不衰急於义举未尝与人较曲直而乡人有持曲直不能平必就而质之守令数荐起之皆以亲老辞然教其子必在於事亲瑺登第归省谕之曰由祖宗积累致汝有今日如或一毫於国事不能尽忠忝尔祖矣其终勉之平居一由儒者之道释老巫觋之流未尝及门恒不忘三谷山水之胜自号三谷居士春秋八十有六而卒娶刘氏继周氏俱有贤行先卒子男四英瓛杰瑺瑺永乐十六年进士任浙江道监察御史孙男七绍宗益宗显宗超宗兴宗述宗辉宗女二曾孙男一愈处士之葬以卒之岁某月日其墓在邑某乡某原铭曰

左氏所出自齐公族丘明素臣郢游圣门名汉者雄晋曰太冲在唐曰震代有耀宗厥来徙旴益蕃以昌累善积仁显闻乡邦学士绳绳逮彦彰甫钦厥攸行静言幽处卷而弗施以遗厥後惟彦彰甫没且弗朽

胡处士墓志铭

永乐十八年十月二十日丰城处士胡宗仁卒享年六十有三将以明年某月日葬其邑某乡某原胡之先出成都有讳谅者唐贞元中与韩愈欧阳詹同登第其长子让佥判抚州因家崇仁让次子寂又徙丰城之厚郭遂为丰城人至讳叔恭讳孟寅处士大父父也孟寅六子其二处士也讳某天资质实頴敏好学问居家有孝友之行於处族婣朋友能尽其道以仁恕为行已之本诗礼为传家之器其善人者欤娶邹氏子男四轸輗軏轼轼先卒女三徐仲殷李大猷周某其壻也孙男四锺监铎钊女三轸永乐乙未进士授兵部车驾清吏司主事氷檗之操有闻缙绅间知者以为处士之教也於是轸奔讣将归齎国子助教徐畴所状处士世出行实介司谏曹曼龄请铭其墓余虽前未识处士观其子可以知之矧有如助教君所述者乎铭曰

緼仁好善而蹈义兮栖迟丘园乐泄泄兮式光大之德厥嗣兮

杨宗荣墓志铭

处州之松阳杨宗荣年七十卒既葬矣後三十有三年其孙巨容以某官某所述世出行义介前国子典簿叶允元请铭其墓按杨氏系出汉太尉其後子孙益衆散徙江淮闽浙间至宋有讳某者为金华主簿其子信为衢州教授始来居松阳历若干世至安道宗荣父也母叶氏宗荣自幼喜读书为诗家居敦孝友处宗戚乡?恒辍有余赈匮乏及葬其死之无归者攻医有疾率济之善药尤以谅直为乡人所服县尝举耆老资以集事晚好黄老清静之道幅巾逍遥泉石之间有以自得卒以洪武己巳五月十三日娶叶氏子男二景和人杰孙男四巨容巨信久章久祥巨容今为长葛知县孙女二铭曰

力善而施弗达以试澹乎以愉尚厥志後有考之此其识

洪珷夫墓志铭

青田洪珷夫既卒而葬矣其孙廷信奉礼部郎中叶仕宁所述世系事行介前国子监典簿叶允源来求墓铭洪之先居番昜系出宋赠太师魏国忠宣公皓皓之孙曰纯为曹属于括始自番徙括居青田之鴈衢珷夫八世祖也高祖秉哲元闽海翼上千户曾祖畴修德乐善所交多名贤石塘胡先生尝赋其所居延桂楼赵文敏公尝记其所创太清宫白云庵而皆文敏所书云祖铉考宗江俱畜德不仕妣张氏珷夫讳某字尹武珷夫其别字也仪观伟然事亲能孝生养死祭一致其诚於睦族人处乡人皆得其意捐赀以赈贫乏无告者不间於识不识珷夫读书通古今有材略元季尚少郡辟司仓不屑就天兵下处州总帅闻其名召主给饟井井不紊帅数称其才已而免归皇明既混一海宇则命其弟出仕珷夫留家居治田园新居室名其藏息之轩曰清逸儒生君子与之游者多为之赋客至焚香鸣琴觞咏为乐既老葛巾藜杖携朋徒及其诸孙日徜徉山林泉石之间虽旷焉无所系于其心而谨循宪度不少纵以田赋屡长万石区率先集事而尤以公平而民悦服虽不仕而所以刑於家施於乡者人未尝不以仕望之也其卒以洪武己卯十月二十五日其夀七十有七其葬在访川吴冈之原其配叶氏其子某某某其孙三庭信庭质庭翰其曾孙男二克镇克鏸女一铭曰

有韫其中器之良恬澹愉佚履幽贞郁乎斯丘归永宁

东里续集卷三十七








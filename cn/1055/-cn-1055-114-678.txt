【谢仙火】

右“谢仙火”字，在今岳州华容县废玉真宫柱上，倒书而刻之，不知何人书也。传云大中祥符中，玉真宫为天火所焚，惟留一柱，有此字，好事者遂模于石。庆历中，衡山女子号何仙姑者，能绝粒轻身，人皆以为仙也。有以此字问之者，辄曰：“谢仙者，雷部中鬼也。夫妇皆长三尺，其色如玉，掌行火于世间。”后有闻其说者，于道藏中检之，云实有谢仙名字，主行火，而余说则无之。由是益以仙姑为真仙矣。近见衡州奏云：仙姑死矣，都无神异。客有自衡来者，云仙姑晚年羸瘦，面皮皱黑，第一衰媪也。向时苏州有一丐者卧道中，相传云是得仙者也。自天圣中，余已闻之，后二十余年尚在。其人姓沈，举世皆传为“沈卧仙”，云卧而饮食不漏。州县吏屡使人监守，或潜伺察之，皆实卧而不起，亦不漏，遂相传以为神。既而亦以病死。虽素信惑其事，喜为之称说者，亦不云死时有异也。斯二人者，皆今世人以为仙者如此，故并载之。治平元年上元日书。


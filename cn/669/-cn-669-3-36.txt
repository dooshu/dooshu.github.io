36　姜爲伯夷之後　四岳爲伯夷之族　伯夷言明幽二字之義


鄭語史伯曰：「姜，伯夷之後也。伯夷，能禮於神，以佐堯者也。」注謂「四岳之族」。大戴禮誥志篇虞史伯夷曰：「明，孟也；幽，幼也。」【原注】史記曆書引之，而其文小異。「虞、夏之曆」，爲「昔自在古曆」；「百草權輿，瑞雉無釋」，爲「百草奮興，秭鴂先滜」。

【閻按】尚書伯夷典舜三禮，未聞佐堯，且齊，四岳之後，兹又以爲伯夷後，將齊有二祖乎？

【全云】四岳既爲伯夷之族，則非二祖也。閻説何憒憒。

【方樸山云】愚按吕刑有言「皇帝」，孔傳皆云「帝堯」，康成以「皇帝哀矜」爲説顓頊，「皇帝清問」乃説堯事，未有指爲舜者。指爲舜者，自蔡氏一家言耳。孔傳於「乃命三后，恤功於民，伯夷降典，折民惟刑」一節，直注云「堯命三君」，正與國語脗合。潛丘考之不詳。

【元圻案】林少穎尚書全解：「伯夷，臣名，其氏族則不可知。先儒引鄭語云：『姜，伯夷之後。』此説不可信。且國語既以姜姓爲四岳之後矣，而又以爲伯夷之後，其説自相戾。韋昭遂謂即四岳，且經云『咨四岳，有能典朕三禮？僉曰伯夷』，豈四岳以是自薦也？揆之人情，決不如此。」閻氏此注，蓋本於此。〇誥志篇：「虞史伯夷曰：『明，孟也。幽，幼也。明幽，雌雄也。雌雄迭興，而順至正之統也。日歸于西，起明于東，月歸于東，起明于西。虞、夏之曆，建正于孟春，於時冰泮發蟄，百草權輿，瑞雉無釋。』」史記曆書：「昔自在古曆，建正作于孟春。於時冰泮發蟄，百草奮興，秭鴂先滜。物迺歲具，生於東，次順四時，卒于冬分。時雞三號，平明〔一〕。撫十二月節〔二〕，卒於丑。日月成，故明也。明者孟也，幽者幼也，幽明者雌雄也。雌雄代興，而順至正之統也。」與大戴之文不同。

〔一〕「平」，原作「卒」；「月」，原脱，皆據中華本史記卷二六曆書校正。

〔二〕「平」，原作「卒」；「月」，原脱，皆據中華本史記卷二六曆書校正。






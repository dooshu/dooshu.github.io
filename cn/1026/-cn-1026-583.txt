董嗣杲　装伯弜周先生手泽

桐溪恩上人，留遗盈束纸。

初疑龙蛇奋，不敢傲睨视。

呜呼汶阳翁，父子传心旨。

手泽落世间，枯尽几砚水。

言言关世运，字字穷物理。

悲风飒双鬓，涕泪挥不止。

思超汉魏高，人可晋唐似。

逸态出天然，凛若对英峙。

此时吟啸者，趺荡何可比。

卷舒手不停，光芒射梙几。

下取防六丁，急寘空谷里。

董嗣杲


文天祥


天祥，初名云孙，字天祥，后改字宋瑞，一字履，吉安人。生于端平三年（1236）。宝祐初，除右丞相、兼枢密使。元兵至，奉使军前被拘，亡入真州，泛海至温州。益王立，拜右丞相，以都督出江西，兵败被执。囚于燕京四年，不屈，死柴市，年四十七，时至元十九年（1282）。有指南、吟啸等集。

齐天乐

庆湖北漕知鄂州李楼峰

南楼月转银河曙，玉箫又吹梅早。鹦鹉沙晴，葡萄水暖，一缕燕香清袅。瑶池春透。想桃露霏霞，菊波沁晓。袍锦风流，御仙花带瑞虹绕。

玉关人下未老。唤矶头黄鹤，岸巾谈笑。剑拂准清，槊横楚黛，雨洗一川烟草。印黄似斗。看半砚蔷薇，满鞍杨柳。沙路归来，金貂蝉翼小。

又

甲戌湘宪种德堂灯屏

夜来早得东风信，潇湘一川新绿，柳色含晴，梅心沁暖，春浅千花如束。银蝉乍浴。正沙雁将还，海鳌初矗。云拥旌旗，笑声人在画阑曲。

星虹瑶树缥缈，佩环鸣碧落，瑞笼华屋。露耿铜虬，冰翻铁马，帘幕光摇金粟。迟迟倚竹。更为把瑶尊，满斟醽醁。回首宫莲，夜深归院烛。

酹江月

南康军和苏韵

庐山依旧，凄凉处、无限江南风物。空翠睛岚浮汗漫，还障天东半壁。雁过孤峰，猿归危嶂，风急波翻雪。乾坤未老，地灵尚有人杰。

堪嗟漂泊孤舟，河倾斗落，客梦催明髮。南浦闲云过草树，回首旌旗明灭。三十年来，十年一过，空有星星髮。夜深悉听，胡笳吹彻寒月。

又

驿中言别友人

水天空阔，恨东风不借、世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪。堂堂剑气，斗牛空认奇杰。

那信江海馀生，南行万里，属扁舟齐髮。正为鸥盟留醉眼，细看涛生云灭。睨柱吞嬴，回旗走懿，千古冲冠髮。伴人无寐。秦准应是孤月。

又

和

乾坤能大，算蛟龙、元不是池中物。风雨牢愁无著睡，那更寒虫四壁。横槊题诗，登楼作赋，万事空中雪。江流如此，方来还有英杰。

堪笑一叶漂零，重来淮水，正凉风新髮。镜里朱颜都变尽，只有丹心难灭。去去龙沙，江山回首，一线青如髮。故人应念，杜鹃枝上残月。

满江红

和王夫人满江红韵，以庶几後山妾薄命之意

燕子楼中，又捱过、几番秋色。相思处、青年如梦，乘鸾仙阙。肌玉暗消衣带缓，泪珠斜透花钿侧。最无端、蕉影上窗纱，青灯歇。

曲池合，高台灭。人间事，何堪说。向南阳阡上，满襟有血。世态便如翻覆雨，妾身元是分明月。笑乐昌、一段好风流，菱花缺。

又

代王夫人作

试问琵琶，胡沙外、怎生风色。最苦是、姚黄一朵，移根仙阙。王母欢阑琼宴罢，仙人泪满金盘侧。听行宫、半夜雨淋铃，声声歇。

彩云散，香尘灭。铜驼恨，那堪说。想男儿慷慨，嚼穿龈血。回首昭阳离落日，伤心铜雀迎秋月。算妾身、不愿似天家，金瓯缺。

沁园舂

题潮阳张许二公庙

为子死孝，为臣死忠，死又何妨。自光岳气分，士无全节，君臣义缺，谁负刚肠。骂贼睢阳，爱君许远，留得声名万古香。後来者，无二公之操，百炼之钢。

人生翕欻云亡。好烈烈轰轰做一场。使当时卖国，甘心降虏，受人唾骂，安得留芳。古庙幽沈，仪容俨雅，枯木寒鸦几夕阳。邮亭下，有奸雄过此，仔细思量。

又

雪霁

同云笼覆，遍效原、一望苍茫无际。是处青山皆改色，姑射琼台初启。渔艇迷烟，樵柯失径，歉收点风霜厉。子猷短棹，三高祠畔堪系。

江城梦纪罗浮，踽步豪吟，东郭先生履。欲伴袁安营土室，高卧六花堆里。此是冰天，谁言水国，千古孤臣滋涕。芒苇首白，浑疑缟素刘季。








与蓟镇督抚


西北边患，无大于板升者。朝廷宵旰西顾，屡厪谕问。仆辈谬膺重寄，主忧臣辱，不敢不以为虑。但审彼量己，图之甚艰。又前奉翰教，谓道远隔河，难于进取。妙算盖筹之已熟，即赵帅亦自谓难图，故不敢复言取之之计。

独招降一节，元年诏书，如李自馨等，明许其归顺。又本兵题准赏格，及近日见行事例，皆布之遐迩，传之虏中，非所谓始祸而开衅也。昨偶因赵帅以李自馨手帖见寄，窃以为自馨等来归之意，其诚伪固未可知，但朝廷有诏招降，则又不可谩然不为之所，故面付赵帅，使密图之。且戒之曰：“受降如受敌，不可轻忽。”盖正恐其轻举妄动，而堕奸人之计也。

兹奉来教，无任惶悚。阃外之事，书生不敢妄谈，亦不敢遥制，惟公熟计之。若果出于至诚，因其来归而抚之，惟命；审其不诚，而闭关以谢之，亦惟命。惟求以便于国家而已。






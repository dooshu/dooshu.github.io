○与回纥可汗书

皇帝敬问可汗弟：两国和好，积有岁年，申之以昏姻，约之以兄弟，诚信至重，情义至深。顷因贼臣背恩，构成嫌衅，天不长恶，寻已诛夷，使我兄弟，恩好如旧。周皓及踏本啜、黑达干等至，得弟来书，省览久之，良以为慰。弟天资雄杰，智识通明，亲仁善邻，敦信明义。罢战争之患，宏礼让之风，保合太和，用宁区宇。惟兹盛美，何以加焉。朕之素怀，与弟叶契，为君之道，本务爱人，同日月之照临，体天地之覆育，其於广被，彼此何殊。况累代以来，继敦姻戚，与弟俱承先业，所宜遵奉令图。自兹以还，情契弥固，垂之百代，永远无穷，缅想至诚，当同此意。所附踏本啜奏，请降公主，姻不失旧，颇叶通规。待弟表到，即依所请，宣示百寮择日发遣。缘诸军兵马，收京破贼，频立功勋，赏给数多，府藏虚竭，其马价物，且付十二万匹，至来年三月，更发遣一般，馀并绩续支付，弟宜悉也。安西北庭使人入奏，并却归本道，至彼宜差人送过，令其速达。弟所寄马并到，深愧厚意。


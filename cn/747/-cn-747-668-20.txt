○论重考科目人状

今年吏部应送科目及平判人所试文章等。

右，臣等奉中书门下牒，称奉进旨，令臣等重考定闻奏者。臣等窃有所见，不敢不奏。伏以今年吏部科第不考官，唯遣尚书、侍郎二人考试。吏部事至繁剧，考送固难精详，所送文书，未免瑕病，臣等若苦考覆，退者必多。韩皋累朝旧臣，伏料陛下不能以小事致责。臣等又以朝廷所设科目，虽限文字，其间收采，兼取人材。今吏部只送十人，数且非广，其中更重黜落，亦恐事体不宏。以臣所见，兼请不考，已得者不妨侥幸，不得者所无多，贵收人材，务存大体。伏乞以臣等此状宣付宰臣，重赐裁量。伏听进旨。


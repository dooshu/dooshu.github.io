○唐故尚书工部员外郎赠礼部尚书王公改葬墓志铭（并序）

元和十年秋，故兵部尚书赠尚书右仆射王公之孤曰元泰、元质、元弼等，举其王考赠礼部尚书之殡於玉山，王妣赠陇西郡太夫人李氏之窆於颍阳，泣问龟策，得八月壬寅安於万年县凤栖原吉，克成先志，孝孙之心也。尚书讳端，字某，太原人。曾祖某，某官。祖某，某官。代理儒术，至公以文学策名，举进士宏词，连得隽於春官天官之下，解巾崇文馆校书郎，改右骁卫兵曹掾，陇右节度奏授大理评事，为其上介。天宝十年拜监察御史，十三年转殿中侍御史，俄以本官内供奉赞东京畿采访之重，十四年迁工部员外郎。谢病请长告，南浮江湖，因寓幽陵，兵乱，启手足於行次，春秋若干，是岁乾元二年也。娶陇西李氏，隋太师申国公穆五代孙，吏部郎中问政之孙，城门郎韶之女，贤明有仪操。生子三人，长曰绰，被服缁褐，修无生法。次曰纾，以文章继公，用隽造履清近，谏垣载笔，在帝左右，纲纪都曹，典司库兵，历外郎正郎，直诚厚行，为士君子仪矩。次曰绍，繇小司徒三为六官，於外则保厘东郊，节制徐方。当德宗朝，向纳尊信，汉廷臣莫二，时上驭天下岁久，宰政之外，大僚往往以辨智材能献熟得君者，或险决以务忮害，或妄诬以取快惬。仆射则和平将顺，不疚不惑，人到於今称之。故公以义方贻庆，再受二千石五曹之锡，积厚流光，可胜言哉。先远襄事，未得吉卜而殁，元泰等茹荼继志，经启鲜原。以德舆与其先人同於汴东江西从事，同为郎吏，同为尚书，藐然无容，见托传信。虽文之朴野，其可辞乎？铭曰：

尚书为父，仆射为子。家声章章，令闻不已。万有千年兮，邱封在此。


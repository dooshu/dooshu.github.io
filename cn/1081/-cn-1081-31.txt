卷三十一

钦定四库全书

怀麓堂集卷三十一

明　李东阳　撰

文稿十一

记

华容县学重修记

岳州华容县学在县治南旧地苦水国朝洪武初始迁於北一里许基构宏丽久乃浸圯天顺间知县许杰尝修庙庭备祭器有意於学未逮也成化己亥湖广按察佥事李公文中行部至县询於知县鲍德暨教谕顔信训导习善知学久不治慨然曰吾事也吾不以烦民乃取赢於官得白金数百而命府知事吴正董其役凡门庑堂室以楹计者数十瓦甓木石髹采丹垩剔朽除秽易为坚完焕然大新观者改视闻者易听以为盛举於是县官师儒合而言曰李公之功吾徒曷敢忘惟刻石纪事昭於後世俾引而无穷者吾徒事也兵部郎中刘君时雍上京师以诸君意属予请为记予惟士之学将以为世用也然必养而後成故其平居穷理明义使中有定见而力足以守之於是出而应世酬物庶几不失其正盖必断於取舍得失之际然後不为利害生死所移易自易及难由恒达变涵养成就岂一朝一夕之故哉国家之养士知其不可易而成也故学校以居之师传以教之堂庑斋室之居廪给馔食之制课之以书史文艺之业肄之以祭祀饮射之礼申之以孝悌忠直亷耻之义日涵月泳使学成而德立然後禄而官之其勤且厚固如此士之庐居而馔食者念夫养我者之厚必畜德积学以称为士曰其无负兹馔与兹舍也於是出而有守与责则念夫爵我禄我者之重必致志竭力建功业以称为臣曰其无负此爵与此禄也苟羣趋旅逐以学宫为传舍则他日之出视科目将必若蹊径然一得志则弃不复顾求其以名检易贵富断为此而不为彼也亦难矣然则士之养於国者恶可不思所以自养哉华容文献地多奇才伟器登巍科名列卿者踵相属方圣天子渇贤图治贤有司又振而承之兴学明教亦进德修业之基也他日有以名行功业不为物夺卓然在天下使而乡之士不为虚名今日之举不为美观而吾之文不为虚言者非国家建学养士之意哉亦非吾李公及予之心哉公暨子同举进士以刑部员外郎出佐湖臬尝预立边功救荒除盗鉏强暴植柔懦有功吾民盖不独於学政为然故并书之

山隂陈氏祠堂记

监察御史陈君直夫葬父文林公于山隂时山隂故业荡尽僦居于杭暨复葬其母某孺人始卜地建屋为祠堂以祭考妣上及于高祖而下逮於所当祔买田数亩以共祭物岁时用考亭家礼及旁考诸书以修祭事盖其家生产阔畧而祭祀之礼未尝少阙服食疏俭仅足为寒暑朝夕而飨荐之物未尝不洁尝慨然曰此吾父之所欲为者也吾子孙不可以不知也乃走书京师属予文及服阕北上再命而南则以予文归而刻之石初直夫大父讳某从事浙藩为仇吏所案身既瘐死家亦尽破文林公方弱岁远戍交址至梧州归籍京师晚就义于南京以卒其心盖未尝一日忘山隂也及其没而返葬仇家怨吏皆澌尽灰灭无复存者而公闾里耀丘陇安孙子蕃盛有百世不揺之势则其游魂精气往来下上於松楸桑梓间者宁有时而既邪且公当交址之役宁知其不死于道路幸而不死亦当为文身之鬼及其归老京师可谓幸矣又孰知其优游容与卒返于所生之地以终其身以飨其子孙邪盖陈氏之复祀于此者以直夫故也直夫之归虽仕且显而身负俸薄其难已甚然而必至于此而後已者以其亲之志乎此也不如是不足以慰吾亲故苟吾力之所及者无不为也直夫贤乎哉今夫有堂焉以居有田焉以祭无难为之势而有可守之业为陈氏之子孙者亦易矣其或弗构弗获弗修而居弗职而祀可以为而不为者岂其子孙哉岂其祖考之所望者哉君子之为教必本诸身而先乎其亲直夫之所自尽可以教矣为子孙者亦可以观矣作陈氏祠堂记

南巡图记

吾湖南天下巨藩北按河南北东为南畿东连江西东南为广东西抵四川西南为贵州而西北为陕西疆境所接半天下地方数千里其间名山大泽如衡岳武当洞庭云梦为形胜之会其上则奇峰峻岭回滩激濑人迹不能及下则连山洪涛千叠百折其势若排云而降远则平原沃壤曼延映带茫然不絶盖天下之奇观备矣夫自有山川以来炎黄舜禹之迹殆无容议他如屈原之忠义龎德公之隐逸羊叔子之惠爱周公瑾陶士行之功烈周濓溪张南轩之道学李太白柳子厚苏子瞻之词赋遗宫故治荒台断址之所在高可仰深可遡清可挹喜可以慕而悲可以叹者皆於是乎见焉君子之至於是以广见闻恢积蓄宣达情抱无乎不可而况握符建节有民人社稷之寄得以施号令树勲业於其间哉华亭侯公公矩自刑部员外郎出佥湖广宪事郎中过君太璞奚君时享壮公兹行摭景之尤胜者绘为图厘为数十题与诸名能诗者赋诗为赠谓予湖人请记图左予家湖之东陬而生于京师盖尝历黄州观武昌望汉阳经岳州以至长沙吾藩之胜已畧具於胸中矣感时怀古或有所见而不得与高人奇士倾写万一今公往矣其亦有感於兹乎抑古之论巡行者听謡颂以审其哀乐纳市贾以观其好恶讯簿书以考其争讼览车服以等其奢俭省作业以察其趣舍以公之贤咨诹措置以周我邦邑必有其道声迹所及岂徙动山岳而扬波涛也若远游之文登高之赋皆公余事乃求之游观玩乐之间亦奚取乎兹图也哉

友爱堂记

临江之新淦铙为望族伯曰顺亨仲曰道亨者又饶氏之长而贤者也性友爱家食千指居恒共?子姓薰习虽羣从分处怡然如同胞焉道亨间请于兄曰家之幸不贰者以吾兄弟在也吾兄弟能之吾子孙或未必能也请有以昭德示训顺亨乃名其堂曰友爱之堂翰林编修刘君景元吉人也居既比郡又数所经地尝交于道亨知其事为详比同直史馆举以告予既乃请记其所谓友爱堂者夫孝友天性也父子兄弟天属也人之善皆性乎天而伦有疎戚行有先後必自属於天者始焉父子亲之至者也兄弟同出於父子故友与孝相因而不相远凡有兄弟者皆然芸童牧竖卉裳椎髻之民无不知兄弟之爱也及其天既丧则虽经生学士或不能之於此而不厚则亦无所不薄矣噫夫妇朋友皆人合於人伦差後然其厚者在夫妇则曰如兄如弟在朋友则曰四海之内皆兄弟也今於所谓兄弟者顾或疎之如涂人甚之如寇讐非特夫妇朋友之不若理欲之相远固若是甚哉予尝求其故矣人之所欲莫甚於袵席亦莫甚於货利家之为祸恒必由之京兆之由汝南之缪清河之乙皆以此起衅而其止也则或以理悔或以家教或以官训而後能上无明有司内无贤父兄狥欲忘理衅起而不能捄甘心而终身焉者盖亦多矣可胜道哉可胜叹哉予以为二者之弊有父兄所难言者故极论之为饶氏孙子戒友爱之泽将於是乎徵来者勉之

南山草亭记

天下之山以南称者不知其几也泗之盱眙有山焉南直县北枕淮在州之南故亦曰南山宋米元章有诗称为东南第一山并书三大字于石故又谓之第一山然南山之名固在也自汴水入淮涛浪冲激一泻千里而兹山实当其冲为景最胜邑人陈君德修居东北隅尝诛茅构亭适际山半以周览宇宙流观江湖凭几据榻则目回颈间有舟车杖屦旬日之所不能至盖兹山之尤胜者也予尝渡淮西望去旴眙为里尚数百不及见兹山登所谓草亭者然与君同甲第又同朝数闻君言且得其图观之虽不躬至而能言其胜也古之人其名与迹必托物藉地以传其居南山者汉有四皓晋有陶渊明唐则有卢藏用数人者之贤不肖固较然明也今所谓南山者同名而异地出处进退宜於此有择焉君起科第历曹省出牧州郡其途甚正羞捷径而不为者也出而当右文崇教求贤如不及之世是方输志効力之不暇又何嫚骂之避而矰缴之逃乎若渊明丁江左叔世假辞於折腰寄兴於采菊见山之外始出终处亦非果於忘世而君遽效之亦弗类矣乎盖仕之有止犹行之必有归寐之必有寤也君子知仕之道则必知止之义故虽融显向进之身为预为歛退可据之地示不为贪冒计也以君之贤得志行义功成而退岂不绰然有余裕於兹乎若退之赞酭之诗摩诘看云之兴固暮年余事未足为兹亭重也君在金华有善政吾之言当於是乎徵故为君记之

海月庵记

鹿塲吴先生居城东辟地北隣得萧履庵旧圃堂于西北堂东荣隟地可丈许为庵东乡尽圃之趣而未有名也方与客夜游见明月出东海缘空而上启扉眺之则轩窗几席之际皆月也乃名其庵曰海月客曰夫海月之所出也月出海而行于天下其光则有形者所同受也是海且不得专而况庵乎先生曰吾尝观乎月月之光行不择乎地施不择乎物方其在吾庵也犹其在海也海则海庵则庵随所在而系之名是故海月者天下称之矣且吾尝观乎海盖惟海之大可以槩月之光天下之物莫加焉吾得月之光而槩乎吾心则吾之在吾庵也犹吾之在海也由是言之则自吾之圃以及轩窗几席皆可以系乎月而独吾庵乎使吾之心不异乎月则吾庵之受之也无愧色矣客曰善乃相与赋海月庵诗遂定名云

衡州府学重修记

衡之学旧在石鼔山宋开庆间毁于兵徙今金鳌寺地元至正间学正吴刚中辈售城西南宋李肯斋故宅建庙及学复毁于兵国朝洪武三年知衡州府高从训训导杜文德辈于庙後建明伦堂进德正心诚意明善四斋久且坏成化八年知府徐君孚病其湫隘乃与郡人给事中刘君昊及训导黎文刘翬谋徙于旁左隙地四十余丈盖是学凡四徙而地益善中南乡为堂五间崇二丈六尺前为露台方八丈崇五尺左右为四斋各三间如堂之乡而名皆仍其旧堂後为亭名曰光霁又後为馔堂三间曰养源外为大门及仪门以间计者各三易灵星门柱以石其崇三丈会徐君以疾归未毕也十三年光山何君来知府事益修拓之以教授刘庆训导李实王重检校龎抡董其事徙其门乡囘鴈峯挹东洲桃浪诸水绘堂斋门庑皆用五采庙後建尊经阁为间五崇三丈有奇阁之隙为官廨五区各九间斋之两翼为号房以间计者四十为崇各文有六尺而楼其上学之前衢建绰楔四左曰文逵右曰文庙其外曰宾贤曰毓秀越二年乃成盖是学历二守而功益盛前此未尝有也学生朱奇贡京师教授君寓书於予请纪成事予闻而叹曰古之人蓬户以为儒陋巷以为贤待教而兴者谓之凡民待声色而喻者谓之中人其学之笃有如此者今官居而廪食董以有司诲以儒官岁试月课礼劝而朴罚数者亦详且劳矣而士往往惰于学岂古今人固若是远哉抑所以教之者异也夫使数者之政一有阙虽古之人不足以为教独其所为教有不专恃乎此盖必申孝悌敦忠信又必自其身推之官郡县则端行操职师傅则崇德艺清源而正表则得于观感者不患其不古若而况有惩劝匡辅之政翼而行之邪自法律书簿之政行学校之具亦弛不治身教之义盖无复论矣上之不教而专责乎士岂不难哉然为士而不自奋于古之人姑以云有待乎上亦士之耻也何君干力有惠政其在学校尤极致意而教授君辈亦惓惓不置其教可推而识也为之士者固将踊跃振迅争先进之为快而况好学慕义出乎天性如衡人者哉予隣郡人且君同年进士嘉君之绩喜诸乡士之且有成也作衡州府学重修记君名珣字廷瑞起家南京户部主事迁员外郎陟今官

江都县学科贡题名记

江都於扬为属邑旧文献地也自国朝洪武初建学置师设科举岁贡之法茅拔而进者时不乏人山隂董君豫来宰是邑政事之暇着贤书稽宦牒得科贡之士若干人曰此而弗识无以示後学乃彚次其名刻石学宫之庭石既成则驰书京师请予记夫名有贵贱有贤不肖贵与贱为虚称贤与不肖为定论故君子不以穷达得失为计而疾不称不畏无闻殆以是耳盖自公卿大夫以及士农工贾皆有名其始隶于版籍甚微也升于庠陟于国学其名始有以别于人人及学于乡选于礼部皆録名于梓以传进士其最着者故録其家世邑里加详又题名刻石树之国学皆令典所不可阙者而其名籍所在若府州县者又私与题其名于学宫则国学之遗意有司者之事也夫使士之名于此者大足以传天下而小足以传之一乡不亦荣甚矣乎及其名载宦籍功施而事见司铨核者岁考秩计执公论者从旁而议之某亷某秽某勤某惰皆判不可揜而凡官职之小大不与焉殁而传于史册或有奸宄贪浊者人得指其名而斥之其或免乎是而庸庸碌碌泯没而无闻者又不知其几也其忠孝贞洁卓然称为名臣铭鼎彛书竹帛历万世而不朽者於是始得为真名而所谓崇卑贵贱皆泯焉不复论矣然则为士者其可以此自恃乎哉江都之士由科贡而升者或居侍从或居风宪以至于州县学校之官其以政绩着者盖多矣今考诸鼎彛史册之间亦尝有其人乎後进之士仰遗风慕余光志感行励必有勃然於此者亦今日之名启之也若羡荣慕贵狥虚称而忘实用则兹名也适足以为訾议之资石恶足恃哉董君以进士出宰有政誉尤注意学校此其余绪也

敦本堂记

敦本堂者吾友职方郎中刘君时雍所作也刘氏宋南渡时有都统制讳宝者从岳武穆平湖南武穆死弃官隐华容华容之刘氏自都统始由都统传六世至天泽天泽有弟天浩为元兵所掠後得诸京兆以归以次子元辅後之已而天浩亦生子元英子孙世继於是天浩之後益盛而天泽之再传顾絶由元辅三传为赠御史居敬四传为按察副使广居始以本宗还系天泽之谱而於天浩之宗犹惓惓终身焉职方御史之孙按察之子也盖尝推明先志以为二祖皆始自都统礼於始祖有墓祭之义而都统墓久弗识谱传在故宅後数步许乃即其地为堂每岁春秋之仲与凡为刘氏者望都统之墓祭于堂而二祖之子孙皆在焉祭毕而燕以世次叙坐立令子弟读家规讲古今善恶成败以垂戒之乃名其堂曰敦本属予记以示于祭与燕者礼曰人本乎祖又曰尊祖故敬宗敬宗故收族凡此者情之所自致者也然服穷於五世祀止於四代而墓归於一生人之情盖有不但已者而礼寔制之君子使礼足以达情而情不至於害礼斯可矣天泽之以次子继其弟礼也御史按察以所後之有继继絶於所生者亦礼也二祖不可并祭又祧而不及祭则生我者之恩与我後者之义不得以兼尽而二祖之子孙将益离矣於是有不得已焉与其无据而祭于家孰若有所据而祭於墓与其离於二而偏孰若统於一而备则都统之墓祭亦礼也求其墓而不得则於其近者求之堂而不庙时举而不?非礼之以义起者乎夫知都统之为始祖则二祖之子孙与凡为刘氏者皆知出於一本而不容以不合由是言之则刘氏之裔虽分为数支衍为几世散为百千指无害其为同也而况二祖之後乎君子谓斯堂设而尊祖之道明斯堂设而敬宗之谊尽斯堂设而收族之义备职方之情其达於礼矣且古之亲亲者未尝不本诸其身今职方材諝行谊显于家孚于乡扬于朝着台省之间身教之道於斯乎在登斯堂者使皆材諝如职方行谊如职方又遡而求之按察之刚直御史之端谅以至于二祖之友悌则称为都统之後可以无愧矣苟徒俎豆升降以为祭罇斚酬献以为燕恶足以尽职方敦本之义哉

漳州府进士题名记

科举之制中选者必掲名于榜榜不过一再掲又刻名于梓以为録则传之四方显且加久而进士科尤重则又刻名于石树之国学以示後世其显且久盖倍蓰焉国家之重科名如此若四方郡县人才所自出地又以为国学所立石非观国游学者不可得见乃或傚兹遗制立石学宫使凡天下之生于其地游于其学者皆得知进士之为重是其名与国学同久而其显也抑人有甚焉然此特有司之事不着于令故科举之士恒有而兹石不恒建惟文献之富及政制之周且密者则有之漳州府有七属县县之附郭者曰龙溪府学之士多龙溪出二学之举进士者科不乏人有司彚次名氏题于府学之壁自始题至续録阅若干岁矣吾友姜君用贞来知府事观于学宫见其粉墨剥落寖不可辨乃砻巨石刻其名以府县分列以科目年岁为先後虚其左以俟续刻者寓书京师属予记予惟国之於士也非独贵富其身而又显其名故在乡选有贡士之名在科甲有进士之名天下之名为尊官显爵者未尝不藉此以为重及控名责实台有评省有核周达无滞者名能官洁清不污者名亷吏守节不挠者名忠臣而其大者则纪于太常书于景钟藏于金匮石室天下之所谓名者至于此而後定则所谓官尊爵重者皆不足恃况科目乎夫科目之设将以求贤才为天下用也贤才非天下所常有故岁计之不过数百藩计之不过数十而乡计之不过数人於此之中求所请亷能忠节之大者盖一代而不数见也故为士者非徒荣名之难而令名为尤难此石虽久未足赖以为重也而况有贪污邪佞者出乎其间人顾将指而议之邪夫士而不能为官为吏为臣不可以名进士人而不亷不能不忠不可以名为人由是言之则无俟乎作养激厉之政亦可以兴矣而况有作而激之者邪漳大郡其举进士为尊官着伟绩有兹石所不能载者而其名固在也苟名兹石者皆感厉奋发以亷能忠节为天下用使後之论者求之金匮石室之间则兹石也不益为科目光邪若筌蹄经史梯航科目惟兹石之为慕则其自待於世亦轻矣姜君嘉兴人与予同举甲申进士亷能有文章其在漳捄荒除盗尤以正乡俗作人才为务非徒为善政者漳之人其亦思无负於君也哉

冀州城重修记

冀古州名也自九州制废天下郡县代有沿革今所谓冀州者隶真定府亦古冀域分并州地也州故筑土为城环城东北有渠以泄滹沱衡漳诸水每雨急水溢渠不时泄则城为所浸久益圯成化壬寅夏六月雨水大至城自北门迤东至于南门坏者二千二百余丈州人恟惧哀泣閧不能定莆田李君德美寔知州事出谕民曰吾在其毋恐惟吾所令乃栅水畚土囊瓦石以蔽水冲水小却回薄于西门门且坏君露顶跣足吁夭而号忽有栖苴数百乘流而下比及门覆土下坠若与之会者於是木石可藉而施水不得入乃徐决渠浍以杀其势越三日而水去民相贺曰活我者李侯也癸卯之春沮溺未平君乃议修复会物计费经畧既定告于部使府长下令于州中帅丁男五千余人俾就役事断杶榆诸木坎而橜之蒭土瓦甓以次而下下广上閷属于故垣楼橹睥睨俱崇并峙遂嶷然为完城焉自是役之兴阳燠以时未浃月而工毕毕之夕大雨如注民赖城以益安大夫士能诗者皆赋而颂君尤欲刻之金石以纪岁月乃属君乡人刑部主事林君俊以请于予夫所贵乎守令者能卫民生扞民患以为之父母者也水患之至民之死生聚散皆系乎城城存而後民有所恃故曰城所以盛民也然则扞菑补敝之责非守土者其谁望哉菑患之至出乎天数然必修人事以备之应变於仓卒之时而图安於千百载之後则虽患而不为甚矣苏文忠公在徐水患既去以为河之塞不塞天也乃修其城曰水虽复至不能以病徐也是之谓以人事备天数滹沱之为冀患久矣数十年以来去岁为甚方水之闚城而入也非栖苴之来虽木石填委无所施其力是城之全也亦有所谓数焉然非李君赖衆恊力以为之备水虽少缓未免浸淫之患非其培植修葺俾坚完而不阙亦岂能豫菑备患垂百岁之利哉且城之设非直为水患计也设险守国之义固於是乎在冀畿辅地干城保障之寄不为不重君之功亦岂但扞菑补敝於旦夕间哉姑记其事如此

深泽县重建庙学记

保定之深泽旧有庙学宋元丰间垫于水元佑初改建于城东北隅国朝屡命修治治辄圯比岁尤甚每春秋祀朔望谒则索苇为庐栅木为门苟简毕事莫有为远久计者成化已亥梁侯骥来知县事顾其地势卤泻叹曰兹不再徙卒无以崇祀兴教实惟我责属初政方殷未究厥志既踰年入会其财无阙用者出试其民无弗听令者又左右谋其羣大夫士无违议沮事者曰可矣乃相宜卜吉筑隰为崇辟溢为闳改旧为新迁庙于故址西南六十步而迁学宫于其隂庙之制为大成殿六楹东西庑之後为庖为库饰宣圣及四配十哲故像造木主题诸贤爵氏制甆为祭器若干学之制为明伦堂楹数视殿斋东西各减堂楹之二由堂达门皆缭以屋为生徒肄业所堂之北为馔堂楹视斋数又北为廨三区以居学官学之北辟射圃中为射堂楹视馔堂之数盖自壬寅三月肇工阅岁而落则癸卯二月也夫孔子之道天下所尊用以为治故庙有祀学有教必先焉而不敢忽今之有司或异乎是其为赏罚黜陟者非钱谷之出纳则狱讼之曲直故人悉举而敺之祀可简教可畧而簿书期会之务不容以暂废罔然莫知也其有事乎庙与学者或岁计弗赢或民力不裕或政事有未优则未免偏废不举之弊於是惩其偏而自弛者亦有矣可胜叹哉是役也节冗储羡取之于官故财集而民不知出纳明慎具有条籍故用侈而人不疑经画有术施为有序故事举而他务不废请令于御史受成于郡守而不私其事故计定而人不见泥分职於丞簿委勤於幕属参谋於师儒而不专其力故功成而身不自知其为劳侯之志固可尚而才优於治者亦槩见矣俟字尚德陕之咸宁人在深泽招流去暴修敝剙始皆有成绩为御史所旌而庙学事尤重且劳故记之

怀麓堂集卷三十一








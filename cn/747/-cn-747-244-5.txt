○让鸾台侍郎表

臣某言：伏奉恩制，以臣为鸾台侍郎依旧同鸾台凤阁平章事兼修国史。仰圣泽，退揆愚衷，周章失图，怵惕惟厉，臣某诚惶诚恐顿首顿首死罪死罪。臣闻畴德而授，则尸旷之讥绝；推恩而举，则缉熙之道废。臣志狭量浅业空理疏，揆才异言行之科，入仕非廉高之选。邀属时幸，累叨荣级，石渠麟阁，司典籍之林；金门凤池，参庙堂之议：以小才而居大任，用近智而恢远略，缘鹤之鼎，既失于盐梅，濡鹈之衣，实惭於绂冕：甘待素餐之责，忽承非次之恩。夫以琐闼崇严，玉堂秘近，职参持盖，位亚掌壶。子云以善属文词，始应夕拜；李真以妙通经术，方陪旦讲。臣之愚陋，实畏友朋，岂足以奉帷幄之昌言，联名贤之逸轨？且短才不齿，未减双凫之数；丰秩妄加，必丧群龙之绩。陛下经纬品物，搜扬管库，方使道风德范，远出帝先，岂令败政妨官，近自臣始？伏愿俯收人望，顾惜朝班，特回宠光，改命贤俊，则百工寅亮，长无鼎覆之忧；二阶底平，自有楝隆之吉。无任感戴屏营之至，谨诣朝堂奉表陈请以闻。其所让人，具如别状，臣某诚惶诚恐顿首顿首死罪死罪。谨言。


对联三则


某科广东乡试主考为萨廉、刘福姚，时粤督为谭锺麟，许振祎则以巡抚入闱监临也。榜发，喧传西主考之差，本以贿得，故所中者皆关节，惟许未染指云。有以告谭者，谭惟太息而已。粤人嵌四人之姓撰为长联云：

公刘好货，菩萨低眉，六万两特放优差，广东被害；少许胜人，空谭无补，八十名循行故事，赴北为高。

广东各州县乡镇皆有公局之设，公局有绅士，有董事，所以治理乡人之钱债、斗殴、口角等小讼事，苟利用之，实自治之权舆也。而为绅董者辄多瞻徇，甚或恃势横行，营私舞弊。顺德县某公局断事尤多瞻徇，或拆“公局”二字撰为联云：

八面威风，转个弯私心一点；大模尸样，钩入去有口难言。

又梁鼎芬之在湖北也，声名狼藉，久为士论所不容。楚人有撰一额一联以相赠者。额云“梁上君子”。联云：

一日难支，足下分开两片；念头大错，颈上须防八刀。

造语颇佳。






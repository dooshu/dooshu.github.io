○七不如七篇（有序）

元子常自愧不如孩孺，不如宵寐，又不如病，又不如醉，有思虑不如静而闲，有喜爱不如忘其情，及其甚也，不如草木。此意多显於元子者，或曰：“订如是，不如则不如也，不如如者止於此乎？元子於是系之於人事，纟寅之於此喻，始为《七不如》，不如之义始极也。

△第一

元子以为人之毒也，毒於乡、毒於国，毒於鸟兽、毒於草木，不如毒其形、毒其命，毒其姻戚、毒其家族者尔。於戏！毒可颂也乎哉？毒有甚焉，何如？

△第二

元子以为人之媚也，媚於时、媚於君、媚於朋友、媚於乡县不如媚於厩、媚於室、媚於市肆、媚於道路者尔。於戏！媚可颂也乎哉？媚有甚焉，何如？

△第三

元子以为人之诈也，诈於忠、诈於信、诈於仁义、诈於正直，不如诈於愚、诈於弱、诈於贫贱、诈於退让者尔。於戏！诈可颂也乎哉？诈有甚焉，何如？

△第四

元子以为人之惑也，惑於邪、惑於佞、惑於奸恶、惑於凶暴，不如惑於狂、惑於诞、惑於玩弄、惑於谐戏者尔。於戏！惑可颂也乎哉？惑有甚焉，何如？

△第五

元子以为人之贪也，贪於权、贪於位、贪於取求、贪於聚积，不如贪於德、贪於道、贪於闲和、贪於静顺者尔。於戏！贪可颂也乎哉？贪有甚焉，何如？

△第六

元子以为人之溺也，溺於声、溺於色、溺於圆曲、溺於妖妄，不如溺於仁、溺於让、溺於方直、溺於忠信者尔。於戏！溺可颂也乎哉？溺有甚焉，何如？

△第七

元子以为人之忍也，忍於毒、忍於媚、忍於诈惑、忍於贪溺，不如忍於贫、忍於苦、忍於弃污、忍於病废者尔。於戏！忍可颂也乎哉？忍有甚焉，何如？


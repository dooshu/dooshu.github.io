○遣十使巡察风俗制

古之御天下者，以大宝为公器，以崇高为外物。仰则乾行，顺性命之理；俯思坤载，成博厚之德。将以财成至道，保邦静人，用清三微，以齐七政。能臻夫此者，岂一人之力哉，实赖韦方，共康庶绩。自季叶沦替，偭弃公道，官匪其人，教无所习。怀才修洁者，则依违以自容；通方宏伟者，则放荡以求利。繇是淳化日消，浇风岁长，典章讹弊，甿俗凋残，逶迤陵颓，莫能振理。朕以薄备，丕承宝命，夙夜惟寅，忧劳无怠。昧旦端冕，心被寰瀛；日晏罢朝，念周黎庶。顷者励精推择，傍求牧宰，冀闻善政，惠康乃乂，虚己励勤，美化犹怠。贪官傲吏，屡黩於爰书；失职流亡，几沦於版籍。岂刑赏之柄，不协其中；将仁恩之诚，未孚於下。永言国本，良深轸悼。

古者天子巡狩，省方观俗，而锡銮备驾，或以为烦。故分命輶轩，博彩谣颂，将以彰善瘅恶，激浊扬清，散皇明以烛幽，揭仁风以被物。实资令德，允属通才，惟怀永图，式鉴成宪。宜於左右台及内外五品以上官，识理通明，立性坚白，无所诎挠，志在澄清者二十人，分为十道巡察，使二周年一替，以廉按州部，俾其董正群吏，观抚兆人，议狱缓刑，扶危拯滞。若能抗辞直笔，不惮权豪，仁恕为怀，黜陟咸当，别加奖擢，优以名器。如脂韦苟全，籧篨戚施，高下在心，顾望依附者，将迁削屏弃，肃以宪章。咸竭乃心，以副朕意。


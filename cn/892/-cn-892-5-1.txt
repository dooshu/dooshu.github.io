东坡书传卷一


虞书


尧典第一


昔在帝尧，聪明文思，

聪者无所不闻，明者无所不见。文者，其法度也；思者，其智虑也。

光宅天下。

圣人之德如日月之光，贞一而无所不及也。

将逊于位，

逊，遁也。

让于虞舜，作《尧典》。

言常道也。

曰若稽古帝尧，曰放勋，钦明文思安安，

若，顺也。稽，考也。放，法也，有功而可法曰放勋。犹孔子曰：“巍巍乎，其有成功。”此论其德之辞也。自孟子、太史公，咸以“放勋”“重华”“文命”为尧、舜、禹之名。然有不可者。以类求之，则皋陶为名“允迪”乎？钦，敬也。或言其聪，或言其敬，初无异义。而学者因是以为说，则不胜异说矣。凡若此者，皆不取。“钦明文思”，才之绝人者也。以绝人之才而安于无事，此德之盛也。夫惟天下之至仁，为能安其安。

允恭克让；光被四表，格于上下；

允，信也。克，能也。表，外也。格，至也。上下，天地也。恭有伪，让有不克，故以允克为贤。

克明俊德，以亲九族；

明，扬也。俊，杰也。尧之政，以举贤为首，亲亲为次。九族，高祖、玄孙之族也。

九族既睦，平章百姓；

平，和也。章，显用其贤者也。百姓，凡国之大族，民之望也。大族予之，民莫不予也。方是时，上世帝皇之子孙，其得姓者盖百余族而已，故曰百姓。

百姓昭明，协和万邦；黎民于变时雍。

协，合也。黎，众也。变，化也。雍，和也。

乃命羲和，钦若昊天，历象日月星辰，敬授人时。

昊，广大也。历者，其书也。象者，其器也，璿玑、玉衡之类是也。星，四方中星也。辰，日月所会也。或曰：星，五星；辰，三辰，心、伐、北辰也。重黎之后，羲氏、和氏世掌天地四时之官，故尧以是命之。

分命羲仲，宅嵎夷，曰旸谷。

《禹贡》：嵎夷在青州。又曰旸谷，则其地近日而先明，当在东方海上。以此推之，则昧谷当在西极，朔方、幽都当在幽州，而南交为交趾明矣。春曰宅嵎夷，夏曰宅南交，冬曰宅朔方，而秋独曰宅西。徐广曰：“西，今天水之西县也。”羲、和之任亦重矣。尧都于冀州，而其所重任之臣乃在四极万里之外，理或不然。当是致日景以定分、至，然后历可起也。故使往验于四极，非常宅也。

寅宾出日，平秩东作。

寅，敬也。宾，导也。秩，次序也。东作，春作也。西成，秋成也。春夏欲民早起，故先日出而作，是谓“寅宾出日”。秋冬寒，不能早起，故令民候日入而息，是谓“寅饯纳日”。二叔不言饯者，因仲之辞。

日中星鸟，以殷仲春。

日中者，昼夜平也。二分皆昼夜平，而春言日中，秋言宵中者，互相备也。春分，朱鸟七宿，昏见于南方。夏至则青龙，秋分则玄武，冬至则白虎。而夏、秋、冬独举一宿者，举其中也。殷，当也，《书》曰：“九江孔殷。”

厥民析，

冬寒无事，民入室处。春事既起，丁壮就田，其民老壮分析。见《汉志》。

鸟兽孳尾。

乳化曰孳，交接曰尾。

申命羲叔，

申，重也。

宅南交。平秩南讹，敬致。

讹，化也。叙南方化育之事，以敬致其功。

日永星火，以正仲夏。

永，长也。火，心也。

厥民因，

老弱毕作，因就在田之丁壮也。

鸟兽希革。

其羽毛希少而革易也。

分命和仲，宅西，曰昧谷。寅饯纳日，

饯，送也。

平秩西成。宵中星虚，以殷仲秋。厥民夷，

夷，平也。农事至秋稍缓，可以渐休，故曰夷。

鸟兽毛毨。

毨，理也，毛更生整理。

申命和叔，宅朔方，曰幽都。平在朔易，

在，察也。朔易，岁于此改易也。礼，十二月，天子与公卿大夫共饬国典。论时令，以待来岁之宜。

日短星昴，以正仲冬。厥民隩，

隩，室也，民老幼皆入室。

鸟兽氄毛。

氄，软厚也。

帝曰：咨汝羲暨和，期三百有六旬有六日，以闰月定四时成岁。

暨，与也。周，四时曰期，期当三百六十五日四分日之一，而云六日，举其全也。岁止得三百五十四日，故以闰月定而正之。有，读为“又”，古“有”“又”通。

允厘百工，庶绩咸熙。

厘，理。工，官也。绩，功也。熙，光明也。

帝曰：畴咨！若时登庸。

畴，谁也。咨，嗟也。时，是也。犹曰：时乎嗟哉，能顺是者，我登进而用之。

放齐曰：胤子朱启明。帝曰：吁，嚚讼，可乎？

放齐，臣名。胤，国。子，爵。朱，名。《书》有胤侯。吁，疑怪之辞也。口不道忠信之言为嚚。或曰：太史公曰：嗣子丹朱开明。

帝曰：畴咨！若予采。

采，事也。

兜曰：都！共工方鸠僝功。

兜，臣名。都、於，叹美之辞也。共工，其先为是官者，因以氏也。方，类也；鸠，聚也；僝，布也。言共工能类聚而布其功也。

帝曰：吁！静言庸违，象恭滔天。

静则能言，用则违之。貌象恭敬，而实灭其天理。滔，灭也。

帝曰：咨，四岳。

孔安国以四岳为羲和四子，而太史公以羲和为司马之先，以四岳为齐太公之祖，则四岳非羲和也。当以史为正。

汤汤洪水方割，荡荡怀山襄陵，浩浩滔天。

汤汤、荡荡、浩浩，皆水之状也。割，害也。怀，包也。襄，上也，水逆流曰襄。

下民其咨，有能俾乂。

俾，使也。乂，治也。

佥曰：於，鲧哉！

佥，皆也。鲧，崇伯之名。

帝曰：吁，咈哉！方命圮族。

咈，戾也。方命，负命也。族，类也，圮族，败类也。

岳曰：异哉，试可乃已。

异，举也。时未有贤于鲧者，故岳曰举而试之，可以治水则已，无求其他。

帝曰：往，钦哉。九载，绩用弗成。

载，年也。九年三考，而功不成。

帝曰：咨，四岳：朕在位七十载。

尧年十六，以唐侯为天子，在位七十年，时年八十六。

汝能庸命，巽朕位。岳曰：否，德忝帝位。

巽，受也。否，不也。忝，辱也。

曰：明明扬侧陋。

明其高明者，扬其侧陋者，言不择贵贱也。

师锡帝曰：有鳏在下，曰虞舜。

师，众也。锡，予也。无妻曰鳏。举舜而言其鳏者，欲帝妻之也。帝知岳不足禅而禅之，岳知舜可禅而不举，何也？以天下予庶人，古无是道也，故必先自岳始。岳必不敢当也，岳不敢当而后及其余，曰吾不择贵贱也。而众乃敢举舜，理势然也。尧之知舜至矣，而天下不足以尽知之，故将授之天下，使其事发于众不发于尧，故舜受之也安。

帝曰：俞，予闻，如何？

俞，然也。曰：然，予亦闻之，其德果何如哉？

岳曰：瞽子，父顽，母嚚，象傲。克谐以孝，烝烝乂，不格奸。

瞽，舜父名也，其字瞍。心不则德义之经为顽。象，舜弟也。谐，和也。烝，进也。奸，乱也。舜能以孝和谐父母、昆弟，使进于德，不及于乱。而孟子、太史公皆言象日以杀舜为事，涂廪、浚井，仅脱于死。至欲室其二嫂，其为格奸也，甚矣！故凡言舜之事，不告而娶，避尧之子于南河之南，举皆齐东野人之语，而二子不察也。

帝曰：我其试哉！女于时，观厥刑于二女。厘降二女于妫汭，嫔于虞。帝曰：钦哉。

刑，法也。厘，理也。妫，水名也。妇敬曰嫔。虞，其族也。舜能以理下二女于妫水之阳，耕稼陶渔之地，使二女不独敬其亲，而通敬其族。舜之所谓诸难，无难于此者也，虽付之天下可也。尧以是信之矣，而人未足以信之，故更试之以五典、百揆、四门、大麓之事。






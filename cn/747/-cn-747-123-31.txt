○更定招安户口赏例敕

朝廷命官，分治州县，至於招安户口，增益税租明立赏科，以劝勤吏。近朝革，虽有敕文，俱未适中，难仍旧贯。晋代则伤於容易，启侥幸之门；汉朝则过於艰难，妨进趋之路。既非允当，须议改更。宜令应州县官所招添到户口课绩，自今日已前罢任者，并准天福八年三月十一日敕施行，其汉乾三年七月二十五日敕不行。起今後，应罢县令主簿招添到户口，其一千户已下县，每增添满二百户者减一选；三千户已下县，每三百户减一选；五千户已下县，每四百户减一选；万户已下县，每三百户减一选；并所有增添户及租税，并须分明於历子解由内录都数。若是减及三选已上，更有增添及户数者，县令与改服色，已赐绯者与转官，其主簿与加阶转官。


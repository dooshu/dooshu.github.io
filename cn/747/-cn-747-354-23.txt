○蒲卢赋（以教以他虫变成时类为韵）

究政化之所归，於蒲卢而可见；负么{麻骨}之异族，能教诲而知变。大钧所播，各异禀而殊方；二气相生，遂改形而革面。初其穿土，取彼桑虫；负以蛸飞之势，诸蜗舍之中。以气相感，以类相通。笑邓攸之辈无儿，绝基天性；若何晏之为假子，养在公宫。薨薨鼓翅，咽咽传意；本乃与吾同物，孰云所畜非类？如能肖貌，便若假寐；因蠕动而稍分，与胎教而齐致。虿尾潜出，蜂腰未备；将革故而就新，谅末同而本异。嗟乎？俱为化育，别感生成。已改其状，复移其情；蹑粪土而股战，弄清风而翅轻。渐能羽化，永别行。具体皆迁，虽似通於应变；无心而守，曾不知其改更。连拳未已，奋迅复止。谓我自然，莫知所以；举螳螂之臂而动，振莎鸡之羽乃起。化形如蝶，既以忘於神迁；委蜕若蝉，信难穷於天理。虽离本质，亦匪殊姿。遇穴入易，逢花去迟；见其类而却为非类，遇其支而翻讶何支。众汇皆同，昔不非兮今不是；含生无别，彼一时兮此一时。然则圣人举以立言，指而垂教；谓微虫兮犹知适变，矧伊人兮不能胥效。於戏！其形稍别，其类靡他；煦然而方随气母，蠢尔而共禀天和。吾徵夫蜾蠃之与螟蛉也，见品物而居多。


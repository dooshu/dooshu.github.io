○谏造金仙玉真观疏

臣闻《梁传》曰：“古之君人者，必时视人之所勤。人勤於力，则功筑；人勤於财，则贡赋少；人勤於食，则百事废。”《书》曰：“不作无益害有益。”又曰：“罔弗百姓以从已之欲。”《礼》曰：“季夏之月，树木方盛，无有斩伐，不可兴土功以妨农。”又曰：“季夏行冬令，则风寒不时。”语曰：“修已以安百姓。”此皆兴化立理之教，为政养人之本也。今陛下为公主造观，将树功德以祈福佑。但两观之地，皆百姓之宅，卒然迫逼，令其转徙，扶老携幼，投窜无所，发剔椽瓦，呼嗟道路，乖人事，违天时，起无用之作，崇不急之务，群心震摇，众口藉藉。陛下为人父母，欲何以安之？且国有简册，君举必记，动则左史书之，言则右史书之，是以非礼勿言，非礼勿动。夫如是，则君之所举，可不慎欤？微臣备位谏诤，兼秉史笔，书而不法，後嗣何观？臣愚必以为不可。伏愿俯顺人欲，仰稽天意，降德音，下明策，速罢功役，收之桑榆，其失不远。


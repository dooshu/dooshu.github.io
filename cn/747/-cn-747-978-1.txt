○对斩将後殿判

〈景为将，斩将搴旗。还後为殿，久而不至。师诘之。云：“马不进，非敢後也。”〉

让礼之本，矜伐之贼，大勇不斗，小智自私。故范宣执谦，其下皆让；宣尼垂训：“欲速不达。”景也出师，自承王命，被坚执锐，皆奉庙谟；斩将搴旗，莫非皇化，虽闻拓地之绩，未可贪天之功。彼师不仁，责其後殿，有词则舍之可也，诈善亦不犹愈乎？


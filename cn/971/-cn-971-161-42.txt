刘应时　山居三首

行年当耳顺，涉世尚心劳。

倦矣归三径，皤然愧二毛。

留诗羞茗供，为客酿松醪。

晚照横篱落，呼儿课楚骚。

刘应时

刘应时　山居三首

小小园林畔，萧萧丛薄间。

茅檐颇幽隐，竹径自回环。

犬吠溪头客，日衔窗外山。

遗编淡相对，身世觉高閒。

刘应时

刘应时　山居三首

雨湿茅茨暗，日长天气温。

心閒忘物累，足懒出柴门。

风静收云脚，山高露月痕。

儿童展编简，灯火又黄昏。

刘应时


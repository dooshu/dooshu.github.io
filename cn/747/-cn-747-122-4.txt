○追封乳母楚国太夫人制

敦叙九族，纪绥六亲，生者锡其宠临，殁者优其追赠。哲王茂典，历代芳规。故南阳郡韩氏，婉淑居贞，贤明垂范，奉嫔率礼，兴家道於仁教之基；诸母推恩，抚朕躬於幼冲之岁。朝露溘先而奚速，庆云华荫以弥高，宜洽明恩，追崇大国，式是载扬之美，宁摅欲报之情。庶俾後昆，永覃清懿。噫嘻贞魄，享此仪章。可追封楚国太夫人。


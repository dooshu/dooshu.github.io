○上安置降吐浑状

臣昨见唐休、张锡等众议商量，其吐浑部落，或拟移

就秦（原注今天水郡）、陇（原注今阳郡），或欲移近丰（原注今九原郡）、灵（原注今灵武郡），贵令渐去边隅，使居内地，用为防闲之要，冀免背叛之虞。臣以为并是偏见之一端，未为长久之深策。若近秦、陇，则与监牧杂居；如在丰、灵，复与默啜甫迩。必以虑其翻覆，须有迁移，纵至中土，安可易其本性？至如尔乙句贵，往年王孝杰奏请，自河源军徒居灵州，用为惬便。及其逃叛之日，穿监牧，掠马群，所在伤夷，大损州县。是则迁居中土，无益之明验矣。往者素和贵虽背圣化，只从当所居地叛走，其於中国，无所损伤，但是失少许吐浑耳，岂与句贵之为害同日而语哉？今吐浑之降者，非驱略而来，皆是渴慕圣化，冲锋突刃，弃吐蕃而至者也。臣谓宜当循其情以为制，勿惊扰之，使其情地稍安，则其系悬心亦日厚。当凉州降者（原注今武威郡），则宜於凉州左侧安置之；当甘州（原注今张掖郡）、肃州降者（原注今酒泉郡），则宜於甘、肃州左侧安置之。当瓜（原注今晋昌郡）、沙降者（原注今敦煌郡），则宜於瓜、沙左侧安置之。但吐浑所降之处，皆是其旧居之地，斯辈既投此地，实有恋本之情。若因其所投，而便居之，其情易安；因数州而磔裂之，则其势自分。顺其情，分其势，而不扰於人，可谓善夺戎狄之权矣。何必要纂聚一处如一国，使情通意合如一家，脱有异志，则一时尽去，伤害州县，为患虑深。何如分置诸州，使每州皆得吐浑使役，欲有他怀，必不能远相连结总去，臣愚辄以为胜策。如允臣此见，其所置之处，仍请简取当处强明官人，於当处镇遏之，则小小为非，亦易杜绝。兼每使达蕃情识利害者，共宣超兄弟一人，岁往巡按，以抚护之，无使侵削。其生业日就，乐恋自亦深矣，如此，臣实以为羁縻戎狄之良策。设使後有去就，不过边州失少许吐浑，终无伤於中国。今此辈心悠扬而无主，未知所安，必在早定安置之计，无令惊扰，速生边患。








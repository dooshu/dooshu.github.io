庚寅初二日，始闻全晋破陷，榆林镇亦破。

冯梦龙曰：闯贼之犯燕都，自榆林始也。九边之兵，榆林最劲；曾一破贼，杀数千人。贼恚甚，悉众来攻。设令中枢有稍知兵者，勿狃小胜，豫请济师为犄角，可令贼夺气去。而一筹莫展，束手以俟其败。榆林既失，而真、保、河间诸郡风靡矣。




召对百官（原本注初四下今依北略改）。

上召府部锦衣、詹翰、科道等至中极殿，问御寇之策；奏对者三十余人。有言守门乏员，当今之急，无如考选科道；余皆练兵、加饷套语。赐茶而退。

冯梦龙曰：使满朝尽科道，能以白简击贼否？




命内监及各官分守九门，稽出入（补）。

谕文武官输助（补）。

初，议佥民兵；魏藻德曰：民畏贼；如一人走，大事去矣。上然之，禁民上城。

淮抚路振飞练义勇，各保坊村（补）。





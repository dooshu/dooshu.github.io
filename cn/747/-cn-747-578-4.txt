○送薛判官量移序

仕于世，有劳而见罪，凡人处是，鲜不怨怼忿愤，列于上，诉于下，此恒状也。异于恒者，其道宜显。薛生司货贿于军兴之际，兵乱不去，然得以不犯，由太行以东皆传道之，可以为劳矣。而竟连大狱，以致于放，不戚于貌，不悱于心，乐以自肥，而未尝尤于物，其有异于恒矣哉。朝廷旋恩泽，凡受谪者，罪得而未（一作末）薄，乃命以近壤。薛君去连而吏于朗，是其渐于显欤？君子学以植其志，信以笃其道，有异于恒者，充而大之。苟谁是以往，虽欲辞显，难矣。


太阳行度


求最高总度　置西域岁前积年，入总年零年月分日期立成内，各取前年前月前日最高行度并之。（如求十年，则取九年之类。盖立成中行度，俱本年本月日足数也。如十年竟求十年，则逾数矣。月日义同。后仿此。）

求最高行度　置求到最高总度，加测定太阳最高行度，（二宫二十九度二十一分。）即年求年白羊宫最高行度。如求次宫，累加五秒零六微。求次月，加四秒五十六微。

求中心行度（日平行度。）置积年入总年零年月日立成内，各取日中心行度并之，（取法同前。）内减一分四秒，即所求白羊宫第一日中心行度。求各宫月日，按每日行度（五十九分八秒）累加之。（内减一分四秒，或云西域中国里差，非是，盖系己未年之末日度应也。）

求自行度　置其日中心行度，减其宫最高行度，即得。（即入盈缩历度也。）

求加减差。（即盈缩差。）以自行宫度为引数，入太阳加减立成内，照引数宫度取加减差。（是名未定差。）其度下小余，用比例法，以本度加减差，与后度加减差相减，余数通为秒，（如一分通为六十秒。）与引数小余（亦通秒）相乘，得数为纤，（秒乘秒，得纤。）以六十收之，为微、为秒、为分。（如数多，先以六十收之为微，又以六十收之为秒，又以六十收之为分。）视前所得未定加减差数较，少于后数者（后度加减差）加之，多于后数者减之，是为加减定差分。（如无小余，竟用未定差为定差。后准此。）

求经度黄道度。　置其日中心行度，以加减定差分加减之，（视定差引数自行宫度，在初宫至五宫为减差，六宫至十一宫为加差。）即得。

求七曜　置积年入立成内，取总年零年月日下七曜数并之，累去七数，余即所求白羊宫一日七曜。如求次宫者，内加各宫七曜数。如求逐日，累加一数，满七去之。（求太阴、五星、罗计七曜并准此。）






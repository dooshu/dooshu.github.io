胜败第十七

用兵之术，战胜不可专，专胜有必败之理；战败不可专，专败有反胜之道。战胜而败者有五：急难定谋狐疑不决，一败也；机巧万端失於迟后，二败也；机事不密，三败也；似勇非勇，似怯非怯，四败也；主将不一，五败也。此五者，皆战胜而反败也。战胜而欲必胜者，定谋贵决，机巧贵速，机事贵密，进退贵审，兵权贵一也。势败而反胜者有四：吏士饥渴，割所爱啖之（割所爱者，谓在急难之中，杀所乘骏马、爱妾以啖吏士也），众有饱之用矣；吏士恐惧，奋身先之，众有勇之用矣；期应不到，杀其所昵（所昵者，谓所嬖幸或子弟诸姻同在军中，若有主守者犯命则先杀之也），众有惧之用矣；人有疑惑，阴为鬼诈（鬼诈者，谓诈为狐鸣丛祠中之类也，或假托卜筮，百端不一），众有天之用也（天谓天所授也）。如是者，以败为胜也。胜败之术，非勇决神智，安能行之耶？


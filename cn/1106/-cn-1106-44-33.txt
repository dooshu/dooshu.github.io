○褒神

桓公曰：“周其弊乎？”史伯对曰：“殆于必弊者也。（《国语》与坊本“殆于共弊”。）今王弃高明昭显，而好谗慝暗昧，恶角犀丰盈，而近顽童穷固。（云云。）训语有之，曰：‘夏之衰也，褒人之神化为二龙，以伺于王庭。（云云。）天之生此久矣，其为毒也大矣。申、缯、西戎方强，王欲杀太子以成伯服，必求之申，申人弗畀，必伐之。若伐申而缯与西戎会以伐周，周不守矣。（申，姜姓，太子宜臼之舅也。缯，姒姓。申之与国也。西戎亦党于申。王，幽王也。自“今王”已下，新附。缯，慈陵切。）

非曰：史伯以幽王弃高明显昭，而好谗慝暗昧，近顽へ穷固，黜太子以怒西戎、申、缯，于彼以取其必弊焉可也；而言褒神之流祸，是好怪者之为焉，非君子之所宜言也。


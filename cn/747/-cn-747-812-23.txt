○吕用之罪状疏

吕用之诳惑尊德，涂炭生灵，奸伪之名，远近喧沸。内则以神仙之事，苟媚一时。外则行节制之权，取怨百姓。大将则畏死不说，从事则尸禄求容。荏苒数年，寝成大蠹。则凶邪以露，羽翼将成。若不诛之，恐高氏勋庸，一旦为此所累。

郑仁表

仁表字休范，宰相肃孙。登第後从杜审权赵骘为华州河中掌书记，加殿中侍御史内供奉。与刘邺有隙，邺为相，贬死岭外。


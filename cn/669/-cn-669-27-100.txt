100　袁宏失節於桓温九錫


袁宏以伏滔比肩爲辱，似知恥矣，而失節於桓温之九錫，恥安在哉？

【全云】此指葉李輩嘗立名節而不終。

【元圻案】文苑傳：「袁宏，字彦伯，性强正亮直，雖被温禮遇，至於辨論，每不阿屈。」〇世説新語二十六〔一〕：「袁虎、伏滔同在桓公府。桓公每遊燕，輒命袁、伏，袁甚恥之。恒歎曰：『公之厚意，未足以榮國士，與伏滔比肩，亦何辱如之！』」虎，袁宏小字。〇王彪之傳：「温遇疾，諷朝廷求九錫。袁宏爲文以示彪之，彪之謂宏曰：『卿固才大，安可以此示人！聞彼病日增，亦當不復支久，自可更遲迴。』宏從之。温亦尋薨。」謝安傳：「使袁宏具草，安見輒改之，由是歷旬不就。會温薨，錫命遂寢。」文苑傳：「伏滔，字元度，平昌安丘人。有才學，少知名。桓温引爲參軍，從伐袁真，至壽陽，以淮南屢叛，著論二篇，名曰正淮。」傳具載其文，餘無貶詞，袁彦伯何以羞與比肩，而厚齋稱之爲知恥，當更詳考。〇元史一百七十三葉李傳：「李，字太白，一字舜玉，杭州人。宋景定五年，世祖南伐，會憲宗崩，世祖班師，襄陽圍解。賈似道自詭以爲己功，益驕恣。李乃與同舍生康棣而下八十三人，伏闕上書，攻似道。似道知書藳出於李，嗾其黨劉良貴，誣李僭用金飾齋扁，竄漳州。會宋亡，歸隱富春山。至元十四年，命御史大夫相威行臺江南，且求遺逸，以李姓名上。即授浙西道儒學提舉。李聞命欲遁，而使者致丞相安童書云：『士君子當隱見隨時，其尚悉心以報殊遇。』李乃幡然北向再拜曰：『仕而得行其言，此臣夙心也，敢不奉詔！』」

〔一〕「二十六」，原作「八」，據四庫本世説新語卷下之下輕詆第二十六改。






○上尚书范阳公第二启

某启：某猥以讠叟闻，仰承嘉命。处囊引喻，未施下客之能；在握称珍，遂忝上卿之列。循揣斯久，兢惶不任。况尚书学总百家，术穷三略。文锋笔力，抉扬马之悬门；剑气弓声，割韩彭之右地。永言宾画，宜在民宗。岂意非才，旋蒙过听。末至居右，既乏相如之誉；後来在上，终兴汲黯之嗟。手足发荣，里闾交庆。行吟花幕，卧想金台。未离紫陌之尘，已梦清淮之月。依仁佩德，白首知归。伏惟俯赐恩察。谨启。


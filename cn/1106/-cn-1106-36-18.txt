○代韦中丞贺元和大赦表

（宪宗即位之明年，改元大赦。公到永之初，与刺史韦君作也。公在永凡十年，历刺史者六人，韦其姓者二，而其名不可考。）

臣某言：伏奉正月二日制，大赦天下，永贞二年宜改元和元年。太阳既升，煦育资始，霈泽斯降，膏润无遗。臣某诚庆诚贺，顿首顿首。

伏惟皇帝陛下仁化旁流，孝理弘阐，纪元示布和之令，（《周礼》：正月之吉，始和，布政于邦国都鄙。）肆眚见恤人之心。（《书》：眚灾肆赦。《左传》庄二十二年正月，肆大眚。）旷然涤瑕，得以迁善，涣发大号，申明旧章。农有薄征，（《周礼》：薄征缓刑，施舍已责。）市无强价。（《左传》“价”作“贾”，贾，买也。）勋勤是录，爵秩以班。宠宁间于幽明，泽必周于夷夏，近甸轻榷酤之入，远人忘水旱之灾。既行庆于官僚，亦推恩于天属，诸生喜黉塾之广，庶老加絮帛之优。量入所以备凶，兴廉期于变俗。爰褒有客。（《诗·周颂·有客》，谓二王之后为客。）尊贤之典惟新；载奉素王，宗予之道斯在。（《礼户·檀弓》：孔子曰：“天下孰能宗予。”）纶言一降，庶政毕行，怀生之伦，感悦无量。臣某等守在遐远，亲奉诏条，踊跃之诚，倍百恒品。无任感恩舞屏营之至。


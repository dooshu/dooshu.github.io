卷七十三上上

<史部,别史类,郝氏续後汉书>

钦定四库全书

续後汉书卷七十三上上　　元　郝经　撰

列传第七十上上

狂士

王弼　荀粲　焦先　扈累　石德林　嵇康向秀　郭象　孙登　刘伶

礼为修身之纲法为治世之具所以导民彛保恒性轨物则定王制建皇极谨天道故教不肃而成令不严而行人皆自治天下无事所以无为也礼主於敬法主於谨敬则心不放非僻邪侈不入而内直谨则国有闲非僻邪侈不为而外正内直外正心统乎身国统乎人内外曲防而礼法立礼法立而人道立矣自伏羲氏始为法制至殷周而极备人人务为礼而天下共守法所以为二帝三王之治仲尼氏之六经垂万世之统之纲之纪为天下大闲使人终日有为而未尝有为也老聃为礼者也言道之体而不及用一之乎无为初未害乎道也庄周才雄识迈隘圣人之常而喜道之变穷原筑底而又上之过远极高入于虚则荡必为无则罔以礼为桎梏谓放旷为达眇天地蔑万物皆以为土苴厌然以身心为疣赘窅然忘而弃之直视太初之前茫然以为得托物寓意驰说骋辩十余万言自帝尧舜禹汤文武周公孔子及孔门之高弟无不毁訾诟病以尊老聃氏於是索隐行怪之徒蓬首垢面啸呼而起人道颓圯而天下乱矣然为之者特方士逸民与道家者流尔名教之人犹未溺乎其中也汉魏之季何晏王弼始好老庄尚清谈谓之玄学学士大夫翕然景向流风波荡不可防制於是嵇康阮籍籍兄子咸山涛向秀王戎刘伶皆一时名流跌宕太行之阿号竹林七贤蔑弃礼法褫裂衣冠糠粃爵禄汚秽朝廷婆娑偃蹇遗落世故颠颠痴痴心死病狂乃敢非薄汤武至於败俗伤化大害名教或临丧而剧饮或途穷而恸哭或箕踞而为锻或荷锸以自埋解弛乐浪旷然以为高而咸子瞻孚族子修裕与毕卓谢鲲胡母辅之之徒纵为奇诞公卿大臣亦皆从臾隳败纲维顿废机要视天下国家邈然无情而王衍为尤甚卒使八王称兵二帝失尊僭乱之祸古所未有也极其志以为恶师昭之簒代而为之则亦接舆避世之狂人箕子保身之佯狂也何至於是然後乃为狂欤琴张曾晳牧皮孔子之所谓狂特以其过高失中尔未尝如是也若嵇阮诸人非避世也非保身也乃真狂尔故目为狂士而着于篇

王弼字辅嗣侍中粲族孙也初粲与从兄凯俱避地荆州刘表欲以女妻粲而嫌其不扬以凯有风貌乃妻凯凯生业蔡邕有书近万卷尽载与粲粲卒相国掾魏讽反粲二子与焉既被诛曹丕以业嗣粲邕所与书悉入业业字长绪位至谒者仆射生宏及弼宏字正宗终司隶校尉弼幼聪警年十余岁好老庄书通辨能言业为尚书郎裴徽为吏部郎弼未弱冠往造焉徽异之问弼曰夫无者诚为万物之所资也然圣人莫肯致言而老子申之无已者何也弼曰圣人体无无又不可以训故不说也老子是有者也故恒言无所不足徽甚叹服寻亦为傅嘏所知而何晏尤奇弼曰仲尼称後生可畏斯人者可与言天人之际矣正始中黄门侍郎累缺何晏既用贾充裴秀朱整又议用弼时丁谧与晏争衡致高邑王黎於曹爽爽用黎於是以弼补台郎初除觐爽请间爽为屏左右而弼与论道移时无所他及爽嗤之时爽专政党与共相推进弼通儁不治名黎无几时病亡爽用王沈代黎弼遂不得在爽门晏为之叹恨弼在台既浅事功亦雅非所长益不留意焉淮南刘陶善论纵横为当时所推每与弼语弼天才卓出当其所得莫能夺也性和理乐游宴解音律善投壶文辞不及何晏自然有所拔得多晏也颇以所长陵人故为士君子所嫉弼与锺会善会论议以校练为家然每服弼之高致何晏以为圣人无喜怒哀乐其论甚精锺会等述之弼不以为然谓圣人茂於人者神明也同於人者五情也神明茂故能体冲和以通无五情同故不能无哀乐以应物然则圣人之情应物而无累於物者也今以其无累便谓不复应物失之多矣弼立易注颍川荀融难弼作衍义弼与书曰夫明足以寻极幽微而不能去自然之性顔子之量孔父之所预注【谨案魏志锺会传载此书预注作预在】然遇之不能无乐丧之不能无哀又常挟【谨案挟志注作狭】斯人以为未能以情从理者也而今乃知自然之不可革足下之量虽已定乎胷怀之内然而隔踰旬朔何其相思之多乎故知尼父之於顔子可以无大过矣弼又注老子为之指畧致有理统着道畧论往往有高丽言太原王济好谈病老庄常云见弼易注所悟者多然弼为人浅而不识物情初与王黎荀融善黎夺其黄门郎於是恨黎与融亦不终正始十年曹爽废以公事免其秋遇厉疾卒时年二十四宋豫章太守范甯着论论何晏及弼曰或曰黄唐缅邈至道沦翳濠濮辍咏风流靡托争夺兆於仁义是非成於儒墨平叔神怀超絶辅嗣妙思通微振千载之颓纲落周孔之尘网斯盖轩冕之龙门濠梁之宗匠尝闻夫子之论以为罪过桀纣何哉答曰子信有圣人之言乎夫圣人者德侔二仪道冠三才虽皇帝殊号质文异制而统天成务旷代齐趣王何蔑弃典文不遵礼度游辞浮说波荡後生饰华言以翳实骋繁文以惑世搢绅之徒翻然改辙洙泗之风缅焉将坠令仁义幽沦儒雅蒙尘礼坏乐崩中原倾覆古之所谓言伪而辨行僻而坚者其斯人之徒欤昔夫子斩少正於鲁太公戮华氏於齐岂非旷世而同诛乎桀纣暴虐正足以灭身覆国为後世鉴戒耳岂能回百姓之视听哉王何叨海内之浮誉资膏粱之傲诞画螭魅以为巧扇无检以为俗郑声之乱乐利口之倾邦信矣哉吾固以为一世之祸轻历代之罪重自丧之衅小迷衆之愆大也

荀粲字奉倩尚书令彧之子散骑常侍恽之弟也诸兄并务儒术而粲独喜谈虚玄常以为子贡称夫子之言性与天道不可得而闻然则六籍虽存固圣人之糠粃粲兄俣难曰易云圣人立象以尽意系辞焉以尽言则微言胡为不可得而闻哉粲曰理之微者非物象之所举也今称立象以尽意此非通于意外者也系辞焉以尽言此非言乎系表者也斯则象外之意系表之言固藴而不出矣当时能言者不能屈也又论父彧不如从兄攸彧立德高整轨仪以训物而攸不治外形慎密自居而已粲以此善攸诸兄怒而不能回也太和初到京邑与传嘏谈嘏善名理而粲尚玄远宗致虽同仓卒时或有格而不相得裴徽通彼我之怀为二家骑驿顷之粲与嘏善亦善夏侯玄常谓嘏玄曰子等在世涂间功名必胜我但识劣我尔嘏难曰能成功名者识也天下孰有本不足而未有余者邪粲曰功名者志局之所奬也然则志局自一物尔固非识之所独济也我能使子等为贵然未必齐子等所为也粲常以妇人者才智不足论自宜以色为主骠骑将军曹洪女有美色粲娶焉容服帷帐甚丽专房欢宴历年後妇病亡未殡传嘏往唁粲不哭而神伤嘏问曰妇人才色并茂为难子之娶也遗才而好色此自易遇今何哀之甚粲曰佳人难再得痛悼不能已岁余亦卒时年二十九【原注世说粲与妇至笃冬月妇病热乃出中庭自取冷还以身熨之】粲简贵不与常人交至葬夕赴者裁十余人皆同时知名士也

议曰孔氏之门易道传於顔曾子思孟轲氏如大学中庸及七篇其理皆易而不及卦爻象数亦不援引上下经及大传之文可谓善藏其用矣汉儒推本授受之目则曰孔子传之商瞿子木汉兴而有田何丁寛代远而不见其文或有见焉第卜筮占验之迹未有言其理者也独王弼之注着汉魏传注之学辞旨简奥各就条贯最为折中然後知汉儒之所传亦孔门真是之原也特弼之学流于老庄时乱其理於是疵而未醇惜哉初晏弼虽好老庄宗虚玄尚清谈犹未敢放言高论至粲乃无忌惮辄以六经为糠粃强辩以肆其狂於是诞妄之徒闻风而起则粲之罪有甚晏弼者呜呼自谓知道得於象外言表乃好色而死于欲其所谓道果何道耶焦先字孝然河东人也中平末白波贼起先年二十余与同郡侯武阳避乱武阳年小有母先与相扶接东客扬州建安初西还武阳诣大阳占户先留陕界复遭乱失家属独窜河渚间食草饮水无衣履大阳长朱南见之谓为亡士欲遣船捕之武阳闻而告南曰是吾友也狂痴人尔遂注籍给禀日五升後大疫人多死者县常使埋瘗童儿竖子皆轻易之然其行不践邪径必循阡陌及捃拾不取大穗饥不苟食寒不苟衣结草以为裳科头徒跣每见妇人则自隐翳须去乃出自作蜗庐洒扫其中编木为牀布草蓐其上天寒爇火以自炙呻吟独语饥则出为人客作饱食而已不取其直人或遗之食及衣物不受或数日一食或数日不食於道中与人相遇辄下道藏匿或问其故常言草茅之人狐兔同羣未尝妄语虽有惊急亦不遽言或詈辱之不顾也一日为野火焚其庐不复结处草木中躶土枕块五形尽露体如泥漆冬雪大至赤卧不移人以为死往视之即惊走避之魏青龙中尝持一杖南渡浅河水辄独云未可也由是人颇疑其不狂嘉平中太守贾穆之官过先先见穆与语不应与食不食穆谓之曰国家使我来为卿作君食卿而不食与卿语而不应如是我不中为卿作君当去尔先乃曰宁有是耶遂不复语明年大发卒伐吴有窃问先今讨吴何如先不应而谬歌曰祝衂祝衂非鱼非肉更相追逐本心为当杀牂羊更杀其羖?邪郡人不知其谓会诸军败好事者乃推其意牂羊谓吴羖?谓魏於是人佥谓之隐者也议郎河东董经素不识先密往观之见先奋其须髯为如与之有旧者谓曰阿先阔乎念共避白波时不先熟视不言经知其与武阳厚复曰念武阳不邪先乃曰已报之矣经又复挑与语遂不复应後岁余病卒时年百余岁矣安定皇甫谧曰焦先何人也曰吾不足以知之考之於表可畧而言矣夫世之所常趣者荣味也形之所不可释者衣裳也身之所不可离者室宅也口之所不能已者言语也心之所不可絶者亲戚也今焦先弃荣味释衣服离室宅絶亲戚闭口不言旷然以天地为栋宇闇然合至道之前出羣形之表入玄寂之幽一世之人不足以挂其意四海之广不能以回其顾妙乎与三皇之先同矣结绳以来未及其至也岂羣言之所能髣髴常心之所得测量哉彼行人所不能行堪人所不能堪犯寒暑不伤其性居旷野不恐其形遭惊急不迫其虑离荣爱不累其心捐视听不汚其耳目舍足於不损之地居身於独立之处延年历百夀越期颐虽上识不能尚也自羲皇以来一人而已矣故梁州刺史耿黼以先为仙人也傅玄谓之性同禽兽并为之传云【原注高士传曰世莫知先所出或言生乎汉末自陕居大阳无父母兄弟妻子见汉世衰乃自絶不言及魏受禅常结草为庐于河之湄独止其中冬夏常不着衣卧不设席又无草蓐以身亲土其体垢汚皆如泥漆五形尽露不行人间或数日一食欲食则为人赁作人以衣衣之乃使限功受直足得一食辄去人欲多与终不肯取亦有数日不食时行不由邪径目不与女子逆视口未尝言虽有惊急不与人语遗以食物皆不受河东太守杜恕尝以衣服迎见而不与语司马景王闻而不足安定太守董经因事过视又不肯语经以为大贤其後野火烧其庐先因露寝遘冬雪大至先袒卧不移人以为死就视如故不以为病人莫审其意度年可百岁余乃卒】

扈累字伯重京兆人也初平中山东人有青牛先生者字正方客三辅晓知星历风角鸟情常食青葙芫华如五六十者人或识之谓其已百余岁矣累年四十余随正方游学人谓之得其术【谨案志注此下有有妇无子四字】建安中三辅乱随正方南入汉中正方入蜀累与相失随徙民诣邺遭疾疫丧其妇黄初元年又徙诣洛阳不复娶妇独居道侧以?【原注力不反】甎为障施一?牀食宿其中昼日潜思夜则仰视吟咏内书人或问之闭口不言嘉平中年八九十若四五十者县官以其孤老给禀日五升不足食颇为人佣作饱则复入人与食不食又数年卒百余岁矣

石德林者【谨案志注云寒贫者本姓石字德林】安定人也建安初客三辅时长安有宿儒栾文博门徒数十【谨案志作数千】德林亦就学始精诗书後好内事於衆辈中最玄默关中乱南入汉中不治产业不畜妻孥常读老子五千文及诸内书昼夜吟咏二十五年汉中破随衆还长安遂佯狂【谨案志作痴愚】不复识人食不求味冬夏衣敝布连结不揜体目如无所见独居穷巷人与之衣食不受郡县以其鳏穷给廪日五升食不足颇行乞乞不取多人问其姓字闭口不言故因号之曰寒贫或素知识者往存恤之辄拜而去人因以为不痴车骑将军郭淮以意气呼之问其所欲亦不言淮因与脯糒及衣不受取脯一朐糒一升而去後不知所往

议曰先等外形骸废伦类自同土木而羣乎麋鹿直以辟汉之乱故佯狂尔何必尔邪伯夷太公俱辟纣者也闻文王作兴而归之箕子亦狂者也武王胜殷而事之隐见各以其时尔故孔子曰贤者辟世其次辟地其次辟色其次辟言苟道不行辟之而已又何必狂哉又曰鸟兽不可与同羣吾非斯人之徒与而谁与又何必自同麋鹿哉当是之时卓绍操懿簒弑攘夺固当辟之昭烈帝室之胄明于王道讨贼兴汉以孔明之高卧犹且归之先游於雍凉之间闻其作兴何不从之邪故先非辟世也特丧心发狂至是极尔其中固无有也故特列之狂士皇甫士安儒者也盛为称道谓羲皇以来所未有岂知言哉

嵇康字叔夜谯国銍人也其先姓奚会稽上虞人以辟怨徙銍銍有嵇山家於其侧因以为氏【谨案虞预晋书曰先自会稽迁於谯之銍县改为嵇氏取稽字之上加山以姓盖以志其本也一曰銍有嵇山家于其侧遂氏焉】兄喜干敏有治理历太仆宗正康早孤有奇才文辞壮丽身长七尺八寸美风仪而土木形骸不自藻饰人以为龙章凤姿天质自然好老庄以宗室戚属拜中散大夫常修养性服食之事弹琴咏诗以自娱乐谓神仙禀之自然非积学所得至於导养得理则安期彭祖之伦可及也乃着养生论曰世或有谓神仙可以学得不死可以力致者或云上夀百二十古今所同过此以往莫非妖妄者【原注养生经黄帝问天老曰人生上夀一百二十年中夀百年下夀八十年而竟不然者皆夭尔】此皆两失其情请试粗论之夫神仙虽不目见然记籍所载前史所传较而论之其有必矣似特受异气禀之自然非积学所能致也至於导养得理以尽性命上获千余岁下可数百年可有之尔【原注养生经老子曰人生大期以百二十年为限节度护之可至千岁】而世皆不精故莫能得之何以言之夫服药求汗或有弗获而愧情一集涣然流离【原注汉书上问左丞相勃曰天下一岁决狱几何勃谢不知问天下钱谷一岁出入几何勃又谢不知汗出洽背媿不能对】终朝未餐则嚣然思食而曾子衔哀七日不饥【原注礼记曾子谓子思曰汲吾执亲之丧也水浆不入於口者七日】夜分而坐则低迷思寝内怀殷忧则达旦不瞑【原注古眠字】劲刷理鬓醇醴发顔仅乃得之壮士之怒赫然殊观植髪冲冠【原注淮南子荆轲瞋目裂眦髪植冲冠】由此言之精神之於形骸犹国之有君也神躁於中而形丧於外犹君昏於上国乱於下也夫为稼於汤之世偏有一溉之功者虽终归於焦烂必一溉者後枯然则一溉之益固不可诬也而世常谓之一怒不足以侵性一哀不足以伤身轻而肆之是犹不识一漑之益而望嘉谷於旱苗者也是以君子知形恃神以立神须形以存悟生理之易失知一过之害生故修性以保神安心以全身爱憎不栖於情忧喜不留於意泊然无感而体气和平又呼吸吐纳服食养身使形神相亲表里俱济也夫种田者一亩十斛谓之良田此天下之通称也不知区种可百余斛【原注汜胜之田农书上农区田大区方深各六寸相去七十一亩三千七百区丁男女治十亩至秋收区三升粟亩得百斛也区邬侯切】田种一也至於树养不同则功收相县谓商无十倍之价农无百斛之望此守常而不知变者也且豆令人重榆令人瞑【原注博物志食豆三年则身重行止难啖榆则瞑不欲觉也】合欢蠲忿萱草忘忧【原注见神农本草】愚智所共知也薰辛害目豚鱼不养常世所识也【原注养生要曰大蒜勿食荤辛害目说文曰豚鱼无血食之皆不利人】蝨处头而黑麝食柏而香【原注抱朴子今头蝨着身皆稍变而白身蝨处头皆渐化而黑玄是玄素果无定质移易存乎所渐　本草名医云麝香形似麞常食柏叶五月得香又夏月食蛇多至寒香满入春患急痛以脚剔去着矢溺中覆之皆有常处人有遇得乃胜杀取】颈处险而瘿齿居晋而黄推此而言凡所食之气蒸性染身莫不相应岂惟蒸之使重而无使轻害之使闇而无使明薰之使黄而无使坚芬之使香而无使延哉故神农曰上药养命中药养性者【原注本草上药一百二十种为君主养命以应天无毒久服不伤人轻身益气不老延年中药一百二十种为臣主养性以应人　养生经上药养命五石练形六芝延年中药养性合欢蠲忿萱草忘忧也】诚知性命之理因辅养以通也而世人不察惟五谷是见声色是耽目惑玄黄耳务淫哇滋味煎其府藏醴醪鬻【原注今煮字】其肠胃香芳腐其骨髓喜怒悖其正气思虑销其精神哀乐殃其平粹夫以蕞尔之躯攻之者非一涂易竭之身而外内受敌身非木石其能久乎其自用甚者饮食不节以生百病好色不倦以致乏絶风寒所灾百毒所伤中道夭於衆难世皆知笑悼谓之不善持生也至於措身失理亡之於微积微成损积损成衰从衰得白从白得老从老得终闷若无端中智以下谓之自然纵少觉悟咸叹恨於所遇之初而不知慎衆险於未兆是犹桓侯抱将死之疾而怒扁鹊之先见以觉痛之日为受病之始也【原注韩子扁鹊谓桓侯曰君疾在腠理犹可汤熨桓侯不信後病迎扁鹊扁鹊逃之桓侯遂死史记扁鹊疗简子东过齐见桓侯束晢曰齐桓在简子前且二百岁小白後无齐桓侯田和子有桓公午去简子首末相距二百八年史记自为舛错韦昭曰魏无桓侯臣瓒曰魏桓侯新序曰扁鹊见晋桓侯然此之桓侯竟不知何国也】害成于微而救之於着故有无功之治驰骋常人之域故有一切之夀仰观俯察莫不皆然以多自证以同自慰谓天地之理尽此而已矣纵闻养生之事则断以所见谓之不然其次狐疑虽少庶几莫知所由其次自力服药半年一年劳而未验志以厌衰中路复废或益之以畎浍而泄之以尾闾【原注庄子海若曰天下之水莫大於海万川归之不知何时止而不盈尾闾泄之不知何时已而不虚司马彪曰尾闾水之从海出者也一名沃焦在东大海之中尾者在百川之下故称尾闾者聚也水聚族之处故称闾也在扶桑之东有一石方圆四万里厚四万里海水注者无不焦尽故名沃焦】欲坐望显报者或抑情忍欲割去荣愿而嗜好常在耳目之前所希在数十年之後又恐两失内怀犹豫心战於内物诱其外交賖相倾如此复败者夫至物微妙可以理知难以目识譬犹豫章生七年然後可觉尔今以躁竞之心涉希静之涂意速而事迟望近而应远故莫能相终夫悠悠者既以未效不求而求者以不专丧业偏恃者以不兼无功追术者以小道自溺凡若此类故欲之者万无一能成也善养生者则不然矣清虚静泰少思寡欲知名位之伤德故忽而不营非欲而强禁也识厚味之害性故弃而弗顾非贪而後抑也外物以累心不存神气以醇泊独着旷然无忧患寂然无思虑又守之以一养之以和和理日济同乎大顺然後蒸以灵芝润以醴泉曦以朝阳绥以五弦无为自得体妙心玄忘欢而後乐足遗身而後身存若此以往庶可与羡门比夀王乔争年何为其无有哉又以为君子无私着论曰夫称君子者心不措乎是非而行不违乎道者也何以言之夫气清神虚者心不存於矜尚体亮心达者情不系於所欲矜尚不存乎心故能越名教而任自然情不系於所欲故能审贵贱而通物情物情顺通故大道无违越名任心故是非无措也是故言君子则以无措为至以通物为美言小人则以匿情为非以违道为阙何者匿情矜吝小人之至恶虚心无措君子之笃行也是以大道言及吾无身吾又何患无以生为贵者是贤於生贵也由斯而言夫至人之用心故不存有措矣故曰君子行道忘其为身斯言是矣君子之行贤也不察於有度而後行也任心无邪不议於善而後正也显情无措不论於是而後为也是故慠然忘贤而贤与度会忽然任心而心与善遇傥然无措而事与是俱也其畧如此尤晓音律善鼓琴每抚弄畅适超然有得自谓夔旷合为一人乃作琴赋曰余少好音声长而翫之以为物有盛衰而此无变滋味有厌而此不勌可以导养神气宣和情志处穷独而不闷者莫近於音声也是故复之而不足则吟咏以肆志吟咏之不足则寄言以广意然八音之器歌舞之象历世才士并为之赋颂其体制风流莫不相袭称其才?则以危苦为上赋其声音则以悲哀为主美其感化则以垂涕为贵丽则丽矣然未尽其理也推其所由似元不解音声览其旨趣亦未达礼乐之情也衆器之中琴德最优故缀叙所怀以为之赋其辞曰惟椅梧之所生兮托峻岳之崇冈披重壤以诞载兮参辰极而高骧含天地之醇和兮吸日月之休光鬰纷纭以独茂兮飞英蕤於昊苍夕纳景于虞渊兮旦曦干於九阳【原注淮南子曰入于虞渊之汜　楚辞夕曦余身乎九阳】经千载以待价兮寂神跱而永康且其山川形势则盘纡隐深磪嵬岑嵓玄岭巉岩岞崿岖崯丹崖嶮巇青壁万寻若乃重巘增起偃蹇云覆邈隆崇以极壮崛巍巍而特秀蒸灵液以播云据神渊而吐溜尔乃颠波奔突狂赴争流触岩觝隈郁怒彪休汹涌腾薄奋沫扬涛瀄汩澎湃【原注瀄阻瑟反汩莫历反澎满衡反湃普拜反】?蟺相纠【原注?於阮反】放肆大川济乎中州安回徐迈寂尔长浮澹乎洋洋萦抱山丘详观其区土之所产毓奥宇之所宝殖珍怪琅玕瑶瑾翕赩丛集累积奂衍於其侧若乃春兰被其东沙棠殖其西涓子宅其阳【原注列仙传涓子者齐人好饵术着天地人经三十八篇钓於泽得符鲤鱼中隐于宕山能致风雨造伯阳九山法淮南王少得文不能解其音旨其琴心三篇有条理焉】玉醴涌其前玄云?其上翔鸾集其巅清露润其肤惠风流其间竦肃肃以静谧密微微其清闲夫所以经营其左右者固以自然神丽而足思愿爱乐矣于是遯世之士荣期绮季之俦乃相与登飞梁越幽壑援琼枝陟峻崿以游乎其下周旋永望邈若凌飞邪睨崑仑俯阚海湄指苍梧之迢递临回江之威夷悟时俗之多累仰箕山之余辉羡斯岳之弘敞心慷慨以忘归情舒放而远览接轩辕之遗音慕老童於騩【原注俱位反】隅钦泰容之高吟【原注山海经騩山神耆童居之其音常如钟磬郭璞注耆童老童也颛顼之子思玄赋太容吟日念哉騩山在三危西九十里】顾兹梧而兴虑思假物以托心乃斵孙枝凖量所任至人摅思制为雅琴乃使离子督墨匠石奋斤【原注庄子黄帝亡其玄珠使离娄索之能视百里之外见秋毫之末　郢人垩漫其鼻端若蝇翼使匠石斵之匠石运斤成风听而斵之尽垩而鼻不伤】夔襄荐法般倕骋神【原注夔师襄鲁般倕也】锼会裛厠朗密调均华绘雕琢布藻垂文错以犀象藉以翠绿弦以园客之丝徽以锺山之玉【原注列仙传园客者济阴人也常种五色香草积数十年食其实一旦有五色神蛾止香树末客收而荐之以布生桑蚕焉时有好女夜至自称我与君作妻道蚕状客与居蚕得百头茧皆如瓮缲茧六十日乃尽讫则俱去莫知所如　许慎曰锺山北陆无日之地出美玉】爰有龙凤之象古人之形伯牙挥手锺期听声华容灼爚发采扬明何其丽也伶伦比律田连操张【原注汉书黄帝使伶伦自大夏之西崑仑之阴取竹於嶰谷断两节间而吹之以为黄锺之宫制十二箫以听凤凰之鸣以比黄锺之宫皆可以生之是为律本　韩子田连成窍天下善鼓琴者也然而田连鼓上成窍擫下而不成曲】进御君子新声憀亮何其伟也及其初调则角羽俱起宫徵相证参发并趣上下累应踸踔磥硌美声将兴固以和昶而足躭矣尔乃理正声奏妙曲扬白雪发清角纷淋浪以流离奂淫衍而优渥粲奕奕而高逝驰岌岌以相属沛腾遌而竞趣翕韡晔而繁缛状若崇山又象流波浩兮汤汤郁兮峩峩怫?烦寃纡余婆娑陵纵播逸霍濩纷葩检容授节应变合度竞名擅业安轨徐步洋洋习习声烈遐布含显媚以送终飘余响乎泰素若乃高轩飞观广厦闲房冬夜肃清朗月垂光新衣翠粲缨徽流芳於是器冷弦调心闲手敏触搀【原注蒲结反】如志唯意所拟初涉渌水中奏清徵雅昶唐尧终咏微子【原注尧畅微子皆琴操王逸曰昶与畅同】寛明弘润优游躇跱拊弦安歌新声代起歌曰凌扶揺兮憇瀛洲要列子兮为好仇【原注列于名御寇郑人与郑穆公同时】餐沆瀣兮带朝霞眇翻翻兮薄天游齐万物兮超自得委性命兮任去留激清响以赴会何弦歌之绸缪於是曲引向阑衆音将歇改韵易调奇弄乃发扬和顔攘皓腕飞纎指以驰骛纷?譶以流漫【原注说文?不及也师立反譶疾言也徒合反】或徘徊顾慕拥郁抑按盘桓毓养从容袐翫闼尔奋逸风骇云乱牢落凌厉布濩半散丰融披离斐鞾奂烂英声发越采采粲粲或间声错糅状若诡赴双美并进骈驰翼驱初若将乖後卒同趣或曲而不屈或直而不倨或相凌而不乱或相离而不殊时劫掎以慷慨或怨?【原注子庶反】而踌躇忽飘颻以轻迈乍留聨而扶疏或参谭繁促复叠攒仄从横骆驿奔遯相逼拊嗟累赞间不容息瓌艳奇伟殚不可识若乃闲舒都雅洪纎有宜清和条昶案衍陆离穆温柔以怡怿婉顺叙而委蛇或乘险投会邀隙趋危譻【原注音婴】若离鵾鸣清池翼若游鸿翔曾崖纷文斐尾慊縿离纚微风余音靡靡猗猗或搂?栎捋缥缭潎冽轻行浮弹明嫿【原注七祭反】慧疾而不速留而不滞翩緜飘邈微音迅逝远而听之若鸾凤和鸣戏云中廹而察之若衆葩敷荣曜春风既丰赡以多姿又善始而令终嗟姣妙以弘丽何变态之无穷若夫三春之初丽服以时乃携友生以遨以嬉涉兰圃登重基背长林翳华芝临清流赋新诗嘉鱼龙之逸豫乐百卉之荣滋理重华之遗操【原注谓舜操也】慨远慕而长思若乃华堂曲宴密友近宾兰肴兼御旨酒清醇进南荆发西秦绍陵阳度巴人变用襍而并起竦衆听而骇神料殊功而比操岂笙龠之能伦若次其曲引所宜则广陵止息东武太山飞龙鹿鸣鵾鸡游弦【原注八曲皆琴操也】更唱迭奏声若自然流楚窈窕惩?雪烦下逮謡俗蔡氏五曲【原注五曲谓游春渌水坐愁秋思幽居也】王昭楚妃千里别鹤【原注三曲皆琴操也有王昭君辞楚妃樊姬也有楚妃叹商陵牧子作别鹤操谓鹤一举千里故名千里别鹤】犹有一切承间簉乏亦有可观者焉然非夫旷远者不能与之嬉游非夫渊静者不能与之闲止非夫放达者不能与之无????非夫至精者不能与之析理也若论其体埶详其风声器和故响逸张急故声清间辽故音痹弦长故徽鸣性洁静以端理含至德之和平诚可以感荡心志而发泄幽情矣是故怀戚者闻之莫不憯【原注七戚反】檩惨凄愀怆伤心含哀懊咿不能自禁其康乐者闻之则欨【原注况于反】愉懽释拚舞踊溢留连澜漫嗢噱【原注上乌没反下巨畧反】终日若和平者听之则怡养悦悆淑穆玄真恬虚乐古弃事遗身是以伯夷以之廉顔回以之仁比干以之忠尾生以之信惠施以之辨给万石以之讷慎其余触类而长所至非一同归殊途或文或质总中和以统物咸日用而不失其感人动物盖亦弘矣于时也金石寝声匏竹屛气王豹辍讴狄牙丧味【原注淮南子淄渑之水合狄牙尝而知之】天吴踊跃於重渊【原注山海经朝阳之谷有神名曰天吴是为水伯其形首足尾并人面而色青】王乔披云而下坠舞鸑鷟於庭阶游女飘焉而来萃感天地以致和况蚑行之衆类嘉斯器之懿茂咏兹文以自慰永服御而不厌信古今之所贵乱曰愔愔琴德不可测兮体清心远邈难极兮良质美手遇今世兮纷纶翕响冠衆艺兮识音者希孰能珍兮能尽雅琴唯至人兮其胷怀所寄以高契难期每思郢质所与为神交者陈留阮籍河内山涛豫其流者河南向秀沛国刘伶籍兄子咸琅邪王戎遂为竹林之游世谓之竹林七贤戎自言与康居山阳二十年未尝见其喜愠之色康尝采药游山泽会其得意忽焉忘反樵苏者遇之谓为神人至汲郡山中见孙登从之游登无所言康辞去登曰君性烈而才多识寡【谨案才多识寡晋书多字作隽】难乎免矣康又遇王烈共入山得石髓如饴烈自服半余半与康皆凝为石又於石室中见素书一卷遽呼康往取辄不复见烈乃叹曰叔夜志趣非常而辄不遇命也山涛将去选官举康自代康乃与涛书告絶曰足下昔称吾於颍川吾常谓之知言然经怪此意尚未熟悉於足下何从便得之也前年从河东还显宗阿都说足下议以吾自代【原注晋氏八王故事注公孙崇字显宗谯国人为尚书郎　嵇康文集录注阿都吕仲悌东平人也康与吕长悌絶交书曰少知阿都志力闲华每喜足下家复冇此弟】事虽不行知足下故不知之足下傍通多可而少怪吾直性狭中多所不堪偶与足下相知尔间闻足下迁惕然不喜恐足下羞庖人之独割引尸祝以自助【原注庄子庖人虽不治庖尸祝不越樽俎而代之】手荐鸾刀漫之羶腥故具为足下陈其可否吾昔读书得并介之人或谓无之今乃信其真有尔性有所不堪真不可强今空语同知有达人无所不堪外不殊俗而内不失正与一世同其波流而悔吝不生尔老子庄周吾之师亲居贱职柳下惠东方朔达人也安乎卑位吾岂敢短之哉又仲尼兼爱不羞执鞭子文无欲卿相而三登令尹是乃君子思济物之意也所谓达能兼善而不渝穷则自得而无闷以此观之故尧舜之君世许由之岩栖子房之佐汉接舆之行歌其揆一也仰瞻数君可谓能遂其志者也故君子百行殊涂而同致循性而动各附所安故有处朝廷而不出入山林而不反之论且延陵高子臧之风长卿慕相如之节【原注史记司马相如字长卿其亲名之犬子相如既学慕蔺相如之为人更名相如】志气所托不可夺也吾每读尚子平台孝威传慨然慕之想其为人【原注英雄记尚子平有道术为县功曹休归自入山担薪卖以供食饮後汉书向子平隐居不仕性尚中和好通老易尚向不同未详台佟者字孝威魏郡人隐於武安山凿穴为居采药为业】少加孤露母兄见骄不涉经学性复疏嬾筋驽肉缓头面常一月十五日不洗不大闷痒不能沐也每常小便而忍不起令胞中畧转乃起尔又纵逸来久情意傲散简与礼相背嬾与慢相成而为侪类见寛不攻其过又读庄老重增其放故使荣进之心日颓任实之情转笃此由禽鹿少见驯育则服从教制长而见羁则狂顾顿缨赴蹈汤火虽饰以金镳飨以嘉肴逾思长林而志在丰草也阮嗣宗口不论人过吾每师之而未能及至性过人与物无伤惟饮酒过差尔至为礼法之士所绳疾之如雠幸赖大将军保持之尔吾不如嗣宗之贤而有慢弛之阙又不识人情闇於机宜无万石之慎而有好尽之累久与事接疵衅日兴虽欲无患其可得乎又人伦有礼朝廷有法自惟至熟有必不堪者七甚不可者二卧喜晚起而当关呼之不置一不堪也抱琴行吟弋钓草野而吏卒守之不得妄动二不堪也危坐一时痹不得揺性复多蝨把搔无已而当裹以章服揖拜上官三不堪也素不便书又不喜作书而人间多事堆案盈几不相酬荅则犯教伤义欲自勉强则不能久四不堪也不喜吊丧而人道以此为重已为未见恕者所怨至欲见中伤者虽瞿然自责然性不可化欲降心顺俗则诡故不情亦终不能获无咎无誉如此五不堪也不喜俗人而当与之共事或宾客盈坐鸣声聒耳嚣尘臭处千变百伎在人目前六不堪也心不耐烦而官事鞅掌机务纒其心世故繁其虑七不堪也又每非汤武而薄周孔在人间不止此事会显世教所不容此甚不可一也刚肠疾恶轻肆直言遇事便发此甚不可二也以促中小心之性统此九患不有外难当有内病宁可久处人间邪又闻道士遗言饵术黄精令人久夀意甚信之游山泽观鱼鸟心甚乐之一行作吏此事便废安能舍其所乐而从其所惧哉夫人之相知贵识其天性因而济之禹不偪伯成子高全其节也仲尼不假盖於子夏护其短也【原注家语孔子将行雨无盖门人曰商也有焉孔子曰商之为人也啬短於财吾闻与人交者推其长者违其短者故能久也】近诸葛孔明不偪元直以入蜀华子鱼不强幼安以卿相此可谓能相终始真相知者也足下见直木必不可以为轮曲者必不可以为桷盖不欲以枉其天才令得其所也故四民有业各以得志为乐惟达者为能通之此足下度内尔不可自见好章甫强越人以文冕也【原注庄子宋人资章甫而适越越人敦髪文身无所用之敦断也】己嗜臭腐养鵷雏以死鼠也【原注庄子惠子相梁庄子往见之或谓惠子曰庄子来欲代子相於是惠子恐搜於国中三日三夜庄子往见之曰南方有鸟名鵷雏子知之乎夫鵷雏发南海而飞於北海非梧桐而不止非竹实而不食非醴泉而不饮於是鸱得腐鼠鵷雏过之仰天而视之曰吓今子欲以子国吓我邪】吾顷学养生之术方外荣华去滋味游心於寂寞以无为为贵纵无九患尚不顾足下所好者又有心闷疾顷转增笃私意自试不能堪其所不乐自卜已审若道尽途穷则已尔足下无事寃之令转於沟壑也吾新失母兄之欢意常凄切女年十三男年八岁未及成人况复多病顾此悢悢如何可言今但愿守陋巷教养子孙时与亲旧叙濶陈说平生浊酒一盃弹琴一曲志愿毕矣足下若嬲之不置【原注嬲擿挠也音义与挠同奴了反】不过欲为官得人以益时用尔足下旧知吾潦倒麤疎不切事情自惟亦皆不如今日之贤能也若以俗人皆喜荣华独能离之以此为快此最近之可得言尔然使长才广度无所不淹而能不营乃可贵尔若吾多病困欲离事自全以保余年此真所乏尔岂可见黄门而称贞哉若趣欲共登王涂期於相致时为懽益一旦迫之必发其狂疾自非重怨不至於此也野人有快炙背而美芹子者欲献之至尊【原注列子宋国有田父常衣湿黂至春自暴於日当尔时不知有广厦隩室緜纩狐貉顾谓其妻曰负日之暄人莫知之以献吾君将有赏也其室告之曰昔人有美戎菽甘枲茎芹萍子者对乡豪称之乡豪取尝之苦於口惨於腹衆哂之】虽有区区之意亦已疏矣愿足下勿似之其意如此既以解足下并以为别司马昭见而恶之康性好锻宅中一柳甚茂激水圜之当盛夏袒裼锻於其下以为乐时锺会有宠於昭闻康名而造焉康箕踞而锻不为之礼会将去康曰何所闻而来何所见而去会曰闻所闻而来见所见而去遂深衔之东平吕安慕康高致每一相思辄千里命驾其後安兄巽诬安不孝康为证其不然安遂逮系会因言於昭曰康卧龙也不为公起公无忧天下顾以康为虑尔且闻康欲助毋丘俭昔齐戮华士鲁诛少正卯【原注韩子太公封於齐东海上有居士任矞华士昆弟二人立议曰吾不臣天子不友诸侯耕而食之掘而饮之吾无求於人也无上之名无君之禄不事仕而事力太公使执而杀之以为首诛周公从鲁闻之急传而问曰二子贤者也今日飨国杀之何也太公曰是昆弟立议曰不臣天子是望不得而臣也不友诸侯是望不得而使也耕而食之掘而饮之无求於人是望不得以赏罚劝禁也且夫君之所以使臣者非爵禄则刑罚也今四者不足以使之则望谁为君乎是以诛也　家语孔子为鲁相摄朝七日而诛少正卯门人进问曰夫少正卯鲁之闻人也夫子为政而始诛之得无失乎孔子曰居吾语汝其故人有恶者五而盗窃不与焉一曰心达而险二曰行僻而坚三曰言伪而辨四曰记丑而博五曰顺非而泽此五者有一於人则不得免於君子之诛而少正卯兼有之故居处足以聚徒成羣言谈足以饰邪营衆强御足以反是独立此小人之桀雄也不可不诛也】诚以害时乱教圣贤不得不诛尔康等言论放荡无父无君毁訾汤武非圣无法且潜图不轨宜因衅除去以懿风俗昭遂杀安及康【原注世语毋丘俭反康有力且欲起兵应之以问山涛山涛曰不可俭亦已败裴松之曰本传云康以景元中坐事诛而干宝孙盛习凿齿诸书皆云正元二年司马文王反自乐嘉杀嵇康吕安盖缘世语云康欲举兵应毋丘俭故谓破俭便应杀康也其实不然山涛为选官欲举康自代康书告絶事之明审者也案涛行状涛始以景元二年除吏部郎尔景元与正元相较七八年以涛行状检之如本传为审又锺会传亦云会作司隶校尉时诛康会作司隶景元中也干宝云吕安兄巽善於锺会巽为相国掾俱有宠於司马文王故遂抵安罪寻文王以景元四年锺邓平蜀後始授相国位若巽为相国掾时?安焉得以破毋丘俭年杀嵇吕此又干宝之疏谬自相违伐也】康始逮狱作幽愤诗曰嗟余薄祜少遭不造哀茕靡识越在繦緥母兄鞠育有慈无威恃爱肆姐不训不师爰及冠带凭宠自放抗心希古任其所尚托好老庄贱物贵身志在守璞养素全真曰余不敏好善闇人子玉之败屡增惟尘大人含弘藏垢怀耻民之多僻政不由己惟此褊心显明臧否感悟思愆怛若创痏欲寡其过谤议沸腾性不伤物频致怨憎昔惭柳惠今愧孙登内负宿心外恧良朋仰慕严郑乐道闲居与世无营神气晏如咨予不淑婴累多虞匪降自天实由顽疎理弊患结卒致囹圄对答鄙讯絷此幽阻实耻讼免时不我与虽曰义直神辱志沮澡身沧浪岂云能补嗈嗈鸣鴈奋翼北游顺时而动得意忘忧嗟我愤叹曾莫能俦事与愿违遘兹淹留穷达有命亦又何求古人有言善莫近名奉时恭默咎悔不生万石周慎安亲保荣世务纷纷祗搅予情安乐必诫乃终利贞煌煌灵芝一年三秀予独何为有志不就惩难思复心焉内疚庶朂将来无声无臭采薇山阿散髪岩岫永啸长吟颐性养夀将刑东市太学生三千人请以为师勿许康顾视日影索琴弹之曰昔袁孝尼尝从吾学广陵散吾每靳之广陵散於今絶矣时年四十海内之士莫不寃之初康尝游洛西宿华阳亭弹琴至夜分忽有客谒康自称为古人与康共谈辞致清辨因索琴弹之为广陵散声调絶伦遂以授康誓不传人亦不言其姓字故康临终以自寓云康撰集高士自上古至管宁凡一百一十九人为之传赞又作太师箴以明帝王之道复作声无哀乐论甚有条理子绍为侍中死荡阴之难【原注晋书绍字延祖十岁而孤事母孝谨以父得罪靖居私门山涛领选启武帝曰康诰有言父子罪不相及嵇绍贤侔郤缺宜加旌命起家为秘书丞累迁侍中王师败绩于荡阴百官侍卫莫不散溃惟绍端冕以身扞卫遂被害於帝侧血溅御服帝深哀叹之左右欲浣衣帝曰此嵇侍中血勿浣也】

向秀字子期河内怀人也清悟有远识少为山涛所知雅好老庄着庄周书隐解发明宗趣振起虚玄惠帝世郭象又述而广之儒术之迹熄而道家之言盛矣始秀欲注庄嵇康曰此书讵复须注正是妨人作乐尔及成示康曰殊复胜不又与康论养生辞难往复盖欲发康高致也康善锻秀为之佐相对欣然傍若无人又与吕安灌园於山阳康既被诛秀应本郡计入雒司马昭问曰闻有箕山之志何以在此秀曰巢许狷介之士未达尧心岂足多慕昭甚悦秀乃作思旧赋云余与嵇康吕安居止接近其人并有不羁之才稽意远而疏吕心旷而放其後并以事见法嵇博综伎艺於丝竹特妙临当就命顾视日影索琴而弹之逝将西迈经其旧庐于时日薄虞泉寒冰凄然隣人有吹笛者发声寥亮追想曩昔游宴之好感音而叹故作赋曰将命适於远京兮遂旋反而北徂济黄河以泛舟兮经山阳之旧居曕旷野之萧条兮息余驾乎城隅践二子之遗迹兮历穷巷之空庐叹黍离之愍周兮悲麦秀於殷墟追古昔以怀今兮心徘徊以踌躇栋宇存而弗毁兮形神逝其焉如昔李斯之受罪兮叹黄犬而长吟悼嵇生之永辞兮顾日影而弹琴托运遇于领会兮寄余命於寸阴听鸣笛之慷慨兮妙声絶而复寻伫驾言其将迈兮故援翰以写心後为散骑侍郎转黄门侍郎散骑常侍在朝不任职容迹而已卒於位

郭象者字子玄好老庄能清言太尉王衍深叹异之曰听象语如县河泻水注而不竭然为人无行初秀着庄子隐解惟秋水至乐二篇未竟而卒秀子幼不复缀缉迁流于世象乃窃秀义以为已注惟自注秋水至乐二篇及易马蹄一篇其余或点定文句而已其後秀义别本出而不行至今惟行象注云【谨按晋书作故今有向郭二庄】

孙登字公和汲郡共人也无家属於郡北山为土窟居之夏则编草为裳冬则被髪自覆好读易抚一弦琴见者皆亲乐之性无恚怒人或投诸水中欲观其怒既出便大笑时游人间或设衣食一无所受尝住宜阳山有作炭人见之知非常人与语登亦不应司马昭闻之使阮籍往观既见与语亦不应嵇康又从之游三年问其所图终不答康每叹息将别谓曰先生竟无言乎登乃曰子识火乎生而有光而不用其光果在於用光人生而有才而不用其才而果在於用才故用光在乎得薪所以保其耀用才在乎识真所以全其年今子才多识寡难乎免於今之世矣子无求乎康不能用果遭非命乃作幽愤诗曰昔慙柳下今愧孙登或谓登以魏晋去就易生嫌疑故为嘿者也竟不知所终

刘伶字伯伦沛国人也貌甚寝放情肆志常以小宇宙齐万物为心与阮籍嵇康相遇欣然神解携手入林不以生产介意常乘鹿车携一壶酒使人荷锸随之谓死便埋我尝渴甚求酒於其妻妻捐酒毁器涕泣谏曰君酒太过非摄生之道伶曰吾不能自禁惟当祝鬼神自誓尔便可具酒肉妻从之伶跪祝曰天生刘伶以酒为名一饮一斛五斗解酲妇儿之言慎不可听乃引酒御肉隗然复醉与俗人相忤其人攘袂奋拳而往伶徐曰鸡肋不足以当尊拳其人笑而止伶虽陶兀昏放而机应不差未尝厝意文翰惟着酒德颂一篇其辞曰有大人先生以天地为一朝万期为须臾日月为扃牖八荒为庭衢行无辙迹居无室庐幙天席地纵意所如止则操巵执觚动则挈榼提壶惟酒是务焉知其余有贵介公子搢绅处士闻吾风声议其所以乃奋袂攘襟怒目切齿陈说礼法是非锋起【案毛本晋书作蜂起注一作锋】先生於是方捧甖承槽衔盃漱醪奋髯箕踞枕麴藉糟无思无虑其乐陶陶兀然而醉恍尔而醒静听不闻雷霆之声熟视不见泰山之形不觉寒暑之切肌嗜欲之感情俯观万物扰扰焉如江汉之载浮萍二豪侍侧焉如蜾羸之与螟蛉尝为建威参军泰始初对策盛言无为之化时辈皆以高第得调伶独以无用罢以夀终于家

议曰易曰天地闭贤人隐又曰否之匪人不利君子贞阴长阳消臣弑君子弑父无复人道君子隐而已矣又何必外形骸以自秽必如楚狂桑尸然後为达邪【原注庄子子桑户孟子反子琴张三人相与友曰孰能相与於无相与相为於无相为孰能登天游雾挠挑无极相忘以生无所终穷三人相视而笑莫逆於心遂相与友莫然冇问而子桑户死未葬孔子闻之使子贡往待事焉或编曲或鼓琴相和而歌曰嗟来桑户乎嗟来桑户乎而已反其真而我犹为人猗子贡趋而进曰敢问临尸而歌礼乎二人相视而笑曰是恶知礼意子贡反以告夫子曰彼何人者邪修行无有而外其形骸临尸而歌顔色不变无以命之彼何人者邪孔子曰彼游方之外者也】嵇康诸人皆以逸才不能好遯遂为狂人老庄之术误之也司马氏父子方放弑攘窃踵武操丕厌然自以为舜禹康乃非薄汤武谓皆以臣弑君揭触所忌其能免乎着论养生而卒杀身岂知养生之道哉太上养心其次养生丧心病狂身死久矣又奚养生为公和风度迈往高出物表重闭不泄古之避世之士也至於被髪穴处草衣木食絶去伦类委弃世教虽自同无怀之民亦接舆之狂也欤







卷七十三上下

钦定四库全书

续後汉书卷七十三上下　　元　郝经　撰

列传第七十上下

狂士

阮籍【从子修】　阮咸【子瞻孚】

阮籍字嗣宗丞相掾瑀之子也籍容貌瓌杰辞藻艳逸志气宏放傲然独得或闭户视书累月不出或登临山水经日忘归博覧羣籍尤好老庄?酒善啸能鼔琴当其得意忽忘形骸时人谓之痴惟族兄文业每叹异之以为胜已籍尝随叔父至东都兖州刺史王昶请与相见终日不交一言太尉蒋济闻其有隽才而辟之籍诣都亭奏记曰伏惟明公以含一之德据上台之位英豪翘首俊贤抗足开府之日人人自以为掾属辟书始下而下走为首昔子夏在於西河之上而文侯拥篲邹子处黍谷之隂而昭王陪乘【原注刘向别録邹衍在燕有谷地美而寒不生五谷邹子居之吹律而温至黍生今名黍谷方士传言邹子在燕其游诸侯畏之皆郊迎而拥篲】夫布衣韦带之士孤居特立王公大人所以礼下之者为道存也今籍无邹卜之道而有其陋猥见采择无以称当方将耕於东臯之阳输黍稷之余税负薪疲病足力不强补吏之召非所克堪乞回谬恩以光清举初济恐籍不至得记欣然遣卒迎之而籍已去济大怒於是乡亲共喻之乃就吏後谢病归复为尚书郎未几而又以病免及曹爽辅政召为参军籍以疾辞屏居田里岁余爽诛司马懿以为从事中即懿卒司马师复引为大司马从事中郎曹髦立封关内侯转散骑常侍籍本有济世志属魏晋之际天下多故名士少得全者由是不与世事常为酣饮司马昭欲为武帝求婚於籍籍醉六十日不得言而止锺会数以时事问之欲因其可否而致之罪皆以酣获免及昭辅政籍从容言於昭曰籍平生曾游东平乐其风土昭大悦即拜东平相籍乘驴到郡坏府舍屏障使内外相望法令清简旬日而还昭引为大将军从事中郎有司言有子杀母者籍曰嘻杀父乃可至杀母乎坐者怪其失言昭曰杀父天下之极恶而以为可乎籍曰禽兽知母而不知父杀父禽兽之类也杀母禽兽之不若衆乃悦服籍闻步兵厨营人善酿有贮酒三百斛乃求为步军校尉遗落世事虽去佐职恒游府内朝宴必与焉会昭让九锡公卿将劝进使籍为其辞籍沉醉忘作临诣府使取之见籍方据桉醉眠使者以告籍便书桉使写之无所改窜辞甚清壮为时所重籍虽不拘礼教然发言玄远不臧否人物性至孝母终正与人围碁对者求止籍留与决既而饮酒二斗举声一号吐血数升及将葬食一蒸肫饮酒二斗然後临诀直言穷矣举声一号又吐血数升毁瘠骨立殆致灭性裴楷往吊之籍散髪箕踞醉而直视楷吊唁毕便去或问楷凡吊者主哭客乃为礼籍既不哭君何为哭楷曰阮籍既方外之士故不崇礼典我俗中之士故以轨仪自居各得其志尔【原注晋书虞预雅好经史憎嫉玄虚谓阮籍裸袒比之伊川被髪】籍能为青白眼见礼俗之士以白眼对之及嵇喜来吊籍作白眼喜不怿而退喜弟康闻之齎酒挟琴造焉籍大悦乃见青眼由是礼法之士疾之若雠司隶校尉何曾面质籍於司马昭坐曰卿纵情背礼败俗之人今忠贤执政综核名实若卿之曹不可长也因谓昭曰公方以孝治天下而听阮籍以重哀饮酒食肉於公座何以训人宜摈之四裔无令汚染华夏昭爱籍才常拥护之籍嫂尝归宁籍相见与别或讥之籍曰礼岂为我设邪邻家少妇有美色当鑪酤酒常诣妇饮酒醉便卧其侧籍既不自嫌其夫察之亦不疑也兵家女有才色未嫁而死籍不识其父兄径往哭之尽哀而还时率意独驾不由径路车迹所穷辄恸哭而反尝登广武观汉楚战处叹曰时无英雄使竖子成名登虎牢山望京邑而叹於是赋豪杰诗又着达庄论叙无为之贵籍尝於苏门山遇孙登与商略终古及栖神导气之术登皆不应籍长啸而退至半岭间闻有声若鸾凤之音响乎岩谷乃登之啸也遂归又着大人先生传其略曰世之所谓君子惟法是修惟礼是克手执圭璧足履绳墨行欲为目前检言欲为无穷则少称乡党长闻隣国上欲图三公下不失九州牧独不见羣蝨之处褌中逃乎深缝匿乎坏絮自以为吉宅也行不敢离缝际动不敢出裩裆自以为得绳墨也然炎丘火流焦邑灭都羣蝨处於褌中而不能出也君子之处域内何异於蝨之处褌中乎籍能属文初不留思作咏怀诗八十余首为世所重宋顔延之齐沈约皆为之注以为魏晋杂唱今存者十有七篇其诗曰夜中不能寐起坐弹鸣琴薄帷监明月清风吹我衿孤鸿号外野朔鸟鸣北林徘徊将何见忧思独伤心二妃游江滨逍遥顺风翔交甫遗佩环【原注列仙传江妃二女佩两明珠大如卵游江汉之湄逢郑交甫说之不知其神也曰愿请子之佩二女解与交甫去数十步忽然不见佩亦失之】婉娈有芬芳猗靡情欢爱千载不相忘倾城迷下蔡容好结中肠感激生忧思谖草树兰房膏沐为谁施其雨怨朝阳如何金石交一旦更离伤嘉树下成蹊东园桃与李秋风吹飞藿零落从此始繁华有憔悴堂上生荆?驱马舍之去去上西山趾一身不自保何况恋妻子疑霜被野草岁暮亦云已昔日繁华子安陵与龙阳【原注说苑安陵君纒得?於楚恭王江乙谓纒曰吾闻以财事人者财尽则交絶以色事人者华落则爱衰子安得长被幸乎会王出猎江渚有火若云蜺兕从南方来正触王骖善射者射之兕死於车下王谓纒曰万岁後子将谁与乐纒泣下沾衣曰大王万岁之後臣将殉恭王乃封纒车下三百户故江乙善谋安陵善知　龙阳君钓十余鱼而弃因泣下王曰有所不安乎对曰无王曰然则何为涕出对曰臣始得鱼甚喜後得益多而又欲弃前之所得也今以臣凶恶而得拂枕席令爵至人君走人於庭避人於涂四海之内其美人甚多矣闻臣之得幸於王毕褰裳而赴王臣亦曩之所得鱼也亦将弃矣安得无涕出乎王乃布令敢言美人者族】夭夭桃李花灼灼有辉光悦怿若九春磬折似秋霜流盻发姿媚交笑吐芬芳携手等欢爱宿昔同衣裳愿为双飞鸟比翼共翺翔丹青着明誓永世不相忘天马出西北由来从东道春秋非有托富贵焉常保清露被臯兰凝霜沾野草朝为媚少年夕暮成丑老自非王子晋谁能常美好登高临四野北望青山阿松柏翳冈岑飞鸟鸣相过感慨怀辛酸怨毒常苦多李公悲东门苏子狭三河求仁自得仁岂复叹咨嗟开秋兆凉气蟋蟀鸣牀帏感物怀殷忧悄悄令心悲多言焉所告繁辞将诉谁微风吹罗袂明月耀清辉晨鸡唱高树命驾起旋归平生少年时轻薄好弦歌西游咸阳中赵李相经过娱乐未终极白日忽蹉跎驱马复来归反顾望三河黄金百镒尽资用常苦多北临太行道失路将如何昔闻东陵瓜近在青门外连轸距阡陌子母相钩带五色耀朝日嘉宾四面会膏火自煎熬多财为患害布衣可终身宠禄岂足赖步出上东门北望首阳岑下有采?士上有嘉树林良辰在何许凝霜沾衣襟寒风振山冈玄云起重隂鸣鴈飞南征鶗鴂发哀音素质游商声凄怆伤我心昔年十四五志尚好书诗被褐怀珠玉顔闵相与期开轩临四野登高望所思丘墓蔽山冈万代同一时千秋万岁後荣名安所之乃悟羡门子噭噭今自蚩徘徊蓬池上还顾望大梁緑水扬洪波旷野奔茫茫走兽交横驰飞鸟相随翔是时鹑火中日月正相望朔风厉严寒隂气下微霜覊旅无畴匹俛仰怀哀伤小人计其功君子道其常岂惜终憔悴咏言着斯章炎暑惟兹夏三旬将欲移芳树垂绿叶青云自逶迤四时更代谢日月递差池徘徊空堂上忉怛莫我知愿覩卒欢好不见悲别离灼灼西隤日余光照我衣回风吹四壁寒鸟相因依周周尚衔羽蛩蛩亦念饥【原注韩子鸟有周周者首重而屈尾将欲饮於河则必颠乃衔羽而饮今人之所有饮不足者不可以不索其羽矣　尔雅西北有比肩兽焉与卭卭岠虚比为卭卭岠虚啮甘草即有难卭卭岠虚负而走其名谓之蹷】如何当路子磬折望所归岂为夸誉名憔悴使心悲宁与雀燕翔不随黄鹄飞黄鹄游四海中路将安归独坐空堂上谁可与欢者出门临永路不见行车马登高望九州悠悠分旷野孤鸟西北飞离兽东南下日暮思亲友晤言用自写北里多奇舞濮上有微音轻薄闲游子俯仰乍浮沉捷径从狭路僶俛趋荒淫焉见王子乔乘云翔邓林独有延年术可以慰我心湛湛长江水上有枫树林臯兰被径路青骊逝駸駸远望令人悲春气感我心三楚多秀士朝云进荒淫朱华振芬芳高蔡相追寻一为黄雀哀涕下谁能禁【原注战国策庄辛谏楚王曰郢必危矣王独不见黄雀俯啄白粒仰栖茂树鼓翅奋翼自以为与人无争不知夫公子王孙左挟弹右摄九以其颈为的昼游茂树夕调酸醎黄雀其小者也蔡圣侯因是已南游高陂北陟巫山饮茹溪之流食湘波之鱼左视幼妾右拥嬖女与之驰骋乎高蔡之中而不以国家为事不知夫子发受命于宣繋已以朱丝而见之也蔡圣侯之事其小者也君王因是已左州侯右夏侯辇从鄢陵君与夀陵君饭封禄之粟载方府之金与之驰乎云梦之中而不以天下国家为事不知夫穰侯方谋受命乎秦王填渑池之塞内投已渑池塞之外襄王闻顔色变四体战栗於是乃以执珪授之封以为阳陵君】景元四年卒年五十四岁子浑字长成有父风少慕通达不饰小节籍谓之曰仲容已豫吾流汝不得复尔太康中为太子庶子卒从子修字宣子好易老善清言尝有论鬼神有无者皆以人死者有鬼修独以为无曰今见鬼者云着生时衣服若人死有鬼衣服有鬼邪论者服焉後伐社树或止之修曰若社而为树伐树则社移树而为社伐树则社亡矣性简任不修人事絶不喜见俗人遇便舍去意有所思率尔牵裳不避晨夕至或无言但欣然相对常以百钱挂杖头至酒家便独酣畅虽当世富贵而皆不顾家无儋石不以为虑王衍当时谈宗自以论易略尽然有所未了终莫能悟每云不知比没当见能通之者不衍族子敦谓衍曰阮宣子可与言衍曰吾亦闻之但未知定何如尔及与修谈言寡而旨畅衍乃叹服梁国张伟志趣不常自隐於屠钓修爱其才而知其不真伟後为黄门郎陈留内史果以伪败修年四十余未有室家王敦与诸名士敛钱为婚慕之者求入钱不得敦时为鸿胪卿谓修曰卿尝无食鸿胪丞差有禄能作否修曰亦复可尔耳遂为之转太傅行参军太子洗马避乱南行至西阳期思县为贼所害年四十二

议曰苏武李陵初为古诗高简雅质为西汉正体建安中七子作而词气盛逮夫潘陆益尚才华古意始衰矣惟东汉之十九首与阮籍之咏怀十七首托物寓兴辞旨幽婉旷逸迈往如醉语无叙吐出真实高风远韵邈不可及其後陶潜出於应璩【原注元好问诗文自警初学记贫门载应璩杂诗贫子语富儿无钱可把撮耕日不得粟采彼南山葛箪瓢恒自在无用相呵喝文苑英华载璩三叟词云昔有行路人陌上见三叟年各百余岁相对鉏禾莠驻车问三叟何以得此寿一叟前致词量腹节所受中叟前致词夜卧不覆首下叟前致词室内妇麄丑要哉三叟言所以能长久锺嵘诗评谓渊明诗其源出於应璩然璩诗世不多见宋人以璩百一诗较之谓渊明与璩全无关涉殆未见前二诗邪大率前辈议论悉有依据讥评之际不可不慎也】静深简丽委运乘化悠然天地同流与籍作相表裹於是为魏晋古诗之正历齐梁南北隋唐至陈子昂之感遇【原注三十八首】李白之古风【原注五十首】杜甫之诸咏怀怀古韩愈之秋怀【原注十一首】柳宗元韦应物苏轼黄庭坚之诸五言杂体及朱熹之斋居感兴【原注二十首】与近世元好问之万化如大路等其风格气骨皆本於籍璩潜呜呼籍虽狂而其中藴蓄者如是乃为诗家规矩大匠亦人豪也哉

阮咸字仲容父熙武都太守咸任达不拘与叔籍为竹林之游咸与籍居道南诸阮居道北北阮富而南阮贫七月七日北阮盛晒衣服皆锦绮粲目咸以竿挂大布犊鼻於庭人或怪之答曰未能免俗聊复尔耳仕为散骑侍郎山涛举咸典选曰阮咸贞素寡欲深识清浊万物不能移若在官人之职必絶於时武帝以咸躭酒虚浮遂不用太原郭奕高爽有识量知名於时少所推先见咸心醉不觉叹服咸居母丧纵情越礼素幸姑婢姑当归夫家初云留婢既而从去时方有客咸闻之遽借客焉追婢既及与婢累骑而还曾无愧容咸少解音律善弹琵琶虽处世不交人事惟与亲知弦歌酣宴特善从子修每以得意为欢诸阮皆饮酒咸至共集不复用杯觞以大盆盛酒圆坐相向大酌更饮时羣豕来饮其酒咸直接去其上便共饮之羣从昆弟莫不以放达为行荀朂每与咸论音律自以为不及也疾之出补始平太守卒二子瞻孚瞻字千里清虚寡欲读书不甚硏求而默识其要与人谈辨辞不足而旨有余善鼓琴人往求听不问贵贱长幼皆为弹之神气冲和而不知向人所在外兄潘岳每令鼓琴终日达夜无忤色由是莫不叹其恬憺不可荣辱矣司徒王戎尝问瞻曰圣人贵名教老庄明自然其旨同异瞻曰将无同戎咨嗟良久即命辟之时人谓之三语掾太尉王衍亦雅重之瞻常羣行冒热渇甚逆旅有井衆人竞趋之瞻独逡廵在後须饮者毕乃进东海王越镇许昌以瞻为记室参军【原注晋书瞻与王承谢鲲邓攸俱在越府越与瞻等书曰礼年八岁出就外傅明始可以加师训之则十年曰幼学明可渐进先生之教也然学之所入浅体之所安深是以闲习礼容不如式瞻仪度讽诵遗言不若亲承音旨小儿毗既无令淑之质不闻道德之风望诸君时以闲豫周旋诲接】永嘉中为太子舍人瞻素执无鬼论物莫能难每自谓此理足以辨正幽明忽有一客通名诣瞻寒温毕与谈名理客甚有才辨良久及鬼神之事反覆甚苦客遂屈乃作色曰鬼神古今圣贤所共传君何独得言无仆即鬼也於是变为异形须臾消灭瞻默然意色大恶後岁余病卒年三十孚字遥集其母即姑婢也孚始生其姑取王延寿鲁灵光殿赋曰胡人遥集於上楹而以字焉初辟太傅府迁骑兵属避乱南渡元帝以为安东参军蓬髪饮酒不以国务婴心时帝既用申韩以救世而孚辈未能改故不以事任处之转丞相从事中郎终日酣纵恒为有司所按帝每优容之琅邪王裒为车骑将军镇广陵高选纲佐以孚为长史帝谓曰卿既统军府郊垒多事宜节饮也对曰陛下不以臣不才委之以戎旅之重臣僶俛从事不敢有言者窃以今王莅镇威风赫然皇泽遐被贼寇敛迹氛祲既澄日月自朗臣何可爝火不息正应端拱啸咏以乐常年尔迁黄门侍郎散骑常侍尝以金貂换酒复为所司弹劾帝宥之转太子庶子左卫率领屯骑校尉明帝即位迁侍中从平王敦赐爵南安县侯转吏部尚书领东海王师称疾不拜诏就家用之尚书令郗鍳以为非礼帝曰就用之诚不快不尔便废才矣时卞壼当官勤恪而孚以旷逹自高每谓壼曰卿恒无闲泰常如衔瓦石不亦劳乎壼曰诸君以道德恢宏风流相尚执鄙吝者非壼而谁於是贵游子弟多慕孚及王澄谢鲲之徒为逹壼正色於朝曰悖礼伤教罪莫斯甚中朝倾覆实此之由欲推奏之王导庾亮不从乃止闻者莫不折节而孚自若也及帝疾大渐温峤入受顾命过孚要与同行升车乃告之曰主上遂大渐江左危弱实资羣贤共康世务卿时望所归今欲屈卿同受顾托孚不答固求下车峤不许垂至台门告峤内廹求暂下便徒走还家【原注晋书初祖约性好财孚性好屐同为累而未判其得失有诣约见正料财物客至不能尽屏余两小簏倾身障之意未能平或有诣孚正见孚蜡屐且叹曰未知一生当着几量屐神色甚闲畅於是胜负始分】咸和初拜丹阳尹时太后临朝政出舅族孚谓所亲曰今江东虽累世而年数实浅主幼时艰运终百六而庾亮年少德信未孚以吾观之将兆乱矣会广州刺史刘顗卒遂苦求出王导等以孚踈放非京尹才乃除都督交广宁三州军事镇南将军领平越中郎将广州刺史假节未至镇卒年四十九无何苏峻作逆识者以孚为知机无子从孙广嗣

议曰夫有无不足以论道正始以来崇尚老庄凡物一归於无任适放散阐然以为乐故修既为无鬼之说而瞻遂为无鬼之论为客所苦失意而死则心魄之所未安而致之也鬼神者道之妙用圣人罕言惟於易大传言其情状曰精气为物游魂为变隂阳不侧而妙万物最为深切着明阳之动而信聚而为精则神之所为也隂之反而归变而之化则鬼之所为也屈信於天地人物之间而不滞於天地人物者也为隂阳造化而不滞於隂阳造化者也建立无穷天地万物消沉无穷天地万物其迹遍天下而卒莫见其迹其功盖天下而不自以为功故能为天地无穷之覆载日月无穷之照临寒暑无穷之变化风雷无穷之震荡雨露无穷之膏润水火无穷之燥湿峙山岳流川渎徵声色藴臭味以为天地无穷之用其在於人一虑之起神之为也一虑之灭鬼之为也一呼之来神之为也一吸之往鬼之为也一生之长神之为也一死之消鬼之为也至於疾痛疴痒喜怒哀乐作息语默不疾而速不行而至皆其所为於是为男女夫妇无穷之别父子兄弟无穷之亲君臣上下无穷之分仁义礼智无穷之理礼乐刑政无穷之法治乱得失无穷之业古今存亡无穷之迹权运世操倚伏制兴衰柄成坏机荣辱统是非辩邪正以为斯人无穷之用故鬼神者三才之机要幽明之槖龠名教之纪纲也岂可谓为无鬼乎夫道体藏於静隂鬼反为神之质神则无方而鬼则有体若瞻者一狂生尔乌足以语是哉孔子谓子路未知人焉知鬼子路圣门高弟且犹不知瞻又岂能知哉惟其不知遂谓之无尔且世俗之谓鬼者人死而精魄不化有声而无形尔修瞻诸狂方放心遗形虽其身之生亦以为赘又况其死者乎故断然谓之无也精变而为神魄化而为鬼理之常也气盛而强死精爽则不化理之变也故有冯物为声俪形为影之鬼焉断木之余蒸而为菌战阵之血雨而为磷有时而然不可以为常也故谓之无鬼不知鬼者也谓人之死皆为鬼不知人者也







卷七十三下上

钦定四库全书

续後汉书卷七十三下上　　元　郝经　撰

列传第七十下上

狂士

王戎【从弟衍衍弟澄】

王戎字濬冲琅邪临沂人也祖雄幽州刺史父浑凉州刺史贞陵亭侯【原注裴松之曰案王氏谱雄字元伯太保祥之宗也　魏名臣奏议载安定太守孟达荐雄曰臣闻明君以求贤为业忠臣以进善为效故易称拔茅连茹传曰举尔所知臣不自量窃慕其义臣昔以人乏谬充备部职时涿郡太守王雄为西部从事与臣同僚雄天性良固果而有谋历试三县政成人和及在近职奉宣威恩怀柔有术清慎持法臣往年出使经过雄郡自说受陛下拔擢之恩常励节精心奉恩投命为效言辞激扬情趣欵恻臣虽愚闇不识真伪以谓雄才兼资文武忠烈之性踰越伦辈今涿郡领户三千孤寡之家参居其半北有守兵藩卫之固诚不足舒雄智力展其勤干也臣受恩深厚无以报国不胜慺慺浅见之情谨冒陈闻诏曰昔萧何荐韩信邓禹进吴汉惟贤知贤也雄有胆智技能文武之姿吾宿知之今便以参散骑之选方使少在吾门下知指归便大用之矣天下之士欲使皆先历散骑然後出据州郡是吾本也遂迁散骑常侍後为幽州刺史子浑凉州刺史次乂平北将军司徒安丰侯戎浑之子太尉武陵侯衍荆州刺史澄皆乂之子】戎幼頴悟神彩秀彻视日不眩裴楷见而目之曰戎眼烂烂如岩下电【原注晋书戎年六七岁於宣武场观戱猛兽在槛中虓吼震地衆皆奔走戎独立不动神色自若魏明帝於阁上见而奇之又尝与羣儿戱於道侧见李树多实竞趣之戎独不往或问其故戎曰树在道边而多子必苦李也取之信然】阮籍与浑为友戎少籍二十岁而籍与之交籍每适浑俄顷辄去过视戎良久乃出谓浑曰濬冲清赏非卿伦也与卿言不如与阿戎谈及浑卒於凉州故吏赙赠数百万戎辞不受由是显名为人短小任率不修威仪善发谈端赏其要会【原注晋书朝贤尝上已禊洛或问王济曰昨游有何胜谈济曰张华善说史汉裴頠论前言往行衮衮可听王戎谈子房季札之间超然玄箸其为识鍳所赏如此戎尝与阮籍饮兖州刺史刘昶在坐籍以酒少酌不及昶昶无恨色戎异之他日问籍曰彼何如人也答曰胜公荣不可不与饮若减公荣则不敢不共饮惟公荣可不与饮公荣昶字也】与阮籍为竹林之游戎尝後至籍曰俗物已复来败人意戎笑曰卿辈意亦复易败尔锺会伐汉与戎别问计戎曰道家有言为而不时非成功难保之难也及会败以戎为知言袭父爵辟相国?晋武簒代历吏部黄门郎散骑常侍河东太守荆州刺史坐遣吏修园宅应免官诏以赎论迁豫州刺史加建威将军诏率所部伐吴戎遣参军罗尚刘乔领前锋进攻武昌吴将杨雍孙述江夏太守刘朗各率衆诣戎降戎督大军临江吴牙门将孟泰以蕲春邾二县降吴平进爵安丰县侯增邑六千户赐绢六千疋戎渡江绥慰新附宣扬威惠吴光禄勲石伟方直不容皓朝称疾归家戎嘉其清节表荐之诏拜伟为议郎以二千石禄终其身荆土悦服徵为侍中南郡太守刘肇赂戎筒中细布五十端为司隶所纠以知而未纳故得不坐帝谓朝臣曰戎岂怀私苟得者正当不欲为异尔帝虽有是言然大贬於清议後迁光禄勲吏部尚书以母忧去职性至孝不拘礼制饮酒食肉或见奕碁而容貌毁瘁殆不能起裴頠往吊之谓人曰若使一恸能伤人濬冲不免灭性之讥也时和峤亦居父丧以礼法自持量米而食哀毁不踰於戎帝谓刘毅曰和峤毁顿过礼使人忧之毅曰峤虽寝苫食粥乃生孝尔至於王戎所谓死孝陛下当先忧之戎先有吐疾居丧增甚帝遣医疗之并赐药物又断宾客杨骏辅政拜太子太傅骏诛东安公繇专断刑赏威震外内戎戒繇曰大事之後宜深远之繇不从果得罪转中书令加光禄大夫给恩信五十人迁尚书左仆射领吏部戎始为甲午制凡选举皆先治民然後授用司隶傅咸奏戎曰书称三载考绩三考黜陟幽明今内外羣官居职未朞而戎奏还既未定其优劣且送故迎新相望道路巧诈由生伤农害政戎不仰依尧舜典谟而驱动浮华亏败风俗非徒无益乃有大损宜免戎官以敦风俗戎与贾郭通亲竟得不坐寻转司徒苟媚取容愍怀太子之废竟无一言匡谏裴頠戎之壻也頠诛戎坐免官齐王冏起义孙秀録戎於城内赵王伦世子欲取戎为尚书令伦诛得释而河间王顒遣使说成都王頴举兵诛齐王冏檄至冏谓戎曰孙秀作逆天子幽逼孤纠合义兵扫除元恶臣子之节信着神明二王听谗构造大难当赖忠谋以济不协戎曰公首举义衆匡定大业开辟以来未始有也然论功报赏不及有劳朝野失望人怀二志今二王带甲百万其锋不可当若以王就第不失故爵委权崇让此求安之策也冏党葛旟怒曰汉魏以来王公就第宁有得保妻子乎戎可斩羣僚震悚戎伪药发堕厠得免以王室方乱规依囬避祸不为謇谔及典铨选未尝进寒素退虚伪但户调门选而已寻拜司徒虽位鼎司而委事寮属闲乘小马从便门出游见者不知其三公也故吏多至大官道路相遇辄避之性好利置园田水碓周徧天下积聚钱货不知纪极每自执牙筹昼夜计算恒若不及而俭啬不自奉养人目为餮虏其女适裴頠贷钱数万久而不还及来归寜戎色不悦女遽还之从子将婚戎遗其一单衣婚讫而便责取家有好李常出货之恐人得种乃鑚其核其鄙吝如此车驾西迁戎出奔郊野在危难间方接锋刃谈笑自若召亲宾欢宴竟日永兴二年卒於郏县年七十二諡曰元戎有人伦风鍳常目山涛如璞玉浑金皆钦其宝莫知名其器王衍神姿高彻如瑶林琼树自然是风尘表物谓頠拙於用长荀朂工於用短陈道宁谡谡【谨案晋书作□□注一本作□□】如束长竿族弟敦有高名戎恶之敦每候戎辄托疾不见敦後果为逆尝经黄公酒垆下顾谓後车客曰吾昔与嵇叔夜阮嗣宗酣畅於此竹林之游亦豫其末自嵇阮云亡吾便为时所覊绁今日视之虽近邈若山河初孙秀为琅邪郡吏求品於乡议戎从弟衍将不许戎劝品之及秀得志朝士有宿怨者皆被诛而戎衍独得免子万有美名少而大肥戎令食糠而肥愈甚年十九卒有庶子兴戎所不齿以从弟阳平太守愔子为嗣及元帝渡江戎诸宗族益盛澄导绥敦玄皆为将相及太保祥太尉衍并戎号琅邪八王云王衍字夷甫神情明秀风姿详雅总角尝造山涛涛嗟叹良久既去目送之曰何物老妪生寜馨儿然误天下苍生者未必非此人也父乂为平北将军常有公事使行人列上不时报衍年十四在京师造仆射羊祜申陈事状辞甚清辩祜不以为然而衍无屈下之色祜曰败俗伤化必此人也杨骏欲以女妻衍衍耻之遂佯狂自免武帝闻其名问戎曰夷甫当世谁比戎曰未见其比当从古人中求尔泰始八年诏举奇才可以安边者衍初好论从横之术故尚书卢钦举为辽东太守不就於是絶口不论世事惟雅咏玄虚而已【原注晋书衍尝因宴集为族人所怒举樏掷其面衍初无言引王导共载而去然心不能平在车中揽镜自照谓导曰尔看吾目光乃在牛背上矣】父卒於北平送故甚厚为亲识所借贷因舍之数年之间家资磬尽出就雒城西田园而居後为太子舍人迁尚书郎出补元城令终日清谈而县务亦理入为中庶子黄门侍郎衍既有盛才明悟若神常自比子贡妙于玄言惟谈老庄声名籍甚倾动当世每捉玉柄麈尾与手同色义理有所不安随即改更世号口中雌黄朝野翕然谓之一世龙门後进之士莫不景慕选举登朝皆以为称首矜高浮诞遂成风俗【原注晋书衍尝丧幼子山简吊之衍悲不自胜简曰孩抱中物何至於此衍曰圣人忘情最下不及於情然则情之所锺正在我辈简服其言更为之恸衍妻郭氏贾后之姻也藉中宫之势刚愎贪戾聚敛无厌好干预人事衍患之而不能禁时有乡人幽州刺史李阳京师大侠也郭氏素惮之衍谓郭曰非但我言卿不可李阳亦谓不可郭氏为之小损衍疾郭之贪鄙故口未尝言钱郭欲试之令婢以钱绕牀使不得行衍晨起见钱谓婢曰举阿堵物却其措意如此】後历北军中候中领军尚书令女为愍怀太子妃太子为贾后所诬衍惧祸自表离婚贾后既废有司奏衍曰衍与司徒梁王肜书写呈皇太子手与妃及衍书陈见诬之状肜等伏读辞旨恳恻衍备位大臣应以义责太子被诬得罪衍不能守死即求离婚得太子手书隐蔽不出志在苟免无忠謇之操宜加显责以厉臣节可禁锢终身从之衍素轻赵王伦及伦簒位阳狂斫婢以自免伦诛拜河南尹转尚书又为中书令齐王冏有匡复功专权自恣公卿皆为之拜衍独长揖焉以病去官成都王頴以衍为中军师累迁尚书仆射领吏部後拜尚书令司空司徒衍虽居宰辅之重不以经国为念而思自全之计说东海王越曰中国已乱当赖方伯宜得文武兼资以任之乃以弟澄为荆州族弟敦为青州因谓澄敦曰荆州有江汉之固青州有负海之险卿二人在外而吾留此足以为三窟矣及石勒王弥寇京师以衍都督征讨诸军事持节假黄钺以距之衍使前将军曹武左卫将军王景击勒等败之获其辎重迁太尉尚书令如故封武陵侯辞封不受时雒阳危逼多欲迁都以避其难而衍独卖车牛以安衆心越讨苟曦衍以太尉为太傅军司及越卒衆共推衍为元帅衍以贼寇蜂起惧不敢当曰今日之事安可以非才处之俄而为石勒所破勒呼王公与之相见问衍以晋故衍为陈祸败之由云计不在已且少无宦情不豫世事因劝勒称尊号冀以自免勒怒曰君少壮登朝名盖四海身居重任至於白首何得言无宦情邪破坏天下非君而谁使左右扶出谓其党孔苌曰吾行天下多矣未尝见此辈人当可活不苌曰彼皆晋之王公必不为我尽力勒曰要不可加以锋刃夜使排墙填杀之时年五十六衍将死顾左右言曰吾曹虽不如古人向若不祖尚浮虚戮力以匡天下犹可不至今日复谁咎哉王敦过江常称之曰夷甫处衆中如珠玉在瓦石间顾恺之作画赞亦称衍岩岩清峙壁立千仞其为人所尚如此子玄字眉子少慕简旷亦有俊才与卫玠齐名荀藩以为陈留太守屯尉氏玄素名家有豪气荒弊之时人情不附将附祖逖为盗所害初正始中何晏王弼等祖述老庄立论以为天地万物皆以无为为本无也者开物成务无往不存者也隂阳恃以化生万物恃以成形贤者恃以成德不肖恃以免身故无之为用无爵而贵矣於是流俗放荡不尊儒术阮籍诸人素有高名竞谈浮虚蔑弃礼法尸禄躭宠仕不事事至衍而声誉大盛尤尚清谈位高势重不以物务自婴遂相仿效风教陵迟裴頠乃着崇有论以讥衍不以为然攻难交至莫能屈頠【原注晋书裴頠传崇有论曰夫緫混羣本宗极之道也方以族异庶类之品也形象着分有生之体也化感错综理迹之原也夫品而为族则所禀者偏偏无自足故凭乎外资是以生而可寻所谓理也理之所体所谓有也有之所须所谓资也资有攸合所谓宜也择乎厥宜所谓情也识智既授虽出处异业默语殊涂所以宝生存宜其情一也衆理并而无害故贵贱形焉失得由乎所接故吉凶兆焉是以贤人君子知欲不可絶而交物有会观乎往复稽中定务惟夫用天之道分地之利躬其力任劳而後飨居以仁顺守以恭俭率以忠信行以敬让志无盈求事无过用乃可济乎故大建厥极绥理羣生训物垂范於是乎在斯则圣人为政之由也若乃淫抗陵肆则危害萌矣故欲衍则速患情佚则怨博擅恣则兴攻专利则延寇可谓以厚生而失生者也悠悠之徒骇乎若兹之衅而寻艰争所缘察夫偏质有弊而覩简损之善遂阐贵无之议而建贱有之论贱有则必外形外形则必遗制遗制则必忽防忽防则必忘礼礼制弗存则无以为政矣衆之从上犹水之居器也故兆庶之情信於所习习则心服其业业服则谓之理然是以君人必慎所教班其政刑一切之务分宅百姓各授四职能令禀命之者不肃而安忽然忘异莫有迁志况於据在三之尊怀所隆之情敦以为训者哉斯乃昏明所阶不可不审夫盈欲可损而未可絶有也过用可节而未可谓无贵也盖有讲言之具者深列有形之故盛称空无之美形器之故有徵空无之义难检辩巧之文可悦似象之言足惑衆听眩焉溺其成说虽颇有异此心者辞不获济屈於所狎因谓虚无之理诚不可盖唱而有和多往弗反遂薄综世之务贱功烈之用高浮游之业卑经实之贤人情所殉笃夫名利於是文者衍其辞讷者讃其旨染其衆也是以立言藉於虚无谓之玄妙处官不亲所司谓之雅远奉身散其廉操谓之旷达故砥砺之风弥以陵迟放者因斯或悖吉凶之礼而忽容止之表凟弃长幼之序混漫贵贱之级其甚者至於裸裎言笑忘宜以不惜为弘士行又亏矣老子既着五千之文表摭秽杂之弊甄举静一之义有以令人释然自夷合於易之损谦艮节之旨而静一守本无虚无之谓也损艮之属盖君子之一道非易之所以为体守本无也观老子之书虽博有所经而云有生於无以虚为主偏立一家之辞岂有以而然哉人之既生以保生为全全之所阶以顺感为务若味近以亏业则沉溺之衅兴怀末以忘本则天理之真灭故动之所交存亡之会也夫有非有於无非无於无非无於有非有是以申纵播之累而着贵无之文将以絶所非之盈谬存大善之中节收流遁於既过反澄正於胸怀宜其以无为辞而旨在全有故其辞曰以为文不足若斯则是所寄之涂一方之言也若谓至理信以无为宗则偏而害当矣先贤达识以非所滞示之深论惟班固着难未足折其情孙卿扬雄大体抑之犹偏有所许而虚无之言日以广衍衆家扇起各列其说上及造化下被万事莫不贵无所存佥同情以衆固乃号凡有之理皆义之卑者薄而鄙焉辩论人伦及经明之业遂易门肆頠用矍然申其所怀而攻者盈集或以为一时口言有客幸过咸见命着文擿列虚无不允之徵若未能每事释正则无家之义弗可夺也頠退而思之虽君子宅情无求於显及其立言在乎逹旨而已然去圣久远异同纷纠苟少有彷佛可以崇济先典扶明大业有益於时则惟患言之不能焉得静默及未举一隅略示所存而已哉夫至无者无以能生故始生者自生也自生而必体有则有遗而生亏矣生以有为已分则虚无是有之所谓遗者也故养既化之有非无用之所能全也理既有之衆非无为之所能循也心非事也而制事必由於心然不可以制事以非事谓心为无也匠非器也而制器必须於匠然不可以制器以非器谓匠非有也是以欲收重泉之鳞非偃息之所能获也陨高墉之禽非静拱之所能捷也审投弦饵之用非无知之所能覧也由此而观济有者皆有也虚无奚益於已有之羣生哉】永嘉末元帝渡江王导为镇东司马陈頵遗导书曰中华所以倾弊者正以取才失所先白望而後实事浮竞驱驰互相贡荐言重者先显言轻者後叙遂相波扇乃至陵迟加有庄老之俗倾惑朝廷养望者为宏雅政事者为俗人王职不恤法物废坠夫欲制远先由近始今宜改张明赏信罚拔卓茂於密县显朱邑於桐乡然後大业可举中兴可冀尔【原注後汉书卓茂以儒术举为侍郎迁密令劳心谆谆视人如子举善而口无恶言吏人亲爱之而不忍欺之光武即位先访求茂以为太傅封褒德侯　汉书朱邑为舒桐乡啬夫亷平不苛以爱利为行未尝笞辱人存问耆老孤寡遇之有恩所部吏民爱敬焉迁北海太守以治行第一入为大司农神爵元年卒天子闵惜下诏称扬曰大司农邑廉洁守节退食自公亡疆外之交束修之馈可谓淑人君子遭离凶灾朕甚悯之其赐邑子黄金百斤以奉其祭祀】导不从由是江左流风益盛永和中桓温北伐过淮泗践北境与诸僚属登平乘楼眺望中原嘅然叹曰遂使神州陆沈百年丘墟王夷甫诸人不得不任其责袁宏曰运有废兴岂必诸人之过温作色曰昔刘景升有千斤大牛噉刍豆十倍常牛负重致远曾不若一羸?魏武入荆州杀以享军意在宏也坐中皆失色时谢安当国犹尚清谈不恤典礼至於期功之丧不废丝竹尝与王羲之登冶城悠然遐想有高世志羲之曰夏禹忧勤手足胼胝文王旰食日不暇给今四郊多垒宜思自效而虚谈废务浮文妨要恐非当今所宜安曰秦任商鞅二世而亡岂清言致患邪王坦之闻之乃作废庄论以讽安亦弗悛以及於亡【原注晋书王坦之传废庄论曰荀卿称庄子蔽於天而不知人扬雄亦曰庄周放荡而不法何晏云鬻庄躯放玄虚而不周乎时变三贤之言远有当乎夫独构之唱唱虚而莫和无感之作义偏而用寡动人由於兼忘应物在乎无心孔父非不体远以体远故用近顔子岂不具德以德备故膺教胡为其然哉不获已而然也夫自足者寡故理悬於羲农徇教者衆故义申於三代道心惟微人心惟危吹万不同孰知正是虽首阳之精三黜之智摩顶之甘落毛之爱枯槁之生负石之死格诸中庸未入乎道而况下斯者乎先王知人情之难肆惧违行以致讼悼司彻之贻悔审褫带之所缘故陶铸羣生谋之未兆每摄其契而为节焉使夫敦礼以崇化日用以成俗诚存而邪忘利损而竞息成功遂事百姓皆曰我自然盖善闇者无怪故所遇而无滞执道以离俗孰踰於不达语道而失其为者非其道也辩德而有其位者非其德也言默所未究况扬之以为风乎且即濠以寻鱼想彼之我同推显以求隐理得而情昧若夫庄生者望大庭而抚契仰弥高於不足寄积想於三篇恨我怀之未尽其言谲诡其义恢诞君子内应从我游方之外衆人因藉以为弊薄之资然则天下之善人少不善人多庄生之利天下也少害天下也多故曰鲁酒薄而邯郸围庄生作而风俗颓礼与浮云俱征伪与利荡并肆人以克己为耻士以无措为通时无履德之誉俗有蹈义之愆骤语赏罚不可以造次屡称无为不可与适变虽可用於天下不足以用天下昔汉隂丈人修浑沌之术孔子以为识其一不识其二庄生之道无乃类乎与夫如愚之契何殊问哉若夫利而不害天之道也为而不争圣之德也羣方所资而莫知谁氏在儒而非儒非道而有道弥贯九流玄同彼我万物用之而不既亹亹日新而不朽昔吾孔老固已言之矣】衍弟澄字平子生而警悟虽未能言见人举动便识其意衍尤重之【原注晋书衍妻郭氏性贪鄙令婢路上担粪澄年十四谏郭郭大怒谓澄曰昔夫人临终以小郎属新妇不以新妇属小郎将杖之澄曰安有王夷甫妻寻路拾马粪者乎遂踰牕而走】王敦庾敳为人士目曰阿平第一子嵩第二处仲第三澄尝谓衍曰兄形似道而神峰太隽衍曰诚不若卿落落穆穆然也有经澄所目者衍不复有言辄云已经平子矣累迁成都王頴从事中郎頴嬖竖孟玖谮杀陆机兄弟天下切齿澄发玖私奸頴乃诛之莫不称快及頴败东海王越请为司空长史以迎大驾勲封南郷侯迁建威将军雍州刺史不之职时王敦谢鲲庾敳阮修皆为衍所亲善号为四友而亦与澄狎又有光逸胡母辅之等亦豫焉酣讌纵诞穷欢极乐惠帝末衍白越以澄为荆州刺史持节都督领南蛮校尉敦为青州衍因问以方略敦曰当临事制变不可豫论澄辞义锋出算略无方一坐嗟服澄将之镇送者倾朝见树上鹊巢便脱衣上树探鷇而弄之神气萧然傍若无人刘琨谓澄曰卿形虽散朗而内实动侠以此处世难得其死澄默然不答澄既至镇日夜纵酒不亲庶事虽寇戎急务亦不经怀擢顺阳人郭舒以为别驾委以州府时京师危逼澄率衆将勤王而飘风折其节柱会王如寇襄阳澄前锋至宜城遣使诣山简为如党严嶷所获嶷伪使人从襄阳来而问之曰襄阳拔未答曰昨旦破城已获山简乃隂缓澄使令得亡去澄闻襄阳?以为信然遂还既而耻之托粮运不继委罪长史蒋俊而斩之巴蜀流人散在荆湘者与土人忿争遂杀县令屯聚乐郷澄使成都内史王机讨之贼请降澄伪许之既而袭之於宠洲以其妻子为赏沉八千余人於江中於是益梁流人四五万家俱反推杜弢为主南破零桂东掠武昌败王机於巴陵澄亦无惧意但与机日夜纵酒投壶博戏杀富人李才取其家资以赐郭舒南平太守应詹骤谏不听於是上下离心望实俱损犹傲然自得後率衆击杜弢次於作塘山简参军王冲叛於豫州自称荆州刺史澄惧使杜?守江陵澄迁於孱陵寻奔沓中郭舒谏曰使君临州虽无异政未失衆心今西收华容向义之兵足以擒此小丑奈何自弃澄不从初澄命武陵诸郡同讨杜弢天门太守扈瓌次於益阳武陵内史武察为其郡吏所害瓌以孤军引还澄怒以杜曾代瓌夷陵【谨案晋书脱陵字】袁遂瓌故吏也托为瓌报仇遂举兵逐曾自称平晋将军澄使司马毋丘邈讨之为遂所败会元帝徵为军谘祭酒於是赴召时王敦为江州镇豫章澄过诣敦澄夙有盛名出於敦右士庶莫不倾慕兼勇力絶人为敦所惮澄犹以旧意侮敦敦益忿怒请澄入宿隂欲杀之而澄左右二十人持鉄马鞭为卫澄手尝捉玉枕以自防故敦未得发後敦赐澄左右酒皆醉借玉枕观之因下牀而谓澄曰何与杜弢通信澄曰事自可验敦欲入内澄手引敦衣至於絶带乃登於梁因骂敦曰行事如此殃将及矣敦令力士路戎搤杀之时年四十四载尸还其家刘琨闻澄死叹曰澄自取之及敦平澄故吏佐着作郎桓稚上表理澄请加赠諡诏复澄本官諡曰宪长子詹早卒次子徽右军司马

议曰孟子曰人之所以异於禽兽也者几希庶民去之君子存之存之则人道在所以为人也去之则人道亡虽人而不足以为人矣故君子之存之也始则穷理尽性以至命中则动心忍性以立命终则存心养性以俟命然心为甚所以主乎性而统夫人者也敬慎操持而不放则常存心存则人道存矣自王何崇尚清谈祖述虚无至二王当国率天下而放心遗形以敢废礼坏法削去?检者为高於是君臣父子男女夫妇之伦尽亡仁义道德礼乐刑政之典尽废尧舜禹汤文武周公孔子孟轲高光昭烈孔明之修理维持者委地而不复存天下遂无人道中国於是乎亡矣呜呼凡学术之不适实用祗为高深迂远而不切者皆杀天下误後世者也有国君人者可不辨哉可不慎哉







卷七十三下下

<史部,别史类,郝氏续後汉书>

钦定四库全书

续後汉书卷七十三下下　　元　郝经　撰

列传第七十下下

狂士

乐广　谢鲲　胡母辅之【子谦之】　毕卓　光逸卫玠　王济

乐广字彦辅南阳淯阳人也父方参征西将军夏侯玄军事广时年八岁玄尝见广在路因呼与语还谓方曰向见贤郎神姿朗彻当为名士卿家虽贫可令专学必能大卿门户方早卒广孤贫侨居山阳人无知者性冲澹与物无竞尤善谈论每以约言析理裴楷尝引广共谈自夕申旦叹曰吾不如也王戎为荆州刺史闻广为夏侯玄所赏乃举为秀才楷又荐广於贾充遂辟太尉掾转太子舍人尚书令卫瓘逮与正始中诸名士谈论见广奇之曰自昔诸贤既没常恐微言将絶而今乃复闻斯言於君矣命诸子造焉曰此人之水镜见之莹然若披云雾而覩青天也王衍自言与人语甚简及见广便觉已之烦其为有识叹美如此出补元城令迁中书侍郎转太子中庶子累迁侍中河南尹广善清言而不长於文笔将让尹请潘岳为表岳曰当得君意广乃作二百句语述己之志岳因次比便成名笔时人咸云若广不假岳之笔岳不取广之旨无以成斯美也【原注晋书尝有亲客久濶不复来广问其故荅曰前在坐蒙赐酒方饮见盃中有蛇意甚恶之既饮而疾於时河南厅事壁有角漆画作蛇广意盃中蛇即角影也复置酒於前处谓客曰酒中复有所见否荅曰复见如初广乃告以角影客豁然意解沉疴顿愈卫玠总角时尝问广梦广云是想玠曰神形所不接而梦岂想耶广曰因也玠思之经日不得遂以成疾广闻故命驾为剖析之玠病即愈广叹曰此贤胸中当必无膏肓之疾】广所在为政无当时誉每去职遗爱为人所思凡论人必先称其所长则所短不言自见人有过先尽弘恕然後善恶自彰广与王衍俱宅心事外名重於时故天下言风流者以王乐称首【原注晋书广少与弘农杨凖相善凖二子乔髦皆知名凖使先诣裴頠頠性弘方爱乔有高韵谓凖曰乔当及卿髦少减也又使诣广广性清淳爱髦有神检谓凖曰乔自及卿髦亦自清出凖笑曰我二儿之优劣乃裴乐之优劣也】是时王澄胡母辅之等皆任放为逹或至裸体者广闻而笑曰名教中自有乐地何必乃尔値世道多虞朝章紊乱清已中立任诚保素时人莫见其际焉【原注晋书先是河南官舍多妖怪前尹皆不敢处正寝广居之不疑尝外户自闭左右皆惊广独自若顾见墙有孔使人掘墙得狸而杀之其怪遂絶】愍怀太子之废诏故臣不得辞送皆不胜愤叹冒禁拜辞司隶校尉满奋敕河南中部收缚送狱广即解遣衆为广危惧孙琰说贾谧曰前以太子罪恶有斯废黜其臣不惧严诏冒罪而送今若系之是彰太子之善不如释去谧然其言广故得不坐迁吏部尚书左仆射後安东王繇当为仆射转广为右仆射领吏部代王戎为尚书令始戎荐广而终践其位时人美之成都王頴广之壻也及与长沙王乂遘难广既处朝望羣小谗谤之乂以问广广神色不变徐答曰广岂以五男易一女乂犹以为疑广竟以忧卒三子凯肇谟凯字弘绪大司马齐王掾参骠骑将军事肇字弘茂太傅东海王掾雒阳?兄弟相擕南渡江谟字弘范征虏将军吴郡内史

谢鲲字幼舆陈国阳夏人也祖缵典农中郎将父衡国子祭酒鲲少知名通简有高识不修威仪好易老能歌善鼔琴王衍嵇绍并奇之永兴中长沙王乂辅政时有疾鲲者言将出奔乂欲鞭之鲲解衣就罚曾无忤容既舍之又无喜色太傅东海王越辟为掾任达不拘寻坐家僮取官藁除名于时名士王玄阮修之徒并以鲲初登宰府便至黜辱为之叹恨鲲闻之方清歌鼔琴不以屑意邻高氏女有美色鲲尝挑之女投梭折其两齿时人为之语曰任达不已幼舆折齿鲲闻之傲然长啸曰犹不废我啸歌转参军事鲲以时方多故乃谢病去职避地于豫章【原注晋书鲲尝行经空亭中夜宿此亭旧每杀人将晓有黄衣人呼鲲字令开户鲲澹然无惧色便於窗中度手牵之胛断视之鹿也寻血获焉尔後此亭无复妖怪】左将军王敦引为长史以讨杜弢功封咸亭侯母忧去职服阕迁敦大将军长史时王澄在敦坐见鲲谈话无勌都不顾敦敦有不臣之迹鲲知不可匡弼乃从容讽议而已每与毕卓王尼阮放羊曼桓彛阮孚等纵酒敦以其名高雅相宾礼尝使至都明帝在东宫问曰论者以君方庾亮自谓何如答曰端委庙堂使百僚凖则鲲不如亮一丘一壑自谓过之温峤尝谓鲲子尚曰尊大君岂惟识量淹远至於神鍳沉深虽诸葛瑾之喻孙权不过也及敦将为逆谓鲲曰刘隗奸邪将危社稷吾欲除君侧之恶匡主济时何如对曰隗诚始祸然城狐社鼠敦怒曰君庸才岂达大理出鲲为豫章太守又留不遣藉其才望逼与俱下敦至石头叹曰吾不复得为盛德事矣鲲曰何为其然但使自今以往日忘日去尔初敦谓鲲曰吾当以周伯仁为尚书令戴若思为仆射及至都复曰近来人情何如鲲对曰明公之举虽欲大存社稷然悠悠之口实未逹高义周戴南北之望明公举而用之羣情帖然矣是日敦遣兵收周戴而鲲弗知敦怒曰君粗疎邪二子不相当吾已收之矣鲲与顗素相亲重闻之愕然参军王峤切谏敦大怒命斩峤人士畏惧莫敢言者鲲曰明公举大事不戮一人峤以献替忤旨便以衅鼔不亦过乎敦乃止敦既诛害忠贤称疾不朝将还武昌鲲谓敦曰公大存社稷建不世之勲然天下之心实有未逹若能朝天子使君臣释然仗衆望以顺羣情尽冲退以奉主上如斯则勲侔一匡名垂千载矣敦曰君能保无变乎对曰鲲近入觐主上侧席迟公宫省穆然必无虞矣公若入朝鲲请侍从敦勃然曰正复杀君等数百人亦复何损於时竟不朝而去时朝望被害皆为鲲忧而鲲推理安常时进正言敦既不能用内亦不悦军还使之郡莅政清肃百姓爱之寻卒官年四十三敦死追赠太常諡曰康

胡母辅之字彦国泰山奉高人也高祖班汉执金吾父原河南令辅之少擅高名有知人鍳嗜酒任纵不拘小节与王澄王敦庾敳俱为太尉王衍所亲狎号曰四友澄尝与人书曰彦国吐佳言如锯木屑霏霏不絶诚为後进领袖也辟别驾太尉掾并不就以家贫求试守繁昌令始节酒自厉甚有能名迁尚书郎豫讨齐王冏赐爵隂平男累转司徒左长史复求出为建武将军乐安太守与郡人光逸昼夜酣饮不视事成都王頴为太弟召为中庶子遂与谢鲲王澄阮修王尼毕卓俱为放达尝过河南门下饮河南驺王子博箕坐其傍辅之叱使取火子博曰我卒也惟不乏吾事则已安复为人使辅之因就与语叹曰吾不及也荐之河南尹乐广擢为功曹东海王越闻辅之名引为从事中郎复补振威将军陈留太守王弥经其郡辅之不能讨坐免官寻除宁远将军扬州刺史不赴越复以为右司马本州大中正越卒避乱渡江元帝以为安东将军谘议祭酒迁扬武将军湘州刺史假节到州未几卒年四十九子谦之字子光才学不及父而慠纵过之至酣醉常呼其父字辅之正酣饮谦之闚而厉声曰彦国年老不得为尔将令我凥背东壁辅之欢笑呼入与共饮年未三十卒

毕卓字茂世新蔡鮦阳人也父谌中书郎卓少放达为胡母辅之所知太兴末为吏部郎常饮酒废职比舍郎酿熟卓因醉夜至其瓮间盗饮之为掌酒者所缚明旦视之乃毕吏部也遽释之卓遂引主人饮於瓮侧致醉而去卓尝谓人曰得酒满数百斛船四时甘味置两头右手持酒盃左手持蟹螯拍浮酒船中便足了一生矣及过江为温峤平南长史卒官

光逸字孟祖乐安人也初为博昌小吏令使逸送客值雨雪举体湿冻还遇令出逸解衣傅火卧令被中令还见之大怒将抶逸逸曰家贫衣单沾湿寒冻无可代者若不覆被则已死矣何惜一被活一人乎令奇而释之後为门亭长迎新令至京师胡母辅之与荀邃共诣令家见逸谓邃曰彼似奇才便呼上车与谈果杰士也令怪客不入吏曰与逸语令怒除逸名遣之後举孝廉为州从事弃官投辅之辅之时为东海王越从事中郎荐逸於越越即辟之寻避乱渡江复依辅之属辅之与谢鲲阮放毕卓羊曼桓彛阮孚散髪裸袒闭宇酣饮已累日逸将排户入守者不听逸便於户外脱衣露顶从狗窦窥之大叫辅之惊曰他人必不能尔必我孟祖也遽呼入与饮不舍昼夜时人谓之八逹共荐之元帝补军谘祭酒後为给事中卒官

卫玠字叔宝年五岁丰神秀异祖父瓘曰此异儿也顾吾老不见其成尔緫角乘羊车入市观者倾叠皆以为玉人骠骑将军王济玠舅也隽爽有风姿每见玠辄叹曰珠玉在侧觉我形秽及长善言玄理多病体羸母恒禁其语遇有胜日亲友时请一言无不咨嗟以为入微琅邪王澄有高名少所推服闻玠言辄叹服时人为之语曰卫玠谈道平子絶倒玠妻父乐广有海内重名议者以为妇公氷清女壻玉润辟命屡至皆不就久之为太傅西阁祭酒拜太子洗马兄璪为散骑侍郎玠将奉母辟乱渡江临别请璪曰在三之义人之所重今可谓致身之日兄其勉之遂渡江至豫章见大将军王敦言论弥日敦谓长史谢鲲曰昔王辅嗣吐金声於中朝此子复玉振於江表微言之绪絶而复续不意永嘉之末复闻正始之音何平叔若在当复絶倒玠尝以人有不及可以情恕非意相干可以理遣故终身不见喜愠之容以敦豪爽不羣而好居物上终非国之纯臣辞敦适建业每出观者如堵羸疾益甚永嘉六年卒年二十七时人谓玠被看杀後刘惔谢尚论中朝人士或问杜乂可方卫洗马不尚曰安得相比其间可容数人惔又云杜乂肤清叔宝神清中兴名士惟王承及玠为当时第一云

议曰乐广高简尤善清谈厠於二王之间不免为狂其谓名教中自有乐地则异於彼狂矣初嵇康阮籍皆问学淹博才藻迈逸自为一世高人胜士鄙锺会之乱臣絶师昭之贼子秕秽朝列放心遗形则有激而然若毕卓诸人中固无有至於瓮间盗饮以为适闭室裸袒以为逹踰垣搂女以为淫闚户字父以为酗特风俗之坏无所忌顾邪跅弛至此极尔夫风俗天下之元气也甄陶之以教化维持之以纪纲整顿之以礼法变通之以政事以为王风德化仁流善俗然後能保天命而延国脉故夏之忠殷之敬周之文汉之质以为一代风俗皆传世数十历年数百桓灵之季汉政始衰曹氏簒代专尚威诈继之以佻靡益之以浮华终为虚无狂诞三代二汉之俗尽矣晋之君相不务更化重为倡导自比於非类而沦於血肉又亡秦之所不为先正谓晋隋不及秦有以矣夫

王济字武子司徒浑之子也少有逸才风姿英爽气盖一时好弓马勇力絶人善易及老庄文词俊茂与姊夫和峤及裴楷齐名尚常山公主年二十起家拜中书郎以母忧去官起为骁骑将军累迁侍中与侍中孔恂王恂杨济同列为一时秀彦武帝尝会公卿藩牧於式乾殿顾济曰朕左右可谓恂恂济济矣每侍见未尝不谘论人物及时政得失济善清言讽议将顺朝臣莫及帝益亲贵之仕进虽速论者咸谓才能致之非主壻故也然外弘雅而内多忌刻以父故每排王濬时议少之齐王攸当之藩济既陈请又累使公主与甄德妻长广公主俱入稽颡泣请帝留攸帝怒谓侍中王戎曰兄弟至亲今出齐王自是朕家事而甄德王济连遣妇来生哭人以忤旨左迁国子祭酒常侍如故数年入为侍中时浑为仆射主者处事或不当济性峻厉明法?之素与从兄佑不平佑党谓济不顾其父出为河南尹未拜坐鞭王官吏免官而王佑始见委任济遂被斥外乃移第北芒山下性豪侈丽服玉食时雒京地甚贵济买地为马埒编钱满之时人谓为金沟王恺以帝舅奢豪有牛名八百里驳常莹其蹄角济请以钱千万与牛对射而赌之恺亦自恃其能令济先射一发破的因据胡牀叱左右速探牛心来须臾而至一割便去和峤性至俭家有好李帝求之不过数十济候其上直率少年诣园共啖毕伐树而去帝尝幸其宅供馔甚丰悉贮琉璃器中蒸豚甚美帝问其故荅曰以人乳蒸之帝甚不平食未毕而去济善解马性尝乘一马着连乾鄣泥前有水不肯渡济曰此惜鄣泥也使人解去便渡故杜预谓济有马癖帝尝谓和峤曰我将骂济而後官爵之何如峤曰济俊爽恐不可屈帝因召济切让之既而曰知愧否济荅曰尺布斗粟之謡常为陛下耻之他人能令亲疏臣不能使亲亲以此愧陛下尔帝默然帝尝与济奕棊而孙皓在侧谓皓曰何以好剥人面皮皓曰见无礼於君者则剥之济时伸脚局下故皓讥焉寻使白衣领太仆年四十六先浑卒追赠骠骑将军及将葬时贤毕至孙楚雅敬济而後来哭之甚悲哭毕向灵牀曰卿常好我作驴鸣我为卿作之体似声真客皆笑楚顾曰诸君不死而令王济死乎时吴蜀既平大臣钜室宝货充积豪侈逐竞而济与石苞之子崇及王恺羊琇之徒以奢靡相尚恺以澳釡崇以蜡代薪恺作紫丝障四十里崇作锦步障五十里崇涂屋以椒恺用赤石脂而武帝每助恺尝以珊瑚树赐之高二尺许枝柯扶疏世所罕见恺以示崇崇便以鉄如意击之应手而碎恺以为嫉已之宝声色方厉崇曰不足多恨今当还卿乃命悉取珊瑚树有高三四尺者六七株条干絶异光彩耀日如恺比者甚衆恺怳然自失恺尝置酒王敦与其从弟导俱在坐女妓吹笛少失声韵恺便殴杀之使美人行酒敕客饮不尽即杀酒至敦所敦故不持觞美人悲惧失色及导导素不能饮强为尽觞恺乃悦美人得免其骄豪如此识者知其乱将作也

议曰魏晋名教颓陊【原注文尔反】丧心肆欲莫不夸毗为狂高者既为旷逹不经世务故下者溺於淫侈相与逐竞自天子亲系绦纱纵羊车而幸盐竹【原注晋书泰始九年帝多简良子女以充内职自择其美者以绦纱系臂帝多内宠平吴之後复纳孙皓宫人数千自此掖庭殆将万人而并宠者甚衆帝莫知其所适常乘羊车恣其所之至便宴寝宫人乃取竹叶挿户以盐汁洒地而引帝车】於是济恺及崇穷奢角富粪土纨綉瓦磔珠璧歌儿舞姝丽絶一世因以成俗至於东昏之躏金莲【原注南史齐东昏侯凿金为莲花以帖地令潘妃行其上曰此步步生莲花也】长城之隆结绮【原注陈书後主於光昭殿前起临春结绮望仙三阁各高数十丈其牕牖壁带县楣栏槛皆以沉檀为之饰以金玉问以珠翠每微风渐至香闻数里】石邃血胭脂以列几案【原注晋载记石季龙以子邃为天王皇太子邃荒酒淫色粧饰宫人美淑者斩首洗血置於盘上共传视之】高洋断股髀以为弦歌【原注北史齐文宣断美人股以为琵琶曰佳人难再得】皆桀纣之所不为而自晋啓之呜呼学术之杀天下後世若是之酷哉

赞曰崇慝翔伪泯彛堕则放心遗形枵然自得勉勉贞士甘为狂人遂俾魏晋复生一秦维纲解弛伦类戕弊匪惟误国又误後世庄为老兵老乃佛媒败俗叛道沦胥为夷








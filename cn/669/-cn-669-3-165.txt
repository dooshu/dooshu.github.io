165　司刑輕刑增而重刑減


周禮司刑五刑之屬二千五百，穆王雖多五百章，而輕刑增，重刑減。班固以周禮爲中典，甫刑爲重典，非也。

【元圻案】吕刑正義曰：「周禮：『司刑掌五刑之法，以麗萬民之罪。墨罪五百，劓罪五百，宫罪五百，剕罪五百，殺罪五百。』五刑惟有二千五百，此經『五刑之屬三千』，案刑數乃多於周禮，而言變從輕者，周禮五刑皆有五百，此則輕刑少而重刑多。此經墨、劓皆千，剕刑五百，宫刑三百，大辟二百，輕刑多而重刑少。變周用夏，是則改重從輕也。」〇漢書刑法志：「昔周之法，建三典以刑邦國，詰四方，所謂刑平邦用中典者也。周道既衰，穆王眊荒，命甫侯度時作刑，以詰四方，所謂刑亂邦用重典者也。」〇案：孔氏正義之説，林少穎、吕成公、蔡氏集傳皆從之。






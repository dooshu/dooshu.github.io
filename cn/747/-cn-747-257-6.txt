○司农卿刘公神道碑

君子之质，则有文也；君子之备，则有武也。蕴其材而正直是与，行其道而刚柔迭用，经德所以不回，称诗为之立礼。硕大之教，闻於四海；人爵之美，奋於百代，：受天之祜，不其然欤！公讳某，字某，彭城人也。皇矣汉祖。出自唐尧，始则豢龙为事，终而断蛇著符。非卯金而勿王，书之甲令；有盘石而命第，布在方册：於昭庆灵，诞发休绪。有隋之接统也。我曾祖讳某，仕至晋州刺史左卫大将军普安郡公；我大父讳某，仕至蔚州刺史袭普安郡公。皇运之纂图也，我先君讳某，仕至江王友上柱国袭普安公，追赠陈州刺史者。制连五之教，以其邦；揽韬钤之英，以和其众；从师友之训，以崇其术；复公侯之业，以载其名：匪我先人保之，孰能後嗣达者？

公即陈州府君之元子也，纯洁浩素。直专静密，外象威严，内含光耀，弗诵於非圣，弗言於非法，虽迹系芜室，而心游坦涂：始有远大之誉矣。弱冠修文，明经高第，解褐赵王文学。金门之宾，就以强学，毒席之士，来而好问。迁荆州司户参军，转汾州孝义、益州晋元（一作源）之二令。养能於掾吏，大机未发；从政於宰君，中孚是用。三人为师之地，更成乎魏美；四子讲德之乡，益变乎夷俗。以殊绩迁左卫长史，佐其戎昭，钦若军令。属永淳之岁，元元亏稔，命公泛舟之役，穷於恒、岱；委公开仓之利，济於幽、燕：是宁邦本，系赖家给。还擢拜朝散大夫，迁原州都督府司马，仍统郡牧事。西至崆峒之隅，北经都卢之峡，其人好武，赓歌作咏；彼乘有必，雅颂成章：豫博之连谋也。虽七国之胜，兵锋惮於甚锐；而九州之雄，地势当其悬隔。拜公为齐州长史以镇之，难平，转沂二州诸军事二州刺史。令以条察，风以化迁，愿冠者载穆其容，嬴锄者罔矜其色。连课第一，迁将作监。寻加银青光禄大夫司仆卿。惟匠有卿，考百工之最；惟仆有正，称六官之长：荩任能之迁矣。

大圣天后崇清庙而尊祖，建明堂而配帝，作城洫而量土圭，图山川而铸金鼎，缩板以载之，置筵以度之，三旬以成之，百物以备之。独任於公，不愆厥旨，非博而稽其礼，省而精其事，则曷能臻於此乎？戎羯之纵暴也，易之梯冲，颇亡其楼堞；魏之桑梓，尤固於藩篱：令公驰传检校魏州刺史以威之。寇平召之，犹领本职，复加将作大匠。长安东幸洛阳，拜公为右卫将军司农卿，转右金吾大将军副京师留守。出综金革，比上台之礼者四；入司帑藏，分洪范之政者一。转呜呼（疑）以盛其义，通僦以清其绪。由是采ガ侯之典，因营宫室；奏齐人之言，即回舆驾。至则兼领右羽林军。节愍之举兵也，谗臣构东朝之隙，上将膺北门之重，难无苟免，谋无苟合。君则有命，若将援於鼓旗；士咸有约，不可犯共介胄。已而特授镇军大将军，封舒国公，食邑三千户，实封三百户，赐以金带衣物，重拜司农卿，赏厥诚也。公以休咎由人，动者悔之始；盛衰自我，息者机之先：故在物害盈，谦而受福。及引年辞事，老而得礼，於是乞骸骨，抗章疏者至於再三，朝廷嘉而遂之矣。门列行马，室县安车，远寓於右，近持於越宝。闲心用晦，物有自亲，启足归全，神无所祷。享年七十有七，以景龙三年太岁癸酉十二月十五日，薨於长安光德里之私第。天子辍朝以咨悼，都人罢肆以伤恻，齐之丧婴，郑之亡产，无以过也。

追赠持节都督衮州诸军事衮州刺史，降使吊祭，赐锦衾衤遂服，官给丧事，京官六品一人监护。太常考行，谥曰贞。夫忠者期於尽命，孝者贵於立身，义者厚於利物，信者多於庇人：犹五材行而不可阙，五味足而不可废。则安夷险，保明哲，太社於是乎锡其风，太常於是乎旌其事，练识而言罔毁誉，避荣而交非谄黩。以温良恭俭之德，知进退存亡之机，然後指青门之路，美贤於疏广；登洪波之台，长立於周含：於公得之矣。粤某年月日葬於霜所，礼也。美哉！汉宫宏敞，承明在其北；秦岭连属，太白拒其南。思上都之冠盖，望先茔之碑表：此又臣子之不忘也。其孤卫尉少卿曰茂道，群纪为俦，荀何是则，二世之业，代仍其位；三年之制，丧过乎哀。以为有初有终，畴庸之道斯远；匪雕匪刻，补代之图荩寡：荒惟授，菲也披文。作铭曰：

炎汉之灵兮，纂尧之德。粤若介弟，受封南国。为侯为王，休有其光。四牡奕奕，赤金舄。降尔遐福兮，邦之仁人。昭尔懿行兮，朝之荩臣。我有忠烈兮，以为之宝。我有荣华兮，何适非道？躬清明兮翔廖廓，佩金紫兮富圭爵。日冉冉兮亟回薄，岁峥嵘兮其摇落。吾将追於祖疏兮，噫何为而葬霍？龙山趾兮凤城端，青霭深兮白露溥，混群物以共尽兮，揭之丰碑之是刊。


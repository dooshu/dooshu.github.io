谢遣中使趣召并赐银八宝等物疏


臣以患病，乞假调理，屡蒙圣慈轸念，赐赉骈蕃。今日又蒙钦遣文书官太监丘得用，到臣私寓，口传天语，视臣病疫之状，趣其进见之期。又特赐银八宝四十两，甜食一盒，干点心一盒，臣谨叩头袛领讫。

臣养疴旅邸，倏已再旬。虽违远天颜，旷离官守，而犬马依恋之心，无时无刻不在皇上左右。数日以来，始觉痊可，再假五六日，俟气体渐复，即当钦遵圣谕，趋赴阙庭。臣仰荷殊锡频繁，宸心注念，虽父母之于爱子，有不能得者。臣诚不胜感泣图报之忱。

（奉圣旨：览卿奏谢，朕知道了。礼部知道。）






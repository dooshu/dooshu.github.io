○贬皇甫镈崖州司户制

朕顾眇身，初膺大宝，思有以上谐天意，下悦人心，将澄理化之源，必分邪正之路。言念辅弼，方俟忠贤，其或挟奸容身，敛怨归国，罪已暴於天下，法宜行於事初，不速去之，曷明予志？中大夫守门下侍郎同中书门下平章事上柱国赐紫金鱼袋皇甫镈，器本凡近，性惟险狭，行靡所顾，文无可观，虽早践朝伦，而素乖分望。自掌邦计，属当军兴，以剥下为徇公，既鼓众怒；以矫节为孤立，用塞人言。洎尘台司，益蠹时政，不知经国之大体，不虑安边之远图，三军多冻馁之忧，百姓深凋瘵之弊。事皆罔蔽，言悉虚诬，远近咸知，朝野同怨。而又广称方士，上惑先朝，潜通奸人，罪在难赦。合加窜殛，以正刑章，俾黜遐荒，尚存宽典。凡百在位，宜悉朕怀。


【在怀县作诗二首】

南陆迎修景。朱明送末垂。初伏（《初学记》作秋。）启新节。隆暑（《初学记》作炎景。）方（《御览》作亦。）赫羲。（岁时杂咏、《初学记》、《御览》、《诗纪》作曦。六臣本《文选》注云。五臣作曦。）朝想庆云兴。夕迟白日移。挥汗辞中宇。登城临清池。凉飚（《类聚》、《初学记》作风。）自远（《初学记》作送。）集。轻襟随风吹。灵圃耀（《类聚》、《初学记》作曜。岁时杂咏同。）华果。通衢列高椅。瓜瓞蔓长苞。姜芋纷广畦。稻栽肃芊芊。（李善本《文选》作仟仟。《诗纪》作阡阡。）黍苗何离离。虚薄乏时用。位微名日卑。驱役宰两邑。政绩竟无施。自我违京辇。四载迄于斯。器非廊庙姿。屡出固其宜。徒怀越鸟志。眷恋想南枝。（○《文选》二十六。《诗纪》二十八。又古今岁时杂咏二十二、《初学记》四并引垂、曦、移、池、吹、椅六韵。《书钞》百五十五引垂、羲二韵。《类聚》五引垂、羲、移、池、吹、椅六韵。《御览》三十一引垂、曦二韵。）

春秋代迁逝。四运纷可喜。宠辱易不惊。恋本难为思。（此四句李善本《文选》属前一首。）我来冰未泮。时暑忽隆炽。感此还期淹。叹彼年往驶。登城望郊甸。游目历朝寺。小国寡民务。（《类聚》作人民。）终日寂无事。白水过庭激。绿槐夹门植。信美非吾土。祗搅怀归志。眷（李善本《文选》作卷。六臣本注。善作卷。）然顾巩洛。山川邈离异。愿言旋旧乡。畏此简书忌。祗奉社稷守。恪居处职司。（○《文选》二十六。《诗纪》二十八。又《类聚》五十作怀县诗。引事、植、志、异、忌五韵。）


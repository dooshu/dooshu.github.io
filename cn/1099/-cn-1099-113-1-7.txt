○議處代府疏 【 議處代府】

該司禮監官傳諭　聖意、以代府切臨邊境、天氣苦寒、又將軍以下人等類多不法、欲下廷臣議擇他處空閒府第、遷代府居住、臣等竊以為　祖宗以來。皇祖分封具有深意在欲使邊地作重鎮也分封藩國規制已定。不宜輕易改遷。永樂初年、雖有寧府自大寧遷江西。遼府自廣寧遷湖廣之舉。葢其時百姓殷富。府庫充實。公私用度。徵發不難。况分封未久。官眷不多。所居宮室亦易營辦。一應事體。比之今日。大不相同、臣等查得代府宗派十餘年前。所生子巳五百七十餘人。女巳三百餘人。歲增一歲。今益眾多。若要遷居他處。其親王郡王宮眷子女。必湏改造殿宇。將軍中尉儀賓親戚人等。亦須給與居址房屋。大約言之雖得銀二三百萬餘兩。尚恐不能濟事。見今公私耗竭。軍民困憊。不知此銀。從何出辦。且如弘治年間、壽王自四川保寧遷于湖廣。當時宮眷亦多。又只將見成宮室略加修餙居住。然費用巳是不貲。民心巳多嗟怨。况今營建乾清坤寧二宮、大役方興百需未備、若一旦又有此舉、民力决不能堪、非惟逼迫迯亡、抑恐激成他變、伏望　皇上念國家大計、利害不小、特賜採納停止前議、天下生靈、不勝至幸、又該太監張淮等勘得代府潞城和川二王府奉國將軍聰濯等違法事情、刑部會多官覆奏、臣等謹擬一票封進、以為如此處治、巳足示戒宗藩、亦合在廷眾論之公、尤望　聖明詳察、近該太監張淮等勘問過代府奉國等將軍聰濯等違法事情、刑部會官議、奏蒙發下臣等議擬、隨已擬票、并揭帖封進、未能仰合聖意、仍欲再下廷臣從重議處、臣等看得勘官所參多官所議、惟聰濯聰濶二人罪過為甚、義當處置遷徙、次則聰泪聰溫等、其罪輕重不同、亦當量加罰治、至如代王及潞城和川二王、其過失只在不能鈐制宗室、非有別項奸惡、今若不憑勘官、及多官勘議事理、輒慮本府他日或有意外之虞、一槩欲遷之他處如此處置自代王以下。心必不服。天下臣民。亦必以為　朝廷所處欠當。各處王府聞之、或有援引　祖訓具疏來問。其言太重或暗指寧藩耶在廷內外臣僚。何人作此奸謀。立此議論。仍守闕索取奸臣。不知　朝廷何以應之。此事干係不小。是以臣等雖再蒙　聖諭、仍不敢別有所擬、伏望　聖明裁察、將所擬前票、早賜批出、以釋群疑、不然切慮欲除禍患。反生禍患。他日悔之、噬臍莫及、臣等雖萬死、亦不足以贖誤國之罪矣、


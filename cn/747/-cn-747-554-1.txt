○答渝州李使君书

乖隔年多，不获数附书，慕仰风味，未尝敢忘。使至，连辱两书，告以恩情迫切，不自聊赖。重序河南事迹本末，文字绸密，典实可寻，而推究之明，万万无一可疑者。钦想所为，益深勤企，岂以愈为粗有知识，可语以心而告之急哉？是比数愈于人而收之，何幸之大也！愈虽无节概，知感激。若使在形势，亲狎于要路，有言可信之望，虽百悔吝，不敢默默。今既无由缘进言，言之恐益累高明，是以负所期待，窃窃转语于人，不见成效，此愈之罪也。然不敢去心，期之无已，以报见待。惟且迟之，勿遽捐罢，幸甚！《庄子》云：“知其无可奈何而安之若命者，圣也。”《传》曰：“君子竣命。”然无所补益，进其厌饫者，祗增愧耳。良务宽大。愈再拜。


3　河徙頓丘東南　河決濮陽瓠子注鉅野　鄃居河北無患


孝武元光三年，河水徙，從頓丘東南流入勃海，復決濮陽瓠子，注鉅野，通淮、泗，鄃居河北。【原注】鄃音輸。後漢注：音俞。

【閻按】文當於「東南」二字截住作句，下「流入勃海」另讀。勃海，今天津衞，漢地理志所謂「至章武入海」是也。

【元圻案】史記河渠書：「今天子元光之中，而河決於瓠子，東南注鉅野。」漢書武紀：「元光三年春，河水徙，從頓丘東南流入勃海。夏五月，河水決濮陽，氾郡十六。」溝洫志：「元光中，河決於瓠子，東南注鉅野，通於淮、泗。」溝洫志又云：「是時武安侯田蚡爲丞相，其奉邑食鄃。鄃居河北，河決而南，則鄃無水災，邑收入多。蚡言於上曰：『江河之決皆天事，未易以人力彊塞，彊塞之未必應天。』是以久不復塞也。」〇案：鄃非河決之地，史特終言不塞之故耳。「鄃居河北」四字，似無庸并引。





河故瀆商竭周移　河徙砱礫字誤


東郡頓丘縣，【原注】今澶州開德府濮陽、清豐兩縣。〇集證：「濮陽，洪武初省入開州。清豐、開州今並屬直隸大名府。」漢勃海郡，在勃海之濱。【原注】今滄、棣、霸、濱諸州之地。〇全云：「原注是正文。」水經注：「禹貢曰：『夾右碣石，入于河。』山海經：『碣石之山，繩水出焉，東流注於河。』河之入海，舊在碣石，今川流所導，非禹瀆也。周定王五年，河徙故瀆。班固曰：『商竭，周移。』」以上皆水經注第五卷文。瓠子，今開德府濮陽縣西有瓠子口。瓠子，河名也。集證：「今開州城南有瓠子渠。」濟州鉅野縣東北有大野澤，即鉅野也。集證：「今屬山東曹州府，縣東北有鉅野澤。」禹貢：「大野既豬。」清河郡鄃縣，通典州郡十「德州平原縣」注：「鄃故城在德州平原縣西南。」【原注】大名府夏津縣，本鄃縣。程氏曰：周時河徙砱礫，至漢又改向頓丘東南流。

【閻按】程大昌禹貢論本是「周定王時河徙故瀆」，非「砱礫」字面。「砱礫」者，蔡氏所竄，繆妄甚矣。詳辨見胡朏明禹貢錐指，余實助之。

【何本載閻云】「砱礫」，人都不曉，余以漢書有滎陽漕渠，如淳曰：「今礫溪口是也。」滎陽在今縣西五十里，河何嘗徙此!大昌亦本非「砱」字，而蔡傳妄加，王氏誤襲用之耳。

【何云】胡渭生曰：「程大昌禹貢論本是『周定王時河徙故瀆』，非『砱礫』字面。『砱礫』者，蔡氏妄竄。」

【元圻案】春秋襄二十年「公與晉侯、齊侯盟於澶淵」，杜注在頓丘東南。水經注五：「大河故瀆又東逕鄃縣故城東。」今山東臨清州夏津縣東北有故鄃縣城。〇溝洫志注，師古曰：「礫谿，谿名，即水經所云涑水又東過礫谿者。」






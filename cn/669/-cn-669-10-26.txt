26　仲子之賵宰書其名　成風之賵王不書天


仲子之賵，宰書其名；成風之賵，王不書天，正三綱也。公羊氏乃有「母以子貴」之説，謂之知春秋之義可乎？漢章帝不以尊號加於賈貴人，晉明帝不以尊號加於荀豫章君，猶近古也。

【元圻案】隱元年經：「天王使宰咺來歸惠公仲子之賵。」程子曰：「春秋之時，嫡妾僭亂，聖人尤謹其名分。仲子繫惠公而言，故正其名，不曰夫人，曰惠公仲子，謂惠公之仲子，妾稱也。以夫人之禮賵人之妾，不天亂倫之甚也。然春秋之始，天王之義未見，故不可去天而名咺，以見其不王。王臣雖微不名，況於宰乎！」〇文五年經：「王使榮叔歸含且賵。」程子曰：「天王成妾母爲夫人，亂倫之甚，失天理矣。不稱天，義已明；稱叔，存禮也。」〇劉原甫曰：「一則名其宰而見貶，一則去其天以示譏。」〇隱公元年公羊傳曰：「隱長又賢，何以不宜立？立適以長不以賢，立子以貴不以長，桓何以貴？母貴也。母貴則子何以貴？子以母貴，母以子貴。」〇後漢書皇后紀：「賈貴人，南陽人。建武末，選入太子宫，中元二年生肅宗，而顯宗以爲貴人。帝既爲太后所養，專以馬氏爲外家，故貴人不登極位，賈氏親族無受寵榮者。及太后崩，迺策書加貴人王赤綬，安車一駟，永巷宫人二百。」〇晉書后妃傳：「豫章君荀氏，元帝宫人也。生明帝。明帝即位，封建安君。至成帝咸康元年，始别立廟於京都。」






艾子杂说





艾子杂说叙录


《艾子杂说》，又称《艾子》。旧题宋苏轼撰。关于该书的作者是否为苏轼，从宋代迄今都有不少争论。

宋代陈振孙《直斋书录解题》卷十一云：“《艾子》一卷，相传为东坡作，未必然也。”马端临《文献通考》卷二百十六亦著录《艾子》一卷，并引陈氏之语。戴埴《鼠璞》（《学津讨原》本）之《艾子》条亦云：“世传《艾子》为坡仙所作。”明代胡应麟《少室山房笔丛》卷三十二《四部正讹下》云：“《艾子》，世传苏长公作。子瞻生平善俳谑，故此类率附之。宋人赞坡嘻笑怒骂皆成文章，岂笔之于书浅俚若是乎！然此书已见《文献通考》，盖亦出于宋世，非后人所托也。何《语林》记坡调刘贡父避孔子塔语，不若‘大风起兮眉飞扬，安得猛士兮守鼻梁’语尤剧而何不收？以论《艾子》，漫及之。”韩国学者安熙珍于2016年也发表《〈艾子杂说〉作者质疑》一文（载《中国苏轼研究》第6辑）。他们认为《艾子》不一定是苏轼所作。

与上述意见截然相反的是，宋代周紫芝《太仓稊米集》、曾糙《类说》，元代陶宗仪《说郛》（宛委山堂本）、李治《敬斋古今黈》，明嘉靖刊《顾氏文房小说》、万历赵开美刊《东坡杂著五种》等，都肯定《艾子杂说》是苏轼的作品。当代苏轼研究两位著名学者孔凡礼、朱靖华也持肯定态度，分别撰《〈艾子〉是苏轼的作品》（载《文学遗产》1985年第3期）、《论〈艾子杂说〉确为东坡所作》（载《文学遗产》增刊1987年第18辑），从新发现的宋人资料、苏轼的身世经历、《艾子》的作品风格与苏轼的个性、品格的统一等多方面进行力证。尤其是宋代周紫芝《太仓稊米集》卷七有《夜读〈艾子〉书其尾》诗，表明《艾子》的创作时间是苏轼贬于惠、儋期间，而周紫芝（1081—？）是两宋之际人，为李之仪（端叔）之门人，而之仪与苏轼关系为师友之间，情谊甚密，其说自应充分尊重。明代陆灼序其自作《艾子后语》，也认为《艾子》为苏轼所作，其文云：“世皆知《艾子》为坡翁戏笔，而不知其有为作也。观其问蟹、问米、乘驴之说，则以讥父子；獬豸、雨龙、移钟之说，则以讥时相，即其意指。其殆为王氏作乎？坡翁平日好以言语文章规切时政，若此亦其一也。”《艾子》中《百钱独载》一则涉及吕梁、彭门，乃苏轼为官之地，也可作为作者为苏轼的佐证。《艾子》设为艾子与齐王诸人相嘲笑之语，为寓言体，与《苏轼文集》卷七三《桃符艾人语》《螺蚌相语》《记道人戏语》诸文亦绝相类。今本题作《艾子杂说》，其“杂说”二字，疑为后人所加。

此书早在宋代就开始流传。除上述周紫芝《夜读〈艾子〉书其尾》、曾慥《类说》提及外，还有潘自牧《记纂渊海》、赵与时《宾退录》、陈寘《爱日斋丛钞》、祝穆《事文类聚》、张端义《贵耳集》、谢维新《事类备要》也载有《艾子》书名或书中的故事一则至十数则不等。该书在宋以后的流传，则多收入丛书之中。《顾氏文房小说》（明嘉靖刊本、影嘉靖刊本）、宛委山堂本《说郛》（简称“宛本”）、《五朝小说》《五朝小说大观》《丛书集成初编》(系据阳山顾氏文房本排印)、王利器《历代笑话集》（简称“王本”）均收有苏轼《艾子杂说》一卷。王本后出，又经过校订，较其他版本为善，然而亦有错讹。除以上各种版本之外，还有明万历壬寅（1602）赵开美刻本（简称“赵本”），收入《东坡杂著五种》中。该本较以上各本为精，王本及《顾氏文房小说》本之错讹处，该本皆无误。另外，宛本与赵本，每则故事上俱有标题。本次整理以《丛书集成初编》本为底本，参校宛本、孔凡礼《苏轼文集·苏轼佚文汇编》（系据赵本转录）。其文首、文末两则及每则标题，据《苏轼文集·苏轼佚文汇编》卷七转录赵本补入。不当之处，敬请指正。





艾子杂说


引


公孙龙、魏牟，生于列御寇之后，其事乃见于列子之书。说者谓列子弟子以其义无乖统而有所发明，故类而附之，无嫌也。艾子事齐宣王，而书之所载，亦多后世之事，岂为艾子之学者，务广其道，凡论议不诡于统叙者，皆存而不去耶？览之者以意逆志，则艾子之学可明，姑置其时之后先可也。东坡居士题。





小儿得效方


艾子事齐王。一日，朝而有忧色，宣王怪而问之。对曰：“臣不幸，稚子属疾，欲谒告，念王无与图事者，所朝，然心实系焉。”王曰：“盍早言乎？寡人有良药，稚子顿服，其愈矣。”遂索以赐。艾子拜受而归，饮其子，辰服而巳卒。他日，艾子忧甚戚，王问之故，凄然曰：“卿丧子可伤，赐卿黄金以助葬。”艾子曰：“殇子不足以受君赐，然臣将有所求。”王曰：“何求？”曰：“只求前日小儿得效方。”





一蟹不如一蟹


艾子行于海上，见一物圆而褊，且多足，问居人曰：“此何物也？”曰：“蝤蛑也。”既又见一物圆褊多足，问居人曰：“此何物也？”曰：“螃蟹也。”又于后得一物，状貌皆若前所见而极小，问居人曰：“此何物也？”曰：“彭越也。”艾子喟然叹曰：“何一蟹不如一蟹也！”





冯索债


艾子使于魏，见安釐王，王问曰：“齐，大国也，比年息兵，何以为乐？”艾子曰：“敝邑之君好乐，而群臣亦多效伎。”安釐王曰：“何人有伎？”曰：“淳于髡之笼养、孙膑之踢球、东郭先生之吹竽，皆足以奉王欢也。”安釐王曰：“好乐不无横赐，奈侵国用何？”艾子曰：“近日却告得孟尝君处，借得冯来，索得几文冷债，是以饶足也。”





苜蓿


齐地多寒，春深求竽甲。方立春，有村老挈苜蓿一筐，以与于艾子，且曰：“此物初生，未敢尝，乃先以荐。”艾子喜曰：“烦汝致新。然我享之后，次及何人？”曰：“献公罢，即刈以喂驴也。”





三脏


艾子好饮，少醒日。门生相与谋曰：“此不可以谏止，唯以险事怵之，宜可诫。”一日，大饮而哕，门人密抽彘肠致哕中，持以示曰：“凡人具五脏方能活，今公因饮而出一脏，止四脏矣，何以生耶？”艾子熟视而笑曰：“唐三藏犹可活，况有四耶？”





二媪让路


艾子行，出邯郸道上，见二媪相与让路，一曰：“媪几岁？”曰：“七十。”问者曰：“我今六十九，然则明年当与尔同岁矣。”





钻火


艾子一夕疾呼一人钻火，久不至。艾子呼促之，门人曰：“夜暗，索钻具不得。”谓先生曰：“可持烛来，共索之矣。”艾子曰：“非我之门，无是客也。”





百钱独载


艾子见有人徒行，自吕梁托舟人以趋彭门者，持五十钱遗舟师。师曰：“凡无赍而独载者，人百金。汝尚少半，汝当自此为我挽牵至彭门，可折半直也。”





赶兔失獐


穰侯与纲寿接境，魏冉将以广其封也，乃伐纲寿而取之。兵回，而范雎代其相矣。艾子闻而笑曰：“真所谓‘外头赶兔，屋里失獐’也。”





齐王筑城


齐王一日临朝，顾谓侍臣曰：“吾国介于数强国间，岁苦支备，今欲调丁壮筑大城，自东海起，连即墨，经大行，接辕，下武关，逶迤四千里，与诸国隔绝，使秦不得窥吾西，楚不得窃吾南，韩、魏不得持吾之左右，岂不大利邪？今百姓筑城，虽有少劳，而异日不复有征戍侵虞之患，可以永逸矣。闻吾下令，孰不欣跃而来耶？”艾子对曰：“今旦大雪，臣趋朝，见路侧有民，裸露僵踣，望天而歌。臣怪之，问其故，答曰：‘大雪应候，且喜明年人食贱麦，我即今年冻死矣。’正如今日筑城，百姓不知享永逸者当在何人也。”





镇宅狮子


艾子使于秦，还，语宣王：“秦昭王有吞噬之心，且其状貌又正虎形也。”宣王曰：“何质之？”曰：“眉上五角耸，目光烂然，鼻直口哆，丰赜壮，每临朝，以两手按膝，望之宛然镇宅狮子也。”





白起伐莒


艾子为莒守，一日，闻秦将以白起为将伐莒，莒之民悉欲逃避。艾子呼父老而慰安之，曰：“汝且弗逃，白起易与耳，且其性仁，前且伐赵，兵不血刃也。”





禽大无事省出入


艾子曰：“田巴居于稷下，是三皇而非五帝，一日屈千人，其辨无能穷之者。弟子禽滑釐出逢嬖媪，揖而问曰：‘子非田巴之徒乎？宜得巴之辨也。媪有大疑，愿质于子。’滑釐曰：‘媪姑言之，可能折其理。’媪曰：‘马鬃生向上而短，马尾生向下而长，其故何也？’滑釐笑曰：‘此殆易晓事。马鬃上抢，势逆而强，故天使之短；马尾下垂，势顺而逊，故天使之长。’媪曰：‘然则人之发上抢，逆也，何以长？须下垂，顺也，何以短？’滑釐茫然自失，乃曰：‘吾学未足以臻此，当归咨师，媪幸专留此，以须我还，其有以奉酬。’即入见田巴曰：‘适出，嬖媪问以鬃尾长短，弟子以逆顺之理答之，如何？’曰：‘甚善。’滑釐曰：‘然则媪申之以须顺为短，发逆而长，则弟子无以对，愿先生折之。媪方坐门以俟，期以余教诏之。’巴俯首久之，乃以行【原案】音忼呼滑釐曰：‘禽大禽大，幸自无事也，省可出入。’”





尧禅位许由


艾子曰：“尧治天下久而耄勤，呼许由以禅焉。由入见之，所居土阶三尺，茅茨不翦，采椽不斫，虽逆旅之居，无以过其陋；命许由食，则饭土铏，啜土器；食粗粝，羹藜藿，虽厮监之养，无以过其约。食毕，顾而言曰：‘吾都天下之富，享天下之贵，久而厌矣，今将举以授汝，汝其享吾之奉也。’许由顾而笑曰：‘似此富贵，我未甚爱也。’”





城下窃盗未获


秦破赵于长平，坑众四十万，遂以兵围邯郸。诸侯救兵，列壁而不敢前。邯郸垂亡，平原君无以为策，家居愁坐，顾府吏而问曰：“相府有何未了公事？”吏未对。新垣衍在坐，应声曰：“唯城外一火窃盗未获尔。”





公孙龙辨屈


公孙龙见赵文王，将以夸事眩之，因为王陈大鹏九万里、钓连鳌之说。文王曰：“南海之鳌，吾所未见也，独以吾赵地所有之事报子。寡人之镇阳，有二小儿，曰东里，曰左伯，共戏于渤海之上。须臾，有所谓鹏者，群翔于水上，东里遽入海以捕之，一攫而得。渤海之深，才及东里之胫。顾何以贮也，于是挽左伯之巾以囊焉。左伯怒，相与斗，久之不已。东里之母乃拽东里回。左伯举太行山掷之，误中东里之母，一目眯焉。母以瓜剔出，向西北弹之。故太行中断，而所弹之石，今为恒山也。子亦见之乎？”公孙龙逡巡丧气，揖而退。弟子曰：“嘻！先生持大说以夸眩人，宜其困也。”





营丘诸难


营丘士，性不通慧，每多事，好折难而不中理。一日，造艾子问曰：“凡大车之下与橐驼之项，多缀铃铎，其故何也？”艾子曰：“车、驼之为物甚大，且多夜行，忽狭路相逢，则难于回避。以藉鸣声相闻，使预得回避尔。”营丘士曰：“佛塔之上，亦设铃铎，岂谓塔亦夜行而使相避邪？”艾子曰：“君不通事理，乃至如此！凡鸟鹊多托高以巢，粪秽狼藉，故塔之有铃，所以警鸟鹊也，岂以车、驼比邪？”营丘士曰：“鹰鹞之尾，亦设小铃，安有鸟鹊巢于鹰鹞之尾乎？”艾子大笑曰：“怪哉，君之不通也！夫鹰隼击物，或入林中，而绊足线，偶为木之所绾，则振羽之际，铃声可寻而索也，岂谓防鸟鹊之巢乎？”营丘士曰：“吾尝见挽郎秉铎而歌，虽不究其理，今乃知恐为木枝所绾，而便于寻索也。抑不知绾郎之足者，用皮乎？用线乎？”艾子愠而答曰：“挽郎乃死者之导也，为死人生前好诘难，故鼓铎以乐其尸耳。”





鸭搦兔


赵以马服君之威名，擢其子括为将以拒秦，而适当武安君白起。一战军破，掠赵括，坑其众四十万，邯郸几败。艾子闻之曰：“昔有人将猎而不识鹘，买一凫而去。原上兔起，掷之使击，凫不能飞。投于地，又再掷，又投于地，至三四。凫忽蹒跚而人语曰：‘我鸭也，杀而食之，乃其分，奈何加我以提掷之苦乎？’其人曰：‘我谓尔为鹘，可以猎兔耳，乃鸭耶？’凫举掌而示，笑以言曰：‘看我这脚手，可以搦得他兔否？’”





失题


范雎一见秦昭王，而怵之以近祸。昭王遂幽太后，逐穰侯，废高陵、华阳君，于是秦之公族与群臣侧目而惮雎。然以其宠，而未敢害之。一旦，王稽及郑安平叛，而雎当缘坐，秦王念未有以代之者，尚缓其罪，因下令：“敢有言郑安平叛者死。”然雎固已畏摄而不敢宁矣。艾子因使人告之曰：“佛经有云：‘若被恶人逐，堕落金刚山，念彼观音力，如日虚空住。’空中非可久住之地，此一扑终在，但迟速之间耳。”雎闻，荐蔡泽自代。





改《观音经》语


艾子一日观人诵佛经者，有曰：“咒咀诸毒药，所欲害身者，念彼观音力，还着于本人。”艾子喟然叹曰：“佛，仁也，岂有免一人之难而害一人之命乎？是亦去彼及此，与夫不爱者何异也？”因谓其人曰：“今为汝体佛之意而改正之，可者乎？曰：‘咒咀诸毒药，所欲害身者，念彼观音力，两家都没事。’”





木履


有人献木履于齐宣王者，无刻斫之迹。王曰：“此履岂非生乎？”艾子曰：“鞋楦乃其核也。”





獬


齐宣王问艾子曰：“吾闻古有獬，何物也？”艾子对曰：“尧之时，有神兽曰獬，处廷中，辨群臣之邪僻者触而食之。”艾子对已，复进曰：“使今有此兽，料不乞食矣。”





诛有尾


艾子浮于海，夜泊岛峙中，夜闻水下有人哭声，复若人言，遂听之。其言曰：“昨日龙王有令：‘应水族有尾者斩。’吾鼍也，故惧诛而哭。汝虾蟆无尾，何哭？”复闻有言曰：“吾今幸无尾，但恐更理会科斗时事也。”





龙王问蛙


艾子使于燕，燕王曰：“吾小国也，日为强秦所侵，征求无已，吾国贫，无以供之，欲革兵一战，又力弱不足以拒敌，如之何则可？先生其为谋之。”艾子曰：“亦有分也。”王曰：“其有说乎？”艾子曰：“昔有龙王，逢一蛙于海滨，相问讯后，蛙问龙王曰：‘王之居处何如？’王曰：‘珠宫贝阙，翚飞璇题。’龙复问：‘汝之居处何若？’蛙曰：‘绿苔碧草，清泉白石。’复问曰：‘王之喜怒如何？’龙曰：‘吾喜则时降膏泽，使五谷丰稔；怒则先之以暴风，次之以震霆，继之以飞电，使千里之内，寸草不留。’龙问蛙曰：‘汝之喜怒何如？’曰：‘吾之喜则清风明月，一部鼓吹；怒则先之以努眼，次之以腹胀，然后至于胀过而休。’”于是燕王有惭色。





齐王择婿


齐王于女，凡选婿必择美少年，颜长而白晳，虽中无所有而外状稍优者必取之。齐国之法，民为王婿，则禁与士人往还，唯奉朝请外，享美服珍味，与优伶为伍，但能奉其王女，则为效矣。一日，诸婿退朝，相叙而行，傲然自得。艾子顾谓人曰：“齐国之安危重轻，岂不尽在此数公乎？”





愚子


齐有富人，家累千金。其二子甚愚，其父又不教之。一日，艾子谓其父曰：“君之子虽美，而不通世务，他日曷能克其家？”父怒曰：“吾之子敏，而且恃多能，岂有不通世务耶？”艾子曰：“不须试之他，但问君之子所食者米从何来，若知之，吾当妄言之罪。”父遂呼其子问之，其子嘻然笑曰：“吾岂不知此也，每以布囊取来。”其父愀然而改容曰：“子之愚甚也，彼米不是田中来？”艾子曰：“非其父不生其子。”





毛手鬼


邹忌子说齐王，齐王说之，遂命为相。居数月，无善誉。艾子见淳于髡问曰：“邹子为相之久，无誉，何也？”髡曰：“吾闻齐国有一毛手鬼，凡为相，必以手掴之，其人遂忘平生忠直，默默而已。岂其是欤？”艾子曰：“君之过矣，彼毛手只择有血性者掴之。”





虾三德


艾子一夕梦一丈夫，衣冠甚伟，谓艾子曰：“吾东海龙王也，凡龙之产儿女，各与江海为婚姻，然龙性又暴，又以其类同，少相下者。吾有小女，甚爱之，又其性尤戾。若吾女更与龙为匹，必无安谐，欲求耐事而易制者，不可得。子多智，故来请问，姑为我谋之。”艾子曰：“王虽龙，亦水族也，求婿，亦须水族。”王曰：“然。”艾子曰：“若取鱼，彼多贪饵，为钩者获之，又无手足；若取黿鼍，其状丑恶；唯虾可也。”王曰：“无乃太卑乎？艾子曰：“虾有三德：一、无肚肠；二、割之无血；三、头上带得不洁，是所以为王婿也。”王曰：“善。”





鬼怕恶人


艾子行于涂，见一庙，矮小而装饰甚严。前有一小沟，有人行至，水不可涉，顾庙中，而辄取大王像横于沟上，履之而去。复有一人至，见之，再三叹之，曰：“神像直有如此亵慢。”乃自扶起，以衣拂饰，捧至坐上，再拜而去。须臾，艾子闻庙中小鬼曰：“大王居此为神，享里人祭祀，反为愚民之辱，何不施祸患以谴之？”王曰：“然则祸当行于后来者。”小鬼又曰：“前人以履大王，辱莫甚焉，而不行祸；后来之人，敬大王者，反祸之，何也？”王曰：“前人已不信矣，又安敢祸之？”艾子曰：“真是鬼怕恶人也。”





狗道我是


艾子有从禽之僻，畜一猎犬，甚能搏兔。艾子每出，必牵犬以自随。凡获兔，必出其心肝以与之食，莫不饫足。故凡获一兔，犬必摇尾以视艾子，自喜而待其饲也。一日出猎，偶兔少，而犬饥已甚，望草中二兔跃出，鹰翔而击之，兔狡，翻覆之际，而犬已至，乃误中其鹰，毙焉，而兔已走矣。艾子忽遽将死鹰在手，叹恨之次，犬亦如前摇尾而自喜，顾艾子以待食。艾子乃顾犬而骂曰：“这神狗犹自道我是里。”





哭彭祖


艾子出游，见一妪白发而衣衰粗之服，哭甚哀。艾子谓曰：“妪何哭而若此之哀也？”妪曰：“哭吾夫也。”艾子曰：“妪自高年，而始哭夫，不识夫谁也？”曰：“彭祖也。”艾子曰：“彭祖寿八百而死，固不为短，可以无恨。”妪曰：“吾夫寿八百，诚无恨，然又有寿九百而不死者，岂不恨邪？”





食肉之智


艾子之邻，皆齐之鄙人也。闻一人相谓曰：“吾与齐之公卿，皆人而禀三才之灵者，何彼有智，而我无智？”一曰：“彼日食肉，所以有智；我平日食粗粝，故少智也。”其问者曰：“吾适有粜粟钱数千，姑与汝日食肉试之。”数日，复又闻彼二人相谓曰：“吾自食肉后，心识明达，触事有智，不徒有智，又能穷理。”其一曰：“吾观人脚面，前出甚便，若后出，岂不为继来者所践？”其一曰：“吾亦见人鼻窍，向下甚利，若向上，岂不为天雨注之乎？”二人相称其智。艾子叹曰：“肉食者，其智若此。”





黠鬼赚牛头


艾子病热，稍昏，梦中神游阴府，见阎罗王升殿治事，有数鬼抬一人至。一吏前白之，曰：“此人在世，唯务持人阴事，恐取财物。虽无过者，一巧造端以诱陷之，然后摘使准法，合以五百亿万斤柴于镬汤中煮讫放。”王可之，令付狱。有一牛头捽执之而去。其人私谓牛头曰：“君何人也？”曰：“吾镬汤狱主也，狱之事皆可主之。”其人又曰：“既为狱主，固首主也，而豹皮裩若此之弊！”其鬼曰：“冥中无此皮，若阳人焚化方得，而吾名不显于人间，故无焚贶者。”其人又曰：“某之外氏，猎徒也，家常有此皮，若蒙狱主见悯，少减柴数，得还，则焚化十皮，为狱主作裩。”其鬼喜曰：“为汝去‘亿万’二字，以欺其徒，则汝得速还，兼免沸煮之苦三之二也。”于是叉入镬煮之。其牛头者，时来相问，小鬼见如此，必欲庇之，亦不敢令火炽，遂报柴足。既出镬，束带将行，牛头曰：“勿忘皮也。”其人乃回顾曰：“有诗一首奉赠云：‘牛头狱主要知闻，权在阎王不在君。减刻官柴犹自可，更求枉法豹皮裩。’”牛头大怒，叉入镬汤益薪煮之。艾子既寤，语于徒曰：“须信口是祸之门也。”





骚雅大儒


艾子好为诗。一日，行齐、魏间，宿逆旅。夜闻邻房人言曰：“一首也。”少间曰：“又一首也。”比晓六七首。艾子意其必诗人清夜吟咏，兼爱其敏思。凌晨，冠带候谒。少顷，一人出，乃商贾也，危羸若有疾者。艾子深感之，岂有是人而能诗乎？抑又不可臆度，遂问曰：“闻足下篇什甚多，敢乞一览。”其人曰：“某负贩也，安知诗为何物？”再三拒之。艾子曰：“昨夜闻君房中自鸣曰：‘一首也’，须臾，又曰‘一首也’，岂非诗乎？”其人笑言：“君误矣。昨日，偶腹疾暴下，夜黑寻纸不及，因污其手，疾势不止，殆六七污手。其言曰也，非诗也。”艾子有惭色，门人因戏之曰：“先生求骚雅，乃是大儒。”





印雨龙与指日蛮


艾子一日晨出，见齐之相府门前有数十人，皆贫窭之甚，人相聚而立。因问之，曰：“汝何者而集于此？”其人曰：“吾皆齐之贫民，以少业自营，亦终岁不乏。今有至冤，欲诉于丞相辨之。”艾子曰：“相府非辨讼之所，当诣士师也。”其人曰：“事由丞相，非士师可辨。”艾子曰：“然则何事也？”其人曰：“吾所业乃印雨龙与指日蛮也。今丞相为政数年，率春及夏旱，仆印卖求雨龙，才秋至冬多雨潦，即卖指日蛮。吾获利以足衣食，皆前半年取逋债印造，及期无不售者。却去年冬系大雪，接春又阴晦，或雨泥泞牛马皮，下令人家求晴。吾数家但习常年，先印下求雨龙，唯一人有秋时剩下指日蛮，遂专其利，岂不为至冤乎？”艾子曰：“汝印者龙，当秋却售也。此乃丞相恐人道爕理手段年年一般，且要倒过耳。”





耀州知白


秦既并灭六国，专有天下，罢侯置守。艾子当是时，与秦之相有旧，喜以趣之，欲求一佳郡守。秦相见艾子，甚笃故情，日延饮食，皆玉醴珍馔。数日，以情白之。相欣然谓曰：“细事可必副所欲。”又数日，乃曰：“欲以一寸原。”艾子曰：“吾见丞相望之，然又日享甘旨，必谓甚有筹画，元来只有生得耀州知白。”





虚粘奇帽


齐之士子，相尚里乌纱帽，长其顶，短其檐，直其势，以其纱相粘，为之虚粘奇帽，设肆相接。其一家自榜其门曰“当铺”，每顶只卖八百文。以其廉，人日拥门，以是多衍期。一日，艾子方坐其肆，见一士子与其肆主语：“吾先数日约要帽，反失期，五七日尚未得，必是为他人皆卖九百文，尔独卑于价以欺吾也。”呶呶久之。艾子因曰：“秀才但勿喧，只管将八百文钱与他，须要九百底帽子。”





扛钟


齐有二老臣，皆累朝宿儒大老，社稷倚重。一日冢相，一日亚相，凡国之重事乃关预焉。一日，齐王下令迁都，有一宝钟，重五千斤，计人力须五百人可扛。时齐无人，有司计无所出，乃白亚相。久亦无语，徐曰：“嘻，此事亚相何不能了也？”于是令有司曰：“一钟之重，五百人可扛。今总均凿作五百段，用一人五百日扛之。”有司欣然承命。艾子适见之，乃曰：“冢宰奇画，人固不及。只是般到彼，莫却费锢也无。”





季氏入狱


齐宣王时，人有死而生，能言阴府间言。乃云：“方在阴府之时，见阎罗王诘责一贵人，曰：‘汝何得罪之多也？’因问曰：‘何人也？’‘鲁正卿季氏也。’其贵人再三不服，曰：‘无罪。’阎王曰：‘某年齐人侵境，汝只遣万人往应之，皆曰：多寡不敌，必无功，岂徒无功，必枉害人之命。汝愎而不从，是以齐兵众万人皆死。又某年某日饥，汝蔽君之聪明而不言，遂不发廪，因此死数万人。又汝为人相，职在爕理阴阳，汝为政乖戾，多致水旱，岁之民被其害。此皆汝之罪也。’其贵人叩头乃服。王曰：‘可付阿鼻狱。’乃有牛头人数辈执之而去。”艾子闻之，太息不已。门人问曰：“先生与季氏有旧邪？何叹也？”艾子曰：“我非叹季氏也，盖叹阎罗王也。”门人曰：“何谓也？”曰：“自此安得狱空邪？”





秦士好古


秦士有好古者，一日，有携败席造门者，曰：“鲁哀公命以问孔子，此孔子席也。”秦士大喜，易以负郭之田。又有携枯竹杖者，曰：“太王避狄去邠所操之棰也，先孔子数百年矣。”秦士罄家之财，悉与之。又有持漆碗至者，曰：“席、竹皆周物，未为古也，此碗乃纣作漆器时所为。”秦士愈以为古，遂虚所居宅而与之。三器得而田宅资用尽去矣。好古之笃，终不舍三物。于是披哀公之席，托纣之碗，持去邠之杖，丐于市，曰：“衣食父母，有太公九府钱，乞一文。”






○司马光西江月

司马温公西江月云：“宝髻松松绾就，铅华淡淡妆成。红云翠雾罩轻盈。飞絮游丝无定。相见争如不见，有情还似无情。笙歌散後酒微醒。深院月明人静。”极艳冶之致。或谓决非公作，此如欧阳文忠堂上簸钱词，当时忌者名以相冫免耳。抑知靖节闲情，何伤盛德。同时范文正、韩忠献均有丽词，安知不别有寄。若谓绮语不宜犯，以训子弟则可，不应以律前贤。


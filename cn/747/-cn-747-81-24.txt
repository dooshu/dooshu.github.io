○遣宋涯宣慰安南邕管敕

四海九州，莫非吾之赤子，念兹远俗，尤用轸怀。如闻日南自郭细为乱之后，溪洞频有不安，朗宁去岁已来，屡为南蛮侵轶。远思裔俗，载想疲黎，有枉莫伸，无辜受戮者多矣。想思朝廷之吊问，若大旱之望膏泽也。是用申诏执事，聿求使臣，内外通班，文武多士，爰择敏达，副吾选求。银青光禄大夫检校太子宾客兼右千牛卫大将军侍御史上柱国宋涯，早列和门，夙通军志，公忠有素，文武是经。信义彰美於禁营，政绩茂宣於汧陇，吾所求者，尔其人乎！昔司马相如奉汉廷之命，通西南夷路，飞檄晓谕，不劳师征。夜郎牂牁等，皆生梗之俗，犹能永奉汉法，于今称之。而况安南邕管，皆吾藩方，虽远朝廷，咸遵法理。尔其将我悯怜之意，深访疾苦之源，贫者抚之，富者利之，老者安之，少者怀之，尽尔公廉，究兹利病，因宜制变，临事合权，能安远方，克致宁谧。岂无崇秩，以奖勤劳，俾增石室之荣，以盛轺车之贵，无惮遐役，伫立厥功。可守本官兼御史中丞充安南邕管等道宣慰使。


○严定童子科场敕

近年诸道解送童子，皆越常规，或年齿渐高，或精神非俊，或道字颇多讹舛，或念书不合格文，主司若不去留，贡部积成乖弊。自此後应诸道州府，如公然滥发文解，略不考选艺能，其逐处判官及试官并加责罚。仍下贡院，将来诸道应解送到童子，委主司精专考较，须是年颜不高，念书合格，道字分明，兼无蹶失，即放及第。仍依天成三年例，主司未出院闲，便引就试，与诸科举人同日榜，不得前却。


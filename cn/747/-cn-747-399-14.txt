○对复陶以行判

〈甲托秦复陶以行，人告其不轨，诉称严霰使然，非是妄作。〉

日车南至，星斗北回，徂岁既穷，重阴发。寒生大漠，雪下平芜，海曲於是先行，山阴由其兴往。惟备乃无患，必藉重裘；而彰厥有常，须遵法服。甲荣微簪组，候属严凝。节愧高台，宁怀平君之操；尊非楚国，轻袭灵王之仪。罪当抵於严霜，词徒称於积霰。向若楚制是用，庸敢避於濡身？今乃秦陶谬加，因难逭於非服。既贫不衷之刺，宜投僭上之科。


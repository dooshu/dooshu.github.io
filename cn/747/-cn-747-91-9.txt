○赐韩建诏

卿武抱七德，瑞应四灵，挺生德门，佐我丕祚。彩衣就养，深知百行之原；布被奉家，不以三公之贵。朕闻卿高节，奖卿崇勋，迁幸已来，社稷是讬。卿宜每关朝政，莫惜揣摩，既位列大臣，亦不为越分。至於道路警候，晨夜隄防，皆伫良筹，用致高枕，无令奔轶，以慰焦劳。诸道节度使知卿至忠，服卿威望，卿宜各移书檄，告以安危。使有兵者陈勤王赴难之谋，丰财者展急病上供之效，合成忠孝，同济艰难。启我中兴，允属上将，山河为誓，不在他人。


卷七十五

钦定四库全书

御选历代诗余卷七十五目録【一百二字】

水龙吟【下】

张榘【五首】

洪瑹

方千里

陈以庄

黄昇

吴文英【二首】

陈允平

丁宥

周密【三首】

王沂孙

张炎

楼扶

汪元量

王易简

吕同老

练恕可

赵汝钠

唐珏

赵闻礼

施岳

陈沂孙

葛长庚

王渥

段克已

王恽

白朴

周景

曾允元

萨都拉

张翥【五首】

张埜【十首】

刘基【三首】

赵南星

沈宜修

叶小鸾

前调【又一体】

曹组

前调【又一体】

赵长卿

前调【又一体】

程垓

吴文英

前调【又一体】

吴文英

前调【又一体】

赵彦端

前调【又一体】

辛弃疾

御选历代诗余卷七十五目録

钦定四库全书

御选历代诗余卷七十五【一百二字】

司经局洗马掌局事兼翰林院修撰加二级【臣】王奕清奉旨校刋

水龙吟【下】

水龙吟【次韵虚斋先生雨花宴集】　　　　　　张　榘

暮云低鎻荒台凭阑四望天垂地曼花半夜蜚香缭绕昔人曾记往事悠悠物华非旧江山仍丽怅斜阳芳草长安不见共谁洒新亭泪　开放林峦旧址动骚人一番词意青油幕里相忘鱼鸟水边云际却恨清游未能追逐区区僚厎问何如脱了尘埃墨绶为虚斋醉

前调　　　　　　　　　　　　张　榘

昼长帘幙低垂时时风度杨花过梁问燕子芹随香觜频沾泥涴苦被流莺蹴翻花影一阑红露看残梅飞尽枝头微认青青子些儿大　谁道洞门无鎻翠苔藓何曾踏破好天良夜清风明月正须着我闲展蛮牋寄情

词调唱成谁和问晓山亭下山茶经雨早来开麽

前调【次前韵】　　　　　　　　　　张　榘

暮天丝雨轻寒寒光春色看看过梅花谢了苍苔万点香残粉涴犹喜墙头一枝娇袅杏顋微露筭几回逗晓朱阑独倚悄只怕东风大　浮世名缰利鎻这区区要须识破沧波夜月翠微云树依然还我重结鸥盟细聼莺语自歌自和问黄沙飞镞红尘走马又还知麽

前调【顽雪欺春次前韵】　　　　　　　　张　榘

先来花较开迟怎禁风雪摧残过红英紫萼从他点缀翻成沾涴一点清香几多穠艳紧藏不露伴杨花散漫逡巡堆积纎粟处妆成大　多谢东君造化把羣英一朝除破千机锦绣露浓香软中间坐我嚼徵含商振金敲玉埙箎相和问西湖别有一番桃李肯同游麽

前调【次前韵】　　　　　　　　　　张　榘

近家添得园亭晓山时看飞云过拥石栽梅疏池傍竹翦除芜涴更喜南墙杏顋桃脸含羞微露筭莺花世界都来十亩规模好何须大　开放两眉上鎻把春前新醅拨破病酒无聊且容觞客无多酌我厎用歌喉柳边自有鸣禽相和逗归来折得花枝教看似人人麽

前调【追和晁次膺】　　　　　　　　　洪　瑹

经年不见书来後期杳杳从谁问梅英腊小柳枝金嫩艳阳春近罗幙风柔泛红浮緑连朝花信念平生多少情条恨叶镇长使芳心困　可是风流薄命镜台前??余鬓茜桃凝粉薰兰涨腻翠愁红损纵使归来灯前月下恐难相认卷重帘顦顇残妆泪洗把罗襟揾

前调【海棠次周美成韵】　　　　　　　　方千里

锦城春色移根丽姿迥压江南地琼酥拂脸粉云满袖羣芳羞避双燕来时暮寒庭院雨藏烟闭正春眠未足宫妆尚怯还轻洒臙脂泪　长是欢游花厎怕东风陡成怨吹高烧银烛梁州催按歌声渐起緑态多慵红情不语动揺人意筭吴宫独步昭阳第一可依稀比

前调　　　　　　　　　　　　陈以庄

晩来江濶潮平越船吴榜催人去稽山滴翠胥涛溅恨一襟离绪访柳章台问桃仙浦物华如故向秋娘渡口泰娘桥畔依稀是相逢处　窈窕青门紫曲蒨罗新衣翻金缕旧音恍记轻拢慢捻哀弦危柱金屋难成阿娇己远不堪春暮听一声杜宇红殷緑老雨花风絮

前调　　　　　　　　　　　　黄　昇

少年有志封侯弯弓欲挂扶桑外一朝歛缩萧然清兴了无拘碍袖里隂符枕中鸿宝功名蝉蜕看舌端霹雳剧谈玄妙人间世疑无对　阆苑醉乡佳处想当年緑英犹在羣仙寄语不须点勘鬼神功罪碧海千寻赤城万丈风高浪快待踞龟食蛤相期汗漫与烟霞会

前调【惠山泉】　　　　　　　　　　吴文英

艳阳不到青山古隂冷翠成秋苑吴娃点黛江妃拥髻空蒙遮断树密藏溪草深迷市峭云一片二十年旧梦轻鸥素约霜丝乱朱顔变　龙吻春霏玉溅煮银缾羊肠车转临泉照影清寒沁骨客尘都浣鸿渐重来夜深华表露零鹤怨把闲愁换与楼前晩色棹沧波远

前调　　　　　　　　　　　　吴文英

杜陵新柳狂吟砚波尚湿红衣露仙桃宴早江梅春近还催客句宫漏传鸡禁门嘶马宦情热处正黄编夜展天香字?春葱翦红蜜炬　宫帽鸾枝碎舞思飘扬臞仙风举星罗万卷云驱千阵飞豪海雨长夀杯深探春腔稳江湖同赋又看看便系金狨莺晓傍西湖路

前调【化凤花】　　　　　　　　　　陈允平

杜鹃啼老春愁泪痕化作臙脂雨飞花乱点东风枝上红翔翠翥丹穴鸣初碧梧栖未凄凉山坞怅琼姬梦远玉箫声断孤鸾影对谁舞　林下风光自许筭何心玉京瑶圃阑干碎倚游尘香散芳菲无主经院僧眠月楼钟静欲飞还驻待青松化尽苍龙头角共乘云去

前调　　　　　　　　　　　　丁　宥

鴈风吹裂云痕小楼一缕斜阳影残蝉抱柳寒蛩入户凄音忍听愁不禁秋梦还惊客青灯孤枕未更深早是梧桐泫露那更度兰宵永　空叹银缾金井醉乡醒温柔乡冷征尘倦扑闲花漫舞何心管领葱指冰弦蕙怀春锦楚梅风韵怅芙蓉城杳蓝云依黯鎻巫峰暝

前调　　　　　　　　　　　　周　密

燕翎谁寄愁筹天涯极望王孙草新烟换柳光风浮蕙余寒尚峭倚杖看云翦灯听雨几番诗酒叹长安倦客江南旧恨飞花乱清明後　堤上斜阳风骤散香绵轻沾吟袖麴尘两岸纹波十里暖蒸香透海阔云深水流春远梦魂难勾问莺边按谱花前觅句解相思否

前调　　　　　　　　　　　　周　密

舞红轻带愁飞宝韀暗忆章台路吟香醉雨吹箫门巷飘梭院宇立尽残阳眼迷晴树梦随风絮叹江潭冷落依依旧恨人空老柳如许　锦瑟年华暗度赋行云空题短句晴丝系燕么弦弹凤文君更苦烟水流红暮云凝紫是春归去怅江南望远苹花自采寄将愁与

前调【白莲】　　　　　　　　　　周　密

素鸾飞下青冥舞衣半惹凉云碎蓝田种玉緑房迎晓一匳秋意擎露盘深忆君凉夜暗倾铅水想鸳鸯正结棃云好梦西风冷还惊起　应是飞琼仙会倚凉飇碧簪斜坠轻妆鬬白明璫照影红衣羞避霁月三更粉香千点静闻十里聼湘弦奏彻冰绡偷翦聚相思泪

前调【白莲】　　　　　　　　　　王沂孙

翠云遥拥环妃夜凉按彻霓裳舞铅华浄洗娟娟出浴盈盈解语太液荒寒海山依约断魂何许甚人间别有冰肌雪艳娇无奈频相顾　三十六陂烟雨旧凄凉向谁堪诉如今漫说仙姿自洁芳心更苦罗韤初停玉璫还解早淩波去试乘风一叶重来月厎与修花谱

前调【白莲】　　　　　　　　　　张　炎

仙人掌上芙蓉娟姢犹湿金盘露轻妆照水纤裳玉立飘飘似舞几度销凝满湖烟月一汀鸥鹭记小舟夜悄波明香远浑不见花开处　应是浣纱人妒褪红衣被谁轻悞闲情淡雅冶容清润凭娇待语隔浦相逢偶然倾盖似传心素怕湘皋佩解緑云十里卷西风去

前调【棃花】　　　　　　　　　　楼　扶

素娥洗尽繁妆夜深步月秋千地轻顋晕玉柔肌笼粉缁尘歛避霁雪留香晓云同梦昭阳门闭怅仙源路杳曲栏人寂疎雨湿盈盈泪　未放游蜂叶厎怕春归不禁狂吹象牀困倚冰魂微醒莺声唤起愁对黄昏恨催寒食满襟离思想千红过尽一枝独冷把梅花比

前调【淮河舟中夜闻宫人琴声】　　　　　　　汪元量

鼓鼙惊破霓裳海棠亭北多风雨歌阑酒罢玉啼金泣此行良苦驼背模糊马头匼匝朝朝暮暮自都门燕别龙艘锦缆空载得春归去　目断东南半壁怅长淮已非吾土受降城下草如霜白凄凉酸楚粉阵红围夜深人静谁宾谁主对渔灯一点羁愁一搦谱琴中语

前调【白莲】　　　　　　　　　　王易简

翠裳微护冰肌夜深暗泣瑶台露芳容淡泞风神萧散淩波晚步西子残妆环儿初起未须匀注看明璫素韤相逢顦顇当应被薰风悞　十里云愁雪妒抱凄凉盼娇无语当时姊妹朱顔褪酒红衣按舞别浦重寻旧盟惟有一双鸥鹭伴玉顔月晓盈盈冷艳洗人间暑

前调【白莲】　　　　　　　　　　吕同老

冰肌不汚天真晓来玉立瑶池里亭亭翠盖盈盈素靥时妆浄洗太液波翻霓裳舞罢断魂流水甚依然旧日浓香淡粉花不似人顦顇　欲唤淩波仙子泛扁舟浩波千里只愁回首冰匳半掩明璫乱坠月影凄迷露华零落小栏谁倚共芳盟犹有双栖雪鹭夜寒惊起

前调【白莲】　　　　　　　　　　练恕可

素姬初宴瑶池佩环误落云深处分香华井洗妆湘渚天姿淡泞碧盖吹凉玉冠迎晓盈盈笑语记当时乍识江明夜浄只愁被婵娟误　几点沙边飞鹭旧盟寒远迷烟雨相思未尽纎罗曳水清铅泣露玉镜台空银瓶绠絶断魂何许待今宵试采中流一叶共淩波去

前调【白莲】　　　　　　　　　　赵汝钠

淡妆不埽蛾眉为谁伫立羞明镜真妃解语西施浄洗娉婷顾影薄露初匀纎尘不染移根玉井想飘然一叶飕飕短髪中流卧浮烟艇　可惜瑶台路迥抱凄凉月中难认相逢还是冰壶浴罢牙牀酒醒步韈空留羽衣微褪粉残香冷望海山依约时时梦想素波千顷

前调【白莲】　　　　　　　　　　唐　珏

淡妆人更婵娟晚匳浄洗铅华腻冷冷月色萧萧风度娇红欲避太液池空霓裳舞倦不堪重记叹冰魂犹在翠舆难驻玉簪为谁轻坠　别有淩空一叶泛清寒素波千里珠房泪湿明璫恨远旧游梦里羽扇生秋琼楼不夜尚遗仙意奈香云易散绡衣半脱露凉如水

前调【水仙花】　　　　　　　　　　赵闻礼

几年种玉蓝田緑云翠水烘春暖衣薰麝馥韤罗尘沁淩波步浅钿碧搔头腻黄冰脑参差难翦乍声沉素瑟天风佩冷蹁跹舞霓裳徧满湘浦盈盈月　抱相思夜寒肠断含香有恨招魂无路瑶琴写怨幽韵凄凉暮江空渺数峰清远粲迎风一笑持花酹酒结南枝伴

前调　　　　　　　　　　　　施　岳

翠鳌涌出沧溟影横栈壁迷烟墅楼台对起栏干重凭山川自古梁苑平芜汴堤疏柳几番晴雨看天低四远江空万里登临处分吴楚　两岸花飞絮舞度春风满城箫鼓英雄暗老晓潮昏汐归帆过橹淮水东流塞云北度夕阳西去正凄凉望极中原路杳月来南浦

前调【金凤花】　　　　　　　　　　陈沂孙

阶前砌下新凉嫩姿弱质婆娑小仙家甚处凤雏飞下化成窈窕尖叶参差柔枝袅娜体将玉造自川葵放後堂萱谢了是园苑无花草　自恨西风太早逞芳容紫团绯绕管里低昂箆头约掠空成懊恼圆胎结就小铃垂下直开临晓向凡间谪堕不知西帝曾关宸抱

前调　　　　　　　　　　　　葛长庚

云屏漫鎻空山寒猿啼断松枝翠芝英安在术苖已老徒劳屐齿应记洞中凤箫锦瑟镇常歌吹怅苍苔路杳石门信断无人问溪头事　回首暝烟无际但纷纭落花如泪多情易老青鸾何处书成难寄欲问双蛾翠蝉金凤向谁娇媚想分香旧恨刘郎去後一溪流水

前调【从商师国器猎同裕之赋】　　　　　　　王　渥

短衣匹马清秋惯曾射虎南山下西风白水石鲸鳞甲山川图画千古神州一时胜事宾僚儒雅快长堤万弩平冈千骑波涛卷鱼龙夜　落日孤城鼓角笑归来长围初罢风云惨淡貔貅得意旌旗闲暇万里天河更须一洗中原兵马看鞬?呜咽咸阳道左拜西还驾

前调【夀舍弟菊轩】　　　　　　　　　段克巳

天高秋气初清姑汾山水增明秀黄花红叶输香泛艳恰过重九细捻金蕤旋题新句满斟芳酒况人生自有安排去处须富贵何时有　休说山中宰相也不效斜川五柳鉏犂自把山田耕罢双牛随後经史传家儿孙满眼渐能承受待与君坐閲庄椿岁月作皤然叟

前调【赋秋日红棃花】　　　　　　　　　王　恽

纎苞淡贮幽香玲珑轻鎻秋阳丽仙根借暖定应不待荆王翠被潇洒轻盈玉容浑是金茎露气甚西风宛转东栏暮雨空点缀真妃泪　谁遣司花妙手又一番角奇争异使君高卧竹亭闲?故来相慰燕几螺屏一枝披拂绣帘风细约洗妆快泻玉缾芳酒枕秋蟾醉

前调【维阳途中值雨】　　　　　　　　　白　朴

短亭休唱阳关柳丝惹尽行人怨鸳鸯只影枯荷蔕淡沙寒水浅红绶双衔玉簪中断苦难留恋更黄花细雨征鞍催上青衫泪一时溅　回首孤城不见黯秋空去鸿一线情缘未了谁教重赋春风人面鬭草闲庭采香幽径旧曾行徧谩今宵酒醒无言有恨恨天涯远

前调　　　　　　　　　　　　周　景

人生能几相逢百年四海为兄弟旧时青眼今番白髪年华陨涕春更无情抛人先去杨花无蔕况江程渐短别期渐紧须重把兰舟系　幸自清江如砥指黄垆流莺声细沧波如许平芜何处明朝迢递何预兴亡不如休去墙隂挑荠且相期共看蓬莱清浅更三千岁

前调【春梦】　　　　　　　　　　曾允元

日高深院无人榴花扑帐春云暖回文未就停鍼不语绣牀倚徧翠被笼香緑鬟堕腻伤春成倦尽云山烟水柔情一缕又暗逐金鞍远　鸾佩相逢甚处似当年刘郎仙苑凭肩後约画眉新巧从来未惯枕落钗声帘开燕语风流云散甚依稀难记人间天上有缘重见

前调【赠友】　　　　　　　　　　萨都拉

王郎锦带吴鈎醉骑赤鲤银河去绦袍弄月银壶吸酒锦笺挥兎秃鬓西风短篷落月东吴西楚怅丹阳郭里相逢较晚共翦烛西牎雨　文采风流俊伟碧纱巾挂珊瑚树出门万里掀髯一笑青山无数扬子江头冻沙寒雨暮天飞鹭待明朝酒醒金焦系楫过瓜洲渡

前调【傅渊道宅赏紫牡丹】　　　　　　　　张　翥

紫云何处飞来仙家别有藏春洞刻缯纹绉镂檀色腻熏脐香重谷雨初晴榆烟新换楝花微动是花姑养就韩仙染出还分与人间种　好与密遮绣幄护玉环三生妖梦只愁今夜緑丛月老朱房露冻便唤秋娘重浇卯酒缓歌低送倩红鸾与约韶华少住作尊前供

前调【次韵王本中赋楼子芍药】　　　　　　　张　翥

宝楼十二玲珑仙家只在云间住金盘舞罢罗裙襞皱乘风欲去画槛移香彩鸾衔信几番延伫看钗边叠萼天然富贵妆台近有人妒　勾引广陵遗恨倩流莺为花低诉年年长是芳菲时候满城烟絮春色三分落红千片总成尘土向月明空羡双双睡蝶宿花房露

前调【广陵送客赋蓼花】　　　　　　　　张　翥

芙蓉老去妆残露花滴尽珠盘泪水天潇洒秋容冷淡凭谁点缀痩苇黄边疎苹白外满汀烟穟把余妍分与西风染就犹堪爱红芳媚　几度临流送远向花前偏惊客意船牎雨後数枝低入香零粉碎不见当年秦淮花月竹西歌吹但此时此处丛丛满眼伴离人醉

前调【蜡梅】　　　　　　　　　　张　翥

玉人相貌堪怜晓妆一洗铅华尽此花应是菊分顔色梅分风韵萼点酡酥口攒金磬心凝檀粉甚女贞染就仙衣絶胜蜂儿重鹅儿嫩　说与玉龙莫品怕宫波一般流恨故人堪寄折枝代取江南春信沉水全熏蘖丝密缀额黄深晕乍燕姬未识是花是蜡笑偎人问

前调【听房自然歌为赋】　　　　　　　　张　翥

春风琼树香中数声恰似流莺啭歌尘飞下落花起舞骊珠脱串豆蔲珠帘牡丹雪岭小桃人面是自然絶艺天然画谱霓裳序六么徧　独占二分月色向尊前几番曾见赏音如此不辞醉墨为题纨扇浪雨闲云剩香残黛莫论恩怨看穠花又老情缘未断寄楼中燕

前调【咏游丝】　　　　　　　　　　张　埜

落花天气初晴随风几缕来何处飘飘冉冉悠悠漾漾欲留还去雪茧新抽青虫暗坠檐珠轻度看垂虹百尺萦回不下似欲系春光住　凭仗何人收取付天孙云绡机杼浮踪浪迹忍教长伴章台飞絮惹起闲愁织成离恨万头千绪望天涯尽日柔情不断又闲庭暮

前调【题湖山胜槩亭】　　　　　　　　　张　埜

翠微曾共登临冷光潋灩波千顷玉京佳处景虽天造地因人胜若把西施淡妆浓抹两相比并得此间如对姮娥仙子慵梳掠临鸾镜　满意曲栏芳径早安排两篷烟艇茶瓯雪卷纹楸雹响醉魂初醒湖海高情林泉清意几人能领筭知音只有中宵凉月浸蓬莱影

前调【游钱塘西山】　　　　　　　　　张　埜

一鞭空醉烟霏笑谈已到山深处丹崖翠壁野猿幽鸟冷泉高树兜率天中蓬壶境内偶成佳寓正扪参历井穷探未了回首早踈钟暮　画舸亭亭横渡醉归来被谁留住云牎雾阁羣仙应笑尘缘相误白雪歌残青鸾梦觉满身风露料明年却向古台高处忆桃源路

前调【和马西麓韵】　　　　　　　　　张　埜

故人邂逅相逢满怀和气浑无际别来一载光隂回首水流星坠白雪歌词青云人物知音有几把沧溟倒卷天瓢满吸须了为君醉　醉眼瞢腾不寐直望断长空万里风清雾冷乾坤似昼月华如洗梦里遨游蕊珠宫殿飘然得意到醉来有句且休拈出怕惊人世

前调【登滕王阁】　　　　　　　　　　张　埜

画檐耸翠淩霄暮云还送西山雨千年陈迹一时胜槩东南宾主佩玉鸣銮西风吹入江声柔橹谩登临赢得征鞍倦客离思乱乡心苦　一梦繁华何许空留得悲凉今古雄文健笔星辉日映鬼呵神护倚徧阑干有心也待题留新句见一双白鹭苍烟影里背人飞去

前调【暇日过田学士村居】　　　　　　　　张　埜

翠凝冷浸清溪洞天惟许仙家住主人新葺柳亭梅坞竹轩松户緑野风烟东山泉石少人知处怕椿翁早晚急流勇退田园记己成趣　不恋銮坡玉署要管领东皋朝暮君应解得风波何限功名良苦琥珀醅浓玻瓈盏大醉扶归路料沙头鸥鹭也应笑我却匆匆去

前调【饮刘氏春野亭用前韵】　　　　　　　张　埜

梦回花露沾衣夜深酩酊谁留住依稀犹记春风亭槛野云牎户物外仙姿一声白雪翠凝深处要风流陶写等闲莫遣儿童辈识真趣　四海知音难遇尽疎狂暝烟催暮一杯未举两眉长皱人生何苦只恐明朝玉骢迷郤武陵溪路倘刘郎不厌醒时来访醉时归去

前调【重九登南高峯寄柳汤佐】　　　　　　　张　埜

重阳何处登临玉骢惯试南山路秋空絶顶西风两鬓白云双屦浙浦寒潮苏堤画舸吴宫烟树不一尊琼液数声金缕将此景成虚负　试觅旧题诗句早斓斑雨苔无数琼泉宝瑟不堪重记泛觞流羽笑捻黄花闲寻红叶故人何处倚危阑北望燕云晻霭又征鸿暮

前调【咏杏花】　　　　　　　　　　张　埜

雪香飞尽江梅上林桃李寒犹紧墙头惊见枯枝闹簇生红初喷嫩柳亭台新晴巷陌清明相近甚等闲勾引狂蜂戏蝶早不管人春困　不怕蜡痕轻褪怕东风乱飘残粉琐牎犹记双鹅细翦一簪幽恨骏马如飞流光似箭归期难准料黄昏凝雨盈盈如泪把臙脂揾

前调【酹辛稼轩墓】　　　　　　　　　张　埜

岭头一片青山可能埋没淩云气遐方异域当年滴尽英雄清泪星斗撑肠云烟盈纸纵横游戏漫人间留得阳春白雪千载下无人继　不见戟门华第见萧萧竹枯松悴问谁料理带湖烟景瓢泉风味万里中原不堪回首人生如寄且临风高唱逍遥旧曲为先生醉

前调【夜闻铜瓶汤响】　　　　　　　　　刘　基

玉釭开尽丹葩画檐深宿蟾蜍影门掩清宵声来何处堂空人静如竹梳风如荷遇雨如泉发井向罗帏细细如歌如语还如暗虫相命　绣被熏沉正暖梦云车紫鵷双并洞庭旷野九韶齐奏殷天笙磬别有蛾眉鼓琴弹瑟江鸣山应待翛然睡觉灯存余灺鸡啼牕炯

前调【吹箫曲用东坡韵】　　　　　　　　刘　基

秦台人去无踪空余緑树连天表瑶京路远缑山夜永离愁萦绕露咽秋蝉霜凄白鹤月寒烟袅想孤鸾舞罢碧桃花尽长是怨多欢少　梦里軿车过处见苍梧九峰青小修篁染泪沧江流恨年年不了广莫风悲昭华玉冷声沉云杪又扶桑日上靡蓱光散莲池春晓

前调【和东坡韵】　　　　　　　　　　刘　基

鸡鸣风雨萧萧侧身天地无刘表啼?迸泪落花飘恨断魂飞绕月暗云霄星沉烟水角声清袅问登楼王粲镜中白髪今宵又添多少　极目乡关何处渺青山髻螺都小几回好梦随风归去被渠遮了宝瑟弦僵玉笙簧冷冥鸿天杪但侵堦莎草满庭緑树不知昏晓

前调【杨花】　　　　　　　　　　赵南星

春闺忒恁愁人已看尽落红翻坠杨花更惨映日连空撩人情思飞过高城寻来小院从敎门闭偶苹风乍定商量暂住低飞燕还扶起　何物疑花乱玉几曾堪髻簪衣缀兰闺人倦多愁牵梦难成易碎小玉声喧晴天雪下香堦无水忆辽西何处神魂荡漾暗抛红泪

前调　　　　　　　　　　【明媛】沈宜修

石城潮打千秋消磨不尽还相逗闲云无定野水长萦缤纷绕岫古古今今朝朝暮暮如何参透叹依然风景茫茫交集但凭得秋容瘦　看取婵娟秋色西风揺落应怜否碧天空阔寒烟无数怨砧凄漏把杯邀月恨浓愁极他中酒问广寒丹桂飘残何处断香盈袖

前调　　　　　　　　　　【明媛】叶小鸾

昼长人静沉沉緑杨正嫋深深院画帘低映薄罗无暑汗消珠钏兰畹香清湘筠影瘦翠隂遮徧听莲歌处处悠扬逸韵半入水风烟片　一霎雨余明净晚云如黛花如钿舟移萍乱芳香袖惹媚风轻扇一色红妆千重翠盖参差江面更堪怜归路平波杳杳夕阳斜见

前调【又一体牡丹】　　　　　　　　　曹　组

晓天谷雨晴时翠罗护日轻烟里酴醿径?柳花风淡千葩浓丽三月春光上林池馆西都花市看轻盈隐约何须解语凝情处无穷意　金殿筠笼岁贡最姚黄一枝娇贵东风既与花王芍药须为近侍歌舞筵中满装归帽斜簪云髻有高情未已齐烧绦蜡向阑边醉

前调【又一体咏云】　　　　　　　　　赵长卿

先来天与精神更因丽景添殊态拖轻苒苒才凝一段还分五彩毕竟非烟有时为雨惹晴无奈道无心怎被歌声遏断迟迟向青天外　宜伴先生醉卧得饶到和山须买也曾恼煞襄王谁道依前不会我欲乘归去翻恨怅帝乡何在念佳期未展天长暮合尽空相对

前调【又一体】　　　　　　　　　　程　垓

夜来风雨匆匆故园定是花无几愁多愁极等闲辜负一年芳意柳困桃慵杏青梅小对人容易筭好春长在好花长见元只是人顦顇　回首池南旧事恨星星不堪重记如今但有霜花老眼伤情清泪不怕逢花瘦只愁怕老来风味待繁红乱处留云借月也须醉

前调【夀嗣荣王】　　　　　　　　　　吴文英

望中璇海波新信槎又匝银河转金风细袅龙枝声奏钓箫秋远南极飞仙夜来催驾祥光重现紫霄承露掌瑶池?密蟠桃秀螽莲绽　新栋晴云凌汉早凉生兰繁书卷绣裳五色昆台十二香深帘卷花萼楼高处连清晓千秋传宴赐长生玉字鸾回凤舞下蓬莱殿

前调【又一体　用见山韵饯别】　　　　　　　吴文英

夜分溪馆渔灯巷声乍寂西风定河桥送远玉箫吹断霜丝舞影薄絮秋云澹蛾山色宦情归兴怕烟江渡後桃花又泛宫沟上春流紧　新句欲题还省透香煤重笺悮隐西园已负林亭移酒松泉荐茗携手同归处玉奴唤緑牎春近想骄骢又踏西湖二十四番花信

前调【又一体雨】　　　　　　　　　赵彦端

淡烟轻雾蒙蒙望中乍歇凝晴昼才惊一霎催花还又随风过了清带棃梢晕含桃脸添春多少向海棠点点香红染徧分明是臙脂透　无奈芳心滴碎阻游人踏青携手檐头线断空中丝乱才晴却又帘幙中间垂处轻风送一番寒峭正留君不住潇潇更下黄昏後

前调【又一体咏瓢泉】　　　　　　　　　辛弃疾

听兮清佩琼瑶些明兮镜秋毫些君无此去流昏涨腻生蓬蒿些虎豹甘人渴而饮汝宁猿猱些大而流江海覆舟如芥君无助狂涛些　路险兮山高些予块独处无聊些冬槽春盎归来为我制松醪些其外芬芳团龙片凤煮云膏些古人兮既往嗟予之乐乐箪瓢些

御选历代诗余卷七十五








采蘩

三章，章四句


首章讲：此被化夫人能尽诚敬以奉祭祀，故家人美之曰：理天下之幽在祭，通神明之感在敬。故未事贵预，执事贵恪，去事贵徐。我夫人之奉祭何如哉？





于以采蘩？于沼于沚。

蘩，是白蒿。沚，是渚。彼蘩生于沼沚也，则于以采蘩于沼沚之中，而不辞躬亲之劳。





于以用之？公侯之事。

公侯，指南国诸侯。事，祭祀之事。是将何所用哉？诚以公侯举祭祀之事，而夫人有荐豆之礼。是蘩之采也，将以为菹以助公侯祭祀之事耳。祀事虽未举，而一念精白之忱，不已寓于沼沚之行乎？

二章讲：





于以采蘩？于涧之中。

山夹水曰涧。彼蘩生于涧，则于以采蘩于涧之中，而不惮夫往来之烦。





于以用之？公侯之宫。

宫，庙也。是将何所用哉？诚以公侯举都宫之祭，而夫人有东房之立。是蘩之采也，将实之豆，以修公侯都宫之祭耳。宫虽未启，而一念明信之忱，不已形于涧中之往乎？是其采蘩之敬有如此。

末章讲：由是其方祭也，蘩于是乎荐矣。





被之僮僮，夙夜在公。

被，是首饰编发为之。公，是公所。则诚敬之存于心者，不可得而见，而见其形之于被者，僮僮然其竦敬焉，步虽移而被不动。夙夜在公，以行荐豆之礼，殆有俨宗公于如见者矣。是其荐蘩之敬有如此者。





被之祁祁，薄言旋归。

由是其既祭也，蘩于是乎彻矣，则余敬之蕴于中者，不可得而见，但见其形之于被者，祁祁然其舒迟焉，去如慕而行若疑。以薄言旋归，虽毕都宫之祭，殆有俨神明于不忘者矣。是其彻蘩之敬有如此者。事有始终，敬无间断，可谓贤矣。然非被文王之化，其能然哉？






◇论前母党服

夫子曰：「必也正名乎。」正名者，理道之本，礼之大者也。文条或阙，而附例可明。《礼》云：生不及父祖母昆弟，而父税丧，己则不若，与祖乖违。父既殁而闻丧，岂可拘以本制不税，而废其正服乎？若未生而伯叔母终，终为伯叔父後。继嗣之道虽同，原情之实则异，今必从于所养，而反疑于为本乎？诸侯国人，生不及先代之君，于其陵庙，亦必曰君也。此公义之正名也。前母之尊，固家人正称也。其易了如日。太康初，博议王昌前母服，公府卞粹以为母之非亲，而服三年者非一也。前母名同尊正，义存配父，盖以生不及故无其制，非于义不可也。元康中，有改葬前母，而疑其服。司徒左长史胡济以前母父之元妃，所生则家之嫡长，应制如改葬之服。于时二代，无曰不允。自兹以来，行之不殊。礼：母卒，自为母之党服。母出，则不为母之党服，而为继母之党服。故尊其所从，则不敢不服。服有所逼，则不得自伸，外服无二，而必宜有一。如向所论，必所继不及伯叔母之党，居然可见矣。明以名礼为制者，不计恩逮与不也。


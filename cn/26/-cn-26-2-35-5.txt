李周


李周，字通理，邢州内丘人，唐昭义军节度使抱真之后也。父矩，遭世乱不仕，尝谓周曰：“邯鄣用武之地，今世道未平，汝当从军旅以兴吾门。”周年十六，为内丘捕贼将，以勇闻。是时，梁、晋兵争山东，群盗充斥道路，行者必以兵卫。内丘人卢岳将徙家太原，舍逆旅，傍徨不敢进，周意怜之，为送至西山。有盗从林中射岳，中其马，周大呼曰：“吾在此，孰敢尔邪？”盗闻其声，曰：“此李周也。”因各溃去。周送岳至太原，岳谓之曰：“吾少学星历，且工相人。子方颐隆准，眉目疏彻，身长七尺，真将相也。吾占天象，晋必有天下，子宜留事晋，以图富贵。”周以母老辞归。

是时，梁遣葛从周攻下邢、洺，晋王栅兵青山口，周未知所归，乃思岳言，至青山归晋，晋王以周为万胜黄头军使。后从征伐常有功。从战柏乡，先登，迁匡霸指挥使，守杨刘。周为将甚勇，其于用兵，善守，能与士卒同甘苦。梁兵攻周，周坚守。久之，周闻母丧奔归，庄宗遣佗将代周守，几为梁兵所破，庄宗遽追周还守之，乃得不破。其后梁人已破德胜，因东击杨刘，以巨舰绝河，断晋饷援。周遣人驰趋庄宗求救，请日行百里以赴急，庄宗笑曰：“周为我守，何忧！”日行六十里，且行且猎，曰：“周非梁将可敌也。”比至，周已绝粮三日。庄宗以巨筏积薪沃油，顺流纵火焚梁舰，梁兵解去。庄宗见周劳曰：“微公，诸将为梁擒矣！”历相、蔡二州刺史。明宗时，拜武信军节度使，徙镇静难，历武宁、安远、永兴、宣武四镇，所至多善政。晋高祖时，复镇静难，罢还。出帝幸澶渊，以周留守东京，还，拜开封尹。卒年七十四，赠太师。






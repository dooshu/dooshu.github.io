卷四十七 神仙门中

有逸士衣破襕衫，绿裤，黑束腰带阔三寸，一脚着一靴，一脚跣行。夏衣絮衫，冬卧冰雪，出气如蒸。自号蓝采和。尝舞拍板歌于市曰：“踏踏歌，蓝采和，世界能几何？红颜三春树，流光一掷梭。古人混混去不返，今人纷纷来更多。朝骑鸾凤到碧落，暮见桑田生白波。长景明晖在空际，金银宫阙高嵯峨。”曳长绳穿钱拖行，纵钱散不收。后至濠梁飞升，冉冉而去。《续仙传》

任生隐于嵩山读书，夜有一女子来曰：“冥数合与子为姻。”生意其异，乃拒之。遂开帘而入，可二十许，冶容艳美，二青衣侍前，就案书一诗云：“我本籍上清，谪居游五岳。以君无俗侣，来劝神仙学。三日当来。”遂去。生览之愈疑妖怪，志不纳。又赠一篇云：“葛洪还有妇，王母亦从夫。神仙尽灵匹，君意合何如？”面墙不对。女子再赠一首：“阮郎迷不悟，何处伸情愫。明日海山春，彩舟却归去。”出门冉冉飞望而去。数月任大病，为黄衣吏摄去，来行十里，忽见幢节不绝，有女仙乘翠辇，侍从数千人。黄衣吏曳任墙下避，仙笑曰：“嵩山薄命汉，汝数尽，更与三年。”生果六十卒。后诗为雷电取去。卢肇《遗史》

洞庭贾客吕卿云，以贸贩杂货逐什一之利，有羡施贫。善笛，遇好山水即留。中春月夜，泊君山，独饮，持一杯弄数曲。波上有渔舟冉冉而来。乃一父老皤然。贾置笛起立迎上舟，问所以。曰：“闻子笛声非凡，我是以来对数杯。我少业笛，子有性可教。”父老于怀袖间出笛三管，其大如合拱，其次大如常人所蓄，其小如细笔管。卿云请父老一吹，曰：“大者不可发，次者亦然；小者为子吹一曲，不知得终否？”卿云曰：“愿闻其不可者。”曰：“第一者对诸天帝合天乐，动天地，坼日月，五星失次。第二者对洞府诸仙合仙乐，飞沙走石，百兽脑裂，幼稚震死。第三者可与朋侪听之，未知可终否？”抽小笛，吹三声，湖上风动，波涛汹涌，鱼鳖跳喷，僮仆恐悚，君山鸟兽叫噪，舟楫大恐。父老不复吹，引满数杯，乃吟曰：“湘中老人读《黄老》，手挼紫藟坐碧草。春至不知湘水深，日暮忘却巴陵道。”又饮数杯曰：“明年社期君于此。”遂棹渔舟而去，隐隐没于波间。《博异志》

卢生、李生隐居太白山，读书习吐纳。李生不甘苦贫，诀别，浪迹江湖。后之官漆园，人吏欺隐折官钱，羁縻不得东西，贫瘁日甚。扬州阿师桥逢人草履布衫，视之乃卢生昔号二舅者。李生与舅语，哀其褴缕。卢大骂曰：“贫贱不畏，公弃身又有欠负，且被囚系，有面相见乎？”李生厚谢之，二舅笑曰：“居处不远，来日以马来迎。”至日晚果有人来云：“屈郎君。”去来十里，朱门斜开，二舅出迎，云冠霞帔，容貌光泽，侍婢数百人，燕馔名果不可纪。求得一女子佐酒，善箜篌，容色极佳，上有朱字一行：“云中辨江树，天际识归舟。”燕罢曰：“莫愿作姻否？”又曰：“所欠官钱二万贯，请以拄杖往波斯店取钱，可从此学道，无自秽身。”其年汴州行军陆长源以女妻之，宛类卢舅北亭善箜篌者，箜篌有诗二句。李具言旧事，女曰：“少年时因兄弟戏，夜乃作梦入仙宫，如公所言者。”卢肇《遗史》

茅蒙字初成，华阳人也。隐华山修道，当始皇三十一年九月十五日白日上升。先是时有民谣曰：“神仙得者茅初成，驾龙上升入太清。时下赤洲戏赤城，继世而往在我盈。”始皇闻之，问故老，曰：“此仙之谣。”始皇于是有寻仙之意。蒙之玄孙盈得道于金陵勾曲山上升，为东岳上卿司命君太元真人，居赤城，时来勾曲。邦人改勾曲为茅君山。《摭遗》

神仙门下

庆历中有一闲人游岳，谒主簿郭及甫，既坐，视其刺乃罗道成也。询其乡里，言郴州人。及甫留饮，曰：“久思东州之游，前日游太山已遍到佳处，旦夕回南方山。”索纸笔为诗曰：“因思灵秀偶来游，碧玉寒堆万叠秋。直上太山高处望，根盘连接十余州。”后自和云：“水云踪迹自闲游，夏谷阴寒冷胜秋。猿鸟性情犹恋旧，翻身却去海边州。”及甫不胜叹羡。及去，令人送之，又得诗曰：“白骡代步若奔云，闲人所至留诗迹。欲知名姓问源流，请看郴阳山下石。”后问郴人，有成真君观，得道乘白骡行石壁上，其迹至今存焉。《古今诗话》

唐子正著作，桂州人。洽平中赴举，至全州，途中雇一仆，负重担健若飞羽，虽鞭马疾递，常去马百步外，恐其逸去，遂遣之。其仆即日自全州二千七百里日午已到唐州，留书驿吏曰：“候桂州唐秀才至，即投之。”唐月余到驿，驿吏出书，题云：“呈桂州唐秀才，归真子封。”唯一诗曰：“袁州相见又之全，不遇先生道未员。大抵有心求富贵，到头无分学神仙。箧中灵药宜频施，鼎里丹砂莫妄传。待得角龙为宴会，好来黄壁卧林泉。”唐甚怪之，诘其状貌，乃全州仆也，留书之日乃全州所遣日也，始悟其为神仙。唐后为邕倅，熙宁丙辰，交趾寇邕，唐遇害，乃诗所谓角龙也。

许宣平，新安人，常挂一花瓢及曲竹枝，每醉即独吟曰：“负薪朝去卖，沽酒日西归。路人莫问归何处，穿白云行入翠微。”好事者于洛阳同华间是处题之。李太白见曰：“此神仙也。”

韦七七名文祥，周宝旧于长安识之。及宝镇浙西，七七忽到，召之，益加礼遇。鹤林寺有杜鹃花，寺僧相传云贞元中外国僧自天台钵中以药养其根，来植于此寺。僧创饰花院，人或见女子红裳艳丽，游于花下，俗传花神也。一日宝谓七七日：“鹤林寺天下奇绝，尝闻‘能开顷刻花’，此花能开赴重九乎？”曰：“可也。”乃前二日经鹤林寺宿，中夜有女子来谓七七曰：“妾为上苍所命下司此花，非久即归阆苑。今为道者开之。”晨起，寺僧讶花渐拆，至九日烂漫。后为兵火，其花遂亡，信归阆苑矣。

元真子张志和，会稽人，守真养气，卧雪不冷，入水不濡。颜鲁公守湖州日，与宾客唱和为《渔父词》。志和曰：“西塞山前白鸟飞，桃花流水鳜鱼肥。青箬笠，绿蓑衣。斜风细雨不须归。”坐客叹服不已。后果传之。

相州栖霞谷有乔顺二子服飞龙药，二子十年不饥。魏文帝诗曰：“西山有仙童，不饮亦不食。”谓此。俱同上

吴仁壁，关右人，学进士。游罗浮洞，学《老庄》于张先生，得其大旨，辞归谋入京取应。先生曰：“观子气法可住此，吾授子长生之道。”仁壁辞以老母缺甘旨，俟名遂身退，学亦未晚。先生曰：“此去必遂其志，亦须早来。”是年中第，入浙谒钱武肃，殊礼之，累辟入幕，坚辞不就，以诗谢云：“东门上相好知音，数尽台前郭隗金。累重虽然容食椹，力微无计报焚林。弊貂不称芙蓉幕，衰朽仍惭玳瑁簪。十里溪光一山月，可堪从此负归心！”武肃复遣人请撰《罗城记》，仁壁坚不从。武肃怒，沉于江，吴人惜之。仁壁有一女，有《闲居诗》云：“为惜苔钱妨换砌，因怜山色旋开尊。”又《赠道士》云：“五龙金角向星斗，三洞玉音愁鬼神。”又《题罂粟》云：“蒲草薄裁连蒂白，胭脂浓染半葩红。”又《游法华寺》云：“高阁烟霞禅客睡，满城尘土世人忙。”建隆初，广南刘隐遣中翁光普同礼丞宁昱就罗浮山设醮，醮毕，昱游诸岩洞至山顶，见一石门，有老叟衣薜萝据门而坐。昱问其由，云是罗浮先生宅。再问谁氏。叟低声对云：“吴先生也，名仁壁。”言讫户阖，了无所见。其后或有人于罗浮、勾曲诸山见仁壁复引一十岁许女子，验是其女也。《雅言杂载》

有商客过海遇风，俄抵一所，门宇耸秀，珍器烂然，云是乐天之居。乐天闻之作二绝云：“近有人从海上回，海山深处是楼台。中有仙龛开一室，皆言此待乐天来。”又云：“吾学空门不学仙，恐君此语是虚传。海山不是吾居处，归则惟归兜率天。”《古今诗话》

女真钱氏二姊妹依止陶隐居诵《黄庭经》，即茅山燕洞也。至今有紫菖蒲、碧桃焉。其姊披白练衣，得道入洞，及女弟至则户已扃矣。淳化五年，夏侯嘉正与道士五人往彼投龙，是夜雷震，其洞复开。有一吏深入，遇道士与林檎一枚食之，遂绝粒。田霖作诗题之曰：“燕口龙泓气象清，钱真此处有遗灵。仙兄去后师犹在，女弟回时户已扃。云片尚如披白练，泉声长似诵《黄庭》。碧桃花发菖蒲紫，留与人间作画屏。”同上

唐仪凤中清城县横源翠围山下有民王仙柯，服道士所遗灵丹，拔宅上升，已具《仙传拾遗》。蜀州僧中寤释学道播于方州，偶于龙池山逢人精神爽朗，异于常叟，即王仙柯也。寤公曰：“闻仙名已久，何幸相逢！飞升之后，胡为来此？”仙柯曰：“吾等有灵药，止能飞步。今全家隐于后山，更修道法，遐举之事，吾何望焉。但长寿而已。”寤公以诗赠之曰：“瞻思不及望仙兄，早晚遐飞入太清。手种一株松未老，炉烧九转药新成。心中已得《黄庭》术，头上应无白发生。异日却归华表语，待教凡俗普闻名。”自后不复遇。葆光子闻于真人曰：“世人学道资一丹一药，聊固其命，何以修道，未得证就，避忌尤多。三官巡逻，摄入鬼录，所以频改姓名，先用尸解。然后栖止灵岳，进取上法，或五岳授事，效职仙曹，优游人间，或至千岁，功德升闻，即朝玉皇。海岳之间往往遐举者，世人无由知也。今之初得道者，止于仙隐。有腾空者，服金丹也。遐举之事，未可希望。”《北梦琐言》

伊梦，不知何许人，因梦两日，遂立此名。唐末不仕，披羽褐，游山水，《题攸县司空观仙坛》云：“惟有松杉空弄日，更无云鹤暗迷人。”《题黄蜀葵》云：“露凝金盏滴残酒，檀点佳人喷异香。”在醴陵何氏家，一日别去，作诗附铁匠回言在彼打剑。何氏发其冢，棺空惟剑耳。《青琐后集》

陈纯字元朴，莆田人。因游桃源，中秋夜遇玉源、灵源、桃源三夫人。玉源令纯举《中秋月》诗，纯言一联云：“莫辞终夕看，动是隔年期。”桃源曰：“意虽佳，但不见中秋月，作七月十五夜月亦可。”玉源因作诗曰：“金风时拂袂，气象更分明，不是月华别，都缘秋气清。一轮方极满，群籁正无声。晓魄沉烟外，人间万事惊。”灵源诗曰：“高秋浑似水，万里正圆明。玉兔步虚碧，冰轮辗太清。广寒宫有路，桂子落无声。吾馆无弦弹，栖乌莫要惊。”桃源诗曰：“金吹扫天幕，无云方莹然。九秋今夕半，万里一轮圆。皓彩盈虚碧，清光射玉川。瑶樽休惜醉，幽意正绵绵。”玉源谓纯曰：“子能继桃源之什乎？”纯作诗曰：“仙源尝误到，羁思正萧然。秋静夜方静，月圆人更圆。清尊歌《越调》，仙棹泛晴川。幽意知多少，重重类楚绵。”(同前)

太原王世宁自言籍系第十八洞玉仙人。熙宁中以暴疾终于家，临终作诗曰：“翠羽旌幢仙子队，紫云楼阁玉皇家。人间风雨易分散，回首武陵空落花。”(《青琐后集》)

韩湘字清夫，文公犹子也。落魄不羁，文公勉之学，湘曰：“湘之所学，非公知之。”公令作诗以观其志，诗曰：“青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同共看仙葩。”公览而戏之曰：“子能夺造化耶？”湘曰：“此事甚易。”公为开尊，湘聚土以盆覆之，良久花开，乃碧花二朵。于花间拥出金字诗一联云：“云横秦岭家何在，雪拥蓝关马不前。”公未晓其句意，湘曰：“事久可验。”遂告去。未几，公以谏佛骨事谪官潮州。一日途中遇雪，俄有人冒雪而来，乃湘也。湘曰：“忆花上之句乎？正今日事也。”公询其地即蓝关。嗟叹久之，曰：“吾为汝足此诗。”诗曰：“一封朝奏九重天，夕贬潮阳路八千。本为圣明除弊政，岂于衰朽惜残年。云横秦岭家何在，雪拥蓝关马不前。知汝远来须有意，好收吾骨瘴江边。”公别湘诗曰：“人才为世古来多，如子雄文世孰过。好待功名成就日，却抽身去上烟萝。”湘别公诗曰：“举世都为名利醉，伊余独向道中醒。他时定是飞升去，冲破秋云一点青。”《青琐集》

贾师雄郎中治平中通判邵武，尝收铁镜甚大，非常物也。久欲淬磨，未得其人。左右言近有回处士自言善磨镜。召至，风骨轩昂，非常人也。出示之，仍以酒饮毕，堆药镜上，言药少当自取之。既去不回，询其宿在太平寺。留诗一绝而去曰：“手内青蛇凌白日，洞中仙果艳长春。须知物外烟霞客，不是寻常磨镜人。”取镜视之，药已化去，所堆药处一点，表里通明如寒玉春冰。又尝有顾中谒故人季郎中至岳阳，投宿市邸唱新曲，有补鞋人问曰：“此何曲？”中曰：“都下新声也。”其人曰：“吾不解书，子能为我书，当于此调顷一词。”中因为书之，乃今所传《沁园春》也。因问其姓，答曰：“生于山口，长于江口，即今为守谷之客，姓名不知也。”中翌日见太守言之，追不复至。题诗一绝于邸中：“腹内婴儿养已成，且居尘世暂娱情。无端措大刚饶舌，却入白云深处行。”中与太守深叹恨之。山口守谷乃仙之姓并字也。

永叔登第后授洛阳节推，圣俞为洛阳簿，乃得友之初也。一日同游嵩山佳处，相对吟醉，遂望四峰巨崖之上有丹书四字云：“神清之洞”，指示圣俞，圣俞曰不见。洎告老归颍，思前四字作一绝云：“四字丹书万仞崖，神清之洞锁楼台。烟霞极目无人到，鸾鹤今应待我来。”后数月薨。并同上

有道人过沈东老饮酒，用石榴皮写绝句壁上称回山人。东老送出门，渡桥不知所往。或曰此吕洞宾也。仆见东老子偕道其事，为和此诗。后复与偕遇钱塘，更为书之。回山人诗云：“西邻已富忧不足，东老虽贫乐有余。白酒酿来缘好客，黄金散尽为收书。”东坡和曰：“世俗那知贫是病，神仙可学道之余。但知白酒留佳客，不问黄公觅《素书》。”“符离道士晨兴际，华岳先生尸解余。忽见《黄庭》丹篆字，犹传青纸小朱书。”“凄凉雨露三年后，仿佛尘埃数字余。至用榴皮缘底事，中书君岂不中书？”《东坡诗话》

刘跛子，青州人，拄一拐，每岁一至洛阳看花，馆于范家园。大范见之即与二十四，曰：“跛子吃半角。”小范见时止与十金，曰：“跛子吃碗羹。”以诗谢曰：“大范见时二十四，小范见时吃碗羹。人生四海皆兄弟，酒肉林中过一生。”张丞相召自荆南，时跛子与客饮市桥。客起观之，挽其衣使且坐饮，作诗曰：“迁客湖湘召赴京，轮蹄迎迓一何荣。争如与子市桥饮，且免人间宠辱惊。”余寓于兴国寺，戏之诗曰：“相逢一拐大梁间，妙语时时见一斑。我欲从公蓬岛去，烂银堆里看青山。”计其寿百四十五矣。邸中无人识之。《冷斋夜话》

周贯，不知何许人，自号木雁子，宿龙泉观，半夜捶道士门，道士问其故，曰：“偶得句，当奉告。”因吟曰：“弹琴伤指甲，盖席损髭须。”是夜贯以席自覆故耳。至袁州，见市井李生秀韵，欲携同归林下，李嗜酒色，意欲无行。贯指煮药铛作偈示之曰：“顽钝天教合作铛，从初三脚岂能行！虽然有耳不听法，只爱人间恋火坑。”寻死于西山。将化，人问几岁。贯曰：“八十西山作酒仙，麻鞋纠断布衣穿。相逢甲子君休问，太极光阴不计年。”后有人见于京师，附书于李生云：“明年中秋夕当上谒。”至时，生以事出，贯乃以白土书门而去曰：“今年中秋夕，来赴去年约。不见折足铛，弹指空剥剥。”李生竟折一足。《冷斋夜话》

刘野夫留南京，久未入都，彭渊才以书督之，野夫答曰：“跛子一生别无道路，展手教化，三饥两饱。目视云汉，聊以自诳。元祐新年，被刘法师、徐神翁形迹得不成模样。深欲上京相觑，又恐撞着丈人涅陀佛蓦被干拳湿踢，着甚来由。”不羁如此。尝作长短句曰：“跛子年来，形容何似，俨然一部髭须。世间许大，拐上做工夫。选甚南州北县，逢着处，酒满葫芦。熏熏醉，不知明日，何处度朝晡。　　洛阳花看了，归来帝里，一事全无。又还与瓠羹，再作门徒。蓦地思量下水，粮纲上，芦席横铺。呵呵笑，睢阳门外，有个大南湖。”

有僧史宗着麻衣，加衲其上，号麻衣道士。坐广陵白土埭，讴歌自适。江都令檀祗与语，多无畔岸。索纸赋诗曰：“有欲苦不足，无欲即无忧。未若清虚者，带索披玄裘。浮游一州间，泛若不系舟。要当毕尘虑，栖息老山丘。”檀祗异之。陶渊明记白土埭逢三异，比丘此其一也。观其诗句，脱去畛封，有超然自得之气，非寻常介夫所能作也。并同上

崔中举进士，道过巴陵，投宿市邸，歌《沁园春》词。洞宾适以补鞋隐市井间，质其所歌曰：“何曲也？”崔曰：“东都新声也。”曰：“吾不解书，子为书吾词。”崔为书其词曰“七返还丹，在人先须炼己”云云，崔问其姓名，答曰：“吾生江口，长山口，即今为守谷之客，姓名不知也。”崔翌日访太守言之，曰：“此吕洞宾也。”亟令召之。叩其声，应声渐远，再呼不应。排户而入，阒无人矣。壁有诗曰：“腹内婴儿养已成，且居城市暂娱情。无端措大刚饶舌，却入白云深处行。”崔与太守深叹恨之。山口守谷，乃仙之姓并字也。《青琐集》

陈抟隐武当山，后居华州云台观，多闭户独卧，或累月不起。周世宗召入禁中，扃户试之，月余始开，抟熟睡如故。尝对御歌曰：“臣爱睡，臣爱睡，不卧毡，不盖被。片石枕头，蓑衣铺地。震雷掣电鬼神惊，臣当其时正酣睡。闲思张良，闷想范蠡；说甚孟德，休言刘备：三四君子，只是争些闲气。争如臣，向青山顶头，白云堆里，展开眉头，解放肚皮，但一觉睡！管什玉兔东升，红轮西坠！”《谈薮》

横浦大庾岭，有富家子慕道建庵，接云水士多年。一日众建黄箓大斋方罢，忽有一褴缕道人至求斋，众不之恤，或加凌辱。道人题一词曰：“暂游大庾，白鹤飞来谁共语？岭畔人家，曾见寒梅几度花！春来春去，人在落花流水处；花满前溪，藏尽神仙人不知。”末书云：“无心昌老来。”五字作三样笔势。题毕，竟入云堂，良久不出，迹之已不见。徐视其字，深透壁后矣。始知昌字无心乃吕公也。众共叹惋。

全州道士蒋晖，志行高卓，洞宾谒之，适蒋他出，洞宾题诗于壁曰：“醉舞高歌海上山，天瓢承露结金丹。夜深鹤透秋空碧，万里西风一剑寒。”书云：“无上宫主访蒋晖作。”遂去。晖归，大惊曰：“宫字无上，吕翁也。”追不可得。

率子连道士，衡山人，形容魁奇，发言孟浪，未始拘忌，而有膂力绝人，乡中谓率牛子。道路间人苦重，即代之，轻捷如飞鸟。善修禳，皆应验。开宝中，暮冬大雪，子连下山旬日，不知所之。有人自西灵观出，见子连卧松径，雪盛下，没手足。问之，言数日前从山下乘醉卧于此下，人皆异之。独住魏夫人观三十年，寂无黔爨。开宝中，阁长王舍人祐，奉诏祷南岳，见子连，甚厚待，因为诗三绝并序：其一云：“下瞰虚空临绝涧，上排烟雾倚山颠。四边险绝无猿鸟，独卧深云三十年。”其二云：“古星当崖映日间，年年常伴白云闲。糇粮丹火何从出，四面无人见下山。”其三云：“心意逍遥物莫知，山中山下识人稀。想君绝虑离尘土，不是王乔即令威。”兴国中盛夏羽化。有岳门般若寺僧绍能，自关右永兴军乾祐县见子连，托伸意道众。《雅言杂载》

种放少与弟纹同谒陈希夷，宿戒厨仆曰：“来日有二客，一客饮于廊。”及旦果至，唯邀放升堂，以一绝赠之曰：“鉴中有客白髭少，鉴外先生识也么？只少六年年六十，此中阴德莫蹉跎。”放都不之知，但屈指以三语授之曰：“子贵为帝王友而无科名，若寡欲可满其数。”放不娶不媵，年六十一。《湘山野录》

吕诲为御史，出知安陆。一日燕坐，忽见一碧衣云：“不久玉帝南游炎洲，命子随行纠正群仙。炎洲苦热，上帝赐公清凉丹一粒。”吞之若冰雪下咽。公颇异其事，亦与所亲者言之。不久公捐馆。朱明复登第，自湖北渡湘江，道见吏兵数百人前导，次见公乘玉角青鹿，左右皆青衣童。明复拜曰：“公何之也？公其已仙乎？”公曰：“吾侍上帝南游，不得叙款曲。”口占一篇为别云：“功行偶然书玉阙，衣冠无限葬尘埃。我今从帝为司纠，更有何人直柏台？”数日，闻公谢世。《古今诗话》

熙宁中，江南有李先生者，自号同客人，持蓑笠纶竿敲短板唱《渔家傲》，又为鸣榔之声以参之，音清悲激，如在青霄。其词曰：“二月江南山水绿，李花零落春无主。一个鱼儿无觅处。风和雨。玉龙生甲归天去。”人或与钱，不受；与酒即不辞。以甲辰二月终，瘗之无尸，始悟同客者即洞宾也。《青琐集》









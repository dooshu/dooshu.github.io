代中书相公让恩命第一表

臣某言伏奉今月十九日麻制伏蒙圣恩授臣行中书侍郎兼工部尚书依前同中书门下平章事加食邑一千户食实封肆伯户余如故者紫坛备物方毕於严禋黄合何功首膺於茂宠仰荷便蕃之泽弥增局蹐之怀臣某中谢窃以太微西掖中书乃列於右曹文昌六卿冬官是称於起部典章所纪名器甚崇自匪当仁即为虚授如臣者材惟琐陋誉媿英髦幸偶休辰谬阶贵仕由先朝之振拔参近列之论思俄陪贰於宰司实预闻於国政莫着沃心之効深怀濡翼之羞伏自尊号皇帝陛下纂绍丕图诞敷骏命而臣外守藩翰?奉诏条方入觐於天庭即权临於京邑荐委计司之剧务亟迁省闼之崇资徒受宠之若惊固涖官之无状俄膺明命骤正中枢当求治之辰但有素餐之诮属事边之际曾无前筯之筹乃至扈清跸以时巡奉翠华而饮至莫禆睿算允谓具臣既避位之不容益妨贤而为惧今者三垂彻警克臻下武之期万国骏奔爰毕肇禋之礼大赉载周於?县鸿私首及於台衡进秩紫垣兼荣於题劒益封菜地增数於爰田仰睿哲之眷怀盖宠私之繁缛徵周器之训既深戒於满盈考宋鼎之铭固不遑於俯偻须倾丹款上扣宸慈伏望陛下察以至诚矜其非据追寝前诏式示至公如此即赏典无私允洽大中之道人言可畏免腾不称之讥干犯宸严期於得请


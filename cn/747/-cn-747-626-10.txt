○代郑南海谢上表

臣某言：臣自远离阙庭，晨夜奔涉，祗承宠命，不敢遑宁，谨以某月某日到所部上讫。仰宣圣旨，亲谕远人，酬恩之效未期，恋主之诚已积。臣某诚恐诚惧顿首顿首。臣本章句诸生，器用无取，徒以小心畏敬，谬为先圣所知，趋奏禁闱，浸逾星纪。属内外危疑之际，是非剖判之初，实以艰贞自持，中立无倚。天高听近，愚款获申，神幽鉴明，昌运斯属，遂蒙陛下擢於侍从，超冠等伦，用其忧国之寸心，委以代天之重务。俯偻三命，炎凉五周，登车奉“驭朽”之怀，假寐感“宵衣”之志，徒耗神用，莫能将明。箧盈谤而方赐是，鼎折足而未忘簪履，竟以陈乞，遂其优容。无绮季夏黄之德，而猥当调护；无窦融、贾复之劳，而获奉朝请。以此没齿，犹为负恩。岂意曾未逾年，忽蒙抽奖，庙授钺，廷赐旌旗，俾臣懦夫，当此大任，节制五岭，幅员万里。伏波之铜柱犹在，永谢奇功；士燮之鼓吹日闻，弥惭武干。将何以宣美皇化，振扬国威，洗愆责於千龄，答生成於再造。唯当举章修法，苦节清心，抚犷俗以思柔，酌贪泉而无惧，庶几万一，仰副忧勤。但以白日在天，长安不见，丹涯限地，溟海方深，顾蒲柳之前衰，奉轩墀而尚远。无任感恋屏营之至，谨差某官某奉表陈谢以闻。


禁横山凿煤议

陵阳山为郡治其远在郡南而为之祖者曰横山载诸郡乘万历十三年以其山产煤恐伤地脉立石禁勿取故牒具存也重利所在乍禁旋弛始犹刳股穿腋今抉喉凿顶十余年来灾异叠告人文雕落当事之牧兹土者亦多失意去询诸形家佥谓以凿横山故伐其本者枯其枝戕其祖父者忧及其子孙理固然也往者乡先进汤沈诸公尝昌言请禁今言者一而咻者百莫敢发声惟汤氏之鼎言之焦唇敝舌说者遂谓其忧在祖墓非为郡脉也然则载诸郡乘禁之数十年前者岂一人之私为之哉山之有本支犹人之顶踵也易称山泽通气诗称相其原隰形家之说昭昭也吾俦生长聚族於斯郡谓横山地脉不足恤是犹抉喉凿顶而求其人之肢体无恙也岂不悖哉为今日计毋见利而忘害毋急私而昧公毋惮怫一二人之欲而遗一郡六邑之灾是在吾郡士大夫昌言之当事之贤者力行之若曰缄口避怨偏袒市德则吾何敢


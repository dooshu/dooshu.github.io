奉政大夫工部营缮司郎中张公墓志铭

孝宗皇帝之时吾吴人仕于朝者最盛自卿大夫有功德着闻当世弗论若其位未显而名迹可纪者亦甚众也其在工部有两张公焉曰都水郎中嘉玉营缮郎中守之皆峭直清刻风轨行能相似也当是时天子仁明能容奬臣下守法虽左右贵近臣毁誉之言不辄聴以故两公者得行其志而成其贤名及正德初逆瑾盗政两公遂相继得谴去都水公戍辽左瑾诛乃宥还中人犹忌之卒摈不用死营缮公亦除仕籍废于家士之有志当世而惜夫人才之难者至今恨之营缮公之卒也属粲以后事及葬则其孙衍庆来征铭张陆世婚姻家公粲父行也为叙其事行而铭焉叙曰张公讳约守之其字吴之长洲人也世为士族考翥始起进士卒官云南按察使母吴淑人公治庚戌进士初授虞衡主事监竹木税于杭及于芜湖所至剔摘奸蠧课入充羡自尺寸以上咸籍而归之有司无所汚染进都水员外郎久之吏部以营缮剧司非公不可乃进郎中寻奉玺书督造汝王府于卫辉量功命日节缩浮冗省费三十余万还掌司事张真人以建第请中防且许之公言嵗歉国贫而勤民以饬异流之居非王政也事竟寝京师浮食竒民关通中人为奸利常所输材木不能什一则以足告受直累巨万曹司莫敢诘公严为限列非经覈实者不得输每宫省有所发取若诸藩府陈乞非令甲所有一切格罢羣小侧目惮之相谓曰尚书易与耳独无奈彼张郎中何也最后治外戚庆阳伯第瑾新用事将夺民居数百千区以益之公争之彊瑾怒会考察京官遂属吏部以不谨黜公一时台谏皆知其枉而畏瑾莫为论捄者公家居盖三十余年中更赦复故秩致仕以今皇帝之十九年嘉靖庚子六月某日卒春秋八十有五某年月日葬城西金芝岭之原元配宜人浦氏继宜人钱氏子男一秉仁太学生前卒女二县学生杨宸太学生陈道复其婿也孙男三余庆承庆隶校官并秀慧而有文早夭最幼者衍庆女三曾孙男一夔公面目严冷外若椎少文内实好学虽耄年不废读书善饮酒多而不乱其居家治生自鸡豚莳蓺莫不有法而自奉殊俭饮食菲恶冠服故敝能安之平生无谰言謟语呜呼其所谓笃行君子者耶铭曰张公质木守道敦笃式法従政思竭毣毣彼阉饕诐干国之纪扞其铦锷乃黜以死曰此臣职虽黜奚怼而或隳之宠不塞愧天维显思锡公夀耉高朗令终福则亶厚金芝峛崺公墓在兹孰为诡随视此铭诗


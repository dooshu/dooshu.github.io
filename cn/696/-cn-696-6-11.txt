御史大夫张公抚浙时携二鹤归山东孕二雏焉以为瑞也图以记之命予赋其事


云海浩无端，白日开高清。
老鹤凌波涛，双羽翻然明。
影落芙蓉池，沧洲渺玉京。
气塞顿高墉，仙才饲牙兵。
瀛风修神骑，瞻望虚遐声。
徒存俗羁愤，永保旷士贞。
玉衣随素装，放志怀峥嵘。
芳园荡禽性，幽人知夜情。
傲静济水上，横翼风云平。
和光动俦匹，远泽胎精英。
二雏鸣啾啾，物小神矜盈。
日长烟霞姿，弱翮霜华成。
思昔太古时，人鸟无相争。
机物日夜深，樊笼何纠萦。
物困智垂尽，鼓息阻芽萌。
天地已促俭，区区思专生。
张公今亚相，盛德滋雄名。
炳广揽国纲，日月在轩楹。
惠心感洁材，清绝成符祯。
安坐理天枢，缭绕红玉笙。





○读司马法

古之取天下也以民心，今之取天下也以民命。唐虞尚仁，天下之民从而帝之，不曰取天下以民心者乎？汉魏尚权，驱赤子於利刃之下，争寸土於百战之内，由士为诸侯，由诸侯为天子，非兵不能威，非战不能服，不曰取天下以民命者乎？由是编之为术（谓太公六韬也），术愈精而杀人愈多，法益切而害物益甚。呜呼！其亦不仁矣。蚩蚩之类不敢惜死者，上惧乎刑，次贪乎赏。民之於君犹子也，何异乎父欲杀其子，先绐以威，後舀以利哉？孟子曰：“我善为陈，我善为战，大罪也。”使後之君於民有是者，虽不得士，吾以为犹士也。


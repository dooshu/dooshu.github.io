○量增奏荐员数敕

诸道奏荐州县官，各定员数，今宜增益，以广搜扬。使相先许一年荐三人，今许荐五人。不带使相先许荐二人，今许荐三人。直属京防御团练使先许荐一人，今许荐二人。念应举之流，甚艰杂於取事，当及第之後，尚迢递於授官。小而得簿尉者全稀，老不为令录者极众。即不得荐新罢任及过格之人，如未曾有官，即许奏初官。已有官者，当别比拟。


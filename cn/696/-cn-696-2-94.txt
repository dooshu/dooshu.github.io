赠留都钱大鹤职方


其一


登坛颀晰好辉光，顾盼中枢出尚方。
自是惯摇白羽扇，何须赌摘紫罗囊。
南朝词客皆能将，汉代通侯本拜郎。
不数潢池轻一扫，象胥历历指氐羌。

其二


挥指珊瑚十万师，青纶白袷影参差。
龙韬夜月游淮水，天马秋风饮苑池。
帐后唱歌张静婉，楼前置酒庾元规。
知君先世丹书在，我欲相从舞绣旗（钱为武肃王裔）。





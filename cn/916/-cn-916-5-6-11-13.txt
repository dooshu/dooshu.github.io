【怀园引】

〖以下杂言。〗

鸿飞从（帖无从字。续古文苑同。）万里。飞飞河代（《类聚》作岱。《诗纪》同。）起。辛勤越霜雾。联翩逆江汜。去旧国。违旧乡。旧山（《类聚》无旧山二字。）旧海悠且长。回首瞻东路。延翮向秋方。登楚都。入楚关。楚地萧瑟楚山寒。岁去冰未已。春来雁不还。风肃幌兮露濡庭。汉水初绿柳叹青。朱光蔼蔼（《类聚》作霭霭。《诗纪》同。）云英英。新（《类聚》作离。《诗纪》同。）禽喈喈又晨鸣。菊有秃兮松有蕤。忧来年去容发衰。流阴逝景不可追。临堂危坐怅欲悲。轩凫池鹤恋阶墀。岂忘河渚捐江湄。试托意兮向（帖作纽。续古文苑同。）芳荪。心绵绵兮属荒樊。想绿苹兮（帖无兮字。续古文苑同。）既冒沼。念幽兰兮（帖无兮字。续古文苑同。）已盈园。夭桃（帖作梅。续古文苑同。）晨暮发。春莺旦夕喧。青苔芜石路。宿草尘蓬门。□吾游夫鄢郢。路修远以萦纡。羌故园之在目。江与汉之不可逾。目还流而附音。候归烟（帖作ピ。）而托书。还流兮潺□。归烟容裔去不旋。念卫风於河广。怀邶诗於毖泉。汉女悲而歌飞鹄。楚客伤而奏南弦。武巢阳而望越。亦依阴而慕燕。咏零雨而卒岁。吟秋风以永年。（○戏鸿堂帖四。续古文苑四。又《类聚》六十五、《诗纪》四十六并引里、起、汜、乡、长、方、关、寒、还、庭、青、英、鸣、蕤、衰、追、悲、荪、樊、门、喧、门二十二韵。）


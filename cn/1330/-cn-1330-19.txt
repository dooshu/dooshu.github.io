胡宝玉小传


胡宝玉，本姓潘氏，小镜子之女。小镜子者，金陵无赖子，咸丰癸丑，从刘丽川戕官据上海城者也。小镜子初姘识一桶匠之妇，遂生宝玉。官兵克复上海，小镜子且赤族。此妇以外嬖故，未波及，而胡宝玉亦得以保全云。

胡宝玉，初名林黛玉。当少艾时，圆姿替月，秀靥羞花，北里中殆无其匹；而周旋应对，尤为同辈所不及。时上海烟花未盛，骤出此尤物，人莫不争趋之，声价因之而顿高。富商豪贾乃敢近之，下此者不足当其一盼也。时有杨四者，本浙中之巨富，设典肆于沪，既闭歇，复以余资营丝业，利市三倍，一时称长袖善舞者，莫不首推扬四云。杨四眷胡宝玉甚，日必过从，几不可以须臾离，于是出诸章台，置诸簉室。宝玉负一时艳名，富商豪贾之思娶之者，岂乏其人，宝玉均不之适，而独适此杨四者，岂非以杨亦负一时盛名，足以为终身之托耶？彼杨四者，拥巨产，善经营，岂目光一寸者可比，北里姝岂乏人，顾无足以当其一盼者，独惓惓于宝玉，且必纳而置之金钗之列者，岂非以宝玉具姿首，足以娱我，又复意气相投，可望其从一而终者耶？庸讵知天下事每有出人意外者，一旦事变，宝玉乃下杨四之堂以求去。

宝玉既出，始易今名，名较前尤噪。善修饰，非独于粉黛衣饰间为然也，即室中一切布置，亦莫不超乎庸俗之外，而别创一格。慕珠江风月，遂作岭南之游。既抵粤，香名大噪，珠娘为之减色。游既倦，置广南红木器具返沪，陈设室中，居然堂皇富丽，为北里冠。故上海之有红木房间，自宝玉始。

宝玉忽发奇想，思与外人相周旋，念外交家当先通言语。于是夤缘识一粤妓咸水妹，日与之高车驷马，招摇过市，所以学其欧洲语也。咸水妹喜剪额上发，使之鬖鬖下覆。胡宝玉效为之。故上海之有前刘海，自宝玉始。

宝玉聪明绝世，与咸水妹游，未久，居然“也司”“哪”冲口而出，亦居然达其目的。念外交之手段，首先当具形式。于是另辟一室，以西式器具布置其中。夏日则仿为风扇。故上海之有外国房间，有拉风，自宝玉始。

二马车烟筒，例拴以细绳，而以铜扣收其端。宝玉谓之不雅，舍铜扣，而缀以一穗。未几，北里中竞学为之，不数月而遍上海皆学为之矣。宝玉见学之者多也，又别创一格，舍绳而用银链。北里中又竞学之。宝玉乃创为银质烟筒。此数者，今人习用之，而不知皆自宝玉始。

如是种种，皆自宝玉始，宝玉真能制造风气者哉。虽然，如是种种，不过造成一奢靡之风气而已。惟有一事焉，宝玉实尸其咎者，则与伶人游是。宝玉首为之，而宝玉之艳名噪甚，在明眼人观之，则交伶人为一事，享艳名又为一事，固不相为倚伏者也。而愚昧之辈则异是。彼以为宝玉之能享艳名，以能交伶人故也；或又以为宝玉之能交伶人，以享有艳名故也。于是晚近北里之风，莫不以能交伶人为荣。是则宝玉为之作俑也。

当时伶人，如杨月楼、黄月山、十三旦等，皆与宝玉相周旋，而以十三旦为最相得。十三旦，秦人，作秦声，癸酉、甲戌间，名大噪于京师。初，都门人鄙山、陕杂剧，至有“弋阳梆子出山西，粉墨登场类木鸡”之嘲。十三旦出后，风气为之一变，冠裳裙屐，倾动一时，自是而秦腔大盛于都下。其实十三旦以色胜，眉舒柳翠，颊晕桃红，流波动人，见者心醉。故登徒趋之若鹜，而名为之噪耳。宝玉既交之，大有终焉之志。无何，十三旦复入都，宝玉思之不置，乃北走京都以就之。一时都中士大夫诧为奇事。有羡十三旦者，有妒十三旦者；有鄙宝玉者，有怜宝玉者。宴游之地，莫不举此事为谈笑之资料焉。既而十三旦不胜其嬲，遽加以白眼，始踉跄南下，仍至上海理旧业。

物必聚于所癖者，斯言信然。宝玉喜交伶人，而伶人遂亦喜交宝玉。汪桂芬者，京剧中之无赖者也。来上海，值盛夏，慕宝玉名，乃出三千金，借其室为避暑地。调冰雪耦，皆宝玉手自为之。尽一夏而后去。

他人之享艳名也，特豪于北里而已。至于与士大夫相提而并论者。舍宝玉之外，实无第二人，盖当时实有“上海三胡”之目云。上海三胡者：一、实业家胡雪岩；二、书画家胡公寿；三、即胡宝玉也。由此观之，则宝玉之芳誉，诚有非他人所可及，当为社会所共许者矣。至今日，而实业家之胡雪岩久已败且死，书画家之胡公寿亦亡，惟胡宝玉如硕果之仅存，宜乎其顾盼自豪矣。

虽然，所藉以著此名者，必有其术在。如近代沈莺莺以唱青衫著，林宝珠以唱生净著，陈雪卿以《哭小郎》著；其余诸人，亦莫不各挟一技，且视其技之优劣，以定其名之显晦。而宝玉无有也，宝玉之所藉以著名者何？曰放荡。虽然，上海之淫娃，放荡过于宝玉者，岂无其人，而不能一一都著者，以无宝玉之权术也。且宝玉非欲藉权术以著其名也，欲藉以自立耳。能自立即著，是故君子贵自立。

宝玉之处常也，具如日如电之眼，环视诸客，择其最能挥霍者，独与之厚。必俟欲壑既满，然后舍之别择一人，亦如是。彼既拥盛名，凡顾之者，非富商巨贾，即大人先生。故任其择肥而噬，亦居然取之不竭，用之不尽也。使胡宝玉而精于计学也者，四十年来所入之资，不难继胡雪岩而崛起矣。而宝玉不然，挹彼注兹，运用神妙。彼盖每择年少而貌都者，以酬其放荡之素志。而年少貌都者，未必有能近宝玉之资格也。宝玉则衣之食之，予取予求，不以为疵瑕也。

非特此也，又能行其恕道焉。大抵洋场开辟以来，外人伸其治外法权于我地，所行者皆外人之法律，虽妓女亦同受其保护，不如我国之以娼寮为厉禁也。故夫洋场诸娼，亦彰明较著，以张其艳帜。而冶游者亦复视为坦途，无所顾忌；不似在内地之踯躅观望，踌躇而不敢骤前者矣。惟是来者既众，则人类不齐。大人先生，固不乏人；金玉其外，败絮其中，而妄冀尝鼎一脔者，盖亦有之矣。此辈一届节期，当解囊以偿缠头之时，即避而不面。北里中人索之不得，恨之刺骨，乃谥之曰“杀千刀”，所以示深恶而痛绝之也。至或相逢狭路时，必加之以大挫辱，甚或褫其衣而去，此通例也。惟胡宝玉则不然，客偶有逋其负者，非独坦然置之，且预戒其婢媪曰：“凡作冶游者，非万不得已，不逋吾辈之负，以体面所在故也。且缓急人所恒有。若辈倘遇之，其勿以恶面目相向，好留为他日相见地也。”

果如是，则客皆负之而逋，宝玉窘矣。而宝玉又有其神明之妙用存焉。凡守财虏之一毛不拔者，彼必设法以破其悭囊而后已。有朱子清者，夙与胡宝玉稔，而例犒之外，不名一钱。宝玉视其人非无余赀者，而恶其吝。乃商诸贩珠宝之掮客名阿六者，假得珠花二事。然后与朱商曰：“奴日来有所应付而适窘，君盍假我五百金？奴有珠花二事，可为质也。”出珠花示之。朱恃其有所质，慨然诺之，即以五百金来，取珠花去。越数日，阿六踵朱之门而请曰：“日者宝玉言，君夫人将缀珠花，而苦无佳式，曾代假余之物以为型，今乞见还也。”朱愕然曰：“是宝玉质我五百金者也。”阿六笑曰：“君欺我哉、凡游于北里者，千金买笑且不吝，区区五百金，直掷与之耳，何用质为？”朱奔宝玉，告以故。宝玉唶曰：“君何呆耶？君假奴以金而受其质，惟我二人可知矣。苟扬于外，人不将鄙君之悭吝，而讥君之颜厚耶？物诚假自阿六，然彼所云云，正奴之托词也。彼既索取，直还之耳。”朱懊丧无已。珠花卒还阿六，而五百金乃无归期。

如是设法而诓人之财，宝玉似贪矣，不知其慷慨正有他人所不及者；使其慷慨仅施之于年少貌都之辈，不足谓之慷慨也。有某甲者，忽发奇想，宴客于宝玉室。宝玉察其人，不类挥霍者流。乃密访诸其友，始知甲为某店之学徒，岁薪不满十千也。宝玉曰：“然则彼奈何作此豪举？”友曰：“不知也，大抵以慕卿颜色故耳。”宝玉默然。凡宴北里者，席终，例犒以墨银四饼，其筵值则必俟节期始偿之者也。甲宴既毕，例出犒金。宝玉遽纳还之曰：“此物赚来不易，君留以自用。北里非善地，君不宜至也。”甲大感惭而去。

综此以观，则宝玉之于群客也，非独极纵送之能，抑且玩之于股掌之上矣。然此特其处常之法耳，欲知宝玉之真相者，不可不并观宝玉之处变。某年岁暮，宝玉适大窘，尽缠头所入，不足以供应付，尤不得不预筹新岁之费。而上海诸客，都已贷遍，更无可商者。在他人，惟有束手待毙而已。而宝玉忽异想天开。平日侦知宁波某翁富而好色，顾生平未尝出里门一步，而于十洲风月间，则挥霍甚豪。自沪达甬，仅一宿海程，是可分其金以资我也。毅然挈俾媪附海轮去。婢媪虽从行，究不解其何意也。既抵甬，卸行李，命肩舆造翁门，投刺请见。翁睹刺，错愕不解，姑延之入，问来意。则曰：“慕翁名，一晋谒耳，无他求也。”翁大悦。默念：“风尘中竟有知我者，不远千里而来，是不可以薄之也。”即馆于家，供张极盛。越二日，宝玉辞去，翁赆以三千金。于是乎宝玉返沪度岁，恢恢乎游刃有余矣。

若是夫宝玉之善于处变也，宜无所窘矣，而有时亦不然者。宝玉偶观剧于丹桂剧场，遇马永贞。时马永贞称雄海上，号“万人敌”。宝玉羡其勇，屡目之。马误以为悦己也，及散，即蹑至其家。宝玉见其赳赳也，望而畏之，叩以来何事。马怒曰：“若非招我来，何故屡盼我？”屹坐不去。宝玉大惧，奉二百金为寿，马始掉臂行。

马永贞一怒之威，即劫去二百金，若是乎胡宝玉之金钱，当不难立尽矣。不知其去不易者，来之亦易。北洋水师丁统领，率领全队兵舰南下，避冻过上海，慕宝玉名，造访之，觞客于其家。宴毕，出百金置席上，意以为一席之费，酬以百金，可以示阔绰也。婢辈撤席，见百金，以目视宝玉。宝玉哂曰：“小家气终不得脱，此大人赏汝辈者，目灼灼何为？”丁闻之大惊。明日再赍三百金去，以偿其席费，不敢复往。

宝玉挟其色，北走燕，南走粤，所至辄享艳名，而终以上海为归宿。其对于客之囊橐也，则择肥而噬；其对于客之姿首也，则择秀而餐。盖潮州人郭绥之，实被宝玉禁锢年余云。而无锡清河公子，亦实被其泽。公子尝语人曰：“吾固童子体也，乃为胡宝玉所毁。”郭后患天花，形尽变，宝玉乃舍之，伶人何家声，曾于演剧时，杂以诨语曰：“孙行者七十二变，何足为奇？郭新兴小东郭绥之之变法，尤神于孙行者。渠以貌美之故，为胡宝玉所嬲，乃摇身一变，变了个大麻子。”语毕以手指台下曰：“诸公不信，请看！”盖郭适观剧于台下也。略举一二人，可概其余矣。

宝玉色渐衰，乃自隐其名，僦居于三马路，畜雏姬胡玉莲、左芸台辈，而榜其门曰“庆余堂”。庆余堂者，胡雪岩之堂名也，胡宝玉袭之，毋乃自居为“胡雪岩第二”乎？宝玉有一姨生女曰五月仙，能歌，习为优。会汉口怡园剧场聘之，宝玉乃挈以往。一时汉口人奔走相告曰：“胡宝玉来！胡宝玉来！”一般市侩中有曾游上海，曾宴于庆余堂者，咸来问讯。而问讯之词，则有令人发一大噱者。其词曰：“请问哈士蚂烹调之法。”胡宝玉亦冁然具告之。盖哈士蚂为近年新发见之品，筵间鲜用之者，宝玉性好奇，故用及之。而少见多怪之辈，偶尝一脔，即没齿不忘，故殷殷问讯也。

五月仙既登台，掷缠头者若狂，洋银锵锵作响。盖非赏五月仙也，实所以媚宝玉耳。园主人设宴宴宝玉，宝玉男装至，诸人咸执手道慕；其有不得近者，遥立鞠躬，作鹭鹚笑。胡宝玉若无所见，一羹而起。其傲睨偃蹇，不减于大人先生，宝玉亦豪矣！

使胡宝玉长此终老，勤求计学，果得如愿以偿，得成为一“雌胡雪岩”，未可知也。讵料于丙午之春，忽有适人之举。所适者不知为何许人也，第知为陈氏而已。传者又谓其曾熟游于川沙一带云。

妓者、捐纳者、应试者，例无真年岁，盖每每从减云。宝玉之年，不可知也。而说者谓其生肖牛。窃尝屈指计之，同治乙丑至今丙午，为四十二岁；宝玉之年，必不止此，有断断然者。若生于咸丰癸丑，则为五十四岁；以宝玉享艳名之久，犹似不止此数。然则生于道光辛丑，为六十六岁耶？虽未可断定，要亦不甚远矣。以如是年纪而适人，而适人，吾为之咄咄者累日。

嫁之日，锣鼓喧阗，执事前导，居然彩舆也。路人咸啧啧羡之曰：“胡宝玉后福不浅哉！”

宝玉之将嫁也，以所畜雏，纷遣先嫁，类拍卖然。

宝玉之妆奁，不可知也。有得窥见一二者曰：“林文烟花露水三百瓶，茂生肥皂五百打，夹边手巾七百匣。”

宝玉嫁矣，沪上之传说者，或谓其在扬州也，或谓其在清江也，纷纷莫衷一是。乃甫逾月，则仍见宝玉高车驷马，驰骤于洋场十里间。宝玉之此来也，有谓其不容于冢妇者，有谓其不容于翁姑者，有谓其为陈氏子所嫌者。是皆不可知，要此番为宝玉之末路，可断言矣。






刘诚意基《覆瓿集今体诗一百五十二首

【丙戌岁将赴京师途中送徐明德归镇江】

疲马怀空枥，征衣怯路尘。

那堪远游子，复送欲归人。

月满西津夜，花明北固春。

论文应有日，话别莫悲辛。

【过南望时守闸不待行】

客路三千里，舟行二月余。

壮颜随日减，衰鬓受风疏。

蔓草须句国，浮云少昊墟。

愁心如汶水，荡漾绕青徐。

【发景州】

澹澹夕风作，萧萧芦叶鸣。

林间众鸟息，河上一舟行。

海近云常湿，天虚月更清。

神京看渐近，且缓望乡情。

【过闽关（二首）】

建溪激箭向南流，石齿如锋斗客舟。

篙子踏歌浑不畏，行人遥望替生愁。

漠漠轻云结晚阴，依依斜日挂遥岑。

炊烟忽起桑榆上，散作鲛绡抹半林。

【钱塘怀古得吴字】

泽国繁华地，前朝旧此都。

青山弥百粤，白水入三吴。

艮岳销王气，坤灵肇帝图。

两宫千里恨，九子一身孤。

设险冯天堑，偷安负海隅。

云霞行殿起，荆棘寝园芜。

币帛敦和议，弓刀抑武夫。

但闻当守奏，不见立庭呼。

鬼蜮照华衮，忠良赐属镂。

何劳问社稷，且自作欢娱。

粳稻来吴会，鱼鼋出具区。

至尊巍北阙，多士乐西湖。

鹢首驰文舫，龙鳞舞绣襦。

暖波摇襞积，凉月浸氍毹。

紫桂秋风老，红莲晓露濡。

巨螯擎拥剑，香饭漉雕胡。

蜗角乾坤大，鳌头气势殊。

秦庭迷指鹿，周室叹瞻乌。

玉马违京辇，铜驼掷路衢。

含容天地广，养育羽毛俱。

橘柚驰包贡，涂泥赋上腴。

断犀埋越棘，照乘走隋珠。

吊古江山在，怀今岁月逾。

鲸鲵空渤枌，歌咏已唐虞。

鸱革愁何极，羊裘钓不迂。

征鸿暮南去，回首忆莼鲈。

【读史有感】

千古怀沙恨逐臣，章台遗事最酸辛。

可怜日暮高唐梦，绕尽行云不到秦。

【感兴（五首）】

清时不乐道干戈，鼯鼠其如虎豹何。

淮海风云连鼓角，湖山花木怨笙歌。

紫微画省青烟入，细柳空营白骨多。

惆怅无人奏丹扆，侧身长望涕滂沱。

将军意气薄丹霄，欲把孤航截海潮。

苏武节来无忌死，岑彭营恶子阳骄。

鸱鸮诗奏忠谁白，松柏歌成恨岂销。

怅望天涯一洒泪，鲸鲵罔象杂三苗。

落日悲风云满川，家家闭户少炊烟。

也知渤海无龚遂，漫忆邯郸有鲁连。

三尺青萍思出匣，数茎白发望归田。

请看如镜南楼月，此夜清光最可怜。

天弧不解射封狼，战骨纵横满路旁。

古戍有狐鸣夜月，高冈无凤集朝阳。

雕戈画戟空文物，废井颓垣自雪霜。

慢说汉庭思李牧，未闻郎署遣冯唐。

天上九关森虎豹，人间七泽起龙蛇。

尘埃不辨风云色，雨露全归枳棘花。

秦国有人迷鹿马，周郊无土载虫沙。

淮濆何日歌《常武，肠断严城戍鼓挝。

【越山亭晚望】

越绝孤城枕海湄，越王亭下景迟迟。

云埋夏后藏书穴，草没秦皇颂德碑。

凿齿未驯虞礼乐，戈船犹驻汉旌旗。

春风淡荡吹杨柳，笑看吴钩有所思。

【谒夏王庙有感】

一片宫垣粉雘新，前王陵庙在松筠。

玉书金简归天地，贝叶昙花诧鬼神。

沧海波涛纡职贡，山川草木望时巡。

苗顽未狎虞阶舞，空使忠良泪满巾。

【冬暖】

今年南国天气暖，十月赤城桃有花。

江枫未肯换故色，汀草强欲抽新芽。

野畦落日舞残蝶，小池过雨喧鸣蛙。

城上几时罢击柝，愁见海云蒸晚霞。

【不寐】

不寐月当户，起行风满天。

山河青霭里，刁斗白云边。

避世惭商绮，匡时愧鲁连。

徘徊怀往事，恻怆感衰年。

【漫成】

春雨日日送愁来，雨中百花浑未开。

青山不见神禹穴，碧草已满越王台。

鱼儿弄水浮还没，燕子寻巢去却回。

头白扬雄懒献赋，衡门从此掩蒿莱。

【夏日杂兴（四首）】

故里无书问远游，他乡萍梗漫淹留。

盲风怪雨蛟龙喜，荒楚寒芜燕雀愁。

天上古今星北拱，人间日夜水东流。

谁能走报西王母，乞与还丹驻黑头。

曾楼迢递俯清郊，天际群山槛外交。

日暖水禽鸣哺子，风轻沙燕语寻巢。

绿荷雨洗藏龟叶，翠竹烟寒集凤梢。

可叹仲宣归未得，苦吟终日倚衡茅。

夏至阴生景渐催，百年已半亦堪哀。

葺鳞不入龙螭梦，铩羽何劳燕雀猜。

雨砌蝉花粘碧草，风檐萤火出苍苔。

细观景物宜消遣，寥落兼无浊酒杯。

菱叶荷花渐满池，红榴绿筿正相宜。

天边日出园葵觉，地底云生柱础知。

长夏未应炎暑过，薄寒恰似晚秋时。

朝来苦怪双青鬓，辄向风前学素丝。

【夏日访王友文留饮赠诗】

长夏园林白昼闲，高轩留客雨漫山。

倾壶竹叶沉沉绿，落树杨梅颗颗殷。

槛外新荷摇水佩，檐前弱柳舞风鬟。

醉来带月浮舟去，忘却尘埃世路艰。

【次韵高则诚雨中（三首）】

短棹孤篷访昔游，冷风凄雨不胜愁。

江湖满地蛟螭浪，粳稻连天鼠雀秋。

莫怪贾生偏善哭，从来杞国最多忧。

绝怜窗外如珪月，只为离人照白头。

霖雨萧萧泥客途，岁华冉冉隙中徂。

不知燕赵车千乘，何似蒿邙饭一盂。

露冷芙蓉捐玉佩，天寒薏苡结明珠。

东邻艇子如堪借，去钓松江巨口鱼。

吴苑西风禾黍黄，越乡倦客葛衣凉。

楸梧夜冷鸟惊树，霜露秋清蜂闭房。

天上出车无召虎，人间卖卜有王郎。

干戈满目难回首，梦到空山月满堂。

【次韵和谦上人秋兴（六首）】

一自中原万马奔，江淮今有几州存。

龙韬豹略痴儿戏，秾李夭桃猛士门。

废垒秋风销战骨，荒郊夜雨泣冤魂。

江湖愁绝无家客，伫立看天泪眼昏。

东海波涛激迅飚，西风氛雾虎狼骄。

高牙画戟尊方伯，绣段黄封出内朝。

无客金戈桩凿齿，有人玉帐舞弓腰。

武陵日暮桃花尽，何处林泉可采樵。

浙江流水绕东吴，佳丽犹传故国都。

红锦漫山春雨后，黄云压树晓霜余。

娇莺逐暖归牙帐，征雁冲寒送羽书。

惆怅南园钓舟子，蒺藜满地不胜锄。

绣幕香帏隐日华，金鞍玉辔巧矜夸。

深山雾雨沄生虎，大海波涛虺作蛇。

朴樕有枝寒集鸨，梧桐无叶夜啼鸦。

凉风袅袅吹游子，何处松楸是汝家。

故乡知己不曾逢，满目云山恨百重。

斥堠霜清寒夜柝，谯楼风急晓城钟。

此时绕树怜乌鹊，异县携家想鞬蛩。

独向晴檐问梅蕊，数枝和雪为谁容。

江上悲风起白波，山中芳草奈愁何。

紫菱青荇鲛人舞，翠藟苍藤木客歌。

旷野烟尘迷虎兕，长亭泥泞没骊亹。

浊河日夜东流去，肠断霓旌影馺娑。

【次韵和天童良上人见寄】

不辞尘匣掩青萍，愿见天边陨盗星。

白日有时容黑子，紫微终古照玄冥。

轻风瀹雪归兰汜，细雨涵春入草亭。

但得此身强健在，江山相见眼长青。

【送李子庚之金陵】

含下微波涌碧鳞，湖边草色可怜人。

也知使者征书急，莫厌轻舟出郭频。

春酒盈缸清似水，时鱼带子白于银。

山桃野杏能红紫，醉眼相看意自真。

【次韵追和音上人】

绝顶浮云锁石关，曲途危磴阻跻攀。

他年甲楯孤臣泣，此日斋钟老衲闲。

夜永星河低半树，天清猿鹤响空山。

干戈未定归无处，拟结茅庐积翠间。

【二月二日登楼作】

薄寒疏雨集春愁，愁极难禁独上楼。

何处山中堪采药，几时湖上好乘舟。

衔泥客燕聊想傍，泛水浮萍可自由。

见说兰亭依旧在，于今王谢少风流。

【发绍兴至萧山】

落日牛羊下绿坡，微风短楫拂晴莎。

穷愁白发真相得，悲感青春最苦多。

水暖菰蒲沙鸨集，月明洲渚榜人歌。

此时忽漫思身世，奈尔桃花满眼何。

【宿蜡烛菴俊上房】

城外春江动客愁，江边细草绿悠悠。

还将短发临歧路，畏向东风忆旧游。

斜日远天归雁急，薄寒孤馆落花稠。

青灯不放还乡梦，一夜肠回一万周。

【二月七日夜泊许村遇雨】

漫喜晴天出北门，还愁急雨送黄昏。

山风度水喧林麓，野树翻云动石根。

宿麦已随江草烂，新泉休共井泥浑。

鱼龙浩漫沧溟阔，泽畔谁招楚客魂。

【感怀】

新晴杨柳散春丝，长路行人有所思。

愁上容颜青镜识，寒生亭馆落花知。

高云送雨来无定，独鸟惊风去自迟。

闷对亭前紫荆树，同根那得却相离。

【寄台郎张质夫】

春愁忽得故人书，喜极成悲泪满裾。

冀野驽骀虚伯乐，鲁门钟鼓骇爰居。

全家荡析饥寒切，病骨支离志虑疏。

敢以浮名误知己，缄辞写意愧何如。

【水西寺东楼晓起闻莺】

日上高城柳影齐，风轩临水看莺啼。

初来木杪鸣相应，稍入花间听却迷。

芳草自深句践国，行人犹隔御儿溪。

思家每恨无轻翼，可对莺花不憯凄。

【茶园别朱伯言郭公葵】

细水吹烟送客舟，离情恰似水东流。

此时对酒难为乐，何处寻春可纵游。

去雨来云天渺渺，轻蜂乱蝶日悠悠。

绝怜短发无聊赖，一夜如丝白满头。

【晚泊海宁州舟中作】

春雾今宵气稍清，空江一舸客心惊。

东流浊浪冲山动，西望长庚似月明。

不有龚黄为郡县，徒令耒耜化戈兵。

溥天何处非王土，无地安身愧此生。

【春兴（四首）】

忽听屋角闹晨鸠，起看园林绿渐稠。

小雨霏霏涵日过，新泉细细入河流。

残花断柳虚归计，远水他山聚客愁。

鸿雁南飞限苍岭，伤心何处问松楸。

会稽南镇夏王封，蔽日腾空紫翠重。

阴洞烟霞辉草木，古祠风雨出蛟龙。

玄夷此日归何处，玉简他年岂再逢。

安得普天休战伐，不令竹箭困输供。

深春积雨感年芳，暮馆轻寒透客裳。

翠柳条柔先改色，紫兰花冷不飘香。

山中虎豹人烟少，海上楼台蜃气长。

燕子新来畏沾湿，一双相对立空梁。

忆昔江南未起兵，吴山越水共知名。

瑽萍日暖游鱼出，桃李风和乳燕鸣。

紫陌尘埃嘶步景，画船歌管列倾城。

于今征戍诛求尽，翻对莺花百感生。

【萧山山行】

积雨今朝天气佳，山亭晓色上林花。

未须汗漫思身世，且可逍遥玩物华。

偶值断桥妨去路，却随修竹到邻家。

篱边鸭惊野人过，拨刺飞鸣落远沙。

【普济寺遣怀】

江上西风一叶黄，莎鸡络纬满丛篁。

物华乘兴看都好，时序逢愁速不妨。

露下星河光潋滟，月明岩谷气清凉。

愿闻四海销兵甲，早种梧桐待凤凰。

【题水墨蓼花草虫】

为爱江头红蓼花，秋来独作草虫家。

寻香粉蝶应随梦，采蜜黄蜂不趁衙。

络纬语残凉露滴，蜻蜓立困晚风斜。

画图水墨惊初见，却似扁舟过赤沙。

【题山水图为宝林衍上人作】

雨过秋山日欲暾，白云如雪拥山根。

高松浥露和烟冷，迸水穿沙出谷浑。

拟向萝阴缘石径，却寻花片入桃源。

画图应有通神处，他日相从子细论。

【次韵和新罗严上人秋日见寄（二首）】

负郭无田生事疏，微官已谢不须除。

散愁漫入高僧舍，乘兴还过野老居。

草冷虫声悲杼轴，霜余蕉叶碎缄书。

黄花素发相将暮，独立凄凉忆往初。

爱汝精蓝抱翠微，青松绿竹共依依。

龟台落日明霞绮，鳗井寒潮长石衣。

银杏子成边雁到，木犀花发野莺飞。

钟残永夜禅心定，一任秋虫促杼机。

【重用韵答严上人（二首）】

坐见风霜百草疏，却怜光景渐消除。

萍蓬飘荡三年客，松菊荒凉五亩居。

陋巷苍苔封蚁垤，空庭黄叶带虫书。

江枫恰似知人意，强学芳菲二月初。

江水东流西日微，闲身不系独何依。

尘埃爽飒枯蓬鬓，霜露凄凉破衲衣。

百粤雨余山翠合，三韩云净海青飞。

沧溟自古通天汉，梦绕黄姑织女机。

【仍用韵酬衍上人（二首）】

多愁只觉世情疏，愁极凭谁与破除。

江海烟尘羁客泪，云山桑梓别人居。

高风断雁惟将恨，衰草残萤不照书。

世乱弓刀方有用，休夸新句逼黄初。

岁暮天寒生意微，空林鸟雀自相依。

有情霜叶欺花貌，无用风荷象客衣。

西塞鼓鞞山岳震，东郊羽檄海波飞。

传闻有诏颁南服，早晚阳和斡化机。

【又用前韵（二首）】

树头寒月影扶疏，天上清霜下玉除。

紫塞风高鸿失路，碧梧枝冷鹊移居。

虎头旷日麋仓粟，牛腹中宵诧帛书。

见说抱关堪避世，稗官犹可学《虞初。

西风吹面雨霏微，片片浮云水上依。

鸿雁群翔营口实，凫珝对立惜毛衣。

关河惨烈时将晚，原野萧条叶自飞。

惭愧江湖一萍梗，厌听咿轧响邻机。

【题小景】

江头日日起西风，江树惊寒叶变红。

天澹云低何处雁，一行飞下荻花中。

【题梅花小禽图】

三鸟翩翩海上来，一双飞去入瑶台。

可怜铩羽空山里，独立寒枝怨野梅。

【感与（二首）】

病骨愁寒忆见春，及观春色却愁人。

转添细草当门径，不惜秾华委路尘。

去国杜鹃红泪尽，伤时庾信白头新。

风波满地鸬鹚鸟，相趁衔鱼饱一身。

二月江南雪片飞，吴山寒色动征衣。

莫寻花径防泥滑，且掩衡门待日晞。

弱柳先舒应自损，蛰虫已出更安归。

乾坤处处旌旗满，肉食何人问采薇。

【有感】

浪动江淮战血红，羽书应不达宸聪。

紫薇门下逢宣使，新向湖州召画工。

【感叹】

闻说苏州破，仓皇问故人。

死生俱可悼，吾道一何屯。

北去应无路，南藩自此贫。

凄凉转蓬客，泪尽浙江滨。

【题画鱼】

为爱濠梁乐有余，故拈兔颖写成图。

秋风忽忆银丝鲙，肠断松江隔具区。

【柯桥灵秘寺即景赠基上人】

尽日阴阴风坠花，楼前沟水发芹芽。

青春院宇僧房好，白昼豺狼客路赊。

对坐虾须回舞燕，出门鸱尾立饥鸦。

相期握手何时再，五月芙蓉隘若耶。

【次韵和石末元帅见赠（二首）】

雨过前溪晓色新，山城草木静埃尘。

殊方负固犹蜗角，此地偷安赖虎臣。

高阁绿萝相对晚，画阑红药不胜春。

谁怜衰病兼疏拙，漂泊东西一旅人。

元戎玉帐拥旌麾，武略文韬并出奇。

构厦可堪无大匠，安邦曾见活危棋。

此时山斗归民望，他日龙螭简帝思。

我辈迂狂乖世务，趍风执御更何疑。

【雨中寄季山甫（二首）】

山雨随风去复来，南明晚色动楼台。

犹怜仗节中郎在，不见乘槎使者回。

感兴诗成聊自遣，忘忧花好为谁开。

偏嫌近水多蝼蝈，永夜喧呼聒梦回。

长夜雨多泥没车，白日闭门人迹疏。

阶下水衣看上壁，庭前檐溜欲成渠。

闲花自发无劳种，蔓草从生不遣锄。

想见幽栖张仲蔚，蓬蒿如树塞园庐。

【病足戏呈石末公】

旻天容我作支离，病疟才除足就羸。

跬步不妨犹似鳖，踔行那得更怜夔。

抱珍献楚何堪再，斫树收庞亦未迟。

塞叟于今知匪祸，周鸡从此免为牺。

【遣闷柬石末公】

绿杨落尽白杨枯，坐石徒令岁月徂。

尚想藩臣知患盗，岂期驿使似投巫。

当时粳稻通辽海，今日风涛隔具区。

豺獭可堪专节钺，衣冠何以拔泥涂？

【惆怅（二首）】

紫薇花树小楼东，日炙霞蒸似锦红。

过了春风到秋露，可堪零落碧苔中。

与君为别几清秋，鸿雁来时辄上楼。

今日倚楼无雁过，断肠风水隔瀛洲。

【次韵和石末公闻海上使命之作因念西州怆然有感（二首）】

巫闾析木天空阔，桐柏终南水乱流。

邑里萧条无吠狗，田畴芜秽少耕牛。

萋萋蔓草随人远，淡淡残阳向客留。

迟莫飘零偏感旧，几回垂泪睇神州。

大阃寻常弃郑师，后人休望及瓜期。

豺狼封豕咸登用，都邑人民委若遗。

曾见羌夷皆内地，忍闻淮济是边陲。

经纶事业君当念，闻道任嚣髻已椎。

【再用前韵（二首）】

常闻星宿能环拱，未见江河解逆流。

无肉可供徐勉狗，有刍难啖景升牛。

梧桐冷落鸾先逝，芦荻苍茫雁独留。

苏息疲氓还有术，那无一斗博凉州。

弟子舆尸漫有师，圯桥谁共老人期。

龙鱼并出应难识，樗栎无庸幸见遗。

每上楼台瞻北极，愿闻波浪帖南陲。

吴山越水元相接，莫更中流下铁椎。

【驿传杭台消息石末公有诗见寄次韵奉和并寓悲感（二首）】

被谗去国终思楚，厚貌深情漫剧秦。

未识庞萌真老贼，妄期侯景作忠臣。

池鱼幕燕依栖浅，轩鹤冠猴宠渥新。

何处荃兰不萧艾，种蔬犹得养闲身。

丧乱如川未有涯，悲风满地是虫沙。

衰迟两臂从生柳，疾病双眸但陨花。

暗蛩寒蝉秋色老，丹枫紫菊夕阳斜。

颇闻四国思郇伯，尚想诗人赋木瓜。

【再次韵（二首）】

南州昔日称三楚，西国今闻又一秦。

有爵与縻亡命贼，无才深愧具官臣。

青冥鸾凤风尘隔，画省貔貅服色新。

怅望令人忆李郭，谁能匡济想捐身。

深秋蔓草接天涯，极目飞鸿没远沙。

绿水青山长送目，汀兰岸蓼各生花。

风来西塞云阴合，涛落东溟蜃气斜。

叹息笙歌旧亭馆，坏垣丛棘老王瓜。

【次韵和石末公感兴见寄】

使君学术似文翁，奕世流芳缉武功。

赤芾青衿来燕喜，黄童白叟望车攻。

笔端波浪翻三峡，旗尾龙蛇动八风。

惭愧谫才多谬误，忧时独有此心同。

【次韵和石末公无题之作】

秋风袅袅作商音，落叶枯荄日夜深。

已为抵乌投白璧，徒劳点铁冀黄金。

轩辕未必迷襄野，夸父终当死邓林。

笑撚东篱菊花蕊，天寒岁晚尔知心。

【立冬日作】

忽见桃花出小红，因惊十月起温风。

岁功不得归颛顼，冬令何堪付祝融。

未有星辰能好雨，转添云气漫成虹。

虾蟆蛱蝶偏如意，旦夕蜚鸣白露丛。

【丙申岁十月还乡作（五首）】

风急霜飞天地寒，草黄木落水泉干。

千村乱后荒榛满，孤客归来抆泪看。

野宿狐狸鸣户外，巢居烟火出云端。

黍苗处处思阴雨，王粲诗成损肺肝。

故园梅蕊依时发，异县归人见却悲。

花自别来难独立，人今老去复何之。

未能荷钟除丛棘，且可随方着短篱。

等待薰风暄暖后，枝间看取实离离。

手种庭前安石榴，开花结子到深秋。

可怜枝叶从人折，尚有根株为客留。

枳枸悲风吹白日，苕华高影隔青丘。

坏垣蟋蟀知离恨，长夜凄凉吊独愁。

舍北草池寒己枯，草中时复见菰蒲。

滥泉觱沸无留鲋，弱藻蒙茸不系凫。

绿叶红花空代谢，春蛙秋蚓任喧呼。

窥临最忆琴高鲤，腾驾风雷定有无。

小舟冲雨清溪上，雨密溪深宿雾昏。

游子到家无旧物，故人留客叹空尊。

荒畦蔓草缠蒿草，落日青猿叫白猿。

语罢不须还秉烛，耳闻目见总销魂。

【冬至日泊舟戈溪】

日薄云阴雪在山，野寒溪静客舟还。

乾坤簸荡逾三载，风俗乖张似百蛮。

废井衰芜霜后白，空村乔木晓余殷。

独怜节序逢冬至，不得安栖学闭关。

【次韵和石末公红树诗】

红树漫山驻岁华，玄冬惊见眼生花。

井陉旗帜军容盛，汴水帆樯御气赊。

春草凄迷金谷障，夕阳照灼赤城霞。

靡蓱丹木扶桑里，惆怅谁乘博望槎。

【次韵和石末公元夜之作】

八表流云澄夜色，九霄华月动春城。

条风细细吹旗影，香蔼微微引漏声。

河汉虹桥应断绝，沧溟鳌足漫峥嵘。

愁来更听渔阳操，独倚阑干坐到明。

【次韵和石末公见寄（五绝）】

楩楠割截为椽杙，岁暮搜材到柞薪。

怅望无因见夏后，再平水土叙彝伦。

庙略能回十万夫，诗书郤縠近来无。

何由入奏明光殿，指点山河一统图。

春满郊原乐意融，野花庭草竞纤秾。

惟余陵上青青柏，不向东风改旧容。

越溪清水淬干将，鬼魅惊啼畏夜光。

不共铅刀争利钝，何妨玉匣且深藏。

汉殿千门锦绣开，不堪一夜柏梁灾。

鲁般骨朽萧何死，肠断无人为取材。

【社日偶成奉呈石末公】

昔闻同社燕鸡豚，今见操戈竞一飧。

松柏空坛饥鼠出，枌榆落日乱鸦喧。

地连吴会嗟何蹙，民是周余不半存。

疏懒浑愁闻世事，治聋有酒漫盈尊。

【次韵和林彦文刘山驿作诗】

青泥九折度危峰，翠木千章集远风。

欲为流离安堡障，宁辞辛苦涉蒿蓬。

梧桐叶落无栖凤，荆棘枝寒有怨鸿。

旦夕升虚聊望楚，何时重赋《定方中？

【题陈大初画扇】

泛湖浮海两如何，满地悲风起白波。

争似乘槎随博望，玉绳光里看山河。

【题太公钓渭图】

璇室群酣夜，璜溪独钓时。

浮云看富贵，流水澹须眉。

偶应非熊兆，尊为帝者师。

轩裳如固有，千载起人思。

【题烟波泛舟图】

旧游忆鼓湘湖棹，日净风微江练平。

小艇曲穿花底出，游鱼相伴镜中行。

别来漫想心徒切，画里重看眼亦明。

素石苍松是何处，愿从巢父濯冠缨。

【闻盗过界首季君山甫亦蒙访及以诗唁之】

妖星何故犯奎躔，鹤上云霄鲤入渊。

寇退喜闻曾子反，书焚尚赖伏生传。

齑酸并与青毡去，瓜苦空余绿蔓牵。

惭愧杜郊汤博士，白盐赤米数相怜。

【次韵和刘宗保秋怀】

眼见宾鸿去复回，可堪云雾隔瑶台。

黄花自在山中发，青鸟何由海上来。

墙角虫号瓜蔓索，树头禽吓栗房开。

凉蟾照幕还清夜，惭愧千村野哭哀。

【次韵和石末公红树诗】

岸柳江蒲总戚施，桕林辛苦擢金支。

虞人诧见炎官伞，候骑讹传汉将旗。

照水荧煌空衒貌，因风飘落竟从谁。

应惭若木生旸谷，长驻踆乌烛崦嵫。

【次韵和石末公悲红树】

霜与秋林作锦帏，一朝霜重却全稀。

坐看绝艳成尘土，应寤浮华是祸机。

惊鹊月明难自定，穷猿岁暮欲何归。

犹怜有客期欢赏，太息斯须志愿违。

【诏书到日喜雨呈石末公】

将军铁马高秋出，使者楼船渤海来。

甘雨恰随天诏下，冻云应与地图开。

枯黄背日纷纷落，细绿迎春苒苒回。

怅望山中多病客，坐看乌鹊绕庭梅。

【感事呈石末公】

前飞鸧鸹后驾鹅，天阔风高奈汝何。

不羡焦头居上客，空怜舐痔得车多。

深山虎豹来城市，落日鼪鼯出薜萝。

薇蕨可羹鱼可脍，白云长自在岩阿。

【次韵和石末公漫兴见寄（二首）】

王侯古有兴屠狗，郎吏今无善牧羊。

青海风波腾罔象，紫霄氛拏翳摇光。

江寒逝水东流急，天远冥鸿北去长。

莫笑乌鸢恶毛羽，翻飞齐得簉鹓行。

济世何人希管乐，隐居无处觅求羊。

扶桑未换旸乌彩，腐草犹争爝火光。

百战承平戎马佚，七年战伐艾菅长。

长沙迁客能流涕，一日须垂一万行。

【闻鸠鸣有感呈石末公】

郊原过雨东作始，枝上鹁鸠鸣可怜。

此地巢居犹葺垒，他乡去子望归田。

匡时势异民思汉，忧国心随雁到燕。

逝水自流人自老，倚楹长忆至元年。

【和石末公冬暖】

世乱干戈日夜寻，可堪灾沴又相侵。

烟霞出地皆成拏，雷电飞时肯作霖。

祝蝪漫劳遵故事，问牛谁复轸忧心。

小虫未寤年光晚，犹抱枯荄学苦吟。

【雨中呈石末公】

去年三冬暖不雨，今年孟春寒有余。

大云垂垂压宇宙，密雪兖兖飘庭除。

安排白水与泛舸，酝酿青泥容没车。

辛苦陌头杨柳树，含颦等待大阳舒。

【次李子庚韵】

风落余花春事非，愁心烟雨共霏霏。

溪云不作从龙起，山石何须学燕飞。

篱下旧存彭泽菊，林间新长首阳薇。

夜阑忽漫闻啼鸟，肠断天涯信使稀。

【雨中遣闷】

雨渍愁云重不飞，山蒸冷雾袭人衣。

亦知屏翳空多事，只恐羲和失所归。

岁晏波涛东逝急，天寒鸿雁北来稀。

残灯永夜清无焰，坐听饥猿响翠微。

【咏史】

六雄糜沸扰天纲，天下嗷嗷望禹汤。

多事秦皇能一统，却教人忆楚怀王。

【题秋江独钓图】

秋风江上垂纶客，知是严陵是太公？

细水浮岚天与碧，斜阳炙面脸生红。

形容相像丹青在，岁月荒凉草泽空。

日暮忽然闻款乃，蓼花枫叶忘西东。

【送翳士贾思诚还浙东（三首）】

西风袅袅水鳞鳞，一曲离歌泪满巾。

残柳数株鸥数点，夕阳江上送归人。

落木长亭独客回，蹇驴聊可当驽骀。

还山须种千株杏，等待仙华道士来。

【绝句漫兴】

永夜西风袅袅来，露华如玉委苍苔。

碧鸡啼落山头月，肠断槐根梦不回。

【夜坐】

露泣寒螀唁断魂，风惊檐铎语黄昏。

羁愁悄悄成危坐，看尽空墙上月痕。

【无寐】

夜长无寐待鸣鸡，及至鸡鸣梦却迷。

惊起朝阳斜照屋，一眉残月在天西。

【雪中有怀章三益叶景渊】

岁莫怀人雪满天，饥乌病客对凄然。

地炉无火同谁坐，石砚生冰尽日眠。

栗里何时归白发，茅檐几处起青烟。

稻畦麦陇看春及，土膏泉滋谶有年。

【白发】

白发应同春草茎，风吹一夜满头生。

欲收浮艳归根柢，故遣芳菲定老成。

碧瓦晓霜怜变灭，纸窗宵月妒分明。

据鞍上马非吾事，赖尔妆严意不轻。

【绝句（三首）】

槐叶阴阴覆短墙，微风细雨麦秋凉。

如何一岁三春景，不及闲窗午梦长。

花落江皋宿雨晴，野烟消尽见芜城。

凤箫一去无回日，不及年年绿草生。

天堑长江似海深，江头山鬼笑埋金。

东家酿酒西家醉，世上英雄各有心。

【绝句漫兴（三首）】

莫道花开便是春，莫言沙涨即成津。

南风过了东风起，愁杀江头待渡人。

五湖风雨夜垂纶，一叶扁丹一粟身。

至竟云涛归大壑，烟波还属钓鱼人。

病客无钱试药方，出门聊复信行藏。

争知头上萧萧发，却与游丝较短长。

【漫成（二首）】

八骏茫茫去不回，白云歌曲使人哀。

鲮鱼风起鲸鲵涌，青鸟何由海上来。

微凉生袂一登楼，落照归鸦点点愁。

谁似孤云独无事，随风直到海西头。

【不雨遣闷】

池上芹泥即渐干，梁间燕子拾虫难。

绿窗无限伤春意，看尽斜阳更倚阑。

【春蚕】

可笑春蚕独苦辛，为谁成茧却焚身。

不如无用蜘蛛网，网尽蜚虫不畏人。

【五月十九日大雨】

风驱急雨洒高城，云压轻雷殷地声。

雨过不知龙去处，一池草色万蛙鸣。

【愁感代哭】

燕鸿北去又南来，断垄荒冈几劫灰。

慈母矶寒风落木，望夫石老雨添苔。

江流定与天河合，客泪还经地底回。

未必春光便销歇，白华犹发烧残梅。

【望孤山作】

晓日千山赤，寒烟一岛青。

羁心霜下草，生态水中萍。

黄屋迷襄野，苍梧隔洞庭。

空将垂老泪，洒恨到沧溟。

【青丝马】

蹀躞青丝马，艰难赤伏符。

穷阴岁欲暮，落日鬼相呼。

见雁愁心裂，看天泪眼枯。

殷勤夜深月，还照旅魂孤。

【十二月一日】

耿耿夜不寐，源源忧思来。

岁余三十日，肠定九千回。

江响风初发，天昏月未开。

白头真合得，非是楚猿哀。

【古戍】

古戍连山火，新城殷地笳。

九州犹虎豹，四海未桑麻。

天迥云垂草，江空雪覆沙。

野梅烧不尽，时见两三花。

【春城】

春尽江城不见花，似知白发畏韶华。

战争故习俱无赖，丧乱余生未有涯。

三岛虹霓昏日月，二仪风雨化龙蛇。

何年百谷归沧海，寻取河源泛客槎。

【钟山作】

白雁萧萧柿叶红，野花开尽六王宫。

空余一道秦淮水，著意西流竟向东。

【岁晏】

岁晏悲风急，空江白昼阴。

黄芦与红蓼，无处不伤心。

【摇落】

摇落江天气惨凄，野黄云白惑东西。

可怜饥鼠当人立，无奈寒鸦向客啼。

杳杳夕阳葭浦阔，茫茫秋水稻田低。

锁魂何地归衰疾，触处烟尘沸鼓鼙。

【秋夕】

柏叶萧疏柳叶黄，露华如玉缀空廊。

丹心欲共灯花结，白发偏随漏水长。

月色故园同窈窕，虫声此夜独凄凉。

寒鸦莫更啼金井，衰病能堪几断肠。

【将晓（以下拾遗诗六首）】

愁梦不更续，寒天将欲明。

雪风吹海树，霜月凛江城。

衰病丹心在，艰虞素发盈。

殷勤东注水，渺渺若为情。

【题梅屏】

树杪过流星，轻霜落半庭。

疏花与孤客，相对一青灯。

【次韵和石末公秋日感怀见寄】

郊原如赭已无秋，况复干戈未肯休。

肉食不知田野事，布衣深为庙廊忧。

典章沦落悲刍狗，馈饷倭迟想木牛。

礼乐将军今郤縠，豺狼满地待虔刘。

【夜坐有怀呈石末公】

西风白露下清寥，岸柳江蒲取次凋。

诸将旌麾非一统，大藩衣服变三苗。

雄豪窃据皆屠狗，功业舆台总续貂。

弃马独知怀故枥，天涯涕泪北辰遥。

【次韵和石末公春晴诗】

幽禽啧啧语朝阳，细绿骎骎入女桑。

天上深宫调玉烛，人间和气应勾芒。

赤眉青犊终何在，白马黄巾莫漫狂。

将帅如林须发踪，太平功业望萧张。

【望江亭】

柳拂江亭旧画栏，望潮人去地应闲。

寝园寂寞秋风里，行殿荒凉野草间。

白塔尽销龙虎气，荒城空锁凤凰山。

兴亡莫问前朝事，江水东流去不还。

集外诗（二首）

【至日遣兴】

十九年前此日同，浙江西望粤城东。

山川拥隔乖同轨，气朔分齐正八风。

坐阅天时占道长，起征云物欲年丰。

嬴粮拟问商颜路，好采灵芝伴四翁。

【即事】

千林摇落暮天寒，短景经檐岁序残。

口舌得官齐虏易，膏肓致疾上医难。

无根荒蔓风飘急，阅世松乔气厚蟠。

鸿雁随阳经远道，帛书何日到长安？







甲集前编第四




○唐江州兴果寺律大德凑公塔碣铭（并序）

如来灭后后五百岁，有持戒见性者曰兴果禅师。师姓成，号神凑，京兆蓝田人。既出家，具戒於南岳希操大师，参禅於锺陵大寂大师，志在《首楞严经》，行在《四分毗尼藏》，其他典论，以有馀力通。大历八年，制悬经、论、律三科策试天下僧，师中等得度，诏配江州兴果寺。后从僧望，移隶东林寺，即雁门远大师旧道场，有甘露坛、白莲池在焉。师既居是寺，兴佛事。元和十二年九月七日遘疾，二十六日反真，十月十九日迁全身於寺道北雁门坟左，春秋七十四，夏腊五十一。至乎哉！师本行也，以精进心，脂不退轮，以勇健力，挝无畏鼓。故登坛进律，郁为法将者，垂三十年，领羯磨会十三，化大众万数。仪范所摄，惠用所诱，贵高憎慢，罔不降伏。其威重如是。自兴果起东林，一盂斋，一榻居，衣麻寝菅，如坐漆室（一作七宝）。繇是名闻檀施，来无虚月，尽归寺藏，与大众共之。迨启手足，目（一作日）前无长物。其简俭如是。师心行禅，身持律，起居动息，皆有常节，虽Ё寒隆暑，风雨黑夜，捧一炉，秉一烛，行道礼佛者四十五年，凡十二时，未尝阙一。其精勤如是。师既疾亟，四大将坏，无恋著念，无厌离想。郡太守、门弟子进医馈药者数四，师颔之云：“报身非病，焉用是为？”言讫趺坐，恬然就化。其了悟如是。门人道建、利辨、元审、元等，封坟建塔，思有以识之，以先师尝辱与予游，托为铭碣。初予与师相遇，如他生旧识，一见欣合，不知其然。及迁化时，予又题四句诗为别，盖欲会前心，集后缘也。不能改作，因取为铭曰：

本结菩提香火社，共嫌烦恼电泡身。不须恋恋从师去，先请西方作主人。








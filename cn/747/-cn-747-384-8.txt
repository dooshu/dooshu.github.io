○策秀才问三道

问：儒有安身以全德，有杀身以成仁，有徇名以行已，有忘名以救物。虽俱出於儒墨，而用之不同，圣人立言，岂其无操持欤？夫魏颗违命，申生受赐，伍尚赴郢，伍胥如吴，四者孰孝？比干死之，微去子之，太公投竿，伯夷采薇，四者孰义？石户窜於海上，伯阳隐於柱睛，范蠡舟於越，三者孰洁？今欲考其本末，度长以挈大；较其去就，合异以为同。渴闻贯之之道，辩之之说。

问：黄帝氏以无为为政，垂衣裳而天下顺，周人三千其仪，亦克用。舜诛四罪，天下咸服，而成康恭已，刑措不用。致化之本，岂不同源？而文质殊贯，损益相反，以古范今，何去何就？孔子用钺两观，而鲁至於道，而宓子贱鸣琴，单父亦化。宽猛之际，大小不侔，比权量实，其义焉在？敷畅厥旨，敬伫嘉言。

问：传曰：“其君斋明精洁，则神飨人听，故明神降之。”夫天地，冲气为人，神何由降？明何由出？至於晋崇实沈，崧生申甫，编传谷城之老，言发魏榆之石。杌杜伯，与商周而存亡；黄熊白毛，将晋虢而兴败。是何祥也？根本焉在？二三子贲然来思，宜究乎天人之终始，其悉数以封。


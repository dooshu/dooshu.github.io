○加裴度司空制

怀大忠者，必成其茂勋；建茂勋者，必极其高秩。朕虔守鸿业，静思化源，固欲表忠节以励为臣，举勋籍以劝立志。况乎位崇上相，遇重先朝，首陈宏图。躬率群帅，克定妖孽，坐清寰瀛，得不再申襃崇，昭示倚注？河东节度观察处置等使金紫光禄大夫检校尚书左仆射兼门下侍郎同中书门下平章事大原尹北都留守上柱国晋国公食邑三千户裴度，材膺启运，道协功偕，一心尽忠，百志归正。虽量包宏旷，靡所不容，而节抱孤贞，凛然难夺。所以特承恩顾，专委谋猷，坚持其诚，独立不惧。在昔有晋，厥功平吴，惟茂先决策於中，惟元觊整旅於外。兼能并用，度实有之，许国忘身，勤亦至矣。自居重任，出入六年，及镇太原，声绩一贯。朕永怀丕烈，乃眷旧臣，将副深衷，式加新命。惟正三公之位，在平九土之司，论道再光，总戎益重，毗我王室，永孚於休。可守司空，依前兼门下侍郎平章事。


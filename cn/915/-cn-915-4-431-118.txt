◇西狭颂

汉武都太守汉阳阿阳李君，讳翕，字伯都。天姿明敏，敦诗悦礼，膺禄美厚，继世郎吏，幼而宿卫，弱冠典城，有阿郑之化。是以三剖符守，致黄龙、嘉禾、木连、甘露之瑞。动顺经古，先之以博爱，陈之以德义，示之以好恶，不肃而成，不严而治，朝中惟静，威仪抑抑。督邮部职，不出府门，政约令行，强不暴寡，知不诈愚，属县趋教，无对会之事，徼外来庭，面缚二千馀人，年屡登，仓庚惟亿，百姓有蓄，粟麦五钱。郡西狭中道危难阻峻，缘崖俾阁，两山壁立，隆崇造云，下有不测之溪，厄笮促迫，财容车骑，进不能济，息不得驻，数有颠覆坠得之害，过者创楚，惴惴其栗。君践其险，若涉渊冰，叹曰：《诗》所谓「如集于木，如临于谷」，斯其殆哉。困其事则为设备，今不图之，为患无已。敕衡官有秩李瑾掾仇审，因常繇道徒，馔烧破析，刻刍崔嵬，减高就埤，平夷正曲，柙致士石，坚固广大，可以夜涉。四方无雍，行人欢踊，民歌德惠，穆如清风，乃刊斯石曰：

赫赫明后，柔嘉惟则。克长克君，牧守三国。三国清平，咏歌懿德。瑞降丰稔，民以货殖。威恩并降，远人宾服。馔山浚渎，路以安直。继禹之迹，亦世赖福。

建宁四年六月十三日壬寅造，时府承右扶风陈仓吕国字文宝，门下掾下辨李虔字子行，故从事议曹掾下辨李字仲齐，故从事主簿下辨李遂字子华，故从事主簿上禄石祥字元祺，五官掾上禄张亢字惠叔，故从事功曹下辨姜纳字元嗣，故从事尉曹史武都王尼字孔光，衡官有秩下辨李瑾字玮甫，从史位下辨仇靖字汉德，书文下辨道长广汉汁邡任诗字幼起，下辨丞安定朝冉阝皇甫彦字子才。（碑拓本，又见《隶释》四，无「丞右扶风陈仓吕国」以下十二人名。）


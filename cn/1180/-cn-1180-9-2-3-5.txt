车攻

八章，章四句


首章讲：此美宣王中兴复古之诗。言：吾王慨周室之中衰，而乘舆不至东都久矣。今欲为东都之行，而车马其不可以饰乎？





我车既攻，我马既同。

同，马足齐。彼有田则有车，向焉田赋废坏，无攻车矣。今也舆人献技术，我车则既攻而坚致焉。有车则有马，向焉马政不修，无同马矣。今也圉人供职，我马则既同而齐足焉。





四牡庞庞，驾言徂东。

庞庞，肥壮意。驾，以马驾车。徂，往也。东，东都。以是车而驾是马，四牡皆庞庞而充实。若此者将何所往乎？盖东都为天下之中，而先王行礼之处也。驾此车马将往东都，以久旷之典，而复先王之旧而已矣，夫岂为徒行也哉？

二章讲：然天子之往东都，必有事于田猎，而车马其可以不备乎？





田车既好，四牡孔阜。

田车，田猎之车。好，是善。阜，壮大。是故以简其车，田车则既好矣；以择其马，四牡则孔阜矣。





东有甫草，驾言行狩。

甫，甫田之间。狩，是田猎。以车马之盛，而往东都也，将何为乎？盖东都有甫草之地，乃天子田猎之所也。驾此车马，将以行狩于斯，而复大蒐之旷典也，夫岂为无事也哉？

三章讲：夫天子之备车马，既将往东都而行狩矣。迨至东都，则何如哉？





之子于苗，选徒嚣嚣。

之子，指有司。苗，指狩猎名。选，是数。徒，车徒。嚣嚣，数车徒声。但见之子为于苗之举，以徒所以从禽也。于焉选徒嚣嚣而声之众盛，且车徒不哗，而惟选者有声，则车徒之众，而又未尝不静治矣！





建旐设旄，搏兽于敖。

敖，山名。以旐所以统众也，于焉建车蛇之旐，为后车之耳目；设旗竿之旄，以为旐上之表章，则车徒之众，而亦未尝失之涣矣！若此者，盖以敖山之下，平旷可以屯兵，繄秽可以设伏。将于此而搏兽焉，而复夫田猎之旷典也！

四章讲：天子既至，诸侯毕朝。





驾彼四牡，四牡奕奕。

但见驾彼四牡，四牡奕奕然，连络布散于东都矣。





赤芾金舄，会同有绎。

金舄，赤舄而加金饰。由是而入觐也，服彼赤芾，与夫金舄，皆遵周官之仪，以行会同之礼。而朝阶之间，绎绎然陈列之联属，盖无一人之不至矣。一会同之间，其人心之齐何如哉！

五章讲：会同既毕，田猎斯举。





决拾既佽，弓矢既调。

决，以象骨为之。拾，以皮为之。既调，适均。但见决拾者，射之具也。决着于手，拾着于臂，皆仳佽而整齐矣。弓矢者，射之器也。弓之强弱，矢之轻重，皆相得而均调矣。





射夫既同，助我举柴。

射夫，即来朝者。同，协力。柴，是积禽之多。斯时也，会同之射夫，莫不同心协力，助天子以举其所获之禽兽焉。一田猎之间，其人心之齐，又何如哉！

六章讲：夫既田猎矣，而其射御之善，又何如哉？





四黄既驾，两骖不猗。

黄，马之色。骖，骖马。猗，偏倚。田猎之马，惟取齐足也。今四马皆黄，而其色又齐，可以见马之有余矣。四马之中，惟骖难御也。今两骖不猗，而适由轨道，可以见教之有素矣。





不失其驰，舍矢如破。

驰，是驰驱之法。舍，发也。斯时也，御者不失其驰驱之法，过君表也，逐禽左也，未尝诡遇以徇乎，射御何善耶！射者舍矢，有如破之能中乎微也，制乎大也，不待御者诡遇而后获，射何善耶！一田猎而射与御之善皆如此者。

七章讲：迨夫田猎既毕，而其终事颁禽，果何如哉？





萧萧马鸣，悠悠旆旌。

但见马无事于驰我，其鸣也，萧萧焉耳矣。旌无事于指麾，其扬也，悠悠焉耳矣。





徒御不惊，大庖不盈。

徒，步卒。御，车御。大庖，是君厨。盈，满也。斯时也，号令严肃，不以田事告终而或弛，徒御静治无有哗欢，殆无异于选徒嚣嚣之时矣，终事何其严耶！颁赐有法，不以田禽之获而自私。君庖所充，惟取下杀之下，其余悉以散诸习射者取之，而大庖不盈矣，颁禽何其均耶！一田猎而惠与威之并行有如此者。

末章讲：吾又即其始终之事言之，不可以见其德业之美乎？





之子于征，有闻无声。

之子，指天子。征，即往狩。之子于征，而田猎也始焉。闻师之行，惟选徒嚣嚣而已。嚣嚣之外，不闻有声也。终焉闻师之行，惟马鸣萧萧而已。萧萧之外，不闻有声也。其始终严肃如此。





允矣君子，展也大成。

允，信也。君子，自德言。展，诚也。大成，自业言。吾即是而观王之德，真有纯亦不已，而无一毫怠荒之累，不允矣其君子乎？盖虽吾王之德，不尽于田猎，此亦可以信其为日新之德矣。吾即是而观王之业，真有纪纲毕张，而无一事废弛之弊，不诚哉其大成乎！盖虽吾王之业，不尽于田猎，此亦可以信其富有之业矣。吁！宣王有如是之德业，则其复文、武、成、康之盛，而致中兴之美宜矣哉。






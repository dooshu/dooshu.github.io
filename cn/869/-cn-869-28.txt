卷二十八　術數類


算命

古人但用支干月日而不用時，《呂氏•祿命篇》，李虛中《算法》俱不用時，亦本《洪範》篇、《周禮•馮相氏》之例耳。《史記》孤虛之術以五行甲子推人休咎。《徐陵集》五行有驛馬之言，六甲有官鬼之說。《小弁》詩曰：「天之生我，我辰安在？」箋：「辰者，六物之吉凶。」《左氏》晉侯問伯瑕何謂六物，曰：「歲、時、日、月、星、辰是也。」服虔以為歲星之辰在行於地，十二歲而一周。蔡邕《九惟》曰：「天之生我，星宿直貧。六極之兀，獨遭斯勤。」此皆今日算命合五星之始也。臨孝恭有《祿命書》，陶貞白有《三命抄略》。鄭富公避申酉祿絕之運而六十致政，王安石避午上祿敗之運而五十六致仕，蘇子容避丙戌火庫祿衰而七十致仕。蓋惑於是說，賢者不免。呂才駁云：「始皇法無奴婢，而得天下；魯莊法當醜陋，而美貌多才。長平坑卒，未聞共犯三刑；南陽貴士，未必皆逢六合。」宋費補之《梁溪漫志》駁云：「一時生一人，一日只生十二人；以一歲計之，只生四千三百二十人；以一甲子計之，止有五十一萬八千四百八人，亦止有五十一萬八千四百八命而已。今一郡戶口不下數百萬，則同年、同月、同日、同時多矣，又何貴賤貧富之不同哉？」文文山《贈朱斗南序》亦云：「命只五十一萬，而四柱盡矣。」蓋亦不信推算之說也。《樵書》云：「草木瓦礫皆有一定之命，有槐子落地出芽，日者算之，當如王者受萬人禮拜，壽至千年而終。後果塑為佛像，香火甚盛，至期被焚。」又洛陽李叟與明太祖同八字，帝召見問何業，曰：「老民養蜜蜂十三窠，以之度日。」太祖曰：「此似我食十三省布政司稅也。」此亦附會之說。余意大撓作甲子，原不過標題名數，甲乙子丑，猶云一二三四也，並無意義，有何生克配合之說？或曰：「人亦無姓名，今派之姓某名某，則呼之即應；支干水火理亦宜然。」余駁之曰：「人，靈物也，故呼之即應。若草木禽獸，派以姓名，不能呼之即應也，況支干之本屬虛無者乎？」韓昌黎作《李虛中墓志》，極言其推人年壽，了無一失，何以不知己身之壽命而服金石以速死也？王荊公《汴說》一篇寫盡貴人好算命之陋，宋金華《祿命論》一篇亦言之最詳。楊慈湖譏真西山云： 「希元有志聖賢而好算命，終竟名利之心，未斷如何入道。」宋洪彥升奏禁天下士大夫談命佞佛，劾郭天信以談命進用。金世宗大定三年，詔三品以上除嫁娶修造安葬外，不許推算相命，違者革職，徒三年。其時防禦使曹貴、李芳俱以妄談命陷罪。

相

相術最古，《左氏》「穀也豐下」一語，為相法相輿。荀子非之，歷言堯長、舜短、禹跳、湯偏以駁之，余嘗笑荀子必醜。王充所謂「天晏暘者，夜星燦爛；人性文者，掌文藻炳」，亦至理也。然聖狂吉凶，亦多無定：舜重瞳，項羽亦重瞳，李後主亦重瞳。劉備手垂過膝而興，蜀王衍手垂過膝而敗，《北史》之劉元進、南齊之王元初皆手垂過膝而謀反伏誅。王莽時甄尋手文有「天子」二字，被誅。晉陳瀆女有文在其足，曰「為天子母」四字，炙之愈明，卒不驗。王和女足下有七星，自稱當母天下，卒誅。《南史》庾敻相貌魁悟，人稱當為方伯，而卒以餓死；褚蘊面角尖危，縱理入口，而衣祿頗豐。其有驗而不驗者：薄姬在魏王豹宮中，許負相之，當生天子，豹心喜，背漢反，而不知姬投漢宮，乃生文帝。唐李錡據潤州，有相者言丹陽鄭氏女當生天子，錡乃納為妾，不知敗後投於掖庭，得幸憲宗，竟生宣宗。李守正為河中節度使，相者聞其子婦符氏聲，曰：「此天下之母也。」守正喜，遂以反誅，而不知符氏乃柴世宗皇后也。豈姑布子卿之術，又未可以皮相耶？

陰宅

言葬經者不始於郭璞。《史記》樗裏子言「後世當有天子之宮夾我墓」。《漢書》劉向奏「王氏墳在濟南者，樹皆交柯連葉，上高出屋，有立石起柳之象」。《袁安傳》書生指某地曰「葬後世出三公」。孫鍾遇三少年乞瓜，為指葬地。《三國志》管輅過毋丘儉墳，曰「白虎銜屍，朱雀悲哭」；孫堅祖墳有五色雲，曼延數里。此言陰宅風水之始也。呂才駁之，司馬溫公駁之最為明快。若伊川之駁葬經，言培其本尚無補於枝葉自盛，此非駁之，乃助之也。世之父母肥而子孫瘦、父母壽而子孫夭者多多矣，在生之根本尚無補於枝葉，而況死後乎？漢廷尉吳融以人所封之地葬母，人皆言必滅族，而子孫貴盛，見《後漢書》。隋文帝曰：「我家墓田若云不吉，我不當為天子；若云吉，我弟不當戰死。」見《隋書》。宋文潞公穿漯渠；司天者言不利，時仁宗病；後改築，潞公即命司天者往，乃更言前穿無害，恐將來有不利則改者受罪故耳，見羅氏《識遺》。源乾曜得張說門左之地，村夫為之卜葬，俚斗為之書碑，而浤師知其必貴，見《新唐書》。黃巢、李自成之敗，俱以掘其祖墳故也；乃唐高祖起兵，亦被長安留守盡發其祖墳，而依然無恙。宋明帝惡蕭道成墓有五色雲氣，暗遣人以鐵釘長五六尺者釘墓四維，以為壓勝，而卒無驗。郭子儀祖墳為魚朝恩所發，而子儀七子、八婿貴顯朝廷。蔡京酷嗜風水，葬其父於杭之臨平，以錢塘江為水，越之秦望山為案，似乎大吉矣，而全家灰滅。《元史》龍岡失火，廉希憲謂太常卿田忠良曰：「上都聖上龍飛之地，偶爾失火，慎勿令妄談地理者有所更移。」風水之不驗班班可考，人猶惑溺不醒，可謂愚也。

陽宅

言宅經者不始於五姓，《史記》韓昭侯作高門，屈宜臼曰：「昭君不出此門矣！此門不時，吾所謂時，非時日也。」果高門成而韓侯卒。自此說興，踵其後者，漢哀帝疾匈奴來朝，嫌其從上遊來，故以太歲厭勝之道，館之上林；王莽以王后年十四有子孫瑞，故通子午道，從杜陵直絕南山徑漢中；《曹完碑》河平元年曹君閔縉紳之途不濟，開南寺門承望華嶽，卒使學者李儒等獲人爵之榮；《後漢書•來歷傳》皇帝數幸乳母王聖舍，太子府監邴吉以犯土禁，不可久御：此皆陽宅拘忌之始。不知陰陽家西不益宅，而王充以東家之西即西家之東。《漢書》司隸校尉趙興每入官舍，移改穿築，故犯妖禁，而爵祿益豐。《宋書》孔靖守吳興，項羽不敢與之爭室。《梁書》蕭琛遷憤王廟，憤王不敢作祟。善乎孟嘗君曰「文受命於天，不受命於戶」，嵇康《宅無吉凶論》曰「設三公之宅而命愚民居之，必不為三公可知也」，王符《潛夫論》曰「同一宮也，成康居之興，幽厲居之衰」，此數言最為明決。或云陽宅不可不慎，《南史》載南朝丁奉宅居之者。孫皓敗，蘇峻敗，司馬修之敗，王僧綽被殺。不知孫皓、蘇峻雖不居此宅，有不敗者乎？王僧綽殺身成仁，雖凶亦吉也。

術數在可知不可知之間

術數之學，在可知不可知之間。為人謀或驗，為己謀便不驗；且一有私己之心，便為造物所忌。漢昭帝時眭孟奏公孫病已當立，言驗而己以妖言誅。哀帝時夏賀良欽陳聖劉太平皇帝之讖，而以不道誅，後言亦驗。張竦以反支日不行，為賊所殺。王匡以六甲窮日不出兵，為鄧禹孫敗。東漢郎覬奏國家地震，鮮卑當入寇，所言驗而己不肯與孫禮交，乃為所殺。劉歆以名應圖讖，故叛莽，不知劉秀乃光武；欲待太白星出方起兵應漢，而不知事泄，死後太白星果出。魏王淩以熒惑守南斗，當有暴貴者；毋丘儉見彗星竟天，以為己祥，遂皆舉兵。不知皆應在司馬氏，與己無與也。晉孟觀以紫微不動，故為趙王倫守河北，不應齊王冏之兵，致夷三族。不知紫微所應乃元帝，非趙王也。郭馨號稱聖人，呂光奉為神師，起兵時以為滅姚者晉，故奔晉被殺。不知滅姚者，晉臣劉裕也。索靖知姑臧城南石地當起宮殿，而不知己之被壓以卒。魏劉靈助反於固城，占云：「三月之末，我必入定州，爾朱氏不久當滅。」及事敗伏誅，函首入定州，果三月末，而爾朱氏亦竟滅。孔熙先觀天文，知宋文帝必不善終，故謀反伏誅，後文帝乃為元凶所弑；知江州當出天子，故立彭城王義恭，不知應在武陵王駿，非彭城也。梁武與張宏策談天文，歷歷皆驗，自知天命在己，不知後有台城之厄。又嘗登北顧亭，謂江右有反氣，骨肉為戎首；然卒納侯景，又任用臨賀王，何耶？劉養正以帝星在吳頭楚尾，故勸宸濠反，不勿應在嘉靖也。梁武陵王紀起兵，蜀星士說紀曰：「官若東下，當用申年，太白出西，從之為利，申歲發蜀，酉年入荊，不可失也。」發蜀之歲太白在西，及至明年，則已東出，紀乃敗誅。魏師圍江陵城時，梁元帝登鳳皇閣，歎曰：「客星入翼軫，今必敗矣。」已而果然。其他如郭璞之銜刀被髮，慕容紹宗之自投水中，斛律羨之鎖頸出城，顏惡頭之自知厄在彭城，王子年之自知為人還債，皆前知厭勝而卒無救。善乎《三國志》趙達精術數而不肯傳其書，曰：「先人挾此術圖作帝王師，乃三世不過太史郎。」所謂藝成而下也。昌黎臨終遺命曰：「陰陽吉凶，一無汙我。」真乃達人。

鬼神弄人

鬼神弄人，如武帝時之神君，孫權時之王表，皆明載史冊，卒無補於國家。其戲弄人而誘之敗者，東漢張滿讀讖文應己名姓，故謀叛，臨誅乃曰：「讖文誤我！」張豐得石璽，大喜，自稱無上大將軍，謀反事敗，臨誅猶指肘後璽，不忍決舍。晉天福年張遇賢見太白山神，自稱崔浩，為之謀主，破江淮數州，有問必應。忽神去，問之不應，兵敗伏誅。唐敬宗時染坊供人張詔卜卦當升殿，坐與火伴蘇元明對食，乃作亂，竟殺詰者，果升清思殿，與元明同食。食畢捕者至，事敗伏誅。宋吳曦見月中人，舉鞭相揖，月中人答之，以為大貴，遂謀反以誅。明季昆山徐某作亂，鄉人不從，乃卜於神，以關帝廟鐵刀置水，浮則起兵。刀一百二十斤，以為必沉也，投之竟浮水面，眾咸驚駭，頃刻從者萬人，亡何事敗，一村皆誅。

夢亦難信

不特陰陽術數不可信也，即夢寐之事，一信之便為鬼神所弄。如叔孫豹夢天厭己，而得豎牛之禍。趙武靈王夢處女鼓琴而歌，乃納吳娃，卒至奪嫡餓死。張敬兒因妻夢全體熟，而謀反被誅。梁武帝夢中原混一，而次日納侯景之降，竟以亡國。漢武帝夢木人欲擊帝，而枉殺皇后太子。徐知誥夢吞金丹，而次日方士獻藥，服之以殂。杭州沈濟之夢神謂曰「汝後園有藏金一甕，可往掘之」，沈問何處，神曰「但見有草繩縛『福』字錢者是也。」次日往園，果見錢繩「福」字宛然，大喜。掘至丈許，杳無所得，以此竟成狂易之疾。《宋史•臧丙傳》丙舊名愚，夢父召丙立於庭，指天曰：「老人星見矣。」仰視之，果黃明而大喜。以壽星出丙入丁，故改名丙，字夢壽。及其死也，壽止五十一。柘城李少司空季子繼遷成進士，司空及太夫人歿後，繼遷患危疾，夢太夫人教服參，因以告醫，醫曰：「參與病相犯，不可服。」是夜復夢太夫人云：「醫言不可聽，汝求生非參不可。我有參幾許，在某處，可用。」探之果得，服之夜半發狂死。陸射山征君夢尊人孝廉公云：「吾窀穸內為水所浸，甚苦。皋亭山頂有地一區，係某姓求售，盍往買而移葬，吾神所依也。」訪之果合，因以重值得之。及改葬，舊穴了無水，且暖氣如蒸，悔已無及。遷葬後，征君日就困躓，子孫流離。

天文難憑

「越得歲而吳伐之，吳卒亡於越」，此《左氏》語也。然慕容超之亡，歲星在齊而劉裕滅之，卒亦無恙。同一五星聚箕，而齊桓以霸，祿山以亡；同一星孛大角，而始皇以帝，項羽以敗。譙周稱熒惑守歲，魏文帝殂，二國無恙，故以魏為正統。然《天官書》月犯心大星，王者應之。三國時有此變，而昭烈殂，吳魏又無恙。梁天監中雷書太陽門曰：「紹宗梁王，惟武王一。」時人以為武陵王紀必紹帝位矣，後武陵王竟不終。星隕相州，人疑韓魏公當之，已而魏公無恙，乃庸相王貽永薨，貽永亦判相州事。欽宗內禪，帝星復明，已而北遷，崩於沙漠。

草木無知

宋將亡，文文山見真州樹紋生「天下趙」三字，心大喜，以為是「蟲食葉，公孫病已立」之徵，卒不應，見《文山集》。

凡信時日小數者無不破敗

王莽性好時日小數，卒以破敗，事在傳中。晉廢太子遙性拘小忌，不許修牆動瓦，卒被藥杵椎殺。桓玄臨敗，召諸道人推算，為壓勝法，卒伏誅。宋明帝尤信鬼神，多忌諱，移床治璧，先祭土神；改「騧」字為「邊瓜」，呼「白門」為「宣陽門」，年三十四而崩。以昭明太子之賢，而以母丁貴嬪葬地有不利長子之言，為厭勝法，埋蠟鵝於墓側，致為武帝猜疑，慚懼而薨。善乎元人《就日錄》曰：「大凡見理明之人，五行神鬼皆不能拘。」陶淵明亦曰：「癡人前不說夢，達人前不說命。」

邪不勝正、神鬼生於人心

《風俗通》載李君神、石賢士、鮑君神之類，皆起於一人之誣罔，而從者若狂，卒之神亦烏有。《五行志》王周南家鼠白畫人立，曰：「王周南某日死。」 周南坦然不應，亡何鼠自顛仆而亡。《畫墁錄》范文正公修史，載某隱慝，夜夢某怒云：「不改史，將禍爾子。」公不改，果長子純禮亡。夜又夢某詈云：「再不改，將禍爾次子。」果次子純仁病。全家泣請，公終不改，已而純仁病愈，此邪不勝正也。《東坡志林》宋將石普醉，怒羹失調，命斬廚人。其夫人憐而縱之，為報斬訖。亡何普患病，見此廚瀝血持頭立床前索命。夫人向普開說，告以並未斬也，普不信，愈哀號乞命。夫人不得已遣人四路覓廚者來，普一見而病愈。淨法禪師夜踏菜葉，誤以為踏死蝦蟆，心中耿耿，輪回時遂入惡道，此鬼神生於人心也。

災祥不一

古人四靈為畜，麟、鳳皆祥瑞之物，而徐楚金《說文繫傳》言「麟出，《春秋》非瑞也」；小鳥生大鳥，猶桀之變大殷為小殷。禹錫元圭為賞，而張武錫金錢為辱也。《晉中興書》曰：「甘露降，王者恩及耆老，則松柏受之；能用賢人，則蘭蕙受之。」是甘露瑞也。然《汝南先賢傳》都尉廳前有甘露，功曹鄭敬曰： 「此非甘露，乃青木汁也。」陳祥明中，松林冬月出甘醴，人呼為爵錫，有則草木必枯，是甘露非瑞矣。京房《易傳》曰：「河水清，天下平。」鮑照有《清河頌》，是清河瑞也。然漢延熹八年黃河清，襄楷奏為災，天子宜修省；唐《五行志》亦然。《日知錄》歷數漢、唐以來河清為革代之兆，是河清非瑞也。光武與嚴子陵臥，太史奏客星犯帝座，佳話也；桓帝與白衣人蒱博，太史亦奏客星犯帝座，非佳話也，《天官書》本以客星為災星。天瑞五色雲，人瑞鄭仁表，唐以為祥；韓魏公臚唱，太史奏五色雲見，宋以為祥。《天文志》云：「五色雲，妖雲也，見則年穀不登。」《御覽》引《宋書》景平元年有雲五色，而徐羨之等廢少主，則又以為災矣。《梁書》張后家昌蒲生花，武帝以為大瑞；齊永元中御刀黃文濟家亦昌蒲生花，隨即被誅，則又以為災矣。





52　乾道壬辰對策其言剴切　有無我之量而累於自喜　有知人之明而累於自恃


乾道壬辰，黄定對策謂：「以大有爲之時，爲改過之日月。」又云：「雖有無我之量，而累於自喜；雖有知人之明，而累於自恃。」又云：「欲比迹太宗，而操其所不用之術。顧眄周行，類不適用，則曰腐儒，曰好名，曰是黨耳。於是始有棄文尚武、親内疎外之心，何不因群情之所共違，而察一己之獨嚮？」〔一〕其言皆剴切。孝皇擢之第一，有以見容直之盛德，而秉史筆者未之紀焉。

【元圻案】書録解題歌詞類：「鳳城詞一卷，三山黄定泰之撰。乾道壬辰榜首。」

〔一〕按「黄定對策謂」一段文字，今見宋陳傅良止齋先生文集（四部叢刊初編本）卷二九壬辰廷對。明楊士奇等編歷代名臣奏議收此文，亦冠以「陳傅良對策曰」，并無涉及黄定。疑黄定與陳傅良俱爲乾道壬辰進士及第，而誤標姓名。






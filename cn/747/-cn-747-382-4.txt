○菊圃记

舂陵俗不种菊，前时自远致之，植於前庭墙下。及再来也，菊已无矣。徘徊旧圃，嗟叹久之。谁不知菊也，方华可赏，在药品是良药，为蔬菜是佳蔬。纵须地趋走，犹宜徙植修养，而忍蹂践至尽，不爱惜乎？於戏！贤人君子自植其身，不可不慎择所处，一旦遭人不爱重，如此菊也，悲伤奈何？于是更为之圃，重畦植之。其地近宴息之堂，吏人不此奔走；近登望之亭，旌旄不此行列。纵参歌妓，菊非可恶之草；使有酒徒，菊为助兴之物。为之作记，以托後人，并录药经，列於记後。


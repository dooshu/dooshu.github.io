○谢所进瑞橘赋宣付史馆状

高品刘传奉宣圣旨，赐臣批示，以臣所请宣示史馆，特赐允从者。伏以橘性不迁，《楚词》所载，圣情封植，禁结根，此六合同风，九州共贯之应也。元宗朝种柑结实，亦是乘太平之休气，道德之仁风，事协祖宗，实光简册。臣目睹佳瑞，惭无润色之工，心感元猷，莫尽揄扬之美。岂谓天慈曲被，特允微衷。击壤庸音，获知於皇鉴，雕虫薄技，谬列於青编，千古光荣，百生何幸。不任感恩踊跃之至，谨奉状陈谢以闻。


○授宁远军节度使盖寓左武卫上将军制

敕。环卫之设，贵同命卿。有以大将军之名加其秩者，赏典弥重。具官盖寓，凡天下统帅，将佐勤劳。每至赏勋，鲜当仗钺。吾以克用事君有伟节，匡国有大功，而寓预谋必忠，推诚必顺。致我藩后，光於册书。是以特越旧章，授之师律。颇能谦让，复愿改张。得不表以宠休，陟居戎列？仍遂再三之请，俾图始卒之心。直举训辞，是为嘉善。


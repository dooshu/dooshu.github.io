○防禦大同事宜疏 【 防禦北虜】

切惟天下之事、每患于見之不早、而敗于備之不預、書曰惟事事有備有備無患、易曰君子以思患而預防之、葢机不可不預設。而變不可不先圖也胡虜為中國之患、自古所不能免、自正統十四年土木之變、自是而後、屢屢犯邊、搶殺我人民、殺戮我官軍、小入則小利、大入則大利、正德十一年、搶至居庸関北口而止、後嘉靖六年正月十七日又復南侵、殺我官軍六百員名、竟無遺失、獲利而止?帚、亦未嘗遭一折挫、輕我之心、自此益肆、南侵之謀、未嘗一日而忘也、目今放牧威寧海子等處、養精蓄銳、欲乘秋高馬肥、弓勁之日、大舉而南、臣以為威寧海子等處。離宣大二鎮不遠。剋期可到。若非在我隄備有方。計出萬全。鮮不仍覆前轍。况兩鎮糧草空虛。兵馬削弱。加以我軍屢遭挫折、怯氣尚存、全無鬪志、不知臨期何以禦之、言之實可寒心、聞之往年遼東朵顏等三衛夷人、乘大虜寇邊、常往營中偷盜馬匹、故大虜達賊、時加隄備、雖欲南侵、意尚狼跋、近朵顏等衛達賊犯邊殺死馬蘭峪參將王道部下指揮李金?戊等一員、千戶一員、軍人三十餘名、而未聞有大營盜馬之信。是彼又少一敵也。何所顧惜而不來耶。無恃其不來、恃我有以待之無恃其不攻。恃吾之不可攻、兵法亦既言之矣、臨變圖策者、緩不及事、先敵致勝者、萬無一失、北虜之難敵、其說有五焉、生長邊外、日以騎獵為生、拈弓馳馬、習以為常、一也、日冐風雨、夜宿曠野、性耐飢寒、二也、富者保老營而往牧、貧者借弓馬以寇邊得利而止?帚、分半以償。性蠢貪利、不惜死生。三也。牧良馬、淬器械、窺我虛實、乘我無備、洶湧而入、四也熟知山川險易、擄去人口。資為鄉導。五也、我軍之不能取勝者、其患亦有五焉、一曰任將之不專、古之人君之命將也、曰閫以內寡人制之、閫以外將軍制之、而兵法亦曰將能而君不御者勝、葢萬人之命、皆係于一人、若非假以權柄伸縮由已、則臨敵之時、誰肯捨生而用命哉、故殺一退縮者、則千萬人知畏、古人有婦人亦可驅之使赴敵者、用此道也、近日邊將、動輒顧忌、遇有報到聲息、每以自全為計、賊之來也、任其四散搶掠劄營遠望、不敢前、縱遇戰有退縮者、未嘗輕誅一人人心何所畏惧哉、臣愚以為急敕兩鎮總兵官彭木?英等、明開虜賊在套若官軍臨陣、有不用命退縮者、聽其斬首、則官軍皆知軍法之嚴、而無敢有退縮矣、二曰烽火之不明、葢墩臺之設、所以嘹虜賊□止、為邊方耳目也、近日各邊墩臺、雖設有官軍、徒有名存、實無濟事、虜賊臨邊或因下墩取水。或因當夜而寐。甚者捉鎖墩軍。問我虛實虜賊之來。疾如鷹鷂。故炮火未聞。而賊已遍川矣。近堡人口頭畜、收歛不及多被殺虜、滿載而止?帚、由舊路而出、邊方失事、率多由此、臣愚以為虜賊之志、在于搶掠而已、若使傳報有節、炮火分明、遇有聲息、各堡收歛人畜、堅壁清野、彼則四散刼掠、一無所得則必攻堡、而我亦有備。人馬困憊、空北而止?帚。雖不與之戰而彼之志亦隳矣。所謂以逸待勞者此也。三曰邊儲之不實、葢邊鎮無不以兵馬為先、而尤以糧草為急語曰千里饋糧、士有飢色、冐飢而殺賊、恐無能也、兩鎮軍士辛苦萬狀、止靠月糧度日、別無生理、矧父母妻子之所賴、衣服日用之所需、皆仰給于此、而月糧折色給銀七八錢、米價騰高則止糴四五斗。自給不暇。遑恤其他。聞號即行。腹常不飽。安望其勇于赴敵而樂于効死也。即今腹裏地方災傷、錢糧多從蠲免、臣愚以為宜速下戶部從長計處、寧使凡百事從儉。無令邊備空虛。則食足而兵可強。虜無足患矣。四曰器械之不精、傳曰器械不利以其卒與敵也、近聞各鎮軍士禦敵器具搪塞、日久自衛不及、何以望其挫強虜而成功也、臣愚以為宜行鎮巡官員、令其及時整理、如或軍貧不前、則聽其隨宜處置、務令鋒利、則禦敵有具、而不患其無備矣五曰失援之法輕、孫子曰常山之蛇、擊其首則尾至擊其尾則首至、擊其中則首尾俱至、各路將官顧慮太過。自分彼此。如往年宣府參將關山遇敵于白羊堡、力戰一日、兵寡難支、摠兵官傳鐸領兵出城、相向咫尺、坐視不肯應援、以至損傷數多、至今尤以為恨、及其終也、至于閑住而巳則怯懦者何所懲戒乎。臣愚以為宜敕各邊將官但有虜賊入寇併力勦殺。此保軍信地之律太拘故也如有畏怯自保。逗遛不進致有失事者厥罪惟均。必在不宥則人心知所畏警。人力齊而虜可破矣詩云迨天之未陰兩、徹彼桑土、綢繆牗戶、今大虜住牧時將陰雨、禦虜方略、實亦不可緩也臣本書生、不諳邊務其得之見聞者、不敢緘默、伏望　皇上軫念邊鎮重地早下廷議、如何而可使北虜大遭挫劫、如何而可使我邊兵糧大集、以消邊鎮未形之患以紓　皇上北顧之憂、眾謀僉同上請早賜施行


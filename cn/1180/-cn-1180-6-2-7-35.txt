答司马王西石


张主簿人来，辱翰教，深慰远怀。向者之处，惟欲曲遂高志，然于仆本愿终违，蔽贤之罪，终不可逭也。“学须到形不愧影”，此圣门教人慎独之功。此功夫最难，以公高明，自能径造直诣。如仆浅劣，因公之教，亦益加深省也。

阳山光明磊落，初时吴人甚不便之，近反感慕称颂，盖至诚未有不动者。

辽左顷复报大捷，虽斩馘止二百有余，然奔溺于河者甚众，河水为之不流，尽弃辎重而遁，所卤获驼马器物，不可胜计。足以纾边人之愤，而寒旃裘之胆，真大快也。谅公所欲闻者，谩以附及。讲章先刻完者附览。






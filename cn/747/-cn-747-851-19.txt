○请修史疏

臣闻高祖神尧皇帝初定天下，起居舍人令狐德上言，以“近代已来，多无正史，恐十数年後，事迹蔑闻”。因命儒学大臣，分撰南北诸史。且言异代，犹恐弃遗。况在本朝，岂以湮灭。臣尝闻宣宗缵承大业，思致时雍，旰食宵衣，忧勤庶务。十馀年之内，可谓治平。於时史官，虽有注记，寻属多故，辇辂省方，未暇刊修，皆至沦坠。统临之盛，寂寞无闻。伏思年代未遥，耳目相接，岂无野史，散在人间。伏乞特命购求，十获五六，亦可备编修。冀成一代之信书，永祚千年之盛观。


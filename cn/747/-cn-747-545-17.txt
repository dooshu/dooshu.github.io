○请厘肃朝班状

吏部、兵部侍郎、郎中、员外共一十三员，起去年十一月一日至今年三月三十日，并不入朝。臣此谓选限内不朝，实凭格敕。去三月二十一日奉敕转朝，前件官并阙奉慰，臣中书门下省并兵部吏部简格敕，并无文状，国朝故事，开元以前，旬假节日，百官尽入朝。至天宝五载，始有敕放旬节假日不入，比及近来，又赐常参分日。伏缘前后优待之厚，致有慢易违失之愆。臣忝职司，合当举正，庶使朝行自肃，典礼克行。伏请厘革。


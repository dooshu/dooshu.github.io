◇再与刘刺史书

纡辱还诲，优旨仍降，征庄援释，理据皎然，徒欲仗义辩情，末由也已，虽高象出众，微言入神，鄙怀所执，犹或可晓。何者？夫知人者哲，自审者明，忘分昧进，良所未安。昔成直应命，终获减名之惭；遵祖聘能，卒招扬鹄之耻。若遗我欲效彼，追踪王吕，恐曝鳃龙津，点额众矣。盗所盗器，与盗同罪，举失其才，亦宾主交鄙，可不慎乎！又礼云非指王帛，孝乎岂止保肤。故割肌无讥於前代，断发有加於曩晨。斯盖斩手全躯，所全者大，夫何怪者。愿贷愚执，赐遂陋襟。释僧岩呈。（《宏明集》十一）


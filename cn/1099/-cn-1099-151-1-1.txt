○恤民隱均偏累以安根本重地方疏 【 優恤□民】

竊聞之、古昔聖賢論為政有曰近者悅遠者來、又曰聖人一視而同仁、篤近而舉遠、今順天等八府、皆畿輔近地、而順天設於輦轂之下、根本是託、拱衛居先、尤為切近者也堯典紀治功。平章協和之有序。周人制政役。遠近征舍之有差。逮及漢唐宋。如關中洛陽汴梁。皆其國都所在。而當時創業中興之主。推恩於民。每加優厚。我太祖亦加厚南畿累有蠲赦末世反之。卒受其敝。葢根本切近之地。方其平時。與遠惟均。似在可略。及有緩急。惟近足賴。乃始見之。繭絲保障、往事昭然明君慮之於遠。故培之於先。優之於平時。正欲得其用於有事也。慨□正德以來群姦擅朝、蔽惑　先帝、毒流海內、而順天獨先當之譬之蚕食而近者之利侵剝必多、譬之火炎、而近者之害焚灼尤慘、人不聊生、皇皇思亂、幸而　聖明御極。剗弊覃恩、垂死者始有更生之期、思亂者咸切興治之望、然而飢渴所傷、雖飲食易甘、而元氣難復羸憊既甚、雖藥石少效、而勞頓莫勝、臣等昔止耳聞、今乃身歷、不意所見、更有甚於所聞、非大加拯援其何能濟、今將清舖戶以均買辦、專選委以均賦役、發公貯以均大費、溥徵解以均雇役蠲夫價以均恩例、五事條陳、揆理度勢、皆所可行而必不可緩者、伏望　聖慈、念此根本之重地憫此偏累之疲民、將臣等所言、特敕該部查議施行、

一清舖戶以均買辦、竊照在京宛大二縣、并通州各行舖戶、不拘有無優免、俱合取勘當差、先年節奉　太宗皇帝及　憲宗皇帝詔旨甚嚴、成憲具在、弘治年間、又經題有十年一次清查事例、自正德四年清查以後、到今一十三年、所司因見時勢難為、過期未舉、臣等以為人戶消長。固應清查。而今日當務之急。又不止此。無名之派日繁。交納之費日重。藉勢力而濫免者日多。因靠損而貧難者日甚。此正德年間積弊。所當痛加釐正者也。僉京役以清隱冐為□一義往時冐濫職役之人。多係京城內外之籍。近巳革退即同編民行戶若增差役自少此更化以來。德意所當著實舉行者也。乞敕該部再加查議、合無照例奏差科道等官、督委各該官員、將京通二處舖戶、逐一清查、仍將當釐正者、釐正以祛宿弊、當舉行者、舉行以收新效、此因清查之期。以寓興革之政。人情不駭、事功可成

一專選委以均賦役、竊照國家取民之制、不出於賦役、賦役之等、必稽於丁糧、故每年一次審編均徭文冊。計算地畝人丁。兼論家貲生理。因其富貧。分為三等九則。酌量輕重。派以銀差力差。條約法禁、非不嚴明、然而有治人、無治法、其如良有司之難得何哉、况本府所屬州縣官員、多係監生出身、舉人亦少、進士絕無、且地近京師、奏告之易而緣事者多。節制之眾而差占者多。往來迎接之繁難。而扶傷告病者多。署印半是佐貳教官。甚則陰醫廵檢。間有一二賢能官員。此委彼差。不得停息。雖本府佐貳官。亦多棄其專職。奔走不暇。而况於州縣乎。以此往年均徭造冊到府者實無三四。類多襲舊循訛或又乘機作弊。賦役不均。因而缺誤。小民怨訴。無憑處分。雖云遭時勢之難。實亦乏循良之吏。幸今聖明在上、百度維新、向時冐濫職役、占免丁力、與憑藉聲勢、隱蔽糧產之人、近皆革除、漸知退伏、供役之丁、輸稅之地、比之往昔、理合加增、所宜乘此事會、大加檢覆、著實清查、此非任得其人。而事權稍重者。不能也臣等又惟均者公平如一之謂。在縣不止以里論。而當均於一縣。在州不止以縣論。而當均於一州。在府則所均當益廣矣。考之往年卷□。州縣有里數相同而編差之多寡不同地丁等則相同。而出銀之多寡不同。差役名色相同。而貼丁之多寡不同。紛錯百出難以悉陳、其間偏重者。縱不能移之他處。獨不可均之一府耶。此非任得其人。而權可通融者。不能也。及查均徭期限、每年秋收既畢、即當審編編定文冊、該於十二月前送府、新舊人戶、該於正月初接役、前此州縣、先後任情、殊乖畫一、亦當預行戒約、庶不慢令致期、照得本府治中王槐原無專職管匠通判王秉儒本務頗簡、又皆更歷州縣、練達民事相應委用、其王秉儒先因給假回籍、今巳限滿、合無本府移文催取前來、候今秋收歲將畢之時、行委本官與治中王槐分定州縣、前去清查審處、凡可除害安民、許令便宜而行如有事體重大、各就議處停當、開報本府、再加參詳、具奏定奪、限在十一月內通行造定送繳、以後年分、州縣俱要依限審編造報、違者聽本府徑自參提、各官既膺前委、責重事繁、况當革故鼎新尤須心力專一、各該衙門不得復以他事坐委致妨責成、待事完之日、照舊而行、庶選任專而人得自效賦役均而民可少寬矣

一發公貯以均大費、竊照本府所屬昌平州境內、　祖宗之陵寢在焉、正德年來、本州地畝人丁、多被各陵內臣官軍占買隱蔽。民戶稀少。靠損日深。兼以歲時遣官謁祭。夫馬供饋之繁。不在本等賦役之數。比之他處。偏累巳多。去秋又有營造　康陵之舉。凡督工管工內外官員參隨。并各色匠役人等廩糧。寄養神馬。并各該人員騎用馬匹草料。裝運搬囤碾剉供送腳價人力。皆須雇覓。內有虧折。又當賠補。月日既久、見貯茶引所各年折銀二千二百三十餘兩又委官收過正德十六年春季分　皇店遺下商稅銀八百兩、此銀幾為羣姦所竊幸而入於公家、見今空閒尤當動支乞敕該部、再行查議、合無照先年　裕陵及大石窩工上事例先將前項店稅銀八百兩。行令該州委官赴府領回、以應目下急用、有餘送回、作正支銷不足具申、再於茶引所折銀內取給其□前用過之數、除正德十六年十月十三日以前、原係本州與所屬三縣正派應付月日外、其以後月分、係各州縣協助遲誤、而該州代為那借應用者、逐一查明具結開申本府、聽於該所折銀內支給補還、若巳經協助、不許混開、事完之日、通將用過銀數下落、備造青冊二本、送該部并本府查考、其原派協助九州縣、俱行停免、如此不惟該州少寬於獨累、而各州縣亦得以均沾矣

一溥徵解以均雇役、查得在京衙門公差官員、例該本府撥人跟用者、每年該一百八十二名、共支工食銀一千三百一十兩四錢。謂之長跟皂隸、近年本府因見宛大二縣差役日繁、外屬州縣、亦皆困敝、反思前項官員。俱係在京公共衙門。而所管理。又非本府專司職務。乃獨出辦皂隸。事體似有未安。議欲改派畿內七府。兵部未曾允行。葢以本府不出京班皂隸、該辦長跟工食是指一事而言、未盡通融之理查得本府每年額派國子監京衛武學公侯伯下訓導等官膳夫齋夫共該納銀八百九十餘兩。刑部都察院光祿寺太醫院共用庫子一百一十餘名、大約占均徭銀一千三四百兩、此皆在京公共衙門、獨於本府取辦。至於本府并宛大二縣官員、俱係常朝京職、柴薪似宜領于兵部、亦止取於所屬、每年共該銀九百九十餘兩、通前四項、共該銀四千五六百兩、其五年一次點差科道等官、跟用皂隸二十四名、不在此數、而陸續因事奏差、未經題准、與凡日行公差官員、取用短差皂隸、又不可以數拘、但此等差役。於部分各有所屬。兵部隔別。豈能周知。當時本府查議欠明。致難裁決。今若以此較之。則本府所費不貲。本府雖嘗派行霸州東安等九州縣就近協助、然各州縣困敝之餘、在本等猶難支持、分外之派、於隔別豈能相濟、以此多致遲悞、獨累該州辱官鎖吏、揭債賠償、艱苦百端、屢行申訴、伏思　先帝上賓、海內之所共哀、山陵舉事、亦海內之所當共赴也、以之獨累順天。且猶不可。而可累此一州乎。該州平時被累已不能堪、而更堪此大累乎、漢制徙富民於諸陵所以奉神靈填京邑也今昌平重田乃如此夫寧神在得億兆之歡心。以　陵寢所在。而其民不惟不蒙休庇。而反令其愁怨。亦豈所以安　列聖在天之靈哉。卷查正德十三年、奉戶部劄付、為分豁員累應付、蘇民困以安　皇陵事、又為便應付以恤窮民事、該昌平州房山縣各稱　裕陵并大石窩工上人員、廩給腳價、獨累本處人民、該部議行本府、將收貯批驗茶引所課程折銀給領接濟、今　康陵新造、工大日久、比之　裕陵修理、及大石窩供應尤難、誠宜急處、查得本府庫內歲辦各役銀數、與真定等七府山東山西河南三省所出京班皂隸、孰多孰少、自不能掩人、但見京班長跟齋夫膳夫庫子柴薪名色之異、而不念取於民膏民脂者之同也、此在本府全盛之時、猶為過重。况今州縣、人戶大半逃亡、里甲日見消併、困極之餘、其何以堪、查得前項七府三省所屬州縣、共四百一十三處、除膳夫等項、本府照舊派徵外、乞敕該部再行查議、合無自嘉靖二年為始、將前項長跟皂隸工食銀兩、改作京班名色、照數分派七府三省、每一州縣、不過加銀三兩有零。其數巳足。每年解部交納。聽宛大二縣委官支領給散。誠為眾輕易舉。經久可行。

一蠲夫價以均恩例。卷查正德十六年十一月奉工部劄付為催儹各年在逃并不到官吏甲夫事、該惜薪司揭帖、將正德十五年以前、本府拖欠擡柴夫二千七百七十名、開單轉行撫按衙門督催甚急、節該伏覩正德十六年四月二十三日詔書內一款、正德十五年十二月以前各處實徵稅糧馬草農桑人丁絲絹布疋絲綿花絨屯田　皇莊莊田子粒牧馬草塲子粒租銀、及甲兵二庫蠟茶銅漆銀硃塩課廚料戶口食塩猪羊雞鵝備用孳生馬騾山廠柴夫、後府柴炭軍器沿河軍衛有司蘆葦茭草夫價、及閘埧泉溜洪淺等夫、并樁草等料、及曠役等項銀兩、一應歲派歲辦奏派、但係該納官錢糧物件拖欠未徵者、盡數蠲免、以蘇民困、欽此、欽遵、竊本府派辦有砍柴夫有擡柴夫。名雖人夫。實皆納價。今砍柴夫巳經蠲免則擡柴夫事體正同。意者該司以詔書內不曾明開擡柴夫字樣、又或以為此乃內府正供緊用人役、難以宥免不思錢糧名色甚多。詔書豈能盡載。當時慮有所遺。故又總括之云。一應歲派歲辦奏派但係納官錢糧拖欠者盡數蠲免。擡柴夫縱不在山廠柴夫之中。亦當在總括該免之數。今各項錢糧。非詔書所載而蠲除者多矣。何獨於擡柴夫。乃幸一字偶闕而不與免邪。且砍柴夫　皇莊子粒光祿寺廚料甲丁等庫料物、俱係內府正供之用。而漕運糧米。尤為軍國重大之需。悉從除豁。何獨於擡柴夫。乃指為緊用人役而不得免邪。審據本府委官李僉等、執稱該司每月雇夫扛擡木炭等項、伊等及各州縣委部人員、即皆辦納工價銀兩、當年巳完今拖欠者、多係各官名下認納之常例。非等待雇夫之急用也。若係雇夫急用。日不可缺。豈有正德十五年以前而可等待至今者乎。詳其所言。實為可據、且此項柴夫先年因欲就近徵收、故止派順天等八府、比之別項錢糧、獨為艱重、今天下逋賦、一切蠲除、而畿內八府、始而迎立聖明、繼而奉接　聖母、快覩既先於萬國、任勞亦倍於地方、縱不加恩、豈當虧抑、况計拖欠夫價、多至一萬一千六百餘兩、今冬復當本府派辦之期、又該銀一萬六千八百兩若欲一時併取、決非疲民所堪、就使嚴刑驅之、不過那新補舊、舊者縱完新者必欠、黃放白催、徒招失信之謗、而舊完新欠、實無濟用之益、合無將前項夫價巳徵在官、或被經取人員侵匿者、本府行各分管官嚴督州縣、查追起解轉送該司上納、其原係小民拖欠者、伏望明降德音、照詔書事例、一體蠲免、舊逋者民既、幸於寬恤、新徵者必將樂於早輸、恩信既全、實用亦濟矣、


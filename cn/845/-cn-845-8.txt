第八出　入道


【诵子令】〔净扮道姑上〕尘途扰扰厌逢迎。少小离家觅上淸。撇得爱河求净品。行看羽化上蓬瀛。

老身咸宜观道姑是也。连日到施主人家修斋。不曾上殿参礼。今日闲居无事。怕有施主到来。不免叫了绿翘出来。同到殿上焚扫则个。绿翘那裏。〔贴上〕仙李盘根大。猗兰奕叶光。〔净〕绿翘。你把殿门开了。打扫一打扫。〔贴应介〕

【引】〔小旦同末上〕蕊珠宫外香云合。世网从今蹬脱。

〔末〕此间已是咸宜观了。请进去。〔进见介净〕你是李管家。为着甚事。同这位炼师到此。〔末〕这位师父。是令狐丞相送来。与我老爷做二夫人的。他因老爷死了。誓不改嫁。情愿出家。因此老夫人差我送到宝观来焚修。〔净〕妙妙。我观裏又添了这般一位仙姑。那怕不兴旺。小师兄。先请拜了三淸。〔小旦拜介〕

【诵子令】〔净〕仙娥貌比许飞琼。袅娜眞堪掌上擎。〔小旦〕师父请转。待小道拜见。〔对拜介小旦〕幸有眞仙为伴侣。愿求法力指迷程。

〔净〕师兄在此出家。须用改个法名。先师留下是玄字行中。贱名玄淡。师兄就是玄机何如。〔小旦〕多谢赐名了。〔末〕小人吿回。〔净〕管家有慢。你回去与我多多拜上老夫人。〔末〕来送云中仙子。归参阃内将军。〔下净〕请问师兄高姓。〔小旦〕小道寄养赵门。本姓鱼氏。〔净〕我看你冰雪丰姿。烟霞法相。令人企羡不胜。

【雁来红】你是璘珣的玉树柯。倏移根向大罗。我相逢亦是前因果。〔小旦〕质媿生来浊。入门敢自躭慵惰。〔合〕相随和云窗雾阁。朝共晚修淸课。

〔净〕绿翘。你就随侍鱼师兄罢。〔贴应介〕

水边杨柳赤栏桥。

洞裏神仙碧玉箫。

近得麻姑书信杳。

浔阳江上不通潮。








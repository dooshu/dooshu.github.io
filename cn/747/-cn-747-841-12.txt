○对祭侯判

得甲祭侯辞曰：“强饮食，御史纠，非息宴之礼。”不伏。

泽宫旧典，相圃遗法。实备多仪，亦彰异数。至若一日之泽，息物休农。四牡既朝，劳勤式宴。於是取像狸步，设广庭之礼物。戴张兽侯，量下纲於地武。射之义也，岂直主皮。神则凭焉，必俟工祝。羞醢之嘉荐，陈儆戒之顺辞。或中鹄而升，则实爵以献。终乃示其慈惠，庶将强其饮食。正依经理，宁畏简书。爰询柏署之言，未达梓人之职。甲之不伏，可谓守官。








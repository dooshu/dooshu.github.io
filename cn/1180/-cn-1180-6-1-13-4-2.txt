贺元旦表二


端月纪辰，苍极布始和之象；王春司令，紫宸臻首祚之祥。丽晓色于金铺，动韶年于玉律。凤历越三旬而再启，龙图际九叶以益昌。邦国又宁，地天交泰。

恭惟皇上德象帝先，道同乾运。抚五辰而凝绩，与日偕新；齐七政以授时，体天行健。和气召四灵之瑞，玄威靖九塞之尘。是以上帝居歆，瑞雪应明禋之祷；天心助顺，神武收不战之功。忻至治之无虞，征太平之有象。兹者，当三阳开泰之候，正万物出震之时。气转鸿钧，共乐尧天之化日；春回邹黍，已消燕谷之阴寒。彤庭蔼瑞雪之缤纷，阊阖现卿云之灿烂。应条风而送暖，人与物皆在春台；献《椒颂》以迎祥，君育民同登寿域。玑衡正而黄道辟，玉烛调而泰阶平。普天仰阳德之方亨，率土贺乾元之正始。是诚天启维新之运，而神扶永命之基也。

臣等秩首班行，恩深眷遇。涵濡德泽，同万物以生辉；拜舞衣冠，仰九天而称贺。欢忻倍切，感激难名。伏愿茂介阳禧，诞膺玄祐。圣法天，天法道，圣寿齐天地以无疆；国保治，治保民，国祚巩山河而永固。






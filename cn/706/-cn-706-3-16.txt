·祭监国鲁王表文（癸卯）

伏以龙逝桥陵，璁珩结攀髯之痛；麟游阙里，桐珪含解绂之悲。况欲执羁靮而无从，祗觉纳管钥之莫逮！魂销闽峤，泪洒越台。钦惟我主上位膺乾四，德备咸三。青社云从，蔚矣东藩佳气；赤城霞起，巍然南纪灵光。属以国难频仍，遂尔义师首倡。栖秦侯之甲盾，岂仅虎贲三千；建粱孝之旌旗，共仰龙飞九五。而志枭逆虏，故功高让皇。月羽星鋋，射江潮而立四极；白旄黄钺，横海峤而总六师。迨浙、闽之疮痍，尚图收烬；适滇、黔之拥戴，是用归藩。风雨飘摇，悲五蛇之失散；波涛振撼，怅六鷁之退飞！虽潜邸依斟，胆薪弥厉；而许田易郑，髀肉渐生。方期再回灵武之銮，谁意遽返苍梧之驾！八音遏密，百里震惊。臣才愧邹、枚，任同种、蠡。十九年之旄节，属国不殊；廿四郡之鼓旗，平原无恙。恨哭庭而未效，嗟扫墓以何时！投璧还秦，早惭狐偃；扁舟去越，敢学鸱夷！徒蕴扛鼎之怀，逾抱号弓之恸！于乎！薇垣坠曜，枫陛垂霾。穆王驭骏以来归，已孤此愿；望帝化鹃而犹在，莫慰余思！


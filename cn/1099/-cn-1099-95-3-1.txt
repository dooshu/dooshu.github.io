○蘭谿縣新遷預備倉記 【 備倉】

洪惟我　太祖皇帝、以亶聰明、作元后、拯生民塗炭之苦、而措諸袵席之安、其大造之仁蔑以加矣、然猶夙夜憂勤、圖恤民隱、以謂歲不能以無歉、民不可以無食、爰命所司、出官鈔以易穀、而儲之鄉社、以備凶荒、以恤艱阨、謂之預備倉。其即周人之委積。隋唐之義廩。宋朱文公社倉之遺意也豈非所為竭心思。而繼以不忍人之政者乎。于時蘭谿、始有東西南北四鄉之倉、視歲豊歉而歛散之、民是以不飢。　列聖相承年穀屢登。長民者懈於其職、監視弗虔、所儲蓄者、積而不散。往往乾沒於豪猾之手而倉隨以壞矣宣正以來、歲或不收、而生靈嗷嗷、無所仰給。　朝廷始用大臣之議。令天下郡縣。勸募富人入粟於官。以為荒備。其輸粟至千石者。賜以璽書。旌為義民。時無錫薛候理常乃作大倉於縣城之南數里。倉嶺之下。儲穀以數萬計。又謂之義民倉。民固有獲其利者。夫何歷時滋久。奸弊百出而倉非曩時之舊矣弘治壬子之春、崑山王侯倬以才進士兩宰劇縣、皆著能聲、簡自天官、來字吾民、下車之初、歲適大侵、民窮無告、亟發廩以賑貸之、而視其倉屋、皆壞漏弗支。所儲之穀失亡太半。而在庾者。又皆陳腐不可食矣。侯為之太息流涕。訪諸父老。咸謂是倉地處幽僻。四無民居。監臨以政務紛冗。弗遑時至。而主守之人又皆一二十年弗與更代久而易懈至有死亡迯散。而莫之守者。其勢易為侵盜。又在大河之濱。盜者不勞負擔。夜舟滿載。而之四方者。不知其幾。加以水濱卑濕。陰潤所蒸。在倉而腐者。亦有之矣。倉儲虧耗。職此之由。而守倉人役。以虧耗責償。而破蕩其家者甚眾。則是倉雖曰惠民而適以為民害也。侯乃嘆曰法久而弊生。勢所必至不有以變而通之。其可久乎。乃相地於縣治之東。得廢寺焉。其土燥剛。無卑濕也。附城而近。監臨可常至也。去水而遠盜。舟弗能達也。在闤闠中。十手目之所措視。姦宄無所容也。將謀改作。以祛宿蠹。而部使者少參韓公行部至焉。聞侯之議。深以為然。乃具其事以白於鎮廵藩臬諸司得報如其請。侯於是以義勸富人之堪事者。授之規畫。分其程度。俾各以力自占。徹其舊。以即於新。中為廳事。廳事之北為廒者三而左右對列亦各為廒者三。屋之以間計者。凡四十有五其?餘地。又皆可續而廒焉。外則周以垣墻。皆石其址。而覆以瓦。幾二百餘丈。前後重門以嚴出內。而輪奐一新矣。是役之興。人皆懼勞費而難成然公不費官。私不擾民。經之營之。在侯一心。而義以感人。其應如響。凡富室之任其役者。運財効力。如治其私。趨事赴工。爭先恐後。肇始於其年季冬之月。而落成來歲之春。子來之政。何其易耶。守倉之役。前此多以鄉民則往來守視。非其所便。今而易以市人。則朝夕不離乎是倉矣。先以久無更代。則虧耗數多。而難於責償今而定為歲一交盤之法則無久役而民不困矣倉雖既成。人猶懼其儲蓄之弗廣。侯以是歲當重造版籍。推割產稅。而受田之家。皆物力富強者也。隨其所收多寡。計畝而勸之。得白金二千七百餘兩易穀萬有千石。自足當前虧損之數。而倉儲不虗非復向之名存實亡者矣。倉廩既成。而儲蓄不虗。備荒有具。而困窮是賴。邑之父老。欣然而來告曰。我侯涖政之初。小試經綸之業。不遑他務。而汲汲於是倉欲為吾民深長計。其所立之卓偉如是。豈非推廣我皇祖仁覆天下之心。而為政者乎。使其進而羽儀　天朝上佐　天子。以經綸天下。則其他政之仁。大庇吾民者可預推矣。吾儕小人。自今其有瘳乎。將謀伐石以永其功。俾子孫世世。勿忘我侯之仁。愚於是竊有感焉。是倉之成。侯之仁吾民者。固至矣。若是倉能久而無弊。則非所敢知也。繼今為政者。必有我侯至誠惻怛之心。然後可以行是倉之仁。又必有我侯達權通變。發奸擿伏之才然後可以祛是倉之弊而全是倉之仁後之君子。其念之哉。必切切焉視飢猶巳亦以侯之心為心焉。使是倉之仁。久而弗壞。則吾民之蒙其惠者。容有既乎。故為執筆而不辭。

皇明經世文編卷之九十五終








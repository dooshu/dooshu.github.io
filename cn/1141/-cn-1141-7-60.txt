剡中寄会稽家太守长野（时余将赴京。）

其一
戒楫若邪滨，溯洄剡溪道。
川涸陟层冈，杖策纡林表。
长风万里来，吹彼云中鸟。
高翮不易息，哀鸣伤怀抱。

其二
连冈无穷畛，归云有馀恋。
今日絺衣凉，昨日裁纨扇。
岁时寒暑侵，人情暌合见。
判袂未盈旬，怀思泪如霰。

其三
葛藟缘松梓，翡翠戏芙蓉。
自顾恧惠连，君已披心胸。
万里逝将别，咫尺阻音容。
戢影憩深涧，流悲睇层峰。



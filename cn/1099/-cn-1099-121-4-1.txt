○書題奉錄後

題奉錄二卷、廷和備員內閣時所上也、在先帝朝者為前錄、今上初政時者為後錄、自正德甲戌春至嘉靖癸未秋、中間除居憂三年、總八十疏或謂廷和入閣實自正德丁卯冬、而壬申以前、錄未之及者、于、時文正李公當事、凡有建白、皆倡自文正、奏稿盡出其手、廷和小過贊其決耳、及文正致仕、其則不遠、遇事有不可、必與同官執義以爭。爭之不得。乃以疏上。或至再四。多無批荅。亦有不具官不稱名者葢竊比於嘉謀入告之意議擬之頃。倉卒立就。故不暇於潤色。辭或過激。上每優容之無忤也。亦有疏上即允者。外廷皆不及知。嗚呼　二聖之德。其可謂至德也巳矣。雖堯之舍巳。湯之從諫。何以加諸。間有不能回者。則以廷和積誠末至。議論未明。不足以動天聽耳。此意疏中亦嘗及之、而中心恒以自愧、輔導無狀、廷和之負我聖明多矣、今雖退伏林下、時一念之、未嘗不皇恐自訟、汗出而食不下咽也、載念廷和于諸公無能為役、武皇穆駿西馳而天下□晏然者以任相得人也而諸公皆諒其疏直開誠、相與不比以同、不矯以異、有倡斯和、惟義之從、二卷所錄、屬草多出諸公、前錄則敬所蔣公、礪菴毛公、後錄則湖東費公、自辛巳冬、召起與二公更迭為之而廷和附名其間、藉以寡過、昔召公之於周公、或者猶有不悅之疑、富鄭公晚年與韓魏公、容有不合、廷和何人斯、而所遭顧過之、此所以私自慶幸、終身誦之、而不能忘焉者也、集錄既成、謹識其後、

皇明經世文編卷之一百二十一終








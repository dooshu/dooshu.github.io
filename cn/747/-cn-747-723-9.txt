○对典同度管判

〈典同度管失候不应史称黍细徒少其人〉

道干始根，阳圆成象。同律审候，纪物书云。各守其官，备创厥事。考同律於巡礼，先阅《虞书》；资首历於张生，方寻《汉志》。恭惟所典，实曰司存。职此之由，须闻不怠。影度从候，物精昭芒。既未晓於谈天，徒效诚於窥管。遂使牛车转水，颠倒烟灰之色；鸡卵色黄，混淆气火之象。损三生一，纷纠无凭；居阴布阳，舛错奚甚。史也胥品，诚迷厥官，纵欲陈力就列，未知不能者止。黍细厥粒，徒寡其人。先无告辞，後有推过。此而获宥，何以用刑。

张季友

季友，元和五年进士。


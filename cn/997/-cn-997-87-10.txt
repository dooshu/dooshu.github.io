徐铉　病题二首

性灵慵懒百无能，唯被朝参遗夙兴。

圣主优容恩未答，丹经疏阔病相陵。

脾伤对客偏愁酒，眼暗看书每愧灯。

进与时乖不知退，可怜身计谩腾腾。

徐铉

徐铉　病题二首

人间多事本难论，况是人间懒慢人。

不解养生何怪病，已能知命敢辞贫。

向空咄咄烦书字，与世滔滔莫问津。

金马门前君识否，东方曼倩是前身。

徐铉


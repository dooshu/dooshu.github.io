养心亭説

孟子曰：“养心莫善于寡欲。其为人也寡欲，虽有不存焉者，寡矣；其为人也多欲，虽有存焉者，寡矣。”予谓养心不止于寡焉而存耳，盖寡焉以至于无。无则诚立明通。诚立，贤也；明通，圣也。是圣贤非性生，必养心而至之。养心之善，有大焉如此，存乎其人而已。张子宗范有行有文，其居，背山而面水。山之麓构亭，甚清静。予偶至而爱之，因题曰“养心”。既谢，且求说，故书以勉。


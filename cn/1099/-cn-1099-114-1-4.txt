○為處置馬營城堡事 【 牧馬營房城堡】

看得陜西苑馬寺各苑、多不曾修建衙門城堡、及雖有城堡、年久土?册塌、又皆無營房馬廄。苑官多僦屋而居、或宿窯洞、所養官馬。晝夜在野。且春夏之時。趁水草牧放。固可適其騰游之性。至于冬寒時月。若不蓄積草莝。攢槽餧養。山野之中。草枯水凍。加以風雪侵凌。凍餓損傷。寧不致死。臣謹按周官圉師掌教圉人養馬。必順四時。冬則燠之以廄夏則凉之以庌。藉蓐以禦其寒。塗釁以除其穢、先王畜牧之善如此。查得永樂四年、兵部為開設衙門事、行工部轉行陜西都行二司、并布政司、令軍衛有司、差撥軍夫於附近各苑去處量其馬數、起盖馬廄以備冬月牧養題奉欽依通行外、此係國初牧馬成法、年久廢弛、一向不曾申明舉行、及照弘治十四年間、達賊大舉、侵犯官馬、因無處收避。被搶去三千九百餘匹。况各苑地方。木植艱得。土人以窯洞為家。乃其素習。各該衛所解來隊軍。因無棲止。隨到隨逃。廢弛之故亦多由此今朝廷大修馬政、所宜深慮卻顧、用圖久遠、又恐數年之後、我馬蕃息、為虜人所窺、或貽前年之禍處置馬營城堡、誠為急務、臣已委布按二司等官、勘得長樂監廣寧開城黑水三苑、俱在平凉府固原州地方、廣寧苑、原設鞏昌臨洮青州平凉四營、鞏昌臨洮青州三營、安定苑、坐落鞏昌府通渭縣地方、原設中營原川稠泥河衙門石硤口雙井共六營、靈武監清平苑、坐落平凉府固原州地方、萬安苑、坐落固原州、及慶陽府環縣地方、前項城堡。量其大小。各修城門一二座城上修垛墻更舖。以備瞭望。四圍各濬城壕。於內隨其地勢廣狹。既立城堡又建馬房苑牧之制于是略備矣各修營房馬廄。多者數百間。少者百十餘間。開立街市。以通貿易。種植樹株。以供蔭息。各存留隙地堆積草束。以備支用。春夏時月。如無聲息。官馬聽其在野牧放。一有烽火傳報。即便收掣回營。及冬春寒凍時月。俱收入城堡餧養。黑水安定清平萬安四苑。相離本寺地遠。仍各建立官廳一所。每年輪令少卿寺丞一員分管。不時下營點閘。在此居住。夫築城堡則人馬有所保障置馬廄則馬匹不至橫傷修營房則貧軍有所依棲建公衙則牧官可修職業揆之事理。皆所宜為。誠非浪說。且清平萬安二苑地方。與各該軍衛有司軍民雜處。相離邊堡窵遠。前年達賊四散抄掠。如入無人之境。殺戮人民。如殺狐兔。驅逐丁口。如驅犬羊。臣巡視所過。血痕漬地。凋落之伏難以模寫。呻S吟Y之聲。所不忍聞。前項彭陽板井川諸城堡既立。非惟監苑人馬可保或遇虜患附近軍民丁口頭畜亦可收避况西人素勇敢善鬬待馬政就緒。將各苑軍餘挑選壯丁。設為操夫。各一二百名。給與盔甲。授之弓矢。令其不妨牧馬。遇閑暇之時。操習武藝。就令寺監官員督視比較。不許調遣。專一防守本營城堡。是雖為牧馬而設亦可壯邊域之聲勢資緊急之應援古者寓兵於農。今藏兵于馬。無不可者。彼虜覘知我保障有地。防守有人。縱然馬匹蕃盛。不敢生垂涎之意矣。但經營造作、所費不貲、合用工力、必湏計處、除因舊展拓、修理用工不多者、就令本營正軍餘丁、自行修築外、其創置城堡、工程浩大、必須量起附近軍衛有司軍民人夫、與本營軍夫相兼修理、至于建立城門衙門、起盖營房馬廄、合用工料等價數多、其木植俱于平凉府華亭縣及鞏昌府漳縣採打。緣各處人民節年因穵運修邊等項。負累貧困臣實不忍重勞。必得官錢雇人採打輸運。則公私兩便。况今歲地方薄收。來年人民。必然缺食。若有官錢雇募趨者自倍官事易集昔人有以凶年興大役成大功者。意正如此。查得陜西在官庫藏。別無蓄積。官錢。堪以動支。合無通行陜西司府衛州、縣、大小問刑衙門、將弘治十七年正月起、至本年十二月終止、一應經問囚犯、該納贖罪折收銀錢者、連贓罰銀物、各衙門追完、俱發各府貯庫、按季類送平凉府收貯、聽臣督委布按二司官、陸續查取、雇人採打木植、燒造甎瓦、及輸運等項支用、但所問囚犯有力者少、以一省一年計之、數亦不多、惟復再將太僕寺收貯馬價銀、多支一二萬兩、通前買種馬之數、共送發銀六萬兩、則事事可辦、成功不難、臣又竊見世之好議論者。見人有所舉動。輒以勞民費財為辭。殊不知不一勞者不永佚。不暫費者不大蠲要在擇可勞者而勞之。不為無益之費而巳。所需數僅六萬兩又借支賍罰銀所請馬價甚少而為此言可見識大体計經常者少恒以惜費而墮事也古者問國君之富。數馬以對。矧今堂堂天朝。據全陜畜牧之地。而馬政廢弛至此各邊缺馬。動輒來京奏討。十數年間。送發馬價銀多至數十萬兩。是皆百姓膏血之餘。率是以往。何有紀極。夫七年之病。三年之艾。苟為不畜。終身不得。及今圖之。五年之後。可以給陜西三邊之用。十年之後。可以備京師不時之需。將來所省不知幾何且以壯中國富彊之勢。而潛消外夷輕侮窺伺之心。其所關係良非小補。若憚勞惜費。狥流俗之浮言。襲目前之故跡。則是為一身之謀。而非所以為國家深長久大之圖者也。


◇七夕赋奉护军命作

金祗司短，火曜方流，素钟登御，夷律鸣秋，朱光既敛，凉云始浮。盈夕露之蔼蔼，升夜月之悠悠。步广庭而延睐，属天媛之淹留。嗟斯灵之淑景，招好仇於服箱。迈娥而擢质，凌瑶华而擅芳。靥白玉而为饰，霏丹霞而为裳。回龙驾之容裔，乱凤管之凄锵。腾烛光於西极，命二妃於潇湘，轼帝车而捐，凌天津而上翔。怅汉渚之夕涨，忻河广之既梁。临瑶席而宴语，绵含睇而蛾扬。嗟阑夜之难永，泣会促而怨长。忌纤阿之方驾，吝长庚之末光。抚鸣琴而修，浩安歌而自伤。歌曰：

月殿清兮桂觞酬，云幄静兮香风浮。龙镳蹀兮玉銮整，卷星河兮不可留。分双袂之一断，何四气之可周。斯乃向像恍惚，彷佛幽暧，耳之无闻，目之无缋。故钟鼓闻而延子隐，白日沈而季后对。岂形气之所求，亦理将其如昧。君王壮思风飞，冲情云上，顾楚诗而纵辔，瞻兰书而竞爽，实研精之多暇，聊馀日之骀荡。赋幽灵以去惑，排视听而玄往。哂阳云於荆梦，赋洛篇於陈想。乃澄心而闲邪，庶绸缪於兹赏。（本集，又见《艺文类聚》四，《初学记》四。）


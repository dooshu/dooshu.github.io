舒坦　游云湖过香山偶成二首

去路骞腾逼紫霄，何年凫舄堕王乔。

暗峰藏雨皆龙窟，灵草含霜半药苗。

已觉山衣云扑扑，还疑风鬓雪萧萧。

扪萝更上岧峣顶，下视沧溟百水朝。

舒坦

舒坦　游云湖过香山偶成二首

尘境回头隔圣凡，参差叠嶂巧如鑱。

归云堕碧粘僧屐，落叶飘红上客衫。

果熟遥看猿渡涧，风号定想虎离岩。

长天自有无穷景，未信西冈日半衔。

舒坦


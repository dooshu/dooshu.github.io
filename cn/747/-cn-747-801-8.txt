○马当山铭

言天下之险者，在山曰太行，在水曰吕梁。合二险而为一，吾又闻乎马当。彼之为险也，屹於大江之旁。怪石凭怒，跳波发狂。日黯风助，摧牙折樯。血和蛟涎，骨横鱼吭。幸而脱死，神魂飞扬。殊不知坚轮蹄者，夷乎太行。仗忠信者，通乎吕梁。便舟楫者，行乎马当。合是三险而为一，未敌小人方寸之包藏。外若脂韦，中如剑。蹈藉必死，钩必伤。在古已极，於今益昌。敬篆岩石，俾民勿忘。


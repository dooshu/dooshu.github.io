【登上戍石鼓山诗】

旅人心长久。忧忧自相接。故乡路遥远。川陆不可涉。汩汩莫与娱。发春托登蹑。欢愿既无并。戚虑庶有协。（《诗纪》云。一作怯。）极目睐左阔。回顾眺右狭。日末涧增波。云生岭逾叠。白芷竞新苕。（《诗纪》作苔。）绿苹齐初叶。摘芳芳靡谖。愉乐乐不燮。佳期缅无像。（永嘉县志作缘。）骋望谁云（永嘉县志作无。）惬。（○永嘉县志二。广《文选》九。《诗纪》四十七。）


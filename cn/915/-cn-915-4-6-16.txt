◇狼灾诏（十一月甲申）

灾暴缘类，符验不虚。政失厥中，狼灾为应，至乃残食孩幼。朝廷愍悼，思维咎征，博访其故。山岳尊灵，国所秩，而遂比不奉祠，怠慢废典，不务恳恻，淫刑放滥，害加孕妇，毒流未生，感和致灾。其详思改救，追复所失，有不遵宪，举正以闻。（《续汉·五行志一》注补，《后汉·顺纪》注并引《东观书》「中山相朱遂到官，不出奉祠北岳。诏」云云。）


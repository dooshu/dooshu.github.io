顺命篇 第三 凡十六条

子夏曰：“死生有命，富贵在天。”

孟子曰：“行或使之，止或尼之，行止非人所能也。”

一饮一啄，事皆前定。

万事分已定，浮生空自忙。

万事不由人计较，一生都是命安排。

《景行录》云：“凡不可着力处，便是命也。”

会不如命，智不如福。

《景行录》云：“祸不可以免，福不可再求。”

《素书》云：“见嫌而不苟免，见利而不苟得。”重刊本中此处还有一句：福至不可苟求，祸至不可苟免。

《曲礼》曰：“临财毋苟得，临难毋苟免。”

子曰：“知命之人，见利不动，临死不怨。”

得一日过一日，得一时过一时。

紧行慢行，前程只有许多路。

时来风送滕王阁，运去雷轰荐福碑。

《列子》曰：“痴聋瘖痖家豪富，智慧聪明却受贫。年月日时该载定，算来由命不由人。”

命里有终须有，命里无莫强求。

先儒曰：“世味非不浓艳，可以淡然处之。若富贵贫穷由我力取，则造物无权矣。”








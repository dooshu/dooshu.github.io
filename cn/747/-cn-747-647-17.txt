○宋常春等可内侍省内仆局令制

敕：近制选内臣之善於其职者，监视诸镇，盖所以将我腹心之命，达於爪牙之士也。宣义郎行内侍宋常春等，皆以谨信多才，得参侍从，更掌上府，尢见吏能，守官无毫发之暇，励己有冰霜之操。迹其声实，可备监临。汝其往哉，予用训尔：夫处众莫若顺，犯众则不安，约身莫若廉，奉身则不足。推是两者，引而伸之，然後入可以近天子之光，出可以护将军之旅矣。罔或失坠，以贻後艰。勉当柱国之荣，无忘立表之誓。全实可宣德郎行内侍省宫闱局令员外置同正员，常春可徵仕郎内侍省内仆局令员外置同正员。


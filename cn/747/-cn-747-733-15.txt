○奏论二萧真伪

臣闻造伪以乱真者，匹夫知之尚不可，况天下皆知乎？执疏以为亲者，在匹夫之家尚不可，况处大国之朝乎？臣受国恩深，奉公心切，知有此色，安敢不言？伏惟皇帝陛下仁及万方，孝敦九族，而推心无党，惟理是求。微臣所以不避直言，切论深事。伏见金吾将军萧本，称是太後亲弟，受此官荣。今喧然国都，殆闻藩府，自上及下，异口同音，皆言萧宏是真，萧本是伪。臣傍听众论，遍察群情，咸思发明，以正名分。今年二月，其萧宏投臣当道，求臣上闻。自言比者福建观察使唐扶及监军刘行立具审根源，已曾论奏。其时属萧本得为外戚，来自左军。台司既不敢研穷圣意，遂勒还乡里。自兹议论，转益沸腾。臣亦令潜问左军，榷论大体，而士良推至公之道，发不党之言。盖萧本自度孤危，妄有凭恃。伏以名居国舅，位列朝班，而真伪不分，中外所耻。切虑皇太後受此罔惑，已有恩情。若含垢於一时，终取笑於千古。伏乞追萧宏赴阙，与萧本对推，细诘根源，必辨真伪。


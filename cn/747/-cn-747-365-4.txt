○对城邑判

〈甲将仞邑，乙不从命，比周狗以属之，损乙。〉

大道既隐，天下为家，度土以居人，量地而制邑。将兴版筑，必俟命（一作金）槌，划以断岸长，负以重城四郭。孟轲五亩，匪宅是营；孔某数仞，爰兹仰止。生异里仁之美，行多嫉恶之辞。苟此不从，胡施而可？弃人用犬，虽猛何为？且阖门塞窦，在明时而难许；比周阿党，岂君子之攸宜？损乙既谢於当全，罪甲庶期於无讼。然恐造有妨害，兆有吉凶，或利晋而阙秦，将抑彼而就此。各从所便，不亦宜乎？

敬骞

骞，开元时官监察御史。


答石麓李相公


去岁或传云，老伯已捐馆舍，然久之不见有请恩疏，心窃疑之，坐是久缺吊唁，歉甚。兹辱大疏，即属所司覆允，视彝典有加焉。盖上之笃念旧老，而推本所自如此。弟于是乃敢以生刍薄奠，因归使而布之仙几。承以老伯隧碑见委，弟虽不文，素辱同气之爱，敢不敬承？但嘉贶非所敢当，辄以璧诸使者，拙作俟秋冬间呈上也。

近闻中玄疾甚，已成痿痹，可叹。明年主上大婚，弟将告老矣，而翁又抱此大戚，宇宙茫茫，相见无日，感今悲昔，怆然为怀。奈何！奈何！






孝子孙庸王相：

正统九年，孝子滁州孙庸返自广西。庸字允良。其从大父豪为圉人，隶太仆，马死当偿，将之广西市马以补之，其父景和代行，是时庸娠才七月。景和道得暴疾，死南宁，偕行者告官，官为藁葬。已而生庸。比壮，语及辄哀之断绝，恨不知死所。一日阅故籍见状，锐意往，乃徒步至南宁。求不得，遂披发曳鞍，穷历山谷。已得老妪示葬处，因发得骸。刺血渗洒之，血辄没入，乃负归。归葬城南旦子冈，庐墓如初丧。君子曰「可谓孝矣。」以后嗣微薄，未得旌。胡松曰：予少时数闻长老贤通于事者皆言庸孝不诬，且言庸有友十数人，既并死，惟庸每岁伏腊必列其位，躬奉觞上食，泣如与对，酒数行而后已。盖孔子有言，久要不忘平生之言，庸岂其人哉？其诸异乎市道，交以存没兴衰为离合乎？

又嘉靖十六年四月，巡抚御史苏丛礼于孝子王相之庐。相，滁州卫人，早丧父，母贾氏寡，委曲奉事得其欢。母衰老畏寒，相温枕簟不替垂十余年。冬深寒甚，常横卧床笫，取母足加腹燠。后贾齿尽落，不能啜，含哺哺之。病遗矢箦上，必自匊涤。其丧毁剥，不胜朝夕，号出入告殡。及葬，自起冢，日奉饮食，跽墓献哭。噫！慨焉如弗及。胡松曰：孟子有言，狂狷不可必得，故又思其次。末世俗靡，士或迷方，轻薄謥滶，去道远而能操、秉一行久不易者，盖亦鲜也。王相不知书，其所自尽士或不能逮，虽其天质之美，良其风轨，所被可以兴矣。昌黎云"无亦使其无传焉」，余是以述之。(《滁州志》)




○叶映榴词

康熙二十七年，上海叶忠节［映榴］官湖北粮道，殉裁兵之难，赠侍郎衔，赐谥。越一百七十年，武昌为粤匪再陷，吴县曹艮甫观察亦以粮道殉难。观察词已录於前。忠节苍岩山房遗稿，王氏词综录“金菊对芙蓉”一阕。尚有咏枕青玉案云：“游仙旧梦荒唐了。但绣出、鸳鸯巧。记得双栖春睡晓。喁喁私语，微微浅笑。只有伊知道。近来孤另酣眠少。卷幔频欹漏声悄。冷渍红冰心暗恼。夜长人杳，欲推还恋，好梦从伊要。”裁兵乱起，忠节衣冠谕贼，死甚烈，乃小词纤艳若是。


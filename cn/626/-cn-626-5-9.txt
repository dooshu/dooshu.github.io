柯詹事潜二首

【山水图为兵部郎中王恕题】

玉堂清署春风前，焚香看画皆神仙。

画中风物得真意，峰峦隐约披云烟。

大山如龙欲飞去，小山盘盘如虎踞。

奔流一道破山来，散作涛声满江树。

远村微茫三两家，古渡无人横断槎。

近村茅屋荫榆柳，门前沃土饶桑麻。

别有高亭向洲渚，斜日满帘水禽语。

沧波浩浩欲吞天，蜃气昏昏欲成雨。

初疑匡庐山下落星湾，又似洞庭湖上之君山。

琼宫贝阙倚霄汉，无乃蓬莱方丈非人间。

我生惯识山中乐，随意云楼与山阁。

故乡一别今十年，石洞梅花几开落。

临图忽忆旧游踪，便欲沿溪上丘壑。

此身留滞未应归，回首江天云漠漠。

【仙溪龙华寺】

宝幢山下烟霞古，老树如龙欲飞舞。

花气薰成五色云，泉声散作千林雨。

我爱溪山事事幽，锦袍醉踏东风游。

题诗净扫岩头石，把酒还登竹外楼。

空门自与人间别，夜榻焚香卧清绝。

明朝长啸拂衣归，闲却溪风与山月。


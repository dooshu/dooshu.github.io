赵蕃　十月八日闻鸡鸣即起案上偶有陶集繙阅数诗有怀斯远三首

衾寒数窥窗，窗暗鸡已号。

比邻递东西，我起披縜袍。

始占霜檐粲，忽听风林鏖。

乃知中夜雨，吾念亦良劳。

赵蕃

赵蕃　十月八日闻鸡鸣即起案上偶有陶集繙阅数诗有怀斯远三首

寒缸烛余膏，破炉明宿火。

懒复布衾眠，遂作藜床坐。

默坐亦何为，姑取陶诗课。

我友安在哉，良思与之和。

赵蕃

赵蕃　十月八日闻鸡鸣即起案上偶有陶集繙阅数诗有怀斯远三首

闻君治书楼，诵书仍课文。

古人不朽计，政在三冬勤。

今时独不然，白屋期青云。

君岂期人欤，大雅迥不群。

赵蕃


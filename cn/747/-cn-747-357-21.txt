○绣阿育王像赞（并序）

阿育王绣像，窦氏女奉为亡妣太夫人苏氏所建也。呜呼！有以蓬首操行，柴立孝思，仰昊天之茫茫，对高堂而泣血。女之孝矣，将感於神明；妇之义矣，可施於王化。故能尘垢明镜，住持青莲，永明宿因，独见诸净。以为霜雪风雨之思，胡宁以报亲？功德庄严之深，冀以益吾亲矣。乃自方丈之室，沛然广大之愿。彩翠鲜秀，光华可掬，运夫心眼之灵，尽如相好之美。瞻仰围绕，涕泪是悲，俾像教之勿坠，如佛身之有在。夫莫大者孝也，不泯者善也；惟孝与善，可以导达幽冥。则我太夫人宜归净土矣！呜呼！孝之至也，感人无穷，乃为赞曰：

佛不可见兮法亦难知，惟我庄严兮本乎？孝思，傥幽冥兮昭乎？景福，彼净土者可得而归之。


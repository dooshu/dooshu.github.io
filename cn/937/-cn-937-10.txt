己字太平丸论

太平丸，非正方也。先生意计周密，恐人气血渐复之后，尚留一分未尽，必有一分未妥。特妙也。

陈修园按∶方中润燥化痰养液，少佐薄荷以利气，无甚深义。唯杂以黄连之苦寒，麝香之走味苦寒，苦为火之本味，以其味之苦而补之，而寒能胜火，即以其气之寒而泻之，一物而兼补心泻心之妙。故凡久嗽，肺痿肺痈，得此则火不克金，而金自受益矣。《本草经》又云∶麝香主辟恶气，去三虫，盖劳嗽不已，则为瘵病而生虫，非泛常之药所可治，唯麝为诸香之冠，香者天地之正气也，正能辟邪而杀虫，瘵病之有虫，如树之有蠹，唯先去其蠹而后培其根，则发荣滋长矣。况咳嗽不离于肺，肺有二窍，一在鼻，一在喉，肺窍宜开不宜闭，喉窍宜闭不宜开，今鼻窍不通，则喉窍将启而为患，必得麝香之香气最盛，直通于鼻窍而开之，则呼吸顺而咳嗽之病除根矣。旧注未阐出所以然之妙，今特补之。


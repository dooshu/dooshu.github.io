夜坐

衰翁不出门，岁月过电雹。

窗明地炉暖，袖手坐寂寞。



可怜瓶中梅，烂漫几开落；小园亦数树，曾未破一萼。



三更北风急，雨雪恐复作。



且当勤举杯，莫恨浮蚁浊。



夜坐

仲夏苦郁蒸，既夕热未解。



浴罢坐柴门，汲井痛扫洒。



覆野天穹穹，垂地星磊磊；明河落无声，北斗低饮海。



三更缺月升，草木尽光彩。

渔舟在何许？

断续闻欸乃。



百忧集老境，坐叹双鬓改。



谁能拥雕戈，遗虏何足醢！



夜坐

怀抱何萧爽，凉风扫郁蒸。



寒蛩喧败草，饥鼠啮枯藤。



夜坐

灯暗一室幽，鸟鸣四山静。



道人坐倚壁，度此清夜永。

少时志功名，痴绝如捕影。



造物遗以穷，磨砻发深省。



坐令盆盎浅，渺渺波万顷。



虽未造道真，南辕终至郢。



夜坐

老眼清无寐，孤怀默自伤。



思人交旧尽，抚事岁时长。



篱犬吠残月，江枫凋早霜。



放翁殊耐事，掩卷拨炉香。

夜坐

白首仍多病，青灯独掩扉。



云低闻雁过，雨急待儿归。



夜坐

耿耿残灯夜未央，负墙闲对篆盘香。



风号东北河冰合，月落西南竹影长。

孤鹊欲栖频绕树，寒龟无息稳搘床。

颓然坐睡那知晓，推户朝曦已满廊。



夜坐

大风横吹斗柄折，迅雷下击山壁裂。



放翁闭户寂不闻，楞严卷尽灯花结。



夜坐

瘦骨倚蒲团，灯前影自看。

心清便独夜，酒尽怯新寒。



病虎减精采，饥鸿摧羽翰。



晚途堪笑闵，犹拟乞祠官。

夜坐

虚堂夜无寐，顾影叹伶竮。



露湿萤黏草，云迷雁落汀。



旧书开蠹简，浊酒倒残缾。



流落知无憾，危机实饱经。



夜坐

地僻少行迹，屋低便老人。



炉红得清坐，酒缘慰孤斟。



吠犬惊飘叶，栖禽换暗林。



人问固多难，感慨不须深。

夜坐

流落知闻绝，归休宠辱空。



酒狂宁限老，诗思正须穷。

活火生新焰，残灯委碎红。

平生会心处，正在兀然中。

夜坐

家家绩火夜深明，处处新畲雨後耕。



常媿老身无一事，地垆坚坐听风声。



夜坐

杳杳霜钟十里声，娟娟江月半窗明。



陈编欲绝犹堪读，微火相依更有情。



九曲烟云新散吏，百年铅椠老诸生。



颓然待旦君无笑，尚胜闻鸡赋早行。



夜坐

老知世事谩纷纷，纸帐蒲团自策勋。



一夜北风吹裂屋，石楼无耳不曾闻。



夜坐

蓬窗夜半竹骚然，坐守残编悄不眠。



辛苦空成左传癖，逍遥常媿大慈僊。



风宁可系功名误，日不能黏岁月迁。



明旦觅船湖上去，西村桃李淡春烟。



夜坐

夜永霜浓睡不成，团乐儿女话无生。



金莲妄想消除尽，一碗松肪彻晓明。



夜坐

天公似欲假余龄，鍼石年来幸小停。



微火暖炉娱独夜，断云吐月缟中庭。



眼前乐事寒醅绿，身後虚名蠹简青。

赖有古人同此志，傍观不用叹伶仃。

夜坐

饼饵支遥夜，薪烝御早寒。



卧闻风浩荡，起视斗阑干。



鸡怯飞霜重，鸦惊出月残。

挑灯搔短发，顾影发吾叹。



夜坐

万螘披书卷，孤萤引篆香。



病思无事乐，老悔少年狂。



南渡衣冠盛，西征道路长。



如今俱梦破，高枕看人忙。



夜坐

曲几蒲团夜过分，颓然半脱鹿皮巾。



惊鸿避弋鸣烟渚，断角凌风上雪云。



仕宦愈知林下贵，穷愁方策酒中勋。



扁舟东去何时办，昔向金丹幸有闻。



夜坐

叶尽木无声，天高夜自明。

映窗灯半灭，掠野雁孤征。



瓦裂人间事，云浮身後名。



惟应托长鑱，寂寞送浮生。



夜坐

药裹关心处，篝灯照影时。



文书用遮眼，枣栗可无饥。

素业存农圃，颓龄迫耄期。

盖棺万事已，唯负国恩私。



夜坐

山城意象自萧然，况是高斋作雪天。

渐暗玉虫寒有烬，欲残金鸭暖无烟。



衰容病後如添岁，遥夜冬来抵过年。



安得龙绡三丈幅，为君试写白云篇。




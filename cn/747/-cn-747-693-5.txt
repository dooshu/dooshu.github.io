○谢借马状

右，中使至，奉宣进止，将前件马送臣至京兆路界。祗承宠光，载兢载惕。微臣猥以庸琐，谬分忧寄，拜命之日，已受赐於龙媒，遵路之时，复假荣於天骥，恩私稠叠，渥泽殊常。岂谓圣意不遗，独怀轸念，辍骅骝於内厩，骋逸步於长衢。驱驰忘劳，服习如志，誓当夙驾，奔走所部，冀安夷獠，以免圣忧。无任感恩恳款之至。


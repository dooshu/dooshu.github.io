词集卷五


定风波


公旧序云：三月七日，沙湖道中遇雨。雨具先去，同行皆狼狈，余独不觉。已而遂晴，故作此词

莫听穿林打叶声。何妨吟啸且徐行。竹杖芒鞋轻胜马。谁怕。一蓑烟雨任平生。　　料峭春风吹酒醒。微冷。山头斜照却相迎。回首向来潇洒处(1)。归去。也无风雨也无晴。





定风波


重阳

与客携壶上翠微。江涵秋影雁初飞。尘世难逢开口笑。年少。菊花须插满头归。　　酩酊但酬佳节了。云峤。登临不用怨斜晖。古往今来谁不老。多少。牛山何必更沾衣。





定风波


感旧

莫怪鸳鸯绣带长。腰轻不胜舞衣裳。薄幸只贪游冶去。何处。垂杨系马恣轻狂。　　花谢絮飞春又尽。堪恨。断弦尘管伴啼妆。不信归来但自看。怕见。为郎憔悴却羞郎。





定风波


送元素

千古风流阮步兵。平生游宦爱东平。千里远来还不住。归去。空留风韵照人清。　　红粉尊前深懊恼。休道。怎生留得许多情。记得明年花絮乱。须看。泛西湖是断肠声。





定风波


元丰五年七月六日，王文甫家饮酿白酒，大醉。集古句作墨竹词

雨洗娟娟嫩叶光。风吹细细绿筠香。秀色乱侵书帙晚。帘卷。清阴微过酒尊凉。　　人画竹身肥拥肿。何用。先生落笔胜萧郎。记得小轩岑寂夜。廊下。月和疏影上东墙。





定风波


咏红梅

好睡慵开莫厌迟。自怜冰脸不时宜。偶作小红桃杏色，闲雅，尚余孤瘦雪霜姿。　　休把闲心随物态，何事，酒生微晕沁瑶肌。诗老不知梅格在，吟咏，更看绿叶与青枝。





定风波


公自序云：余昔与张子野、刘孝叔、李公择、陈令举、杨元素会于吴兴。时子野作六客词，其卒章云：“见说贤人聚吴分。试问。也应旁有老人星。”凡十五年，再过吴兴，而五人者皆已亡矣。时张仲谋与曹子方、刘景文、苏伯固、张秉道为坐客，仲谋请作后六客词

月满苕溪照夜堂。五星一老斗光芒。十五年间真梦里。何事。长庚对月独凄凉。　　绿鬓苍颜同一醉。还是。六人吟笑水云乡。宾主谈锋谁得似。看取。曹刘今对两苏张。





定风波


南海归，赠王定国侍人寓娘

常羡人间琢玉郎。天应乞与点酥娘。尽道清歌传皓齿。风起。雪飞炎海变清凉。　　万里归来颜愈少。微笑。笑时犹带岭梅香。试问岭南应不好。却道。此心安处是吾乡。





南乡子


春情

晚景落琼杯。照眼云山翠作堆。认得岷峨春雪浪，初来。万顷蒲萄涨渌醅。　　暮雨暗阳台。乱洒高楼湿粉腮。一阵东风来卷地，吹回。落照江天一半开。





南乡子


梅花词和杨元素

寒雀满疏篱。争抱寒柯看玉蕤。忽见客来花下坐，惊飞。蹋散芳英落酒卮。　　痛饮又能诗。坐客无毡醉不知。花尽酒阑春到也，离离。一点微酸已著枝。





南乡子


席上劝李公择酒

不到谢公台。明月清风好在哉。旧日髯孙何处去，重来。短李风流更上才。　　秋色渐摧颓。满院黄英映酒杯。看取桃花春二月，争开。尽是刘郎去后栽。





南乡子


重九涵辉楼呈徐君猷

霜降水痕收。浅碧鳞鳞露远洲。酒力渐消风力软，飕飕。破帽多情却恋头。　　佳节若为酬。但把清尊断送秋。万事到头都是梦，休休。明日黄花蝶也愁。





南乡子


送述古

回首乱山横。不见居人只见城。谁似临平山上塔，亭亭。迎客西来送客行。　　归路晚风清。一枕初寒梦不成。今夜残灯斜照处，荧荧。秋雨晴时泪不晴。





南乡子


有感

冰雪透香肌。姑射仙人不似伊。濯锦江头新样锦，非宜。故著寻常淡薄衣。　　暖日下重帏。春睡香凝索起迟。曼倩风流缘底事，当时。爱被西真唤作儿。





南乡子


和杨元素

东武望余杭。云海天涯两杳茫。何日功成名遂了，还乡。醉笑陪公三万场。　　不用诉离觞。痛饮从来别有肠。今夜送归灯火冷，河塘。堕泪羊公却姓杨。





南乡子


自述

凉簟碧纱厨。一枕清风昼睡余。睡听晚衙无一事，徐徐。读尽床头几卷书。　　搔首赋归欤。自觉功名懒更疏。若问使君才与术，何如。占得人间一味愚。





南乡子


公旧序云：沈强辅雯上出犀丽玉作胡琴，送元素还朝，同子野各赋一首

裙带石榴红。却水殷勤解赠侬。应许逐鸡鸡莫怕，相逢。一点灵犀必暗通。　　何处遇良工。琢刻天真半欲空。愿作龙香双凤拨，轻拢。长在环儿白雪胸。





南乡子


赠行

旌旆满江湖。诏发楼船万舳舻。投笔将军因笑我，迂儒。帕首腰刀是丈夫。　　粉泪怨离居。喜子垂窗报捷书。试问伏波三万语，何如。一斛明珠换绿珠。





南乡子


双荔支

天与化工知。赐得衣裳总是绯。每向华堂深处见，怜伊。两个心肠一片儿。　　自小便相随。绮席歌筵不暂离。苦恨人人分拆破，东西。怎得成双似旧时。





南乡子


集句

寒玉细凝肤吴融。清歌一曲倒金壶郑谷。冶叶倡条遍相识李商隐，争如。豆蔻花梢二月初杜牧。　　年少即须臾白居易。芳时偷得醉工夫白居易。罗帐细垂银烛背韩偓，欢娱。豁得平生俊气无杜牧。





南乡子


集句

怅望送春杯杜牧。渐老逢春能几回杜甫。花满楚城愁远别许浑，伤怀。何况清丝急管催刘禹锡。　　吟断望乡台李商隐。万里归心独上来许浑。景物登临闲始见杜牧，徘徊。一寸相思一寸灰李商隐。





南乡子


集句

何处倚阑干杜牧。弦管高楼月正圆杜牧。胡蝶梦中家万里崔塗，依然。老去愁来强自宽杜甫。　　明镜借红颜李商隐。须著人间比梦间韩愈。蜡烛半笼金翡翠李商隐，更阑。绣被焚香独自眠李商隐。





南乡子


用韵和道辅

未倦长卿游。漫舞夭歌烂不收。不是使君能矫世，谁留。教有琼梳脱麝油。　　香粉镂金球。花艳红笺笔欲流。从此丹唇并皓齿，清柔。唱遍山东一百州。





南乡子


用前韵赠田叔通家舞鬟

绣鞅玉镮游。灯晃帘疏笑却收。久立香车催欲上，还留。更且檀唇点杏油。　　花遍六么球。面旋回风带雪流。春入腰肢金缕细，轻柔。种柳应须柳柳州。





南乡子


宿州上元

千骑试春游。小雨如酥落便收。能使江东归老客，迟留。白酒无声滑泻油。　　飞火乱星球。浅黛横波翠欲流。不似白云乡外冷，温柔。此去淮南第一州。





南歌子


游赏

山与歌眉敛，波同醉眼流。游人都上十三楼。不羡竹西歌吹、古扬州。　　菰黍连昌歜，琼彝倒玉舟。谁家水调唱歌头。声绕碧山飞去、晚云留。





南歌子


湖景

古岸开青葑，新渠走碧流。会看光满万家楼。记取他年扶路、入西州。　　佳节连梅雨，余生寄叶舟。只将菱角与鸡头。更有月明千顷、一时留。





南歌子


寓意

雨暗初疑夜，风回忽报晴。淡云斜照著山明。细草软沙溪路、马蹄轻。　　卯酒醒还困，仙村梦不成。蓝桥何处觅云英。只有多情流水、伴人行。





南歌子


和前韵

日出西山雨，无晴又有晴。乱山深处过清明。不见彩绳花板、细腰轻。　　尽日行桑野，无人与目成。且将新句琢琼英。我是世间闲客、此闲行。





南歌子


再用前韵

带酒冲山雨，和衣睡晚晴。不知钟鼓报天明。梦里栩然蝴蝶、一身轻。　　老去才都尽，归来计未成。求田问舍笑豪英。自爱湖边沙路、免泥行。





南歌子


晚春

日薄花房绽，风和麦浪轻。夜来微雨洗郊坰。正是一年春好、近清明。　　已改煎茶火，犹调入粥饧。使君高会有余清。此乐无声无味、最难名。





南歌子


八月十八日观潮

海上乘槎侣，仙人萼绿华。飞升元不用丹砂。住在潮头来处、渺天涯。　　雷辊夫差国，云翻海若家。坐中安得弄琴牙。写取余声归向、水仙夸。





南歌子


再用前韵

苒苒中秋过，萧萧两鬓华。寓身化世一尘沙。笑看潮来潮去、了生涯。　　方士三山路，渔人一叶家。早知身世两聱牙。好伴骑鲸公子、赋雄夸。





南歌子


《冷斋夜话》云：“东坡守钱塘，无日不在西湖。尝携妓谒大通禅师，大通愠形于色。东坡作长短句，令妓歌之

师唱谁家曲，宗风嗣阿谁。借君拍板与门槌。我也逢场作戏、莫相疑。　　溪女方偷眼，山僧莫眨眉。却愁弥勒下生迟。不见老婆三五、少年时。





南歌子


别润守许仲涂

欲执河梁手，还升月旦堂。酒阑人散月侵廊。北客明朝归去、雁南翔。　　窈窕高明玉，风流郑季庄。一时分散水云乡。惟有落花芳草、断人肠。





南歌子


湖州作

山雨潇潇过，溪桥浏浏清。小园幽榭枕汀。门外月华如水、彩舟横。　　苕岸霜花尽，江湖雪阵平。两山遥指海门青。回首水云何处、觅孤城。





南歌子


暮春

紫陌寻春去，红尘拂面来。无人不道看花回。惟见石榴新蕊、一枝开。　　冰簟堆云髻，金尊滟玉醅。绿阴青子莫相催。留取红巾千点、照池台。





南歌子


黄州腊八日饮怀民小阁

卫霍元勋后，韦平外族贤。吹笙只合在缑山。闲驾彩鸾归去、趁新年。　　烘暖烧香阁，轻寒浴佛天。他时一醉画堂前。莫忘故人憔悴、老江边。





南歌子


有感

笑怕蔷薇罥，行忧宝瑟僵。美人依约在西厢。只恐暗中迷路、认余香。　　午夜风翻幔，三更月到床。簟纹如水玉肌凉。何物与侬归去、有残妆。





南歌子


感旧

寸恨谁云短，绵绵岂易裁。半年眉绿未曾开。明月好风闲处、是人猜。　　春雨消残冻，温风到冷灰。尊前一曲为谁哉。留取曲终一拍、待君来。





南歌子


楚守周豫出舞鬟，因作二首赠之

绀绾双蟠髻，云欹小偃巾。轻盈红脸小腰身。叠鼓忽催花拍、斗精神。　　空阔轻红歇，风和约柳春。蓬山才调最清新。胜似缠头千锦、共藏珍。





南歌子


同前

琥珀装腰佩，龙香入领巾。只应飞燕是前身。共看剥葱纤手、舞凝神。　　柳絮风前转，梅花雪里春。鸳鸯翡翠两争新。但得周郎一顾、胜珠珍。





南歌子


见说东园好，能消北客愁。虽非吾土且登楼。行尽江南南岸、此淹留。　　短日明枫缬，清霜暗菊球。流年回首付东流。凭仗挽回潘鬓、莫教秋。





南歌子


云鬓裁新绿，霞衣曳晓红。待歌凝立翠筵中。一朵彩云何事、下巫峰。　　趁拍鸾飞镜，回身燕漾空。莫翻红袖过帘栊。怕被杨花勾引、嫁东风。





好事近


送君猷

红粉莫悲啼，俯仰半年离别。看取雪堂坡下，老农夫凄切。　　明年春水漾桃花，柳岸隘舟楫。从此满城歌吹，看黄州阗咽。





好事近


湖上

湖上雨晴时，秋水半篙初没。朱槛俯窥寒鉴，照衰颜华发。　　醉中吹堕白纶巾，溪风漾流月。独棹小舟归去，任烟波飘兀。





好事近


烟外倚危楼，初见远灯明灭。却跨玉虹归去、看洞天星月。　　当时张范风流在，况一尊浮雪。莫问世间何事、与剑头微映。





鹊桥仙


七夕

缑山仙子，高情云渺，不学痴牛女。凤箫声断月明中，举手谢、时人欲去。　　客槎曾犯，银河微浪，尚带天风海雨。相逢一醉是前缘，风雨散、飘然何处。





鹊桥仙


七夕和苏坚韵

乘槎归去，成都何在，万里江沱汉漾。与君各赋一篇诗，留织女、鸳鸯机上。　　还将旧曲，重赓新韵，须信吾侪天放。人生何处不儿嬉，看乞巧、朱楼彩舫。





望江南


暮春

春已老，春服几时成。曲水浪低蕉叶稳，舞雩风软纻罗轻。酣咏乐升平。　　微雨过，何处不催耕。百舌无言桃李尽，柘林深处鹁鸪鸣。春色属芜菁。





望江南


暮春(2)

春未老，风细柳斜斜。试上超然台上看，半壕春水一城花。烟雨暗千家。　　寒食后，酒醒却咨嗟。休对故人思故国，且将新火试新茶。诗酒趁年华。



* * *



(1) 潇洒：元本作“潇瑟”。

(2) 傅本词题作《超然台作》。






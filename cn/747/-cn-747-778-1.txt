○献相国京兆公启

某启：人禀五行之秀，备七情之动，必有咏叹，以通性灵。故阴惨阳舒，其涂不一；安乐哀思，厥源数千。远则、邶、曹、齐，以扬领袖；近则苏李、颜、谢，用极菁华。嘈Γ而钟鼓在悬，焕烂而锦绣入玩。剌时见志，各有取焉。某爰自弱龄，侧闻古义。留连薄宦，感念离群。东至泰山，空吟《梁父》；南游郢泽，徒和《阳春》。游於自得之场，实窃德音之选。伏惟相公，既康大政，复振斯文。论风雨则秋芬华，语霜霰则春条零落。发轫於风力，解鞍於伊咎。宫商资正始之音，寒暑协中和之序。是故贽其缨拾，俟彼斧斤。神气虽怯於大巫，名字愿闻於下客。旧诗一百首，谨封如别。延之设问，希鲍昭之一言；何逊著名，系沈约之三读。干冒严重，延望恩辉。进退之间，若据泉谷。伏惟俯赐容纳。谨启。


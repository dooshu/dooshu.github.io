○请陪送葬建成元吉表

臣等昔受命太上，委质东宫，出入龙楼，垂将一纪。前宫结衅宗社，得罪人神。臣等不能死亡，甘从夷戮，负其罪戾，置录周行，徒竭生涯，将何上报？陛下德光四海，道冠前王，陟冈有感，追怀常棣，明社稷之大义，申骨肉之深恩，卜葬二王，远期有日。臣等永惟畴昔，忝曰旧臣。丧君有君，虽展事君之礼；宿草将列，未申送往之哀。瞻望九原，义深凡百。望於葬日，送至墓所。


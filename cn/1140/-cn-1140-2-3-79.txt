万竹园醉歌赠邓元昭同年

城隅别墅结茅屋千亩阴森尽修竹同心握手此开尊竹色客衣相与緑五年南北成别离昨岁干戈乱心曲鲥鱼芦笋杂蓴羮百觞劝我苦不足昔时侍从官长安对客挥毫人共看意气风流天下重五侯七贵争交欢一朝特简拥千骑未许淹留问丛桂岁星忽厌隐金门便拟墙东长避世羡君蹑屐临东山清歌白苎长欢顔羡君藏书余万卷鸟篆龙文时在眼丈夫功成须拂衣扁舟新买系渔矶飘摇万事君休问惟有浮云无是非


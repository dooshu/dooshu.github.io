◇答释法云书难范缜《神灭论》

辱告：并伏敕答臣下审《神灭论》。性与天道，称谓理绝；积劫多幸，猥班妙训。接足顶受，欢敬戴怀窃谓神道寂寞，法海难边。是以智积麻苇而未测，识了色尘而犹昧。岂其庸末，所能激仰？然自慧云东渐，宝舟南济，岁序绵长，法音流远，明君良宰，虽世能宗服，至於躬挹玄源，亲体妙极者，竟未闻焉。是使两谛、八解，独阙皇言；九部、三藏，偏芜国学。呜呼！可为叹息者也。窃寻神灭之起，则人出楼伽，经名卫世，虽义屈提婆，而馀俗未弭。故使群疑异学，习以成见。若不禀於先觉，实终累於後生。道济天下，机洞无方。虎观与龙宫井阅，至德与实相齐导。故能符俗教而谛真道，即孝享以弘觉性，照此困蒙，拔兹疑网。虽复牟尼之柔软巧说，孔文之博约善诱，曷以喻斯巍巍乎？十善已行，金轮何远。法师禀空慧於旷生，习多闻於此运，法轮转而八部云会，微言发而天人摄受，故能播诫香於凤闱，藻觉华於宸侧。信矣哉！能以佛道声，令一切闻者也。弟子无记识藏，不逮孔门，虽愿朝闻，终惭吝薄。庶缘无尽之法，兼利人我耳！疾塞甫尔，心虑昏悸，谨力裁白，不识诠次，倾迟咨展，亲承至教也。弟子萧素顿首和南。（《弘明集》十）


○與譚二華大司馬書 【 錢法】

錢法乃足國富民之端也、某不揣鄙陋、竊循大疏、舊勘合倣而行之、緣江右從古不通錢法、始意其多有未便、幸仗洪庇、一運用而遂見流通、老稚欣欣相信市井貿易、無不以錢相往來、事在文移中、謹錄呈台覽、但所慮者、四方錢商未集以致各郡縣有司持官銀求之會省而省中有司、又懼其源之易竭、不敢令流於外郡、幾同遏糴、此豈太平監世景象亦豈經久之計哉、往兩都大司空僉為國家鑄錢無利嗟嗟此自販夫販婦交易相對者言耳、若國家以天下為度豈其然乎。假如大司空議銀一分。鑄錢五文。乃七文用之。若計旦夕則鼓鑄無利統長久而言則其利無窮今司計者每責効于目前豈暇求此是誠虧本二文無利矣。不知以銀為錢非投水火類也。銀一分故在天地間又加銅五文可當銀八厘又在天地間是一本而八息也利孰大焉夫銀不加添。而鑛不敢啟。徒有銷而無長。此坐而盡銀之術也。若以銀生錢是以銀為母而錢為子。此不啟鑛而無日無地不收啟鑛之利也。故欲生錢莫若令各省自鼓鑄。自鼓鑄莫若令官開局而民鑄之。夫鹽法非官自煑也。海之人煑之而官給之引。收之課。則官鹽也。不則以私鹽抵罪。今若就藩司中擇一人不廢原務兼攝其事。而以郡縣佐之。民欲鑄者。賫銅千斤。或五百斤為一單。投入官籍。編號記載。每單給一引。藩司先印葢以為質。曰官錢始得流行。無引者以私錢抵罪。官仍什而稅其一。則亡官鑄冐破之損。亡私鑄亂真之奸。民得九足以益下。官得一足以益上。此不加賦而用自充。不斂財而府庫自裕之道也。翁有憂國憂民之念、倘以其說聞之政府、請於　主上、下議于戶工二部斟酌至當、詔賜通行鼓鑄、國計幸甚、民生幸甚、若此法可行、于從古未通之江右、而顧不能行于暫窒之諸部、未之有也、

皇明經世文編卷之三百六十一終








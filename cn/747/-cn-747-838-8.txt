○授王宗夔宗韬邛汉二州张无息蜀州刺史等制

敕。广汉上腴，临邛古郡。眷求牧守，允属忠劳。具官王宗夔等，或鹗立辕门，或膺扬玉帐。负偃革销金之术，蕴经文纬武之机。赞我荩臣，镇於全蜀。既练军志，仍通政经。干将溢匣而有声，骐骥追风而绝迹。今俾尔分吾忧寄，养我黔黎。尔宜拔薤推心，挂鱼洁已。勿为重敛，戒在虔刑。务复宪章，无取祸乱。允祁奚之内举，抚文翁之旧封。敬服训词，勤恤人隐。而无息亦佩专城之印，往俞连帅之求。无忘酌泉，勉务为政。黜陟之典，朕不敢私。惟尔三臣，砺乃一志。与我共理，期乎有闻。敬之戒之，自求多福。可。


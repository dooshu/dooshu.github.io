陈造　病起闲步

青女横侵鬓，讵堪连日饮。

黄媪不克家，倏伏半月枕。

阴阳有酣战，药剂阙上品。

卫生忘周防，内愧每流渖。

今朝步崇冈，晴日贷余凛。

江波縠动镜，岭雪印涂廪。

竹间小梅花，幽香到襟衽。

去春无几日，鸟唘如见谂。

酒瓢随短辕，旧盟聊复寝。

诗句酬物华，是口不容噤。

陈造

陈造　病起闲步

瞑绿园亭小雨晴，病翁双眼为谁明。

柳如张绪不殊昔，竹与子猷相对清。

门下鸟乌无客到，壁栖蛇蚓又诗成。

回头溪友千山阻，更向何人话此情。

陈造


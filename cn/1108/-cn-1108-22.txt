卷二十二

钦定四库全书

柳河东集卷二十二

唐　柳宗元　撰

序十三首

送杨凝郎中使还汴宋诗後序【杨凝初以吏部郎中为宣武军判官与韩昌黎同董晋幕下凝自汴朝正于京昌黎尝作大星诗以送之时贞元十二年此云使还即凝自京还汴也汴州自大历後多兵刘元佐死子士宁代之无度其将李万荣逐而代之德宗命董晋领其军晋一时幕府皆望人如韩昌黎刘宗经韦洪景等皆从之凝後亦预焉此序所以言圣上於是抚以表臣赞以艺人而赞其来朝之美也其曰礼部郎中许公即许孟容工部郎中崔公即崔羣皆一时预饯者】

谈者谓大梁多悍将劲卒【悍音旱】亟就猾乱【猾音滑】而未尝厎宁控制之术难乎中道盖以将骄卒暴则近忧且至非所以和衆而乂民也将诛卒削则外虞实生非所以扞城而固圉也是宜慰荐喣谕【喣吁句切】纳为腹心然後威怀之道备圣上於是抚以表臣赞以艺人参刚柔而两用化逆顺而同道既去大憝【徒对切】遂安有衆故杨公以谋议之隙对扬王庭不踰时而承诏复命示信于外【示一作出】诸侯时当朝之羽仪凡同官之僚属皆饯焉容受童孺使在末位礼部郎中许公以宏才奥学已任文字顾倡在席咸断章而赋焉谓工部郎中崔公文为时雄允宜首序谓小子预离觞之余沥俾撰後序编以继之大凡军旅之制赞佐之重崔公序之备矣膺命受简欲默不敢故书谈者之辞拜手以献用充余篇云

送崔羣序【崔羣字敦诗史有传擢甲科举贤良方正秘书省校书郎累迁右补阙翰林学士中书舍人数陈谠言宪宗嘉纳与韩昌黎友善韩集有与羣诗在元和初作与羣书在贞元十九年此序亦贞元末年柳未谪时文也】

贞松产於巗岭高直耸秀条畅硕茂粹然立於千仞之表和气之发也禀和气之至者必合以正性於是有贞心劲质用固其本御攘冰霜以贯岁寒故君子仪之清河崔敦诗有柔儒温文之道以和其气近仁复礼物议归厚其有禀者欤有雅厚直方之诚以正其性慤论忠告交道甚直其有合者欤是故日章之声振于京师常与陇西李杓直【名建杓卑遥切】南阳韩安平【名泰】洎予交友杓直敦柔深明冲旷坦夷慕崔君之和安平厉庄端毅高朗振迈说崔君之正余以刚柔不常造次爽宜求正於韩袭和於李就崔君而考其中焉忘言相视默与道合今将宁觐东周振策於迈且饯於野或命为之序予於崔君有通家之旧外党之睦然吾不以是合之崔君以文学登于仪曹敭於王庭【敭音杨】甲俊造之选首雠校之列然吾不以是视之於其序也载之其末云

送邠宁独孤书记赴辟命序【今戎帅杨大夫朝晟也朝晟传尝为邠宁韩游瓌都虞候游瓌御士寛军骄张献甫来代军遂乱衆脇坚军请以范希朝为节度使朝晟斩首恶者一百余人献甫遂入朝晟加御史大夫贞元九年献甫卒遂代为邠州请城方渠合道木坡以遏吐蕃路云云与序所言扬朝晟军政之严及备虞西戎之意皆合辟宾佐必其初年序作此时云】

仆间岁骤游邠疆【骤鉏救切邠音彬】今戎帅杨大夫时为候奄尽护羣校用笞法箠令不吐强御下莫有逼挠淩暴而犯令者沉断壮勇专志武力出麾下取主公之节钺而代之位鶡冠者【鶡音曷】仰而荣之今又能旁贵文雅以符召文士之秀者河南独孤密署为记室俾职文翰翕然致得士之称於谈者之口盖朝廷以勇爵论将帅岂滥也哉独孤生与仲兄实连举进士并时管记於汉中新平二连帅府俱以笔砚承荷休德位未逹而荣如贵仕其难乎哉噫自犬戎陷河右逼西鄙积兵备虞县道告劳内匮中府太仓之蓄仅而获餍投石而贾【音古】勇者思所以奋力论者以为天子且复河壖故疆【壖而宣切】拓逹西戎【拓音托】而罢诸侯之兵则曳裾戎幕之下专弄文墨为壮夫捧腹甚未可也吾子历览古今之变而通其得失是将植密画於借筯之宴发羣谋於章奏之笔上为明天子论列熟计而道扬威命然後谈笑罇俎赋从军之乐移书飞文谕告西土刼脇之伍俾其箪食壶浆犒迎王师在吾子而已往慎辞令使谕蜀之书燕然之文炳列於汉史真可慕也【汉武帝时唐蒙通夜郎发巴蜀吏卒民大惊恐上使司马相如责唐蒙因以檄告巴蜀民以非上意和帝时窦宪破北单于登燕然山命中护军班固刻石勒功纪汉威德】不然是琐琐者乌足置齿牙间而荣吾子哉

同吴武陵送前桂州杜留後诗序【公既谪永州而吴武陵亦坐事谪於此武陵至永在元和三年序当在後作】

观室者观其隅隅之巍然直方以固则其中必端庄宏逹可居也人孰异夫是今若杜君之隅可观而中可居居之者德也赞南方之理理是以大总留府之政政是以光其道不挠好古书百家言洋洋满车行则与俱止则相对积为义府溢为高文慤而和肆而信岂诗所谓抑抑威仪惟德之隅者耶今往也有以其道闻於天子天子唯士之求为急杜君欲辞争臣侍从之位其可得乎濮阳吴武陵直而甚文乐杜君之道作诗以言余犹吴也故於是乎序焉

送宁国范明府诗序【范传真新旧史皆无传序云其季弟为殿中侍御史以旧史考之乃范传正也传正有传言自渭南尉拜监察殿中侍御史即与序合且曰以其言也告于其僚公为监察御史与之为僚乃贞元二十年云】

近制凡得仕於王者岁登名於吏部兵部必参其等列分而合之率三十人以为曹谓之甲名书为三其一藏之有司其二藏之中书洎门下每大选置大考绩必关决会验而视其成有不合者下有司罢去甚衆由是吏得为奸以立威贼智以弄权诡窃窜易而莫示其实【诡古委切窜取乱切】必求端慤而习於事辩逹而勤其务者命之官而掌之居三年则又益其官而後去其职有范氏传真者始来京师近臣多言其美宰相闻之用以为是职在门下甚获休问初命京兆武功尉既有成绩复於有司为宣州宁国令人咸曰由邦畿而调者命东西部尉以为美仕范生曰不然夫仕之为美利乎人之谓也与其给於供备孰若安於化导故求发吾所学者施於物而已矣夫为吏者人役也役於人而食其力可无报耶今吾将致其慈爱礼节而去其欺伪凌暴以惠斯人而後有其禄庶可平吾心而不愧於色苟获是焉足矣季弟为殿中侍御史以是言也告於其僚咸悦而尚之故为诗以重其去而使余为序

送幸南容归使联句诗序【序曰膺邯郸之名北会元戎直道自逹邯郸赵地时在魏博节度府魏博田弘正自贞元十年入朝南容岂其来聘之使耶其曰朝右礼备归於辕门则公尚在京师必贞元二十年前也】

昔汉室方盛文章之徒合於京师亦既充金马石渠【公孙弘传待诏金马门扬雄传历金门上玉堂顔师古曰金门金马门也施雠传与五经诸儒杂论同异於石渠阁顔师古曰石渠在未央殿北以此藏秘书也】则又溢於诸侯求逹其道故枚乘客於吴相如游於梁【枚乘为吴王濞郎中吴王之谋为逆也乘奏书谏之司马相如既奏大人赋天子大悦相如既病免居茂陵天子曰相如病甚可悉取其书而相如已死家无遗书妻对曰未死时为一卷书曰有使来求书奏之其书言封禅事天子异之云】其或致书匡主用极其志节之大者也适时观变以成其性道之茂者也渤海幸君既登於太常之籍又膺邯郸之召北会元戎直道自逹吾侪器其略南聘天朝相礼述职公卿多其仪合度於易于之间【檀弓曰诸侯之来辱敝邑者易则易于则于易于杂者未之有也注易谓臣礼于谓君礼】虽枚生之节长卿之道无以尚也冬十有二月朝右礼备复於辕门我同升之友是用荣其趣舍惜其离旷卜兹良辰咏叹其美比词联韵奇藻递发烂若编贝粲如贯珠琅琅清响【琅音郎】交动左右羣公以侍御之往也予阙其述命系而序焉

送李判官往桂州序【此文元和五年永州作序言至于是州谓永州也言以府丧罢去谓刺史崔君敏卒集有墓志云卒於位是也李不详其名】

士之习为吏者恒病於少文故给而不肆饰於华者恒病於无断故放而不制今李生学於诗有年矣吟咏风赋颇闻乎人至於是州惟州之牧咨焉以赞戎事而纠羣吏其直且武岂所谓吏而华者耶以府丧罢去择而之乎有礼之邦推是道也以往然而不际於礼则吾不知也

送苑论登第後归觐诗序【公与苑论皆贞元八年同贡于京师明年即九年公与论同登第其曰顾公守春官之缺谓顾少连也序此于九年九月云苑音宛齐大夫苑何忌】

八年冬余与马邑苑言扬联贡於京师自时而後车必挂轊【音卫车轴也】席必交祍量其志知其逹於昭代究其文辨其胜於太常探而讨之则明韬於朴厚之质行浮於休显之问游公卿之间质直而不犯恪谨而不慑交同列之羣以诚信闻余拜而兄之以为执谊而固临节不夺在兄而已是岁小司徒顾公守春官之缺而权择士之柄明年春同趋权衡之下并就重轻之试观其掉鞅於术艺之场游刃乎文翰之林风雨生於笔札云霞发於简牍左右圜视朋侪拱手甚可壮也二月丙子有司题甲乙之科掲于南宫余与兄又聨登焉余不厚顔怀愧而陪其游久矣夏四月告归荆衡拜手行迈轮移都门之辙辕指秦岭之路方将高堂称庆里閈更贺曳裾峨冠荣南诸侯之邦遐登王粲之栖高视刘表之榻【魏志王粲字仲宣避难荆州依刘表遂登江陵城楼作登楼赋】桂枝片玉光生於家是宜砥商雒之阻艰带江汉之浩荡以谈笑顾盼超越千里而无倦极也然而景炽气燠往即南方乘陵炎云呼吸温风可无敬乎慎进药石保安其躬是亦兄之所宜私也羣公追饯於霸陵列筵而觞送远之赋圭璋交映或授首简於余曰子非知言扬者乎安得而默耶余受而书之编於羣玉之右非不知让贵传信焉尔

送萧链登第後南归序【序虽不记其年月然观其交游之自而继之曰亦既升名天官告余东归皆贞元九年登第後文】

始余幼时拜兄於九江郡【九江在唐属淮南道书注江分为九道也】覩其乐嗜经书慕山薮凝和抱质气象甚茂虽在绮纨而私心慕焉厥後窃理文字先礼而冠遇兄於泽宫之中【礼祀射义天子将祭必习射于泽宫泽者所以泽士也注泽宫名也士谓诸侯朝者诸臣及所贡士也】观其德如九江之拜盖世俗所不能移也自是战艺三北左次陋巷余亟会於其居视其道如泽宫之遇亦挫抑所不能居也逾时而名擢太常【太常礼部也】声动京国士辈仰慕顾眄有耀余获贺於蔡通儒氏窥其志如陋巷之会又得意所不能迁也君子志正而气一诚纯而分定未尝摽出处为二道判屈伸於异门也固其本养其正如斯而已矣吾兄先觉而守道独立而全和贞确端懿【确克角切】雅不羁俗君子之素也亦既升名天官告余东游是将乘商於浮汉池历郢城下武昌复於我始见之地则朋旧之徒含喜来迎宗姻之列加礼以待舟舆所略贺声盈耳离羣之思行益少矣仆不腆见邀为序狂夫之言非所以志君子也自逹而已

送班孝亷擢第归东川觐省序【辛殆庶公亦尝有序以送之其曰班之外王父相国冯翊功在社稷者谓严震也震本传德宗幸奉天进封冯翊郡王进中书门下贞元十三年卒班方往省序当作於此前也】

陇西辛殆庶猥称吾文宜叙事晨持缣素以班孝亷之行为请且曰夫人殆所谓吉士也愿而信执而礼言不黩慢【黩音读】行不进越其先两汉间继修文儒世其家业其风流後胤耽学笃志之士【耽都含切】往往出於其门今夫人研精典坟不告劬勩【上音渠下与制切劳也】属者举乡里登春官获居其甲焉家於蜀之东道其严君以客卿之位赞是方岳为大夫良今将拜庆宁觐光耀族属是其可歌也道出於南郑外王父以将相之重九命赤社为诸侯师今又将亟驾省谒从容燕喜是又可歌也故我与河南独孤申叔赵郡李行纯行敏等若干人皆歌之矣若乃序者固吾子宜之柳子曰吾尝读王命论及汉书嘉其立言彼生彪固之胄欤相国冯翊王公功在社稷德在生人其门子弟游文章之府者吾尝与之齿彼生严氏之出欤承世家之儒风沐外族之休光彼生专圣人之书而趍君子之林宜矣哉遂如辛氏之谈濡翰於素因寓於辞曰为我谢子之舅氏珠玉将至得无修容乎送独孤申叔侍亲往河东序【申叔字子重此序当在贞元十六七年间作盖申叔继殁於贞元十八年公尝书其墓碣云十八年居父丧未练而殁也】

河东故吾土也家世迁徙莫能就绪闻其间有大河条山气盖关左文士往往仿佯临望【仿音旁佯音羊徘徊也】坐得胜槩焉吾固翘翘褰裳奋怀旧都日以滋甚独孤生周人也往而先我且又爱慕文雅甚逹经要才与身长【上声】志益力强挟是而东夫岂徒往乎温凊奉引之隟【与隙同】必有美制傥飞以示我我将易观而待所不敢忽古之序者期以申导志义不为富厚而今也反是生至於晋出吾斯文於笔砚之伍其有评我太简者慎勿以知文许之

送豆卢膺秀才南游诗序【序不记其年月其曰余无禄食於世盖谪在永州时作也】

君子病无乎内而饰乎外有乎内而不饰乎外者无乎内而饰乎外则是设覆为穽也祸孰大焉有乎内而不饰乎外则是焚梓毁璞也诟孰甚焉【诟古切】於是切磋琢磨镞砺括羽之道【磋苍何切镞作木切砺音厉】圣人以为重豆卢生内之有者也余是以好而欲其遂焉而恒以幼孤羸馁为惧恤恤焉游诸侯求给乎是是固所以有乎内者也然而不克专志於学饰乎外者未大吾愿子以诗礼为冠屦以春秋为襟带以图史为佩服琅乎璆璜冲牙之响发焉【璆渠幽切玉名也】煌乎山龙华虫之采列焉则揖让周旋乎宗庙朝廷斯可也惜乎余无禄食於世不克称其欲成其志而姑欲速其反也故诗而序云

送赵大秀才往江陵谒赵尚书序【赵不详其名序云吾窜永州四年即元和三年作新史赵宗儒传元和初捡校礼部尚书充东都留守三迁至捡挍吏部尚书为荆南节度使所谓宗人尚书者指宗儒也其子御史传不载焉】

士之知感激许与尝以有报为志者则凡志乎道者咸愿为之如赵生庶乎哉来谓余曰宗人尚书以硕德崇功由交广临荆州仁我若子姓恩礼备厚有贤子为御史好学而甚文友我若同生欢欣交通我诚乐为之用甚不辞也不幸遭重痼六旬而後知人方其急也大惧不克报尚书公之恩又惧无以当御史君之心以没每念於是未尝不?然内伤【?迄力切】若受锋刃自是而後调药石时饮食生血补气强筋植骨荣卫之和膂力之刚迨今兹始全然为人舒干抗首文翰端丽其材足以用敢辞而往以効於戏下【戏音羲又许为切】其言云尔自吾窜永州四年【一作三年】赵生亟见视其状?谨愿慤观其迹温密简靖闻其言径直端诚自尚书之为荆州异政日至至则赵生震拚起立伸目四顾不啻若自已而为之者诚宜有报知己之道又诚宜有大贤而为之知也是行也赵生其将奋六翮翔千里以为辕门大府之重增羽仪之盛其道美矣故余继之以辞

柳河东集卷二十二








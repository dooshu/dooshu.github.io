夜泊黄山闻殷十四吴吟





《江南通志》：黄山，在太平府城西北五里，相传浮丘翁牧鸡于此，又名浮丘山。此诗所谓及下首“鸡鸣发黄山”，正是其处，在太平州当涂县，与徽州、宁国二郡界内之黄山，名同而地异矣。



昨夜谁为吴会吟，[一]风生万壑振空林。龙惊不敢水中卧，猿啸时闻岩下音。我宿黄山碧溪月，听之却罢松间琴。朝来果是沧洲逸，酤酒提盘饭霜栗。[二]半酣更发江海声，客愁顿向杯中失。

[一]吴会，吴地也，详十二卷注。



[二]《说文》：“酤，买酒也。”






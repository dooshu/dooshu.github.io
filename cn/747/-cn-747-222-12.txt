○为留守奏羊乳獐表

臣某言：臣闻灵感无方，每先时以见象；神鉴不昧，必凭物以示人：有德著而休归，或祥来而事应。伏惟天册金轮圣神皇帝陛下端冕驭天，舞柔远，南越瑞贡，久通驿而发仁；西域奇山，近随方而应圣。臣今日得所部万年县令郑国忠状，送新出庆山下牝羊乳獐一头。狎扰因依，动息随恋，如从所产，若素同群，理有可嘉，事无前例。窃以异类相育，外方慕化之徵；野畜自驯，荒服来王之兆。必有远夷解辫，欢心百兽之庭；犷俗怀音，稽颡三朝之会：臣言可验，翘足是期。昔马或生羊，《易》占得人安之体；犬时养彘，天镜显代康之文：援此比踪，实为同贯。况复晨饮醴浦，夕下灵山，翳仙杏之奇花，拾嘉禾之馀穗：羊祯甚玉，獐庆如银。晦朔未移，祥符累集，福应之盛，前古未闻。臣忝尹京都，屡荐嘉瑞，跃之至，兼倍恒流。谨差某官奉表随进。


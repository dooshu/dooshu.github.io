30　顧文學顧八分即顧誡奢


送顧八分文學，趙氏金石録以爲前太子文學翰林院待詔顧誡奢。醉歌行云「東吴顧文學」，即誡奢也。注謂顧況，誤。

【元圻案】東觀餘論跋顧誡奢吕肅公碑後云：「杜詩『顧八分文學』，謂誡奢也。觀其遺跡，乃知子美弗虚稱之。碑首倒，亦自奇古。」〇趙明誠金石録跋尾十七：「唐吕公表，元結撰，前太子文學、翰林院待詔顧誡奢書。杜甫集有贈顧八分文學詩，即誡奢也。甫詩稱其最工小字，而此表字畫甚大，尤壯偉可喜。」






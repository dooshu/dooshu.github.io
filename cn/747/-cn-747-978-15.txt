○对军副别屯斩人判

〈丁为军副，在别屯，辄以法斩人。主将奏诛之。诉云：“专军别将，不在部曲。於法不合罪。”〉

天讨有罪，成师以出，注意於将，禀命不威。丁任既干城，宠亦受，非以惠敌，期於伐谋。履武人之贞，居元戎之副，执讯获鬼，义非丧律。有虔秉钺，诛在明刑，议七德以不伤，爰九伐而何害？主将不能命之以徇，分谤生人；方欲纠之以违，笃责军簿。奉车都尉，虽谓专而请诛；龙骧将军，固违令以告捷。况斩之以法，乃非徇私，副在别屯，异於擅杀。欲加之罪，无以为词。


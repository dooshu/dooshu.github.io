五言四句得於天趣

吾弟超然善論詩，其為人純至有風味。嘗曰：「陳叔寶絕無肺腸，然詩語有警絕者，如曰：『午醉醒來晚，無人夢自驚。夕陽如有意，偏傍小窗明。』王維摩詰《山中》詩曰：『溪清白石出，天寒紅葉稀。山路元無雨，空翠濕人衣。』舒王百家衣體曰：『相愛不忍發，慘澹暮潮平。欲別更攜手，月明洲渚生。』此皆得於天趣。」予問之曰：「句法固佳，然何以識其天趣？」超然曰：「能知蕭何所以識韓信，則天趣可言。」予竟不能詰，歎曰：「溟滓然弟之哉！」


◇又

夫妙极众象，湛思必通；理冠群方，有感斯应。自鸾音辍唱，圆光寝辉，委华之相不传，踊地之符已远。行言入道，事难於造次；一悟阶空，效隔於俄顷。若非积毫成仞，累爝为明，无以方轨慧门，维舟法岸。弟子是用夕惕载怀，惟日不足者也。故敬集名僧，演敷奥籍。震微起滞，轮动云回；月殿含吕，魄弦上日。甘露既穷，辍言宝座；卷文罢席，衣履相趋。仰惟先后，禀灵娥德，叶景轩度，道载华岳，化洽汾阴，早弃兰宫，夙违椒掖，千乘不追，万锺靡及。终天之慕，不续於短年；希报之诚，思隆于永劫。敬祭躯服，以充供施。藉此幽通，控情妙觉。仰愿圣灵，速登宝位。越四天之表，记十号之尊。惟兹三世，咸证于此。敢誓丹衷，庶符皎日。（《广弘明集》十九）


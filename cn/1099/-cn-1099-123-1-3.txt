○蒙化左氏家譜序 【 左氏家譜】

蒙化之左氏。以土官世其家、其先育世奴進者、唐貞觀間耕于蒙巍山之下、所居成聚、此葢六詔之先也遂得蒙舍詔、後與諸酋長祭天、有異徵、人心止?帚之、再封為雲南詔、已而破吐蕃、奉朝請、遂有六詔之地焉、左氏之昌邏。其肇基也、邏之後五傳而至鳳閣異、由異以後譜逸而中微矣、元有青羅者始復其業、仕為順寧府同知、尋易府為蒙化州、　高皇帝兵取雲南、青羅之子禾首內附奉職、得領九部部落、頃之、元孽高添惠叛、禾率其部落人為先登、既有功、廼又招集亡散而歸之農也、因進蒙化州判官、廼又以貢職詣闕庭也因再進為知州、禾仕既勌、傳之伽如禾官、伽逮事累朝、用命無替、當其靖寇亂從調遣、蒙犯險阻、斬將搴旗、宣勞效忠、視禾有加焉、正統初、伽從征麓川、邊餉告急、廼効卜式之義、輸粟入永昌軍、得進府同知、猶夫前也、無何、麓川餘黨復熾、伽奮出為之赴戰、斬級獨多、卒以麓川功、進秩知府、州猶夫前也、會　朝廷錄遠臣之勞、再陞州為府、復以伽涖焉、故伽以後、皆為蒙化知府矣、伽之子剛、未襲而蚤世、貽子琳瑛、琳亦未襲而蚤世、且無胤也、遂以瑛紹焉、瑛遭際承平、無大戰伐功、然能謹身率先、樸誠盡下、能以其餘力禦寇盜為民蔽障、循行諸寨中、不以為勞也、竟以勞坐寒疾死、子銘嗣其官、招徠綏輯、境內無盜憂、其奉職循理猶夫瑛也、積之十年、不以勞言、竟亦以勞致疾死矣銘傳之今守禎、正德乙亥春、余以挍士至、蒙禎廼再拜請曰、禎不德、遭家弗造、先大夫既逝、家廟燬于火惟幸世牒僅存、又惧其久而隳而氏族淆也、無以繫屬先緒、敢乞一言敘之、余廼語之曰、昔先王賜姓命氏、所以昭祖考、係宗族、別嫌疑、定親疏、而人道于此乎繇焉、故導水者、知其源、辨塗者知其脉、皆可以易知也、今天下晏謐、百有餘年、縉紳之家、惇尚彝理、緝譜牒以原人倫、餘風所被、遐邇同好、豈非仁義之化哉、然譜者先民凖史而作也、史以章往、非以繩往也、所以戒乎今也、譜以明祖考、故自我不書、葢觀祖考者、可以自考焉、禎世涖茲土、信能忠貞、致主勉修其先人之業、俾弗墜斯傳、世久遠矣。何有于陵夷衰微也


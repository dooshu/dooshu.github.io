裴湘


湘字楚老，仁宗朝内臣

浪淘沙

雁塞说并门。郡枕西汾。山形高下远相吞。古寺楼台依碧嶂，烟景遥分。

晋朝锁溪云。箫鼓仍存。牛羊斜日自归村。惟有故城禾黍地，前事消魂。

又

汴州

万国仰神京。礼乐纵横。葱葱佳气锁龙城。日御明堂天子圣，朝会簪缨。

九陌六街平。万国充盈。青楼弦管酒如渑。别有隋堤烟柳暮，千古含情。








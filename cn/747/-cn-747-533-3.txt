○上杭州房使君书

观白衣之王臣也，育於天人间二十年矣，胆薄不敢以千大人，头方不足以扇知己，以此而食，诚愧之哉！而闻使群德闳列郡，名截区宇，翕归人望，轰动朝听，灌注我元造，昭苏我苍生，实宜居中作舟，匡上调鼎。千乘之任，未周其用，君子之议，以为屈焉。观禀疏狷之性，执廓大之志，而不能与群俗争狎，独兀尔憔悴，固事亦无可谭。然渠所论，不过物之贵贱，利之丰省，相斥工拙，相旌是非。乃令慷慨之人，有霸王之略，而不得语，反见疵瑕耳。尝以天下如使君者未乏，如观者不少，聊且收涕於衽，束臂置胸，庶几於鹏，不遽歌龙蛇也。使君令问熙洽，穆如清风，家锺其祚，天契之秩，人莫得而涯之。

窃窥使君，善美双著。其善也，在乎制事中度，立政有要，吏不慢局，狱无挠刑。斩前守之苛弊，若啬夫之去草。能於是，民诵之曰：“虽有饥馑，必遇丰年。大盗既去，我公来臻。”斯使君之善也。其美也，在乎雅量汪洋，神机贞明，蓄山之灵，洞人之情，鉴有所临，细无遁形，丽藻之振，其音铿铿，斯使君之美也。

使君顷在幕府，及统留後事，御卒竞劝，疲民惠和，敏见洽闻，高谢朋伍。不然者，何得奋於戎佐，而一举趾跨上二千石欤？吁！海内同轨，四方万馀里，出使君之境，谁获小康，非使君之民，罕沾大赉，郊邑骚屑，人胡畴依。岂不为岁时荐之以水旱，官长坠之于涂炭？观甚不佞，犹知痛之，雄飞丈夫，岂止太息？

《传》曰：“自非圣人，内宁必有外忧。”今主上非不圣，但辅相有阙也。以观庸意，傥扌延使君於廊庙，则中人以上不为非，中人以下远恶矣。今年特遣处民之上，利身而不利国；在朝之右，谀媚不直；缘边之寇，蜂起为蝥贼。观诚守贫窭，无卜式裨国之利，身复多病，无终军系虏之力，但怒发抚髀，气如腾云。苟未获谋，何命之剧终？固当曳履谏天子，借剑趋相门，尽养民治国之计，逐倚法尸禄之吏，使卫青重揖客，孔子畏後生。

使君展转览此书，观非寓言也。观将适於越，途经贵州，无何遇疾，不获俯谒，迫以月尽於纪，道赊其程，衣衾素单，粮糗倏罄，惟有尘镜委匣，韦编在囊。沧洲目前，风水相骇，默默长顾，便堪酸心。艰勤於下邑，凄断於易水，使君知否知否？念兹在兹，苍惶写言，兢惧待命，有触忌讳，愿开含宏。月日，观再拜。


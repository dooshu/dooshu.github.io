【后汉太尉陈球碑〈光和元年〉】

右汉《太尉陈球碑》，云“君讳球，字伯真，广汉太守之元子也”。又云“除郎中、尚书符节郎、慎陵园令，换中东城门候，迁繁阳令，拜侍御史”。其后又云“拜将作大匠”。其余摩灭仅存。按《后汉书》球传云“父，广汉太守。阳嘉中，球举孝廉，稍迁繁阳令。太尉杨秉表球零陵太守，后累拜司空。光和元年，迁太尉，坐日食免。复拜光禄大夫，与司徒刘等谋诛宦官曹节等，不果，下狱死”。球在零陵，破贼胡兰、朱盖有功，威著南邦。今碑破兰、盖事班班可读，与传皆合，惟不著诛宦官事。至其卒时，文字摩灭不可识，惟云六十有二，亦与传合，予所集录古文，与史传多异，惟此碑所载与列传同也。治平元年四月晦日书。


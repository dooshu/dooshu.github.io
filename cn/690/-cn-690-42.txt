卷四十二



卷之四十二

洪武二年五月甲午朔，日有食之。

更英陵曰皇陵，立皇陵卫以守之。

遣使持诏谕吐蕃，诏曰：“昔我帝王之治中国以至德要道，民用和睦，推及四夷，莫不安靖。向者胡人窃据华夏，百有余年，冠履倒置，凡百有心，孰不兴愤？比岁以来，胡君失政，四方云扰，群雄分争，生灵涂炭，朕乃命将率师，悉平海内，臣民推戴，为天下主，国号大明，建元洪武，式我前王之道，用康黎庶。惟尔吐蕃，邦居西土，今中国一统，恐尚未闻，故兹诏示。”使者至吐蕃，吐蕃未即归命，寻复遣陕西行省员外郎许允德往招谕之。

大将军徐达师还至红城，右丞薛显自明沙州以所获王保保部将毛祥及知院尹铎、李遵正、郭英、左丞董信、任弘等并马二千余匹至达师。

丁酉，大将军徐达师出萧关，遂下平凉，父老相率持羊酒来迎，遣指挥储秭往隆德、靖宁会指挥吴汧、陈寿收未附山寨，又遣叚答剌罕、参政麻毅等招谕华亭等处，指挥朱明克延安，遂以明守之。

戊戌端午，享太庙。

辛丑，张良臣以庆阳降。初，张思道在庆阳，闻王师克临洮，惧而走宁夏，而使其弟良臣与平章姚晖守庆阳。思道至宁夏，与金牌张等俱为扩廓帖木儿所执。大将军徐达既下平凉，即谋取庆阳，令御史大夫汤和遣军往径州，别遣指挥张焕将骑兵侦逻庆阳。会和部将谢三遣人招，良臣以其兄被执，遂以城降。良臣骁勇善战，军中呼为“小平章”。

造小玉玺一，其文曰“奉天执中”。

壬寅，都督佥事陈德率兵攻里店买的哥即保寨，取之。

癸卯夏至，祭皇地祇于方丘。正坛第一成：设皇地祇位正中，南向。玉用黄琮，币用黄色。第二成：设五岳位在东，四海位次之。五镇位在西，四渎位次之。位用纯犊一，五岳、五镇帛各五，四海、四渎帛各四，各随其方色。散斋之日，皇帝备法驾至天下神祇坛祭告。其正祭：仪物礼乐并与圆丘同，但改望燎为望瘗。其望瘗：仪与社稷同。祝辞曰：“臣荷眷佑，戡定区宇，为亿兆主，今当夏至，万物咸亨，敬以玉帛牲斋，粢盛庶品，备兹礼瘗，用伸昭告。”其乐章，迎神曲曰：“坤德博厚，物资以生，承天时行，光大且宁，穆穆皇祇，功化顺成，来御方丘，严恭奉迎。”奠玉帛云：“地有四维，大琮以方，土有正色，制币以黄，敬存于中，是荐是将，奠之几筵，临鉴洋洋。”进爼云：“奉将纯牡，其牡童犊，烹饪既严，爼豆惟肃，升坛昭荐，神光下烛，眷佑邦家，报效惟笃。”初献云：“午为盛阳，阴德初萌，天地相遇，品物光荣，吉日令辰，明祀攸行，进以醇醴，展其洁清。”亚献云：“至广无边，道全持载，山岳所凭，海渎咸赖，民资水土，既安且泰，酌酒揭庆，功德惟大。”终献云：庸眇之资，有此疆宇，匪臣所能，仰承佑助，恩崇父母，臣欢鼓舞，八音宣扬，叠侑明醑。徹豆云：“牲牷在爼，笾豆有实，临之肸蚃，匪惟饮食，登歌乃徹，荐献爰毕，执事奉承，一其严慓。”送神云：“神化无方，妙用难量，其功显融，其祀悠长，飚轮云旋，龙控鸾翔，拜送稽首，瞻礼余光。”望瘗云：“牲醴制币，馂馔惟馨，瘗之于坎，以达坤灵，奉神于阴，典礼是程，企而望之，厚壤宽平。”礼成，驾还，率百官诣太庙以牲斋告祭。还，御奉天殿，百官行庆成礼。既毕，上御便殿谓侍臣曰：“上天之命，朕不敢知，古人有言‘天命不易’，又曰‘天命无常’，以难保无常之天命付骄纵、淫佚之庸主，岂有不败？朕尝披览载籍，见前代帝王当祭祀时诚敬或有未至，必致非常妖孽，天命亦随而改。每念至此，中心惕然。”

大将军徐达率师发平凉，明日至泾州。

乙巳，上幸钟山，归由独龙冈，步至淳化门，始骑而入，谓侍臣曰：“朕久不历农亩，适见田者冒暑而耘甚苦，因闵其劳，徒步不觉至此。农为国本，百需皆其所出，彼辛勤若是，为之司牧者亦尝闵念之乎？且均为人耳，身处富贵而不知贫贱之艰难，古人常以为戒。夫衣帛当思织女之勤，食粟当念耕夫之苦，朕为此故，不觉恻然于心也。’

丙午，以战袄十一万给赐北平、山西、陕西戍守军士。

上召孔克仁等赐坐，因曰：“昨到钟山，令侍御仆从先往，中有一小僮亦前趋，记其姓名，今日召至，以示诸子曰：‘此小僮与尔等年相若，已能奔走服役。尔曹不可恃年幼怠惰不学，当朝夕勤励可也。’朕之意惟恐其居富贵，耽逸乐耳。”克仁对曰：“陛下此言，即无逸之戒也。”

戊申，张良臣复据庆阳叛。初，良臣之降也，遣其参政花某诣大将军徐达献军民数目，寻又遣其知院李克已、葛八来献马数，达遣右丞薛显将骑兵五千人、步卒六千人同克已等赴庆阳。比至，良臣出迎，蒲伏道左，徉为卑下，以示归顺，逮暮，即以兵劫营，我军不意其叛，为所冲溃，指挥张焕被执，显被伤，走还。达谓诸将曰：“上明见万里外，今日之事，果如前日所谕。然良臣之叛，秪取灭亡耳，当与诸公戮力翦之。”

癸丑，置福建行省，以福、汀、漳、泉、建宁、卲武、兴化、延平八府隶之，命中书省参政蔡哲为参政。上谕之曰：“君子立身行己，莫先于辨义利。夫义者，保身之本；利者，败名之源。常人则惟利是趋而不知，有义君子则惟义是守而竟亡乎利，此所以异于常人者也。福建地濒大海，民物富庶，番舶往来，私交者众。往时官吏多为利訹，陷于罪戾。今命卿往，必坚所守，毋蹈其过。”哲对曰：“臣以菲薄，叨承恩命，敢不尽公以报。”上曰：“公即无私，义之谓也；私即亡公，利之谓也。要公之一字，亦未易言，此心如止水、明镜，无分毫私意累之。然后揆事度物，廓然无滞，若使胸中微有芥蒂，即不得为公矣。卿宜勉之。”

甲寅，命江西诸行省并直隶府州造鸳鸯战袄一万领。

大将军徐达遣兵略庆阳。先是，右副将军冯宗异、参政傅友德闻张良臣叛，率师自临洮至泾州，御史大夫汤和亦将所部来会。至是，达恐其党与相扇为声援，乃先遣兵抄其出入之路，平章俞通源将精骑略其西，都督副使顾时略其北参政傅友德略其东，都督佥事陈德略其南。

乙卯，大将军徐达遣指挥曹崇送李思齐赴京，以所获临洮银印一、白金五千两、黄金百两送陕西行省。

丁巳，复命各行省造五色文绮战衣一万领。

辛酉，诏凡时物，太常先荐宗庙，然后进御。

御史中丞章溢卒。溢字三益，处州龙泉人，始生，其音如钟，比长就学，頴悟绝人，性孝友。其从子存仁尝为寇所获，溢挺身入寇中，以计脱之。时所在盗起，民无宁居，溢集乡人为兵，保捍乡土。龙泉人诖误于贼者处，州路判官出兵，欲尽杀之，溢说元守将石抹宜孙，得不杀。宜孙以溢有器识，引议军事，从讨平庆元等贼有功。累授官至浙东元帅府佥事，溢皆辞不受，曰：“吾集众保乡里而已，岂为荣名计耶？”既而郡日入于乱，溢知不可为，乃解其众，退处匡山中，自号曰“匡山居士”。及上克处州，溢避兵遁入闽中。岁庚子，有荐之者，上乃遣使以束帛徵溢及青田刘基等，溢闻命即起。至建康，上与语甚悦，擢营田司佥事，溢以境内之田芜不治者分藉之，以便差税。溢尝有疾在告，上问中书左司都事张来硕曰：“章溢疾平否？”来硕对以“溢念母不置，思之成疾耳”。即日遣归省，仍赐银绮。岁癸卯，始置浙东提刑按察司，擢溢为佥事，寻命还处州，代总制胡深入朝。甲辰，深出师温州，命溢守处州，供馈饷。是冬，迁湖广提刑按察司佥事，溢以荆襄多废地，建议分兵屯田，以控制北方。未及施行，而胡深兵入闽陷没，处境复惊扰，乃升溢为浙东按察副使，往镇抚之。溢辞曰：“边境之事，臣死不避，升擢之命，所不敢受。”上乃命仍为佥事，溢至诛其首叛者数人，民乃定。丙午，青田人夏青与福建伪参政范昌大合兵寇庆元龙泉。时官军尽戍浦城，城中兵仅足自守，溢召旧所部义兵谕之，使列栅为屯，以捍贼，贼闻不敢犯。溢长子存道，初以元帅戍浦城，及是特命帅所部为游击，溢以父子相统为不宜，请罢存道职。上不许，曰：“吾方籍尔父子镇靖疆场，顾效他人避嫌疑耶？”官军戍浦城者以馈运不继为病，上命浙东行省右丞李文忠及溢计之，文忠欲以处州粮往饷，溢以舟车不便而军中所掠粮颇多，请拘入官而均给之，军食以足。建宁守将阮德柔遣使纳款，众疑其诈，溢曰：“陈友定据全闽，势必不能容，故德柔图为自全计，非诈也。”以其事闻，诏许德柔以原官守本郡，命下，而德柔果为友定所并。水军千户任惟渊、朱仲钦共戍青田，会寇至，仲钦以失援败，溢遂斩惟渊，遣指挥何世明击寇，败之。其冬，参政朱亮祖以兵取温州，溢调世明率师助之。温州平，浙东诸郡皆定，溢请入朝，上不许。及浙西平，乃遣使召之，洎入见，嘉奖甚至，谕群臣曰：“章溢虽儒者，父子宣力一方，其功不在诸将后。”溢顿首，谢不敢当。明日，召溢问以征闽，诸将何如，时御史大夫汤和由海道进，平章政事胡廷瑞自江西入。溢对曰：“二将进讨，理有必胜。然闽中素服平章李文忠威信，若令文忠出师，并力举之尤易。”上然之，处州税自兵兴以来加徵颇重，民病之，溢以白丞相李善长，善长言于上，诏复其旧。浙江行省造海舟，需大木，檄处州与诸郡均办。溢曰：“处、婺之交，限以竣岭，纵有木，路何从而出也？”力言于省臣止之。洪武元年正月，上即皇帝，位叙溢与刘基之功，并拜御史中丞，溢辞，不许，寻兼太子赞善大夫。溢为政务存大体，不屑于细，故或以为言。溢曰：“宪台，百司之仪表，居其职者，皆先餋人以廉耻，岂直以抟击为能哉？”存道尝领乡兵五千，从李文忠入闽。闽平，省臣欲以存道所领兵由海道北征。溢曰：“乡兵本农民，始许以征闽毕则归农，今复调之，是失信也。”省臣不可，溢乃言于上，请令已入闽者还州里而籍其旧，尝叛逆之民为兵，俾从北征，如此则一举而恩威并立矣。上喜曰：“微卿不足以任此事。”溢受诏，遂行，比至处而母已没，乞丁忧，诏不允，乃遣其少子存厚还家治丧。乡兵既集，存道率以北行，溢复上疏乞终丧，诏仍不允，已而章再上辞益力。上曰：“吾知其情不可夺，但台宪缺人耳。”遂可其请，存道舟至昆山，先自入京师，听进止。上召见谕之曰：“汝父事朕久，功多，汝能立功，则不参汝父。”因授处州卫指挥副使，戍上党。溢自丧母，悲戚甚，居常忽忽若不能自存者，感疾益深。至是，卒讣闻。上甚悼之，亲撰文，遣官即其家祭之，时年五十六。

绥德葭州守将孙知院、孔荣、关二俱诣大将军徐达降，达调指挥章存道、朱明等收集各镇官军分守之。

是月，诏追封皇外祖考为扬王，妣为扬王夫人，皇外舅为徐王，外姑为徐王夫人，并建庙于太庙之东，以时奉祀。先期祭告太庙，然后行礼。上安奉扬王神主，皇后安奉徐王神主，各用牲醴致祭。扬王诰曰：“朕闻古昔帝王之为治，首亲九族，天下和平，此君道之先务，万世不易之理也。朕为亿兆生民主，非祖宗积德，安能致此？自即位以来，已尝建立太庙，四时享祭，惟念母后之考妣未伸崇报，于心歉然。今下礼官，议追封皇外祖考陈公为扬王，皇外祖妣王氏为扬王夫人，立庙以奉祀事。於戏！亲之至则思远，报之至则礼崇。尚惟幽灵，歆兹恤典。”其祀词曰：“外孙皇帝元璋谨以牲醴庶品，致祭于外祖考陈公、外祖妣王氏曰：仰承外家之庇，为亿兆生民主，未伸崇报，每歉于怀。今考典礼，追封外祖考为扬王，外祖妣为杨王夫人。然自昔帝王之于外族，皆行封赠而未有立庙奉祀者，惟我外祖考妣继承无祀元璋以外孙亲连骨肉，故立庙以奉祀事，庶昭报本之诚。”徐王诰曰：“盖闻有天下者既追尊于祖宗，又必及其外戚而显荣之，此国家之典礼也。朕肇登大宝，爰立皇后，念其内助之功，推于所生之自。其父马公，宿州善族，蕴德于家，毓兹懿德贤，是为天作之配。今既正位中宫，以基王化，本于积庆，理则照然，可追封为徐王。”夫人诰曰：“朕惟后德之贤，所以母仪天下，盖由早承母教，以至于兹，是宜推原所自，以光大其亲焉。皇后母郑氏，早以贞淑，作配善良，笃生贤女，以媲于予，则崇报后家，礼所当也。且母之贵由于女，妇之秩从乎夫，在古皆然。今其取法，可追封为徐王夫人。”其祝词曰：“孝女皇后马氏谨奉皇帝命，以牲醴庶品，致祭于先考马公、先妣郑氏：仰荷考妣鞠育厚恩，正位中宫，报本之诚，常切于心，今皇帝追封考为徐王，妣为徐王夫人。前代女为皇后者追崇父母，于礼有之而未有立庙以奉祀者，皇帝念考妣无嗣继承，故立庙以奉祀事，用昭亲亲之道。”扬王姓陈氏，世为扬州人，宋季从大将军张世杰扈从祥兴帝驻南元。至元己卯春，世杰与元军战，师败，多溺死，王所乘舟亦为风破，幸及岸，与同伍累石支釜煮食，既而食尽。同伍者闻髑髅山有死马，欲往割烹之。王未及行，疲极而睡，梦一白衣人谓王曰：“汝慎勿食马肉，今夜有舟来载汝也。”王寤，未之信，俄又睡梦如初时。夜将半，梦中仿佛闻橹声，有衣紫者以杖触王之胯，曰：“舟至矣，柰何不起？”王惊窹，身忽在舟上，见旧所事统领官，时统领已降于元将，元将畏舟重，凡有来附舟，重輙掷弃水中。统领怜王，亟藏之艎版下，日取乾糇及浆，从版隙潜投饲之。居数日，元将知之，欲取掷诸海，忽飓风吹舟盘旋如转轮，元将大恐。统领绐告元将王有异术，白而出之。王仰天叩齿，俄而风涛恬息，元将喜，饮食王，复厚赠之，遂得还扬州。久之，迁居于盱眙津里镇。王无子，有二女，长适季氏，次淳皇后。王以季氏子为后，年九十九而终葬盱眙。至是，追封焉。徐王姓马氏，宿州闵子乡新丰里人，性刚直爱人，喜施，赒人之急，如将不及，见人为不义，輙开晓训之，乡里称为长者。元末，王避仇徙家定远，及江淮兵起，谋还宿州，以女托于定远，郭子兴俾育为己女。未几卒，葬宿州闵子乡。后子兴称元帅，收乡民为兵，据濠州，见上而异之，因以所托女归上，是为孝慈皇后。至是追封焉。








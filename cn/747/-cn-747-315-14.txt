○送观往吴中序

见观送兰州兄诗，敬不逾节，情而中礼，是篇也，得诗人之一端矣。先王省方，命太师陈诗，以观人风，固非远峤之松雪、清江之云月。变也久矣，将如之何？观其勉之！在昔兰陵府君、平棘（阙）公、柏人懿公兄弟三人，有重名於天下。钜鹿，兰陵之穆也，故扬州孝公後之，观之世父也。高平，平棘之嫡也，吾後之。宣成文昭公，柏人之嗣也，故中丞苏州後之。夫知卿大夫之族姓、班位之高下，见贵春秋，而此道将亡，自族之不知，况他人乎？观於经，感士丐、郯子之祖德；於史，慕子长、孟坚之自叙。羁旅无书，往吴中，以备家传之遗阙，附之於篇。吾病矣老矣！是行也，慰我祗命聿修之心。永泰二年四月庚寅，叔父华序。


卷二十七 寄赠门中

余杭洪浩，熙宁间游太学，十年不归。父已年七十，寄浩诗曰：“大学何蕃久不归，十年甘旨误庭闱。休辞客路三千远，应念人生七十稀。腰下虽无苏子印，座中幸有老莱衣。归期定约春前后，免使高堂赋《式微》。”浩得诗，翌日南归，因而归者十有三人。《云斋广录》

梅圣俞试馆阁，只得赐进士出身，改屯田员外郎依前国子监直讲。内相胡宿以圣俞不得馆职，赠之诗曰：“赋就《甘泉》客荐雄，独攀仙桂向松风。抽毫同预三英士，换骨才争第一功。瞥见灵鳌居水下，恍闻仙犬吠云中。姮娥应有怜才意，惟许诗人朝月宫。”时与陆诜、张师中、胡鑵同亲试。同前

张退傅与陈文惠同时秉政。张既以帝傅致政，有诗寄文惠曰：“赭案当年并命时，蒹葭衰飒倚琼枝。皇恩乞与桑榆老，鸿入高冥凤在池。”《倦游录》

周世宗征淮南，王师围寿春。翰林学士陶谷使吴越，学士惟王著而已。李相时为主客郎中知制诰，遂有北门之召，迁屯田正郎。丞相范质、端明殿学士窦仪俱作诗贺之，曰：“翰苑重求李谪仙，词锋颖利胜龙泉。朝趋建礼霞烘日，夜直承明月印天。圣主重知缘国士，相公多喜为同年。青春才子金门贵，蜀锦袍新夺日鲜。”此范诗也。“厩马牵来哕哕嘶，马蹄随步蹑云梯。新街锦帐达三字，旧制星垣放五题。视草健毫从席选，受降恩诏待公批。仙才已在神仙地，逢见刘晨为指迷。”此窦诗也。《古今诗话》

谏议窦禹锡有子五人，俱登科。禹锡云：“仪俨已归华显。”冯瀛王赠之诗曰：“燕山窦十郎，教子有义方。灵椿一株老，丹桂五枝芳。”仪翰林学士、礼部尚书，俨翰林学士、吏部尚书，侃起居郎，偁谏议大夫、参知政事，僖左补阙。时论荣之。同前

冯当世秋试于乡里，主司坚欲黜落，已而缀之榜末。时鄂倅南宫诚监试，诚当拆封，太不平，力主之，遂至魁选。明年庭试第一，除荆南倅，诚迁长沙倅。当世以诗贺诚曰：“常思鹏海隔飞翻，曾得天风送羽翰。恩比丘山何以戴？心同金石欲移难。经年空叹音书绝，千里长思道义宽。每向江陵访遗迹，邑人犹指县题看。”盖江陵县额诚所书也。同前

王贞白寄诗谷曰：“五百首新诗，缄题寄去时。只应夫子鉴，不要俗人知。火鼠重烧毳，冰蚕乍吐丝。直须天上手，裁作领头披。”同前

苏子美赠秘演大师诗曰：“垂颐孤坐若痴虎，眼吻开合无光精。”演颔额方厚，瞻视徐缓，常若睡。演以浓墨涂去“无”字，改为“犹光精”，子美诟之，演曰：“吾见活，岂得无光精耶？”又云：“卖药得钱只沽酒，一饮数斗犹惺惺。”又抹去。子美曰：“吾诗何人敢点窜？”演曰：“公之诗出则传四海，吾不能断荤酒，为浮屠罪人，何堪更为公暴之也？”《古今诗话》

唐中丞南卓、詹事崔棐因谏事出，崔支江令，卓松滋令，矫翼翩翩，无所拘束。南尝以诗赠副从事曰：“翱翔曾在玉京天，堕落江南地几千。从事不须轻县宰，满身犹带御炉烟。”《古今诗话》

元微之为御史，鞠狱梓潼。时白乐天尚书在都下，与名辈游慈恩寺，花下小酌，作诗寄微之曰：“花时同醉破春愁，醉把花枝当酒筹。忽忆故人天际去，计程今日到梁州。”元果至褒城，亦寄《梦游诗》曰：“梦公兄弟曲江头，又向慈恩寺里游。驿吏唤人驱马去，忽惊身已在梁州。”千里神游，若合符节。朋友之道，不其至欤！同前

张濆，会昌中陈商状元下及第，翰林覆考，落濆等八人，赵渭南赠诗曰：“莫向春风诉酒杯，谪仙真个是仙才。犹堪与世为祥瑞，曾到蓬莱顶上来。”同前

开成中，杨汝土以户部侍郎检校尚书镇东川，白乐天即其妹婿也。时乐天以太子少傅分洛，戏代内子贺兄嫂曰：“刘刚与妇共升仙，弄玉随夫亦上天。何似沙歌领崔嫂，碧油幢引向东川。”沙歌，汝士小字。又云：“金花银碗饶兄用，彩画罗裙任嫂裁。嫁得黔娄为妹婿，可能空寄蜀笺来？”同前

元载末年纳薛瑶英为姬，以金丝帐、却尘褥卧之，以红绡衣衣之，无一两。载以瑶英体轻，不胜重衣，于异国求此服也。惟贾至、杨公南与载友善，往往潜见其歌舞。贾至赠诗曰：“舞怯铢衣重，笑宜桃脸开。方知汉武帝，虚筑避风台。”公南亦作歌曰：“雪面淡蛾天上女，凤箫鸾翅欲飞去。玉钗碧翠步无尘，楚腰如束不胜春。”《古今诗话》

高士杨夔尝著《冗书》三卷，驰名于士大夫间。唐末下第，优游江左，郑谷赠之诗曰：“三复兄书高且奇，不妨仍省百篇诗。江湖休洒东风泪，十字香于一桂枝。”同前

皇祐中，馆中诗笔惟石昌年最得唐人风格。有僧携琴来访，赠以诗曰：“郑卫堙俗耳，正声追不回。谁传《广陵散》，斫尽峄阳材。古意为师复，清风寻我来。幽阴竹轩下，重约月明开。”同前

何逊字仲言，八岁能诗。沈约尝曰：“吾读公诗，一日三复，犹不已。”故李义山诗曰：“寄言何逊休联句，瘦尽东阳姓沈人。”同前

南屏谦师妙于茶事，自云：得之于心，应之于手，非可以言传学到者。师偶于寿星院远来谒茶语诗，因以诗论之曰：“泻汤旧得茶三昧，觅句还窥诗一斑。清夜漫漫困搜搅，斋肠那得许坚顽！”《记诗》

道人张无梦善摄生。梅昌言知苏州，无梦未见之，先与诗曰：“壶中一粒长生药，待与姑苏太守分。”好为大言，处之不疑。无梦年九十死。语人：少时将绝欲，屏居山中十岁，自以为不动，及出见妇人美色，乃复慊然，又入山十余年，乃始寂定。劝人饮食无用盐煮饼，淡食更有天然味。无梦老病耳聋，其他亦无他异。《贡父诗话》

右舍人扬休，屡拔乡里魁荐，然常屈春官氏。蜀人谓牙校部土贡入京为纲官，蜀人云：人以舍人频魁诸彦，行间多成名而己常空归，若纲官然，戏以目之。景祐末，厌默辱之数，欲罢进取。同辈苦勉之，又拔首荐。明年第四人登第。咸平元年放进士榜，自状元而下十人，皆天府解。时张文景以古文驰名，第四人登第，不厌众望，有诗曰：“惊天动地张文景，只得南宫第四人！”前榜丁晋公亦第四人，以诗赠文景曰：“若校前来登第者，文章声价不相过。”《续归田录》

白乐天洛中高退十有余年，度日娱情，惟诗与酒。追游唱和一辈名流，著在文籍，不复备载。《醉后寄裴晋公》诗云：“抖擞尘缨捋白须，半酣扶起问司徒：不知诏下悬车后，醉倒狂歌有例无？”又云：“绿泼新醅酒，红泥小火炉。晚来天欲雪，能饮一杯无？”《雅言杂载》

元白交道臻至，酬唱盈编。微之为御史，奉使往蜀，路傍见山花，吟寄乐天曰：“深红山木艳彤云，路远无由摘寄君。恰似牡丹如许大，浅深看取石榴裙。”又曰：“向前已说深红木，更有轻红说向君。深叶浅花何所似，薄妆愁坐碧罗裙。”白因南迁回，过商山层峰驿忽睹元题迹，寄元诗曰：“与君前后多迁逐，七度曾过此路隅。笑问阶前老桐木：这回归去免来无？”后微之镇浙东，乐天牧杭州，更迭唱和，末句有云“任添铛脚作三人”，逸趣如此。“铛脚”事见《国史》。《唐贤抒情》

李冠善吹中管，元宗欲召对，以淮甸多故未果。李建勋赠诗曰：“韵如古涧长流水，怨似秋枝欲断蝉。可惜人间容易听，新声不到御楼前。”《南唐近事》

李约为兵部员外郎，勉子也。与主客员外郎张谂同官。二人每单床静话，达旦不寐。故约赠韦况诗曰：“我有心中事，不向韦郎说。秋夜洛阳城，明月照张八。”

黄觉善诗，梅昌言出镇并州，赠诗曰：“五马雍容出镇时，都人争看好风仪。文章一代喧高价，忠直三朝受圣知。帐下军容森剑戟，门前行客拥旌旗。云笼古戍黄榆暗，雪落长江白草衰。出去暂开龙虎幕，归来须占凤凰池。鬓间未有一茎白，陶铸苍生固不迟。”梅雅自修饰，容状伟如，得诗大悦。《贡父诗话》









○代贾相公谢赐马及银器锦彩等表

臣言：“今日中使某乙奉宣进止：以臣所进关内陇右并图录十卷，特赐马一匹，并银瓶盘等若干事，锦彩等若干疋者。”承命舞，震惊失图。伏以圣朝覆帱无私，声教远被。虽夏书《禹贡》，周制职方，重译所通，未若今日。臣以末学，获奉昌期，常好地理之书，颇知河湟之事。明徵旧史，博考传闻，夙夜以思，岁时遂久。纪诸文字，缋以丹青。上尘圣聪，庶备方志。岂谓睿慈宏奖，宠赉特深？出珍华於内府，下驵骏於天厩，恩荣所及，焕丽相辉。循顾虚庸，曲承蕃锡，负乘匪服，并切於今。无任感恩荷戴之至！谨奉表陈谢以闻。


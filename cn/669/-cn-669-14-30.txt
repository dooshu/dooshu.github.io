55　直躬之信不若無信　致堂謂直躬非人名


吕氏春秋仲冬紀當務篇〔一〕：「楚有直躬者，其父竊羊而謁之上，上執而將誅之。直躬者請代之。將誅矣，告吏曰：『父竊羊而謁之，不亦信乎！父誅而代之，不亦孝乎！信且孝而誅之，國將有不誅者乎？』荆王聞之，乃不誅也。孔子聞之曰：『異哉直躬之爲信也，一父而載取名焉。』故直躬之信，不若無信。」此即葉公所云也。【原注】致堂曰：「『直躬』，猶曰『正己』，而吕氏春秋以爲人姓名，妄也。」

【何云】屬「者」字於下，則吕覽未始以爲人姓名，致堂自誤也。

【全云】廣韻以「直躬」爲人名，未必不因吕覽而誤，何氏亦攷之未審。

【集證】淮南子氾論訓：「直躬，其父攘羊而子證之。」高誘注：「直躬，楚葉縣人也。躬蓋名，其人必素以直稱者，故稱直躬。」陸德明論語釋文：「『直躬』，鄭康成本作『弓』，云『直人名弓』。」

〔一〕「冬」，原作「春」，據學林本吕氏春秋校釋卷一一仲冬紀當務改。






179　非國語與非非國語


江端禮集證云：「字季恭。」嘗病柳子厚作非國語，乃作非非國語。東坡見之曰：「久有意爲此書，不謂君先之也。」然子厚非國語而其文多以國語爲法。

【閻按】東坡續楚語論，即東坡非非國語。

【集證】唐志：「柳宗元非國語二卷。」

【元圻案】柳子厚與吕温論非國語書曰：「嘗讀國語，病其文勝而言厖，好怪以反倫，其道舛逆。而學者以其文也，咸嗜閲焉，至比六經，是聖人之道翳也。余勇不自制，以當後世之訕怒〔一〕，乃黜其不臧，究世之謬，凡爲六十七篇，命之曰非國語。」〇經義考二百九：「江氏端禮非非國語，佚。」又：「劉氏章非非國語，佚。黄瑜曰：『劉章有文名，病王充作刺孟、柳子厚作非國語，乃作刺刺孟、非非國語。江端禮、虞槃亦作非非國語，是非非國語有三書也。』」又：「曾氏于乾非非國語一卷，佚。」案此則非非國語有四。〇宋徐度却掃編曰：「張嵲舍人言柳子厚平生爲文章專學國語，讀之既精，因得掇拾其差失，著論以非之。」〇江端禮，臨川人，劉原父之甥也。弟端本，詩入江西宗派。

〔一〕「當」，原脱，據中華本柳宗元集卷三一與吕道州温論非國語書補。






164　儉爲德之共侈爲惡之大　古之格君心必以儉


御孫曰：「儉，德之共也；侈，惡之大也。」莊二十四年。古之格君心者，必以儉。董仲舒對策乃謂「儉非聖人之中制」，公孫弘亦云「人主病不廣大」。舒、弘正邪雖殊，而啓武帝之侈心則一。

【何云】董子乃言「不可無制度文章」，與弘言殊也。

【元圻案】史記公孫弘列傳：「弘爲人恢奇多聞，嘗稱以爲人主病不廣大，人臣病不節儉。」〇余兄静軒先生曰：「國奢則示之以儉，國儉則示之以禮。」






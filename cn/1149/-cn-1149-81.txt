卷八十一

钦定四库全书

续後汉书卷八十一　　　　元　郝经　撰

列传第七十八

东夷

东夷【夫余　高句丽　勃海　东沃沮　挹娄濊　马韩　辰韩　弁韩　弁辰　倭人】

东夷者幽营青徐扬之东海外诸夷也夷种有九曰畎夷于夷方夷黄夷白夷赤夷玄夷风夷阳夷【原注竹书纪年后泄二十一年命畎夷白夷赤夷玄夷风夷阳夷后相即位二年征黄夷七年于夷来宾後少康即位方夷来宾】尧命羲和宅嵎夷曰阳谷盖日之所出也【原注孔安国曰东方之地曰嵎夷阳谷日之所出也】夏太康失德夷人始畔后相二年征黄夷七年于夷来宾少康即位方夷来宾后发元年诸夷宾於王门献其乐舞【原注竹书纪年后发元年诸夷宾于王门诸夷入舞】桀为暴虐诸夷内侵殷汤革命伐而定之仲丁即位蓝夷入寇自是畔服不常三百余年武乙政衰东夷遂盛迁入淮岱间渐居中土及纣无道为犁之会东夷皆畔周武王诛纣伐殷通道於九夷肃慎氏献砮楛矢【原注肃慎氏即挹娄也】武王崩三监及淮夷畔周公东征诛管蔡灭淮夷康王时肃慎复至徐夷僭号率九夷以伐周穆王因命徐偃王主之陆地而朝徐者三十六国王命楚子灭徐【原注博物志徐君宫人娠而生卵以为不祥弃於水滨孤独母有犬名鹄仓持所弃卵衔以归母母覆煖之遂成小儿生而偃故以为名宫人闻之乃更録取长袭为徐君尸子曰偃王有筋而无骨故谓偃後汉书偃王处汉池东地方五百里行仁义陆地而朝者三十有六国穆王後得骥騄之乘乃使造父御以告楚令伐徐一日而至於是楚文王大举兵而灭之偃王仁而无权不忍鬬其人故致於败乃北走彭城武原县东山下百姓随之者以万数因名其山为徐山博物志徐王妖异不常武原县东十里见有徐山石室祠处偃王沟通陈蔡之间得朱弓朱矢以已得天瑞自称偃王穆王闻之遣使乘驷一日至楚伐之偃王仁不忍鬬为楚所败北走此山】厉宣之际淮夷复炽召公虎平之五伯既兴尝与?会战国时越迁琅邪侵暴诸夏及秦并灭皆散为齐民於是中国无夷而海外之国自若也汉初燕人卫满自王朝鲜百有余岁武帝灭之【原注汉书朝鲜王满燕人自始燕时尝畧属真蕃朝鲜为置吏筑障秦灭燕属辽东外徼汉兴为远难守复修辽东故塞至浿水为界属燕燕王卢绾反入匈奴满亡命聚党千余人椎结蛮夷服而东走出塞渡浿水居秦故空地上下障稍役属真蕃朝鲜蛮夷及故燕齐之亡在者王之都王险元封中为武帝所灭】东夷始复通中国王莽篡立貊人入寇【原注汉书王莽发高句丽兵当伐胡不欲行郡县强迫之皆亡出塞因犯法为寇州县归咎高句丽侯驺严尤奏言貉人犯法不从驺起宜慰安之】建武中兴复来朝贡辽东太守祭肜威行海表於是夫余高句丽濊貊倭韩万里朝献使聘通流永初多难始入寇钞桓灵失政遂流曼焉三国多故又为公孙氏所阂限东夷复不通魏景初中诛公孙渊因浮海收乐浪带方等郡遂服东夷其国最近中国而大者夫余高句丽夫余在长城之北去玄菟千里南与高句丽东与挹娄西与鲜卑接北有弱水地方二千里本濊地也初北夷索离国王出行其侍儿於後?身王还欲杀之侍儿曰前见天上有气大如鸡子来降我因有身王囚之後遂生男王令置诸豕牢豕以气嘘之不死复置诸马阑马亦嘘之王以为神乃听母收养名曰东明东明长而善射王忌其猛复欲杀之东明走南至掩?水【原注今高丽中有盖斯水即此也　谨案陈志作施掩水此据後汉书】以弓击水鱼鼈皆聚浮水上东明乘之得渡因至夫余而王之其民土着有宫室仓库牢狱多山陵广泽于东夷之域最平敞土地宜五谷不生五果其人麤大性强勇谨厚不寇钞国有君王皆以六畜名官有马加牛加猪加狗加犬使大使者使者邑落有豪民名下户皆为奴仆诸加别主四远道大者主数千家小者数百家食饮皆用俎豆会同拜爵洗爵揖让升降以殷正月祭天国中大会连日饮食歌舞名曰迎鼓于时断刑狱解囚徒在国衣尚白白布大袂袍袴履革鞜出国则尚缯绣锦罽大人加狐狸狖白黑貂之裘以金银饰?译人传辞皆跪手据地窃语用刑严急杀人者死没其家人为奴婢窃盗一责十二男女淫妇人妬皆杀之尤憎妬已杀尸之国南山上至腐烂女家欲得输牛马乃与之兄死妻嫂与匈奴同俗其国善养牲出名马赤玉貂狖美珠珠大者如酸枣以弓矢戈矛为兵家自有铠仗其国耆老说古之亡人作城栅皆圆有似牢狱行道昼夜无老幼皆歌吟声不絶有军事亦祭天杀牛观蹄以占吉凶蹄解者为凶合者为吉有敌诸加自战下户俱担粮饮食之其死夏月皆用氷杀人殉葬多者百数厚葬有椁无棺【原注魏畧其俗停丧五月以久为荣其祭之者有生有熟丧主不欲速而他人强之常诤引以此为节其居丧男女皆纯白妇人着布面衣去环佩大体与中国相彷佛也谨案魏志此下尚有夫余本属玄莬三百余字】高句骊夫余别种也夫余王尝得河伯女闭於幽室为日所照引身避之日影又逐焉因孕生一卵大如五升河伯女以物裹之置暖所久之一男破卵而出及长善射名之曰朱蒙朱蒙者善射也夫余人以朱蒙非人所生请除之王不听使主马牧朱蒙选骏马减其食令瘦驽者肥之夫余王田乘肥者朱蒙自乘瘦者王赐朱蒙一矢而殪兽甚多夫余之臣又谋杀之河伯女以告朱蒙乃与乌违等东南走而遇大水追者及之朱蒙祷曰我日之子河伯之甥今急矣孰济我者言讫而鱼鼈成桥朱蒙甫度即解乃得免至纥升骨城遂居焉号高句丽其後种类甚盛遂自为国其国在辽东之东千里南与朝鲜濊貊东与沃沮北与夫余接都於九都之下地方二千里深入海壖多大山深谷人随以为居无良田力作不足以实口腹故其俗节于饮食好治宫室於所居之左右立大屋祭鬼神祠灵星社稷其人性凶急喜寇钞其国有王其官有相加对卢沛者古邹大加【原注古邹大加掌宾客之官如　鸿胪陈志作雏今从後汉书作邹】主簿优台丞使者【谨案後汉书无丞字】皂衣先人尊卑各有等级言语诸事多与夫余同其性气衣服有异本有五族有消奴部【谨案陈志作涓奴此从後汉书作消奴】絶奴部顺奴部灌奴部桂娄部【原注李玄曰按今高丽五部一曰内部一名黄部即桂娄部也二曰北部一名後部即絶奴部也三曰东部一名左部即顺奴部也四曰南部一名前部即灌奴部也五曰西部一名右部即消奴部也】本消奴部为王稍微弱桂娄部代之汉武帝灭朝鲜以高句丽为县属玄莬郡赐鼔吹伎人常从玄莬郡受朝服衣帻高句丽令主其名籍後稍骄恣不复诣郡于东界筑小城置朝服衣帻其中岁时来取之名其城为帻沟漊沟漊者句丽名城也其置官有对卢则不置沛者有沛者则不置对卢王之宗族其大加皆称古邹加消奴部本国主後不为王适统大人得称古邹加亦得立宗庙祠灵星社稷【原注汉书音义龙星左角曰天田即农祥也辰见祀以牛号曰灵星风俗通辰之神为灵星故以辰日祠于东南】絶奴部世与王婚加古邹之号诸大加亦自置使者皂衣先人名皆达於王如卿大夫之家臣会同坐起不得与王家使者皂衣先人同列其国中大家不佃作坐食者万余口下户远担米粮鱼盐供给之其民喜歌舞国中邑落暮夜男女羣聚歌戱无大仓库家家自有小仓名之为稃京【谨案稃京陈志作稃京】其人洁清自喜善藏醸跪拜申一脚与夫余异行步皆走以十月祭天国中大会名曰东盟其公会衣服皆锦绣金银以自饰大加主簿头着帻如帻而无後其小加着折风形如弁其国东有大穴名隧穴十月国中大会迎隧神还于国东上祭之置木隧于神坐无牢狱有罪诸加评议便杀之没入妻子为奴婢其俗作婚姻言语已定女家作小屋於大屋後名壻屋壻暮至女家户外自名跪拜乞得就女宿如是者再三女父母乃听使就小屋中宿傍顿钱帛至生子已长大乃将归家其俗淫男女已嫁娶便稍作送终之衣服厚葬金银财帛尽於送死积石为封列种松栢其马皆小便登山畜有牛豕豕有白色国人有气力习战鬭沃沮东濊皆属焉又有小水貊句丽作国依大山而居西安平县北有小水南流入海句丽别种依小水作国因名之为小水貊出好弓所谓貊弓是也【原注魏氏春秋辽东那西安平县北有小水南流入海句丽别种因名之小水貊】王莽初发高句丽兵以伐胡不欲行强廹遣之皆亡走出塞为寇盗辽西大尹田谭追击之为所杀州郡归咎於句丽侯驺严尤奏言貊人犯法罪不起於驺且宜安慰今猥被之大罪恐其遂反莽不聼诏尤击之尤诱期句丽侯驺至而斩之传首诣长安莽大悦布告天下更名高句丽为下句丽降为侯国世祖建武八年高句丽王遣使朝贡始见称王至殇安之间句丽王宫数寇辽东更属玄菟辽东太守蔡讽玄菟太守姚光以宫为二郡害兴师伐之宫诈降请和二郡不进宫密遣军攻玄菟焚烧候城入辽隧杀吏民後宫复犯辽东蔡讽将吏士追讨之败没宫死子伯固立顺桓之间复犯辽东寇新安居乡又攻西安平於道上杀带方令畧得乐浪太守妻子灵帝建宁二年玄菟太守耿临讨之斩首虏数百级伯固降属辽东熹平中伯固乞属玄莬公孙度据海外伯固遣大加优居主簿然人等助度击富山贼破之伯固死有二子长子拔奇少子伊夷模拔奇不肖国人便共立伊夷模为王自伯固时数寇辽东又受亡胡五百余家建安中公孙康出军击之破其国烧焚邑落拔奇怨为兄而不得立与消奴加各将下户三万余口诣康降还住沸流水降胡亦叛伊夷模伊夷模更作新国拔奇遂往辽东有子留句丽国古邹加駮位居是也其後复击玄菟玄菟与辽东合击大破之伊夷模无子淫灌奴部生子名位宫伊夷模死立以为王其曾祖名宫生能开目视其国人恶之及长大果凶虐数寇钞国见残破位宫生堕地亦能开目视人句丽呼相似为位似其祖故名之为位宫位宫有勇力便鞍马善猎射曹叡青龙四年位宫斩送孙权使胡卫等首诣幽州景初二年太尉司马懿率衆讨公孙渊位宫遣主簿大加将数千人助军诛渊遂潜军浮海收乐浪带方等郡正始三年位宫寇西安连年侵暴辽东诸郡七年幽州刺史毋丘俭督诸军讨之位宫败走俭遂屠丸都斩获首虏以千数初句丽之臣得来数谏位宫位宫不从得来叹曰立见此地将生蓬蒿遂不食而死俭令诸军不坏其墓不伐其树得其妻子皆放遣之位宫单将妻子逃窜俭引军还未几复击之位宫遂奔买沟俭遣玄莬太守追之诛纳八千余口刻石纪功而还

句丽别部曰渤海其东际海西接辽东俗渐同中国至蓚人高欢逐魏孝武帝其子洋遂篡东魏称尊号国号齐至纬为周武帝所灭【原注北史魏节闵帝普泰元年以高欢为渤海王立元朗为帝讨尔朱氏败尔朱兆于广阿朗以欢为太师欢入雒阳废节闵帝及朗立孝武帝自为大丞相魏永熙二年欢袭杀尔朱兆三年欢举兵反孝武奔长安欢立孝静帝徙都邺武定五年欢卒子澄自为大丞相辅政幽孝静于宫中七年膳奴兰京杀澄澄弟洋自为丞相封齐王洋遂称帝废孝静帝为中山王国号齐改元天保二年洋弑中山王十年洋殂諡曰文宣在位十年子殷立常山王演废殷弑之自立演在位一年殂諡曰孝昭演弟长广王湛立四年传位于太子纬自称太上皇天统四年湛殂諡曰武成隆化元年周大举伐齐纬传位于太子恒周武帝入邺获纬及恒遂灭齐纬在位十二年恒在位一年五世凡二十八年】

谨案目録此下有东沃沮挹娄二传今阙

濊南与辰韩北与高句丽沃沮接东穷大海西至乐浪濊及沃沮句丽本皆朝鲜之地也昔武王封箕子朝鲜教以礼义田蚕作八条之教【原注前汉书箕子教以八条者相杀者以当时偿杀相伤者以谷偿相盗者男没入为其家奴女子为婢欲自赎者人五十万音义曰八条不具见也】无门户之闭而民不为盗妇人贞信饮食以笾豆其後四十余世至朝鲜侯凖始僭号称王陈胜起天下叛秦燕齐赵代之民避地朝鲜者数万口燕人卫满击杀凖而自王魋结夷服传国至孙右渠汉武帝元朔元年濊君南闾等叛右渠率二十余万口诣辽东内属以其地为沧海郡数年乃罢至元封三年遂灭朝鲜分置乐浪临屯玄莬真番【原注番音潘】四郡昭帝始元五年罢临屯真番以并乐浪玄菟复徙居高句丽自单单国大山岭以东【谨案东陈志作西此据後汉书】沃沮濊貊悉属乐浪後以境土广远复分领东七县置乐浪东部都尉自内属以後风俗稍薄法禁亦浸多至有六十余条建武六年省都尉官遂弃领东地悉封其渠帅为县侯【原注三国魏志今不耐濊皆其种也】皆岁时朝贺无大君长其君有侯邑君三老统主下户其耆旧自谓与高句丽同种言语法俗大抵相类其人性愿慤少嗜欲有亷耻不请丐【谨案陈志作不请句丽语不可解盖讹丐字为句又多增丽字也】衣服与高句丽少异男女皆衣曲领男子系银花广数寸以为饰汉末更属高句丽其俗重山川山川各有部分不得妄相涉入同姓不婚多忌讳疾病死亡辄捐弃旧宅更作新居有麻布蚕桑作緜晓候星宿豫知年岁丰约不以珠玉为宝常用十月祭天昼夜饮酒歌舞名之为舞天又祭虎以为神其邑落相侵犯辄相罚责生口牛马名之为责祸杀人者偿死少寇盗作矛长三丈或数人共持之能步战乐浪檀弓出其地其海出班鱼皮土地饶文豹又出果下马【原注裴松之曰高三尺乘之可于果树下行】桓帝时献之魏正始六年乐浪太守刘茂带方太守弓遵以领东濊属高句丽兴师伐之不耐侯等举邑降其八年遣使朝贡於魏更拜不耐濊王居处杂在民间四时诣郡朝谒二郡有军征赋调供给役使遇之如民曹奂景元二年与韩王率其属朝贡於魏谨案目録此下有马韩辰韩弁韩弁辰倭人五传今阙又通卷阙议赞








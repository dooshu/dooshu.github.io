○昭陵银兔

陕西九鬷山，唐太宗昭陵在焉。尝有醴泉县村民取薪于山，见白兔突起草中，异而逐之。兔跃入巨穴，民不觉失足亦坠焉。乃入隧道中，颇觉黯黑，其旁累铜缸十数，皆盛油，设关捩流注。最下一缸中宿火，其窍有碍，油不下，火荧荧欲灭。民为通之，火复明。向所逐兔，宛然在旁，乃银铸者，上有刻字云：「拨灯火，赐银兔一个。」民视四周积金银珠贝，瑰丽万状，再拜请曰：「小人贫，所赐不足以赡，愿更益之。」于是恣意所取，怀挟将出而路迷，跬步莫辨，便舍之，乃复有门豁然。遂携兔而出，隧门随闭，仅有微罅。民归，邻居恶少年闻之者，竞到陵所，迹其罅掘之，杳不可穷。事觉，皆被逮系，民亦几坐谴云。


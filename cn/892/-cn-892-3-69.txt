文集卷六十九


与米元章　一


登州还朝

某启：人至，辱书累幅，承孝履无恙，甚慰想念。某自登赴都，已达青社，衰病之余，乃始入闹，忧畏而已。复思东坡相从之适，何可复得！适人事百冗，裁谢极草草。惟千万节哀自重。卷五八





与米元章　二


以下俱翰林

某启：示及数诗，皆超然奇逸，笔迹称是。置之怀袖，不能释手。异日为宝，今未尔者，特以公在尔。呵呵。临古帖尤奇，获之甚幸。灯下昏花，不复成字，谨已降矣。余未能尽，俟少暇也。卷五八





与米元章　三


书牌额用公名，岂不足耶？而必欲得仆名。此老阙败不小，可以此答之也。卷五八





与米元章　四


自承至京，欲一见。每遇休沐，人客沓至，辄不敢出，公又不肯见过，思仰不可言。二小诗甚奇妙，稍闲，当和谢。三本皆妙迹，且暂留一两日，题跋了奉还。偶与客饮数杯，薄醉，书不成字，悚息悚息！卷五八





与米元章　五


元章想旦夕还县，竟不得一款话。某累请终不允，信湖山非有分者不能得也。卷五八





与米元章　六


某恐不久出都，马梦得亦然。旦夕间一来相见否？乞为道区区。惠示殿堂二铭，词翰皆妙，叹玩不已。新著不惜频借示。卷五八





与米元章　七


马髯且为道意，未及答书，十千修屋缗，更旬日寄去也。非久得郡，或当走寓邑中待水也。卷五八





与米元章　八


昨日诗发一笑尔，慎勿刻石。太师雄篇已领，纸轴亦且留下。卷五八





与米元章　九


以下俱赴杭州

某以疾请郡，遂得余杭。荣宠过分，方深愧恐，重辱新诗为送，词韵高雅，行色增光，感服不可言也。无缘面谢，益用悚息。卷五八





与米元章　一〇


某启：示法书一轴，已作两诗跋尾封纳，请批一二字，贵知达也。诗皆戏语，不讶。卷五八





与米元章　一一


某启：昨日远烦追饯，此意之厚，如何可忘。冒热还城，且喜尊体佳胜。玳簪甚奇，岂公子宾客之遗物耶？佳篇辱贶，以不作诗故，无由攀和。山研奇甚，便当割新得之好为润笔也。呵呵。今晚不渡江，即来辰当济。益远，惟万万保爱。卷五八





与米元章　一二


以下俱扬州还朝

某启：前在扬州领所惠书，当路日不暇给，不即裁答。人至，复枉手教，荷存记之厚，且审起居佳胜，感慰交集。梦得来谈新政不容口，甚慰所望。万万自重。卷五八





与米元章　一三


笺启过礼，深愧相疏。外人回速，未暇占词奉贺，不罪不罪！卷五八





与米元章　一四


某启：辱书，承佳胜，甚慰想望。衰倦本欲远引，因得会见，竟未遂此心。何时到府，因复少款。未间，万万保重。不宣。卷五八





与米元章　一五


以下俱赴定州

某启：过治下得款奉，辱主礼之厚，愧幸兼极。出都纷冗，不即裁谢。辱书感怍，仍审起居佳胜，为慰。邑政日清简，想有以为适。新诗文寄示，幸甚。惟万万保练。不宣。卷五八





与米元章　一六


某启：辱临访，欲往谢，又蒙惠诗，欲和答，竟无顷刻暇，愧负可量。雨冷，起居佳胜？只今出城，无缘走谢，想公难得人仆，亦不烦出。千万保重，非远，北行矣。匆匆，不宣。卷五八





与米元章　一七


某启：辱简，承存慰至厚，哀感不已。平生不知家事，老境乃有此苦。蒙仁者矜愍垂诲，奈何奈何！入夜目昏，不谨。卷五八





与米元章　一八


出城固不烦到，复得一见，幸矣。微疾想不为患，余非面莫究。卷五八





与米元章　一九


某启：辱教，且审起居佳胜，并惠新诗，足为衰朽光荣，感慰之极。途中宾客纷然，裁答未能详谨，千万恕察。卷五八





与米元章　二〇


以下俱北归

傅守会已罢而归矣。风止江平，可来夜话。德孺同此恳。卷五八





与米元章　二一


某启：两日来，疾有增无减。虽迁闸外，风气稍清，但虚乏不能食，口殆不能言也。儿子于何处得《宝月观赋》，琅然诵之，老夫卧听之未半，跃然而起。恨二十年相从，知元章不尽，若此赋，当过古人，不论今世也。天下岂常如我辈愦愦耶！公不久当自有大名，不劳我辈说也。愿欲与公谈，则实未能，想当更后数日耶？卷五八





与米元章　二二


某昨日归卧，遂夜，海外久无此热，殆不堪怀。柳子厚所谓意象非中国人也。宗伯遂弃世，当为天下惜。余非面莫尽。卷五八





与米元章　二三


某两日病不能动，口亦不欲言，但困卧尔。承示太宗草圣及谢帖，皆不敢于病中草草题跋，谨具驰纳，俟少愈也。河水污浊不流，熏蒸成病，今日当迁过通济亭泊。虽不当远去左右，只就活水快风，一洗病滞，稍健当奉谈笑也。卷五八





与米元章　二四


某食则胀，不食则羸甚，昨夜通旦不交睫，端坐饷蚊子尔。不知今夕如何度。示及古文，幸甚。谢帖既未可轻跋，欲书数句，了无意思，正坐老谬耳。眠食皆未佳。无缘遂东，当续拜简。卷五八





与米元章　二五


某启：岭海八年，亲友旷绝，亦未尝关念。独念吾元章迈往凌云之气，清雄绝俗之文，超妙入神之字，何时见之，以洗我积年瘴毒耶！今真见之矣，余无足言者。不一一。卷五八





与米元章　二六


某昨日饮冷过度，夜暴下，旦复疲甚。食黄蓍粥甚美。卧阅四印奇古，失病所在。明日会食乞且罢，需稍健，或雨过翛然时也。印却纳上。卷五八





与米元章　二七


某启：数日不闻来音，谓不我顾，复渡江矣。辱教，即承起居佳胜，慰感倍常。匆匆布谢。卷五八





与米元章　二八


某一病几不相见，今始觉有丝毫之减，然未能作书也。跋尾在下怀。卷五八





与朱康叔　一


以下俱黄州

某启：武昌传到手教，继辱专使坠简，感服并深。比日尊体佳胜？节物清和，江山秀美，府事整办，日有胜游，恨不得陪从耳。双壶珍贶，一洗旅愁，甚幸甚幸！佳果收藏有法，可爱可爱！拙疾，乍到不谙风土所致，今已复常矣。子由尚未到真，寸步千里也。未由展奉，尚冀以时自重。卷五九





与朱康叔　二


令子归侍左右，日有庭闱之乐，恨未际见，不敢辄奉书。近见提举司荐章，稍慰舆议，可喜可喜！作墨竹人，近为少闲暇，俟宛转求得，当续致之。呵呵。酒极醇美，必是故人特遣下厅也。某再拜。卷五九





与朱康叔　三


某启：专使至，复领手教，契爱愈厚，可量感服。仍审比日起居休胜，为慰。舍弟已部贱累到此，平安，皆出余庇，不烦念及。珍惠双壶，遂与子由屡醉，公之德也。隆暑，万万以时自重，行膺殊用。人还，上谢。卷五九





与朱康叔　四


某再拜：近奉书并舍弟书，想必达。胡掾至，领手教，具审起居佳胜。兼承以舍弟及贱累至，特有厚贶，羊、面、酒、果，一一捧领讫，但有惭怍。舍弟离此数日，来教寻附洪州递与之。卷五九





与朱康叔　五


已迁居江上临皋亭，甚清旷。风晨月夕，杖履野步，酌江水饮之，皆公恩庇之余波，想味风义，以慰孤寂。寻得去年六月所写诗一轴寄去，以为一笑。酷暑，万乞保练。卷五九





与朱康叔　六


某启：暑毒不可过，百事堕废，稍疏上问，想不深讶。比日伏想尊履佳胜。别乘过郡，承赐教及惠新酒。到此，如新出瓮，极为珍奇，感愧不可言。因与二三佳士会饮，同感德也。秋热，更望保练，行膺峻陟。卷五九





与朱康叔　七


胡掾与语，如公之言，佳士佳士！渠方寄家齐安，时得与之相见也。令子必且盘桓侍下。中前示谕姻亲事，可留示年月日，恐求亲者欲知之。造次造次！卷五九





与朱康叔　八


某启：因循，稍疏上问，不审近日尊候何如？某蒙庇如昨。秋色益佳，郡事稀少。有以为乐耶？无缘展奉，但积思仰。乍冷，万冀以时自重。

郭寺丞一书，乞指挥送与。其人甚有文雅，必蒙青顾也。闻其坠马伤手，不至甚乎？卷五九





与朱康叔　九


某启：近附黄冈县递拜书，必达。专人过此，领手教，具审起居佳胜，勿复凄冷。此岁行尽，会合何时，以增怅然，唯祈善保。卷五九





与朱康叔　一〇


敷文，他计此月末方离陈。南河浅涩，想五六月间方到此。荷公忧恤之深，其家固贫甚，然乡中亦有一小庄子，且随分过也。归老之说，恐未能如雅志。又闻理积弊，已就伦次，监司朝廷，岂有遽令放闲耶？问及物食，天渐热，难久停，恐空烦费也。海味亦不苦食。既忝雅契，自当一一奉白。卷五九





与朱康叔　一一


示谕亲事，专在下怀。然此中殊少士族，若有所得，当立上闻也。要字，俟少闲，续上纳。墨竹如可尊意，当取次致左右。画者在此不远，必可求也。呵呵。卷五九





与朱康叔　一二


某启：近王察推至，辱书，承起居佳胜。方欲裁谢，又枉教墨，益增感愧。数日来，偶伤风，百事皆废。今日微减，尚未有力，区区之怀，未能详尽也。乍暄，惟冀以时珍摄。稍健，当上问次。卷五九





与朱康叔　一三


阁名久思，未获佳者，更乞详示阁之所向及侧近故事故迹，为幸。董义夫相聚多日，甚欢，未尝一日不谈公美也。旧好诵陶潜《归去来》，常患其不入音律。近辄微加增损，作《般涉调哨遍》，虽微改其词，而不改其意。请以《文选》及本传考之，方知字字皆非创入也。谨作小楷一本寄上，却求为书，抛砖之谓也。亦请录一本与郭元弼，为病倦，不及别作书也。数日前，饮醉后作得顽石乱筱一纸，私甚惜之。念公笃好，故以奉献，幸检至。卷五九





与朱康叔　一四


令子必在左右，计安胜，不敢奉书。舍弟已到官。闻筠州大水，城内丈余，不知虚的也。屏赞、砚铭，无用之物，公好事之过，不敢不写，装成送去，乞一览。少事不免上干：闻有潘原秀才，以买扑事被禁。是潘正名买扑。某与其兄潘丙解元至熟，最有文行。原自是佳士，有举业，望赐全庇，暑月得早出。为此人父母皆笃老，闻之，忧恐万端。公以仁孝名世，必能哀之。恃旧干渎，不敢逃罪。天觉出蓝之作，本以为公家宝，而公乃轻以与人，谨收藏以镇箧笥。然寻常不揆辄以乱道尘献，想公亦随手将与人耳，呵呵。卷五九





与朱康叔　一五


与可船旦夕到此，为之泫然，想公亦尔也。子由到此，须留他住五七日，恐知之。前曾录《国史补》一纸，不知到否？因书略示谕。蒙寄惠生煮酒四器，正济所乏，极为珍感。生酒，暑中不易调停，极佳。然闵仲叔不以口腹累人。某每蒙公眷念，远致珍物，劳人重费，岂不肖所安耶！所问菱翠，至今虚位，云乃权发遣耳，何足挂齿牙！呵呵。冯君方想如所谕，极烦留念。又蒙传示秘诀，何以当此。寒月得暇，当试之。天觉亦不得书。此君信意简率，乃其常态，未可以疏数为厚薄也。酒法，是用菉豆为曲者耶？亦曾见说来，不曾录得方。如果佳，录示为幸。鲟鲊极珍极珍！卷五九





与朱康叔　一六


叠蒙寄惠酒、醋、面等，一一收检，愧荷不可言。不得即时裁谢，想仁明必能恕察。老媳妇得疾，初不轻，今已安矣，不烦留念。食隔已纳武昌吴尉处矣。适少冗，不敢稽留来使。少间，别奉状次。卷五九





与朱康叔　一七


见元章书中言，当世之兄冯君处，有一学服朱砂法，甚奇。惟康叔可以得之，不知曾得未？若果得，不知能见传否？想于不肖不惜也。卷五九





与朱康叔　一八


今日偶读国史，见杜羔一事，颇与公相类。嗟叹不足，故书以奉寄。然幸勿示人，恐有嫌者。江令乃尔，深可罪，然犹望公怜其才短不逮而已。屡有干渎，蒙不怪，幸甚幸甚！章宪今日恐到此，知之。

杜羔有至性，其父河北一尉而卒。母非嫡，经乱不知所之。会堂兄兼为泽潞判官，尝鞫狱于私第。有老妇辩对，见羔出入，窃语人曰：“此少年状类吾夫。”讯之，乃羔母也。自此迎侍而归。又往访先人之墓，邑中故老已尽，不知所在。馆于佛寺，日夜悲泣。忽视屋柱煤烟之下，见数行字，拂而视之，乃父遗迹云：“我子孙若求吾墓，当于某村家问之。”羔哭而往。果有老父年八十余，指其丘陇，因得归葬。羔官至工部尚书，致仕。此出唐李肇《国史补》。近偶观书，叹其事颇与朱康叔相似，因书以遗之。元丰三年九月二十五日记。卷五九





与朱康叔　一九


近日随例纷冗，有疏上问，不审起居何如？两日来武昌，如闻公在告，何也？岂尊候小不佳乎？无由躬问左右，但有驰系。冬深寒涩，尤宜慎护。卷五九





与朱康叔　二〇


章质夫求琵琶歌词，不敢不寄呈。安行言，有一既济鼎样在公处，若铸造时，幸一见，为作一枚，不用甚大者，不罪不罪！前日人还，曾附古木丛竹两纸，必已到。今已写得经藏碑附上。令子推官侍下计安胜，何时赴任，未敢拜书也。卷五九






112　哀公問非切問故孔子不對


哀公之問，非切問也，故孔子於問舜冠則不對，於問儒服則不知。

【何云】而史記乃以商羊、楛矢爲言，豈不陋哉！

【元圻案】家語好生篇：「哀公問於孔子曰：『昔者舜冠何冠乎？』孔子不對。公曰：『寡人有問於子而子無言，何也？』對曰：『以君之問不先其大者，故方思所以爲對。』」亦見荀子哀公篇，楊倞注云：「哀公不問舜德，徒問其冠，故不對也。」〇衞氏集説一百四十七：陸氏佃曰：「某不知儒服，猶問舜冠，不對也。」






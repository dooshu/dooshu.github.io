投赠吴园次太守六十韵

老作诸侯客，今闻太守贤。
挥毫天仗内，视草御床边。
右地文昌迥，中枢武库偏。
金门臣朔侍，水部朕虞专。
扈跸横朱戟，程材列素楩。
逶迤丹凤掖，清切紫薇仙。
砖影过丁漏，衣香润甲煎⑴。
双熊油作幕，五马锦为鞯。
碧浪闉阇里，青山睥睨前。
黍苗阴自远，薤本拔尤先（湖有巨恶数辈，君尽除之。）。
蚕女携筐出（焚丝簿，民得蚕桑。），山农抱犊眠。
渐闻宽井税，兼欲废蒲鞭。
野秀渔阳麦，家操蜀国弦。
按图收騄駬，得气化鹰鹯（府署故多枭巢，一夕徙去。）。
坐对岑公孝，人歌董少平。
盈箱输苧布，露冕问菱田。
中泽无鸣鼓，公堂有献豜（禁伪牌之取禽兽者。）。
鸿嗷今始集，雀角岂容穿。
卞壸魂归否，苌弘气凛然。
夕阳来大鸟，京兆起新阡。
爪发封何晚，樵苏禁且坚（葬凌忠介地。）。
平原良可痛，东里复谁怜。
忆昔常开阁，吾曹幸比肩。
紫骝公子骑，乌榜孝廉船。
各负飞扬态，相看壮盛年。
酒仍千日醉，赋许万人传。
遗爱嗟冬日，良朋笑逝川。
广陵伤别鹤，湘浦恨啼鹃。
胶漆余终忝，丝萝尔独牵。
胜衣看赵武，高谊属彭宣⑵。
正有停云句，因蒙漱玉篇。
殊方惊会面，深夜喜擎拳。
用践莼鲈约，来当橘柚天⑶。
人家绿水曲，官阁翠微巅。
䌽笔邹枚盛，仙舟李郭联。
支筇白鹤寺，授简紫鸾笺。
竞效吴均体，同参支遁禅。
骆驼横夕照，鸿雁起寒烟。
菊蕊犹堪摘，蘋洲好共搴。
徵歌翻白苧，佳兴忆青莲。
偃蹇凭高榻，登临借小箯。
卞峰云簇簇，霅水月娟娟。
草满休文宅，苔荒陆羽泉。
醉乡誇上箬，觞政戒中权（以下见君材藻之敏、操履之洁。）。
乐府乌丝写，诗囊白雪编。
五官真并运，八索雅能诠。
脱腕愁书史，枯心惬夙缘。
不燃官舍烛，时仰作碑钱⑷。
避地身将老，浮家客未旋。
羽毛真倦矣，形影倍悽焉。
醉尉何妨詈，高僧喜共延。
齿牙浑欲堕，丘壑会须填。
梦已回蕉鹿，儿才放纸鸢。
衰迟愁揽镜，礼数愧加笾。
休浣陪双屐，飘零托数椽。
论文容跋扈，痛饮豁沈绵。
王粲终怀土，安于且佩弦。
斯人元可仗，吾道未曾捐。
把袂呼邛友，加餐咏慎旃。
西园今夕宴，应已动星躔。
⑴ 以上言其由中书舍人为兵、工两部郎。
⑵ 洞门赵公及友沂相继而没，其家骤衰，君以女字其幼孙，教养如子。
⑶ 以下叙相访之意，兼言苕中山水之美与宾客之盛。
⑷ 以下自言羁旅之态，而感其情文之笃也。


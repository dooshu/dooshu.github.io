○論崇佛氏疏 【 諫崇釋氏】

近蒙發下釋迦啞嗒像、令擬御製贊、臣等竊惟帝王之文章制作。必播之天下。傳之後世。其所贊頌。惟可施於古昔聖賢。如宋太祖之贊孔顏。高宗之贊七十二賢。史冊載之以為美事。若釋氏乃夷狄之教。稱為異端。而番僧全無戒律。尤濁亂聖世之大者。自胡元之君。肆為滛佚。信其蠱惑。始加崇重。及天兵掃盪。無益敗亡。可為明鑒。本朝雖有宣德十年御製西天佛子像贊。彼時　英宗新立、在幼冲。輔導之臣。不能開陳正道。上啟聖聰。實難辭責。仰惟　陛下重道崇儒清心寡慾、即位之初斥遣番僧、禁絕私習、海內聞之罔不稱快、近因災異修省、禮部陳言闢異端一事、特頒詔旨、自有斟酌、中外臣僚、方傾耳拭目以觀　聖政。若親製贊辭。識之御寶。以裝飾胡鬼。流播夷方。國體所關。誠非細故。臣等素讀孔孟之書、惟當以堯舜之道事　陛下、若曲為承順以希容悅、負君誤國罪不容誅、伏乞　聖明、特垂鑒納、收回前命、吾道幸甚、


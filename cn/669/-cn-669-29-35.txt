35　景祐郊赦録叛後　梁適石介其言一而黜異


景祐二年，郊赦，梁適上疏，論「朱全忠唐之賊臣，今録其後，不可以爲勸」。仁皇是其言，記姓名禁中。石介亦論「赦書不當求朱梁、劉漢後」，遂罷不召。其言一也，而黜陟異焉，豈遇不遇有命乎？

【元圻案】石林燕語七：「梁莊肅公，景祐中監在京倉。南郊赦録朱全忠之後，莊肅上疏曰：『全忠，畔臣也，何以爲勸？』仁宗善之，擢審刑院詳議官記其姓名禁中，自是遂見進用。」〇宋王珪華陽集三十七梁莊肅墓志曰：「公諱適，字仲賢，世鄆人，景祐中進士及第。南郊赦書録朱全忠之後，公曰：『全忠，畔臣也，何足以爲勸？』仁宗是其言，記姓名禁中。」〇歐陽公上杜中丞書曰：「伏見舉南京留守推官石介爲主簿，聞介以上書論赦被罷，修獨以爲不然。不知介果指何事而言也，傳者皆云介之所論，謂朱梁、劉漢不當求其後裔爾。若止此一事，則介不爲過也。」〇長編一百十七，此二事同載於景祐二年，同時而用舍不同如此。






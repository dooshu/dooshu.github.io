卷五十四



卷之五十四

洪武三年秋七月丁亥朔，续修《元史》成，计五十有三卷，纪十、志五、表二、列传三十六，凡前书未备者，悉补完之，通二百一十二卷。翰林院学士宋濂率诸儒以进，诏刊行之，人赐白金二十两、文绮、帛各二，授儒士张宣等官，惟赵埙、朱右、朱廉乞还田里，从之。

是日，大风。

戊子，上谓皇太子曰：“天子之子与公、卿、士、庶人之子不同，公、卿、士、庶人之子系一家之盛衰，天子之子系天下之安危。尔承主器之重，将有天下之责也。公、卿、士、庶人不能修身齐家，取败止于一身一家，若天子不能正身修德，其败岂但一身一家之比，将宗庙、社稷有所不保，天下生灵皆受其殃，可不惧哉？可不戒哉？”

礼部尚书崔亮奏定皇太子以下及群臣赐坐、上坐、墩之制，参酌宋典，各为等差。其制：皇太子以青为质，绣蟠螭云花为饰，亲王亦如之；宰相及一品以赤为质，饰止云花；二品以下蒲墩无饰。凡大朝会、锡宴，文官三品以上、武官四品以上上殿者赐坐墩，其朝退燕闲及行幸之处，则中书省、大都督府官二品以上、台官三品以上及勋旧之臣、文学之官赐坐者，仍加绒罽绣褥。命其如式制之。

辛卯，命编置直隶、应天等十八府州及江西九江、饶州、南康三府均工夫图册。每岁农隙，其夫赴京供役，岁率三十日，遣归。田多丁少，以佃人充夫，其田户出米一石，资其费用，非佃人而计亩出夫者，其资费则每田一亩出米二升五合，百亩出米二石五斗。

诏中书省：开平王常遇春所食正禄及优给一千六百石，并与之。

诏建诸王府。工部尚书张允言：“诸王宫城，宜各因其国择地，请秦用陕西台治，晋用太原新城，燕用元旧内殿，楚用武昌灵竹寺基，齐用青州益都县治，潭用潭州玄玅观基，靖江用独秀峰前。”上可其奏，命以明年次第营之。

以古北口山外云州、兴州隶北平府。

壬辰，置水军等二十四卫，每卫船五十艘，军士三百五十人缮理，遇征调则益兵操之。

诏于午门外择空地立亭建碑，刻国家政事，可为定式及凡政令之善者，著以为法。

乙未，礼部尚书崔亮奏：“每月朔望祭旗纛，礼烦而渎，非所以示诚敬，请止于当祭之月祭于旗纛庙。”从之。

翰林学士宋濂、待制王祎坐失朝降为编修。

宝源局火。

丙申，以太常卿魏观为翰林，侍读学士唐肃为翰林应奉。

以应天府同知兰以权为知府。

故元参政脱火赤等自忙忽滩来归，诏赐冠服，置忙忽军民千户所，隶绥德卫，以脱火赤为副千户，仍赐袭衣、靴袜、银椀诸物，及其从人衣服有差。

诏定各行省、行都督府官与按察司官会见位次。凡诸道按察司官与行省及行都督府官公会，按察使、副使、佥事俱坐于参政、佥都督之下，省郎中、府经历之上；按察司经历坐于省员外之下，府都事之上；按察司知事坐于省府都事之下；其各卫指挥司官与按察司官、各府州官皆依品从。

丁酉，享太庙。

以礼部主事黄肃为本部侍郎。

御史台奏：“明州府亏盐凡五千四百引，宜令官吏偿之。”上曰：“彼固有罪，然必欲其偿盐，则不惟殃及小民，而在官之弊寖生矣。”命悉免之。

监察御史王铉言：“太平府官吏建公廨稽缓，多舍于外，请以违制论。”上曰：“力未足耳，姑容之。”令趣完时。定制：天下省、府、州、县官皆建公廨以居。太平府未就，故铉言之。

置军储仓。时在京卫多积粮以钜万计，而廪庾少，无以受之，乃命户部设军储仓二十所，各置官，司其事，自一至第二十依次以数名之。

己亥，以殿中侍御史寻适为广西按察使，监察御史王子启、胡子祺为佥事。上谕之曰：“广西地控诸蛮，民未熟化，况兵戈凋瘵之余，未遂生业，恐有司不能抚恤，又从而蠹害之。兹特命尔等，往司风宪，须严明以驭吏，宽裕以待民，如有奸贪、强暴、虐良善者，尔等就逮其人鞠问审决，然后以闻。若俟闻而后决，道里辽远，往复不无淹滞。”适等皆顿首受命。上又曰：“凡为治者，无责近效。若官守职，民安业，尔等但安静以抚之。”

礼部尚书崔亮等言：“在外文武官，凡遇正旦、冬至庆贺行礼，以本处指挥司官为班首。如指挥司止有副使、佥事守御者，职皆四品，而按察使知府皆三品，其秩虽高，而指挥副使、佥事统制军民，守镇一方，合居左，按察使知府居右，仍以武官为班首。如千户守御其品秩在知府、同知之下，宜以知府同知为班首。如无知府、同知，则以千户为班首。其府通判及知州与千户品秩等者，则以千户居左为班首。”从之。

定功臣守墓人户，各以封爵、官品之差等给之，其合用石碑、石兽之类，亦命有司俱依品秩成造。

诏定朔望升殿百官朝参仪。礼部尚书崔亮奏：“凡朔望，上皮弁服御奉天殿，百官公服于丹墀，东西对立，俟引班引合班北面立，再拜。班首诣前，同百官鞠躬，唱‘某官臣某起居’，赞礼唱‘圣躬万福’，班首平身、复位，同百官皆再拜，引班引百官分班仍对立。省府台部官诸衙门有事奏者，由西阶升殿奏事。毕，降自西阶，引班引百官以次出。如无事奏，则侍仪由西阶升殿跪奏知之，俟侍仪降阶，引班导百官出。凡具公服朝参者，毋举手，行私揖礼。其朝觐、进表笺及谢恩，皆公服。如面除而不及具服即时谢恩者，勿拘。凡入午门，毋相跪拜，拱揖入朝。官坐、立，毋越其等，毋谈笑宣哗、指画窥望，行则容止端庄、步武相连，立则拱手正身、毋辄穿越。如有故出班既退，从原立班末入本位。凡近侍御前，毋咳嗽、吐唾，如有旧患齁喘一时病发者，许即退班，或一时眩晕及感疾不能侍立者，许同列官掖出。凡侍班奏事，依旧仪含鸡舌香。如赐坐，即坐，不许推让。既坐之後，或被顾问，最先一次起立奏对，毕，即坐。若复有所问，不必更起，同列侍坐。或被顾问，一人奏对，余皆静听，毋搀言剿说。如各有所见，俟其人言毕，方许前陈。凡诸儒官於御前奏事，或进呈文字，恐有口气、体气，须退立二、三步，毋辄近御案。凡立，须于东西隅，不得直前。其入朝或赐宴，俱不得素服。”制可。

夜五鼓，有星大如盂，青白色，起自东北云中，徐徐东北行，光明照地，约长四丈余，散作碎星，没于云中。

辛丑，享太庙。

革察言司。

壬寅，赐文武官朝服、公服。先是，命省部官会弘文馆学士刘基等参考历代制度为之。至是成，始给赐。

甲辰，明昇遣使以香楠木来献。诏赐昇与其国相戴寿、知院向大亨及来使文绮纱罗有差。

礼部尚书崔亮言：“礼所以辨上下，防奢僭也。今丧葬之礼，自公侯卿大夫至于士庶，各有等第，然其间仪制上得以兼下，下不可以僭上，力虽有余，不许过度。力不及者，称家有无，不拘常例。”从之。

乙巳，以太常寺少卿陈昧为太常卿，任以忠为少卿，杜环为司丞。

赐吏部尚书吴琳致仕。琳，黄州人，甲辰夏召为国子监博士，迁浙江按察佥事，转两淮都转运盐使司同知，入为起居注、吏部尚书。至是，上悯其老，令致仕还乡里。

河南府奏：“田间生斑，犹虫食麻豆。”命有司捕之。

以福建行省参政蔡哲为御史台侍御史。

命户部增故元威顺王妻子及三大王力只哈帖木儿家属、脱火思公主等月给粮米。

庚戌，降礼部侍郎黄肃为工部郎中，寻复以为工部侍郎。

命户部榜谕天下军民，凡有未占籍而不应役者，定期许自首。由是应天府首籍者，得户六百二十三，命军发卫所民归有司，匠隶工部。

辛亥，自癸巳至是日，不雨。

壬子，上谕中书省臣曰：“北方已定，将班师。马数繁多，刍草宜预备。”于是定议：“应天、宁国等六府地近京师者，各输束草，每重租田一顷十六束，轻租田倍之。池州、安庆十六府地远者，输锉草，重租一顷八包，轻租倍之。”

命平章胡廷美往河南、开封等府招集故元王保保所部亡散士卒，凡占籍在洪武元年者，听为民，二年以后者，收入兵伍。

以江仲海为礼部侍郎，张亨为兵部侍郎，刘崧为职方郎中。

甲寅，以翰林应奉陶凯为礼部尚书。凯字中立，台之临安人，博学善属文，仕元为教官。国初，荐入朝，与修《元史》，选教皇太子书，授翰林应奉。至是，擢为尚书。

礼官奏：“自今遣官祭太岁、风、云、雷、雨、岳镇、海渎、山川、城隍诸神，春用惊蛰后三日，秋用秋分后三日，献官及陪祀执事官皆前期斋戒三日。至日清晨，上服皮弁服，御奉天殿降香，中严，升御座，以待祭毕，献官回奏，解严还宫。”从之。

丙辰，赐崇礼侯买的里八剌母妃以下镀金银首饰凡六十副，副九事，纱罗布衣服凡六十袭，袭七事。

山东自五月至是月不雨。

青州蝗。

明昇将吴友仁寇兴元，守将金兴旺出兵，击却之。明日，友仁复来攻，兴旺与战，面中流矢，拔矢复战，斩首数百级。时城中守兵才三千，友仁兵三万，兴旺以力寡，歛兵入城，遣使间道走宝鸡取援兵。友仁乃围城，决濠填堑，攻益急，兴旺婴城拒守，发巨礟、擂石，敌兵多死伤者。时大将军徐达在西安，得报，即率师还屯益门镇，先令傅友德领兵三千，径趋黑龙江，夜袭木槽关，攻斗山砦，下令军中人持十炬，燃于山上，友仁军见列炬起，大惊，乘夜遁去。

以中书省右丞杨宪为左丞，寻以罪伏诛。宪字希武，赐名毕，太原阳曲人，少从父宦寓江南。丙申岁，上克金陵，宪上谒，上与语，悦之，令居幕府。宪羙资仪，通经史，有才辨，尝使苏州张士诚还，称旨，除博士厅咨议，擢江南行省都事。时军国多事，征调日发，文书常委积，宪裁决明敏，人称其能。然为人深刻意忌，有不足于己者，輙以计中伤之。久之，出为浙东行省郎中，复往谕方国珍于四明，还升按察使，迁中书省参议。又出为江西行省参政，召入为司农卿。未几，参政中书省，寻改河南行省参政。洪武二年，调山西。是年，召为中书省右丞，至是，迁左丞。宪在上左右，既久熟于典故，而市权要宠，轾视同列，人莫敢与抗。上未即位时，尝上书颂功德，因劝行督责之政，以求亲幸。上曰：“是欲使我失人心也。”不听。宪与张昶同在中书，忌昶才出己右，欲构害之。时东南尚未定，元都号令，犹行于西北，昶尝闲暇与宪言：“吾故元臣也，勉留于此，意不能忘故君，而吾妻子又皆在北方，存亡不可知。”宪因钩摘其言，谓昶谋叛，且出昶手书，讦之，昶遂坐诛。宪自是益无所惮，专恣日盛，下视僚辈，以为莫己及，又喜人佞己，徇利者多出其门下。宪为司农卿时，浙西初平，宪以其民富实，欲厚歛以资国，因留其赋，亩加为二亩，倍征其税，民不堪其苦，皆怨之。上初不之知，有陈敦礼者，扬州人，善滑稽，号宪加赋为楦田。其自山西入中书也，欲尽变易省中事，凡旧吏一切罢去，更用己所亲信，阴欲持权，乃创为一统山河花押，示僚吏，以观其从违，附己者即不次超擢，否者逐去之，人莫解其意。一日，翰林编修陈桱入谒，宪以押字示之，桱即贺曰：“押字大贵，所谓只有天在上，更无山与齐者也。”宪大喜，后数日，即奏除桱为翰林待制，其专恣不法多类此。既又剌求丞相汪广洋阴事，令侍御史刘炳、鄯某等劾奏之，广洋因免官还乡里。宪犹不以为慊，使炳奏徙之海南，上不从。又教炳诬奏刑部侍郎左安善入人罪，上始觉其诬，下炳狱，炳不能隐，尽吐其实。太史令刘基并发其奸状及诸阴事。上大怒，令群臣按问宪，辞伏，遂与炳等皆伏诛。

上阅内藏，慨然谓臣下曰：“此皆民力所供，蓄积为天下之用，吾何敢私？苟奢侈妄费，取一己之娱，殚耳目之乐，是以天下之积为一已之奉也。今天下已平，国家无事，封赏之外，正宜俭约，以省浮费。”








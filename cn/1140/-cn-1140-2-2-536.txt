寄赠曹秋岳司农是年七十

乔木秀中林归云恋岩岫遥睇沧海深延颈眷耆旧圣朝东观开儒臣羣辐辏掞天资巨手高文需缔构纁币远徵求掉头谢不就托迹鸾鹤羣发声金石奏

二

翺翔忆何许昔同京洛游盛名方李郭彦会集应刘当涂发高唱四座竞献詶浮云忽以散策驾历九州北征紫塞下南溯珠江头处腴不自润道广复能周兴尽早还归大笑营糟丘

三

史籍苦零散胜国无全书秘本或传写检校多鲁鱼谁能谙往事睹记未荒芜捃集赖遗老一身文献俱【公所辑崇祯疏抄传谕録等书多史馆所未备】不忍藏名山为功在石渠莫言齿髪暮文酒懽有余惠风荡湖水烂漫春花敷几时陪杖屦林壑同游娱


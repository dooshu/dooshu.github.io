○中书门下贺南军破吐蕃剑山保定城表

臣某等言：“伏见剑南西川节度使具官某所奏，兵马使宋晃前月十八日与南军合势，攻破吐蕃剑山保定城，当日斩城使者。”伏以声教所被，遐迩大同，蠢兹西戎，尚有遗类，或犯亭鄣，且稽灵诛。陛下睿算无穷，天威远震，以夷裔感恩之众，佐藩隅制胜之臣。取以多方，累献戎捷，事皆前定，必禀圣谟。斩将搴旗，出於料外；坚城便地，尽落彀中。通荒服会朝之途，绝馀孽窥觎之隙。奉威怀之命，以律而臧；兼夷夏之师，在和而克。此皆陛下神武潜运，妖氛永清，由是成擒，自当尽敌。臣等谬当枢近，愧乏庙谋，幸睹成功，不胜大庆。无任欣之至！谨奉表陈贺以闻。


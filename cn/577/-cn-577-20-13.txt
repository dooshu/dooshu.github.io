为阆州王使君进论巴蜀安危表


臣某言：伏自陛下平山东，收燕蓟，洎海隅万里。百姓感动，喜王业再康，疮痏苏息。陛下明圣，社稷之灵，以至于此。然河南河北，贡赋未入；江淮转输，异于曩时。唯独剑南，自用兵已来，税敛则殷，部领不绝。琼林诸库，仰给最多。是蜀之土地膏腴，物产繁富，足以供王命也。近者贼臣恶子，频有乱常。巴蜀之人，横被烦费，犹相劝勉，充备百役，不敢怨嗟。吐蕃今下松、维等州，成都已不安矣。杨琳师再胁普合，颗颗两川，不得相救。百姓骚动，未知所裁。况臣本州，山南所管，初置节度，庶事草创，岂暇力及东西两川矣。伏愿陛下听政之余，料巴蜀之理乱，审救援之得失，定两川之异同，问分管之可否。度长计大，速以亲贤出镇，哀罢人以安反仄，犬戎侵轶，群盗窥伺，庶可遏矣。而三蜀，天府也。征取万计，陛下忍坐见其狼狈哉？不即为之，臣窃恐蛮夷得恣屠割耳，实为陛下有所痛惜。必以亲王委之节钺，此古之维城盘石之义明矣，陛下何疑哉？在近择亲贤，加以醇厚明哲之老，为之师傅，则万无覆败之迹，又何疑焉？其次付重臣旧德，智略经久，举事允惬，不陨获于苍黄之际，临危制变之明者，观其树勋庸于当时，扶泥涂于已坠，整顿理体，竭露臣节，必见方面小康也。今梁州既置节度，与成都足以久远相应矣。东川更分管数州于内，幕府取给，破弊滋甚。若兵马悉付西川，梁州益坦为声援，是重敛之下，免至多门，西南之人，有活望矣。必以战伐未息，势资多军，应须遣朝廷任使旧人，授之使节留后之寄。绵历岁时，非所以塞众望也。臣于所守封界，连接梓州，正可为成都东鄙，其中别作法度，亦不足成要害哉，徒扰人矣，伏惟明主裁之。又天下征收赦文，减省军用外诸色杂赋名目，伏愿损之又损之，剑南诸州，亦困而复振矣。将相之任，内外交迁，西川分壸，以仗贤俊。愚臣特望以亲王总戎者，意在根固流长，国家万代之利也，敢轻易而言？次请慎择重臣，亦愿任使旧人，镇抚不缺。借如犬戎俶扰，臣素知之。臣之兄承训，自没蕃已来，长望生还。伪亲信于赞普，探其深意，意者报复摩弥青海之役决矣。同谋誓众，于前后没落之徒，曲成翻动，阴合应接，积有岁时。每汉使回，蕃使至，帛书隐语，累尝恳论。臣皆封进上闻，屡达臣兄承训忧国家缘边之急，愿亦勤矣。况臣本随兄在蜀，向二十年。兄既辱身蛮夷，相见无日。臣比未忍离蜀者，望兄消息时通，所以戮力边隅，累践班秩。补拙之分浅，待罪之日深。蜀之安危，敢竭闻见。臣子之义，贵有所尽于君亲。愚臣迂阔之说，万一少裨圣虑，远人之福也，愚臣之幸也。昨窃闻诸道路云[1]，吐蕃已来，草窃岐陇，逼近咸阳。似是之间，忧愤陨迫，益增尸禄寄重之惧，寤寐报效之恳。谨冒死具巴蜀成败形势，奉表以闻。

	[1] 云：原作“出”，据朱鹤龄辑注改。






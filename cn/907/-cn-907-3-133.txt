▼陪临川公游天池三十韵

群山瞰笠泽，胜览兼旷奥。

曩游务穷搜，甲乙志曾到。

兹峰最灵奇，独失有遗懊。

我公仙署居，休沐偶得告。

林壑轸远情，招携逝同造。

出郭纵鞍舆，入谷屏牙纛。

时当寒冬晨，岚雾恣披冒。

幽幽霜泉微，卷卷风叶燥。

寻溪见人烟，问岭知佛号。

意行恐迷互，远托樵子导。

居僧作蛮音，揖杖喜迎劳。

客来岂先知，定有山鬼报。

始至已惬心，尘念为除扫。

壁穹冠玄云，池古贮清潦。

长松挂其颠，美竹荫其隩。

浮晖荡空明，万影镜中倒。

磷峋江头石，突起类争暴。

缅怀融结初，天巧亦多耗。

探深识后返，升险戒前懆。

远梅苦相邀，飞雪糁衣帽。

谷猿晚应饥，涧鸟寒不噪。

欲归更留憩，禅榻近茶灶。

诗歌丛桂篇，琴奏猗兰操。

我起前寿公，乐哉此高蹈。

及春幸重来，芹藻应可芼。

何须效公羊，登岘发嗟悼。

世事舟陆行，有力孰比奡？

富贵不可征，盍亦从所好。

斯理苟未宜，山水解相傲。

微言倘或然，勿为俗士道。


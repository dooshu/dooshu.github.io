荆花毒


单县农人某，力作田间，其妇馌之，食毕乃死。翁姑悼子之死，乃以谋杀控诸官。妇备尝三木，不胜痛楚，遂诬服。案甫定，邑令迁调去。后令至，察阅是案，反复审度，曰：“此妇冤也。夫谋杀其夫者，必惑于奸夫，此妇无之，一可疑也。凡谋毙人者，必于密室，乌有鸩之于田间，以自彰其迹者哉，二可疑也。妇必冤矣。”提讯之，再三研究，妇但哭诉冤苦，亦不自知致死之由。令乃详叩其居室、耕地，亲至其处详察之。复诘妇当日馈食何品，曰：“鱼羹、米饭耳。”曰：“馌出，曾他往耶？”曰：“无也。惟行至某地，觉乏，少息于荆林下耳。”令乃呼鱼及炊具至，命妇当堂作鱼羹，投荆花其中，杂以饭，投诸犬、彘，无不立毙者。妇之冤乃白。

右四则见阮刻《洗冤录》。






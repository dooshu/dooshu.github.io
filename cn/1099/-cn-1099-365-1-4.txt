○預上京營五論以大振戎機疏 【 京營五論】

頃惟我　皇上嘉納輔臣條奏、數騰敕旨、將臨大閱累朝曠事、一旦施行、臣自幸得備役羈靮、以再覩成周洛水裳華千載一時之盛、殊不勝至願邇日來乃見當事諸臣、不于興□事宜大較。而顧庸心于常行儀式之間與夫臨時□貫之末。臣愚獨以為我　皇上所以躬萬乘臨戎意。正不在此。其意葢以人心久玩。法度久弛。諸臣有避難而不肯為。諸將皆安常而不知變。固欲借六飛蒞臨之會。為六軍奮起之機。凡諸臣有留心軍事、平日阻于無故而不可言縱言而不可行、正當於此悉陳以無孤盛會、臣愚所欲言者、除將帥賞罰一節、今月初四日因總督京營戎政鎮遠侯顧寰奏老疾辭任本到、科臣即謬向兵部尚書霍冀面議謂我　皇上今茲之舉、正欲分別諸將功罪、以明敕賞罰使寰賢而整飭營務有功。則論功行賞。當首及寰。今日之任不可辭。使寰不肖。而廢格營務有罪。則明法敕罰當首及寰。今日之任不得辭。且萬無使寰當無事時則優游十五年以享大將之尊至此卻脫然遠退以使他人代當其臨事之難之理繼該部覆題見其亦不擬寰謝任、復荷蒙明旨著寰策勵供職舉一寰而四副將二十八參佐三十二營四百餘員千把總之官、莫不皆然、此皆首待我　皇上臨時、視其功罪重輕、斷自宸衷以為賞罰激勸、臣固無容預及、至于京營大端可論有五若失今不振則不可復救、五者何、一論營伍消頹、國初京師軍制、有中軍、有左哨右哨、有左腋右腋、名曰五軍營、又以大營圍子手幼官舍人及千二四營附之、額三十餘萬、永樂中、又以三千隨侍神機譚家馬諸營附之、至景泰因大營兵不精強、內選取十二萬聽征、謂之十二團營精兵、至弘治又因團營兵不精強、內選取三萬聽征、謂之東西官廳精兵、其大營餘者謂為老家兒兵、但以備差遣修營、無復恃賴、至　先帝嘉靖庚戌、又改十二團營為三大營、雖易新名、仍憑舊額、至各省班軍、　先帝時但執役土木、為時滋久、今雖脫役入營、其將領軍人、渾忘本來面目、俱寸挺不持、空身備伍與無軍同、故今日號稱精銳戰兵、亦不過祗有當時東西官廳之數、而大約實不副名、數不及額載總計三大營中、其掛名投閑買差替役老弱無用之人、尤不暇悉計、即明開缺額者、亦不止十分之三、當元年左給事中孫枝巡視時、臣詢其營中軍額、枝尚謂有九萬、二年給事中陳行徤替代、臣復一詢之徤、謂與枝相代一年間、復消耗萬餘、見數秪存八萬、令臣一聞、不勝疑畏、以此觀之、見在之數、視前十分之七猶所不及、夫總國家兵制兵額、自洪武視永樂、自永樂視景泰、自景泰視弘治、自弘治視　先帝嘉靖之末及　皇上隆慶之始、其間揀選因革多寡名數。當時之所原有與今日之所僅存。試屈指一計。不待有識之士。始知寒心。凡此在士大夫不詳究則不盡知。不盡知則不深憂。于此若謂役占全無。而其實尚屬有議。若謂勾補無益。而其法必所當行。若謂揀擇當精而餘額亦不可使濫、欲嚴行役占、兵部當會同總協廵視官、先查見在役占人員、參行重究、再將有事營務官員、應准跟伴名額、即終身跟伴、不許擅易別名、請欽定為例、例定有多役及擅易一名者、即充罪者家屬一名為正軍、雖貴官不赦、欲嚴勻補、總協廵視官當道查三營缺額、乞敕下兵部、兵部據所題缺額、乞敕下各該清軍地方官員、始以地里遠近、軍數多寡、為降級為民拏問之例、至則更嚴保甲以杜方來、欲嚴精別雖士馬闔營、盡難驍銳、而於舊謂東西廳三萬之精、譚家馬五千之盛、不可不求充而抵足之、其餘不係戰兵、亦取次照名換易、不得仍以老弱充數、徒耗軍食、此營伍之不可不急為填實者一也。二論教演虗飾、古稱兵不練猶無兵、練不精猶不練、練兵者其六花八陣固無難言、至虜惟恃弓矢為長兵、在我刀之外、又有鎗質鉤斧鍖胷碎腦及烏銃佛郎機諸火藥長技、皆非虜所能及、至今相傳、我成祖北征、但用神鎗一枝、即所向無敵、豈神鎗獨宜于曩時、不宜于今日哉習與不習耳、且如操教者、即以此等為習、固亦人所易曉、近年京營操練。每日平明以號頭舉放大炮三聲。為進操之期。至所謂操者。如羣兒登塲。但出一二慣習熟爛規格。以為般弄為將者更不知出一另著。發一新語。以真相較閱。日才辰初號砲再舉三聲。間有一營將領。尚營陣未畢。比較未完。即所般弄者。且方行未竟。各營之軍。輒巳散漫羣囂。徑出不顧求能使三軍手足利而耳目明。真如臨陣交鋒景象。一不可得。至今如此深可浩嘆京師所以謂安定門外。砲聲為誆費朝廷糧賞之具故今昔有識諸臣每于此不勝憤激至有謂若守今京營積弊而不變其法、一遇緩急事變非但不可賴、亦不能集、宜于京城東北曠郊、令指揮以下、將兵以居、各立保伍、給兵符為信、且守且練、大事但命將統之、又有謂欲振營軍、莫如調操、宜選南北久經戰陣名將數員到京及在營將領、並加挑選、會同總協廵視官、將營軍選其驍壯籍其年貌、付各取選將官、每人一二千上下、每一次以一二萬數、拆為數枝、聽其統到、不拘邊腹去京三五百里內、同彼兵備將官、嚴加操練、待有成功仍令番回伍、此皆事體重大、俟另議施行、今莫若先于各營戰兵、另為加功操教、如見在原任總兵官郭琥來自邊方者、即可將之、俾其于神鎗諸法、鳥銃諸器、進退之度、金鼓之節、器具衣甲、逐一整備、且因日限事、因事立法、務使此輩一可當百、隱屹干城、以光復　祖宗廳兵譚馬之遺意、此教演之不可不急求精賞者二也、三論將不聯屬、今三大營以文武二大臣總督、即古謂大將、副將四員即大將之偏裨、每參佐下把總十員、即參佐之部曲將、把總下管隊伍名、即把總之部曲將、管隊下五旗甲、每旗甲下軍人五名、是以旗甲約束五人、把總約束管隊、參佐約束把總、副將約束參佐、大將約束副將、正兵法所謂徹上徹下、以一統十、以十統百、以百統千、以千統萬、而為節制之師、向總協者止知大將之尊。懵于節制。邊鎮大帥與參遊無別患皆坐此為副將者、亦僅與兵三千。而下視參佐。則無別。參佐之兵。專為部曲。而上于副將則無預夫上下相別。以其相臨。今副將視參佐之任既無異則統馭之體褻。大將遇副將之禮卻不同。則大將之威玩而又不達夫古人兵制。大將入營則副將固為偏裨大將不入則副將即為大將此亦兵法所謂奇亦為正。正亦為奇者。今三教塲之地。總督既不得齊時俱入。卻以大號頭一員得坐中臺。司其進止。左副將亦傍守信地。同乎參佐。是人各兵其兵。而總督不得不下親偏裨之務。所以事業錯而日不足。勢棼岐而政不舉。識其勢而反之。莫若副將但聽節制于總督。參佐俱聽節制于副將。副將無私兵。其兵盡屬參佐。參佐無私兵。其兵盡屬把總。把總無私兵。其兵盡屬旗甲。旗甲管五人。五人自為伍。則責成易而實効臻。此將權之不可不急為歸一者三也。四論兵無統紀、兵法曰治眾如治寡、分數是也、今操法、入塲則隊伍錯亂。散操則喧嘩無紀點閘則攙越不倫。平時如此其于臨敵整治。萬所必無。所以然者。以分數之不明也且如軍中以騎兵為首。而馳逐風雨。在步卒逈不相及。今各營分屬止于三千。勢難獨用。故以馬步相兼。而更不知在大將合營。馬步固當兼用。而三千一將馬步仍貴相別又兵法伍兵五當、長短輕重刺衛之枝、□兵相兼而用可以効我長而護其短若每色為隊則必窮之技也互相錯綜雜用。如五行循環。其制明白易曉。如今長槍特為隊。圓牌特為隊。弓箭特為隊火器特為隊。甲什旗物。分辦無章以此治兵。尤為可笑。今當令騎兵自為營。以知兵驍將領之。步兵自為營。各照本管領之。又自五人為伍五伍為甲。五甲為隊。五隊為哨。二哨為總。六總為營務使技藝相攙。物采互辨。統領各別。庶部曲適均。分數易定。此營伍之不可不急為清肅者四也。五論軍法不信、古云軍容不入于國者、葢以臣于君側、太厲威嚴、則勢屬不可此葢以國中而言、若今教塲即閫以外將軍治之、將在軍君命有所不受之地非國中也、恨將帥者皆姑息成風、寧上負我君而不敢下繩軍士、使　皇上今日不為是舉、雖日戮一將而求其法之行也亦不可得何者、葢輦轂之下。人心易搖。人言易惑萬使威行而搖惑一動。則羣起非之一曰浮躁。則曰激變。當是時。竟無能為當事之臣一引任其責。無怪乎舊套活法。牢不可破。而軍中法紀盡以陵夷。今　皇上既不惜先勞而自任其事矣。臣願再為新其號令、兵部當會同總協等官、詳為條例、如後有玩愒驕慢者某事當盡某法、當抵某罪、亦上請欽定為例、再明使悉知、當大閱一臨、則將帥固當待罪而聽禍謫于君、軍士平日、亦當畏法而聽禍謫于將、轉怠玩而為嚴威、固于此尤為至要、此軍法之不可不急為一定者五也、夫此五者、自待罪兵科、即于該營事宜、經年窮究、乘今事機、故敢獻迂談、伏乞敕下兵部、即會同京營總協及廵視科道官員、再加詳議、其于言不盡謬者、乞為請敕下該部、及該營諸將、一一查照施行、如諸將仍有不以誠心上孤德意、容臣先指名參究、以明示殛罰、庶積弊一新、大舉斯稱、由是六軍嚮往、四海風聲、萬年室家皆為我　皇上既同之福祿、不則若徒聳飾一日之觀贍、而無救從前之積弊、則其弊將更有不可勝言者、伏惟　皇上裁察、臣不勝至望、


○礼部员外郎陶氏集序

乐殷上帝，上帝临下，俾夫文星，惊动民心。二南六义，在乎章句；安乐哀思，在乎音响。君子入其国，观其乐，知其教，制氏徒备乎铿锵，此立言之大。《传》称“不朽”，《易》曰“尚词”。唐词臣姓陶氏，讳翰，冀方思深之裔：前汉青，後汉谦，东晋侃，至靖节、贞白二先生。生人表秀，间朝育才，方守省署，庆锺於君。开元十八年进士上第，天宝文明载登宏词拔萃两科，累陟太常博士礼部员外郎。喉舌密勿，坛场破的，无发不中。行在六经，志在五言，尤精赋序。朝出暮遍，殷如奋铎，声塞海隅，化诸溺音，蔚公之容，风山籁静。然华实光於苑圃，綦母著作潜、王龙标昌龄则其敌。登公之门，李膺之门也，鲍、马二京兆中书谢舍人良弼、良辅，侍御史李封殿中刘全诚名自公出。名著公器，神人所怪，宁贵不名详矣。大抵文体十年一更，有体病而才赡，有言纡而事直，有文胜而理乖，雅艳殊致，云和之源，杳以无穷。折为万派，嗣子问儒为法官。捧先人之集，霜露之疾，将於吾綦母通问之世友。抚事编次，咨於彝训，稽於故实，是有冠篇之述乎哉。


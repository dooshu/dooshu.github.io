月与五星相干犯占第八

凡五星及列宿与月相蚀相薄，皆凶。岁星蚀月，有大丧，女主死，臣弑君易主。荧惑蚀月，谗臣贵，后宫女有害主者。填星蚀月，女主凶，当有黜者，有丧。太白蚀月，易大将，将死。辰星蚀月，有大水。五星入月中，其分野有逐君，大臣贼主。

月蚀五星，若舍皆其分，有灾。月凌岁星，年多盗贼，刑狱烦。月与岁星同光，即有饥亡。（土同。）月与岁星同宿，其年疫疾。月与荧惑相犯，战胜之国大将死，天下有女主之忧。月与荧惑同光，内乱且饥。月吞灭荧惑，国败。月犯填星，女主败丧。（魏青龙二年十月乙丑，月犯填星。三年正月，太后郭氏崩。晋安帝隆安四年正月乙亥，填在牵牛、月频犯之。七月壬子，皇太后李氏崩。）填星入月，不出四旬，有土功事。若犯，贵人绝无后。太白入月中不见星者，臣杀主。月蚀太白，国君亡，臣弑主。月犯太白，将有两心。戴太白，有卒兵。月生三日，刺太白之阳。阳国大邑胜，小邑损。月刺太白之阴，兵在外者未及入，在内者不及出。月与太白合宿，太子死。

太白在西方始见，在月北为得行，在月南为失行，西方先起兵者败。

太白与月相去三尺，有忧军。与月相去二尺，有忧城。与月相去一尺，有拔城。

太白入月中不出，客将死；出者，主人将死。无军，大将当之。

太白出东方，在月南，中国胜。在月北，中国败。出西方，在月北，负海国胜；在月南，负海国败。

金火与月相近，其间六寸，天下有兵；间一尺，天下忧；尺五已来，无害。

太白出西方似月，三日候之，与月并出。间容一指，军在外，期十日，有破军死将，客胜。容二指，期十五日，有破军死将，主人小胜。容三指，期二十日，有破军死将，客军大胜，主人亡地。容四指，期二十五日，客军入境，主人不胜。容五指，期三十日，军阵不战。

太白以月未尽一日，晨出东方，与月并出，候之以指。容一指，十日，有破军死将，主人不胜。容二指，十五日，客大破，主人得地。

容三指，期二十日，有破军死将，主者亡地。容四指，期二十五日，客军大败。容五指，期三十日，军阵不战。（金同。）

月犯辰星，辰星入月中，有水行事起，不出三旬，内有匿谋，春夏大水。晋孝武太元十三年十一月戊子，辰星入月在危，是时涛水入石头，春大雨，牛马疾疫，谷贵，不出百日也。


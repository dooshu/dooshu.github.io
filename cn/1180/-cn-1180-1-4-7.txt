太甲中


这是伊尹奉迎太甲归亳之后，劝勉以修德法祖的说话。史臣叙其事为中篇。





惟三祀十有二月朔，伊尹以冕服奉嗣王归于亳。

冕服，是衮冕之服。

古者天子通行三年之丧，太甲居忧于桐宫，既悔过修德，到第三年，正当服制满了。而商家以建丑之月为岁首，伊尹乃于十有二月正朔之日，用衮冕吉服，奉迎太甲自桐宫归于亳都。盖既终谅暗三年不言之制，于是可以正位临民，嗣丕基而出政治也。





作书曰：“民非后，罔克胥匡以生；后非民，罔以辟四方。皇天眷佑有商，俾嗣王克终厥德，实万世无疆之休。”

后字、辟字，都解做君字。胥，是相。匡，是正。佑，是助。休，是美。

伊尹既奉迎太甲归亳，乃作书以告，深致其庆幸之意，说道：“君者，民之主。民而非君，则无以施政教、发号令，何能相正以遂其生？此民所以不可无君也；民者，邦之本。君而非民，则无以供赋役、卫王室，何能君有四方？此君所以不可失民也。昔者嗣王为群小所误，君民上下几不相保，商家基业甚有可忧。幸而皇天眷顾，佑助我有商，乃默启王心，一旦憣然醒悟，得以克终其德。然后民不至无君，君不至失民，邦家无倾覆之虞，宗社有灵长之庆，自今日以至万世，子子孙孙皆得以席王之余荫矣。岂不为万世无穷之休乎？”大抵太甲嗣位之初，生长逸乐，故不知祖宗创业之艰难；比昵小人，故不知老成忠言之可信，所以颠覆典刑，而不惠于阿衡也。及其亲近先墓而善念自生，斥远小人而非心尽格，遂能尊信师保，率祖攸行。一念转移之间，而衍商家六百年之祚，岂偶然哉！是以人君之德莫要于法祖，莫急于亲贤。





王拜手稽首，曰：“予小子不明于德，自厎不类。欲败度，纵败礼，以速戾于厥躬。天作孽，犹可违；自作孽，不可逭。既往背师保之训，弗克于厥初。尚赖匡救之德，图惟厥终。”

厎字，解做致字。不类，是不肖。速，是召之急。戾字，解做罪字。孽，是灾。违，是去。逭字，解做逃字。师保，就指伊尹。

太甲既痛悔前非，始知伊尹之忠，乃拜手稽首，而致其敬师之礼，说道：“予小子往者昏愚蔽惑，不知君德之所宜，自陷其身于不肖。嗜欲无节，以败坏其处事之度；纵肆不检，以败坏其居身之礼，自速取罪戾于吾身，先王之基绪几于坠绝而不可保矣。夫天作孽祸以垂儆戒，如灾眚变异之类，或气候偶差，非由感召，在人者犹可挽灾为和，违而去之；若人自为不善而致孽祸，则恶自我作，罪自我受，不可得而逃免也。今我纵欲速戾，此正自作之孽而不可逭者。然往者虽不可及，而来者犹有可图。我于前日既不能信顺师保之明训，而弗克谨于其初，自今以后，庶几赖尔正救之德，绳其愆，纠其谬，以图成就我于有终，则失于前者，可以勉之于后耳。不然，予小子将何所赖而克终允德也哉！”夫当太甲不惠阿衡之时，伊尹之言，惟恐太甲不听，及太甲改过之后，太甲之心，惟恐伊尹不言。昔也如水投石，而今也如石投水，可见人心善恶，只在迷悟之间而已。





伊尹拜手稽首，曰：“修厥身，允德协于下，惟明后。

允，是诚实。协，是和协。明后，是明君。

伊尹见太甲悔过求助，有图终之志，乃拜手稽首，致敬以复于太甲，说道：“人君之修德，不徒感悟于一时，而尤贵践履之诚笃。诚能省察克治，慎修其身，事必谨守其法度，动必率循夫礼仪；又能着实用功，无有一毫虚假间断，使实德之所流通，足以感动乎人心，自然和协顺从，而无不爱戴归往于下者，这才叫做明君。乃可以嗣守先业，而永保天命也。王欲图终，可不以此自励哉！”





“先王子惠困穷，民服厥命，罔有不悦。并其有邦厥邻，乃曰：‘徯我后，后来无罚。’

先王，指成汤。无罚，是免于暴虐。

伊尹又说：“允德协下，固惟明后为然。然所谓明后，莫有过于我先王成汤者。昔我先王，发政施仁，于人固无所不爱。至于疲癃残疾、鳏寡孤独，民之困穷而可怜者，则尤哀矜体悉，加意惠养，如父母之于子一般。是以亳邑之民被其泽者，咸服从其命令政教，无不欣悦而爱戴之，亦如人子爱其父母一般。不但本国的百姓如此，便是当时并列侯邦而为邻国者，其民苦其君之暴虐，亦莫不戴我先王以为君，相与说道：‘我辈困苦，不得聊生，专等我商君来救援。我君若来，必能除暴伐恶，拯我民于水火之中，自令其免于酷罚矣乎！’夫先王诚心爱民，而得天下之归心如此，正所谓允德协下之明后也。”





“王懋乃德，视乃厥祖，无时豫怠。

懋，是勉。视，是观法。烈祖，指成汤。豫怠，是安逸懈怠。

伊尹劝勉太甲说道：“君道莫先于修德，而修德莫要于法祖。我先王成汤既允德协下，而得天下之民矣。今王嗣登大宝，统承先业，正当乘此怨艾之初，勉修其德，监视烈祖之所为，以为模范，而惟日孜孜，不可有一时之逸豫懈怠。盖先王懋昭大德，日新又新，故能允德协下，而天下称明焉。王今继之，若一有豫怠，晏安之气胜，而儆戒之志荒，便与烈祖之德不相似矣。岂能施于有政，而感孚远近之民哉？此王之所当深戒也。”





“奉先思孝，接下思恭；视远惟明，听德惟聪。朕承王之休无斁。”

两个惟字，都解做思字。斁，是厌。

伊尹又说：“懋德法祖，而无时豫怠，固吾王之当自勉者。然懋德之事何如？以奉事祖先，则思尽其孝，而旧章成宪务遵守而不亡；以接见臣下，则思致其恭，而动容周旋皆庄敬而有礼；欲明见万里之外，而不蔽于浅近，当思所以审乎人情、察乎物理而明焉，则视何患不远乎；欲听纳道义之言，而不惑于邪，当思所以闻言即悟、声入心通而聪焉，则听又何患不德乎！吾王果能于是深思而力行之，则懋德法祖，真可无愧于明后，而无疆之休，我且奉承将顺之不遑矣，岂敢有所厌乎？”伊尹于太甲改过迁善之后，既庆喜之，而又孜孜劝勉之如此，盖惟恐王之不终也。其忠爱恳切为何如哉！






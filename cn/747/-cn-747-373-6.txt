○对申公杜门判

申公杜门不出，聚远方众百馀人，里中兴讼。

达士尊德，至人荣道。金图玉简，自勤邹壁之书；绿绶青章，不乐汉庭之贵。申公括囊坟史，养道衡门，洞曹曾之书仓，拟任永之经苑。知尚仁乎迹重，任吾德以逾高，闻里俗之事乖，杜兹门而不出。仲舒之帷屡下，太邱之众增多，适光阐於邦儒，遽辞兴於里讼。况诗宗傅府，马郑之徒；鸿儒硕生，游夏之党。周人纪律，不睹於前科；郑国铸书，未彰乎旧法。庶惟先哲，谓合通方。


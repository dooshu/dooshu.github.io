○立郓王为皇太子勾当军国敕

朕以寡昧，获承丕构，洁诚以奉九庙，恭已以临兆人，宵旰在怀，罔敢暇逸。而忧劳所迫，蒸暑或加，疾恙未瘳，既逾旬朔，万几繁重，不能躬亲。询於大臣，稽以古训，永惟负荷之重，思建储贰之贤，用举徽章，式固大本。长子郓王温，宜改名漼。濬哲天纵，孝敬日跻，秉德不回，出言可法。英姿齐圣，粹厚而恭，道叶继明，义符立长。可以贰於神器，增辉前星。宜立为皇太子，权勾当军国政事。咨尔三事百辟，内外臣僚，宜协乃心，敬辅元子，罔违於道，俾致时雍。布告遐迩，咸令知悉。


○授起居郎李昌远监察陆并守本官充翰林学士制

敕。近侍宸严，参子密命。韬经济弥纶之望，为言语侍从之臣。乃眷周行，朕将注意。询於卿士，佥曰汝谐。爰膺并命之求，允属当仁之选。起居郎李昌远，魁梧博厚，宽裕温良。蕴是粹和，发为符采。监察陆，圭璋缜密。咸<音>。蔼然休声，砺乃佳器。士林擢秀，闻尔则百尺无枝。笔阵交锋，闻尔则一战而霸。皆伸於知已，副我旁求。柱下之清源，无忘启沃。绍云间之华誉，勿鼓喧嚣。慎继前修，罔言温树。吾有美实，期尔为盐梅。吾有巨川，伫尔为舟楫。勉思称职，无忝飞升。可守本官充翰林学士。


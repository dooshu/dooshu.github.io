家人睽复无妄第三十二

冶天下有本，身之谓也；治天下有则，家之谓也。则，谓物之可视以为法者，犹俗言则例、则样也。本必端。端本，诚心而已矣。则必善。善则，和亲而已矣。心不诚，则身不可正；亲不和，则家不可齐。家难而天下易，家亲而天下疏也。亲者难处，疏者易裁，然不先其难，亦未有能其易者。家人离，必起于妇人。故睽次家人，以“二女同居，而志不同行”也。睽次家人，易卦之序，二女以下，睽彖传文。二女，谓睽卦兑下离上，兑少女，离中女也。阴柔之性，外和悦而内猜嫌，故同居而异志。尧所以厘降二女于妫汭，舜可襌乎？吾兹试矣。厘，理也。降，下也，嫣，水名。汭，水北，舜所居也。尧理治下嫁二女于舜，将以试舜而授之天下也。是治天下观于家，治家观身而已矣。身端，心诚之谓也。诚心，复其不善之动而已矣。不善之动息于外，则善心之生于内者无不实矣。不善之动，妄也；妄复，则无妄矣；无妄，则诚矣。程子曰：“无妄之谓诚。”故无妄次复，而曰“先王以茂对时育万物”。深哉！无妄次复，亦卦之序。先王以下，引无妄卦大象，以明对时育物，唯至诚者能之，而赞其旨之深也。此章发明四卦，亦皆所谓“圣人之蕴”。


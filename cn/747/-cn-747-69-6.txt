○授李宗闵同平章事制

王者祗顺天道，统理人极，茂育品类，燮调阴阳，必在旁求股肱，宣翼机务。朕嗣守宝位，於今四年。属沧景构奸，河朔未静，兵甲屡衅，蒸黎匪宁，纳隍在予，辍食兴叹。今苗顽既革，华夏思安，爰登台臣，弼我元化。正议大夫尚书吏部侍郎上信柱襄武县开国侯食邑一千户赐紫金鱼袋李宗闵，立德秉彝，履道居业。文行可以经邦国，忠正可以动神祗。周知变通，识达今古。自望高多士，多重四朝，奉丝纶於掖垣，平铨综於省闼。公直有裕，清贞自持。固可以相导雍熙，光膺梦卜，以匡台德，用济巨川，宜升枢轴之尊，俾叶钧衡之政。於戏！知臣匪易，求贤惟劳。膺三台之崇，赞万机之重，启沃之义，注於予衷。尔其举正去邪，以清百辟；提纲举法，以肃群司；简政勤心，以安兆姓；推诚忠恕，以靖四方。严制度以宏典常，信赏罚以旌淑慝，有犯无隐，进思弼违。服兹宠光，尚致予理，敬戒休命，无替嘉猷。可守本官同中书门下侍郎平章事，散官勋封如故。


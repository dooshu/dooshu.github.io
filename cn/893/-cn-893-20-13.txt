侍从游宿温泉宫作





温泉宫，注见九卷。



羽林十二将，[一]罗列应星文。霜仗悬秋月，霓旌卷夜云。[二]严更千户肃，[三]清乐九天闻。[四]日出瞻佳气，葱葱绕圣君。[五]

[一]《汉书》：武帝太初元年，初置建章营骑，后更名羽林骑。颜师古注：羽林，宿卫之官，言其如羽之疾，如林之多也。一说，羽所以为王者羽翼也。按唐制：左右羽林军，各置大将军一人、将军三人，凡八将，无所谓十二将也。而开元、天宝之时，天子禁兵有十六卫，其左右卫、左右金吾卫，总谓之四卫。若左右骁卫、左右武卫、左右威卫、左右领军卫、左右监门卫、左右千牛卫，十二卫谓之杂卫。疑所谓十二将者，指十二杂卫之主将而言，以其专掌禁卫，当爪牙御侮之任，与汉之羽林骑相似，故曰：羽林十二将也。《晋书》：羽林四十五星，在营室南，一曰天军，主军骑，又主翼王也。杨升庵曰：唐武德中置十二军，皆取天星为名。以万年道为参旗军，长安道为鼓旗军，富平道为玄戈军，礼泉道为井钺军，同州道为羽林军，华州道为骑官军，宁州道为折威军，岐州道为平道军，幽州道为招摇军，麟州道为苑游军，泾州道为天纪军，宜州道为天节军。太白盖用其事。琦按：《通典》、《会要》诸书，分关中之众为十二卫。取象天官为名号，乃武德二年事，五年即废久矣。杨说虽创，揆之作者之心，恐未必用此典故。



[二]《上林赋》：“拖霓旌。”张揖注：“析羽毛染以五采，缀以缕为旌，有似虹霓之气也。”



[三]《西京赋》：“重以虎威章沟严更之署。”薛综注：“严更，督行夜鼓也。”



[四]《唐会要》：清乐，九代之遗声，其始即清商三调是也。并汉魏以来旧曲，乐器制度并诸歌章古调，与魏三祖所作者，皆备于史籍。自晋氏播迁，其音分散，不存于内地。苻坚灭凉始得之，传于前后二秦。及宋武定关中，收之入于江南，隋平陈获之。隋文听之，善其节奏，曰：“此华夏正声也。”因更损益，去其哀怨，考而补之，乃置清商署，总谓之清乐。至炀帝乃立清乐、西凉等九部。隋室丧乱，日益沦缺，天后朝，犹有六十三曲。《新唐书·礼乐志》：清商伎者，隋清乐也。有编钟、编磬、独弦琴、击琴、瑟、秦琵琶、卧箜篌、筑、筝、节鼓，皆一；笙、笛、箫、篪、方响、跋膝，皆二。歌二人，吹叶一人，舞者四人。《梦溪笔谈》：“先王之乐为雅乐，前世新声为清乐。”



[五]《后汉书》：望气者苏伯阿，为王莽使，至南阳，遥望见舂陵郭，唶曰：“气佳哉!郁郁葱葱。”






【侍五官中郎将建章台集诗】

朝雁鸣云中。音响一何哀。问子游何乡。戢翼正徘徊。言我塞（李善本《文选》作寒。六臣本注云。善本作寒。）门来。将就衡阳栖。往春翔北（《类聚》作朔。）土。今冬客南淮。远行蒙霜雪。（《类聚》作露。）毛羽日摧颓。常恐伤肌骨。身陨沉黄泥。简珠堕（六臣本《文选》注云。五臣本作随。）沙石。何能中自谐。欲因云雨会。濯羽（《文选》注作翼。）陵高梯。良遇不可值。伸眉路何阶。公子敬爱客。乐饮不知疲。和颜既以（《诗纪》作已。）畅。乃肯顾细微。赠诗见存慰。小子非所宜。为且（《诗纪》作且为。）极让情。不醉其无归。凡百敬尔位。以副饥渴怀。（○《文选》二十。《诗纪》十七。又《类聚》九十一作应□诗。引哀、徊、栖、淮、颓、泥六韵。《文选》二十四赠陆机诗注引一句。）


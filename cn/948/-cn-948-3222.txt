陆游　岁暮杂感

衰发如枯菅，残齿如败屐。

取米鬻薄糜，便足度晨夕。

欲知死远近，不必讯龟筴。

四序忽已过，如数堠双只。

发装陌上亭，具食水边驿。

会当一日归，岂有终作客！

陆游

陆游　岁暮杂感

天风吹雪片，大者如飞鸥；

岂惟平沟坑，直恐薶马牛。

百钱买薪蒸，千钱赎褐裘，

虽无狐貉温，要免沟壑忧。

小儿为我言，幸可具杯瓯；

园蔬亦复佳，过足翁岂求。

陆游

陆游　岁暮杂感

岁尽霜雪稠，相望僵万木；

天岂私梅花，独畀此芬馥。

高标我自有，何憾老空谷。

人言和羹实，晚或参鼎餸。

哀哉世论卑，污我麈外躅。

谁能湔祓之，写真配修竹？

陆游

陆游　岁暮杂感

我少虽嗜书，赋性实慵惰。

初志略未酬，白发已无那。

吾儿犹好勇，世事如弃唾。

呻吟编简中，彻旦或未卧。

尔来愈自励，日读易一过，

勉终大学功，吾道要负荷。

陆游


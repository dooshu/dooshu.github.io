○修晋书诏

朕拯溺师旋，省方礼毕，四海无事，百揆多闲。遂因暇日，详观典府，考龟文於羲载，辨鸟册於轩年。不出岩廊，神交千祀之外；穆然旒纩，临睨九皇之表。是知右史序言，繇斯不昧；左官诠事，历兹未远。发挥文字之本，导达书契之源，大矣哉盖史籍之为用也。

自沮诵摄官之后，伯阳载笔之前，易代史臣，皆有删著。仲尼修而采《梼杌》，倚相诵而阐邱坟。降自西京，班马腾其茂实；逮於东汉，范、谢振其芳声。蕞尔当涂，陈寿敷其国志；眇哉有宋，沈约裁其帝籍。至若梁陈高氏。朕命勒成，惟周及隋，亦同甄录。莫不彰善瘅恶，振一代之清芬；襃德惩凶，备百王之令典。惟晋氏膺运，制有中原，上帝启元石之图，下武代黄星之德。及中朝鼎谢，江右嗣兴，并宅寰区，累重徽号，足以飞英丽笔，将美方书。但十有八家，虽存记注，而才非良史，书亏实录。荣绪烦而寡要，行思劳而少功。叔宁课虚，滋味同於画饼；子云学海，涓滴堙於涸流。处叔不预於中兴，法盛莫通於创业。洎乎干、陆、曹、邓，略纪帝王；鸾、盛、广、松，才编载记。其文既野，其事罕传。遂使典午清尘，韫遗芳於简策；金行曩志，阙继美於骊騵。遐想寂寥，深为叹息。宜令修国史所更撰《晋书》，诠次旧文，裁成义类，俾夫湮落之诰，咸使发明。其所须，可依修五代史故事。若少学士，亦量事追取。


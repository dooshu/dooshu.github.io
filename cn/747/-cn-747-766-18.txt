○上虢州崔相公启

相公河岳锺灵，芝兰蕴德。顷因直道，常中佞人。阻绝九重，播迁万里。无非中正，发言而天地鉴知；不负神明，冒险而灵附助。所以恬和自得，寝膳长安。虽经夷貊之长途，不烁江山之气，皇天眷，於焉有徵。伏惟相公道济中兴，仁归厚德。即当重开炉冶，再设权衡。俾器用各适圆方，锱铢不失轻重。天下幸甚！逢此时或因陶铸，得叙宗彝。伫从长养之时，复睹升平之代。自相公归官虢略，寻欲附状起居。伏以县令卑微，不敢轻肆虚黩。昨者从孙薛诚过此，今候方便，咨达姓名。琐琐形骸，或希记忆。谨启。


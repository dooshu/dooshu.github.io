◇追恤庐陵王义真诏（三年正月）

故庐陵王含章履正，英哲自然，道心内昭，徽风遐被。遭时多难，志匡权逼，天未悔祸，运钟屯险，群凶肆丑，专窃国柄，祸心潜构，衅生不图。朕每永念雠耻，含痛内结，遵养奸慝，情礼未申。今王道既亨，政刑始判，宣昭国体，於是乎在。可追崇侍中、大将军，王如故。为慰冤魂，少申悲愤。（《宋书·庐陵王义真传》）


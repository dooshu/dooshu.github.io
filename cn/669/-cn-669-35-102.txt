102　徐仲車論鄭綮知量　未必朱三能跋扈　祇因鄭五欠經綸　黄震歇後鄭五贊　世號鄭綮爲鄭五歇後體


徐仲車積。〇書鄭綮傳。謂：「尊官重禄，人之所好也，安肯曰『吾不才，吾辱其位』？甚者『亡人之國、危人之天下不顧也』？鄭綮可謂知其量矣。」後村劉克莊號。詩謂：「未必朱三能跋扈，祇因鄭五欠經綸。」朱温之篡，崔、柳諸人之罪也，於鄭綮何議焉？

【方樸山云】只取朱三、鄭五好對耳。

【集證】黄震東發歇後鄭五贊云：「歇後鄭五作宰相，搔頭不敢當，自知蓋審也。使人人如鄭五，則居其官者皆其人，豈有欺君誤國、貪權固寵之患？愚故三歎三詠於五而贊之曰：『自知其必能相而相之者，古今一伊尹也；自知其必不能相而不相之者，古今一鄭五也。人皆曰必不能相，己獨曰必能相而汲汲於相者，滔滔皆鄭五罪人也。嗚呼，伊尹吾不得而見之矣，得見鄭五者斯可矣！』」

【元圻案】唐書鄭綮傳：「綮，字藴武，本善詩，其語俳諧，故使落調，世共號『鄭五歇後體』。聞詔同中書門下平章事，搔首曰：『歇後鄭五作宰相，事可知矣。』固讓不聽。三月，以疾乞骸。」〇徐仲車節孝集二十八書鄭綮傳曰：「尊官重禄，人之所好也。不如是不足充其好、快其欲，彼安肯曰『吾不才也，吾辱其位者耶？』『有禍敗隨之耶？』『取天下之笑耶？』『爲萬世之羞耶？』甚者『亡人之國、危人之天下不顧也』。豈予所謂不知量者耶？安得知量者見之乎？予讀陳平傳，嘉平知其任；讀鄭君傳，愛君知其量。嗚呼，如君者豈易得哉！豈易得哉！」羅大經鶴林玉露〔一〕：「渡江以來，詩禍殆絶，唯寶祐間中興江湖集出，劉潛夫詩『不是朱三能跋扈，祇緣鄭五欠經綸』，又云『東風謬掌花權柄，卻忌孤高不主張』；敖器之云『梧桐秋雨何王府，楊柳春風彼相橋』；曾景建云〔二〕『九十日春晴景少，一千年事亂時多』，當國者見而惡之，並行貶斥。」〇朱三、鄭五句，齊東野語又以爲曾極詠黄巢戰場詩〔三〕。

〔一〕「羅大經」，原作「吴泳」，按吴泳撰有鶴林集，而非鶴林玉露。以下引文見於鶴林玉露（十六卷本）卷一〇，故署名改爲羅大經。

〔二〕「曾景建」，原脱「景」字，據中華本鶴林玉露乙編卷四詩禍補。

〔三〕按此條翁氏誤讀齊東野語文字，按齊東野語卷一六詩道否泰，只言「劉潛夫黄巢戰場詩」，未言曾極景建作「詠黄巢戰場詩」或「吟詠黄巢戰場詩」。






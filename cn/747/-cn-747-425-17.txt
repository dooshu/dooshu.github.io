○谢内园果栽并令府县供花药状

右。臣得男曜状称，伏奉圣旨：缘臣庄栽莳，赐内园果树。又令府县与竹，及同栽花药等。今月十日，仍令开府鱼朝恩以下到庄检校者。谬承天眷，累沐恩私，事有至微，亦关圣虑。顾唯别业，封植未成，特降明命，赐臣甘木。移根上苑，擢秀中园，发挥池馆之胜，实荷生成之力。侍臣中贵，接武员来，墟落生光，里闾增庆。况内园所赐，品类已多；府悬更供，窃忧烦扰。在臣诸已先有，不敢重此劳人，望停俯县所供，曲遂微臣至愿。


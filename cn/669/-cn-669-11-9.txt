70　生而稱謚紀事之失　苦成叔之成非謚


石碏曰「陳桓公方有寵於王」，公羊傳公子翬恐若其言聞乎桓，於是謂桓曰：「吾爲子口隱矣。」俱見隱四年。荀子堯問篇周公曰「成王之爲叔父」，穆天子傳亦云「穆滿」，皆生而稱謚，紀事之失也。

【閻按】顧寧人歷引生而稱謚，及魯語鮑國謂子叔聲伯曰：「子何辭苦成叔之邑。」以「成」爲謚，不知下文稱「苦成氏」。晉語稱苦成叔子。左傳：「苦成叔傲，甯殖曰：『苦成家其亡乎！』」則「成」非謚，蓋亦邑名。

【集證】日知録二十三：「漢書張敖傳：『吕后數言張王以魯元故，不宜有此。』劉攽曰：『史家記事，或有如此追言謚者。』史記貫高與張敖言，謂帝爲『高祖』。公羊傳：『公子翬與桓公言：「吾爲子口隱矣。」』皆此類。傳記中，如國語、國策、史記、荀子、吕氏春秋、淮南子、説苑諸書，多是生時稱謚，皆後人追爲之辭也。自東京以下即無此語，文益謹而格益卑矣。」

【元圻案】穆天子傳六卷，注見卷四二十五頁〔一〕。

〔一〕按見本書卷四第三七「盬鹽引池而化」條注。






【新安江至清浅深见底贻京邑游好诗】

眷言访舟客。兹川信可珍。洞彻（《文选》作澈。《类聚》同。）随清（《文选》作深。《类聚》同。）浅。皎镜无冬春。千仞写乔（《类聚》、文苑作高。）树。百丈见游鳞。沧浪有时浊。清济涸无津。岂若乘斯去。俯映石磷磷。纷吾隔嚣滓。宁假（文苑作可。）濯衣巾。（六臣本《文选》注云。善本作巾衣字。）愿以潺□水。（六臣本《文选》注云。五臣作沫。《类聚》作末）沾君缨（《类聚》作衣。）上尘。（○《文选》二十七。文苑英华百六十二作渡新安江贻京邑友好。《诗纪》七十三。又《类聚》八作渡新安江贻京邑友好。引珍、春、鳞、巾、尘五韵。）


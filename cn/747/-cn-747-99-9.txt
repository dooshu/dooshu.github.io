○在均州自陈表

臣闻功同赏异，则劳臣疑；罪均刑殊，则百姓惑。伏惟陛下德侔造化，明齐日月，恩及飞鸟，惠加走兽。近者焚柴展礼，郊祀上元，万物霑恺悌之仁，六合承旷荡之泽，事无轻重，咸赦除之。苍生并得赦除，赤子偏加摈弃，皇天平分之道，固若此乎？天下之人闻者，为臣流涕。况陛下慈念，岂不愍臣恓惶？伏望舍臣罪愆，许臣朝谒，傥得一仰云陛，再睹圣颜，虽没九泉，实为万足，重投荒徼，亦所甘心。

李重茂（襄王重茂）


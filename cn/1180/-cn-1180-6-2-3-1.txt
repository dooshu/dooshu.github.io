与蓟镇杨巡抚


虏已东行，不知辽左有备否？贵镇清查虚饷，万有余人，数十年宿蠹，一朝剔去，司国计者，方且啧啧称羡。乃闻近日又欲募卒补伍，是以弊易弊也。且南兵工食，在常额之外，方患无以给之，赖此补数，似不必更招浮淫，以滋冗滥也。

又闻百川公有示，令军士有能告言将官虚冒军饷者，赏银五十两。恐启陵上之渐，然其中必各有谓不如所闻，幸密以见教。

东事无日不在鄙怀，故喋喋如此，统惟原亮。






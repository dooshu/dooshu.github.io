【前汉谷口铜甬铭〈始元四年〉】

右汉谷口铜甬，原父在长安时得之。其前铭云“谷口铜甬容十”，其下灭两字，“始元四年左冯翊造”。其后铭云“谷口铜甬容十斗，重四十斤，甘露元年十月，计掾章平、左冯翊府”，下灭一字。原父以今权量校之，容三斗，重十五斤。始亢、甘露，皆宣帝年号。余所集录千卷，前汉时文字，惟此与林华行灯、莲勺博山炉盘铭尔。治平元年六月九日书。


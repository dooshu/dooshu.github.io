○授沁州刺史张汉瑜等特进封开国男食邑制

敕。具官张汉瑜等。汉室勋劳，始以进奉朝请。而好爵之设，五等具焉。至於任以专城，秩参环卫，假之有宠，典亦匪轻。汉瑜以致勇之诚，临戎罔惮。且能抱节而後立功，则良将之才，挺然可见。守裕耻同儿戏，学在师贞。过庭有闻，刺部甚美。则爱子之号，昭然可知。是以诏我代言，俾兹申命。亦用垂劝，期於徇公。可依前件。


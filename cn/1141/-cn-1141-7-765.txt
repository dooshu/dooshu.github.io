黄门高冢歌

莱阳姜给谏如农，明末建言触忌，廷杖，谪戍宣州卫。会国变道阻，逾数年始至，遗命卒葬敬亭山下。吴中士大夫私谥为「贞毅」。
谢公久逝杜韩死，敬亭佳客能有几。
朅来突兀姜黄门，生爱敬亭死不已。
黄门不是爱山川，愤切遗忠痛心髓。
一抔之土五尺坟，明末孤臣某在此。
平生骨鲠重如山，怒撄虎豹号天关。
身幽诏狱杖阙下，偷生岂复思人间。
薄谴忽谪宣州戍，荷戈便踏江南路。
时艰中道阻干戈，乱后重来已迟暮。
国步虽移心未改，家园无梦归东海。
誓言埋骨敬亭陲，贞魂毅魄留千载。
于乎，魂归阊阖将如何，欲就重华旧泪多。
蓬莱水浅碣石泐，黄门高冢长嵯峨。



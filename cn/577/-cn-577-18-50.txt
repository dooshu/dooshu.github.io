回棹


宿昔试一作世安命，自私犹畏天。劳生系一物，为客费多年。衡岳江湖大，蒸池疫疠偏〔一〕。散才婴薄一作旧俗，有迹负前贤。巾拂那关眼，瓶罍易满船。火云滋垢腻，冻雨裛沉一作尘绵。强饭莼添滑，端居茗续煎。清思汉水上，凉忆岘山巅〔二〕。顺浪翻堪倚，回帆又省牵。吾家碑不昧〔三〕，王氏井依然。几杖将衰齿，茅茨寄短椽。灌园曾取适，游寺可终焉。遂性同渔父，成名一作功异鲁连。篙师烦尔送，朱夏及寒泉。

〔一〕蒸池：《水经注》：承水出衡阳重安县西邵陵县界邪姜山，东北流至重安县，经舜庙下。武水出钟武县西南表山，东流至湘东临承县北，东注于湘，谓之承口。《汉·地理志》：承阳在承水之阳，故名。读若蒸，属长沙国。《郡国志》：临蒸县俯临蒸水，其气如蒸，故曰临蒸。《元和郡国志》：衡阳城东傍湘江，北背蒸水。

〔二〕汉水岘山：《元和郡国志》：岘山，在襄阳县东南九里，山东临汉水，古今大路。

〔三〕家碑：《南部新书》：杜预刻石为二碑：一沉万山之下，一立岘山之上。时人多使沉碑岘首，唐贤往往有之，误也，当为沉碑万山。






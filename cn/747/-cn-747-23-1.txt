○命备吐蕃制

慎守疆场，所以备不虞；训理甲兵，所以存禁暴。列代通典，有国永图。朕以虚薄，君临宇县，上奉天道，务在於生育；下顺人心，无隔於夷夏。柔服四裔，底绥万邦，慕义向风，尽为臣妾，纳贡述职，咸赴阙庭。惟吐蕃小丑，忘我大德，侵轶封域，抄掠边甿，言念於兹，无忘鉴寐。且本设方镇，以防缘边，至於警急，宜相救援。今故纠合诸军，团结劲卒，务令首尾相卫，心力叶同。张罗网之形，开犄角之势，俾穷寇进不能犯，退无所归。秣马练兵，观衅而动，屯田积谷，固敌是求，殄戎可期，战胜斯在。陇右通共团结马步三万九千人，临洮军团八千人，河源军团六千人，安人、白水军各团一千五百人，积石、莫门军各团二千人，河西道蕃汉兵团结二万六千人，赤水军团一万人，玉门、豆卢军各二千人，并依旧统领，以候不虞。更於关内徵骁兵一万人，以六月下旬集临洮，十月无事放散。朔方取健儿拏手一万人，六月下旬集会州下，十月无事，便赴本道，候贼所向。贼於河西下，即令陇右兵取閤川，过朔方，合兵取新泉，与赤水军合势邀袭，令河源、积石、莫门兵取背掩扑。贼於河源下，朔方兵从乳漫渡河，并临洮军兵马河源军合势邀袭，赤水军取背掩扑。贼於凤林关下，朔方兵赴临洮，与鄯州兵合势邀袭，河源、积石兵取背掩扑。所要甲兵，遂便支候，公私营种，且耕且战，各宜训勖，以副朕怀。


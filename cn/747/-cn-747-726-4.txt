○授姚勖右谏议大夫等制

敕。朕高居穆清，端拱思理，尚虑旒纩，蔽吾聪明。故精求谏纳之臣，投我药石之语。而天官正郎，地连藻镜，职佐铨衡，必资明干之才，以副经通之目。以勖端方雅厚，正以操心；以简求和易周旋，敏於临事。而皆富文奥学，早升俊造之科；利用长才，累处重难之任。是用擢於粉署，置在禁垣。升自外郎，膺兹首选。尔其详求五谏，左右三铨。勉思及ニ之忠，更致提衡之美。勖可右谏议大夫，简求可吏部郎中。


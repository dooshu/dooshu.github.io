11　星辰義兩解　五禮義兩解


堯典「日月星辰」，孔注謂「星，四方中星；辰，日月所會」。益稷「日月星辰」，謂「日月星爲三辰」。全云：「當主前説爲長。」五禮一也，孔注於舜典，以爲吉、凶、軍、賓、嘉；於皋陶謨，則曰公、侯、伯、子、男五等之禮。全云：「亦前説爲長。」

【元圻案】堯典正義曰：「『四方中星』者，二十八宿布在四方，隨天轉運，更互在南方，每月各有中者。月令每月昏旦推舉一星之中。」「『辰，日月所會』者，昭七年左傳士文伯對晉侯之辭也。日行遲，月行疾，每月之朔，月行及日而與之會，其必在宿分，二十八宿是日月所會之處。辰，時也，集會有時，故謂之辰。日月所會與四方中星，俱是二十八宿。舉其人目所見，以星言之；論其日月所會，以辰言之。其實一物，故星、辰共文。」〇益稷謨正義曰：「周禮大宗伯云『實柴，祀日月星辰』，鄭玄云：『星，謂五緯也。辰，日月所會十二次也。』鄭以徧祭天之諸神，十二次亦當祭之，故令星與辰别。此云畫之於衣〔一〕，日月合宿之辰，非有形容可畫。且左傳云，三辰即日月星也。」〇皋陶謨正義曰：「王肅云：『五禮，謂王、公、卿、大夫、士。』鄭玄云：『五禮，天子也，諸侯也，卿大夫也，士也，庶人也。』此無文可據，各以意説耳。」

〔一〕「此」，原作「以」，據四庫本尚書注疏卷四虞書益稷改。






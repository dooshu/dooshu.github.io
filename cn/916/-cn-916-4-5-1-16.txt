【塘上行】

江蓠生幽渚。微芳不足宣。被蒙风雨（《文选》作云。）会。移居（玉台作君。）华池边。发藻玉台下。垂影沧浪渊。（《文选》作泉。乐府、文章正宗、本集、《诗纪》同。又乐府云。一作渊。）沾润既已渥。结根奥且坚。四节逝（玉台作游。）不处。繁华（《文选》作华繁。六臣本注云。五臣作繁华。玉台作华繁。）难久鲜。淑气与时殒。（本集作陨。六臣本《文选》注云。五臣作陨。）馀芳随风捐。天道有迁易。人理无常全。男欢（《类聚》作稚。）智倾愚。女爱衰避妍。不惜微躯（《类聚》作驱。）退。但（乐府作怕。）惧（《诗纪》云。一作叹。）苍蝇前。愿君广末光。照妾薄暮年。（○《文选》二十八。玉台新咏三。《乐府诗集》三十五。本集六。文章正宗二十九。《诗纪》二十四。又《类聚》四十一引宣、边、全、妍、前、年六韵。）


○落星石赋

元气初变，有形既辟：禀清明之表者，腾为星辰；受重浊之资者，降为土石。肇经纶於邃古，荩常久而不易。诡哉灵物！爰始混成，参夫元象，丽於太清。彼在天也何谴？奄沦落於边城；其在地也何幸？复推迁於上京。尔其兰台广庑，芸阁修除，飞轩廓落，邃宇崇虚，芳草旖旎，珍木扶疏，迩九重之宫阙，藏万古之图书。地禁务简，政和礼舒，贞而不黩，其清有馀，意栖闲之得所，形变化其焉如？徒观其隐瀹昭，（疑）蓄缩光芒，体兀以难动，气埋冥而不扬。拟於规矩，既不合於圆方；徵其彩饰，又无复於元黄。匪处匪出，不识於行藏；匪荣匪悴，不达於炎凉。夫其静也，何必徐生百祥？夫其重也，何必能镇百殃？庶永终而知弊，荩抱璞而袭常。彼无用也，亦至人之所谓允臧。


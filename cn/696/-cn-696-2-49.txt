彭舍人因万年少乞予作催妆诗戏赠二律


其一


碧城云幄夜焚香，七宝台空待晓妆。
为有求凰栽竹馆，可知飞燕宿瑶筐。
银灯细马青珠络，石黛愁蛾白玉堂。
亲摘步摇呼小字，应誇身是紫微郎。

其二


幽露红文遍采兰，大陵怀梦意珊珊。
六么曲唱人将近，九子铃言夜未阑。
蜀锦同心缠凤雀，魏钗压鬓卸龙鸾。
朝看谒帝金闺婿，为拭天香玉手寒。





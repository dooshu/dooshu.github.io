◇曲制

天下之福，莫大于无欲，天下之祸，莫大于不知足。无欲则无求，无求者，所以成其俭也。不知足，则物莫能盈其欲矣。莫能盈其欲，则虽有天下，所求无已，所欲无极矣。海内之物不益，万民之力有尽；纵无已之求，以灭不益之物；逞无极之欲，而役有尽之力；此殷士所以倒戈干牧野，秦民所以不期而周叛，曲论之好奢而不足者，岂非天下之大祸邪？（《群书治要》，《永乐大典》）


○赠郭子仪太师诏

天地以四时成物，元首以股肱作辅。公台之任，鼎足相承，上以调三光，下以象五岳，允厘庶绩，镇抚四夷。体元和之气，根贞一之德，功至大而不伐，身处高而更安。尚父比吕望之名，为师增周公之位，盛业可久，殁而弥光。故太尉兼中书令柱国汾阳郡王尚父子仪，天降人杰，生知王佐，训师如子，料敌若神。昔天宝多难，羯胡作祸，咸秦失险，河洛为戎。公能扶翼肃宗，载造区夏。於国有患，劳其戡定；於边有寇，藉其驱除。安社稷必在於绛侯，定羌戎无逾於充国，绛台绥四散之众，泾阳降十万之虏，勋高今古，名詟夷狄，而劳乎征镇，二纪於兹。顷以春秋既高，疆场多事，罢彼旌钺，宠在台衡。以公柱石四朝，藩翰万里，忠贞悬於日月，宠遇冠於人臣。尊其元老，加以崇号，期寿考之永，养勋贤之德。膏肓生疾，药石靡功，人之云亡，梁木斯坏。虽赙礼加等，辍朝增日，悼心流涕，曷可弭忘。更议追崇，名位斯极，而尊为尚父，官协太师，虽爵秩则同，而体望尤重。敛以衮冕，旌我元臣，圣祖园陵，所宜陪葬。式墓表文终之德，象山追去病之勋，千载如存，九原可作。册命之礼，有司备焉。可赠太师，陪葬建陵，仍令所司，备礼册命。赙绢三千匹，布三千端，米麦三千石。


武成


这一篇是史臣记武王以武功定天下，以文治兴太平，自伐商以至归周，始终规模次第，以总叙武功之成，故取“武成”二字名篇。旧编前后失序，今从蔡沈所定。





惟一月壬辰旁死魄，越翼日癸巳，王朝步自周，于征伐商。

一月，是正月。旁，是近。魄，是月体黑暗处。每月朔后，则明生魄死，故初二日叫做旁死魄。翼日，是明日。

史臣叙说：惟一月壬辰月旁死魄，越明日癸巳，武王于是日之朝，步自宗周举兵以往征伐商纣，其始事如此。





厎商之罪，告于皇天后土、所过名山大川，曰：“惟有道曾孙周王发，将有大正于商。今商王受无道，暴殄天物，害虐烝民，为天下逋逃主、萃渊薮。予小子既获仁人，敢祗承上帝，以遏乱略。华夏蛮貊，罔不率俾。惟尔有神，尚克相予，以济兆民，无作神羞。”

厎商之罪，是极数商纣的罪恶。有道，是周家先世祖父有道德者。发，是武王名。逋逃，是犯罪逃避的人。略，是谋略。俾字，解做从字。

史臣叙说：武王将兴问罪之师，乃先举告神之典，极数商纣的罪恶，告于皇天后土，及所过名山大川之神，其祝词说道：“惟我周家先世有道的曾孙周王发，将欲兴师大正有商之罪。今商王受虽居君位，全无君道。天生物类以资人用，受则暴恣殄绝，全然不知爱惜；百姓是邦本，受则酷害戕虐，全然不知抚养。身为亿兆之主，不知明刑敕罚，以诛锄奸宄、保安良善，反收留那四方有罪在逃之人，与他做主，而有司莫之敢捕之，如鱼之聚于深渊，兽之聚于林薮一般，岂不乱政坏事哉！夫商罪之当正如此，但拨乱而反之正，必须得人辅佐，方可举事。今我小子既得仁厚有德的人，抱济世安民之略者，故敢敬承上帝之意，而为吊民伐罪之举，取彼凶残，遏绝乱谋。惟时内而华夏冠带之国，外而蛮貊化外之邦，无不相率从顺我周。同力伐商者，虽是人心共愤，不约自同，但兵凶战危，何敢自恃！惟尔天地山川之神，同以佑民为心，其尚于冥冥之中辅我战胜攻取，以救济兆民而出诸水火，毋使为商所胜，以为尔神羞辱可也。”





既戊午，师逾孟津。癸亥，陈于商郊，俟天休命。甲子昧爽，受率其旅若林，会于牧野，罔有敌于我师。前徒倒戈，攻于后以北，血流漂杵。一戎衣，天下大定。乃反商政，政由旧。释箕子囚，封比干墓，式商容闾。散鹿台之财，发钜桥之粟，大赉于四海，而万姓悦服。

陈字，与阵字通用。休命，是天心佑助的美命。若林，是人众如树林一般。北，是败走。杵，是木杵。箕子，谏纣不听，佯狂为奴，身被囚系。比干，强谏，剖心而死。商容，贤臣，为纣所废。式，是在车上俯身凭轼以致敬也。鹿台、钜桥，是纣藏积钱粮的去处。大赉，是普施恩泽。

史臣叙说：武王率伐商之师，于戊午日东渡孟津河，癸亥日列陈于商国之外，顿兵少息，等待上天的美命。甲子日天将明未明之时，商纣率领其军旅，众多如林，与武王会战于牧野之地。然是时纣兵虽多，而离心离德，无一个肯向前与周兵对敌的，前面的人马都倒戈内向，反攻他后面的人，奔走蹂践，自相屠戮，杀得血流遍野，虽木杵弃在地下的，也漂将起来。盖纣素无道，积怨于人，人心叛之，不战自败。所以武王的兵但披着兵甲一行，而天下遂已大定，无事于再举之劳。盖以至仁而伐不仁，其易如此。于是将纣所行的虐政，尽行改革，只依着商家先世的旧政而行。释放了太师箕子之囚，封表少师比干坟墓，经过贤人商容的门闾则凭轼以致敬。盖此三人皆商之忠臣，为纣所囚戮废弃，故武王皆加礼焉，以慰人心也。又将鹿台地方所积的财物都分散之以赒贫乏，钜桥仓中所贮的米粮都发将去以赈饥民。盖纣之所积，皆横征于百姓者，故武王仍散之于民，以苏穷困也。夫天下苦纣苛虐久矣，及武王除残去暴，显忠遂良，赈穷周乏，这等大施恩泽于天下，所以天下万姓无一人不心悦诚服，爱戴武王，愿其长为生民之主也。





厥四月哉生明，王来自商，至于丰。乃偃武修文，归马于华山之阳，放牛于桃林之野，示天下弗服。

哉字，解做始字。初三日，月始生明，故叫做哉生明。丰，是周之旧都。华山、桃林，都是地名。服，是用。

史臣叙说：武王先以一月二日自周伐商，至是四月三日月始生明之时，克商而归，至于丰镐旧都。以戡定祸乱，固赖于武，而兴致太平，则贵于文。向焉为天下除残去暴，不得已而用兵。今天下已定，正当修明政教，与民休息之时，乃偃其威武而修文德。昔日所用的战马，都发归于华山之阳；任载的牛，都牧放于桃林之野：明示天下的人民，使知从今以后，与百姓同享太平，不复兴兵动众，再用此物矣。盖是时商政暴虐，虽望时雨之师，而人心厌乱，终苦干戈之扰，故武王汲汲于偃武修文者如此，可见用兵非圣人意也。





既生魄，庶邦冢君暨百工受命于周。

每月望后，则月体黑魄复生，故叫做既生魄。庶邦冢君，是四方诸侯。百工，是卿大夫。

史臣叙说：四月望后月既生魄之时，四方诸侯及在朝的百官，都推戴武王为天子，相率而受命于周。盖武王至是始伐商而为天下主也。





丁未，祀于周庙，邦甸侯卫，骏奔走，执豆笾。越三日庚戌，柴望，大告武成。

骏，是速。豆笾，是祭器。柴，是燔柴祭天。望，是望祀山川。

史臣叙说：武王既克商而归，至于宗周，乃择丁未之日，举祀典于祖庙。凡天下诸侯，近而邦甸，远而侯卫，莫不骏奔走，执豆笾，来助祭于庙，毋敢后者。越三日庚戌，又燔柴以祀天，望秩以祀山川。盖前者伐商，曾受命于先王，祈助于神祇。至是天下已定，故次第举行郊庙之祀，用大告武功之成，且以谢答神佑也。





王若曰：“呜呼！群后。惟先王建邦启土，公刘克笃前烈，至于太王肇基王迹，王季其勤王家。我文考文王，克成厥勋，诞膺天命，以抚方夏。大邦畏其力，小邦怀其德。惟九年，大统未集。予小子其承厥志。

群后，是众诸侯。先王，是后稷。诞，是大。膺，是受。方夏，是四方华夏之地。

武王既受命而为天子，乃举其先世积累开创的事，以告谕天下众诸侯，先叹息而呼，说道：“昔我先王后稷，在唐虞时有教民稼穑的大功，始受封为诸侯，建邦开国于有邰之地。传到曾孙公刘，又能培养笃厚，以继前人的功业。自公刘传到九世孙太王，积德行仁，民心归附，始基立兴王之迹。再传王季，又克自抑畏，勤劳王家之业。至我文考文王，光于四方，显于西土，其德愈盛，其功愈大，用能成就前人的功勋。虽位为西伯，实已大受上天之命，抚安方夏之民。当时大国诸侯强梗难制的，皆畏惧文王之威力，而不敢放肆；小国诸侯柔弱不振的，皆怀念文王之恩德，而赖以存立。盖威德日著而天下日益归服。惜乎九年而崩，大统未集。故今日我小子之举，不过以承顺先人之志，以除暴安民耳。”





“恭天成命，肆予东征，绥厥士女。惟其士女，篚厥玄黄，昭我周王。天休震动，用附我大邑周。”

成命，是黜商之定命。肆，是遂。绥，是安。士女，譬如说男女一般。篚，是竹器。玄黄，是色币。附，是归附。

武王又说：“天心厌商，命我文考除之，虽大统未集，固已一成而不可易矣。故我敬顺上天成命，遂举东征之师，以安定有商的人民。商民喜周之来，都用筐篚盛着玄色、黄色的币帛相迎，以明我周王有吊民伐罪之德。夫民心所在，即天意所在。今商民喜周之来者，盖由上天美意鼓舞震动于民心。故民皆归附于我大周国，备物以迎王师，自不容已耳。然则我今日之有天下，实我祖宗缔造有素，天命攸归，而岂予之功哉！”





列爵惟五，分土惟三。建官惟贤，位事惟能。重民五教，惟食、丧、祭。惇信明义，崇德报功，垂拱而天下治。

垂拱，是垂衣拱手，无为的意思。

史臣又记武王政治的本末，说道：武王克商之后，偃武修文，其经纶天下之迹，虽不可悉数，略举其大者言之。其列爵以五等：公、侯、伯、子、男。其分地以三等：公侯百里、伯七十里、子男五十里。其建立庶官，则惟贤而有德者用之，而不肖者不得以幸进。其居位任事，则惟才而有能者使之，而无才者不容以滥及。其所最重者，是父子、君臣、夫妇、长幼、朋友之伦，率之以亲、义、序、别、信，五典之教，与夫力田足食、死丧祭祀之礼。盖纲常伦理，风化所关，而养生送死，人道之大，故王政以此为重也。凡出一令，必守之以信，而终始不渝；凡行一事，必裁之以义，而动无过举。有德者，则尊显之，而命德之典不加于匪人；有功者，则厚赏之，而酬劳之具不容以滥冒。夫分封有法，则万邦怀；官使有要，则庶政和；五教修，则百姓亲；三事举，则民风厚；信义立，则人心知所励；官赏行，则人心有所劝。武王经理天下，其宏纲大要，备举而尽善如此。故不必有所作为，但垂衣南面，端拱穆清，而天下治矣。然此数语，不独武王所以开有周一代太平之业，自古帝王致治之规，举不外此。图治者宜留意焉。






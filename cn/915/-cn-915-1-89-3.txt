◇自齐遗文种书

吾闻天有四时，春生冬伐；人有盛衰，泰终必否。知进退存亡，而不失其正，惟贤人乎！蠡虽不才，明知进退，高鸟已散，良弓将藏；狡兔已尽，良犬就烹。夫越王为人，长颈鸟喙，鹰视狼步，可与共患难，而不可共处乐；可与履危，不可与安。子若不去，将害于子明矣。（《史记。越世家》：「范蠡既去，自齐遗大夫种书」。《吴越春秋。句践伐吴外传》）


曾几　挽李泰发参政三首

公昔遭前政，忠精不少衰。

立谈廷争地，上疏里居时。

意气南山在，名声北斗垂。

心知不亡者，送往得无悲。

曾几

曾几　挽李泰发参政三首

汉室推元礼，唐家得卫公。

龙门倾后辈，鲸海伏孤忠。

守护多神物，旋归一老翁。

如何九江路，万事并成空。

曾几

曾几　挽李泰发参政三首

道义曾无间，因依遂有连。

旋闻新雨露，亟返旧林泉。

父老门庭下，儿孙几杖前。

不令成比段，泣涕问苍天。

曾几


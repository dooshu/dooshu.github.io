○送金坛韦明府序

将理大国，若烹小鲜，不敢挠之故也。况子男之为邑，庸可挠乎？方今兵薄四海，师老十年，罄人之耕桑，穷人之术数。勤以奉中国，翦以赐诸军。军兴犹艰，国议尚乏。非大表微物外，洞鉴人间，曷能除其灾害，拯彼涂炭。於戏！天官氏得之於韦金坛矣。公文以藻身，行以励俗，道必孚於损益，名可达於家邦。醇粹居中，而英华发外。且三辟大府，连衡者人皆夺容；一登廷评，独行者我无慢色。乐天知命，君子攸难，偶尔堕铨序之劳，超然在甲科之列。岂无清切之地，竟迫亲人之选，飞凫此去，逸骥何施？然则其崩角所不容，掉心而无告者，我实行矣，尔何对焉？锺茅之闻，化可见矣。厚地始圻，寒山尽空。同云不开积雪增Ё。折杨追饯，蒋亭愈邈。心乎爱矣，何日忘之？今之送君，感别而已。


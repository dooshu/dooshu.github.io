52　魯公乞米帖言舉家食粥　元載制禄厚外官薄京官　楊綰奏加京官俸


顔魯公爲刑部尚書，有舉家食粥之帖。蓋自元載制禄，厚外官而薄京官，京官不能自給，常從外官乞貸。楊綰既相，奏加京官俸。魯公以綰薦，自湖州召還，意者俸雖加而猶薄歟？

【元圻案】魯公乞米帖云：「拙於生事，舉家食粥，來已數月，今又罄矣，實用憂煎。」〇通鑑唐紀代宗大曆十二年：「元載以仕進者多樂京師，惡其逼己，乃制俸禄，厚外官而薄京官。京官不能自給，常從外官乞貸。楊綰、常衮奏京官俸太薄，詔加京官俸，歲約十五萬六千餘緡。」又曰：「楊綰、常衮薦湖州刺史顔真卿，上即日召還，以爲刑部尚書。」






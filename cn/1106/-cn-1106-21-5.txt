○濮阳吴君文集序

（据传，吴武陵，信州人，元和初，擢进士第。不书其父之名与文，唯载初柳宗元谪永州，而武陵亦坐他事流永，宗元贤其才。与序所言皆合。）

博陵崔成务，尝为信州从事。为余言：邑有闻人濮阳吴君，（吴君系本濮阳，后居信州。）弱龄长鬣而广颡，（《春秋传》：使长鬣者。谓长须也。）好学而善文。居乡党，未尝不以信义交于物；教子弟，未尝不以忠孝端其本。以是卿相贤士，率与亢礼。（《汉》：令丞与亢礼。师古注：亢，当也。）余尝闻而志乎心。会其子亻品，（与“侃”同。）更名武陵，升进士，（元和二年，武陵登第。）得罪来永州，（元和三年，武陵坐事流永州。）因奉其先人文集十卷，再拜请余以文冠其首，余得遍观焉。其为词赋，有戒苟冒陵僭之志；其为诗歌，有交王公大人之义；其为诔志吊祭，有孝恭慈仁之诚。而多举六经圣人之大旨，发言成章，有可观者。

古之司徒，必求秀士，由乡而升之天官。（《礼记·王制》：命乡论秀士，升之司徒，曰选士。论选士之秀者而升之学，曰俊士。《周礼》：卿大夫献贤能之书于王，王拜而受之，登于天府。）古之太史，必求人风，陈诗以献于法宫。（《王制》：命太师陈诗以观民风。）然后材不遗而志可见。近世之居位者，或未能尽用古道，故吴君之行不昭，而其辞不荐，虽一命于王，而终伏其志。（“伏”，一作“夭”。）呜呼，有可惜哉！（一无“有”字。）

武陵又论次志传三卷继于末，其官氏（“其”下有“志”字。）及他才行甚具云。（武陵终韶州刺史，无子，女、湘。）


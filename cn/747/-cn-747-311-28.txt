○为宰相谢赐竹扇表

高力士至，奉宣恩制，各赐臣等竹扇及圣赞。赍以器用，俯矜於烦暑；博以文章，更垂於光拂。殊私备及，自昔未闻。臣等轻生，谬膺大任。虽声心励节，徒有慕於修篁；而浅识薄材，何足当於睿藻？外荣天锡，内愧御题，善诱之恩则深，负乘之责弥惧。何以对越休命，奉扬元风？捧对兢惶，罔知攸措。不胜感戴之至，谨奉表陈谢以闻。


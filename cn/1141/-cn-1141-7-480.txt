绘川书院纪事

《林居记》云：睢、涣二水，波文皆成五色，其人多文章，又名「绘水」，故杜诗曰「藻缋忆游睢」。睢州同年汤侍讲孔伯请于州守，建书院曰「绘川」，祠两程子及周、张、朱为五先生，集子弟后进讲业其中。属余为诗，以告州人士。
洙泗日以远，伊洛近可溯。
临风一仰首，千载眷有遇。
重过睢水清，尚想杜陵句。
旧俗多文章，良士矜矩步。
吾友企前徽，丹祠展遐慕。
交驰戎马场，得此俎豆处。
尸祝森昔贤，弦歌集儒素。
河岳纷回翔，上下英灵聚。
周行今蔓草，驽马徘徊顾。
群喙争扬波，六经忍塞路。
虎观何足荣，兔园久非故。
寸心获所归，众寐成独寤。
仰视浮云驰，俯看流水去。
谁为挽天河，回川尽东注。



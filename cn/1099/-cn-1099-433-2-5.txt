○又上總督 【 征播】

比正月初六日錢都司報生員曾文學以計斬提調趙士登時同事皆喜職獨有憂色、十四日則龍泉報已不守、殺死吏目劉玉鑾、擄去土官安民志矣、側聞施南衛之兵尚未到、撫院已立督副將陳良土?比領兵二千、及新募夷兵毛宗慶等兵一千、馳赴救援思石、十六日見石阡同知張于鴻之揭、未見告急、職從烏江探報者、云應龍於正月初二日點兵、不知去向。至初九日回播州矣正與龍泉事相合、彼中府縣城池似無恙、且無厪台慮、童總兵以十二日到省。初議分布、將以李總兵督平越以東、童總兵督貴陽以西、適奉憲檄、撫院亟遣之、且馳赴思石調度、西顧無一兵、遂以單騎馳行、陳總兵亦以初十日從沅州發偏橋矣、龍泉不獨思石藩籬。寔湄潭進兵咽喉。不即收復賊勢日張。彼欲散未散之人心復合。直出偏鎮。梗我糧道。為力之難且百倍。欲復龍泉、遠水無救近火、必非調撥之兵所能濟、連日探得狡酋劄兵於烏江之新站刀靶水、又時常於老君關呌喊安氏兵借路。此直以疑兵牽我。且慮水西之搗其虗也。彼以疑兵制我。我獨不能張疑制之。今滇兵已到。似應督發屯劄馬鞍山、又調發新到募兵同羅寵等土兵屯劄馬場或三里堡、亟令水西點兵劄沙溪、仍請乞憲令督永寧奢兵向嵓門劄雷鳴鎮、似進未進。烟動火不動、亦熊搏虎子之論也狡酋必不敢跬步出穴龍泉之蟻聚可立解矣賊散則龍泉居然舊物或亦攻其所必救之一策也職已力請撫院、遣發朱參將前往水西點兵、催促安強臣之檄、相望於道、聞強臣以十九日發鬼誓師、後赴省劄七十營、以五路進兵、數在三四萬之間曹副將至大方捧大賚、用鼓樂導迎、親見鳳氏伊母子鼓躍陳恩、自東還極感轅門非常作使、即非我族類、恐亦不得不効死力矣、安與隴同族惟是隴澄之賞未及、不得比於安之目把、其人視強臣更勃勃、願霜臺無終遺之、狡酋盡括夷漢之妻子、上囤為質、人心怨恨、各思投順、大兵至日必有雲集響應者、率先一二具揭報中、外尚意即前憲示中稱尚義者、前隴澄欲如趙士登故事、職不可、與其斬之。使後來者心疑。不若招之。使後來風動也


○亲征刘崇御札

朕自遘闵凶，再经晦朔，山陵已卜，日月有期，未忘荼蓼之情，岂愿干戈之役？而河东刘崇，幸灾乐祸，安忍阻兵？乘我大丧，犯予边境，勾引蕃寇，抽率乡兵，杀害生灵，觊觎州县。朕为万姓之父母，守先帝之基扃，闻此侵陵，难以启处。所宜顺天地不容之意，从骁雄共愤之心，亲御甲兵，往宁边鄙。务清患难，敢避驱驰？凡在众我，当体兹意。取此月十一日亲率大军，取河阳路亲征。贮平妖孽，永泰寰区。应沿路排当，并不得差遣百姓，科配州县，及於人户处借索劫掠。远近节度刺史，并不得辄离治所，求赴朝觐。应诸司各宜应奉公事者，即仰从驾。诸无事者，不在扈随。务从省要，免至劳烦。故兹札示，想宜知悉。


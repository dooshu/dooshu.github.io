○简勘官健等敕

如闻诸道军将及官健等，近日所在将帅，多务因循。当召募之时，已不选择，及收补之后，曾莫教招。遂使名在戎行，少能知其弓矢；职居列校，罕见识於韬钤。缓急忽有徵差，便取见在应数，惟忧就役，岂暇图功，虚费资粮，莫克雠敌。为弊颇久，须有举明。自今已后，委诸道观察节度都防御团练经略等使，每道慎择会兵法及能弓马解枪弩及筒射等军将两人充教练使，每年至合教习时，分番各以本艺阅试。其间或有技艺超异者，量加优赏，仍作等第，节级与进改职名。每至年终，都具所教习马步及各执所艺人数，申兵部及中书门下，仍委兵部简勘，都开件闻奏。所冀各尽伎能，自成劲锐。其支郡有兵处，亦委本道点简训练，准诏处分。


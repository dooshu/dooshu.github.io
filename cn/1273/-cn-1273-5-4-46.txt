议建丘氏合族松源祖祠序


丘氏自河南迁福建，固九族开闽之一也。由福建迁广东，族益繁盛，其所居郡邑皆成著姓。虽支分派别各自成宗，而其祖河南则同焉，亦犹南干之山，南入五岭，虽分支擘脉各自成宗，而其祖南干则同也。夫山水所聚有都会，宗族所聚有祖祠，此其事虽不侔，而其理则相合，故都会之地凡著姓者必建祖祠。嘉应之在广东也，山川号为雄秀，其山脉乃由江西庾岭而来。南干自江西度福建尽于江南浙江，其由江西初入福建分支复入广东者，发脉于镇平，东尽潮州之三河，南尽嘉应之松口，众支皆长此焉。

然最奇伟得干体未尽于三河、松口之间，山水所聚是为松源，昔人常议建邑治者也。松源安贝村（俗名案背）有丘氏祖堂，乃所以祀其私祖朝陈公者。其祖山雄而厚，厚家者以为上格，龙蜿蜒而下至祖堂而止，其前则诸山环合，带潆洄，为堂、为局、为应、为朝形，家以为最吉，故明季国初丘氏曾称盛焉。其卜基于形于理未能尽，吾族之它徙者多，其居者亦未能全得山川之气而臻极，今且稍替矣。安贝丘氏以为此地之美如其私之于己而未能极盛，不若公之合族庶得尽善而全美，于是建祠之议兴焉。合族之人咸谓曰“宜”。惟是土木之工无繁费，必族之人各以其财力以为之，而后易以告成。斯祠也，以合族之人尊（祖）敬宗之心同得此地山川之美，所谓天光下临，地德上戴，其以妥先灵，以收后祖□未有艾也。昔者逢甲尝登王寿之山以望左闽右粤，雄乎伟哉！而松源实在其□其山之支、其水之派可缕指数，以为此亦长子孙地也，宜吾族之人有于此称盛者。今闻此举，心窃慰矣，故乐以为之序。






卷三十八 黄得功列传（附刘泽清、高杰、刘良佐）

黄得功，顺天人，号黄闯子，军中呼为虎将。崇祯壬午，为总兵，出守凤阳。逆贼张献忠设伏擒桐城守将廖应登，以重兵围桐城半月；得功提兵往救，兵至即遁，皖抚犒之。驻师练潭，与安庐道张公亮饮酣；时得功年踰六十，披甲跃马，提刀以示勇悍，由小坡下策马，行三五里至其营，帐高丈余，得功纵马飞腾，如履平地，观者吐舌。后追贼将刘逵，逵已越涧走；涧阔数丈，得功鞭马一跃而过，撞涧边礐石，臂折，用左手擒逵。先帝赐之医药，录其功，封靖南伯。

甲申北变后，带兵南下。弘光以史可法言，收为四镇，封靖南侯，辖滁、和，驻庐州，庐、巢、无为十一州县隶之，经理光、固一带。左良玉兵下芜湖，马士英调得功兵截守上江，屯兵太平府，据浮桥为寨。时值南京有王子明事，锦衣狱具处斩；得功上疏曰：“先帝身死社稷，天下痛之。太子、二王俱在贼垒，生杀未知；天下引领，方望其来。今闻王子至京，无不举手加额。近传为假冒，已成大狱，即欲加刑；臣一闻之，不胜骇异！先帝太子已立东宫，曾出讲学；在东宫则有东宫侍从、在讲学则有入直讲官，左右多人，岂无识认？奸徒虽闵不畏死，决不以现在之性命博未来之富贵；故人多疑其非假。今既云讲官王铎识认过矣、侍从太监辨驳过矣、锦衣卫刑官勘问过矣，千假万假，所不必言。但臣谓真固不可杀，假则尤不可杀。勘问多官，既知是假；迟之一年，太子二王一有的信，则此人万死莫赎；斩之市曹，与众共弃，人人快心。万一尚在狐疑，不杀则是假还假，杀则虽假亦真。万望皇上留之诏狱，待日久论定，真假自明，杀之未晚。如或冒昧加刑，臣即训兵趣阙，以问刑官之杀吾先帝半信半疑之太子者，诸臣其何所逃死？”疏上，廷臣咋指相戒，王子明得以疑狱不死。

乙酉，以破左良玉兵，晋封靖国公。五月，弘光与马士英约逃，士英先走；弘光误走太平，遂奔得功军，得功收之营中。是时刘良佐剃发先降，为清向导；走报得功，谓“良佐不忘旧主，前来共图恢复！”得功信之，过浮桥，与良佐相见；正下马款曲，清兵卒至，撤去浮桥，首尾不能相救。得功上马死战，其廄将田雄暗发一矢，中得功喉，锹皮未断；得功大呼曰：“天乎、天乎！部下小子如此，我军不可为矣！”遂拔刀断其颈，未殊。田雄缚弘光，槛送北京，献俘请功。

石匮书曰：「春秋」大尊王，见假仗者而喜，孔子所以亟取桓、文也。使缚刍为人，名之曰太子，犹不忍杀；况王子明在疑信之际乎！举朝之人，惟马贼是媚：渠曰非真，则皆曰非真；渠曰可杀，则皆曰可杀。「杀则虽假亦真」之语，反出是一武弁口，举朝之人不皆聋哑也哉！

刘泽清

高杰

刘良佐

▼刘泽清，山东曹县人。从黔抚王三善得官，督府刘沧屿授以总兵劄付；遂与督府抗，不受命。既私出神山，败绩。守东平，弃城走。督府移檄捕之，泽清急归曹，尽召曹、濮之贼；託以复战为辞，横招卫人朱秉南，欲先杀巡道，索巡道及曹、郓诸县数千金。夷其先墓，辞母而行；意示不免即作贼，所过残毒。遂入监军太监高起潜幕中，顿兵其下，派守登州水门。倚阉势，尽假诸帅火器及土囊，且复欲诸帅更日为守；东兖道陆梦龙不可而止。泽清虽桀骜，而缩朒不敢近贼一步，又不谙火器；孔有德从水门出入如家，皆泽清之罪也。后河南流寇窃发，诏泽清移镇彰德。泽清逃归，上疏自请兼辖曹、兖、德州、河间等处；俞旨优答之。泽清归曹，东人震恐；抚院恐有变，急檄兖东道陆梦龙往曹州料理。梦龙至曹，见巡道谢肇玄。时曹县城门昼闭，梦龙至，始开门；巡道治觞款梦龙，席间报泽清将至。梦龙素不饮，故久坐以镇之；而肇玄趑趄甚，唯恐梦龙不即去而俾不得往迎泽清也。夜漏下，泽清坐公署无气色，遣一役叩首筵；间云：“因公会不敢谒，当俟会散，以觇二道。”肇玄跼蹐致不安，梦龙置若罔闻。饮罢，泽清先令人私见梦龙中军云：“欲上谒，恐不答拜！”梦龙知，语中军曰：“往来，常礼也；何不答之有！”肇玄先拜泽清，泽清先谒梦龙。梦龙不启门，传云：“俟顷间当答拜。”既答，则语泽清曰：“君建功名，当守，何归此为？”曰：“将归娶。”梦龙谑之曰：“发髯如戟，尚无压寨夫人邪！”又谓之曰：“君真锦衣画旋矣，须令乡里称为善人！”时泽清携贼数百环左右，皆耸然。次日，泽清归曹县，肇玄盛为赆饯，祖之而行。壬午，北兵至临清，泽清纵掠临清，奔驰南下。甲申正月，左谕德杨士聪、卫胤文入直，语阁臣曰：“左良玉、吴三桂俱封而遗刘泽清，且临清地近，可虞也。”阁揭上，封泽清为东平伯，诏与吴三桂入卫京师；召之，不至。三月国变，泽清溃至淮安。史可法请设四镇，遂晋泽清东平侯，辖淮、海，驻淮北，海、邳、沛、贡一十州县隶之，经略山东。泽清造第于淮安，规模壮丽，上拟王府；兵丁恣肆，百姓苦之。乙酉，北骑渡河，南都失守；泽清拥兵登莱，舳艣数万，尽为飓风所漂没无余。泽清投诚清朝，羁留旗下。曹县起义，多泽清宗人；遂缚泽清，斩于西市。

▼高杰，陕西人。有骁勇名，称翻山鹞；与闯贼同伙。闯贼掠得邢氏，以其貌美嬖之，属杰护内营；杰与邢氏通，挈之来归。陕督洪承畴受其降，拨付贺人龙麾下；人龙抚御有恩，能得其用。及孙传庭继任，杀人龙，以杰为总兵，与白广恩为前锋。二将各不相下，遂溃。潼关不守，杰由山西、河北率兵南下，大肆劫掠。抵扬州，扬人罢市，登陴死守；杰攻之，多杀掠。淮抚黄家瑞、守道马鸣騄集众议事，江都进士郑元勋与杰善，为言当事，请放高兵入城；众譁甚，指元勋为高党，谓不杀元勋，城不可守，遂段斩之城楼。杰恨，攻益力；史可法曲解之。久之，移镇瓜洲，始罢兵；隶杰可法标下，为前锋总兵官。会镇江守将于永绶与浙兵斗杀，浙守备李大开中矢死之，边兵焚民居数十里；边兵有云：“四镇以杀抢封伯，吾辈何惮不为！”闻命，赴史可法军前核治。高杰疏言：“目今大势，守江北以保江南，人人言之。然从曹、单渡，则黄河无险；自颍、归入，则凤、泗可虞：犹或曰「有长江天堑在耳」！若何而据上游、若何而防海道？岂止瓜、仪、浦、採为江南门户已乎？伏乞和盘打算，定断速行！中兴大业，庶有可观。”史可法分派汛地，迺封杰为兴平伯，充总兵官，辖徐、泗，驻泗水；徐、泗、宿、亳、丰、砀十四州县隶之，经理开、归一带。杰发总兵李朝云赴泗州，又发参将蒋应雄、许占魁、郭茂荣、李玉赴徐州防守。甲申十月，阁部史可法统兵抵白洋河；十一月，清兵入宿迁，可法救之，随拔营去，遂檄高杰抵徐州。先是，河南巡按陈潜夫探得清朝于十月发兵，一往山西、一往徐州、一往河南，豫王将从孟县过河。杰与刘泽清书云：“清朝一王子领兵号二十万——实七、八千，齐驻济宁。近日河南抚镇接踵告警，一夕数至。开封上下北岸，俱是兵众，问渡甚急；惟恐彼一越渡，则天堑失恃，长江迤北尽为战场。时事到此，令人应接不暇；惟有殚心竭力直前无二，于万难之中求其可济，以报国恩而已！”泽清以闻，杰遣使遗清肃王书，约与合兵剿闯云：“逆闯犯阙，危及君父，痛愤于心；大仇未复，山川俱蒙羞色，岂独臣子义不共天！关东大兵，能复我神州、葬我先帝、雪我深怨、救我黎民，前有朝使谨赉金币，稍抒微忱。独念区区一介，未足答高厚万一。兹逆闯跳梁西晋，未及授首；凡繫臣子及一时豪杰忠义之士，无不西望泣血，欲食其肉而寝其皮。昼夜卧薪尝胆，惟以杀闯逆、报国仇为汲汲。贵国原有莫大之恩，铭佩不暇；岂敢苟萌异念，自干负义之愆！杰猥以菲劣，奉旨堵河。不揣绵力，急欲会合劲旅，分道入秦，歼闯贼之首，哭奠先帝；则杰之血忠已尽、能事已毕，便当披发入山，不与世间事，一意顶祝复我大仇者。咫尺光耀，可胜忻仰！一腔积怀，无由面质；若杰本念，千言万语，总欲会师剿闯，始终成贵国卹邻之名。且逆闯凶悖，贵国所甚恶也。本朝抵死欲报大仇，亦贵国念其忠义所必许也。本朝列圣相承，原无失德；正朔承统，天意有在。三百年豢养士民，沦肌浃髓；忠君报国，未尽泯灭：亦祈贵国之垂鉴也！”肃王致书高大将军：“果能弃暗投明、择主而事，决意躬来、过河而会，将军功名不在寻常下矣！若第欲合兵剿闯，其事勿与予言：或差官北来，予令人引奏。”先是，清朝副将唐起龙，其父唐虞时致书杰，劝其早断速行，有「大者王、小者侯，不失如带如砺，世世茅土」之语；杰皆不听。身先士卒，沿河筑墙，耑力备御。时有徐州逋贼程继孔斩木编筏，引兵渡河，伪投杰降。杰诱斩之，收其众；加杰太子太傅。清兵至夏镇，别由济宁南下，又从雒阳渡河攻海州、围邳州；史可法、刘泽清等各告急，不应。十二月，都督陈洪范南还，称清兵万分紧急，旦夕南下；马士英恶之曰：“有四镇在，何虑焉！”杰至汛地，冒雪防河。都督李际遇降清，河、洛单薄；史可法议出兵北上为先帝报仇，杰请先往。乙酉正月，统兵而北。杰兵多闯贼旧部，残杀一过，血流数里；至是号令肃然，不许取民间寸刍粒粟。于是人人叹羡，谓其改行为良将也。杰临发，谓所知曰：“吾此行必破潼关，枭李贼之首以报天子。吾相诸宿将，惟许定国可与同事；吾往睢阳，约与俱去。”所知曰：“许定国素强梁，且有二心；公勿往！”杰笑曰：“吾直折箠使之，何害！”及至睢阳，定国负弩矢郊迎，盛宫馆、厚储张筵，入城为好会。杰欲以信义服之，驻兵城外数十里，轻骑赴会。是日平旦入城，既就馆，杰与定国约：“毋居睢阳，率兵随我西行！我且诫部将，敢动摇汝者斩。”定国唯唯。杰又曰：“吾旦日移营仪封，刍粟未备，尔先往为我理之。”定国复唯唯。杰心易之，饮酒醉卧。定国命诸将以酒食邀杰骑从者，脱甲盘桓；而猝引壮士数百，就其床缚杰。杰惊起，所格杀犹十余人，遂被缚；夹以飞骑，夜驰河干，欲引与俱北。杰大骂，不听；定国怒，遂杀之。亲丁遇害者过半，余众溃还；定国奔清。加监军卫胤文兵部侍郎，总督杰军。杰妻邢氏，率子高元爵请卹；弘光命所部将士仍听邢氏统辖。史可法请以杰部将李本身为提督，弘光以“兴平有子，朕岂以兵马汛地遽授他人”；不允。黄得功复来与杰争扬州；弘光谕：“大臣当先国事而后私憾。得功若向扬州，致高营兵将弃汛东顾、投卤渡河，罪将谁任？”命可法镇抚之；得功回汛。加李本身太子太保、左都督，提督本镇，赴归德；中权总兵杨承祖赴夏邑，副将刘应虎赴虞城，苗顺甫赴砀山，后劲总兵李翔云赴双清，右协总兵胡茂贞、左协总兵郭虎赴泗州驻防。刘良佐见杰死，欲併其众，疏称溃兵不宜授本身提督；泽清、得功又合奏：“高杰寸功，加恩太重，臣等不能相安！”而宁南侯左良玉有「忠胤将同压卵」之疏，九江总督袁继咸亦有「兴平有可念之劳」之疏；赠杰太子太保，许其子袭爵，再廕一子锦衣卫百户，从优议予祭葬。

▼刘良佐，陕西人。骁勇善战，好骑一花马，遂号曰花马刘。北变后，兵溃南下；弘光以史可法言，封为广昌伯，辖凤、寿，驻临淮，寿、颍等九州县隶之，经理陈、杞一带。清至，先降；良佐坐帐中躬先剃发，勒其部下将士立剃发，发如山积。清以良佐为总兵官，提兵至姑熟说降黄得功；得功堕计自刎。良佐与田雄获弘光，献俘京师；留旗下，遇缺擢用。

石匮书曰：我明受流贼之祸烈矣；吾谓受流将军之祸，更烈之流贼。何者？盖四镇之溃兵不到，则淮、扬之藩篱不破；姑熟之堵兵不出，则吕梁之北骑不来；花马之间谍不行，则黄闯之咽喉不断。国家大祸，无不以四镇酿成！而厥后四镇身死，数十万骄悍之兵俱变为鞑靼。今四方受鞑兵之害者，犹是四镇之余孽也，其流毒可胜道哉！

又曰：四镇，逃兵也；而靖南守凤阳，不得与逃兵比。四镇，贼也，而靖南兵为土着，不得与贼比。四镇，叛臣也；而靖南死于忠烈，不得与叛臣比：则是靖南已自拔于四镇之外，而犹列之四镇者，志异也、且以志失也。志异者，以四镇之中而有靖南，则四镇之不为靖南者，得不见而媿死！志失者，以史阁部之设四镇，不设于山东、河南，乃设于南畿数百里之内，此则阁部之第一失着！故不可不记之也。












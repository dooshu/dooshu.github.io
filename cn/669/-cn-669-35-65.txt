65　傅玄席銘冠銘被銘


傅玄席銘，左端曰「閑居勿極其歡」，右端曰「寢處毋忘其患」；左後曰「居其安，無忘其危」，右後曰「惑生於邪色，禍成於多言」。冠銘曰：「居高無忘危，在上無忘敬。懼則安，敬則正。」被銘曰：「被雖温，無忘人之寒。無厚於己，無薄於人。」

【元圻案】四庫全書總目子部儒家：「傅子一卷，晉司隸校尉鶉觚子北地傅玄撰。晉書本傳稱有内、外、中篇，凡四部六録，合百四十首，數十萬言。隋、唐志皆載傅子一百二十卷，宋志僅載五卷，傳本久佚。今檢永樂大典中得文義完具者十有二篇，其大典失載篇目及他書所徵引者，復蒐輯得四十餘條。」〇此條所引諸銘今不載於本書，見藝文類聚服飾部中，蓋本書外别傳也。






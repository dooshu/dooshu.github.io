陈造　游山阳十首

山阳城外舣舟初，先问黄公旧酒垆。

空有向来觞咏意，岁华不贷白髭须。

陈造

陈造　游山阳十首

邗沟帆席即长淮，鬓未霜时惯往回。

绛县老人今若此，此生更复几番来。

陈造

陈造　游山阳十首

官池二十四鸳鸯，锦彩争鲜伴醉狂。

翡翠有儿知更好，几时飞到酒樽傍。

陈造

陈造　游山阳十首

玳筵当日小红裳，珠压双丫十岁强。

回首方知但青子，胡琴声里怨茶商。

陈造

陈造　游山阳十首

故人不复倒奚囊，但有荒阡荫白杨。

魂定可招吾得已，试吟楚些命巫阳。

陈造

陈造　游山阳十首

高郎胸次著潇湘，亭枕城闉野趣长。

我欲亭西分一曲，白鸥波外自鸣榔。

陈造

陈造　游山阳十首

会看亭下水涵空，菡萏香中理钓筒。

北道主人吾有托，不应独飨北窗风。

陈造

陈造　游山阳十首

多许金钗换好辞，长巾短帊缕金泥。

老来诗力知何似，细访香罗验旧题。

陈造

陈造　游山阳十首

刘伶台畔酹金卮，寂寂荒丘带晚晖。

今日先生不能饮，妇言屏弃未为非。

陈造

陈造　游山阳十首

熙台楚观小开樽，老去登临易断魂。

蹀血龙荒平昔志，即今搔首望中原。

陈造


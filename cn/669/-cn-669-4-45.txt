45　南陔六篇有義亡辭　古經題下必有譜　亡其辭之亡異説


劉原父曰：「南陔以下六篇，有聲無詩，故云『笙』，不云『歌』。有其義亡其辭，非亡失之亡，乃無也。」朱子詩集傳謂：「古經篇題之下，必有譜焉。如投壺魯、薛鼓之節而亡之。」【原注】儀禮疏曰：「堂上歌者不亡，堂下笙者即亡。」

【集證曰】鄉飲酒禮疏。

【元圻案】詩序：「南陔，孝子相戒以養也。白華，孝子之絜白也。華黍，時和歲豐，宜黍稷也。由庚，萬物得由其道也。崇丘，萬物得極其高大也。由儀，萬物之生，各得其宜也。有其義而亡其辭。」箋云：「孔子論詩，雅、頌各得其所，時俱在耳。遭戰國及秦之世而亡之，其義則與衆篇之義合編，故存。至毛公爲詁訓傳，乃分衆篇之義，各置於其篇端云。」〇劉原父讀「亡」爲「無」。董氏逌廣川詩故、李氏樗詩解、黄氏震日抄皆從之。張子則謂：「既無詩，安得有此篇名？必是有其辭，所以亡者，良由施之於笙，非若詩之可習。」嚴氏粲詩緝從之。朱子集傳謂：「鄉飲酒禮、燕禮曰笙、曰樂、曰奏而不言歌，則有聲而無辭明矣。」遂爲定論。〇元劉氏瑾詩傳通釋曰：「魯鼓薛鼓之節，其譜見禮記投壺篇末，蓋魯、薛二國投壺燕射擊鼓之節也。其圓者擊鼙，方者擊鼓，其節不同，亦皆有聲而無詞也。」






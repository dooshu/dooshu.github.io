卷十二

<史部,诏令奏议类,奏议之属,历代名臣奏议>

钦定四库全书

历代名臣奏议卷十二

明　杨士奇等　撰

孝亲

宋光宗绍熙间权户部侍郎袁说友乞过宫上奏曰臣等伏见会庆节在即十二日礼合进香都人顒望翠华忽又得旨免过宫无不失望既而十三日内教十六日十七日孟飨皆圣躬亲临中外益望陛下必躬上玉巵之夀伏计圣心素笃仁孝知此礼至大至重决意必出固无待臣等再三之请政缘进香之前已有定论旋复反汗是以不免过虑须至溷渎臣等窃惟人子事亲朝夕定省自天子逹于庶人其礼一也五日一朝已为希简今陛下自三月恭请之後至今八閲月矣皆以夀皇圣旨而免至於生辰上夀恭想夀皇圣意必欲陛下一来此人之至情也窃闻今日嘉王以生朝无以报劬劳之恩专就禁中置酒以夀二亲陛下重明圣节既受羣臣万年之觞不曾过宫已是失礼今日嘉王夀亲之际父子欢洽陛下寜不动心上念两宫延望之意且臣等料度圣意所以久不过宫者或谓陛下有所疑有所畏父慈子孝本於天性夀皇既以神器亲授圣子方且颐神冲澹凡军国之事悉不与闻五年之间初无纎芥断无可疑断无可畏第恐犹有左右小人妄生离间撰造言语惑乱圣听全在陛下深思洞察断然勿疑臣等窃见今年夏秋之间太白昼见至於经天九月七日金星掩心大星而又黑祲亘天万目骇观荧惑见入太微垣逼近内屏房心为明堂正属宋分太微内屏切近帝座此皆天变之大者也所在洪水为灾衡岳山颓正逼祠宇剑门峯坠塞断谷口今月十六日夜当陛下斋宿之时行都地震有声如雷夫衡岳南方之镇行都驻跸之所此皆地变之大者也至於人情下而闾阎衆而三军近而禁卫以陛下久阙定省之礼口语籍籍谤讟纷纭所不忍闻自庙堂大臣至于百辟数进苦言徒劳容受竟不施行莫不忧惧愁苦不能自存此则人情之所甚不安者也陛下乘舆一驾如反掌之易则天地之变异必销人心之忧疑立解陛下何惮而不为若圣意固执又复迟疑则天地之变决非虚设人心动揺必至叵测又非去岁之比矣臣等蒙陛下擢置从列感恩至深目击事势可畏如此不忍上负圣知是敢罄竭血诚控告君父伏望圣慈断然一出不胜宗社之福如臣等所言更不能感悟圣心则臣等皆为失职实难苟安不免引去以俟罪谴激切之衷倾尽于此伏乞睿照

说友又上奏曰臣辄沥危衷干犯天听臣浅才末学本无他长自淳熙十五年陛下一见臣於议事堂遽蒙特逹之知赐以简记迄今六载号召晋擢尽出亲除今叨误恩滥缀从列天地父母之恩至隆至厚臣窃自惟念臣子报君无路可见惟有尽忠竭诚仰禆圣德或可少露万一然时平无事臣下不过奉职惟谨而已傥人情事变一有叵测不能刳沥肝胆罄竭忠诚以効古人正救之义是有负於天地父母之恩也臣窃见近者中外人情惶惑忧惧皆以陛下久阙慈闱定省之礼自宰相而下至于百执事数数控奏无虑数十企望翠华一出何止以日为岁自今月十二日进香日分已不过宫百官君民惕惕惶惧且臣自积日以来亲闻都人私语籍籍是以十九日臣同衆从官赵彦逾等亟具奏劄控告陛下乞於会庆圣节日必驾乘舆以安人情以弭不测臣亦窃意陛下必须上以圣父欲得相见之切中以臣子控奏?恻之诚下以军民惶惑偶语之疑必翻然一出不谓又降免过宫之旨臣今日五更随百官诣重华宫拜表称贺亲见外而居民内而禁卫上而缙绅下而走隶相顾叹息形之言语所不可道又缘既废玉巵奉觞之礼重华殿下御幄在侧设而弗用鳌山前列不闻三呼大乐弗陈夀仪俱废人情忧愧无不咨嗟闾巷所传尤为不一陛下深居九重必不闻此臣既叨从列略不以告则臣之罪诛戮有余若於此时陛下不急为之改图实恐他有上关圣虑者臣愿陛下以圣父圣子初无疑隙断以独见亟於二十四日至二十六日三日之内选定一日就今日先降过宫之旨所有百官锡宴候过宫了日施行陛下此令一下便足以填纷纷多端之横议弭皇皇不测之衆情解外夷传闻轻视之玩心安危利害实关宗社毋夺於闻言毋变於临时惟陛下曲信臣所奏而亟行之臣不胜扣头沥血之至臣孤远一身蒙陛下亲赐拔擢至此岂不愿仰承圣意贪荣恋禄实以过宫一事至大至重臣若苟容取悦隐而不言万一事出非意骤挠圣怀臣之孤负圣恩万死不足敢望陛下鉴臣之忠非敢张皇事势非敢一语有欺掠誉取名非敢饰辞矫激即赐降旨施行臣区区大愿臣虽巳同赵彦逾等以论思无补具劄子奏闻外然父子之道天性也理之顺与逆事之利与害陛下天资仁孝固自洞察岂待臣言臣自念既不忍上负陛下亲擢之恩又不忍目击人情忧皇之变复不忍躬蹈欺君容身之罪是用忘其诛斥再此?控幸陛下谅其愚忠而赦之臣无任百拜昧死

说友又上奏曰臣一介孤远误蒙圣恩连岁拔擢叨尘从列窃惟臣子报君惟有尽忠竭节虽使鼎镬在前犹当挺身自奋况陛下崇奨忠鲠容受直言臣於此时傥怀顾避之心则有蔽欺之罪臣早随从臣同班奏事恳奏廹切乞早过宫天语再三曲加领略面谕臣等定以十七日必驾乘舆臣爵跃鼔舞不胜庆幸惟是臣粗有悃愊欲得面奏属缀班末不敢躐次兹幸玉音确许定日用敢敷陈万一以冒圣听今至十七日止三日耳既非过宫日分须合预降指挥又缘自累月来久阙定省常礼中外臣子引领俟命今陛下既以定日面许从臣俄顷之间外已传播皆谓十七日圣驾必定过宫远近翕然相传无不以手加额若不预行降旨临期又至变易岂特陛下失信臣下愈使中外谤讟益深而从列小臣亦无顔面可见君父兼夀皇圣帝爱子之念日动圣怀顒望陛下一来何止以日为岁今日从臣同班合奏陛下面许十七日一出夀皇必已闻知恭想喜溢慈抱指日以俟翠华若更中辍其行外谤又不止此窃恐军民百姓纷纷籍籍交口横议别生事端以至伏阙上书鼓衆倡乱事起叵测何所不有臣愿陛下坚守十七日过宫之旨毋夺於临时无故之疑即於今日速降指挥风雨不渝决然一出庶几少掩外观稍息羣谤消弭不测之祸慰安两宫之心一安一危或祸或福只在陛下顷刻可否间耳可不畏哉可不谨哉臣适又亲聆玉音以谓中有离间欲得调护臣窃惟凡父子兄弟亲戚骨肉虽富贵贫贱各有不同必须先有可以离间之事然後小人得以肆其离间之术夀皇之於陛下亲父亲子慈孝两尽将五十年圣意倦勤亲授神器命禹之旨出於诚心颐神重华相忘天下何所形迹而谓可疑既无纎芥之嫌必无离间之事岂非陛下事父过谨生於忧畏畏心既重疑则乘之左右小人窥见圣心浸生事端暂於离间因惑圣听以坏纲常此理晓然无可疑者臣愿陛下深念父子出於天性夀皇与子根於至诚尽释往事之疑速讲问安之礼调护之策无出於此臣适又亲聆玉音颇及唐玄宗肃宗之事臣窃惟唐二宗旧事与今日大不相同肃宗即位灵武怀自立之嫌今陛下以禹继舜揖逊授受其视肃宗何止万万不侔肃宗内则溺於张后之爱外则堕於李辅国之谋故父子之间竟成终天之恨今以圣父圣子两宫懽愉夀皇果断刚明奸人谁敢肆其志陛下聦明英睿左右孰得逞其私虽小人欲有离间之心在今日自无可入之隙陛下正当痛戒肃宗之失深虑祸胎之萌曲意慈闱力尽子道亟下诏旨定用十七日过官鸾驭顺动人情帖然了无浮言久挠圣听傥或事有可疑果如圣虑臣甘受诛斥所不敢辞如蒙圣断勿忌勿疑命驾如期一洗羣惑岂特陛下身享无穷之庆而宗庙社稷永保无疆之休臣不胜至荣大愿臣仰溷宸严罪当万死惟陛下矜其愚忠而赦之

说友又上奏曰臣今月二十二日廹於爱君忧国之切辄具奏劄干犯天威罪在不赦虽未蒙亟赐施行而陛下优容其言未加诛谴臣不胜感极涕零之至臣兹者复以事势廹切非前日比备位从列职在论思岂可惮於再三不以亟告君父惟陛下赐之详览盖自会庆圣节之後今四日矣宰执控沥恳告百官奏疏痛切恭听过宫指挥以时刻为岁至今既未闻警跸又未先降指挥人情愈更忧皇口语沸腾杂出如宰执百官皆是陛下亲任委使之臣当此急难之时上则不过竭力苦口百拜控告下则不过上章奏疏恳切俟命而已最是百姓譁言军人偶语扇揺敺衆思倡乱端人情至危陛下岂不略动宸虑兹又传闻即有伏阙上书者必须羣衆而来万一先有此事已是鼔动衆情驯致奸人相继扇乱岂是细事陛下圣明如天岂忍使朝廷事势宫阙气象一至於此此臣所以惶惧股栗不避三渎痛哭复为陛下言之也为今之计极易为力在於反掌间耳何者若陛下自有所疑仍旧固执不肯一出则臣所奏纷纷之事中外鼓倡俄顷而生使朝廷诛之则其所言乃是顺天之理以告人主坐之何罪以行诛戮苟以此而诛一人则祸变愈不可救矣陛下聪明神圣岂不晓此若陛下以臣之言为信以未过宫之事为终非所安以目即军民譁谤之言万一生变即日决然过宫则臣前所奏纷纷俄顷而定了无一事可虑者此其安与危利与害只在陛下反掌间耳臣所谓极易为力者此也陛下何惜而不为哉变生不测岂可逆料临时仓卒必难抚定陛下岂可不动心也臣窃料圣意非不知过宫为必当行之事非不知目前人言可畏人情已揺为可忧所以犹豫未出者必自有所危疑或以久不过宫自知非便外议纷煽猝难抚定因此宸衷未决愈难一出然臣今有一策以告陛下仰惟亲父亲子了无纎芥可疑夀皇圣节今将七十年来於朝廷万事愈更毫髪不与父之爱子天下一同陛下因何所见而起危疑之隙若因浸润之言左右之譛此则小人大误陛下耳乌有亲父亲子可以浸润左右而离间我者哉此决然断无可疑也陛下观前日夀皇批答侍从之言有云自秋凉以来每欲与皇帝相见此语切切爱子急急欲见之意陛下可以灼然无疑矣今臣之策以谓陛下尚怀此疑未肯即过宫欲乞陛下先密以宸翰一缄如家人之语其间及陛下以久不得一侍夀皇欲得即行朝礼今幸已经会庆圣节翌日愿侍慈闱之意夀皇得此宸翰必喜悦欣愉当须赐答力求招请然後陛下降指挥云来日过宫其重华宫禁卫等人并随驾禁卫等人并两倍支给当日食钱陛下即时命驾如此而出不惟陛下安心肆意愈无他疑而又宛转委曲益见圣父圣子相与周旋之盛愿陛下信臣之言即赐洒翰亟遣中使奏逹慈扆过宫才毕万事悉定懽声四腾无一可为陛下忧者自此两宫欣庆父子交欢中外翕然夷狄妥服陛下於此之时可以适圣意可以安圣躬必无横议以扰圣听如今日矣岂不乐哉岂不乐哉兼慈福册宝之礼冬至上表元日举册皆须陛下亲诣重华然後礼成目今若更不出则是时陛下前日降诏播告天下谓朕当亲率羣臣恭上册宝若此礼不成则诏书之言失信天下何以立国此尤大非便者陛下必不肯至此极也陛下今能一出自此以後时时可以过宫至上册宝之日则翠华之出自如顿足易耳臣荷陛下亲赐拔擢事陛下如事天地如事父母竭诚沥血以冒天听死有余罪惟陛下鉴其忠诚亟赐矜从而速行之宗庙社稷无任幸甚说友又上奏曰臣等比以车驾久不过宫乞宣引同班奏事伏蒙圣慈俾并进於玉阶方寸之地臣等於初七日至东华门伺候宣引间续准传旨改用今日臣等今区区之诚正以过宫一事欲得面控悃素臣等窃谓父子之道天性也以夀皇至慈陛下笃孝顾何待臣等譊譊冒溷圣聪第以近日之事观之陛下朔望不出许以进香进香不出许以上夀上夀又复不出明降指挥二十八日必出万姓欢呼踊跃以望翠华又复中辍重失人心莫此为甚旋闻展用月旦今又闻欲用十五日仰惟陛下临御万方以信为本成王翦桐为戏周公遂封康叔以为天子无戏言况过宫美事孝治所系四方所仰而反汗至于再三实恐因此朝廷命令无以行于四方载惟陛下容纳直言虽小臣忤旨亦不加罪然言虽容而不行事欲济而复辍日复一日寖为常事关系非轻今来欲望圣慈确然不易则社稷幸甚臣等幸甚万一圣心未决姑示顺从使臣等无辞可措至临期不出则又失信於中外良可惜也臣等前此居家俟罪本不敢供职既蒙许以宣引故黾勉就列以冀望一瞻清光如又未决臣等何顔尚在班行非敢数忤雷霆自取诛斥诚以三军万姓不知宫禁中事不知圣父圣子慈孝本自无他怨讟横生至不忍闻恐自此不已驯致叵测非敢以引退为高以合班为美正欲感悟圣心以消弭未然之患也冒犯天威臣等无任惶惧俟命之至说友又上奏曰臣近以事势廹切常贡封章乞早过宫以弭外变虽小臣狂僭宜在谴诃然父子之道本由天性仰惟陛下天资诚孝圣度高明当此忧危之时岂无感动之念庶几俯鉴愚虑或可少回万分而侧听旬日警跸未鸣人言嗷嗷日以滋甚事势岌岌不胜忧虞臣才非中人位叨从列悉由亲擢大恩未报目击人情之已廹诚恐祸变之鼎来岂当固位谋身不以尽告君父自古人主所恃以长久者惟在於结人心人主君临天下虽贵为无敌富为无伦然得人心则安失人心则危安危之间不在富贵在於人心之得失然耳故人主自称曰孤自称曰寡人曰孤曰寡盖言富贵之不足恃而此身之常可忧也是以得人心者则天助顺人助信致宗社灵长富贵长久失人心者则土崩瓦解日销月亡使社稷为墟身危国灭理之必然无可疑者今夫人心秉彛之同然无出父子之至爱虽在襁褓之内皆知父子之亲闾阎小人街谈巷议或以不孝而指目皆欲忍死而力争其间悖逆之果萌则必衆人之共弃盖其义最易见而其道最易知其事为大逆而其名甚不美何况君上师表万民其他阙失尚可自文或蹈此名岂复可立傥不念人心之同欲或有乖父子之大伦虽使无知之童皆有不平之念其事至此於心何安今天下之人皆知事夀皇而陛下岂不能事也然自新岁仅一行礼自春徂夏四閲月矣未闻再讲也日复一日气候向炎而定省愈阙人谓陛下何心哉方春和时御苑竞秀未闻恭请也玉津近地乘舆独出而过宫不讲人谓陛下何心哉人言必曰陛下怠於事夀皇则人心自是亦将怠於事陛下矣夫衆怒难犯衆言难一向也心自私怒今也勃勃然怒形於色矣向也口自私言今也嚚嚚然传於道矣有父子然後有君臣此天地之大经古今之通谊也陛下能以子道事夀皇天下必以臣道事陛下今衆而羣臣次而多士次而六军又次而百姓家有家喙市有市閧莫不怨嗟流涕疾视不平皆有为夀皇太息之意无复察陛下过愆之迹设或一夫鼓倡指目问罪大义所廹千百从之顷刻之间人心瓦解覆亡祸变倏在目前陛下虽欲安处九重之内必不可得也所谓夷狄之窥伺盗贼之啸聚者不与焉陛下果何所利而圣意乃安然不移哉臣愿陛下念人心背违之甚易维持之实难深鉴将来之忧以为亟图之计翻然知悔即日过宫则人心怡然而定圣德愈久愈新既两宫之交欢无一事之可虑矣岂不乐哉岂不乐哉今天下谓陛下非不知父子之至爱骨肉之至情朝夕亲闱欢娱膝下而陛下每依违而不决畏缩而不敢者谓有所疑而不得行也执政大臣朝夕奏对冀陛下天理之复明良心之复返释去往咎以新是图陛下每龃龉而难言廹急而後应者皆有所疑而不自决也不审陛下疑於夀皇者果何事欤而陛下知夀皇之有他意者果得于谁欤恭惟夀皇圣帝所以爱陛下者可谓至矣姑言其实有二说焉陛下亦尝跃然默动於心乎亦尝油然自觉於中乎臣请为陛下言之陛下之在王邸也魏王兄也犹无恙也夀皇圣帝断以独见不惑羣议度越魏王而正陛下於储宫非夀皇爱陛下而然欤陛下之在储宫也春秋渐高多閲义理高宗皇帝仙驭上宾夀皇虽在衰絰之中而即授神器曾不肯少辽缓也非夀皇爱陛下而然欤夫以夀皇之爱陛下如此陛下独何疑於夀皇哉借曰夀皇怀不足於陛下则已事之验不待今日始见矣况夀皇之爱子惟陛下一人非若汉唐之他母诸王也夀皇之倦勤军国之事一不预知非若唐室之父子嫌隙也亲父亲子揖逊授受何疑何忌乃有二心必因左右之小人务欲狂惑於天听故立异论荡揺上心使父子之暌离则奸邪之得志小人情状岂不易知料圣心无故而致疑必邪论浸淫之已甚设或夀皇圣帝义方加笃威顔过严陛下执礼恐违小心多畏尤宜勉竭以尽欢愉岂可因循以图避免非惟贻谋於後世亦将少掩於外观今若徒怀自疑不信正论则父子之爱无乃截而为二乎宋缪公父子自言曰生毋相见郑公母子自誓曰不及黄泉毋相见也此皆乱世召变非常圣明之朝岂宜有此且夫怨岔曰仇角胜曰敌仇敌二字言於交游施於隣里客气所使万一有之兄兄弟弟犹以为讳孰谓父子可与仇敌相似哉舜之父瞽瞍至难言也而夔夔斋栗瞽瞍底豫陛下之蒙爱夀皇者非曰与舜并言也果何所事而为自疑疑心一生必至怨忿怨忿既深遂成两敌夀皇何负於陛下而言笑不接定省久违几於怨忿角胜之为乎臣愿陛下观夀皇爱子之切至体夀皇逊位之诚心释去外疑速讲定省翠华甫驾喜溢慈怀既成父子相见之欢即验彼此无可疑之实尚何疑哉尚何疑哉臣学问荒芜语言失绪虽屡腾於奏牍曾未契於圣聪然而职在论思有犯无隐故为陛下首陈结人心之说以防祸变次述毋自疑之说以开圣怀欲乞陛下亟用初一日告朔之礼速赐过宫天下之人见者目悦闻者心喜以销旱变以召和气一反覆间转祸为福圣德彰大流传无穷若陛下视为常事安於无虞苟免因循恬不加悟则不美之名愈播不平之心愈激立召一朝之患遂成终身之忧社稷倾危生灵陨溃祸变之至不待瞬息虽欲悔之将何及矣臣忠於爱君廹於忧国不避诛斥尽?所陈惟陛下勿以常言而忽之

说友又上奏曰臣仰惟陛下聪明仁哲超迈古昔临御以来勤恤民隐励精庶务以开有宋无疆之业历年将久圣德昭闻皆由天纵之圣非矫拂勉强所能为也夫以陛下天纵如此至於事亲思孝人道大伦宜在陛下所躬行而允蹈者夀皇为天子父陛下必曰吾所当敬事也重华远于南内陛下必曰吾所当问安也事亲之道要是陛下天性之生知圣德之余事耳而近者定省阙礼过宫愆期宰从百执抗疏昌言甚而排闼引裾扣头?血爱君之诚出於切至臣虽愚陋亦尝四贡封章以冒天听然而清跸未闻日复一日人心揺动中外忧皇臣幸进玉阶方寸之地不敢为危言以惊动圣听肤寸管见惟陛下少留意焉臣位列从班出入禁闼比因羣臣奏对尝闻圣语二三曰孝为百行之先又曰朕欲得与夀皇相见又曰终须过宫天理昭晰良心浑全陛下知所以事父盖甚不忘也而趦趄未行欲驾复辍者圣心殆有所疑也仰惟圣心所向非外庭小臣所可测识然事之晓然明白断无足疑则如臣辈可以逆料臣兹有四说以释圣怀陛下往岁固尝有疑矣迁延犹豫凡八閲月羣臣封章抗疏不知其几圣度优容尽释疑虑竟纳羣臣之论奏遂回父子之良心仲冬既望长至元日而过宫者三焉册宝礼成两宫胥庆雨雪应瑞羣氛消除四方万姓懽忻鼔舞当是时也夀皇天意忻愉欵留竟日方陛下娯侍膝下凡夀皇懽然相接之意陛下所身亲也夀皇拳拳爱子之实陛下所目击也则凡前日所谓自疑者圣心尚何疑哉夫後之视今亦犹今之视昔以前日徒为无故之疑而终於无可疑之事则今日之有疑者亦犹前日无故之疑矣此臣所谓无可疑者一也自古父子之间固有嫌且隙者矣诸子有嫡庶则毁誉不同诸母有先後则爱憎随别或有谗言毁间而易所爱者或有他母浸润而易所爱者不幸当此之际则父子诚有难言若夫夀皇之於陛下则异是矣夀皇圣子有三惟陛下在非有诸母诸王之隙也夀皇断自圣意早正陛下於储宫高宗上宾夀皇亟禅陛下於帝位揖逊授受诚与尧舜禹并行则夀皇之爱陛下可以於此而自信矣今也圣意怀疑牢不可破此必小人邪言仰惑圣听夫以圣度高明小人之言必自洞见然而奸人巧计欲为乱阶往往游谈之间浸润之力陛下闻其言之时虽不觉其有意然日渐月渍夙留宸衷先入固已多矣陛下一入其言圣意岂得无惑惟愿陛下体父子之至情察小人之邪志静思默虑判然无惑此臣所谓无可疑者二也夀皇圣体违豫今已弥月窃闻圣恙始苦泄泻遂成虚弱灼艾累至数百丹剂不絶供进当此长夏饮食减少後生壮岁犹费调治何况春秋既高岂宜久抱疢疾医官日申一一可考陛下当此之时非与平居之时同也非惟人子之心所宜急於视疾兼夀皇尤欲一见陛下夫当疾病之未愈思见骨肉之至亲才侍慈顔必寛慈抱慈抱寛则疾自愈于此时也安有纎毫异意於陛下哉此臣所谓无可疑者三也臣窃闻二十四日陛下命嘉王诣重华宫问安虽陛下过宫少愆而皇子将命以往中外军民以手加额皆曰陛下过宫有期矣嘉王问安之後当有复命之奏必曰夀皇之疾犹未安也臣窃意陛下於此必动心矣又曰夀皇之意欲见陛下也臣窃意陛下於此必兴念矣嘉王陛下亲子非若羣臣之踈远也陛下因嘉王传道之语即可信夀皇欲一见陛下之心矣此臣所谓无可疑者四也臣窃惟自古忠良之臣所以舌弊唇腐譊譊而不肯置者皆欲吾君无过共入於尧舜三代之域今日过宫愆期本於陛下自有所疑耳如使臣子不识事几倡为骇论当果有可疑之时而妄为无可疑之说以误陛下一行遂成後悔则臣子之罪诛戮有余惟今日之事凡夀皇之爱陛下陛下之事夀皇父子至情了无一事一物见於实迹之可疑者臣子於此傥不能百口祈哀冒死不顾以告君父其误陛下虽万死莫赎也兹幸自两三日来夀皇圣体稍就向安此盖祖宗在天之灵宗社无疆之福愿陛下亟於此时不俟羣臣奏请不俟过宫日分断自圣意即日过宫当夀皇稍安之时而见陛下修问安之礼慈抱必大懽愉天顔必大喜悦圣体余恙自然顿减则翠华一出岂不胜於良药美剂万万哉孝道以明圣德以着以收人心以息譁谤以弭祸机凡此数者甚非末节细故也臣愚琐碌碌以朴忠自信蒙陛下连年亲擢叨尘法从大恩如天无路以报用敢不避天诛控布一得之虑以感动圣念廹於爱君言不知讳惟陛下谅其忠悃而赦之臣不胜叩头?血战灼待罪之至

说友又上奏曰臣等窃见今月十八日权刑部尚书臣京镗奏事乞早过宫面奉玉旨令与部中同官审实二十六日权户部侍郎臣袁某奏事乞早过宫面奉玉旨令与部中同官商量臣镗臣某即以圣语宣谕臣点等窃惟过宫之礼本是陛下常行之事止缘愆期累月事亲之道全然隳废是以臣等冒死祈哀控告君父虽极其恳切而清跸终未一行今圣意所向犹曰审实又曰商量则是尚怀疑豫而未决也夀皇圣帝圣体愆和逮今浃月医官日申历历可考尚何审实车驾过宫问安视疾陛下行之自是常礼尚何商量恭闻夀皇圣体数日来疾势进退饮食全少後生壮年尚费调治何况春秋既高岂宜久此抱疾兼闻慈抱以未见陛下朝夕不乐不肯服药事体忧危莫此为甚陛下傥於此时即驾乘舆少修定省非惟夀皇当疾疢之中得见陛下必大喜悦不药自愈而陛下阙礼之久才得过宫亦可少息军民之愤兼自旬日以来居民揺乱迁徙大半居城内者则移居村落居近郊者则移居旁郡富家竞藏金银市价为之倍长甚而两宫阁分囊櫜潜归私室自谓乱衅只在目前此皆乱世亡国气象圣明之时岂宜有此陛下虽深居九重岂不闻知窃料圣意必谓过宫少愆未足致乱然父子之道絶是谓逆天孩提之童无不知爱其亲若不知爱亲是谓悖人自古逆天悖人祸乱未有不作诚恐一夫问罪或有响应陛下岂得不寒心也臣等实以今来事体止在陛下一过宫之顷外此实无可以审实可以商量之事惟望翠华一出大势自定以收人心以遏祸萌莫此为急傥陛下迁延犹豫尚求审实商量之说则臣等实未知死所也廹於爱君再三干犯天威罪当万死惟陛下裁赦

说友又上奏曰臣等连日号泣五上奏牍以大行至尊夀皇圣帝奄弃万国陛下为人之子既不临丧又不视敛既不举哀又不成服中外愤怨万口一辞乞速赐过宫少回子道少弭祸机銮舆寂然天理尽絶不知臣等所奏陛下略赐睿览否凡数日来三军怨谤之语百姓骇愕之愤皇天后土谴怒必深臣等已具载于累奏矣虽陛下自知於理悖逆欲得少文其过遂降指挥托疾未往然民心至愚而神岂能罔以虚语累日外传陛下宴饮如故宣唤俳优托疾之言人固不信又闻圣心怀歉亲挟弧矢欲以自防不知陛下何所利益而自危其身一至於此臣等实为陛下痛惜之也夫避害就利违祸向福谁无是心陛下天纵聪明而累月以来因不过宫自基祸本今又闻丧不赴子道尽废天下詾詾神人交愤何苦自欲舍利就害背福取祸而缪戾若是哉臣等实所未晓也今夀皇之丧已八日矣藉使果有疾病尤当力疾奔赴今陛下安处深宫懽宴自如使闾巷之间有父之丧为其子者涉八日而不一奔恸陛下见此等人必当深嫉之而陛下贵为天子岂可躬蹈而身履之耶今事至此已极矣军民之怨愤已深矣天地之怒气已见矣十三日成服之夜白虹亘天古人以为兵象陛下观此天变观此人心傥陛下不忧不惧不悔不悟臣等将肝脑涂地陛下虽欲君临天下臣恐不止於寡助之至亲戚畔之而已陛下岂可不略为之寒心哉臣愿陛下痛念慈父罔极之恩少尽人子哀恸之戚速严法驾恸哭梓宫之前以谢前愆以销祸本如更不然臣等与百姓三军皆未知死所矣危乱已廹不复忌讳惟陛下以宗庙社稷为重而亟图之

说友又上奏曰臣痛哭泣血以言今月初九日大行至尊夀皇圣帝奄弃万国天崩地拆祸变非常内外百官三军万民谁不痛心?血号恸之声远近相接陛下闻丧之初谓当痛咎前日久不过宫遂成终天之诀不俟命驾便当如向来夀皇圣帝初闻高宗大渐之时以小轿便路急趋宫闱虽不得父子一见犹当括发哭於敛床留宿丧侧亲视百官有司办集後事以俟举哀成服尚未足以赎前日久不过宫之过不谓陛下皆大不然凶讣初传从容御朝廷见臣下虽对宰执及罗点玉音有便当过去之语而陛下一自退朝至今八日安坐深宫起居服御并如常时视父之丧如他人事略不少介圣意丧礼并不举行臣子军民惊愕骇异怨愤谤讟不可听闻从官罗点等同臣皆是蒙陛下厚恩忽见陛下人伦天理弃灭皆尽人子之道毫发不存外议沸腾恶名太过已不可掩不忍陛下一旦自?不义至於此极自初九日连贡封章控告陛下乞早过宫使陛下俯听臣等所奏即驾乘舆犹未足以塞中外之责而陛下一切不听更为杜絶草奏之计明示不肯执丧之迹不知陛下何所利益而甘心受此大不美之名耶臣不胜日夜痛哭哀苦号天扣地深为陛下惜之也陛下贵为天子天纵聦明而子之事父与父之既死子之执丧皆是目前易晓之事闾阎三尺之童谁不知之不知陛下何独懵然於此而略不知也假如市井之间有父之丧其子异居於百步之内父疾不问父死不往号哭之声不闻衰絰之服不举行路交詈隣里共攻陛下若闻此等之人窃意圣心必亦深不平之今陛下乃安然蹈此殊无顾避惮恤之意陛下试思军民万姓寜无痛心疾首於陛下此举者乎寜无怀愤积怒於陛下此举者乎寜无不为夀皇伸气复怨於陛下此举者乎陛下不此之思但欲自信前日无故之疑欲快今日恣为之志不恤慈父不顾天理不畏人言惟意所欲自为得策军民万姓无若我何夫使人主而可以为此则是自古乱亡之君倾危之世皆可以独恃此说无乱以至於今矣天下安有是理哉今陛下既不临丧又不举哀既不成服又不过宫军民之愤已不可遏虽是前日太皇太后降旨谓皇帝以疾而陛下亦降指挥谓痰眩未能过宫此固欲少寛三军万姓之责然谁不知借疾病之说以文其过若降指挥之後或一日两日间随即过宫尚可略弭祸机自十三日成服之後传陛下欲以十五日过宫尽行丧礼今又不然愈觉人情交愤祸萌益张国势之危过於累卵陛下何苦於无事无故之中而轻为危乱灭亡之事乎臣不胜哀苦痛极重为陛下惜之也未审圣意竟欲何日过宫唯复候事稍定而後命驾或候人情稍安而後一出抑终於永不过宫耶若候事定而後行今成服既毕丧事种种朝廷皆已节次施行事初未尝不定人情詾詾正缘陛下有父之丧泰然安处所以人怀愤怒若清跸一行人情自然浸定若谓永不过宫则是陛下不复以祖宗社稷为重矣夫自天地开辟以来国家灭亡社稷倾丧亡虑数十陛下观史之际岂不洞见所谓灭亡倾丧皆因无道不义不知悔过以至於此陛下毋谓宗庙社稷可以任意肆志而能长守永有者也十三日成服至夜二更白虹贯天自东而西连亘不散都人皆见之臣谨按汉邹阳传言白虹贯日释者谓白虹兵象也陛下观此天象岂可略不知惧今最可忧者三军之士感夀皇之厚恩一旦闻丧朝晚哭声震动营寨见夀皇方疾陛下久阙定省之礼亲侍汤药曾不一讲诸军已怀愤怨又见夀皇既崩陛下闻丧不顾丧礼既废孝子常礼并不举行累日以来偶语讹言真有疾视其上之意前日白虹亘天之象陛下岂可不略动圣念为之寒心耶陛下岂不见近日北方犹能为其祖持三年之丧乎北方者草昧初开文物之未备制度之未详尚能知莫我夀皇三年终丧之孝慕德乡义以为一方盛美今陛下为中国之主统人道之教何为甘心不能为他人之所能为者乎陛下傥念虑及此臣窃料圣意必赧然顔汗而心媿也况目即已差贺生辰使人又差告哀使二使既到敌境或敌中馆迓使者或其酋主皆问及陛下不持父丧之事不知二使何以答之贻笑远人轻侮中国万一遂为问罪之目有南下牧马之意不知陛下又何以应之此臣子所以尤心悸而股栗者也兼陛下安处宫中更不成服又不知命驾登辇之时所服何服宰执奏事之顷以何服见若犹用吉服则陛下是全不以天地祖宗父母为念矣窃恐重得罪於天下陛下将何以君临亿兆镇抚夷狄哉夀皇未上宾之前陛下不肯过宫犹曰自有所疑恐夀皇有所加於陛下也是以趦趄而不敢往今日之事与前日已大不同哀哉痛哉夀皇已弃陛下而仙矣陛下前日之虚疑今尚何有不知何所疑畏而复如前日犹豫而不行耶中外之人嗟叹骇愕深不晓圣意之所在臣愿陛下鉴臣之言略加圣虑以乱亡为可畏以社稷为可危即降指挥过宫行礼念慈父罔极之恩尽人子哀号之苦圣驾一行易危为安变祸为福不胜宗庙社稷四海苍生之幸臣今来拳拳所奏岂为身谋止缘受国厚恩蒙陛下亲擢爱陛下至切忧陛下至深欲陛下为至孝至贤之君愿陛下有顺天得人之美自四月以来臣所以自尝三上奏劄乞早过宫兹复控?肝胆直言祸乱以犯天听惟陛下财幸而亟图之臣虽就鼎镬死亦荣幸光宗时朝散郎秘阁修撰权发遣潭州军州事兼管内劝农营田事主管荆湖南路安抚司公事马步军都总管借紫臣朱熹谨昧死百拜上疏皇帝陛下臣近者窃闻陛下过宫一事多有论谏未蒙采纳屡降指挥寻复寝罢观听惶惑传闻骇异如臣孤贱踈远窃伏草茅不闻外廷末议初不敢妄有开说尘渎圣聪特以今此蒙恩起当藩屏之任静思所职上关国体若朝廷正纲纪立主德修人心悦则守土之臣虽极驽钝尚可凭藉威灵勉自驱策以称任使傥根本动揺腹心蛊坏大势倾压无复可为则中外之臣虽有奇材远略亦无所施况如迂愚虽欲捐躯报国亦何所用其力哉是以不能自已有不容不为陛下言者然臣所读者不过孝经语孟六经之书所学者不过尧舜周孔之道所知者不过三代两汉以来治乱得失之故所讲明者不过仁义礼乐天理人欲之辨所遵守者又不过国家之条法考其归趣无非欲为臣者忠为子者孝而已今者取此以为言则在廷之臣言之悉矣陛下聼之亦熟矣舍此以为言则自古天下国家未有可以外此而为治者臣今亦不敢广引前言备礼上疏以钓敢言之名而归过於陛下请独以父子天性之说为陛下流涕而陈之臣闻人之所以有此身者受形於母而资始於父虽有强暴之人见子则怜至於襁褓之儿见父则笑性何为而然哉初无所为而然此父子之道所以为天性而不可解也然父子之间或有不尽其道者是岂为父而天性有不足於慈亦岂为子而天性有不足於孝者哉人心本明天理素具但为物欲所昏利害所蔽故小则伤恩害义而不可开大则灭天乱伦而不可捄假如或好饮酒或好货财或好声色或好便安如此之类皆物欲也清明之地物欲昏之则父或忘其为慈子或忘其为孝然後造为谗慝者指疑似以为真实毫发以为丘山譛之於其父则使施之於其子者不无少过譛之於其子则使施之於其父者寖失其常然後巧为利害之说以刼之盖谓如此则必受其利不如此则必蹈其害利害既有以蔽其心此心日益猜疑今日猜疑明日猜疑猜疑不已子一举足而得罪於其父父一出言而取怨於其子父子之情坏而祸乱作矣试於暇时或於中夜或於观书之际或於静坐之顷捐去物欲之私尽祛利害之蔽默观此心之本然则父子之间固未尝不慈且孝也臣窃观陛下天资仁孝初政清明进退人才动合公论一言之善天下诵之岂独於天性至亲反用其薄况备物之养无大亏阙政事之间无大更革过宫定省本非难行犹豫迟回动踰时月亦独何也无乃事起於纎微情阻於踈阔方间隙之将萌羣臣不能捄之於早及形迹既着又不能察陛下事亲之本心且无以和陛下父子之情往往语言拙直援引过当其心虽忠於陛下而不足以感悟陛下之听徒以激怒陛下故近日临欲过宫而复辍者陛下未必不曰身为万乘之主乃不得一事自由乎故不肯屈独断之权为羣论所廹耳而陛下父子之情所以至此者臣窃料陛下即位之初便有奸人造为邪说离间陛下之父子如一饮宴之失夀皇虑陛下或怠於为政一言动之愆夀皇忧陛下或至於成疾此皆爱陛下之至切故或形於言而不自以为嫌其意惟欲陛下迁善改过正心修身以奉天地以承祖宗为有宋万年无强之休而已曷尝有纎芥忿恨如浚井涂廪之意哉而奸人因之造为危语往来间谍以误圣听不唯使陛下之身常怀疑惧而使陛下之宫中亦皆严惮重华而不敢亲近日远月踈间隙愈大天下之人但见夀皇慈覆天下而於陛下为尤笃陛下所以事夀皇者乃不以孝闻而以失礼闻又不知其为羣小之奸而直以为陛下之失街谈巷议偶语族谈至有臣子所不敢听者臣恐不惟如此一旦上帝震怒匹夫流言草野僭乱将仗义而起又致外侮兴问罪之师当是时六军之情能使之亲附乎万姓之心能使之固结而不解乎谗邪之人虽复脔而食之其能有及於国家之败乎如臣之愚虽百千辈咸欲粉身赤族为陛下死其能有补於社稷之存亡乎又闻夀皇圣躬比者小愆和豫虽未必因此而天下後世寜不曰意念欝欝而至此乎夫事固有失於毫厘之间而遂至於不胜悔者臣子之所不忍言而忠於事君者亦不敢隐也昔汉文帝徙淮南王少失思虑而尺布斗粟之謡终身病之夫以兄而不能容其弟虽贤主不敢自恕其过也况以天下之大而不能容其父乎为今之计先遣大臣谢罪於重华次发明诏告谕在廷言前日之所以不能无疑者以谗邪惑乱之故诛此奸人以谢天下屏斥余党还始初之清明即日驾过重华问安侍膳以尽父子之驩如此则天下歌舞四夷尊仰书之信史以为美谈反危而安特在陛下反覆手之间耳今爱陛下之切者中宫也嘉邸也忠陛下之至者二三大臣也愿出臣章与之参订必有以知臣之惓惓於君父而其言虽陋实宗社之至计也限守远郡无由请对而忠愤所激不能自已是以冒死拜疏痛哭流涕而极言之唯陛下赦其狂瞽臣冒犯天威无任震惧殒越之至

醴泉观使周必大上奏曰臣闻自天子至於庶人无不以孝为本汉以火德而兴本朝亦用火德王天下按五行火主孝故两汉帝号自孝惠而降皆冠以此字至本朝亦然今陛下受天眷命光宅中夏太上皇帝皇后春秋鼎盛而得陛下之圣子就天下之至养无疆之庆自今以始又有慈福太皇为曾祖母重华皇后为祖母宫闱鼎立自古简册所载人主奉三世之亲如今日之盛者鲜矣凡定省之诚奉养之勤充陛下天性之孝光于祖宗使火德蕃昌照临万方在圣德固优为之何待赞也臣偶有愚见辄冒言之汉百官公卿表皇后有詹事而皇太后亦有长信詹事景帝中六年更名大长秋或用中人或用士人夫以椒殿深严犹参用士人典领宫掖况太上皇帝居东宫者踰二十年即帝位者已五六载用人多矣其间岂无久被简知可备顾问者今娱侍左右不过中贵数人诚能若稽古昔乘间奏请稍沿汉事於太上旧臣中遴择一二人入则侍清闲出则从游幸谈论赓歌以乐圣怀斯亦养志之大端也若谓古谊不可遽行臣请引近事为证靖康初徽宗内禅之後首命中书舍人谭世积等以显谟阁待制主管龙德宫甚被顾遇至今以为美谈高宗内禅夀皇亦尝命钱端礼使德夀宫惟重华移御日浅未暇及此况累朝止奉母后比近世事体不同惟陛下与大臣熟议酌古今之制而行之

吏部尚书赵汝愚上奏曰臣窃惟人君以一身而居兆庶之上其能使四方万里环拱内向奔走服从而不敢少慢者夫岂一人之力能胜四海之衆哉必有至德要道能以素服其心尔夫父子之道天性也非独贤者有之愚者亦有之非独贵者知之贱者亦知之也故一人孝敬於上则千万人感悦於下所敬者寡所悦者衆盖以天性之所同也人君於此一或有阙则上自缙绅士夫下及庸夫贩妇远至四夷蛮貃皆得以议已非若其他一言行之失一政事之差其利害所能比拟也故经曰圣人之德无以加於孝至论天下之治亦莫尚於孝人君能以孝治天下则能得万国之驩心以事其亲而其效至於天下和平灾害不生祸乱不作苟异於此则将失万国之驩心矣万国之驩心既失则将谴告出於天而灾害生於上怨讟兴於人而祸乱作於下如是而能享国长久者臣未之见也臣愚伏望陛下熟复先圣之言深惟治乱之本日遣信臣谨问安视膳之礼时乘法驾修五日一朝之仪凡羣臣有赞陛下早过重华使两宫慈孝者是皆为陛下忠谋而有补於圣德臣愿陛下信之听之而勿疑凡有为离间之词使两宫疑阻者是皆奸人私自为计以误陛下圣听臣愿陛下察之远之而勿惑自今父子驩然中外悦怿四夷闻之必自敬畏奸宄闻之必自退伏宗社幸甚生灵幸甚

汝愚又上奏曰臣等伏见陛下自三月过宫之後至今半年有余不到重华慈福两宫此月十二日故事进香最为盛礼前数日陛下既许臣等过宫甚确臣等亦谓陛下尊为万乘体貌大臣浚发玉音盖无不信之理缙绅传闻朝夕顒望方以为庆至期又以免到宫为辞车驾不出羣情愈大失望今会庆圣节近在两日人心忧疑羣情鼎沸臣等虽闻已有指挥二十二日车驾诣重华宫上夀然人情尚恐临期或至反汗未免疑惧窃惟陛下父子天性岂待臣等多言第恐有离间之人误陛下过为疑畏陛下胡不以已行之事验之乎去年会庆节及冬至日皆是有司夙戒法驾在庭陛下虽一时中辍不行然夀皇慈爱不介意方是时陛下固不无疑畏之心矣逮十一月二十二日车驾一到重华则父子懽然终日燕乐直至廹暮秉烛而归陛下前疑无不顿释臣等窃观比日事体与去年初无小异陛下果何惮而不行乎今夀皇春秋益高人子之心所当喜惧正是陛下爱日之时定省之礼岂宜久废万一夀皇有微爽四时之和陛下将何以避此名乎会庆圣节湛恩锡宴上自朝廷下及郡县官吏自一命以上无不鸣钟击鼔饮食醉饱尽终日之欢设若陛下是日复以他事为辞臣等窃料北内凄凉殊无聊赖惟夀皇一人而已陛下诚思及此亦岂能恝然不动於心乎臣等窃观季秋以来近则太白犯心荧惑入太微黑祲并起地如雷震远则水旱交作延及数路郡县空乏无以救恤天意人情咸大可畏臣等选懦诚有旦夕之忧陛下圣学高明能晏然不以为虑乎伏望睿慈深鉴古昔有治有乱有安有危断自宸心翻然悔悟以天命为可畏以人心为难保以事亲为至德以谗言为商鉴恪守昨日已降指挥勿复更易以成陛下之信躬率羣臣奉觞称夀退即宫中慈孝两尽用家人之礼以成陛下之孝两宫吏卒都城百姓欢喜望幸人得所欲以成陛下之仁陛下一举而三善从之自然舆情感悦景贶繁臻宗社延长生灵庆幸冒凟威尊臣等不任惶惧陨越之至

汝愚又上奏曰臣伏见今月二十二日会庆圣节百执班庭有司夙戒都人夹道徯望清光而俟立久之忽传重华恩旨令免到宫一时群臣相顾骇愕初不知其所以两三日来道路之间妄兴讹谤传播多端然臣等备数迩聨初亦疑是陛下是日晨兴微有感冒故未能出盖甚不得已也今早臣据讲筵所关报来日开讲臣甚喜闻圣躬即日无他以得瞻天顔为幸然妄意窃谓会庆盛礼千载一时今法驾犹未至重华而先视朝开讲非惟事体未顺亦恐无以解都人之疑伏望圣慈特降睿旨权住来日开讲幸今节日未远尚可先到重华略举玉巵为夀之礼实为家国大庆或圣体畏寒犹未能出虽少迟三数日视朝盖亦未晚臣久荷恩私谊图补报惟欲增益圣德不敢苟为身谋辄贡瞽言死有余罪惟陛下幸赦其愚

汝愚又上奏曰臣等仰惟大行至尊夀皇圣帝奄弃天下天崩地裂海内摧痛而陛下闻丧累日犹未奔讣六军万姓尤切痛心伏观古者有丧必有主若无後者犹以朋友州里舍人为之今陛下亲为夀皇之子承付托之重而有丧无主何忍至斯臣等屡乞宣封面陈悃愊又继入文字陈说利害而天听高邈殆如不闻今有司卜用十三日大敛成服陛下若失此时不出则是永无可出之时矣遗诏皇帝成服三日听政今陛下既未成服不知何时遂可听政耶礼法荡然纲纪尽坏开辟以来所未尝有臣等适备员辅近痛心疾首无地自容两日以来市井之间兴讹造谤无所不有千怪万状不可听闻臣等一身不敢爱死所可恨者太祖太宗创业艰难高宗中兴十年力战今势如累卵诚可痛尔伏望圣明早赐开悟速降指挥来日过重华宫大敛成服庶几可以收拾人心少延国祚若更失此机会则陛下之事去矣臣等蒙国厚恩不避诛戮控?血诚冒渎威听不任哀号陨越之至

汝愚又上奏曰臣等累日不获瞻望清光兼有合奏禀事件昨日乞诣後幄引对承御药院传旨别日引缘其间有一事尤为急切不敢不奏知臣等昨日初议缘十三日已奉太皇太后圣旨皇帝以疾听就宫中成服依故事合请听政臣等已奏知及具表文将诣後殿门外拜发而礼部太常及侍从台谏下至学官皆有文字以为陛下尝有指挥候疾稍愈日过宫烧香行礼百官有司以此延颈顒望车驾先一过宫於大行梓宫前衰服哭临行祭奠之礼臣等亦得於素幄之前面致慰礼退而三上表请听政及将来释服御殿皆可次第举行则於事体无有不顺伏望速降指挥俯从典礼臣等量度事势銮舆蹔出万无他虞其於圣德实非小补臣等无任?血竭诚哀惧祈请之至

汝愚又上奏曰臣等伏见今月初三日大行夀皇圣帝大祥初五日遂终易月之制羣臣例当释服而百官有司纷起论议咸谓陛下自宫中成服之後至今未曾一诣几筵哭临成礼羣臣亦未曾於素幄面慰纲常尽废何以为国衆议争执未肯释服臣等朝夕惭惧无以镇压伏乞陛下勉为宗庙社稷之计俯徇羣臣输忠之请特降指挥於初三日早诣重华行大祥之礼犹足以少慰人心稍存典礼古所谓失之东隅而收之桑榆者也臣等不任哀痛激切祈天俟命之至

蔡戡上奏曰臣闻人主之孝莫大於安社稷非若衆人之孝区区致养而已盖人主贵为天子富有天下不患无以为养使亲安於至养乃为孝之大者唐之太宗明皇扫除祸乱身致太平治定功成尊归於父高祖睿宗犹及见之二君之孝亘古莫及故为三宗之冠近者太上皇帝圣躬违豫有亏典礼人情詾詾社稷几殆陛下上廹太皇之命下徇臣民之请光履帝位君临万邦诏令一颁中外忻戴军民帖然顿还旧观不动声色而宗社再安慈闱万年永享天下之养陛下之孝如何当是时太皇犹豫而不决大臣逡廵而不发陛下退托而不敢当祸变不测宗社得以安乎三宫得以安乎陛下得以高枕而卧乎以是知陛下功在社稷孝备三宫过於唐二宗远矣陛下天性仁孝兢兢业业犹以不得朝夕奉亲深轸圣念陛下既能尽其大者其小者在陛下不足为也臣窃谓外庭之礼五日之朝不可废阙万一圣父尚未康复虽不获瞻望慈顔然陛下子职尽矣都人见之远方闻之岂不仰戴陛下圣德以至泰安供奉之物不可不厚奉承之礼不可不至给侍之人不可不择护卫之人不可不严庶几人子之间不生疑间曲尽孝道终始如一如此则可以格天地通神明加於百姓刑於四海上天佑之下民归之圣子神孙享亿万斯年之祚天下幸甚

戡又上奏曰臣闻孝者百行冠冕孝行一亏它美莫赎夫孝出於人心之所同然可以动天地感鬼神闾里无知之人莫不知有父母孝诚所格天为之降甘露地为之产芝草人君为之旌表门闾里巷相传咨嗟叹息以为美事傥不顺於父母天地之所不佑震之以雷霆王法之所不赦加之以诛殛人伦之所不齿几无所容於覆载之间盖父母子之天地父母生育之天地覆载之父母之恩天地等耳中人之家父母遗之以百金之产犹且饮食不忘窭人之子父母无一金之遗亦思此身之所从来身体发肤皆父母所授其敢一日忘乎矧贵为天子富有天下所得何啻百金人主一嚬一笑九州四海之所观瞻一言一动天地鬼神之所降鉴治乱之分祸福之应有不期然而然者又况德莫大於孝罪莫大於不孝其所感召疾於影响吁可畏哉去岁灾异屡见人情詾詾朝不谋夕陛下一枉法驾亲朝北宫天意顿回瑞雪随降人心遂定旧观复还自春以来不躬定省又复四閲月矣所在阙雨种不入土早禾无及旱势已成若至芒种雨泽愆期必有赤地千里之忧万姓惶惶口语籍籍咸谓陛下孝行有亏所以致此孝经曰事父孝故事天明事母孝故事地察传曰仁人事亲如事天事天如事亲未有不能事亲而能事天者也今郊祀不远陛下事亲如此何以望上天之感格乎陛下临御初载郊禋之夕风雨暴至不能成礼圣心震惊因而违豫累月方愈是时陛下未有失德窃料父子之间疑贰之心已萌上天所以不享今孝行既亏大非昔比人心已失天意可知万一有风雨之变千乘万骑百司六军仓皇俶扰呼吸之间何所不有人无愚智私窃寒心臣区区之愚欲望陛下回心易虑思念夀皇鞠育圣躬传受之重莫重於天位付与之大莫大於天下此恩此德比隆天地虽尽万物不足以为毫发之报陛下当推孝敬之诚心释疑似之小憾幡然而改趣驾过宫二圣重懽融融泄泄少尽人子事亲之道积此诚意以之事天必获自天之佑以之示人必得百姓之懽上以弭灾异下以销祸变在陛下一颐旨一举足之劳耳陛下少屈於夀皇一人而天下亿兆之人尽屈於陛下此非特为陛下计为宗庙社稷无穷之计臣位卑言高触犯忌讳罪在不赦惟陛下财幸

光宗欲幸玉津园秘书郎曾三聘上疏言今人心既离大乱将作小大之臣震怖请命而陛下安意肆志如弗闻知万一敌人谍知驰一介之使问安北宫不知何以答之奸宄窥间传一纸之檄指斥乘舆不知何以御之望急备法驾朝谒不然臣实未知死所也孝宗病革复上疏言道路流言汹汹日甚臣恐不幸而有狂夫奸人托忠愤以行诈假曲直以动衆至此而後悔之则恐无及矣帝意为动

寜宗即位初彭龟年上奏曰臣等窃思今日事体最重最宜先致力者莫如陛下往朝太上皇及太上皇后为第一事父母与子既得相见知前日太母册立之因军民拥迫之意出於仓忙非陛下之本心此心既明父子无疑则天下事以次可施行矣今议者所以迟迟未敢从圣驾之行者但恐有死生不测之忧耳此一种议论害道理贼天性世岂有为人之子而疑父母图已致不敢见者如此即与前日太上与重华之事何异此理甚近不难见也为陛下计但只一心一德尽所以事父母之道焉有不感动者哉愿明诏大臣急决此事勿以外物利害忧迷动其心则议论自定矣

龟年又上奏曰臣至愚极陋无益世用幸获攀附误辱眷知一旦拔之庶僚之中寘之法从之列恩深力小恨无补报惟有区区朴忠知无不言庶以仰禆聪明俯酬悃愊惟陛下实哀怜之仰惟陛下自即阼以来听言纳谏不啻如流虽臣狂愚亦荷采揽独移御南内一事臣凡五次口奏始若开肯终於不从如臣过计似不足听然采之公朝无不疑惑若徒徇圣意泯默不言则臣负陛下多矣臣窃谓陛下此举於义不安者有二於国不安者有一谨条列如左陛下前日临践大宝天下晓然知陛下之心政以重华无丧主也今发引有期而陛下遽有即安南内之意异时攅宫既毕虞主既还几筵之奉谁复主之陛下谓朔望之奠乘舆必出足以安此心乎陛下若以此为孝未足以慰天下之望也夀皇圣帝忍弃天下而不忍委三年之丧而不服斯足以为孝矣故臣谓陛下不终丧不可以移御不然於义不安者一也陛下移御之举臣固知陛下为父母故尔陛下今日移御之事固便於事父母然为其父母而舍其祖於义安乎古人但云父为祖屈不闻祖为父屈陛下既承大统则当以祖为重比者陛下日侍重华之丧而月为南内之朝於事祖事父疏数中节轻重得宜天下咸服陛下之孝今陛下既欲移御不知亦尝思夀皇虞主所奉之地乎亦尝思慈福太皇太后夀成皇太后所处之宫乎若夀皇虞主止居重华则二太后当不离此二太后既奉夀皇几筵於此则陛下不当舍而之它矣陛下若舍而之它则不特夀皇几筵无主而二太后亦孤然於外是为父母而舍其祖此於义不安者二也臣仰惟太上皇帝临御六年轻徭薄赋仁覆天下不得罪於百姓禁戢掊克优恤将士不得罪於诸军接纳臣下无大斥谪不得罪於诸臣而天下之心一旦涣然离者陛下抑尝思其所以然乎今日陛下移御南内以亲父母固惩太上皇失事亲之礼矣而天下之心犹以为未知惩太上皇失事亲之实也陛下今日既为天下之主则当察天下之心向日太上皇之於重华天下之心谁怨谁怼今日陛下之於父母天下之心谁疑谁惑陛下亦尝知之否耶既知之岂得而违之陛下傥不近访之诸臣远察之衆论而独断之圣心臣固知其危也臣妄议陛下君臣之隙骨肉之祸将恐在此此於国不安者一也臣言至此痛裂心膂自知辞戅意切必犯威怒斧鑕之诛所不敢逃万一陛下采纳其言以幸宗社臣虽受死亦无憾焉臣此奏欲望陛下付与庙堂大臣反覆熟议若以臣言为是乞赐听纳若以臣言为非乞赐窜逐伏候进止

庆元元年三月大府寺丞吕祖俭奏曰臣闻天下之势久於无事之为可畏本朝立国规模最为长久然治忽消息百六十载而犹有靖康莫大之祸国家中兴驻跸江左揖逊授受使斯民得以奠居者将七十年亦可谓之久於无事矣然於可喜之中而遽有深忧无虞之中而遽生多故事体疑阻人心睽乖皆发於纲常根本之地有非意料所能及矧复乖气致异可骇可畏是岂可不深察其故而思所以为转移之方也自绍熙二载初郊之夕风雨暴至礼不克成太上皇帝圣体违豫中外惴恐由是而後问安视膳浸阙常仪臣民之心固已不遑寜处天降大祸孝宗皇帝奄弃万国侍疾临丧之志竟莫能伸於斯之时军民恐讟讹言浸兴衆心皇皇人思逃难流传骇异边鄙生心国势阽危至是亦云极矣太上皇后因上皇诏旨顺人心定大策爰命陛下以元子而承大统主孝宗之丧盖天祚我宋变不失正故天下无改容动色之虞然?变居忧寜亲为急陛下嗣位已閲三时天性至情固莫能间而躬致色养犹未有期虽贵为天子富有四海将何以解此忧乎此忧未解根本愈亏苟因循度日而祗付之无可奈何则臣恐天人之心必愈咈戾而弗顺矣何以言之陛下初政非有愆阙然自去秋以来大风震电殊为骇常而天目诸山水涌石裂其变尤甚畿内千里非旱则涝春霖为害二麦复伤上辛祈谷行礼之际狂飈忽起不克升坛重以雷雪相继祗在一二日之内天之示戒必有所以孟轲氏有言不得乎亲不可以为人不顺乎亲不可以为子必至於亲心底豫而天下之为父子者定上皇既以感疾不得见孝宗抱终天之痛陛下又以事势龃龉未得见上皇以少慰圣心累年之间纲常根本隳坏如此则在今日戒惧斋栗感悟亲心以和召和转灾为福实难少缓伏愿陛下深惟天下之势久於无事之为可畏重念纲常根本未能植立之为可忧亲心未豫则天意未和天意未和则人心弗顺一有灾变便难支持寝食起居诚不可以自安燕游逸豫诚不可以自纵一念一虑一举一措皆以未得乎亲为深忧有如亲心未怡未得承欢膝下则庶几遥望顔色以通此情徘徊旁徨不忍遽去左右前後必皆感孚真积力久圣父慈怀又必自有不能已者或上皇气体犹未和豫陛下未得遂尝药之念则起敬起孝尤难自同於常时傥上皇气体日就康寜既得时展定省之礼以慰天人之心复得同过重华以弭万世之议臣虽至愚必知天灾可息於上外患可销於下自成祈天永命之功也苟或岁推月移竟成否隔使纲常根本终於沦斁则天下久安之势难保而易危菑害之生未知所极臣世受国恩情迫意切发言狂瞽不识忌讳惟陛下财幸

寜宗时起居郎兼侍讲刘光祖上疏曰臣仰惟陛下诞膺天命纂绍皇图听政行宫凡五閲朔迨于烈祖梓宫发引然後徐跸移御大内都城万姓爰瞻爰仰载感载欣而臣之拳拳窃料圣心有正位凝命之思有临朝愿治之意见於始至之日而未尝以万乘之贵宫室之崇为安且乐也何以知其然也方陛下之践阼於素幄也仓卒之际不得不逹权以安宗社当时圣心盖亦忧祸乱之生於俄顷故於此而执丧焉於此而听政焉夫岂得已乎哉暨大行因山有期广内清宫以俟陛下之临御人情岂远事理自然而廷臣或者犹有隐忧劝陛下且视朝於行宫则盖有三说烈祖之灵虽毕虞祔而几筵一朝閴寂陛下孝心讵忍忘之乎一也太皇太后耄期之伤皇太后凄凉之感晨夕定省岂得不关圣怀二也况外人窃议太上神明未复禁中皆不敢深言已定嗣君而今也宫墙咫尺恐太上未能冲澹於物初往往虚疑过传播在羣听太上皇后以母临子或旨命有所难从则陛下何以处之三也凡廷臣之忠於陛下者人人怀此三说而陛下有所不能从者岂陛下之得已哉臣窃意圣心亦有三说即位相将半载而五日一朝之礼未得一面亲顔今而咫尺宫闱势必得见一也行宫内外浅隘周庐徼道无所设供奉百司无所处九重如寄二也况广内未还则名体不正名体不正则疑议妄生疑议妄生则敌人窥伺三也廷臣欲陛下且居行宫者则有如彼之三说而陛下闻之怃然有所不能从者又有如此之三说臣故曰非得已也非得已则必当使此六说者毫髪无可窥议在陛下於还宫之初凡事好为之而已矣陛下还宫之後为事事皆好然後廷臣之三忧俱释而圣心之三说始明臣请详陈其故且陛下初临大内其忧畏之心当如初践大位不可忘也久而忧畏之心又当令始终如一不可怠也陛下忧畏不忘不怠常如一日则宫中三年之礼有同朝夕临对几筵人谓陛下居烈祖之丧无有不尽此事实好一忧释矣陛下忧畏不忘不怠常如一日则慈福夀成必交相庆慰曰吾孙今日能不替其烈祖不谓老年忧患有赖圣孙人谓陛下奉曾祖母祖母无有不尽此事实好二忧释矣陛下忧畏不忘不怠常如一日则纯意所感天犹临之而况於父子之至亲岂不相爱母子之至爱岂不相忧而何至有它疑之可虑旨命之难处乎陛下於父母能尽其道於政令能尽其公人谓陛下事亲无有不善此事实好三忧释矣如其不然陛下忧畏苟忘苟怠不能常如一日则子之於父虽曰密迩而情未必通母之於子或至牵制而事有难处方且涉外人之所疑而不能如陛下之初意则陛下之一说始无以明於天下矣陛下忧畏苟忘苟怠不能常如一日则宫室之盛百司之富嫔御之备九重之安皆足以移陛下之本心则陛下之二说又无以明於天下矣陛下忧畏苟忘苟怠不能常如一日则名体虽正而疑议方生疑议方生近且不服如远人何则陛下之三说亦无以明於天下矣臣故曰使六说者无一事之不善无一毫之可疑在陛下好为之而已矣而好为之则不过忧畏之念常存而已矣忧畏之念常存然後陛下不得已之意始暴白於天下而天下不议何况今日之社稷乃高宗皇帝再造之社稷孝宗以忧勤而社稷安太上以少忘忧勤而社稷几危今日之宫室乃高宗皇帝中兴之宫室孝宗以忧勤而宫室安太上以少忘忧勤而宫室几危则陛下可不深念而切鉴之欤陛下入宫室而思社稷则虽欲不忧畏不可得也夫谨於始至後犹易怠若始至而遂安且乐之後将如何哉是则陛下新御大内乃政令之美恶所从出志意之勤怠所从生心之畏肆所从分身之奢俭所从定嗜欲之厚薄所从见爱恶之取舍所从知生民之休戚所从关家国之安危所从系也陛下天资明哲悉虑悉知而况目覩艰危克自抑畏移御之始寜不有感於圣怀而臣官当记注职预论思心乎爱君寜免过计辄忘罪触仰渎渊听虽出至愚亦人臣事主之分当然也惟陛下留神省察

历代名臣奏议卷十二








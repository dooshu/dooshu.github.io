汪莘　秋怀十首

形骸欹仄面皮黄，破屋三间号柳塘。

自大暑来真畏暑，到微凉处便知凉。

汪莘

汪莘　秋怀十首

四野秋风交敝庐，时平不用蔺相如。

有人来问生涯事，指点蓑衣学钓鱼。

汪莘

汪莘　秋怀十首

秋云无复似春浓，天地何人到此穷。

斜日淡烟今古恨，如何都付与孤鸿。

汪莘

汪莘　秋怀十首

北渚风生千叶秋，洞庭波起夕阳收。

楚人临水为谁立，帝子隔烟相对愁。

汪莘

汪莘　秋怀十首

自分为人类鲁皋，几将心事泛吴舠。

手搏日月供宸笔，拣尽金鸡玉兔毫。

汪莘

汪莘　秋怀十首

曾向潇湘遇水仙，倏来如月去如烟。

深林一笑闻山鬼，余处幽篁不见天。

汪莘

汪莘　秋怀十首

伤春未了又悲秋，无复欢悰到酒舟。

茅屋半欹篱半倒，伏羲一卷在床头。

汪莘

汪莘　秋怀十首

玉露金风刮夜天，疏桐缺月耿窗前。

十诗未尽穷愁志，说与家僮汝自眠。

汪莘

汪莘　秋怀十首

一带青峦失旧青，荻花枫叶夕阳明。

闲思天上多官府，自是幽人道未成。

汪莘

汪莘　秋怀十首

虞帝周王不复生，几多豪杰应离明。

凤凰览遍真难事，直至而今欠一声。

汪莘


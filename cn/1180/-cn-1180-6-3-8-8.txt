贺少司寇少崖傅公三品奏最序


夫人虽躬秉灵淑，蹈履卓异，然犹必润之以学。盖孔子筮而遇白贲之由，曰舍之，谓其徒白而无采也。然世皆疾今之言学者，以为夸侈而无实。夫夸侈无实，非学也。古之所为学道术者，将以砻琢其理性，而磨莹其瑕颣。故质直守正，恢之以容；节廉澡洁，膏之以惠；木讷愿朴，济之以通；强毅有为，裁之以识。夫然后足以弘道恢业，开物成务焉。

尝观人材之生，大抵肖其土产，必学焉而后融之。楚之有江、汉、衡、巫，山磅礴而水渀湃，故其人多任率简谅，有礧砢倜傥之概。然其蔽也，径直而不诎，锋锐而鲜坚。世亦以此少之。往古勿论，即如国朝，杨文定之谟弼，夏忠靖之康济，刘忠宣之筹画，皆世所称元功硕辅，社稷臣也。然论者犹以为质掩其学，风习未融焉。假令数公者，玩白贲之筮，览砻琢之喻，则庶几哉！《诗》《书》所称皋、禹、伊、说之伦矣。

自居正通籍朝列十有余年，见今楚材辈出，又斌斌皆兴起于学。而少宰冯公，少司寇傅公，为之楷范。冯公渊雅而通识，傅公清真而冲邃，皆余所严事者。尝窃论两公之为人，譬之镜也。夫镜之有土蚀斑驳，镜之颣也。然世皆指斑驳者谓之古，而其驳落明莹者，顾反以为颣。于时而不知贵，乃不知斑灭又而明莹者之为古更甚也。

故非有精鉴者，不能辨无驳之镜；非有邃学者，不能莹有颣之质。夫两公，盖镜之明莹而驳落者也。冯公别有纪述，不具论。傅公者，弱冠举楚士第一，登进士，拜庐陵令，以政绩异等，擢授兵部尚书郎，调考功。是时，当考察庶官，人皆缩避不敢任。公乃从他部中骤领其事，而鉴别精核，大允物情。已乃回翔藩臬，周历数省。而后为御史中丞，巡抚山东。已又移督漕运，入佐司寇。所在辄有显称，乃其事余不能缕缕道也。其器干之通济如此，然又深中而豁外，达识而闳度。其居官不以一钱浼己，而能恕己量物，所与交必天下名士，而能愚知并容，故自公卿以下咸推毂之。谓公之生楚也，而弗类楚人也。此非有邃学厚养，讵能是乎？今年夏，公以三品任满，天官氏上公之劳绩，闻于天子，咸谓公卓才弘量，可以投大肩重，与余言类。

于是天子嘉公行能，锡之诰命，封其大父母、父母，又荫一子为太学生，恩赉甚渥。然余观公之挟持醖藉，英英为鼎铉之器，盖非可以累日积劳论者也。故举楚先哲之事以望于公，而献其质学之说焉。虽然，今之恶言学术久矣！夫镜之加以磨莹，镜之幸也。今以时镜之足以乱古也，而遂厌磨莹之工，以为不必用。人之有学术，所以为圣贤者也。今以世之学者，皆窃虚声而躬秽行也，而遂以为人之无所事学，是为明镜护瘢而为圣贤存颣也，不亦误乎！夫事固有同行而异趣者。“亡者东走，逐者亦东走。东走则同，而所以走则异。”“周人谓鼠之腊者曰璞，郑人谓玉未理者曰璞。”璞之名同，而实则殊也。可不辨哉！可不辨哉！






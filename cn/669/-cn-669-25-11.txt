39　古公三子皆同母


「古公有長子曰太伯，次曰虞仲。太姜生季歷。」左傳僖五年正義曰：「如史記之文，似王季與太伯别母，遷言疏繆。太伯、虞仲避季歷〔一〕，適荆蠻，若有嫡庶，不須相避〔二〕，知其皆同母也。」

【元圻案】史記曰：「太姜生少子季歷，季歷娶太任，皆賢婦人，生昌有聖瑞。」以明太任之克嗣徽音，育此聖子耳。且曰「生少子」，足明先有伯仲。正義規遷，似誤。

〔一〕「避」，元刊本、清嘉慶本作「辟」。

〔二〕「避」，元刊本、清嘉慶本作「辟」。






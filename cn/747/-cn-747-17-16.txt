○册赠杨再思并州大都督文

维景龙三年，岁次己酉，九月甲寅朔二十三日丙子，应天神龙皇帝若曰：昔孔某云殁，鲁哀由其作诔；晏婴既往，齐景为之行哭。且谓陪臣，义由存此，甫怀良相，情则过之。咨尔故尚书右仆射同中书门下三品监修国史上柱国郑国公杨再思，河岳粹灵，庙堂神器，率由百行，能具九德。自弼谐庶绩，师长群寮，清白所以树风，丹青所以成化。有若巫咸之保乂，傅说之钦承，故能宣慈惠和，迈迹垂宪。而运同过隙，悲深抚几，兴言轸悼，载想谟猷。发金滕之旧铭，询葬亳之前训。俾加印绶，秩齐於子真；式奉园陵，志毕於元凯。是用增宠命於端揆，茂徽章於连帅。今赠尔持节并州大都督，遣太府少卿韦璿持节备礼册命。方使五公门阀，二臣邱垅，魂而有灵，懿兹荣赠。呜呼哀哉！


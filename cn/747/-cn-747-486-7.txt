○奏孝子刘敦儒状

〈孝子刘敦儒年四十九（曾祖子元，祖况父浃，住东都从善坊）〉

右件人，名儒史官之家，积成教义，至性诚孝感动人伦。母患风狂，心绪乖乱，无辜榜，常至僵仆，或冻於积雪之下，或曝於赫日之中，腐烂皲瘃，略无完体，见其楚毒，方肯饮食。敦儒苏而复起，常惧人知，承顺恬然，不觉知痛。因心之道，贯於神明，欲盖弥彰，事久方著，蒸蒸不匮，十有六年。贞元二十年，留守韦夏卿具状奏闻，奉其年八月二十九日敕，宣付史馆，旌表门闾。臣至洛都，具详事实，闻诸族类，布在风谣。今又十年，不改其养，饥寒所迫，衣食阙然，晨昏所奉，朝不继夕。伏以底禄筮仕，资荫多门，至行绝人，尤可嘉奖。伏望天恩持授一解褐京官，使分司就养，则私计可给，寸禄为荣，庶厚时风，以宏孝理。伏乞圣慈，允臣所奏。谨录奏闻，伏候敕旨。


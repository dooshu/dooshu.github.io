○赠张九龄司徒诰

正大厦者，柱石之力；昌帝业者，辅相之臣。生则保其荣名，殁乃称其盛德，饰终未允於人望，加赠实存乎国章。故中书令张九龄，维岳降神，济川作相，开元之际，寅亮成功。谠言定於社稷，先觉合於蓍龟，永怀贤弼，可谓大臣。竹帛犹存，樵苏必禁。荆州之赠，相府未崇，爰从八命之秩，更进三台之位。可赠司徒，仍遣令使就韶州致祭者。


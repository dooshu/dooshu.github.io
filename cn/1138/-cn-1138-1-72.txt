乱后入京喜晤米吉土赋赠

其一


恨别头俱白，相逢眼尚青。
兴亡如梦寐，南北见飘零。
冰雪寻山屐，干戈注水经。
衔杯收涕泪，一一话新亭。

其二

讵谓逢戎马，犹然恋蕨薇。
耻为穷鸟赋，甘卧敝牛衣。
鶗鴂声何切，骅骝骨岂肥。
寸心摇落尽，畏见柳依依。

其三

关河经百战，霜霰忽三年。
明月应同望，秋风私自怜。
音书思赵土，涕泪问吴天。
零落真堪惜，君家书画船。

其四

适越归来后，方知行路难。
眼枯唯汝共，舌在复谁看。
落日幽州白，悲风易水寒。
呼儿具灯火，商略及渔竿。

其五

昔我辞乡县，飘摇到会稽。
应惭磨镜客，讵有负羁妻。
垂老怜须鬓，生还习鼓鼙。
祗今仍泛泛，故国况蒿藜。

其六

秋杪传书日，天隅把袂初。
异时悲楚越，吾道泣应徐（伤范若侯、杨王乔之没。）。
莫觅中山酒，难忘下泽车。
平生江海志，相向意何如。

其七

闻道春风好，羁人实不堪。
愁看征雁北，莫问战城南。
醉欲摧琴柱，狂来拂剑镡。
子云玄草在，当世几桓谭。

其八

谁分俱无恙，离忧政细论。
悲深非击筑，惊定与招魂。
春韭烦儿女，寒灯慰弟昆。
怜余驱款段，镇日到柴门。


○赠韦陟尚书左仆射诏

竭忠之臣，殁不废命，奉上之节，行固无私。言念饰终，抑惟恒典。故金紫光禄大夫吏部尚书兼御史大夫充东京留守兼判留司尚书省事东京畿观察处置使上柱国郇国公韦陟，敦敏直方，端严峻整。宏敷典礼，表正人伦，学冠通儒，文合大雅。顷者询谋旧德，保釐成周，眷彼郊圻，资其慎固。而凶胡残丑，密迩河洛，命居陕虢，时俟翦除。才加喉舌之荣，遽婴霜露之疾。方期克享眉寿，冀其有瘳，奄此殂殁，良深震悼。升车而复，以申三襚之恩；在牖加绅，宜崇八座之宠。可赠尚书左仆射。


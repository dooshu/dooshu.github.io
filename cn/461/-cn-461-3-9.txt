乌夜啼


金鸭余香尚暖，绿窗斜日偏明。兰膏香染云鬟腻，钗坠滑无声。　冷落秋千伴侣，阑珊打马心情。绣屏惊断潇湘梦，花外一声莺。

【校】

〔钗坠〕宋赵闻礼《阳春白雪》卷三作“钗溜”。

【笺注】

〔金鸭〕见前《满江红》（危堞朱栏）“金鸭”注。

〔兰膏〕《楚辞·招魂》：“兰膏明烛，华容备些。”汉王逸注：“兰膏，以兰香炼膏也。”

〔钗坠滑无声〕李贺《美人梳头歌》：“一编香丝云撒地，玉钗落处无声腻。”

〔打马〕宋时闺房戏具。李清照《打马图经自序》：“按打马世有二种：一种一将十马者，谓之关西马；一种无将二十马者，谓之依经马。流传既久，各有图经凡例可考，行移赏罚，互有同异。又宣和间人取二种马，参杂加减，大约交加侥幸，古意尽矣，所谓宣和马是也。”

【辑评】

张德瀛《词征》卷五：陆放翁《乌夜啼》词“阑珊打马心情”。打马世有二种，一种一将十马，谓之关西马。一种无将二十四马者，谓之依经马。宣和间人取二种马参杂加减，又谓之宣和马。李易安《打马赋》及所著《图经》，言其情状甚悉。（图中所列盖依经马。）南宋时此风尤盛。至明中叶，遂有走马之戏，其制略与宋异，今俱废矣。






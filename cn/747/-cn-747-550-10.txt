○请迁元宗庙议

右，礼仪使奏：谨按《周礼》：“天子七庙，三昭三穆，与太祖之庙而七。”《尚书·咸有一德》亦曰：“七世之庙，可以观德。”荀卿子曰：“有天下者，祭七代；有一国者，祭五代。”则知天子上祭七庙，典籍通规；祖功宗德，不在其数。国朝九庙之制，法周之文。太祖景皇帝始为唐公，肇基天命，义同周之后稷。高祖神尧皇帝创业经始，化隋为唐，义同周之文王。太宗文皇帝神武应期，造有区夏，义同周之武王。其下三昭三穆，谓之亲庙，与太祖而七。四时常享，自如礼文。伏以今年宗庙递迁，元宗明皇帝在三昭三穆之外，是亲尽之祖，虽有功德，新主入庙，礼合祧藏太庙中第一夹室。每至之岁，合食如常。谨议。


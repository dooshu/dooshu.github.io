少年子





齐王融、梁吴均皆有《少年子》。



青云少年子，挟弹章台左。[一]鞍马四边开，突如流星过。金丸落飞鸟，[二]夜入琼楼卧。[三]夷、齐是何人，独守西山饿。[四]

[一]《玉海》：秦有章台宫。《苏秦传》云：朝于章台之下。扬雄云：蔺生收功于章台。



[二]《西京杂记》：韩嫣好弹，常以金为丸，所失者日有十余。长安为之语曰：“苦饥寒，逐金丸。”京师儿童，每闻嫣出弹辄随之，望丸所落辄十焉。



[三]沈佺期诗：“今春芳苑游，接武上琼楼。”



[四]《史记》：伯夷、叔齐隐于首阳山，采薇而食之，作歌曰：“登彼西山兮，采其薇矣。以暴易暴兮，不知其非矣。神农虞夏忽焉没兮，我安适归矣。吁嗟徂兮，命之衰矣。”遂饿死于首阳山。《索隐》：曰：西山即首阳山。



此篇是刺当时贵家子弟骄纵侈肆者之作，末引夷、齐大节以相绳，而叹其有天渊之隔也。“是何人”，谓彼二人亦是孤竹之贵公子，乃能弃富贵如浮云，甘心穷饿而无悔，民到于今称之，视彼狂童，宁免下流之诮耶?






王洋　帅相生日二首

季管吹灰木落洲，天边初献鹔鹴裘。

邦家袭庆因前续，岳渎储精自几秋。

秦晋君臣三书接，安危将相百年求。

休论辟毂功成后，只恐功名卒未休。

王洋

王洋　帅相生日二首

整顿乾坤不作难，指间造化自多端。

恩回春色华风暖，气接秋天绝塞寒。

勋爵已增彝鼎重，功名长入画图看。

锡公难老无他验，但觉斯民欲再安。

王洋


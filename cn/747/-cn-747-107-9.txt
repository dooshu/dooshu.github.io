○加蛮都首领官秩诏

朕中兴宝祚，复正皇纲，万国骈罗，俱在照临之内；八辽，咸居覆载之间。矧彼云南，素归正朔，洎平伪蜀，思锡旧恩，於乃眷以虽深，欲霈覃而未暇。百蛮都首领李卑晚、六姓蛮都首领勿邓标莎等，天资智勇，世禀忠勤，梯航之道路才通，琛赆之贡输已至，率其种落，竭乃悃诚，备倾向化之心，深奖来庭之意。今则各颁国宠，别进王封，其州刺史李及大鬼主离吠等，或遥贡表函，或躬趋朝阙，亦宜特授官资，各迁阶秩，勉敦信义，无坠册书。示尔金石之坚，保我山河之誓。钦承休命，永保厥终。


赠郭季鹰





河东郭有道，[一]于世若浮云。盛德无我位，清光独映君。[二]耻将鸡并食，[三]长与凤为群。一击九千仞，相期凌紫氛。[四]

[一]《后汉书》：郭太，字林宗，太原界休人也。司徒黄琼辟太常，赵典举有道，并不应。卒于家，同志者共刻石立碑，蔡邕为文。既而谓卢植曰：“吾为碑铭多矣，皆有惭德，唯郭有道无愧色耳。”



[二]《汉书》：“莫能望陛下清光。”



[三]《楚辞》：“将与鸡鹜争食乎?”《韵会》：“将，与也。”



[四]《春秋后语》：“宋玉曰：凤凰上击九千里，翱翔乎窈冥之上。”刘桢诗：“凤凰集南岳，徘徊孤竹根。于心有不厌，奋翅凌紫氛。”






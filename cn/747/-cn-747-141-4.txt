○象古建侯未可议

臣闻三代之利建藩屏，保皇家；两汉之大启山河，同奖王室。故楚国不恭，齐桓有召陵之师；诸吕称难，朱虚奋北军之谋。九鼎绝而复安，诸侯傲而还肃。比夫秦之孤立，子弟为匹夫，魏氏虚名，藩捍若囹圄，岂可同年而语哉？至於同忧共乐之谈，百不一存，始蒙圣帝敷至仁以流宏泽，沐春风而沾夏雨，一朝弃之，为诸侯之隶，众心未定，或致逃亡，其未可一也。既立诸侯，当建社庙，礼乐文物，仪卫左右，顿阙则理必不安，粗修则事在未暇，其未可二也。大夫卿士，咸资禄俸，薄赋则官府困穷，厚敛则人不堪命，其未可三也。王畿千里，征税不多，至於贡赋所资，在於侯甸之外，今并分为国邑，京师府藏必虚，诸侯朝宗，无所取给，其未可四也。今燕秦赵代，俱带蕃夷，黠羌旅拒，匈奴未灭，追兵内地，远赴边庭，不堪其劳，将有他变，难安易动，悔或不追，其未可五也。原夫圣人举事，贵在相时，时或未可，理资通变。敢进刍尧之议，惟明主择焉。谨议。


○谢元淮词

丁酉秋，余以先君子疾请急归。松溪谢默卿观察［元淮］令吾邑，承以碎金词谱相赠，每字谱以今之四上工尺，云自姜石帚词旁注谱中寻究而出，实得古来不传之秘。余不能歌，询之善歌者，则堪协以笙笛。後质之宜泉司马，言近时所行昆腔，与古歌回殊。古歌多和声，似今之高腔，然与高腔又有别。声音之道，与世递迁，执今乐以合古词，终不免宫凌羽替。即如井田封建、学校辟举、与西北之水田、秦陇之蚕桑，泥古之士，每以为可行，而卒不能行，天时地利限之，有非人力所能强者，不独歌词一端而已。观察以流外官仕江左，氵存擢广西右江道，自著碎金词，仅秋柳一词差工稳。调寄淡黄柳云：“野风萧瑟。吹老青青色。一夜邮亭寒侧侧。禁得几番攀折。愁煞江头未归客。任狼藉。天涯路南北。全不似锦香陌。当年手植今如此，看意态婆娑，晚鸦成阵，难遣楼中怨笛。”馀则披沙盈斛，绝少星金矣。


◇禅位诏

夫五德更始，三正迭兴，驭物资贤，登庸启圣，故帝迹所以代昌，王度所以改耀，革晦以明，由来尚矣。齐德沦微，危亡荐袭，隆昌凶虐，实违天地，永元昏暴，取紊人神，三光再沈，七庙如缀，鼎业几移，含识知泯，我高明之祚，眇焉将坠，永惟屯难，冰谷载怀。相国梁王，天诞睿哲，神纵灵武，德格玄祗，功均造物，止宗社之横流，反生人之涂炭，扶倾颓构之下，拯溺逝川之中，九区重缉，四维更纽，绝礼还纪，崩乐复张，文馆盈绅，戎亭息警，浃海寓以驰风，罄轮裳而禀朔，八表呈祥，五灵效祉，岂止鳞羽祯奇，云星瑞色而已哉。勋茂於百王，道昭乎万代，固以明配上天，光华日月者也。河岳表革命之符，图讠纪代终之运，乐推之心，幽显共积，歌颂之诚，华裔同著。昔水政既微，木德升绪，天之历数，实有所归，握镜璇枢，允集明哲。朕虽庸蔽，暗於大道，永鉴崇替，为日已久，敢忘列代之高义，人之至愿乎？今便敬禅於梁，即安姑熟，依唐虞晋宋故事。（《梁书·武帝纪》上。）


35　鮑照登大雷岸與妹書　鮑照妹令暉有文才能詩　大雷地名考　無過雷池一步出處


鮑明遠登大雷岸與妹書云：「棧石星飯，結荷水宿，旅客貧辛，波路壯闊。」其辭奇麗超絶翰墨畦逕，可以諷誦。明遠妹令暉有文才能詩，見鍾嶸詩品。案：詩品曰：「鮑令暉歌詩往往斷絶清巧，擬古尤勝。照嘗答武帝云：『臣妹才自亞於左芬，臣才不及太沖爾。』」大雷在舒州望江縣，集證：按隋地理志：「同安郡望江縣，陳置大雷郡，開皇十八年改名。」水經注所謂大雷口也。集證：太平御覽六十五：「水經曰：『雷水南經大雷戍，西注大江，謂之大雷口。一派東南流入江，謂之小雷口也。宋鮑明遠登大雷岸與妹書，乃此地。』」晉有大雷戍，陳置大雷郡。庾亮報温嶠書：「無過雷池一步。」【原注】積雨爲池，謂之雷池。東入于江，爲大雷口。元和郡縣志云。〇全云：「元和郡縣志，李吉甫撰。」

【元圻案】四庫全書總目别集類：「鮑參軍集十卷，宋鮑照撰。照，字明遠，東海人。晁公武讀書志作上黨人，蓋誤讀虞炎序中『本上黨人』之語。照或作昭，蓋唐人避武后諱所改。」〇梁書鍾嶸傳：「嶸，字仲偉，潁川長社人。選西中郎、晉安王記室。嘗品古今五言詩，論其優劣，名爲詩評。」隋書經籍志「總集類」：「鍾嶸詩評三卷，或曰詩品。」〇晉書庾亮傳：「亮報嶠書曰：『吾憂西陲過於歷陽，足下無過雷池一步也。』」






○送屯田李员外充宣慰判官赴河北序

秦吴燕宋之别，昔人所怆。若君子以令德佐王之使臣，将命以适四方，当用文教柔远，威怀示德，则其举也可以悦，其怆也可以遣。况吾子家本全赵，倦游一纪，驷马以过故乡，足展南枝北风之思。买臣归越，相如还邛，古今相望，是可同辙。明日渡滹沱，涉桑乾，布王泽览风俗之暇，为我问台蒯邱，厥状何似；平原乐毅，故事存否。归而扬扌，用广异闻。夫道别离之志，亦缘情之不能已耳。


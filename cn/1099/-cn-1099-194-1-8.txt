○與唐漁石本兵 【 東粵賊情】

封川地方賊情向因具奏巳附報、大略夏熱當耕作之時、土兵徵召在數千里之外、近方畢集、而賊中圍困日久饑乏、內相抱怨、首惡六人、已計擒其五、餘黨雖猶拒險、摧以土兵、想無不靡也、近廣右有言古田當首誅者、其說亦是、但其地方廣闊。醜類眾多。且先據險要。非合全廣之力。不足以克之。恐悉兵以往。萬一別處復有嘯聚如近日封川賀縣者。動三二千徒本地哨兵。不足防禦。必須於大哨中分兵策應。兵分則勢弱。不惟進不能得志於古田退亦恐損威於策應之賊也故不肖愚策先將各處嘯聚為害尤急者治之。苗人為患易以漸除不宜急之使之自為黨援因以威其餘當招則招。當守則守。無轉顧之憂。然後合兵以攻古田。力專勢重。庶幾可以成功。目下封川與馬平五都先後進兵。俟了封川。又抽其精銳。益以新調。以勦賀縣。若仗　廟堂威靈、此三處趁今年內。得以就緒。付地方守廵官收拾結裹。明年力或可為。古田亦不可緩。諸葛孔明譏劉繇王朗。今歲不征。明年不戰。使孫策坐大。并有江東。今廣西地方。大半為盜區。此亦不肖并日而馳之時也。但一歲而三處用兵。恐驟聞不能無惑。故敢陳其所以。馬平五都剋期不日齎奏請教、伏冀俯賜裁炤、


●卷二百八十六　象纬考九

○孛彗

《春秋》鲁文公十四年秋七月，有星孛入於北斗（孛，彗也。既见而移入北斗，非常所有，故书之）。《左传》：周内史叔服曰："不出七年，宋、齐、晋之君，皆将死乱（後三年，宋弑昭公，五年，齐弑懿公，七年，晋弑灵公。史服但言事徵而不论其占，固非末学所得详言）。"《公羊传》：孛者何？彗星也（状如彗）。其言入於北斗何（据大辰不言入，又不言孛名）？北斗有中也（中者魁中）。何以书？记异也（孛者邪乱之气，彗者扫旧布新之象）。《榖梁传》：孛之为言犹茀也。其曰入北斗，斗有环域也（据孛於大辰及东方皆不言入，此言入者，明斗有规郭以其魁中也。刘向曰，北斗贵星，人君之象也。彗星乱臣之类，言邪乱之臣将弑君）。

昭公十年冬，有星孛於大辰（大辰，房、心、尾也）。《传》曰："有星孛於大辰，西及汉（夏之八月辰星见，在天汉西，今孛星出辰西，光芒东及天汉。夏，户雅反，下文同。见，贤遍反）。申须曰：'彗，所以除旧布新也（申须鲁大夫。彗，似跪反，又息遂反）。天事恒象（天道恒以象类告示之）。今除於火，火出必布焉。诸侯其有火灾乎（今火向伏，故知当须火出乃布散为灾。向，许亮反，又作乡）！'梓慎曰：'往年吾见之，是其徵也（徵，始有形象而著也）。火出而见（前年火出时。见，贤遍反，下及注同）。今兹火出而章，必火入而伏（随火没也）。其居火也久矣（历二年）。其与不然乎（言必然也。与，如字，又音预）？火出，於夏为三月（谓昏见），於商为四月，於周为五月。夏数得天（得天正），若火作，其四国当之，在宋、卫、陈、郑乎！宋，大辰之虚也（大辰，大火，宋分野）。陈，太皥之虚也（太皥居陈，木火所自出）。郑，祝融之虚也（祝融高辛氏之火正，居郑）。皆火房也（房，舍也）。星孛及汉，汉，水祥也（天汉，水也）。卫，颛顼之虚也，故为帝邱（卫，今濮阳县，昔帝颛顼居之，其城内有颛顼冢。濮音卜）。其星为大水（卫，星营室，营室水也），水火之牡也（牡，雄也。牡，茂后反），其以丙子若壬午作乎！水火所以合也（丙午火，壬子水，水火合而相薄，水少而火多，故水不胜火。薄，本又作搏，音博）。若火入而伏，必以壬午（尚未知今孛星当复随火星具伏不？故言若。复，扶又反）。不过其见之月（火在周之五月）。'"《公羊传》："其言如大辰何（据北斗言入於大辰，非常名）？在大辰也，大辰者何？大火也（大火谓心）。大火为大辰，伐为大辰（伐谓参伐也。大火与伐，天所以示民时早晚，天下所以取正。故谓之大辰时也），北辰亦为大辰（北辰，北极，天之中也，常居其所，迷惑不知东西者，须是北辰以别心、伐所在，故加亦。亦者，两相须之意也）。"二十六年，齐有彗星（出齐之分野，不书鲁不见彗），齐侯使禳之，晏子曰："无益也，祇取诬焉（诬，欺也）。天道不謟，不贰其命（謟，疑也），若之何禳之？且天之有彗也，以除秽也，君无秽德，又何禳焉？若德之秽，禳之何损？"

哀公十三年冬十一月，有星孛於东方（平旦众星皆没而孛乃见。故不言所在之次）。《公羊》，孛者何？彗星也。其言於东方何（据北斗言星名也）？见於旦也（旦者，日方出，时宿不复见，故言东方知为旦。）

贞定王二年，彗星见。

先公曰：《史　表》称彗星见於秦。愚按春秋终鲁哀公之十四年，而麟获於鲁。《左传》终於鲁哀公之二十六年，明年而彗见於秦，天人之理，何其昭昭也。秦人亡二周，灭六国，包举宇内，并吞八荒，废井田，开阡陌，扫除先王之典籍，彗之为祸烈矣！表彗见，以为传鉴补遗之首书。

考王八年，彗星见。

赧王十年，彗星见。　十二年，彗星见。　十九年，彗星见。

秦始皇七年，彗星先出东方，见北方；五月见西方十六日。　九年，彗见或竟天。四月见西方又见北方，从斗以南，八十日。　十三年正月，彗星见东方。三十三年，明星出西方（徐广曰："皇甫谧云彗星也。"）。

《汉　天文志》：秦始皇之时，十五年间彗星四见，久者八十日，长或竟天。後秦遂以兵兼六国，外攘夷狄，死人如麻。

汉高帝三年七月，有星孛於大角，旬馀乃入。刘向以为是时项羽为楚王，伯诸侯，而汉巳定三秦，项羽相距荥阳，天下归心於汉，楚将灭，故彗除王位也。一曰羽阬秦卒，烧宫室，弑义帝，乱王位，故彗加之也。

文帝後七年，有星孛於西方，其本直尾、箕，末指虚、危，长丈馀，及天汉，十六日不见。刘向以为，尾，宋地，今楚彭城也。箕为燕，又为吴、越、齐。宿在汉中，负海之国，水泽地也。是时景帝新立，信用晁错，将诛正诸侯，其象先见。後三年，七国反，皆诛灭云。

孝景二年，彗星出西南。其三年，吴楚七国反。　中三年三月丁酉，彗星见西北，其色白，长丈，在觜觹且去，益小，十五日不見。占曰："必有破国乱君，伏死其辜。觜觹梁也"其年梁王得罪。

孝武建元三年二月，有星孛於注、张，历太微，干紫宫，至於天汉。《春秋》"星孛於北斗，齐、宋、鲁晋之君皆将死乱。"今星孛历五宿，其後济东、胶西、江都王，皆坐法削黜自杀，淮南、衡山反，诛。　三年四月，有星孛於天纪，至织女。占曰："织女有女变，天纪为地震。"至四年十月而地动，其後陈皇后废。　六年六月，有星孛於北方。刘向以为明年淮南王安有邪谋，而陈皇后骄恣，其後废后王诛。八月长星出於东方，长终天，三十日去。占曰："是为蚩尤旗，见则王者征伐四方。"其後兵诛四夷，连数十年。　元狩四年四月，长星又出西北，是时伐胡尤甚。

班固曰：建元六年，蚩尤之旗见，其长竟天。後遂命将出征，略取河南，建置朔方。其春戾太子生。自是之後，师行三十年，所诛屠夷灭死者不可胜数。及巫蛊事起，京师流血，僵尸数万，太子子父俱败。故太子生长於兵，与之终始，何独一嬖臣哉（刘奉世曰，按《武纪》建元六年长星见，更元光。至元朔元年春，戾太子始生，赞殊为乖误）！

元封元年五月有，星孛於东井，又孛於三台。其後江充作乱，京师纷然。此明东井、三台为秦地，效也。　元封中，星孛於河戍。占曰："南戍为越门，北戍为胡门。"其後汉兵击拔朝鲜，以为乐浪、元菟郡。朝鲜在海中，越之象也；居北方，胡之域也。太初中，星孛於招摇。《星传》曰："客星守招摇，蛮夷有乱，民死君。"其後汉兵击大宛，斩其王。招摇，远夷之分也。

宣帝地节元年正月，有星孛於西方，去太白二丈所。刘向以为太白为大将，彗孛加之，扫灭之象也。明年，大将军霍光薨，後二年家夷灭。

元帝初元五年，彗星出西北，赤黄色，长八尺所，後数日长丈馀，东北指，在参分。後二岁馀，西羌反。

成帝建始元年正月，有星孛於营室，青白色，长六七丈，广尺馀。刘向、谷永以为後宫怀妊之象。彗星加之，将有害怀妊，绝继嗣者。一曰後宫将受害也。其後赵皇后立妹为昭仪，害两皇子，上遂无嗣，赵后姊妹，卒皆伏诛。

元延元年七月辛未，有星孛於东井，践五诸侯（孟康曰："五诸侯，星名。"），出河戍北，率行轩辕、太微，後日六度有馀，晨出东方。十三日夕见西方，犯次妃、长秋、斗、填，螽炎再贯紫宫中，大火当後，达天河，除於妃后之域，南逝度，犯大角、摄提，至天市而按节徐行（服虔曰："谓行迟。"），炎入市中，旬而後西去。五十六日与苍龙俱伏。谷永对曰："上古以来，大乱之极，所希有也。察其驰骋骤步，芒炎或长或短，所历奸犯（师古曰："奸音干。"），内为後宫女妾之害，外为诸夏叛逆之祸。"刘向亦曰："三代之亡，摄提易方。秦、项之灭，星孛大角。"是岁，赵昭仪害两皇子。後五年，成帝崩，昭仪自杀。哀帝即位，赵氏皆免官爵，徙辽西。哀帝亡嗣。平帝即位，王莽用事，追废成帝赵皇后、哀帝傅皇后，皆自杀。外家丁、傅皆免官爵，徙合浦，归故郡。平帝无嗣，莽遂篡国。

哀帝建平二年二月，彗星出牵牛七十馀日。《传》曰："彗所以除旧布新也。牵牛，日、月、五星所从起，历数之元，三正之始。彗而出之，改更之象也。其出久者，为其事大也。"其六月甲子，夏贺良等建言当改元易号，增漏刻。诏书改建平二年为太初元年，号曰陈圣刘太平皇帝，漏刻以百二十为度。八月丁巳，悉复蠲除之，贺良及党与皆伏诛流放。其後卒有王莽篡国之祸。

王莽地皇三年十一月，有星孛於张，东南行五日不见。孛星者，恶气所生，为乱兵。或谓之彗星，所以除秽而布新也。张为周地，星孛於张，东南行，即轸、翼之分。轸、翼为楚，是周、楚地将有兵乱。後一年正月，光武起兵舂陵，破南阳。更始为天子，都雒阳，西入长安。光武兴河北，复都雒阳，居周，地除秽布新之象。

光武建武十五年正月丁未，彗星见昴（炎长三丈。韩杨占曰："在昴，大国起兵也。"），稍西北行入营室，犯离宫（韩杨占曰："彗出营室、东壁之间，为兵起也。"）。三月乙未，至东壁灭，见四十九日。彗星为兵入除秽，昴为边兵，彗星出之为有兵。至十一月，定襄都尉阴承反，太守随诛之。卢芳从匈奴入居高柳，至十六年十月降，上玺绶。一曰昴星为狱事。是时大司徒欧阳歙以事系狱，逾岁死。营室，天子之常宫。离宫，妃后之所居。彗星入营室，犯离宫，是除宫室也。是时郭皇后巳疏，至十七年十月遂废为中山太后，立阴贵人为皇后，除宫之象。　三十年闰月甲午，水星在东井二十度，生白气，东南指，炎长五尺，为彗，东北行至紫宫西藩上。五月甲子不见，凡见三十一日。水常以夏至放於东井。闰月在四月，尚未当见而见，是赢而进也。东井为水衡，水出之为大水。是岁五月及明年，郡国大水，坏城郭，伤禾稼，杀人民。白气为丧，有炎作彗，彗所以除秽。紫宫，天子之宫，彗加其藩，除宫之象（《荆州星经》曰："彗在东井，国大人死。七十日主当之，五十日相当之，三十日兵将当之。"）。後三年，光武帝崩。

孝明帝永平三年六月丁卯，彗星出天船北，长二尺所，稍北行至亢南，百三十五日去。天船为水，彗出为大水。是岁，伊、雒水溢，到津城门，坏伊桥；郡七县三十二皆大水。　八年六月，长星出柳、张三十七度，犯轩辕，刺天船，陵太微，气至上阶，凡见五十六日去。柳，周地。是岁多雨水，郡十四伤稼。　十八年六月己未，彗星出张，长三尺，转在郎将，南入太微，皆属张。张为周地东都。太微，天子廷，彗星犯之，为兵丧。其八月，帝崩。

孝章建初元年八月庚寅，彗星出天市，长二尺所，稍行入牵牛三度，积四十日稍灭。十二月戊寅，彗星出娄三度，长八九尺，稍入紫宫中，百六日灭。为大人忌。後四年，明德皇后崩。

孝安永初三年十二月，彗星起天苑南，东北指，长六七尺，色苍白。天苑为外军，彗星出其南为外兵，其後任尚、马贤等击羌降之。

孝顺永建六年，彗星出於斗、牵牛，灭於虚、危。虚、危为齐，牵牛吴、越。故海贼浮於会稽，山贼捷於济南。　六年三月丁巳，彗星见东方，长六七尺，色青白，西南指营室及坟墓星（《郄萌占》曰："彗星出而中营室，天下乱，易政，以五色占其吉凶。"）。丁丑，彗星在奎一度，长六尺，癸未昏见（《河图》曰："彗星出贯奎，库兵悉出，祸在强侯、外夷，胡应逆首诛也。"）西北历昴、毕，甲申在东井，遂历舆鬼、柳、七星、张，光炎及三台，至轩辕中灭（《古今注》曰："五月庚寅，太白昼见。十一月甲午，太白昼见。"）。营室者天子常宫。坟墓主死。彗星起而在坟墓、营室，不出五年，天下有大丧。後四年，孝顺帝崩。昴为边兵，又为赵。羌，周马父子後遂为寇。又刘文劫清河相射暠，欲立王蒜为天子，暠不听，杀暠，王闭门距文，官兵捕诛文，蒜以恶人所劫，废为尉氏侯，又徙为犍阳都乡侯，薨，国绝。历东井、舆鬼为秦，皆羌所攻钞。炎及三台，为三公。是时太尉杜乔及故太尉李固为梁冀所陷入，坐文书死。及至注、张为周，灭於轩辕中为後宫。其後懿献后以忧死，梁氏被诛，是其应也。

孝桓建和元年八月乙丑，彗星芒长五尺，见天市中，东南指，色黄白，九月戊辰不见。时梁冀骄乱。　延熹四年五月辛酉，客星在营室，稍顺行，生芒长五尺所，至心一度，转为彗。占为大丧。後四年，邓氏以忧死。

孝灵光和元年八月，彗星出亢北，入天市中，长数尺，稍长至五六丈，赤色，经历十馀宿，八十馀日，乃消於天苑中。彗除天市，天帝将徙，帝将易都。至初平元年，献帝迁都长安。　三年冬，彗星出狼、弧，东行至於张乃去。张为周地，彗星犯之为兵乱。後四年，京都大发兵击黄巾贼。七月，彗星出三台下，东行入太微，至太子、幸臣，二十馀日而消。彗入太微，天下易主。至中平六年，宫车晏驾。　光和五年二月，彗星出奎，逆行入紫宫，後三出，六十馀日乃消。占曰："彗除紫宫，天下易主。"

孝献初平三年九月，蚩尤旗见，长十馀丈，色白，出角、亢之南。占曰："蚩尤旗见，则王征伐四方。"其後曹公征讨天下且三十年。　四年十月，孛星出两角间，东北行，入天市中而灭。占曰："彗除天市，天帝将徙，帝将易都。"是时上在长安，後二年东迁，明年七月至雒阳，其八月，曹公迎上都许。　建安五年十月辛亥，有星孛於大梁，冀州分也。时袁绍在冀州。其年十一月，绍军为曹军所破。七年夏，绍死，後曹公遂取冀州。　九年十一月，有星孛於东井、舆鬼，入轩辕、太微。　十一年正月，星孛於北斗，首在斗中，尾贯紫宫，及北辰。占曰："彗星扫太微宫，人主易位。"其後，魏文帝受禅。　十二年十月辛卯，有星孛於鹑尾。荆州分也。时荆州牧刘表据荆州。时益州从事周群以荆州牧将死而失主。明年秋表卒，以小子琮自代。曹公将伐荆州，琮惧，举军诣公降。　十七年十二月，有星孛於五诸侯。周群以为西方专据土地者，皆将失土。时益州牧刘璋据益州，汉中太守张鲁别据汉中，韩遂据凉州，宋建别据抱罕。明年冬，曹公遣偏将击凉州。十九年获宋建；韩遂逃於羌中，病死。其年秋，璋失益州。二十年秋，公攻汉中，鲁降。　二十三年三月，孛星辰见东方二十馀日，夕出西方，犯历五车、东井、五诸侯、文昌、轩辕、后妃、太微，锋炎指帝座。占曰："除旧布新之象也。"

魏文帝黄初六年十月乙未，有星孛於少微，历轩辕。占："为兵丧，除旧布新之象。"时帝军广陵，辛丑，亲御甲胄观兵。明年五月，帝崩。

明帝太和六年十一月丙寅，有星孛於翼，近太微上将星。占曰："为兵丧。"甘氏曰："孛彗所当之国，是受其殃。翼又楚分野，孙权封略也。"明年，权有辽东之败。又明年，诸葛亮入秦川。孙权发兵，缘江淮屯要冲，权自围新城以应亮，天子东征权。青龙四年十月甲申，有星孛於大辰，长三尺；乙酉又孛於东方。十一月己亥，彗星见，犯宦者、天纪星。占曰："大辰为天王，天下有丧。"刘向《五纪论》曰："《春秋》，星孛於东方，不言宿者，不加宿也。宦者在天市，为中外有兵。天纪为地震。孛彗主兵丧。"　景初二年八月，彗星见张，长三尺，逆西行，四十一日灭。占同上。张，周分野。

少帝正始元年十月乙酉，彗星见西方，在尾，长二丈，拂牵牛，犯太白；十一月甲子，进犯羽林。占曰："尾为燕，又为吴，牛亦吴、越之分。太白为上将，羽林为中军兵。为吴、越有丧，中军兵动。"二年五月，吴遣三将寇边。吴太子登卒。六月，宣帝讨诸葛恪於晥，太尉满宠薨。　六年八月戊午，彗星见七星，长二尺，色白，进至张，积二十三日灭。　七年十一月癸亥，又见轸，长一尺，积五十六日灭。　九年三月又见昴，长六尺，色青白，芒西南指。七月又见翼，长二尺，进至轸，积四十二日灭。按占曰："七星、张为周分野，翼、轸为楚，昴为赵、魏，彗所以除旧布新，主兵丧也。"嘉平元年，宣帝诛曹爽兄弟及其党与，皆夷三族，京师严兵。三年，诛楚王彪，又袭王陵於淮南。淮南，东楚也。魏诸三幽於邺。　嘉平三年十一月癸亥，有星孛於营室，西行，积九十日灭。占曰："有兵丧。室为後宫，後宫有乱。"　四年二月丁酉，彗星见西方，在胃，长五六丈，色白，芒南指，贯参，积二十日灭。　五年十一月，彗星又见轸，长五丈，在太微左执法，西南指，积百九十日灭。按占曰："胃，兖州之分野。参，主兵。太微，天子庭。执法，为执政。孛彗为兵丧，除旧布新之象。"正元元年二月，李丰、丰弟翼，后父张缉等谋乱，皆诛，皇后亦废。九月，废帝为齐王。

高贵乡公正元元年十一月，白气出南斗侧，广数丈，长竟天。王肃曰："蚩尤之旗也，东南其有乱乎！"　二年正月有彗星见於吴、楚分，西北竟天。镇东大将军毋邱俭等据淮南叛，景帝讨平之。按占："蚩尤旗见，王者征伐四方。"自後又征淮南，西平巴蜀，是岁吴主孙亮立。

吴五凤元年，长星见斗、牛，吴、越分。按占："吴有兵丧，除旧布新之象也。"太平三年，孙綝盛兵围宫，废亮为会稽王，故《国志》又书於吴也。淮南、江东同扬州地，故於时变见吴、楚之分，则魏之淮南，多与吴同其灾。是以毋邱俭等以孛为巳应，遂起兵而败。後三年，即魏甘露二年，诸葛诞又反淮南，吴遣将救之。及城陷，诞众与吴兵死没各数万人，犹前长星之应也。

魏甘露二年十一月，彗星见角，色白。占曰："彗星见两角间，色白者，军起不战，邦有大丧。"景元元年，高贵乡公为成济所害。

元帝景元三年十一月壬寅，彗星见亢，色白，长五寸，转北行，积四十五日灭。占曰："为兵丧。"一曰："彗星见亢，天子失德。"四年，锺会、邓艾伐蜀，克之。二将俱以反诛。咸熙二年五月，彗星见王良，长丈馀，色白，东南指，积十二日灭。占曰："王良，天子御驷。彗星扫之，禅代之表，除旧布新之象也。白色为丧。王良在东壁宿，又并州之分野。"八月，元帝崩，十二月，武帝受魏禅。

晋武帝泰始四年正月丙戌，彗星见轸，青白色，西北行，又转东行。占曰："为兵丧。轸又楚分野。"三月，皇太后王氏崩。十月，吴寇江夏、襄阳。　五年九月，星孛於紫宫。占如上。紫宫，天子内宫。十年，武元杨皇后崩。　十年十二月，有星孛於轸。占曰："天下有兵起。轸又楚分野。"　咸宁二年六月甲戌，星孛於氐。占曰："天子失德易政。氐，又兖州分。"七月，星孛於大角。大角为帝座。八月，星孛於太微，至翼、北斗、三台。占曰："太微，天子庭，大人恶之。"一曰："有改王。翼，又楚分野。北斗主杀罚，三台为三公。"三年正月，星孛於西方。三月，星孛於胃。胃，徐州分。四月，星孛於女御。女御为後宫。五月，又孛於东方。七月，星孛紫宫。占曰："天下易主。"四年四月，蚩尤旗见东井。後年，倾三方伐吴，是其应也。　五年三月，星孛於柳。四月，又孛於女御。七月，孛於紫宫。占曰："外臣陵主。柳，又三河分野。大角、太微、紫宫、女御并为王者。"明年吴亡，是其应也。孛主兵丧。征吴之役，三河、徐、兖之兵悉起，交战於吴、楚之地，吴丞相都督以下枭戮十数，偏裨行阵之徒馘斩万计，皆其徵也。　太康二年八月，有星孛於张。占曰："为兵丧。"十一月，星孛於轩辕。占曰："後宫当之。"　四年三月戊申，星孛於西南。是年，齐王攸、任城王陵、琅琊王佩、新都王咏薨。　八年九月，星孛於南斗，长数十丈，十馀日灭。占曰："斗主爵禄，国有大忧。"一曰："孛於斗，王者疾病，天下易政，大乱兵起。"　永熙元年四月，客星在紫宫。占曰："为兵丧。"太康末，武帝眈宴游，多疾病。是月己酉，帝崩。元康元年，贾后诛杨骏及其党与，皆夷三族，杨太后亦见弑。又诛汝南王亮、太保卫瓘、楚王伟，王室兵丧之应也。

惠帝元康五年四月，有星孛於奎，至轩辕、太微，经三台、大陵。占曰："奎为鲁又为库兵，轩辕为後宫，太微天子庭，三台为三司，大陵有积尸死丧之事。"其後武库火，西羌反。後五年，司空张华遇祸，贾后废死，鲁公贾谧诛。又明年，赵王伦纂位。於是三王兴兵讨伦，兵士战死十馀万人。　永康元年十二月，彗星出牵牛之西，指天市。占曰："牛者七政始，彗出之，改元易号之象也。天市一名天府，一名天子旗，帝座在其中。"明年，赵王伦纂位，改元，寻为大兵所灭。　二年四月，彗见齐分。占曰："齐有丧。"时齐王冏起兵讨赵王伦。伦灭，冏明年复败。　泰安元年四月，彗星昼见。　二年三月，彗见东方，指三台。占曰："兵丧象。三台为三公。"三年正月，东海王越执太尉、长沙王乂，张方又杀之。　永兴二年八月，有星孛於昴、毕。古曰："为兵丧。昴、毕又赵、魏分野。"十月丁丑，有星孛於北斗。占曰："旋玑更授，天子出走。"又曰："疆国发兵，诸侯争权。"是後，诸王交兵，皆有应。明年惠帝崩。

成帝咸和四年七月，有星孛於西北，犯斗，二十三日灭。占曰："为兵乱。"十二月，郭默杀江州刺史刘允，荆州刺史陶侃讨默，斩之。时石勒又始僭号。咸康二年正月辛巳，彗星夕见西方，在奎。占曰："为兵丧。奎，又为边兵。"三年正月，石季龙僭天王位。四年，石季龙伐慕容皝，不克。既退，皝追击之，又破麻秋。时皝称蕃，边兵之应也。　六年二月庚辰，有星孛於太微。七年三月，杜皇后崩。

康帝建元元年十一月六日，彗星见亢，长七尺，白色。占曰："亢为朝廷，主兵丧。"二年，康帝崩。

穆帝永和五年十一月乙卯，彗星见於亢，芒西向，色白，长一丈。　六年正月丁丑，彗星又见於亢。占曰："为兵丧、疾疫。"其五年八月褚裒北征，兵败。十一月，冉闵杀石遵，又尽杀胡十馀万人，於是中土复大乱。十二月褚裒薨，是年大疫。　升平二年五月丁亥，彗星出天船，在胃。占曰："为兵丧，除旧布新。出天船，外夷侵。"一曰："为大水。"四年五月，天下大水。五年，穆帝崩。

哀帝兴宁元年八月，有星孛於角、亢，入天市。按占曰："为兵丧。"三年正月，皇后王氏崩。二月帝崩。慕容恪攻没洛阳，沈劲等战死。

孝武宁康元年正月丁巳，有星孛於女、虚，经氐、亢、角、轸、翼、张；至二月丙戌，彗星见於氐。九月丁丑，有星孛於天市。占曰："为兵丧。"太元元年七月，苻坚破凉州，虏张天锡。　太元十五年七月壬申，有星孛於北河戌，经太微、三台、文昌，入北斗，色白，长十馀丈；八月戊戌，入紫微乃灭。占曰："北河或一名胡门，胡门有兵丧。扫太微，入紫微，王者当之。三台为三公，文昌为将相，将相三公有灾。入北斗，诸侯戮。"一曰："扫北斗，强国发兵，诸侯争权，大人忧。"二十一年帝崩。隆安元年，王恭、殷仲堪、桓元等发兵，请追王国宝，朝廷从而杀之，司马道子由是失势，祸乱成矣。安帝隆安四年二月己丑，有星孛於奎，长三丈，上至阁道、紫宫西蕃，入北斗魁，至三台；三月，遂经於太微帝座端门。占曰："彗星扫天子庭阁道，易主之象也。"经三台入北斗，占同上条。十二月戊寅，有星孛於贯索、天市、天津。占曰："贵臣狱死，内外有兵丧。天津为贼断，王道天下大动通。"按占："灾在吴越。"五年二月，有孙恩兵乱，攻侵郡国。於是内外戒严，营阵屯守，栅断准口。九月，桓元表至，逆谋陵上。其後元遂篡位，乱京都，大饥，人相食，百姓流亡，皆其应也。　义熙十一年五月甲申，彗星二出天市，扫帝座，在房、心北。房、心，宋之分野。按占："得彗柄者兴，除旧布新，宋兴之象。"　十四年五月庚子，有星孛於北斗魁中。七月癸亥，彗星出太微西，柄起上相星下，芒渐长至十馀丈，进扫北斗、紫微、中台。占曰："彗出太微，社稷亡，天下易主。入北斗、紫微、帝宫空。"十四年，刘裕还彭城，受宋公。十二月，安帝崩。

恭帝元年正月戊戌，有星孛於太微西蕃。占曰："革命之徵。"其年，宋有天下。

宋武帝永初三年二月丙戌，有星孛於虚、危。十一月戊午，有星孛於营室。

少帝景平元年正月乙卯，有星孛於东壁。十月己未，有星孛於氐。

文帝元嘉十九年九月丙辰，有客星在北斗，因为彗，入文昌，贯五车，扫毕，拂天节，经天苑，季冬乃灭。　二十六年十月癸卯，彗星见於太微。　二十八年四月乙卯，彗星见於昴。六月壬子，见太微中，对帝座。次年，元凶劭构逆，帝崩。

齐东昏侯永元三年正月乙巳，长星见，竟天。二月壬戌，蚩尤旗见。

和帝中兴元年三月乙巳，彗星竟天。

梁武帝中大通五年正月己酉，长星见。　大同五年十月辛丑，彗出南斗，长一尺馀，东南指，渐长一丈馀；十一月乙卯，至娄灭。占曰："天下有谋王者。"其八年至月，安成民刘敬恭挟左道反，党与数万。九年，李贲称皇帝於交州。

陈文帝天嘉元年九月癸丑，彗星长四尺，芒指西南。占曰："彗星见，则敌国兵起，得本者胜。"其年，周将独孤盛领众趣巴湘，侯瑱袭破之。　六年六月辛酉，有彗长丈馀，见於上台。占曰："阴谋奸宄起。"一曰："宫中火起。"其後，帝崩，安成王废少帝而自立，阴谋之应也。

废帝光大二年六月丁亥，彗星见。

宣帝大建七年四月丙戌，有星孛於大角。占曰："人主亡。"　十二年十二月辛巳，彗星见西南。占曰："有兵丧。"明年帝崩，始兴王叔陵作乱。

後魏明元帝泰常元年五月甲申，彗星二见。

北齐武成帝河清四年三月，彗星见。占曰："除旧布新，易王。"至四月，传位太子。

後王天统元年六月壬戌，彗星出文昌东北，其大如手，後移，长乃至丈馀，百日乃灭。　四年六月，彗星见於东井。七月，孛星见房、心，白如粉絮，大如斗，东行。八月，入天市，渐长四丈，犯瓠瓜，历虚、危，入室，犯离宫。九月入奎，至娄而灭。孛者，孛乱之气。占曰："兵丧并起，易政，大臣诛。"其後太上皇崩，至武平二年，琅琊王俨矫诏诛录尚书和士开，既而杀俨。

周武帝保定五年六月庚申，彗星出三台，入文昌，犯上将，後经紫宫西垣，入危，渐长一丈馀，指室、壁，後百馀日稍短，长二尺五寸，灭虚、危。齐之分野。　天和三年六月甲戌，彗见东井，长一丈，上白下赤而光，渐东行，至七月癸卯，在鬼北八寸所乃灭。占曰："为兵，国政崩坏，将军死，大臣诛。"　建德三年四月乙卯，有星孛於紫宫垣外，大如拳，色赤白，指五帝座，渐东南行，稍长一丈五尺；五月甲子至上台北乃灭。占曰："天下易政，无德者亡。"後二年帝灭齐。

隋文帝开皇八年十月甲子，有星孛於牵牛。占曰："臣杀君，天下合谋。内不有大乱，则外有大兵。牛，吴、越之星，陈之分野。"後年陈氏灭。　十四年十一月癸未，有彗星孛於虚、危及奎、娄，齐、鲁之分野。其後鲁公虞庆则伏法，齐公高熲除名。

炀帝大业三年二月乙丑，彗星见於东井、文昌，历大陵、五车、北河，入太微，扫帝座，前後百馀日而止；三月辛亥，长星见西方，竟天，干历奎、娄、角、亢而没；至九月辛未，转见南方，亦竟天，又干角、亢，频扫太微帝座，干犯列宿，唯不及参、井，经岁乃灭。占曰："去秽布新，天所以去无道，建有德，见久者灾深，星大者事大，行迟者期远，兵大起，国大乱而亡。馀殃为水旱饥馑，土功疾疫。"其後，筑长城，讨吐浑及高丽，兵戎连岁。水旱疾疫、土功相仍，群盗并起，邑落空虚。　四年，彗星出五车，扫文昌，至房而灭。　十一年六月，有星孛於文昌东南，长五六寸，色黑而锐，夜动摇，西北行，数日至文昌，去宫四五寸，不入，却行而灭。占曰："为急兵。"其八月，突厥围帝於雁门，矢及帝前。　十三年六月，有星孛於太微五帝座，色黄赤，长三四尺所，数日而灭。占曰："有亡国杀君。"明年三月，宇文化及弑帝。九月，彗见於营室。

唐高祖武德九年二月壬午，有星孛於胃、昴间；丁亥，孛於卷舌。孛与彗皆非常恶气所生，而孛灾甚於彗。

太宗贞观八年八月甲子，有星孛於虚、危，历元枵；乙亥不见。　十三年三月乙丑，有星孛於毕、昴。　十五年六月己酉，有星孛於太微，犯郎位，七月甲戌不见。

高宗龙朔三年八月癸卯，有彗星於左摄提，长二尺馀，乙巳不见。摄提，建时节，大臣象。　乾封二年四月丙辰，有彗星於东北，在五车、毕、昴间，乙亥不见。　上元二年十二月壬午，有彗星於角、亢南，长五尺。　三年七月丁亥，有彗星於东井，指北河，长三尺馀，东北行，光芒益盛，长三丈，扫中台，指文昌，九月乙酉不见。东井，京师分；中台、文昌，将相位；两河，天阙也。　开耀元年九月丙申，有彗星於天市中，长五丈，渐移，东行至河鼓，癸丑不见。市者货食之所聚，以衣食生民者；一曰帝将迁都。河鼓，将军象。　永淳二年三月丙午，有彗星於五车北；四月辛未不见。

中宗光宅元年九月丁丑，有星如半月，见於西方。月，众阴之长，星如月者阴盛之极。　文明元年七月辛未夕，有彗星於西方，长丈馀；八月甲辰不见，是谓天欃。　景龙元年十月壬午，有彗星於西方，十一月甲寅不见。　二年二月丁酉，有星孛於胃、昴间。胡分也。八月壬辰，有星孛於紫宫。

睿宗太极元年六月，有彗星自轩辕入太微，至大角灭。元宗开元十八年六月甲子，有彗星於五车；癸酉有星孛於毕，昴。　二十六年三月丙子，有星孛於紫宫垣，历北斗魁，旬馀，因雲阴不见。

肃宗乾元三年四月丁巳，有彗星於东方，在娄、胃间，色白，长四尺，东方疾行，历昴、毕、觜、觹、參、東井、輿鬼、柳軒轅至右執法，西凡五旬餘不见。闰月辛酉朔，有彗星於西方，长数丈，至五月乃灭。娄为鲁，胃、昴、毕为赵，觜、觹、參為唐，東井、輿鬼為京師，分柳其半為周，分二彗仍見者荐禍也。又娄、胃间，天仓。

代宗大历元年十二月己亥，有彗星於瓠瓜，长尺馀，经二旬不见，犯宦者星。五年四月己未，有彗星於五车，光芒蓬勃，长三丈；五月己卯，彗星见於北方，色白；癸未东行，近八榖中星；六月癸卯，近三公；己未不见。占曰："色白者，太白所生也。"　七年十二月丙寅，有长星於参下，其长亘天。长星彗属。参，唐星也。

宪宗元和十年三月，有长星於太微，尾至轩辕。　十二年正月戊子，有彗星於毕。

穆宗长庆元年正月己未，有星孛於翼；二月，丁卯孛於太微西上将。六月有彗星於昴，长一丈，凡十日不见。

文宗太和二年七月甲辰，有彗星於右摄提南，长二尺。　八年九月辛亥，有彗星於太微，长丈馀，西北行，越郎位，庚申不见。　开成二年三月丙午，有彗星於危，长七尺馀，西指南斗；戊申，在危西南，芒耀愈盛；癸丑，在虚；辛酉，长丈馀，西行，稍南指；壬戌，在婺女，长二丈馀，广三尺；癸亥，愈长且阔；三月甲子，在南斗；乙丑，长五丈，其末两歧一指氐，一掩房；丙寅，长六丈，无歧，北指，在亢七度；丁卯，西北行，东指；己巳，长八丈馀，在张；癸未，长三尺，在轩辕右不见。凡彗星晨出则西指，夕出则东指，乃常也。未有遍指四方，凌犯如此之甚者。八月丁酉，有彗星於虚、危，虚、危为元枵。枵，耗名也。　三年十月乙巳，有彗星於轸、魁，长二丈馀，渐长，西指。十一月乙卯，有彗星於东方，在尾、箕，东西亘天；十二月壬辰不见。　四年正月癸酉，有彗星於羽林。卫分也。闰月丙午，有彗星於卷舌西北；二月己卯不见。　五年二月庚申，有彗星於营室、东壁间，二十日灭。十一月戊寅，有彗星於东方，燕分也。

武宗会昌元年七月，有彗星於羽林、营室、东壁间也。十一月壬寅，有彗星於北落师门，在营室，入紫宫。十二月辛卯不见，并州分也。

宣宗大中六年三月，有彗星於觜、参。参，唐星也。　十一年九月乙未，有彗星於房，长三尺。

懿宗咸通五年五月己亥，夜漏未尽一刻，有彗星出东方，色黄白，长三尺，在娄，徐州分也。　九年正月，有彗星於娄、胃。　十年八月，有彗星於大陵，东北指。占为"外夷兵及水灾"。

僖宗乾符四年五月，有彗星。　光启元年，有彗星於积水、积薪之间。　二年五月丙戌，有星孛於尾、箕，历北斗、摄提。占曰："贵臣诛。"

昭宗大顺二年四月庚辰，有彗星於三台，东行入太微，扫大角、天市，长十丈馀，五月甲戌不见。宦者陈匡知星，奏曰："当有乱臣入宫。"三台，太一三阶也；太微、大角，帝庭也；天市，都市也。　景福元年五月，蚩尤旗见，初出有白彗，形如髪，长二尺许，经数日，乃从中天下，如匹布，至地如蛇。六月，孙儒攻杨行密於宣州，有黑雲如山，渐下，队於儒营上，状如破屋。占曰："营头星也。"十一月，有星孛於斗、牛。占曰："越有自立者。"十二月丙子，天欃出於西南；己卯，化为雲而没。　二年三月，天久阴，至四月乙酉夜，雲稍开，有彗星於上台，长十丈馀，东行入太微，扫大角，入天市，经三旬有七日，益长，至二十馀丈，因雲阴不见。　乾宁元年正月，有星孛於鹑首。秦分也。　天祐二年四月甲辰，有彗星见於北河，贯文昌，长三丈馀，陵中台、下台；五月乙丑夜，自轩辕左角及天市西垣，光芒猛怒，其长亘天；丙寅雲阴，至辛未少霁，不见。两河为天阙，在东井间，而北河，中国所经也。文昌，天之六司。天市，都市也。梁太祖乾化二年四月壬申，彗出张。甲戌，彗出灵台。

後唐明宗天成三年十月庚午，彗出西南，长丈馀，东南指，在牛宿五度，至三夕不见。

废帝清泰三年九月己丑，彗出虚、危，长尺馀，形微细，经天垒、哭星。其年十一月，帝遇难，晋高祖登位。

晋高祖天福六年九月壬子，彗出西方，扫天市垣，长丈馀。　八年十月庚戌，彗见东方，西指尾迹长一尺，在角九度。

周世宗显德三年正月壬戌夜，有星孛於参宿，其芒指於东南。

宋太祖皇帝开宝八年六月甲子，彗出柳，长四丈，晨见东方，西南指，历舆鬼至东壁，凡十一舍，八十三日而灭。是岁平江南。

太宗端拱二年六月戊子，有彗出东井、积水西，青白色，光芒渐长，晨见东北，旬日；夕见西北，历右摄提，凡三十日，至亢没。

真宗咸平元年正月甲申，有彗出营室北，光芒尺馀，至丁酉，凡十四日灭。六年十一月辛亥，旄头犯舆鬼。占与彗同。甲寅，有星孛於井、鬼，大如杯，色青白，光芒四尺馀，犯五诸侯，历五车，入参，凡三十馀日没。占："有燕兵。"明年冬，契丹入寇。天禧二年六月辛亥，彗出北斗魁第二星东北，长三尺许，与北斗第一星齐，北行经天牢，拂文昌，长三丈馀，历紫微、三台、轩辕，远行而西，至七星，凡三十七日没。

仁宗明道二年二月戊戌，东北方有含誉星见，其色黄白，有光芒长二尺许。其後章献明肃太后崩，或以为彗。　景祐二年八月壬戌夜，有星孛於张、翼，长七尺，阔五寸，十二日而没。十二月己未夜，有星出外屏，有芒气。　皇祐元年二月丁卯，彗出虚，晨见东方，西南指，历紫微至娄，凡一百一十四日而没。占曰："有兵丧。"　嘉祐元年七月，彗出紫微，历七星，其色白，长丈馀，至八月癸亥灭。

英宗治平三年三月己未，彗出营室，晨见东方，长七尺许，西南指危，泊坟墓，渐东远行，近日而伏；至辛巳，夕见西北，有星无芒，彗益东行，别有白气一，阔三尺许，贯紫微极星，并房宿，首尾入浊；益东行，历文昌、北斗，贯尾；至壬午，星复有芒，彗长丈馀，阔三尺馀，东北指，历五车，白气为歧，横天，贯北河、五诸侯、轩辕、太微、五帝座、内五诸侯，及角、亢、氐、房宿；癸未，彗长丈五尺，有星孛气，如一升器，历营室至张，凡一十四舍，积六十七日，星气孛皆灭。占曰："白气，长星也；孛气，孛也；光如箒者，彗也。为兵丧、水旱、饥疫之灾。"

神宗熙宁八年十月乙未，星出东南轸度中，如填，青白；丙申，西北生光芒，长三尺，斜指轸，若彗；丁酉，光芒长五尺；戊戌，长七尺，斜指左辖，至丁未入浊不见。主兵丧。　元丰三年七月癸未，彗出西北太微垣郎位南，白气长一丈，斜指东南，在轸度中；丙戌，向西北方行，在翼度中；戊子，长三尺，斜穿郎位；癸卯，犯轩辕，至丁酉入浊不见；庚子晨，复出於张度中，至戊午，凡三十有六日，没不见。主除旧布新，兵丧，火灾；又主京城有兵变。

哲宗绍圣四年八月已酉，彗出氐度中，如填，有光，色白，气长三尺，斜指天市垣中星；九月壬子，光芒长五尺，入天市垣；己未，犯天市宦者，主侍臣有忧；庚申，犯天市垣帝座；戊辰，没不见。主兵丧大水及赦；又主五榖大贵，侍臣有忧；又主人民乱，大臣忧。

徽宗崇宁五年正月戊戌，彗出西方，如杯口大，光芒散出如碎星，长六丈，阔三尺，斜指东北，自奎宿贯娄、胃、昴、毕，後入浊不见。主兵丧大饥，西北宜备之。　大观四年五月丁未，彗出奎、娄，光芒长六尺，北行入紫微垣，至西北入浊不见。主水旱榖伤兵饥，人主恶之。

钦宗靖康元年六月壬戌，彗出紫微垣。主天下兵变，破军亡国。闰十一月，彗竟天，时金人入寇，京城失守。

高宗绍兴元年九月，伪齐长星见。於是刘豫谋明年迁。十二月戊寅，彗星见。二年八月甲寅，彗见胃。占："彗大则除旧布新，兵饥、疫疠、水旱交兴。"至九月甲戌乃没。次年金虏陷金州，入兴元。　十五年四月戊寅，彗出东方宿度内，五十馀日乃没。占为"兵饥，臣下失忠务私，彗扫除之。"丙申，复出参度，旬有五日乃伏。是岁蒙国始建号改元。五月丁巳，彗星因为客星，其色青白。占丧。　十六年十二月戊戌，彗出西南危宿。　十七年正月乙亥，彗出东北方女宿，二月二日乃伏。　二十二年七月丙午，彗见东北方井宿内；丁未，其星如木星，光芒长二尺。占："天所以去无道，建有德，彗出有叛者，兵起，大水，晋邦尤甚。"彗晨见东方，又为君臣争明。癸丑夜，彗星犯五诸侯。占："大臣忧，执法之臣凶。"

孝宗淳熙二年七月辛丑夜，泛出一小星，在紫微垣外七公星之上，小如火星，参然蓬勃，体气苍白，是为孛星。占："孛星恶气所生，为乱兵，孛德。"又云："参然孛焉，兵之类也。无内乱则水兵天下合谋，闇蔽不明，有所伤害，灾甚於彗。"

宁宗嘉定十五年八月甲午，彗星出右摄提，光芒约三丈以上，其体小如木星，凡两月，行历氐、房、心乃没。占："彗，本类星，末类彗，大则除旧布新，天所以去无道而建有德。彗出，有叛者，兵起其国。彗星昏见，其国受兵。"於是其应金主殂。九月壬戌，彗星消伏。








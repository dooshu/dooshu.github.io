○别韩方源序

昔元次山与韩方源别於商馀，约不终岁，复相见於此山。忽八年於今，始复相见，悲欢之至，言可极邪？次山与方源，昔年俱颐於山谷，有终焉之意。今方源得如其心，次山在冠冕，次山一顾方源，再三惭羞，时复饮酒，求其安我。今方源欲安家肥阳，次山方理兵九江，相醉相辞，不必如昔年之约，此情岂易然者邪？乙未之前，次山有《元子》；乙未之後，次山有《猗于子》；戊戌中，次山有《浪说》。悉赠方源，庶方源见次山之意。


○善後六事疏 【 福建善後】

此公巡撫閩中回籍守制上言

一議將、葢自古軍中。必令大將運籌。而佐以偏禆。今獨恃一戚繼光。令其左支右吾。四面當寇。繼光雖信才勇。力亦不能及也。福建都行二。司有備員者六人乞敕該部行撫按等官考察去留、舉才者補之、隨宜委用、如守備胡守仁、把總傅應嘉者以充、則官不必備、而分任有人矣、一議兵、福建之兵、所以積弱者、為未練也、臣常練之。而又病於未專也。是客兵終不可罷。然非策矣。乞許撫臣得取各縣團操民壯之半、與各廵司弓兵、給以客兵之食、集之省會、分為二營、營三千二百人、設練兵都司二員、分統訓練、則可以漸减客兵而增主兵。但軍旅之事。法當威嚴訓練之初。易生謗怨。仍乞假之事權。不從中制。使主帥之令。得行於下。而後實効可臻。一議食、福建賦稅。自兵興以來、未入于朝廷者多矣。今議者必以寇亂稍寧。欲為催徵之計。不知瘡痍未起。荒蕪未闢。而一旦督追數年之逋是毆之盜也宜下撫按酌議巳徵者量留地方。未徵者姑免追併。一寬海禁。閩人濱海而居。非往來海中則不得食。禁之而私通如故不若官明通之而制之以法自通番禁嚴。而附近海洋魚販。一切不通。故民貧而盜愈起。宜稍寬其法。一增設縣治汀漳延平間、縣治太遠、不便防奸、請立縣於河埠東西坑東洋三處、令有司就近約束、一議處有司、本省郡縣、僻在山海、法令疏闊、民易為亂、今後宜慎簡甲科中有才望者以任守令、勿以衰殘舉貢、及槩用江廣之人、就近銓補


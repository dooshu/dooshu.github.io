○嘉禾合穗赋（有序）

景龙二年秋八月，属县长子有嘉禾合穗。瑞不虚月，侯其而。乃赋曰：

天祚明德兮降之嘉生，按彼灵篇兮莫之与京。脉震土膏，且分苗于南亩；驷临天汉，爰合穗以西成。当元后之历试，表休徵於太平。不莠不稂，实坚实好。引薰风於和气，承湛露於苍昊。生非百里，验管仲之虚辞；出异昆山，自我皇之所宝。在瑞图之右，为旷代之祥，唐叔得之而合颖，周成得之以充箱。双米一稃，称之表异；孤茎六穗，颂以非常。今也尤盛，居然允臧。转风而屡腾佳气，就日而交见祥光。独天不生，托厚载於富媪；非圣不感，效元符於我皇。我皇得之炽而昌，风之起兮云之扬。嘉禾之瑞未可量，天子亿载临万方。


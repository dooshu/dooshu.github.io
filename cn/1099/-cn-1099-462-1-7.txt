○條陳時務疏二 【 時務】

臣等聞董晉云、欲知宰相能否、視天下安危、所謀議于上前者、不足道也、則是宰相之職。不在謀議矣。然昔之宰相。事得專行。故不必于謀議。今之閣臣。虛冐相名。自票擬而外。毫無事權。苟中有所見。而默無一言。是併謀議而失之矣。矧中外紛紜、公私困詘、臣等目擊艱難、耳聞輿論、不敢不直陳　君父之前、以庶幾芻蕘之採、即觸時忌、忤物情。有所不顧、大槩有數端焉、其一則任事之乏人也、今天下賢才、嚴穴畢搜、曹署填塞、額外添註、數倍正員、稱極盛矣、而東西有事。並無一人出力擔承。榆関之役。非閣臣孫承宗挺身自請。將束手坐視。臣等與承宗職事同。受　恩同而使承宗獨居危之地。拮据戎馬之塲。心甚愧之承宗雖盡瘁不辭。而積勞成病。亦當體恤。誰非　朝廷之臣子乎。乃臣等問吏兵二部。求其可以當此任者。茫然無以應也。從來文學詞臣。不典軍旅。今急而借才矣。乃中外諸臣。可遂委責于承宗。恬然不置念乎。恐亦心之所不安也。而吏兵二部亦遂不博訪此等人才以備一時之緩急乎古之才臣。受一面之寄。輒有以自見。即艱難危困之秋。亦能設法措置。自作生涯。如張詠之于益州。韓世忠之于楚州。李抱真之于澤潞。孟珙之于襄陽。皆不歲月間。化貧弱為富強。今之督撫。仗金?戊建牙。專制一方。盖合古節度制置安撫。併為一官。此其患有二才力不長與牽掣過甚故當事輒不能稱任也任何隆重。每一缺出。推擇而使。咸翹然欲見其奇矣。及至受事。多告苦訴窮。若不可一朝居。地方有急。一縷一粟。皆仰給　朝廷。豈古今人果不相及乎。將時勢之不同乎。抑遷轉太驟、傳舍其官。不皇展設乎。雖當局備極苦心。而旁觀或未盡曉。此臣等所謂任事之乏人者也。其一則錢粮之欠清也。國家定制。歲入租賦原足供用。徒以弊孔潰漏。冗蠹侵漁遂至空乏。年來重以東西軍興。騷然煩費。主計之臣。策無所出。臣等窃以為宮一體。若肯彼此通融。公同會計。盡捐不急之務。畢杜旁出之蹊。銖銖兩兩。悉佐公家。當充然其有餘。惟是因循既久。振刷為難。臣等疏庸、不能遽得之　皇上、若在各部。則兵餉之出入。茫無的數。獨不可一稽查乎。各省之解納、假印假批、無從對質、獨不可一嚴覈乎、開納之事例、半入奸胥棍徒之橐、如近日南北監所發覺、僅百一耳、其在他曹、皆官吏朦朧、共相容隱、獨不可一搜治乎、各衙門之冗胥冗役、蚕食公家、所損不貲、獨不可一裁減乎、関津之榷稅、賢者固少染指、不肖者半以充囊、今議者欲復抽稅、誠為不便、獨不可就舊稅酌量、再行加增、慎選清吏一為充擴乎、諸如此類、皆竭力爬搔、贏一分即得一分之用、在廷諸臣、苟有生財之方、富強之策、皆開送計部酌議施行、亦何至坐困之若是耶、夫天下之勢急則重而緩則輕、今日之最急無如財用、則其最重、無如理財之官、彼典禮之清閑。銓樞之華膴。以養尊處優則可矣。奈何驅度支之賢者。稍有才名。即竄入其中。而陞轉之遲速高下。又大相懸絕。重其所緩。而輕其所急。雖沿習之舊規。而衡以救時之急務。亦大失計矣。將何以勸劇曹而獎能吏乎。此臣等所謂錢粮之欠清者也。其一則詔令之寢格也。詔旨之不行自此以後愈益甚矣人主所以臨制萬方。在出令耳。故曰令出惟行。又曰令行禁止。如上令之而下不應。則人主之權失。而何以為治。臣等觀近日　旨下、往往有該科留滯、不即發抄、抄而該部不即覆、覆而又奉　旨矣、而仍不行也、舊歲廣寧失後、曾有　旨令該部將行過事件。逐月奏報、不完者該科參奏、今將一年。未見部臣之報。與科臣之參也。其行之省直者。撫按不能得之司道。司道不能得之郡邑。即勒限回奏。亦束之高閣。雖有考成之法。無奈何也。古稱六卿率属。　皇祖曾酒宸翰。懸之諸曹。今此義不明　朝廷處一属官。則堂官不自安。堂官自處一属官。則群然起而詬之。以為怪事矣。上下相習。以苟且涵容。為長厚惇大令安得行而法安得伸。此臣等所謂詔令之寢格者也。其一則風俗之日澆也。語云爭名于朝。爭利于市。名利之必爭。其來久矣。然昔之爭在于昏夜。今之爭在于白晝。蘇軾論宋事。謂一官而三人共之。居者一人。去者一人。而伺之者又一人。以臣等所見。伺者何止一人。當今之時又有極力不肯作開府者矣如巡撫缺出、至擬更三四人而猶不定、其他善地美官、莫不皆然、甚至坐席未溫、又圖他徙、雖恬淡無營之君子、世自不乏、然十人競而一人恬。則恬者亦不能自立。臣等窃恐其波流茅靡之無紀極也、　朝廷設一官、則有一事。今官愈多而事愈不治皆由躁競之為害。誠使以競官之心競事。則何事之不可為。以讓事之心讓官。則何官之不可做。是在主爵之臣。力獎其恬靜。而深抑其嚷搶者。庶幾其有瘳耳。此臣等所謂風俗之日澆者也。以上數欵、未足以盡今日之利弊、臣等特舉其要切者而言之、其言之有當于時事與否、臣等不能知。即言或有當。言之可嘆而各衙門肯斟酌施行與否。臣等不能強要亦自盡其憂時救世之一念而巳伏乞敕下該部留神裁擇、稍比于臺省之條陳、如其汙漫無益、則亦姑存其說、以俟他日徵閣臣之謀議者或有取焉耳、


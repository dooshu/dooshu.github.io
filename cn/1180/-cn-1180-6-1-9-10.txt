谢圣谕疏


昨该臣再疏乞休，未蒙俞允。今日钦承龙笺手敕一道：“谕元辅少师张先生，朕面奉圣母慈谕云：‘与张先生说，各大典礼虽是修举，内外一应政务，尔尚未能裁决，边事尤为紧要。张先生亲受先帝付托，岂忍言去？待辅尔到三十岁，那时再作商量。先生今后再不必兴此念。’朕恭录以示先生，务仰体圣母与朕惓惓倚毗至意，以终先帝凭几顾命，方全臣节大义。先生其钦承之，故谕。”该司礼监太监孙秀、文书房官丘得用，恭捧到臣私寓。臣叩头捧读，感切涕零。

念臣受国厚恩，未能图报。况身膺重托，敢遂私图？但自审体力向衰，兼之宠禄逾分，万不获已，仰控宸严。兹蒙圣恩，亲洒琼翰，恭述圣母慈谕，责臣以付托之未效，勉臣以臣节之当终。臣庄诵之余，感惧兼抱。仰惟慈训谆切，圣眷优隆，诚所谓义重身轻，威尊命贱。臣于此时若复固求私便，是为自冒谴诛。但臣愿忠之心无穷，而任事之力难强，仍乞皇上朝夕于圣母前，达臣微悃，曲赐矜涵。庶税驾之祈，虽未遂于今日；首丘之愿，犹有冀于将来。又该鸿胪寺官奉旨谕臣早出，臣即宜钦遵，赴阁办事。但臣前以山陵扈驾，触冒风寒，近又闻亲弟讣音，感伤致病。伏乞圣慈垂悯，俯容调理数日。少可，即出供职。臣不胜惶悚感激之至。

（奉圣旨：览卿奏谢，知道了。调理数日，即出辅理，以慰朕心。礼部知道。）






送匾奇谈


某甲，庸医也，凡有病往医者，辄应手而毙。然不知其手段之辣者，仍多往乞诊，坐是断送人命愈多。一日，忽有人鼓吹送一匾来以赠之。甲亦不知伊谁所送，惟念自悬壶以来，未经如是荣幸，竟受而悬之而已。邻人亦互相疑讶，以为此专送人命者，何来此物？及细访之，始知为某棺材店所送。好事者遂至棺材店访问，曰：“某甲愈若病耶？何为送之匾也？”店中人曰：“否否。小店生意向来清淡，自某甲悬壶以来，生意骤为起色，故送此以志不忘耳。”






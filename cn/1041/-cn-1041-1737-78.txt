仲并　外舅庄子尚生辰

荆溪之山环千峰，摩空巉绝相争雄。

与公万仞俱壁立，祗有爽气蟠胸中。

荆溪之流碧满野，寒光秀色兼天泻。

与公雅量相对清，更觉波澜来笔下。

高门悬弧此日生，少年挥毫敌两京。

当时紫宸初射策，玉色临轩知姓名。

一旦横经向儒苑，凤掖銮坡去非远。

如今高卧尚琳宫，主父严徐见何晚。

向来皂盖先一州，龚黄已往无此流。

旰食我皇收士急，未容独乐林泉幽。

华堂宴笑春风裹，水绿山青助公喜。

三槐功就却归来，寿如此山如此水。

仲并

仲并　外舅庄子尚生辰

祥光昨夜拥冰轮，南国初生瑞世人。

倚马高文追异代，憩棠余爱在斯民。

吟毫剩借江山助，诏墨行颁雨露新。

要识漆园非浪语，传家重看八千春。

仲并

仲并　外舅庄子尚生辰

家声久矣冠淮东，自喜升堂获拜公。

每看云烟生笔下，故应邱壑满胸中。

祠公此日家山乐，明府他时社稷功。

早晚锋车下吴会，西来犹想及春风。

仲并

仲并　外舅庄子尚生辰

两州佳誉亚龚黄，琳馆归来道益光。

凛凛松筠非俗韵，诜诜兰玉见余芳。

梅催寒萼春初破，月满冰轮夜未央。

景物渐新人不老，年年於此醉华觞。

仲并

坐和韵

急雪逢春易作晴，穷阎犹复断人行。

公家何在欲乘月，夜半扁舟不隔城。

仲并


虞俦　书怀

丘山何必万牛回，栎杜从来贵不才。

无事饮多惟日醉，有声画好亦天开。

欲谋松菊园三径，翻讶文章水一杯。

未免无衣忧卒岁，篱根惭愧候虫催。

虞俦

虞俦　书怀

宦路侵寻已倦游，功名何敢望前修。

谬纡州组三宜去，回视儒冠一忍羞。

畴昔尝窥循吏传，只今谁是富民侯。

夜来好雨催归棹，春水茫茫涨鸭头。

虞俦


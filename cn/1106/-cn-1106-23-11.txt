○送韦七秀才下第求益友序

（一本无“求益友”三字。）

所谓先声后实者，岂唯兵用之，（《汉书》：广武君说韩信曰：“兵有先声而后实。”一本“用”之下有“然”字，非。）虽士亦然。若今由州郡抵有司求进士者，岁数百人，咸多为文辞，道今语古，角夸丽，务富厚。有司一朝而受者几千万言，读不能十一，即偃仰疲耗，（音冒，乱也。按韵，耗，虚到切，灭也，虚也，字从耗，不音冒。目字从毛，未详孰是，当考。）目眩而不欲视，心废而不欲营，如此而曰吾能不遗士者，伪也。唯声先焉者，读至其文辞，心目必专，（“目”，一作“耳”。）以故少不胜。

京兆韦中立，其文懿且高，其行愿以恒，试其艺益工，久与居，益见其贤，然而进三年连不胜，是岂拙于为声者欤？或以韦生之不胜，为有司罪。余曰：非也。谷梁子曰：“心志既通，而名誉不闻，友之过也；名誉既闻，而有司不以告，（“不以告”，或作“不取者”。）有司之过也。”（《谷梁传》昭十九年：子既生，不免乎水火，母之罪也。羁贯成童，不就师傅，父之罪也。就师学问无方，心志不通，身之罪也。心志既通，名誉不闻，友之罪也。名誉既闻，有司不举，有司之罪也。）人之视听有所止，神志有所不及。（即上云有司疲耗事。）古之道，名誉未至，不以罪有司，而况今乎？今韦生乐植乎内，不欲扬乎外，其志非也。孔子不避名誉以致其道，今韦生仗其文，简其友，思自得于有司，抑非古人之道欤？将行也，余为之言，既以迁其人，又以移其友，且使惑者知释有司也。


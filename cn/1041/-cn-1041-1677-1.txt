章良能　题李伯时飞骑习射图

禁营貔虎天廻龙，技痒不奈刍粟丰。

闻道宝津尝护驾，前朝踊跃矜戏雄。

红绡低击柳枝碧，满满弯弓斫鬃射。

偶然穿叶未为奇，截下红绡方破的。

彩绳子长曳彩轻，闪烁眩转如奔星。

弦头辟雳起马脚，回看一箭落欃枪。

乌纱帽稳春衫薄，交鞯焕烂青丝络。

千步场深隔九关，毕景驰驱有馀乐。

李侯应奉随春官，日晏归穿卫士班。

平生抵死怜神骏，绝艺那能不细看。

不学阎公伏池侧，仓皇丹粉供宣索。

他年乘兴试追寻，妙处只须凭子墨。

十六蹄翻意态真，罄控应节顾眄视。

当时骑士尽应尔，尚想元丰兵制新。

慨今多事困供亿，养兵殆且殚民力。

未闻士歌马腾槽，安得从容观戏剧。

章良能


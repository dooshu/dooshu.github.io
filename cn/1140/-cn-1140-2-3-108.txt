灌瓦研歌

李梅公司马藏研五瓣如梅花质如黄玉间作绀碧色累累坟起云是灌婴庙瓦请予为诗

笵土千年化圭璧琢作梅花伴骚客腻质全堆金粟黄斑痕细夺琅玕碧主人置酒开山房丛花锦石兼幽篁摩娑书画亦无数出此四座生清光传闻庙瓦今破碎铭字刓残谁睹记扣之如磬拭如烟龙尾端溪尽堪弃雩阳古庙野火焚穹碑断础皆寒云神物可怜光怪在令人转说灌将军


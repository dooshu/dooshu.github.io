43　封建可以支變故　節行可以回人心


一梁以折七國之鋒，一琅邪以續典午之緒，封建可以支變故。何云：「七國獨非封建乎？」安平之功，以畫邑之王蠋；南陽之興，以東郡之翟義。翟義注見上。節行可以回人心。

【元圻案】漢書梁孝王傳：「吴、楚七國反，先擊梁棘壁，殺數萬人。梁王城守睢陽，使韓安國、張羽等爲將軍以距吴、楚。吴、楚以梁爲限，不敢過而西。」〇晉書元帝紀：「帝諱睿，宣帝曾孫，琅琊恭王覲之子也。年十五，嗣位琅琊王。及懷帝蒙塵于平陽，司空荀藩等推帝爲盟主。太興元年三月，愍帝崩，問至，即皇帝位。」〇三國志蜀譙周傳：「典午忽兮，月酉没兮。」典午，司馬氏隱謎也。〇史記田單傳贊：「燕之初入齊，聞畫邑人王蠋賢，使人謂蠋曰：『吾以子爲將，封子萬家。不聽，吾引三軍而屠畫邑。』王蠋曰：『忠臣不事二君，貞女不更二夫。與其生而無義，固不如烹。』齊亡大夫聞之曰：『王蠋布衣也，義不北面於燕，況在位食禄者乎！』乃相聚如莒，求諸子，立爲襄王。」〇田單破燕，復齊七十餘城。齊襄王封單號曰安平君。〇晁无咎嘗非太史公不爲王蠋立傳。〇胡子知言：「郡縣天下，可以持承平〔一〕，而不可以支變故；封建諸侯，可以持承平〔二〕，可以支變故。」

〔一〕「持」，原作「支」，據四庫本知言卷二改。

〔二〕「持」，原作「支」，據四庫本知言卷二改。






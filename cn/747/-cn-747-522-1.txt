○外王父赠秘书少监东平吕公神道表铭

公之先出自姜姓，太公之允也。唐虞之际，佐治洪水有功，以能为禹股肱心膂，命曰吕氏。洎太公誓苍兕，平商牧，桓公责包茅，匡周道，传国七百，列於《春秋》。汉兴，以勋戚在侯服者二十人。临泗侯之孙通封於东平，其後国除，为郡著族。元魏末有汶阳公思礼者，扶翼周文，开霸关右，历行台右丞兵部尚书。时魏分为东西，中夏拥隔，遂居於河东，今为蒲人也。从尚书四叶生进，皇朝晋阳令，赠郴州刺史，郴州之嗣曰仁诲，以文学称，以从父兄太一俱用射策科。太一历御史尚书郎中书舍人户部侍郎右庶子。仁诲由成王文学转岐王府属，累迁右庶子金吾中郎将资州刺史，除许州，未拜而薨。以孝行闻，仕至太仆丞，加朝散大夫。太仆生公。

公讳某，字某，少淳茂有志行，居太仆府君忧，泣血三年，乡党称之。制终，治《古文尚书》、《左氏春秋》。二十举孝廉，补博昌主簿，历任营邱、文安二丞。宣劳使以清白荐，试守水令。公为政务仁恕，去苛察，密化旁流，邑中移风。再岁正除，加朝散大夫。公性简退，不以善自名，且不乐为吏。秩未满，移疾罢去，居於济源王屋山之阳。常言：“君子之道，不从俗，不离群。幼安抗迹而傲世，慈明濡足以救民，曷若中行以全吾真？”由是逍遥乐道，以漆园、冠之言为师。时阅历代史，究兴败治乱之端，参以立身行道之义。著书十馀卷，号《续吕氏春秋》，草藁未就，属寝疾捐馆。享年若干，时开元二十五年也。

永泰中，嗣子某位朝散大夫右赞善兼陈州刺史，寻迁检校秘书少监兼徐州别驾，因诣阙拜章，乞回所授赐命於先人。诏追赠公太子中允。谢恩之际，又以公所著书上闻，遂改赠秘书少监。

後十有三载，岁在某辰某月日，龟蓍袭吉，始安宅於某乡里之原，江夏郡夫人黄氏焉。夫人汉太尉琬之裔孙，皇朝大将军怀州都督虢国公君汉之孙，沂王府长史虢国公承源之女，洪州刺史京兆韦同之甥。有温仁孝爱之德，劝义垂训之美。後公七岁而终，公之追命，於是有江夏之赠。嗣子秘书痛先君先夫人厌世浸远，音徽将昧，常欲立贞石，传德风，蓄诚未申，先是徂谢。小子再拜受命於太夫人，且成伯舅之志，恭论外祖之烈，以示後嗣。杨恽传太史之书，久惭庸陋，韩康感中军之爱，空想生平。道在兹乎？以表墓。文曰：

赫赫有吕，肇发於姜。既协大禹，亦亮武王。营邱门地，东平传嗣。书之勋册，有焯名位。中郎伯仲，允迪斯贵。实生秘书，含道蕴粹。仁为已任，孝亦天至。论经八览，文参六义。三邑之佐，清恭廉贞。鸣弦作宰，休有清声。退谋於道，爰晦其明。体顺保和，遗荣入冥。春闱中允，蓬山二职。运往时来，退荣隐德。振彼江夏，光敷内则。不及象服，空垂燕翼。太行之右，清济之北。外孙纪辞，以志兆域。


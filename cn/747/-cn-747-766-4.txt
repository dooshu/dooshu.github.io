○论董昌龄量多硖州刺史疏

臣闻王者涣汗之恩，凡罪宽宥。唯故杀人者死，乃王者不易之典也。其董昌龄，比者录以微效，任之方隅。不能祗慎宠光，恣其狂暴，无辜专杀，事迹显彰。妻孥衔冤，万里来诉。伏蒙陛下睿圣慈悯，念其狂横，特令鞫劾，寻得罪源。尚以微绩，曲全性命。中外言议，窃为未当。今授之牧守，以理疲人，则杀人者遭拔擢，冤苦何申诉。此则法理所紊，交谓不可。臣忝备谏列，不敢不言。况陛下慎恤刑狱，朔望循省，虑有冤滥，以及生人。傥事理稍乖，则伤圣化。今兹宠授，物议嚣然。伏乞陛下速回成命，以警列士。则天下幸甚！


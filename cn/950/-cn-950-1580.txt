杨万里　巳未春日山居杂兴十二解

今岁春迟雨亦然，生愁无水打秧田。

不消三日如麻脚，线样溪流浪拍天。

杨万里

杨万里　巳未春日山居杂兴十二解

半月春晴探物华，山园走得脚酸麻。

从教三日风和雨，闭户烧香不看花。

杨万里

杨万里　巳未春日山居杂兴十二解

海棠雨後不胜佳，子细看来不是花。

西子织成新样锦，清晨濯出锦江霞。

杨万里

杨万里　巳未春日山居杂兴十二解

百舌殷懃报晓晴，花梢做出百般声。

饶渠学遍山禽语，至竟何曾学得莺。

杨万里

杨万里　巳未春日山居杂兴十二解

海棠重叶更妖斜，青帝翻腾别一家。

格外出奇人不识，大红抹利小莲花。

杨万里

杨万里　巳未春日山居杂兴十二解

春寒偏勒牡丹迟，晚似常年半月期。

上巳清明同一日，那时恰好放花枝。

杨万里

杨万里　巳未春日山居杂兴十二解

手种花王五百窠，半来枯瘁半萌芽。

东风未要都开了，每日教开三两花。

杨万里

杨万里　巳未春日山居杂兴十二解

金作林檎花绝穠，十年花少怨东风。

即今遍地栾枝锦，不则梢头几点红。

杨万里

杨万里　巳未春日山居杂兴十二解

寒久花迟也大奇，雨膏饱足土膏肥。

牡丹芍药君须记，管取花房二尺围。

杨万里

杨万里　巳未春日山居杂兴十二解

月影云光学镀金，好风不肯碎花阴。

人言春色醲於酒，不醉衰容只醉心。

杨万里

杨万里　巳未春日山居杂兴十二解

半晴半雨半暄凉，拖带春光未要忙。

为报州家兼县里，五乡改作万花乡。

杨万里

杨万里　巳未春日山居杂兴十二解

一春雨脚滞东园，柳绊花牵不暂闲。

今日酽晴天气好，杖藜看水更看山。

杨万里


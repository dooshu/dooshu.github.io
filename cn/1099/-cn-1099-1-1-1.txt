○平江漢頌 【 平陳友諒】

天命　皇上為億兆生民主。文法甚簡老旌麾所向。悉臣悉庭。初以一旅之師。興濠泗間。遂撫淮南。平江東。攻浙東西下之。版圖所入。方數千里。定都江左。發政施仁。戴白之叟。垂髫之童。??亟泳至化。皡皡熙熙。如承平時。于時陳友諒據有江漢之地。僣居大號。賊殺其主。飭修蒙衝。虐驅烝黎。如蹈水火。不自度力。又集蜂蟻之眾。直窺豫章。三月不解。　皇赫斯怒、乃召群臣于庭而告之曰、陳虜不道、敢屢予侮、昔者蕩搖我邊方、侵軼我姑孰、伺偵我金陵、賴爾一二臣隣之力、攻而敗之、予亦親覆其穴巢、中宵竄走、假息武昌、予不忍追殲之、冀其悔禍以自逭於天刑、癸卯之夏、乃復圍我豫章、是其凶德無厭、自取殄滅、此天亡之時、天之明威、予不敢不順、唯爾熊羆之、不二心之士、尚弼予以成厥功群臣曰都、於是右丞臣達、參知政事臣遇春、帳前親兵指揮使臣國勝、同知樞密院事臣永忠、臣通海、備厥戎器。簡厥師徒以俟。七月癸酉、　上躬擐甲冑、禡纛龍江、帥樓船數百。蔽江而上。陳虜大讋。解圍而逃。丁亥、與我師遇鄱陽湖之康郎山。戊子　上分舟師為十二屯。命達遇春永忠突入虜陣。呼聲動天地。矢鋒雨集。砲聲雷鍧。波濤起立。飛火照耀。百里之內。水色盡赤。焚溺死者動一二萬。流屍如蟻。滿□無際。巳丑、焚偽平章舟。刈戮餘二千。辛卯復酣戰。虜將張定邊素梟猛。　上親禦之。將士皆死戰。歷一二時。遇春等左右夾擊。殺士卒無算。張中矢百餘而退。潛保小山。不敢吐氣。我師亦據湖口。扼彼喉衿。列柵南北江岸。置火筏中流。水陸嚴戒。以候其發。八月、虜食盡。遣舟五百艘掠糧都昌。又為我大將所獲、壬戍虜計窮冐死突出。將上趨九江。　上命諸將一時俱合。其大戰如戊子自辰達酉。督戰益急。友諒中飛矢斃于舟中。癸亥降其眾五萬。　上命釋之不戮一人凱歌而旋。舳艫相御。旌旗翻不疾不徐委蛇而來。舖揚雅飭萬姓歡迎。俯伏道左山川草木皆有喜色告廟飲至、行賞論功、賜遇春田若干、永忠田若干、其餘將士賚金繒有差、以此二事為比使實既稱更見謙約臣稽在昔曹操治水軍八十萬來攻孫權。而周瑜黃?敗之於赤壁苻堅發長安戎卒六十餘萬騎二十七萬以侵晉。而謝玄謝石敗之於淝水。然赤壁不過一焚而走。淝水亦不過軍亂而奔初未嘗大戰也而史臣且書之。以為千古美談。矧今湖口之捷血戰累日。天地為之晦冥、日月為之無光山河為之震盪、其神功駿烈。炳耀鏗鍧。與天無極。較之二國。未足多讓、而歌咏不作。非甚闕典歟。臣謹備著其事撰為詞頌一通、以流鴻續於無窮、以俟太史氏之采錄云、其詞曰、　天眷有德、實為哲皇、肆其神?、以靖寇攘、義旄東指罔敢弗恭、風烈虎嘯、雲游龍驤、長淮既歸。江左攸屬。浙之東西。樹侯置牧。乃建國家。以奠南服。以懷中原。以控西蜀。蠢爾小醜。敢讐大邦。集其兇頑。蜂蝟斧螗。輕涉我疆以跳以踉亦既剪刈。僵骸覆江。洊齊六軍。直傾其穴。釋而勿誅。俾自懲制。闔胡不然。復豕而咥。翹其蟲臂。當吾車轍。　皇明震怒、歷告在廷、是决不悛、命將往征、爾選舟師、爾整甲兵、漕爾糗糧、各???爾誠、搖光在中。夷則之月。禡牙江濱。　皇秉巨金?戊。以誓以戒。以速其發。紀律精明。飆火奮激。旟旐揚揚。艂艭將將。矛戈洸洸。鎧冑明明。載怒載厲載飛載颺。雄威所吞。巳無荊湘。既與虜逢。大呼衝擊。藥騰藜駁。星流火戟。虐燄電奔。巨轟雷劈。殺氣冥蒙。不辨咫尺。矢鋒所貫。什伍聯聯。縱橫交紐。命隕弗顛。欑桅湊颿。筍束蝟編。流尸塞川。舟行弗前。虜魄既裭。扶創而逸。聚于湖奧。僅存喘息。我方植柵。江之南北。火筏在流。掩蔽如翼。越歷四旬飛走途窮將冐萬死。以絕其衝。我師見之。千艣如龍似兔走而鷹之從酣戰六時。由辰達酉。僕姑一發。殪此酋首。貫睛及顱。仆若枯柳大憝既除。餘不能醜。??虎相告言。我誠不振我革我頑。我歸至仁。誰謂培塿。可高嶙峋。舟拜稽首、來降來臣、　皇曰俞哉、汝俘予受、宥汝弗劉、予汝父母汝凍予衣、汝饑予哺、昔何昏迷、今始撤蔀、奏凱而旋、騎吹欝搖。形干樂歌。節以鐲鐃。飲至于廟。頒賞干朝。帛堆其家肉登其庖都人聚觀。舉手加額。或嘆或謠。有聲嘖嘖。干戈相尋。匪一朝夕。自今昇平。可坐而筴。俱擬平淮西碑惟　皇神武。動則克之。群策盡屈四方式之。惟皇寬慈。降則釋之。義聲動盪。疇能敵之。惟　皇明斷。遇事即决。洞見千里。不隔一髮。所以四征成此駿烈。小大畢朝。孰敢肆孽。在昔赤壁。泊乎合淝。事以幸集尚傳策書。況茲之功。俊偉赫熹。揆古無讓。可無咏詩臣雖微賤、文字是職、對揚　皇休、并獻臣臆、三代以還、用仁興國、　皇宜遵行、永作民極、


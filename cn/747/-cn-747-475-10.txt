○请边城贮备米粟等状

右。兵之所屯，食最为急，若无储蓄，是弃封疆。自昔败乱之由，多因馈饷不足。臣以任当体国，职合分忧，奏减河运脚钱，用充军镇和籴，幸蒙圣恩允许，又属频岁顺成，二年之间，沿边诸军，共计收籴米粟一百八十馀万石，准元敕各委当道节度及监军中使度支知巡院官同勾当检纳，仍以贮备军粮为名，非缘城守乏绝，及不承别处分，并不得辄有费用。若能坚守此制，有用随即却填，则是边城常贮十五万人一岁之粮以为急难之备，永无悬绝，足固军情。去岁版筑五原，大兴师旅，所司素无备拟，临事支计缺然，赍送悉贷此粮，乃得军行办集。过事之後，准敕合填，迨今二年，竟不支遣。加以诸镇军食，例皆阙供，及其告急上闻，宣旨下迫，则又请贷贮粟，以充将士月粮，既务废隳，且无愧畏，所未匮竭，其能几何？夫栽植至难，毁拔至易，古人以植杨为喻，能不为之叹惜哉！况水旱流行，固宜有备；戎狄为患，可不为虞。将欲安边，先宜积谷，今当岁稔，令益军储，反罄聚蓄之资，用供朝夕之费，傥遇灾难，则如之何？惟陛下详思後图，不贻他日所悔，臣之愿也，疆场之幸也。不胜区区虑患之意，谨冒昧以闻。谨奏。


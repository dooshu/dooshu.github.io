陈际泰：

临川陈大士深于经术，尽日可草制义三十首，选贡。庚午举于乡，甲戌成进士，授行人。年六十五，犹善酒御内。辛巳送金溪蔡相国之丧，卒于家。

抚州人因大士之教。生徒立业，俱尚迅敏。辛巳，嘉定侯广安(峒曾)视学江右，正考儒童讫，仍大收，限试七义，稍欠则加杖有差。他郡少者数人，多或数十人，惟抚州九百余人。患其众，特简七目：曰日月星辰，曰鼋鼍蛟龙，曰鸟兽鱼龞，曰干戈戚扬，曰麻缕丝絮，曰江淮河汉，曰梓匠轮舆。共录四十人，以额实不胜收也，其减责者仅二人。




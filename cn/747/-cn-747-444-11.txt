○为田神玉谢诏葬兄神功毕表

臣苛言：臣亡兄某以今月二十日诏葬永毕，感恩追恸，肝心如裂。臣某中谢。臣亡兄俯归幽穸，更轸皇慈。易以大名，赐夫秘器。王人加赠，京兆护丧。道备哀荣，念深勋旧。霍光故事，斯则为优；谢安殊礼，彼何足贵？臣限总留务，虔恭圣私。不及亲扣泉扃，尽哀号之义。回趋陛下，谢裒宠之恩。恸哭辕门，五情分溃。臣无任感激之至！


◇与孝武书

闻弟忽起狂檄，阻兵反噬，缙绅愤叹，义夫激怒。古来陵上内侮，谁不夷灭，弟洞览坟籍，岂不斯具？今主上天纵英圣，灵武宏发，自登宸极，威泽兼宣，人怀甘死之志，物竞舍生之节。弟蒙眷遇，著自少长，东宫之欢，其来如昨，而信惑奸邪，忘兹恩友，此之不义，人鬼同疾。今水步诸军悉已备办，上亲御六师，太保又秉钺临统，吾与乌羊，相寻即道。所以淹霆缓电者，犹冀弟迷而知返耳。故略示怀，言不尽意。主上圣恩，每厚法师，今在殿内住，想弟欲知消息，故及。（《宋书·元凶劭传》，劭使浚与世祖书，乌羊者，南平王铄，法师，世祖世子小名也。）


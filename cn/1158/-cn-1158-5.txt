卷五　崇祯二年己巳

刘懋请裁驿递（懋，兵科左给事）

初上即位，励精图治，轸恤民艰，忧国用不足，务在节省。给事中刘懋上疏，请裁驿递，可岁省金钱数十余万。上喜，着为令，有滥予者，罪不赦。部科监司，多以此获遣去。天下惴惴奉法。顾秦、晋士瘠，无田可耕，其民饶膂力，贫无赖者，藉水陆舟车奔走自给，至是遂无所得食，未几，秦中叠饥，斗米千钱，民不聊生，草根树皮，剥削殆尽。上命御史吴牲赉银十万两往赈，然不能救。又失驿站生计，所在溃兵煽之，遂相聚为盗，而全陕无宁土矣。给事中许国荣、御史姜思睿等知其故，具言驿站不当罢，上皆不允，众共切齿于懋，呼其名而诅咒之，图其形而丛射之，懋以是自恨死。棺至山东，莫肯为辇负者，至委棺旅舍，经年不得归。

祖宗设立驿站，所以笼络强有力之人，使之肩挑背负，耗其精力，销其岁月，糊其口腹，使不敢为非，原有妙用；只须汰其冒滥足矣。何至刻意裁削，驱贫民而为盗乎！

按洪武二十六年，始定水马驿应付马骡船只人夫额数，以供差役传报。通天下血脉，久之弊生，嘉靖三十三年，始分温良恭俭让五字，温字五条，供圣裔真人，并差遣孝陵之往来；良字二十九条，供文武各官公差之内出者；恭字九条，供文武各官公差之外入者；俭字二条，供优恤；让字六条，供柔远。而火牌专供兵部走探军情与边镇飞报，亦分内外换三字，以清楚之，除奉旨驰驿者，不为限制外，余各临时裁酌，递有增减。至万历三年，更分为大小勘合，仍以五字编号。其中王裔文武官员用大勘合，监生吏舍等用小勘合。大勘合例用马二匹，夫十名，船二只，照品崇卑定例支应。或一支六，或一支八，极之一支十而止。小勘合实填数目，不许增减，或四马十二夫，或六马十六夫，极之八马二十夫而止。迨天启末年，援辽援黔，征兵征饷，起废赐环，武台内官，海内驿骚，加以冒滥，驿困实始于此。科臣刘懋遂进裁之一疏，总五字之五十一条，酌为一十二款。

一、衍圣公裁定夫六十名，马十六匹，船二只，如带典籍掌书庙丁医兽等事差有烦简，临时酌给。

一、张真人裁定夫五十名，马十匹，船二只，如带法师二人，掌事一人，驴各一头。

一、颜、曾、思、孟加五经博士，裁定夫二十四名，马六匹，船一只（此崇祯二年五月初三日裁定，其余文武诸臣不及悉载）。

毛羽健论卫军官兵及屯田

四月十一日，云南道御史毛羽健奏曰：太祖高皇帝曰：吾养兵百万，不费民间一钱，夫不费钱之兵，何兵也。即今各省直之卫所军也。其养之何用，原以备征调也。客兵皆转饷，而卫军独屯田。民田皆起赋，而屯田独收粒。此即古者寓兵于农之意。法至深且远也。成祖文皇帝，遣英国公率黔、川、广兵征黎季犁，又调两京及山陕、山东、湖广兵自将，讨本雅失里，此卫军之调，见于国初者也。嗣是而复如马昂之讨水徭，韩雍之讨大藤峡，卫泾之讨西宁酋沙把，白能之讨襄阳贼刘千斤，程信之讨山都蛮，万镗之讨蜡尔苗，潘潘之讨思恩酋岑浚，邹文盛之讨香炉酋阿傍，李化龙之征播州酋杨应龙，凡此皆用卫所军也。然则卫军何尝不征调乎？永乐十二年成祖自统京营兵出王剌河击瓦刺，宣德三年宣宗自领铁骑出喜峰口击厘良哈，此京兵之出征，见于国初者也。嗣是而后，如正统九年，成国公之御大宁朵颜；成化二十年，俞子俊之讨亦思马因；宏治十八年寇大同保国公之镇宣大。正德六年，流贼刘六、刘七、拥众北向陆完、马中锡之次涿州；嘉靖三年，土鲁番寇甘肃，金献氏之出兰州。凡此皆用京营兵也。然则营兵又何常不征调乎？不意废弛至今，祖法荡然，京营之兵，泥于居重驭轻之说，久不从战，既臃肿而无所用，骄悍而不可使矣。卫所之兵，又复因噎废食，有警不即调发，乃更别议召募。至召募而尚可谓有长策乎？夫卫军之食屯粮，即犹京兵之食月粮也。千日养之，一日不得其用，斯已成赘物矣。旦既不用其军，便是征其屯粒以养募兵，而乃不征不调，祇知就穷民议加派之粮，不知就卫所中寻食粮之兵；则亦甚失祖宗立法之初意矣。故今日而讲足食。惟有去客兵用卫兵之一法。欲用卫兵，惟有先清屯田之一法。乃屯田至今日而又弊极矣：军士利于屯田之无籍，可以免征伍也，则私相卖；豪左利于屯田之无赋，可以免征输也，则私相买；管军官利于军士之逃亡，可以收屯利也。则一任其私相买卖，而莫肯追补。经此三弊，屯之存者十无一二矣。今诚以军屯一事，专委各省兵巡道，只任责成，敕令于凡军丁之逃亡者钩摄之，死绝者顶补之，凡屯田之典卖者追还之，隐占者严核之，遇有征调，即令兵巡道同该卫所掌印指挥官提押本兵赴营听用。如此则军既赴调，本卫屯粮，便可取作营中月粮。兵有定额，饷无虚冒，其利一也。人有籍贯，逃之可稽，其利二也。各自顾其父母亲戚，不敢瞋目语难，其利三也。各自认其本额，官将不敢彼此参杂，其利四也。操练有素，临敌不敢鼓噪，其利五也。一举而五利具焉。

毛羽健，号芝田，公安人。天启壬戌进士，授万四川县知县，调巴县，入为云南道御史，劾杨维垣、阮大铖为邪党，坐降级归。崇祯，初起原官，首陈救时急着，谓驿递一事，最为民害，首宜厘革。上深是其言，后坐袁崇焕党，革职归卒。

张延登请申海禁

四月十八日，浙江巡抚张延登奏曰：自去岁闽寇闯入浙中，臣督三区水陆官兵协剿败衄远遁，近据侦探，自李芝奇叛郑芝龙而去其党，若陈成宇、白毛老、赤紫哥、桂叔老，窜入闽粤之界，约船六百余号，釜游不定，彼荒歉无所得食海洋寥廓，顺风一苇可航，万一复来，为害更烈。臣思善后之策，独海禁一节，为目前最急之着。按海寇之始，出于闽民通番之弊，通番获利十倍，人舍死趋之，其流祸遂至不可救药。闽浙海运交界之处，名曰沙堤，以限南北，勒令闽船不许过浙，浙船亦不许过闽。天启七年三月，抚臣潘汝祯奏浙闽俱濒海邻倭，虑奸民勾引，禁船只不许往来，日久玩憩，出入毋禁，以致崇祯元年海寇大举入犯，臣细访闽船之为害于浙者有二。一曰杉木船，福建延、汀、邵、建四府出产杉木，其地木商，将木沿溪放至洪塘、南台、宁波等处发卖，外载杉木，内装丝绵，驾海出洋，每赁兴化府大海船一只，价至八十余两。其取利不赀。一曰钓带鱼船，台之大陈山、昌之韭山、宁之普院山等处，出产带鱼，犹闽之蒲田、福清县人善钓，每至八九月，联船入钓，动经数百，蚁结蜂聚，正月方归。官军不敢问。此二项船，皆与贼通，贼先匿大陈山等处山中为巢穴，伪立头目，刊成印票，以船之大小为输银之多寡，或五十两，或三十、二十两不等，货未发，结票谓之报水。货卖完，纳银谓之交票。毫厘不少，时日不爽。此二项船贯盗贼勾引之囮媒也。至浙人之自为害者，奸船为最。前钓鱼船搭厂于山，系船于海，内地奸民，皆以大小划船假冒乡绅旗号，装载酒米，与渔船贸易，而藏违票硝磺等物以资贼，每获重利而归。穷洋竟同闹市。是划船者，又盗贼兵粮之齎送也。欲清海禁，非严禁三项船不可。或谓水行埠旧有船税，禁船则商贾不通，税何从出？不知旧规，两处商人，俱卸沙埕倒换，货自南来者，如糖靛椒藤诸物，必易浙船以入。货自北去者，如桃枣药材诸物，必易闽船以出。杉木船独不可责之易乎。明禁既行，但有由外洋竟至定海者，即以越禁重处。如此则稽查既易，而税亦不至乏绝矣。或又谓海上居民，以海为业，剥船若禁，樵采何资？臣又访大样剥船只，桅木桨便捷如飞，勾引最易。今须令近海县分有司，按船编号止许两划之小船，近老岸行使，朝出暮归，不许穷洋极岛，船小则不能重载，限日则不能远去，官旗各色，尽行禁革，亦公私两便之道也。　　南居益请发军饷

三月二十八日，陕西户部侍郎南居益奏曰：九边要害，半在关中，故芻饷之需，独倍他省。迩因宇内多事，司农告匮，延绥宁固三镇，额粮缺至三十六月矣。去岁阖省荒旱，室若磬悬，野无青草，边方斗米，贵至四钱。军民交困，嚣然丧其乐生之心，穷极思乱，大盗蜂起，劫杀之变，在在告闻。适青黄不接，匮乏难支，狡寇逃丁，互相煽动，狂锋愈逞，带甲鸣锣，驮驰控弦者，千百成群，横行于西安境内。耀州、泾阳、三原、富平、淳化、韩城、蒲城之间，所过放火杀人，劫财掠畜，庐舍成墟，鸡犬一空。泾、富二邑，被祸尤酷。屠掠淫污，惨不忍言，即有存者，骇鹤惊风，扶老携幼，逃窜无门。时势至此，百二河山，危若累卵，揆厥所由皆缘饥军数数鼓噪城中亡命之徒，揭竿相向，数载以来，养成燎原之势，遂至不可响迩。为今之计，欲剿贼必先稽离伍之军，欲查军必先给积逋之饷。饷如不足，则士不宿饱，马无余芻，枵腹荷戈，即慈父不能保其子，而抚镇又安能制此汹汹骄悍之卒哉！今惟发三十万饷以给之，庶可弭脱巾之祸于旦夕。不然崤函以西。且溃散而不可收拾，关中一变，川、蜀、晋、楚，唇齿俱为摇动，天下事尚忍言哉。　　无锡灾荒疏略（此民疏）

自天启四年至七年，无锡二年大水，一年赤旱，又一年蝗蝻至，旧年八月初旬，迄中秋以后，突有异虫丛生田间，非爪非牙，潜钻潜啮，从禾根禾节以入禾心，触之必毙，由一方一境以遍一邑，靡有孑留。于其时，或夫妇临田大哭，携手溺河；或哭罢归，闭门自缢；或闻邻家自尽，相与效尤。至于今或饥妇攒布，易米放梭身陨；或父子磨薪，作饼食噎而亡；或啖树皮吞石粉，枕籍以死。痛心惨目，难以尽陈。

大尊覆申文云：五邑惟靖江无灾，江阴虽有虫而不为甚害，不过二三分灾耳。若无锡、宜兴、武进三县，则无一处无虫，无一家田禾不被伤，三县相较，武进八分灾，无锡、宜兴九分灾。太尊曾姓名樱，江西峡江人，万历丙辰进士。时入觐，三日一哭于户部，必欲求改拆以苏民困，而总督仓场郭允厚、户部尚书王家祯，坚执不从。

马懋才备陈大饥（崇祯二年四月二十六日疏）

臣陕西安塞县人也。中天启五年进士，备员行人。初差关外解赏，再差贵州典试，三差湖广颁诏，奔驰四载，往还数万余里。其间如关外当抑河之败，黔南当围困之余，人民奔窜，景象凋残，皆臣所经见，然未有极苦极惨，如所见臣乡之灾异者。臣见诸臣具疏，有言父弃其子，夫鬻其妻者，言掘草根以自食，采白石以充饥者，犹未详言也。臣今请悉为皇上言之。臣乡延安府，自去岁一年，无雨，草木枯焦，八九月间，民争采山间蓬草而食，其粒类糠皮，其味苦而涩，食之仅可延以不死。至十月以后而蓬尽矣，则剥树皮而食，诸树惟榆皮差善，杂他树皮以为食，亦可稍缓其死。迨年终而树皮又尽矣，则又掘其山中石块而食，石性冷而味腥，少食辄饱，不数日则腹胀下坠而死。民有不甘于食石而死者，始相聚为盗，而一二稍有积贮之民，遂为所劫，而抢掠无遗矣。有司亦不能禁治，间有获者，亦恬不知怪。日死于饥与死于盗等耳。与其坐而饥死，何不为盗而死，犹得为饱死鬼也。最可悯者，如安塞城西，有冀城之处，每日必弃一二婴儿于其中，有号泣者，有呼其父母者，有食其粪土者，至次晨，所弃之子，已无一生，而又有弃之者矣。更可异者，童稚辈及独行者，一出城外，便无踪迹，后见门外之人，炊人骨以为薪，煮人肉以为食，始知前之人，皆为其所食。而食人之人，亦不免数日后，面目赤肿，内发燥熟而死矣。于是死者枕籍，臭气薰天，县城外，掘数坑，每坑可容数百人，用以掩其遣骸。臣来之时，已满三坑有余，而数里以外不及掩者，又不知其几许矣。小县如此，大县可知。一处如此，他处可知。幸有抚臣岳和声，引盗赈饥，捐俸煮粥，而道府州县各有所施，然粥有限而饥者无穷，杯水车薪，其何能济乎？又安得不相率而为盗也？且有司束手功令之严，不得不严为催科，仅存之遗黎，止有一逃耳。此次逃之于彼，彼处复逃之于此。转相逃，则转相为盗。此盗之所以遍秦中也。总秦地而言，庆阳、延安以北，饥荒至十分之极，而盗则稍次之。西安、汉中以下，盗贼至十分之极，而饥荒则稍次之。

天降奇荒，所以资自成也。

桂王寝殿坍塌

桂王常瀛，四月二十七日奏曰：三月初三寅时，臣正起梳洗，身侧如雷震响，正殿尽倾。有该拨女子崔禄寿、吕寿喜、韩荣禄、崔遐寿、杨祥寿、吕福喜六名在内止宿，竟皆压死。痛念臣蒙先帝隆恩，分封衡地，时遣内官监太监黄用、工部营缮司主事高道素，费五十余万金钱，建造府第，乃臣之国仅有二载，而元年九月初八日，则寝宫后殿挽梁损堕，擦臣右臂而下，臣命几为不保。此时二官犹未离衡，目所亲睹。臣已具本欲奏，值皇上初登宝位，未敢以此惊渎天听，致仅远念，而二官亦自知罪，进修理银五千六百两，又进问安银四百两，且又诉其七年劳苦之状，臣随中止。今则前殿复塌，幸在刻时先后，臣未入殿行礼耳。否则亦为不免矣。

宫殿覆压，虽为黄、高二人贱买朽木之罪，然建国甫二年，即遭此二变，天之所以警之也。异日流寇逼陷，播迁两粤，其机已兆于此。

倪元璐疏三案

元璐，号鸿宝，浙江上虞人。天启二年进士，授庶吉士，历侍读学士。时阁臣魏广微媚魏忠贤，欲掩释杨琏二十四大罪疏，纂三朝要典，以梃击、红丸、移宫三案成书。元璐疏：公议自存，私书当毁。上之。四月疏曰：臣观梃击、红丸、移宫三案，哄于清流，而三朝要典，成于逆竖。其议不可不兼行，而其书不可不速毁。何也。盖主梃击者，力护东宫；争梃击者，计安神祖。主红丸者，仗义之言；争红丸者，原心之论。主移宫者，弭变于几先；争移宫者，持平于事后。六者各有其是，未可偏非。此一局也。既而杨涟二十四罪之疏出，魏广微此辈门户之说兴，于是逆珰杀人，则借三案，群小求富贵，则又借三案，而三案之面目全非。故凡推慈归孝于先皇，犹夫颂德称功于义父，又一局也。网巳密而犹疑有遣鳞，势极重而或忧其翻局。于是崔、魏两奸乃始创立私编标题要典，以之批根今日，则众正之党碑，以之免死他年。即上公之铁券，又一局也。由此而观，三案者，天下之公议；要典者，魏氏之私书。三案自三案，要典自要典，翻即纷嚣，改亦多事。惟有毁之而已。上从之，诏毁三朝要典。

附记：华琪芳，字方侯，号末齎，无锡人。天启乙丑会元。廷试第二人。思庙立，罢归，每叹曰：吾不纂修三朝要典，今相矣，盖自悔也。吁！失足一时，遗恨千古，可不慎欤。

钦定逆案

二月钦定逆案，魏忠贤、客氏磔死外，以七等定罪，一曰：首逆同谋，兵部崔呈秀等六人。二曰：结交近侍，都御史刘志选等十九人。三曰：结交近侍次等，大学士魏广微等十一人。四曰：逆孽军犯，东平侯魏志德等三十五人。五曰：谄附拥戴军犯，内监等十五人。六曰：结交近侍末等，俱配赎，顾秉谦等百二十八人。七曰：祠颂，照不谨例，冠带闲住，大学士黄立极等四十四人。

乔应甲酿祸　　正月六日壬戌，抚治郧阳都御史梁应泽，以汉南盗告急请兵，陕抚胡廷宴、延绥巡抚岳和声各奏流贼肆掠，刑科给事中薛国观上言：贼之炽也，由乔应甲抚奏置盗劫不问，实酿其祸，今弭盗之方，在整饬吏治，有先事堤防之法，有临时剪灭之法，有后事惩戎之法。上是之。

固原逃兵掠泾阳，又掠富平。二十九日乙酉，复掠泾阳，执游击李英。　　刘应遇败贼

二月二十日丙午，商洛道刘应遇，率毛兵入汉中，合四川吴国辅兵败贼，贼走汉阴，遇遣兵追斩五百余，诛渠魁数十人，余走蜀。其匿汉阴山中者，皆自杀。汉南盗平。

混天王扰延川等县

三月二十日丙子，流贼掠真宁、宁州、安化、三水。四月犯泾阳、甘峪，游击高从龙被杀。九月，大清兵围蓟州。十一月京师戒严。征四方援兵勤王，保定兵首溃，余亦多中路遁者。因与饥民合势，啸聚山泽。上命驰谕陕西巡抚刘广生，令急歼流孽，不必入卫。时大盗混天王等扰延川、米脂、清涧等县，复召前总兵杜文焕使剿之。　　吴焕奏秦寇　　是年四月，陕西巡按御史吴焕上言，秦寇惨掠，古所罕有。抚臣胡延宴，狃于积弛，束手无策，则举而委之边兵；延绥抚臣岳和声，讳言边兵为盗，又委之内地，则西安、延安诸邑之被盗，皆两抚推诿隐讳，实酿之也。

李自成起

李自成，陕西延安府米脂县双泉堡人。双泉堡大镇，东西街口，有大井二，故名。父名守忠，务农颇饶。生二子，长名鸿名；又二十年，为万历三十四年丙午，五月生次子，名鸿基，即自成也。九月，鸿名生子名过，十二月，鸿名死。先是，守忠父李海，一名势，俱单传，惟忠守生二子，然鸿基生而鸿名即死，亦单传耳。鸿名死，三年妻改适，守忠抚鸿基与过八岁就塾，二人不喜读书，酷嗜拳勇，各不相下。守忠屡责不悛。年十三，鸿基母死，窃与过出外朋饮，里有刘国龙，亦同庚，相遇甚欢，偕往郊外驰马，饮于村肆。相谓曰：吾辈须习武艺，成大事，读书何用？次日具牲礼诣关庙仿桃园故事，鸿基欲较力，见神前铁炉一座，重七十三斤，只手举之。绕殿一匝，仍置故处。刘国龙掩衣欲举，不能动。两手握之，方起行五步止。李过奋力一提，亦不动。如国龙法，行十五步止。鸿基复提绕殿一周，置于旧处。道士惊赏曰：汝父为善，故生汝。鸿基大言曰：大丈夫当横行天下，自成自立，若株守父业，岂男子乎？前三岁曾梦伟将军呼予李自成，今即改名自成，号鸿基。国龙等称贺。由是三人，数聚饮，守忠嗔责，复将延师束之。自成私走延安，闻罗教师，曩为将，武艺超轶，遂师之。日与其党驰射，大喜。越四月，移书国龙与过，云予在延安，师罗某习武，汝二人速来同学，不可虚废岁月。正月十六日，守忠见书，往觅，时自成于罗处初习单刀，不即归，罗固劝之，乃还。越三月，守忠恐复往，乃延罗某于家，使刘、李三人师之。年十八，自成性喜生事，守忠为过娶邓氏，而自成欲择美妇，遂迟半载，娶韩金儿，艳而淫。年十四，适西安老绅为妾，以行斥，继为延安监生妾，又见弃。至是自成娶之。其夕，守忠梦土地告云：汝家祸崇入门，百日内有大灾，速与汝孙暂避河南，勿被虎伤。倘违吾言，后悔无及。汝子自成有祸无害，守忠觉不乐，遂与过托进香泰安去。月余自成往延安，韩氏与里棍盖虎儿有奸。越半月，自成归，晚宿十里铺，梦韩与少年偕寝，欲杀之，少年走，乃杀韩而寤。黎明即行抵家，宛如所梦，举刀直前，盖虎儿以绨袍御之而逸，遂杀韩。众挟之赴县，时署篆艾同知曰：汝妻不良，杀之固当，但捉奸须双，今止杀妻，于律不合，遣孟县丞往验。次日庭讯，笞二十下狱，自成倩丁门子贿二百金，乃出，即发审单云，李自成因妻韩氏不良而杀之，却无奸夫同杀为证，何以服人，况不合律，姑拟徒。俟获奸夫再审。自成怒曰：杀死淫妇，理之当然，奈何受金面罪，我会须控宪，丁闻之而惧，白于艾。艾出牒覆勘，自成以泄言，知不免，遂杀艾，遁走甘肃。二年己巳冬，大清兵十万人入越蓟薄京，京师戒严，征兵勤王，甘肃巡抚梅之焕有文武才，总戎杨肇基素称骁勇，奉旨赴援，自成投军，居肇基麾下，边地多盗，肇基每使亲兵往剿，止事劫掠，独自成见壮士辄释去，每云东海舟头，亦有遇处，已而升总旗，属下五十人，俱称长官。甘肃东有盗警，自成心谓响马颇有英雄，可结一二，以作异日瓜牙。因请往捕，甘肃与兰州接壤，有高如岳者，膂力绝人，善骑射，白袍白巾，聚党百余，服色悉按五方，居土山堰下，自称闯王，时出行劫。自成引兵搜三日，如岳以八骑至，自成列阵以待。如岳曰：高闯王在此，速让道。自成曰观若亦是好男子，何为作此举动？予特奉令取汝，如岳曰：能者来战，飞骑突至。自成迎战良久，艺勇悉敌，知不可力争。乃谓之曰：自古好汉识好汉，观汝状貌，定非凡品，可下马相见，有一言奉告，遂各叙礼，欢如鱼水。同至土山，结为兄弟，宰马设誓，云患难相扶，富贵共享，若有异心，神其不佑。酣饮达旦，自成将行。语之曰：自此以往，勿复行掠。予若功名小就，请同处边庭，倘鄙愿有违，相从不远，乃别。自成回镇。以他级报功，遂升把总。适征兵檄至，梅抚杨镇勤王，以王参将为先锋，自成与刘良佐不服。良佐，字明辅，大同左卫人。自成曰：宁为鸡口，毋为牛后。良佐曰：昔郭子仪本行伍中人，后为天下大元帅，我二人有才如此，宁忧不富贵？自成曰：大元帅何足道，汉高祖刘知远，我太祖皇帝岂患宗传下天子，亦是平空做成事业者。杨主将安识吾两人。时师北行，王参将居前队，杨总戎统中军，过兰州犒师，秋毫不犯。次日百里抵金县，邑小令怯，闭署不出。王参将入城欲见令，有兵哗于庭，笞六人，半为自成卒。自成怒，与良佐等缚令出，欲见肇基。适遇参将，刺杀之。时良佐妻子在兰州十里庄，自成孑身，闻如岳有众八百，率所部往。时高麾下勇士，有罗汝才、刘国龙、贺一龙、马守应、刘希尧等数人劫掠郡县，官兵屡败，曾于临洮府城外，关厢人家，掠美妇五，邢氏、赵氏、余氏、安氏、邬氏，而邢氏尤绝色，如岳嬖之，妻鲍氏妒甚，适自成至，遂以邢氏配之。每日贼将轮劫，贺锦自北都返报，大清师已退，将推督下剿，众有惧色。其议乘兵未至，掠平民充阵，以精兵继之。于是各统所部往渭原、河州、金县、甘州等处劫掠，所至之地，即起火，名放亮儿，所掠衣粮等物，即令乡民畀至营中，持刀问云：愿从否？如不愿，即云我送汝去，一刀杀之。苟愿从，又问有父母妻子否？无则不问，有则问想否，不想则已，倘云想之，吾送汝去，复一刀杀之。凡初获者，必缚五日始释，有逃而复获者，则截其耳，或黥其面，兵遇之反指为真贼，解官请赏，主将不之省，斩首示众，故不愿作贼者，既为贼所掠，亦无如之何而从之矣。由是众至数万。

编年云：二年都城警，诏天下勤王，山西巡抚耿如杞以兵入援，哗于涿州，大掠良乡。耿如杞逮论死，溃兵遂窜走秦、晋山谷间为盗。先是元年，米脂人李自成性狡点，善走，能骑射，家贫为驿书，闻王嘉允反，往投焉。后推高迎祥为首，称闯王。

一云自成多力善射，少与衙卒李固、铁冶刘敏政结好，暴于乡里，后随众作贼。其兵尝云：我王原是个打铁的，今后军都督府张家原是个补锅的。初是只七十人相从，后渐结聚，及并了老{犭回}{犭回}、小表英兵，才有数万。

各本俱载贼首高迎祥，而此独言高如岳，是一是二，存实以俟考。

袁崇焕谋杀毛文龙　　先是，毛文龙驻皮岛以牵敌，二年三月，袁崇焕奏设东江饷司于宁远，令东江自觉华岛转饷，禁登莱商船入市。自是岛中京饷，俱着关宁经略验过，始解朝鲜贡道往宁远，不许过皮岛，商贾不通，岛中大饥取野菜为粮。初，文龙称麾下兵一十余万，朝廷为治饷，兵科给事中王梦尹、翰林编修姜曰广，诣岛阅视，称十万，及登莱道王廷试复裁之，定额二万八千人。文龙大不平，上章请饷，又累奏宁远转饷不便，崇焕不听。又请自往旅顺议之。六月，崇焕致书文龙曰：知岛中军饥，发饷银十万，至双岛约公会议灭敌。文龙语子承禄曰：昔日彼奏减粮，今又发粮，其迹可疑。承禄曰：渠为抚臣时，已有和议疏，兹复云灭敌，必有他意，不如勿往。文龙思久之。曰：古来战守和，得机即行，原非可执。况我与彼，总为朝廷出力，不必猜疑，遂与部将二十人、家丁百人，引兵三千至双岛，进谒崇燠，慰劳甚至。且曰：辽东海外，止藉贵镇与本部院两人，同心共济方能了局。文龙曰：职在海外数年，日以东事为虑，第饷匮军饥耳。若大人展回天之力，使诸军安饱，指授方略，则功可成矣。次日，崇焕犒师，每人银一两、米一石、布三疋，已而文龙设宴，甫坐，忽报大清兵万余将渡河东。崇焕遣兵驰救，止留数百人，与文龙款语而罢。三日，崇焕登岛，又大犒师。谓文龙曰：今后贵镇与本部院以旅顺为界，东行贵镇印，西行本部院印。文龙从之。复报河西有警，崇焕思久之，谓文龙曰：愿借贵镇兵一往。文龙即令疾救。四日，崇焕命军士拢围。文龙不悟。从之入。麾下欲进，袁兵围之止，从官人围。崇焕谓众军士曰：念尔等海外劳苦，每人仅得粮五斗，一家分食，言之痛酸。尔等当受本部院一拜，今后勿忧无粮，只须为朝廷出力。语毕，即拜将士答谢，泪下。崇焕遂与文龙曰：本部院节制四镇，清严海禁，恐登津受腹心之患，东江粮饷由宁远过亦便，汝何必要解银登津自籴，且虚耗国家多少钱粮，并无实效，要东江何用。文龙曰：公言差矣，职以义旅九十人取镇江，不费朝廷斗米寸铁，抚集辽沈逃民九十余万，罗致各岛，以为犄角，以义取朝鲜粮饷，以信括商贾锱铢，种屯鼓铸，斩将复城，六七年来，止受国家银一百五万两，米九十余万石，犹谓无功虚冒乎？崇焕曰：与汝谈三日，谁知狼子野心，一片欺诳。若杀汝，此一块土，异日岂朝廷所有？文龙曰：督师惟恃节制，何得杀我？崇焕曰：今日非本部院意，乃是上旨。左右色变。文龙自若。乃曰：既出上旨，亦勿辨，遂西望拜曰：臣负朝廷久矣，崇焕命旗牌官张国柄，执剑杀之。诸将伏尸恸。崇焕曰：止斩文龙一人，余悉供职如故。命殓之，因奏文龙十二罪，并自劾。上以文龙骄悖，命崇焕安心任事，且嘉谕之。时敌警寂然，师旋，闻文龙死，皆哭。崇焕因佯祭曰：昨杀汝是朝廷法，今祭奠是本院情。遂流泪。将士俱泣。崇焕恐变，呼文龙部下曰：若等被主帅侵粮甚苦，今有十万金犒赏，各领三两，众始定。崇焕分其军为四。毛承禄，及旗鼓徐敷奏，东江将刘兴祚，与陈继盛分将之，遂回宁远。

钟万里解梦

毛夫人张氏，居杭闻文龙死，疑未得报，有所亲钟万里曰：昔振南祈梦于忠肃，授诗。前联云：欲效淮阴，老了一半。盖韩信二十七岁为大将，振南五十二岁作元戎。非老了一半乎？后联云：好个田横，无人为伴。盖田横有五百人，同殉岛中。今云无人为伴，是自死于岛矣。已而果然。杭人莫不怜之。

崇焕捏十二罪，矫制杀文龙，与秦桧以十二金牌矫诏杀武穆，古今一辙。　　闻余邑高忠宪当遣使阅岛时，语之曰：若往须图其山川以归，使者至微行四境，尽得其险易而还。忠宪披图叹曰，是扶余国也。使者故高公门下士，然则文龙功高不赏之疑，非独钱龙锡辈而已。

逮袁崇焕

十二月辛亥，上召崇焕议饷，密敕满桂、黑云龙、祖大寿同入。崇焕进阙不数武，一内监趋出曰，万岁爷在平台速入。崇焕趋进，见桂等在上所。惊沮，上问杀毛文龙，致敌兵犯阙，及射满桂三事。崇焕不能对。上命桂解衣验示，着锦衣拿掷殿下，校尉十人，褫其朝服，枉押西长安门外锦衣大堂，发南镇抚司监候。上遣太监车天祥谕慰辽东将士，命满桂总理援兵，节制诸将，马世龙、祖大寿分理辽东兵。都人大喜。袁兵闻之，半走固安、良乡杀掠。桂招余众隶麾下。大清师闻报撤兵，李总戎部将擒一头目讯之，具述崇焕通敌根底。入奏，上命法司追崇焕书，明年四月诏磔西市。时百姓怨恨，争啖其肉，皮骨已尽，心肺之间，叫声不绝半日而止。所谓活剐者也。崇焕，广西梧州府藤县人，万历己未进士。

江阴中书夏复苏，尝与予云：昔在都中，见磔崇焕时，百姓将银一钱，买肉一块，如手指大，啖之。食时必骂一声。须臾，崇焕肉悉卖尽。

满桂战死　　十二月，大清兵复围城。十七日丙寅，满桂率师救援。大清兵大至，桂败收兵。十七丁卯，满桂以五千人，同孙祖寿等阵安定门外，自辰至酉，十余战。大清兵屡易，桂箭创发，坠马，殁于阵。申甫夜袭营，又战没。黑云龙、麻登云被执。大清复攻城，都人大惧，会各省援兵四集，互相拒战，大清兵乃退。

刘之纶死节　　刘之纶，字元诚，蜀宜宾人。喜学理家言，大书其坐隅曰：“必为圣人”。里中因呼为刘圣人。天启辛酉举乡试，崇祯戊辰成进士。授庶常，与同官金公声、多客死士申甫辈以备国家缓急。己巳冬北兵入，日声先上疏得召见，荐公并及申甫。上立召对称旨。授甫京营副总兵，改金公御史监其军，而授公协理戎政，兵部右侍郎，督守城事，已而满桂、申甫俱战没，公誓师出城，会北兵引去。遂抵通州。至蓟，知兵众在永平，乃约总兵马世龙、吴自勉，自蓟赴永平牵之无动，而自率兵入路进攻遵化，既由石门至白草沟，距遵化八里而营娘娘山，乃世龙，等不受节制，负公约，大兵驱三万骑自永平来，公严阵以待，先发一炮，杀百骑，再发一炮，炮反裂，营中自焚，兵遂上山，一裨校请结阵徐退，公不听，命鼓人严鼓再战，自午至酉，士皆力战军中矢石竭，人持短刀，夹公马而前，矢集如雨，公度不可为，乃大呼曰死死，负皇上，解所佩印授家丁，间道归送巡抚，忽一矢贯公首，又一矢中膝，遂引而绝。诸将从公者，齐呼哭震天，拔营野战死之。事闻，赐祭葬，阴一子。

公之为人，文文肃尝详言之。

党还醇良乡殉难

党还醇，字子真，陕西三原人。天启乙丑进士，己巳令良乡，十二月，北兵薄城，属兵坚守力竭援绝，遂死之。兵退得其尸于草中，身被数创，赤身面缚，怒气勃勃如生。方赴选时，送座师侯恪出都门，恪曰：但愿诸君子为好人，不愿诸君子为好官。还醇当讽诵不辍云。事闻，赠太仆寺卿谥忠节，荫一子入监。时有保定推官李献明，奉命查蓟密军饷，抵遵化，大兵至。不肯他适，城陷而死，赠光禄少卿。又有保定饷司何天球、永平知府张凤奇、推官罗成功、滦州知州杨燫、香河知县任光裕、遵化知县徐泽、良乡典史史之谏、教谕安上逵、训导李廷表、驿丞杨其礼、三屯纯兵朱国彦，俱先后死。

己巳之役，大兵所向，有兵未至而城先空者，良乡，滦州、香河、固安、张湾也。有城先空而兵不入者霸州、三屯也。有先降数日而兵始至者，玉田、迁安也。有兵将先降而守臣不知者，遵化、永平也。有虚张声势而兵不敢犯者，昌平、涿州也。有受降旗，兵过而不取者，顺义也。有兵留而不攻，迹在若守若顺之间者，房山也。有兵至而顺，兵去而守，以援兵至而免者，乐亭、抚宁也。总由人心不固至此，向使各城尽如宝抵令史应聘之上下一心，永清令王象云之有备无患，昌黎令左应选之男妇皆兵，开平举人之请兵捐饷，何至一朝同归于尽？内如固安令刘伸，守而不能守，所欠一死。良乡、香河、遵化三令，永平守，及推官滦州守，与夫三屯总镇各官之死，皆不愧其官。而保定司理李献明，一死尤烈。永平道郑国昌之死，与巡抚王元雅等，失地丧师，不可语于殉难之列。其最劣者，则卢龙、迁安两令，余若蓟州、通州、三河、丰润，官虽能守，亦将士得力居多。时巡方董邃初，见漷县斗大空城，而县令沈域举动安详，问曰：情景若此，贵县何恃而不恐，沈域从容拱手曰：以身殉之，邃初为改容以谢，幸免焉。

商敬石善射

大清裨将引六百骑往屿山，至河西忽十二骑突至，欲擒之，十二骑善射，裨将三人，皆中目而死。诸军悉前，应弦而倒，殪者甚众。大兵悉去刀发矢，十二人俱以手接，无一伤者。兵退，十二人追射，死者三百余人，矢尽乃止。盖十二人乃响马贼，商敬石为首。闻大兵入，约其党欲建功，至此忽遇耳，遂至通州镇守。营报功，守将申兵部，兵部悉隶之于麾下。时，大兵大队将至河西、天津等处，闻通州十二骑杀兵四百乃不往。　　左应选固守昌黎、何大纲战胜

大清兵至昌黎，将抵城下，时邑令左应选，初莅任，胆略过人，闻报，登城周望，谕百姓勿自恐。数日当退。即闭城，治火药，兵至列药于城，俟攻时始发，是药止及，百步外，亦不纳炮中，临敌燃火散下，须臾如火星飞坠，兵众俱伤，乃退。大兵至漷县。何大纲、张洪诗，率万骑赴救，斩一将，马世龙率骁勇五百人会之，夺车辆而还。

志异

是岁江阴城鸣，时吴鼎泰为令；及顺治二年乙酉，江阴被屠，距己巳凡十有七年。








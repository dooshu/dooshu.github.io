净翠园敬步维卿师元韵　十二首


五十开藩不算迟，官忙犹赋筑园诗。莳花洗竹闲功课，添入桓公运甓时。

板舆奉母辟精庐，小处娱亲更自娱。竹屋三间书万卷，此中官气一分无。

春灯乐事谜争猜，诗社钟声约竞来。欲向红兰观碧海，万花扶客上澄台。

玉轴牙签损俸钱，古香春满画堂前。异书合对名花读，不碍窥园董广川。

手种幽兰花满盆，春风二月醒香魂。门前多少新桃李，不及园栽久受恩。

春风坐上不知寒，细议商量检食单。酒半茶初诗兴好，楝花影里倚栏干。

三更电语壁钟鸣，花睡初浓烛尚明。春梦重重回应处，西清铃索夜来声。

吟罢探骊说擅场，尽容獭祭入曹仓。花阴围住诗人坐，应胜春明觅句堂。

五华判毕此经过，把酒谈心感慨多。谁信书生清瘦貌，洗兵曾自挽银河。

长安看罢杏花红，我亦园居赋捒东。壹是未曾知己报，敢将种菜老英雄？

长物曾无带万钉，公馀涛爱晚来听。谁知小揖图书府，大海清音过斐亭。

名贤宦迹古来留，半亩终传海上头。此是城西读书处，可能韩孟共千秋。

一八九一年（光绪十七年　辛卯　二十八岁）






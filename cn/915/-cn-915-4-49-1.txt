◇上书王莽

臣闻天地重其人，惜其物，故运机衡，垂日月，含元包一，甄陶品类，显表纪世，图录豫设。汉历久长，孔为赤制，不使愚惑，残人乱时。智者顺以成德，愚者逆以取害，神器有命不可虚获。上天垂戒，欲悟陛下，令就臣位，转祸为福。刘氏享天永命不可虚获陛下顺节盛衰。取之以天，还之以天，可谓知命矣？若不早图，是不免于窃位也。且尧、舜不以天显自与，故禅天下，陛下何贪非天显以自累也？天为陛下严父，臣为陛下孝子，父教不可废，子谏不可拒，惟陛下留神。（《后汉·郅恽传》）


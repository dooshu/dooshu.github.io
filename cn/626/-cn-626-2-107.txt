万镇抚白一首

【秋兴】

北郭垂杨日夜凋，清秋登望旅魂消。

半生江海同浮梗，何处林泉可弃瓢。

奔走风尘双鬓改，羁栖戎马一身遥。

数奇李广萧条久，短服辕门独射雕。

【赠播州田宣慰】

先朝才杰济时艰，使节分符镇百蛮。

鸾诰锦云浮玉篆，龙媒香帊覆雕鞍。

中流一柱当霄汉，南土诸蕃拱将坛。

伫颂边城勋业盛，凌烟图像与人看。

胡悌（三首）

（悌字□□，□□人。）

【明朝】

明朝又上阖闾城，江上春潮一舸轻。

过眼落花应有恨，傍人飞絮自多情。

本因世乱依刘表，谁谓才多累祢衡。

试问庞公归隐计，南阳何地可躬耕？

【赠章伯高（二首）】

共是多情惜岁华，故应美酒送生涯。

金齑细斫秋风鲙，玉髓新烹谷雨茶。

每爱芙蓉依北渚，还思蝴蝶过西家。

江南三月莺啼遍，不信樱桃未著花。

平生豪气慕西州，莫怪眉攒万国愁。

商皓不知秦正朔，荆人曾纪鲁春秋。

新丰酒美春三月，剑阁诗多岁一周。

中夜闻鸡真起舞，齐桓事业在营丘。


◇因水旱灾异上疏

臣闻传曰：「饥而不损兹曰太，厥灾水。」《春秋梁传》曰：「五谷不登，谓之大侵。大侵之礼，百官备而不制，群臣祷而不祠。」由是言之，调和阴阳，实在俭节，朝廷虽劳心元元，事从省约，而在职之吏，尚未奉承。夫建化致理，由近及远，故《诗》曰：「京师翼翼，四方是则。」今可先令太官、尚方、考功、上林池御诸官，实减无事之物，五府调省中都官吏京师作者。如此，则化及四方，人劳省息。伏见被灾之郡，百姓凋残，恐非赈给所能胜赡，虽有其名，终无其实。可依征和元年故事，遣使持节慰安。尤困乏者，徙置荆、扬孰郡，既省转运之费，且令百姓各安其所。今虽有西屯之役，宜先东州之急。如遗使者与二千石随事消息，悉留富人守其旧土，转尤贫者过所衣食，诚父之计也。愿以臣言下公卿平议。（《后汉·樊宏附传》）


▼风雨联句

（与会稽张宪，在报恩佛寺遇风雨而作。）

盲风簸天兴（宪），冻雨翻海泻。

鱼虾落半空（启），蛟龙斗中野。

蛰吞九河黄（宪），功润千里赭。

怒疑决沙囊（启），振讶摧屋瓦。

横行天兵駃（宪），大笑电毋哆。

乾坤发生多（启），道路暍死寡。

潦涨涛涌川（宪），旱去烟灭冶。

谷号竟谁嘘（启）？木撼不自把。

神灵真恍惚（宪），造化非苟且。

初占月离毕（启），又骇泗没社。

必变其圣乎（宪），弗迷唯舜也。

阴岑气如炊（启），高叶声若打。

阳乌韬不见（宪），乾鹊噤皆哑。

重翳晦复明（启），余点歇还洒。

虽悦灌园人（宪），应愁渡江者。

侍王笑楚赋（启），及我惭周雅。

避思泰山颠（宪），战忆昆阳下。

雄夫匕易失（启），吝士盖难假。

既沾想大田（宪），广庇思巨厦。

桔槔向晚停（启），纨扇未秋舍。

乱号官私蛙（宪），莫辨来去马。

卧惊浪喧耳（启），归恐泥没踝。

勿忧卷茅屋（宪），且喜憩兰若。

民期岁有登（启），国荷天锡嘏。

沛泽宜载歌（宪），新篇试姑写（启）。


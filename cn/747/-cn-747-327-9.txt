○为崔常侍祭牙门姜将军文

维大唐开元二十五年岁次丁丑十一月辛未朔四日甲戌，左散骑常侍河西节度副大使摄御史中丞崔公，致祭於故姜公之灵：呜呼！天子命我，建旗西门。带甲十万，铁骑屯。横挑强胡，饮马河源。嗟尔勇健，表为牙门。牙门伊何？全齐大族。四方有事，誓死鸣毂。前有血刃，後有飞镞。其气益振，大呼驰逐。翩翩白马，象弧雕服。戈春其喉，矢注其目。呜呼！天下无事，今上好文。尔有馀勇，莫敢邀勋。腰白首，蹉跎塞。死於裨将，谁统前军？家本秦人，灵车东骛。长天积雪，边城欲暮。麾下行哭，前旌抗路。身有宝剑，不佩而去。辕有代马，悲鸣顾。呜呼！我诫军吏，令送尔归。既素我服，亦朱其衣。黠虏未灭，壮士长辞。牢礼以祭，太息欷。尚飨。


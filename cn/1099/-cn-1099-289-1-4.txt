○劾太監閻洪疏 【 馬政】

臣等奉敕清查各馬牛等房頭畜、會同御馬監太監張鼎、及戶部分管委官親詣各倉塲、將現在馬牛駝驢、逐一查驗、臕壯堪用者存留外其揀選不堪者、照依戶部題奉欽依內事理、就送本部與兵部給散軍民操備耕種行間、准兵部車駕清吏司手本、該御馬監太監閻洪等題稱在外埧上等、各馬房、馬有曾經上用、及馱過金鞍、賞名選記、披甲成對等項、內有患病倒死、尚且具奏埋瘞、牛有耕藉擠乳、驢頭并瞎瘸馬匹、聽候　聖冬等節、茶飯取用、若一槩給軍騎操。恐內外馬匹印號相雜。真偽無別。乞要止照數過實在數目、會計料艸、其點退馬匹、免行送部等因到臣、看得馬房之設、肇于永樂年間。當時司牧得人、畜產蕃息、誠有資於軍國之用、自法久弊生、人情玩愒、虗增數目。冐破錢糧。積有歲年。浩無紀極。茲遇　聖明在上、深欲節虗費以資實用、特敕臣等清查、臣等點視之際、酌量情法。再三詳審。定其去留。據該管官旗人等、重甘結狀、見在馬匹數內、並無前項馱鞍披甲等名目。其馬匹倒死、春冬二季、送光祿寺、夏秋二季、付馬戶開剝皮張、送順義等縣貯庫、亦無埋瘞事例、所有耕籍擠乳牛隻、并馬駝堪備取用者。俱巳量為存留。其餓損矮小、老癩瘸瞎者。方行揀退送部。今太監閻洪題稱一槩給散騎操、恐內外馬匹印號相雜、思得臣等初奉　明旨、因恐馬牛舊印糢糊。是以奏請再印。比及點視各項頭畜、除三歲新俵馬駒外、其餘有印者。僅千百之一二。亦多細淺不真。臣等據該監造報文冊內、開環吉三尖等字號、逐一分別盪烙、其揀退者、止是剪記騌尾、原無印號、又何相雜之有、切照閻洪係該監掌印官吏、司牧政亦既有年、馬匹在外、印號不明、漫無稽查。既不能及時奏請處置。使姦弊日滋迨臣等揀退、乃復假此為辭。希望存留。其敢為欺罔亦甚矣。洪又稱此時馬匹數少、若復加揀退、廄牧將無孑遺、是又為危言以動　聖聽。冀其所請之必行也。夫騰駒考牧、貴在精良。若多留惡馬適足為同群之累譬如治田者、不先去狼莠而望嘉穀之蕃。烏可得哉。况見在馬匹、不下數千、使司其事者、能加意飼養。假以數年。自可漸至蕃息。今乃欲留此贏病殘廢之畜、望其孳生、以壯觀國家。寧有是理。內官局監錢糧不可鉤考以坐食其中者多故不肯清汰也原洪之設心、實慮馬匹揀退、則草料亦從而節省。會派之數既少。則侵剋之利必微是其望今日存留之多。正為他日冐破之地耳。仰惟敕諭謂各處輸納錢糧皆小民膏血之餘、官無實用、利歸姦貪、積弊已深、誠可痛惜、臣等伏誦至此竊嘆　睿鑒高明洞悉奸弊、洪雖有言、亦安能上惑　聖聽、使其縻有用之財、以養無益之物。重為民生國計之蠹哉。然洪巧餙虗辭萬一　朝廷或誤聽之、則侵漁之徒、因茲得利。仍蹈故習。將來愈無忌憚。其害豈可勝言。竊恐　聖明節財裕民之至意。反為憸人沮壞。而巳行之　明旨。將遂託諸空言。又何以信今而傳後哉。臣等責任所在不敢緘默、伏乞敕下戶兵二部仍照前　旨施行其馬匹除給散騎操外。有十分老瘦瘡瘸者。既難以供備膳羞。又不堪軍人騎坐。合無并牛驢、俱聽該部從宜處置、量行變賣銀兩收貯、以備買馬等項支用。仍乞　天語叮嚀戒餙閻洪安靜守法。毋輕信下人撥置。以共成足國惜民之舉。庶几法令得行、宿弊可革、而臣等亦得以奉行敕旨、少免於失聀之罪矣。


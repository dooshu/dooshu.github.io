总论脉式

《经》云：常以平旦，阴气未动，阳气未散，饮食未进，经脉未盛，络脉调匀，乃可诊有过之脉。或有作为，当停宁食顷，俟定乃诊，师亦如之。

释曰：停宁俟定，即不拘于平旦。况仓卒病生，岂待平旦，学人知之。

《经》云：切脉动静，而视精明，察五色，观五脏有余不足，六腑强弱，形之盛衰，可以参决死生之分。

释曰：切脉动静者，以脉之潮会，必归于寸口。三部诊之，左关前一分为人迎，以候六氵㸒，为外所因；右关前一分为气口，以候七情，为内所因；推其所自，用背经常，为不内外因。三因虽分，犹乃未备，是以前哲类分二十四字，所谓七表八里九道。七表者，浮芤滑实弦紧洪；八里者，微沉缓涩迟伏濡弱；九道者，细数动虚促结代革散。虽名状不同，证候差别，皆以人迎、气口一分而推之，与三部相应而说证。故《脉赞》曰：关前一分，人命之主，左为人迎，右为气口，神门决断，两在关后。而汉论亦曰：人迎紧盛伤于寒。以此推明，若人迎浮盛则伤风，虚弱沉细为暑湿，皆外所因；喜则散，怒则激，忧涩思结，悲紧恐沉惊动，皆内所因。看与何部相应，即知何经何脏受病，方乃不失病机也。其如诊按表里，名义情状，姑如后说。但《经》所述，谓脉者血之腑也，长则气治，短则气病，数则烦心，大则病进。文藻虽雅，义理难寻，动静之辞，有博有约。博则二十四字，不滥丝毫；约则浮沉迟数，总括纲纪。故知浮为风为虚，沉为湿为实，迟为寒为冷，数为热为燥。风湿寒热属于外，虚实冷燥属于内，内外既分，三因颖别，学人宜详览，不可惮烦也。

《经》中所谓视精明者，盖五脏精明聚于目，精全则目明，神定则视审，审视不了，则精明败矣；直视上视，眩瞑 瞑，皆可兼脉而论病状也。

所谓察五色者，乃气之华也，赤欲如帛裹朱，不欲如赭；白欲如白璧之泽，不欲如垩；青欲如苍玉之泽，不欲如蓝；黄芪欲如罗裹雄黄芪，不欲如黄芪土；黑欲如漆重泽，不欲如炭。五色精败，寿不久矣。

所谓观五脏有余不足者，候之五声。五声者，脏之音，中之守也。中盛则气胜，中衰则气弱。故声如从室中言者，是气之涩也；言微终日乃复言者，是气之夺也，谵妄不避善恶，神明之乱也；郑声言意不相续，阴阳失守也。故曰得守者生，失守者死。

所谓六腑强弱，以候形之盛衰。头者精明之府，头倾视深，精神夺矣；背者胸中之府，背曲肩随，府将坏矣；腰者肾之府，转摇不能，肾将惫矣；膝者筋之腑，屈伸不能，筋将惫矣；骨者髓之府也，行则振掉，骨将惫矣。仓廪不藏者，肠胃不固也；水泉不止者，膀胱不藏也。得强者生，失强者死。此等证状，医者要门，在脉难明，惟证易辨。是故圣智备论垂教，学人宜兼明之，不可忽也。


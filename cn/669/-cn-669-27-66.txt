66　干寶著論近王化根源


李華作蕭穎士集序云：「君謂左思詩賦，有雅、頌遺音。干寶著論，近王化根源。」【原注】謂晉紀論以民情風教，國家安危之本。

【元圻案】文選干寶晉紀總論曰：「基廣則難傾，根深則難拔，理節則不亂，膠結則不遷。是以昔之有天下者，所以長久也。夫豈無僻主，賴道德典刑以維持之也。故延陵季子聽樂以知存亡之數，短長之期者，蓋民情風教，國家安危之本也。」〇王化始於閨門，干寶述文王「脩舊德而惟新其命」，繼及妃后「躬行四教，化天下以婦道」，蓋隱痛晉之亂由賈后始也。故蕭穎士謂「近王化根源」。〇文選注：何法盛晉書曰：「干寶，字令升，新蔡人。始以尚書郎領國史，撰晉紀，起宣帝迄愍，五十三年，評論切中，咸稱善之。」〇唐書文藝傳：「李華，字遐叔，趙州贊皇人，累中進士宏辭科。華文詞緜麗，少宏傑氣，穎士健爽自肆，時謂不及，而華自疑過之。」






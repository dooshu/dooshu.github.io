○别崔曼序

漫叟年将五十，与时不合，垂三十年，爱恶之声，纷纷人间。博陵崔曼，惑叟所为，游而辨之，数月未去。会潭州都督张正言荐曼为蜀邑长，将行，叟谓曰：叟异时乃山林一病民耳，宜不相罔，行矣勿惑！吾子有才业，且明辨，又方年少，必能树勋庸，垂名声。若求先达贤异，能相扌文拭，正在张公。张公往年在西域，主人能用其一言，遂开境千里，威振绝域，宠荣当世。公往在淮南，逡巡指麾，万夫风从，遭逢猜疑，弛而不为。今海内兵革未息，张公必为时用，吾子勉之。所相规者，宜缓步富贵，从容谋画，少节酒，平气耳。








◇重农举才诏（孝建元年正月）

首食尚农，经邦本务，贡士察行，宁朝当道。内难甫康，政训未洽，衣食有仍耗之弊，选造无观国之美。昔卫文勤民，高宗恭默，卒能收贤岩穴，大殷季年。朕每侧席疚怀，无忘鉴寐。凡诸守莅亲民之官，可详申旧条，勤尽地利，力田善蓄者，在所具以名闻。褒甄之科，精为其格；四方秀孝，非才勿举，献答允值，即就铨擢。若止无可采，犹赐除署。若有不堪酬奉，虚窃荣荐，遣还田里，加以禁锢。尚书百官之元本，庶绩之枢机，丞郎列曹，局司有在。而顷事无巨细，悉归令仆，非所以众材成构，群能济业者也。可更明体制，咸责厥成，纠核勤惰，严施赏罚。（《宋书·孝武纪》，又略见《通典》二十二。）


◇巡行大赦诏（二月壬戌）

朕受天庆命，十一年於兹矣！凭七庙之灵，获上帝之力，礼横四海，威震八荒。方巡三湘而奠衡、岳，次九河而检云、岱。今恢览功成，省风畿表；观民六合，校长洲。腾沙飞砾，平岳荡海；卉鼓晋合序，饶钲协节，献鬯如礼，饣盍兽倾郊，敬举王公之觞，广纳士民之寿。八风循通，卿云丛聚，尽天罄瑞，率宇竭欢。思散太极之泉，以福无方之外。可大赦天下，行幸所经，无出今岁租布。其逋租馀债，勿复收。赐民爵一级，女子百户牛酒。刺守邑宰及民夫从者，普加沾赉（《宋书·孝武纪》。）


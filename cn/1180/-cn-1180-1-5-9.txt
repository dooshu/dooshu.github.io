微子


微，是国名。子，是爵。微子名启，乃殷纣之庶史。此篇是微子痛殷将亡，谋于箕子、比干，史臣录其问答的言语，遂以“微子”名篇。





微子若曰：“父师、少师，殷其弗或乱正四方。我祖厎遂陈于上，我用沉酗于酒，用乱败厥德于下。

父师，是箕子。少师，是比干。乱正的乱字，解做治字。厎，是致。遂，是成功。陈，是列。恃酒行凶，叫做酗。

昔微子见纣恶之日甚，痛商祚之将亡，乃呼箕子、比干，与他商量说：“父师、少师，我殷家失道，前此犹望其能改，天下事或有可为。以今日事势观之，无望其或能治正四方矣。夫人君所以表正四方者，以其能修德也。昔我祖成汤，懋昭大德，以致成功大业，昭列于上，其垂裕后昆者，盖亦远矣。岂知今日我子孙，不以修德法祖为务，惟沉湎酗酒，用乱败其德于下，岂不有忝于烈祖乎？祖宗以艰难得之，后人以逸欲亡之，良可痛矣。”





“殷罔不小大，好草窃奸宄。卿士师师非度。凡有辜罪，乃罔恒获。小民方兴，相为敌雠。今殷其沦丧，若涉大水，其无津涯。殷遂丧，越至于今。”

草窃，就如说草寇一般。师师，是互相仿效的意思。非度，是非法之事。获，是得。津涯，是水边堤岸。越字，解做及字。

微子又说：“我殷既败乱厥德，不能治正四方。故今日四方人民，无小无大，都不务生理，不畏法度，只好草窃为寇盗奸宄之事，无有安居乐业者矣。不但小民为然，就是那卿士每与朝廷治民的，亦皆彼此仿效，共为不法之事，互相容隐。凡有奸宄犯罪之人，都不追究，无有得其罪而治之者。是以小民益无忌惮，方且哄然而起，相敌相雠，以众暴寡，以强凌弱，国家法纪于是乎荡然矣。事势至此，我殷家必沦于丧亡，不可复救。就如徒涉大水的一般，茫然无有边岸，亦终于沉溺而已。岂意我殷邦之盛，遂丧亡相及，至于今日如此之极乎？”





曰：“父师、少师，我其发出狂，吾家耄逊于荒。今尔无指，告予颠，若之何其？”

我，指纣说。耄，是老成之人。逊于荒，是遁于荒野。颠隮，是覆坠。其，是语辞。

微子复呼箕子、比干，问救乱之策，说道：“大凡朝廷清明，则老成之人得安其位。今我王乃发出颠狂，用舍倒置，以致吾家老成之人皆遁避于荒野。即有缓急，将谁倚赖乎？今所与共图国事者，惟尔父师、少师而已。尔若不明示意指，告我于颠覆坠之时，而图所以维持拯救之策，则危乱日甚而不可为矣。其将奈之何哉？”微子之言及此，其情诚切，而其辞亦可悲矣。





父师若曰：“王子！天毒降灾荒殷邦，方兴沉酗于酒。

王子，指微子说。方兴，是将来未艾的意思。

箕子答微子说：“我国家之祸乱，虽是人谋不臧，抑亦天意有在。今天毒降灾祸，以荒废我殷邦，故使王不务修德，而沉湎纵酗于酒。其势方兴未艾，不至于丧亡不已也，岂特如王子所谓沉酗败德而已哉！”





“乃罔畏畏，咈其耇长旧有位人。

罔畏畏，是不畏其所当畏。咈字，解做逆字。耇长，是老成之人。

箕子又答说：“老成耆旧，朝廷典刑系焉，人君所当敬畏而顺从者也。我殷既沉酗于酒，心志昏迷，凡天理所当畏的，都不知畏惮。故虽老成耆旧有位之人，皆咈逆而弃逐之，使不得安其位而行志。此老成所以遁于荒野，而朝廷为之空虚也。虽欲不亡，其可得乎！”





“今殷民乃攘窃神祇之牺牷牲用，以容将食无灾。

攘，是取。牺、牷、牲，都是祭神之物，纯色叫做牺，全体叫做牷，牛羊豕总叫做牲。

箕子又答说：“国家为治，须是有司奉法，乃能使民不犯法。今我殷民，固有攘窃祭祀神祇之牺牷牲者。夫礼莫重于祭祀，祭莫重于牺牲。今乃敢于攘窃，其罪大矣。为有司者，也都相为容隐，不肯尽法。就是将而食之，且无灾祸。蔑法废礼，至此极矣。岂但草窃奸宄之不治而已哉！”





“降监殷民，用乂雠敛，召敌雠不怠。罪合于一，多瘠罔诏。

监，是视。乂，是治。雠敛，是科敛民财如仇雠一般。不怠，是力行不息。瘠，是饿殍。诏，是告。

箕子又答说：“人君之失民心，常自聚敛始。盖上好聚敛，则兴利之臣必迎合上意，以刻剥民财。此人心所以怨畔，而天下困穷也。我今下视殷民，凡上所用以治之者，只是严刑酷罚，雠视其民而科敛之，无有爱惜怜悯之意。夫上以雠敛下，则下必以雠视上，此理势之必然者也。今人与之为敌，家与之为雠，尚且不知省改。凡虐刑暴敛以召其敌雠者，方且肆然为之，无有厌怠。至于掊剋之臣，阿意顺指，同恶相济，合而为一。故民不聊生，多饿殍疲困而无所告诉也。又岂特小民相为敌雠而已哉！”





“商今其有灾，我兴受其败。商其沦丧，我罔为臣仆。诏王子出迪。我旧云刻子：‘王子弗出，我乃颠隮。’

兴字，解做出字。迪，是道。刻，是害。

箕子又答说：“我商家败德荒政，国乱民穷，今日断乎其有灾祸矣。我为宗室大臣，出而当此祸败，则废兴存亡与国共之。若商祚不幸至于沦丧，我亦终守臣节，断不为他人之臣仆也。是我自处之道，不过如此。若王子一身之去就，则宗祀之存亡所关。故我告王子，惟出而远去，乃是道理。盖我旧日以王子既长且贤，曾劝先王立以为嗣，而先王不从。在今王必有疑忌之心，是我所言无益于子，而反有害于子。子若不去，则必同受其祸，我商家宗祀，将陨坠而无所托矣。王子纵不为身谋，独不为宗祀计乎？”夫微子问救乱之策，而箕子答之止于如此。盖是时纣恶贯盈，天人交弃，虽有忠贤之臣，亦无如之何矣。失道之君，至于亡国败家，而不可复救，岂非万世之明戒哉！





“自靖，人自献于先王。我不顾，行遁。”

靖，是安。自献，是自达其志。行遁，是避去。

箕子答微子将终，又告以彼此去就之义，说道：“人臣去就，各有至当不易的义理，必合乎义理，而后其心始安。今我为商家之臣，则纲常为重，义当委身以尽忠；汝为王室之胄，则宗祧为重，义当存祀以全孝。为今之计，但各安于义之所当尽，以自达其志于先王而已。汝今宜决于远去。若我所处，与汝不同，则有死无二，而不复有避去之意矣。是或去，或不去，皆揆诸义理而当，反之吾心而安，质诸先王而无愧者也。子又何疑哉！”夫箕子答微子之问，而比干独无所言者，盖比干自安于死谏之义，其自靖、自献，一而已矣。孔子说“殷有三仁焉”，正谓此也。






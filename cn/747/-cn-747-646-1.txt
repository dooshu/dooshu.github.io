○论安国寺不合立圣德碑状

陛下布惟新之政，划积习之弊，行前王所不能行，革历代所不能革，四海延颈，日望德音。今忽自立圣政碑，示天下以不广，彰满假之渐，招矜炫之讥。《易》称“大人者与天地合德，与日月合明”，执契垂拱，励精求理，化成天下，高视百王。岂可以文字而尽圣德？又安以碑表而赞皇猷？若可叙述，是有分限，乃反亏损盛德，岂谓敷扬至道哉？故自尧舜禹汤文武，并无建碑之事，至秦始皇荒逸之君，烦酷之政，然後有罘、峄之碑，扬诛伐之功，纪巡幸之迹，适足为百王所笑，万代所讥，至今称为失道亡国之主，岂可拟议於此哉？陛下嗣高祖、太宗之基，举贞观、开元之政，思理不遑食，从谏如顺流，固可与尧舜禹汤文武方驾而行，又安得追秦皇暴虐不经之事，而自损圣德？近者阎巨源请立纪圣功碑，陛下详尽事宜，皆不允许，今忽令立此碑，与前事颇乖，可否相违，是非殊异。况此碑既在安国寺中，不得不叙载游观崇饰之事，述游观且乖理要，叙崇饰又匪政经，固非哲王所宜行也。伏乞圣慈，特赐寝罢。臣职忝近密，理合献陈，庶申葵藿之诚，冀增海岳之大。谨奏。


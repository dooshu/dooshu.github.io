○对惰农判

〈甲有田不耕，被罚三夫税粟，以质剂致人。甲告旅师施惠散利，法司科旅师罪，不伏。〉

九扈分官，四星垂彩。废其业则金汤莫守，修其本则礼节是兴。故晁错献书，每论春稼；仲舒上策，特说（一作忧）秋麦。人之天也，其可轻哉？甲有良田，从来不垦，佩犊之风未革，维鱼之梦岂成？以粟输官，自贻重罚，辄将施惠，遂有薄言。然而周览经史，备观贤哲。汉臣散利，不见贻辜；齐客市义，无闻结怨。欲加严罚，不亦难乎？甲告诚是妄陈，旅师请从宽宥。


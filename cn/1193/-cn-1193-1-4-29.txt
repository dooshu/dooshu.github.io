圣蕴第二十九

“不愤不启，不悱不发，举一隅不以三隅反，则不复也。”说见论语。言圣人之教，必当其可，而不轻发也。子曰：“予欲无言。天何言哉！四时行焉，百物生焉。”说亦见论语。言圣人之道，有不待言而显者，故其言加此。然则璧人之蕴，微颜子殆不可见。发圣人之蕴，教万世无穷者，颜子也。圣同天，不亦深乎！蕴，中所畜之名也。仲尼无迹，颜子微有迹。故孔子之教，既不轻发，又未尝自言其道之蕴，而学者惟颜子为得其全。故因其进修之迹，而后孔子之蕴可见。犹天不言，而四时行，百物生也。常人有一闻知，恐人不速知其有也，急人知而名也，薄亦甚矣！圣凡异品，高下悬绝，有不待校而明者。其言此者，正以深厚之极，警夫浅薄之尤耳。然于圣人言深，常人言薄者，深则厚，浅则薄，上言首，下言尾，互文以明之也。


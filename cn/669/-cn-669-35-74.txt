74　王羲之傳論謂師宜懸帳　懸帳乃梁鵠書非師宜書　衞恒四體書勢序　梁鵠竊札學書　魏武懸帳釘壁賞玩書法


王羲之傳論案：晉書陸機、王羲之二傳論，乃唐太宗御製。「師宜懸帳之奇」，以衞恒四體書序攷之，懸帳乃梁鵠書，非師宜官書也。

【元圻案】三國志魏武紀注：衞恒四體書勢序曰：「上谷王次仲善隸書，始爲楷法。至靈帝好書，世多能者。而師宜官爲最，甚矜其能，每書輒焚削其札〔一〕。梁鵠乃益爲板而飲之酒，俟其醉而竊其札，鵠卒以攻書至選部尚書，於是公欲爲洛陽令，鵠以爲北部尉。鵠後依劉表。及荆州平，公募求鵠，鵠懼，自縛詣門，署軍假司馬，使在祕書，以勤書自效。公嘗懸著帳中，及以釘壁玩之，謂勝宜官。鵠字孟黄，安定人。魏宫殿題署，皆鵠書也。」〇水經注十六：「魏太祖平荆州，漢吏部尚書安定梁孟黄，善師宜官八分體，求以贖死。太祖善其法，常仰繫帳中愛玩之，以爲勝宜官。」〇衞恒，字巨山，晉書有傳。其四體書序全載本傳及唐張彦遠法書要録中。

〔一〕「札」，四庫本書苑菁華卷三晉衞恒著四體書傳并書勢作「柎」。下同。






卷十八 曹文诏、贺人龙列传

曹文诏

贺人龙

▼曹文诏，陕西人。崇祯初，为山西副总兵。

四年五月，叛贼王嘉胤渡河，掠菜园沟；文诏击却之。三月，败贼于粟园。四月，败贼于河曲，斩贼一千五百余级，获兵械、马骡数千。六月，又败贼于阳城，获王嘉胤，斩之。其党复推王自用为首，号曰「紫金梁」；其党自相名目，有老回回、八金刚、闯王、闯将、八大王、扫地王、闯塌天、破甲锥、邢红狼、乱世王、混天王、显道神、乡里人、活地草等，分为三十六营。七月，总督杨鹤以玩寇下狱；曹文诏等诸将击贼，连败之，奔东北。是役也，合督府四镇之兵穷追半月，先后数十战；贼败，潜遁山榖，延安、庆阳千里内暂安焉。十月，贼党黑煞神、过天星、蝎子块、紫金梁等数十部，据中都；洪承畴发官军，攻围两月不下。诏与延绥巡抚张福臻至，遂克之。

五年，贼寇宁塞，洪总督从鄜州间道疾至庆阳；文诏以临洮兵至、贺虎臣兵亦至，会于西澳夹击之，大小十余战，追奔数十里，斩首千余级。以西澳之捷，为流寇用兵以来战功第一。贼既败，承畴与文诏先荡蕩平。而铁角城乃边盗薮，郝临庵、可天飞为官军所败，独行狼跳入其伍，耕牧铁角城为持久计；闻他盗尽平，甚惧。承畴命文诏击破之，斩可天飞，其一贼亦生得就诛；而西人自此得稍息矣。

六年五月，进曹文诏正总兵，加都督同知。是月，连败贼于忻、代间，斩首千五百级。二月，又败贼于榆社。时文诏屡捷，张应昌逗留不进，紫金梁、老回回等从榆社北奔。四月，文诏又败山西贼于阳城，斩千余级。五月，夜袭贼于遍店，贼亡走，堕山榖者无算，由邯郸南走。

八年二月，洪承畴次汝宁，虑凤阳贼再入河北，令文诏邀之应、随间，贼不敢渡。四月，承畴率诸将自汝入秦，檄文诏以师会。承畴次灵宝，文诏自南阳至；以商、雒为贼薮，令文诏出阌乡，直捣商、雒，自驰兴安防其奔轶。五月，文诏夜至五峪，贼伏险以诱；文诏击败之。贼逃终南山，文诏追之；至娑罗寨，寇大至，力竭自刎。文诏敢斗，前后杀贼万计，为贼所畏；官军闻之夺气。

文诏在镇原杀贼，与平凉兵备徐如翰同事，曾道其勇敢善战，世所罕有。一日，贼据平凉山榖数万余人，人莫敢近。文诏提兵从城外过，如翰于城谯设酒款文诏曰：“贼遍山榖，意在平凉；将军可坐视不救乎？”文诏掀髯畅饮，尽酒一斗许；酌一卮于席末曰：“我杀贼归，饮此酒，当未寒！”乃上马呼麾下士直冲而上。但闻妇女儿稚号泣，声震山榖；血光射天，烈日惨澹。贼皆奔溃，追逐三十里而返。到城谯下马，浴血而立；乃解甲取水盥涤，坐席复饮，卮中酒果未寒也。如翰言其雄快，虽古之名将，未必遂能过之。

▼贺人龙，米脂人。崇祯二年，延安盗起，人龙以诸生效用；佐督、抚讨贼，题授守备。四年，延绥巡抚洪承畴命人龙劳降者酒，降者入谢，伏兵斩三百二十人。

七年，陕贼陷陇州，人龙赴援，大败之。贼先锋高杰降于人龙，人龙委以腹心，所向必克。八年，升副总兵。

十三年，献贼入蜀，川抚邵捷春檄人龙至夔州。人龙所统陕兵，骁勇善战；而多拥降丁，思得总兵名号，以统辖之。捷春为请于督师大学士杨嗣昌，嗣昌许之，为请于朝；议夺左良玉「平贼将军」印，以予人龙。而良玉适有玛瑙山之捷，为难遽动，遂寝其事。人龙觖望，益跋扈不用命；多纵军士淫掠，所至州县苦之。贼自夔州山后抄掠，檄人龙以奇兵攻尖山寨，斩首七百余，生擒自来虎等七千人，夺甲仗、马骡亡算。贼犯夔州，人龙赴援，贼闻四走；人龙追至七箐坎，破其殿后兵，直捣中坚，斩首千二百，俘六百人。次日，又袭之于山榖，贼惊溃；斩首五百余级，生擒贼渠掠山虎等十六人，贼之精锐俱尽。人龙身经百战，士马精强。叛将剧贼多归之，人龙推诚以待，尽得其死力；虽诏逮叛人，亦匿之勿与。陕督傅宗龙汝宁之败，以人龙不救、径走陈州，益疑人龙阴与贼通；乃密敕总督孙传庭图人龙。传庭至陕，檄召诸将于西安议军事，人龙以兵来会；传庭大集诸将，缚人龙，坐之旗下而数之曰：“尔奉命入川讨贼，开县譟归，猛帅以孤军失利。献贼出柙，职尔之由。尔为大帅，遇寇先溃，致秦督、秦抚委命贼手，一死不足塞责也！”因命斩之。诸将莫不动色。人龙死，军中大譁。传庭委曲谕旨，以人龙部将高杰、陈勇为总兵，领中军；高汝利为副总兵。简三边劲骑二万余，分为二十队，悉授人龙大校李本深等为参将以领之，众心乃安；遂振旅出关。贼闻人龙死，酌酒相庆曰：“贺风子死，关中落吾手矣！”

石匮书曰：自流寇跳梁以来，一时称善战者有三将军焉：左将军良玉、曹将军文诏、贺将军人龙，其勇气则同。而三人皆有大疵，良玉以跋扈而失之纵、文诏以韰倮而失之轻、人龙以跳荡而失之躁。故以是成功，亦以是受祸。古之大将，难得全才；吾于三将军益信之矣。












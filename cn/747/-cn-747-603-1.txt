○奏记丞相府论学事

十一月七日，使持节都督夔州诸军事夔州刺史刘某，谨奏记相公阁下：凡今能言者，皆谓天下少士。而不知养材之道，郁堙而不扬，非天不生材也。亦犹不耕者不叹廪庾之无馀，非地不产百谷也。伏以贞观中，增筑学舍千二百区，生徒三千馀人。时外夷上疏，请遣子弟入附於三雍者五国。虽“菁菁者莪”，育材之道不足比也。今之胶庠，不闻弦歌，而室庐圯废，生徒衰少。非学官不欲振学也，病无赀财以给其用。鲰生今有一见，使大学立富。幸遇相公在位，可以索言之。

《礼》云：“凡学官春释奠於其先师。斯礼止於辟ń宫，非及天下也。”今四海郡县，咸以春秋上丁，有事孔子庙，其礼不应於古，且非孔子意也。炎汉初定，群臣皆起屠贩为公卿，故孝惠、高后之间，置原庙於郡国。逮孝元时，韦元成以硕儒为丞相，遂建议罢之。夫以子孙尚不敢违礼以飨其祖，况後学师先圣之道，而首违之乎？《祭义》曰：“祭不欲数。”《语》云：“祭神如神在。”与其烦於旧飨，孰若行其教道？今夫子之教日颓靡，而以非礼之祀媚之，斯儒者所宜愤悱也。窃观历代，无有是事。

皇家武德二年，诏於国学立周公、孔子庙，四时致祭。贞观十一年，又诏修宣尼庙於兖州。至二十年，许敬宗等奏，乃遣天下诸州县置三献官，其他如方社。敬宗非通儒，不能稽典礼。开元中，元宗飨学，与儒臣议，繇是发德音，其罢郡县释奠牲牢，唯酒脯以荐。後数年定令。时王孙林甫为宰相，不涉学，委御史中丞王敬从校刊之。敬从非文儒，遂以明衣牲牢编在学令。是首失於敬宗，而终失於林甫，习以为常，罕有敢非之者。

谨桉本州四县，一岁释奠物之直，缗钱十六万有奇。举天下之郡县，当千七百不啻，羁縻者不在数中。凡岁中所出，於经费过四千万，适资三献官饰衣裳、饴妻子而已，於尚学之道，无有补焉。前日诏书，许列郡守臣得以上言便事，今谨条奏：某乞下礼官博士，详议典制，罢天下县邑牲牢衣币。如有生徒，春秋依开元敕旨，用酒醴、段、居肃、榛栗，示敬其事，而州府许如故仪。然後籍其资，半附益所隶州，使增学校其半率归国庠，犹不下万计。筑学室，具器用，丰食，增掌固，以备使令。凡儒官各加稍食，其纸笔铅黄视所出州，率令折入。学徒既备，明经日课缮书若干纸，进士命雠校亦如之。则贞观之风，粲然不殊。其它郡国，皆立程督。投绂怀玺，“或朴”、“菁莪”，良可咏矣！

伏惟相公发迹，咸自诸生，其尊素王之道，仪刑四方，宜在今日。是以小生敢沿故事，以奏记於左右，姑举其大较。至於证据纤悉，条奏具之，章下之日，乞留神省察，不胜大愿。惶恐拜手稽首。


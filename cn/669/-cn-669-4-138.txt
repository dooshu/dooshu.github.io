138　大學中庸孝經引詩　六經即聖人之心　學苟知本六經皆我注脚


大學「止於至善」，引詩者五；「齊家」，引詩者三。

朱子謂：「詠嘆淫液，其味深長，最宜潛玩。」中庸末章，凡八引詩。朱子謂：「『衣錦尚絅』至『不顯惟德』，始學成德之序也。『不大聲以色』至『無聲無臭』，贊不顯之德也。反復示人，至深切矣。」孝經引詩十，引書一。張子韶云：「多與詩、書意不相類，直取聖人之意而用之。是六經與聖人合，非聖人合六經也。或引或否，卷舒自然，非先考詩、書而後立意也。六經即聖人之心，隨其所用，皆切事理。此用經之法。」

【閻按】邵文莊寶言：「中庸『尚絅』章，猶樂章之亂，蓋一篇之總要也。」

【全云】陸文安公所云「六經皆我注脚」之語，斯之謂也。觀深寧所言，而後知其不足駴。

【元圻案】陸象山語録曰：「論語中多有無頭柄的説話，如『知及之』、『仁不能守之』之類，不知所及所守者何事；如『學而時習之』，不知時習者何事，非學有本領，未易讀也。苟學有本領，則知之所及者及此也，仁之所守者守此也，時習之習習此也，説者説此，樂者樂此，如高屋之上建瓴水矣。學苟知本，六經皆我注脚。」〇張子韶，名九成，著孝經解四卷，宋史藝文志著録，書録解題云一卷。






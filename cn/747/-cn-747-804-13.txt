○友议序

近代何自然《续笑林》，刘梦得撰《嘉话录》，或偶为编次，论者称美。余少游秦吴楚宋，有名山水者，无不弛驾踌躇，遂兴长往之迹。每逢寒素之士，作清苦之吟，或樽酒和酬，稍蠲於远思矣。谚云：街谈巷议，倏有裨於王化。野老之言，圣人采择。孔子聚万国风谣，以成其《春秋》也。江海不细流，故能为之大。摅昔藉众多，因所闻记，虽未近於邱坟，岂可昭于雅量。或以篇翰嘲谑，率尔成文，亦非尽取华丽，因事录焉，是曰《友议》。倘论交会友，庶希于一述乎？

冯元德

元德，咸通时乡贡进士。


黄庭坚　和外舅夙兴三首

瓜蔓已除垄，苔痕犹上墙。

蓬蒿贪雨露，松竹见冰霜。

卷幔天垂斗，披衣日在房。

无诗叹不还，千古一潜郎。

黄庭坚

黄庭坚　和外舅夙兴三首

风烈僧鱼响，霜严郡角悲。

短童疲酒扫，落叶故纷披。

水冻食鲑少，瓮寒浮蚁迟。

朝阳乌鸟乐，安稳托禅枝。

黄庭坚

黄庭坚　和外舅夙兴三首

暑逐池莲尽，寒随塞雁来。

衣裘虽得暖，狐貉正相哀。

僧汲辘轳晓，车鸣关锁开。

不因朝鼓起，来帙乱书堆。

黄庭坚


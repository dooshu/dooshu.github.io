○改封嗣江王袆等为郡王制

国之宗盟，树以藩屏，用亲九族，以制万邦。朕恭默思道，懋勤庶政，将欲克复古训，贻范方来。顷以王国绝纪，旁宗入继，事非允正，奚妨命停。而立爱自亲，推恩由近，礼虽云异，情所未忘。况其嗣侯，已积年岁，永言主祭，因心怵惕。宜降殊常之泽，俾申敦睦之道。再从兄将作大匠嗣江王褕为信安郡王，秘书少监嗣蜀王袆为广汉郡王，再从叔太子员外率更令嗣密王彻为濮阳郡王，再从兄太子员外家令嗣越王思顺为中山郡王。


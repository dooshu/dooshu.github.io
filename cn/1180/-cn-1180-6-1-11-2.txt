考满谢恩命疏


臣以一品十二年考满，该吏、礼二部，钦奉圣谕，议拟恩例。奉圣旨：“卿等说的是。元辅受先帝遗命，辅朕十二年，精忠大功，冠于先后。兹实历一品，已及十五年，恩数委当优异。着支伯爵禄，加上柱国、太傅，兼官照旧。给与应得诰命，还写敕奖励，赐宴礼部。荫一子，与做尚宝司司丞。用见朕崇奖元勋至意。钦此。”

臣闻命自天，措躬无地。窃念臣学术迂疏，行能谫劣。夙荷先皇顾托之重；误蒙圣主倚任之专，待罪首弼，于兹十年。荏苒岁时，丝毫无补。今计历俸一品，虽十有二年，自知无绩可书，不敢妄干功令。特以三考黜陟，乃国家彝典，若有幽当黜，亦不得避。故不得已，循例给由，以应明典。伏荷圣慈优容，准令复职，寻亲洒宸翰，降敕褒嘉，增禄赐金，迥出常数，篚筐牢醴，络绎道途。臣顶戴鸿恩，已不啻逾涯溢分矣。乃又特敕吏、礼二部，将臣守制之年，俱作实历月日。穹阶勋禄，一朝并加，隆礼殊荣，冠绝前后。臣扪心自愧，何功何劳，可以堪此！夫天道所最忌者，非望之福；明主所深惜者，无功之赏。臣以驽下谬当艰巨，日夕兢兢救过之不给。虽十年以来，四海乂安，百蛮宾服，皆皇上神威广运，圣化旁敷，臣安敢贪天之功，以为己力？而一旦获此非望之福，冒此无功之赏，岂惟自速颠之咎，抑恐有累日月之明。此臣所以跼蹐惶悚，而不能已于辞也。除诰命藉荣先世，敕奖风励臣工，谨已祗领，其余非分所安者，万不敢当。伏望皇上俯鉴下诚，收回成命，俾仍旧次，图报将来，庶臣获少安于陋庸，亦幸免于颠越矣。

（奉圣旨：朕冲龄缵服，赖卿宏才亮节，竭成匡辅。十年之间，政理修明，蛮夷率服，勋绩显著，简在朕心。兹九年满后，又经六载，方一举酬庸之典，岂得仍执谦逊？宜勉遵成命，副朕眷怀，无复固辞。吏部知道。）






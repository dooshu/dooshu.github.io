鬼入磨齐

镇江都统制王胜、独行后圃。遥望山石后有人引首。近而视之。乃牛头人。著朱衣相对立。胜叱问曰、谁。牛头亦曰、汝为谁。胜扪砖击之。亦掷砖相报。胜惧舍之而还。其妻初嫁军小将。又嫁陈思恭。末乃嫁胜。尝见二前夫同坐于堂。以语胜。胜曰、复来当急告我。明日又至。胜出。其坐自如。亟逐二鬼。皆走至西厢。入磨齐中乃灭。胜以手击磨。五指皆伤。是年死。二事韩子温说。


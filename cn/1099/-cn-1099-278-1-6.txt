○與沈對陽方岳論賦役 【 革一條鞭】

東省賦役、從來人多稱便、葢祖宗舊法、如田賦每畝起科五升三合三勺、定制也。夏稅七月完、秋糧十月完、定限也。倉口有輕重、上戶納重、下戶納輕、定則也。行之二百年、俗既成、人相安也、十餘年前、不知何故偶變為一條鞭法、夏稅秋糧、及雜派黃蠟等項、總在其中、無復倉口斗升之數、且歲歲不同。小民茫然不知所謂。該多與少、無從究詰、書手愚弄、出口為是、且一時兼併、人甚不堪、自此法行、窮民日見迯亡、土田日益荒蕪、可為究竟之慮也、近聞畫溪公集眾屬講求賦役之便、意甚欲為東人造福、乃各屬猶踵近習、公亦無可柰何聽之、昨不量致一書於公、公述眾意復書、謂舊法當以戶則為輕重、書手得以上下作弊、一條鞭。則庶可以革弊、是見一面爾、諺云、吏弊如鼠穴、此塞則彼通、豈能盡革也、且謂書手作弊者、不過為賣富累貧也、一條鞭則明寬富累貧矣、况米麥有升合勺抄之不一、銀有分釐毫忽之不同、而地亦有頃畝分釐之不齊、合之似可整、而分之至不可較、且如地每畝糧差一合、積至於數十萬、則差數百石、銀差一釐、積至於數十萬、則差數百兩、而一合一釐、孰以為意。人不知覺。而其弊巳大矣。若舊法五升三合五勺之外、一毫不敢加也、豈得有弊至此乎、又謂均徭等則難憑盡、畢竟猶有巴鼻、甚重甚輕、孰敢大顛倒也、又謂黃蠟等項、派於均徭恐太重、且派於均徭、則逐末之人、亦出有分、通加於地、則只勒力本者耳、查得黃蠟等項、該銀柒百餘兩、均徭亦增重不多、如上季均徭、只牌夫一項明編、巳加增銀六百兩、上司則初不知也、又謂眾議夥收、分解為便亦止為目前計耳、此法原起於本縣未尹建議、今惟本縣錢糧不明、無收者得完、有收者上欠、得借者無罪、受借者破家、亂如絲紛、累查不結、不知其便在何處也、大抵有司三二年離任、故圖完糧至八分得免參究、了一身事耳、　朝廷社稷萬年、若一年欠二分、五年則欠一年。且如元年免五分。戶部巳張皇無措。如使五年欠一年。　朝廷尚可以為國乎。此必不可者也、東省地瘠民貧、故禹貢列兗州為下下、今以北方各省例之巳自不倫、若槩以江南之法、窮民止有迯與死爾、此以地坐差之害、先起貴處、予廵撫時、嘗力改之、繼者不肯遵行、不謂敝省今亦漸漬也、畫溪公、謂江南亦有薄地、特未履海瀕之畝耳、如親見沙鹻不毛、恐亦必慘目而傷心也、公復書亦謂吾在畎畝、所見必真、許再請教、公門嚴峻、不敢輕凟、願因執事轉達之、幸相與共議採擇焉


○授李愿检校司空宣武军节度使制

门下：昔者鲁侯伯禽，徒以周公之故，遂荒大东；重耳以定倾之劳，子孙不绝於晋。昔我太师西平王，在德宗时，能复京邑，书於鼎彝，每怀宗庙之安，实念山河之永。而又继其英哲，克生令人，惟弟惟兄，莫非颇、牧，尚想德施於十代，何吝恩积於一门？凤翔节度使检校尚书左仆射李愿，生长绮纨之中，而素风自得；蕴郁骁雄之气，而性与温恭。怡於季孟之间，翼翼於班行之内。始为夏帅，遂著能名，蹄角齿毛之良，一无取於夷落，而不贪之宝，大布朔陲。洎领徐方，会征淮右。邻寇阴狡，将助鸱张，来犯东郊，冀延晷刻。尔乃提持戈戟，淬砺卒徒，一战而蜂虿尽歼，不时而枭獍就戮。聿来岐下，号令益明，缮完甲兵，为我保障。朕以浚郊重地，尢藉长材，俾为司空，以表东夏，持我邦宪，用清尔人。夫四海九州，非不广也，然而灵武、魏博，至於大梁，断长补短，方数千里，皆尔伯仲，又何加焉。於戏！睢阳在尔之东，张巡效忠之诚尚在。夷门在尔之境，侯嬴报恩之迹犹存。又安知憧憧往来之徒，不有以仁义匡於尔者。勉服休命，其惟戒之。可检校司空兼汴州刺史宣武军节度使，散官勋如故。


○改元大赦文

古先哲王之致理也，皆上顺天心，下稽人事。时令赞发生之德，灵符协纪年之称。考彼前载，斯为大猷。恭惟烈祖元元皇帝，天宝锡庆，象帝之先，垂裕后人，重光五圣。自朕嗣守丕业，洎三十年，实赖宗社降灵，昊穹孚祐，万方无事，六府惟修，寰宇晏如，庶臻於理。然则乾元在上，仁覆为德，皇王临下，惠化攸先，思宏善贷，用广慈育。遵道宝而建元，畅元风於不宰。况属阳和布气，献岁发生，宜覃在宥之恩，式降惟新之泽。可大赦天下，改开元三十年为天宝元年。

正月一日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不原者，咸赦除之。诸色左降官并流人，未经量移者亦与量移。阳春布和，鸟兽孳育，宜禁麛卵，以遂生成。自今已后，每年春，天下宜禁弋猎。如闻百姓之内，或有人户高丁多，苟为规避，父母见在，乃别籍异居，宜令州县勘会。其一家之中，有十丁巳上者，放两丁征行赋役，五丁巳上者放一丁，好令同籍共居，以敦风化。天下侍老八十已上者，宜委州县官每加存问，仍量赐粟帛。侍丁者令其养老，孝假者矜其在丧。比者王政优容，俾申情理，而官吏不依令式，多杂役使。自今已后，不得更然。

国之急务，莫若求才。顷者数遣搜扬，士庶尚虑遗逸，更宜精访以副虚怀。其前资及白身人中，有儒学博通，及文词秀逸，或有军谋越众，或有武艺绝伦者，委所在长官具以名荐。若乃宏我风化，实惟方岳，必伫其人，以膺共理。其京文武官五品已上清资，并郎官据资历人才堪为刺史者，各任封状自举。但文宣垂训，事必正名，而黄钺古来以金为饰，金者应五行之数，有肃杀之威。去金称黄，理或未当。其黄钺宜改为金钺，副威武之义焉。内外文武官九品已上各赐勋两转。前王重典，在乎祭祀，况属惟新，事宜昭告。五岳四渎名山大川诸灵迹，及自古帝王忠臣义士，并令所繇州县致祭。


○創設寶應月河疏 【 寶應月河】

題為創設寶應月河以利　國計民生事、臣聞防患者貴深。月河之利至今享之興利者貴盡。故智臣制患於微渺。丘臣導利於未形。而况今淮南運道之利害顯著。其孰有大於寶應湖者。而可不痛哭亟圖之乎。夫淮北之運道。全賴於諸河。淮南之運道。全賴於諸湖。淮之南為寶應湖。又南為高郵湖。又南為邵伯湖。三湖者故非相通也。勢各東注。故前代之運。率由六合入邗溝達淮。以入於汴河。邗溝在三湖之西。累淺膠舟不利運。先臣陳瑄棄之。而於三湖下流聯東隄焉。三百里以西。受七十二河之水。令諸湖血脉通貫。巨浸滔天。運乃大利。顧三湖邵伯最小。鮮風濤之患。高郵大。先臣白昂治高郵東月河三十餘里。迄今八十三年矣。官民舟楫。由月河中。若履平地。甚利賴之。寶應最大。道經槐角樓以西。望上源水勢瀰漫。不覩畔岸。東循石隄。若鐵城然。舟人晨候風色。北風則南浮以達高郵。南風則北浮以達山陽。然天有時不可必也地有險不可避也幸而風色按候停勾。則鼓棹揚帆。可保旦夕惴惴之命。若浮至槐角樓。風勢迅暴。又若中流西風大作。則數百里長風巨浪。擁舟激蕩於石隄洶湧中。糜爛漂溺。民命葬魚腹。靡孑遺矣。臣於去冬南廵、則十月二十五日、寶應湖、風濤沒千餘人、今春三月二十日、則沒風濤者又八百餘人舟揖勿問也、即五閱月中而漂沒若此。則一年可知也十年百年又可知也生齒幾何。而坐棄寶應湖中者不可勝紀。不亦傷乎。尚以　皇上之福。運艘適有天幸不敗事。萬一經寶應犯風濤。則害可勝言哉。言念　國計民命至此。可為痛哭。臣不勝震懼。亟檄所司勘設寶應重隄。遂即重隄為月河。以避風濤。臣愚為九利焉。夫高郵月河非不善也。使循西老隄為之。一護老隄。多一重關則老隄固。一通舟楫。夾河而行。則牽挽便。斯善之善者也。乃遠老隄。當時非不知循老隄之善也特恐反嚙老隄為不便故遠之為之弓弦而築月河。若張弓。弓與絃之間。環民田八萬畝。費銀七十餘萬兩成之。今八十三年中。老隄不守。八萬畝灌而為湖是又益一湖也豈徒傷財。又棄民膏腴。今又以二湖之勢攻中隄。中隄斷續。亦不守矣。臣斷以為不善。臣今循寶應老隄。而為之東隄。老隄加重關焉。有所恃而不恐。一利也。東隄成。即引水注其中。舟楫由之。是以重隄為月河。一舉而兩得之。二利也。吾直於平土中築護隄耳。原不為月河。而月河之費藏其中。費省而用慱。三利也。老隄得月河牽挽之便。東西並行。孰不保惜。非若高郵棄老湖於四五里之外者。則老隄增固。四利也。官民舟楫。由月河中。坐視槐角樓上下之風濤。直秦人視越人之瘠肥耳。患安能及之。五利也。二隄並恃。一隄損復有一隄。高寶興山諸州縣。亡決隄之慮。亡廩廩之危。六利也。臣為此計。使月河成耶。　國計民生幸甚。即不成耶。亦即護隄之安費而無失。七利也。護隄之間設平水閘者三。閘之下為支河。引水以入射陽湖。東注于海。取支河之土。而築月河之隄。事省而工集。八利也。或曰東隄成為月河。則老隄夾二水中不固。獨不曰高郵老隄。夾二水中。西當大湖東當八萬畝巨浸者乎。高郵中隄。又不西當八萬畝之巨浸。東挾月河者乎。月河廣不踰六丈。風濤不興。此人之所疑而孰知不然也但有護老隄之力而無嚙老隄之害九利也夫興九大利。而除其湖之所大害。由　國計言之。　皇上大智也。由民命言之。　皇上至仁也。伏乞　敕下該部覆議了此不過兩月。數萬兩耳。其錢糧夫料。臣河道一任之。不敢勞　聖慮朝廷所以不為掣肘臣亦不敢　請發唯　皇上留神、

皇明經世文編卷之三百五十一終








○舜有膻行赋（以“天下归之，如蚁慕肉”为韵）

肉不爱蚁，蚁自来依。舜不求人，人自来归。尔则以膻生向慕，我则以思深侧微。祁祁子来，竟欢怀於德饱；亻先亻先类聚，各沾濡以家肥。是知取喻於彼，欲明於此。播薰风於酷烈，比黎庶於蝼蚁。温恭允寒，谅不阻於幽微；元德升闻，固无间於遐迩。是故四海纷会，千门竞追。共仰来苏之日，诚非逐臭之时。以孔甘为味，以润下为脂。率从其旨，爰度乃私。应其欲而徇矣，思所利而啖之。各竭血诚，汝则如饥如渴；无劳肉视，吾乃龙章凤姿；载求而膻不在身，三嗅而膻不在服。在乎安长幼，资亭毒。行叶扬芳，言兰芬馥。以膏腴及万姓，万姓熙熙；以霈泽滂四门，四门穆穆。咸遂其性，各安其族。并饮其风顺雨调，岂止於觞酒豆肉。若乃望之如日，戴之如天。不销不歇，沛然霭然。如此乃闻膻者焉。如或失之於上，迷之於下。四罪之徒，三苗之野。如此乃闻膻之者，喻既斯大，义岂凭虚。以心求芬芳者得，以鼻求芬芳者疏。自发德馨之惠，宁同乳臭之馀。服媚媲之而孰可，芬香拟之而岂如。由是蒸黎子来，蛮夷蚁附。八方咸戴其煦育，九土共臻其道路。惠然若归，往也如慕。焕重瞳而日月清朗，齐七政而恩威布。至矣哉巍巍堂堂，可谓承天有裕。


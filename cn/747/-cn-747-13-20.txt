○停封中岳诏

朕闻仁者德之本，叶亭育之至途；礼者道之末，乃帝王之馀事。历选往初，详观曩躅，恻隐以孚其化，变通以会其神。朕以虚薄，祗膺宝位，旰食宵衣，惧忝於宗社；如伤若厉，伫济於黎元。每以皇基肇辟，范围覆载，遗惠所覃，昭格区宇。虔荷灵命，尝虑下亏鸿业；遍刊群岳，不足上报元功。已升闻於日观，思款谒於天台，志在告成，谅非为己。属今兹丰稔，方有事於嵩邱，崇累圣之丕绩，祈兆人之嘉佑。顷者分使出巡，存问风俗。河南河北，尚有十馀州旱涝，加以朔方寇盗，时或侵边，关内流离，未能复业。一物失所，犹甚纳隍，数郡不宁，岂宜备礼？前欲以来年正月封中岳者宜停。


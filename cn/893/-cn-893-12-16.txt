赠僧朝美





水客凌洪波，长鲸涌溟海。[一]百川随龙舟，[二]嘘吸竟安在?中有不死者，探得明月珠。高价倾宇宙，余辉照江湖。苞卷金缕褐，[三]萧然若空无。谁人识此宝，窃笑有狂夫。了心何言说，[四]各勉黄金躯。[五]

[一]《吴都赋》：“长鲸吞航，修鲵吐浪。”刘渊林注：“《异物志》曰：鲸鱼，长者数千里，小者数十丈。雄曰鲸，雌曰鲵。或死于沙上，得之者皆无目，俗言其目化为明月珠。”《水经注》：“北眺巨海，杳冥无极，天际两分，白黑方别，所谓溟海者也。”



[二]《海赋》：“鱼则横海之鲸，突兀孤游。茹鳞甲，吞龙舟。噏波则洪涟踧蹜，吹涝则百川倒流。”《淮南子》：“龙舟鹢首，浮吹以娱。”高诱注：“龙舟，大舟也，刻为龙文以为饰也。”



[三]《隋书》：波斯多金缕织成。



[四]《楞严经》：汝之心灵，一切明了。若汝现成所明了心，实在身内。



[五]谢朓诗：“遂铄黄金躯。”陈子昂诗：“之子黄金躯，如何此荒域。”



诗言水客泛舟大海，舟为长鲸所嘘吸，遂遭溺没。其中乃有不死者，反于海中得明月之珠，卷而藏之，不自眩耀，人亦不识。以喻人在烦恼海中，为一切嗜欲所汩没，醉生梦死，飘流无极。乃其中有不昧本来者，反于烦恼海中悟得如来法宝，其价则倾乎宇宙，其光则照乎江湖，卷而怀之，不自以为有，而若空无者。然人皆不能识此宝，而唯我能识之。夫心既明了，更无言说可以酬对，唯有劝勉珍重此躯而已。盖人身难得，六道之中，以人道为最。是此躯之重，等于黄金，未可轻忽，故曰“各勉黄金躯”也。又按《后汉书》：方有神，名曰佛，其形长丈六尺，而黄金色。“各勉黄金躯”者，是勉以修道成佛之意。






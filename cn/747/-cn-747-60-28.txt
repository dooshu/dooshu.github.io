○捕杀武元衡盗诏

朕以不备，君临万邦，不敢自逸，每怀兢惕。而凶狡窃发，歼我股肱，是用当宁废朝，通宵忘寐。永怀良辅，何痛如之？宜极搜擒，以摅愤毒。天下之恶，天下共诛，念兹臣庶，固同愤叹。宜令京城及诸道所在同捕逐，有能获贼者，赐钱一万贯，仍与五品官，有官超授。如本虽同谋，或曾停止，但能纠告，当舍其罪。仍同此科，敢有藏匿，全家诛戮。布告远近，使明知之。


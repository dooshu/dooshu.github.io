○献舍人彭城公启

某启：即日补阙令狐子直顾及，伏话恩怜，猥加庸陋，惶惕所至，感结仍深。某长於邱樊，早惭师友。虽乏许靖干时之材具，实怀殷浩当世之心机。而运与愿乖，言将俗背。一邱一壑，远愧於幽栖，十辟二徵，近惭於籍甚。已迫地势，属此门衰，藐念流离，莫或遑息。乔木空在，弊庐已颓。遂与时人，俱为岁贡。三试於宗伯，始忝一名；三选於天官，方阶九品。俸微五斗，病满十旬。李陵空，勇而无益；陈平裸体，美亦何为？方今圣政维新，朝纲大举。徵伊皋为辅佐，用褒向以论思。大窒浇风，廓开雅道。缧囚为学，重见程生；掌囿受经，复开晁子。沉沦者延颈，逃散者动心。是敢窃假菲词，仰干哲匠。果蒙咳唾，以及泥涂。王逊之遥举董聪，方斯未逮；蔡邕之出迎王粲，与此非同。得水可期，搏风有望，坐生羽翼，平视烟霄。傥或不吝铸人，必令附骥。虽不足深窥阃奥，远及几微，然比於鼠识吉凶，燕知戊已。既殊异类，盖有深诚，延望光云，尚隔仙路。伏纸魂动，濡毫气增。伏愿始终念察。


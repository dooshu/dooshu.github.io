赠罗惟德擢守宁国叙


罗子惟德被命为宁国守，将之郡，诸同舍谒予赠之言。予闻惟德，雅志向学者，请以学论。

今夫胜重任，引巨辐，行千里于一日，骐骥诚力矣；逸而弗庸，力无从见也。断蛟龙，剸犀革，遇磐错而无厚，干将诚利矣；匣而弗试，利无从见也。是故士不徒学，而惟适用之贵。裕内征外，懋德利躬，此励己之符，而亦镜物之轨也。

国家造士，率以理学风示宇内，缙绅儒硕，相与阐心性，析仁义，强志问学，烝烝盛矣。总之，烜赫焜耀，伟然追古贤哲，固可口悉而指计也。乃怀诡者，玄探隐索，以眩骇耳目，而夸侈无实，掠虚誉于声响形影之似，斯又其下矣。学之利用也，诚难哉！三代无论已，先汉人才，瑰伟卓荦，彬彬鲜与为俪。后世诸儒，或谓不学无术，或谓适道之难，且犹慊然少之。假令今肤言阔论之士，诚得际会操柄，其所兴发建竖，视彼何如？大都任本实者，诚以达材；骛空言者，辨而无当。此其大较。不可明见耶？

惟德结发时，即肆力心性仁义之学，不为风习移易。其语人，深而非异，远而非侈，凿凿皆可底成绩。且自奉简薄，恶以物诱见污。探其蕴，莫之能穷；叩其衷，无不可告。沉然澹然，可爱而不可厌也。夙夜处官，狱无细大，必躬自裁听，不欲深发巧摘；而详比谳覆，又罔不惟明法之丽。此非实践之士哉！

顾何有于宁。宁在南服，缘江阻山，控据歙池、吴越之会，屹为留都重镇。其民和俗阜，可朝令而夕视其成。以惟德寄之此地，布德行庆，锄黠庇良，奖让其属，以绥集其氓，恢恢乎游刃耳。其所表见，视今宁啻什百耶？是故推心以敷之，政罔不若；率性以顺之，道罔不遵；覃爱以沛之，仁罔不怀；端轨以协之，义罔不从。所谓骐骥以驰骋效其力，干将以剸割显其利者，非是之谓哉！惟德行矣！诚惟益究厥施，毋争长于跬步，脆薄以自多，足使今世学者，咸知躬行君子之为难也。惟德将有辞于天下矣。《诗》曰：“惟其有之，是以似之。”体用之学也。《书》曰：“非知之艰，行之惟艰。”惟德其念也。






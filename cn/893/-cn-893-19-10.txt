赠李十二崔宗之[一]





凉秋八九月，白露空园亭。耿耿意不畅，梢梢风叶声。思见雄俊士，共话今古情。李侯忽来仪，[二]把袂苦不早。清论既抵掌，[三]玄谈又绝倒。[四]分明楚、汉事，历历王霸道。担囊无俗物，[五]访古千里余。袖有匕首剑，[六]怀中茂陵书。[七]双眸光照人，[八]词赋凌《子虚》。[九]酌酒弦素琴，霜气正凝洁。平生心事中，今日为君说。我家有别业，寄在嵩之阳。明月出高岑，清溪澄素光。云散窗户静，风吹松桂香。子若同斯游，千载不相忘。

[一]《旧唐书》：尚书省有左司郎中一员，从五品上。崔宗之事迹，见十卷注。



[二]崔少府女诗：“哲人忽来仪。”



[三]《战国策》：见说赵王于华屋之下，抵掌而谈。



[四]《世说注》：《卫玠别传》曰：王平子高气不群，迈世独傲，每闻玠之语议，至于理会之间，要妙之际，辄绝倒于地。前后三闻，为之三倒。时人遂曰：“卫君谈道，平子三倒。”



[五]《战国策》：赢縢履蹻，负书担囊。



[六]《史记·索隐》：匕首，匕音比。刘氏云：“短剑也。”《盐铁论》以为长尺八寸，其头类匕，故曰匕首。



[七]《史记》：司马相如家居茂陵，口吃而善著书。《茂陵书》盖用此事。



[八]魏颢《太白集序》称其眸子炯然，哆如饿虎，少任侠，手刃数人。



[九]《西京杂记》：“司马相如为《上林》、《子虚赋》，意思萧散，不复与外事相关。控引天地，错综古今，忽然如睡，焕然而兴，几百日而后成。”






吴美翁六十序

蒙庄氏之言曰人皆知有用之用而不知无用之用也予少尝骇其说及见夫天下之以有为名者率以多为而败役形角智终其身不息其为害也相寻而益酷然後知庄氏之言为近道也直木之自伐散木之自全樵牧者之所知也儒者骚骚然而不悟可不为大愚邪至於兀者之无趾闉跂支离之无脤皆脱形骸而全道德以为其形弥亏者神愈全或且垂杨生於两肘其言洸洋若河汉要皆无用之用其用为大也予尝苦心为形役读其书嗒然兀坐者累日会有告以美翁吴隐君六十者请属辞焉予心知其善而口不能言如是者又累日无已请以蒙庄之说进客问曰吴君其任达肆志自高者与吾见其循循尔无诡言无畸行与士大夫居无拂与市人居无争焉客曰是其啬情俭德封已而不及物者与吾见其恻恻尔探其箧无多藏告之急无难色殍於岁者粥之逋其负者火之盖减餐而市义焉且以是贻其家客进曰然则吴君义至高无荣名何也其悃愊而野者邪曰否否吾见其鱼鱼尔闻人之善稽古之训识於心乐道於口以式谷於子自其先大父轮洲公有声诸生三子者孝友而秀藉藉学宫门以内粮糗诗书矣夫善不弋名惠不侈德文不离隐是隐君之行也晩岁无师旷之熏目而有左邱之失明犹且颓然怿然冥恩讐罢忧虑以全大年岂所谓安常处顺善乎养生者哉无用之用用且莫穷公临溪而居常乐与予游请以公为蒙庄予为惠施以溪为濠上网游鱼以为脍酌溪水以为醪浮五石之瓠以为尊憩以千岁之大椿以为公宴乐不亦可与客喜而笑遂不辞更仆曼衍复以蒙庄之说进


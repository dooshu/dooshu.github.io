◇　布告天下诏（十二年三月）

吾立为天子，帝有天下，十二年於今矣。与天下之豪士贤大夫共定天下，同安辑之。其有功者，上致之王，次为列侯，下乃食邑；而重臣之亲，或为列侯，皆令自置吏，得赋敛；女子公主，为列侯食邑者，皆佩之印，赐大第室；吏二千石，徙之长安，受小第室，入蜀汉定三秦者，皆世世复。吾於天下贤士功臣，可谓亡负矣。其有不义，背天子擅起兵者，与天下共伐诛之。布告天下，使明知朕意。

（《汉书·高纪》下）




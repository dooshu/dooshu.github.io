○献事表

臣闻理乱之始，各有萌象，二者无门，在君上启之而已。所谓萌象，岂有他哉？容直言，广视听，躬勤庶务，委信大臣，使左右近习者不敢蔽疏远之臣庶，此理之象也。此而不理，万无一焉。大臣不亲，直言不进，抵忌讳者杀，犯左右者刑，与一二近习者决事於深宫之中，群臣莫得参筹画，此乱之萌也。此而不乱，亦万无一焉。是以古者人君即位之始，萌象未见之时，必有狂直敢言之士，抵忌讳，献危言。在上者苟或宥而容之，激而进之，则天下之君子望风而悦曰：“彼之狂而犹容於上，上之人其欲来天下之士乎？吾之道可以行矣。”其小人竦利而喜曰：“彼之直可以得幸於上，吾将直言以徼利可也。”由是天下之贤、不肖，各以所忠贡言於上，上下之志，霈然而通，得失之情，幽远必达，合天下之智，理万物之心，人人乐得其所，戴其上如赤子之亲慈母也，虽欲诱之为乱，其可得乎？臣故曰：“容直言，广视听，而不理者，万无一焉。”及夫进计者入而不出，直言者戮而不容，则天下之君子自谋於心曰：“与其言且不用而身为戮，吾宁危行言逊以保其终乎？”其小人择利而喜曰：“君之所恶者，拂心逆耳之言也，吾将苟顺是非以事之可也。”由是进见者草而不内，言事者寝而不闻，若此则十步之事，不得见也，朝廷之情不得闻也，而况於天下之大、四方之远乎？故曰：聋瞽之君，非无耳目也，盖左右前後者屏蔽之不使视听尔。此而不乱，其可得哉！

昔太宗文皇帝初即位时，天下之人，莫有谏者，唯孙伏伽尝以小事特谏於上，文皇帝大悦，厚赐田宅以勉之。自是言事者惟惧乎言不直、谏不极，不能激文皇帝之盛意，曾不以触龙鳞、犯忌讳为不可矣。於是房、杜、王、魏之徒议可否於前，天下四方之人言得失於外，不四三年而天下大理。岂文皇独运聪明於上哉，盖亦群下各尽其言，以宣扬发畅於天下也。且夫乐全安而恶戮辱，古今之情一也，岂独贞观之人，轻犯忌讳而不恶戮辱哉？盖文皇激而进之之功也。喜顺从而怒謇犯，亦古今之情一也，岂独文皇甘逆耳而怒从心哉？盖以顺从之利轻，而危亡之祸大，无穷之业重，而奉巳之事微，思为子孙垂不朽、建永安之计也。为後嗣者，其可顺一朝之意，而轻用文皇之天下乎？

累圣传序，於今垂二百年矣，莫不率由斯道，致俗和平。况陛下以上圣之资，绍复前统，即位之日，天下惟新。罪叔文之徒，而凶邪之党散；悬惠琳之首，而悖乱之气消；发承光之诈，而假威之孽除；反焦陂（一作陵）之田，而蒸庶之情感。其馀涤瑕缓死，薄赋┰人，赐帛耆年，旌闾孝悌，修废学，建义仓，莫不曲被殊私，覃於有截。斯皆陛下上法尧舜，近法太宗，致理之萌形见者数十，岂臣庸劣一二而能明。然而臣窃复孜孜咄咄有所未决者，独以陛下即位已来，既周岁矣，百辟卿士，至於天下四方之人，曾未有献一计、进一言，受陛下伏伽之赏者；左右前後、拾遗、补阙，亦未有奏一封、执一谏，受陛下激而进之之劝者；设谏鼓，置匦函，曾未闻雪一冤、决一事，明陛下无幽不察之意者。若臣等备位谏列，名为供奉官，旷日弥年，不得召见，每就位，屏气鞠躬，不敢仰视，又安暇议得失献可否哉！供奉官尚尔，又况於疏远之臣庶，虽有特达不群之智，思欲自效，其路何阶？遂使凡今之人，以谏鼓、匦函为虚器，谓拾遗、补阙为冗员。臣窃思之，以陛下之睿博宏深，励精求理，岂或入而不出，言而不用哉？盖群下因循，不能有所发明之罪也。且臣思之，今之备召见承顾问者，独一二执政而已，每一对扬，不及俄顷之间，议天下之事。臣窃料之，恭承圣问仰谢宠光之不暇，又安暇陈理乱、议教化哉？其馀琐琐有司，或时一召见，言薄书之出入，计钱谷之登降不暇，又安足置牙齿间？臣窃惟陛下以景命惟新之初，何如贞观致理之後？当贞观致辞理之後，以房、杜、王、魏匡辅之智，而犹上封进计者荐至，献可替否者日闻；今陛下当致理之初，在四方多虞之日，然而言事进计者，终岁无一人，岂非群下因循窃位之罪乎？

若臣稹者，禀性驽钝，昧然无识。然以当陛下临御之始，首陛下策贤之科，擢授谏司，恩迈常品。若复默默与在位者处，则臣莫大之罪，亦迈於常品矣。辄敢冒昧殊死，件奏十事於後：一曰教太子以崇邦本，二曰封宗王以固磐石，三曰出宫人以消水旱，四曰嫁诸女以遂人伦，五曰无时召宰相以讲庶政，六曰序次对百辟以广聪明，七曰复正衙奏事以示躬亲，八曰许方幅纠弹以慑奸佞，九曰禁非时贡献以绝诛求，十曰省出入畋游以防衔蹶。凡此十者，设使言之而是，是而见用，非臣之福也，天下之福也。苟或言之而非，非而见罪，乃臣之分也，亦臣之愿也。无任恳悃奋激效节爱时之至，谨诣东上阖门奏表并事件以闻。臣稹诚惶诚恐顿首顿首死罪死罪，谨言。


○題買楚蜀鹽魚以餉新兵疏 【 市塩充餉】

看得貴州乃宇內第一貧瘠之域、又多苗多賊之區、官無積貯、民鮮葢藏、是以官軍俸糧、仰給川湖、更兼頻年多故、師旅繁興、增兵增餉、計無所之、故議市鹽魚於蜀楚、藉大國之餘利、實貧黔之枵腹、先據布政司呈、奉部文行黔查議、臣思市鹽充餉、既援例於粵西、一切鹽政。必查倣該省成規。然後無滯。就經移文該省取到原題疏稿、與鹽政抄、行令三司細加酌議、續准四川按臣孔貞一、將行鹽事宜六欵移臣查議臣等又經備行三司悉公參酌、務在無損於蜀。有濟於黔。臣等覆加參詳。黔中市鹽魚於蜀楚蜀楚所患者。不過夫船與市價三事耳。今夫船黔中委官自□矣。市價照民間平買矣。此分毫無他慮。委於蜀楚無病。經久可行。惟是分市兩省。頭緒頗繁。鹽本添至二萬。不為不多。必添設通判一員、乃有專責、至於蜀議六欵、言言中窽、尚有言未盡者、臣等覆加酌議再增四欵、一併開列、伏乞敕下再加酌議、亟為覆請、行臣等遵奉施行、

計開

黔中專議

蜀黔合議

△黔中專議

黔中專議四欵

一專設鹽官以重事權、臣等看得市鹽充餉、必設專官、乃有責成、查廣西設有鹽課提舉司提舉官二員專司其事、廣西鹽本三萬四千兩既設二提舉、今貴州議鹽本二萬兩、雖視粵西稍殺、而亦不可無專管之官、應于貴陽府添設管鹽通判一員。駐劄省城專理鹽法、每年市鹽四川一路。即令本官市買督運。其湖廣一路。遴委三司首領官一員督運。二路鹽法。俱令通判總理。至於本官俸薪柴馬、與書手門皂工食、即於鹽利銀內動支、照例酌給、分毫不派民間、仍照黔省各衛駐鎮廳例、乞賜鑄給關防、以杜詐偽、臣等又查廣西管鹽雖屬提舉。稽覈奸弊。總歸按臣。經理出入。屬之糧道。各給有敕、今貴州按臣、及督糧道敕書亦當增入鹽法一欵、另換頒給、庶事權既重、法令必行矣、

一、帶餘鹽以供夫船、臣等看得市鹽應用夫船、該前按臣畢三才議題、取之蜀楚二省不必自雇、後臣等看得官船官夫。中多遲滯。且以黔餉之故。勤楚蜀之力。利巳勞人。勢亦難行。故善後疏中、議令黔中委官、自行雇覓、今蜀中回稱夫船之費。黔中發銀自雇在黔既不忍以稍難者遺蜀。在蜀亦何敢不裒其有餘以益黔。此又蜀中恤鄰盛意。似巳妥矣。第雇募之費、取之司帑、帑藏巳竭、取之正鹽、子利益薄、查得廣西鹽政抄、刊載每正鹽三百包外。水手自帶餘鹽五十包。又每正鹽一千包。加火食鹽三包。正鹽餘鹽火食鹽。每包俱重一百三十二斤。在水手餘鹽論。每正鹽一萬斤。許帶一千六百七十斤。在火食鹽論。每正鹽一萬斤。許帶三十斤。遇正鹽間有損失。即責賠補。今應照例倣行。令其如數隨帶。名為餘鹽。以水手鹽供雇募夫船之費以火食鹽供押運官役食用之費無許水手船戶刁勒留難。額規一定。此外若再有夾帶私鹽者。聽從沒官正罪。如此庶以正鹽全利佐軍需又以餘鹽微利資雇募。供億有辦。不累蜀楚驛逓。蜀楚無他累。何愛此殘膏。不以濟黔哉。

一分官鹽商鹽先後以免阻滯、臣等看得市鹽取息。本以充餉。買鹽賣鹽。必先公後私。乃無遲滯每歲黔中委官領銀到蜀楚鹽塲魚戶。務要先儘委官買完方許商人收買。及運到黔中。亦要先儘官鹽官魚賣完。方許商人發賣。但委官買完賣完出示令商人收買發賣。不許故意延捱。致稽各?亦不許商人暗通經紀。店中爭先攙越。致阻官貨。一有故違、聽臣等按法究治、庶官商兩不相妨、而於軍餉有濟矣、

一議楚中兼市魚布以牟子利、臣等看得前按臣畢三才先題疏內、專載市鹽。於時未經試買。不知鹽利之多寡也。及至臣委官領銀試買。始知楚中原不產鹽鹽來自淮揚其利無多故臣於征苗善後疏內。議以蜀中一路。專令市鹽。楚中一路。兼市鹽魚。今蜀楚二省。每年各發本銀萬金。在蜀萬兩專市鹽一項。楚中萬金。若專市鹽魚。所利幾何。查得荊襄常辰地方。出產布疋。亦黔人所切用者。合令兼買青藍白布。夫魚布二物凡商人有力者皆可市買於國制無礙但本銀不得過一萬兩。如遇發本銀時。臣等行文荊南湖北道文內。明載發銀若干買鹽。若干買魚。若干買布。以防私買。若此外多帶者。即係私買。盡數沒官、仍治以罪。但魚布自荊襄辰常至黔。經過關稅。俱照官鹽事例免徵稅銀。不許抑勒。庶幾少沾子利。

△蜀黔合議

蜀黔合議六欵

一定鹽場以除奸弊、據蜀議、查得川中鹽場、雖有數處。惟富順縣富義等場。便於永寧綦江二路人黔。射洪縣華池等塲。亦便於綦江及武隆彭水二路入黔。此商販舟行之故道。而近日貴州撫院疏內。亦指此二處言也。今黔中易鹽委官。應照坐定富順射洪二處收買依各塲時值。兩平交易。及雇船雇夫之類。一照民間規則。在委官毋得指倚官價。用強抑勒。在竈戶船戶。毋得欺以異省。恣意刁難。庶官民兩得其便。若委官藉口二處缺鹽。復往別塲買補。是明開徑竇。請一切禁止等因。該貴州會議得定塲買鹽。葢杜弊竇。川塲雖廣。惟富順縣富義塲射洪縣華池等塲。便於入黔。茲黔欲市鹽于蜀。舍此二縣何適哉。合無依議、今復委官務遵坐定塲分、照依時價收買、不許別往他塲買補、竈戶船戶亦不許欺凌委官、勒索高價、刁難稽延、

一免榷稅以濟兵餉、據蜀議、查得川中鹽法如每引一道。票一張。共照鹽二萬三千斤。於本司上納稅銀六兩三錢。以充解濟陝西邊餉。又近議赴監府納銀。三兩一錢五分。以充解進歷來成規也。又如鹽自富順起腳。經瀘州稅課局有常稅。自射洪起腳。經合州稅課局。重慶稅課司。俱有常稅。亦往例也。今黔中差官買鹽事經題請。用資兵餉。安可與商販同日語哉。其應納本司引票之稅、與監府議增之稅、并沿途額徵常課、悉與准免、其沿途關隘、不許留難需索、庶幾獲利常贏、而公家有賴等因、該貴州會議得鹽之有稅。稅之照引。國家定制。不可易矣。然此以征商非所以。語於官鹽也况黔市鹽於蜀。誠欲藉富家之唾餘。甦軍民之乏困。總之為國。匪以自為。蜀中念及於此、議將該省藩司引稅、及監府新增沿途課局諸稅、照依題定事理、一切蠲除、而又嚴禁沿途關隘、不許留難阻滯、此誠一體高誼、惟在設誠而行之耳、

一領鹽票以防夾帶、據蜀議鹽隨引行。其法尚矣。川省鹽引鹽票、經本司刊置、齎赴兩院請印、轉發鹽法道填註、坐定收買塲分、發賣地方、仍赴按院掛號立限、至發賣處所、投官司截角類繳、以防影射。以杜重冒。法至密矣。然尚不免有法外之奸。人情逐利。勢自宜然不得不嚴為之防也。今黔省易鹽。既免榷稅。又無引票。則照證何憑。真贗難辨。寧不啟奸萌而妨成法乎。合無今後黔省委官到蜀、請彼中兩院、移文本省兩院知會、行鹽法道、給以照票、坐定某塲收買、某路入黔、仍赴按院掛號立限、買完裝運出境、完日投彼處官司截角類繳、下次另請給發等因、該貴州會議得有鹽則有引。引所不通。則用票。然皆截角銷繳。所以防重冐。杜奸萌。法至善也。今黔市鹽。若無照票。則真贗溷淆。誠有如蜀所慮者。但領票截角、固當遵守、而赴院掛號、似覺難行、何者委官奉差市鹽、未買之先。則有本銀數千兩在身。巳買之後。則有鹽數千包在船。委官隨從不過數人。即時刻固守。猶患他虞安能抽身遠離。赴院掛號。况按院在省、猶有定期、脫或廵歷外郡、動經數千餘里、躭延數月、何能為轉輸計乎、合無酌議每年請本院部預移川省兩院知會行鹽法道填給照票、坐定富順縣某塲買鹽若干、射洪縣某塲買鹽若干、填明請號、如在富順收買者。將號票移於敘瀘道掛號。在射洪收買者。將票移於川北道掛號。若該道出廵在外、即發敘州府潼川州、或令富順射洪縣掛銷、俟委官到彼、即領票照數買運、仍置號簿、稽查掛號時。截去一角買完場官。又截一角。經盤處所印官。又截一角。賣完類繳、原發號票衙門轉繳鹽法道下次另發、如此則委官免往來奔走之勞、而亦可杜重冐之弊、

一定鹽本以免私市、據蜀議、黔省委官入蜀、收買裝運開行省城院道、既不相聞、地方有司、又不暇詰、則人之真偽。與鹽之多寡。孰從而知之。矧黔蜀相去數千里。承委卑官。未必自愛彼處既難遙察、此中復碍嚴查、豈不益增影射、而其流之弊、將至私鹽盛行、市價騰湧、匪直病蜀。亦且病黔。非細故也。合無今後黔省差官、請乞彼中兩院。選委廉能文職、移文本省兩院、檄行鹽法道知會、文內明註發買鹽銀若干。每年定買幾運。務令入蜀之日、投文知會、事竣之日、繳票稽查、庶奸偽無所容、而法行為可久矣、該貴州會議得市鹽規則與移文知會、繳票稽查、前欵計議巳詳、至於買鹽銀數、查廣西鹽政抄刊載、每年發銀三萬四千三百一十九兩五錢四分零、專於廣東市鹽起運、而黔中每年以一萬兩分市蜀楚、查黔中邇來征勦路苗山苗之後、新增募兵二千一百名、每年增餉一萬五千兩、計該母銀三萬兩、權其子息、乃可足用今查得蜀路鹽利。每本銀百兩。可得息五十金。楚路鹽利。每本銀百兩。所獲息不過三十餘金。分市二省鹽本。非三萬兩不可奈黔貧甚、驟難凑足、茲自有鹽議以來、多方括處、僅一萬兩、近日平苗善後疏內、巳蒙本院部題請、權以一萬兩為母市買、待子銀入、漸凑足。以三萬為母。分市蜀楚。今應照此議伏乞聖裁


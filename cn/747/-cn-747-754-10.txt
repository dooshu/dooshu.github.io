○唐故江西观察使武阳公韦公遗爱碑

皇帝召丞相延英便殿讲议政事，及於循吏，且称元和中兴之盛，言理人者谁居第一？丞相墀言：“臣尝守土江西，目睹观察使韦丹有大功德，被于八州，殁四十年，稚老歌思，如丹尚存。”丞相敏中、丞相植皆曰：“臣知丹之为理，所至人爱，所去人思，江西之政，熟於听闻。”乃命守臣核于众，上丹之功状。大中三年正月二十日，诏书授史臣尚书司勋员外郎杜牧曰：“汝为丹序而铭之，以美大其事。”

臣某伏念天宝、建中艰难之馀，根於河北，枝蔓於齐、鲁、梁、蔡，辟为章句书生，以蜀叛，为宗室老，以吴叛。其他高下其目而欲飞者，往往皆是。宪宗皇帝高听古议，广谏益圣，任贤使能，考校法度，号令未出，威先雷霆。十有四年，擒殛凶狠，方行四海，罔不率伏。当是时，凡五徵兵，解而复合，仅八周岁，天下晏然，不告劳苦，实以守土多循良吏，而丹居第一。周召伯治人於陕西，召穆公有武功於宣王时，仲尼采《甘棠》《江汉》之诗，弦而歌之，列於《风》《雅》。班固叙汉宣帝中兴名臣，言治人者亦首述黄霸、龚遂，次将相下。今下明诏，刻丹治效，令得与元和功臣，彰中兴得人之盛，悬於无穷，用古道也。

谨按韦氏自汉丞相贤已降，代有达官，孝宽有大功於後周，封郧国公。郧公曾孙幼平，为岐州参军。生抱贞，为梓州刺史。生政，为汉州雒县丞，赠右谏议大夫。雒县生武阳公。公字文明，以明五经登科，授校书郎咸阳尉，以监察御史殿中侍御史佐张献甫於宁府。徵为太子舍人，迁起居郎检校吏部员外郎侍御史河阳行军司马，未行，改驾部员外郎。会新罗国以丧来告，且请立君，拜司封郎中兼御史中丞，章服金紫，吊册其嗣。新罗再以丧告，不果行，改容州经略使，筑州城环十三里，因悉城管内十三州，教种茶麦，多开屯田，黄贼畏服，诏加大中大夫。贞元末，拜河南少尹，连拜检校秘书监兼御史中丞郑滑行军司马，皆未至。拜右谏议大夫。宪宗即位，刘辟以蜀叛，议者欲行贞元故事，请释不诛。公再上疏曰：“今不诛辟，则朝廷可以指臂而使者，惟两京耳，此外而谁不为叛？”因循剑南东川节度使兼御史大夫。时刘辟急攻梓州，公至汉中，表言攻急守坚，不可易帅，高崇文客军远斗，无所资，若与梓州，缀其士心，必能有功。遂召拜晋、慈、隰三州观察使。不半岁，元和二年二月拜洪州观察使。洪据章江，上控百越，为一都会。屋居以茅竹为俗，人火之馀烈，日久风竹戛自焚，小至百家，大至荡空。霖必江溢，燥必火作，水火夹攻，人无固志，倾摇懈怠，不为旬月生产计。公始至任，计口取俸，除去冗事，取公私钱，教人陶瓦，伐山取材，堆叠亿计。人能为屋，取官材瓦，免其半赋，徐责其直，自载酒食，以勉其劳，初若艰勤，日成月就，不二周岁，凡为瓦屋万四千间，楼四千二百间，县市营厩，名为栋宇，无不创为。派湖入江，节以斗门，以走暴涨。辟开广衢，南北七里，荡渫污壅，筑堤五尺，长十二里。堤成明年，江汉堤平。凿六百陂塘，灌田一万顷，益劝桑苎，机织广狭，俗所未习，教劝成之。凡三周年，成就生遂，手为目睹，无不如志。公之为政，去害兴利，机决势去，如孙、吴乘敌，不可当向。辅以经术，仁抚智诱，慈母之心，赤子之欲，求必得之。故人自尽力，所指必就。子产治郑，未及三年，国人尚谤，黄霸治颍川，前後八年，始曰愈治。考二古人行事，与公相次第，不知如何。元和五年薨，年五十八。其铭曰。

章武皇帝，披攘经营，凡十四年，五大徵兵。人不告病，肩於太宁。将相是矣，岂无循良。考第理行，谁高武阳？武阳所至，为人父母。於洪之功，洞无前古。洪始有居，水火是苦。二者夹攻，死无处所。曰天所然，不嗟不诉。武阳始至，材瓦是聚。公钱不足，以俸为助。能为居宇，贳贷付与。日载酒肴，如抚稚乳。不督不程，诱以美语。未二周星，创数万堵。几半重楼，如诗羽。锢以长堤，缭四千步。明年水平，人始歌舞。灾久事钜，一日除去。灌田万顷，益种桑苎。俗所未有，罔不完具。寂寥千年，谁守滋土。大中圣人，元和是师。图赞功劳，武阳岂遗。乃命史臣，刻序碑辞。宠假武阳，为人慰思。训劝守吏，勉於为治。


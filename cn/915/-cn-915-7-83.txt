◎谢庄（一）

庄字希逸，灵运从子，初为始兴王浚後军法曹参军，转太子舍人、庐陵王文学、太子洗马、中舍人、庐陵王绍南中郎谘议参军。又转随王诞後军谘议，并领记室，除太子中庶子。元凶弑立，转司徒左长史。孝武即位，除侍中，迁左卫将军，拜吏部尚书，免。大明初起为都官尚书，补选职，迁右卫将军，加给事中。又为侍中，领前军将军，改领游击将军。又领本州大中正晋安王子勋征虏长史、广陵太守，加冠军将军，改为江夏王义恭太宰长史。又为吏部尚书，领国子博士，坐事免。新安王子鸾板为长史，随府转抚军长史临淮太守。前废帝即位，以为金紫光禄大夫。明帝即位，以为散骑常侍光禄大夫，领寻阳王师，转中书令，寻加金，紫光禄大夫，泰始二年卒，谥曰宪子，有集十九卷。


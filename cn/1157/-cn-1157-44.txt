●卷四十四　学校考五

○祠祭褒赠先圣先师（录後）

仁宗景祐元年，诏释奠用登歌。

陈暘《乐书》曰："成周之制，大胥春入学，释菜、合舞，秋颁学，合声。故《礼记　文王世子》：凡释奠，必有合也，有国故则否。凡大合乐，必遂养老。又曰：释奠於先圣、先师、先老，终之，遂发咏焉，登歌《清庙》，下管《象》，舞《大武》而已。《月令》：仲春上丁，命乐正习舞、释菜。盖学校之於天下，礼乐之所自出，小有释菜，而以食为主，大有释奠，而以饮为主。其习舞与声，而大合六代之乐一也。北齐天子讲毕，以太牢释奠孔子，配以颜回，设轩架之乐，六佾之舞。唐开元中，释奠文宣王始用宫架之乐。然孔子，人臣也，用轩架足以为礼，用宫架则过矣（宫架，天子之制，四面皆县钟磬，备六律、六吕，如宫室之有墙，故谓之宫架。轩架，诸侯之制，三面县，去中吕、蕤宾、林锺，缺其一面，如轩车之有藩，故谓轩架。图见《乐书》）。圣朝春、秋上丁，释奠於东序，上戊，释奠於西序，并设登歌之乐，不用轩架，而用判架（判架只东、西两面县而已，南、北皆缺，又去黄锺、大吕、应锺也）。抑又不施於堂下而施於堂上，於其庭又不设舞焉，是有歌奏而无舞，非古人习舞合乐之意。釐而正之，以广礼乐之教於天下，实圣朝急务也。"

皇祐三年，诏："兖州仙源县自国朝以来，世以孔氏子孙知县事，使奉承庙祀，近岁废而不行，非所以尊先圣也。今後宜复以孔氏子弟充选。"

至和二年，诏封孔子後为衍圣公。

集贤殿学士刘敞言："据祠部员外郎、直集贤院祖无择奏：'伏见至圣文宣王四十七代孙孔宗愿袭封文宣公，乃是其人未死己赐谥矣。臣窃观前史，孔子之後袭封者众，在汉魏则曰褒成褒、宗圣，在晋宋曰奉圣，後魏曰崇圣，北齐曰恭圣，後周及隋封以邹国，唐初曰褒圣，或为君，或为侯、为公、为大夫，使奉祭祀。唯汉平帝追谥孔子为褒成宣尼公，遂以均为褒成君，至唐开元二十七年，追谥为文宣王，又以其後为文宣公，是皆以祖之美谥而加後嗣。生而谥之，不经甚矣。欲乞明诏有司，详求古训，或封以小国，或取尊儒褒圣之义，别定美号，加於封爵，著於令式，使千古之下，无以加於我朝之盛典也。'奉圣旨，送两制详议。臣等谨按：汉元帝初元元年，以师孔霸为关内侯，食邑八百户，号褒成君，而霸上书求奉孔子祭祀。元帝下诏曰：'其令师褒成君关内侯霸以所食八百户祀孔子。'及霸卒，子福嗣，福卒，子房嗣，房卒，子莽嗣，皆称褒成君。至平帝元始元年，始更以二千户封莽为褒成侯，而追谥孔子曰褒成宣尼公。以此观之，则褒成者，国也；宣尼者，谥也；公爵者，爵也。褒成宣尼公犹曰河间献王云耳。盖推宣尼以为褒成祖，非用褒成以为宣尼谥也。唐世不深察此义，而以褒成为夫子之谥，因疑霸等号封褒成者，皆袭其祖之旧耳，故遂封夫子文宣王，而爵其後文宣公。考校本末，甚失事理。先帝既封泰山，亲祠阙里，又加文宣以"至圣"之号，则人伦之极致，盛德之显名，尽在此矣，尤非其子孙臣庶所宜袭处而称之者也。臣等以为无择议是，可用。其文宣王四十七代孙孔宗愿，伏乞改赐爵名，若褒成、奉圣之比，上足以尊显先圣，有不可阶之势，下不失优孔氏，使得守继世之业，改唐之失，法汉之旧。《传》曰'必也正名'，又曰'正稽古立事，可以永年'，此之谓也。"

英宗治平元年，诏勿以孔氏子弟知仙源县，其袭封人如无亲属在乡里，令常任近便官，不得远去家庙。

京东提刑王纲乞慎重长民之官，故有是诏。

神宗熙宁八年，判国子监常秩等言：本监宣圣神像旧用冕服九旒，七十二贤、二十一先儒并用朝服。检会唐开元中尊孔子为文宣王，内出王者衮冕之服以衣之。详此，则孔子之冕宜用天子之制十二旒。孔子既用冕旒，则七十二贤、二十一先儒各依本爵用冕服。今来所修殿屋已成，见装饰塑像，欲乞改正。下太常礼院详定。礼院检会，国朝文宣王庙，自建隆三年诏庙门准仪制，令立戟十六枝，用正一品之礼。大中祥符二年，赐曲阜县文宣王庙桓圭一，从上公之制，冕九旒、服九章。按衣服今王爵之服，春、秋释奠则用中祠，皆今朝之制也。其兖国公颜子等皆以本朝郡、国、县封爵。缘古今礼制不一，难以追用周之冕服，宜如旧制，依官品衣服令，文宣王冕用九旒，颜子己下，各依郡、国、县公、侯、伯正一品至正四品冠服制度，庶合礼令。从之。

元丰六年，吏部尚书曾孝宽言，孟轲有庙在邹，未加爵命。诏封邹国公。

七年，礼部言："乞以邹国公同颜子配食宣圣，荀况、扬雄、韩愈并从祀於左邱明等二十二贤之间。"从之。封荀况兰陵伯，杨雄成都伯，韩愈昌黎伯，颁行天下，学、庙塑像，春、秋释奠行礼。

容斋洪氏《随笔》曰："自唐以来，相传以孔门高弟颜渊至子夏为十哲，故坐祀於庙堂上。其後升颜子配享，则进曾子於堂，居子夏之次以补其阙。然颜子之父路、曾子之父点，乃在庑下从祀之列，子处父上，神灵有知，何以自安？所谓'子虽齐圣，不先父食'，正谓是也。又孟子配食，与颜子并，而其师子思、子思之师曾子亦在下。此两者於礼、於义实为未然。特相承既久，莫之敢议耳。"

相台岳氏《愧郯录》曰："苏文忠公轼《集　私试策问》曰：'古者坐於席故笾豆之长短、簠簋之高下，適与人均。今土木之像既已巍然於上，而列器皿於地，使鬼神不享则不可知，若其享之，则是俯伏匍匐而就也。'珂按：今世国学、郡县学礼殿坐像，皆正席南向，颜、孟而下列侍，所措设与前不殊。私窃疑之。庆元己未，朱文公熹始作《白鹿礼殿塑像说》，其文曰：'古人之坐者，两膝著地，因反其蹠而坐於其上，正如今之胡跪者；其为肃拜，则又拱两手而下之至地也；其为顿首，则又以头顿手上也；其为稽首，则又却其手而以头著地，亦如今之礼拜者。皆因跪而益致其恭也。故《仪礼》曰"坐取爵"，曰"坐奠爵"，《礼记》曰"坐而迁之"，曰"一坐再至"，曰"《武》坐轾右轩左"，《老子》曰"坐进此道"之类，凡言坐者，皆谓跪也。汉文帝与贾生语，不觉膝之前於席；管宁坐不箕股，榻当膝处皆穿，皆其明验。然《记》又云"授立不跪，授坐不立"，《庄子》又云"跪坐而进之"，则跪与坐又自有少异处。疑跪有危义，故两膝著地、伸腰及股而势危者为跪，两膝著地、以尻著蹠而稍安者为坐也。又《诗》云"不遑启居"，而《传》以启为跪；《尔雅》以妥为安，而跪以为安定之坐。夫以启对居而训启为跪，则居之为坐可见；以妥为安定之坐，则跪之为危坐亦可知。盖两事相似，但一危一安为小不同耳。至於拜之为礼亦无所考，但杜子春说太祝九拜处，解奇拜皆当齐屈两膝，如今之礼拜明矣。凡此三事，书传皆无明文，亦不知其自何时而变，而今人有不察也。顷年属钱子言作白鹿礼殿，欲据《开元礼》，不为塑像而临祭设位。子言不以为然，而必以塑像为问。予既略考礼如前之云，又记少时闻之先人云。尝至郑州谒列子祠，见其塑像席地而坐，则亦并以告之，以为必不得已而塑像，则当放此，以免於苏子俯伏匍匐之讥。子言又不谓然。会予亦辞浙东之节，遂不能强，然至今以为恨也。其後乃闻成都府学有汉时礼殿，诸像皆席地而跪坐，文翁犹是。当时琢石所为，尤足据信。不知苏公蜀人，何以不见而云尔也。及杨方子直入蜀帅幕府，因使访焉，则果如所闻者，且为写放文翁石像为土偶以来，而塑手不精，或者犹意其或为加趺也。去年又属蜀漕杨玉休子美，今乃并得先圣、先师三像，木刻精巧，视其坐後两蹠，隐然见於帷裳之下，然後审其所以坐者，果为跪而亡疑也。惜乎，白鹿塑像之时，不得此证以晓子言，使东南学者未得复见古人之像，以革千载之谬，为之喟然太息。姑记本末，写寄洞学诸生，使书而揭之庙门之左，以俟来者考焉。'又注其下曰：'老子云：虽有拱璧以先驷马，不如坐进此道。盖坐即跪也，进犹献也，言以重宝厚礼与人，不如跪而告之以此道也。今说者乃以为坐禅之意，误也。然後古意遗像粲然可考而知。'珂按：《符子》曰：'太公涓钓於隐溪，跽而隐崖，不饵而钓，仰咏俯吟，暮则释竿，其膝所处，石皆若臼，其跗触崖若路。'此尤足以验前说。或谓国朝景灵宫设塑之制亦坐於椅，所不当轻议。珂窃以为原庙用时王之礼，僽席器皿皆与今同，则其为像反不当以泥古矣。珂在朝时，以摄奉常丞奉祠太庙，得立阼阶，见室中之用亦不以高几。盖古今器服各適其宜，以便於事，是亦求神之义也。"

哲宗元祐元年，朝议大夫孔宗翰辞司农少卿，请依家世例知兖州，以奉孔子祀。从之。宗翰又言："孔子後袭封疏爵，本为侍祠，今乃兼领他官，不在故郡。请自今不使袭封之人更兼他职，终身使在乡里。"事下礼部太常寺。礼官议，欲依所请，釐定典礼，命官以司其用度，立学以训其子孙，袭封者专主祠事，增赐田百顷，供祭祀之馀，许均赡族人。其差墓户并如旧法。赐书，置教授一员，教谕其家子孙，乡邻或愿从学者听。改衍圣公为奉圣公，及删定家祭冕服等制度颁赐。诏可。

六年，帝幸太学，行释奠礼，一献再拜。

元符元年，吏部言："请下兖州，於孔子家众议承袭之人，不必子继，所贵留意祖庙，敦睦族人。"从之。

徽宗崇宁元年，诏追封孔鲤为泗水侯，孔伋为沂水侯。三年，太常寺言："国朝祀仪，诸坛祠祭，正位居中南面，配位在正位之东南西面，若两位亦为一列，以北为上，其从祀之位又在其後。今国子监颜子孟子配享之位，即与闵子骞等从祀之位同作一列，虽坐次少出，而在文宣王帐座之後，於配食之礼未正。请改正颜子而下从享位次，为图颁示天下。"从之。

绍熙间，项安世为越州教授，《告先师文》曰："常平使者朱熹为安世言：'《开元礼》，先圣东向，先师南向，故三献官皆西向，则稽古尚右也。今祀典正位南向，配位西向，三献官犹西向，则兼而用之也。独此府庙、学，有司以私意复古，使配位皆东向，此古者先圣之位也，拂今之法，戾古之义，先师其不妥於此也。'安世用惕然不敢宁处，谨择日奉安先师於西向故位，不敢不告，惟先师鉴之。"

六月，诏以王安石配享孔子庙，设位於邹国公之次，仍令国子监图其像，颁之天下。

大观元年，大司成强渊明言："考礼经，士始入学释菜，请自今每岁贡士始入辟雍，并以元日释菜於先圣。"从之。

二年，诏跻子思从祀。

四年，诏先圣庙用戟二十四，文宣王执镇圭，并如王者之制。

议礼局言："文宣王自开元追谥之初，则内出王者衮冕之服以衣之，乐用宫架，其礼制盖尝增崇矣。《国朝会要》，国子监神像旧用冕九旒，服九章，而不载其更易之端。崇宁四年八月，诏从国子司业蒋静之请，改用冕十二旒，服九章，而又图绘，颁之天下郡邑。其执圭、立戟，乞并从王者制度。"又言："弟子公夏首、后处、公肩定、颜祖、邬单、罕父黑、秦商、原抗、乐欬、廉絜从祀文宣王，考之《史记》，皆有其名。《唐开元礼》亦载祀典。乞皆赠侯爵，使与祭享。"从之。

九月十二日，诏公夏首封钜平侯，后处胶东侯，公肩定梁父侯，颜祖富阳侯，邬单聊城侯，罕父黑祁乡侯，秦商冯翊侯，原抗乐平侯，乐欬建城侯，廉絜胙城侯。

政和元年六月二十七日，大常寺奉诏，"孔子高弟子所封侯爵与宣圣名同，失弟子尊师之礼。今乞以瑕邱侯曾参改封为武城侯，宛邱侯颛孙师为颍川侯，龚邱侯南宫绦为汶阳侯，楚邱侯司马耕为雒阳侯，顿邱侯琴张为阳平侯，瑕邱伯左邱明为中都伯，龚邱伯榖梁赤为雒陵伯，楚邱伯戴圣为考城伯。"从之。

政和三年，封王安石为舒王，配享；王雱为临川伯，从祀。五年，太常寺言："兖州邹学孟子庙，诏以乐正子配享，公孙丑以下从祀，皆拟定其封爵：乐正子克利国侯，公孙丑寿光伯，万章博兴伯，浩不害东河伯，孟仲子新泰伯，陈臻蓬莱伯，充虞昌乐伯，屋庐连奉符伯，徐辟仙源伯，陈代沂水伯，彭更雷泽伯，公都子平阴伯，咸邱蒙须城伯，高子泗水伯，桃应胶水伯，盆城括莱阳伯，季孙丰城伯，子叔承阳伯。"从之。

钦宗靖康元年，右谏议大夫杨时言王安石学术之谬，乞追夺王爵，毁去配享之像。诏王安石依郑康成例从祀。

高宗绍兴八年，诏衢州於系官田内拨赐五顷，赐主奉先圣祠事、袭封衍圣公孔玠，以孔氏渡江，子孙隔绝林庙，故赐田以奉先圣烝尝也。

十三年，上幸学，止辇大成殿内外。入幄，群臣班列於庭。上出幄，升东阶，跪上香，执爵三祭酒，再拜，如常仪（详见《幸学门》）。

二十四年，以文宣王五十代孙搢补右承奉郎，袭封衍圣公，奉祠事。

孝宗淳熙四年，幸太学，如绍兴之仪。

光宗绍熙四年，以文宣王五十一代孙孔文远为承奉郎，褒封兖圣公。

○唐开元礼

◎皇太子释奠於孔宣父

△斋戒

皇太子散斋三日於别殿，致斋二日於正殿。前致斋一日，典设郎设皇太子幄座於正殿东序及室内，俱西向。又张帷於楹前下（殿若无室，张帐为之）。致斋之日，质明，诸卫率各勒所部，屯门列仗如常。昼刻上水一刻，左庶子版奏："请中严。"近仗就陈於閤外，通事舍人引宫臣文武七品以上袴褶陪位如式。诸侍卫之官各服其器服，诸侍臣并结佩，俱诣閤奉迎。左庶子版请"外办"。上水三刻，皇太子服通天冠、绛纱袍，结佩以出，侍御如常。皇太子即座西向坐，侍臣夹侍如常。一刻顷，左庶子前跪奏称："左庶子臣某言，请降就斋室。"俯伏，兴，还侍位。皇太子降座，入室。文武侍臣各还本司，直卫者如常，典谒引陪位者以次出。凡应享之官，散斋三日，致斋二日（散斋皆於正寝。致斋二日於本司，一日於享所。其无本司者皆於享所）。近侍之官应从升者，及从享群官、监官、学官、诸学生等，各於本司及学馆，俱清斋一宿，并如别仪（国学及齐太公庙将享，宫司先申享日，本司散下其礼，所司随职供办。凡应享之官，散斋三日，致斋二日，如别仪，无皇太子散斋以下仪）。

△陈设

前享三日，典设郎设皇太子便次於庙东，西向；又设便次於学堂之後，随地之宜。守宫设文武侍臣次各於便次之後，文左武右。设诸次享官於斋坊之内，从享之官於庙东门之外，随地之宜（国学设献官以下次於斋坊。太公仪同国学）。前享二日，太乐令设轩悬之乐於庙庭：东方、西方磬簴起北鐘簴次之磬簴起西鐘簴次之。设三鎛钟於编悬之间，各依辰位。树路鼓於北悬之间道之左右，植建鼓於三隅，置柷、敔於悬内，柷在左，敔在右。设歌钟、歌磬於庙堂之上前楹间，北向，磬簴在西鐘簴在東。其匏竹者立於堂下阶间，重行北向，相对为首（此悬皆展而悬之）。诸工人各位於悬後。右校扫除内外，又为瘗坎於院内堂之壬地，方深取足容物，南出陛（自设轩悬以下，国学、太公仪并同）。前享一日，奉礼设皇太子位於东陛东南，西向（国学三献设位於东门之内道北，执事则道南，西向北上。太公仪同国学）。又设望瘗位於庙堂东北，当埋坎西向（望瘗与国学同，太公仪并同）。设亚献、终献位於皇太子东西，执事者各位於後，俱重行，西向北上（国学无亚献以下仪，太公并同）。设御史位於庙堂之下西南，东向，令史陪其後。设奉礼位於乐悬东北，赞者二人在南差退，俱西面。又设奉礼、赞者位於埋坎东北，南面东上。设协律郎位於庙堂上前楹之间近西，东向。设太乐令位於北悬之间，北向（自御史位以下，与国学同。太公仪同国学）。设从享官七品以上位（国学则馆官位，太公仪设庙官位）於乐悬之东，当执事西，南向；监官、学官位於乐悬之西，当宫官东向（国学则设学官位於悬西，当馆官东向。太公庙设庙官位同）。设学生位於宫官、监官、学官之後，俱重行北上（国学学生位於学官、馆官後，有观者於南门内道左、右，相对为首。太公无学生）。设门外位：为亚献、终献位於东门之外道南，执事位於後，每等异位，俱北向西上（国学设三献门外位如常仪，太公仪与国学同）。监官、学官位於献官东南（国学则馆官、学官位，太公仪庙官位），从享宫官位於学官之东，俱重行北面，以西为上。设酒樽之位於庙堂之上：先圣牺樽二、象樽二、山罍二，在前楹间北向；先师牺樽二、象樽二、山罍二，在先圣酒樽之东，俱西上（樽皆加勺、幂，有坫以置爵，其先师之爵同置於一坫。太公及留侯同上）。设洗於东阶东南，亚献之洗又於东南，俱北向；罍水在洗东，篚在洗西，南肆（篚实以巾、爵）。执樽、罍、篚、幂者各位於樽、罍、篚、幂之後。设币篚二，各於樽、坫之所。典设郎设皇太子座於学堂之上东壁下，西向。监司设讲榻於北壁下，南向；又设执读者座於前楹间，当讲榻北向。守宫设太傅、少傅座於皇太子西北，南面东上（若有令、詹事以下座，则设座於皇太子西南，北向东上）。侍讲者座於执读西北（执如意者一人立於侍讲之西）。三馆学官非侍讲者座於侍讲者之西，皆北面东上。若有上台三品以上观讲者，设座於侍讲之北，南面东上。设论议座於讲榻之前近南，北面。设脱履席於西阶之南，东向。掌仪设版位：宫官七位以上东阶东南，西向北上。执经、侍讲等於西阶西南。监官及学官非侍讲者於侍讲者之後；若有上台三品以上观讲者，位於执经之北，少退，重行，皆东面北上。学生分位於宫官、学官之後，皆重行北上。又设掌仪位於宫官西北，赞者二人在南，俱西向（国学无设皇太子座下至此仪）。晡後，郊社令率斋郎以樽坫罍洗篚幂入设於位（升东者自东阶）。谒者引祭酒、司业设厨视濯溉（凡导引者每一曲一逡巡。太公仪引三献视濯溉）。赞引引御史诣厨省馔具（司业以下每事讫，各还斋所）。享日，未明十五刻，太官令率宰人以鸾刀割牲，祝史以豆取毛血置於馔所，遂烹牲（其牲用太牢二，正座及先师首俎皆升右胖十一体，左丘明以下折分馀体升之。国学、太公并同）。未明五刻，郊社令帅其属及庙司各服其服，升设先圣神座於座上西楹间，东向（国学设神座於庙室内西楹间，东向。太子仪拂神幄）。设先师神座於先圣神座东北，南向西上（若前堂不容，则又於室外之东至陈而北，东向南上）。席皆以莞。设神位各於座首（太公仪无先圣神座以下至此）。

△出宫（国学无此仪。太公同）

前出宫二日，本司宣摄内外，各供其职。守宫设从享宫官次於东宫朝堂如常。其日未明，所司依卤簿陈设於重明之门外。奏礼设从享宫官位於东宫朝堂如常。文武宫臣七品以上，依时刻俱集於次，各服公服。诸卫率各勒所属，陈设如式。左庶子版奏："请中严。"典谒引宫臣各就位。诸侍卫官各服其器服（左庶子负玺如式），俱诣閤奉迎僕進軺車於西閤外，南向（若须乘辇，则听临时进止）。内率一人执刀立於车前，北向。中允一人在侍臣之前，赞者二人在中允之前。左庶子版请："外办。"仆奋衣而升，正立执辔。皇太子著具服、远游冠，乘舆以出，左右侍卫如常式。内率前执辔，皇太子升车，仆立授绥，左庶子以下夹侍如常仪。中允进，当车前跪奏称："请发引。"俯伏，兴，退复位（凡中允奏请，皆当车前跪奏称"具官臣某言。"讫，俯伏，兴）。车动，中允与赞者夹引以出，内率夹车而趋。出重明门，至侍臣上马所，中允奏称："请车权停，令侍臣上马。"左庶子前，承令。退称："令曰诺。"中允退称："侍臣上马。"赞者承传，文武侍臣皆上马。庶子以下夹侍於车前，赞者在供奉宫人内。侍臣上马毕，中允奏称："请令车右升。"左庶子前承令，退称："令曰诺。"中允退复位。内率升讫，中允奏称："请发引。"退复位。皇太子车动，太傅乘车训导，少傅乘车训从，出延喜门，不鸣鼓吹，从享宫臣乘马陪从如常仪。

△馈享

享日，未明三刻，诸享官各服祭服，诸陪祭之官皆公服，学生青衿服。郊社令、良酝令各率其属入实樽、罍及币（牺樽实以醴齐，象樽实以盎齐，山罍实以清酒。齐加明水，酒加元酒，各实於上樽。其币以帛，各长一丈八尺）。

太官令帅其属，实诸笾豆簠簋等。未明二刻，奉礼帅赞者先入就位。赞引引御史、太祝及令史、祝史与执樽罍篚幂者入自东门，当阶间重行，北向西上。立定，奉礼曰："再拜。"赞者承传（凡奉礼有辞，赞者皆承传），御史以下皆再拜讫，执罍篚幂者各就位。赞引引御史、太祝诣东阶升堂，行扫除於上，令史、祝史行扫除於下，讫，引降还斋所。奉礼以下次还斋所（国学扫除於下讫，引就位，谒者引享官以下俱就门外位，学生就门内位。太公仪无学生位，馀同国学）。皇太子将至，谒者、赞引各引享官及从享学官等俱就门外位，学生皆入就门内位。皇太子至庙门外，回车南向，内率降立於车右。左庶子进，当车前跪奏称："左庶子臣某言，请降车。"俯伏，兴，还侍位。皇太子降车，乘舆之便次，侍卫如常。郊社令以祝版进，皇太子署讫，近臣奉出，郊社令受，各奠於坫（国学无皇太子将至以下至此仪。太公并同）。未明一刻，谒者、赞引引享宫官就门外位，奉礼帅赞者先入就位，赞引引御史以下入就位（国学无谒者以下仪。太公同）。太常令帅工人、二舞次入就位，文舞入陈於悬内，武舞立於悬南道西（其升堂坐者皆脱履於下，降纳如常）。谒者引祭酒入就位，立定，奉礼曰："再拜。"祭酒再拜讫，谒者引祭酒谒东阶升堂，行扫除於上，降，行乐悬於下讫，引还本位。初，祭酒行乐悬，谒者、赞引各引祭官及陪祭之官次入就位（国学则谒者引司业，太公仪引亚献）。皇太子停便次半刻顷，率更令於便次门外东向，左庶子版奏："外办。"皇太子出便次，侍卫如常仪。率更令引太子至庙东门，中允进笏，皇太子执笏，近侍者从入如常仪。皇太子至版位，西向立（每立定，率更令进立於左）。率更令前启："再拜。"退复位。皇太子再拜。奉礼曰："众官再拜。"众官在位者及学生皆再拜（其先拜者不拜）。率更令前启："有司谨具，请行事。"退复位（国学，初司业行扫除讫，谒者、赞引各引享官以下、学官以上次入就位。立定，奉礼曰："众官再拜。"众官及学生皆再拜，其先拜者不拜。谒者进祭酒之左白："有司谨具，请行事。"退复位。无停便次以下仪。太公仪，亚献，扫除讫位，至入拜讫，谒者白初献）。协律郎跪，俯伏，举麾（凡取物者皆跪俯伏而取以兴。奠物则跪，奠讫，俯伏而後兴）。鼓祝奏《永和之乐》以姑洗之均（自後堂下接神之乐，皆奏姑洗），作文舞之舞，乐舞三成，偃麾、戛敔，乐止（凡乐，皆协律郎举麾，工鼓祝而後作，偃麾、戛敔而後止）。率更令前启："再拜。"退复位。皇太子再拜（国学无率更下至再拜。太公仪并同）。奉礼曰："众官再拜。"在位者及学生皆再拜。太祝各跪取币於篚，立於樽所。率更令引皇太子，《永和之乐》作（皇太子每行，皆作《永和之乐》。国学引祭酒升东阶，无乐。下放此。太公庙谒者引初献官），皇太子自东阶升，左庶子以下及左右侍卫、量人从升（以下皆如之）。皇太子升堂，进先圣神座前，西向立，乐止。太祝以币授左庶子，左庶子奉币北向进，皇太子搢笏授币（每受物，搢笏，奠讫执笏，俯伏，兴）。登歌，作《肃和之乐》，以南吕之均。率更令引皇太子进，西面跪奠於先圣神座前，俯伏，兴，率更令引皇太子少退，西向再拜。讫，率更令引皇太子进先师首座前，北向立。又太祝以币授左庶子，左庶子奉币西向进，皇太子受币，率更令引皇太子进，北向跪奠於先师首座，俯伏，兴，率更令引皇太子少退，北向再拜。登歌止。率更令引皇太子，乐作，皇太子降自东阶，还版位，西向立，乐止。初，群官拜讫，祝史各奉毛血之豆立东门外；於登歌止，祝史奉毛血升自东阶，太祝迎取於阶上，进奠於先圣及先师首座前，太祝与祝史退立於樽所。初，皇太子既奠币，太官令出，帅进馔者奉馔陈於东门之外。初，皇太子既至位，乐止，太官令引馔入。俎初入门，奏《雍和之乐》（自後酌献皆奏《雍和之乐》），馔至阶，乐止。祝史各进，跪彻毛血之豆，降自东阶以出。馔升，太祝迎引於阶上，各设於神座前（笾豆，盖、幂先彻乃升；簋簠既奠，却其盖於下）。设讫，太官令以下降复位，太祝还樽所。率更令引皇太子诣罍洗，乐作，皇太子至罍洗，乐止。左庶子跪取〈匚拖，去“扌”〉，兴，沃水；又左庶子跪取盘，兴，承水；皇太子盥手。中允跪取巾於篚，兴，进，皇太子帨手讫，中允受巾跪奠於篚，遂取爵於篚，兴，进，皇太子受爵。左庶子酌罍水，又左庶子奉盘，皇太子洗爵，中允又授巾，皆如初。皇太子拭爵讫，左庶子奠盘〈匚拖，去“扌”〉，中允受巾奠於篚，皆如常。率更令引皇太子，乐作，皇太子升自东阶，乐止。诣先圣酒樽所，执樽者举幂，左庶子赞酌醴齐讫，乐作，率更令引皇太子进先圣神座前，西向跪奠爵，俯伏，兴，率更令引皇太子少退，西向立，乐止。太祝持版进於神座之右，北面跪读祝文曰："维某年岁次月朔日，子皇太子某（国学云："开元神武皇帝谨遣祭酒某封姓名。"下同。太公仪云："谨遣某官某封"），敢昭告於先圣孔宣父：惟夫子固天攸纵，诞降生知，经纬礼乐，阐扬文教，馀烈遗风，千载是仰，俾兹末学，依仁游艺。谨以制币牲齐，粢盛庶品，祇奉旧章，式陈明荐，以先师颜子等配座。尚飨。"讫，兴（太公祝云"爰定六韬，载成七德，功业昭著，生灵攸仰，俾兹末学，克奉旧章"至"以张留侯等配"）。皇太子再拜。初，读祝文讫，乐作，太祝进，跪奠版於神座，兴，还樽所，皇太子拜讫，乐止。率更令引皇太子讫先师酒樽所，执樽者举幂，左庶子取爵於坫，进，太子受爵，左庶子赞酌醴齐，乐作，率更令引皇太子进先师首座前，北向跪奠爵，俯伏，兴，率更令引皇太子少退，北向立，乐止（皇太子既奠首座爵，馀座皆斋郎助奠，相次而毕。其亚献、终献，斋郎助奠亦如之）。太祝持版进於先师神座之左，西面跪读祝文曰："维某年岁次月朔日，子皇太子某，敢昭告於先师颜子等七十二贤：爰以仲春、仲秋，率遵故实，敬修释奠於先圣孔宣父。惟子等或服膺圣教，德冠四科，或光阐儒风，贻范千载。谨以制币牲齐，粢盛庶品，式陈明荐，从祀配神。尚飨。"讫，兴（齐太公配座张留侯等祝云"惟子等宣扬武教，光赞韬钤，大济生灵，贻范千载"云云）。皇太子再拜。初，读祝文讫，乐作，太祝进，跪奠版於神座，兴，还樽所，皇太子拜讫，乐止。率更令引皇太子诣东序，西向立，乐作，太祝各以爵酌上樽福酒，合置一爵，一太祝持爵授左庶子，左庶子奉爵北向进，皇太子再拜，受爵，跪，祭酒，啐酒，奠爵，兴。太祝各帅斋郎进俎，太祝跪减先圣及先师神座前三牲胙肉（皆取前脚第二骨），加於俎。又以笾豆取稷黍饭，兴。以胙肉各共置一俎上，又以饭共置一笾。太祝以饭笾授左庶子，左庶子奉饭北向进，皇太子受以授左右。太祝又以俎授左庶子，左庶子以次奉进，皇太子每受以授左右。讫，皇太子跪取爵，遂饮卒爵。左庶子进，受爵以授太祝，太祝受爵复於坫，皇太子俯伏，兴，再拜，乐止。率更令引皇太子，乐作，皇太子降自东阶，还版位西向立，乐止。文舞出，鼓柷，作《舒和之乐》，出讫，戛敔，乐止。武舞入，鼓柷，作《舒和之乐》，立定，戛敔，乐止。初，皇太子将复位，谒者引国子祭酒（国学谒者引司业，下放此。太公同引亚献）诣罍洗，盥水洗爵讫，谒者引祭酒升自东阶，诣先圣酒樽所，执樽者举幂，祭酒酌盎齐讫，武舞作，谒者引祭酒进先圣神座前，西向跪奠爵，兴，谒者引祭酒少退，西向再拜。谒者引祭酒诣先师酒樽所，取爵於坫，执樽者举幂，祭酒酌盎齐，谒者引祭酒进先师首座前，北向跪奠爵，兴，谒者引祭酒少退，北向再拜讫，谒者引酒诣东序，西向立。太祝各以爵酌罍福酒，合置一爵，一太祝持爵进祭酒之左，北向立。祭酒再拜，受爵，跪，祭酒，遂饮卒爵。太祝进受爵，复於坫。祭酒兴，再拜。谒者引祭酒降复位。初，祭酒献将毕，谒者引司业（国学谒者引博士，下放此。太公仪引终献）诣罍洗讫，升酌盎齐，终献如亚献之仪。讫，谒者引司业降复位，武舞止。太祝等各进，跪彻豆，兴，还樽所（彻者，笾豆各一少移於故处）。奉礼曰："赐胙。"赞者唱："众官各拜。"在位者及学生皆再拜（已饮福者不拜）。《永和之乐》作，率更令前启："再拜。"退复位。皇太子再拜（国学无率更令至再拜。太公仪同国学）。奉礼曰："众官再拜。"在位者及学生皆再拜，乐一成止。率更令前启："请就望瘗位。"率更令引皇太子就望瘗位，西向立（国学谒者引祭酒。太公仪引初献）。奉礼帅赞者转就瘗坎东北位，初，在位者将拜，太祝各执篚神座前，跪以篚取币，降自西阶，诣瘗坎，以币置於坎讫，奉礼曰："可瘗。"坎东西厢各四人寘土。半坎，率更令前启："礼毕。"（国学、太公仪进初献之左白云）率更令引皇太子出门，还便次，乐作（国学谒者遂引祭酒出，无率更下至乐作。太公仪同）。皇太子出门，乐止。中允进受笏，侍卫如常仪（国学无皇太子出门等仪。太公仪同）。谒者、赞引各引亚献以下以次出。初，自礼毕，奉礼率赞者还本位。赞引引御史、太祝以下俱复执事位，立定，奉礼曰："再拜。"御史以下皆再拜讫，赞引引出。学生以次出。其祝版燎於斋坊。

△诸州释奠於孔宣（父县释奠附）

前享三日，刺史（县则县令，下放此）散斋於别寝二日，致斋於厅事一日。亚献以下应享之官，散斋二日，各於正寝，致斋一日，於享所（上佐为亚献，博士为终献。若刺史、上佐有故，并以次差摄；博士有故，次取参军事以上摄。县丞为亚献，及簿尉通为终献。县令有故，并以次差充当。县阙则差比县及州官替充）。其日，助教及诸学生皆清斋於学馆一宿。前享二日，本司扫除内外。又为瘗坎於院内堂之壬地，方深取足容物，南出阶。本司设刺史以下次於门外，随地之宜。前享一日晡後，本司帅其属守门。本司设三献位於东阶东南，每等异位，俱西面；设掌事位於三献东南，西面北上。设望瘗位於堂上之东北，当瘗坎西向。设助教位（县学官位，下放此）於西阶西南，当掌事位、学生位於助教之後，俱东南北上。设赞唱者位於三献西南，西面北上。又设赞唱位於瘗坎东北，南向东上。设三献门外位於道东，每等异位，俱西面；掌事位於终献之後，北上。祭器之数与祭社同。掌事者以樽、坫升设於堂上前楹间，北向；先圣之樽在西，先师之樽在东，俱西上，皆加勺、幂；先圣爵一，配座爵四，各置於坫。设币篚於樽所。设洗直东荣，南北以堂深；罍水在洗东，加勺、幂；篚在洗西，南肆，实爵三、巾二於篚，加幂。执樽、罍、洗、篚者各位於樽、罍、洗、篚之後。享日未明，烹牲於厨。夙兴，掌馔者实祭器（其实与祭社同）。本司帅掌事者设先圣神座於堂上西楹间，东向，设先师神座於先圣神座东北，南向，席皆以莞。质明，诸享官各服祭服，助教儒服，学生青衿服。本司帅掌事者入实樽、罍及币（每座樽二，一实元酒为上，一实醴齐次之。礼神之币用帛，各长丈八尺），祝版各置於坫。赞唱者先入就位。祝二人与执樽、罍、篚者入立於庭，重行，北面西上。立定，赞唱者曰："再拜。"祝以下皆再拜。执樽、罍、篚者各就位。祝升自东阶，行扫除讫，降自东阶，各还斋所。刺史将至，赞礼者引享官以下俱就门外位，助教、学生并入就门内位。刺史至，参军事引次之（县令，赞礼者引，下放此）。赞唱者先入就位。祝人升自东阶，各立於樽後。刺史停於次少顷，服祭服出次，参军事引刺史入就位，西向立，参军事退位立於左。赞礼者引享官以下次入就位（凡导引者每曲一逡巡）。立定，赞唱者曰："再拜。"刺史以下皆再拜。参军事少进刺史之左，北面白："请行事。"退复位。祝俱跪取币於篚，兴，各立於樽所（凡取物者皆跪伏取以兴，奠物则跪奠讫，俯伏而後兴）。本司帅执馔者奉馔陈於门外。参军事引刺史升自东阶，进先圣神座前，西向立，祝以币北向授，刺史受币，参军事引刺史进，西向跪奠於先圣神座前，兴，少退，西向再拜。讫，参军事引剌史当先师神座前，北向立。祝又以币西向授，刺史受币，参军事引刺史进，北向跪奠於先师神座，兴，少退，北向再拜。参军事引刺史降复位。本司引馔入，升自东阶，祝迎引於阶上，各设於神座前（笾豆，盖、幂先彻乃升；簠簋既奠，却其盖於下。笾居右，豆居左，簠簋居其间。羊、豕二俎横而重於右，腊特陈於左）。设讫，本司与执馔者降出，祝还樽所。参军事引刺史诣罍洗，执罍者酌水，执洗者跪取盘，兴，承水，刺史盥手，执篚者跪取巾於篚，兴，进，刺史帨手讫，执篚者受巾，跪奠於篚，遂取爵，兴以进，刺史受爵，执罍者酌水，刺史洗爵，执篚者又跪取巾於篚，兴，进，刺史拭爵讫，执篚者受巾，跪奠於篚，奉槃者跪奠盘，兴。参军事引刺史升自东阶，诣先圣酒樽所，执樽者举幂，刺史酌醴齐。参军事引刺史诣先圣神座前，西向跪奠爵，兴，少退，西向立。祝持版进於神座之右，北面跪读祝文曰："维某年岁次月朔日，子刺史（县令，下放此）具官姓名，敢昭告於先圣孔宣父："惟夫子固天攸纵，诞降生知，经纬礼乐，阐扬文教，馀烈遗风，千载是仰，俾兹末学，依仁游艺。谨以制币牲齐，粢盛庶品，祇奉旧章，式陈明荐，以先师颜子配神。尚飨。"祝兴，刺史再拜，祝进跪奠版於神座，兴，还樽所。刺史拜讫，参军事引刺史诣先师酒樽所，取爵於坫，执樽者举幂，刺史酌醴齐。参军事引刺史诣先师神座前，北向跪奠爵，兴，少退，北向立。祝持版座於神座之左，西向跪读祝文曰："敢昭告於先师颜子：爰以仲春（仲秋），率遵故实，敬修释奠於先圣孔宣父。惟子庶几具体，德冠四科，服道圣门，实臻壼奥。谨以制币牲齐，粢盛庶品，式陈明荐，从祀配神，尚飨。"祝兴，刺史再拜，祝进，跪奠版於神座，兴，还樽所。刺史拜讫，参军事引刺史诣东序，西向立。祝各以爵酌福酒，合置一爵，一太祝持一爵进刺史之左，北面立。刺史再拜受爵，跪祭酒，啐酒，奠爵，俯伏，兴。祝各帅执馔者进俎，跪减先师神座前胙肉（各取前脚第二骨），共置一俎上。又以笾取稷黍饭，共置一笾。兴，祝先以饭进，史受以授执馔者；又以俎进，史受以授执馔者。刺史跪取爵，遂饮卒爵，祝进受爵，复於坫。刺史兴，再拜，参军事引刺史降复位。初，刺史献将毕，赞礼者引亚献诣罍洗，盥手洗爵，升献饮福如刺史之仪（唯不读祝文，亦不受胙）。讫，降复位。初，亚献将毕，赞礼者引终献诣罍洗盥手，升献饮福如亚献之仪。讫，降复位（自此下至燔祝版，如祭社仪，唯祝取币降西阶为异）。

◎侯国通祀仪礼州县释奠至圣文宣王仪

△时日

州县以春、秋二仲上丁，释奠至圣文宣王。前一月，检举关所属排办。（新潭本增云："释奠前期，行事、执事官集肄仪，祝习读祭文及视币，赞者分引行事於学之讲堂讫。退。"）

△斋戒

前释奠五日，应行事官、执事官散斋三日，治事如故，宿於正寝，不吊丧、问疾、作乐、判书刑杀文书、决罚罪人及与秽恶。致斋二日，一日於厅事，其一日质明赴祠所宿斋，唯释奠事得行，其馀悉禁。献官各以州县长吏（阙以次官充），已斋而阙者，通摄行事。（新潭本增云："其陪位诸学生皆斋於学馆。"）

△陈设

前释奠三日，有司设行事、执事官次於庙门外，随地之宜（今定此日再涤祭器）。前二日，有司牵牲诣祠所。前一日，扫除庙之内外，设登歌之乐於殿上稍南，北向（应颁乐州府则设）。释奠日丑前五刻，执事者陈币篚各於神位之左（币以白绢，长一丈八尺），祝版各於神位之右，置於坫（祝版长尺二寸，广八寸，梓楸或柏为之）。次设祭器，掌馔者实之，每位各左十笾，为三行，以右为上（第一行干｛艹撩｝在前，乾枣、形盐、鱼鱐次之；第二行鹿脯在前，榛实、乾桃次之；第三行菱在前，芡、栗次之）；右十豆，为三行，以右为上（第一行芹菹在前，筍菹、葵菹、菁菹次之；第二行韭菹在前，鱼醢、兔醢次之；第三行豚拍在前，鹿臡、兔醢次之）；俎二，一在笾前（实以羊腥七体：两髀、两肩、两胁并脊。两髀在两端，两肩、两胁次之，脊在中），一在豆前（实以豕腥七体，其载如羊）；又俎六，在豆右，为三重，以北为上（第一重：一实以羊腥肠、胃、肺、离肺一，在上端，肫肺三次之，肠三、胃三又次之。一实以豕腥肤九，横载。第二重：一实以羊熟肠、胃、肺。一实以豕熟肤，其载如腥。第三重：一实以羊熟十一体：肩、臂、臑、肫、胳、正脊一、直脊一、横脊一、长胁一、短胁一、代胁一，皆二骨以并，肩、臂、臑在上端，肫、胳在下端，脊、胁在中。一实以豕熟十一体，其载如羊，皆羊在左、豕在右）；簠二、簋二，在笾、豆外二俎间，簠在左，簋在右（簠实以稻、粱，粱在稻前。簋实以黍、稷，稷在黍前）。设牺樽四、象樽四为二重，在殿上东南隅，北向西上（配位即於正位酌樽之东），牺樽在前，皆有坫，加勺、幂，为酌樽（牺樽一实明水，为上樽，馀实汎齐，初献酌之。象樽一实明水，为上樽，馀实醴齐，亚、终献酌之）。又设太樽二、山樽二在神位前（太樽一实汎齐，山樽一实醴齐，各以一樽实明水），著樽二、牺樽二、象樽二、壶樽六（著樽一实盎齐，牺樽一实醍齐，象樽一实汎齐，各以一樽实明水。壶樽三实元酒，三实三酒。明水、元酒皆在上，五齐、三酒皆以本处酒充）在殿下，皆北向西上，加幂。五齐三酒皆设而不酌。又设诸从神祀位祭器，每位各左二笾（栗在前，鹿脯次之），右二豆（菁菹在前，鹿臡次之），俎一，在笾豆间（实以羊、豕腥肉），簠一，在笾前（实以稷），簋一，在豆前（实以黍），爵一，在笾豆之前。两庑各设象樽二（实以法酒）。有司设烛於神位前。洗二，於东阶之东（盥洗在东，爵洗在西），罍在洗东，加勺，篚在洗西，南肆，实以巾（若爵洗之篚，则又实以爵，加坫）。执罍、篚者位於其後。设揖位於庙南门外，於献在西，东向，亚、终献及祝在东，西向北上（祝位稍却）。又设三献官席位於殿上东阶东南，西向北上。分献官位其後。祝位二，於庭中稍北。学生位於庭中，北向西上。设初献饮福位於东序，西向。又设祝位於殿上前楹间，西向。开瘗坎於庙殿之北壬地，方深取足容物，南出陛。设望瘗位於瘗坎之南，三献官在南，北向西上，祝在东，西向。

△省馔

前释奠一日，释奠官帅其属，常服，阅馔物，祝牲充腯，诣厨视涤溉，讫，各还斋所。晡後，掌庙者扫除庙之内外。

△行事

释奠日丑前五刻（行事，仲春用丑时七刻，仲秋用丑时一刻），行事、执事官各入就次。掌馔者帅其属实馔具毕，赞礼者引（初献常服。凡行事、执事官皆赞礼者引），升自东阶（凡行事、执事官升降皆自东阶），点视陈设讫，退就次，各服其服。学生先入就位（赞礼者引）。三献官诣庙南门外揖位立定（新潭本注云："据《士相见礼》'主人揖，入门右，宾奉贽入门左'。疏曰：'凡门，出以西为右，以东为左；入则以东为右，以西为左。'故《仪礼》十七篇，主人出入门皆由闑东，宾出入皆由闑西，此不易之论也。今释奠仪设揖位於庙门之外，初献位於闑西东面，亚、终献立於闑东西面，误也。当以《仪礼》宾西、主东之位为正）。赞礼者赞揖。次引祝入殿下席位，西向立，赞者对立於三献之前。少定，赞请行事，《凝安之乐》作，三成，止，赞唱者曰："再拜。"初献以下皆再拜。赞者引祝升殿就位。赞者引初献诣盥洗位，《同安之乐》作（初献升降行止皆作《同安之乐》），至位，北向立，执罍者酌水，初献搢笏，盥手，帨手，执笏升，诣至圣文宣王神位前，北向立，乐止。《明安之乐》作，搢笏跪，祝立於神位之左，西向搢笏跪，执事以币授祝，祝奉币授初献，祝执笏兴，先诣兖国公神位前，北向立，初献受币奠讫，执笏，俯伏，兴，再拜。次诣郕国公、沂国公（今咸淳三年升配郕国公、沂国公位在兖国公下，合增入。亚献、终献放此）、邹国公神位前，东向奠币，并如上仪。乐止，祝复位。初献降阶，乐作，复位，乐止。少顷，赞者引初献再诣盥洗位，乐作，至位，北向立，搢笏，盥手，帨手，执笏。次诣爵洗位，北向立，搢笏，洗爵，拭爵，以授执事者（按王氏凡三），执笏升殿，诣至圣文宣王酌樽所，南向立，乐止。《成安之乐》作，执事者以爵授初献，初献搢笏跪执爵，执樽者举幂，执事者酌牺樽之汎齐，初献以爵授执事者，兴，执笏诣　至圣文宣王神位前，北向立，搢笏跪，执事者以爵授初献，初献执爵，三祭酒，奠爵，执笏俯伏，兴，乐止。次引祝诣神位前，东向（直视捧版在左右），搢笏，跪读祝文。读讫，执笏兴，先诣配位前，南向立。初献再拜，《成安之乐》作，次诣兖国公、郕国公、沂国公、邹国公神位前，东向，酌献、读祝并如初仪，俱复位。初献降阶，乐作，复位，乐止。赞者引亚献诣盥洗、爵洗位，升诣酌樽所立（已上仪节及乐，并同初献），酌象樽之醴齐，亚献以爵授执事者，执笏诣神位前，搢笏跪，执爵三祭酒，奠爵，执笏俯伏，兴，再拜。次诣兖国公、郕国公、沂国公、邹国公神位前，并如上仪，降复位，乐止。赞者引终献诣洗，升殿，酌献，并如亚献之仪，降复位。终献将升，次引分献官诣洗，盥手帨手，分献殿内及两庑诸神位（朱文公云："献十哲者由东阶升，献两庑者由两庑之阶升"），搢笏跪，执爵三祭酒，奠爵，执笏俯伏，兴，再拜。分献讫，俱复位。赞者引初献升阶，诣东序，西向立，执事者以爵酌正、配位福酒合置於一爵，持爵诣初献之左，北向立，初献再拜，搢笏，跪受爵，祭酒，啐酒，奠爵。执馔者以俎进，减正、配位胙肉合置一俎（按王氏胙俎各脊减正脊横脊），又以豆取黍稷饭合置一豆，先以饭授初献，初献受讫，以授执馔者，又以俎授初献，初献受爵，饮卒爵，执事者受虚爵复於坫，初献执笏俯伏，兴，再拜，降复位。赞礼者曰："执事者各复位。"赞唱者曰："赐胙，再拜。"在位者皆再拜（已饮福受胙者不拜）。赞礼者引初献以下就望瘗位，执事者取币、祝版寘於瘗坎，赞礼者曰："可瘗。"寘土半坎。初献以下诣南门外揖位立定，赞礼者赞曰："揖。"礼毕，退。有司监彻礼馔，阖户以降，乃退。

朱子曰："夫子像设置於椅上，已不是，又後置在台座上，到春、秋释奠，却乃陈簠簋、笾豆於地，是甚义理？某几番说要塑宣圣坐於地上，如设席模样，祭时却自席地。此有甚不可处？每说与人，却道差异，不知如何。某记在南康，欲於学中整顿宣圣，不能得。後说与交代云云。宣圣本不当设像，春秋祭时，只设主祭可也；今不可行，只得设像坐於地，方始是礼。"又曰："孔子居中，颜、孟当列东坐西向，七十二人，先是排东庑三十六人了却，方自西头排起，当初如此。自升曾子於殿上，下面趱一位，次序都乱了。此言漳州，未知他处如何。"又云："某经历诸处州县学，都无一个合礼序。"释奠散斋，因云："陈肤仲以书问释奠之仪。今学中仪，乃礼院所颁，多参差不可用。如《唐开元礼》却好，《开宝礼》只是全录《开元礼》，易去其帝号耳。若《政和五礼》则甚错。今释奠有伯鱼而无子思，又十哲亦皆参差，仲弓反在上。且如绍兴中作《七十二子赞》，只据唐爵号，不知後来已经加封矣。近尝申明之。"又曰："谒先圣拈香不是古礼。拜进将捻香不当叩首，只直上捻香了却，出笏叩首而降拜。"

朱子《沧洲精舍释菜仪》："前期，献官以下皆盛服（今用深衣、凉衫）。掌仪设神座，用席，先圣南向，配位西向，从祀位东、西向。设祝版於先圣位之右，设香炉、香案、香合於堂中，设祭器於神座前，每位各左一笾（今用漆盘，实以脯、果）、右一豆（今用漆盘，实以笋、菜）。设牺樽一於堂上东南隅（今以瓦樽代），加以勺、幂。设烛四於堂中，二於东西从祀位之前。设洗二於东阶之东（盥洗在东，爵洗在西），卓一於洗东，卓上箱二（巾东，爵西）。设献官位於堂下北面，分奠者二人次之，诸生又次之，皆北向西上。及期，献官以下序立於东廊下，掌仪帅执事者升堂实酒馔。赞者一人引献官升堂点阅，降就堂下位。分奠官及诸生各就位。赞者一人离位少前，再拜讫，进立於主人之右，西向曰：'再拜。'在位者皆再拜。掌仪、祝、司樽者皆升，掌仪立於东序西向，祝立於阼阶上西向，司樽者立於樽南北向。赞引献官诣盥洗之南，北向立，盥手，帨手，升，焚香，再拜，降。再诣盥帨如初。诣爵洗南，北向立，洗爵以授赞，升，诣樽所，西向立，赞以爵授献官，司樽举幂酌酒，献官以爵授赞，俱诣先圣前，献官北向跪，赞跪授爵，献官执爵三祭，奠爵於笾之间，俯伏，兴，少立。祝诣献官之左，东向跪读祝讫，兴，复位。献官再拜。次诣盥洗爵如初。洗诸配位爵讫，赞者以盘兼捧升，酌，诣配位如初仪，但不读祝。献官复位。当献官谒配位酌献时，赞者二人各引分奠官分行东西从祀礼，盥洗以下并如配位之仪（东先西後）。分奠讫，复位。在位者皆再拜，退。献（赞者）　分奠二人（赞者二人）　祝　掌仪者　司樽。"








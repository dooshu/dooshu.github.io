【后汉费凤碑〈汉安二年〉】

右汉《费凤碑》，云“字伯萧，梁相之元子也。汉安二年举孝廉，拜郎中，除陈国新平长”，又云“试守故障长”。其文班班可见，而卒葬、年寿皆不载。其后悉为五言韵语，其略曰：“不悟奄忽终，藏形而匿景。耕夫释耒耜，桑女投钩。道阻而且长，起坐泪如雨。”其文既非工，故不悉录。熙宁二年十一月十六日，山斋书。


吴郡志卷第二十七


人物八

颜孚，字端中，长民幼子。崇宁问，有声大学，士行甚美，每试必居前列。时入目为颜夫子，争愿识其面。与兄采，相继高科。孚擢第，未几早卒。

＊

郑景平，字希尹，居带城桥。刚正不挠，所莅官，有廉介称。尝为大理官，每有疑狱，中夜拜祷，蕲得其情。请老家居，朝廷以其能，诏复起知饶州。数月，复拂衣归。或问故？答曰：“天子命景平为郡守，当以抚字为职。乃不得行志，今日须金若干，明日须粟若干，民已枯骨矣。捶、考不出，吾安得不归。”时朱勔用事挠权，从之者甚众。独景平终始不见。子捆，字天和。亦能文，屡为郡。

＊

徐奭，字武卿，建州建安人。大中祥符五年，进士第一。释褐为将作监丞，通判苏州，又为两浙转运副使。其在苏，水潦为诊。具区东南，毁堤防，溺庐舍，漂田畴，不可胜计。为周视，奭尽得旧迹。请于朝：市泾以北，赤门之南，筑上石堤九十里，起桥梁十有八，计（工）七十万。舟徒无垫溺之忧，堤上下复良田数千顷，苏人德之。入为翰林学士，权知开封府。卒，故其家后居子苏。子师闵，年六十余，以左中散大夫、普宁郡侯致仕。居苏，为蒋堂、蔡襄昕知。在官，自辅臣以下荐之者几百人。及退归，与元绛、程师孟诸人，以诗酒相过，号十老，乡人荣之。年八十乃卒，葬蒸山。

＊

徐师回，字望圣。师回尝守南康，苏文定公辙为作《直节堂记》，黄庭坚《明月泉铭》：“谁赏音徐，望圣一时。”名重如此。子闳中，为吏有能名，为吏部郎。子林、兢。

＊

徐林，字稚山，宣和三年进士。少有特操，从母之夫王黼，柄国用事，独不肯附丽，宁坎凛卑官。绍兴初，上书言事，召对。改官，累迁太府少卿，出焉江西转运副使。劾秦丞相桧亲党，坐是。以沮经界法，贬兴化军。十三年更化，复人为刑部、户部侍郎。论国用大广，宜撙节之。隆兴初，为吏部侍郎，复论符离之役为非计。遂以敷文阁直学士奉祠，知平江府。力辞，旋乞致仕。再以给事中召，再召不起，迁龙图阁学士。卒年八十余，葬灵岩山之西。世称贤侍从以林为首。少居吴县砚石山下，自号砚山居士。弟兢，字明叔，官刑部郎中，善篆书。次弟德止，逊官于从子而学佛，徽宗赐号圆通惮师。子蒇，亦登科。有学行，尝为浙束提举常平。

＊

魏宪，字令则。绍兴四年进士，累迁国子司业。亲丧。三年弗嗜酒肉，庐于冢次。茔域有芝草、甘露之祥。再为司业，以学行见推，遍历中外师儒之选，兼太子舍人、迁中书舍人、给事中、吏部侍郎。归乡，名所居曰止庵，优游求志，十余年终。时无疾，危坐禅榻，取水盥手，泊然而逝，年七十三。

＊

潘兑，字说之，吴人。崇宁三年进士，累官至中书舍人、左谏议大夫、刑、礼、吏部侍郎，终徽猷合待制。路允迪为之铭，略曰：言语文章，一本六经之醇。修身则毅然有守，终无玷缺云。

＊

凌哲，字明甫，吴人。宣和六年进士，自明州通判召对，高宗擢为御史，数日迁右正言，又迁左司监〔谏〕、吏部侍郎兼侍讲。以敷文阁待制知台州，遂退归里居。澹约自守，乡里称其德量。挂冠十余年，卒年八十六。

＊

王葆，字彦光，昆山人。逸野堂僖之侄。宣和八年进士，昆山自郏亶登科，有孙载，载后六十年，葆始继之，邑人以为奇事。葆学行俱高，潜心古道。著《春秋集传》十五卷，《春秋备论》二卷。诱掖后进，推诚乐育，如亲子弟。门下士多成立者，号称乡先生。初主丽水簿，上疏陈十弊事，皆人所难言。绍兴问，历司封郎，官监察御史、崇政殿说书，终浙东提刑。王公于人物鉴裁尤精。乐巷李侍御史衡，布衣流落，一见以女弟妻之。左丞相周益公必大，初第，以女妻之。知其为国器也。成大以早孤废业，一日呼前，喻勉切至，加以诘责。留之席下，程课甚严，未几，亦忝科第。

＊

边知白，字公式。曾祖珣，自陈留官姑苏，乐其风土，遂世为吴人。知白，宣和六年进士。孝友醇诚，蹈绳墨规矩。清虚寡欲，号为吉人。而学佛尤尽诚。绍兴中，历户部郎官、将作监，户部、吏部侍郎、直学士院。归乡，筑室郡南金狮巷为终焉。计卒年六十五，赠徽猷合待制。少游庐山，梦人告曰：“君本江南僧，终当寻盟去。”

＊

龚明之，字希仲，宗元之曾孙。祖母李，及笄时，得寒疾。梦神告曰：“与汝七十七。”大观中，行年适满，梦数病革，自意必死。明之夜祷于天，愿减己算五年，以益祖母寿。炷香于顶上，须臾，脑中爆裂有声，不为动，控恳益切。翌日李病已，至八十三乃终。明之蹭蹬举场，以特恩廷试，年已八十二。法不应出官，吴士在朝者，列其行义荐之，得监南岳庙。淳熙五年，乞致仕。乡人又请之朝，迁宣教郎，致仕，赐五品服。居昆山黄姑别墅，作期颐堂，日饮其间，一日感微疾，精神萧爽。亲友问疾者，歌以答之。遗令：“毋设仙释像于柩前，供一水一花，诵《论语》、《孝经》足矣。”年九十二。

＊

朱良。字良伯，吴郡人。其先，累以进士登第。祖公绰，光禄卿。父季端，为郎，屡典名郡。建炎中，良仕秀州海盐县尉，金人犯顺，车驾南幸，游骑及县境。良谓僚友曰：“今日乃忠臣义士，死国难之时也。”乃被甲执戈，集所部百余辈，奋厉而前。遇金人于境，身无赴敌，出入行阵。毙数虏酋，贼众为之披靡。众寡莫当，竞以死敌。其子思，蒙恩录用，今以朝议大夫守汉阳军。

＊

胡元质，字长文，长洲人。父珣，治生大穰，所亲为之宰，负金万数。珣焚其书，待之如常。元质少颖悟，年未冠，游太学。绍兴十八年，进士高第，亦有隐行。初，旅泊行都，闻邻有贫士夜哭。问之，乃为人责偿，鬻其女相与别。元质既然，垂橐予之。寿皇即政，以荐者人为太学正。历秘书省正字、校书郎、礼部兼兵部迁右司、侍经帷、直史笔、参掌内外制、给事黄门、知贡举，帝眷特厚。为书《王褒圣主得贤臣颂》，及《亲制论》以赐，曰：“得天下之常才易，得天下之大才难。盖常才智力之有限，而大才谋虑之无穷。此大才所以为难得也。今之朝士大夫，当层台谏，给舍侍从之时，评议朝政，十中八九。谋王体，断国论，有优为之者。及一旦迁入政府，往往识虑详明顿减于前，使人得以反议其后，谚有‘旁观者审，当局者迷。’此不特为弈者之论，以今日之秉政，何翅于当局。以昔日之言事，何翅于旁观。倘能易当局之迷，而为旁观之审，天下之事有不足办者。虽然，是岂可与牵文泥古，沽名钓利，号爵俗儒者言之。必得器识宏博，奇谋远略，卓然为天下之大才者，然后可与共非常之功欤。”出守当涂、建业、成都，皆有政绩。旧得程公辟光禄南园故居之址，既归，杜门却扫。园林池馆，日以成趣。扁表其堂曰“招隐”。优游自遂，奉祠逾六七年。以正奉大夫、敷文阁学士、吴郡侯致其事而卒，年六十三。赠金紫光禄大夫，葬横山。平居未尝疾言厉色加人，或评人短长。及告以人之倾己，辄俯首欲寐。每自谓于人无怨恶，其心休休然，好善乐施。家资多推予诸弟，未始较，人皆义之。

烈女

吴孙奇妻范姬，年十八。配奇一年而奇亡，父母以姬少寡无子，迎还其家。姬不肯归，迎者迫之，姬操刀割耳及鼻曰：“父母迎我者，不过以我年少色美。今已残矣，行将焉如？”于是迎者空反。【《烈女传》】

＊

张氏三女，吴人，皆有节行。兄温为孙权所囚，姊妹已嫁者皆见录。夺其中妹，先适同郡顾承官。以改嫁丁氏，成婚有日，饮药而死。吴朝嘉叹，乡里图画为之赞颂。【吴文安《传》】

＊

陆郁生，绩之女。绩守郁林所生，故以名。适同郡张温弟白，有志节。姚信尝表称之曰：“窃见故郁林太守陆绩女子郁生，少履贞特之行，幼立匪石之节。年始十三，适同郡张白。侍庙三月，妇礼未卒。白遭罹家祸，迁死异郡。郁生抗声昭节，义形于色。冠盖交横，誓而不许。奉白姊妹崄战之中，蹈履水火，志怀霜雪。义心固于金石，体信贯于神明。送终以礼，邦士慕则。臣闻昭德以行，显行以爵。苟非名爵，劝善不严。乞圣朝斟酌前训，褒郁生以义姑之号，以厉两髦之节。”

＊

吕荣，许升妻也。升游诞博戏，不治操行。荣躬勤家业，以养其姑。劝升学问，常垂泪言之。荣父恶升，欲改嫁之。荣曰：“命之所遭，义无离异。”不肯归。升后感悔，寻师远学，四年乃归。遂致名誉，为州所辟。遇劫被害，荣手刃杀升者，以首祭升。【《列女传》】一说：吴郡烈女吕荣，许升妻也。升为贼所杀，遂欲干秽。荣秉节不听，遂遇害。是日雷雨晦冥，贼惧，叩头谢尸，葬之。后刺史名其里曰义妇坂。【《文枢镜要》】

＊

晋张林妻徐氏者，案张林碑曰：夫人姓徐，吴郡人。柔惠清顺，中和圣善。妇德既备，母道亦践。志厉冰玉，厥德丕显。靡靡其操，翼翼其仁。明景内映，朗节外新。共嫩风迈，淑谨其身。

＊

张茂妻陆氏，郡人。茂为吴郡太守，为沈充所害。陆倾家产，率义部曲讨充。充败，诣阙上书，为茂谢不克之责。诏曰：“茂夫妻忠诚，举门义烈，宜追赠茂太仆。”

＊

宋顾琛，吴人。母孔氏，孙恩乱后，东土饥荒。孔氏发家粮以赈邑里，得活者甚众。生子，皆以孔为名。

＊

张冲、张敖母，戴颐女也。有仪范，张氏内取则焉。冲、敖皆为名士。

＊

宫人韩兰英，郡人，有文辞。孝武时，献《中兴赋》，被赏人宫。明帝用为宫中职僚。齐武帝以为博士，教六宫书学。以其年老多识，呼为韩公。齐武帝，或云前废帝。

＊

范法珣，郡人。妻褚氏，勤苦执妇业。升明中，孙昙瑾谋反，褚谓子僧简云：“孙越州，先姑之姊子，汝宜收之。”昙瑾既伏法，褚令僧简往敛葬。永明中，年七十余卒。僧简在郡，未至，褚将殡，举尸不起。寻而僧简至焉。

＊

梁青、冀二州刺史，郡人张稷，女楚媛，适会稽孔氏。无子归宗，州人徐道角作乱，害稷。楚媛以身蔽刃，同遇祸。

＊

后周宣帝四后朱氏小女满月，吴人。生静帝，后立为皇后，班亚杨后。静帝立，尊为帝太后。隋初为尼，改名法静。【《古今小名录》】

＊

长安县君丁氏，晋公之妹，陈君子之奇之母也。晋公欲官二甥，县君固辞。俾自以学术进，晋公竦然称叹。之奇兄弟继登科，乡里传县君之贤。安定胡先生著《丁氏贤惠录》，苏子美书之。








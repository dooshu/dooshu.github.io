○为留守崔尚书祭袁给事文

维年月日，某官某，谨遣某官某，以清酌少牢之奠，敬祭於故给事中汝南公袁三丈之灵。昔我烈祖，洎公先哲。同力王室，惟欢世家。俾为埙篪，且秩昭穆。殆兹小子，恭事丈人。於惟丈人，义切师友。间气全德，禀之自然。资元精之馀和，迈生人之宏致。遵周、孔之轨躅，行天下之直道。是用萃厥孝友，发於文儒。播乎循良，峙以謇谔。出纳帝命，时推掖垣。政之或亏，期不奉诏；义之所激，挺不顾身。寤天听於未闻，反大号於已出。吐群公之所茹，垂圣朝之直声。虽霖雨舟楫之用，未跻於位；而股肱耳目之任，独冠於时。其生也，公相让德，有臧文窃位之叹；其殁也，缙绅相吊，有国侨将压之惧。惟昔遘疠，万心祷天。天之爱人，宜有所锡。如何大运，不即我谋。君子於是乎始疑神明，而信定命。青车何所，从先公居。前有伊川，万古流美。某离次是惧，临穴莫从。百身靡追，一恸何及。哀填意竭，式寄繁。呜呼哀哉！尚飨。


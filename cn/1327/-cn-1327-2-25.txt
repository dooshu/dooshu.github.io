宋宝佑丙辰题名录


科举取士，无裨实用。德宗朝，毅然举而废之，一时称快焉。夫制艺之不足以治国，去之诚是矣。然以其不能治国也而去之，则必当得一足以治国者而进之，然后国可以治。乃徒闻去其不能治国者，未闻进其可以治国者，则科举之废兴存亡，其间之相去，恐亦不能以寸耳。胶州李莲舟先生，曾见《宋宝佑丙辰题名录》一纸，先生为之按曰：“理宗于淳佑后改宝佑，其年癸丑，丙辰则四年也。自丙辰至宋帝昺祥兴二年，宋亡仅二十四年。国运将竭，人才之困乏可知，而况取自科举者哉！乃观其第一甲第一名，则曰文天祥，字宋瑞，小名云孙，小字从龙，号文山。年二十，五月二十日丑时生。治赋，一举。第二甲第二人，则曰谢枋得，字君直，小名钟，小字君和，号叠山。年三十一，二月二十四日亥时生；治赋兼《易》，一举。第二甲第二十七人，则曰陆秀夫，字君实。年十九，十月十八日寅时生。治赋，一举。”又按：“文山，嘉熙元年丁酉生，元至元十九年壬午殉节，年四十六。叠山，宝庆二年丙戌生，祥兴二年己卯二月六日，负帝投海，年四十二。忠节之士，萃于丙辰一榜，斯亦奇矣！”云云。

余谓此数君者，才力不足以挽亡宋，终以一死塞责，或不见容于今之君子。然而凛凛烈烈，扶植纲常，有宋一代历史，惟此为无上之光荣，则不得不推此数君之节烈也。此则科举中人也。以视今之唾弃科举，留学异国，取法他人，初则昌明种族之义，高谈革命，继则山呼舞蹈，求取功名，且献媚上官，以图利禄者为何如也？此则非科举中人也。呜呼！吾纵极顽固，亦何爱于科举而为此言哉？诚以忠孝节义，萃于群经，士人以科举之故，犹知治经，圣经贤传，所恃以不绝如缕者，赖有此耳；忠节之士，遂或出于其间。科举废，新学昌，学堂立，学科既多，而治经之功以减，况乎更有唾弃国粹，粪土群经者厕于其间。循此以往，而谓忠孝节义之大经，犹得久驻于两大之间也耶？是则吾心所伤者已。自戊申以来，不揣谫陋，提倡经学国学，同类者多加冷齿焉，遂不禁感而出此。






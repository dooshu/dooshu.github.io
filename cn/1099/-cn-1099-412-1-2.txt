○遵例盤庫敬報空虛之狀仰乞聖鑒亟圖長策以濟國用疏 【 府庫空虗】

該臣等接管巡青、茲當歲終、遵題准事例、據京粮庫開造收過放過、及借用過各錢粮數目文冊前來、逐一查筭明白、臣等于本月十九日、會同戶部貴州司主事王興、親詣該庫查兌、除罄掃些微給商外、見在銀兩、並無毫厘、尚欠諸商艸頭價值二萬五千有零、謹將造完文冊、親齎奏繳、臣等窃惟京庫錢粮。每歲額入三十萬。額出二十萬。額存十萬。歷攷昔年至百有餘萬、以備非常之需、今乃一空若洗、亦堪凜凜矣夫諸商辦納、血枯髓竭、則下窘、辦納不前、艸塲無儲則上亦窘、是烏可不深察其故、而區畫之也、大抵京庫之空虛。由戶部之那解。戶部之那解。由邊餉之不足。邊餉之不足。由太倉之缺乏。太倉之缺乏則濫觴漏巵。其孔未可殫述。而其大指以錢粮不止?帚欵項經費不循規制兩端巳。何言乎欵項。假如外有太倉庫。有京粮庫、而內有十庫等庫。邇者承運庫戶部傳討錢粮、該部具疏告匱、奉　旨免三分之一、猶不能供、皇上何不渙發明諭、逐欵開坐、太倉錢粮。應辨何項。京庫錢粮。應辨何項。承運等錢粮。應辨何項。即金花一節。正統以前。解貯南京。原辨何項。迨後貯之內庫。應辨何項。各遵職掌。勿相侵越。內府外府。總是　皇上之財、內匱外匱、俱軫　聖明之念、亦何至今日曰太倉、明日曰太倉、直令空匱無策、東那西借、奪餓商之食。以給邊軍。而今年邊餉。尚缺八十萬兩。是軍與商俱餓也。何謂規制。如九邊之餉。歲費京運民運七百一十萬有奇。較之　皇上初年。巳逾一倍。較之弘治巳前。更逾十倍。昔也解少而足。今也解多而不足皇上何不發明諭。諸如此類。根究原委。勿憚屯政之難清。塩法之難理。虛冐之難汰。安見其不有所濟。其光祿一切各費。廚役等一切各役。　祖宗時果係若干。近年果係若干。一復舊典。上以昭　聖明之儉德下以袪積習之冗濫。亦何至一歲之出。浮於一歲之入。甚至入以二百餘萬。出以六百餘萬。既竭力搜括。苦心那凑。亦焉能繼。夫晏安無事。不可狃也。意外之虞世所常有也。今時何時。亦多隱憂之秋也。先年寧夏之役。費餉銀凡二百萬倭之役。費餉銀七百八十餘萬。播州之役。費餉銀二百餘萬。脫一旦有不必然之患。或虜馬馳騁。或軍士脫巾。或潢池窃發。其何所措手乎。臣、等備員言官、國家大政、例得敷陳、而目覩府庫空虛巳極、不勝杞人之憂、敢輒披瀝上奏、

鍾□□奏疏（疏）

鍾羽正


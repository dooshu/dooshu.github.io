◎刘昶

昶字休道，彭城人。宋文帝第九子。元嘉二十二年封义阳王，历辅国将军、南彭城下邳二郡太守。元凶弑立，加散骑常侍。孝武即位，迁太常，出为东中郎将、会稽太守。孝建初，进东扬州刺史。大明初，徵为秘书监，领骁骑将军，迁中军将军、南彭城下邳二郡太守。又出为前将军、江州刺史，徵为护军将军，转中书令、中军将军，加太常。前废帝即位，出为征北将军、徐州刺史。惧诛，以魏和平六年来奔，拜侍中、征南将军、驸马都尉，封丹阳王。皇兴中，拜外都大官。太和初，转内都大官。加仪同三司，领仪曹尚书。进中书监、五等建，封齐郡开国公，加号宋王。除使持节、都督吴越楚彭城诸军事，镇彭城。二十一年卒，赠假黄钺、太傅、领扬州刺史，备九锡，谥曰明。（案《魏书·刘昶传》云：「前后表启，皆其自制。」）


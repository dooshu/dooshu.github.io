○请严山陵诸减选例奏（太和元年正月山陵使）

伏以景陵、光陵以来，诸司诸使所差补押当及杂职掌等官，皆据旧例，合得减选。其中有无选可减者，便放非时选。吏曹缘是承优放选，例多判成。有过格年深，身名逾滥，赴常选不得者，多求减选职掌，图得非时集。因缘优敕，成此幸门，其吏曹为弊颇甚。今请应差前资官充职掌，并不得取选数已过格人，庶绝奸冒。


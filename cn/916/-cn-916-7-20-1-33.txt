【明君词】

玉艳光瑶质。金钿婉黛红。一去葡萄观。长别披香宫。秋檐（文苑作蟾。）照汉月。愁帐入胡风。妙工偏见诋。无由情恨通。（○文苑英华二百四作昭君怨。《乐府诗集》二十九。《诗纪》六十七。）

当置酒（《诗纪》云。陆士衡集亦载此诗。今从乐府作简文。○逯按。诗可两存。）

置酒宴嘉宾。瞩迥临飞观。绝岭隔天馀。长屿横江半。日色花上绮。风光水中乱。三益既葳蕤。四始方葱粲。（○《乐府诗集》三十一。陆士衡文集七。《诗纪》六十七。）


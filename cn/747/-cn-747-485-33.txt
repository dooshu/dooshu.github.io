○中书门下谢御制中和节赐百官宴集因示所怀诗状

右。今日中使薛盈珍至，奉宣进止：赐臣等前件诗者。臣闻天以汉为章，昭回於上；人以文义为纪，化成於下。伏惟陛下勤虑理本，合於中和。月当中春，日乃初吉。特降藻思，助其发生。由勾萌以至於畅茂，推诚信以均其化育。捧戴殊观，如登春台。庆霄天籁，耳目清越。凡在百辟，一其欢心。臣等谬列台司，首承慈渥。无任庆踊跃之至！谨附状陈贺以闻。谨状。


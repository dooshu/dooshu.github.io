◇钓赋

抗余志于浮云，乐余身于蓬庐。寻渭滨之远迹，且游钓以自娱。左援修竹，右纵飞纶。金钩厉距，甘饵垂芬。众鲲奔涌，游鳞横集。触饵见擒，值钩被执。长缴缤纷，轻竿翕熠。云往飚驰，光飞电入。曜灵未及惊策，盖已获其数十。且夫燔炙之鲜，煎熬之味。百品千变，殊芳异气。随心适好，不可胜记。乃命宰夫，脍此潜鲤。名工习巧，飞刀逞技。电剖星流，芒散缕解。随风离锷，连翩雪累。西戎之蒜，南夷之姜。酸咸调适，齐和有方。红《麦商》之饭，糅以菰梁。五味道洽，馀气芬芳。和神安体，易思难忘。（《艺文类聚》六十六，《书钞》一百四十二引三条，一百四十四，又一百四十五引三条，《初学记》二十二，《御览》八百五十又九百七十七。）


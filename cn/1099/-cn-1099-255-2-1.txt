○練馭議 【 馬政】

奴虜以馬為足聞其軍制每五家養一騎兵無出他賦役騎兵壯而充老而代當其為兵遊閒無為五家共資給之惟以操衍勒習為事而巳故其馬精甚中國不能當也

京塞之馬。以備騎操戰陳之用。平日必時加按勒鞭策。俾其練習閑熟。乃緩急足倚。如止芻牧安佚。則血氣凝滯。精神散漫。馭用難必其不驚駭。奔逸不定。騎操戰陳。安所倚之。是以古有善御之法為是爾近歲庚寅春本寺唐冏卿疏古人之練兵也。不惟習其人。又習其馬。夫行陳兵識將意。馬識人意。曉然自喻于搖手舉足之間。故所嚮皆克。有如目不習旗鼓之容。體不習鞍轡之事。而以試于敵。欲無敗得乎。晉惠公與秦戰乘鄭小駟。慶鄭曰乘異產。從戎事。及懼而變。進退不可。周旋不能。後果敗。劉玄德久不騎。歎髀肉復生。夫人不可不習勞也而况馬乎今馭法不講。而禁騎坐。轡瘡有禁。鐙花有禁。營馬禁騎坐者以貧軍覓微利顧人或致損瘦也然今營馬未有不顧人者雖有霜蹄不習控御而况其不能禁也後為下人嚇詐之資而巳是以邇者本寺議俵寄馬。凡負重載則有禁。若營伍騎操。將用于戰陳者不禁。即古御法不傳。今京塞羣將中。當或有明陣理得騎法。能自識王良造父之術者。訪求之俾之主馭專訓以按勒鞭策之事。則練習閑熟。必有兵識將意。馬識人意所嚮能克者。庶幾兵強馬徤。實為安攘良猷。烏容不講也。


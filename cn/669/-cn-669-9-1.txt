165　顓頊帝嚳樂曰五莖六英　古帝六樂名多異


樂緯動聲儀：「顓頊之樂曰五莖，帝嚳之樂曰六英。」集證曰：「引見文選魏都賦注、春官大司樂疏。」〇案：文選傅毅舞賦亦引之。漢樂志、白虎通禮樂篇云「六莖、五英」，帝王世紀「高陽作五英，高辛作六莖」，大戴禮帝繫篇：「昌意産高陽，是爲帝顓頊。蟜極産高辛，是爲帝嚳。」列子周穆王篇張湛注以六瑩爲帝嚳樂，淮南子原道訓注以六瑩爲顓頊樂。通鑑外紀云：「漢志、世紀放六樂撰其名，故多異。」

【元圻案】通鑑外紀一：「孝經鉤命決云：『伏犧樂曰立基，神農曰下謀，祝融曰屬續。』帝系譜云：『伏犧樂曰扶來，神農曰扶持。』帝王世紀云：『少皞樂曰九淵。』樂緯云：『顓頊樂曰五莖，帝嚳曰六英。』漢禮樂志云：『顓頊作六莖，帝嚳作五英。』皆緯書、帝系諸譜。漢志、世紀放六樂撰其名，故多差異，非本稱也。」〇宋均釋言云：「六英者，能爲天地四方六合之英。而五莖者，能爲五行之道立根莖。」






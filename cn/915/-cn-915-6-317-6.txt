◇安石榴赋

有石榴之奇树，肇结根于西海。仰青春以启萌，朱夏以发采。挥光垂绿，擢干曜鲜。翕若群翡俱栖，烂若百枝并然。焕乎郁郁，焕乎煌煌。仰映青霄，俯烛兰堂。似西极之若木，譬东谷之扶桑。于是天迥节移，龙火西夕。流风晨激，行露朝白。紫房既熟，（《文选》潘岳《间居赋》注作《独熟》。）肤自拆。剖之则珠散，含之则冰释。充嘉味于庖笼，极醉酸之滋液。上荐清庙之灵，下羞玉堂之客。（《艺文类聚》八十六，《御览》九百七十。）


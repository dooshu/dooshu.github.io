○放散围兵制

昔周有岐阳之蒐，汉有扶风之命，或讲师习武，夸胡曜威，故王者狩必以时，虞人招之以礼，时则远矣。朕自祗膺图箓，於今四年，每巡幸郊畿，不出百里，且爱力而节用，岂盘游而好乐。间者四方无事，百谷有成，因孟冬之月，临右辅之地，戒兹五校，爰备三驱，非谓获多，庶以除害。一昨长围已合，大绥未举，而夜闻朔风，天降微雪。狐裘且御，未免祁寒，鹑衣不充，宁堪冻露。朕便截狡兽，要轻禽，以此游娱，孰云矜恤。况为之父母，育彼黎元，中宵耿然，明发增惕。其围兵并放散，各赐布一端，绵一屯，围将赐物三十段，副使二十段，押官十段。岐州兵马於此给付，馀兵马至京请受。


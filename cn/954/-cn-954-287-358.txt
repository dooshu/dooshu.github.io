陈与义　夏夜

远游万事裂，独立数峰青。

明月照山木，荒村饶夜萤。

翻翻云渡汉，历历水浮星。

遥舍灯已尽，幽人门未扃。

陈与义

陈与义　夏夜

幽窗报夕霁，微月在屋橑。

手中白羽扇，共此夜寥寥。

六月天正碧，三更树微摇。

缅怀山中景，兹夕感路遥。

长啸送行云，可望不可招。

夜阑林光发，白露濡青条。

陈与义

陈与义　夏夜

闲弄玉如意，天河白练横。

时无李供奉，谁识谢宣城。

两鹤翻明月，孤松立快晴。

南阳半年客，此夜满怀清。

陈与义

陈与义　夏夜

虚庭散策晚凉生，斟酌星河亦喜晴。

不记墙西有修竹，夜风还作雨来声。

陈与义

陈与义　夏夜

待到天公放月时，东家乔柏两蚢枝。

悬知满地疏阴处，不及遥看突兀奇。

陈与义


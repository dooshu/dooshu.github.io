4　禹釃二渠引河事考


太史公、班孟堅謂「禹釃二渠以引其河」，一貝丘，一漯川。見河渠書、溝洫志。李垂導河書曰：「東爲漯川者，乃今泉源赤河。北出貝丘者，乃今王莽故瀆。而漢塞宣房所行二渠，蓋獨漯川，其一則漢決之，起觀城，入蒲臺，所謂武河者也。」晁補之河議曰：「二渠於禹貢無見。閻按：「兖州之漯，即『禹厮二渠』之一渠。」禹時河入海，蓋在碣石。」地理志：「碣石漢書作「揭」。在北平驪城縣西南。」計勃海北距碣石五百餘里。而河入勃海，蓋漢元光武帝七年改元元光。三年，河徙東郡所更注也。而言禹時河入勃海，何哉？

【閻按】齊都賦「海旁出爲勃」，不獨今天津衞之海名勃，碣石之海亦名勃。或曰：抑别有證乎？余曰：莫妙乎太史公天官書「中國山川東北流，其維首在隴、蜀，尾没於勃、碣」，班固增其文曰「尾没於勃海、碣石」，益明顯矣。

【程易田云】史記高祖本紀「齊〔一〕，北有勃海之利」，索隱曰：「崔浩云：『勃，旁跌也。旁跌出者，横在濟北，故齊都賦云海旁出爲勃，名曰勃海郡。』」余謂勃，蓋「旁跌」合聲，緩讀旁跌，急讀則勃也。此人口中自然之聲，初無義，有聲而後義具也。

【集證】玉海二十二：「祥符四年，開滑州減水河。五年，秘閣校理李垂上導河形勝書三篇并圖，書目一卷。考古揆今，欲復河之故道。又有導河形勝計功畢功圖，今缺。」

【元圻案】漢書地理志下「右北平郡驪成〔二〕」注：「大揭石山，在縣西南。莽曰揭石。」溝洫志：「禹以爲河所從來高，水湍悍，難以行平地，數爲敗，迺釃二渠以引其河，北載之高地，過洚水，至於大陸，播爲九河，同爲逆河，入於勃海。」注：「臣瓚以爲『禹貢夾右碣石入於河』，則河入海乃在碣石也。武帝元光三年〔三〕，河移徙東郡，更注勃海。禹時不注也。」〇欽定前漢書考證：「臣齊召南按尚書但云『入于海』，史記河渠書始云『入于勃海』，而班固用之，本無差訛。禹河自周定王以後，雖漸遷移不定，而其入海之口總在直沽，至漢猶如故也。孝武紀元光三年，『春，河水徙從頓丘東南流入勃海』。其入勃海與禹時不異，所異者改道從頓丘移徙耳。地理志於魏郡鄴縣曰：『故大河在東北入海。』于勃海郡成平縣曰虖沱河，民曰徒駭河。此則禹河故道也〔四〕，豈可曰禹時不注勃海乎？使禹河不入勃海，則史記于宣房既築，又何以云『道河北行二渠，復禹舊跡』也？瓚説非是。」此説足以釋厚齋之疑。〇東都事略李垂傳：「垂，字舜工，聊城人。由進士第，上兵制、將制書。自湖州録事參軍，召爲崇文校勘，累遷修起居注。丁謂惡之，罷知亳州。」又文藝傳：「晁補之，字无咎，宗慤之曾孫也。有雞肋集一百卷。」

〔一〕「齊」，原作「濟」，據中華本史記卷八高祖本紀改。

〔二〕「成」，原作「城」，據中華本漢書卷二八下地理志下改。

〔三〕「三年」，按據漢書溝洫志臣瓚注當作「二年」。

〔四〕「河」，原作「貢」，據上古二十五史本前漢書卷二九考證改。






【唐欧阳隹碑〈大历十年〉】

右《欧阳隹碑》，颜真卿撰并书。余自皇、至和以来，颇求欧阳氏之遗文，以续家谱之阙。既得颜鲁公《欧阳隹碑》，又得郑真义《欧阳谌墓志》，以与家所传旧谱及《陈书》、《元和姓纂》诸书参较，又问于吕学士夏卿。夏卿世称博学，精于史传，因为余考正讹舛，而家谱遂为定本。然独隹碑所失者四：颜公书穆公封山阳郡公。吕学士云陈无山阳郡，山阳今楚州是也，当梁、陈时，自为南兖州，而以连州为阳山郡。然则《陈书》及旧谱皆云穆公封阳山公为是，而颜公所失者一也。旧谱皆云坚石子质南奔长沙，颜公云自景达始南迁，其所失者二也。欧阳生自前汉以来诸史皆云字和伯，而颜公独云字伯和，二字义虽不异，然当从众。又颜氏独异，初无所据，盖其缪尔。其所失者三也。《元和姓纂》及《谌铭》皆云胤，约之子，而颜公独以为纥子，其所失者四也。隹之世次不应舛乱如此，盖谌之卒葬在咸亨、上元之间，去率更未远，真义所志，宜得其实。隹卒大历中，唐之士族遭天宝之乱，失其谱系者多，颜公之失，当时所传如此，不足怪也。治平元年夏至日书。铭阙其末数句，不补。


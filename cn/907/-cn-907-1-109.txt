▼朝鲜儿歌

朝鲜儿，发绿初剪齐双眉。

芳筵夜出对歌舞，木绵裘软铜环垂。

轻身回旋细喉转，荡月摇花醉中见。

夷语何须问译人，深情知诉离乡怨。

曲终拳足拜客前，乌啼井树蜡灯然。

共讶玄菟隔云海，儿今到此是何缘？

主人为言曾远使，万里好风三日至。

鹿走荒宫乱寇过，鸡鸣废馆行人次。

四月王城麦熟稀，儿行道路两啼饥。

黄金掷买倾装得，白饮分飡趁舶归。

我忆东藩内臣日，纳女椒房被皞翟。

教坊此曲亦应传，特奉宸游乐朝夕。

中国年来乱未锄，顿令贡使入朝无。

储皇尚说居灵武，丞相方谋卜许都。

金水河边几株柳，依旧春风无恙否？

小臣抚事忆升平，尊前泪泻多于酒。


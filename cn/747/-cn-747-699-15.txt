○赐王元逵何宏敬诏意

近频捉得贼界生口，及收得投降人等，每知贼中精卒，数亦无多，只是应急旋抽，并当一面，破其此计，实在共攻。缘王宰即过乾河，便抵泽州城下，恐贼并取山东兵马，抗拒南面王师。卿宣诏到日，便须深入，缀其精卒，不遣东西，旬月免有救兵，王宰必能成事。如困此犄角，便克泽州，则卿之功勋，更高王宰。朕每念陈兵原野，又属炎热，由此孽童，致兹暴陵。然猃狁孔亟，周宣兴六月之师，淮夷未宁，公且有三年之役，事非获已，谅匪劳人。卿当深体朕怀，早图戡剪，上荐功於宗庙，下息患於生灵，则卿之子孙，永受休禄，朕之酬赏，必极庞荣。布告三军，咸令知悉。


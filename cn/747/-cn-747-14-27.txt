○册曹王明梁州都督文

维显庆四年，岁次己未，九月乙亥朔二十九日癸卯，皇帝若曰：於戏！汉川纪（阙）梁山表镇，南通唐蜀，北达襃斜。地实要冲，人资刚锐，式遏之寄，亲贤攸属。惟尔上柱国曹王明，志业冲远，襟神爽济，仁惠之风弥著，慈和之美日闻。析壤分珪，既隆於藩屏；褰帷按部，允期於政绩。是用命尔为使持节都督梁洋璧集等四州诸军事梁州刺史，王及勋官并如故。往，钦哉！恤隐之任，昔人尤重；班条之职，往哲称难。宜尽公平之心，用崇宽恕之道，聿遵前典，勉修厥德。惟良是属，可不慎欤！


○望匡庐赋（并序）

沧湖口北望匡庐二山，影入澄潭，峰连清汉，江水无际，烟景相鲜。沿流而东，若在世表。因怀远公、陆先生，怅然成赋。

春水湖平，霁天景旭。眇赴海之清澜，映干霄之翠岳。波鳞烂而势微，帆雁引而相续。轻烟冒於炉峰，若香散於空谷；飞流洒於星湾，疑虹饮於曾曲。想远公之平昔，比孟绰之不欲。谈精义於松间（原注：东林寺有远公与殷仲堪说《易》松犹在），寄虚怀於岩足。喜濯缨而旋返，悲负鼎而放逐。耻随屈贾之波，不同宗雷之躅。整襟带於瑶席，望元师於林麓（原注：馀受法於茅山元师，则传法祖师也）。徒佩紫青之书，未脱朱丹之毂。感明主之嘉惠，荷天地之覆育。既复扶阳之爵，又剖专城之竹。被金组於薄躬，昭皇明於荒服。豹文忽变，蔚然以姿；蝉更新，倏然而脱。虽澡身於沦浪，终有愧於玷辱。念大福兮不再来，归东皋兮供黍粟。


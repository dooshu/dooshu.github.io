◇《吕氏春秋》序意

维秦八年，岁在滩，秋甲子朔，朔之日，良人请问十二纪，文信侯曰：「尝得学黄帝之所以诲颛顼矣。爰有大圜在上，大矩在下，汝能法之，为民父母。盖闻古之清世，是法天地。凡十二纪者，所以纪治乱存亡也，所以知寿夭吉凶也，上揆之天，下验之地，中审之人，若此则是非可不可，无所遁矣。天曰顺，顺维生；地曰固，固维宁；人曰信，信维听。三者咸当，无为而行。行也者，行其理也。行数，循其理，平其私。夫私视使目盲，私听使耳聋，私虑使心狂，三者皆私设精，则智无由公。智不公，则福日衰，灾日隆，以日倪而西望知之。（《吕氏春秋》十二。案此下尚有赵襄子一段，非十二纪之总序也。不录。）


江西按察使司按察使东园李公墓志铭

李君东园先生按察江西既七年以康熙庚申正月二十日卒於官江西士民有闻而巷哭者驰讣至京师士大夫齎咨悼叹其同门年友施闰章痛甚走覔冢君御史锦相抱哭失声盖不惟故旧之悲而重惜善人殄瘁无以活我民也於乎刑狱者国之大法民命所由死生也法司以刻为能以贿为出入每惩失出获罪傅会文致杀人如刈草不遑恤吾於东园之按察江西得其可书者数事滇闽之告变也江楚间叛将内煽邻寇外连郡县吏陷贼或脱身窜山谷间贼所掠民子女兵至复执以为贼富家巨族转相连系论死者无算君上承圣天子德意视力所得为者请於督抚两中丞并以贼胁论由是有司得从末减数十人其民出之贼巢及牵连告捕锺明童胜等数百人分别悉免坐鄱阳程世遇睚眦其族人九万操斧往杀之猝不可得愤而自剺其额创甚夜自经於九万之门狱成坐九万刃伤君辨之曰自经非杀也斧劈而额骨亡恙明自割也事遂白广昌王上遴与陈建松友善同服贾夜遇盗於途陈被伤死王走伏草中获免归语建松子且出其同贾二十金还之陈子疑讼以杀父诬服繋五载卒无案验君诘其子曰彼杀汝父利得金何不幷此二十金乾没邪陈子语塞其平反不肯妄杀多此类以故江西人哀思之君之先自北平迁大梁五世祖应元前癸丑进士历官太原知府太原之子文华殿中书舍人讳似梓是为君祖舍人生白石公讳荣举庚子乡试是为君考君讳光座字彦升东园其号也登顺治己丑进士历知兰均二州时诏廷臣举才胜大郡者大司空刘公昌以君名闻会经略内院洪公承畴疏请简用军前改同知长沙府兼理刑监军二年以劳绩迁衡州知府陞副使督学云南秩满进福建兴泉道参政最後乃为江西按察使其在均州除山贼王二等校士滇南时方乱定敷文教号能知人而兴泉二郡距厦门贼巢数百里风帆可食顷至君日夜防御亡失事平生不喜噉名所历政绩不自纪又罕与人言大抵廉平不扰而在江西为多故余书其大者御史君尝就省于豫章见君治爰书亡少辍以节劳谏君曰既食禄敢怠厥职乎长兄光圻戊午举人官胶州学正其季邑诸生光奎皆相友爱性恬淡寡交游其所欢者相浃以诚身殁官槖无长物君生明万历庚戌五月十日得年七十一初娶都淑人癸丑进士山西按察使讳任之女事翁以孝闻持身俭待下慈年三十二卒子锦顺治己亥进士福建道监察御史君德淑人之贤也义不继室置侧室朱氏王氏朱生子二鏴镇并国学生女一适庚戌进士见任大理寺评事白君梦鼐次子例监生观王生女四长适漳州知府刘君梦兴次子例监生灏余三女未字孙一人相孙女三人俱幼御史君既立朝伤不得视含殓闻讣徒跣奔江西扶榇将归葬于某山之原以都淑人合墓泣请铭於乎己丑同门之友河南得二焉其一为广东布政使郭君一鹗其一则李君也郭既久下世君又亡予乌能不流涕铭曰猗与李君世称长者温厚寡言如金在冶有耀南宫肇轨州牧公卿大僚交口推毂载司观察文武具宜好士若渴树德维滋烽燧洊警吏事劳苦用能绥惠海陬江浒惟德善下不以先人惟勤集事不有其身庶几廉恕以翼子孙琢石表幽铭以永存


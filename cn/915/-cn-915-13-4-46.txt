◇除齐苛政诏（二月癸丑）

无侮茕独，事显前书，哀彼矜人，惠流往训。伪齐末政，昏虐实繁，灾甚滔天，互惠流比屋。无罪无辜，系虏三军之手；不饮不食，僵仆九逵之门。朕为民父母，职养黎人，念甚泣辜，诚深罪己。除其苛政，事属改张，宜加宽宥，兼行振恤。自伪武平三年以来，河南诸州之民，伪齐破掠为奴婢者，不问官私，并宜放免。其住在淮南者，亦即听还，愿往淮北者，可随便安置。其有癃残孤老，饥馁绝食，不能自存者，仰刺史守令及亲民长司，躬自检校。无亲属者，所在给其衣食，务使存济。（《周书·武帝纪下》）


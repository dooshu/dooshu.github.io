○遗御史分巡诸道诏

国之三典，令于四方，岁终则巡，听其狱讼。顷因水旱，货食不足，或徭税徵逸，多不折衷，或租调蠲除，事涉欺隐。皆吏之不称，政之不修，是用命兹使臣，委其详覆。徐楚璧等并清白自立，茂有政声。必使事合权宜，刑无冤滥，不损於物，有益於公。往敷厥休，副兹推择，并可摄监察御史，勾当租庸地税，兼覆囚。


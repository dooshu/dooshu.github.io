○祭侯主簿文

维年月日，吏部侍郎韩愈，谨遣男殿中省进马佶，致祭于亡友故国子主簿侯君之灵。呜呼！惟子文学，今谁过之。子于道义，困不舍遣。我狎我爱，人莫与夷。自始及今，二纪于兹。我或为文，笔俾子持。唱我和我，问我以疑。我钓我游，莫不我随。我寝我休，莫尔之私。朋友昆弟，情敬异施。惟我于子，无适不宜。弃我而死，嗟我之衰。相好满目，少年之时。日月云亡，今其有谁。谁不富贵，而子为羁。我无利权，虽怨曷为。子之方葬，我方斋祀。哭送不可，谁知我悲。呜呼哀哉！尚飨。


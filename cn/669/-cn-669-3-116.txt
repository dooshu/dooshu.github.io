116　祖甲爲太甲或帝甲辨


祖甲，孔安國、王肅云：「湯孫太甲也。」案：王肅説見正義，東坡書傳、林少穎尚書全解、東萊書説、真西山大學衍義從之。馬融、鄭玄云：「武丁子帝甲也。」馬融説，見史記魯世家正義，薛季宣書古文訓從之。書正義以鄭爲妄。史記正義按帝王年代，歷帝甲十六年，太甲三十三年，明王、孔説是。王肅云：「先中宗，後祖甲，先盛德，後有過。」何云：「曲爲之説。」〇王肅説，亦見魯世家正義。〇孔傳云：「此以德優劣，立年多少爲先後，故祖甲在下。」與王肅説合，故先儒疑肅竊見孔傳也。蔡氏書傳從鄭説，謂非太甲。按邵子經世書，高宗五十九年，祖庚七年，祖甲三十三年，世次歷年皆與書合，亦不以太甲爲祖甲。

【何云】邵子經世書豈足爲據，而妄引之乎？

【閻按】蔡傳謂祖甲非太甲，尤快在據下文「周公言，自殷王中宗，及高宗，及祖甲，及我周文王」，「及」云者，因其先後次第而枚舉之辭也。則祖甲之非太甲也明甚。

【元圻案】無逸正義曰：「鄭云：祖甲，武丁子帝甲也。有兄祖庚，賢，武丁欲廢兄立弟，祖甲以此爲不義，逃於人間，故云久爲小人。案殷本紀云：『武丁崩，子祖庚立。祖庚崩，弟祖甲立，淫亂，殷道復衰。』國語説殷事云：『帝甲亂之，七世而殞。』寧當舉之以戒無逸？祖庚之賢，誰所傳説？武丁廢子，事出何書？妄造此語，是負武丁而誣祖甲也。」〇史記魯世家索隱曰：「紀年，太甲唯得十二年。此云祖甲享國三十三年，知祖甲是帝甲明也。」〇元陳氏師凱書蔡傳旁通曰：「考之經文，則『祖甲享國』下即云『自是厥後，立王生則逸』，又云『亦罔或克壽』，既以祖甲爲太甲，則中宗、高宗皆太甲後人，安得云『生則逸』、『罔或壽』耶？」






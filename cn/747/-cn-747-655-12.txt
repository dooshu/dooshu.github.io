○祈雨九龙神文

稹始以长庆二年夏六月相天子无状，降居於同，愁惭焦劳，求念人隐，思有以报陛下莫大之恩。涉岁於兹，理用不效，冬不时雪，春不时雨，越二月，宿麦不滋，耒耜不利。大惧兹岁，患成於人，以羞陛下之奖寄，刻责罪悔，罔识攸咎。大凡天降疵厉，必因於人，岂予心之虚削孤独，依倚气势耶？将予刑之僭滥失所，冤哀无告耶？或予政之抑塞和令，开泄闭藏耶？举动云为，罔不在我，神怒天在谴，降灾於我身，我不敢让。今夫蠢蠢何罪，物物何知，使不肖者长理，而灾害随至，无乃天之降罚，不得其所耶！痛毒恻怛，无所赴露。惟龙司水於同，同人神之，谨斋戒沐浴，叩首挥泪，愿以小子稹为千万请命於龙。龙其鉴之：克三日，雨我田畴，其有以报，不然，灾於予身，亦足以谢。伏惟尚飨。


◇翟先生碑

世以仁义为质，学问为业。爰暨先生，固天纵德。应运立言，继期五百。实行形于州里，明哲与圣合契。该通《五经》，洗洞坟籍。为万里之场圃，九奥之林泽。挹之若江湖，仰之若华光。玄玄焉测之则无源，汪汪焉酌之则不竭，可谓生民之英者已。国失元传，学失表式，凡百绅，哀矣泣血。人百其身，匪云来复。于是乡党乃相与登山伐石，而勒名曰：

邈矣先生，厥德孔真。腹心弘道，深高入神。王锡三命，观国之宾。其树富贵，忽若浮云。既不降志，亦不辱身。（《艺文类聚》三十七）


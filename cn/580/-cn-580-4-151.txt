列传第一百五十一 外国六


△西域上

西域为唐波斯、昭武九姓、吐火罗等地。唐初，大食灭波斯。其酋本阿剌比人，奉谟罕默德之教，自称为哈里发。都报达，在波斯西境。至波斯东境，非哈里发所属也。或谓报达即波斯者，非也。阿剌比人游牧于西里亚者，西里亚人称之若曰大抑，波斯人称之若曰大希，其后阿昧尼亚人、突耳基斯单人称之若曰塔起克，皆与大食音类，大食之名盖由于此。大食既灭波斯，益拓土而东，分设大酋治各地。未及三百载，权日替，诸酋弱肉强食，建邦启土，国姓屡易。曰他海尔，曰萨法尔，曰萨蛮，曰赛布克的斤，曰布叶，曰塞而柱克，虽受哈里发册封，然虚名羁縻，惟祈祷上帝，文与铸钱必用哈里发名，国之政令则不预焉。

塞而柱克者，乌古斯之部长也，亦作乌斯，又作古斯，居锡尔河及咸海、里海间。北宋中叶，据地自立。塞而柱克之孙率其部族灭布叶，尽并其地，西至地中海。后王玛里克沙有仆曰奴世的斤，执刀卫左右，甚见宠任，除仆籍、为货勒自弥部酋。其子库脱拔丁谟罕默德，乘塞而柱克之衰，诸酋裂土自王，亦僭称货勒自弥沙。沙为部长之称。突厥、回纥可汗以下曰设、曰察、曰杀，皆别部将兵，酋即沙也。辽耶律大石西来，败塞而柱克之兵，复遣将征货勒自弥。时库脱拔丁已卒，其子阿切斯战败被获，誓臣服于西辽，岁贡方物，始得归。阿切斯子曰伊儿阿斯兰。伊儿阿斯兰子曰塔喀施，于南宋绍熙五年，灭塞而柱克，杀其王托古洛耳，受报达哈里发那昔尔之封，是为货勒自弥王。本其始起部落为名，以别于塞而柱克。庆元六年，塔喀施卒，子阿拉哀丁谟罕默德嗣位，复并巴而黑、海拉脱、马三德兰、起儿漫各部之地，战败奇卜察克，自谓地广兵强。本国奉谟罕默德教，而西辽奉释教，以服属于异教为大耻。

其时撒马尔干酋锷斯满亦叛西辽。西辽使者至货勒自弥，故事使者坐王侧，王斥辱之，使者忿争，即杀之，举兵伐西辽。兵败，王与其大将俱被获，王乃伪为大将之奴，得逸去。而货勒自弥之地讹传王已死，王弟阿立希耳与其伯叔将分国自立。王归，乱始定。次年，复与锷斯满合兵伐西辽，败之。凯旋，以女妻锷斯满，逐西辽监治官，遣使代之。未几，锷斯满与使者不相能，杀使者阿拉哀丁，轻兵掩袭破撒马尔干。锷斯满颈系刃首幂布以乞降。王女以锷斯满先娶西辽女，怨其夫宠礼不相等，使父杀之。于是撒马尔干、布哈尔悉为所有，建新都于撒马尔干，称货勒自弥之乌尔鞬赤城为旧都焉。乃蛮古出鲁克攘西辽直古鲁之位，阿拉哀丁实助之，故突耳基斯单之地向属西辽者，亦归于货勒自弥。

其东南境有郭耳国，酋曰希哈泼哀丁，与阿拉哀丁相攻，旋败死。从子马赫模特嗣位。七年，为国人所戕，或谓阿拉哀丁使人刺杀之。阿立希耳前以讹传兄死分国自立之嫌，避于郭耳非洛斯固都城，至是请于兄，欲得马赫模特之位。阿拉哀丁遣使锡冠服，乘其迎受，突前杀之，遂并郭耳之地。

其国东北至锡尔河，东南至印度河，北至咸海、里海，西北至阿特耳佩占，西邻报达，南滨印度海，奄有波斯、昭武九姓、吐火罗故地，无以名之，循汉之旧名，称为西域云。

西域王既灭郭耳后，得其属地曰嘎自尼，检文卷，获哈里发那昔尔与郭耳酋书，告以“货勒自弥人志在囊括席卷，宜慎防之，惟谋于西辽，南北合攻，庶可得志。”始知从前希哈泼哀丁之构兵，乃哈里发嗾之，大怒。遣使告于报达，欲如塞而柱克故事，遣官莅治，专以教事属哈里发，祈祷文增己名，并封己为苏尔滩。苏尔滩犹言皇帝，曰沙、曰汗、曰玛里克次之。那昔尔不允，王乃传集教士数那昔尔不能广阐教化之罪，报达之阿拔斯实夺忽辛之位，今宜废那昔尔，别立阿里后为哈里发。众教士应曰：“然。”遂起兵，先平义拉克之乱，败法而斯兵，擒其酋沙特阿塔毕，割地输财而后释之。阿特耳佩占部酋鄂思伯克败遁，旋亦请成，遂进攻报达。中途大雨雪，士马僵毙，前锋在库儿忒山中为土人所攻，一军尽没，乃引还。至义拉克，分封诸子。以义拉克畀屋肯哀丁，以起儿漫、克赤、梅克蓝畀吉亚代丁，以嘎自尼、八迷俺、波斯忒、郭耳之地畀札剌勒丁，以鄂斯拉克沙为王母土而堪哈敦所钟爱，畀以货勒自弥、呼拉商、马三德兰三部国，人皆议其私。王有兵四十万，皆康里与突厥人，与国人不洽。土而堪哈敦为康里巴牙乌脱部酋勤克石之女。康里人多从至西域，入伍籍，勇于战阵，王倚重之，屡有功，以是康里将多跋扈。土而堪之权亦以是埒于其子。国虽大，而上下之情未孚。

先是太祖伐金，倾国远出，乃蛮、蔑儿乞得以其暇复燃余烬，煽结远近。太祖十一年，自引大军北还，次第命将讨乃蛮、蔑儿乞，平秃马特，自将征西夏，克之。使哲别征古出鲁克，西辽境内悉定。于是东惟蒙古，西惟货勒自弥，两大国壤错界接，而西征之役起。

当西域王自报达东归，既定诸子封地，遂至布哈尔。是时天山西北西辽之地已入蒙古，有西域商三人自东来，赍太祖所馈白骆驼、毛裘、麝香、银器、玉器，述太祖语，若谓：“予知贵国为极大之邦，君治国才能远迈于众，予慕悦君等于爱子，君亦应知予已平女直，抚有诸部。予国之兵如武库，财如金穴，予亦何必再攘他人地耶？愿与君缔交通商贾保疆界。”即夕，王召三人中一人曰马黑摩特入见，谓：“汝为我民，当以实告。闻彼征服大贺氏，然否？”因启盒取珍珠与之。马黑摩特对以实然。王又曰：“蒙古汗何等人？乃敢视我如子。彼兵数几何？”马黑摩特见王有怒意，乃曰：“彼兵虽众，然与苏尔滩相衡，犹灯火之与日光也。”王意释，令往报如约。未几，又有西域商自东还，太祖命亲王诺延各出赀遣人随之西行，购土物，众四百余，皆畏兀人。行至讹脱喇儿城，城酋伊那儿只克为土而堪哈敦之弟，悉拘之，以蒙古遣细作告于王。王令尽杀之，惟一人得逸归。

初，报达被兵，哈里发思报复，环顾列邦，无可与谋者。闻蒙古盛强，乃遣使来导以西伐。然太祖方修邻好，无用兵意。既闻逸者归报，惊怒，免冠解带，跪祷于天，誓雪仇恨。时古出鲁克余孽犹未靖，乃先遣西域人波合拉为使，偕蒙古官四人往诘责。谓：“先允互市交好，何背约？如讹脱喇儿城酋所为非王意，请杀之，返所夺货，不则以兵相见。”王棰死波合拉，剃蒙古官须发，释归以辱之，自聚兵于撒马尔干。已而锡尔河北警至，蔑儿乞部人自康里窜入境内，王亟由布哈尔至毡的城，又北行抵海哩、哈迷池两河间，见蔑儿乞人被杀者相属于道。一人伤未死，诟之，则云：“蒙古军戕我等而东去，计程当未远也。”进军追之，越日追及。蒙古将遣使来告：“我所仇者蔑儿乞，与他国无衅。出师时奉主命，若遇货勒自弥人当待以友谊。今请分所掠以犒师。”王轻其兵少，乃曰：“汝虽不仇我，上帝令我仇汝。”遂战，蒙古兵败其左翼，攻至中军，紥剌勒丁以右翼败蒙古兵，来援中军。至夕，始罢战，胜负相当。蒙古兵多然火于营，乘夜疾驰去。王亦归撒马尔干，知蒙古为大敌，心怯，集诸将议，以与野战不利，不如深沟高垒，为自守之计。议既定，乃以其军分守锡尔河、阿母河各城。

太祖十四年，会师于也儿的石河，以马乏刍秣，缓师期，众号六十万。侦者归报蒙古兵不可胜纪，饥餐羊马之乳，渴不得水，则饮其血，行不赍粮，战不反旆，万众一心，有进无退。王亦惶惧，计无所出。有西域人贝铎哀丁以全家受戮逃至蒙古，献策伪为康里将，与成吉思汗书云：“我等所以尽力辅王成大业者，为土而堪哈敦故也。今王乃不孝其母，大军如来，我等当内应。”故遗其书使王见之。王果大疑，遂不敢在军中，而为分地自守之计。太祖军至锡尔河，无御者。秋，薄讹脱剌儿城，分军为四：察合台、窝阔台一军留攻城；朮赤一军西北攻毡的城；阿剌黑、速客图、托海一军东南攻白讷克特城，皆循锡尔河；太祖自与拖雷将大军径渡锡尔河，趋布哈尔以断其援兵。

察合台、窝阔台之攻讹脱剌儿也，伊那儿只克部兵数万，缮守完备。王分军万人，令其将哈拉札率之助守讹脱剌儿。大兵攻五月不下。哈拉札以力困议降。伊那儿只克自知无生理，誓死守。哈拉札夜率亲军溃围遁，被获乞降。因询得城内虚实，数其不忠之罪而诛之，遂克其外城。伊那儿只克退守内城。又一月，城始下，槛致撒马尔干大军，熔银液灌其口耳，以报前仇。

朮赤一军先至撒格纳克，遣畏兀人哈山哈赤谕降被杀，力攻七昼夜，城破，大俘馘，以哈山哈赤之子守其地。复下奥斯恳、八儿真、遏失那斯三城。毡的守将先遁。招降，未及复命，兵已至，树云梯以入。命阿里火者守其地，即西域商三人中之一也。西距咸海二日程有养吉干城，亦下之。

阿剌黑三将至白讷克特，攻三日，降其城。分康里兵与民于两处，尽杀康里兵，取工匠随军，驱民间壮丁以往。忽毡城酋帖木儿玛里克守河中洲，矢石不能及，与城为犄角，造船十二艘，裹毡涂泥以御火箭，日与蒙古军战。三将以兵力不足请济师。师至，驱民运石于山，填河筑堤以达于洲。帖木儿玛里克见事急，以船七十二艘载军士辎重奔白讷克特。大军先以铁索锁河两岸，帖木儿玛里克断之，路始通，舍船登陆，且战且行，兵死伤殆尽，仅余三人，射追者中目，乃得脱。遂至乌尔鞬赤，取其兵以往养吉干，杀朮赤所置守吏，复回乌尔鞬赤。

太祖大军先至赛而奴克城，遣丹尼世们谕降之。签壮者为兵，循沙漠僻路至努尔城。前锋将岱尔巴图招城人出降，城中无备御，即纳款。太祖令速不台收抚，令如向日赋额输金钱千五百底那。十五年春，师抵布哈尔，昼夜攻城。城中兵二万突围遁，追及于阿母河歼之。民出降，太祖入，至教堂，以回教戒饮酒，命取酒囊置教堂上，以经卷藉马足，又使教士执马缰以辱之。出城登教士讲台，谕众以背约、杀使、起兵复仇之事：“上帝生我如执鞭之牧人，用以棰挞群类，非汝等得罪上帝，天何生我？”丹尼世们译其语以令于众，籍富民令出窖藏财物。时犹有康里兵据内堡，驱民填濠以进。十二日堡破，取其民为奴。

大军循赛拉甫散河至撒马尔干，凡五日程，分军下河滨寨堡。西域主先驻撒马尔干，督民修城浚池，闻兵至，大惧，谓“敌军锋锐，我不可以居此”，即先去。城有兵四万，守具完备。太祖见不易攻，先合围以困之。朮赤等三路兵亦皆傅城下。城兵塔起克人居三之一，康里人居三之二。及出战，塔起克兵先进，中伏，康里兵不救，遂大败。康里人自以与蒙古同类，事亟则降，故无斗志。太祖诱其降，俾先以妻拏出城，民不得已亦降。守将阿儿泼汗引亲军溃围遁。内外城两重五日悉下。以康里兵三万别居一处，令剃发结辫，示将入军籍，夜乃尽杀之。取工匠分于各营，民丁三万任役作，余民五万，令出金钱二十万复其故居。命哲别由北路、速不台由南路各率万人，追西域主。戒以遇彼军多则不与战，而俟后军，彼逃则亟追弗舍；所过城堡，降者勿杀掠，不降则攻下之；取其民为奴，不易攻则舍去，毋顿兵坚城下。

西域主之去撒马尔干也，大兵甫渡锡尔河，智谋之将劝其速征货勒自弥等处之兵，同心御侮，力扼阿母河，则锡尔河外险虽失，内险犹可守。或劝往嘎自尼，如敌兵深入，则赴印度，其地暑热，多山险，蒙古人不敢进。王以其计万全，从之。使人至乌尔鞬赤，告其母妻往马三德兰避兵。王渡阿母河，行抵巴尔黑，其子屋肯哀丁自义拉克遣使至，迎父西行。王又改计从之。札拉勒丁时从父，愿假统帅之职守阿母河，王斥其少不更事，弗之许。旋闻布哈尔陷，继闻撒马尔干亦陷，王亟往义拉克。从兵皆康里人，阴谋叛去。王有戒心，宿辄易处。一夕已他徙，而空帐为箭所攒射几满。至你沙不儿，闻大兵已渡阿母河，伪言出猎，奔于义拉克。时哲、速二将抵烹绰克，欲渡阿母河而无舟，伐木编为箱箧，裹牛羊皮于外，系马尾，将士攀援以济。既渡河，分道行。哲别入呼拉商、巴而黑，民纳币输款。进拔萨伯城，询王踪踪，分遣人招降各城。前锋至你沙不儿，民馈粮，请俟其主就擒后归附。哲别至城下，亦馈粮。令贵绅出见，予以太祖榜示，大意谓“天已畀我西域，降者得安，不降者杀无赦。”速不台军经徒思、枯母、噶部珊、伊斯法楞、塔蜜干、西模曩等地，不遇西域主，欲西赴义拉克。哲别自马三德兰逾山而南，两军遇于合而拉耳城，军复合。

西域主与屋肯哀丁率数万人守义拉克之可斯费音城。军警至，父子分路遁。王与吉亚代丁入喀隆堡，遇追兵射伤其马，居堡中一日，即西往报达，改道西北入虽而哲寒山堡。驻七日，至基兰，复东至马三德兰，辎重尽失。大军亦入马三德兰，破其会城曰阿模尔，掠阿士特拉拔特。王窜匿海滨，忧穷追无已，谋入海，舣舟以待。马三德兰旧有部酋为王所杀，其子思复仇，白王所在，大兵奄至。王亟登舟，有三骑入水追之，溺而毙，射以矢亦不及。舟至东南小岛，王忧愤，兼胸胁中塞。岛民供粗粝不能食，又无医药。病革，召其子札剌勒丁、鄂斯拉克沙、阿克沙，命札剌勒丁嗣位，以佩剑系其腰。越数日卒，无以为殓，埋尸土中。屋肯哀丁遁入起儿漫，居半载，率众至合而拉耳。蒙古将台马司、台纳尔来攻，败走苏吞阿盆脱堡。攻半年，堡破，杀之。王母土而堪哈敦居乌尔鞬赤。太祖自撒马尔干遣使者丹尼世们往，谓“哈敦之子不孝于母，开罪于我，我欲得而甘心焉。哈敦所主地我不相犯，速遣亲信人来与面议。”土而堪置不答而遁去。以兼并诸部落，故酋皆居旧都，恐为变，悉投之阿母河。凡杀忒耳迷酋、八迷俺酋、斡克石酋，巴而黑酋父子，塞而柱克王托古洛耳二子，郭耳酋马赫模特二子、雪格纳克酋二子，惟倭马尔酋未杀，使导行，仍害之中途。土而堪入马三德兰伊拉耳堡，哲、速二将追西域主经其堡，知土而堪在内，留军绝其汲道。逾月不雨，堡民渴欲死，乃出降，当夕即雨。以王母妻送太祖军中，杀其幼孙。土而堪后随大军东返，太宗六年卒于和林。

札剌勒丁与二弟既藁葬其父，由芒格世拉克之地，至乌尔鞬赤城，兵六万，多康里人。闻札剌勒丁嗣位，皆不服，谋杀之。事觉，札剌勒丁与帖木儿玛里克以三百骑出奔，南逾沙漠，入呼拉商，遇游兵七百人于讷萨城，败之。将至你沙不儿，大兵追及。令其将拒战，自从间道逸去，迨败退，札剌勒丁已去久，追者乃止。札剌勒丁出奔后三日，大兵至乌尔鞬赤，鄂斯拉克沙、阿克沙不能守，亦出奔至讷萨，遇游兵，避入喀仑特耳堡。堡人出战，令乘间遁去。行抵勿世特之地，又有游兵自他道至杀之。惟札剌勒丁得脱，由海拉脱东南遁入嘎自尼。

太祖既定撒马尔干，夏，避暑于渴石。秋，命朮赤、察合台、窝阔台攻乌尔鞬赤，自将大军至忒耳迷，呼城人开门纳降。不应，攻十日，破之，大杀掠。一老妇有大珠，不肯献而吞于口，剖其腹取之，于是死者多遭剖腹。至赛蛮，分军入巴达克山。命拖雷将兵往呼拉商，为哲别、速不台后援，平其未定之地。阿母河北悉定，遂渡河，巴而黑城迎降。太祖以将南行，恐留为后路患，令民悉出城，焚其庐舍。遂由塔里堪山中攻诺司雷脱柯。寨守兵溃遁，屠而隳之。

十六年夏，朮赤、察合台、窝阔台攻乌尔鞬赤城。民举库马尔为首领。前锋至，守兵出战，中伏大败。朮赤下令军中禁焚掠，言我父将以此地封我，遣使招降。初，西域主谕城民力不能御蒙古，任民降敌纾祸。而守将不愿降蒙古，遂坚守。近城无石，伐大木为冲车，填城濠而进。城跨阿母河，为桥以通往来，遣兵断其桥，三千人往，皆战殁，守者益胆壮。

朮赤、察合台素有违言，师不和，阅六月不克，使人告太祖于塔里堪。太祖廉得其实，改命窝阔台总诸军，乃调和两兄，并力攻城。城破后，巷战七昼夜，民始降。既而悉戮之，惟工匠、妇女、幼稚得免。决河水浸其城。

察合台、窝阔台赴塔里堪会师。朮赤仍驻咸海、里海间。拖雷一军以脱忽察儿为前锋，渡阿母河至讷萨，攻半月，克之，恣行屠戮。驻三日，往喀仑特耳堡，以险峻不易下，令献衣裘万袭以免。至你沙不儿城，城兵射死脱忽察儿，别将代统其众。以兵少不攻城，分二军，一军攻克萨伯自洼，一军至徒思，降其属堡。马鲁者，塞而柱克之故都也，哲、速军至马鲁，守将巴哈夷倭儿先遁，马鲁民约降。其守将木直而倭儿从西域主西奔，王卒，回至马鲁，议守御，民之不欲降者奉为城主，士卒亦归之。其欲降者惧祸，及告于昔剌思大军，巴哈夷倭儿已降，请往收其地。助以兵而行，至则尽为所杀。十六年春正月，拖雷下安狄枯城，遂讨马鲁。先逐城外突厥人，奋力攻城。木直而倭儿知不支，乃乞降。大军入城，并其亲族杀之，城民惟工匠、妇女、童稚得免。发塞而柱克王散者耳之墓。西讨你沙不儿城，有炮军三千，炮五百，拖雷亦以炮军三千人运石至，辅以云梯、火箭，百计环攻。乞降，不允。三月，城破，脱忽察儿之妇率万人入城，遇人畜悉杀，以报夫仇。拖雷闻人伏积尸中，令悉断其首，分男女髑髅堆二阜。惟工匠四百人未死。分军毁徒思城外哈里发墓。自苦亦斯单至海拉脱力攻八日，两军死伤甚众，守将亦战殁，民乃请降。惟诛守兵万二千人。旋奉太祖命东往塔里堪会师。

太祖以札剌勒丁居嘎自尼未下，议率三子亲征。秋，自塔里堪南行经凯而徒俺城，下之。逾印度固斯大山，至八米俺，以其城当冲要，留攻之。命失吉忽都虎东南往喀不尔山阻札剌勒丁旁抄之兵。当札剌勒丁之奔嘎自尼也，其地数有内乱，守将迭被杀。札剌勒丁至，众情推戴。复有西域主母弟阿敏玛里克、库拉起人赛甫曷丁阿格拉克率众助之，喀不尔土人亦起兵相应，有众六七万，闻大军南来，御之巴鲁安。遇蒙古兵攻堡者，败之，杀千人。越八日，失吉忽都虎至，战竟日，互有胜负。次日再战，札剌勒丁先使兵下马以待，战酣，齐令上马冲突，失吉忽都虎大败而退。阵获一骏马，二将争欲之。阿敏以马策挝阿格拉克之面，札剌勒丁以其为王母弟，不能禁抑。阿格拉克怒，率库拉起人去之喀不尔，众亦散。札剌勒丁无如之何，乃还至嘎自尼，复退至印度河。

太祖攻八米俺。皇孙谟阿图堪死之。太祖怒屠其城。失吉忽都虎既败，太祖卷甲南行，军中不及炊，皆啖生米。至嘎自尼，则札剌勒丁已去，仍疾追之，及于印度河。札剌勒丁屡招阿格拉克等来助，犹未至，而太祖追及。闻其欲渡河，即夕列阵围之。晓而战，先败其右翼，获阿敏玛里克，杀之。未几，左翼亦败，中军仅七百人犹死战。太祖欲生禽札剌勒丁，命诸将环攻勿发矢。札剌勒丁策其马自数丈高崖投入印度河，泅水而逸。获札剌勒丁妻子尽杀之。时十六年冬也。寻遣巴剌、土尔台渡印度河追之，破壁耶堡，躏轹木而滩、拉火耳、费耳沙波儿、蔑里克波儿等地，不知札剌勒丁所在。攻木而滩城未下。大暑，遂班师。

十七年春，以札剌勒丁未获，军退后，嘎自尼民必复叛，命窝阔台往伪为查阅户口，令民出城尽戮之，取工匠从军。巴鲁安之败，海拉脱城亦叛，命按只吉歹往攻之。六月，城始下，屠之。师旋，恐有遗孽，复遣兵突往，再杀二千人，惟十六人以乡居得免。太祖自循印度河西岸北行，捕札剌勒丁余党。时阿格拉克与他族相仇杀先死，诸部悉平。窝阔台既定嘎自尼，请进兵昔义斯单。太祖以天暑止之。是夏，太祖避暑于巴鲁安，巴拉等自印度来会。六月，以西域大定，设达鲁花赤监治其地。秋，旋师。窝阔台来会于古南柯而干，自此渡阿母河，历布哈尔。召天方教士曷世、哀甫等二人来见，详述教规。太祖谓：“所言亦是，惟赴麦哈礼拜，我不谓然。上帝降鉴无在不周，何为拘拘一地？”令此后祈祷文用已名，免教士赋役。渡锡尔河，令西域主母妻及其亲族辞故土，向国而哭。

哲别、速不台既迫西域主入海岛，复获王之母妻，由马三德兰南至义拉克，所向无前。降合而拉耳，掠枯姆，定哈马丹，下赞章，破可斯费音，以民坚守，多伤士卒，杀四万人。北入西域之邻部曰阿特耳佩占，部酋鄂思贝克年老不敢御，迎馈衣马。二将纳其降，以部内莫干之地饶水草，遂驻冬。角儿只闻大敌近境，亟谋设备，不知阿特耳佩占已降，无斗志，遣使约鄂思贝克明春合力夹攻蒙古。而是冬二将即往角而只，鄂思贝克之将阿库世反为前锋，突厥人、库而忒人皆从征，钞掠其境。未及帖费利司，角儿只人来御，阿库世战不利，大军继进，败之。南还再经台白利司，进攻梅拉喀，数日城破，大杀掠。欲从梅拉喀往哀而陛耳，以山路险隘改而南行。报达哈里发那昔尔闻警，征哀而陛耳、毛夕耳、美索卜塔米牙各部兵，仅哀而陛耳，毛夕耳兵至。大军闻有备，亦退至哈马丹，征民贡献。民以去年已输纳，不堪需索，遂杀留守官以叛。大军攻城两日，守将遁，民无固志，城破，纵兵大掠。北行破爱而达必尔城，又西至台白利司。鄂思贝克畏而遁去，守将纳币请成。复北下赛拉白城。遣使招下阿而俺之贝列堪城，使人被害，破其城而屠之。西北入角儿只，复败其众。时哲、速二将已奉太祖命北征奇卜察克，以角儿只境内多山险，不欲假道，退而东行，渡库耳河，破失儿湾之沙马起城，又破得耳奔特。失儿湾部酋拉施忒守山堡，未下。二将令以乡导人来即罢攻。拉施忒遣十人至，以不善导军，杀一人以徇，遂逾高喀斯山而北。

太祖东归，定四子分地，以和林封拖雷，以叶密尔河滨之地封窝阔台，以锡尔河东之地封察合台，以咸海西南货勒自弥之地并咸海、里海之北封长子朮赤。




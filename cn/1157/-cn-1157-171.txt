●卷一百七十一上　刑考十上

○赎刑

虞舜，金作赎刑（金，黄金。误而入刑，出金以赎罪）。《周官》，职金掌受士之金罚、货罚入於司兵（给治兵及工直也。货，泉贝也。罚，赎也。《书》曰"金作赎刑"是也）。

穆王《吕刑》，墨辟疑赦，其罚百锾，阅实其罪。刑辟疑赦，其罚惟倍，阅实其罪。剕辟疑赦，其罚倍差，阅实其罪。宫辟疑赦，其罚六百锾，阅实其罪。大辟疑赦，其罚千锾，阅实其罪（注并见《刑制门》）。

蔡氏曰："《舜典》之'金作赎刑'，盖官府学校鞭扑之刑尔。夫刑莫轻於鞭扑，入於鞭扑之刑，而又情法犹有可议者，则是无法以治之，故使之赎，特不欲遽释之也。五刑之宽，惟处以流；鞭扑之宽，方许其赎。今穆王赎法，则皆及五刑，虽大辟亦许其赎免矣。汉张敞以讨羌兵食不继，建为入榖赎罪之法，初亦未尝及夫杀人及盗之罪，而萧望之等犹以为如此则富者得生，贫者独死，恐开利路，以伤治化。曾谓唐虞之时而有是赎法哉？"

愚论见《刑制门》。

汉惠帝元年，令民有罪得买爵三十级以免死罪（应劭曰："一级直钱二千，凡为六万，若令赎罪入三十疋缣矣。"师古曰："令出买爵之钱以赎罪。"）。

孝文时，纳晁错之说，募民入粟塞下，得以除罪。

武帝天汉四年，令死罪入赎钱五十万减死一等。

时大司农陈藏钱经用，赋税既竭，不足以奉战士。有司请令民得买爵、赎禁锢、免赃罪。

宣帝时，西羌反，遣师征之京兆尹张敞议："国兵在外，吏民并给转输，田事颇废，虽羌虏已破，来春民食必乏，县官榖度不足以振之。愿令各诸有罪，非盗、受财、杀人及犯法不得赦者，皆得以差入榖此八郡赎罪（差，次也。八郡者，陇西以北，安定以西）。务益致榖以豫备百姓之急。"事下有司，左冯翊萧望之等以为不可，乃止。

望之等言："今欲令民量粟以赎罪，如此则富者得生，贫者独死，是贫富异刑而法不壹也。人情，贫穷，父兄囚执，闻出财得以生活，为人子弟者将不顾死亡之患，败乱之行，以赴财利，求救亲戚。一人得生，十人以丧，如此，伯夷之行坏，公绰之名灭。政教一倾，虽有周召之佐，恐不能服。古者藏富於民，不足则取，有馀则与。《诗》曰'爰及矜人，哀此鳏寡'，上惠下也。又曰'雨我公田，遂及我私'，下急上也。今有西边之役，民夫作业，虽户赋口敛以赡其困乏（师古曰："率户而赋，计口而敛也。"），古之通义，百姓莫以为非。以死救生，恐未可也（师古曰："子弟竭死以救父兄，令其生也。"）。陛下布德施教，教化既成，尧舜亡以加也。今议开利路以伤既成之化，臣窃痛之。"於是天子复下议两府。丞相、御史以难问张敞，敞曰："少府、左冯翊所言，常人之所守耳。昔先帝征四夷，兵行三十馀年，百姓犹不加赋，而军用给。今羌虏一隅小夷，跳梁於山谷间，汉但令罪人出财减罪以诛之，其名贤於烦扰良民，横兴赋敛也（师古曰："横音胡孟反。"）。又诸盗及杀人犯不道者，百姓所疾苦也，皆不得赎；首匿、见知纵、所不当得为之属，议者或颇言其法可蠲除（师古曰："以其罪轻而法重，故常欲除此条科。"），今因此令赎罪，其便明甚，何化之所乱？《甫刑》之罚，小过赦，薄罪赎（师古曰："吕侯为周穆王司寇，作赎刑之法，谓之《吕刑》。後改为甫侯，故又称《甫刑》。"），有金选之品（应劭曰："选音刷，金铢两名也。"师古曰："音刷是也。字本作锊，锊即锾也，其重十一铢二十五分铢之十三，一曰重六两。《吕刑》曰：'墨辟疑赦，其罚百锾；劓辟疑赦，其罚惟倍；剕辟疑赦，其罚倍差；宫辟疑赦，其罚六百锾；大辟疑赦，其罚千锾。'是其品也。"），所从来久矣，何贼之所生？敞备皂衣二十馀年（如淳曰："虽有五时服，至朝皆著皂衣。"），尝闻罪人赎矣，未闻盗贼起也。窃怜凉州被寇，方秋饶时，民尚有饥乏，病死於道路，况至来春将大困乎！不早虑所以振救之策，而引常经以难，恐後为重责。常人可与守经，未可与权也。敞幸得备列卿，以辅两府为职，不敢不尽愚。"望之、复疆对曰："先帝圣德，贤良在位，作宪垂法，为无穷之规，永惟边竟之不赡（师古曰："惟，思也。竟读曰境。其下亦同。"），故《金布令》甲曰（师古曰："《金布》者，令篇名也。其上有府库金钱布帛之事，因以名篇。令甲者，其篇甲乙之次。"）'边郡数被兵，离饥寒（师古曰："离，遭也"），夭绝天年，父子相失，令天下共给其费（师古曰："同共给之也。自此以上，《令甲》之文。"）'，固为军旅卒暴之事也（师古曰："卒读曰猝。言此令文专为军旅猝暴而施设。"）。闻天汉四年，常使死罪人入五十万钱减死罪一等，豪疆吏民请夺假貣，（师古曰："貣音士得反。"）至为盗贼以赎罪。其後奸邪横暴，群盗并起（师古曰："横音胡孟反。"），至攻城邑，杀郡守，充满山谷，吏不能禁，明诏遣绣衣使者以兴兵击之（师古曰："军兴之法也。"），诛者过半，然後衰止。愚以为此使死罪赎之败也，故曰不便。"时丞相、魏相御史大夫丙吉亦以为羌虏且破，转输略足相给，遂不施敞议。

元帝时，贡禹上疏，请除赎罪之法。

禹言："孝文皇帝时，贵廉洁，贱贪汙，贾人赘婿及吏坐赃者皆禁锢不得为吏，赏善罚恶，不阿亲戚，罪白者伏其诛（师古曰："白，明也。"），疑者以与民（师古曰："罪疑从轻也。"），亡赎罪之法，故令行禁止，海内大化，天下断狱四百，与刑措亡异。武帝始临天下，尊贤用士，辟地广境数千里，自见功大威行，遂从耆欲（师古曰："从读曰纵。耆读曰嗜。"）。用度不足，乃行一切之变，使犯法者赎罪，入榖者补吏，是以天下奢侈，官乱民贫，盗贼并起，亡命者众。郡国恐伏其诛，则择便巧史书习於计簿能欺上府者，以为右职（师古曰："上府谓所属之府。右职，高职也。"）；奸轨不胜则，取勇猛能操切百姓者，以苛暴威服下者，使居大位（师古曰："操，持也。切，刻也。操音干高反。"）。故亡义而有财者显於世，欺谩而善书者尊於朝（师古曰："谩，诳也。谩音慢，又武连反。"），誖逆而勇猛者贵於官。（师古曰："誖，乱也，音布内反。"）故俗皆曰：'何以孝弟为？财多而光荣。何以礼义为？史书而仕宦？何以谨慎为？勇猛而临官。'故黥劓而髡钳者犹复攘臂为政於世，行虽犬彘，家富势足，目指气使，是为贤耳（师古曰："动目以指物，出气以使人。"）。故谓居官而置富者为雄桀，处奸而得利者为壮士，兄劝其弟，父勉其子，俗之坏败，乃至於是！察其所以然者，皆以犯法得赎罪，求士不得真贤，相守崇财利（师古曰："相，诸侯相也。守，郡守也。崇，尚也。"），诛不行之所致也。今欲兴至治，致太平，宜除赎罪之法。相守选举不以实，及有赃者，辄行其诛，亡但免官（师古曰："不止免官而已。"），则争尽力为善，贵孝弟，贱贾人，进真贤，举实廉，而天下治矣。"

後汉光武建武二十九年，令天下罪囚殊死以下及徒各减本罪一等，其馀赎罪输作有差。

明帝即位，诏罪囚中二千石下至黄绶，贬秩赎论者，悉皆复秩还赎。又诏天下亡命殊死以下，听得赎论：死罪入缣二十疋，右趾至髡钳城旦舂十疋，全城旦舂至司寇作三疋。其未发觉，诏书到日先自告者，半入赎。

八年，诏犯罪亡命者赎罪各有差。

十五年，诏亡命殊死以下赎：死罪缣四十疋，右趾及城旦舂十疋，全城旦至司寇五疋；犯罪未发觉，诏书到日自告者，半入赎。

十八年，诏天下亡命自殊死以下赎：死罪缣三十疋，右趾、髡钳以下各有差。

肃宗建初七年，诏亡命赎：死罪入缣二十疋，馀各有差。

永元六年，廷尉陈宠言："今律令赎罪以下二千六百八十一，溢於《甫刑》者七十九事（详见《刑制门》）。"

顺帝汉安二年，令罪囚殊死以下出缣赎，各有差；其不能入赎者，遣诣临光县居作二岁。

桓帝建和三年，诏死罪及亡命以下赎，各有差。

灵帝建宁元年，令天下系囚未决入缣赎，各有差。

熹平三年六年，光和三年、中和四年俱有此令。

桥元乞天下"凡有劫质，皆并杀之，不得以财宝，开张奸路"。诏下其章。

魏明帝改士庶罚金之令，男听以罚代金。

太和四年，令罪非殊死听赎各有差。

魏律，赎刑十一，赎金六。

晋《新律》，意善功恶，以金赎之。金等不过四两。

梁武帝依周、汉故事，有罪者赎。其科：凡在官身犯，罚金。鞭扑杖督之罪，悉入赎停罚。其台省令史、士卒欲赎者，听之。五岁刑笞二百，收赎绢，男子六十疋。又有四岁刑，男子四十八疋。又有三岁刑，男子三十六疋。又有二岁刑，男子二十四疋。罚金一两以上为赎罪。赎死者金二斤，男子十六疋。赎髡钳五岁刑笞二百者，金一斤十二两，男子十四疋。赎四岁刑者，金一斤八两，男子十二疋。赎三岁刑者，金一斤四两，男子十疋。赎二岁刑者，金一斤，男子八疋。罚金十二两者，男子六疋。罚金八两者，男子四疋。罚金四两者，男子二疋。罚金二两者，男子一疋。罚金一两者，男子二丈。女子各半之。五刑不简，正於五罚，五罚不服，正於五过，以赎论。故为此十四等之差。将吏以上及女子应有罚者，以罚金代之。

致堂胡氏曰："按《舜典》五刑之目，一曰'象以典刑'，二曰'鞭作官刑'，三曰'扑作教刑'，四曰'金作赎刑'，五曰'怙终贼刑'何为设赎？谓罪之疑者也。三代相承，至周穆王，其法尤密，乃有罚锾之数，皆为疑刑也。鞭施於官，盖胥吏徒隶也。扑施於教，盖学校夏楚也。是则鞭重而扑轻，鞭以痛惩，扑以愧耻而已。夫当官典刑教，临时之用，有何可疑，而使赎乎？无疑而赎，则顽者肆，怠者纵，法不严而人易犯，其末流乃至於惟赎之利，变乱正刑，其弊有不可胜言者。且使士流与卒伍同条，岂'刑不上大夫'之义乎？

案：《虞书》言"金作赎刑"而已，九峰蔡氏则以为赎特为鞭扑轻刑设，五刑本无赎法，而以穆王赎锾之事为非；致堂胡氏则以为赎本为五刑之疑者，而鞭扑轻刑，则无赎法。二论正相反。然以《书》之本文考之，固未见其专为五刑设或专为鞭扑设也。愚尝论之，五刑，刑之大者，所以惩创其罪愆；鞭扑，刑之小者，所以课督其慵怠。五刑而许之论赎者，盖矜其过误之失，《书》所谓"罪疑惟轻"，所谓"五刑之疑有赦"是也。鞭扑而许其论赎者，盖养其愧耻之心，《记》所谓"刑不上大夫"，东坡所谓"鞭挞一行，则豪杰不出於其间"，故士之刑者不可用，用者不可刑是也。二者皆圣人忠厚之意也。

天监三年，诏以"金作权典，宜在蠲息"。於是除赎罪之科。十一年，复开赎罪之科。

陈存赎罪之律。其三岁刑，若有官，准当二年，馀一年赎。若公坐过误，罚金。其二岁刑，有官者，赎论。一岁刑，无官亦赎论。

後魏起自朔方，其初刑法甚峻，死罪致多，後乃令当死者，其家献金、马以赎。

北齐律，赎罪旧有金，皆代以中绢。死百疋，流九十二疋，刑五岁七十八疋，四岁六十四疋，三岁五十疋，二岁三十六疋。各通鞭笞论。一岁无笞，则通鞭二十四疋。鞭杖每十，赎绢一疋。无绢之乡，皆准绢收钱。自赎笞十以上至死，又为十五等之差。当加减次，如正决法。合赎者，谓流内官及爵秩比视、老小阉痴并过失之属。犯罚绢一疋及杖十以上，皆各为罪人。

後周制，其赎杖刑五，金一两至五两。赎鞭刑五，金六两至十两。赎徒刑五，一年金十二两，二年十五两，三年一斤二两，四年一斤五两，五年一斤八两。赎流刑，一斤十二两。赎死刑，金二斤。妇人当笞者，听以赎论。应赎金者，鞭、杖十，收中绢一疋。流、徒者，依限岁收绢十二疋。死罪者百疋。其赎刑，死罪五旬，流刑四旬，徒刑三旬，鞭刑二旬，杖刑一旬。限外不输者，归於法。贫者请而免之。

隋志，官品第九以上犯罪者，听赎。应赎者，皆以铜代绢。铜一斤为负，负十为殿。笞十者铜一斤，加至杖百则十斤。徒一年，赎铜二十斤，每等加铜十斤，三年则六十斤。流千里，赎铜八十斤，每等则加铜十斤，三千里则百斤。绞、斩二死刑，皆赎铜百二十斤。

炀帝即位，以文帝禁网深刻，每加减降，然斗秤皆小旧二倍，其赎铜亦加二倍为差，其实不异开皇旧制。

唐元宗天宝六载敕节文："其赎铜如情愿纳钱，每斤一百二十文。若久负官物、应徵正赃及赎物无财，以备官役折庸，其物虽多，止限三年。一人一日，折绢四疋。若会恩旨，其物合免者，停役。

僖宗乾符三年，敕："应残疾笃疾犯徒、流罪，或是连累，即许徵赎；如身犯罪，不在免限。其年十五以下者，准律文处分。"

晋天福六年，尚书刑部员外郎李象奏："请今後凡是散官，不计高低，若犯罪不得当赎，亦不得上请详定院覆奏。应内外文武官，有品官者自依品官法，无品官有散试官者，应内外带职廷臣宾从、有功将校等，并请同九品官例。其京都军巡使及诸道州府衙前职员、内外杂任镇将等，并请准律，不得上请当赎。其巡司、马步司判官，虽有曾历品官者，亦请同流外职。准律，杖罪已下，依决罚例，徒罪已上，仍依当赎法。"

宋太祖皇帝开宝四年，大理正高继申上言："准《刑统》，三品、五品、七品以上官，亲属犯罪，各有等用荫减赎。伏恐年代已深，子孙不肖，为先祖曾有官品，不畏宪章。欲请自今犯罪人用祖、父亲属荫减赎者，即须祖、父曾任望朝官，据品秩得使；前代官，即须有功及国，有惠及民，为时所推，官及三品，方得上请。"从之。

端拱二年，诏："诸州民犯薄罪，或入金以赎，长吏得以任情而轻重，自今後并决杖遣之，不得以赎论。"

真宗景德二年，审刑院、大理寺上折杖赎金条：犯加役流而下，一罪先发，已经论罚，馀罪後发，又计前杖科决。上以细民肤革荐伤，殊非哀矜之意，诏申定其制，止赎金以满馀数；若情理凶恶者，即复决杖。

仁宗庆历三年，诏曰："先王用法简约，使人知禁而易从。後代设茶、盐、酒税之禁，夺民厚利，刑用滋章。今之《编敕》，皆出律外，又数改更，官吏且不能晓，百姓安得闻之？而一陷於理，身体髪肤以之毁伤，父母妻子以之离散，情虽可哀，法不得赎。岂礼乐之化未行，而专用刑罚之敝欤？孔子曰：'礼乐不兴，则刑罚不中；刑罚不中，则民无所措手足。'汉文帝使天下人入粟於边，以受爵免罪，而几於刑措。其後京师之钱累百巨万，太仓之粟陈陈相因。其议科条有非著以律者，或细民难知，或人情不免，或冒利犯禁，或奢侈违令，或过误可闵之类，别为赎法。乡民以榖麦，市人以钱帛。使人重榖帛，免刑罚，则农桑自劝，富寿可期矣。"诏下，论者以为富人皆得赎罪而贫者不能以自免，非朝廷用法之意。不果行。

至和初，诏："前代帝王後，尝仕本朝官不及七品者，祖父母、父母、妻子罪流以下，听赎。虽不仕而尝被赐予者，有罪，非巨蠹，亦如之。"

神宗熙宁四年，前单州砀山县尉王存立言："嘉祐中，同学究出身，以父坐事配隶，纳官赎自便，而乡县不免丁役，愿同举人例。"诏复赐出身，仍注合入官。

中书言刑名未安者五条。其四，令州县考察士民，有能孝悌力田为众所知者，给付身贴。偶有犯令，情轻可恕者，特议赎罚；其不悛者，科决。後竟不行。







●卷一百七十一下　刑考十下

○赦宥宽恤

虞舜，眚灾肆赦（眚，过。灾，害也。肆，缓也。过而有害，当缓赦之）。

《周官》，司敕掌三敕三宥三赦之法，以赞司寇听狱讼。壹剌曰讯群臣，再剌曰讯群吏，三剌曰讯万民（注见《刑制门》）。壹宥曰不识，再宥曰过失，三宥曰遗亡（郑司农云："不识，谓愚民无所识，则宥之。过失，若今律过失杀人，不坐死。"元谓："识，审也。不审，若今仇雠，当报甲，见乙诚以为甲而杀之者。过失，若举刃欲斫伐而轶中人者，遗亡，若间帷薄，忘有在焉，而以兵矢投射之。"）。壹赦曰幼弱，再赦曰老耄，三赦曰憃愚。（憃愚，生而痴騃童昏者。郑司农云："幼弱老耄，若今律令年未满八年、八十以上，非手杀人，他皆不坐。"）以此三法者求民情，断民中，而施上服下服之罪，然後刑杀（上服，杀与墨、劓；下服，宫、刖也。司约职曰："其不信者，服墨刑"。凡行刑必先规识所刑之处，乃後行之）。

穆王《吕刑》，五刑之疑有赦，五罚之疑有赦，其审克之（详见《刑制》及《赎刑门》）。

《王制》，疑狱，汛与众共之，众疑赦之。

管仲曰："文有三侑，武无一赦。赦者，先易而後难，久而不胜其祸；法者，先难而後易，久而不胜其福。故惠者，人之仇雠也；法者，人之父母也。凡赦者，小利而大害者也；无赦者，小害而大利者也。夫盗贼不胜则良人危，法禁不立则奸邪烦。故赦者，奔马之委辔也。"

楚陶朱公中子杀人系狱，乃令其长子赍千金遗楚王所信善庄生请之。庄生入见楚王，言"某星宿某，独以德为可以除之。"王乃使使者封三钱之库。楚人告朱公长男曰："王且赦。"曰："何以也？"曰："每王且赦，常封三钱之府。昨暮王使使封之（钱币至重，虑人或逆知故盗窃之，故以封库，备窃盗也）。"朱公长男以为赦，弟固当出，重千金虚弃庄生，以为殊无短长也。乃复见庄生，以为王且赦。庄生乃还其金，羞为所卖，复入言王曰："臣前言某星，王言欲修德报之。今臣出，道路皆言陶之富人朱公之子杀人囚楚，其家多持金钱赂王左右，王非为楚国而赦，乃以朱公子故也。"楚王大怒，令论杀朱公子，明日遂下赦令。

按：唐虞三代之所谓赦者，或以其情之可矜，或以其事之可疑，或以其在三赦、三宥、八议之列，然後赦之。盖临时随事而为之斟酌，所谓"议事以制"者也。至後世乃有大赦之法，不问情之浅深，罪之轻重，凡所犯在赦前，则杀人者不死，伤人者不刑，盗贼及作奸犯科者不诘。於是赦遂为偏枯之物，长奸之门。今观管仲所言及陶朱公之事，则知春秋战国时已有大赦之法矣。

秦二世元年，陈涉将周文兵至戏下，二世大惊，少府章邯曰："盗已至，众疆，今发近县不及矣。骊山徒多，请赦之，授兵以击之。"二世乃大赦天下，使章邯免骊山徒、人奴产子，悉发以击楚军，大破之。

汉高帝二年正月，赦罪人。六月，立太子，赦罪人。五年正月，兵事毕，赦天下殊死以下。六月，都长安，大赦天下。六年，以豪杰未习法令故犯法，其赦天下。九年正月丙寅前有罪殊死以下，皆赦之。十一年正月，立代王，大赦天下。七月，征央布，赦天下死罪以下，令从军。十二年，帝崩，发丧，大赦天下。

右高帝在位十二年，凡九赦。

惠帝四年，皇帝冠，赦天下。

右惠帝在位七年，唯此一赦。

吕太后临朝称制，大赦天下。六年，赦天下。八年，遗诏大赦天下。

右吕后临朝八年，凡三赦。

文帝初即位，赦天下。七年，赦天下。十五年，郊见五帝，赦天下。後四年，日食，赦天下。

右文帝在位二十三年，凡四赦。

景帝元年，赦天下。四年，赦天下。中元年，赦天下。五年，赦天下。後元年，赦天下。

右景帝在位十六年，凡五赦。

武帝建元元年，赦天下。元光元年，赦天下。四年，地震，赦天下。元朔元年，赦天下，与民更始。三年，赦天下。六年，赦天下。元狩元年，赦天下。三年，赦天下。元鼎元年，赦天下。五年，赦天下。元封二年，甘泉产芝，赦天下。　五年，修封禅，赦天下。天汉元年，赦天下。三年，修封禅，赦天下。太始元年，赦天下。四年，修封，还，赦天下。征和三年，赦天下。後元元年，郊泰畤，赦天下。

右武帝在位五十五年，凡十八赦。

昭帝始即位，赦天下。始元元年，赦天下。四年，立皇后，赦天下。元凤元年，赦天下。二年，赦天下。四年，赦天下。六年，赦天下。

右昭帝在位十三年，凡七赦。

宣帝即位，大赦天下。本始元年，凤凰集，赦天下。四年，立皇后，赦天下。地节二年，凤凰集，赦天下。三年，立皇太子，赦天下。元康二年，赦天下，与士大夫厉精更始。神爵二年，凤凰甘露降集，赦天下。四年，嘉瑞并见，赦天下。五凤三年，娄蒙嘉瑞，赦殊死以下。甘露二年，赦天下。

右宣帝在位二十五年，凡十赦。

元帝初元元年，大赦天下。三年，地动，赦天下。三年，白鹤馆灾，赦天下。永光元年，赦天下。二年二月，大赦天下。六月，赦天下。四年，赦天下。建昭二年，赦天下。四年，斩郅支，赦天下。五年，赦天下。

右元帝在位十五年，凡十赦。

元帝时，匡衡上疏曰："陛下躬圣德，开太平之路，闵愚吏民触法抵禁，比年大赦，使百姓得改行自新，天下幸甚。臣窃见大赦之後，奸邪不为衰止，今日大赦，明日犯法，相随入狱，此始导之未得其务也。盖保民者，'陈之以德义'，'示之以好恶'，观其失而制其宜，故动之而和，绥之而安。今天下俗贪财贱义，好声色，上侈靡，廉耻之节薄，淫僻之意纵，纲纪失序，疏者逾内，亲戚之恩薄，婚姻之党隆，苟合徼幸，以身设利。不改其原，虽岁赦之，刑犹难使错而不用也。"

成帝即位，大赦天下。建始元年，火灾，大赦天下。河平元年，赦天下。阳朔二年，大赦天下。四年，赦天下。鸿嘉三年，赦天下。永始元年，赦天下。元延元年，赦天下。绥和元年，大赦天下。

右成帝在位二十六年，凡九赦。

成帝时，王尊劾奏"丞相衡、御史大夫谭、知中书谒者令显等专权擅势，皆不道，在赦令前。赦後，衡、谭举奏显"云云。天子下御史问状。劾奏尊"妄诋欺非谤赦前事"。有诏左迁。

哀帝即位，大赦天下。建平元年，赦天下。二年六月，改元，赦天下。元寿元年，大赦天下。

右哀帝在位六年，凡四赦。

平帝即位，诏有司无得举赦前往事。

平帝即位，大赦天下。元始元年，日食，大赦天下。四年，立皇后，大赦天下。　五年，帝崩，大赦天下。

右平帝在位五年，凡四赦。

帝即位，诏曰："夫赦令者，将与天下更始，诚欲令百姓改行洁己，全其性命也。往者有司多举奏赦前事，累增罪过，诛陷亡辜，殆非重信审刑，洒心自新之意也。自今以来，有司毋得陈赦前事置奏上。有不如诏书，为亏恩，以不道论。定著令，布告天下，使明知之。"

△赦徒

文帝二年，民谪作县官及货种食未入、入未备者，皆赦之。

景帝中四年，赦作阳陵者。死罪欲腐者许之。

武帝元封二年，封泰山，赦所过徒。

宣帝元康元年，凤凰集，赦天下徒。五凤元年，赦徒作杜陵者。

元帝初元四年，祠后土，赦汾阴徒。永光元年，幸甘泉，赦雲阳徒。

成帝建始二年，祀南郊，赦奉郊县及中都官耏罪徒。三年，赦天下徒。河平四年，单于朝，赦天下徒。阳朔元年，赦天下徒。鸿嘉元年，幸初陵，赦作徒。

哀帝建平二年，赦天下徒。

平帝元始元年，赦天下徒。二年，赦天下徒。

△别赦

汉高帝五年，遣使者赦田横。八年，吏有罪未发觉者，赦之。十年，太上皇崩，葬万年，赦栎阳囚死罪以下（臣瓒曰："万年陵有栎阳县界。"）。十二年，击卢绾居，去来归者，赦之。

惠帝六年八月，赦降。（司马氏《大事记》）

文帝三年七月，诏：济北吏民兵未至先自定，及以军城邑降者，皆赦之，复官爵。与王兴居去来者，亦赦之。八月，赦诸与兴居反者。

景帝三年，赦襄平侯及妻子当坐者。六月，诏：吴王濞已灭，吏民当坐濞等及逋逃亡军者，皆赦之。

武帝建元元年，赦吴楚七国孥输在官者。元光六年，赦雁门、代郡军吏不循法者。　元封四年，祭后土，赦汾阴、夏阳、中都死罪以下。益州、昆明反，赦京师亡命，令从军。太初二年，用事介山，祭后土，赦汾阴、安邑殊死以下。

昭帝元凤元年，赦燕王太子建、公主子文信及宗室子与燕主、上官桀等谋反父母同产当坐者，皆免为庶人。其吏为桀等所诖误，未发觉在吏者，除其罪。

宣帝地节四年，诸为霍氏所诖误未发觉者，皆赦之。元康二年，诸触讳在令前者，赦之。

後汉光武建武元年，大赦天下（即位）。二年三月，大赦天下。六月戊戌，大赦天下（立太子）。三年正月，大赦天下。六月壬戌，大赦天下。四年正月，大赦天下。五年正月，大赦天下。七年四月，大赦天下（日食）。中元元年，大赦天下（封禅）。

明帝永平二年，自殊死以下，谋反大逆，皆赦除之（祀明堂）。十年四月，大赦天下。十五年四月，大赦天下，其谋反大逆及诸不应宥者，皆赦除之。

章帝建初三年，大赦天下（祀明堂）。元和二年，大赦天下（祀明堂）。

时赦天下系囚在四月丙子以前减罪一等，勿笞，诣金城，而文不及亡命未发觉者。郭躬上封事曰："圣恩所以减死罪使戍边者，重人命也。今死罪亡命无虑万人，又自赦以来，捕得甚众，而诏令不及，皆当重论。伏惟天恩莫不荡宥，死罪已下并蒙更生，而亡命捕得独不沾泽。臣以为赦前犯死罪而系在赦後者，可皆勿笞，诣金城，以全人命，有益於边。"肃宗善之，即下诏赦焉。

和帝永元十一年，大赦天下。十四年三月，大赦天下（临辟雍）。元兴元年，大赦天下（改元）。

殇帝延平元年，大赦天下。

安帝永初元年，大赦天下。三年正月，大赦天下（加元服）。四年四月，大赦天下。元和三年二月，大赦天下。永宁元年，大赦天下（立太子）。建光元年，大赦天下。延光元年，大赦天下（改元）。四年六月，大赦天下。

顺帝永建元年，大赦天下。四年正月，大赦天下。阳嘉元年，大赦天下。三年五月，大赦天下。永和三年四月，大赦天下。汉安元年，大赦天下（改元）。　建康元年，大赦天下。

质帝即位，大赦天下。本初元年六月，大赦天下。

桓帝建和元年，大赦天下。二年，大赦天下（加元服）。和平元年，大赦天下。　元嘉元年，大赦天下。永兴元年，大赦天下。永寿元年正月，大赦天下（改元）。　三年正月，大赦天下。延熹元年六月，大赦天下。三年正月，大赦天下。四年六月，大赦天下。六年三月，大赦天下。八年三月，大赦天下。九年六月，大赦天下。

灵帝建宁元年，大赦天下。四年正月，大赦天下。熹平元年五月，大赦天下。二年二月，大赦天下。三年二月，大赦天下。四年五月，大赦天下。五年四月，大赦天下。六年正月，大赦天下。光和元年三月，大赦天下。二年四月，大赦天下。五年正月，大赦天下。四年四月，大赦天下。五年正月，大赦天下。六年三月，大赦天下。中平元年十二月，大赦天下。三年二月，大赦天下。四年正月，大赦天下。六年四月，大赦天下。八月辛未，大赦天下。

献帝初平元年，大赦天下。二年正月，大赦天下。三年正月，大赦天下。四年正月，大赦天下。兴平元年正月，大赦天下。二年正月，大赦天下。建安元年正月，大赦天下。二年正月，大赦天下。

光武时，吴汉言："愿陛下谨勿赦而已。"

安帝永初中，尚书陈忠上言："母子兄弟相代死者，听，赦所代者。"从之。

王符《述赦篇》曰："凡疗病者，必知脉之虚实，气之所结，然後为之方，故疾可愈而寿可长也。为国者，必先知民之所苦，祸之所起，然後为之禁，故奸可塞而国可安也。今日贼良民之甚者，莫大於数赦赎。赦赎数，则恶人昌而善人伤矣。何以明之哉？夫谨敕之人，身不蹈非，又有为吏正直，不避疆御，而奸猾之党横加诬言者，皆知赦之不久故也。善人君子，被侵怨而能至阙庭自明者，万无数人；数人之中得省问者，百不过一；既对尚书而空遣去者，复十六七矣。其轻薄奸宄，既陷罪法，怨毒之家冀其辜戮以解蓄愤，而反一概悉蒙赦释，令恶人高会而夸咤，老盗服臧而过门，孝子见雠而不得讨，遭盗者睹物而不可取，痛莫甚焉！夫养稂莠者伤禾稼，惠奸宄者贼良民。《书》曰：'文王作罚，刑兹无赦。'先王之制刑法也，非好伤人肌肤断人寿命也；贵威奸惩恶，除人害也。故《经》称'天命有德，五服五章哉，天讨有罪，五刑五用哉'；《诗》刺'彼宜有罪，汝反脱之'。古者惟始受命之君，承大乱之极，寇贼奸宄，难为法禁，故不得不有一赦，与之更新，颐育万民，以成大化。非以养奸活罪放纵大贼也。夫性恶之民，民之豺狼，虽得放宥之泽，终无改悔之心。旦脱重梏，夕还囹圄，严明令尹，不能使其断绝。何也？凡敢为大奸者，才必有过於众，而能自媚於上者也。多散诞得之财，奉以谄谀之辞，以转相驱，非有第五公之廉直，孰不为顾哉？论者多曰：'久不赦则奸宄炽而吏不制，宜数肆眚以解散之。'此未昭乱之本源，不察祸福之所生也。"

昭烈章武元年，即皇帝位，大赦。

後主元年，即位，大赦。建兴十二年，丞相亮北征，卒於军中，师还，大赦。延熙元年，立皇后，大赦。九年秋，大赦。

大司农河南孟光责大将军费禕曰："夫赦者，偏枯之物，非明世所宜有也。衰敝穷极，必不得已，然後乃可权而行之耳。今主上仁贤，百僚称职，何有旦夕之急而数施非常之恩，以惠奸宄之恶？"禕谢之。初，丞相亮时，有言公惜赦者，亮答曰："治世以大德，不以小惠，故匡衡、吴汉不愿为赦。先帝亦言：'周旋陈元方、郑康成间，每见启告治乱之道悉矣，曾不语赦也。若刘景昇、季玉父子，岁岁赦宥，何益於治！'"由是蜀人称亮之贤，知禕不及焉。

陈寿评曰："诸葛亮为政，军旅数兴而赦不妄下，不亦卓乎！"

致堂胡氏曰："赦之无益於治道也，前贤言之多矣，而终不能革，至按以常典而行之於其间，有吉庆、克捷、祥瑞、祈祷之事，则又赦焉。不信二帝三王之法而循後世之制是何也？其说多矣。始受命则赦，改年号则赦，获珍禽奇兽则赦，河水清则赦，刻章玺则赦，立皇后则赦，建太子则赦，生皇孙则赦，平叛乱则赦，开境上则赦，遇灾异则赦，有疾病则赦，郊祀天地则赦，行大典礼则赦。或三年一赦，或比岁一赦，或一岁再赦三赦。赦令之下也，有罪者除之，有负者蠲之，有滞者通之；或得以荫补子孙，或得以封爵祖考，大概如是而已耳。明哲之君则赦希而实，昏乱之世则赦数而文。希者尚按故事而不能尽去也，数者则意在邀福而归诸已也；实者有罪必除有负必蠲也，文者虽有是言而人不被其泽也。复有奸宄擅权者，以急征暴赋多狱无罪归之上，而施行宽宥，布宣惠心，自我请之。由是数者而论，赦为有益乎？为无益乎？人君诚以明哲自期而以昏乱为戒，则所谓按故事而释有罪者尚在所议。故事有是有非，岂可尽循？罪人若审有罪，岂可尽贷有罪，岂可而贷？则善人奈何？甲杀乙而遇赦，乙巳不可复生，而甲得不死，以赦为偏枯者，此也。若曰乙巳不辜而死矣，吾未知甲之果当杀之乎，抑疑似也，则援'宁失不经'之文而赦之，以为从厚，而终不恤乙之无辜，以赦为偏枯者，此也。百姓负租，或以旱，或以贫，或以已纳而不为之除籍，或为官司所抑，代人而输，其事非一。每下赦令，未尝不蠲也，而百姓有'黄纸放，白纸催'之言，自古如此。则以著於甲令者曰：'凡蠲旱税，不得过若干分。'而赦令则曰：'岁大旱，其尽蠲之。'百姓喜於尽蠲之文，而不知令甲之有限也，则相与怨其上曰：'黄纸之放，特绐我耳！'此又偏枯之甚者也。奸宄乱贼之人，知赦之可拟也。则甫期而为奸宄乱贼之事，侥倖贷释，不可胜数矣。亦或病其然，则下令曰：'凡距赦若干日而杀人，是待赦也，不得以赦原。'先为远期焉。而奸宄乱贼之人，有财可行，有力可援，有反可恃，有来可使。一入囹圄，用是数者，迁延稽故，终以无事。而捕寇之吏，被伤之主，发觉之人，往往反坐。於是良善困於奸宄，闾里怵於乱贼，喑鸣饮气，无路伸吐，此又偏枯之甚者也。灵帝行冠礼，大赦天下，而党人不与焉。自是後凡五赦，而益增五族之锢，又五赦而黄巾起。不得已，乃赦党人。党人纵有罪，不轻於十赦之恶逆乎？况党人无罪，而愿忠於君，志除奸凶，以清天下者也；乃经十赦，不得已而後赦，此岂直偏枯而已！举四肢皆废矣。四肢尽废，头首兀然，其能不为人所捽击曳挽而仆乎？於是董卓角之，袁绍掎之，曹操靡之。献帝为所挟而不得赦，伏后为所弑而不得赦，二皇子为所弑而不得赦。语赦至此，无益明矣。明哲之君，监失而思得，舍非而从是，莫若兼用虞舜、《大易》、《吕刑》、《周官》之法，则虽旷岁而不一赦，一年而十百赦，无不可者。舜之法曰'眚灾肆赦'，谓有目病而害加乎人者也。《大易》之法曰'君子以赦过宥罪'，过误则直肆之，罪咎则稍宽之而已。《吕刑》之法曰，五刑五罚之疑而不明者则赦，无疑则不赦矣。周公之法曰，赦幼弱、老耄、憃愚，非此三者则不赦矣。鲁国肆大眚，《春秋》非之以，其无谓而尽赦也。取正乎孔子，略法乎虞、周、《大易》之训，则刑罚尽道，可以代天之春生秋杀矣。夫吴汉，攻战之士也，临终献言，劝光武以勿赦；陈寿，於孔明有憾者也，而称誉不赦之卓。况为天下国家者，可不如吴汉、陈寿之见乎！"

十二年四月，大赦。十四年冬，大赦。十七年春，大赦。十九年，大赦。二十年，大赦。景耀元年，大赦（改元）。四年冬，大赦。六年，大赦（改元炎兴）。








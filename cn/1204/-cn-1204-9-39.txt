◎刘秉忠乾荷叶

刘秉忠乾荷叶曲云："乾荷叶，色苍苍。老柄风摇荡。减清香。越黄。都因昨夜一番霜。寂寞秋江上。"此秉忠自度曲，曲名乾荷叶，即咏乾荷叶，犹是唐词之意也。又一首吊南宋云："南高峰。北高峰。惨淡烟霞洞。宋高宗。一场空。

吴山岗依旧酒旗风。两度江南梦。"此借腔别咏，後世词例也。秉忠助元亡宋，而其吊惜之词，感慨凄恻如此，岂其中亦有不得已者邪。或云此词非秉忠作。［杨慎］


卷六十六

<史部,诏令奏议类,奏议之属,历代名臣奏议>

钦定四库全书

历代名臣奏议卷六十六

明　杨士奇等　撰

治道

元世祖至元三年许衡召至京师命议事中书省衡乃上疏其一曰为天下国家有大规模规模既定循其序而行之使无过焉无不及焉则治功可期否则心疑目眩变易纷更日计有余而岁计不足未见其可也昔子产处衰周之列国孔明用西蜀之一隅且有定论而终身由之况堂堂天下可无一定之论而妄为之哉古今立国规摹虽各不同然其大要在得天下心得天下心无它爱与公而已矣爱则民心顺公则民心服既顺且服於为治也何有然开创之始重臣挟功而难制有以害吾公小民杂属而未一有以梗吾爱於此为计其亦难矣自非英睿之君贤良之佐未易处也势虽难制必求其所以制衆虽未一必求其所以一前虑却顾因时顺理予之夺之进之退之内主甚坚外行甚易日戞月摩周旋曲折必使吾之爱吾之公逹於天下而後已至是则纪纲法度施行有地天下虽大可不劳而理也然其先後之序缓急之宜密有定则可以意会而不可以言传也是之谓规摹国朝土宇旷远诸民相杂俗既不同论难遽定考之前代北方奄有中夏必行汉法可以长久故後魏辽金历年最多其它不能实用汉法皆乱亡相继史册具载昭昭可见也国家乃处远汉无事论此必知今日形势非用汉法不宜也陆行资车水行资舟反之则必不能行幽燕以北服食宜凉蜀汉以南服食宜热反之则必有变异以是论之国家当行汉法无疑也然万世国俗累朝勲贵一旦驱之下从臣仆之谋改亡国之俗其势有甚难者苟非聦悟特逹晓知中原实历代帝王为治之地则必咨嗟怨愤諠譁其不可也窃尝思之寒之与暑固为不同然寒之变暑也始於微温温而热热而暑积百有八十二日而寒气始尽暑之变寒其势亦然山木之根力可破石是亦积之之验也苟能渐之磨之待以岁月心坚而确事易而常未有不可变者然事有大小时有久近期小事於远则迁延虚旷而无功期大事於近则急廹仓皇而不逹此创业垂统也以北方之俗改用中国之法也非三十年不可成功在昔金国初亡便当议此此而不务孰为可务顾乃宴安逸豫垂三十年养成尾大之势祖宗失其机於前陛下继其难於後外事征伐内抚疮痍虽曰守成实如创业规摹之定又难於向时矣然尾大之势计圣谋神筭已有处之之道非臣区区所能及也此外唯当齐一吾民使之富实兴学练兵随时损益稍为定制如臣辈者皆能论此在陛下笃信而坚守之不杂小人不营小利不责近效不恤浮言则天下之心庶几可得而致治之功庶几可成也其二曰中书管天下之务固不胜其烦也然其大要在用人立法二者而已近而譬之发之在头不以手理而以栉理又譬之食之在器不以手取而以匕取手虽不能自为而能用夫栉与匕焉是即手之为也上之用人何以异此不有司直欲躬役庶务将见日勤日苦而日愈不暇矣古人谓得士者昌自用则小意正如此夫贤者识治之体知事之要与庸人相悬盖十百而千万也布之周行百职具举宰职总其要而临之不烦不劳此所谓省也然人之贤否未能灼知其详固不敢用或已知其孰为君子孰为小人复畏首畏尾患得患失坐视其弊而不敢进退之徒曰知人而实不能用人亦何益哉人莫不饮食也独膳夫为能致气味之美莫不覩日月也独术者为能步亏食之数得法与不得法固难一律论有马不能习必借人乘之有玉不能治必求玉人雕琢之小物尚尔况堂堂天下神器可使不得法者为耶古人谓为山必因丘陵为下必因川泽意正如此夫治人者法也守法者人也人法相维上安下顺而宰职优游廊庙之上不烦不劳此所谓省也里巷之谈动以古为诟戏不知今日口之所食身之所衣皆古人遗法而不可违者岂天下之大国家之重而古成法反可违邪其亦弗思甚矣用人立法今虽未能遽如古昔然已仕者便当颁降俸给使可养廉未仕者且当寛立条格俾就叙用则失职之怨少可舒矣外设监司纠察汚滥内专吏部考定资历则非分之求渐可息矣再任三任抑高举下则人才爵位略可平矣舍此则堆积壅塞参差谬戾苟延岁月莫知所期俸给之数叙用之格监司之条例先当拟定至於贵家世袭品官任子驱良抄数之便宜续当议之亦不可缓也此其大凡要须深探古人所以用人立法之意推而行之则何难见之有若夫得行与不得行在上之委任者何如而能行与不能行又在执政者得人不得尔此非臣之所能及也其三曰民生有欲无主乃乱上天眷命作之君师必与之聦明刚断之资重厚包容之量使首出庶物而表正万邦此盖天以至难任之非予之可安之地而娱之也尧舜以来圣帝明王莫不兢兢业业小心畏慎日中不暇未明求衣诚知天之所畀至难之任初不可以易心处知其为难而以难处则难或可易不知为难而以易处则它日之难有不可为者矣孔子谓人之言曰为君难为臣不易则其说所由来远矣为臣不易臣已告之安图至为君之难尤陛下所当专意者臣请举其切而要者欵陈於後人君不患出言之难而患践言之难知践言之难则其出言不容不慎矣昔刘安世见司马温公问尽心行已之要可以终身行之者公曰其诚乎刘公问行之何先公曰自不妄语始刘公初甚易之及退而自隐括日之所行与凡所言自相掣肘矛盾者多矣力行七年而後成自此言行一致表里相应遇事坦然常有余裕臣按刘安世一士人也所交者一家之亲也一乡之衆也同列之臣不过数十百人而止耳然以言行相较犹有自相掣肘矛盾者况天下之大兆民之衆事有万变日有万几而人君以一身一心酧酢之欲言无失岂易能哉故有昔之所言而今日不记者今之所命而後日自违者可否异同纷更变易纪纲不得布而法度不得立臣下虽欲黾勉而竟无所持循徒汩没於琐碎之中卒於无补况因之为弊者又日新月盛而不可遏在下之人疑惑惊眩且议其无法无信一至於此也此无他至难之地不以难处而以易处之故也苟从古者大学之道以修身为本凡一事之来一言之发必求其所以然与其所当然不牵於爱不蔽於憎不因於喜不激於怒虚心端意熟思而审处之虽有不中者盖鲜矣奈何为人上者多乐舒肆为人臣者多事容悦容悦本为私也私心盛则不畏人矣舒肆本为欲也欲心炽则不畏天矣以不畏天之心与不畏人之心感合无间则其所务者皆快心事耳快心则口欲言而言身欲动而动又岂肯兢兢业业以修身为本一言一事熟思而审处之乎此人君践言之难所以又难於天下之人也人之情伪有易有险险者难知易者易知易知者虽谈笑之顷几席之间可得其底藴难知者虽同居共事閲月穷年犹莫测其意之所向虽然此特系夫人之险易者然也又有衆寡之辨焉寡则易知衆则难知难知非不智也用智分也易知非多智也合小智而成大智也故在上之人难於知下而在下之人易於知上其势然也处难知之地御难知之人欲其不见欺也盖难矣昔包孝肃刚严峭直号为明察有编民犯法当杖脊吏受赇与之约曰今见尹必付我责状汝第呼号自辩我与汝分此罪汝决杖我亦决杖既而包引囚问毕果付吏责状囚如吏言分辩不已吏人厉声诃之曰但受脊杖出去何用多言包谓其恃权捽吏於庭杖之十七特寛囚罪止从杖坐以沮吏势不知乃为所卖卒如素约臣谓此一京尹耳其见於人不过误一事害一人而已人君处亿兆之上所操者予夺进退赏罚生杀之权不幸见欺以非为是以是为非其害可胜既耶人君唯无喜怒也有喜怒则赞其喜以市恩鼓其怒以张势人君惟无爱憎也有爱憎则假其爱以济私藉其憎以复怨甚至本无喜也诳之使喜本无怒也激之使怒本不足爱也强誉之使爱本无可憎也强短之使憎若是则进者未必为君子退者未必为小人予者或无功而夺者或有功也以至赏之罚之生之杀之鲜有得其正者人君不悟日在欺中方仗若曹擿发细隐以防天下之欺欺而至此欺尚可防耶大抵人君以知人为贵以用人为急用得其人则无事於防矣既不出此则所近者争进之人耳好利之人耳无耻之人耳彼挟诈用术千蹊万迳以蛊君心於此欲防其欺虽尧舜不能也贤者以公为心以爱为心不为利回不为势屈寘之周行则庶事得其正天下被其泽贤者之於人国其重固如此也然或遭时不偶务自韬晦有举一世而人不知者虽或知之而当路之人未有同类不见汲引独人君有不知者人君虽或知之召之命之泛如厮养而贤者有不屑就者虽或接之以貌待之以礼而其所言不见信用有超然引去者虽或信用复使小人参於其间责小利期近效有用贤之名无用贤之实贤者亦岂肯尸位素餐徒费廪禄取讥诮於天下也虽然此特论难进者然也又有难合者焉人君位处崇高日受容悦大抵乐闻人之过而不乐闻已之过务快已之心而不务快民之心贤者必欲匡而正之扶而安之使知尧舜之正尧舜之安而後已故其势难合况奸邪佞婞丑正恶直肆为诋毁多方以陷之将见罪戾之不免又可望庶事得其正天下被其泽邪自古及今端人雅士所以重於进而轻於退者盖以此尔大禹圣人闻善即拜益戒之曰任贤勿贰去邪勿疑贰之一言在大禹犹当警省後世人主宜如何哉此任贤之难也奸邪之人其为心险其用术巧惟险也故千态万状而人莫能知【如以甘言卑辞诱人於过失然後发之之类】惟巧也故千蹊万径而人莫能御【如势在近习则诱近习势在宫闱则谄宫闱之类】人君不察以谄为恭以讦为公以欺为可信以佞为可近喜怒爱恶人主故不能无然有可者有不可者而奸邪之人一於迎合窃其势以立已之威济其欲以结主之爱爱隆於上威擅於下大臣不敢议近亲不敢言毒被天下而上莫之知此前人所谓城狐也所谓社鼠也至是而求去之不已难乎虽然此由人主不悟误至於此犹有说焉如宇文士及之佞太宗灼见其情而竟不能斥李林甫妒贤嫉能明皇洞见其奸而卒不能退邪之惑人有如此者可不畏哉上以诚爱下下以忠报上有感必应理固宜然然考之往昔有不可以常情论者禹抑洪水以救天下其功大矣啓贤能敬承继禹之道其泽深矣然一传而太康才畋于洛万姓即仇而去之吁可恠也汉高帝起布衣天下之士云合景从其困荥阳也纪信至捐生以赴急人心之归可见矣及天下已定而相聚沙中有谋反者此又何邪窃尝思之民之戴君本於天命初无不顺之心也特由使之失望使之不平然後怨望生焉禹啓爱下既如赤子矣民之奉上亦如父母矣今太康尸位以逸豫?厥德非所以为父母也是以失望秦楚残暴故天下叛之汉政寛仁故天下归之今高帝用爱憎行诛赏非所以为寛仁也是以不平推是二者参较古今凡有恩泽於民而民怨且怒者莫不类乎此也大抵人君即位之始多发美言诏告天下天下悦之冀其有实既而实不能副遂怨心生焉一类同等无大相远人君特以已之私好独厚一人则其不厚者已有疾之之意况厚其有罪而薄其有功岂得不怒於心耶失望之怨不平之怒郁而不解虽曰爱之恶在其为爱之也必如古者大学之道以修身为本凡一言也一动也举可以为天下法一赏也一罚也举可以合天下公则亿兆之心将不求而自得又岂有失望不平之累哉奈何此道不明为人君者不喜闻过为人臣者不敢尽言合二者之心以求天下之心则其难得也固宜三代而下称盛治者无若汉之文景然考之当时天象数变如日食地震山崩水溃长星彗星孛星之类未易遽数前此後此凡若是者小则有水旱之应大则有乱亡之应未有徒然而已者独文景克承天心消弭变异使四十年间海内殷富黎庶乐业移告讦之风为醇厚之俗且建立汉家四百年不拔之业猗欤伟哉未见其比也秦之苦天下久矣加以楚汉之战生民糜灭户不过万文帝承诸吕变故之余入继正统专以养民为务其忧也不以已之忧为忧而以天下之忧为忧其乐也不以已之乐为乐而以天下之乐为乐今年下诏劝农桑也恐生民之不遂明年下诏减租税也虑民用之或乏恳爱如此宜其民心得而和气应也臣窃见前年秋孛出西方彗出东方去年冬彗见东方复见西方议者咸谓当除旧布新以应天变臣谓与其妄意揣度曷若直法文景之恭俭爱民为理明义正而可信也天之树君本为下民故孟子谓民为重君为轻书亦曰天视自我民视天听自我民听以是论之则天之道恒在於下恒在於不足也君人者不求之下而求之高不求之不足而求之有余斯其所以召天变也变已生矣象已着矣乖戾之几已萌而不可遏矣犹且因仍故习抑其下而损其不足谓之顺天不亦难乎此六者难之目也举其要则修德用贤爱民三者而已此谓治本治本立则纪纲可布法度可行治功可必否则爱恶相攻善恶交病生民不免於水火以是为治万不能也其四曰语古之圣君必曰尧舜语古之贤相必曰稷契盖尧舜能知天道而顺承之稷契又知尧舜之心而辅赞之此所以为法於天下而可传於後世也天之道好生而不私尧与舜亦好生而不私若克明俊德至黎民於变敬授人时至庶绩咸熙此顺承天道之实也稷播百谷以厚民生契敷五教以善民心此辅赞尧舜之实也是义也出书之首篇曰尧典曰舜典臣自十七八时已能诵说尔後温之复之推之衍之思之又思之苦心极力至年五十始大晓悟以是参诸往古而往古圣贤之言无不同验之历代而历代治乱之迹无不合自此胸中廓然无有凝滞断知此说实自古圣君贤相平天下之要道既幸得之常以语人而人之闻者忽焉泛焉莫以为意察其所至正如臣在十七八时盖无臣许多思虑许多工夫其不能领解理固宜然然间与一二知者相与讲论心融意会虽终日竟夕不知其有倦且怠也盖此道之行民可使富兵可使强人才由之以多国势由之以重臣夙夜念之至熟也今国家徒知敛财之巧不知生财之由【不惟不知生财而歛财酷又害於生财也】徒欲防人之欺不欲养人之善【所以防者为欺也不欺则无事於防矣欲其不欺非衣食以厚其生礼义以养其心则不能也】徒患法令之难行不患法令无可行之地【上多贤才皆知为公下多富皆知自爱则令自行禁自止】诚能自今以始优重农民勿使扰害尽敺游惰之人归之南亩岁课种树恳谕而督行之十年以後当仓盈库积非今日比矣自上都中都下及司县皆设学校使皇子以下至於庶人之子弟皆从事於学日明父子君臣之大伦自洒扫应对至於平天下要道十年已後上知所以御下下知所以事上上下和睦又非今日比矣能是二者则万目皆举不能是二者它皆不可期也是道也尧舜之道也尧舜之道好生而不私唯能行此乃可好生而不私也孟子曰我非尧舜之道不敢陈於王前臣愚区区窃亦愿学其五曰夫天下所以定者民志定也民志定则士安於士农安於农工商安於工商则在上一人有可安之理民不安於白屋必求禄仕仕不安於卑位必求尊荣四方万里辐辏并进各怀无厌无耻之心在上之人可不为寒心哉臣闻取天下者尚勇敢守天下者崇退让不尚勇敢则无以取天下不崇退让则无以守天下取也守也各有其宜君人者不可以不审也审而後发发无不中否则触事遽喜喜之色见於貌喜之言出於口人皆知之徐考其故知无可喜者则必悔其喜之失无可怒者则必悔其怒之失其至先喜後怒先怒後喜先喜是则後之怒非也先怒是则後之喜非也号令数变无他也喜怒不节之故是以先王潜心恭默不易喜怒其未发也虽至近莫能知其发也虽至亲莫能移故号令简而无悔无悔则自不中变也人之揣君必於喜怒知君之喜怒者莫如近爱是以在下希进之人求托近爱近爱不察乃与之为地甚至无喜生喜无怒生怒在上独以喜之怒之为当理而不知天下四方讥笑怨谤正以为不当理也最宜深念失於不守大体易於喜怒也数变已不可数失信尤不可周幽王无道不畏天不爱民酒荒色荒故不恤方今无此何苦使人之不信书奏帝嘉纳焉

衡又上疏曰国家自壬辰之後便当询求贤哲商论历代创业垂统之宜参酌古令稍为定制使後世子孙垂拱守成此有国之先务也因习宴安已为不可而其委任又多残民蠹国之流壬寅以还民益困弊至於己酉庚戍民之困弊极矣困弊既极殆将起乱当是时陛下有爱民之誉好贤之名闻於天下天下望之如旱之望雨故先皇帝继统民皆欣悦将谓信从陛下选任善人以改更弊政以兴天下不意仍踵前失再用此徒委以天下之民使之刻剥付天下之物使之侵削大为失望所赖者分河南关中得陛下委之诸贤不一二岁疲民大安恩虽未普而天下之心已归矣此曹畏避威名不敢恣横但於君臣骨肉之间隂行譛愬将欲不利於陛下天命人心皆在於此故不得遂其所愿然委付事实为不可而其间节目又少有可不可焉其可者已在不可之中不得为可其不可者是又不可之不可者也浅见若此未知是否臣某伏覩先皇帝圣旨叮咛恳至其大要欲事办民安二者而已然所委之人惟能刻剥穷民阿附近要肆为欺蔽窃据宠权又乌知事之所以办民之所以安乎自壬寅之後民已困苦至於己酉庚戍民困苦极矣虐政所加无从控告先皇帝在潜邸固知此弊及其继统不唯不见黜逐且遽复大权而委用之於此见欺而所命之旨皆属不可不必更於其中有可不可之辨也借寇兵而资盗粮不必指其兵曰孰利孰钝指其粮曰孰新孰陈伏念臣草茅寒士闻见陋狭本非长材学且迂远陛下好贤乐善旁求隐匿而某也偶以虚名尘渎圣听蒙陛下招聘徵延访问为治之方擢居祭酒之职方且慙腼无由以副陛下眷顾之勤岂意非常之宠忽由天降拔臣陪列之中遽升台鼎之重承命震骇不知所措敬诣宸阙恳辞再三而陛下执之愈坚用是惶惑畏悚虽以孱病之躯忘其固陋思进一言以图报効辄罄竭愚诚指陈时政而庸戅鄙直不能回互矫切事情幸陛下圣恩弘大不惟不遽加诛责且仍使尸居相位任大功小虚负宠光愈增忧惧以故向来之病有加无退窃自惟度於国则殊无寸补於身则日就危困可不惧哉毫厘有差则寰海致弊岂可苟叨荣宠以妨天下之贤哉乞复居旧职以虚陛下待贤之地博选周行以扬陛下敬天之休则臣某不胜幸甚五年卫辉路揔管臣陈佑谨斋沐百拜献书於皇帝陛下臣今越职言事事曰三本皆国家大计非不知获罪于时也顾臣起身微贱臣之先王【谓穆格大王也】拔臣於畎亩之中进臣於陛下陛下任臣以方面之重锡臣以虎符之荣臣叨居陛下之官食陛下之禄将踰十年矣是以朝夕感愧每思敷陈国计効死以报陛下亦所以报先王也傥蒙陛下察臣愚忠以臣言万一有补於时贳以不死俾开言路臣之幸也若以臣言狂瞽冒犯时忌其罪当死死於国计臣之义也伏望陛下赐以燕闲之暇熟览臣言则臣纎芥之忠山岳之罪举无逃於圣监矣惟陛下仁圣裁之臣闻殷周汉唐之有天下也天生创业之君必生守文之主盖创业之君天所以定祸乱也守文之主天所以致隆平也昔我圣朝之兴也太祖皇帝龙飞朔方雷震云合天下响应统一四海君临万邦虽汤武之盛未之有也天眷圣朝实生陛下陛下神武圣文经天纬地能尽守文之美兼隆创业之基兆民懽康品物咸遂典章文物灿然可观暨遐域远方之民上古所不能臣者陛下悉能臣之虽高宗之兴殷成康宣王之兴周文景光武之兴汉太宗宪宗之兴唐无以过也是以海内豪杰之士翕然向风咸谓天命陛下啓太平之运者有四民望陛下树太平之本者有三臣请条列而言之陛下昔在藩邸之初奉辞伐罪西举大理势若摧枯南渡长江神於反掌此天命陛下扬万里之威定四方之乱将降大任於陛下即位之後内难方殷藩王之阶乱者在北逆贼之连祸者在东然天戈一指俱从平荡此天命陛下削藩镇有衅之权新唐虞无为之化将以跻斯民於仁寿之域也臣故曰天命陛下啓太平之本者有三其一曰太子国本建立之计宜早臣闻三代盛王有天下者皆以传子非不欲法尧舜禅让之美也顾其势有不能尔何则时俗有厚薄之殊民情有变迁之异苟或传非其人祸源一啓则後世争之其乱未易息也以是见圣人公天下之忧深矣故孟轲曰天与贤则与贤天与子则与子夫所谓天与子者非谓天有谆谆之言告谕人主以传子之计也政谓时运推移无非天理圣人能与时消息动合天意故自天佑之吉无不利是以三代享祚长久至有踰六七百年者以其传子之心公於为天下不私於已故也伏见圣代隆兴不崇储贰故授受之际天下忧危曩者建藩屏之国授诸侯之兵所以尊王室卫社稷实祖宗创业之弘规也迨乎中统之初颇异於是恃其国之大也谋倾王室者有之恃其兵之强也图危社稷者有之当是之时赖陛下断自圣衷筭无遗策故揔揽权纲则藩镇之祸销矣深固根本则朝廷之计定矣此陛下守文之善经也何以言之天下者太祖之天下也法令者太祖之法令也陛下岂欲变易旧章作为新制以快天下耳目之观听哉诚以时移事变理势当然不得不尔期於宗社之安而已矣由此观之国本之议昭然甚明不可缓也语曰虽有智慧不如乘势虽有鎡基不如待时今年谷屡登四海晏然此其时矣亿兆戴德侯王向化此其势矣诚万世一时也夫天与不受则违天意民望不副则失民心失民心则可忧违天意则可惧此安危之机不可不察也伏惟陛下上承天意下顺民心体三代宏远之规法春秋嫡长之义内亲九族外恊万邦建皇储於春宫隆帝基於圣代俾入监国事出抚戎政絶觊觎之心壹中外之望则民心不摇邦本自固矣陛下藴谦光之德纵不欲以天下传子孙独不念宗庙之灵社稷之重生民之涂炭乎愿陛下熟计而为之则天下臣民之幸甚矣其二曰中书政本责成之任宜专臣伏见陛下励精为治顷年以来建官分职纲理衆务可谓备矣曰中书曰御史曰枢密曰制国用曰左右部夫承命宣制奉行文书铨叙品流编齐户口均赋役平狱讼此左右部之责也通漕运谨出纳充府库实仓廪百姓富饶国用丰备此制国用之职也修军政严武备辟疆场肃号令谨先事之防销未形之患士马精强敌人畏服此枢密之任也若夫屏贵近退奸邪絶臣下之威福强公室杜私门纠劾非违肃清朝野非御史不能也如斗之承天斟酌元气运行四时条举纲维着明纪律揔百揆平万几求贤审官献可替否内亲同姓外抚四夷绥之以利镇之以静涵养人材变化风俗立经国之远图建长世之大议孜孜奉国知无不为作新太平之化非中书不可也且皇天以亿兆之命悬之於陛下之手陛下父事上天子爱下民其道无他要在慎择宰相委任责成而已钦惟陛下元首之尊也中书股肱之任也御史耳目之司也方今之宜非中书则无以尊上非御史则无以肃下下不肃则内慢上不尊则外侮内慢外侮乱之始也上尊下肃治之基也故虞书载明良之歌贾生设堂陛之喻其旨岂不深且远哉凡今之所以未臻於至治者良由法无定体人无定分政出多门不相统一故也臣谓诸外路军民钱谷之官宜悉委中书通行迁转其赏罚黜陟一听於中书其善恶能否一审於御史如此则官有定名之实法有画一之规矣又大臣贵和不贵同和於义则公道昭明有揖让之治同於利则私怨萌生起忿争之乱此必然之效也诚能中外戮力将相同心和若盐梅固如金石各慕相如寇恂相下之义夹辅王室叶赞圣猷陛下临之以日月之明怀之以天地之量操威福之权执文武之柄俾法有定体人有定分上之使下如身之运臂臂之任指下之事上如使足之承身身之尊首各勤厥职各尽乃心夫如是天下何忧不理国势何忧不振乎虽西北诸子未觐天顔东南一隅未沾圣化其来庭之议称藩之奏可尅日而待不足为陛下忧也所可忧者大臣未和大政未通羣小流言荧惑圣听干挠庶政亏损国威摧壮士之心钳直臣之口至使人情以缄默为贤以尽节为愚以告讦为忠以直言为讳是皆奸人敌国之幸非陛下之福也臣恐此弊不已习以成风将见私门万启於下公道孤立於上虽有臯夔为臣伊周作辅亦不能善治矣陛下有垂成太平之功而复有小人基乱之衅此臣所以为陛下惜也今大臣设有奸邪不忠窃弄威柄者御史自当言之乃其职也百官自当论之乃其分也乌在无赖小人不为乡党所齿者骤兴攻讦之风於朝廷之上乎臣知国家承平吉祥之言必不出於若辈之口也惟陛下远之则天下幸甚其三曰人材治本选举之方宜审臣闻君天下者劳於求贤逸於得人其来尚矣盖天地间有中和至顺之气生而为聪明特逹之人以待时君之用是以圣王遭时定制不借材於异代皆取士於当时臣愚以为今之天下犹古之天下也今之君臣犹古之君臣也今之人材犹古之人材也贤俊经纶之士岂皆生於曩代而独不生於当今哉顾惟陛下求之与否尔伏见取人之法今之议者互有异同或以选举为尽美而贱科第或以科第为至公而轻选举是皆一已之偏见非古今之通论也夫二帝三王之下隋唐以上数千百年之间明君睿主所得社稷之臣王覇之辅盖亦多矣其丰功盛烈章章然着於天下後世之耳目者迹其从来亦可考也或起之於耕耘或求之於版筑或猎之於屠钓或遇献言而入侍或由荐进而登朝至於贤良方正直言孝亷贡举之着遭际万殊不可胜纪岂一出於科第乎自隋唐以降迄於宋金数百年间代不乏人名臣伟器例皆以科第进岂皆一出於选举乎及乎遇合於君聚精会神於朝廷之上皆能尊主庇民论道佐时宁复有彼优此劣之间哉夫士之处世亦犹鱼之处水今鲂之在河鲤之在洛人皆知之其取之之术固有筌罾网钓之不同期於得鲂得鲤则一也臣愚谓方今取士宜设三科以尽天下之材以公天下之用亡金之士以第进士并历显官耆年宿德老成之人分布台省谘询典故一也内则将相公卿大夫各举所知外则府尹州牧岁贡有差进贤良则受赏进不肖则受罚二也颁降诏书布告天下限以某年开设科举三也三科之外继以门廕劳効参之可谓才德兼收勲贤并进如此则人人自励安敢苟且庶几野无遗材多士盈朝将相得人於上守令称职於下时雍丕变政化日新陛下端拱无为而天下治矣夫天下犹重器也器之安危置之在人陛下诚欲措天下於泰山之安基宗社於磐石之固可不以求材为急务乎诗曰济济多士文王以宁其斯之谓欤抑臣又闻凡人臣进深计之言於上自古为难昔汉贾谊当文帝治平之世建言诸侯强大将不利於社稷譬犹抱火厝之积薪之下而寝其上火未及然因谓之安甚非安上全下之计莫若衆建诸侯而少其力可谓切中时病矣然当时举皆以谊言为过故帝虽嘉之而不能用逮景帝之世七国连兵几危汉室谊之言始验於此矣董仲舒当武帝穷兵黩武之初重敛苛刑之际一踵亡秦之余弊唯崇尚虚文而欲求至治仲舒以为更化而不更化虽有大贤不能善治譬之琴瑟不调甚者当更张而不更张虽有良工不能善鼓耳又言临渊羡鱼不如退而结网临政愿治不如退而更化可谓深识治体矣然当时举朝皆以其言为迂故帝虽纳之而不果行逮季年之後海内虚耗户口减半帝於是发仁圣之言下哀痛之诏仲舒之言始验於此矣向若文帝用贾谊之言武帝行仲舒之策其祸乱之极必不至此汉之为汉又岂止如是而已哉暨乎有唐驭宇太宗皇帝清明在躬以纳谏为心而魏徵之伦耻其君不及尧舜是以知无不言言无不听听无不行故能身致太平比功较德优迈前主矣臣诚才识驽钝不足以比拟前贤如霄壤泾渭固自有间然於遭逢圣明诚诚恳恳志在纳忠其义一也臣请以人身之计言之且冬之祁寒夏之甚暑此天之变於上者也在修人事以应之故祁寒则衣之以裘甚暑则服之以葛非人情恶常而好变也盖亦理势当然不得不尔期於康宁其身而已矣或者安於循习昧於变通冬之裘且加於流火铄金之夏夏之葛苟施之坚氷拆地之冬将见严酷疠人危在朝夕矣又乌能答天地之正筭养乔松之上寿哉国计安危理亦如此臣愚窃谓三本之策若施之於太祖用武之世有所未遑行之於陛下文明之时诚得其宜矣此实天下之公论非臣一人之私意也愿陛下不以人废言力而行之则可以塞祸乱之源可以兴太平之化可以保子孙於万世可以福苍生於无穷矣臣猥寄外藩不明大体加以性识愚戅干冒宸严不胜战栗陨越之至二十年刑部尚书崔彧上疏言时政十八事一曰开广言路多选正人番直上前以司喉舌庶免党附壅塞之患二曰当阿哈玛特擅权台臣莫敢纠其非迨其事败然後接踵随声徒取讥笑宜别加选用其旧人除蒙古人取圣断外余皆当问罪三曰枢密院定夺军官赏罚不当多听阿哈玛特风旨宜择有声望者为长贰庶几号令明而赏罚当四曰翰苑亦颂阿哈玛特功德宜博访南北耆儒硕望以重此选五曰郝祯耿仁等虽在典型若是者尚多罪同罚异公论未伸合次第屏除六曰贵游子弟用即显官幼不讲学何以从政得如左丞许衡教国子学则人才辈出矣七曰今起居注所书不过奏事捡目而已宜择蒙古人之有声望汉人之重厚者居其任分番上直帝王言动必书以垂法於无穷八曰宪曹无法可守是以奸人无所顾忌宜定律令以为一代之法九曰官冗若徒省一官员并一衙门亦非经久之筞宜参衆议而立定成规十曰官僚无以养亷责其贪则苛乞将诸路大小官有俸者量增无俸者特给然不取之於官惟赋之於民盖官吏既有所养不致病民少增岁赋亦将乐从十一曰内地百姓流移江南避赋役者已十五万户去家就旅岂人之情赋重政繁驱之致此乞特降诏旨招集复业免其後来五年科役其余积欠并蠲事产即日给还民官满替以户口增耗为黜陟其徙江南不归者与土着一例当役十二曰丞相安图迁转良臣悉为阿哈玛特所摈黜或居散地或在远方并令拔擢十三曰簿録奸党财物本国家之物不可视为横得遂致滥用宜以之实帑藏供岁计十四曰大都非如上都止备廵幸不应立留守司此皆阿哈玛特以此位置私党今宜易置緫管府十五曰中书省右丞二而左丞缺宜改所增右丞置诸左十六曰在外行省不必置丞相平章止设左右丞以下庶几内重不致势均彼谓非隆其名不足镇压者奸臣欺罔之论也十七曰阿尔哈雅掌兵民之权子侄姻党分列权要官吏出其门者十之七八其威权不在阿哈玛特下宜罢职理筭其党虽无汚染者亦当迁转他所勿使久据湖广十八曰铨选类奏贤否莫知自今三品已上必引见而後授官疏奏即日命中书行其数事余命与御史大夫伊实特穆尔议行之

至元中集贤学士程钜夫上奏曰臣闻天子之职莫大於择相宰相之职莫大於进贤苟不知以进贤为急而惟以殖货为心非为上为德为下为民之意也昔汉文帝以决狱钱谷问之丞相周勃不能对陈平对曰陛下问决狱责廷尉问钱谷责治粟内史宰相上佐天子理阴阳下遂万物之宜外镇抚四夷内亲附百姓观其所言可谓知宰相之职矣今权奸用事立尚书省以鈎考钱谷剥害生民为务所委任者率皆贪饕徼利之徒四方盗贼窃发良有以也臣窃以为清尚书之政损行省之权罢言利之官行恤民之典於国为便谨冒昧以闻伏取圣旨

世祖时刘秉忠上书数千百言其略曰典章礼乐法度三纲五常之教备於尧舜三王因之五覇败之汉兴以来至于五代一千三百余年由此道者汉文景光武唐太宗玄宗五君而玄宗不无疵也然治乱之道系乎天而由乎人天生青吉斯皇帝起一旅降诸国不数年而取天下勤劳忧苦遗大宝於子孙庶传万祀永保无疆之福愚闻之曰以马上取天下不可以马上治昔武王兄也周公弟也周公思天下善事夜以继日每得一事坐以待旦以匡周室以保周天下八百余年周公之力也君上兄也大王弟也思周公之故事而行之在乎今日千载一时不可失也君之所任在内莫大乎相相以领百官化万民在外莫大乎将将以统三军安四域内外相济国之急务必先之也然天下之大非一人之可及万事之细非一心之可察当择开国功臣之子孙分为京府州郡监守督责旧官以遵王法仍差按察官守治者升否者黜天下不力而定也天下户过百万自呼图克诺延断事之後差徭甚大加以军马调发使臣烦扰官吏乞取民不能当是以逃窜宜比旧减半或三分去一就见在之民以定差税招逃者复业再行定夺官无定次清洁者无以迁污滥者无以降可比附古例定百官爵禄仪仗使家足身贵有犯於民设条定罪威福者君之权奉命者臣之职今百官自行威福进退生杀惟意之从宜从禁治天下之民未闻教化见在囚人宜从赦免明施教令使之知畏则犯者自少也教令既设则不宜繁因大朝旧例增益民间所宜设者十数条足矣教令既施罪不至死者皆提察然後决犯死刑者覆奏然後听断不致刑及无辜天子以天下为家兆民为子国不足取於民民不足取於国相须如鱼水有国家者置府库设仓廪亦为助民民有身者营产业辟田野亦为资国用也今宜打筭官民所欠债负若实为应当差发所借理宜依汗皇帝圣旨一本一利官司归还凡陪偿无名虚契所负及还过元本者并行赦免纳粮就远仓有一废十者宜从近仓以输为便当驿路州城饮食祗待偏重宜计所费以准差发关市津梁正税十五分取一宜从旧制禁横取减税法以利百姓仓库加耗甚重宜令权量度均为一法使锱铢圭撮尺寸皆平以存信去诈珍贝金银之所出淘沙链石实不易为一旦以缠丝缕饰皮革涂木石粧器仗取一时之华丽废为尘而无济甚可惜也宜从禁治除帝胄功臣大官以下章服有制外无职之人不得僭越今地广民微赋敛繁重民不聊生何力耕耨以厚产业宜差劝农官一员率天下百姓务农桑营产业实国之大益古者庠序学校未尝废今郡县虽有学并非官置宜从旧制修建三学设教授开选择才以经义为上词赋论策次之兼科举之设已奉过汗皇帝圣旨因而言之易行也开设学校宜择开国功臣子孙受教选达才任用之天下莫大於朝省亲民莫近於县宰虽朝省有法县宰宜择县宰正民自安矣关西河南地广土沃以军马之所出入治而未丰宜设官招抚不数年民归土辟以资军马之用实国之大事伊喇中丞拘榷盐铁诸产商贾酒醋货殖诸事以定宣课虽使从实恢办不足亦取於民施兑不办已不为轻乌尔呼玛勒奏请於旧额加倍榷之往往科取民间科榷并行民无所措手足宜从旧例办榷更或减轻罢繁碎止科徵无从献利之徒削民害国鳏寡孤独废疾者宜设孤老院给衣粮以为养使臣到州郡宜设舘不得於官衙民家安下孔子为百王师立万世法今庙堂虽废存者尚多宜令州郡祭祀释奠如旧仪近代礼乐器具靡散宜令刷会徵太常旧人教引後学使器备人存渐以修之实太平之基王道之本今天下广远虽青吉斯皇帝威福之致亦天地神明隂所佑也宜访名儒循旧礼尊祭上下神祗和天地之气顺时序之行使神享民依德极於幽明天下赖一人之庆见行辽历日月交食颇差闻司天台改成新历未见施行宜因新君即位颁历改元令京府州郡置更漏使民知时国灭史存古之常道宜选修金史令一代君臣事业不坠於後世甚有励也国家广大如天万中取一以养天下名士宿儒之无营运产业者使不致困穷或有营运产业者会前圣旨种养应输差税其余大小杂泛并行蠲免使自给养实国家养才励人之大也明君用人如大匠用材随其巨细长短以施规矩绳墨孔子曰君子不可小知而可大受小人不可大受而可小知盖君子所存者大不能尽小人之事或有一短小人所拘者狭不能同君子之量或有一长尽其才而用之成功之道也君子不以言废人不以人废言大开言路所以成天下安兆民也天地之大日月之明而或有所蔽且蔽天之明者云雾也蔽人之明者私欲佞说也常人有之蔽一心也人君有之蔽天下也常选左右谏臣使讽谕於未形忖画於至密也君子之心一於理义怀於忠良小人之心一於利欲怀於谗佞君子得位有容於小人小人得势必排於君子明君在上不可不辨也孔子曰远佞人又曰恶利口之覆邦家者此之谓也今言利者衆非图以利国害民实欲残民而自利也宜将国中人民必用场冶付各路课税所以定榷办其余言利者并行罢去古者明王不宝远物所宝惟贤如使贤者在位能者在职此皆一人之睿知贤王之辅成也古者治世均民产业自废井田为阡陌後世因之不能复今穷乏者益损富盛者增加宜禁行利之人勿恃官势居官在位者勿侵民利商贾与民和好交易不生擅夺欺罔之害真国家之利也笞箠之制宜会古酌今均为一法使无敢过越禁私置牢狱淫民无辜鞭背之刑宜禁治以彰爱生之德立朝省以统百官分有司以御衆事以至京府州郡亲民之职无不备纪纲正於上法度行於下是故天下不劳而治也今新君即位之後可立朝省以为政本其余百司不在员多惟在得人焉耳世祖嘉纳焉

王恽上政事书曰臣近蒙礼部符承中书省劄该宪台钦奉圣旨召臣恽驰传赴阙庭者臣恽伏自钦承明命夙夜只惧不知所为意者宪台过举俾备顾问庶有所发明因自忖量国家之事日有万几非愚所能识然臣自中元迄於今日久叨仕进区区管窥不无一见辄敢以时务所宜先者数事昧死上闻臣闻自古创业垂统之君必定制画法传之子孙俾遵而守之以为长世不拔之本钦惟皇帝陛下圣文神武以有为之资膺大一统之运长策抚驭区宇民数远迈汉唐其所渇者特治道而已然三十年间励精为治因时制宜良法美意固已周悉今也有更张振励讲明画一若悬象而昭布之使臣民晓然知其法之所以岂不便哉故臣以立法定制为论治之始一曰议宪章以一政体传曰法者辅治之具一日阙则不可君操於上永作成宪吏承於下遵为定式民晓其法易避而难犯若周之三典汉之九章是也今国家有天下六十余年小大之法尚远定议内而宪台天子之执法外而廉司州郡之法吏是具司理之官而无所守之法犹有毉而无药也至平刑议断旋旋为理未免有酌量准拟之差彼此轻重之异臣愚谓宜将已定律令颁为新法或有不通行未尽该者如累朝圣训与中统迄今条格通行议拟参而用之与百姓更始如是则法无二门轻重适当吏安所守民知所避而难犯天下幸甚二曰定制度以抑奢僭夫制度者明尊卑别贵贱法天道而立人极也故古者衣服饮食舆马屋庐皆有恒制至於庶人仆妾其禁尤严惟在君人者制节谨度率先化下为务何则上之动静为人劳逸之本上之奢俭为人富贫之源可不鉴哉钦惟皇帝陛下临御以来躬先俭素思复淳风如轻紵衣而贵紬缯去金饰而朴鞍履至衣服等物销织镀砑之类一切禁止以奉行渐远不无弛缓今也臣民衣饮踰於公侯妇女衣着等於贵戚以致聘财过於卿相男女不能婚姻正以用之无制僭越暴殄有不能供亿者故物价不得不踊而贵钱币不得不虚而轻上下困弊日甚一日假若巨室之家亲属奴隶衣饮一切自有等差若例而一之寜不困乏臣愚以谓宜一切定夺大行禁止使民志定而不少僭越用既有度物自丰饶恐亦实楮币杀物价之一端也三曰节浮费以丰财用夫一世之财足周一世之用不必专丰其财去其害财者可也今国家财赋方之中统初年岁入何啻倍蓰而每岁经费终不阜赡者岂以事胜於财过有所费故也为今之计正当量入为出以过有举作为戒除飨宗庙供乘舆给边备赏战功捄荒岁外如冗兵妄求浮食冗费及不在常例者宜捡括一切省减以丰其财财丰事胜食足气充以攻则取以战则胜以柔则服将何为而不成何求而不获古之善为国者君不必富富藏於民故用虽多而取不竭孔子曰百姓足君孰与不足此之谓也且财非天来皆自民出竭泽焚林其孰御之但力屈财殚非所以养民而强国也昔亡金世宗诸王有以不给而请告者世宗曰汝辈何騃殊不知府库之财乃百姓之财耳我但緫而主之安敢妄费迄今称说以为君人至言可不鉴哉四曰重名爵以揽威权古人称官爵谓之天秩王者代天爵人鼓舞一世使天下之人奔走为吾用者此也惟爵与禄不轻以付人曰贤曰材乃能得之所以为砺世磨钝之具若得之轻则视之轻视之轻则人不重人不重将见君子远小人至此必然理也惟其磨砺辔驭之权世主操於上不轻授人与当其材何患气之不振力之不竭事之不成者哉今四海一家权宜假借之举日渐希濶正国家收揽威权之时如近年委任稍重者罔考其素即授崇品激之建功立事固是驾驭英雄大权苟非其人不无叨窃不安之惧今中外无事朝廷宜重而惜之昔有唐使职或带相衔然止行见职曾无分省实权五曰议廉司以励庶官臣闻古之善为国者不使人有怠惰不振之气若作於心而害於政苟非以德振起必须度时宜本人情齐之以法故得小大毕力上不劳而衆事举今州郡之官品流淆杂既无选举甄别止循常资纷纷藉藉聚散於吏部例得一官鲜不因循苟且以岁月养资考而已欲望承流宣化趋事赴功卓有惟新之政亦已难矣尝观汉唐之驭吏也能者增秩赐金公卿缺则补之以表其贤否者放田里而不事事唐则召七品以上官集於阙庭亲与访问究得失而进退之然二者不过爵禄为劝爵禄极则意满足意满足则怠心生亦有无如何者故持斧直指采访黜陟等使岁相望於道而本朝之举高出前代比者廉司之设初气甚张中外之官悚然有改过自新之念大奸巨猾致畏慑而不自安庸人懦夫将卓尔而有所立行无几何法禁稍寛使监视者劲挺之气不息而自敛听从者奸弊之萌潜滋而复持恐徒易其名而不能革州县之故习夫刑罚崇宽固是国家美政然分别善恶以示劝惩岂得专务宽恤昔亡金大定间尚书省奏顺州军判崔伯时受賍不枉法准制当削官停职世宗曰受财不至枉法以习知法律故也所为奸狡习与性成後复任用岂能自悛虽所犯止於追官非奉特旨无复録用以致犯禁者鲜此先事之明验也今风俗浇薄遇有所犯苟免无耻臣愚为法宜稍重以权一时其要在人法并任精择官僚优加吏禄宪纲既立公道大行官有作新之气吏无餬口之虞我之气既伸彼安得不振我之政既肃彼安敢或私所谓上行下效源清流长将见风彩百倍有登揽澄清之望矣六曰议保举以核名实方今亲民与参佐官莫县令经历为重县令乃百姓师帅师帅贤则德泽宣参署为一路纪纲纪纲振则政务举今例出常流安取殊绩臣愚以为若行品官保举法庶得其人其法品量举主与所保者资历相应果皆两可复精加磨勘无谬妄私意然後许令入状相小大之才授繁简之任限以岁月【如唐制厘务出二百日者是也】课其殿最升黜举主得人者受知贤之赏不职者坐不当之罚举官自然尽心受保者常恐相累如此庶立功而寡过矣其南选尤宜施用此法何则江南比至平定谅为不易凡所隶附秋毫无犯可为仁义之师只以前省调官贿而海放行省注拟尤为滥杂侵渔掊克惨於兵凶至盗贼窃发指此为名仰赖天恩幸其无事今宜委官分拣以行此法其停革人员不至罢黜者降之边远边远见职委有声迹者使之内迁亦激劝一法兹盖自汉唐五代迄於亡金皆遵而行之当时号称得人然必须内设审官考功等职专掌其事七曰设科举以收人材方今洪儒硕德既老且尽後生晚进既无进望例多不学州府乡县虽立教官讲书会课秖皆虚名略无实效以致非常之材未闻一士州郡政治若无可称思得大儒硕德难矣臣愚以谓不若开设选举取验之速也夫进士选历代号取士正科将相之材皆从此出前代讲之熟矣理有不可废者若限以岁月而考试之将见士争力学人材辈出可计日而待也论者必曰今以员多阙少见行壅滞若复此举是愈壅而滞之也臣谓不然盖科举之设本以核实学而收多士清仕途而息杂流庶得将相全材为国论治道备大用也岂不愈於学校徒设汗漫而无所成乎八曰试吏员以清政务前代取吏之法条目甚严如宰相子辟举令取充省杂终塲举人试补台掾品官子孙吏员班秖合门等人出身者试补六部令史夫令者明法令曰令史者通经史曰史今府州司县应用一切胥吏多自帖书中来官无取材势须及此所习既凡闻见或寡欲望明刑政识大体务清弊革难矣臣愚以谓为今之计莫若将合岁贡吏人以吏员法试之中选者仍许上贡补充随朝身役外州府郡见役者从廉司以校法试验庶几激之积渐肯学其月请俸给亦合定夺能使得餬其口然後可责以亷何则今廉司专抑吏权察非违少有贪鄙不计养廉即按而治之是纵之窃而责以何盗之为岂理也哉九曰恤军民以固邦本近命新省整治以来一切事务尽从简静可谓不严而治不肃而成者也中外熙熙翕然有拭目太平之望兹盖皇帝陛下屏去奸慝保合太和嘉靖邦本专任责成之效也然犹有当轸虑者夫为治之道政贵均一不少偏重否则必更而张之使至公均被国家且自攻围襄阳以来签取军役盖四举矣将着中物力等户尽充军站中间抛下上户其能有几皆贫难下户而军兴百色所须皆仰供办江南甫下遭值前省和顾和易急徵暴歛侵渔不法又将军站闪下差税不问多寡止除四两余者分洒见户其逃亡差税又行每岁陪纳数年之间编氓已是靠损其小户困苦不较可知臣以时属方殷其代输差税宜令蠲免涵养存恤小康若一旦别有征求易为责办其军站户富者至有田亩连阡陌家资累巨万丁对列什伍贫者日求生活有储无甔石田无置锥者今也不分难易一体应役又至元十一年签充列军役者多是近下户计当时起遣已是生受臣愚谓俱合分拣定夺庶不致困乏逃窜有悞临时调遣不均之弊莫此为重十曰复常平以广蓄积常平仓设自至元八年随路收贮斛粟约八十余万今仓廪具存起运久空甚非朝廷捄荒恤民本意夫常平之法岁丰增价以籴之则农重谷而敦本岁荒则减价以粜之故民倚安而无菜色如往年定时估以平物价竟不克行殊不若常平之有粟也盖?昂权在有司兼并利无专擅故也若复实常平倘遇凶歉出粜三二千石谷价自平楮币亦复加重且免赈济破用军国正储实为古今良法十一曰广屯田以息远饷臣闻边储远饷自古未有良法如飞挽负载卖爵赎罪引种和籴未免弊困多不能行俱未若留兵屯田为古今之长策也臣试以唐振武事言之宪宗元和七年李绦言天德振武【今丰州等处】左右良田约四千八百顷收粟四十万斛岁省度支钱二十余万缗兹非明验欤今振武丰州界河两傍除营帐百姓耕占外其余荒闲尚多若大治屯田自非水旱田功稍集国储必有所济唐陆贽所谓缘边土沃而久荒所收必厚又近岁山後流移户多将见抛地土时暂借令营屯亦是一法【富弼曾言此事】及捡括冒占仍招募愿户者听外边屯已置营屯去处亦宜差强果为国尽心有为能臣重与捡勘其间一切可行未举已行不尽者极人为而尽地力仍将迤南一切置屯见闲户数并徙边防以捄一时此急於治外之意也十二曰息远略以抚已有臣常闻老子以恬淡为宗孔宣父戒及其在得二圣人垂教以天理当然为言非徒设也钦惟皇帝陛下圣神文武临御天下三十余年昭丕天之功接千岁之统三五已来未有若斯之盛其於太祖圣武皇帝垂创之业可谓大集厥成然有其有者安务广德者强审今之势譬犹蓄牧大家川量谷计数已殷富正在牧圉择人刍豢得所而已如此则牛羊茁壮日蕃而无耗不然罔恤见有又务多得将见复求者未获则已有者瘠而耗之可不惜哉伏愿陛下息远略抚已有以恬淡为心以在得为戒颐养圣夀配天无极此宗庙神灵四海臣民之愿也臣又尝观天地之气四时行万物生皆自然而然又其升降止三万里之中其范围不出三十万里之内余则混沦磅礴虽圣人有置而不论者伏惟陛下宪天体道财成辅相功已不能殚纪尚何言而何虑哉十三曰感和气以消水旱夫兵者凶器战者危事不得已而用之且以强胜为戒我国家以神武戡定海宇日月所出没霜露所沾坠莫不臣而主之然地广物衆不无蘖芽其间故三十年之久十有余举如征大理云南渡鄂渚平内难讨贼璮取江南破襄汉驾洋海下占城定高丽问罪交州扫清辽甸皆除暴固存彼动此应不得已而用之之举也然士卒愁苦死伤暴露边郡困乏中外忧劳之气不得不伤隂阳之和而致水旱之报是以圣人重之畏之故老子曰大军之後必有凶年师之所处荆棘生焉故比年以来水旱无时霜灾屡作山崩地震变出非常奸臣柄用盗贼窃发百姓嗸嗸日趋於困臣常读中元已来国书诏条未尝不以生灵为念弃捐细故讲信修睦以用兵为重此尧舜好生之德禹汤克寛不自满假之仁也愿陛下躬体玄默颐养圣夀与天无极以初元之心为心以恬澹之虑为虑为民祈天请命灾害不生祸乱不作使黎庶知其无好兵之心天地鬼神谅其不得已之意庶几天回哀眷易乖戾而为和平变荒歉而为丰稔敛时五福敷锡庶民咸跻仁夀之域天下幸甚十四曰崇教化以厚风俗自昔风俗美好由礼义所生今也礼义既衰故日趋於薄一法出则百奸作一令下则百诈起何则民所欲而生者岁不加益我过为之求者日有所增所谓救死而不赡奚暇治礼义哉有司释此不念每以厚风俗为务如孝行复役节妇有旌议婚姻立学师表淑慝忠臣义士岁有常秩之类非不家至户晓然终无分寸之效者徒文具虚名而已夫天下之事有本有末知所先後则教立而化行臣愚以为风化之行莫国家若先以四教为本曰仁以养之义以取之礼以安之信以行之何为仁父爱子育怀生乐业温饫以养其心何为义轻徭薄赋取敛合宜寛裕以畅其气何为礼上下有分毋妄侵辱诛责以当其功罪何为信发号施令一出不易忱诚以明其约束是也而前政者谓僧格也曾不务此专以威虐肆心督责为令取办一时流毒四海不知陵迟偏詖有不可救药至於今为厉者如逋负差徭有已蠲未蠲者贫难军人有已闲未闲者民出只应不蒙拨降反覆偿其不应民办和买虽蒙官还曾何敷其元价杖刑重责不上大夫崇卑之品曾不少间悉被其戮辱夫如是将何以责民心之近厚风俗之淳粹者哉惟其四者本立而天下悚然有忠厚亷耻之心而後敦之以礼让谨之以庠序观之以乡饮教之以冠婚丧祭民将目撃而心谕安行而有得二三大臣匡直辅翼於上时从而振德之孰有子遗其亲臣後其君者哉所谓父子有亲君臣有义不曰风恬俗美将安归乎十五曰减行院以一调遣伏见近者立行院四处盖欲养兵力分省权而免横役然不可多设多设则一旦遇有调遣号令不相统一至合而征苟进涉险难不肯并力一向以趋成功况江岭阻隔动辄数百里贼去此而盗彼即欲加兵则曰我已降於彼比缘知会巳杀掠而去如向者锺贼是也其在江西我逐而出境即睨而不视其在福建复逐而出境亦坐而不问已至朝廷专差重臣会三道之兵緫统於上才方剿絶臣故曰不可多立者缘此也若止设一院於江州地既酌中号令四出复命皇子震统於上使跨有江淮遥制兵势将何冲而不折何令之不一哉诚为简便十六曰絶交贡以示旷度夫边方小国外示臣属内实观望我以诚往彼辄谲来何则恃其险僻昧夫天理而怀苟且假息之念故也非修文以来易以计破难以兵碎也今交趾汉数郡之地耳数年之间虽奉贡伻来终未稽颡阙下欵输诚赤今年羾一犀象明年献翠贝若干是皆我物藉为己有调书词延岁月而已此最不可信者昔汉文帝却千里马诏郡国母令来献而越王尉佗曾未几何怨艾自新去号北面终其身内属正以德礼怀柔然尔臣愚以谓彼之交贡自今宜辞而无受则我之所得者有三不宝远物示以旷度一也鳞介之属叵测浅深不知我之虚实彼用自絶使私计内穷二也又使骇夫天子明见照万里之外畏天事大之心庶有以自省其曲直所在三也刺竹药弩缓则肆行奸诈急则曲尽服从伏乞下公卿集议以付有司臣之所言虽至浅近然当陛下无忌讳之时远被宠召无一言补报缄默旅退岂惟自弃大负朝廷虚求之心顾臣庸愚何足重轻万一片言悞有可取使四方大贤大德之士闻之曰如臣者且蒙采择将訑訑而来皆为陛下用矣臣不胜俯伏待罪忧恐之至臣恽昧死再拜谨言

赵天麟上策曰臣闻天由文而能生地因文而能成人以文而愈灵王者守文而为天下正日月有度星辰有躔鼓之以雷霆润之以风雨千变万化不失其常者天之文也积而山岳深而河海五土之高下百谷之蕃滋允执厥中黄裳元吉者地之文也君臣父子礼乐诗书大理达乎圣贤英粹宣於翰墨粲然相接曲尽诸宜者人之文也经天纬地统制下民抚善政以勤行廓皇猷而博施无私无慾克长克君鼓之舞之以尽其神焕乎郁乎以昭其德者王者之文也钦惟陛下方承景运燕处超然臣谓文者质之华也质者文之骨也存其质则既以成夫元化之鸿基修其文则可以耀我一家之伟绩是以质文之理并道器而同归文质之情充显微而无间昔者穷新构逆光武中兴正火龙骧首之秋方炎祚回锋之际犹且投戈讲艺息马论道况为四海治平之政者可不以文为务哉故夏之恶衣服而致美乎黻冕卑宫室而尽力乎沟洫下车泣罪设虞待贤者实惟文命周之德显於西土道被於南国兴二老盍归之念以庶邦惟正之供者实惟文王汉之天覆万民子爱兆姓前半夜之席而访寒士怜少女之意而除肉刑者实惟文帝唐之忧勤监古仁义致平广学舍之千区委名臣之十在者实惟文皇惟此四君咸有一德民庶荷当时之福史编传後世之芳究而言之繄可法矣今国家省台院部捴於内路府州县分於外职无不具事有所司心安而肢体咸宜领挈而襟裾就整临之以天威抚之以天庆宜乎道极三才功齐四代矣然而仅能致治未洽泰和炎荒之小国相持中土之狱囚常满陈言纳疏者无救弊之方在位食禄者但用法而已岂官非其人而未能尽副圣意邪将贤材处职而有术未得尽行邪抑且民或下愚不移而不循尧舜之化须除恶务本然後息邪尝窃思之良有以也九重深邃四海悬远下情不得上通上意不得下达枢机既开责成羣下养民之道或未周用人之方或未至当事者以簿书期会为急务进言者以法令末节为大本此其所以仅能致治未洽泰和也伏望陛下轸圣心而虑之究至理以图之细推今日之施为详择羣下之得失观天文以法隂阳察地文以御柔刚来人文以化四海守圣文以照无疆同夏之文命比周之文王超汉之文帝越唐之文皇治效班班可得而议愚臣观此蔑有难焉盖古天下今天下易地则皆然前圣人後圣人有为者亦若是故也天麟又上策曰臣闻人以倏然百岁之夀位天地育万物而独崇人以眇然七尺之躯周事变具衆理而咸备尽斯道者实惟心乎及乎青黄白黑之文间错而眸子不能了矣淫哇正雅之声交杂而耳官不能灵矣视听不了不灵而心神蔽彻不莹矣自中人以下岂有心神旷朗而无凝滞者哉是知无凝滞者惟圣人而已何以言之盖圣人之知既已特明而天下之事莫不有理以吾特明之知决彼有理之事虽万务丛於前百为继於後岂复有留心者哉今国家树后王君公承以大夫师长尚恐内外官吏有审谛之所不及而累改迹者安可不立法以定之哉夫财有可以取可以无取而介乎两间者为民父母之心但欲益下而已奈何关要之地人共窥觇天下之达者常少不达者常多一日暴之十日寒之或姑取之而俟後议或卒取之而伤亷化可胜言哉夫事有可以行可以无行而介乎两间者方其议之也以为不急而稽延岁月莫之能定焉及其行之也有司应文而怠慢苟简莫之能谨焉况事有至微而关利害之至大言有至细而存风化之至深者岂宜轻哉夫刑有可以轻可以重而介乎两间者此又方今弊之尤大者也伏见郡县之间一夫繋狱九族衔悲产业以之而停田宅以之而鬻者衆矣国家未有律令有司恣行决罚窃恐贫者犯刑未尝不重富者犯刑未尝不轻且鞭笞之下何求不获故有家资者行赂於当涂之人而委曲以成其轻纪之文矣彼寒素之族室如悬磬故所求不应激忿怒於无告之人而挟气以溢其所抵之罪矣贫民习知如是虽无罪而与官吏有相干者或质什器以僦钱或立文约以假贷输於官吏冀获矜怜如此则不疑之狱欲轻则轻欲重则重皆成疑狱矣乃欲化洽政治岂可得哉若其果疑之者迁延无断有就狴犴之中而死者有及十余年而不决者犯罪之家苞苴私谒所费不赀犯罪之人久拘囹圄所苦无极汉谚有之曰画地为狱议不入非虚语也今虽未至於此亦宜立法防之伏望陛下溥班明诏爰示百司凡资财可以取可以无取者明开其义减半而取之凡资财可以与可以无与者明开其义减半而与之凡事可以行可以无行者明开其义以便民从事凡疑狱可以轻可以重者明开其义从轻而决之凡常狱易决而傥有賍污弄法者幸从臣先所谓慎名器杜利门之法而行之则自当絶矣若夫愚昧不悛则有宪职在焉如是而清俗泽下之道自成因威示思之理无歉矣

历代名臣奏议卷六十六








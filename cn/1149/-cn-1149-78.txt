卷七十八

<史部,别史类,郝氏续後汉书>

钦定四库全书

续後汉书卷七十八　　　　元　郝经　撰

列传第七十五

列女

汉

弘农王妃　皇甫规妻　隂瑜妻　盛道妻董祀妻

魏

龎娥亲　姜叙母　赵昂妻　杜有道妻

曹文叔妻　羊耽妻　许允妻

吴

孙翊妻　张白妻

柔顺女之德贞固女之节二者兼备妇道尽矣故坤之繇曰利牝马之贞其传曰柔顺利贞坤至柔而动也刚夫婉娩而无不顺执德而不改其操然後合乎坤德才智工巧容色不与焉是以诗称静女美共姜【原注诗静女卫国风毛苌传曰女德贞静而有法乃可说也栢舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之】春秋书纪叔姬宋共姬【原注春秋庄公十二年纪叔姬归于酅二十年纪叔姬卒三十年葬纪叔姬纪亡而叔姬不归宗国归酅以死故特备书以美之襄公三十年宋灾伯姬卒叔弓如宋葬宋共姬　公羊传外夫人不书葬此何以书隐之也何隐尔宋灾伯姬卒焉其称諡何贤也何贤尔宋灾伯姬存焉有司复曰火至矣请出伯姬曰不可吾闻之也妇人夜出不见傅母不下堂传至矣母未至也逮乎火而死】与忠臣良士义夫孝子共垂竹帛光石洁玉皜然不朽汉成帝嬖赵氏刘向集古贤女爲列女传进规致讽而班史不録范蔚宗始録於东京书而为之传典策之制备矣有天地然後有男女有男女然後有夫妇有夫妇然後有父子兄弟君臣上下以错礼义故咸恒爲易下经之首书始降二女诗始二南礼本冠婚重伦类也一代之典昭示万世可独録男而遗女德乎三国之际翻覆离合臣子道丧有妇人而不失节焉又可无书乎故复着列女篇国别爲传云

弘农王妃唐姬者颍川人也董卓既废少帝爲弘农王山东义兵起讨卓卓惧乃置弘农王阁上使郎中令李儒进酖曰服此以辟恶王曰我无疾是欲杀我尔不肯饮强饮之不得已乃与唐姬及宫人饮醼诀别酒行王悲歌曰天道易兮我何艰弃万乘兮退守藩逆臣见廹兮命不延逝将去汝兮适幽玄因命唐姬起舞姬抗袖而歌曰皇天崩兮后土颓身为帝兮命夭摧死生异路兮从此乖奈我茕独兮心中哀因泣下呜咽坐者皆歔欷王谓姬曰卿王者妃势不复爲吏民妻自爱从此长辞矣遂饮药而死时年十八姬归乡里父会稽大守瑁欲嫁之姬誓不许及李傕破长安遣兵钞关东略得姬傕因欲妻之拒不从而终不自名尚书贾诩知之以状白献帝帝闻感怆乃下诏迎姬置园中使侍中持节拜为弘农王妃初平元年二月葬弘农王於故中常侍赵忠城圹中諡曰怀王姬寻薨合葬焉

谨案目録此下有皇甫规妻隂瑜妻盛道妻董祀妻四传今阙

龎娥亲者【谨案陈志云淯母娥後汉书亦云字娥惟皇甫谧列女传作娥亲】酒泉表氏龎子夏之妻西海太守淯之母禄福赵安【谨案列女传作赵君安下同】之女也安爲同县李夀所杀娥亲有男弟三人皆欲复雠夀深以为备会岁疫三人者皆死夀闻大喜会宗族相庆云赵氏强壮已尽惟有弱女不足复忧矣娥亲子淯闻夀言还以啓娥亲娥亲怆然陨涕曰李夀汝莫喜也终不活汝与汝戴履天地为吾弟之羞也乃购利劒昼夜淬厉哀酸泣血邻妇徐氏谏止之曰李夀男子也凶恶有素加备卫在身尔虽有志邂逅不敌则重受祸絶灭门户痛辱益甚矣愿详举动娥亲曰李夀不死安能视息世间邪徐氏与邻并咸笑之娥亲曰人父兵死无後不哀而笑夀未即刃先诛汝嬖子辈尔徐氏等怖走不敢回视娥亲乃弃家事乘帷车伺夀【谨案帷车本後汉书陈志作乘鹿车】白昼遇夀於都亭拔剑击夀并中夀马马逸夀坠地沟中娥亲斫之中树折剑夀犹未死瞋目大呼娥亲拔夀所佩刀截夀头持诣县归罪顔色不变曰父雠已报请受戮禄福长夀阳尹嘉壮其?烈即解印绶纵娥亲去官娥亲曰雠塞身死女之分也治狱制刑君之典也敢贪生以枉王法乎掷夀头请赴狱乡人强载还家会赦得免凉州刺史周洪酒泉太守刘班等共表上其事刋石立碑显其门闾太常弘农张奂以帛二十端礼之安定梁寛爲娥亲作传皇甫谧曰父母之雠不与共天地男子之义也而娥亲以女弱之微奋剑仇颈慰亡父之怨魂雪三弟之永恨近古以来未之有也诗曰修我戈矛与子同雠娥亲之谓也

姜叙母者天水人叙字伯奕建安中马超攻冀杀凉州刺史韦康州人莫不感愤叙为抚夷将军拥兵屯历叙外弟杨阜故爲康从事同辈十余人皆略属超隂相结爲康报雠未有间会阜妻死辞超归葬因过至历候叙母说康被害及冀中之难相对泣良久举室悲感叙母曰咄伯奕韦使君遇难岂一州之耻亦汝之负岂独义山哉汝无顾我事淹变生人谁不死死国忠义之大者但当速发我自爲汝当之不以余年累汝也因敇叙与阜议分人传语乡里尹奉赵昂及安定梁寛等令叙先举兵叛超超怒必自来击叙寛等因从後闭门约誓以定叙遂进兵入卤昂奉守祁山超闻果自出击叙寛等从後闭冀门超失据过卤叙守卤超进至历历中见超往以为叙军还又传闻超已奔走汉中故历无备及超入历执叙母母骂超曰汝背父之逆子杀君之杰贼天地岂久容汝而不早死敢以面目视人乎超怒即杀叙母及其子烧城而去阜等以状闻曹操操嘉之手令褒扬曰姜叙之母劝叙早发明智乃尔虽杨敞之妻盖不过此贤哉贤哉良史纪録必不坠於地矣【原注汉书昭帝崩昌邑王徵即位淫乱大将军光与车骑将军张安世谋欲废王更立议定使大司农田延年报敞敞惊惧不知所言汗出洽背徒唯唯而已延年起更衣敞夫人遽从东厢谓敞曰此国大事今大将军议已定使九卿来问君侯君侯不疾应与大将军同心犹与无决先事诛矣延年从更衣还敞夫人与延年参语许诺请奉大将军敎令遂共废昌邑王立宣帝　裴松之曰案谧称叙为阜姑子而本传云叙为阜外兄与今名内外为不同　谧谓姑子即外兄弟也阜传曰外兄故更姑子曰外弟云】

赵昂妻异者不知谁氏女也【原注案皇甫谧列女传赵昂妻异者故益州刺史天水赵伟璋妻王氏女也伟璋女则姓赵氏而妻昂则同姓也此必有误不可考故祗云不知谁氏女也】昂爲羌道令留异在西会同郡梁双反攻破西城害异两男异女英年六岁独与异在城中异见两男已死又恐为双所侵引刀欲自刎顾英而叹曰身死尔弃当谁恃哉吾闻西施蒙不洁则人掩鼻况我貌非西施乎乃以溷粪?麻而被之尠食瘠形自春至冬竟得免昂遣吏迎之未至三十里止谓英曰妇人无符信保傅则不出房昭姜沉流伯姬待烧每壮其节今吾遭乱不能死将何以复见诸姑所以偷生惟怜汝尔今官舍已近吾去汝死矣遂饮药懑絶英奔告昂昂以良剂灌之良久乃苏建安中昂转参军事徙居冀会马超攻冀异躬着布韝佐昂守备又悉脱环佩首饰以赏战士超攻益急城中饥困刺史韦康愍吏民伤残欲与超和昂谏不听归以语异异曰君有争臣大夫有专利焉知救兵不到关陇哉当共勉卒高勲全节致死不可从也比昂还康与超和超遂背约杀康又刼昂质其嫡子月於南郑欲要昂以爲已用超妻杨闻异节行请与相见异欲信昂於超以济其谋谓杨曰昔管仲入齐有九合之功由余适秦穆公成覇方今社稷初定治乱在人凉州士马乃可与中夏争锋不可不详也杨深感之以爲忠於已遂与异重相结欢超遂不疑昂良以爲已用也及昂与杨阜等结谋讨超告异曰吾谋如是事必万全当奈月何异厉声曰雪君父之耻丧元不足为重况一子哉夫项橐顔渊岂复百年贵义存尔【原注战国策甘罗曰夫项橐生七岁而为孔子师橐一作櫜】昂遂闭门逐超超奔汉中从张鲁得兵还异与昂保祁山爲超所围三十日救兵到乃解超卒杀异子月自冀城之难至於祁山昂出九奇异辄参焉

杜有道妻严氏字宪京兆人也贞淑有识量年十三适杜氏十八而与子植女韡嫠居誓不改节抚育二子敎以礼度卒皆显名傅玄求韡为继室宪即许之时玄忤何晏邓扬晏等欲害之时人莫与爲婚及宪许玄或曰何邓执权必为玄害方排山压卵以汤沃雪奈何宪曰晏等骄侈必当自败司马太傅虎睡尔吾恐卵破雪消行自及矣遂与玄为婚晏等寻爲懿所诛植後爲南安太守植从兄预爲秦州刺史被诬徵还宪与预书曰谚云忍辱至三公卿今可谓辱矣能忍之公是卿坐预後果爲仪同三司玄前妻子咸年六岁尝随其继母省宪宪谓咸曰汝千里驹也必当远至以其妺之女妻之咸後果知名其识鍳如此年六十六岁卒

曹文叔妻令女者谯郡夏侯文宁之女也文叔曹爽之从弟早死服阕自以年少无子恐家必嫁已乃断髪以爲信其後家果欲嫁之令女闻即以刀截两耳居止常依爽及爽被诛曹氏尽死令女叔父上书与曹氏絶婚强迎令女归时文寜为梁相怜其少执义又曹氏无遗类冀其意沮廼微使人讽之令女叹且泣曰吾亦惟之许之是也家以为信防之少懈令女於是窃入寝室以刀断鼻蒙被而卧母呼与语不应发被视之血流满牀举家惊惶或谓之曰人生世间如轻尘栖弱草尔何至自苦廼尔且夫家夷灭已尽守此欲谁为哉令女曰闻仁者不以盛衰改节义者不以存亡易心曹氏前盛之时尚欲保终况今衰亡何忍弃之司马懿闻而嘉之听使乞子字养爲曹氏後

羊耽妻辛氏字宪英陇西人魏侍中毘之女也聪朗有才鉴初魏文帝得立为太子抱毘项谓之曰辛君知我喜不毘以告宪英英叹曰太子代君主宗庙社稷者也代君不可以不戚主国不可以不惧宜戚而喜何以能久魏其不昌乎弟敞为大将军曹爽参军司马懿将诛爽因其从魏帝出而闭城门爽司马鲁芝率府兵斩关赴爽呼敞同去敞惧问宪英曰天子在外太傅闭城门人云将不利国家於事可得尔乎宪英曰事有不可知然以吾度之太傅殆不得不尔明皇帝临崩把太傅臂属以後事此言犹在朝士之耳且曹爽与太傅俱受寄托之任而独专权势於王室不忠於人道不直此举不过以诛爽尔敞曰然则敞无出乎宪英曰安可以不出职守人之大义也凡人在难犹或恤之为人执鞭而弃其事不祥也且为人任为人死亲昵之职也汝从衆而已敞遂出懿果诛爽事定後敞叹曰吾不谋於姊几不获於义其後锺会为镇西将军宪英谓耽从子祜曰锺士季何故西出祜曰将为灭蜀也宪英曰会在事纵恣非持久处下之道吾畏其有他志也及会将行请其子琇为参军宪英忧曰他日吾为国忧今日难至吾家耳琇固请於司马昭昭不听宪英谓琇曰行矣戒之古之君子入则致?於亲出则致节於国在职思其所司在义思其所立不遗父母忧患而已军旅之间可以济者其唯仁恕乎会至蜀果反琇竟以全归祜尝送锦被宪英嫌其华反而覆之其明鍳俭约如此泰始五年卒年七十九

许允妻阮氏者不知谁氏女也貌丑而贤明有识监允始见愕然交礼毕无复入意阮遣婢觇之云有客姓桓阮曰是必桓范将劝使入也既而范果劝之允入须臾便起阮捉裾留之允顾谓曰妇有四德卿有其几阮曰新妇所乏惟容尔士有百行君有其几允曰皆备阮曰士有百行以德爲首君好色而不好德何谓皆备允有惭色遂雅相亲重允为吏部郎选郡守曹叡疑其所用非次召入将加罪阮谓允曰明主可以理夺难以情求允颔之而入叡怒诘之允曰某郡太守虽限满文书先至年限在後日限在前叡前取事视之乃遣出望其衣敝曰清士遂有用之之意允之爲镇北也谓阮曰吾知免矣阮曰所谓祸在此何免之有及允死门生走告阮方机织神色不变曰早知尔尔门生欲藏其二子阮曰无预诸儿事因移居墓所司马师遣锺会观之若二子才德及允便当收之阮闻会来谓二子曰汝等虽佳才具不多率胷怀与会语便自无忧不须极哀会止便止又可多少问朝事二子从之会反具以状对卒免於祸教导二子後皆显达於晋

吴孙翊妻徐氏者不知何许人初孙权杀吴郡太守盛宪宪故孝亷妫览戴员亡匿山中孙翊为丹杨太守皆礼致之以覧为大都督督兵员为郡丞覧员常欲为宪报雠会翊亲近边洪为翊所困辱覧员因与洪谋杀翊诸县令长共谒翊翊将宴劳之徐氏颇知卜筮翊曰吾明日欲为长吏作主人卿为我卜之徐氏既卜谓翊曰卦不能佳可须异日翊不从明日大会宾客翊出入常持刀宴罢送客而忘之洪遂杀翊走山中徐氏遣人追获之覧员因杀洪入居军府将军孙河屯京城闻变驰赴宛陵覧员复杀之遣人迎扬州刺史刘馥令住历阳以丹杨应之覧遂取翊诸侍妾又欲逼取徐氏徐氏绐之曰乞须晦日设祭除服然後听命覧许之徐氏潜使所亲语翊亲近旧将孙高傅婴等与共图覧高婴涕泣许诺密呼翊时侍养二十余人与盟誓合谋到晦日设祭徐氏哭泣尽哀毕乃除服薰香沐浴言笑懽悦大小凄怆怪其如此覧密觇无复疑意徐氏呼高婴置户内使人召覧入徐氏出户拜覧适得一拜大呼二君可起高婴俱出共杀覧余人即就外杀员徐氏乃还縗絰奉覧员首以祭翊墓举军震骇孙权闻乱从椒丘还至丹杨悉族诛覧员余党擢婴高为牙门其余赏赐有差张白妻者陆绩女也绩於郁林生女故名曰郁生适张温弟白温被罪白等皆废徙郁生亦当离婚京朝名门竞欲娶之郁生誓不更嫁奉温姊妹三人攻苦跋涉节行益着温中妹巳适顾承而见録夺官乃许嫁丁氏成婚有日饮乐而死乡里并郁生皆图画赞颂焉姚信表请褒述曰臣闻唐虞之政举善而敎旌德擢异三王所先是以忠臣烈士显名国朝淑妇贞女表迹家闾盖所以阐崇化业广殖清风使有令性幽明俱着苟怀懿资士女同荣故王蠋建寒松之节而齐王表其里义姑立殊絶之操而鲁侯高其门臣窃见故郁林大守陆绩女郁生履贞特之行立匪石之节年十三适同郡张白侍庙三月白遭罗家祸迁死异郡郁生抗声昭节义形於色冠盖交横誓而不许奉白姊妹嶮巇之中蹈履水火志怀霜雪义心固於金石体信贯於神明送终以礼邦士慕则臣闻昭德以行显行以爵苟非名爵则劝善不严故士之有诔鲁人志其勇杞妇见书齐人哀其哭【原注礼记鲁庄公及宋人战于乘丘县贲父御卜国为右马惊败绩公队佐车授绥公曰末之卜也县贲父曰他日不败绩而今败绩是无勇也遂死之圉人浴马有流矢在白肉公曰非其罪也遂诔之士之有诔自此始也杞妇事见前】乞蒙圣朝斟酌前训上开天聪下垂坤厚褒郁生以义姑之号以厉两髦之节则皇风穆畅士女改视权不听

议曰皇甫规之妻义槩风节凛凛乎秋霜冽氷焉崭崭乎折玉截铁焉虽古之烈丈夫无以尚已龎淯之母以女弱而手刃父雠孙翊之妻知能保身勇能讨贼皆世所未有也姜叙之母赵昂之妻以死徇义亦其亚也严辛阮之识虑哲妇以成城者也唐姬之义不受辱终於弘农令女之截耳断鼻卒存曹氏与夫荀采之雉颈陆氏之仰药得柏舟共姜自誓春秋叔姬归?之义焉文姬之才辩不幸而失身絶域然能传父之业免夫之死有足称者君子责备以为失节过矣

赞曰婉娩淑女与士并列至柔动刚彤管炜节








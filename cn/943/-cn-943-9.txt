大中祥符法宝录卷第十二

(▆…▆…▆…▆…

▆…▆)

别明　圣代翻宣录中之十一

藏乘区别年代指明二之十

是年十一月译成经▆…▆

大集会正法经一部

大乘经藏收佛在王▆▆▆峰山普集众会说第一卷明普勇菩萨起请世尊说于正法欲令闻者销诸重鄣不复退转大菩提心复有尼乾陀众各起正信悔过自责皆发大心第二卷明普勇菩萨承佛圣旨以自神通过诸佛刹最后到于下方世界华藏佛所大作佛事咨问法要乃至佛言如是正法暂听受者于后世中为转轮王及帝释天第三卷明佛言我念过去无量劫前值遇诸佛我于尔时修勇施行是时诸佛皆授我记乃至得佛号释迦牟尼第四卷明药王军菩萨承佛圣旨观察东方见一大树人众围绕入佛会中住佛一面四方上下次第观察亦复如是时药王军见是事已即往东方咨问月上境界如来佛告之曰汝今当知此初生众梵行具足得大揔持第五卷明月上境界如来为药王军广说苦空无常法要诸初生者皆来问佛所生因缘佛即告言此大集会皆初生者而为缘起诸初生者即时皆得诸法具足安住十地斯经也变现难穷理趣幽远诚大乘之妙道尔。

了义般若波罗蜜多经一部一卷

大乘经藏收析出别译此中所明佛为舍利子宣说般若相应行法菩萨修习应当了知法无所住离一切相方能圆满相应胜行斯乃真空之妙义也。

圣观自在菩萨功德赞一部一卷(西方圣贤集收)

上三部并中天竺梵本所出。

右经集三藏沙门施护译沙门惟净证梵文沙门清沼智江致宗笔受沙门仁彻道满缀文沙门守贞道文云胜绍琛守赞希昼道一修静证义翰林学士驾部郎中知制诰梁周翰润文殿头高品郑守钧监译是月二十一日监使引三藏等诣

崇政殿捧所译经具表

上进其词曰臣施护等言臣等今译就大集会正法经一部五卷了义般若波罗蜜多经一部一卷圣观自在菩萨功德赞一部一卷斯文也丹青至理羽翼真宗励其行乃妙绝九流植其果乃显超十地元明独耀灵照孤标药王神应于殊方普勇念通于尘刹繇是自他同济幽显咸滋法海珠圆义天月皎庆此中天之妙教诞符

至圣之徽猷伏惟

崇文广武圣明仁孝皇帝陛下道配高明功侔博厚具二严于浩劫总四智于

宸襟注怀妙密之源覃思希夷之本开大圆照富圣法财宏辟金田旁宣宝偈臣等叨居梵馆𧆛译真筌里社呈祥幸逢于

令节河沙集福仰祝于

昌期前件新译经集谨缮写

上进以

闻是日

命坐赐茶

亲加抚慰锡赐如例

诏以经集入藏颁行是年

赐证义僧修静紫衣道满号智藏大师道一号圆照大师希昼号慧日大师职掌僧澄宝号海慧大师并度本院童行九人为僧是年夏五月十八日三藏沙门法天顺化法天初被疾

上遣中使护国医霍炳等二人诊视及以不起

闻深嗟悼之

遣中使李怀斌监护襄事所须官给法天以道具物奉遗表以献

赐谥曰玄觉令僧录司具威仪七月十六日葬于京师祥符县郑当里建塔葬毕施护惟净同诣

便殿称谢

上抚慰之仍

诏度法天童行二人为僧。

五年五月译成经五卷

轮王七宝经一部一卷

小乘经藏收佛在舍卫国为诸比丘说此中所明轮王生时当有七宝随应出现所谓轮宝珠兵象马藏女等宝神通摄化威伏一切如来出时说七觉支如王七宝超越世间利乐群品一切如意耳。

上一部西天竺梵本所出。

胜军王所问经一部一卷

小乘经藏收佛在舍卫国祇树给孤独园说此中所明胜军大王将诸宫属群臣俱诣佛所以七宝冠奉上于佛请说法要佛言大王当用正法而行治化观一切民皆如一子常以四法谓爱语利行同事布施而行摄化如是所行即为最胜能离邪心发生正行乃至当得成菩提果。

大方广未曾有经善巧方便品一部一卷

大乘经藏收析出别译此中所明大意菩萨请问世尊菩萨所行于五欲境以何方便而不生着佛即谓言若人行施起最上心所获功德回向一切无有穷尽见曼拏罗献以华香饮食衣服当发大愿普令众生得大利乐起饶益心离取舍相斯上乘之旨也。

最胜妙吉祥根本智最上秘密一切名义三摩地分一部二卷

大乘经藏秘密部收析出别译上卷所明金刚手菩萨于世尊前掷金刚杵现金刚光及忿怒相起慈悲心哀请如来同说大明从阿字生一切善法下卷所明如来是时为金刚手说成就法现种种身作种种事得三摩地乃至成于无上菩提如是所说秘密名义皆诸如来吉祥根本能生诸佛最胜功德实不思议修行之要道也。

上三部并中天竺梵本所出。

右经三藏沙门施护译沙门惟净证梵文沙门清沼致宗笔受沙门仁彻道满缀文沙门守贞道文守赞希𦘕道一修静证义翰林学士驾部郎中知制诰梁周翰润文殿头高品郑守钧监译是月一日监使引三藏等诣

崇政殿捧所译经具表

上进其词曰臣施护等言臣等今译就轮王七宝等经四部五卷惟薄伽梵说修多罗权立五时应机缘之大小宏开八藏随种类之浅深体幻有于万端喻觉支于七宝深明檀度方登极喜之阶精究密因顿入大明之奥若二若三之说皆一圆音契根契理之谈穷诸至要福无有量德莫能称伏惟

崇文广武圣明仁孝皇帝陛下道冠勋华

功格天地宿承佛记启千载之祯期丕阐

皇猷驱兆民于寿域方洽牺农之至化更崇释梵之真宗拯群迷于度门究一音于宝藏臣等才识浅昧行业庸虚叨译梵文幸承天眷式▆无为之净福永资不拔之

鸿基前件新译经谨缮写

上进以

闻是日

命坐赐茶

亲加抚慰锡赐如例

诏以其经入藏颁行。

是年十一月译成经论八卷

一切如来金刚三业最上秘密大教王经一部七卷

大乘经藏秘密部收揔一十八分第一卷明一时如来住于神通加持金刚正智清净境界与不可计一切佛刹大菩萨众及五部教主弹指召集十方如来于曼拏罗各说大明又诸如来乐说妙心毗卢遮那即作是说身心离相无所分别乃名坚固住菩提心又毗卢遮那复入变化大云庄严三摩地门从定出已说于大明又十方如来同心劝请毗卢遮那广说秘要又说法性平等离于染净若能了知如来妙智是即名为菩提句行又阿閦如来入身语心三密定门从定出已同四方佛各说大明第二卷明毗卢金刚宣说如来大三昧邪最上真实大明胜行三摩地法又宝生如来请金刚手说最上行转妙法轮时金刚手乃以偈答又复菩萨现空字相说秘密智住空观想又诸佛将说本部大明时金刚手现大威势目烁光明炽然可怖说吽唵阿秘密大明又毗卢遮那入诸如来持明大士三摩地门宣说三字大金刚智第三卷明时诸如来赞金刚手胜智成就三昧相应从比出生金刚三业又金刚手归命一切牟尼导师说诸智轮三摩地行又毗卢遮那大秘密主入息灾三昧说如来明妃能令闻者满一切愿第四卷明时金刚手现大文字出生妙智及灌顶义从金刚语宣说是法第五卷明毗卢遮那宣说最上密中秘密心曼拏罗令诸行人安住三昧第六卷明一切如来法界自性无行无作非去非来乃至金刚文字皆虚妄摄第七卷明慈氏菩萨称赞普贤法界功德息诸轮回时诸如来复赞慈氏善说如是普贤行愿斯经也爰自法身处于性土互为教主各说大明实不思议之妙教矣。

诸教决定名义论一部一卷

圣慈氏菩萨造大乘论藏收此中所明诸教根本从密字生唵字清净出生妙慧吽字为因宣说诸法复说吽字法身阿字报身唵字化身阿恶二字安住空性如是密字展转出生一切名义斯皆诸教之要义也。

上二部并中天竺梵本所出。

右经论三藏沙门施护译沙门惟净证梵文沙门清沼致宗笔受沙门仁彻道满缀文沙门守贞继隆启冲守赞希昼道一修静证义翰林学士驾部郎中知制诰梁周翰润文殿头高品郑守钧监译是月二十三日监使引三藏等诣

崇政殿捧所译经具表

上进其词曰臣施护等言臣等今译就一切如来金刚三业最上秘密大教王经一部七卷诸教决定名义论一部一卷斯经也能仁所宣耀密严之心印其论也慈氏所造开精要之义林发悟群机决择诸法觉皇之意示超证之灵规字母所生显圆修之景行非夫至圣莫究真宗咸称最上之乘悉演无为之理庆兹奥典萃于

昌朝伏惟

崇文广武圣明仁孝皇帝陛下禀

上圣之姿膺

昊穹之命运当贤劫允致于承乎

志在慈门溥绥于𥠖庶克隆景化宏阐法筵臣等才业无闻翻宣有愧幸遇流虹之节冀延

拂石之龄前件新译经论谨缮写

上进以

闻是日

命坐赐茶

亲加抚慰锡赐如例

诏以经论入藏颁行并度本院童行九人为僧是岁十二月

诏曰西天译经三藏朝奉大夫试鸿胪卿传法大师赐紫施护国家恢崇象教演畅佛乘矧资常善以救人贵在微言之垂世以尔聿来迦卫早悟毗邪既博达于真诠固精修于梵行译文证义旋列于简编比品增阶已隆于爵位适覃大庆宜被渥恩司膳列卿视秩尤峻俾申优异勉荷崇高可特授试光禄卿依前传法大师充西天译经三藏散官如故翌日具表谢云臣施护言伏蒙

圣恩特授臣试光禄卿者庆行

华阙

宠被金田载省载偱以惊以惧伏念臣潜符曩庆冥会宿因早贡梵文来下嘉运法既投于针介道幸契于云龙当

先朝恢阐度门首逐宣扬之志自

陛下绍隆景化荐尘演译之科二纪于兹诸经继出丹青竺诰乏真观之八能统领梵筵谢洪偃之四绝遐思往哲尤愧非才仰荷恩荣实逾涯分伏惟

崇文广武圣明仁孝皇帝陛下凝神净域注思香林总万德以化民体三无而御极乃

眷空门之末迹载颁

象阙之明恩荐假月卿特超云侣

天文焕若迥增金地之辉

睿渥沛然更洽绀园之润罔知负荷诚惧满盈敢不端肃威仪勤拳演畅仰答丝纶之命更专香火之心谨奉表称

谢以

闻。

起咸平六年春终景德元年冬译成

经二部二十八卷

佛母出生三法藏般若波罗蜜多经一部二十五卷

大乘经藏收佛在王舍城鹫峰山中说第一卷明佛令须菩提随诸菩萨乐欲宣说般若法门须菩提曰不见菩萨及与般若是真了知第二卷明满慈子问般若理趣须菩提曰于三际中了不可得又明帝释诸天来诣佛所乐听般若佛即谓言应当发心令信坚固又明佛告四众于此般若能听受者不堕魔界第三卷明帝释白佛菩萨修行不应取相佛言若于是经如说修行获众吉祥第四卷明阿难问佛何故不赞布施诸度独称般若佛说般若能生最上胜妙功德又明佛谓帝释若阎浮提及四天下满中舍利不如供养般若功德又明帝释白世尊言若人发心于此般若生信解心即能速证无上正觉第五卷明若阎浮提满中众生修四禅定不如有人信此般若速证真如第六卷明慈氏菩萨语须菩提若于般若随喜回向所得功德最上最胜第七卷明较量一切众生发菩提心河沙劫中以诸乐具普施众生以此善根比于般若而不可得又明舍利弗曰出生智性即般若邪佛言如是若能尊崇般若即是尊崇诸佛如来第八卷明须菩提问而般若者可得可闻有所说邪乃曰无说无示离蕴处界若不信受必堕地狱又明若有恶人于此般若极难信解以此般若离一切相极清净故第九卷明若有受持甚深般若我当守护是人及此法门又明须菩提白世尊曰此般若性甚深微妙于其名中毕竟非彼语言可得又明帝释念言若得暂闻般若法门是人于佛已种善根况复演说如理思惟第十卷明若闻般若是人即当近佛菩提如人寻海前见山树知海尚遥既不见山知海非远第十一卷明诸有菩萨为人说法欲说不说说而不止令他退失或求下乘而取灭度此等当知皆是魔事第十二卷明般若出生佛一切智能令众生得正法眼断烦恼惑得大菩提又明诸佛般若波罗蜜多法门利益众生如世慈母令诸子息皆获安隐第十三卷明不见色法不见世间是则名为真见世间良以世间本性空故甚深般若为大事故不思议故出现世间第十四卷明若诸菩萨有信有忍若非般若所护持者决定堕于下乘之中如老病人不能自起又明初学菩萨应当亲近诸善知识是善知识应当为彼如理宣说第十五卷明菩萨为众生故被精进铠普令众生得大菩提而众生相了不可得又明佛所说法随顺一切离诸鄣碍而一切法了不可得如虚空故第十六卷明若人于他所证真如不生分别亦不观他美恶长短是名菩萨不退转行第十七卷明此般若相即是空义无相无愿涅槃寂静若如是观功德无量又明菩提心者非前后心可得而亦不离前后心故第十八卷明菩萨虽行般若而无法可得是故不应取甚深相如理思惟是行般若又明欲行般若应观五蕴皆空虽复如是观法相空不应于中证空实际第十九卷明菩萨梦中亦不爱乐声闻缘觉亦不生彼住三界心是为不退转相又明若人为彼非人执魅菩萨救彼人故乃令非人舍而远去时有恶魔令彼舍去菩萨应当知是魔事又明菩萨欲得无上菩提应当亲近诸善知识第二十卷明行般若时不行五蕴不杂声闻及缘觉行即能亲近诸善知识又明般若甚深难见难闻如虚空故若受持者是人具足最上善根又明菩萨为魔称赞功德心生取着起增上慢皆不清净增长业报第二十一卷明菩萨学般若时若尽学若离学若无生学如虚空界学一切智又明巧幻机关作男女相虽有作用而无分别般若亦尔无分别故第二十二卷明菩萨行此甚深般若是则名为行坚固义又明天散宝华供养般若佛神力故令苾刍众掌中各各自然有华共散空中而作佛事第二十三卷明佛于会中现神通相举众皆见阿閦如来又明若一切法无坏无分别无我无作相非证非思惟当知般若亦复如是如是乃能成无上智又明常啼菩萨乃往世时于雷吼音如来法中久修梵行而求般若第二十四卷明常啼菩萨为求般若愁泣之时忽见如来作是赞言善哉丈夫乃能如是同诸佛行第二十五卷明常啼菩萨入妙香城为求般若法上菩萨广为宣说般若法门又明法上菩萨谓常啼曰言如来者无来无去真如无动即如来故又明佛语阿难当知般若出生诸佛一切智智应当受持为人演说是人世世常得见佛大哉般若诸佛之母众法之源廓法界以难名历尘沙而无状离性离相岂钻仰之能穷非色非空何视听之可究独耀群筌之表冥超众妙之门实藏乘之枢要矣。

大乘不思议神通境界经一部三卷

大乘经藏秘密部收佛在法界光明菩萨宫说上卷所明世尊既从普遍光明三摩地出时妙吉祥语慈氏言十方菩萨今已来集我等宜共往觐于佛慈氏乃曰非我所往如来身者非见闻故妙吉祥曰汝已证得无生法忍中卷所明佛为普华天子说妙吉祥发菩提心久远劫数复说往昔所集善根初于无垢光明佛所发菩提心奉事诸佛下卷所明帝释天主闻佛说是希有之法知佛神通力所持故生忻仰心繇是宣说秘密大明而为警卫斯之经也理智幽深性相融摄乃秘密难思之义也。

上二部并中天竺梵本所出。

右经三藏沙门施护译沙门惟净证梵文沙门清沼致宗笔受沙门仁彻道满启冲缀文沙门守贞继隆希昼道一绍溥修静智宣重珣文秘证义翰林学士驾部郎中知制诰梁周翰润文殿头高品郑守钧监译十一月十八日监使引三藏等诣

崇政殿捧所译经具表

上进其词曰臣施护等言臣等今译就佛母出生三法藏般若波罗蜜多经一部二十五卷不思议神通境界经一部三卷伏以灵源湛寂独居混沌之先妙性冲虚迥出名言之表然以相从幻立妄逐情生体相于空空非断灭摄妄归性性本真常洪惟般若之奥枢诚谓菩提之觉岸斯文不坠

昌运冥符伏惟

崇文广武圣明仁孝皇帝陛下体道御人垂慈利物惠绥九有

理契三明矧复

受记能仁

洞微宝藏迥通真谛载畅微言爰开

积翠之宫广译双林之旨臣等共详梵义有谢于世高同究竺坟更惭于流志幸逢

庆节式贡真筌庶凭微妙之正因仰祝

延鸿之睿算前件新译经谨缮写

上进以

闻是日

命坐赐茶

亲加抚慰锡赐如例

诏以其经入藏颁行并度本院童行九人为僧咸平六年二月中三藏沙门施护等奉表陈请

今上继作圣教序石版于译经堂安置其词曰臣施护等言臣等于咸平二年七月中伏蒙

圣恩降赐

御制继作圣教序寻于新译诸经各冠逐部之首臣等窃闻

睿作已刻贞珉庆竺诰之重光乃空门之大幸辄披众恳仰叩

至慈臣施护等诚惶诚惧顿首顿首伏以

王者以赞法立言垂千古而取信如来以应机设教俾群动以知归由圣道之冥符乃法缘之夙契崇尚虽闻于历代昌隆岂若于我朝伏惟

崇文广武圣明仁孝皇帝陛下浚哲御轮

钦明阐化

泽覃无外

德被有生

睿思渊深得意珠于法海云章炳焕灿乾象于义天福祐含灵

宣明真谛为五乘之

輗軓作三界之

津梁继美

神宗增辉佛日刊于翠琰既齐劫石之坚镇彼绀园愿允缁流之望欲乞

降赐本院于译经堂对

太宗皇帝圣教序安置臣等无任激切之至谨奉表陈请以

闻

上深形谦抑赐

诏不允是年十一月

诏赐证义僧修静号普智大师职掌僧文雍紫衣并度本院童行九人为僧。

大中祥符法宝录卷第十二








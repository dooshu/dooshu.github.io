○陈宇词

南宋词家推姜白石为巨擘，故鄱阳产而居吴兴。吾友陈叔安明府［宇］亦家鄱阳，流寓金陵。後氵斥江入粤，重游鄱之东湖，湖有浮舟寺。感赋垂杨云：“鹅黄细缕。看绕堤已报，早春烟树。醉上湖亭，廿年重到悉如许。依然飞燕寻门户。杖藜有、过桥渔父。诉归来、乡语生疏，问旧巢何处。闲对云堂佛古。听茶版清晨，饭钟当午。故国词仙，胜情偏爱吴兴住。轻抛里巷经风雨。暗惆怅、远游意绪。甚明朝、又挂征帆随雁去。”其浮家浪迹，殆与白石有同慨。今老矣，犹羁否闽中，藉诗词自遣，著有翦梅词。荷叶杯云：“昨夜画楼相对。微醉。银烛两行明。怜他珠泪背人倾。不觉惹离情。漏尽晓莺先唱。惆怅。归梦太匆匆。一轮初日射窗红。门外又东风。”泛舟秦淮芙蓉云：“槛灯凉映水。渐云微星淡，月斜风细。轻舟滑笏。今夜定须醉。故人招一二。还随鸥鹭三四。柳拂萍开，趁明波倒影，却见画阑倚。翻笑尊前眼底。点染溪山，总仗笙歌沸。香消玉殒，千古断肠地。小楼双燕子。年年空傍珠翠。只有斜阳，照胭脂井畔，娇艳恨无比。”点绛唇云：“烟敛风柔，漫怜芳草摇晴碧。兔葵燕麦，多少伤心客。依旧人家，不见香车迹。游春屐。十年轻掷。双鬓新来白。”喝火令云：“鲁酒休嫌薄，秦筝且为欢。眼前不耐是春寒。待到莺黄暖日，花信又将阑。影事分明在，腰围逐渐宽。别时容易会偏难。但问几重流水，几重山。但问新来燕子，知否旧门栏。”叔安与保绪交最洽，故词笔颇相似。


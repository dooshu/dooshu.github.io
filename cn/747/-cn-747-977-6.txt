○对取鱼判

〈有人取鱼，轻车重马。或告非法，诉有古义。〉

彼何人斯？渔以为事。结庐逃境，吟泽畔之风烟；垂竿振缗，尽河边之岁月。坐严陵之矶石，芳饵长悬；入尚父之溪，游鳞或跃。始虚徐以在藻，亦沈净以绕莲，临川之羡不忘，入肆之求何远？殊野客之来献，匪曰犹贤；类诗人之逝梁，方闻起讼。或告非法，未见其宜。采川徒山，实庶人之攸往，轻车重马，合古义其何伤？


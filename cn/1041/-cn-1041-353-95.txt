姜夔　以长歌意无极好为老夫听为韵奉别沔鄂亲友

滔滔沔鄂留，有靦三宿桑。

持钵了白日，事贱丸蛣蜣。

念当去石友，烟席闪洒湘。

为群试歌商，歌短意则长。

姜夔

姜夔　以长歌意无极好为老夫听为韵奉别沔鄂亲友

佳人鲁山下，日弄清汉波。

促弦调宝瑟，哀思感人多。

咬哇秦缶击，冷落吨客歌。

知音良不易，如此粲者何。

姜夔

姜夔　以长歌意无极好为老夫听为韵奉别沔鄂亲友

英英白龙孙，眉目古人气。

拮据营数椽，下帘草生砌。

文章作迳庭，功用见造次。

无庸垂罄嗟，遗安鹿门意。

姜夔

姜夔　以长歌意无极好为老夫听为韵奉别沔鄂亲友

诗人辛国士，句法似阿驹。

别墅沧浪曲，绿阴禽鸟呼。

颇参金粟眼，渐造文字无。

儿辈例学语，屋壁祝蒲卢。

姜夔

姜夔　以长歌意无极好为老夫听为韵奉别沔鄂亲友

山阴千载人，挥洒照八极。

只今定武刻，犹带龙虎笔。

单侯出机杼，岂自剑舞得。

馀波人竹石，绝叹咄咄逼。

姜夔

姜夔　以长歌意无极好为老夫听为韵奉别沔鄂亲友

异时之罘君，在涅守曰颢。

黄钟欠牛铎，淋漓吊遗稿。

有子殊可人，特水见此老。

客来请论文，但道曲肱好。

姜夔

姜夔　以长歌意无极好为老夫听为韵奉别沔鄂亲友

中郎逝千霜，曲高复谁为。

庞翁趣无弦，郑伯功斩鼻。

春风桃花溪，寒渌绕苍翠。

何当从两君，放浪讨幽事。

姜夔

姜夔　以长歌意无极好为老夫听为韵奉别沔鄂亲友

宦达羞故妻，贱贫厌丘嫂。

上书云雨迥，还舍笋蕨老。

江皋锄带经，决计恨不早。

士无五羖皮，没世抱枯槁。

姜夔

姜夔　以长歌意无极好为老夫听为韵奉别沔鄂亲友

伐木响虚牝，我愿友褐夫。

九关呀虎豹，何时内高祛。

黄鹄眇云树，鹦鹉澹烟芜。

倚杖得清赏，洗心观本初。

姜夔

姜夔　以长歌意无极好为老夫听为韵奉别沔鄂亲友

孤鸿度关山，风霜摧翅瓴。

影低白云莫，哀噭那忍听。

士生有如此，储粟不满瓶。

著书穷愁滨，可续离骚经。

姜夔


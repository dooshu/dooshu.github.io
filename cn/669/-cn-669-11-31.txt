92　宋伯姬爲婦中伯夷


宋伯姬，先儒謂婦人之伯夷。案：程氏遺書二十二下：「問：獨宋共姬書首尾最詳，何故？曰：賢伯姬，故詳録之。昔胡先生嘗説伯姬是婦人中伯夷，爲其不下堂而死也。」〇吕氏春秋集解：高郵孫氏曰：「伯姬之行，蓋婦人之伯夷也。」左氏謂「女而不婦」，襄二十年。非也。陸淳又以爲「非可繼可傳之道」。胡文定譏之，謂以此卜其貪生惜死，不知命矣。愚謂淳黨叔文而不羞，由其不知命也。

【元圻案】劉氏敞春秋權衡六：「如共姬之守禮死義，不求生以害生，亦可免矣，反謂之不婦乎？易曰：『恒其德，貞，婦人吉。』共姬恒之矣，所謂婦也。」〇陸淳春秋集傳微旨下：「淳聞于師曰：『聖人之教，爲可傳也，爲可繼也。伯姬之行，曠代而無一人，非可傳可繼之道。經文既無褒異，當從左氏之説。』」〇胡傳：「易曰：『恒其德，貞，婦人吉。』而或以爲共姬女而不婦，非也。女德不貞，婦道不明，能全其節，守死不回，見於春秋者，宋伯姬耳。聖人冠以夫謚，書於春秋曰『葬宋共姬』，以著其賢聲，勵天下之婦道也。」〇劉向列女傳曰：「伯姬者，魯宣公之女，成公之妹也。既嫁於恭公，七年，恭公卒，伯姬寡。至平公時，伯姬嘗遇夜失火。左右曰：『夫人少避火。』伯姬曰：『婦人之義，保傅不俱，夜不下堂。』保母至矣，傅母未至也，左右曰：『夫人少避火。』伯姬曰：『婦人之義，傅母不至，夜不可下堂。越義求生，不如守義而死。』遂逮於火而死。」所記較三傳爲詳。〇陳振孫曰：「陸質本名淳，以避憲宗諱改焉。梁陸澄七世孫，仕通顯，黨王叔文。侍憲宗東宫，會卒，不及貶。」






答大同巡抚贾春宇计俺酋死言边事


奉翰示，料度虏情，一一中的，敬服。

今日之事，惟当镇静处之，随机应之，勿过为张皇，轻意举动，致令众情惶惑，兴起事端也。昨督抚欲条议，仆即力止之。俺酋未死数年之前，仆已逆虑及此。诸公但审侦虏情，有当处者，亟以见教，圣明在上，自有主断也。虏中无主，方畏我之闭关拒绝，而敢有他变？但争王争印，必有一番扰乱，在我惟当沈机处静，以俟其自定。有来控者，悉抚以好语，使人人皆以孟尝君为亲己，然后视其胜者，因而与之，不宜强为主持，致滋仇怨也。

前示丈地均粮、查革冒免二事，极其精核。至于处豁应州民田，允为妥当。已属所司，议覆优奖矣。






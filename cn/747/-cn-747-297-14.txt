○贺献长春酒方表

伏承逸人姜抚献同度山长生药，秘精英而日久，候圣明而彰。伏惟陛下大圣抚运，深仁济俗，和气时若，淳风穆然。上帝式臧，用分景福，逸人斯至，表长生。药荐长春，酒和甘露，天否暂御，神策逾增，益光明於日月，齐长久於天地。臣子大庆，开辟所无，朝野多欢，蹈舞相继。况自中外，赐药兼方，远使人寰，同升寿域，庆流渥泽，驰景回光，凡在生灵，不胜悦庆。臣等望进礼食，以称寿觞，欢宝祚之无疆，乐微生之有遇。


○为房州刺史请朝觐表

臣某言：臣一介薄才，不周时务，命随事偶，超窃宦途，历职文武，荣兼内外，年馀三纪，受恩两朝，循涯省分，实优常品。自违丹陛，寒暑亟移，限以大藩，久绝朝觐。顷以年颓疹迫，风眩日增，怀阙庭而载伫，仰霄而耸望。陛下昔居春禁，臣预应朝集，披胆祈恩，特蒙鉴许。寻奉明诏，入卫钩陈，惠泽曲流，其来自远，誓生沈族，未识所酬。今以衰疾之年，久违趋拜，望充计吏，一奉宸闱。顷者希天听卑，期照心灵，振荡冰谷非危干黩旒纩，伏知待罪。谨言。


○元勳殊寵碑記 【 平倭】

新安梅林胡公平海寇功成、海清河晏、東南靖謐、勳業赫赫、震暴當世、　皇帝重嘉公之忠勞不伐、下公卿議懋賞以酬殊勳、群工亦重公積有賢勞、非不測之賞、無以勵諸寄閫於外者、今年春三月、詔加太子太保、進左都御史兼大司馬、廕一子、仍開府如故、保釐東南、以答民望、公辭不允、浙直士民忭躍不巳、曰戎有良翰矣、吾郡伯鶴峯史公素涵洪庇、時念濱海屬吏、獲以安位行志者、實藉公安攘之力、孤跡末僚、莫可自致慶私、先屬朱太史立言以揄揚盛美矣、茲復為元勳殊寵冊、命屬侍史馮恩續芻蕘以揚休茂烈恩負俗孤騫、憎茲多口、公於恩有陰德焉、不敢以不文委、乃纂諸所聞見者以為之記、曰、人臣能建天下之奇功、而可以膺人主之殊寵、人主能先施不測之殊寵、而後能成人臣不世之奇功、二者相濟而實相成也、然先施不測之殊寵、非大有為之君、知人善任者不能、能立不世之奇功、非天下之大豪傑、文武忠智者不可、是以君臣相遇、自古為難也、梅林胡公崛起世宦、舉進士、令巖邑、以最徵拜御史、始按口北、繼按南楚、凡二十餘疏、其論九邊機宜、三苗剿撫、至明且悉、於時　聖天子巳亮公之忠智才勇過人遠矣。甲寅以來、倭奴構禍、入寇浙直、巨舟?宗飛艦、蔽洋而下、泊套登陸、燒聚屠邑、毒劉文武俘馘男婦、東南騷然、公時按兩浙、有監臨紀事之責、乃上章極言寇勢昌烈充斥、諸路所過殘滅、莫之敢攖凡諸臣失事、督撫玩寇、及攻守事宜、命將經畧、饑荒民疚、一一奏聞是以　皇上幾微纖杪、罔不周知、命招討南顧加意、乙卯公廵抵嘉、會柘林寇越吳江墓亭戰潰南奔。意向嘉杭、公率眾兵邀擊於王江涇。寇大敗。斬首數百級、奄忽全勝。公之威聲。遠破賊胆矣、捷音至、　上益知公有文武全材、可屬大事。時浙撫臣以遷去、由侍御進公為僉都御史、廵撫兩浙、歲丙辰、寇桐鄉、內外告急、公諭師征之、授以方畧、賊大潰、遂解圍、俘其賊首以獻、　上以公疏累進。知賊不可以久玩非得文武吉甫、軍中韓范其人、寄以專閫、弗克有濟、會總督缺、又進公為右都御史、兼少司馬、總督浙閩軍務、諸省聽節制、公感寵遇隆重、誓死國報、以廓清海宇為巳任、然公久按邊陲。習知四夷出沒之情狀。隨方禦敵之機宜。故曰備。倭與備虜不同九邊諸鎮。鎮壓重兵。邊儲糧餉。歲有常制。乃今東南備倭。募兵烏合。戰無久志。搜粟後餐。士不宿飽。持以歲月。是為倭驅民以入寇也復上疏為獻愚忠以圖安攘事曰、揚湯止沸。不如去薪。蠢倭鼠竊。未必國王敢于大典。必有通市向道之人。不敢輕凟詔諭。秪欲題知。行令浙福二省。以有司之意。人省諭以申國威。俾令感畏德意。蚤遏寇源。國體民情。誠為兩便。　上允下廟議。縣封拜之典以待有功。使公得以相機剿撫。便宜行事。時島倭宗叛寨聚舟山。蹲危逗深。負海為固。將假道於杭以達閩。非破其巢不可。公葺舟師。移泊舟山。身督將領、會兵奮剿。密令火攻燔其木寨。光焰燭天。賊眾潰亂。乘勝斬獲。舟山悉平。于時林麓。忽有二白鹿。躅擾而前。牝牡呦呦相應。馴若素豢。公獲之大喜曰。昔武王渡江。白魚入舟而興周、秦朱其鹿。沛公得之而興漢。我　皇上聖德昭遠。而山靈效符。寇何足平哉。召卜之。由曰天鍚純白。用昭精德。重譯來朝。聖壽萬億公益喜曰。此天瑞也。非臣下之玩物也。于是命圉師選獸人。牢以雕籠。飼以菽穀。具表遣官獻呈於上。上喜甚。進牧內苑。旦視夕顧。敬天勤民、以答天貺。著此言亦有微詞在不然如此細事何必詳載乎自是益嘉公之忠藎悉意任公而不疑然則公之成大功而無斁者。豈非天啟而人成之者乎。時王直首通市。寇遠劄海東往來觀望。徐海挾黨引寇。與賊首葉麻互通援結。扎團乍浦。此皆孽本葉麻兵強獟獍。鋒不可攖。公曰兵奇道也。以賊攻賊。奇策也。乃遣諜行間二人果相疑二公乘隙屬徐以歸順。密約討賊以報效。徐頷之。遂伺其醉而生擒械繫於公。公以葉麻強悍無敵。墮其左右大指。車械解京師。葉兵悉歸徐。徐兵益盛。公即納款鄉情。日飛片楮通里戚約。□封拜日奉上官餼廩。蔬果鮮瀡之供。微疴藥餌之奉。交錯於道。徐益涵戴。此固公之出奇也然遠近喃喃。疑公交通。將不利於王師。遠而京師。亦或訛傳。公冒不韙一不為動。又以海壖非所以居徐。移舘於清水墓沈莊里。清水墓斷虹截渡。車騎弗通。若驅牛羊而入笠矣人方以引寇入門庭為詞。公不為意。此又公之一出奇也八月初一日與趙廵按會同於察院。召徐海入院讀法受降。徐選倭二百人。承砲揚刅以從。人人益危之。公曰魚入釜而掉尾。易易也。讀畢頒書。有差遣護還沈莊。公非不欲疾殄厥慍也。王直猶海寓。方欲招來之。乃遣其子毛海峯同二譯士與致款往請直還。倭之所貪□通市故二人皆為胡公所紿約以封授海職。以統市倭如邊方之酋長至即信從偕來。面縳請罪於堂下。公即解其縳。諭以題請散逮於省犴。此又驅虎兕而入禾?甲。公之奇脫頴矣。王既逮。乃九月十二日。飭我師旅。先之土根。縱火燔莊、大兵隨之。遙見賊眾登樓。哭聲震天。沈莊一炬而孽本灰矣。于時海澄波息。會朝清明、群疑氷釋、公之精忠、明貫日月、幽格鬼神、非文武忠智、天下豪傑、安能立此奇功哉、雖然、公當葉麻未擒。王直未械。徐海未誅。人情恟恟。使　上無知人之明。惑於人言。而中止不測之寵。公無揮霍之才。懾於人言。而自沮事幾之會。亦何能立奇功昭宇宙而有今日哉。周公東征。三叔流言。雖賢嗣君。亦不能以無疑而碩膚之孫。處之安閑。則非有定力者不能。夫以大聖人當大事、成大工。盡善盡美。而猶多軒輊若此、况公當危疑、奮不顧身、安能巳於人言耶、歐文忠公曰、臨大事、决大議不動聲氣、而措天下於太山之安、可謂社稷之臣矣、

皇明經世文編卷之二百終








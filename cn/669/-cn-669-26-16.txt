16　越人蒙漢書作越人子臧


鄒陽書：「齊用越人蒙。」漢書鄒陽傳云：「越人子臧。」其事未詳。

【元圻案】史記鄒陽傳：「鄒陽者，齊人也。游於梁，與故人莊忌夫子、淮陰枚生之徒交。上書而介於羊勝、公孫詭之間。勝等疾鄒陽，惡之梁孝王。孝王怒，下之吏，將殺之，乃從獄中上書曰：『秦用戎人由余而霸中國，齊用越人蒙而彊威、宣。』」索隱曰：「越人蒙，未見所出，漢書作子臧。又張晏云：『子臧，或是越人蒙字也。』」






○湖州武康县丞许君夫人京兆韦氏墓志铭（并序）

夫人姓韦氏，京兆杜陵人。楚傅汉相之後，分封竞爽，以至周郧襄公孝宽，为宗门龟龙。曾祖某，某官。祖某，某官。父楚器，皇太子宫门郎。其外族陇西李氏，凉武昭王元盛、後魏司空文穆公冲、隋绛郡公礼成之世，德舆之从母姊也。

中外华阀，乃生淑，幼失恃怙，先太君保而养之，犹女子子焉。既笄，归於某郡许授。授循理喻义，调常州义兴尉湖州武康丞。满岁，葺田庐於溪之上，忘怀进取。夫人赞家道以供先祀，诫伯宗而饣盍冀缺，许君之动静无悔，抑有助焉。所从之禄甚薄，不及偕老，徙宅教子，宜家佐，闺门之礼，有同严君，才识所及，过人远甚。虽内外之言，不越於阃，而人事物理，皆能折中焉。凡结衤离二十五岁而称未亡人，又十五岁而不举火，时元和二年正月某甲子，春秋五十九。其子士俭，谨敏属诗书，未与计偕者，不忍违养故也。泣访蓍蔡，得十月某甲子吉，权於皇辟之封。惟夫人有姿操徽范，不得被鱼轩翟之饰，独振内则而传母仪，孝子冢妇，居丧率礼，礼无违而哀有馀，姻党称焉。呜呼！孩提相长，实均同气，今视士俭，犹吾之出焉。士俭缄哀词理命，请刻圆石，屑涕直书，寄兹沈痛。铭曰：

士之积行，未必丰禄。有美夫人，不登象服。从夫也有德有仪，训子也恩斯勤斯。劝以义兮导之慈，养未及兮命夺之。服在缌兮心若期，刻琬玉兮流涕Д。


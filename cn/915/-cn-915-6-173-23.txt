◇明赏罚

夫干禄者，唯利所在，智足以取当世，而不能日月不违仁。当其用智以御世，贤者有不如也。圣人明于此道。故张仁义以开天下之门，抑情伪以塞天下之户，相赏罚以随之。赏足荣而罚可畏，智者知荣辱之必至，是故劝善之心生，而不轨之奸息。赏一人而天下知所从，罚一人而天下知所避，明开塞之路，使百姓晓然知轨疏（旧校云：「疏」疑「迹」）之所由，是以贤者不忧，知者不惧，干禄者不邪。是故仁者安仁，智者利仁，畏罪者强仁，天下尽为仁，明法之谓。死者，人之所甚恶也。杀人者，仁人之所不忍也。人之于利欲，有犯死罪而为之。先王制肉刑，断人之体，彻膳去乐，咨嗟而行之者，不得已也。刑不断则不威，避亲贵是法日弊，如是则奸不禁，而犯罪者多，惠施一人之身，而伤天下生也。圣人计之于利害，故行之不疑，是故刑杀者，乃爱人之心也。涕泣而行之。故天下明其仁也。虽贵重不得免，故天下知其断也。仁见故民不怨，立断下不犯，圣王之所以禁奸也。先王制为八议赦宥之差，断之以三槐九棘之听，服念五六日至于旬时，全正义也。而后断之，仁心如此之厚，故至刑可为也。（已上十七篇，并见《群书治要》）


丁府主判累死人命

德化县倪达，状告为累死人命事：

「阎王大户吴魁，与兄争界，交恨半年，陡今自砍杉木，安赃黑陷。喝令虎仆捆缚兄至伊家幽系土牢，不锁绝食，捏诬呈县。屈受非刑，生生累死，极大冤枉。白昼暗天，哀哀上告。」

吴魁诉曰：

「状诉为究盗烛冤事：恶倪进，盗砍坟树，凭里获赃。告县拘审发监，贿保领出，逾月喉疯暴死，与累无干。刁棍倪达，飘诬累死，竦告架骗。不思伊兄在家病故，并非在狱身亡，细审细查，何为累死。乞怜杜祸安民。上诉。」

丁府主审云：

「倪进盗砍吴魁坟树，赃出后园，彰彰然经中邻之目睫者。县拘赴审系监，越信宿而歇家领出。逾月患唳喉疯，食不下咽，大命遂终。天乎人也何尤。倪达因兄身死，遂执为辞，冤称累死人命。殊不知本县发监，非私牢也﹔一日而旋释放，非滞狱也，何为累死！然则讼人命者，固不若讼贼情者之为真哉。但进既死矣，罪无他及。魁虽遭讼，实系无辜。止倪达未合妾告耳。」





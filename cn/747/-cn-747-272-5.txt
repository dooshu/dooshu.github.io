○论刑狱表

臣闻上天之道，先春而後秋；圣人制法，外刑而内礼：故知三辟之设，王者不得已而用之。今帝命惟新，六合光宅，远无异望，迩无异言，亦宜安彼反侧，示以宽典。臣窃见神都诸部勘当所，寻有敕停勘，迄至於今，犹尚追摄，岂非勘当使等志希侥幸，执斯刻薄，以为已能哉？长奸滥之源，伤醇和之化，伏愿即停之。臣又闻书有五听，虑失情实也；令著三覆，恐致虚枉也。比见有敕勘当反逆，令使者得实便决，然人命至重，死不可生，傥万分之中，有一不实，欲诉无路，怀枉谁明？饮恨吞声，赤族从戮，岂不痛哉！此不足以肃奸逆而明典刑，适所以长威福而生疑惧，臣望绝此处分，依法覆奏，则死者甘伏，知泣辜之恩；生人欢悦，见详刑之意。又法官之任，人命所悬，若不简择，恐招枉滥。诸官僚之内，有用法宽平，为众所称者，愿亲而进之；处事深酷不允人望者，愿疏而退之。囹圄无冤，亿兆幸甚。

臣又闻罚不及嗣，虞帝之明规；罪不至孥，汉君之茂德。故芮作乱，而缺登朝；嵇康被刑，而嵇绍入用：终能立功白狄，效死汤阴，千载美谈，斯为称首。父子犹其若此，馀亲尚何疑哉？窃见逆人之亲，选曹广责，至於无亲无服，亦数十条，士子之中，十将三四。今圣人在上，宝命惟新，有道贱贫，实为深耻，遂令此等，长从遐弃，怀才抱器，将何望哉？是以圣意哀矜，频降恩制，令同常例，各使坦怀，姚之徒，皆逢委任。而在下僚列，不识天心，苟求微疵，不宏大体。又准敕，逆人同堂亲，不得任京官及两畿三辅官；准法，刑戮缌麻亲，不得充近侍宿卫。臣望申敕有司，敕令逆人外，不得辄为勘责，收其贤能，示之旷荡。斯巍巍之德，作范百王；穆穆之风，垂裕千祀。


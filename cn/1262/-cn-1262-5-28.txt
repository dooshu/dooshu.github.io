钱塘刘氏女：

钱塘江浒刘元辅女，字诸生吴嘉谏，未行，年十九。夜尝度箫，邻人张阿官故亡赖，闻声依和。又侦女貌，夜跃上楼，穴窗逼女。女大呼贼，元辅惊起，絷阿官髡之。未及旦，阿官兄子养忠知其故，纠党斩门，且鸣金号于众曰「元辅寔以女伥，而又阱之。」女闻之大恚，自经。讼于郡守光山刘梦谦，而阿官谋于讼师丁玉兰，赂元辅以女承污，则罪不死。郡守疑之，阴访其女故洁，得元辅私状，阿官论如律。初嘉谏吊其女，剃眉投盂水中不散，谓处子也，拊尸大恸。而丁玉兰忽昼见女，自搏叩头立死。上虞倪尚书元璐传刘氏，不言善箫。




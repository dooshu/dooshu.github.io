韩垣干齐王

韩垣之齐，以策干齐王，王不用，韩垣怒出诽言，王闻而拘诸司寇，将杀之。田无吾见，王以语之。田无吾曰：“臣闻娵萌学扰象而工。北之义渠，以扰象之术干义渠君，义渠君不答，退而诽诸馆。馆人曰：‘非吾君之不听子也，顾无所得象也。’娵萌赧而归，医胡之魏，见魏太子之神驰而气不属也，谓之曰：‘太子病矣，不疾治且不可救。’太子怒，以为谤己也，使人刺医胡。医胡死，魏太子亦病以死。夫以策干人，不合而怨者非也。人有言不察，恚而雠之亦非也。臣闻之：江海不与坎井争萁清，雷霆不与蛙蚓斗其声，硁硁之夫，何足杀哉？”王乃释韩垣。


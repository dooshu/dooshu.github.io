○谢恩赐粟麦表

臣某言：伏奉今月一日制书，以臣当州连年歉旱，特放开成元年夏青苗钱，并赐斛斗六万硕，仰长吏逐急济用，不得非时量有抽敛於百姓者。恩降九天，泽周万姓。优诏才下，群情顿安。臣某诚欢诚喜，顿首顿首，伏以灾流行，阴阳常数。物力既竭，人心匪遑。辄敢奏闻，本求赈贷。皇恩广被，元造曲成。既免在田之征，仍颁发廪之赐。臣谨宣赦文节目，彰示兆人。鼓舞欢谣，自中徂外。臣初莅所部，便遇俭时。今蒙圣慈，特有赈恤。主恩及物，已为寿域之人；众意感天，必有丰年之应。臣恪居官业，不获拜舞阙庭。臣无任感激。


○雨灾减放税钱德音

门下：朕恭临宝位，祗嗣丕图，勤恤忧兢，夙夜匪怠。惧天下之目，专专然以观予勋；惧天下之耳，喁喁然以听予言。何尝发一言不遵祖宗之法制，动一事不副卿士之群心。虽克己甚劳，诫心无逸，驱时风於朴素，绝进取於争驰，便於人者无不为，厚於身者无不去；然而惠化犹阙，惩劝未行。残虏在边，尚烦馈饷；狂童叛潞，犹扰干戈。盖不得已而用之，事有违其志者，顾惟寡昧，惭叹方深。今朝野叶心，忠良同志，共除氛祲，日冀清平。而秋雨经旬，有妨收上积，虽云苗稼未害，亦恐阴沴为灾。虑生人之疾苦未蠲，刑狱之滞冤未理，励尧舜敬天之志，当夕兴嗟；虔禹汤罪己之心，诘朝下诏。众贫国何云富？人瘠君安得肥？况畿甸差科，终年无已，百司取给，供亿实多。其京兆府秋税及青苗钱，共放八百万，便委张贾与诸县令同商量，各据所损多少，作等第减放，更不用检苗覆损，烦於申奏。其合徵纳物，仍量与宽限，容待路通后输纳。如闻贫人未及种麦，仍委每县量人户所要，贷与种子，宽限至麦熟日填纳。如京兆府自无种子，即据数闻奏，太仓给付。其御史台京兆府所有囚徒，委宰臣一人与左仆射王起、御史中丞李回，就都省疏理。如情状可矜者，便与决遣。其诸州府囚徒，亦委长吏亲自疏理，勿令冤滞。於戏！水旱之灾，阴阳定数，适当菲德，合恤疲人。施令布恩，期於苏息，凡厥臣庶，宜体朕怀。


125　詩序辯説多取詩辯妄　王質鄭樵始去序言詩


朱子詩序辯説多取鄭漁仲詩辯妄。艾軒與趙子直書謂：「歐陽公詩本義不當謂之『本義』，古人旨意精粹，何嘗如此費辭？」

【全云】厚齋蓋亦不取鄭漁仲之學。愚按漁仲最多武斷。

【元圻案】書録解題二：「詩序辨説一卷，朱子撰。以大、小序自爲一編，而辯其是非。」又：「夾漈詩傳二十卷，辯妄六卷，鄭樵撰。『辯妄』者，專指毛、鄭之失。」〇經義考云：「未見。」今四庫全書亦不著録。〇通考載樵自序，略曰：「毛詩自鄭氏既箋之後，學者篤信康成，故此書專行，三家遂廢。今學者只憑毛氏，且以序爲子夏所作，更不敢擬議。蓋事無兩造之辭，則獄有偏聽之惑，今作詩辯妄六卷，可以見其得失。」〇黄氏日抄曰：「雪山王質、夾漈鄭樵始皆去序言詩。晦菴先生因鄭公之説，盡去美刺，探求古始，其説頗驚俗，雖東萊不能無疑焉。」〇歐陽公本義詩譜補亡後序曰：「昔者聖人已没，六經之道幾熄於戰國而焚於秦。自漢以來，收拾亡逸，發明遺義，而正其譌謬，得以粗備。傳於今者，豈止一人之力哉！後之學者，因迹前世之所傳而較其得失，或有之矣。若使徒抱焚餘殘脱之經，倀倀於去聖人千百年後，不見先儒中間之説，而欲特立一家之學者，果有能哉？吾未之信也。先儒之論，苟非詳其終始而牴牾，質諸聖人而悖理害經之甚，有不得已而後改易者，何以徒爲異論以相訾也？」〇林艾軒與趙子直書曰：「詩本義，初得之如洗滌腸胃，讀之三載，覺有未穩處云云。」又一書駁本義關雎、樛木、兔罝、麟趾諸解，辨難甚力。






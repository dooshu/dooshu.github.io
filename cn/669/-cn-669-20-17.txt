53　四季之氣十二日一代


管子幼官篇：「冬十二始寒盡刑，十二小榆賜予，十二中寒收聚，十二中榆大收，十二寒至静，今本「静」或作「盡」。十二大寒之陰。」閻按：「有『十二大寒終』句，不宜漏。」注云：「陰陽之數，日辰之名。」盤洲閻按：「盤洲，洪适號。」於閏十一月用中榆立閏，蓋出於此。

【元圻案】四庫全書總目法家類：「管子二十四卷，舊本題管仲撰。劉恕通鑑外紀引傅子曰：『管仲之書過半便是後之好事者所加，乃説管仲死後事。輕重篇尤復鄙俗。』」其注舊題房玄齡撰。據晁氏讀書志，蓋尹知章作也。〇幼官篇曰：「春、夏、秋、冬氣十二日一代，春、秋各八，冬、夏各七，通一歲三百六十日。春、秋候平氣中，冬、夏候極氣終而始，中氣常贏，極氣常短。」〇周益公平園續集洪文惠神道碑曰：「公諱适，字景伯，初名造，字伯温，一字景温，鄱陽人。相孝宗，謚文惠。罷相後，知紹興府、浙東安撫使。自越歸，得負郭地百畝。因列岫雙溪之勝，復置臺榭，引水流觴，種花藝竹，名曰盤洲。有盤洲集一百卷。」






春日陪杨江宁及诸官，宴北湖感古作





杨，名利物，为润州江宁令。李善《文选注》：乐游苑，晋时药圃，元嘉中筑堤壅水，名为北湖。《六朝事迹》：晋元帝大兴三年，始创为北湖，筑长堤以遏北山之水。东至覆舟山，西至宣武城。《太平寰宇记》：玄武湖在升州上元县西北七里，周回四十里，东西两派，下水入秦淮。春夏深七尺，秋冬四尺，灌田百顷。徐爰《释问》曰：湖本桑泊，晋元帝大兴中，创为北湖。宋筑堤，南抵西塘，以肄舟师也。又《京都记》云：从北湖望钟山，似官亭湖望庐岳也。按：安帝元嘉二十三年，筑堤以堰水为此。



昔闻颜光禄，[一]攀龙宴京湖。[二]楼船入天镜，帐殿开云衢。[三]君王歌《大风》，如乐丰、沛都。[四]延年献佳作，[五]邈与诗人俱。我来不及此，独立钟山孤。[六]杨宰穆清风，[七]芳声腾海隅。英僚满四座，粲若琼林敷。鹢首弄倒景，[八]峨眉缀明珠。[九]新弦采梨园，[十]古舞娇吴歈。[十一]曲度绕云汉，[十二]听者皆欢娱。鸡栖何嘈嘈，[十三]沿月沸笙竽。[十四]古之帝宫苑，今乃人樵苏。[十五]感此劝一觞，愿君覆瓢壶。[十六]荣盛当作乐，[十七]无令后贤吁。

[一]《南史》：颜延之，字延年。孝武登祚，以为金紫光禄大夫。



[二]《汉书》：攀龙附凤，并乘天衢。



[三]帐殿，天子行幸野次，连帐以为殿也。沈约诗：“帐殿临春籞，帷宫绕芳荟。”左思《白发赋》：“开论云衢。”



[四]《史记》：高祖还归过沛，留。置酒沛宫，悉召故人父老子弟纵酒，发沛中儿得百二十人，教之歌。酒酣，高祖击筑，自为歌诗曰：“大风起兮云飞扬，威加海内兮归故乡，安得勐士兮守四方。”令儿皆和习之。《汉书》：高祖，沛丰邑中阳里人也。应劭曰：“沛，县也。丰，其乡也。”孟康曰：“后沛为郡而丰为县。”



[五]按：颜延年有《应诏观北湖田收》诗，所谓献佳作者，未知是此诗否?抑另有其诗而今逸之欤?



[六]《唐六典注》：蒋山，一名钟山，在润州江宁县。



[七]《诗·大雅》：“吉甫作颂，穆如清风。”



[八]《淮南子》：“龙舟鹢首。”高诱注：“鹢，大鸟也。画其像着船头，故曰鹢首也。”



[九]曹植《洛神赋》：“缀明珠以耀躯。”



[十]《唐会要》：开元二年，上以天下无事，听政之暇，于梨园自教法曲，必尽其妙，谓之皇帝梨园弟子。《唐书·礼乐志》：玄宗既知音律，又酷爱法曲，选坐部伎子弟三百，教于梨园，声有误者，帝必觉而正之，号皇帝梨园弟子。宫女数百，亦为梨园弟子，居宜春院北梨园。



[十一]《楚辞》：“吴歈蔡讴，奏大吕些。”梁元帝《纂要》：“吴歌曰歈。”



[十二]王粲诗：“管弦发徽音，曲度清且悲。”



[十三]吴质《答东阿王书》：“耳嘈嘈而无闻。”刘良注：“嘈嘈，喧甚也。”



[十四]《博雅》：“笙以匏为之，十三管，宫管在左方。竽，象笙，三十六管，宫管在中央。”《宋书》：“笙，随所造，不知何代人。列管匏内，施簧管端。宫管在中央，三十六簧曰竽。宫管在左旁，十九簧至十三簧曰笙。其他皆相似也。”



[十五]《汉书》：“樵苏后爨。”颜师古注：“樵，取薪也。苏，取草也。”



[十六]覆瓢壶，犹倾尊倒瓮之意。



[十七]陶潜诗：“取欢当作乐。”






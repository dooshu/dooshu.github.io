○論政權疏 【 政權】

題為體剛德、操政權、以折姦防亂事、臣惟天下政權、必出於一、一則治、二三則亂、上操則治、下擅則亂、賢公卿大夫士衛翼奉行之則治、匪人僣于之則亂、臣嘗稽往迹、參近事、以此推之、百不失一、故於今日誦詔令窺政權、切慮深疑、殷憂大懼、繼之涕泣、不能自巳、凡在有位、義當亟聞、臣待罪言官、若更隱忍、死不償責、是以冐昧言之、伏惟仁聖、察愚忠而裁其罪、竊覩　陛下入繼大統、御席未寧、登用耆德、嘉納忠讜、申敕法守、裁抑僥倖、竄殛兇邪、不旬月間、盡復　祖宗之舊、可謂明也巳矣、可謂剛也巳矣、海內欣欣引領屈指、以期治平、曾未再期、偏聽私撓、秕政乖令、日以益甚、殆　陛下明少蔽乎、剛少懦乎、操權未得其術、而陰伺巧移、以謀矯竊者、居中似有人乎、臣恐自今漸實生習、習實生常、他日矯以疏大臣、矯以逐諫士、矯以徵玩好、矯以興土木、矯以事邊功、矯以私刑賞、將來之禍、不可稱諱、雖有智者、亦無以善其後矣臣為是懼、請得舍其細、論其大者、崔文左道罔上、輔臣懇懇為言、漫以知道荅之、言官交章勿論也、羅洪載守職、逮繫秘獄、大小臣工、疏十七上、而說不行、近又庇崔文之奴、奪法司之守、罪林俊以違旨怒言官之奏擾矣、其他事涉中人、曲降溫旨、於法有礙、則曰免提問、於罪難贖、則曰送司禮監奏請發落、無功乞廕、則曰與做錦衣衛百戶然則昔登用者今播棄。昔喜納者今拂逆昔申敕者今沮撓。昔裁抑者今批復此與正德之初何異而明哲剛廉之士。雖欲盡節竭忠。勢可得乎。臣聞俊將為去計矣、俊士望也、俊去而俊之類、臣知其不能留矣、中間或有懷祿強顏、依阿隱忍、與近習私人相表裏、以偷歲月之安、幸禍之萬分一於不吾逮者、其猷為識趣、臣以為非直非俊之伍、是亦私人近習而巳矣、然則　陛下將與近習私人共理天下乎。天下且帖然乎。臣又知其必不能一日安也、夫今日之天下、寧堪此輩再敗壞耶、譬之人身、在昔病巳阽危、傷生縱欲、有旦夕不救之虞、然元氣猶壯、一劑適中、可以立起、　武宗承孝廟之澤是巳於今病雖稍蘇、元氣憊甚、不必酒色七情百毒之攻之也、溫涼忒節、食飲不時、遂至長已、　陛下承武宗之禍是已故勵精圖治。舍巳從人。庶幾可以已亂而况群小竊權紊政以趣之哉。伏願　陛下憬然覺悟、收還威柄、法大舜勿疑之勇、奮齊威烹阿之斷、取弄權干政、尤無良如崔文者、敕送法司、處之重典、以塞人心、以警其類、然後務學親政、遠色去讒、綏留故老、延訪忠言、詳察民隱、宮府一體、上下一心、則德可堯舜、治可商周、功可　祖宗、　陛下享無疆之祚、群臣與弼諧之榮、近習私人、亦得以同樂和平矣、否則人心將去、天命難諶、實　陛下之憂、亦群臣之羞、而近習私人、固非便身之圖也、臣實畏之


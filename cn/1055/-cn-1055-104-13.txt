【乞罢上元放灯札子〈嘉四年〉】

臣伏以上元放灯，不出典礼，盖因前世习俗所传。陛下俯徇众心，欲同民乐，勉出临幸，非为嬉游。若乃时岁丰和，人物康富，以为乐事，亦是人情。今自立春以来，阴寒雨雪，小民失业，坊市寂寥，寒冻之人，死损不少，薪炭食物，其价增倍，民忧冻饿，何暇遨游！臣本府日阅公事，内有投井投河不死之人，皆称因为贫寒，自求死所。今日有一妇人冻死，其夫寻亦自缢。惟里巷之中，失所之人何可胜数？昨日圣恩差官钱，正为如此。目下阴雪未解，假使便得晴明，坊市不免泥淖，圣驾所历，冲冒风寒。况方以日蚀之灾避殿减膳，圣心忧畏，中外所知。欲乞特罢放灯，所有常年酌献之礼，若至日未得晴明，亦乞差大臣摄事，所有见今供拟游幸及修道路寒冻兵士，并乞放罢，庶几上副陛下畏天忧民之心。今取进止。





卷一一二·奏议卷十六


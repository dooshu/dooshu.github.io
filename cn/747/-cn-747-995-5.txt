○唐故延州肤施县令上柱国于公墓志铭

公讳士恭，字履揖。其先东海人也。汉太守定国之允。洎五代祖谨，仕魏，遂居河南。今即河南人也。绩著前史，庆贻後裔。曾祖宣道，隋左卫率，皇凉甘肃瓜沙五州诸军使、凉州刺史成安子。祖永宁，皇商州刺史增建平公。父元祚，皇益州九龙县令，袭建平爵，尚德静县主。公即主之次子也。

公言行周密，风仪闲雅，弱冠以诸亲出身，解褐授好县尉。初大周御宇，分邦制邑。划尔畿甸，隶为稷州。选部甄才，擢授斯职，亦当时之荣选也。自兹已降，累迁郡邑。寻赞临颍，复典肤施。关右驰声，许邦思惠，非此能备也。开元十四年春，天子若曰：“县令在令清白者选日擢用。”公即随调选，方俟迁陟，命何不融？疾成不治，以其年秋九月戊戌，卒於私第，春秋六十有六。时来不偶，其如之何。夫人谯郡戴氏，妍妙凝华，贞顺勉行，自承馈盥，克谐琴瑟，降年不永，虽恨偏沈，同穴相期，果然终合。开元十五年七月乙酉，权於京兆神和原。礼也。拱树萧萧，坐看成古；佳城杳杳，空见微月。嗣子弼婴等，泣血崩心，绝浆茹蓼。昊天莫报，长夜不晓，虑陵为谷，刊石为表。铭曰：

死生有数，昼夜不舍。嗟彼于公，长归地下。高坟峨峨，宅此崇阿。千秋万古，孰知其他。


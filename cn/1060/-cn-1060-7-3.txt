读庄子

庄子之文为其学者所谓要言妙义也然吾有惑焉夫知道者不言道其不得已而有言也一二而足矣凡庄生之论其大防不过数端是一简者足以尽之而多言何为哉彼其数数然若曰我能知之者然则浅矣语曰虽小道必有可观若庄生者吾取以备异说焉谓无叛于孔子则妄也或谓訾孔子之说昧者入之今观其书诚然然而昧者谁与非庄生之徒而谁为之彼以李斯之罪罪荀卿则彼狺狺然吠于孔子者之恶庄生何逃焉谓夫列数诸小道而不及孔子云以尊之者尤非也马医夏畦之徒之无敢与吾君父匹也愚者知之呼若人焉与之坐而无及吾君父曰吾以尊之也则人笑之矣孔子者若天然不俟赞也夫赞天者赘矣又恶用夫狺狺然吠者之尊之哉彼谓庄生之文有中乎其志而取之可也并与其訾孔子者讳之非也


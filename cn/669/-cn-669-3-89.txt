89　詩與莊子所見洪範之學


詩小雅小旻：「或聖或否，或哲或謀，或肅或艾。」莊子天運篇：「天有六極五常，帝王順之則治，逆之則凶。九洛之事，治成德備。」皆爲洪範之學。

【元圻案】小旻正義曰：「毛五事皆準尚書爲説，故箋引書曰以證之。」〇朱子詩集傳曰：「爲此詩者，亦傳箕子之學也與？」又曰：「荆公解『聰明文思』，牽合洪範五事，却是穿鑿。如小旻詩云：『國雖靡止，或聖或否。民雖靡膴，或哲或謀，或肅或艾。』却合洪範五事。」






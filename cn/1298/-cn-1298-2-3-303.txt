窦氏妾父

徐州人窦公迈。靖康中买一妾。滑人也。未几虏犯河北。妾父母隔阔。不相闻。忧思之至。殆废寝食。忽僵仆于地。若有物凭依。乃言曰、某、女之父也。遭兵乱。举家碎于贼。羁魂无所归。欲就此女丐食。而神不许。守窦氏之门岁余矣。土地怜我。今日始得入。窦氏曰、汝不幸死。夫复何言。吾令汝女作佛事。且具食祭汝。汝亟去。许诺。妾即苏。窦氏如所约。阴与之戒。勿令妾知。又再岁。其父乃自乡里来。初未尝死也。前事盖黠鬼所为。以窃食云。


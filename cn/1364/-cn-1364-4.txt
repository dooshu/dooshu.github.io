燕子樓

張建封僕射節制武寧，舞妓盼盼，公納之燕子樓。白樂天使經徐，與詩曰：醉嬌無氣力，風裊牡丹花。公薨，盼盼誓不他適，多以詩代問答，有詩近三百首，名燕子樓集。嘗作三詩云：

樓上殘燈伴曉霜，獨眠人起合歡床。

相思一夜情多少，地角天涯不是長。

北邙松柏鏁愁烟，燕子樓中思悄然。

自埋劍履歌塵散，紅軟香銷一十年。

適看鳴雁岳陽回，又睹玄禽過社來。

瑶瑟玉簫無意緒，任從蟲網任從灰。

樂天和曰：

滿窗明月滿簾霜，被冷香銷獨卧床。

燕子樓前清月夜，秋來只爲一人長。

鈿暈羅衫色似烟，一回看着一潸然。

自從不舞霓裳曲，疊在空箱得幾年。

今年有客洛陽回，曽到尚書冢上來。

見説白楊堪作柱，爭教紅粉不成灰。

又一絶云：

黃金不惜買蛾眉，揀得如花四五枝。

歌舞教成心力盡，一朝身去不相隨。

盼盼泣曰：妾非不能死，恐百載之後，人以我公重於色。乃和白詩云：

自守空樓斂恨眉，形同春後牡丹枝。

舍人不會人深意，剛道泉臺不去隨。



奉谕还朝疏


先该臣以臣父葬毕，即宜遵旨，将母赴阙。缘臣母老，暑天不能远涉，疏乞宽限。奉圣旨：“朕日夜望卿至，如何却请宽限？着留先差太监魏朝，待秋凉伴送卿母北来；卿宜作速上道，务于五月终到京，以慰朕怀，方是大忠大孝。便写敕差锦衣卫堂上官一员，星夜前去催来，勿再迟延。该衙门知道。钦此。”

本月十六日，蒙差锦衣卫指挥佥事翟汝敬，赍奉敕论一道，到臣原籍。该地方官迎接，至臣私第开读皇帝敕谕：“少师兼太子太师、吏部尚书、中极殿大学士张居正：卿前奏请给假，为父封少师兼太子太师、吏部尚书、中极殿大学士张文明营葬。朕念卿孝心恳切，不忍固违，暂准回籍襄事，限五月中旬回京，实非得已。自卿行后，朕惓惓注念，朝夕计日待旋。兹览来奏，复请宽假，欲待秋凉，奉母同来，殊乖朕望。兹特命锦衣卫指挥佥事翟汝敬，驰驿星夜前去，守催起程。卿母既高年畏热，着先差太监魏朝，留待秋凉，伴送来京。卿可即日兼程就道，务于五月末旬，回阁办事，用副先帝委托之重，以慰朕夙夜倚毗延伫至意。钦哉故谕。钦此。”

又特奉宸翰谕：“元辅张先生：自先生辞行之后，朕心日夜悬念，朝廷大政俱暂停以待。今葬事既完，即宜遵旨早来，如何又欲宽限？兹特遣锦衣卫堂上官，赍敕催取。敕到，即促装就道，以慰惓惓。先生老母畏热难行，还着太监魏朝，将先生父坟未尽事宜，再行经理，便候秋凉，护送先生老母同来。先生宜思皇考付托之重，圣母与朕眷倚之切，早来辅佐，以成太平之治。万勿耽延，有孤悬望，先生其钦承之。钦此。”臣谨焚香，望阙叩头祗领讫。

天使临门，云缄启札，圣心悬切，眷命重申。臣既迫大义之难违，又念殊恩之未报，虽有私曲，遑复为图。谨钦遵谕旨，留臣母，托之司礼监太监魏朝，候秋凉徐行。臣已于本月二十一日，更服墨缞，星驰就道。

伏念臣违远阙庭，已逾两月，今恨不能一蹴便至，仰觐天颜。但臣原籍去京师，几三千里，加以道途霖潦，每至迍邅，哀毁余生，难胜劳顿。今计五月终旬之限，已属稽违，私心惶惶，不遑宁处。除候到京之日，伏藁待遣外，谨先奏知，以仰慰圣母、皇上悬念。尤冀圣慈曲垂矜悯，特宽斧钺，少假便宜，俾孱弱之躯，获免困仆。裂肝碎首，死不敢辞。臣无任惶悚陨越之至。

（奉圣旨：览奏，知卿已在途，朕心慰悦。炎天远道，宜慎加调摄，用副眷怀。便从容些行不妨。吏部知道。）






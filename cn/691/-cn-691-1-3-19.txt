◎陈鉴亭侍郎

嘉庆戊午，吾闽乡试，适新城陈鉴亭先生（观）以盐法道在贡院头门点名，并监视搜检。有应试广文某怀挟一包裹，被兵弁所搜获，献之先生。时众目骇观，咸为广文担忧，广文已觳觫至无人状。先生乃取包裹置于坐椅之右，大声饬兵弁曰："既有怀挟，应仔细再搜。"兵弁不敢违，复将考篮及衣架重复检视，乃跪禀曰："无之。"观察弗然曰："汝既说有怀挟，如何又言无之？"仍饬再搜如初，复跪禀曰："实在无之。"观察目广文曰："既实在无之，汝不进去，何待于是？"广文领卷径进，而兵弁乃瞠视无一辞。旁观者皆暗地称颂不置。夫科举之搜检，自前代即有之，然功令不得不严，而奉行者则不可不存宽大之心，以全朝廷待士之体，以养士子廉耻之原。如观察者，可谓知政体矣。后观察历跻显秩，官至仓场侍郎。按江西新城陈氏，先世极寒微，有在富家佣工者，朴诚直谅，为主人翁所倚任，人咸称之为陈长者。厥后子孙繁昌，家道大起，如前少宗伯硕士先生（用光），前少司寇钟溪先生（希曾），前侍御史玉方先生（希祖），今大廷尉子鹤先生（孚恩），皆鉴亭仓侍之群从行也。当乾隆末年，吾闽亏空案发，自督抚以至州县，无不获咎者。由京拣发道府十六员到闽补用，时抚署有老幕客，精风鉴，每于屏后伺十六员之来，遍相之，私语人曰；"新到之道府率多刻核之才，而鲜浑涵之度，其精明而兼浑厚，将来能终保令名者，仅三人而已。"谓庆蕉园制府（保）、李荫原藩伯（长森）及鉴亭也，而鉴亭最称仁恕云。


◇让领太子太傅手启

陛下以睿孝纂业，万宇惟新，诸弟有序，臣屡荷隆爱，叨授台首，不敢固辞，免仰祗宠，心魂如失。负重量力，古今同规。臣穷生如浮，质操空素，任居鼎右，已移气序，自顷以来，宿疾稍缠，心虑恍惚，表於容状，视此根候，常恐命不胜恩。加以星纬屡见灾祥，虽短有恒，能不耿介。比心欲从俗，启解今职，但厝辞为鄙，或贻物诮，所以息意缄嘿，一委时运，而可复加宠荣，增其颠坠。且储傅之重，实非恒选，遂使太子见臣必束带，宫臣皆再拜，二三之宜，何以当此。陛下同生十馀，今惟臣而已，友于之爱，岂当独臣锺其隆遇。别奉启事，仰祈恩照。臣近亦侍言太子，告意子良，具因王俭申启，未知粗上闻未？福庆方隆，国祚永始，若天假臣年，得预人位，唯当请降貂，以饰微躯，永侍天颜，以惟毕世，此臣之愿也。服之不衷，犹为身灾，况宠爵乎！殊荣厚恩，必誓以命请。（《南齐书·豫章王嶷传》）


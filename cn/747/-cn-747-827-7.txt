○授陈佩广州节度使制

门下。涨海奥区，番禺巨屏。雄藩夷之宝货，冠吴越之繁华。苟非令人，难著清节。列圣眷念，必求贤良。故宋播美於前，李勉垂芳於後。朕初君临县，方以武定藩维。独命卿往镇兹土，而崇龟果以清净为理，讴歌日闻。固追咏於夷齐，岂惭名於宋李。代其任者，不亦难乎？爰求勋旧之间，别得英奇之士。左军都指挥使前静江军节度使开府仪同三司检校司徒平章事颍川食邑三千户实封一百户陈佩，雄姿岳耸，俊气鹰扬。家传忠孝之风，代袭韬钤之术。爱士卒而更逾吴起，敬君子而不让张飞。位以功高，名由义振。先皇帝荐臻艰运，再幸侯封。挺身於版荡之中，竭力於阽危之际。或警巡於西蜀，或侍从於南梁。殄岐阳兵火之灾，尔功居最。戡京国宗祧之难，尔效复多。皎洁忠诚，贯黄河而不浊。坚贞壮节，冒烈火而宁焚。虽卫鼎铭勋，韩坛受律。未遑列土，岂答丰功。是命殿彼大都，授其峻秩。乃示优崇之旨，再兼台衮之荣。於戏！吴隐之昔号清廉，英声未泯。马伏波尝推功业，厥迹犹存。苟能视糠秕於翠羽明珠，张纪律於遐陬异俗。吴马之政，今古宁殊。无使应勉崇龟，独夸於前哲也。勉服丕训，无替令猷。可检校太保同平章事充岭南道节度使，馀并如故。


文集卷十二


赐殿前副都指挥使苗授已下罢散兴龙节道场香酒果口宣


元祐三年十一月二十日

有敕：卿等以卫上之忠，属诞弥之庆，预严净会，以荐寿祺。及此告成，宜加宠赉。卷四二





赐权管勾马军司公事姚麟已下罢散兴龙节道场酒果口宣


元祐三年十一月三十日

有敕：卿等率职周庐，归诚梵宇。共致延鸿之祝，出于忠爱之深。宜锡珍芳，以助燕衎。卷四二





兴龙节尚书省赐知枢密院事安焘已下酒果口宣


元祐三年十一月三十日

有敕：卿等任重枢机，忠存庙社。属诞辰之荐寿，修法会以告成。锡以珍芳，助其燕喜。卷四二





赐大辽贺兴龙节人使生饩口宣


元祐三年十二月一日

有敕：卿等远持庆币，申讲邻欢，徒驭有华，舍馆方定。宜往饩牵之锡，以旌邮传之勤。卷四二





赐济阳郡王曹佾罢散兴龙节道场香酒果口宣


元祐三年十二月一日

有敕：卿宠冠戚藩，望隆旧德，将祝无疆之寿，故修最上之乘。既彻净筵，宜膺宠锡。卷四二





赐皇伯祖嗣濮王宗晖已下罢散兴龙节道场香酒果口宣


元祐三年十二月一日

有敕：眷我宗英，乃心王室。修彼龙天之供，庆兹虹电之祥。宜有颁分，以成燕喜。卷四二





赐皇叔祖同知大宗正事宗景罢散兴龙节道场香酒果口宣


元祐三年十二月一日

有敕：乃眷宗英，祗率藩服。庆诞辰而荐寿，修净会以告成。宜有分颁，以助燕喜。卷四二





赐皇叔徐王罢散兴龙节道场香酒果口宣


元祐三年十二月二日

有敕：卿望隆周、召，德迈间、平。属诞庆之纪辰，仗佛乘而荐祉。助兹宴喜，锡以柔嘉。卷四二





赐文太师已下罢散兴龙节道场香酒果口宣


元祐三年十二月二日

有敕：乃眷师臣，身先百辟，有严净供，祗荐万龄。宜有分颁，以助燕喜。卷四二





赐枢密安焘已下罢散兴龙节道场香酒果口宣


元祐三年十二月二日

有敕：枢机之臣，社稷是卫。夙设人天之供，共祈箕翼之祥。宜膺宠颁，式助燕喜。卷四二





班荆馆赐大辽贺兴龙节人使到阙御筵口宣


元祐三年十二月五日

有敕：卿等远将邻好，至止都门。属霜雾之严凝，念车徒之勤瘁。宜伸燕衎，以示眷怀。卷四二





赐大辽贺兴龙节人使朝辞讫就驿酒果口宣


元祐三年十二月五日

有敕：卿等毕事告旋，指期言迈。念征途之劳瘁，迫徂岁之冱寒。体我至怀，膺兹宠锡。卷四二





赐大辽贺兴龙节人使朝辞讫归驿御筵口宣


元祐三年十二月五日

有敕：卿等聘事告成，陛辞言迈。念归途之云远，复宾馆之少留。体我眷怀，共兹宴喜。卷四二





七日赐大辽贺兴龙节人使内中酒果口宣


元祐三年十二月五日

有敕：卿等柅车就馆，布币造廷。既欣邻好之修，复叹使华之美。就加宠赉，式示眷存。卷四二





玉津园赐大辽贺兴龙节人使射弓御筵口宣


元祐三年十二月五日

有敕：卿等使节有华，邻欢载讲。既娱宾于灵囿，将观德于射侯。宜有宠颁，以旌命中。卷四二





相州赐大辽贺正旦人使御筵口宣


元祐三年十二月六日

有敕：卿等春朝毕会，邻聘交驰。属徂岁之冱寒，念远勤于行李。往颁燕衎，以重使华。卷四二





班荆馆赐大辽贺兴龙节人使回程御筵口宣


元祐三年十二月六日

有敕：卿等告辞中禁，改乘北辕。属晚岁之严凝，念征途之悠缅。往颁嘉燕，可复少留。卷四二





十日赐大辽贺兴龙节人使内中酒果口宣


元祐三年十二月七日

有敕：卿等造廷称寿，率礼可观。岂惟邻好之修，亦见使华之美。宜膺宠锡，以示至恩。卷四二





班荆馆赐大辽贺兴龙节人使却回酒果口宣


元祐三年十二月七日

有敕：卿等改辕北路，供帐都门。风埃洛然，徒驭勤止。宜膺宠锡，以示恩华。卷四二





瀛洲赐大辽贺兴龙节人使回程御筵口宣


元祐三年十二月七日

有敕：卿等回车北道，弭节边亭，使事已终，归骖少憩。往颁燕衎，益厚眷存。卷四二





赐皇弟普宁郡王俣生日礼物口宣


元祐三年十二月七日

有敕：朕之介弟，生以兹辰。眷棣萼之相辉，祝椿龄之难老。宜同庆喜，往致宠颁。卷四二





相州赐大辽贺兴龙节人使回程御筵口宣


元祐三年十二月九日

有敕：卿等夙驾归轩，少休旁郡。眷言劳勚，良极顾怀。往锡燕嘉，以旌恩眷。卷四二





赵州赐大辽贺正旦使副茶药口宣


元祐三年十二月十日

有敕：卿等远修旧好，属此冱寒，载历山川，久蒙霜露。宜有精良之赐，式彰轸念之怀。卷四二





赵州赐大辽贺太皇太后正旦使副茶药口宣


元祐三年十二月十日

有敕：卿等远驰四牡，来庆三朝。属此岁寒，劳于行役。宜膺宠锡，以示眷存。卷四二





兴龙节尚书省赐宰相已下酒果口宣


元祐三年十二月十日

有敕：诞弥之庆，中外所同。眷我臣邻，共兹燕喜。宜加宠赉，以示眷怀。卷四二





就驿赐大辽贺兴龙节使副锣等口宣


元祐三年十二月二十二日

有敕：卿等肃将邻好，远涉寒涂。眷言授馆之初，宜有劳来之礼。往加宠锡，以示眷怀。卷四二





玉津园赐大辽贺正旦人使射弓例物口宣


元祐三年闰十二月三日

有敕：射以娱宾，抑将观德。发而命中，曾不出正。宜旌审固之能，膺受珍良之赐。卷四二





抚问知大名府冯京口宣


元祐三年闰十二月八日

有敕：卿等夙分重寄，言念久劳。岁律云周，王事靡盬。益加辅养，以副眷怀。卷四二





冬季传宣抚问河北东路沿边臣寮口宣


元祐三年闰十二月八日

有敕：疆埸之守，职思其忧。霜露既凝，岁聿云暮。宜加厚爱，以副眷怀。卷四二





赐大辽贺正旦人使银锣唾盂子锦被等口宣


元祐三年闰十二月十八日

有敕：卿等远将邻好，来庆春朝。眷言跋履之勤，宜有珍华之赐。受兹异宠，体我至怀。卷四二





雄州抚问大辽贺正旦人使口宣


元祐三年闰十二月二十五日

有敕：卿等肃将庆币，来会春朝。远犯风埃，实劳徒驭，欣闻入境，良慰眷怀。卷四二





赐大辽贺正旦人使正月一日就驿御筵口宣


元祐三年闰十二月二十五日

有敕：使华远至，春律肇新。即卿舍馆之安，昭我惠慈之眷。往陈燕豆，以乐佳辰。卷四二





赐大辽贺正旦人使内中酒果口宣


元祐三年闰十二月二十五日

有敕：卿等瑞节华轩，来修旧好。醇醪珍实，以荐新春。膺此宠颁，体予异眷。卷四二





班荆馆赐大辽贺正旦使回程御筵口宣


元祐三年闰十二月二十五日

有敕：卿等使事告成，旋车言迈。方改辕于北道，暂弭节于都门。昭示眷怀，少留宴衎。卷四二





赐于阗国进奉人使正旦就驿御筵口宣


元祐三年闰十二月二十五日

有敕：重译远来，观光戾止。属人正之改律，乐天叙之发春。宜示宠休，式同燕喜。卷四二





雄州赐大辽国贺正旦人使回程御筵兼传宣抚问口宣


元祐三年闰十二月二十五日

有敕：卿等已事告归，柅车少憩。眷言长道，远犯余寒。宜锡燕喜，以旌劳勚。卷四二





瀛洲赐大辽贺正旦人使回程御筵口宣


元祐三年闰十二月二十九日

有敕：卿等已聘言还，犯寒远迈，方脂车于北道，复弭节于边城。宜锡宴嘉，以旌劳勚。卷四二





班荆馆赐大辽贺正旦人使却回酒果口宣


元祐四年正月一日

有敕：卿等还璋言迈，弭节少留。念鞭辔之方勤，涉冰霜之余凛。宜陈燕俎，以宠归轩。卷四二





正月六日朝辞讫就驿赐大辽贺正旦人使御筵口宣


元祐四年正月一日

有敕：卿等使事告成，陛辞言迈。命近臣之往劳，庶远道之少留。体我眷怀，共兹宴衎。卷四二





抚问鄜延路臣寮口宣


元祐四年正月八日

有敕：卿等分寄边陲，辑宁吏士。眷言勤勚，良极轸怀。往致朕言，各宜尚慎。卷四二





抚问鄜延路臣寮口宣


元祐四年六月十一日下院

有敕：卿等各膺器使，祗服边陲。眷兹靖安，时乃忠力。特加劳问，以示顾怀。卷四二





赐右正议大夫守尚书左仆射吕大防生日礼物口宣


元祐四年六月十一日下院

有敕：惟兹穀旦，生我元臣。爰分服食之良，往助闺门之喜。式为尔寿，宜识朕心。卷四二





赐皇叔徐王颢生日礼物口宣


元祐四年六月二十一日

有敕：乃眷贤王，实为社稷之卫；载临诞日，永集邦家之休。临遣使车，往致眉寿。卷四二





就驿赐大辽贺坤成节人使银锣等口宣


元祐四年六月二十三日下院

有敕：卿等远勤使节，展庆诞辰。畏暑长途，方即安于舍馆；精金良币，宜往致于恩私。卷四二





赐皇弟大宁郡王佖生日礼物口宣


元祐四年六月二十五日下院

有敕：桑蓬示喜，复临载育之辰；金币展亲，往致友于之爱。膺予宠赉，俾尔寿昌。卷四二





班荆馆赐大辽贺坤成节国信使副到阙酒果口宣


元祐四年七月四日下院

有敕：卿等抗旃远道，解鞅近郊。念馆舍之未安，宜骖之少憩。式颁芳旨，以示眷怀。卷四二





赐马步军太尉姚麟已下罢散坤成节道场香酒果口宣


元祐四年七月四日下院

有敕：卿等诞辰祗庆，法会告成。嘉与函生，同跻寿域。往颁芳旨，以劳忠勤。卷四二





赐大辽坤成节使副生饩口宣


元祐四年七月七日下院

有敕：卿等抗旜暑路，弭节驿亭。眷惟行李之勤，往致珍鲜之馈。膺兹宠数，明我眷怀。卷四二





雄州白沟驿赐大辽贺坤成节人使却回御筵兼传宣抚问口宣


元祐四年七月七日下院

有敕：卿等飞盖西风，改辕北道。喜山川之渐近，忘徒御之久劳。往致眷怀，少留燕衎。卷四二





玉津园赐大辽贺坤成节人使射弓例物口宣


元祐四年七月八日下院

有敕：卿等圭璋致命，既已讲欢；弓矢娱宾，亦将观德。宜有珍华之赐，以旌审固之能。卷四二





赐殿前都指挥使以下罢散坤成节道场香酒果口宣


元祐四年七月九日下院

有敕：诞弥之庆，海宇攸同。嘉将帅之协恭，设人天之妙果。宜均宠锡，以示褒优。卷四二





赐皇伯祖高密郡王宗晟以下罢散坤成节道场香酒果口宣


元祐四年七月九日下院

有敕：眷我宗英，志存忠报；修等慈之妙供，祝难老之昌期。嘉此精诚，均其庆赐。卷四二





赐同知枢密院事韩忠彦已下罢散坤成节道场香酒果口宣


元祐四年七月九日下院

有敕：嘉我枢臣，义均一体；修兹净供，庆续千龄。不有宠颁，曷旌忠报。卷四二





相州赐大辽贺坤成节人使却回御筵口宣


元祐四年七月九日下院

有敕：邻好既成，使华有耀。眷邦畿之渐远，念邮传之方勤。服我恩私，少留燕喜。卷四二





赐大辽国贺坤成节使副时花酒果口宣


元祐四年七月十日下院

有敕：邻欢既展，宾馆归休。宜命盏斝之醇，复致瓜华之侑。少将至意，其服茂恩。卷四二





赐平海军节度使驸马都尉李玮已下罢散坤成节道场香酒果口宣


元祐四年七月十日下院

有敕：卿等义重戚藩，志同忠报。属诞辰之均庆，嘉法会之告成。宜示褒优，特加宠赉。卷四二





坤成节尚书省赐宰臣已下御筵酒果口宣


元祐四年七月十一日下院

有敕：忠存柱石，诚贯人天。共欣诞日之临，既毕祗园之会。宜颁芳旨，以助燕私。卷四二





坤成节赐同知枢密院事韩忠彦已下尚书省御筵酒果口宣


元祐四年七月十二日下院

有敕：修佛胜因，祈天永命；既肃成于梵供，益表见于忠诚。宜有宠颁，以同燕喜。卷四二





赐徐王罢散坤成节道场香酒果口宣


元祐四年七月十二日下院

有敕：卿亲贤莫二，忠孝实兼。馔蒲塞于祗园，荐椿龄于崇庆。喜成法会，宜有宠颁。卷四二





赐大辽贺坤成节人使朝辞讫归驿御筵口宣


元祐四年七月十二日下院

有敕：卿等已聘告归，少休就馆。即颁燕俎，临遣辅臣。式示异恩，以荣回驭。卷四二





班荆馆赐大辽贺坤成节人使回程御筵口宣


元祐四年七月十二日下院

有敕：卿等方事回辕，聊兹弭盖；念征途之尚永，加秋暑之未衰。往锡燕嘉，少休徒驭。卷四二





赐宰相吕大防已下罢散坤成节道场香酒果口宣


元祐四年七月十二日下院

有敕：卿等竭诚卫上，体国均休。恪修西竺之仪，仰献南山之祝。宜膺宠锡，以示褒优。卷四二





赐大辽贺坤成节使副内中酒果口宣


元祐四年七月十二日下院

有敕：卿等来陈庆币，克讲邻欢。载嘉远聘之勤，宜示宠绥之意。颁兹芳旨，服我恩私。卷四二





赐大辽贺坤成节人使朝辞讫归驿酒果口宣


元祐四年七月十二日下院

有敕：卿等远敦使事，率礼无违；既上谒辞，言还有日。宜加颁锡，益示宠荣。卷四二





坤成节就驿赐阿里骨进奉人使御筵口宣


元祐四年七月十四日下院

有敕：汝等来修贡篚，适遘诞辰。宜均庆赐之恩，共乐亨嘉之会。往颁燕俎，咸极欢心。卷四二





瀛洲赐大辽贺坤成节人使回程御筵口宣


元祐四年七月十四日下院

有敕：鞭辔既劳，封疆渐迩。虽勤归念，少憩暑途。服我恩私，式同燕喜。卷四二





坤成节就驿赐于阗国进奉人使御筵口宣


元祐四年七月十四日下院

有敕：汝等奉琛远至，授馆少留。适遘诞辰，宜均庆泽。钦承恩渥，共乐燕私。卷四二





班荆馆赐大辽贺坤成节人使回程酒果口宣


元祐四年七月十七日下院

有敕：卿等奉璋来聘，弭节言还。眷此暑途，少留归驭。往颁燕俎，式示恩私。卷四二





赐新除守司空同平章军国事吕公著辞免不允批答口宣


有敕：朕图任元老，以表四方。以卿望在士民，心存社稷。勉膺异数，式副佥言。卷四二





赐皇弟普宁郡王似生日礼物口宣


有敕：岁将更端，月亦既望。实以兹日，笃生贤王。宜厚宠颁，以介多福。卷四二






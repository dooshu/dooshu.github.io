周申


申，福建建安人。宝庆二年（1226）进士。

沁园春

寿楚阳赵宰四月初二

瑞应柯山，昴宿储祥，嵩岳降神。羡堂堂玉莹，汪汪陂量，一襟风月，满腹经纶。试部丹砂，聊乘凫舄，来种锦江桃李春。弦歌地，看吏能绰著，荐墨争新。

从兹大振家声。待京国来归专秉钧。想宸恩初拜，北门学士，都人尽道，东阁郎君。雨细丝轻，梅黄金重，两荚宝阶呈端蓂。称觞庆，愿莱衣衮衮，长照壮椿。

壶中天

寿妇人又良人登科七月初二

秋来两日，因个甚、鸟鹊侵晨传喜。却是常娥亲姊妹，降作人间佳丽。黛柳长青，官梅稳衬，镜里春

明媚。花颜难老，寿杯频劝浮蚁。

闻道潇酒才郎，天庭试罢，名挂登科记。昨夜凉风新过雁，还有音书来寄。千万楼台，三千粉黛，今在谁家醉。归来欢笑，一床真个双美。








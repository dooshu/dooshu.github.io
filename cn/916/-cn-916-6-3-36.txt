【暂使下都夜发新林至京邑赠西府同僚诗】

大江流日夜。客心悲未央。徒念（《类聚》作望。）关山近。终知返路长。秋河曙耿耿。寒渚夜苍苍。引领（李善本《文选》作顾。）见（《类聚》作望。）京室。（《类聚》作邑。）宫（本集作官。）雉正相望。金波丽□（本集作□。）鹊。玉绳低建章。驱车鼎门外。思见昭丘阳。驰晖不可接。何况隔两乡。风云（本集作烟。《类聚》同。六臣本《文选》注云。五臣作烟。）有鸟路。江汉限无梁。常恐鹰隼（本集误作集。）击。时（南《齐书》作秋。）菊委严霜。寄言□罗者。寥廓已高翔。（○本集三。《文选》二十六。《类聚》三十一作夜发新林至京邑诗赠西府同僚。三谢诗。文章正宗二十九。《诗纪》五十九。又南《齐书》谢□传引霜、翔二韵。）


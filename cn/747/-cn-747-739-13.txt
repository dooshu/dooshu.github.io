○述灵响词序

《道德经》云：“视之不见，听之不闻，搏之不得。”详乎老君之旨趣，盖谕以众庶之俗民，非修生之道民也。《尹真人节解经》云：“内观者睹神光，不可谓之不明；返听者闻神声，不可谓之无音；握固者精神备体，不可谓之无形。”凡在道中之民，当须视不见之形，听不闻之声，搏不得之名。三者皆得，谓之道民矣。余慕道年久，修持没功，夙夜自思，如负芒棘。尝因暇日，窃览《三静经》云：夫修炼之士，当须入三静关，陶炼神气，补续年命。大静三百日，中静二百日，小静一百日。愚虽不敏，情颇激切，神道扶持，遂发至恳，且试小静。即以开成三年戊午岁起，自正月一日庚申，闭户自修，不交人事，克期百日，方出静室。虽五谷并绝，而五气长修，幸免瘦嬴，不知饥渴。未逾月而神光照目，百灵集耳，精爽不昧，此三者皆应。则知仙经秘典，不虚设也。人不修即不知，既不知，则信彼前後学，咸谓神仙之教，尽为诳诞之辞。今古相蒙未始有极。小兆忝为前得者，故发言为词，以正将来之惑。因创五篇，篇之四句，贻诸同好，用纪元深。


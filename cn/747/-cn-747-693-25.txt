○授李行修刑部员外郎制

敕：登仕郎殿中侍御史内供奉护军李行修，沉正为质，发强於用，敏识可以周务，懿文可以诚身，连擢宪闱，声绩甚茂。近以江淮灾旱，眷切疲黎，举尔忠实，往申慰抚。揽辔有┰人之色，登车多济物之心。既表嘉庸，仍当满秩，优其迁擢，以劝公勤。刑曹详谳之难，郎署弥纶之重，斯为盛选，无愧当官。可守刑部员外郎，散官、勋如故。


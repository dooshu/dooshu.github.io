○李诚元除朔州剌史制

敕。银青光禄大夫检校国子祭酒前使持节都督胜州诸军事兼胜州剌史御史中丞充本州押蕃落及义勇军等使上柱国李诚元。开元时吐蕃上书，悖慢无礼，皆边将造伪，交斗华夷，冀立功勋，以求爵赏。自长庆己降，怠於制置，西北守帅，多非其人，侵虐种落，厚自封殖。至使忿鸷之性，不甘欺夺之苦，近者聚为内寇，至乃骚动天下。因令循抚，果效信顺，是以屡诏执事，慎於选求。佥曰诚元家本北边，志气慷慨，将军之子，颇传父业，学万人敌，知四夷事。迹榆林之前政，寄马邑之名邦，仍留兼官，用震殊俗。夫车马甲兵，战之器也；礼乐慈爱，战所蓄也。然後要之诚信，御以坚明，虽曰戎狄，岂不畏服。深期国士，无颓家声。可检校国子祭酒使持节朔州诸军事兼朔州刺史御史中丞，散官勋如故。


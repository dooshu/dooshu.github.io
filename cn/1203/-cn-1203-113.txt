卷一百十三

钦定四库全书

御选历代诗余卷一百十三

司经局洗马掌局事兼翰林院修撰加二级【臣】王奕清奉旨校刋

词话【五代十国】

一叶落阳台梦皆後唐庄宗所制一叶落云一叶落褰珠箔此时景物正萧索画楼月影寒西风吹罗幙吹罗幙往事思量着阳台梦云薄罗衫子金泥凤困纎腰怯铢衣重笑迎移步小兰丛嚲金翘玉凤娇多情脉脉羞把同心捻弄楚天云雨却相和又入阳台梦旧本有改金泥凤凤字为缝字者【北梦琐言】

庄宗尝制小词云曾宴桃源深洞一曲舞鸾歌凤长记别伊时和泪出门相送如梦如梦残月落花烟重盖其自度曲也古今词话又云後唐庄宗修内苑掘得断碑中有三十二字令乐工入律歌之一名忆仙姿【词统】金陵妓王感化善词翰元宗手写山花子二阕赐之云

菡萏香消翠叶残西风愁起緑波间还与韶光共憔悴不堪看细雨梦回鸡塞远小楼吹彻玉笙寒多少泪珠何限恨倚阑干又云手卷真珠上玉鈎依前春恨锁重楼风里落花谁是主思悠悠青鸟不传云外信丁香空结雨中愁回首緑波三峡暮接天流【耆旧续闻】

南唐书云王感化善讴歌声韵悠扬清振林木系乐部爲歌板色元宗尝作浣溪沙二阕手写赐感化後主即位感化以词札上之後主感动赏赐感化甚优古今词话以为後主作非也【词苑】

冯延已着乐章百余阕其鹤冲天词云晓月坠宿云披银烛锦屏帏建章钟动玉?低宫漏出花迟又归国謡词云江水碧江上何人吹玉笛扁舟远送潇湘客芦花千里霜月白伤行色明朝便是关山隔见称於世元宗乐府云小楼吹出玉笙寒延已有风乍起吹皱一池春水之句皆爲警策元宗尝戏延已曰吹皱一池春水干卿何事延已对曰未如陛下小楼吹彻玉笙寒元宗悦【南唐书】

古今词话云江南成幼文为大理卿词曲妙絶尝作谒金门云风乍起吹皱一池春水中主闻之因按狱稽迟召诘之且谓曰卿职在典刑一池春水又何干於卿幼文顿首又本事曲云南唐李国主尝责其臣曰吹皱一池春水干卿何事其臣即对曰未如陛下小楼吹彻玉笙寒二说不同未详孰是【苕溪渔隐】

元宗保大五年元日大雪命太弟以下展燕赋诗词令中人就私第赐李建勲继和时建勲方会中书舍人徐铉勤政殿学士张义方於溪亭即时和进乃召建勲铉义方三人同宴夜艾方散侍臣皆有诗词铉为前後序仍集名手图画御容则高冲主之侍臣法部丝竹则周文矩主之楼阁宫殿则朱澄主之雪竹寒林则董源主之池沼禽鱼则徐崇嗣主之图成皆为絶笔【清异录】中宗一日乘醉命奏水调乐工惟歌南朝天子爱风流及本为战争收拾得却因歌舞破除休再四不易因罢鼓吹【古今词话】

蜀主衍裹小巾其尖如锥宫妓多衣道服簪莲花冠施脂夹粉名曰醉妆自制醉妆词云者边走那边走只是寻花柳那边走者边走莫厌金杯酒又尝宴於怡神亭自执板歌後庭花思越人曲【北梦琐言】

蜀宫人李玉箫爱唱王衍宫词月华如水浸宫殿有酒不醉真痴人後有以诗纪之者云云散江城玉漏遥月华浮动可怜宵停歌不饮将何待试问当年李玉箫【五代轶事】

衍尝宴怡神亭召嘉王宗夀赴宴宗夀因持杯谏衍宜以社稷为念少节宴饮其言慷慨激烈至於流涕衍有媿色佞臣潘在迎顾在珣韩昭等奏曰嘉王从来酒悲不足责乃相与谐谑戏笑衍命宫人李玉箫歌衍所撰宫词侑宗夀酒宗夀惧祸乃尽饮之在迎曰嘉王闻玉箫歌即饮请以玉箫赐之衍曰王必不纳宗夀字永年建之族子【幸蜀记】

王衍词惟以甘州曲中画罗裙能结束称腰身三句为冣【古今词话】

蜀王衍奉其太后太妃祷青城山宫人皆衣云霞之衣後主自制甘州曲令宫人唱之其辞哀怨闻者凄惨词曰画罗裙能结束称腰身柳眉桃脸不胜春薄媚足精神可惜许沦落在风尘衍意本谓神仙而在凡尘耳後降中原宫伎多沦落人间始验其语【十国春秋】

蜀主孟?令罗城上尽种芙蓉盛开四十里语左右曰古以蜀为锦城今观之真锦城也尝夜同花蘂夫人避暑摩诃池上作玉楼春词云氷肌玉骨清无汗水殿风来暗香满绣帘一点月窥人攲枕钗横云鬓乱起来琼户启无声时见疎星渡河汉屈指西风几时来只恐流年暗中换【温叟词话】

花蕊夫人制采桑子题葭萌驿壁才半阕为军骑促行後有续成之者云三千宫女如花貌妾冣婵娟此去朝天只恐君王宠爱偏花蕊至宋尚有十四万人齐解甲更无一个是男儿之句岂有随?行而作此败节之语【太平清话】

後蜀主孟?好学为文皆本於理居恒谓李昊徐光溥曰王衍浮薄而好轻艳之词朕不为也然?亦工声曲有相见欢词【十国春秋】

蜀亡花蕊夫人随孟?行至葭萌驿题壁云初离蜀道心将碎离恨绵绵春日如年马上时时闻杜鹃书未竟为军骑促行只二十二字及见宋祖有十四万人齐解甲更无一个是男儿之句足媿须眉矣後召入宫昌陵亦惑之晋邸数谏昌陵不聼一日从猎苑中花蕊在侧晋邸方调弓矢引满拟兽忽回射花蕊一箭而死【词苑】後蜀徐光溥时号睡相坐以艳词挑前蜀安康长公主罢相云【十国春秋】

李後主煜菩萨蛮词云铜簧韵脃锵寒竹新声慢奏移纤玉眼色暗相勾娇波横欲流雨云深绣户来便谐衷素宴罢又成空梦迷春睡中又花明月暗飞轻雾今宵好向郎边去剗韤下香堦手提金缕鞵画堂南畔见一晌偎人颤奴为出来难教君恣意怜按两词为继立周后作也周后即昭惠后之妹昭惠感疾周后常留禁中故有来便谐衷素教君恣意怜之语声传外庭至再立后成礼而已韩熙载等皆为诗讽焉【古今词话】

南唐张泌潘佑徐铉汤悦俱有才名後主於宫中作红罗亭四面栽红梅欲以艳曲记之佑应令云楼上春寒三四面桃李不须夸烂漫已失了东风一半时已失淮南故佑以词讽谏云【鹤林玉露】

南唐大周后即昭惠后尝雪夜酣讌举杯属後主起舞後主曰汝能剏为新声则可后即命笺缀谱?无滞音笔无停思谱成名邀醉舞破又恨来迟破亦昭惠作二词俱失无有能传其音节者【填词名解】

念家山破後主煜所作盖旧曲有念家山後主亲演为破昭惠后亦作邀醉舞破恨来迟破既久而忘之後主追悼昭惠询问旧曲无复晓者宫人流珠独能记忆故三曲复有名传【填词名解】

南唐後主乐曲有念家山破至宋祖开宝八年悉收其地乃入朝是念家山破之应也【陈阳乐书】

後主於围城中赋临江仙未终而城破其词云樱桃落尽春归去蝶翻金粉双飞子规啼月小楼西玉钩牵幙惆怅卷金泥门掩寂寥人散後望残烟草凄迷於此停笔後有刘延仲补之云何时重聼玉骢嘶扑帘柳絮依约梦回时而花闲集所载有烬香闲袅凤凰儿空持裙带回首故依依故是全本亦见耆旧续闻备记之【乐府纪闻】南唐宫人庆奴後主尝赐以词云风情渐老见春羞到处芳魂感旧游多见长条似相识强垂烟穗拂人头书於黄罗扇上流落人间盖柳枝词也【客座赘语】

後主归宋後与故宫人书云此中日夕只以眼泪洗面每怀故国词调愈工其赋浪淘沙有云梦里不知身是客一晌贪欢流水落花春去也天上人间其赋虞美人有云问君能有几多愁恰似一江春水向东流旧臣闻之有泣下者七夕在赐第作乐太宗闻之怒更得其词故有赐牵机药之事【乐府纪闻】

徐铉归朝为左散骑常侍迁给事中太宗一日问曾见李煜否铉对臣安敢私见之帝曰但言朕令卿往见可矣铉遂迳往其居望门下马一老卒守门徐言愿见太尉卒言有旨不得与人接徐云奉旨来老卒往报徐入立庭下久之老卒遂取旧椅子相对铉遥见谓卒曰但正衙一椅足矣顷间李主纱?道服而出铉方拜遽下堦引其手以上铉辞宾主之礼李主曰今日岂有此礼徐引椅少偏乃敢坐後主乃默不言忽长吁曰当时悔杀了潘佑李平铉既去有旨召对询後主何言铉不敢隐又七夕在赐第命故妓作乐声闻於外太宗闻之大怒又传小楼昨夜又东风及一江春水向东流之句遂被祸云【王銍默记】

南唐主归宋後作长短句云帘外雨潺潺春意阑珊罗衾不耐五更寒梦里不知身是客一晌贪欢独自暮凭阑无限江山别时容易见时难流水落花春去也天上人间含思凄惋未几下世其归国临行有词云四十年来家国三千里地山河凤阁龙楼连霄汉玉树琼枝作烟萝几曾识干戈一旦归为臣虏沈腰潘鬓销磨冣是苍皇辞庙日教坊犹奏别离歌挥泪对宫娥东坡谓後主既为樊若水所卖举国与人故当痛哭於九庙之前谢其民而後行顾乃挥泪对宫娥聼教坊离曲哉【词苑】李重光深院静小令升庵曰词名捣练子即咏捣练也复有云鬓乱一篇其词亦同衆刻无异尝见一旧本则俱系鹧鸪天二词之前各有半阕其云鬓乱一阕云节气虽佳景渐阑吴绫已暖越罗寒朱扉日暮随风掩一树藤花独自看云鬓乱晚妆残带恨眉儿远岫攒斜托香腮春笋嫩为谁和泪倚阑干其深院静一阕云塘水初澄似玉容所思还在别离中谁知九月初三夜露似珍珠月似弓深院静小庭空断续寒砧断续风无奈夜长人不寐数声和月到帘栊【词苑】

李後主重光作乌夜啼一词最为凄惋其词曰无言独上西楼月如钩寂寞梧桐深院锁清秋翦不断理还乱是离愁别是一般滋味在心头所谓其音哀以思也【词苑】顔氏家训云别易会难古人所重江南饯送下泣言离北方风俗不屑此事岐路言别欢笑分首李後主长短句盖用此耳故云别时容易见时难又云别易会难无可奈顔说又本文选陆士衡答贾谧诗云分索则易携手实难【能改斋漫録】

荆公问山谷云作小词曾看李後主词否云曾看荆公云何处最好山谷以一江春水向东流为对荆公云未若细雨梦回鸡塞远小楼吹彻玉笙寒又细雨湿流光冣妙词苑云细雨梦回二句元宗词荆公误以为後主也【雪浪斋日记】

归时休放烛花红待踏马啼清夜月致语也小楼昨夜又东风及问君能有几多愁恰似一江春水向东流情语也後主是一词手【王世贞四部稿】

薛九江南富家子得侍李後主宫中善歌嵇康曲曲为後主所制江南平流落江北尝一歌之座人皆泣後易为嵇康曲舞词云薛九三十侍中郎兰香花媚生春堂龙蟠王气变秋雾淮声泗水浮秋霜宜城酒烟生雾服与君试舞当时曲玉树遗词悔重聼黄尘染鬓无前緑【客座赘语】

李後主宫中未尝点烛每夜则悬大宝珠光照一室尝赋玉楼春词曰晚妆初了明肌雪春殿嫔娥鱼贯列凤箫声断水云闲重按霓裳歌徧彻临风谁更飘香屑醉拍阑干情未切归时休放烛花红待踏马蹄清夜月【词苑】郑遨字云叟滑州白马人昭宗时举进士不第弃妻子入少室山其妻数以书劝归辄投於火好为词以见意惜词多不传闻华山有五粒松脂沦入地千年化为药能去三尸因徙华隂欲求之与道士李道殷罗隐之善遨种田隐之卖药自给殷有钓鱼术钓而不饵世目为三高士【五代史】

和凝少时好为曲子布於汴洛洎入相契丹号为曲子相公有集百卷自镂板以行世识者非之曰此顔之推所谓詅痴符也【花间集】

和成绩艳词每嫁名於韩偓因在政府讳之也又欲使人知之乃作游艺集序曰予有香蔹籯金不传於世【乐府纪闻】

韦庄字端已着秦妇吟称为秦妇吟秀才举乾宁进士以才名寓蜀蜀主建羇留之庄有宠人姿质艳丽兼善词翰建闻之托以教内人为词强夺去庄追念悒怏作荷叶杯小重山词情意凄怨人相传播盛行於时【古今词话】韦端已思旧姬作荷叶杯词云絶代佳人难得倾国花下见无期一双愁黛远山眉不忍更思惟闲掩翠屏金凤残梦罗幕画堂空碧天无路信难通惆怅旧房栊又记得那年花下深夜初识谢娘时水堂西面画帘垂携手暗相期惆怅晓莺残月相别从此隔音尘如今俱是异乡人相见更无因又小重山词云一闭昭阳春又春夜寒宫漏永梦君恩卧思前事暗消魂罗衣湿新揾旧啼痕歌吹隔重阍遶庭芳草緑倚长门万般惆怅向谁论凝望立宫殿欲黄昏流传入宫姬闻之不食死【尧山堂外纪】

牛峤字松卿乾符中进士事蜀为给事中其杨柳枝词不分钱塘苏小小引郎松下结同心见推於时【古今词话】牛松卿望江南词一咏燕一咏鸳鸯是咏物而不滞於物者也词家当法此【姜夔】

牛峤定西番为塞下曲望江怨为闺中曲是盛唐遗音及读其翠娥愁不擡头莫信彩牋书里赚人肠断字则又刻细似晚唐矣【陆游】

南史王曦诗日蓦当归去鱼鸟见留连俗本改蓦作暮浅矣孟蜀牛峤词日蓦天空波浪急正用曦语【词品】欧阳炯即首序花间集者每言愁苦之音易好懽愉之语难工其词大抵婉约轻和不欲强作愁思【蓉城集】炯事孟蜀後主时号五鬼之一曾约同僚纳凉於寺寺僧可朋作耘田鼓歌以刺之遂撤饮炯始作三字令有欧阳彬作生查子者其弟也【尧山堂外纪】

蜀通正初顾夐为内直小臣命作亡命山泽赋有到处不生草句一时传笑後官太尉小词特工【尧山堂外纪】顾太尉诉衷情云换我心为你心始知相忆深虽为透骨情语已开柳七一派【蓉城集】

冯正中乐府思深语丽韵逸调新多至百首有杂入六一集中者黄山谷陈後山虽以庸滥目之然诸家骈金俪玉而阳春词特为言情之作【柳塘词话】

宫瓦数行晓日龙旗百尺春风殊有元和气象阳春词尚饶藴藉堪与李氏齐驱【蓉城集】

鹿?扆事蜀为永泰军节度使初读书古祠见画壁有周公辅成王图期以此见志国亡不仕词多感慨之音【乐府纪闻】

鹿公高节偶尔寄情倚声而曲折尽变有无限感慨淋漓处【倪瓒】

魏承班词俱为言情之作大旨明净不更苦心刻意以竞胜者【元好问】

承班词较南唐诸公更淡而近更寛而尽人人喜效为之如相见绮筵时深情黯共知难话此时心梁燕双来去亦为弄姿无限【柳塘词话】

後唐尹鹗官参卿其词以明浅动人以简净成句者也【张玉田】

尹鹗秋夜月颇觉遵古而非正赏之音杏园芳更多颓唐之句【古今词话】

尹鹗杏园芳第二句敎人见了关情末句何时休遣梦相萦遂开柳屯田俳调至其临江仙云西牎乡梦等闲成逡巡觉後特地恨难平又昔年於此伴萧娘相偎竚立牵惹叙衷肠流递於後令读者不能为怀岂必曰花间尊前句皆婉丽也【柳塘词话】

蜀人毛熙震集止二十余调中多新警而不为儇薄【齐东野语】

毛秘监词象梳敧鬓月生云玉纤时急绣裙腰晓花微敛轻呵展袅钗金燕软不止以浓艳见长也卒章情致尤为可爱其後庭花云伤心一片如珪月闲琐宫阙清平乐云正是销魂时候东风满院花飞南歌子云娇羞爱问曲中名杨柳杏花时节几多情试问今人弄笔能出一头地否【柳塘词话】

毛文锡词大致匀净不及熙震其所撰纱牎恨可歌也【古今词话】

文锡词以质直为情致殊不知流於率露诸人评庸陋词者必曰此仿毛文锡之赞成功而不及者逮覧其全集有巫山一段云词细心微诣直造蓬莱顶上【叶梦得】梓州李珣其先波斯人珣有诗名以秀才豫宾贡事蜀主衍国亡不仕有琼瑶集多感慨之音其妹为衍昭仪亦能词有鸳鸯瓦上忽然声句误入花蕊宫词中【茅亭客话】李珣欧阳炯辈俱蜀人各制南乡子数首以志风土亦竹枝体也【周密】

同光三年唐主命蜀旧臣王锴等赋蜀亡诗牛希济一律云满朝文武欲朝天不觉邻师犯塞烟唐主再悬新日月国王还却旧山川末云古往今来亦如此几曾懽笑几澘然唐主曰希济不忘忠孝也赐縀百词亦富赡载花间集【尧山堂外纪】

希济临江仙芊緜温丽极矣自有凭吊凄怆之意得咏史体裁【仇远】

孙光宪遘兵戈之际以金帛购书数万卷着比梦琐言亦多采词家逸事【古今词话】

小词有絶无含蓄自尔入妙者孙葆光之浣溪沙也【孙洙】

孙葆光一庭花雨湿春愁佳句也【黄昇】

韩熙载放旷不羇每得俸钱辄为诸姬分去乃着衲衣负筐使门生舒雅执歌板乞食於诸姬院以取笑乐及使中国有云我本江南人去作江北客舟到江北来举目无相识不如归去来江南有人忆【南唐近事】

国初朝廷遣陶谷使江南以假书为名实使觇之李献以书抵韩熙载曰五柳公骄甚其善待之谷至果如李所言熙载谓斫亲曰陶奉使非端介者其守可隳当使诸君一笑因令誊六朝书半年乃毕熙载使歌妓秦弱兰衣敝衣为驿卒女谷见之遂犯慎独之戒作长短句赠之明日中主宴谷谷俨然不可犯中主持觥使弱兰出歌谷所赠之词侑觞谷大惭而罢词名风光好云好姻缘恶姻缘只得邮亭一夜眠别神仙琵琶拨尽相思调知音少再把鸾胶续断弦是何年【侍儿小名録】

陶谷尚书奉使江南邂逅驿女秦弱兰作风光好词前人小说或有以为曹翰者疑以传疑本不足论也近乃见括苍所刻沈叡逹之云巢编中所纪独以为陶使吴越惑娼妓杜任娘遂作此词以求遗书为寻逸犬且云娼既得陶词後遂落髪建立仁王院与诸家之说大异审如其言则此娼亦不凡矣叡逹杭人所闻当不谬院不知在何地今城中吴山自有仁王院建於近年者亦非也【野雪鍜】

江南张泌为李後主内史以江城子二阕得名国亡仕宋与钱俶諡议泌每奏驳其人少与邻女浣衣善经年不见夜必梦之女别字泌寄以诗云多情只有春庭月犹爲离人照落花浣衣为之陨涕【古今词话】

张子澄时有幽艳语露浓香泛小庭花是也时遂有以浣溪沙为小庭花者【花间集】

皇甫松为牛僧孺甥以天仙子词着名终不若摘得新二首为有逹观之见【花庵词客】

皇甫松以竹枝采莲排调擅塲而才名远逊诸人花间集所载亦止小令短歌耳【元好问】

无名氏有扑蝴蝶词云烟条雨叶緑徧江南岸思归倦客寻春来较晚岫边红日初斜陌上花飞正满凄凉数声羌管怨春短玉人应在明月楼中画眉嬾鸾牋锦字多少鱼鴈断恨随去水东流事与行云共远罗衾旧香犹暖一篇情景周摰换头句逼真周秦之先声也【词统】词至西蜀南唐作者日盛往往情至文生纒緜流露不独为苏黄秦柳之开山即宣和绍兴之盛皆兆於此矣论者乃有世代升降之感不知天地之运日开山川之秀不尽有不知其然而然者非可胶柱而鼔瑟也【玉茗堂集】

御选历代诗余卷一百十三








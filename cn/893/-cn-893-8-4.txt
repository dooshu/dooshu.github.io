上皇西巡南京歌十首





天宝十五载六月，安禄山兵破潼关，帝出幸蜀。七月庚辰，帝次蜀郡。八月癸巳，皇太子即皇帝位于灵武，尊帝曰上皇天帝。至德二载十月丁巳，皇帝复京师。癸亥，遣太子太师韦见素迎上皇天帝于蜀郡。十二月丙午，上皇天帝至自蜀郡。戊午大赦，以蜀郡为南京。蜀地于天下近西，而谓之南京者，以其在长安之南故也。



胡尘轻拂建章台，[一]圣主西巡蜀道来。剑壁门高五千尺，[二]石为楼阁九天开。[三]

[一]《三辅黄图》：建章宫有神明台。应德琏有《侍五官中郎将建章台集诗》，庾肩吾有《过建章故台诗》。



[二]张载《剑阁铭》：“惟蜀之门，作镇作固，是曰剑阁，壁立千仞。”吕延济注：剑阁，言其峰如剑，其势如阁。《元和郡县志》：大剑镇，在剑州普安县东四十八里，本姜维拒钟会垒也，去开远戍东十一里，其山峭壁千丈，下瞰绝涧，飞阁以通行旅。



[三]《老学庵笔记》：剑门关皆石，无寸土。





其二





九天开出一成都，[一]万户千门入画图。[二]草树云山如锦绣，秦川得及此间无。[三]

[一]《汉书·地理志》：蜀郡有成都县。然唐时统谓蜀郡为成都。



[二]《鲁灵光殿赋》：“千门相似，万户如一。”



[三]胡三省《通鉴注》：“秦地四塞以为固，渭水贯其中。渭川左右沃壤千里，世谓之秦川。”





其三





华阳春树似新丰，行入新都若旧宫。[一]柳色未饶秦地绿，花光不减上阳红。[二]

[一]《华阳国志·蜀志》云：地称天府，原曰华阳。是称蜀地为华阳，其来旧矣。或以《唐书·地理志》蜀郡有华阳县，有新都县，为实指二县而云，不知华阳县旧名蜀县，至乾元二年始更名，至德中尚无此称，而新都以旧宫相比，则非实指二县可知。若夫德阳乃汉州之郡名，南至蜀郡百里，玄宗未尝驻跸于此，何得以新丰相拟耶?《西京杂记》：太上皇徙长安，居深宫，凄怆不乐。高祖因左右问其故，以平生所好皆屠贩少年，酤酒、卖饼、斗鸡、蹴踘，以此为欢，今皆无此，故以不乐。高祖乃作新丰，移诸故人实之，太上皇乃悦。高祖既作新丰，并移旧社，衢巷、栋宇，物色惟旧。士女老幼相携路首，各知其室，放牛、马、鸡、鸭于通途，亦竞识其家，匠人吴宽所营也。移者皆悦其似而德之，故竞加尝赠，月余致累百金。萧士赟曰：肃宗即位灵武，尊明皇为太上皇，故用此事。



[二]上阳，宫名，见二卷注。





其四





谁道君王行路难，六龙西幸万人欢。[一]地转锦江成渭水，[二]天回玉垒作长安。[三]

[一]天子驾六，《书》称“若朽索之驭六马”，《汉书·袁盎传》“今陛下聘六飞”是也。何休《公羊传注》：天子马曰龙，高七尺以上。称车驾为六龙，其义疑出于此。或谓取“时乘六龙以御天”之义，又或谓《韩非子》“黄帝驾象车而六蛟龙”，《春秋命历序》“有神人右耳苍色，大肩，驾六龙出辅，号曰神农”，六龙字义本此者，非也。



[二]锦江，即岷江也。刘逵《蜀都赋注》：谯周《益州志》曰：成都织锦既成，濯于江水，其文分明，胜于初成。他水濯之，不如江水也。《太平寰宇记》：濯锦江即蜀江，水至此濯锦，锦彩鲜润于他水，故曰濯锦江。《九域志》：笮桥江水亦名濯锦江。俗云：以此水濯锦鲜明。渭水，出今临洮府渭源县之鸟鼠山，东流绕西安府城之北。西安府，即唐之西京也。又东流至华阴县入于河。凡秦地诸水，若灞、若、若泾、若沣、若镐、若潏、若涝、若彪，莫不入之，而后同归于河，故秦中诸水惟渭为大。



[三]《元和郡县志》：玉垒山，在彭州导江县西北二十九里。《蜀都赋》曰：包玉垒而为宇。《方舆胜览》：玉垒山，在茂州汶川县东四里，出璧玉。《名山志》：玉垒山，在成都府灌县，众峰丛拥，远望无形，惟云表崔嵬稍露。山石莹洁可为器，亦碔砆之类。





其五





万国同风共一时，[一]锦江何谢曲江池。[二]石镜更明天上月，[三]后宫亲得照娥眉。

[一]《汉书·终军传》：“今天下为一，万里同风。”



[二]《剧谈录》：曲江池本秦世洲，开元中疏凿，遂为胜景。其南有紫云楼、芙蓉苑，其西有杏园、慈恩寺，花卉环周，烟水明媚。都人游玩，盛于中和、上巳之节，彩幄翠帱，匝于堤岸，鲜车健马，比肩击毂。上巳即赐宴臣僚，京兆府大陈筵席。长安、万年两县以雄盛相较，锦绣珍玩无所不施。百辟会于山亭，恩赐太常及教坊声乐。池中备彩舟数只，唯宰相、三使、北省官与翰林学士登焉。每岁倾动皇州，以为盛观。入夏则菰蒲葱翠，柳阴四合。碧波红蕖，湛然可爱。好事者赏芳晨，玩清景，联骑携觞，亹亹不绝。《长安志》：升道坊龙华尼寺南有流水屈曲，谓之曲江，其深处下不见底。司马相如赋云“临曲江之州”，盖其所也。



[三]《华阳国志》：武都有一丈夫化为女子，美而艳，蜀王纳为妃。不习水土，欲去，王必留之，乃为《东平之歌》以乐之。无几，物故。蜀王哀念之，乃遣五丁之武都担土，为妃作冢，盖地数亩，高七丈，上有石镜。《太平寰宇记》：蜀王妃冢上有一石，厚五寸，径五尺，莹彻，号曰石镜。





其六





濯锦清江万里流，[一]云帆龙舸下扬州。[二]北地虽夸上林苑，[三]南京还有散花楼。[四]

[一]岷江过成都为锦江，至三峡为峡江，至汉口为汉江，至扬州为扬子江，东流入海。《汉书·地理志》：《禹贡》：岷山在西徼外，江水所出，东南至江都入海，过郡七，行二千六百六十里。此云万里者，盖侈言其流之远耳。左思诗：“振衣千仞冈，濯足万里流。”



[二]马融《广成颂》：“张云帆，施霓帱。”《方言》：“南楚江、湘，凡船大者谓之舸。”龙舸，画龙于大舟之首及两旁者也。



[三]上林苑，见七卷注。



[四]《一统志》：散花楼，在成都府城东北隅。杨齐贤曰：《成都志》宣华苑城上有散花楼，隋蜀王秀所立。





其七





锦水东流绕锦城，[一]星桥北挂象天星。[二]四海此中朝圣主，峨眉山上列仙庭。[三]

[一]《太平御览》：《成都记》曰：府城本呼为锦城，秦灭蜀，张仪所筑也。每面各三里，周回十二里，高七丈。



[二]《华阳国志》：蜀郡有七桥：直西门郫江中冲治桥，西南石牛门曰市桥，城南曰江桥，南渡流曰万里桥，西上曰夷里桥，亦曰笮桥，从冲治桥西出折曰长升桥，郫江上西有永平桥。长老传言：李冰造七桥，上应七星。《太平寰宇记》：汉州雒县七星桥，昔秦李冰开江置七星桥，桥各一铁锁，上应七星，故世祖谓吴汉曰：“安军宜在七星间。”谓五星日月云。李膺记：一、长星桥，今名万里。二、圆星桥，今名安乐。三、玑星桥，今名建昌。四、夷星桥，今名笮桥。五、尾星桥，今名禅尼。六、冲星桥，今名永平。七、曲星桥，今名升仙。



[三]《华阳国志》：犍为郡南安县有峨眉山，山去县八十里。《孔子地图》言有仙药。《名山洞天福地记》：峨眉山，周围三百里，名灵陵太妙之天，在蜀嘉州。





其八





秦开蜀道置金牛，[一]汉水元通星汉流。[二]天子一行遗圣迹，锦城长作帝王州。

[一]《水经注》：秦惠王欲伐蜀而不知道，作五石牛，以金置尾下，言能屎金。蜀王负力，令五丁引之成道。秦使张仪、司马错寻路灭蜀，因曰石牛道。



[二]《韵会》：汉水出兴元府嶓冢山，至汉阳为漾水，至武都为汉水，一名沔水。《地理今释》：漾水出今陕西汉中府宁羌州北嶓冢山，东至汉中府南郑县南为汉水。“汉水元通星汉流”者，言其所出高远，如从星汉而来，即“水从银汉落”及“黄河之水天上来”意也。琦按：兴元府，即今汉中府，为自秦入蜀咽喉要道。金牛峡，在勉县西一百七十里，是五丁开道引石牛之处。嶓冢山，在勉县西一百二十里，为汉水发源之所，皆属汉中地，首二句用此，见蜀地自昔与中国隔远，未尝为帝王巡幸，以反起下文今得天子一行，遂成都邑之美也。一行，犹一游、一豫之意。旧注以僧一行奏谶语“当行万里”事解之，非是。





其九





水渌天青不起尘，风光和暖胜三秦。[一]万国烟花随玉辇，[二]西来添作锦江春。

[一]《三辅黄图》：项籍灭秦，分其地为三：以章邯为雍王，都废丘；司马忻为塞王，都栎阳；董翳为翟王，都高奴。谓之三秦。《通典》：三秦，今关中秦川也。



[二]玉辇，见七卷注。





其十





剑阁重关蜀北门，上皇归马若云屯。[一]少帝长安开紫极，[二]双悬日月照乾坤。

[一]陆机诗：“胡马如云屯，越旗亦星罗。”



[二]潘岳《西征赋》：“厌紫极之闲敞。”李善注：“紫极，星名，王者为宫以象之。”曹植上表曰：“情注于皇居，心存乎紫极。”严沧浪曰：以中一句对上二句，以下一句收上三句，是一法。十首皆于萧条奔寄中作壮丽语，是为得体。举秦、蜀形势，不忘故都，是为用意。






◇古文训传序

《孝经》者何也？孝者，人之高行，经，常也。自有天地人民以来，而孝道著矣。上有明王，则大化滂流，充塞六合。若其无也，则斯道灭息。当吾先君孔子之世，周失其柄，诸侯力争，道德既隐，礼谊又废。至乃臣弑其君，子弑其父，乱逆无纪，莫之能正。是以夫子每於闲居而叹述古之孝道也。夫子敷先王之教於鲁之洙泗，门徒三千，而达者七十有二也。贯首弟子颜回、闵子骞、冉伯牛、仲弓。性也，至孝之自然，皆不待论而寤者也。其馀则悱悱愤愤，若存若亡。唯曾参躬行匹夫之孝，而未达天子诸侯以下扬名显亲之事，因侍坐而谘问焉，故夫子告其谊。於是曾子喟然知孝之为大也，遂集而录之，名曰《孝经》，与《五经》并行於世。逮乎六国，学校衰废；及秦始皇焚书坑儒，《孝经》由是绝而不传也。至汉兴，建元之和，河间王得而献之，凡十八章，文字多误，博士颇以教授。后鲁恭王使人坏夫子讲堂，於壁中石函得《古文孝经》二十二章，载在竹牒，其长尺有二寸，字科斗形。鲁三老孔子惠抱诣京师，献之天子。天子使金马门待诏学士与博士群儒从隶字写之，还子惠一通。以一通赐所幸侍中霍光，光甚好之，言为口实。时王公贵人咸神秘焉，比於禁方。天下竞欲求学，莫能得者。每使者至鲁，辄以人事请索。或好事者募以钱帛，用相问遗。鲁吏有至帝都者，无不赍持以为行路之资。故《古文孝经》初出於孔氏，而今文十八章，诸儒各任意巧说，分为数家之谊。浅学者以当六经，其大，车载不胜，反云孔氏无《古文孝经》，欲蒙时人。度其为说，诬亦甚矣。吾愍其如此，发愤精思，为之训传。悉载本文，万有馀言，朱以发经，墨以起传，庶后学者睹正谊之有在也。今中秘书皆以鲁三老所献古文为正，河间王所上虽多误，然以先出之故，诸国往往有之。汉先帝发诏称其辞者，皆言「传曰」，其实《今文孝经》也。昔吾逮从伏生论《古文尚书》谊，时学士会云出叔孙氏之门，自道知《孝经》有师法。其说「移风易俗，莫善於乐」，谓为天子用乐，省万邦之风，以知其盛衰。衰则移之以贞盛之教，淫则移之以贞固之风，皆以乐声知之，知则移之，故云「移风易俗莫善於乐」也。又师旷云：「吾骤歌南风，多死声，楚必无功。」即其类也。且曰：「庶民之愚，安能识音，而可以乐移之乎？」当时众人佥以为善。吾嫌其说迂，然无以难之。后推寻其意，殊不得尔也。子游为武城宰，作弦歌以化民。武城之下邑，而犹化之以乐，故《传》曰：夫乐以关山川之风，以曜德於广远，风德以广之，风物以听之，修诗以咏之，修礼以节之。又曰：「用之邦国焉，用之乡人焉。」此非唯天子用乐明矣。夫云集而龙兴，虎啸而风起，物之相感，有自然者，不可谓毋也。胡笳吟动，马蹀而悲；黄老之弹，婴儿起舞。庶民之愚，愈於胡马与婴儿也。何为不可以乐化之？经又云：「敬其父则子说，敬其君则臣说，而说者以为各自敬其为君父之道，臣子乃说也。」余谓不然，君虽不君，臣不可以不臣；父虽不父，子不可以不子。若君父不敬其为君父之道，则臣子便可以忿之邪？此说不通矣。吾为传，皆弗之从焉也。（《古文孝经》日本国本）


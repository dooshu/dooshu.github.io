○與俞李二總兵書 【 追勦賊首】

初五日暮得翰教、知老天有亡賊之機、二公又慨然有滅賊之志、甚喜甚慰、初六日辰時哨探人回、乃言初四日之戰、閩兵既進止不齊、廣兵又觀望不進、以致入網之寇、復得脫網、以二公大將、為朝廷重臣者臨之、人心尚復如此、敢望其他乎、曾有以舟中將士心志不齊為慮者、預有揭告于生、亦即達之二公、今果然矣、奈何奈何、賊不滅、二公之擔不弛賊首脫、二公之擔益重、今欲齊一人心不論閩廣。先取一二退縮者。於陣前以軍法處之。使人人知進可保生。退難免死。然後兵心可一。兵氣可得而振。賊可得而滅也。又聞賊之善衝鋒者亦不甚多。今當選我舟能戰者併與之角。一面另選一枝輕徤者。專探曾一本所在而直擣之。得此渠魁。則賊心自寒。不戰而屈。即成瓦解之勢矣。語曰射人須射馬、擒賊先擒王、此之謂也二公其悉心圖之、此番舉動、關係甚大、不但當事者之寵辱、即地方之安危、國家之紀綱、於此觀焉、此惟二公可與言之、恐非偏裨諸將所能及見也、勉之勉之、覬望覬望適巳遣官齎旗牌督陣矣

皇明經世文編卷之三百五十三終








60　讀左氏不精之誤　致堂取蘇説而不辨其誤


東坡解「孟莊子之孝」爲獻子。石林謂：「以獻子爲穆伯之子，以惠叔爲惠伯，讀左氏不精，二者皆誤。」【原注】致堂取蘇説而不辨其誤。

【閻按】穆伯即公孫敖，乃孟獻子之祖。獻子父文伯，名穀，叔服所謂「穀也食子」者。惠叔名難，公孫敖次子，叔服所謂「難也收子」者。至惠伯爲叔仲氏，父公孫兹，祖叔牙，與惠叔係從祖昆弟，小功服，非一人也。

【集證】魯有兩惠伯，一叔仲惠伯，與惠叔爲從祖昆弟。一子服惠伯，名椒，孟獻子之孫，於惠叔爲從曾孫。

【元圻案】陳氏書録「東坡論語傳十卷」，文獻通考作論語解，四庫全書不著録。






○答侯生问论语书

愈白：侯生足下：所示《论语问》甚善。圣人践形之说，孟子详于其书，当终始究之。若万物皆备于我，反身而诚是也；苟有伪焉，则万物不备矣。践形之道无他，诚是也。足下谓贤者不能践形，非也。贤者非不能践形，能而不备耳。形，言其备也，所谓具体而微是也。充实之谓美，充实而有光辉之谓大。充实则具体，未大则微。故或去圣一间，或得其一体，皆践形而未备者。唯反身而诚，则能践形之备者耳。愈昔注解其书，而不敢过求其意，取圣人之旨而合之，则足以信后生辈耳。此说甚为稳当，切更思之。愈白。


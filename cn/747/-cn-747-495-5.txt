○画西方变赞

惟西方有极乐国，以《首楞严》为理，其应溥，其用神。大抵摄万缘群动，会於虚寂。其次则感通信誓，为为福。局於世论者多，置为他方之教。惟孝子信士，仰为冥助，则像设之彩绘之，用申罔极之报。今兹西方变，即故户部员外郎赠给事中范公之孤曰传正、传质，奉为先妣博陵崔夫人既练所画也。惟夫人以淑明柔顺，光配户部，自昼哭之後，训二孤之暇，每读诵大乘微言，密诣精理。今传正等又能将顺先旨，发於孝思，於精庐素壁，合朱绿金翠之饰，天人法相，靡不严静。以夫人之福履，孝子之至诚，若乘念之游，如经之旨，当趺坐於芙蕖上品之中，生灭流妄，於是昭息。予尝心奉其教，故得赞其所以然。


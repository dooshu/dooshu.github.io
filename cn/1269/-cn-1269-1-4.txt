闲：阳气闲于阴，礥然物咸见闲。

初一：蛇伏于泥，无雄有雌。终莫受施。测曰：蛇伏于泥，君不君也。

次二：闲其藏，固珍宝。测曰：闲其藏，中心渊也。

次三：关无键，舍金管。测曰：关无键，盗入门也。

次四：拔我輗軏，小得利小征。测曰：拔我輗軏，贵以信也。

次五：礥而闲而，拔我奸而，非石如石，厉。测曰：礥闲如石，其敌坚也。

次六：闲黄雉，席金笫。测曰：闲黄雉，以固德也。

次七：跙跙，闲于遽篨，或寝之庐。测曰：跙跙之闲恶在舍也。

次八：赤臭播关，大君不闲，克国乘家。测曰：赤臭播关，恐入室也。

上九：闲门以终，虚。测曰：闲门以虚，终不可实也。


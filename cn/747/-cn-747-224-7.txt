○谢赐御书大通禅师碑额状

右：内侍尹凤翔宣示御书大通禅师碑额六字，画起平云，点蹲芒玉，戈矛攒倚，鸾鹤交飞，神功发於至想，睿思成於元德。实谓天龙捧持，虚空称赞，逝者如在，荐福知归。臣栖志禅门，撰碑灵塔，幸遇圣情崇道，御书假贷，刻星辰於嘉石，烂日月於封邱。感极悲生，恩深无答，臣无任望外殊泽之至。


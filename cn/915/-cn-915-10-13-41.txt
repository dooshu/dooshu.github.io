◇武皇帝作相时与北齐广陵城主书

籍甚英风，常怀眷属，封疆有限，寤寐增劳。辱此月九日告，深慰情伫。方秋尚热，体中何如？戎帐艰辛，无乃为弊。吾以庸薄，谬膺台铉，既荷先帝拔擢之恩，兼蒙今主责成之寄，政以皇齐大德，世绍和风，方籍威灵，庶平雠耻，提携小国，愿预藩臣，还诏哀矜，许垂容纳，奉敕须质，便遣入朝，部下诸将，哀吾诚节，一儿一弟，无所遗吝，立志立义，无负上天。但故丞相诸子及湛海珍等，并依敕旨，驰遣渡江。主上又遣吏部尚书王通、鸿胪卿谢岐等至和州，与司马行台，共为盟誓。而萧轨等决信叛亡，苟相陵易，郁从东道，驰至北郊，既逼宫闱，无容静默，两两相对，俱有损伤，便闻人马，因此奔散。且置兵之地，沟涧且多，退兵之时，投赴相积。近遗张都来此，具是行人所见，但广陵建业，才隔一江，战场去岸，不盈五里，军人退散，理反乡家，缘岸村人，复有舟楫，且芦荻筏，竟浦浮江，千百为群，前後相继，吾又勒兵案甲，不听讨捕，若无恐惧，并应安达，假使在此，不可更生，至彼而殂，差非吾过，如其枉理，必是兴军，见伐于有道之人，加兵于无罪之国，若彼王师如此，又是违盟，后土皇天，山川社稷，察其怨语，宁容相。辱告承上党殿下及匹娄领军，应来江右，师出无名，此是和义，小之事大，差无违礼，彼之陵我，自是乖言，玄天所伐，匹马无违，翻见怨尤，一何非理？若彼鬼神有知，宁可斯背，鬼神无知，何用盟歃。去岁抑达摩等，石头天井，连月亢阳，三子才降，连冬大雪，黄袍尽没，白帐皆浮，既因之以泥涂，兼加之以疾疫，萧裴既退，云雾便除，从尔以来，稍成灾旱，定知衣冠之国，礼乐相承，天道不言，不容都灭，长江渺渺，巨浪汤汤，如斗舰舟师，讵有深利，近梁山之战，即是前车，芜湖之役，可为明镜。昔晋侯不能乘郑马，赵将不能用楚兵，一非水土，难为骋力，扬州卑湿，厥土涂泥，如遇秋霖，杳同江汉。假令蚩尤重出，白起还生，控代马而陵波，蹑胡靴而湔水，终难逞效，讵有成功，六州勇士，虽有百万，十姓豪杰，徒劳千亿，不能为患，断可知矣。昔我平世，天下安，人不识于干戈，时无闻于桴鼓，故得凶人侯景，济我横江，天步中危，实由忘战。自乱离已久，人解用兵，女子无愧于韩彭，童儿不殊于卫霍，吴钩甚利，蜀甲殊轻，槊动风霜，弩穿金石，高楼大舰，概日陵云，叱咤而起风雷吹嘘，如倒山岳。侯车骑国家重将，分陕上流，近隔以边尘，时亏表疏，王途既泰，贡赋相望，寻令子弟，侍奉京邑，萧太保龙骧于贲海，王仪同虎视于洞庭，若望高峰，便当投袂，何则，凡诸将帅，各护家乡，非直吾人，独忧宗社。日者频辱司马行台及诸公有告，裴行台当今方邵，此诸贤莫非英杰，其馀军士，悉是骁雄，庸蜀氐羌之兵，乌丸百虏之骑，以此众战，谁能御之，何为比吾陪薄相悬，何恶诸君身名俱灭，来告以细柳之军，逾于灞上；吾恐今之赵括，不及廉颇也。近张舍人至，始奉严敕，朝廷遣刘叔经仍往启闻，愿达丹诚，用停王赫，伏计天慈，理当悬照，此身日月所鉴，天地所明，岂敢虚言，欺望宸极？足下既未知始末，容有疑怪，大军多士，希惠矜弘，量非此失，时腾表疏，幸停师旅，已存盟信，庶其小国，永申藩礼，天心无爽，迩遐一同，投肇悚慨，不复多白。陈讳顿首。（《文苑英华》六百八十二。）


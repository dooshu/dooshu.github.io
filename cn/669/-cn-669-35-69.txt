69　劉禹錫何卜賦　東坡泗州僧伽塔詩　東坡一聯盡禹錫四對義


劉夢得何卜賦云：「同涉于川，芥隱筆記引作「同舟于江」。其時在風；沿者之吉，泝者之凶。同藝于野，「野」，筆記作「陸」。其時在澤；伊穜之利，「利」，筆記作「喜」。乃稑之厄。」東坡泗州僧伽塔詩：「耕田欲雨刈欲晴，去得順風來者怨。」本此意。

【元圻案】此條本龔頤正芥隱筆記。〇宋史繩祖學齋呫嗶曰：「東坡以一聯十四字而包盡劉禹錫四對三十二字之義，蓋奪胎换骨之妙也。」






◇答张缵谢示集书

纲少好文章，於今二十五载矣，窃尝论之，日月参辰，火龙黼黻，尚且著於玄象，章乎人事，而况文辞可止，咏歌可辍乎？不为壮夫，杨雄实小言破道，非谓君子，曹植亦小辩破言，论之科刑，罪在不赦。至如春庭落景，转蕙承风，秋雨且晴。（《初学记》作「朝晴」。）檐梧初下，浮云生野，明月入楼，时命亲宾，乍动严驾，车渠屡酌，鹦鹉骤倾，伊昔三边，久留四战，胡雾连天，征旗拂日，时闻坞笛，遥听塞笳，或乡思凄然，或雄心愤薄。是以沈吟短翰，补缀（《初学记》作「衲补」。）庸音，寓目写心，因事而作。（《艺文类聚》五十八，《初学记》二十一。）




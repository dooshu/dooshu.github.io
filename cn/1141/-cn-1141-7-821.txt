送陆冰修归海宁

大陆诗传京辇遍，满眼公卿希见面。
耸肩抱膝短长吟，羞把文词觅推荐。
东西学士苦相留，一朝兴尽成掉头。
手携襆被捲书画，出门便欲凌沧洲。
君家旧业连东海，赭山翠壁争碨磊。
捲帘几阁坐风涛，荡胸日月生光采。
谁能破浪斩鲸鲵，含愁攘臂号真宰。
昨年邸舍吾比邻，袒跣相索无昏晨。
东亭看月许真率（谓集阮亭侍读邸中。），狂歌雅韵何纷纶。
新声共道谐金石，吾爱开襟见冰雪。
酸风苦雨不嫌多，怒流直抉天河裂。
于乎交道今何如，与为轻薄宁粗疏。
纵令交尽天下士，不如自著枕中书。
庭前秋色催碧梧，送君斗酒那可无。
归心我亦怀东吴，莫忘江头双鲤鱼。



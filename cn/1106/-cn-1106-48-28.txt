○河东集凡例

韩柳二集，阁、京、杭、蜀及诸郡本，或刊韩而遗柳，或刊柳而遗韩，以故板帙大小不相侔，而注释亦未尽善。惟建安所刊五百家注本，二集始具。然所引蔡梦弼、任渊、孙汝听、刘崧、韩醇、童宗说、张敦颐、陈颚诸家注文，（蔡增注，任、孙、刘、韩、童并全解，张音辩，陈音释。）间多杂，而胥山沈晦辩，云间潘纬音义，却未附见，非阙与？今并会卒增入，且板帙与韩集大小等，亦学者之一便也。今举凡例于左：

一、阁、京、杭、蜀及诸郡本，互有同异，今并加雠校，仍于正文之下注云：一本作某字。其间是正颇多，观者当自知之。

一、他本所引注，有不载所出之始，而载后人所引用者，盖未深加考索耳，今并订证删改。

一、嘉禾注本引黄唐《柳文雌黄》于篇章之后，其辞每多诋訾，殊非崇尚此集之意，今删去。

一、卷帙所载篇章，诸本互有先后，今并从沈晦本所定次第。

一、旧注引某氏云者，并仿朱子《离骚集注》例，皆删去。

一、中有如骚叶音者，更不赘音，可以意求。

一、中有增注，又诸本所阙者，今择其的当者添入。

一、每篇题下注所作日月，皆参以年谱，其事关系时政及公卿拜罢日月，系博采新旧史考定。

一、皇朝庙讳及唐旧讳，并见《昌黎集》例。



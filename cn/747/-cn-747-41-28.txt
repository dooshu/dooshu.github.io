○故金紫光禄大夫鸿胪卿越国公景龙观主赠越州都督叶尊师碑铭（并序）

朕闻轩辕三皇之盛者尊广成，唐尧五帝之盛者师尹寿。夫以圣人之道，教圣人之才，守之七日，又守之九日，朝彻而后能见。独是道也，入水不濡，蹈火不爇，啸叱风雨，鞭笞魔魅，无方而后能进；独是神也，神则惟变，道亦旁通，苟得其人，抑所谓神道设教者也。师讳法善，字道元。自诸梁食采，是谓叶公，邑亦如之，因而命氏，则昔为南阳人也。曾祖道兴，祖国重，父慧明，赠歙州刺史。贲邱园者，一贯吾道，食旧德者，百代可知。故名溢宇宙之中，身在江海之上，则今为古括人也。至隋大业，岁在景子，法师是生，凡六百四十二甲子。洎我开元，岁在庚申，形解升云，则春秋百有七矣。其生也，年长而色若孺子；其化也，委蜕而神则默仙。尝从朕游，仰之弥高，钻之弥坚，藏察无象，钩致之测。若言匡国辅主，鼓舞发挥焉，朕可推而尊之，不可得而臣也。

其始终出处之迹，可得而言者。初师甫七岁，涉江而游。迨及三年，人以为溺。及还，问其故？则曰：三青童子引之，憩於华堂峻宇，咽灵药，吸云浆，太上镇之，是以留也。十五中母死，又见昔青童曰：天台茅君飞印印其腹，始殊閟绝，良久豁如。师以灵应感通，殊尤若此。遂乃杖策游诸名山，远访茅君而遇。岳骨上起，目瞳正方，冰雪绰约，嫣焉微笑，曰：尔来乎！尔名已登仙格，身逢魔试，故此相救，宜勉之！当以辅人弼教为意，无汲汲於去来也。由是便於青城赵元阳受遁甲步元之术，於嵩高韦善俊传八史云蹻之道。宴息於括苍罗浮，往还於蓬莱方丈。灵图秘诀，仙符真度，宝录生券，冥感空传。临目而万八千神，咽胎而千二百息。或潜泳水府，或飞步火房，或剖腹涤肠，勿药自复；或刳肠割膜，投符有加；或聚合毒味，服之自若；或徵召鬼物，使之立至；呵叱群鬼，奔走众神，若陪隶也。故海内称焉，千转万变；先朝宠焉，一昼三接。

朕在藩邸，累闻道要，及临宇县，虚伫昌言。奸臣寓谋，凶丑僣逆，未尝不先事启沃，亟申幽赞，故特加紫绶，以大公侯之封。而确固黄中，不乘轩冕之赏，可谓德博而施，道尊而光者也。适来无迹，为夫子之时；迩去无恡，为夫子之顺。岁在鹑尾，月鹑火是也。返真悬解，翊日追赠越州都督，逾月归藏於括苍之山。免朝章，从夙志也。先生幼有奇质，长标特操，神照体外，骨秀形表。故万先生目之曰：子书成仙格，方自仙宫，吾将及乐为同僚也。信哉！《易》曰：“君子或出或处。”出者无山林之逸，处者无轩冕之贵，虽道同则应，而迹异难兼。先生养神太和，观妙元牝，君子或处之盛也；金印袭贵紫绶方来，君子或出之盛也。非夫道臻博大，德合神明，其孰能与於此也？故於王室则承恩者五代，当朕时则传道者数人，皆曰宗师，无间然矣。夫为文者纪其实，称德者尚其训。先生知余，余宁不述。训寓言而无愧，可披文而相质。铭曰：

忽然勃然，莫不出焉。油然浏然，莫不入焉。百昌之源，万化之泉。於此观妙，实云列仙。列仙伊何，销化却老。观妙伊何，岂假至道。旁通幽赞，神变灵造。淫词厉阶，无隐不讨。讨逆辅顺，功就佐时。藏往察微，业与神期。章绂加等，方来不欺。视缘若遗，恍然我思。大有元吉，黄中通理。默仙委＜虫允＞，元达无已。叶县凫飞，辽城鹤止。元风盛烈，郁乎千祀。开元二十七年岁在己卯十二月己未朔二十六日，乘化而往，彼则悠哉。不忘旧情，纪诸事迹。仙山海畔，碑石依然。








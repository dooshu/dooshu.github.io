卷八十



卷之八十

洪武六年三月癸卯朔，日有食之。

制中都城隍神主成，遣兵部尚书乐韶凤奉香币，往奉安之，以是月十五日行事，祭用牛、羊、豕各一，仍令临濠行大都督府及各军民诸司官自初六日为始斋戒，至期陪祀。御制祝文曰：“古今有国家者，盛修四时之祀，以奉上下神祗，故凡建祠奠祀，所以敬有功。朕今新造国家，建邦设都于江左，然去中原颇远，控制良难，遂择淮水之南，以为中都。今城已完，城隍之祠虽备而神未正名，庙未致祭，今遣官敬奉神主，安于庙庭，使神有所依，民有所瞻奉。神其享之。”上谓宋濂曰：“朕立城隍神，使人知畏，人有所畏则不敢妄为。朕则上畏天，下畏地，中畏人，自朝达暮恒，兢惕自持。夫人君父天母地，而为民父母者也，苟所为不能合天地之道，是违父母之心，不能安斯民于宇内，是失天下之心矣。如此者，可不畏哉？”濂顿首曰：“愿陛下终始此心，则天下幸甚。”

侍御史商暠招集王保保河南旧将士，得元参政、副枢等五百八十余人，军士一千六百六十余人，至京师，简其壮勇者为驾前先锋。

四川盗编张复聚众，据筠连州滕大寨，指挥袁洪以兵讨之，编张遁去，洪追至小芒部不及，遂取得花寨降蛮首阿普等，自是编张不敢复出，其寨悉平。

命河南卫都指挥郭英招集故元将士，得七百余人，皆命分补侍卫。

《昭鉴录》成。先是，命礼部尚书陶凯、主事张筹等采摭汉、唐以来藩王善恶可为劝戒者为书。会凯出参行省，编辑未成，于是召秦王傅文原吉、翰林院编修王僎、国子博士李叔允、助教朱复、秦府录事蒋子杰等续修之。至是书成，缮写为二卷，太子赞善大夫宋濂为序以进，赐名曰《昭鉴录》，以颁赐诸王。上谓原吉等曰：“朕于诸子，常切谕之，一举动戒其轻，一言笑斥其妄，一饮食教之节，一服用教之俭，恐其不知民之饥寒也。尝使之少忍饥寒，恐其不知民之勤劳也；尝使之少服劳事，但人情易至于纵恣。故令卿等编辑此书，必时时进说，使知所警戒。然赵伯鲁之失简、汉淮南之招客，过犹不及，皆非朕之所望也。”

甲辰，礼官上所定礼仪。上谓尚书牛谅曰：“礼者，国之防范，人道之纪纲，朝廷所当先务，不可一日无也。自元氏废弃礼教，因循百年，而中国之礼变易几尽。朕即位以来，夙夜不忘，思有以振举之，以洗污染之习。故尝命尔礼部定著礼仪，今虽已成，宜更与诸儒参详考议，斟酌先王之典，以复中国之旧。务合人情，永为定式，庶几惬朕心也。”

乙巳，定设给事中十二人，秩正七品，看详诸司奏本及日录、旨意等事，分为吏、户、礼、兵、刑、工六科，每科二人。凡省府及诸司奏事，给事中各随所掌于殿庭左右，执笔纪录，具批旨意可否于奏本之后，仍于文簿内注写“本日，给事中某钦记相同”，以防壅遏欺蔽之弊，如有特旨，皆纂录，付外施行。铸给事中印一，推年长者一人掌之。置钦录簿三，中书省一文职官录之，大都督府一武职官录之，御史台一监察御史录之。凡奏本用厚白纸、楷书，纸后必书“纸若干并字若干，起某字，止某字”，背书“该吏并书写人某”于皇太子亲王前，谓之“启本”，其式皆同，但易奏为启。若系边报及钱粮、机密、重事不待朝会，合奏闻者于给事中处报知，引奏省、府、台，各置铜匮，凡所录旨意、文簿收贮于内，以凭稽考。

武德卫火，赈军士千一百余人、寡妇百八十余人米，人一石。

丙午，迁起居注漙博、秦府纪善答禄与权、国子学正郑思先俱为监察御史。

戊申，上阅武于教场。既罢，谕诸将臣曰：“畜兵所以卫民，劳民所以养兵，兵民相资，彼此相利。今尔等无耕耨之劳而充其食，无织纴之苦而足其衣，是皆出于民也，较于民之勤苦而衣食常有不足。然无知之徒不知捍御之道，横起淩虐之心，以害其民，民受其害而至于困弊者，是自损其衣食之本也，不仁甚矣。尔等勤劳建功，皆已荣显，宜戒其恣纵之心，体朕恤下之意。且贵能思贱、富能思贫者善处富贵也；忧能同其忧、乐能同其乐者善体众情也。不违下民之欲，斯能合上天之心，合乎上天之心，斯可以享有富贵矣。”

是夜，荧惑犯填星。

壬子，命魏国公徐达为征虏大将军，曹国公李文忠为左副将军，宋国公冯胜为右副将军，卫国公邓愈为左副副将军，中山侯汤和为右副副将军，统诸将校往山西、北平等处备边。上御奉天殿，谕达等曰：“创业之初，君臣同其艰难，及事平之后，岂不欲少与休息？然居安虑危，古人所慎，故尝命卿等往西北为防边之计。既行，朕复思边守既定，远备劳兵，乃召卿等还。今闻胡人窥塞，有入寇之意，事不可已，故再命卿等总率将士，往镇边陲。然夷狄豺狼出没无常，但保障清野，使来无所得，俟其惰归，则率锐击之，必掩群而获。卿等老将，临机制胜之道熟矣，非朕所能遥度。至边，宜先图上方略，使朕览之。”达等启行，复敕中书省祭告太岁、风云、岳渎诸神。

甲寅，命德庆侯廖永忠督运定辽粮储，仍以战衣、皮鞵各二万五千给其军。

乙卯，太平伐苗獠作乱，贵州都卫发兵讨平之。

升苏州府知府魏观为四川行省参政，未行，命仍知苏州。观字起山，武昌蒲圻人，初以文学荐为国子助教，历浙东提刑按察司佥事。吴元年，迁两淮都转运使，入为起居注。三年正月，升太常卿。七月，转翰林侍读学士。十二月，拜国子祭酒。四年八月，以考祭孔子礼不以时，奏贬为龙南知县，甫至，官召还为礼部主事。五年三月，出知苏州府，深惩陈宁苛酷之弊，一以宽厚为政，明教化，正风俗，郡中翕然。至是，升四川参政，未行，上以苏州大郡，政务繁剧，非其人不可使理。于是，复命观还郡。

广西卫卒王昇因差遣还沂州，受亲旧私遗，卫官以卫法并逮其亲旧三十四人，送都督府，奏罪之。上曰：“人归故乡，孰无亲故？慰劳馈赠，人情之常。”命皆释之，因谓侍臣曰：“近来，诸司用法殊觉苛细，如大河卫百户姚旺因运粮偶见旧日僮仆收之，至济宁，民有言是其甥，不见已十年，旺即以仆还之，因受绢一匹，此皆常情，法司亦以论罪。用法如此，使人举动即罹刑网，甚失宽厚之意。”

上谓群臣曰：“昔唐太宗谓：‘人主自贤，臣不匡正，欲不危败，岂可得也？’此言甚善。朕观汤以从谏弗咈而兴，纣以餙非拒谏而亡，兴亡之道，在从谏与咈谏耳。大抵自贤者必自用，自用则上不畏天命，下不恤人言，不亡何待？从谏者则乐善，乐善则正人日亲，憸人日远，号令政事必底于善，故未有不兴者。太宗英杰之主，有见乎此，纳言如流，小大必采，故能致贞观之治。朕于卿等，深有所望，勿怀顾忌而不尽言。”

丁巳，燕山卫指挥朱杲奏：“近领兵以山后、宜兴、锦川等处搜获故元溃散军民九百余户，请以少壮者隶各卫为军，俾之屯守，老弱隶北平为民。”从之。

广东廉州罗已终作乱，卫兵讨平之。

戊午，以赖正孙为和阳卫指挥佥事。先是，正孙牧集陈友定旧将士八千人，诏以补和阳卫军伍。至是，以正孙为指挥佥事，仍领之，赐正孙更名镇。

己未，礼部奏：“举人年少者赵惟一等三十四名，送国子学读书。”命赐衣帐。

金吾后各卫火，延烧太平门军士庐舍。

燕相府言：“先尝奉诏以土木之工，劳民动众，除修城池外，其余王府、公廨造作可暂停罢。今社稷、山川坛、望殿未覆，王城门未甓，恐为风雨所坏，乞以保定等府宥罪输作之人完之。”上以社稷、山川、望殿严洁之地，用工匠为之，命输作之人但甓城门。

壬戌，甓临濠皇城。

诏于临濠造金吾左、右、羽林左、右、虎贲左、骁骑左、右、燕山、护卫、神策、雄武、兴武、威武、广武、英武、武德、鹰扬、龙骧、钟山、兴化、定远、怀远二十一卫军士劳房三万九千八百五十间。

癸亥，赐山西、北平、陕西守边军士战衣。

甲子，赐商暠所招将校、军士钱布有差。

诏以广洋卫指挥使于显为总兵官，横海卫指挥使朱寿为副总兵，出海巡倭。

乙丑，以儒士赵俶、钱宰、贝琼、郑涛、马盛、金珉、谢徽为国子助教。

丙寅，置四川行省织染、宝泉、杂造三局，设大使各一人，副使各一人。

戊辰，日交晕。

己巳，命太原卫都指挥使王臻经理代县城池，仍令荣阳侯郑遇春同臻守之。

时遇春守朔州，乃奏朔州为边塞要冲，胡虏出没不常，不可暂离所守。上复命遇春仍守朔州。

庚午，会计在京各卫大军月粮、官吏俸薪，给月支米二十五万五千六百六十石有奇。








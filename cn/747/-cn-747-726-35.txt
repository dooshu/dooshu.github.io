○授纥干Н江西观察使制

敕。钟陵奥区，楚泽全壤，控带七郡，襟连五湖。人推征赋之饶，俗擅鱼盐之利。静则易理，动则难安。思得良能，以臻富庶。选求之下，是举佥谐。中书舍人纥干Н，气惟雅茂，才实变通。黄锺涵待扣之音，青萍蓄善割之用。早以俊造，播其馨香。霜台竦介立之标，兰省蔚和光之操。洎司纶，益茂声猷。粉泽惟工，克赞凤池之美；温华自润，皆推鸿笔之资。蕴商也之文，可以华国；布求也之政，可以观风。是用辍於演纶，付之廉问，必能宣我大化，苏其远人。伫闻来暮之谣，必有借留之思。尔其简以临众，清而自持，惠养益厚於疲羸，操断无遗於桀骜。一方之任，不愧於前贤；五字之精，永光於禁掖。仍加中宪，式峻外台。可江西观察使。


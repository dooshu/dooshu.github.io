刘克庄　寄题徐仲晦须友堂二首

病翁岁晚朋从绝，细读高文面发惭。

士贵切磋宁独学，僧虽苦硬有同参。

名堂盖取伦之五，开径那无益者三。

见说户庭来不拒，傥分半席待樗庵。

刘克庄

刘克庄　寄题徐仲晦须友堂二首

西山仙去各离群，穷达区区不足云。

仅有尹谯守伊洛，更无房魏说河汾。

虎皮子盍闿新义，蠹简予方辑旧闻。

何日蹇驴载樽酒，一灯析理更论文。

刘克庄


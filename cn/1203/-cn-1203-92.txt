卷九十二

钦定四库全书

御选历代诗余卷九十二目录【一百十六字】

摸鱼儿【又一体】

晁补之

辛弃疾【三首】

刘克庄

杜旟

张炎

施芸隐

何梦桂

莫仑

唐珏

李俊民

张翥

刘基

杨基

瞿佑【十首】

前调【又一体】

李昴英【二首】

冯取洽

张龙荣

何梦桂【二首】

燕公楠

杨果

李冶

李天骥

许有壬

张翥【二首】

刘基

林鸿

吴易

前调【又一体】

元好问

白朴

卢挚

御选历代诗余卷九十二目録

钦定四库全书

御选历代诗余卷九十二【一百十六字】

司经局洗马掌局事兼翰林院修撰加二级【臣】王奕清奉旨校刋

摸鱼儿

【又一体双调一百十六字一名安庆摸一名买陂塘一名陂塘柳此体为此调正格填词家多用之】

摸鱼儿【东皋寓居】　　　　　　　　　晁补之

买陂塘旋栽杨柳依稀淮?湘浦东皋雨足新痕涨沙觜鹭来鸥聚堪爱处最好是一川夜月光流渚无人独舞任翠幄张天柔茵藉地酒尽未能去　青绫被莫忆金闺故步儒冠曾把身误弓刀千骑成何事荒了邵平瓜圃君试觑满青镜星星鬓影今如许功名浪语便得似班超封侯万里归计恐迟暮

前调　　　　　　　　　　　　辛弃疾

更能消几番风雨匆匆春又归去惜春长怕花开早何况落红无数春且住见说道天涯芳草无归路怨春不

语算只有殷勤画檐蜘网尽日惹飞絮　长门事准拟佳期又误蛾眉曾有人妒千金纵买相如赋脉脉此情谁诉君莫舞君不见玉环飞燕皆尘土闲愁最苦休去倚危栏斜阳正在烟柳断肠处

前调【观潮】　　　　　　　　　　辛弃疾

望飞来半空鸥鹭须臾动地鼙鼓截江组练驱山去鏖战未收貔虎朝又暮悄惯得吴儿不怕蛟龙怒风波平步看红斾惊飞跳鱼直上蹙蹋浪花舞　凭谁问万里长鲸吞吐人间儿戏千弩滔天力倦知何事白马素车东去堪恨处人道是属镂怨愤留千古功名自误漫教得陶朱五湖西子一舸弄烟雨

前调【雨岩怪石名曰山鬼】　　　　　　　　辛弃疾

问何年此山来此西风落日无语看君似是羲皇上直作太虚名汝溪上住算只有红尘不到今犹古一杯谁举笑我醉呼君崔嵬未起山鸟覆杯去　须记取昨夜龙湫风雨门前石浪掀舞四更山鬼吹灯啸惊倒世间儿女依然处还问我清游杖屦公良苦神交心许待万里携君鞭笞鸾凤送我远游赋

前调　　　　　　　　　　　　刘克庄

怪新来倚楼看镜清狂浑不如旧暮云千里伤心色那更乱蝉疎柳凝望久怆故国百年汉阙谁回首功名大谬叹采药名山读书精舍此计几时就　封侯事久矣输人妙手扁舟聊作渔叟高冠长劒都闲物世上切身惟酒千载後君试看拔山扛鼎俱乌有英雄骨朽问顾曲周郎而今还解来听小词否

前调【湖上】　　　　　　　　　　杜　旟

放扁舟万山环处平铺碧浪千顷仙人怜我征尘久借与梦游清枕风乍静望两岸羣峰倒浸玻瓈影楼台相映更日薄烟轻荷花似醉飞鸟堕寒镜　中都内罗绮千街万井天教此地幽胜仇池仙伯今何在堤柳几眠还醒君试问看此意只今更有何人领功名未竟待学取鸱夷仍携西子来动五湖兴

前调【登陆起濳皆山楼】　　　　　　　　张　炎

步高寒下观浮远清晖隔断风雨醉魂误入滁阳路落莫不知何处阑屡拊又却是秋城自有芙蓉主重游倦旅对万壑千岩长江巨浪空翠洒衣屦　景如许都被楼台占取晴岚暖霭朝暮乾坤静里闲居赋评泊水经茶谱留胜侣更厎用林泉曳杖寻桑苎休休访古看排闼青来书牀啸咏莫向惠峰去

前调【琼花】　　　　　　　　　　施芸隐

柳蒙茸暗凌波路烟飞惨澹平楚香车深驻猊环掩遥认翠华云母芳景暮鸳甃悄铢衣来按飞琼舞凄凉洛浦渐玉漏沉沉清隂满地乘月步虚去　销凝处谁说三生小杜翔螭声断箫鼓情知禁苑酥尘涴羞与倡红同谱春几度想依旧苔痕长印唐昌土风流千古人在小红楼朱帘半卷香注玉壶露

前调　　　　　　　　　　　　何梦桂

把心期半生孤负玉堂元在何处朱弦弹絶无人听空操离鸾烈女遇不遇休更问悠悠世事都如许人生草露看百岁勲名青铜鬓影抚劒泪如雨　知谁语落落江空岁暮人间一梦今古雷塘十里斜阳外野草寒鸦无数身世寓聊尔耳江山有恨谁堪赋冰心更苦都说与梅花参横月落一醉且归去

前调　　　　　　　　　　　　莫　仑

听春教燕颦莺诉朝朝花困风雨六桥忘却清明後碧尽柳丝千缕蜂蝶侣正闲觅闲花闲草闲歌舞最怜西子尚薄薄云情盈盈波泪点点旧眉妩　流红记空泛秋宫怨句才人何处娇妒落红无限随风絮诗恨有谁曾遇堪恨处恨二十四番花信催花去东君暗苦更多嘱多情多愁杜宇多诉断肠语

前调【蓴】　　　　　　　　　　　唐　珏

渐沧浪冻痕销尽琼丝初漾明镜鲛人夜翦龙髯滑织就水晶帘冷鳬叶净最好似嫩荷半卷浮晴影玉流翠凝早枯豉融香红盐和雪醉齿嚼清莹　功名梦曾被秋风唤醒故人应动高兴悠然世味浑如水千里旧怀谁省空对景奈回首姑苏台畔愁波暝烟寒夜静但只有芳洲苹花与老何日泛归艇

前调　　　　　　　　　　　　李俊民

这光景能销几度大都数十寒暑结庐人在山深处万壑千岩风雨朝复暮甚不管堂堂背我青春去高情自许似野鹤孤云江鸥远水此兴有谁阻　功名事休叹儒冠多误韩颠彭蹶无数一溪隔断桃源路只有人家离黍歌且舞更不住醉中时出烟霞语暂来樵斧贪看两争棊人间不道俯仰成今古

前调【春游连日病酒赋此止之】　　　　　　　张　翥

过花朝澹烟轻雨东风还又春社客怀不断还家梦只泥酒杯陶写孤馆夜甚浓醉无人知道归来也兰灯半灺任赋就鱼笺弦抛玉轸谁念倦司马　长安市几度携尊命驾空惊游兴衰谢醉乡天地无今古争得一襟潇洒春纵暇便不饮从教团雪揉花打觥筹己罢笑蜾蠃螟蛉吾今真止为报独醒者

前调【雨】　　　　　　　　　　　刘　基

洒轩牎数声疎雨霎时驱退残暑碧江风过龙鳞起天际白云如絮人老去但说道秋来先自伤心緖故乡何处望不见渊明菊荒三径尽日漫凝伫　新凉夜兔影沉沉汉渚寥寥鸿鴈飞度莎鷄络纬闲相妒催得鬓丝千缕芳草渡还又是苍烟緑水连红树荣名几许随分莫求多五湖有路波浪未应阻

前调【感秋】　　　　　　　　　　杨　基

问黄花为谁开晩青青犹遶西圃秋光又染芙蓉好那更薄霜轻雾江远处但望见寒烟衰草山无数凭阑不语恨一点飞鸿数声柔橹都不带愁去　当时梦空忆邯郸故步山阳笛里曾赋黄金散尽英雄老莫倚善题鹦鹉君看取且信手提携如意尊前舞浮名浪许要插柳当门种桃临水归老旧游路

前调【苏堤春晓】　　　　　　　　　　瞿　佑

望西湖柳烟花雾楼台非远非近苏堤十里笼春晓山色空蒙难认风渐顺忽听得鸣榔惊起沙鸥阵瑶堦露润把绣幕微褰纱牎半起未审甚时分　凭阑处水影初浮日晕游船未许开尽卖花声里香尘起罗帐玉人犹困君莫问君不见繁华易觉光隂迅先寻芳信怕绿叶成隂红英结子留作异时恨

前调【平湖秋月】　　　　　　　　　　瞿　佑

望西湖断虹收雨长天秋水一色姮娥捧出黄金镜照我清尊瑶席风浪息想此际骊龙熟睡鲛人泣吹残短笛对香雾云鬟清辉玉臂今夕是何夕　凭阑处听尽更筹漏刻人间此景难得满身风露飕飕冷何用水晶屏隔君莫惜君不见坡仙乐事俱尘迹扁舟二客向赤壁重游山高水落孤鹤梦中识

前调【断桥残雪】　　　　　　　　　　瞿　佑

望西湖玉花飘後嫩寒犹自凝沍瑶台梦断飞琼老惆怅今吾非故斜日暮试指点桥南桥北经行路佳期又误正环玦随波泪铅成水流入里湖去　凭阑处十里银沙分布水泥深阻行步孤山欲访梅花信除是扁舟飞渡君莫诉君不见酒尊谁酹逋仙墓诗魂未遇但寂寞黄昏月香水影吟尽断肠句

前调【雷峯夕照】　　　　　　　　　　瞿　佑

望西湖雷峯夕照霞光云彩红粲相轮高耸犹难碍何况铃音低唤堪爱翫最好是前山紫翠峰腰断平衔一半似金镜初分火珠将坠万丈瑞光散　凭阑处催罢舞羣歌伴游船竞泊芳岸雕軿绣勒争门入赢得六街尘乱君莫叹君不见疎星澹月横微汉敲棊待旦听鲸吼华钟鼍鸣急鼓光景暗中换

前调【麴院荷风】　　　　　　　　　　瞿　佑

望西湖藕花风起纱牎午梦初觉吴娃小艇贪游戏冲破浮萍一道闲自料多应是凌波竞赴仙娥召轻揺桂棹爱香袖翻空明妆映水齐唱采莲调　凭阑处两岸波光相照楼台帘影颠倒蜻蜓飞去鸳鸯散应有玉顔欢笑君莫诮君不见流光过眼催年少新凉又到渐苦入芳心丝纒香窍荷背雨声闹

前调【花港观鱼】　　　　　　　　　　瞿　佑

望西湖两堤新涨粼粼绿痕微起水香波暖鱼初上来往岸唇沙觜游棹檥又惊散茫然一去何曾止春融十里爱桃浪翻红萍星散紫此乐可知矣　凭阑处闲把金鈎垂水波心频掣双鲤纤丝暗逐长竿袅牵动一帘纹绮君莫喜君不见区区名利皆香饵朝恩暮已便紫绶金章不如蓑笠长卧钓船里

前调【南屏晩钟】　　　　　　　　　　瞿　佑

望西湖暮天云敛夕阳冉冉西坠落霞孤鹜齐飞处认得南屏古寺行乐地便一霎夜昏花暝松烟翠钟声三四见竹院僧归兰舟人散寂寞凤城闭　凭阑处望断朱楼十二有人独自憔悴青禽不到红嬢去谁把锦书重寄君莫睡君不见月华星彩尤增媚张灯就醉怎料得明朝忧愁风雨日出更多事

前调【柳浪闻莺】　　　　　　　　　　瞿　佑

望西湖六桥新柳晓烟笼络不定迎风翠浪高低起天赋水情云性宜掩映都涨满杏花深巷桃花径青浓绿净看鸥鹭惊飞鱼龙起舞画檝去相并　凭阑处两两金梭抛竞緜蛮巧语如咏银屏记豆红牙按提起去年游兴君莫听君不见歌楼多少新翻令凤笙同韵好留取长条渭城朝雨重与故人赠

前调【三潭印月】　　　　　　　　　　瞿　佑

望西湖暮蟾初出金波十里如泻就中胜景三潭好不照绮罗游冶谁与话问素娥广寒独宿何曾嫁纤云怎惹看笑弄兰芳轻揺桂影拭目辨真假　凭阑处尽把闲情陶写冰轮容易西下舞衫蹋破歌裙褪唤起更将泉洒君莫舍君不见世间谁是长年者今宵醉也任颠倒纶巾淋漓宫锦休放碧瑶斚

前调【两峯插云】　　　　　　　　　　瞿　佑

望西湖两峯齐耸亭亭南北相对玉山高并三千丈俯视渺茫尘界云靉靆遮不尽七层牎户双飞盖经时历代向僧定人归铃音自语也似说成败　凭阑处几度晴明隂晦山光依旧如黛白衣苍狗多更变识破世间情态君莫怪君不见英雄往日今何在羣仙久待便乘此清风问之明月稳跨大鹏背

前调【又一体　送王子文知太平州】　　　　　　李昴英

怪朝来片红初痩半分春事风雨丹山碧水含离恨有脚阳春难驻芳草渡似叫住东君满树黄鹂语无端杜宇报采石矶头惊涛屋大寒色要春护　阳关唱画鷁徘徊东渚相逢知又何处摩挲老劒?心在对酒漫评今古君此去几千里东南只手擎天柱长生夀母更稳步安舆三槐堂上好看彩衣舞

前调　　　　　　　　　　　　李昴英

晓风吹绣帘低舞霜霏香碎红雨燕忙莺嬾春无赖肯为好花遮护浑不顾费多少工夫做得芳菲聚休颦百五却自恨新年游疎醉少光景恁虚度　猊烟痩困起庭隂正午游丝飞絮无据千林湿翠须臾徧难绿鬓根霜缕愁絶处怎忍听声声杜宇深深树凭君寄语道去也还来後期长在紫陌岁相遇

前调【和玉林遗蜕山观桃花】　　　　　　　冯取洽

叹刘郎那回轻别霏霏三落红雨玄都观里应遗恨一抹澹烟残缕愁望处想雾暗云深忘却来时路新花旧主记刻羽流商裁红翦翠山径日将暮　空枝上时有幽禽对语声声如问来否人生行乐须闲健衰老念谁免此吾所与在溪上深深锦绣花千坞何时定去但对酒思君呼儿为我频唱小桃句

前调　　　　　　　　　　　　张龙荣

又风尘暗斑吟袖西湖深处能浣晴云片片平波影飞趁棹歌声远回首唤髣髴记春风共载斜阳岸轻携分短怅柳密藏桥烟浓断迳隔水语音换　思量徧前度高阳酒伴离踪悲事何限双峰塔露书空頴情共暮鸦盘转归思嬾悄不似留眠水国莲花畔灯帘晕满正蠧帙重繙沉煤半冷风雨闭宵馆

前调　　　　　　　　　　　　何梦桂

记年时人人何处长亭曾共尊酒酒阑归去行人远折不尽长亭柳渐白首待把酒送君恰又清明後青条似旧问江北江南离愁如我还更有人否　留不住强把蔬盘瀹韭行舟又报潮候风急岸花飞尽也一曲啼红满袖春波皱青草外人间此恨年年有留连握手叹人世相逢百年欢笑能得几回又

前调【用前韵】　　　　　　　　　　何梦桂

把人间古今勋业一时都付杯酒青山行徧人华发老尽门前青柳试回首记晓雨征衫又过年时後相逢故旧说亭北楼南看花纵好能似少年否　还自笑应是山林厌韭忘却儿童迎候兴来漫学长沙舞要舞更无长袖眉休皱欢笑外风涛世上时时有共君握手且尽日尊前相?一醉醉後明朝又

前调【答程雪楼见夀】　　　　　　　　　燕公楠

又浮生平头六十登楼怅望荆楚出山小草成何事闲却竹烟松雨空自许早揺落江潭一似琅琊树苍苍天路漫伏枥心长衔图志短岁晏欲谁与　梅花赋飞堕高寒玉宇铁肠还解情语英雄操与君侯耳过眼羣儿谁数霜鬓缕祗梦听楼头翡翠催归去清觞飞羽且细酌盱泉酣歌郢雪风致美无度

前调【同遗山赋鴈丘】　　　　　　　　　杨　果

怅年年鴈飞汾水秋风依旧兰渚网罗惊破双栖梦孤影乱翻波素还碎羽算古往今来只有相思苦朝朝暮暮想塞北风沙江南烟月争忍自来去　埋恨处依约并门旧路一丘寂莫寒雨世间多少风流事天也有心相妒休说与还却怕有情多被无情误一杯会举待细读悲歌满倾清泪为尔酹黄土

前调【和遗山鴈丘】　　　　　　　　　李　冶

鴈双双正分汾水回头生死殊路天长地久相思债何似眼前俱去摧劲羽傥万一幽冥却有重逢处诗翁感遇把江北江南风嘹月唳并付一丘土　仍为汝小草幽兰丽句声声字字酸楚拍江秋影今何在宰木欲迷堤树霜魂苦算犹胜王嫱青塜真娘墓凭谁说与对鸟道长空龙艘古渡马耳泪如雨

前调【灯花】　　　　　　　　　　李天骥

又何须向明还灭寒花点缀孤影玉龙度海吹鱼浪烟澹宝钗横鬓斜又整是虫滴骊珠两两相交颈夜长人静恁玉果低抛金钱暗卜此意有谁领　欢娱事料想凭伊先应帊绡新泪犹凝银篦未忍轻挑去只恐暗风吹尽重记省怕莫是明朝有个青鸾信怎知无定算只解窥人人孤影只成痩又成病

前调【和明初韵】　　　　　　　　　　许有壬

买陂塘旋栽杨柳归来此是先务他乡故里都休较旧雨不如今雨鸿在渚笑尔尚南飞吾已安孤屿黄花解语道人老宜秋身安耐酒此正有真趣　銮坡路大手深惭燕许超腾又被锺吕但求闲澹如元亮不恨诗无奇句倾绿醑厎须按乐天池上霓裳谱休论往古有三日重阳约君同醉老子筑西圃

前调【春日西湖泛舟】　　　　　　　　　张　翥

涨西湖半篙新雨麴尘波外风软兰舟同上鸳鸯浦天气嫩寒轻暖帘半卷看一缕歌云不碍桃花扇莺娇燕婉任狂客无肠王孙有恨莫放酒杯浅　垂杨岸何处红亭翠馆如今游兴全嬾山容水态依然好惟有绮罗云散君不见歌舞地青芜满目成秋苑斜阳又晩正落絮飞花将春欲去目送水天远

前调【元夕赠楚芳吴兰】　　　　　　　　张　翥

记苏台旧时风景西楼灯火如画严城月色依然好无复绮罗游冶欢意谢向客里相逢还有诗陶写金尊翠斚把锦字新声红牙小拍分付倦司马　繁华梦唤起燕娇莺姹肯教辜负元夜楚芳玉润吴兰媚一曲夕阳西下沉醉罢君试看人生谁是无情者先生归也但留意江南杏花春雨和泪在罗帊

前调【金陵秋夜】　　　　　　　　　　刘　基

正凄凉月明孤馆那堪征鴈嘹唳不知衰鬓能多少还共柳丝同毳朱户闭有瑟瑟萧萧落叶鸣莎砌断魂不系又何必殷勤啼螿络纬相伴夜迢递　樵渔事天地和人较计虚名枉误身世流年衮衮长江逝回首碧云无际空引睇但满眼芙蓉黄菊伤心丽风吹露洗寂寞旧南朝凭阑怀古零泪在衣袂

前调【寄红桥】　　　　　　　　　　林　鸿

记红桥少年游冶多少雨情云緖金鞍几度归来晩香靥笑迎朱户断肠处是半醉微醒灯暗夜深语问情几许情应似吴蚕纒緜吞茧撩乱丝千缕　别离路澹月乳鸦啼曙泪痕红袖沾汚深怀遥想何年了空寄锦囊佳句春欲去恨不得长绳系日留春住相思最苦莫道不消魂衷肠铁石涕泪也如雨

前调【浙江潮】　　　　　　　　　　吴　易

问天吴鞭江驱澥为谁弄如许一丝练影揺天末瞬息鱼龙啸舞流传误道白马素车果否英雄怒訇訇雷鼓看贝阙翻鲸鳌山蹴雪瑶岛飞仙堕　伤心事不阻投鞭飞渡鸱夷巨手何处覇图牛斗曾雄踞气压回澜万弩今又古只恐怕蓬莱清浅迷归路归时记取有精卫心痴麻姑眼老盼望久延伫

前调【又一体并蔕莲】　　　　　　　　　元好问

问莲根有丝多少莲心知为谁苦双花脉脉娇相向只在旧家儿女天已许甚不教白头生死鸳鸯浦夕阳无语算谢客烟中湘妃江上未是断肠处　香匳梦好在灵芝瑞露中间俯仰今古海枯石烂情缘在幽恨不埋黄土相思树流年度无端又被西风误兰舟少住怕载酒重来红衣半落狼藉卧风雨

前调【七夕用严柔济韵】　　　　　　　　白　朴

问双星有情几许消磨不尽今古年年此夕风流会香暖月牎云户听笑语知几处彩楼瓜果祈牛女蜘丝暗度似抛掷金梭萦回锦字织就旧时句　愁云暮漠漠苍烟桂树人间心更谁诉擘钗分钿蓬山远一様绦河银浦乌鹊渡离别苦啼妆洒尽新秋雨云軿且驻算犹胜嫦娥仓皇奔月只有去时路

前调【题雪楼先生岁寒亭诗卷】　　　　　　　卢　摰

为君歌岁寒亭子无烦洲畔鹦鹉江山胜槩风霜地要近鲁东家住丘壑趣应素爱昂霄老柏孤松树登高作赋想白雪阳春碧云日暮别有倚楼处　金闺彦尚忆西清接武年来乔木如许团茅时复羲皇上我醉欲眠卿去歌欲举还自悟君家琢就琼瑶句疎斋试与倩倚竹佳人湘弦赴节凉满北牎雨

御选历代诗余卷九十二








答河道吴自湖计河漕


高邮湖堤，闻甚坚致。一年之间，淮、泗安流，土可作乂，公虽不自以为功，孰得而掩之哉！宝应堤工，便可次第修举。玄圭告成，当有殊典矣。顷丹阳浅阻，当事诸公毕智竭力，仅克有济，惩前虑后，预为先事之图可也。昨见攒运陈道长建白，俱切事理。其言黄河故道不知可复否？望公虚心一商之。如有定策，幸先以见教。今穿内之事，渐已修饬，庶几小康，惟河漕恒往来于怀。而今之时，肯为国家任事者绝少，不能不厚望于公也。






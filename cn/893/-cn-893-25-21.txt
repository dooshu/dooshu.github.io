嵩山采菖蒲者





神人多古貌，双耳下垂肩。嵩岳逢汉武，疑是九疑仙。我来采菖蒲，服食可延年。言终忽不见，[一]灭影入云烟。[二]喻帝竟莫悟，终归茂陵田。[三]

[一]《神仙传》：汉武上嵩山，登大愚石室，起道宫，使董仲舒、东方朔等斋洁思神。至夜，忽见有仙人，长二丈，耳出头巅，垂下至肩。武帝礼而问之，仙人曰：“吾九疑之人也。闻中岳石上菖蒲一寸九节，可以服之长生，故来采耳。”忽然失人所在。帝顾侍臣曰：“彼非复学道服食者，必中岳之神以喻朕耳。”为之采菖蒲服之，经三年，帝觉闷不快，遂止。时从官多服，然莫能持久，唯王兴闻仙人教武帝服菖蒲，乃采服之不息，遂得长生。邻里老少皆云世世见之，竟不知所之。



[二]谢灵运《山居赋》：“广灭影于崆峒，许遁音于箕山。”



[三]《汉书·武帝纪》：后元二年二月丁卯，帝崩于五柞宫；三月甲申，葬茂陵。臣瓒曰：“茂陵，在长安西北八十里。田，即后人所谓墓田也。”卢照邻诗：“花月茂陵田。”






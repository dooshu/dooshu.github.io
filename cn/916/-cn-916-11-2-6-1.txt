【日出东南隅行】

朱城璧（《类聚》作壁。乐府同。）日启朱扉。（《诗纪》云。玉台云。丹城璧日映朱扉。）青楼含照本晖晖。远映陌上春桑叶。斜入秦家缃绮衣。罗敷妆粉能佳丽。镜前新梳倭堕髻。圆（乐府作圜。）笼袅袅挂青丝。铁钩冉冉胜丹桂。蚕饥日晚暂生愁。忽逢使君南陌头。五马停珂遣借问。双脸含娇特好羞。妾婿府中轻小吏。即今来往专城里。欲识东方千骑归。蔼蔼（乐府作霭霭。）日暮红尘起。（○《类聚》八十八作赋得日出东南隅诗。《乐府诗集》二十八。《诗纪》百六。）


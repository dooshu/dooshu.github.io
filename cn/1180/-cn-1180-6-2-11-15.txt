答甘肃巡抚侯掖川


藏僧通贡、授官、给赏事，前启已悉。僧衣、图书等项，俱付差人赍上矣。

俺酋折北于西伐，从此能卷锐以俟再举，策之上也。乃逞忿报复，以致部众离心，势穷力蹙，必致一败涂地而后已，此天将亡虏之征也。

请和西番，断不可许。回巢建寺一节，亦止可量助物料，工完，赐以名额。岂有堂堂天朝，特为建寺而劝之回巢者乎？凡此皆挟中国以为重，而示威于瓦剌，不可从也。自今劝令回巢之言，亦不必太急。彼既丧败，势不得归，然亦必归。今在西海，不免为贵镇扰，公且耐烦处之。抚赏费用，已属本兵议处，谅彼亦自不能久也。






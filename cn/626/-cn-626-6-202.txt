吴举人世忠五首

【夏霖行】

女娲之墓波面悬，无人力补东南天。

雷公玉女不知天已漏，复鸣天鼓大笑于帝前。

江翻海倒地无轴，六鳌飞上层霄颠。

遂令万姓赤子为鱼鳖，三山五岳俱回旋。

郡国嗷嗷诉愁苦，九龙九龙尔无侮。

吾欲诛九龙，醢之充我一杯脯。

大声叫帝阍，又恐阍者怒。

心知事不济，反锁卧环堵。

即今一月仍滂沱，太阴犹离毕之阿。

农人预愁耳生禾，百草烂死讵足多。

丰年之望已蹉跎，霖乎霖乎奈尔何！

【歌风台】

君王昼游日，壮士俱锦衣。

犹怜沛父老，争睹汉旌旗。

汤沐开新邑，风云慑旧威。

祇应千岁后，魂绕故乡飞。

【从军行二首】

呼白新夸好手身，望尘星散渔阳滨。

亦知赌胜轻七尺，不是金盘一掷人。

围合孤城势已危，少年胆气更输谁。

一挥晕散天边月，知是渔阳豪侠儿。

【送方二敬之北游】

新制貂裘称体轻，试装宝剑已雄鸣。

黄河至后无舟渡，独跨骅骝冰上行。


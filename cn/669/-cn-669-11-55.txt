116　左氏謂古學公羊謂今學　鄭衆賈逵論左氏公羊長短　左氏爲太官公羊爲賣餅家


公羊疏：「左氏先著竹帛，故漢時謂之古學。公羊漢世乃興，故謂之今學。何云：「以其中經古文，故謂之古學。公羊家已行於世，以今文教授，故謂之今學。楊氏疏謬矣。」是以五經異義云：全云：「許叔重作。」『古者春秋左氏説，今者春秋公羊説。』鄭衆作長義十九條十七事，論公羊之短，左氏之長。賈逵作長義四十條，云公羊理短，左氏理長。」以上俱見何休公羊傳序文正義。魏鍾繇謂：「左氏爲太官，公羊爲賣餅家。」

【元圻案】後漢書儒林傳：「許慎以五經傳説臧否不同，於是撰爲五經異義。」又鄭興傳：「子衆，字仲師。年十二，從父受左氏春秋。作春秋難記條例，受詔作春秋删十九篇。」又賈逵傳：「字景伯。尤明左氏傳、國語，爲之解詁五十一篇，上疏獻之。肅宗立，特好古文尚書、左氏傳，詔逵入講。帝善逵説，使出左氏傳大義長於二傳。逵於是具條奏之曰：『臣謹擿出左氏三十事尤著明者，斯皆君臣之正義，父子之紀綱，其餘同公羊者什有七八。至如祭仲、紀季、伍子胥、叔術之屬，左氏義深於君父，公羊多任於權變，其相殊絶，固以甚遠。』」〇三國志魏裴潛傳注：魏略：「嚴幹特善春秋公羊，司隸鍾繇不好公羊而好左氏，謂左氏爲太官，而謂公羊爲賣餅家，故數與幹辯析長短。」〇隋書經籍志一：「春秋左氏長經二十卷，漢侍中賈逵章句。」

【集證】按「太官」，北堂書抄引魏略作「太官厨」。






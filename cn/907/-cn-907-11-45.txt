▼次韵春日谩兴四首奉酬外舅达翁

老去风情似乐天，恨无张态抹朱弦。

一春酒病稀游赏，啼鸟莺花共怅然。

§其二

水边帘幕远笼花，游女时时出浣纱。

记得横塘沽酒处，画船明月载琵琶。

§其三

雨多池馆草毵毵，酒色寒销旧舞衫。

燕子似怜花落地，殷勤长带软泥衔。

§其四

菖蒲叶老芷花新，地暖鸳鸯护水纹。

不上高楼无远恨，江南春尽草如云。


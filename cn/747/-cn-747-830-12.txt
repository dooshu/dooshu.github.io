○人生几何赋（以“归心主朴，福履阿容”为韵）

叶落辞柯，人生几何。六国战而谩为流血，三神山而杳隔鲸波。任夸百斛之明珠，岂延遐寿。或有一卮之芳酒，且共高歌。岂不以天地为炉，日星为纪。虽有圣而有智，不无生而无死。生则浮萍，死则流水。七十战争如虎豹，竟到乌江。三千宾客若鸳鸿，难寻朱履。扰扰，晨鸡暮钟。命宁保兮霜与露，年不禁兮椿与松。问青天兮何惨何舒，拘人否泰。叹白日兮东生西没，夺我颜容。可惜繁华，堪惊倚伏。有寒暑兮促君寿，有鬼神兮蠹君福。不觉南邻公子，绿鬓改而华生。北里豪家，昨日歌而今日哭。梦幻吞侵，朝浮夕沉。三光有影遣谁系，万事无根何处寻。易服猛兽，难降寸心。眼看西晋之荆榛，犹经白刃。身属北邙之狐兔，尚惜黄金。亦何荒色嗜音，雕墙竣宇。君不见，息夫人兮悄长默，金谷园兮阒无睹。香阁之罗纨未脱，已别承恩。春风之桃李方开，早闻移主。邱垅累累，金章布衣。白羊青草只堪恨，逐利争名何太非。尝闻萧史王乔，长生孰见。任是秦皇汉武，不死何归。吾欲挹元酒於东溟，举嘉肴於西岳。命北帝以指荣枯，召南华而讲清浊。饮大道以醉平生，冀陶陶而返朴。


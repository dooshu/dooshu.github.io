○谢赐锦彩银器状

中使田献锷至，奉宣圣旨，赐臣前件锦彩银器等。臣伏闻虞舜舞干而苗人来格，周穆徂征而荒服不至，即知王者之功，莫大於耀德戢兵，安人柔远。伏以陛下圣德广运，神武照临，息雷霆之威，而蛮夷自服，宏天地之德，而边鄙安。臣愿以鸿猷，播於蕃帅，因缀古今之事，庶坚忠义之心。岂意慈容，厚加宠锡，班行耸听，里生光，非止阖门之荣，实增後代之价。仰惭恩覆，倍积兢惶，臣不任忻忭感戴之至。


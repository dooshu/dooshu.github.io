◎恩某

恩某者，以满洲文举人选山东某县，颇有干才，而行同无赖。署中治事之暇，即鸠合僮仆差役等大开赌局，呼卢喝采，昼夜不绝声。其长女已及笄，常一骑一仆出游，不知所往，夜亦不归。恩不能禁，亦不过问也。教匪马进忠之案，本多附会，所株累至数十人。恩为承审官，将定案，株累者率不肯画供。诘其故，曰："画即斫头，岂有不知？"恩谕之曰："但画，我保汝不斫头。"众皆曰："太爷哄我。"恩曰："我若哄汝，汝索我命。"众诺之。翼曰，皆骈戮矣。家大人莅东臬任，检马案，悉其冤，于是日思劾恩，旋擢任去，不果。至钟云亭（祥）为巡抚，始因案去之，大受挟制，且与其妻日持刀伺于途，钟至简出以避之。后因京控，上命文秋潭阁老往鞫之，始定。发遣途中，为群鬼所扼死，其妻子流落不知所终。


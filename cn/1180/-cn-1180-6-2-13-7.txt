答大同巡抚贾春宇


辱示虏情，谨密示东镇，预为之备。

东西夷人，原是一家，犬羊之性，惟利是视，安能缚其手足，使不东行？惟知之速，备之严，使入而无利，则虽驱之，亦不肯从矣。

今三卫之夷，朝入贡而暮犯抢，朝廷未能一一诘治之也。而欲责之于新款之虏，能乎？顺义筑城，是自敝之道。其所求人夫、车辆，固决不可许。若物料，量助之，以慰其心可也。

凡公所密示札，皆藏之于心，一语不可泄也。






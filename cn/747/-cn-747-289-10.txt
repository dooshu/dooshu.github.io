○贺贼苏禄遁走状

右：高力士宣敕示臣等：曹待宣奏状，知苏禄遁走入山出界者。四镇悬远，比被侵逼，将士用命，虽有诛锄，凶党尚多，时有抄掠，兵疲矢尽，为弊亦深。今日奔亡，诚是震惧，圣威及远，氛坐销。又北庭救兵，当时回旆，不费军廪，事且无忧。吐蕃纵实西行，苏禄不得相应，其败可必，又无可忧。边事且宁，不胜庆慰，谨奉状陈贺以闻。谨奏。


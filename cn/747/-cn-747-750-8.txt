○李贬抚州司马制

敕。朝散大夫守光禄少卿李。昔开元致理之初，冀州刺史平嗣光阙温清之礼，遂夺其官，放归田里，是故四十馀年，风俗忠厚，教化之本，岂先斯乎。尔为将相之家，穷极富贵，坐有大第，官为亚卿，母子异居，仅将十载，有司弹劾，事状昭著。於吾用法，尔当何罪？俾佐名郡，尚曰宽恩。可守抚州司马员外置同正员，仍即驰驿发遣。


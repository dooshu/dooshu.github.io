三烈妇传

于湖沈子坐海上事见法妻妾自杀者三人妻方氏知书通大义无子有妾汪俞鲍三氏方遽引谢不当夕顺治己亥三月乙巳沈死江宁方恸哭绝复苏前诸姬而誓曰臣妾义皆从一夫子既获死所矣未亡人且殉诸姬奈何皆泣曰主死何生为谨惟命方遂不食七日卧不能起时有司奉檄诸罹罪家没入其孥于是监以媒妪有不虞者坐罪汪鲍二人佯好语共媒妪食饮示无他意夜半阖户自经死旦啓视之汪繋颈於床手自曳帛爪陷入其掌鲍颈环血痕无组盖汪代鲍拉绝而後自经云是时方氏不食十日矣闻之曰是可报夫子地下吾死无恨遂瞑于是士大夫闻之皆大惊叹沈子诚烈士三氏亦奇妇人也方独饿十日死为尤难彼汪鲍皆妾媵汪又故娼也相须以尽君子以是又多沈子之能为夫也尸逾数日面如生知太平府辽阳李公芝英亲酹酒吊之呼为三烈妇俞故多智能有口辩鲍且死属以怀中三岁女俞受而哺之为三氏经纪棺殓籍其家惟俞氏抱一乳女吏疑有匿漏穷讯再四俞痛哭曰吾主人实无子必欲拷索妾惟并此女毕命以殉由是吏不能难沈氏之族以免而俞自髠为尼卒不辱


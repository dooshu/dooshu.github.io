○為驅虜寇出套以防後患事疏 【 驅虜出套】

弘治元年十二月十七日。有廵撫延綏都御史黃緩差舍人房正奏事到京、前來本院投文、臣當臺詢問地方事情、本舍說稱虜賊俱在河套、近邊墻居住、日逐射獵、通事回話答說並不做賊搶掠、到明春要來進貢、臣切惟胡虜為患。自古而然。勢盛則搶掠。勢衰則北遁近年以來。東則在於大同宣府。西則在于延綏寧夏。丹西則在於甘凉。趁逐水草。時或出沒。此虜賊之常態也。以今日虜勢論之、部落分散、固不足深慮、但我武備不振、芻糧不足、亦在所當憂、成化四年、虜酋阿樂出癿加斯蘭上居河套、犯我邊陲、　朝廷命將出師、往彼征剿、彼欲緩我之師。亦嘗遣人進貢、由偏頭關經大同赴京。　朝廷賞賚甚厚。回套之後。大舉入寇。仍前剽掠。至成化九年冬、方逐出套、復犯大同宣府、又巳數年、軍勞于征戰、民困於轉輸、幸而虜賊自相讐殺、邊方稍寧、及太監汪直之啟釁、總兵官許寧之失律、官軍喪敗、所不忍言、仰惟　皇上嗣登寶位、威德遠及、虜酋向化、遠貢闕廷、今此虜居於河套近邊牧獵。聲言春間又要進貢。臣切思河套之中地方千里。草木茂盛。禽獸繁多。北有黃河。南近我邊河?開後。彼藉黃河之險。而不慮零賊之偷其馬匹又得時常出沒。以掠我之生畜欲居河套之心無時少忘逓年?結之後。虜必擁眾進入。但野草燒燎巳盡。馬無所食。不能久居。隨復出套。所以套中十數年餘。久無邊患。今此虜居於套中。不復搶掠。意在緩我之兵。春初即來進貢。必湏似往年從榆林由偏頭關經大同而來為詞。不從則阻彼向化之心。從之則貽我邊無窮之患。彼既進貢餘眾居于套中從容就草牧馬比及彼回草芽巳茂馬臕巳壯欲令彼出套。彼必藉言河?巳開。倘此虜背我國恩。入寇剽掠。陝西邊患。何時得巳。况今各處府庫。未見充實。陝西人民。未獲蘇息。供給轉輸。賴之何人。及甘凉一帶。見今亦有聲息。而哈密地方。又被殘破。萬一如臣所慮。事之可憂莫大於此。乞敕兵部再行查訪果有前情、另行計議、請敕延綏鎮守總兵廵撫等官、一面用心操練軍馬嚴加防禦、一面令通事與彼答話。既要進貢早為出套。還從大同赴京。外夷入貢路徑所由必湏照依分定處所不得聽其任意請乞以致別生事端　朝廷自有重賞。彼若又以由榆林進貢為詞緩我之兵大張兵勢。或別有奇謀。務要逐彼出套。不可容彼久住。貽患邊方。庶官軍免征戌之苦。生靈無轉輸之勞。而　朝廷亦無西顧之憂矣。


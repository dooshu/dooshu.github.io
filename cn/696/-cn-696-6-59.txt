闻子将结庐吴山之上壬申秋予与周勒卣顾伟南徐闇公共登兹宇见修竹交密下带城堞万雉远江虚无婵媛其间风帆落照冲瀜天际真幽旷之兼趣也予赏其疏异许为赋诗忽忽未究今年冬晤子将于湖上心念幽栖卒未及登眺以续旧游竟责前诺追赋一章亦有今昔之感矣


高人托孤峰，渺然市朝上。
白云寄萧条，茅茨自清畅。
已欢适境幽，颇觉凭势壮。
睥睨横芳林，楼台落青嶂。
袅袅丛篁际，长江动摇漾。
平沙见千里，云物开万状。
时逢湖海人，常使神气王。
摇巾绿树阴，把酒红牙唱。
翘首望会稽，山川供俯仰。
抱景带江云，馀晖明越榜。
且复消雄心，于焉徵雅尚。
旧游三载前，后会多惆怅。
吾辈方失策，怜君复相向。
何时期鹿门，携手共閒放。





87　谷神一章爲養生者宗　將欲無陵固守一德


「谷神」一章，第六章。養生者宗焉。春秋繁露循天之道篇謂：「養生之大者，在愛氣閑欲以平意，平意以静神，静神以養氣。古之道士有言曰：『將欲無陵，固守一德。』此言神無離形，則氣多内充。」董子亦有得於此。

【元圻案】畢氏攷異：「陸德明曰：『谷，河上本作浴，云浴養也。』見釋文。後漢陳相邊韶建老子碑銘引亦作『浴神』，是與河上本同。見隸釋。馬公驌繹史曰：『谷神，列子引黄帝語也。』或云五千言，古有是語，而老子傳之。三教論曰：『五千文者，容成所説，老子爲尹談，蓋述而不作。』按莊子引容成氏曰：『除日無歲，無外無内。』則容成氏固有書矣。」






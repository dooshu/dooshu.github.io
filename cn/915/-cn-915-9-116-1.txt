◇答释法云书难范缜神灭论

绰和南，辱告。蒙示敕答臣下审《神灭论》。伏览渊谟，用清魂府，既排短说，实启群疑。窃惟人生最灵，神用不极，上则知来藏往，次乃邻庶入几。以此观之，理无可灭。是以巨儒伸其祀事，大慈照其生缘，内外发明，已足滞。况复天诲谆谆，引谕弥博，弘资始於黔黎，导识业於情爽，固令开蒙出障，坐测重玄，异端既绝，正路斯反。论者惭其墨守，范氏悟其膏盲，预在有识，孰不击赞。但弟子徒怀游圣，终懵管窥，顶奉戴跃。永欢荫诱，谢绰和南。（《弘明集》十）


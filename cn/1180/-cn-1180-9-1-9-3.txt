园有桃

二章，章十二句


首章讲：诗人忧国小无政，故言曰：事有可忧之形者，众人方以为忧；不知有其渐而未及发者，乃为深可忧者也。吾有感于魏矣。





园有桃，其实之殽。

今夫园而有桃，则其实可以为殽矣。





心之忧矣，我歌且谣。

合曲曰歌，徒歌曰谣，况我也慨国小无政，而纲纪废弛，中心有忧，抑郁而不伸，则我歌且谣以泄其忧矣。





不知我者，谓我士也骄。

然不知我之心者，见我之歌谣，而反以为骄焉。





彼人是哉，子曰何其？

人，指主政之君。子，是自他人而指诗人言。且曰纷更非小国之利，彼其不致详于政事，正以戒纷更之弊。其所为已是矣，而子之言独何为哉？





心之忧矣，其谁知之？其谁知之？盖亦勿思。

是人情狃于故常，而不能灼于未然，则我之忧，其谁知之乎？其谁知之乎？然此之可忧，初不难知。彼之非我，盖亦未之思耳。一或思之，则知纪纲不张，国乃灭亡，将自忧之不暇矣。奚暇非我而以为骄也哉？

二章讲：





园有棘，其实之食。

棘，枣之短者。园有棘，则其实可以为食者矣。





心之忧矣，聊以行国。

行国，出游于国中。我也慨国小无政，而法度废坠。中心有忧，歌谣之不足，则聊以行国以泄其忧者矣。





不知我者，谓我士也罔极。

罔极，心之恣肆无止极也。然不知我之心者，见我之行国，而反以我为纵恣罔极焉。





彼人是哉，子曰何其？

且曰安静为小国之福，彼其不致详于政事，正以求安静之利。其所为已是矣，而子之言独何为哉？





心之忧矣，其谁知之？其谁知之？盖亦勿思。

是人情溺于故常，而不能察于隐微，则我之忧，其谁知之乎？其谁知之乎？然此之可忧，初不难知。彼之非我，盖亦未之思耳。一或思之，则知法度不立，国步斯频，将自忧之不暇矣。奚暇非我而以为罔极哉？

夫感国政之日非而忧之切，叹众人之不察而启之思，若诗人者，诚忧深而思远矣。彼当时乃有狃积薪之安，忘栋焚之祸而不知戒焉，亦独何哉？此魏之所以不免于晋也。






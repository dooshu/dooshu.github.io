○请穷治张昌宗疏

微臣窃见宋奏：张昌宗令李宏泰占，有天分及有天子气，请禁身勘当，恩敕不允者。但昌宗无德无才，谬承恩宠，自宜粉骨碎肌，以答殊造，岂得包藏祸心，有此占相？陛下以簪履恩久，不忍加刑；昌宗以逆乱罪多，自招其咎。此是皇天降怒，非唯陛下故诛，违天不祥，乞陛下裁择。

原其本奏，以防事败。事败即言奏讫，不败则候时为逆。此乃奸臣诡计，疑惑圣心。今果遂其所谋，陛下何忍不察？若昌宗无此占相，奏後不合更与宏泰往还。尚令修福，复拟禳厄，此则期於必遂，元无悔心。纵虽奏闻，情实难恕，此而可舍，谁其可刑？

陛下党而不诛，养成其恶，臣恐更有为逆者，无人敢言。纵使昌宗元无此心，今见频遭事迫，亦当不日为乱，况复先有包藏？又昌宗经勘当已前，其心或防後，则虽有此惧，势仍倾朝。况经两度事彰，天恩并垂舍宥，昌宗自为得计，人亦以为应运，即不劳兵甲，天下皆从，万方讥之，以为陛下纵成其乱也。臣闻父在子称尊者，尚为逆子；君在臣图天分，是为逆臣。臣逆不诛，社稷其亡矣。伏请付鸾台凤阁三司考竟其罪。

张柬之

柬之字孟将，襄州襄阳人。少补太学生，第进士，累补青城丞，永昌元年以贤良徵，时年七十馀矣。试策第一，擢拜监察御史，神功初累拜荆州大都督府长史。长安中召还，狄仁杰荐为司刑少卿，迁秋官侍郎，寻同凤阁鸾台平章事，迁凤阁侍郎。中宗即位，以诛张易之昌宗功擢拜天官尚书凤阁鸾台三品，封汉阳郡公，迁中书令，监修国史，进封汉阳郡王，加特进，令罢知政事，授襄州刺史，寻为武三思所构，贬新州司马，愤恚卒，年八十二。景元年赠中书令，谥曰文贞，建中初又赠司徒。


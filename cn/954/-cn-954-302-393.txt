陈造　即事

平昔功名念，如今冷似灰。

藏书堪乐死，望岁待归来。

小宅依城筑，虚檐枕水开。

溪翁诗社侣，有酒剩追陪。

陈造

陈造　即事

侧径苔竹润，短篱鸡鹜喧。

小停障日手，聊憩卧云村。

绿影乌皮几，新醅老瓦盆。

平生农圃计，重与野人论。

陈造

陈造　即事

江漾晨光入县门，楼斜晚影到渔村。

海声不为无风静，山色居常带雾昏。

问俗即今防愒日，来时抚事错销魂。

浮生寄寓君恩重，未觉天涯异故园。

陈造

陈造　即事

泛蚁醪敷且命斟，中年节物自关心。

风前千柳竞春态，烟际一鸠啼晏阴。

急景绝怜添鬓雪，芳辰犹阻盍朋簪。

年时醉藉梨花地，回首鸥盟可得寻。

陈造


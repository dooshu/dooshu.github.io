○请严禁杂榷奏（太和七年四月御史台）

伏准太和三年十一月十八日赦文，天下除两税外，不得妄有科配。其擅加杂榷率，一切宜停，令御史台严加察访者。臣昨因岭南道擅置竹练场，税法至重，害人颇深。伏请起今已後，应诸道自太和三年准赦文所停两税外，科配杂榷率等复却置者，仰敕至後十日内，具却置事由闻奏，仍申台司。每有出使郎官御史，便令严加察访。苟有此色，本判官重加惩责，长吏奏听进止。


程佥都本立三十七首

【雪佛碑】

天花阴坠空，平地忽三尺。

异哉西方神，现此水精域。

胎非托摩耶，意叵劳刻画。

乃瞻白玉相，安用黄金饰。

一洗热恼心，悉依清净力。

红日起扶桑，终焉化无迹。

其无本非空，其有亦非色。

君看东逝波，沧海不可测。

我来凤凰溪，古寺久荆棘。

摩娑雪佛碑，碑断字莫识。

金石亦已坏，况非金石质。

万事等幻影，感之三叹息。

【赠商潜戴珪】

钓泽可物色，力田亦名科。

畴云山林士，不为汉网罗。

有客善沈晦，古镜垢弗磨。

行货区寰中，远游笑且歌。

驱车太行坂，捩柁杨子涡。

雪涛接溟涬，空翠亘嵯峨。

险途亦良苦，胜览不既多。

得酤百钱酒，辄使两颊酡。

乾坤一睥睨，万物如尔何。

我昔岩壑居，幽期结云萝。

今悲白黑染，岂幸青紫拖。

夷门官舍冷，愧尔频来过。

将诗勿浪传，为我自吟哦。

【过黑石渡】

邙山障黄河，洛水崩黑石。

方舟载车马，烟雨行人立。

我昔将王命，北渡祠河伯。

兹来复轺传，观者笑曾识。

圣君禹功齐，神龟当复出。

【出洛阳城】

挽裛上天津，伊阙当我前。

连峰左右起，奔走相后先。

古来五岳内，嵩高极中天。

仪刑正四表，襟带流三川。

河山固王室，岂直金城坚。

汉业此中兴，周都竟东迁。

壮游快一览，遗迹悲千年。

颓垣旧谁筑，野蔓栖朝烟。

【惠云塔】

老禅西来兜率宫，金昙舍利开芙蓉。

平地起作宝光相，七级上凌天九重。

摩尼顶珠现穹碧，丹霞掩映鸡足峰。

八窗玲珑悬皎月，层栏翠滑扶神龙。

我欲乘虚求帝释，云梯高峻红尘隔。

檐铃停语寂籁冷，白鹤飞下苍烟夕。

【题竹石小画】

玉堂仙人松雪公，写竹正似石室翁。

云林道人虽出后，往往落笔生秋风。

吴人好书仍好画，百年遗墨千金价。

比来何处得此图，松雪云林此其亚。

娟娟嫩玉才数茎，烟梢雨叶纵复横。

洞庭寒骨沈水底，铁索下取蛟龙争。

却忆江南旧池馆，笔床棋局何萧散。

一行作吏事便废，十年不归梦欲断。

松雪子孙今几人，云林弟子谁逼真？

得归故乡倘相觅，竹枝挂我头上巾。

【合州】

合州楼前江水合，合州楼外青山匝。

倚楼西望雨溟溟，顺水舟来飞两楫。

阆州山水天下稀，不如合州可忘归。

街头仿佛吴门市，人家瓦屋白板扉。

买鱼沽酒醉今夕，相逢谁是吴门客。

鸡鸣风雨梦初醒，邻机轧轧村舂急。

【铜梁县】

铜梁县庭公事少，铜梁县市官桥小。

上山下山石作街，街南街北人家好。

人家好农不好商，婚男嫁女不出乡。

香芹煮羹饭有稻，木绵纺丝衣有裳。

陈郎邀我青樽满，情多已觉回鞭懒。

酒酣欲写铜梁歌，百钱买笔紫罗管。

【浴凤沼】

凤鸟从何来，来止桐溪傍。

锦毛濯春雨，彩翮晞朝阳。

蘋藻动浮彩，兰芷吹幽香。

凤去今不返，空余鸥鹭行。

【桐溪】

梧桐荫清溪，溪水波粼粼。

上有五色鸟，下有黄金鳞。

秋雨洗白石，春风生绿蘋。

愿学羊裘子，时来垂钓缗。

【横湖】

横湖如匹练，风景此中稀。

日暖赤鳞跃，天晴白鸟飞。

寒松蟠石岸，春水没苔矶。

几度斜阳晚，渔舟渡口归。

【东山】

陟彼东土山，惘然思谢安。

草露湿我衣，海日升岩峦。

愧无如花妓，醉舞追前欢。

飘飘谷风来，吹堕头上冠。

【题李典仪云东卷】

母老今犹健，儿行久不归。

一官淹白首，万里梦斑衣。

越郡东溟阔，秦关西日微。

只将双泪眼，日日看云飞。

【许州东屯杂诗】

丘园莽萧瑟，客子暮徘徊。

山是钧州起，河从郑邑来。

衣冠余古墓，歌舞只荒台。

野哭谁家妇，秋声助尔哀。

【明发昆阳自此入山四望空寂情甚无赖因以自遣】

水穷山路转，雨断塞云回。

冉冉行人至，荒荒落日催。

百年消着屐，万事付衔杯。

不识昆明底，何人见劫灰。

【过峤甸始见禾泥蛮数家有叟携酒过水见土酋饮道傍仆从皆饮酒尽乃行有作】

山断村才见，溪回路忽迷。

贩茶非土獠，劝酒是倭伲。

碧树排云直，青秧插水齐。

欲忘乡土念，多事子规啼。

【晚至晋宁州】

落日孤城小，轻烟一水斜。

青山蒙氏睑，绿树僰人家。

绝塞无来雁，荒城有噪鸦。

多情此州尹，劝酒说京华。

【送景德辉教授归越中（误刻宋学士）】

斗酒都门别，孤帆水驿飞。

青云诸老尽，白发几人归。

风雨鱼羹饭，烟霞鹤氅衣。

溪山无限意，予亦梦柴扉。

【乳石诗（并序）】

（象贤奉常得异石于演乐堂，典宝周翁识之云：“道州乳石也。”奉常欣然以诗见遗。余尝怪《李翰林集有云：“荆州玉泉山多乳窟，中有白蝙蝠，饮乳水而长生，其大如鸦。”典宝荆湘人，欲一问之未暇也。今以道州乳石言之，则荆州乳窟可知矣。然又闻王烈入山得石髓青泥流出，随手坚凝，气味如粳饭，按仙经云：“服之寿齐天地。”窃谓髓之与乳，皆石之脂也。髓其凝者，乳其液者乎？服髓者寿，则蝙蝠饮乳而不死，亦无足怪矣。独未知遁世长往之徒，亦有服乳而长生者乎？因赋诗答奉常，并呈长史公，且欲质诸典宝翁也。）

闻道山中乳窟多，乳泉流出石为窠。

洞门到夜飞蝙蝠，驿路何年载橐驼。

野色忽看新培嵝，水痕犹认旧漩涡。

岂无青髓香如饭，老我黄尘奈尔何？

【过五河县】

龙窝驿近鼓声催，转柁倾帆沙岸隈。

共指深渊最空洞，岂无神物待云雷。

风晴杨柳如看画，水绿蒲萄始泼醅。

浩荡好怀春色里，诗成南雁忽飞回。

【高邮夜泊】

城楼月色见觚棱，城下官河夜欲冰。

返照疏林皆野烧，残星别浦是船灯。

腐儒食禄曾无补，倦客思家已不胜。

春雨五湖烟水阔，荷蓑归去下鱼罾。

【和贝惟学登小孤山韵】

西来风浪涌金山，人在鸿蒙沆漭间。

大地小孤天柱石，长江第一海门关。

鲛人夜泣珠成泪，龙女晴梳翠作鬟。

欲问灵巫报神语，我行何日定东还。

【喜晴】

夜雨朝晴喜欲狂，西屯骑马过东冈。

不妨逐兔争牵狗，切莫驱狼使牧羊。

野日孤营无细柳，天风十月有枯桑。

归来又饮将军酒，一醉都令世虑忘。

【嵩盟九日次井泉百户韵】

天涯九日一登楼，应是黄花笑白头。

脱帽不妨同醉倒，拂衣安得便归休。

山盘晴谷深藏寺，水缩寒溪浅露洲。

上马荒城向昏黑，休教鼓角起边愁。

【送鱼课司使霍思诚赴京师】

三年官守滞蛮荒，万里羁魂度太行。

居有马鞯留客坐，食无鱼鲊寄亲尝。

晴天梅树常含雾，腊月山花不受霜。

辞满得归人共乐，将诗送别意茫茫。

【送人致仕归越】

老臣殊荷圣恩宽，诏许还家授散官。

赐杖未携鸠玉小，诰绫新织朵云团。

西窗夜雨销红蜡，东阁晴山拥画栏。

子去我留宁不愧，鉴湖他日请黄冠。

【滇阳二月罂粟花盛开皆千叶红者紫者白者微红者半红者傅粉而红者白肤而绛唇者丹衣而素纯者殷如染茜者一种而具数色绝类丽春谱之所云】

鄯阐东风不作寒，米囊花似梦中看。

珊瑚旧是王孙玦，玛瑙犹疑内府盘。

嘶过骅骝金匼匝，飞来蛱蝶玉阑干。

瘴烟窟里身今老，春事伤心思万端。

【晚至安宁】

连肰驿路马曾谙，落日行人思不堪。

地极九州铜柱北，山蟠六诏铁桥南。

汤池水底皆阴火，盐井烟中半夕岚。

回首蓬莱天万里，忍教尘鬓白毵毵。

【自姚安出普淜】

层关飞鞚出寒云，万木归鸦乱夕曛。

山自蜻蛉川口合，路从鹦鹉岭西分。

道傍筑室新成市，塞上屯田久驻军。

远客谁无乡土念，悲笳吹动不堪闻。

【鹤庆驿会吴人冯广文闽人林税使】

马蹄蹴遍阴厓雪，直向居庸塞外行。

日落忽闻牛背笛，川平始见鹤州城。

秋风千里莼丝滑，暑雨三山荔子生。

迁客相逢话乡土，天涯何限未归情。

【送教授致仕归金华】

六十看山眼未昏，草堂归去卧烟村。

朝廷已许乞骸骨，衣食未须忧子孙。

上马天风吹席帽，落帆江月到柴门。

羹芹炙背区区意，他日难忘献至尊。

【扬州二绝句】

远水疏星影动摇，西风落木景萧条。

伤心一片船头月，犹照扬州廿四桥。

扬州城下是官河，春雨春风自绿波。

欲问繁华旧时事，太平遗老已无多。

【题山水钓渔小画】

人间万事一丝轻，江上数峰双眼明。

老我不归空看画，秋风又到洛阳城。

【题梨花锦鸠图】

万花深处语黄鹂，花底能无挟弹儿。

自在两鸠春寂寂，一枝晴雪立多时。

【华阴驻马桥】

绝谷层关路屈盘，斜冈侧嶂石巑岏。

今朝驻马桥头立，华岳三峰正面看。

【宿普安】

汉妇良家子，从军岁月多。

生来小儿女，唱得僰人歌。


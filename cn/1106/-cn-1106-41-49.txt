○岭南江行

瘴江南去入云烟，望尽黄茆是海边。山腹雨晴添象迹，潭心日暖长蛟涎。射工巧伺游人影，（《博物志》：江南有射工虫，长一二寸，有弩形，气射人，不治则杀人。《毛诗》：为鬼为蜮。陆机疏云：蜮，一名射影。南人将入水，先以瓦石投水中令水浊，然后入。又《春秋》庄公十八年，有蜮。疏云：含沙射人影也。）飓母偏惊旅客船。（《岭表志》云：南海秋风云物有晕如虹者，谓之飓母，必有飓风。《岭南录异记》云：岭峤夏秋雄风曰飓，发日，午至夜半止，仆屋僵树，屋瓦若飞蝶。累年一发，或一岁再三。飓，音具。）从此忧来非一事，岂容华发待流年。


志一 天文志


（案：《薛史天文志序》《永乐大典》原阙，然其日食、星变诸门，事迹具存，较《欧阳史·司天考》为详备。今考《五代会要》所载星变、物异诸门，与《司天考》互有详略。盖五代典章散佚，各记所闻，未能画一也。参考诸书，当以《薛史》为得其实焉。）

日食

梁太祖乾化元年，正月丙戌朔，日有蚀之。时言事诸臣，多引汉高祖末年日蚀于岁首，太祖甚恶之，于是素服避正殿，百官各守本司。是日，有司奏：“云初阴晦，事同不蚀。”百僚奉表称贺。

末帝宠德三年，十月辛未朔，日有蚀之。

唐庄宗同光三年，四月癸亥朔，时有司奏：“日蚀在卯，主岁大旱。”

明宗天成元年，八月乙酉朔，日有蚀之。二年，八月己卯朔，日有蚀之。

三年，二月丁丑朔，日蚀。其日阴云不见，百官称贺。

长兴元年，六月癸巳朔，日蚀。其日阴冥不见，至夕大雨。二年，十一月甲申朔，先是，司天奏：“朔日合食二分，伏缘所蚀微少，太阳光影相铄，伏恐不辨亏阙，请其日不入阁。百官守司。”从之。

晋高祖天福二年，正月乙卯，先是，司天奏：“正月二日，太阳亏蚀，宜避正殿，开诸营门，盖藏兵器，半月不宜用军。”是日太阳亏，十分内食三分，在尾宿十七度。日出东方，以带蚀三分，渐生，至卯时复满。三年，正月戊申朔，司天先奏，其日日蚀。至是日不蚀，内外称贺。四年，七月庚子朔，时中书门下奏：“谨按旧礼：日有变，天子素服避正殿，太史以所司救日于社，陈五兵、五鼓、五麾，东戟西矛，南弩北楯，中央置鼓，服从其位，百职废务，素服守司，重列于庭，每等异位，向日而立，明复而止。今所司法物，咸不能具，去岁正旦日食，唯谨藏兵仗，皇帝避正殿素食，百官守司。今且欲依近礼施行。”从之。七年，四月甲寅朔，是日百官守司，太阳不蚀，上表称贺。八年，四月戊申朔，日有蚀之。

少帝开运元年，九月庚午朔，日有蚀之。二年，八月甲子朔，日有蚀之。三年，二月壬戌朔，日有蚀之。

汉隐帝乾祐三年，十一月甲子朔，日有蚀之。

周太祖广顺二年，四月丙戌朔，日有蚀之。

月食

梁太祖开平四年，十二月十四日夜，先是，司天奏：“是日月蚀，不宜用兵。”时王景仁方总大军北伐，追之不及。至五年正月二日，果为后唐庄宗大败于柏乡。

唐庄宗同光三年，三月戊申，月蚀。九月甲辰，月蚀。

明宗天成三年，十二月乙卯，月蚀。四年，六月癸丑望，月食。十二月庚戌，月蚀。

晋高祖天福二年，七月丙寅，月蚀。五年，十一月丁丑，月蚀鹑首之分。

少帝开运元年，三月戊子，月蚀。九月丙戌，月蚀。

汉高祖天福十二年，十二月乙未，月食。

周世宗显德三年，正月戊申，月蚀。五年，十一月辛未，月蚀。






◇以义阳王望为太尉诏（九月甲申）

夫尚贤庸勋，尊宗茂亲，所以体国经化，式是百辟也。且台司之重，存乎天官，故周建六职，政典为首。司徒、中领军，以明德近属，世济其美；祖考创业，翼佐大命，出典方任，入赞朝政，文德既著，武功宣畅。逮朕嗣位，弼道惟明，宜登上司，兼统军戎，内辅帝室，外隆威重。其进位太尉，中领军如故。置太尉军司一人，参军事六人，骑司马五人。又增置宫骑十人，并前三十，假羽葆鼓吹。（《晋书·安平王孚附传》。望，孚第二子。）


关雎

（三章，一章四句，二章章八句）


首章讲：此宫人为得圣配作也。





关关雎鸠，在河之洲。

雎鸠，水鸟。洲，水中可居之地。相彼雎鸠，关关然相与和鸣于河洲之上，情挚有别，鸟中之善匹也。





窈窕淑女，君子好逑。

女，是未嫁之称。君子，指文王。况此淑女窈窕然，幽深而不浅露，闲静而不轻浮，是天下之圣女也。以是而配君子，必相与和乐而恭敬，可以奉神灵之统，可以理万物之宜，正位于中宫，视诸正位于外者，允无愧矣！不为君子之善匹乎？盖虽始至，而一见之间，固可以逆睹也已。

二章讲：夫淑女惟为君子好逑也，则向当未见之时，我何如其为忧哉！





参差荇菜，左右流之。

荇菜，水中之接余。左右，是无定之方。彼长短不齐之荇菜，柔顺芳洁。欲得之以为神明之羞者，则当左右以流之，无处而不用其力矣。





窈窕淑女，寤寐求之。

之，指淑女。况窈窕淑女幽闲而贞静，欲得之以为内治之助者，则当寤寐以求之。





求之不得，寤寐思服。

寝而醒曰寤，熟睡曰寐。求之而不得，则寤寐之间思怀之切。





悠哉悠哉，辗转反侧。

悠悠而不能忘，以至于辗转反侧而不能以安席，无时而不用其情矣。盖为君子图好逑，固宜忧思而不能已哉！

末章讲：夫向者未得而忧如此，则今日既得，我何如其为乐哉！





参差荇菜，左右采之。

彼参差荇菜既得之，当采而择之，以为精洁之用。





窈窕淑女，琴瑟友之。

之，指淑女。况窈窕淑女既得之，而有以为君子之好逑矣，吾人亲爱之意勃然而兴，则当比之琴瑟，以写吾亲爱淑女之意焉。





参差荇菜，左右芼之。

参差荇菜既采之，则当熟而荐之，以为神明之善矣。





窈窕淑女，钟鼓乐之。

之，指淑女。况窈窕淑女既得之，而有以为君子之善匹，吾人娱乐之心油然而动，则当考之钟鼓，以宣吾娱乐淑女之心焉。盖为君子幸好逑，固宜其尊奉而不能已哉！夫诗人于淑女，忧也以德，乐也以德，此所以不伤不淫而得其性情之正也欤！






卷五十七

<集部，词曲类，词选之属，御选历代诗余

钦定四库全书

御选历代诗余卷五十七目録【起九十四字至九十五字】

六么令

晏几道【三首】

柳永

贺铸

周邦彦

辛弃疾【二首】

方千里

吴文英

周密【二首】

陈允平

李琳

玉漏迟

宋祁

程垓

吴文英【二首】

周密

张炎

何梦桂

元好问

刘因

张翥

白朴

张埜

刘基

无名氏

尾犯

秦观

赵以夫

吴文英

满江红【又一体】

杜衍

前调【又一体】

苏轼【二首】

李婴

前调【又一体】

辛弃疾

前调【又一体】

赵鼎

李昴英

应天长【又一体】

柳永

叶梦得

无名氏

汉宫春【又一体】

彭元逊

金浮图

尹鹗

倾杯乐

柳永

留客住

周邦彦

凄凉犯【又一体】

张炎【二首】

露华【又一体】

王沂孙

张炎

雪明鳷鹊夜

宋徽宗

天香

毛滂

步月

施岳

玉连环【又一体】

冯艾子

徵招

彭元逊

一枝春

周密【二首】

张炎

张翥

无名氏

江南好【又一体】

吴文英

雪梅香

柳永

惜秋华【又一体】

吴文英

芙蓉月

赵以夫

古香慢

吴文英

红情

柳永

埽花游【又一体】

周邦彦

杨无咎

方千里

杨泽民

吴文英【五首】

陈允平

王沂孙【三首】

张炎【二首】

张翥

邵亨贞

张半湖

御选历代诗余卷五十七目録

钦定四库全书

御选历代诗余卷五十七【起九十四字至九十五字】

司经局洗马掌局事兼翰林院修撰加二级【臣】王奕清奉旨校刋

六么令

【一名緑腰一名録要一名乐世双调九十四字杨慎谓义取六博么即枭也按碧鸡漫志载六么名緑腰吐番传曰奏凉州六么杂曲琵琶録曰緑腰本録要也乐工进曲令録其要者唐人诗琵琶先采六么头逡廵弹得六么彻六么水调家家唱宋人词亦云六么催拍盏频传贪看六么花十八皆於杨慎说无涉也】

六么令　　　　　　　　　　　晏几道

緑隂春尽飞絮遶香阁晩来翠眉宫様巧把远山学一寸狂心未说已向横波觉画帘遮匝新翻曲妙暗许闲人带偷搯　前度书多隐语意浅愁难荅昨夜诗有囬文韵险还慵押都待笙歌散了记取留时霎不消红蜡闲云归後月在庭花旧阑角

前调　　　　　　　　　　　　晏几道

雪残风信悠扬春消息天涯倚楼新恨杨柳几丝碧还是南云鴈少锦字无端的宝钗瑶席彩弦声里?作尊前未归客　遥想踈梅此际月厎香英拆别後谁遶前溪手拣繁枝摘莫道伤高恨远付与临风笛尽堪愁寂花时往事更有多情个人忆

前调　　　　　　　　　　　　晏几道

日高春睡唤起嬾妆束年年花落时候惯得春眠足学唱宫梅便好更?银笙逐黛蛾低緑堪教一恨却似江南旧时曲　常记东楼夜雪翠幙遮红烛还是芳酒杯中一醉光隂促曾笑阳台梦短无计怜香玉此欢难续乞求歌罢借取归云画堂宿

前调　　　　　　　　　　　　柳　永

澹烟残照揺曳溪光碧溪边浅桃深杏迤逦探春色昨夜扁舟泊处枕簟当滩碛波声渔笛惊回好梦梦里欲归归不得　展转翻成无寐因此伤行役思念多媚多娇咫尺千山隔都为深情密爱不忍轻离拆好天良夕鸳帏寂静算得也应暗思忆

前调　　　　　　　　　　　　贺　铸

梦云萧散帘卷画堂晓残熏烬蜡隐映绮席金壶倒尘送行鞭袅袅醉指长安道波平天渺兰舟欲上回首离愁满芳草　已恨归期不早枉负狂年少无奈风月多情此去应相笑心记新声缥缈翻足相思调明年春早宛溪杨柳依旧青青为谁好

前调【重阳】　　　　　　　　　　周邦彦

快风收雨亭馆清残燠池光静横秋影岸柳如新沐闻道宜城酒美昨日新醅熟轻镳相逐冲泥策马来折东篱半开菊　华堂花艶对列一一惊郎目歌韵巧共泉声间杂瑽琤玉惆怅周郎已老莫唱当时曲幽欢难卜明年谁健更把茱茰再三嘱

前调【送陆德隆侍亲东归】　　　　　　　　辛弃疾

酒羣花队攀得短辕折谁怜故山归梦千里蓴羮滑便整松江一棹检点能言鸭故人欲接醉怀霜橘堕地金圆醒时觉　长喜刘郎马上肯听诗书说谁对叔子风流直把曹刘压更看君侯事业不负平生学离肠愁怯送君归後细写茶经煮香雪

前调【用前韵】　　　　　　　　　　辛弃疾

倒冠一笑华发玉簪折阳关自来凄断却怪歌声滑放浪儿童归舍莫恼比邻鸭水连山接看君归兴如醉中醒梦中觉　江上吴侬问我一一烦君说忍使尊酒频空賸欠珍珠压手把渔竿未稳长向沧浪学问愁谁怯可堪杨柳先作东风满城雪

前调　　　　　　　　　　　　方千里

照人明艳肌雪消繁燠娇云慢垂柔领绀发浓於沐微晕红潮一线拂向桃腮熟羣芳难逐天香国艳恰比春兰共秋菊　当时相见恨晩彼此萦心目别後空忆仙姿路隔吹箫玉何处阑干十二缥缈阳台曲佳期重卜都将离恨?与尊前细留嘱

前调【七夕】　　　　　　　　　　吴文英

露蛩初响机杼还催织婺星为情慵懒竚立明河侧不见津头艇子望絶南飞翼云梁千尺尘缘一点回首西风又陈迹　那知天上计拙乞巧楼南北瓜果几度凄凉寂寞罗池客人自回廊缥缈谁见金钗擘今夕何夕杯残月堕但耿银河横天碧

前调【雪】　　　　　　　　　　　周　密

痴云翦素檐滴夜深悄银城飞捷翠陇占瑞丰年报白战清吟未了寒鹊争枝晓鹤迷华表山隂醉卧今日何人问安道　交映虚牎浄沼不许游尘到谁念絮帽茸裘叹幼安今老玉监修眉未埽白雪词新草冰蟾光皎梅心香动闲看春风上琼岛

前调【春雪】　　　　　　　　　　周　密

回风带雨冻蕊漏声悄小牎照影虚白几悮邻鸡报千树夭桃绽了鹄立通明晓眼空八表宫袍带月醉里应迷灞陵道　风静琼林翠沼片片随春到吟韀十里新堤怪四山青老玉唾珠尘怕埽句冷池塘草白天寒皎飞琼何在梦觉梨云度仙岛

前调【重阳】　　　　　　　　　　陈允平

授衣时节犹未定寒燠长空雨收云霁湛碧秋容沐还是鲈肥蟹美橡栗村村熟不堪追逐龙山梦远惆怅田园自黄菊　醉中还念倦旅触景伤心目羞破帽把茱茰更忆尊前玉愁立梧桐影下月转回廊曲归期将卜西风吹鴈嬾寄斜封但相嘱

前调【京中清明】　　　　　　　　　　李　琳

澹烟踈雨香径渺啼鴂新晴画帘闲卷燕外寒犹力依约天涯芳草染得春风碧人间陈迹斜阳今古几缕游丝趂飞蝶　却向尊前起舞又觉春如客翠袖折取娇红笑与簪华发回首青山一点檐外寒云叠棃花澹白柳花飞絮梦绕阑干一株雪

玉漏迟

【双调九十四字】

玉漏迟　　　　　　　　　　　宋　祁

杏香消散尽须知自昔都门春早燕子来时绣陌乱铺芳草蕙圃妖桃过雨弄笑脸红筛碧沼深院悄緑杨巷陌莺声争巧　早是赋得多情更遇酒临花镇辜欢笑数曲阑干故国谩劳凝眺汉外微云尽处乱峰锁一竿残照问琅玕东风泪零多少

前调　　　　　　　　　　　　程　垓

一春浑不见那堪又是花飞时节忍对危阑数曲暮云千疉门外星星柳眼看谁是当时风月愁万结凭谁为我殷勤低说　不是惯却春心奈新燕传情旧莺饶舌冷篆余香莫放等闲消歇纵使繁红褪尽犹自有酴醿堪折魂梦切不耐飞来蝴蝶

前调　　　　　　　　　　　　吴文英

絮花寒食路晴丝罥日緑隂吹雾客帽欺风愁满画船烟浦彩挂秋千散後怅尘锁燕帘莺户从间阻梦云无准鬓霜如许　夜久绣阁藏娇记掩扇传歌翦灯留语月约星期细把花?频数弹指一襟怨恨漫空倩啼鹃声诉深院宇黄昏杏花微雨

前调【中秋】　　　　　　　　　　吴文英

鴈边风信小飞琼望杳碧云先晩露冷阑干定怯藕丝冰腕净洗浮云片玉胜花影春灯相乱秦镜满素娥未肯分秋一半　每圆处即良宵甚此夕偏饶对歌临怨万里婵娟几许雾屏云幔孤兔凄凉照水晓风起银河西转摩泪眼瑶台梦回人远

前调【题吴梦牎霜花腴词集】　　　　　　　周　密

老来欢意少锦鲸骑去紫箫声杳怕展金匳依旧故人怀抱犹想乌丝醉墨惊醉语香红围绕闲自笑与君共是承平年少　雨牎梦短难凭是几度宫商几番吟啸泪眼东风回首四桥烟草载酒倦游何处已换却花间啼鸟春恨悄天涯暮云残照

前调　　　　　　　　　　　　张　炎

竹多尘自埽幽通径曲禅房深窈空翠吹衣坐对闲云舒啸寒木犹悬故叶又过了一番残照经院悄诗梦正迷独怜衰草　幽趣尽属闲僧浑未识人间落花啼鸟呼酒凭高莫问四愁三笑可惜秦山晋水甚却向此时登眺清致少那更好游人老

前调【梅】　　　　　　　　　　　何梦桂

问春先开未江南野水得春初小独殿羣芳却道花前开早长苦冰霜压尽更说甚风标清窈些子好孤香冷艳有谁知道　年年吹落还开听画角楼头送他昏晓何处玉堂满地苍苔不埽谁是肝肠铁石与共说岁寒怀抱花未老无奈酒阑情好

前调　　　　　　　　　　　　元好问

浙江归路杳西南却羡投林高鸟升斗微官世累苦相萦绕不如麒麟画里又不与巢由同调时自笑虚名负我平生吟啸　扰扰马足车尘被岁月无情暗消年少钟鼎山林一事几时曾了四壁秋虫夜雨更一点残灯斜照清镜晓白发又添多少

前调【泛舟东溪】　　　　　　　　　　刘　因

故园平似掌人生何必武陵溪上三尺蓑衣遮断红尘千丈不似东山高卧也不似鹿门长往君试望远山颦处白云无恙　且唱一曲渔歌当无复当年缺壶悲壮老境羲皇换尽平生豪爽天设四时佳兴要留待幽人清赏花又放满意一篙春浪

前调【春日有怀】　　　　　　　　　　张　翥

病怀因酒恼依稀梦里吴娃娇小金缕歌残人去月斜云杳怕见栖香燕晩又怕听啼花莺晓庭院悄生衣欲试风寒犹峭　窈窕青粉墙低送影过秋千蓦然闲笑半朶棠梨微露凤钗红嫋近日琴心倦写更远信西沉青鸟虚负了花月一春多少

前调　　　　　　　　　　　　白　朴

碧梧深院悄清明过也秋千阑了杨柳隂中又是一番啼鸟人去瑶台路远辜负却花前欢笑音信杳西楼尽日凭阑凝眺　缥缈雾阁云牎恨梦断青鸾夜深寒峭檐玉敲残捱得五更风小麝炷金猊烬冷画烛短银屏空照芳径晓惆怅落红多少

前调　　　　　　　　　　　　张　埜

桂香浮緑酒持杯邀月何殊佳友欲写秋光钝笔近来如帚空对珠宫贝阙恍夜色明於晴昼休忆旧人情节意年年同否　浪走紫陌红尘笑厎用腰间印金悬斗鹭约鸥盟江上怪余应久便有挐云手在向此夕何妨深袖沈醉後忘却镜中白首

前调【初夏】　　　　　　　　　　刘　基

海榴花似火看看又见麦秋时候枝上鸣蜩断续一庭金奏翠沼风漪未定看叶厎明珠圆溜苔径黝鰕?挂处有人消痩　缅想那日欢娱是鸿鴈来初芙蓉开後蔓草青芜但觉暗愁依旧欲把相思寄与雾烟惨不堪回首凝望久寒鸦自啼踈柳

前调　　　　　　　　　　　　无名氏

惊鸦翻暗叶桐花坠露曲房新晓蜡炬香笼凖备惜花起早翠沼微晴水活呵素手衬妆初了香径小溶溶波暖正宜临眺　谁信造物无私偏付与容华称嚬宜笑更况花朝日日霁多隂少不惜千金费尽但惜取数峰残照归骑杳纵醉可眠芳草

尾犯

【一名碧芙蓉双调九十四字】

尾犯【九日】　　　　　　　　　　秦　观

客里遇重阳孤馆一杯聊赏佳节日暖天晴喜秋光清絶霜乍降寒山凝紫雾初消澂潭皎洁阑干闲倚庭院无人颠倒飘黄叶　故园当此际遥想弟兄罗列携酒登高把茱茰簪彻叹笼鸟覊踪难去望征鸿归心漫切长吟抱膝就中深意凭谁说

前调【九日】　　　　　　　　　　赵以夫

长啸蹑高寒回首万山空翠零乱缥缈清秋与斜阳天远引光禄清吟兴动忆龙山旧游梦断裌衣初试破帽多情自笑霜蓬短　黄花长好在俛仰节物惊换紫蟹青橙觅东篱幽伴感今古风凄霜冷想关河烟昏月澹举杯相属殷勤更把茱茰看

前调【赠浪翁重客吴门】　　　　　　　　吴文英

翠被落红妆流水腻香犹共吴越十载江枫冷霜波成缬灯院靓凉花乍翦桂园深幽香旋折醉云吹散晩树细蝉时替离歌咽　长亭曾送客偷赋锦鴈留别泪接孤城渺平芜烟阔半菱镜青门重售采香堤秋兰共结故人憔悴远梦越来溪畔月

满江红

【又一体双调九十四字】

满江红【退寓南都】　　　　　　　　　杜　衍

无名无利无荣无辱无烦无恼夜灯前独歌独酌独吟独笑又值羣山初雪满又兼明月交光好便假饶百岁拟如何从他老　知富贵谁能保知功业何时了算箪瓢金玉所争多少一瞬光隂何足道但思行乐常须早待春来携酒殢东风眠芳草

前调【又一体】　　　　　　　　　　苏　轼

忧喜相寻风雨过一江春绿巫峡梦至今空有乱山屏簇何似伯鸾携德耀箪瓢未碍清欢足渐灿然光彩照阶庭生兰玉　幽梦里传心曲肠断处凭他续文君壻知否笑君卑辱君不见周南歌汉广天教夫子休乔木便相将左手抱琴书云间宿

前调【东武会流杯亭】　　　　　　　　　苏　轼

东武南城新堤固涟漪初溢隐隐徧长林高阜卧红堆碧枝上残花吹尽也与君更向江头觅问向前犹有几多春三之一　官里事何时毕风雨外无多日相将泛曲水满城争出君不见兰亭修禊事当时座上皆豪逸到如今修竹满山隂空陈迹

前调【黄州上东坡】　　　　　　　　　李　婴

荆楚风烟寂寞近中秋时候露下冷兰英将谢苇花初秀归燕殷勤辞巷陌鸣蛩凄楚来牎牖又谁念江边有神仙飘零久　横琴膝携筇手旷望眼闲吟口抵纷纷万事到头何有君不见凌烟冠劔客何人气貌长依旧归去来一曲为君吟为君夀

前调【又一体】　　　　　　　　　　辛弃疾

点火樱桃照一架荼蘼如雪春正好见龙孙穿破紫苔苍壁乳燕引雏飞力弱流莺唤友娇声怯问春归不肯带愁归肠千结　层楼望春山疉家何在烟波隔把古今遗恨向他谁说蝴蝶不传千里梦子规叫断三更月听声声枕上劝人归归难得

前调【又一体】　　　　　　　　　　赵　鼎

惨结秋隂西风送丝丝雨湿凝望眼征鸿几字暮投沙碛欲向乡关何处是水云浩荡连南北但修眉一抹有无中遥山色　天涯路江上客肠已断头应白空搔首兴叹暮年离隔欲待忘忧除是酒奈酒行有尽愁无极便挽将江水入尊罍浇胸臆

前调【江西持宪节登高作】　　　　　　　　李昴英

薄冷催霜碧空豁飞鸿斜度恰九日御风絶顶下看尘宇滕阁芳筵牋笔妙龙山胜饯旌旗驻料山灵也要可人游成佳趣　吹帽堕羞千古题糕字非吾侣却坐间着得煮茶桑苎万里寒云迷北斗望远峰夕照频西顾且满浮大白送黄花劔休舞

应天长

【又一体双调九十四字或多慢字】

应天长　　　　　　　　　　　柳　永

残蝉声渐絶傍碧砌修梧败叶微脱风露凄清正是登高时节东篱霜乍结绽金蕊嫩香堪折聚宴处落帽风流未饶前哲　把酒与君说恁好景良辰怎忍虚设休效牛山空对江天凝咽尘劳无暂歇遇良会剩偷懽悦歌未阕杯兴方浓莫便中辍

前调【自颍上县还】　　　　　　　　　叶梦得

松陵秋已老正柳岸田家酒醅初熟鲈脍蓴羮万里水天相续扁舟临浩渺寄一叶暮涛吞沃青篛笠西塞山前自翻新曲　来往未应足便细雨斜风有谁拘束陶写中年何待更须丝竹鸱夷千古意算入手比来尤速最好是千点云峰半篙澂緑

前调　　　　　　　　　　　　无名氏

雕鞍成谩驻望断也不归院深天暮倚徧旧日曾共凭肩门户踏青何处所想醉拍春衫歌舞征斾举一步红尘一步回顾　行行愁独语想媚容今宵怨郎不住来为相思却又空将愁去人生无定据叹後会不知何处愁万缕凭仗东风和泪吹与

汉宫春

【又一体双调九十四字】

汉宫春【元夕】　　　　　　　　　彭元逊

十日春风又一番调弄怕暖愁隂夜来风雨揺得杨柳黄深熏篝未断梦旧寒浅醉同衾便是闘灯见月看花对酒惊心　携手满身花影香霏冉冉露湿罗襟笙歌殢人归去回首沈沈人间此夜误春光一刻千金明日问红巾青鸟苍苔自拾遗簪

金浮图

【双调九十四字汉桓帝铸黄金浮图调名取此】

金浮图　　　　　　　　　　　尹　鹗

繁华地王孙富贵玳瑁筵开下朝无事压红?凤舞黄金翅玉立纤腰一片掲天歌吹满目绮罗珠翠和风淡荡偷散沈檀气　堪判醉韶光正媚折尽牡丹艳迷人意金张许史应难比贪恋欢娱不觉金乌坠还惜会难别易金船更劝勒住花騘辔

倾杯乐

【双调九十四字唐太宗内宴诏长孙无忌造倾杯曲明皇有马舞倾杯数十曲宣宗喜吹芦管自制倾杯乐皆唐乐府也调名始此】

倾杯乐　　　　　　　　　　　柳　永

楼锁轻烟水横斜照遥山半隐愁碧片帆岸远行客路杳簇一天寒色野梅映雪数枝艳报青春消息年华梦促音信断声远飞鸿南北　算伊别来无绪翠消红减双带长抛掷但泪眼沈迷看朱成碧惹闲愁堆积雨意云心酒情花态辜负高阳客

留客住

【双调九十四字】

留客住　　　　　　　　　　　周邦彦

嗟乌兔正茫茫相催无定只恁东生西没平均寒暑昨见花红柳緑处处林茂又覩霜前篱畔菊散余香看看又还秋暮　忍思虑念古往贤愚终归何处争似高堂日夜笙歌齐举选甚连宵彻昼再三留住待拟沈醉扶上马怎生向主人未肯教去

凄凉犯

【又一体双调九十四字】

凄凉犯【北京道中寄怀】　　　　　　　　张　炎

萧踈野柳嘶寒马芦花深还见游猎山势北来甚时曾到醉魂飞越酸风自咽拥吟鼻征衣暗裂正凄迷天涯羇旅不似灞桥雪　谁念而今老嬾赋长杨倦怀休说空怜断梗梦依依岁华轻别待击歌壶怕如意和冰冻折且行行平沙万里尽是月

前调　　　　　　　　　　　　张　炎

西风暗翦荷衣碎有柔丝不解重缉荒烟断浦晴晖历乱半江揺碧悠悠望极忍独听秋声渐急更怜他柳发萧条相与动愁色　老态今如此犹自留连醉筇游屐不堪痩影渺天涯尽成行客因甚忘归漫吹裂山阳夜笛梦三十六陂流水去未得

露华

【又一体双调九十四字】

露华【碧桃】　　　　　　　　　　王沂孙

晩寒竚立记铅轻黛浅初认冰魂碧罗衬玉犹凝茸唾香痕净洗妒春顔色胜小红临水湔裙烟渡远应怜旧曲换叶移根　山中去年人别怪月悄风轻闲掩重门琼肌痩损那堪燕子黄昏几片过溪浮玉似夜归深雪前村芳梦冷双禽悮宿粉云

前调【碧桃】　　　　　　　　　　张　炎

乱红自雨正翠蹊误晓玉洞明春蛾眉淡埽背风不语盈盈莫恨小溪流水引刘郎不是飞琼罗扇底从教浄冶远障歌尘　一掬莹然生意伴压架酴醿相恼芳吟玄都观里几回错认棃云花下可怜仙子醉东风犹自吹笙残照晩渔翁正迷武陵

雪明鳷鹊夜

【双调九十四字】

雪明鳷鹊夜　　　　　　　　　宋徽宗

望五云多处春深开阆苑别就蓬岛正梅雪韵清桂月光皎凤帐龙帘萦嫩风御座深翠金间绕半天中香泛千花灯挂百宝　圣时观风重腊有箫鼓沸空锦绣匝道竞呼卢气贯调欢笑袖里金钱掷下来侍宴歌太平睿藻愿年年此际迎春不老

天香

【双调九十四字】

天香【宴钱塘张守】　　　　　　　　　毛　滂

进止详华文章尔雅金銮恩异羣彦尘断银台天低鳌禁最是玉皇香案燕公视草星斗动昭回云汉对罢宵分又金莲烛引归院　年来偃藩江畔赖湖山慰公心眼碧瓦千家借袴襦余?黄气珠庭渐满望红日长安殊不远缓辔端门青春未晩

步月

【双调九十四字】

步月【茉莉】　　　　　　　　　　施　岳

玉宇薰风宝堦明月翠丛万点晴雪炼霜不就散广寒飞屑采珠蓓緑萼露滋嗔银艳小莲冰洁花魂在纤指嫩痕素英重结　枝头香未絶还是过中秋丹桂时节醉乡冷境怕翻成消歇翫芳味春焙旋熏贮穠韵水沈频爇堪怜处输与夜凉睡蝶

玉连环

【又一体双调九十四字】

玉连环【怀李谪仙】　　　　　　　　　冯艾子

谪仙往矣问当年饮中俦侣於今谁在叹沈香醉梦华清夜月流浪锦袍宫带高吟三峡动舞劒九州隘玉皇归觐半空遗下诗囊酒佩　云月仰挹清芬揽虯?尚友千载晋宋颓波羲皇春梦尊前一慨待相将共蹑龙肩鲸背海山何处五云靉靆

徵招

【双调九十四字】

徵招【和焕甫秋声道行路难意】　　　　　　　彭元逊

人间无欠秋风处偏到霜痕月杪细雨船篷日夜风波未了忽潮生海立又天濶江清欲晓孤迥幽深激扬悲壮浮沈浩渺　行路古来难貂裘敝匹马关山人老锦字未成寒到君边书到梦倚门回首儿女灯前娱笑早斟酌万里封侯宝镜迟霜照

一枝春

【双调九十四字义取聊折一枝春也】

一枝春【酒边闻歌和寄闻韶】　　　　　　　周　密

淡碧春姿柳眠醒似怯朝来踈雨芳程乍数唤起探花情绪东风尚浅甚先有翠娇红妩应自把罗绮围春占得画屏春聚　留连绣丛深处动歌云嫋嫋低随香缕琼牎夜暖试与细评新谱妆眉媚粉料无奈弄颦佯妒还怕是帘外笼鹦笑人醉语

前调【春晩又和韵】　　　　　　　　　周　密

帘影移隂杏芗寒乍湿西园丝雨芳期暗数又是去年心绪金花漫翦倩谁画旧时眉妩空自伤杨柳风流泪滴软绡红聚　罗牎那囬歌处叹庭花倦舞香消冰缕楼空燕冷碎锦嬾寻厎谱么弦漫赋曾记是倚娇成妒深院悄门掩棃花倩莺寄语

前调【为陆浩斋赋梅】　　　　　　　　　张　炎

竹外横枝竝阑干试数风才一信么禽对语彷佛醉眠初醒遥知是雪甚都把暮寒消尽清更润明月飞来痩却旧时踈影　东阁漫撩诗兴料西湖树老难认和靖晴牎自好胜事每来独领融融向暖笑尘世万花犹冷须醸成一点春腴暗香在鼎

前调【閙蛾】　　　　　　　　　　张　翥

雾翅烟?向云牎闘巧宫罗轻翦翩翩鬓影侧映宝钗双燕银丝蜡蔕弄春色一枝娇颤谁网得金玉飞钱结成翠羞红怨　灯街上元又见閙春风簇定冠儿争转偷香傅粉尚忆去年人面妆楼误约定何处为花留恋应化作晓梦寻郎采芳径远

前调【守岁】　　　　　　　　　　无名氏

竹爆惊春竞喧阗夜起千门箫鼓流苏帐暖翠鼎缓腾香雾停杯未举奈刚要送年新句应自赏歌字清圆未夸上林莺语　从他岁穷日暮纵闲愁怎减刘郎风度屠苏办了迤逦柳欺梅妒宫壶未晓早娇马绣车盈路还又把月夕花朝自今细数

江南好

【又一体双调九十四字】

江南好　　　　　　　　　　　吴文英

行锦归来画眉添妩暗尘重拂雕笼稳瓶泉暖花隘鬬春容围密笼香晻霭烦纤手新点团龙温柔处垂杨嚲髻映立花红　行藏多是客莺边话别橘下相逢算江湖幽梦频绕残钟好结矾兄梅弟莫轻似西燕南鸿偏宜醉寒欺酒力帘外冻云重

雪梅香

【双调九十四字】

雪梅香　　　　　　　　　　　柳　永

景萧索危楼独立面晴空动悲秋情绪当时宋玉应同渔市孤烟袅寒碧水村残叶舞愁红楚天濶浪浸斜阳千里溶溶　临风想佳丽别後愁顔鎭歛眉峰可惜当年顿乖雨迹云踪雅态妍姿正欢洽落花流水忽西东无憀恨相思意尽分付征鸿

惜秋华

【又一体双调九十四字】

惜秋华【八月飞翼楼登高】　　　　　　　吴文英

思渺西风怅行踪浪逐南飞高鴈怯上翠微危楼更堪凭晩蓬莱对起幽云澹埜色山容乍卷清浅瞰沧波静衔秋痕一线　十载寄吴苑惯东篱深处把露黄偷翦移暮景照越镜意消香断秋娥赋得闲情倚翠尊小眉初展深劝待明朝醉巾重岸

芙蓉月

【双调九十四字】

芙蓉月【本意】　　　　　　　　　赵以夫

黄叶舞空碧临水处照眼红葩齐吐柔情媚态竚立西风如诉遥想仙家城阙十万緑衣童女云缥缈玉娉婷隐隐彩鸾飞舞　尊前更风度记天香国色曾占春暮依然好在还伴清霜凉露一曲阑干敲徧悄无语空相顾残月澹酒阑时满城钟鼓

古香慢

【双调九十四字】

古香慢【沧浪看桂】　　　　　　　　　吴文英

怨蛾坠柳离佩揺葓霜讯南浦谩掩桥扉倚竹袖寒日暮还问月中游梦飞过金风翠羽把残云剩水万顷暗熏冷麝凄苦　渐浩渺凌山高处秋澹无光残照谁主露粟侵肌夜约羽林轻误翦碎惜秋心更肠断珠尘藓露怕重阳又催近满城风雨

红情

【双调九十四字姜夔作暗香踈影後人名为红情緑意柳永集则号此为红情与姜词亦不同也】

红情【荷花】　　　　　　　　　　柳　永

无边香色记涉江自采锦亭云密翦翦红衣学舞波心旧曾识一见依然自语流水远几囬空忆看倒影窥妆玉润露痕湿　闲立翠屏侧爱向人弄芳背酣斜日料应太液三十六宫土花碧清兴临风更爽无数满汀如昔泛片叶烟浪里卧横紫笛

埽花游

【又一体双调九十五字】

埽花游　　　　　　　　　　　周邦彦

晓隂翳日正雾霭烟横远迷平楚暗黄万缕听鸣禽按曲小腰欲舞细遶回堤驻马河桥避雨信流去问一叶怨题今到何处　春事能几许任占地持杯埽花寻路泪珠溅俎叹将愁度日病伤幽素恨入金徽见说文君更苦黯凝竚掩重关徧城钟鼓

前调【次周美成韵】　　　　　　　　　杨无咎

乳莺啭午好梦正初醒小轩清楚水沈细缕趁游丝落絮缓随风舞罥起春心又是愁云怨雨玉人去徧徙倚旧时曾竝肩处　相望知几许纵远隔云山不遮愁路捧杯荐俎记低歌丽曲共论心素薄恨斜阳不道离情最苦正凝竚向谯楼又催笳鼓

前调【次周美成韵】　　　　　　　　　方千里

野亭话别恨露草芊緜晓风酸楚怨丝恨缕正杨花碎玉满城雪舞耿耿无言暗洒阑干泪雨片帆去纵百种避愁愁早知处　离思都几许但渐惯征尘斗迷归路乱山似俎更重江浪淼易沉书素瞪目销魂自觉孤吟调苦小留竚隔前村数声箫鼓

前调【次周美成韵】　　　　　　　　　杨泽民

素秋渐老正叶落吴江鴈横南楚暮霞散缕聼寒蝉断续乱鸦飞舞客舍凄清那更西风送雨又东去过野店小桥都在元处　心事天未许似误出桃源再寻仙路去年燕俎记芳腮妒李细腰束素事没双全自古瓜甜蔕苦欲停竚奈江头早催行鼓

前调【春游遇雨】　　　　　　　　　　吴文英

冷空澹碧带翳柳轻云护花深雾艳晨易午正笙箫竞波绮罗争路骤卷风埃半掩长蛾翠妩散丝缕渐红湿杏泥愁燕无语　乘盖争避处就佩解旗亭故人相遇恨春太妒溅仙裙更惜凤鈎尘汚酹入梅根万点啼痕暗树峭寒暮更萧萧陇头人去

前调【春雪】　　　　　　　　　　吴文英

水云共色渐断岸飞花雨声初峭步帷素袅想玉人误惜章台春老岫歛愁蛾半洗铅华未晓檥轻棹似山隂夜晴乘兴初到　心事春缥缈记徧地棃花弄月斜照旧时闘草恨凌波路狭小庭深窈冻蕊琼箫渐入东风郢调暖回早醉西园乱红休埽

前调【赠芸隐】　　　　　　　　　　吴文英

草生梦碧正燕子帘帏影迟春午倦茶荐乳看风籖乱叶老沙昏雨古简蟫篇种得云根疗蠧最清楚带明月自锄花外幽圃　醒眼看醉舞到应事无心与闲同趣小山有语恨逋仙占却暗香吟赋暖逼书牀带草春揺翠露未归去正长安软红如雾

前调【送春】　　　　　　　　　　吴文英

水园沁碧骤夜雨飘红竟空林岛艳春过了有尘香坠钿尚遗芳草步遶新隂渐觉交枝迳小醉深窈爱緑叶翠圆胜看花好　芳架雪未埽怪翠被佳人困迷清晓柳丝系棹问阊门自古送春多少倦蝶慵飞故扑簪花破帽酹残照掩重城暮钟不到

前调【赋瑶圃万象皆春堂】　　　　　　　　吴文英

暖波映日倒秀影秦山晓鬟梳洗步帷艳绮正梁园未雪海棠犹睡藉緑盛红怕委天香到地画船系舞西湖暗黄虹卧新霁　天梦春枕被和凤筑东风宴歌曲水海宫对起灿骊光乍湿杏梁云气夜色瑶台禁蜡初传翡翠唤春醉问人间几番桃李

前调【次周美成韵】　　　　　　　　　陈允平

蕙风扬暖渐草色分吴柳隂迷楚寸心似缕看窥帘燕妥妒花蝶舞翦翦愁红万点轻飘泪雨怕春去问杜宇唤春归去何处　後期重细许倩落絮飞烟障春归路长亭别俎对歌尘舞地暗伤蛮素算得相思比着伤春又苦正凭竚听残阳断桥箫鼓

前调【秋声】　　　　　　　　　　王沂孙

商飇乍发渐淅淅初闻萧萧还住顿惊倦旅背青灯吊影起吟愁赋断续无凭试立荒庭听取在何许但落叶满阶惟有高树　迢遥归梦阻正老耳难禁病怀凄楚故山院宇想边鸿孤唳砌虫私语数点相和更着芭蕉细雨避无处这闲愁夜深尤苦

前调　　　　　　　　　　　　王沂孙

卷帘翠湿过几阵残寒几番风雨问春住否但匆匆暗里换将花去乱碧迷人总是江南旧树漫凝竚念昔日采香人更何许　芳径携酒处又?得青青嫩苔无数故林晩步想参差渐满野塘山路倦枕闲牀正好微醺院宇送凄楚怕凉声又催秋暮

前调【緑隂】　　　　　　　　　　王沂孙

满庭嫩碧渐密叶迷牎乱枝交路断红洒处但匆匆换得翠痕无数暗影沈沈静锁清和院宇试凝竚怕一点旧香犹在幽树　浓隂知几许且拂簟清眠引筇闲步杜郎老去算寻芳较晩倦怀难赋纵胜花时到了愁风怨雨短亭暮漫青青怎遮春去

前调【赋高踈寮东墅园】　　　　　　　　张　炎

烟霞万壑记曲径幽寻霁痕初晓緑牎窈窕看随花甃石就泉通沼几日不来一片苍云未埽自长啸怅乔木荒凉都是残照　碧天秋浩渺听虚籁泠泠飞下孤峭山空翠老步仙风怕有采芝人到野色闲门芳草不除更好境深悄比斜川又清多少

前调【台城春饮醉余偶赋】　　　　　　　　张　炎

嫩寒禁暖正草色侵衣野光如洗去城数里遶长堤是柳钓船深檥小立斜阳试数花风第几问春意待留取断红心事难寄　芳信成捻指甚远客他乡老怀如此醉余梦里尚分明认得旧时罗绮可惜空帘悞却归来燕子胜游地想依然断桥流水

前调【落红】　　　　　　　　　　张　翥

洗春雨急碎万点胭脂荡空无影馆娃骨冷怅香销尘土泪殷玉井莫怨东风自古佳人薄命掩鸾镜纵补得茜瘢妆坏难整　芳事谁管领但蜜腻蜂房藓斑鸳径一帘昼永緑隂隂尚有绦霞痕凝彩笔招魂已是繁华梦醒竚芳景换西湖锦云千顷

前调　　　　　　　　　　　　邵亨贞

柳花巷陌悄不见铜驼采香芳侣画楼在否几东风怨笛凭阑日暮一片闲情尚绕斜阳锦树黯无语记花外马嘶曾送人去　风景长暗度奈好梦微茫艳怀清苦後期已悮翦烛花未卜故人来处水驿相逢待说当年恨赋寄愁与凤城东旧时行旅

前调　　　　　　　　　　　　张半湖

柳丝曳緑正豆雨初晴水天清夏石榴绽也看猩红万点倚亭敧榭琐闼深中料想酒阑歌罢日将下是那处藕花香胜沈麝　牎外竹声打似戛玉敲金送声潇洒共观古画唤石鼎烹茶细商幽话宝鸭香销天外新蟾低挂凉无价又丁东数声檐马

御选历代诗余卷五十七








○为韦相公让官表

臣某言：伏奉今日制命，以臣为尚书右丞同中书门下平章事。非常之宠，忽降于上天；不次之恩，遽属于庸品。承命震骇，心神靡宁，顾己惭，手足失措。臣某诚惶诚恐，顿首顿首。臣本非长才，又乏敏识，学不能通达经训，文不足缘饰吏事。徒知立志廉谨，绝朋势之交；处官恪恭，免请托之累。因缘资序，骤历台阁，蒙生成于天地，无裨补于涓尘。忝冒以居，涯分遂极。常以盈满自诫，方思退处里闾。何意恩泽益深，猥令超参鼎铉。窃自惟度，实不堪任。臣某诚惶诚恐，顿首顿首。臣闻宰相者，上熙陛下覆帱之恩，下遂群生性命之理；以正百度，以和四时；澄其源而清其流，统于一而应于万。毫厘之差，或致弊于寰海；晷刻之误，或遗患于历年。固宜旁求隐士，必得能者，然后授之。不可轻以付臣，使人失望，上累圣主知人之哲，下乖微臣量己之义，无补于理，有妨于贤。况今俊至多，耆硕咸在，苟以登用，皆逾于臣。伏乞特回所授，以示至公之道，天下幸甚。


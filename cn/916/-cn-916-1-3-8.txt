【鲁童谣】

〖《家语》曰：齐有一足之鸟。飞集於公朝。止於殿前。舒翅而跳。齐侯怪之。使使聘鲁。问於孔子。子曰：此鸟名商羊。水祥也。昔童儿有屈一脚。振讯两肩而跳。且谣云云。今齐有之。其应至矣。急告民趋治沟渠。修堤防。将有大水为灾。顷之。大霖雨。水溢泛诸国。伤害民人。惟齐有备不败。〗

天将大雨。商羊鼓（《说苑》作起。）舞。（○《说苑》辨物篇。《家语》辨政篇。《类聚》二。《初学记》二。《白帖》一、二。《御览》十。《诗纪前集》三。）


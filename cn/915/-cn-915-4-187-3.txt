◇谏议大夫箴

于昭上帝，迪兹既哲。匪于水鉴，惟人是察。处有诵训，出则旅贲。木铎之求，爰纳遒人。各有攸讯，政以不纷。昔在大禹，拜承昌言。癸辛暴戾，虐及于天。逮于周厉，慢德不蠲。煦煦胥谗，人谤乃作。不顾厥愆，是讨是格。庶类不堪，流之彘宅。防人之口，譬诸防川。岂不速止，溃乃潺。潺尚塞，言拥为贼。默默之患，用颠厥国。谏臣司议，敢告执翼。（《初学记》十二，《古文苑》）


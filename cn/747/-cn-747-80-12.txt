○答百僚请加尊号第三表诏

朕获承丕绪，奄有万方，忧物之心，常怀惕厉。荷天之力，渐至厎宁，此中外元僚，文武庶政，咸有一德，以匡冲人。而卿等猥以鸿名，加於菲薄，拜章沥恳，至於再三。伏念自列圣以来，何尝无今日之请，然率不能让者，上慰宗庙之灵，下迫群臣之愿。奥予小子，岂敢久劳卿士之心哉。敬允乃诚，良深自愧，所乞宜依。


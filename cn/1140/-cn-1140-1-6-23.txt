梅处士墓志铭

有行不出於闾而为善於一乡者君子必书而志之曰阐幽也千章之木或材为隆栋或产於隂崖崩谷之间为风雨侵蚀而神明依之父老拜之其地使然也吾是以多梅处士复予先生处士讳尧中复予其字世居水东之梅村生某年月日卒於丁酉五月享年八十有茂才子四人曰枝南枝乔枝凤枝遇皆含英佩实与余交懽而乔遇二子先处士卒处士少读书不利退而息业业遂振性不嗜酒褐冬葛夏人望之必敛容其与人言孝弟农桑则娓娓至老不倦其俗急利好讼处士以和厚御之多所存恤有称贷而逋者或火其劵常粥麻贾客立谈而许之客归取其金踰数日至而价增一倍或劝之请益可赢中人产处士曰使吾舌而可追也则当易之吾岂市侩者流邪其高致如此会夜半所居室灾处士卧阁上火然其梯二女奴熟寐牀侧妻赵氏以救女奴死焉处士犹徐徐抱书契以出人皆悯赵之以慈罹灾而贺处士之更生也既二十年始以疾卒乡之人皆聚而哭於其庐岂非行不出於闾而为善於一乡者哉余既遣使以文祭之而嗣君子先子翔请铭至再盖所谓枝南枝凤者也乃次其轶事有足铭者铭曰其朴匪野其柔匪随非古之人兮孰使余心悲

学余堂文集卷二十







学余堂文集卷二十一

钦定四库全书

学余堂文集卷二十一

翰林院侍读施闰章撰

墓志铭


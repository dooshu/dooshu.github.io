○重与萧十书

再览来封，皆如一面。秋热未解，所履如何？某拙疾，但昧於理耳。崔子日月渐远，弟故人，情多一恸，深衷岂易论也。委曲具悉，待彼官到，若有商量，与申後意，彼有人作主人否？承郎欲还，岂不能一至此也？外郡感别，情不易言，道路无留滞。朝廷待士，论屈日深，伫闻鸣跃，勿至断绝。弟多才博识，言成楷模。某弃废之人，何能为也，言谈次可吹嘘之，令不负公私，亦亲故之情耳。千万千万！不具。李忄登谘。

陆据

据字德邻，三十馀始游京师。举进士，累官司勋员外郎。天宝十三载卒。


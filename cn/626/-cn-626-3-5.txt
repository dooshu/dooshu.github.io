高太史启集外诗一百四十九首

【咏残灯和杨孟载】

凝寒结重晕，逼曙零孤朵。

膏空逐漏水，焰在同炉火。

恋影未成眠，更就余光坐。

【柳絮】

轻盈易飘泊，思逐春云乱。

已拂武昌门，还萦灞陵岸。

沙头雀啄堕，水面鱼吹散。

官树晓茫茫，哀歌肠欲断。

【赠竹里子】

弭楫望迷林，闲为淇澳吟。

君家不可见，但听烟中禽。

日落浦云远，雨余江水深。

非同抱清节，岁晏复谁寻。

【送王推官赴官谯阳】

久治乱所伏，国家失其防。

初如决洪流，拱手遍四方。

频年劳訏谟，欲补千百疮。

子为京师客，忠愤何慨慷。

濯冠捧书函，平明献朝堂。

上言固大业，下言振颓纲。

且为有万死，圣明察臣狂。

臣言倘获施，立能致时康。

宸居岂云远，遥指天中央。

鸡鸣列仙仗，九门洞开张。

谓宜只召见，拜起随班行。

上殿笏画地，论奏尽敷详。

如何竟报缺，不得瞻清光。

一官非所愿，欲令赴蛮荒。

徘徊出都门，风雨湿晓装。

行行过吴洲，木叶秋始黄。

逢予解鞍饮，激烈椎酒床。

平生忧时心，辛苦不自忘。

颇闻到官所，此去路尚长。

红日出雾迟，孤城海茫茫。

遗民似猿鹿，山谷多惊藏。

繁英艳踯躅，琐实推槟榔。

瘴疠况时作，投老恐子伤。

何不且少留，共骛豪华乡。

子笑不我顾，翩然决南翔。

明朝指鲸波，高帆若云扬。

去矣各异国，有意徒相望。

【剡原九曲（九首）】

欲知溪流长，百转来越峤。

舟行安能极，岚路入斜照。

清景不足娱，昔人岂辞诏。

石砚久谁磨，空林闭遗庙。

（羲之隐此，六诏征之方起。有石砚存焉。）

殿中初未仕，高节振衰谢。

读书在兹丘，萧然竹间舍。

王来有深言，留宿山水夜。

谁云南阳翁，独枉将军驾。

（五代陈文雅隐此，钱忠懿王亲造起之，留旬日而去，后日至殿中监。）

山折水暂旋，山开水仍往。

东陂汇初成，秋色弥然广。

碧萝花茸茸，月映石壁上。

何时试沿洄，一理烟中舫。

（《缶鸣集·泛南溪之一。）

密筿覆碕岸，石穴黝而深。

居人负薪归，驻听风水音。

回看莲花峰，霭霭生夕阴。

不有僧钟来，高路谁能寻。

石洞篝火入，石室敷床居。

白云开层巅，上有丹霞书。

神仙不远人，但使粗秽除。

何必瀛洲外，茫茫问飙车。

（山上有“丹霞”二字，若朱书，即丹山赤水洞天也。）

危梁渡清濑，逶迤入前渚。

犬鸣树蒙茏，烟景暗虚聚。

雨中耕叟歌，月下归人语。

欲寻仙尉踪，凄凉一茅宇。

清晖泛悠悠，东与班溪合。

菱叶间荷花，风来秋飒飒。

久行愁寂寞，忽有人烟杂。

我欲发棹讴，渔郎肯相答。

（《缶鸣集·泛南溪之二。）

俗驾不可到，有地岙中小。

回回别涧通，宛宛连岗绕。

人家陵谷暗，不见旭光晓。

东作起炊藜，惟应候啼鸟。

入江水稍决，霜降未可涉。

颇闻往来人，出门即舟楫。

前飞惊鹭远，下饮垂猱倢。

何处问兴公，风吹赤棠叶。

（水通鄞江，晋孙兴公尝种甘棠于此。）

【夜起观月】

一春夜多雨，今宵初月明。

窗间幽梦觉，起忆故园行。

露下花微委，烟中鸟忽鸣。

谁同赏清景，惆怅倚前楹。

【舟中早行】

隆隆津鼓动，江火留余闪。

人家未起耕，近水寒扉掩。

船开凫鸭散，树吐烟霏敛。

东郭去方遥，青山见孤点。

【题曹氏春江云舍】

遥波霭微云，禽寒少相语。

君家在空阔，欲往迷洲渚。

纷纷树离雾，稍稍花滴雨。

日暮坐相思，江东渺何许。

【送黄主簿之湖洲归安县】

我歌柳惲诗，送子南汀发。

山城逢社雨，绿树啼莺歇。

留连孤艇迟，惆怅双瓶竭。

高士尚为簿，休惭府中谒。

无事坐闲厅，弹琴看湖月。

【书东圃老翁壁】

燕雀各已乳，飞飞风日暄。

一径入桑苎，几家同灌园。

莫将当世事，闲与老翁言。

【凿渠谣】

凿渠深，一十寻。凿渠广，八十丈。凿渠未苦莫嗟吁，黄河曾开千丈余。君不见贾尚书。

【题朱氏梅雪轩】

石城山居梅万坞，冒雪曾来扣僧户。

烂然如见会群妃，白凤缤纷下瑶圃。

数片轻吹着鬓华，乍看是雪又疑花。

迷魂乱眼春如海，那辨南枝映竹斜。

独披鹤氅穿林去，冻压寒梢应几树。

听响方知夜洒时，闻香始识繁开处。

回首春风忆旧游，梦寻归路隔罗浮。

年来驴背无诗思，醉踏尘埃空自愁。

闻道君家溪上下，玉蕊琼英巧相亚。

履迹谁来东郭朝，笛声不起南楼夜。

翠羽惊啼莫怨猜，破寒宜共一樽开。

雪晴花发须相记，我亦扁舟乘兴来。

【宿蔡村夜起】

四更鸡叫七星烂，独起开门候天旦。

月挂愁边人影低，风惊梦里鸟群散。

孤舟嫠妇寒自泣，破屋老农贫屡叹。

早飡欲发未遑安，客路飘零正多难。

【倒挂】

绿衣小凤啼愁罢，瘦影翻悬桂枝下。

芙蓉帐里篆消时，解敛余香散中夜。

钟鼓迢迢锁禁门，宵衣未得奉明恩。

五更香冷罗浮月，想忆梅花应断魂。

【菜薖为余唐卿赋】

柱桐里中君始归，菜花满园黄蜂飞。

桔槔倚树长不用，江南雨多山土肥。

方畦独绕看新绿，晚食何须尚思肉。

翠缕登盘春薤香，金钗出盎冬俎熟。

我家亦在莼菰乡，秋风便应归共尝。

潮州司马成何事，回首空愁足万羊。

【夜泛湖至东舍】

渔村港头初月上，鹅鸭不惊菰荻响。

隔湖烟寺远钟来，居人尽归吾独往。

寒风萧萧寒浪生，舟中欠载酒壶行。

东家未宿如相待，黄叶青灯机杼鸣。

【约诸君游范园看杏花】

去年春色近清明，万匝烟花夹晓城。

西苑相逢车马问，何人不是踏春行。

今年人迷去年道，风雨不来花自扫。

僧寺庭空半紫苔，侯家宅废皆青草。

纵然无主一株存，憔悴尘沙不可论。

野外日斜啼鸟散，消愁无处却消魂。

魏公园林芳坞下，闻有柔枝正堪把。

休言乱后少花看，得到花前人亦寡。

明日寻君君莫违，共随游蝶弄晴晖。

闭门梦断江南晚，忍见迢迢春自归。

【鸥捕鱼】

秋江水冷无人渡，群鸥忍饥愁日暮。

白头来往似渔翁，心思捕鱼江水中。

眼明见鱼深出水，复恐鱼惊隐芦苇。

须臾衔得上平沙，鳞鬛半吞犹见尾。

江鱼食尽身不肥，平生求饱苦多饥。

却猜人少忘机者，海上相逢不飞下。

【题朱泽民荆南旧业图】

睢阳醉磨一斗墨，梦落荆南写秋色。

大阴垂雨尚淋漓，哀壑回风更萧瑟。

枫林思入烟雾清，湖水愁翻浪波白。

溪上初逢野老航，山中远见先生宅。

秫田半顷连圩区，茅屋三间倚萝薜。

僧来看竹乘小舆，客去寻岑借高屐。

任公台下石可坐，周侯庙前路曾识。

虎迹时留暮台紫，蛟气或化秋云黑。

城郭当年别已久，风尘此日归不得。

落日书斋半壁明，图画卧对空相忆。

【次韵答朱冠军游西城之作】

前年城西作冶游，柳条拂盖花迷舟。

笑看明月问狂客，我举太白君当浮。

去年城西复偶住，酒伴家家邀即去。

东邻寺里花正开，半醉半醒游几度。

今年有花愁独寻，闭门三月卧春阴。

将军小队游何处，日暮空听车马音。

皋桥泰娘殊窈窕，为我唤来歌《水调。

客愁草草不易除，世事茫茫本难料。

玉壶一双秋露倾，惟此可以忘吾情。

醉归共射草中石，笑劈弓弦霹雳鸣。

【朝鲜儿歌（予饮周检校宅，有二高丽儿歌舞者）】

朝鲜儿发绿，初剪齐双眉。

芳筵夜出对歌舞，木绵裘软铜环垂。

轻身回旋细喉转，荡月摇花醉中见。

夷语何须问译人，深情知诉离乡怨。

曲终拳足拜客前，乌啼井树蜡灯然。

共讶玄菟隔云海，儿今到此是何缘？

主人为言曾远使，万里好风三日至。

鹿走荒宫乱寇过，鸡鸣废馆行人次。

四月王城麦熟稀，儿行道路两啼饥。

黄金掷买倾装得，白饭分飡趁舶归。

我忆东藩内臣日，纳女椒房被袴翟。

教坊此曲亦应传，特奉宸游乐朝夕。

中国年来乱未锄，顿令贡使入朝无。

储皇尚说居灵武，丞相方谋卜许都。

金水河边几株柳，依旧春风无恙否？

小臣抚事忆升平，尊前泪泻多于酒。

【谒张中丞庙】

延秋门上乌啼霜，羯奴晓登天子床。

江头老臣泪暗滴，万乘西去关山长。

公卿相率作降虏，草间拜泣如群羊。

当时不识颜平原，岂复知有张睢阳？

孤城落日百战后，瘦马食尾人裹疮。

男儿竟为忠义死，碧血满地嗟谁藏。

贺兰不斩上方剑，英雄有恨何时忘。

千年海上见祠庙，古苔丛木秋风荒。

摩挲画壁尘网里，勇气烨烨虬须张。

巫歌《大招客酹酒，忠魂或能来故乡。

【题赵希远画宋杭京万松金阙图】

长松掀髯若群龙，下绕宫阙云千重。

凤凰山头望前殿，翠涛正涌金芙蓉。

海门日出潮初上，白鹤飞来近仙掌。

百官候缀紫宸班，露滴朝衣气森爽。

汉宫杨柳唐宫花，容易零落空繁华。

何如可献至尊寿，茯苓美似安期瓜。

銮舆因恋湖山好，楼阁清阴胜蓬岛。

不知风雨汴陵前，虏卒新樵几株倒。

当时榻前初进图，黄金趣赐闻传呼。

何年流落在人世，父老犹看思旧都。

客行近过吴山下，落叶空林惟败瓦。

岂无画史似前人，秋色凄凉不堪写。

【送贡士会试京师】

国家文治今百年，多士孰赉皆知天。

南宫坐试二三策，能使海内无遗贤。

院门晨开官烛烂，白袍鹄立人五千。

上谈礼乐祖姬孔，下议制度轻雠玄。

临轩曾看宰相贺，云间尽见当胪传。

看花或骑太仆马，锡宴每给司农钱。

登朝出牧知几辈，冠佩剑纷相联。

迩来国运属中圯，争慕死节羞生全。

浔阳老守血洒地，甬东大将魂沉渊。

乃知儒术王政本，至此正赖扶倾颠。

诸生区区抱遗籍，草莱窜亡亦可怜。

南方上公境独治，鹿鸣更欲兴宾筵。

张君几年客夜雨，古檠空案亲韦编。

逢时颇欲见行事，岂但持作求鱼筌。

入场叉手万言毕，众目一叶惊先穿。

辞家又随计吏发，京城远瞻北斗连。

秋风吹衣别酒冷，枯杨浅水阊门边。

君行勿亟我有语，落日尚在车衡悬。

窃闻天子正侧席，此去为拜彤庭前。

挥毫休奏醴泉颂，给札莫赋凌云篇。

但当开口论世事，号令次第宜何先。

坐令王纲复大正，乾枢共仰天中璇。

我今有志未能往，矫首万里空茫然。

【京师苦寒】

北风怒发浮云昏，积阴惨惨愁乾坤。

龙蛇蟠泥兽入穴，怪石冻裂生皴纹。

临沧观下飞雪满，横江渡口惊涛奔。

空山万木尽立死，未觉阳气回深根。

茅檐老父坐无褐，举首但望开晴暾。

苦寒如此岂宜客，嗟我岁晚飘羁魂。

寻常在舍信可乐，床头每有松醪存。

山中炭贱地炉暖，儿女环坐忘卑尊。

鸟飞欲断况无友，十日不敢开衡门。

朅来京师每晨出，强逐车马朝天阍。

归时颜色暗如土，破屋暝作饥鸢蹲。

陌头酒价虽苦贵，一斗三百谁能论。

急呼取醉竟高卧，布被絮薄终难温。

却思健儿戍西北，千里积雪连昆仑。

河冰踏碎马蹄热，夜斫坚垒收羌浑。

书生只解弄口颊，无力可报朝廷恩。

不如早上乞身疏，一蓑归钓江南村。

【次韵杨孟载早春见寄】

雪后西园韭初剪，流澌晚动春塘浅。

闭门有客抱深愁，久不题诗砚生藓。

风尘健儿夸得意，独坐寂寥谁所遣。

应缘少学与时违，不习弓刀诵文典。

城中物贵市门静，好事犹能具杯脔。

琴堂朝夕共清欢，举白频浮不容免。

铃驺已游宾客醉，深夜垣扉罢扃楗。

一灯留照对床谈，沸鼎松声烹绿荈。

五更上马子先去，拥被独眠窗日筼。

起闻啼鸟忽兴发，欲往江边云隔筜。

人家旧燕尽巢林，草满长洲绝游辇。

春耕咫尺阻归计，野水自流闲浍畎。

吾乡繁华天下稀，花柳村村随步转。

久闻离乱今始见，烟火高低变烽燹。

登临吹笛散群羌，此事空嗟千古鲜。

朝来风雨况凄黯，雨湿城头旗不展。

邻里冲泥备役夫，县官不召怜疲喘。

安居且复俟时宁，出岂无能非退卷。

范庄红杏几株在，好待开时同折撚。

对花忧患不须言，剩唤一杯供脚软。

【妫蜼子歌为王宗常赋】

妫蜼子，乃是轩辕之裔，虞鳏之孙。混沌既死一万季，独抱大存，窃伏在草野，冥心究皇坟。蚤逢三光五岳之气、乍分裂，天狼下地舐血流浑浑。鹿走秦中原，蛇斗郑国门。俎豆弃草莽，干戈欻崩奔。妫蜼子，便欲东游渡弱水，沐发沧海朝阳盆。又欲西行沂河汉，逾昆仑。山横川阻，两地俱不可以往兮，归来掩户卧旦昏。莳黍一区，注醪一樽。妻给井臼，儿收鸡豚。不诘曲以媚俗，不偃蹇而凌尊。作为古文词，言高气醇温。手提数寸管，欲发义理根。上探孔孟心，下吊屈贾魂。其质耀金石，其芳吐兰荪。叩虚答有响，斫险成无痕。陆珍杂水怪，变状弗可论。几年兀兀不肯出，坐待真主应运九五开乾坤。鹤书自天来，幽隐初见拔。使者远造庐，鸡鸣起膏辖。兴纂金匮编，尚书为给札。奸魂泣幽冢，下恐遭诛杀。书成一代进紫宸，鸾旗羽卫夹陛陈。閤门导谒称小臣，麻衣不脱拜圣人。捧函近前殿，龙颜喜回春。敕赉内帑之金与绮段，其文织作银麒麟。蒙恩乞还家，以奉白发亲。戴古弁，垂长绅，自号山泽之臞民。妫蜼子，幸际明良时无为，寂默坐老东海湄。青丘有客钝且痴，与汝欲结同襟期。左鼓清瑟，右吹鸣篪，作歌共祝天子寿，五风十雨，万国赤子同熙熙。

【赠卖墨陶叟】

龙井老人称墨仙，有家近在荆溪边。

铁臼秋鸣竹屋雨，瓦篝春扫桐窗烟。

玄玉初成敢轻用，万里豹囊曾入贡。

日长小殿试乌丝，光迸骊珠欲浮动。

世间潘李今已无，黄金满箧争来沽。

词臣供写《上林赋，画史用作瀛洲图。

文物年来颇凋弊，丧乱谁言少知贵。

便须从子乞双螺，醉草檄书磨楯鼻。

【节妇吟】

城头黑云如坏屋，车走争门折千轴。

姚家新妇亦东逃，舅姑惊惶儿女嗥。

自知数口难俱免，欲渡前溪舟尚远。

嘱夫弃妾当奉亲，独赴清流不爱身。

此日谁能问南史，如妇曾书几人死？

【晚步西郊见惸鹅群飞】

平烟漠漠天苍苍，牛羊不收野草黄。

惸鹅东来高作行，晴空忽堕数点霜。

紫塞碧海遥相望，下视凫鸭愁陂塘。

书生见此心欲狂，便思呼鹘上马驰。

鹔鹴之裘自倒扶，箭声脱弦鸣鹅鸱。

远翻正落双参差，仰空拍手夸绝奇。

豪气服杀并州儿，也胜闭门坐咏诗。

【赠炼师祷雨】

白头道士骑一鹤，手把青莲下寥廓。

人间又见海田枯，十丈黄尘没城郭。

昔年服事茅长君，能役鬼神呼风云。

下为群生扫旱沴，雨工驱起如羊群。

阴雷填填天欲怒，灵飙吹旗紫坛暮。

书入重关虎豹开，璧沉古井蛟龙护。

须臾甘澍何滂沱，十日不雨应无禾。

祠官空为大雩舞，觋女羞作迎神歌。

明朝师归定何许，云里悬珠火如黍。

更烦夜起把天瓢，翻作东南洗兵雨。

【题黄大痴天池石壁图】

黄大痴，滑稽玩世人不知。疑似阿母傍，再谪偷桃儿。平生好饮复好画，醉后洒墨秋淋漓。尝为弟子李少翁，貌得华山绝顶之天池。乃知别有缩地术，坐移胜景来书帷。身骑黄鹄去来远，缟素飘落流尘缁。颍川公子欣得之，手持示我请赋诗。我闻此中可度难，玉枕秘记传自青牛师。池生碧莲花，千叶光陆离。服食可腾化，游空驾云螭。奈何灵迹久蠙藏，荒竹满野啼猩狸。寻真羽客不肯一相顾，却借释子营茅茨。我昔来游早春时，雪残众壑销寒姿。磴滑不敢骑马上，青鞋自策桃筇枝。上有烟萝披拂之翠壁，下有沙石荡漾之清漪。晴天倒影落明镜，正似玉女晓沐高鬟垂。饮猿忽下藤袅袅，浴鹤乍立风澌澌。匡庐有池我未到，未省与此谁当奇。扫石坐其涯，沿洄引流卮。醉来自照影，俯笑知为谁。落梅扑香满接綍，暮出东涧钟鸣迟。归来城郭中，复受尘土欺。十年胜赏难再得，恍若清梦一断无由追。朝来观此图，恻怆使我悲。当时同游已少在，我今未老形先疲。人生扰扰嗟何为，不达但为高人嗤。汉南已老司马树，岘首已仆羊公碑。惟应学道悟真诀，不与陵谷同迁移。仙岩洞府孰最好，东有地府西峨嵋。高崖铁锁不可攀援以径上，仰望白云楼观空峨巍。此山易上何乃遗，便与猿鹤秋相欺。欲借太乙舟，夜卧浩荡随风吹。洞箫呼起千古月，照我白发凉丝丝。倾玉醪，荐瑶芝，招君来游慎勿辞，无为漫对图画日夕遥相思。

【赠丘老师】

长春之孙自仙骨，袖有蟠桃食遗核。

平生不学烧汞方，唾视黄金等何物。

满城谁识旧庚桑，白发人中似鹤长。

时上高楼惟独醉，榴皮书破壁尘香。

【咏梦】

的的缘愁得，蒙蒙与醉和。

轻随云浩荡，暗越岭嵯峨。

夜店嗟偏短，春闺想最多。

关山归识路，江渚去凌波。

梁落中宵月，楼横欲曙河。

隔帘休警鹊，近烛任飞蛾。

游远宁烦载，穿深岂畏诃。

寒惊瑶作障，暖恋锦成窝。

蝴蝶谁家信，鸳鸯别浦歌。

静嫌风动竹，闹怯雨鸣荷。

寂历窗扃纸，低迟帐卷罗。

知情唯枕共，送恨忽钟过。

缟袂香犹在，朱弦字不磨。

记来还仿佛，寻去已蹉跎。

宿烬分余麝，残妆晕浅螺。

忧欢情总幻，离合事皆讹。

池上吟芳草，庭前觅旧柯。

既因思是种，复念睡为魔。

易断俄如此，难凭竟若何。

阳台莫重问，千古笑巫娥。

【戏婴图】

芍药风栏侧，梧桐露井傍。

娇婴争晚戏，少妇斗春妆。

共诧珠生蚌，还怜玉产冈。

半披文锦褓，斜佩紫罗囊。

额发葳蕤短，胸胞细腻光。

庭前王氏子，陌上卫家郎。

弱草身眠软，芳英手弄香。

随人贪作剧，避伴学迷藏。

莫扑花蝴蝶，宜为蜡凤凰。

涂添云母粉，浴试水沉汤。

麟送徐卿宅，兰生谢傅堂。

爱均看总好，年并比谁长。

骥种虽难匹，鹓雏已作行。

欣君得此画，真是梦熊祥。

【雨篷】

楚雨满汀洲，潇潇洒客舟。

梦惊孤枕夜，愁掩一篷秋。

苇叶寒相战，滩声暗共流。

此时湘浦上，同听只沙鸥。

【扇】

皎皎复团团，何人剪素纨。

驱萤临几席，扑蝶近阑干。

似月惊朝见，生风变夏寒。

时移当日弃，莫怨网乘鸾。

【新荷】

如盖复如钿，初生雨后天。

叶低浮水上，茎弱袅风前。

乍覆游鱼戏，难藏宿鹭眠。

佳人休便折，留荫采莲船。

【冬至夜雨感怀】

节序关何事，徒令百感生。

升沉当世事，存殁故人情。

寒在微阳气，风疏缓漏声。

他年说今夜，听雨宿南城。

【过戴居士宅】

江边戴颙宅，地好惬幽寻。

高树藏卑屋，新篁补旧林。

鸟成留客语，云作护花阴。

不负沧洲约，重来论夙心。

【归鸦】

哑哑噪夕辉，争宿不争飞。

未逐冥鸿去，长先野鹤归。

荒村流水远，古戍淡烟微。

借问寒林树，何枝最可依。

【晚坐南斋写怀】

雁过南斋暮，魂消默坐中。

贱贫长作客，愁病欲成翁。

窗洒侵灯雨，庭翻走叶风。

山妻犹解事，未遣酒樽空。

【过刘山人园】

欲问幽栖处，花蹊逐涧回。

夕烟罗幕卷，春雨药房开。

野鹤知琴意，山蜂给酒材。

城中少闲客，谁解引车来。

【次韵杨礼曹移疾之作】

养疾深扉掩，还应谢俗交。

鸟多风和语，葵晚雨缄苞。

印向闲厅锁，钟闻近寺敲。

相思愁莫遏，高树古城坳。

【□顾使君东亭隔帘观竹下舞妓】

美人竹下舞，醉看隔帘栊。

仿佛瑶台子，游戏绿云中。

玉钩正荡月，罗袖忽惊风。

莫跨青鸾去，尊前乐未终。

【闻邻家琵琶有感】

清唱合琵琶，当年碧玉家。

弄残催酒急，抱重向灯斜。

久别愁江树，重听隔院花。

泪多思旧事，不是客天涯。

【报恩寺逢蒋主簿就送还如皋】

贪语酒寒频，新年见故人。

别时烟寺晚，归路雪江春。

造次灯前面，苍茫舶上身。

明朝楚花发，莫叹县厨贫。

【邻家桃花】

春色东家出，相窥似有心。

曲垣遮自短，别院闭还深。

影动疑人折，香摇妒蝶寻。

好风时解意，吹片拂罗襟。

【和王校理夜坐】

池暝花如雾，苍苍月照开。

梁空双燕睡，帘暗一萤来。

兵散谁家笛，人违此夜杯。

如何对清景，愁思却相催。

【答陈校书客怀】

同患君尤甚，时难觉意真。

愁边长夜酒，梦里少年春。

游远荒家业，交疏困路尘。

一杯歌短调，谁听不沾巾。

【酬余左司】

门巷接垂杨，同邻忘异乡。

儿亲欣见熟，仆立厌言长。

读借风床简，炊分雨碓粱。

乱来成久别，能不为情伤。

【春日怀诸亲旧】

杨柳燕差差，邻家换火时。

春寒添客思，夜雨减花枝。

涉世悠悠梦，怀人的的思。

出游无旧侣，空馆独题诗。

【寄余左司】

何处吹愁角一声，大江东岸吕蒙营。

天随流水茫茫去，月共长庚耿耿明。

虏意有图秋暂息，客魂无定夜还惊。

欲陪酾酒楼船坐，借问风潮早晚平。

【吴城感旧】

城苑秋风蔓草深，豪华都向此消沉。

赵陀空有称尊计，刘表初无弭乱心。

半夜危楼俄纵火，十年高坞漫藏金。

废兴一梦谁能问，回首青山落日阴。

【喜幼文北归】

风尘万里损光辉，旧面相逢却讶非。

在路定留经处咏，还家犹着去时衣。

久留远土虫蛇杂，忽解高罗燕鹄飞。

尚念梁园三二客，与君同去不同归。

【秋日江馆咏怀】

十年世事渐多更，自叹而今岂复生。

未有佳儿书谩读，既无俗客酒频倾。

烟生远坞闻鸡唱，潮落平沙见蟹行。

秋后思归凡几度，夕阳江上望高城。

【感怀次蔡参军韵】

击筑无人识渐离，客依孤馆独凄其。

著书未解成新语，把酒聊因觅旧知。

燕塞风多寒水急，梁园雪早冻云痴。

年来只念江东去，下马碑阴看色丝。

【得亡友同记室在系所诗次韵】

拟出罝罗再卜邻，死生俄判两吟身。

百年岂料逢今日，四海何由见此人。

吴地有园花已尽，楚山无冢草空春。

一篇幽愤时时读，风雨寒灯夜独亲。

【江上晚眺图】

一发青山断雁边，渚宫楼阁暮云连。

烟波仿佛江南意，风柳依稀峡外天。

钓艇归时风动苇，僧钟起处日沉烟。

观图忽起沧洲想，身堕黄尘又几年。

【江上春日遣怀】

江上逢春已两回，客中时序苦相催。

蛛营户网虫初出，雀借檐巢燕未来。

年少即闲真信拙，诗成虽好可言才。

如今欲向南邻叟，旋乞垂杨绕舍栽。

【送梅侯赴钱塘】

一鹤随车到郡朝，剩山残水尚萧条。

碗藏秋冢金方出，箭插寒沙铁未销。

重见花开非旧赏，初闻麦秀是新谣。

几时南作诸侯客，酾酒江亭看晚潮。

【送周省郎之海虞判官】

黄茅连野邑城荒，佐邑初烦旧省郎。

雁起海风吹暮角，鸡鸣关月照晨妆。

读书台下逢人少，濡墨厅中忆尉狂。

君到官曹无事日，一尊为我酹斜阳。

【雪中】

舟绝寒江冻不潮，萦沙拂柳影翛翛。

才从渔浦矶边积，还向樵村竹外飘。

扑马忆从年少乐，点袍曾逐侍臣朝。

如今独坐吟诗句，茅屋茶烟冷未消。

【过僧舍访吕敏】

几欲相寻与愿违，今朝始得过禅扉。

磬声穿竹山房远，屐齿粘苔石径微。

幽鸟每同驯鸽下，高人闲与老僧依。

谈诗说偈俱堪喜，坐觉茶香上薜衣。

【初夏江村】

轻衣软履步江沙，树暗前村定几家。

水满乳凫翻藕叶，风疏飞燕拂桐花。

渡头正见横渔艇，林外时闻响纬车。

最是黄梅时节近，雨余归路有鸣蛙。

【江村】

南囿薰风吹葛衣，汀花未露岸花稀。

水神庙下莎侵路，江叟门前柳映矶。

犊卧已知耕耒歇，鸥惊长见钓船归。

天随宅畔吾曾住，留得闲絪挂夕晖。

【田园书事】

西园春去绿阴成，已觉南窗枕簟清。

帘卷斜阳归燕入，池生芳草乱蛙鸣。

叶过谷雨花犹在，衣近梅天润易生。

独坐正知闲昼永，吟余消尽篆烟轻。

【漫成二首】

柴门药浦小江边，早得闲居是偶然。

两岸晚风黄鸟树，一陂春水白鸥天。

悠悠往事空书卷，碌碌浮生只钓船。

犹记京华为客日，几回听雨忆归田。

己分栖迟不自疑，江边林下尽幽期。

病惟好懒宁须药，心未忘机偶对棋。

闲馆雨声花落夜，深塘草色燕飞时。

春来颇喜囊中富，添得新成几首诗。

【端阳写怀】

去岁端阳直禁闱，新题帖子进彤扉。

太官供馔分蒲醑，中使传宣赐葛衣。

黄伞回廊朝旭淡，玉炉当殿午薰微。

今朝寂寞江边卧，闲看游船竞渡归。

【次韵杨礼曹秋日见赠】

残雨翛翛映彩虹，怜君独咏楚台风。

远江帆影秋芜外，故苑砧声晚树中。

壮岁渐如辞幕燕，闲身犹作蠹书虫。

雅音自古无能好，莫向人夸瑟最工。

【次韵西园公咏梅二首】

如何天与出尘姿，不得芳名入《楚辞？

春后春前曾独采，江南江北每相思。

微云淡月迷千树，流水空山见一枝。

拟折赠君供寂寞，东风无那欲残时。

雪中无伴只孤芳，倚竹元非翠袖妆。

马上忽逢临水驿，鹤边忽见向山房。

春愁寂寞天应老，夜色朦胧月亦香。

此地一尊聊自恋，扬州回首已凄凉。

【暂宿行营舟中二首】

蒹葭霜露冷侵船，落雁惊乌总未眠。

戍卒独明高栅火，居人同宿废村烟。

醉中远梦欺长夜，乱里穷愁折壮年。

莫问身闲何到此，久思提剑学防边。

角声未起大星低，夜静寒营独马嘶。

树叶萧萧霜后堞，河流汩汩露中堤。

一军睡枕谁能稳，数里归舟自欲迷。

起望此时忧更切，边烽不隔远峰西。

【首春感怀】

初春风日自妍华，客意登临只感嗟。

陌上惊尘随去马，城边遗柳断栖鸦。

乱来未觅无兵地，愁在空思有酒家。

咫尺苑西谁解问，早梅还发去年花。

【岳王墓】

大树无枝向北风，千年遗恨泣英雄。

班师诏已来三殿，射虏书犹说两宫。

每忆上方谁请剑，空嗟高庙自藏弓。

栖鸦岭上今回首，不见诸陵白露中。

【早春寄王行】

江水江花只自春，不知容易解愁人。

山川寂寞衣冠泪，今古消沉简册尘。

草草逢人空识面，匆匆为客莫容身。

十年忧患谁相慰，赖得君家是近邻。

【除夕客中忆女】

别家非愿久，回首已徂年。

今夜寒斋雪，何人听折弦？

【岁暮】

已嗟求道晚，复省济时难。

碌碌成何事，天涯又岁阑。

【鸳鸯】

两两莲池上，看如在锦机。

应知越女妒，不敢近船飞。

【斋前芭蕉】

静绕绿阴行，闲听雨声卧。

还有感秋诗，窗前书叶破。

【韭】

芽抽冒余湿，掩冉烟中缕。

几夜故人来，寻畦剪春雨。

【十宫词】

【吴宫】

芙蓉水殿屟廊东，白苎秋来不耐风。

教得君王长夜醉，月明歌舞在舟中。

【楚宫】

雨去云来十二峰，渚宫楼阁暮重重。

细腰无限空相妒，不觉瑶姬梦里逢。

【秦宫】

宫闭骊山静管弦，翠华巡狩去经年。

掖庭无用恩难报，愿上蓬莱采药船。

【汉宫】

酒醒金屋曙河流，愿赐铜盘一滴秋。

他日君王作仙去，瑶池犹幸得同游。

【魏宫】

翡翠明珠入贡频，承恩长占邺宫春。

至尊莫信陈王赋，那得人间有洛神。

【晋宫】

尽日南风永巷开，羊车去后玉阶苔。

谁知天上无人地，亦有城南小史来。

【齐宫】

帖地黄金衬袜罗，苑中市罢合笙歌。

有人解诵《西京赋，添得楼台火后多。

【陈宫】

春风叁阁绣参差，狎客争陈璧月词。

几度醉浓娇不起，景阳楼上晓钟时。

【隋宫】

五斛青螺一日销，迷楼深贮万妖娆。

众中谁解留车驾，风浪如山莫渡辽。

【唐宫】

玉笛声残禁夜长，云屏月帐醉焚香。

五王宴罢皆归□，大被空闲一夜凉。

【读史十首】

【晏婴】

一裘身着久经年，禄米分炊几户烟。

尽说大夫能养士，却于尼叟惜封田。

【仪秦】

二子全操七国权，朝谈纵合暮衡连。

天如早为生民计，各与城南二顷田。

【蔺相如】

危计难成五步间，置君虎口幸全还。

世人莫笑三闾懦，不劝怀王会武关。

【平原君】

朝歌长夜馆娃春，总为妖姬戮谏臣。

何事邯郸贵公子，能因牴者杀佳人。

【范雎】

纷纷倾夺苦多谋，得势还怀失势忧。

丞相不须嗔蔡泽，此时当问老穰侯。

【董仲舒】

早奏文章直殿庐，茂陵还复访遗书。

寂寥犹抱《春秋传，谁问江都老仲舒。

【王章】

外家势重直言稀，京兆书陈蹈祸机。

合浦老妻须莫怨，绝胜卧病死牛衣。

【孔明】

莫恨流星堕渭滨，出师未捷已沾巾。

天应留取生司马，归作他年取魏人。

【王猛】

军门被褐异隆中，抱策归秦竟事戎。

犹喜遗言真有识，不教胡马向江东。

【韩子】

自古南荒窜逐过，佞臣元少直臣多。

官来泷吏休相诮，天要潮人识孟轲。

【雨中闲卧】

床隐屏风竹几斜，卧看新燕到贫家。

闲居心上浑无事，听雨唯忧损杏花。

【春日忆江上】

柳下春潮没旧矶，草堂犹在掩荆扉。

如今归梦休为蝶，化作轻鸥度水飞。

【金进士宿江馆阻雨连夕二首】

落花风急野无舟，喜为茅斋几日留。

却愧江边春酒薄，不能慰子客中愁。

莫辞同宿掩书帏，兵后萧条故旧稀。

预恐明朝风雨歇，满江春水送君归。

【登白莲阁贻幼文】

思君曾此望西州，谁信归来得共游。

只是当时旧山水，如何重看不胜愁。

【读周记室荆南集】

生别犹疑不再逢，楚天云树隔重重。

愁来读尽荆南稿，风雨空斋掩暮钟。

【江上晚归】

渺渺双凫落晚沙，一江秋色艳明霞。

逢人不用停舟问，大树村中即我家。

【美人图】

秋千庭院闭青春，背立谁曾见得真。

莫道不言思忆事，欲言还说与何人。

【题芭蕉士女】

秋宫睡起试生罗，闲向芭蕉石畔过。

怪底早凉欺匣扇，夜来叶上雨声多。

【和王耕云与愚庵倡和诗二首】

灌花移石不辞勤，苔润流泉雨后新。

一坞绿杨鸡犬静，老来欣作太平人。

欲望城西礼白云，数峰苍翠晚粼粼。

谁知邂逅东归客，亦是香山社里人。

【梦余唐卿】

路隔成皋万里关，何由得见故人还。

灯前梦里匆匆见，猿叫枫林月在山。

【过湖南舟中卧作】

野客分携水店前，浪平舟稳称酣眠。

午鸡啼处前村近，过尽平湖几曲天。

【疏竹三禽图】

棘枝疏瘦竹枝低，三鸟寒多每并栖。

月落山空秋梦断，不知谁个最先啼。

【见花忆故园】

春色先从天上来，花枝尽发凤凰台。

不知别后乡园树，寂寞书窗开未开。

【题松雪翁临祐陵草虫】

宣和遗墨画难工，唯有王孙笔意同。

莫问吴宫与梁苑，一般草露覆秋虫。

【客舍春暮】

酒醒闲写送春诗，细雨残花尚一枝。

莫向天涯望芳草，客愁多似去年时。

【闰三月有感二首】

非关骑马踏尘埃，病眼昏昏自懒开。

江上酒徒应共笑，经春不作看花来。

绿树残莺偶一鸣，听来方解忆山行。

今年不是逢余闰，已过春光半日程。

【皋桥（在阊门内，由汉皋伯通所居得名。唐妓泰娘亦居此焉）】

阊门啼早鸦，拂面见飞花。

绿水通螭舫，红桥过犊车。

谁寻伯通宅，只问泰娘家。

【题湘君图】

怅望南巡竟不还，泪和湘雨暮斑斑。

须知竹死愁方尽，莫恨秦人鞭赭山。

【倪元镇墨竹】

倪君好画复耽诗，瘦骨秋来似竹枝。

前夜梦回如得见，纸窗斜影月低时。

【王架阁家画马】

草草髯奴绀绿衣，王家好马诧新肥。

解鞍闲立斜阳里，应是城南赌射归。

【慰人悼亡】

朱字箜篌委网尘，月明不见理丝人。

镜台窗下樱桃树，应是当时折剩春。

【雨中晓卧二首】

井桁乌啼破曙烟，轻寒薄被落花天。

闲人晴日犹无事，风雨今朝正合眠。

香断床帏冷未开，雨窗寥落满棂苔。

休轻一枕江边睡，抛却腰金换得来。

【晚立西浦渡】

鬓丝微映钓丝轻，水叶惊风细浪生。

谁见晚凉人立处，数株杨柳一蝉鸣。

【江上雨中】

江涨随沤欲到门，湿云依树易黄昏。

幽居常日无来客，何况萧萧雨满村。

【客馆夜见亮师画上有余吕二山人诗】

上人图画故人诗，相见灯前夜雨时。

无限云山与烟树，总含秋色是相思。

【海上逢王常宗雨夜同宿陈氏西轩】

故人散尽独君存，风雨相逢海上村。

尊酒饮阑言不尽，更留余烛照黄昏。

【过北庄访友】

浅水平沙冻鸭眠，秋声和过石桥边。

寻君兼得寻诗兴，野树江云欲雪天。

【夜写家书】

月淡梧桐雨后天，萧萧络纬夜灯前。

谁怜古寺空斋客，独写家书犹未眠。

【效香奁体二首】

扬州梦断十三年，底事犹存未了缘。

不见拥鬟帘下立，断肠骑马过门前。

曾看梳头傍玉台，后堂春晓曲屏开。

重寻未省乘鸾去，只道羞郎不出来。

【游石湖】

绿杨摇曳蘸湖波，鸥鹭频惊画舫过。

《白苎歌残风欲起，美人应怯暮寒多。

【凉夜】

一声远笛数声砧，月满江城夜正深。

坐据胡床爱凉思，空阶移尽桂花阴。

【刺绣图和杨孟载】

翠丝盘叶碧玲珑，小萼花铺茜缕红。

梦里鸳鸯留不得，分明却在绣床中。







甲集第五之下




苏轼　雨中看牡丹三首

雾雨不成点，映空疑有无。

时於花上见，的皪走明珠。

秀色洗红粉，暗香生雪肤。

黄昏更萧瑟，头重欲相扶。

苏轼

苏轼　雨中看牡丹三首

明日雨当止，晨光在松枝。

清寒入花骨，肃肃初自持。

午景发浓艳，一笑当及时。

依然暮还敛，亦自惜幽姿。

苏轼

苏轼　雨中看牡丹三首

幽姿不可惜，后日东风起。

酒醒何所见，金粉抱青子。

千花与百草，共尽无妍鄙。

未忍污泥沙，牛酥煎落蕊。

苏轼


◇以李胤之得牙像赦诏（四年七月癸亥）

天慈普覆，义无不摄，方便利物，岂有方所？上虞县民李胤之，掘地得一牙像，方减二寸，两边双合，俱成兽形，其内一边，佛像一十二躯，一边一十五躯，刻画明净，巧迹妙绝，将神灵所成，非人功也。中有真形舍利六焉，东州昔经奏上，未以为意，而胤之衔愆，缧绁东冶，真形舍利，降在中署，光明显发，示希有相，大悲救苦，良有以乎！宜承佛力，弘兹宽大。凡天下罪无轻重，在今月十六日昧爽已前，皆赦除之，即日散出，奉迎法身，还台供养。（《广弘明集》十五）


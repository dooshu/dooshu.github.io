○对解桎判

〈得甲送徒道，解桎梏恣所过。御史纠，诉云：“克期俱至，无违者。”〉

法在安人，刑忌留狱。苟信不继，则噬肤而莫惩；如得其情，则缓死而无逸。惟彼甲者，奉诏送徒。解其桎梏，遵大易之利用；申其甲庚，系小子而且格。承命为信，义则乖於守官；推诚於物，仁或昭其恤下。与其刑兹无赦，利武人之贞，曷若感而遂通，资文明以悦？且虞廷作法，人不敢欺，锺离纵徒，克期而至。有叶良吏，无渎简彝，欲依骢马之纠，恐越爽鸠之法。


◎陈亮水龙吟

陈同父开拓万古之心胸，推倒一世之豪杰，而作词乃复幽秀。其水龙吟云："闹花深处层楼，画帘半卷东风软。春归翠陌，平沙茸嫩，绿杨金浅。迟日催花，淡云阁雨，轻寒轻暖。恨芳菲世界，游人未赏，都付与，莺和燕。 寂寞凭高念远，向南楼一声归雁。金钗斗草，青丝勒马，风流云散。罗袖分香，翠绡封泪，几多幽怨。正销凝，又是疏帘淡月，子规声断。"［词苑］


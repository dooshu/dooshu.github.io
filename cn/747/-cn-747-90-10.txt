○授大理坰李卿黔中宣慰使制

将我诏命，使於四方，必惟其人。矧乃旧服，咨於辅相，佥曰汝谐。用之不疑，行矣思济。李坰，国朝名相之令嗣也，文行器业，雅有家风，政事规为，克绍先志。践履亟更於中外，练达深得其本根。顷镇黔江，洽闻善政，四年问俗，五郡怀仁。恩信被於昆夷，盛名振於县道，寻移旌盖，往理桂林。载扬休声，屡著嘉绩，两地遗爱，万人去思。今闻黔巫易帅之时，颇失睦邻之道，虑成间隙，又动干戈。念远俗之无辜，向中宵而不寐，升尔揆路，为吾使星。尚念汉地人情，必怀龚遂；河内风俗，未忘寇恂。宜其宣我忧勤，导予宵旰，强者抑之，弱者抚之，无俾黔人，又堕涂炭。用尔专达，膺予简求，伫其响风，闻乐称职，殊恩好爵，无所吝焉。


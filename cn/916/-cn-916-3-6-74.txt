【正会诗】

〖《诗纪》从《类聚》作元会诗。又题下注云。晋礼志汉仪有正会礼。正旦受贺。公侯以下执贽来庭。二千石以上升殿称岁后作乐燕飨。魏帝都邺。正会文昌殿。用汉仪。〗

初岁元祚。吉日惟良。乃为嘉（本集作佳。《广文选》同。）会。燕（《类聚》作宴。《广文选》、《诗纪》同。）此高堂。尊卑列叙。典而有章。衣裳鲜洁。黼黻玄黄。清酤盈爵。中坐腾光。珍膳杂遝。充溢圆方。笙磬既设。筝瑟俱张。悲歌厉响。咀嚼清商。俯视文轩。仰瞻华梁。愿保兹善。（本集作喜。《广文选》同。《诗纪》云。一作喜。）千载为常。欢笑尽娱。乐哉未央。皇室（本集作家。《广文选》同。《诗纪》云。一作家。《御览》作室家。）荣贵。（此句《书钞》作天家华贵。）寿若东王。（《书钞》作皇。《类聚》作寿考无疆。古文苑、《广文选》、《诗纪》并同。○《御览》二十九。《诗纪》十三。又《书钞》百五十五引首三句及央、皇二韵。又《类聚》四。《初学记》四。章樵古文苑八。本集五。《广文选》八。又《御览》百八十七引曹植诗文榱华梁一句。）


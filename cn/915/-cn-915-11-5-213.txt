◇推问斩盗马贼诏

夫刑以节人，罪必无滥，故刑罚不中，民无措手足。若必以威杀为良，则应泛通众牧。苟须有禁，何得不稽之正典？又律令条宪，无听新君加戮之文，典礼旧章，不著始临专威之美。尚书曲阿朕意，实伤皇度。干暗于治理，律外重刑，并可推闻。（《魏书·赵郡王干传》。干为冀州刺史，州表斩盗马人，于律过重，而尚书以干初临，纵而不劾。诏云云。）


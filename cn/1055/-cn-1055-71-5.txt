【与尹师鲁第五书〈庆历五年夏〉】

某顿首。今春子渐兄云亡，修在镇场，半月后方知，时又卧病，草率走介，托赵秉致奠，云已之洛中矣，苦事苦事。修一春在外，四月中还家，则母、病妻皆卧在床，又值沈四替去本司，独力出治公事，入营医药。才得清卿来，即往德博视河功，比还，马坠伤足，至今行履未得。以故久不及拜书为慰，一写朋友号呼之痛。

子渐平生所为，世谓吉人君子者。然人生固不可以善恶较寿夭，吾徒所为，天下之人嫉之者半，故人相知不比他人易得，失一人如他人之失百人也。修往时意锐，性本真率。近年轻人事多，于世俗间，渐似耐烦，惟于故人书问，尚有逭慢之僻在。因之渐亡，追思数年不以一字往还，遂至幽明永隔，因此欲勉强于书尺，益知交游之难得为可惜也。子渐为人，不待缕述，修自知之。然其所为文章及在官有可记事，相别多年，不知子细，望录示一本。修于子渐不可无文字，墓志或师鲁自作则已，若不自作，则须修与君谟当作，盖他平生相知深者，吾二人与李之才尔。从不作墓志，则行状或他文字须作一篇也。愁人愁人。

师鲁知为士廉所讼，仇家报怨不意，亦听而行，此更不须较曲直，他不足道也，夏君来日，询他潞州事，得动静甚详，差慰。夏热，千万保重。


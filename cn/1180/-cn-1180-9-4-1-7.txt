昊天有成命

一章七句


一章讲：此祀成王之诗。言：帝王之命，帝王之德为之也。非唯创业者藉之以闻，其统而守成者亦藉之以永其休者也。人知成王之能永命矣，而亦知其存心乎？





昊天有成命，二后受之。

二后，文王、武王。受之，受成命。昊天有一定之命，文王、武王既以敬止敬胜之德，受于前矣。





成王不敢康，夙夜基命宥密。

成王，武王子。康，安逸。基，是始，积累于心以承藉于上也。使继之者非人，能保其不失乎？惟成王也，维抚盈成之运，此心常凛凛然，虑成命之不易保，而不敢康宁。夙夜之间，其积德以承藉天命者，但见德之所成，统万理于不遗，而时出之有本，何宏深耶！湛一理于凝寂，而纤欲之不杂，何静密耶！





於缉熙，单厥心，肆其靖之。

缉，继也。熙，明也。单，尽也。肆，故今。靖，安也。於乎！成王能积德以基命如此，是真能继续光明文、武之业，有以尽继述之心而无愧。向之不敢康者，于是乎什矣。故今能安靖天下，而四方之攸同如故也，四海之水永清犹旧也，不有以保其所受之命耶？吁！此成王之德于是为盛也，今日抚有成业者，诚当知所自矣。






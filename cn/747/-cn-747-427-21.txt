○送高侍御还凤翔序

高侍御文行忠信，士林之秀者也。御史大夫崔公，大勋既集，视人如理，高选入幕，实佐戎机。至於是邦，隐若敌国，揽辔之後，郡邑以清。若然者，艰难之时，事鲜不及矣。十一月，河冰始坚，山叶皆尽，冒此寒，届於汉阳。且欣郊迎，然後疆事。昨又继烛，尽使君之欢；今之初筵，合舍人之宴。入室而喜亲狐白，当杯而愿解豸冠。荧煌蜡花，可以醉止。请赞露之赋，用慰临岐之恨尔。


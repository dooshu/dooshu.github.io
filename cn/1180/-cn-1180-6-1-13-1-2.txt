贺灵雨表二


圣主勤民，虔举祷祈之典；皇穹眷德，丕昭康阜之符。景贶萃于一人，灵液覃于四表，欢腾禹匈，颂溢尧衢。

恭惟皇上道合冲虚，神凝渊穆。心之所向，先天而弗违；泽之所敷，与海而同润。顷者雨阳之未叙，深轸稼穑之多艰。躬启斋坛，虔祈玄渥。纶音甫下，雷声即应于重霄，法限方申，电景弘宣于三极。惟圣诚久而不替，肆甘澍渍而遂流。宫庙百神，共彰灵于为雨；山川群祀，咸效职于出云。初沾洒以霏微，继淋漓而汪。祁祁入夜，妙润物于无声，滴滴崇朝，显农时于有象。青回垄麦，开两歧汉代之祥；绿霭效禾，肇连颖周家之瑞。和气布而乾坤澄泰，霾氛涤而日月光华。盖至圣格天，保佑益隆于骏命，而惟皇敛福，丰穰茂衍于鸿禧。所谓参赞之极功，斡旋之妙用也。

臣等幸逢明盛，忻睹祯嘉。沐德龙池，夙戴涵濡之化；承恩凤沼，弥怀渐被之仁。伏愿庆祉天申，休征日集。洗兵紫塞，神功廓一统之谟；齐政玉衡，圣治永万年之业。






○农夫祷

丙戌，岁大饥，楚之南江黄间尤甚。明年，予将之舒，途出东山。见老农辈，鸠其族为祷於伍君祠。其意诚而辞俚，因得其文以润色之，亦以敬於百执事者云。

农夫某，谨达精诚於明。神吁嗟我耕食之人，谁非土之人。人之有求，神得不以聪明正直听之耶？曩者仍岁荐饥，人为鳏婺，田无耕夫，桑无蚕姬，疠疫痍疮。一方尤危。踵以吴蜀弄兵，吏呼其门，殴荒馀之人，挟弓持戟，女子生别，行啼走哭。王师有征，群盗继诛，乃归其居，乃复室庐。庐坏田芜，亦莫蠲其租。今之收合馀烬，人百其力，幸大成於秋。诚虑旱而不雨；既雨而潦；必不为潦，又虑其苗而不秀，秀而不实；又虑为螟蝗；又虑夫厩马之夺其食，赃吏之厚其敛也。呜呼！必马无厌粟者，妾无厌罗纨者。吾敛其薄矣，亦於何厚其所薄耶。伏希神明，无有所忽。祷曰：无瘠农人以肥厩马，无寒蚕妇以暖妓妾，无销耒耜以滋兵刃。农人不饥而天下肥，蚕妇不寒而天下安，耒耜不销而天下饶。妾暖而骄，兵滋而残，马肥而豪。不迹不驰，足食足衣。皇天皇天，胡忍是为。苟不此为，民其嘻嘻，神其怡怡。尚飨！








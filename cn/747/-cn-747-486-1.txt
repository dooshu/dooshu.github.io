○论江淮水灾上疏

八月日，将仕郎守左补阙臣权德舆谨昧死顿首上疏皇帝陛下。臣闻《书》曰：“百僚师师，百工惟时。”又曰：“理乱在庶官。”然则献替之司，任当耳目，所以达下人之利病，广君上之聪明。惟野人炙背之微，齐士九九之贱，奖其诚心，不致於罪。伏惟皇帝陛下以大中大和，武功文德，亭育天下，十有四年，车书所至，声教大备。微臣生逢明代，官忝谏曹既当不讳之辰，敢陈无隐之直。伏以人为邦本，食为人天，或阴阳之候暂愆，水旱之小至，匹夫匹妇，未安其家，纳隍之心，则有所轸。臣伏见自去年六月巳来，关东多雨，淮南浙西徐蔡襄鄂等道，霖潦为灾者，二十馀州，皆浸没田畴，毁败庐舍。而濒淮之地，为害特甚，因风鼓涛，人多垫溺，其所存者，生业半空。江东诸州，业在田亩，每一岁善熟，则旁资数道，春雨连夏，农功不开，人心既骇，亡者则众。幸者京师岁稔，夏麦又登，诚为根本之固，以保斯箱之庆。然赋取所资，漕挽所出，军国大计，仰於江淮，以陛下忧劳万务，励精为理之若是，而天灾尚至者，将使陛下圣虑日新又日新，而儆戒之耶？不然，臣所未喻也。诚灾不胜德，赋有定制，倘又留圣念，因而拯之，斯实代天理物为人父母之明徵也。伏望与元老台司定议，速下德音，遣使臣之有明识通方者，将恤隐之命，尽劳亻来之方，访其疾苦，蠲其租入，与连帅守长讲求所宜，鳏寡幼艾，周知其病，诏令所下，自如丰年，休嘉感通，疵疠销散。况赋无工拙，加取於人，不若藏於人之为固也。盍俾有司析量入之数，节经用之源，务求便安，以去冗费。纵灾害不甚，陛下过而忧之，无乃益圣德之光大乎！元元皇帝之三宝，曰慈曰俭曰德；明皇帝之昌言，曰在知人在安人。此陛下巳行之效，在恒久而巳，在敦固之而巳。臣每读《汉书》，至贾谊、谷永之徒，数陈理道，痛言得失，汉朝不以受之为贬，数子不以言之为罪。我太宗文皇帝之有天下也，魏徵、王等危言正词，上裨大化，无疆之祚，实兆於斯。伏惟陛下远览西汉之风，近师文皇之德，则凡百臣庶，敢尽其词；臣鄙贱顽固，不识忌讳。既窃官命，岂敢爱身？盖有所闻，则合上献，虽蹈鼎镬，犹生之年。不胜恳款惶恐之至！伏惟陛下裁择。谨奏。


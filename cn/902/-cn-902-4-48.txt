细林野哭

细林山上夜乌啼，细林山下秋草齐。
有客扁舟不系缆，乘风直下松江（一作城）西。
却忆当年细林客，孟公四海文章伯。
昔日曾来访白云，落叶满山寻不得。
始知孟公湖海人，荒台古月水粼粼。
相逢对（一作相）哭天下事，酒酣睥睨意气亲。
去岁平陵鼓声死，与公同渡吴江水。
今年梦断九峰云，旌旗犹映暮山紫。
潇洒秦庭泪已挥，髣髴聊城矢更（一作已）飞。
黄鹄欲举六翮折，茫茫四海将安归。
天地跼蹐日月促，气如长虹葬鱼腹。
肠断当年国士恩，剪纸招魂为公哭。
烈皇乘云御六龙，攀髯控驭先文忠。
君臣地下会相见，泪洒阊阖生悲风。
我欲归来振（一作生）羽翼，谁知一举入罗弋。
家世堪怜赵氏孤，到今竟作田横客。
呜呼，抚膺一声江云开，身在罗网且莫哀。
公乎公乎为我筑室傍夜台，霜寒月苦行当来。


17　歐陽修自云何嘗讀儀禮　高抑崇考儀禮不詳　禮學不可不講


歐陽公自云「平生何嘗讀儀禮」，而濮議爲言者所詆。高抑崇全云：「高憲敏公閌，龜山弟子。」於「鄉飲」考儀禮不詳，而朱文公譏之。禮學不可不講也。

【閻按】蘇氏談訓曰：「歐陽公不甚留意禮經，嘗與祖父説濮議，云：『修平生何嘗讀儀禮，偶一日至子弟書院中，几案有之，因取讀。見「爲人後者爲其父母齊衰杖期」云云，與修意合，由是破諸異議。』自謂得之多矣。」然則濮議正從儀禮得來，昔未讀，今知之耳。王氏語誤，但儀禮在「不杖期」條内。歐公云「杖」，亦誤。

【元圻案】續通鑑英宗治平二年：「詔議崇奉濮安懿王典禮，初，知諫院司馬光以帝必將追隆所生，嘗因奏事，言：『漢宣帝爲孝昭後，終不追尊衞太子、史皇孫；光武上繼元帝，亦不追尊鉅鹿、南頓君，此萬世法也。』既而韓琦等言禮不忘本，濮安懿王德盛位隆，所宜尊禮。司馬光議以爲『宜準先朝封贈期親尊屬故事，尊以高官大國』。王珪議：『濮王於仁宗爲兄，於皇帝宜稱皇伯而不名。歐陽修引喪服大記，以爲「爲人後者，爲其父母，降，服三年爲期，而不没父母之名，以見服可降而名不可没也」。若本生之親，改稱皇伯，歷攷前世，皆無典據，進封大國，則又禮無加爵之道。』范鎮、吕誨、范純仁、吕大防以爲王珪議是，劾修『首開邪議，妄引經據，陷陛下於過舉』。」〇朱子曰：「紹興初行鄉飲酒禮，其儀乃是高抑崇撰，如何不看儀禮，只將禮記鄉飲酒義做這文字，是貽笑千古者也。」〇朱子文集八十四有行鄉飲酒禮告先聖文，云：「一昨朝廷行鄉飲酒之禮，而縣之有司奉行不謹，容節謬亂，儀矩闕疎，甚不足以稱明天子舉遺興禮之意云云。」蓋謂此也。






○东都留守谢上表

臣某言：伏奉今月三日制命，授臣检校吏部尚书兼御史大夫充东都留守判东都尚书省事，以今月二十四日到东都上讫。荣渥特加，宠光备至，俯仰印绶，惭惧交怀。臣某中谢。臣才不出众，禄期代耕，因缘文字，进越名级。自圣明临御，特沐鸿私，历五曹之贰，居九卿之长。遂叨大任，忽涉四年，智虑孱愚，言辞朴讷，徒淹岁月，莫展涓埃。虽竭匪躬之诚，竟乖陈力之效，自免枢务，犹忝春官，才经半岁，复授今任。前後所历，皆不因人，无非睿奖，以至崇大。况留守所寄，东夏式瞻，在君陈毕公之选，兼天官府宪之重。面辞之日，亲奉圣，式遏匪人，整训戎事，用资窃发，必资兼材，岂臣懦薄，所宜负荷？今兵力至微，武备不足，此皆天鉴所察，臣不敢累黩聪明。社其奸情，亦在早计，必冀磨砺铅钝，罄竭肝心。忠心事君，死而後巳。违离宸眷，感恋阙庭，以陛下注意之恩，誓微臣捐躯之节。无任荷戴屏营之至！谨差押衙试殿中监成党奉表以闻。臣某诚惶诚恐顿首顿首。谨言。


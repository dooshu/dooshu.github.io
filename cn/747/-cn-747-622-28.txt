○举前池州刺史张严自代表

臣某言：伏惟建中元年正月五日制条，“诸州刺史授讫，於四方馆上表，让一人自代”者。前池州刺史张严，苦节立身，直躬激俗，洁廉惠爱，特异常流。自军兴以来，职役繁重，江淮百姓，多有流亡，张严在任三年，辟田加户。顷因公坐法至免官，在理可容，原情堪录。臣当州自定两税以来，讵今四岁，户口减省，差科日增。臣无政能，坐待颠踬，使严代处，必有成功。伏望天恩，遂臣诚请，无任悃款之至。








赦放债负

淳熙十六年二月《登极赦》：“凡民间所欠债负，不以久近多少，一切除放。”遂有方出钱旬日，未得一息，而并本尽失之者，人不以为便。何澹为谏大夫，尝论其事，遂令只偿本钱，小人无义，几至喧噪。绍熙五年七月覃赦，乃只为蠲三年以前者。按晋高祖天福六年八月，《赦》云：“私下债负取利及一倍者并放。”此最为得。又云：“天福五年终以前，残税并放。”而今时所放官物，常是以前二年为断，则民已输纳，无及于惠矣。唯民间房赁欠负，则从一年以前皆免。比之区区五代，翻有所不若也。


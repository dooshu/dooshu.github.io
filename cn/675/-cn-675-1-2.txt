卷二 达理门

世传冯瀛王诗曰：“穷达皆由命，何劳发叹声。但知行好事，莫要问前程。冬去冰须泮，春来草自生。请公观此理，天道甚分明。”又曰：“莫为危时便怆神，前程往往有期因。须知海岳归明主，未必乾坤陷吉人。道德几时曾去世，舟车何处不通津！但教方寸无诸恶，狼虎丛中也立身。”达者之言也。《青箱杂记》

张文定公齐贤尝作诗自戒并贻子孙曰：“慎言浑不畏，忍事又何妨？国法须遵守，人非莫举扬。无私仍克己，直道更和光。此个如端的，天应降吉祥。”余广为八诗：其一曰：“慎言浑不畏，言出患常随。须信枢机发，宁容驷马追！三缄事可见，两舌业当知。言是起羞本，凭公且再思。”其二曰：“忍事又何妨，勿令心火扬。火扬犹可灭，心忿固多伤。堪叹波罗密，可怜阿利王。从心更从刃，字意好精详。”其三曰：“国法须遵守，金科尽诏条。一毫如有犯，三尺不相饶。岂用夸奸黠，何须恃贵骄！自然逢吉庆，神理亦昭昭。”其四曰：“人非莫举扬，万事且包藏。殿上涎须掩，车中吐不妨。在他诚所短，于己有何长！须是常拘检，回头自忖量。”其五曰：“无私仍克己，克己又无私。二事兼修饬，终身在省思。公清多敛怨，高亢易招危。更切循卑退，方应履坦夷。”其六曰：“直道更和光，双修誉乃彰。直须和辅助，和乃直交相。恃直终多忤，偏和又少刚。能和又能直，行己自芬芳。”其七曰：“此个真端的，除非六句修。永为几杖戒，更遗子孙谋。本立方生道，农勤乃有秋。兹诗虽浅近，至理可推求。”其八曰：“天应降吉祥，天理本茫茫。舒惨虽无定，荣枯却有常。益谦尤效验，福善更昭彰。笼络无疏漏，恢恢四网张。”同前

王文惠公随深悟性理，临终作诗曰：“画堂灯欲灭，弹指向谁说！去住本寻常，春风扫残雪。”同前

谢谏议临捐馆，作诗云：“平生功业数张纸，千古英雄一窖尘。何似从来周孔教，解将仁义浸生民！”《见闻录》

皎然禅师赠吴冯处士诗云：“世人不知心是道，只言道在他方妙。还如瞽者望长安，室在东南向西笑。”东坡代答曰：“寒时便具热时风，饥汉那知食药功？莫怪禅师向西笑，缘师身在长安东。”《百斛明珠》

陶渊明《饮酒》诗云：“善养千金躯，临化消其宝。”宝不过躯，躯化则宝亡矣。人言靖节不知道，吾不信也。

余与郭生游寒溪，主簿吴亮置酒。郭生善作挽歌，酒酣发声，座为凄然。郭生言恨无佳词，因为略改乐天《寒食诗》歌之，坐客有泣者。其词曰：“鸟啼鸦噪昏乔木，“鸟”疑当作“乌”。——恶人谷珠楼哈哈儿注清明寒食谁家哭？风吹旷野纸钱飞，古墓累累春草绿。棠梨花映白杨路，尽是死生离别处。冥漠重泉哭不闻，萧萧暮雨人归去。”每句杂以散声。

“人间无漏仙，兀兀三杯醉；世上无眼禅，昏昏一觉睡。虽然无交涉，其奈略相似。相似尚如此，何况真个是！”予奉使关西见邸店壁上书此数句，爱而诵之。故海上作《浊醪有妙理赋》曰：“尝因既醉之适，方识此心之正。”此老言心之正，与孟子言人之性善何异。并同前

舒王当位，多进用文士。苏台卢中甫作诗以见志云：“青衫白发病参军，旋粜官粮买酒尊。但得有钱留客醉，何须骑马傍人门？”《雅言杂载》

杜祁公致政后，作《林下书怀》诗曰：“从政区区到白头，一生宁肯顾恩仇！双凫乘雁常深愧，野马黄羊亦过忧。岂是林泉堪佚老？只缘蒲柳不禁秋。始终幸会承平日，乐圣唯能击壤讴！”《青箱杂记》

李建勋，年八十，谒宋齐丘于拱州，题一绝于信果观壁云：“春来涨水流如活，晓出西山势似行。玉洞主人经劫在，携竿步步就长生。”归高安，无病而卒。《青琐后集》

东坡游庐山，至东林，作二偈曰：“溪声便是广长舌，山色岂非清净身！夜来八万四千偈，他日如何举似人！”“横看成岭侧成峰，远近看山了不同。不识庐山真面目，只缘身在此山中。”山谷曰：“此老于《般若》，横说竖说，了无剩语；非笔端有口，安能吐此不传之妙？”《冷斋夜话》

博识门

徐锴仕江左，至中书舍人。时吴淑为校理，古乐府中掺字者，淑多改为操字，盖章草之变。锴曰：“非可一例言。若《渔阳掺》者七鉴切，三挝鼓也。祢衡作《汉阳掺》挝，古歌云：‘边城晏闻《汉阳掺》，黄尘萧萧白日暗。’”淑叹服。《谈苑》

商汝山中多麝，绝爱其脐。每为人所逐，势且急，即自投高岩，举爪裂出其香，就絷而死，犹拱四足，以保其脐。李商隐诗曰“投岩麝退香”，许浑诗云“猎麝采生香”是也。狨类鼠而大，尾长，金色，川峡深山中，人以药箭射之，取其皮为卧褥鞍被坐毯之用。甚爱其尾，既中毒，即啮断其尾以掷之，恶为身患。杜甫诗云“狨掷寒条马见惊”，盖轻捷善缘木，猿猱之类也。嫠牛出西域，尾长而劲，中国以为缨。人或射之，亦自断其尾。《左氏》所谓雄鸡自断其尾。同前

李义山诗：“小鼎烹茶面曲池，白须道士竹间棋。何人书破蒲葵扇，记着南窗移树时。”蒲葵扇出《谢安传》，然人不知其何名蒲葵。苏子容云：棕榈也，出《广雅》，今衢信宣歙间扇是也。谓彩似蒲葵尔。《诗史》

梅圣俞《河豚》诗云：“春岸飞杨花。”永叔谓河豚食杨花则肥。韩渥诗：“柳絮覆溪鱼正肥。”大抵鱼食杨花则肥，不必河豚。(《诗史》)

陇西地名鱼龙，出石鱼。掘地得石，破其中有鱼痕，鳞甲纤悉皆具，烧之有鱼气。盖鱼蛰泥而变为石。衡州亦有，无异陇西者。故杜云：“水落鱼龙夜，山空鸟鼠秋。”正陇州诗。(《诗史》)

《南部烟花录》文理极俗，又载陈叔宝诗云：“夕阳如有意，偏傍小窗明。”此乃唐人方棫诗，非叔宝作，兼六朝人大抵不如此。唐《艺文志》载《烟花录》乃记广陵行幸事，此本已无，唐末人伪作此书尔。《诗史》，又《大业拾遗记》载“夕阳如有意，偏傍小窗明”是叔宝作，兼有全篇。

欧阳文忠爱林逋诗“草泥行郭索，云木叫钩辀”，以谓语新而属对亲切。钩辀，鹧鸪声也；郭索，蟹行貌。《太玄》曰：“蟹之郭索，用心躁也。”《古今诗话》

古诗云：“博山炉中百和香，郁金苏合及都梁。”又：“氍吾水香，迷迭艾纳及都梁。”尝按《广志》：都梁香出交广，形如藿。迷迭出西域。魏文帝又有《迷迭赋》。信乎，不行一万里，不读万卷书，不可看老杜诗也。《王直方诗话》

前世所称驵侩，驵子党切，今人谓之牙。韩文公赠玉川诗曰：“水北山人得名声，去年去作幕下士；水南山人又继往，鞍马仆从塞闾里；少室山人索价高，两以谏官招不起。”又云：“先生抱才须大用，宰相未许终不仕。”王向子直谓韩公与处士作牙。牙，商度物价也。驵侩为牙者，世不晓所谓。道原云：“本谓之互，即互市事尔。唐人书互字作，字似牙字，因转读为牙。”其理如可信。或云：何得举世同辞？盖不足怪。今人以萬为万，以千为ノ，亦人人道之也。《贡父诗话》

杨大年因奏事论及《比红儿诗》，大年不能对，甚以为恨。访《比红儿诗》，终不可得。忽一日，鬻书者有小编，视之，乃《比红儿诗》也。自此，士大夫始传之。此诗乃罗虬所为，凡百首。盖当时但传其诗，不载名氏，大年偶不记尔。《笔谈》

余靖尚书使虏，为胡诗，契丹爱之；再往，情益亲。余诗云：“夜筵设罗侈盛也臣拜洗受赐也，两朝厥荷通好也情干勒厚重也。微臣雅鲁拜舞也祝若统福佑也，圣寿铁摆嵩高也俱可忒无极也。”虏举大杯谓余曰：“能道此，余为卿饮。”复举之，虏大笑，遂为釂觞。汉史记槃木、白狼诗，汉语则协，夷语则否。其实夷人先作诗，反用夷语译出，不如余真胡语也。《诗史》

山谷云：“余读《周书月令》云：‘反舌无声，佞人在侧。’”乃解老杜《百舌》诗“过时如发口，君侧有谗人”之句。《王直方诗话》

《永明禅师记》曰：有禅师夜经行，误践瓜皮，意其虾蟆也，死堕恶道。又有山行人为蛇螫，而意触树桩。行三十里，遇筮医识之，告曰：“蛇螫也。”发毒而死。使行人不遇筮医，毒遂不发；比丘知是瓜皮，不堕恶道。古德偈曰：“恶境自虚不须畏，终朝照瞩元无对。设使住持浮幻身，任运都无舌身意。”《冷斋夜话》

幼敏门

杨文公，年十一岁，建州送入阙下，章圣亲试一赋二诗，顷刻而成。令送中书再试。参政李至状：“臣等言：押送建州十一岁习进士杨亿到中书，其人来自江湖，对天陛殊无震惕，盖圣祚承平，神童间出。臣等令赋《喜朝京阙诗》五言六韵，顷刻而成。”诗曰：“七闽波渺漠，双阙势岧峣。晓登云外岭，夜渡月中潮。”断句：“愿秉清忠节，终身立圣朝。”

又，杨文公数岁不能言，一日，家人抱登楼，忽触其首，便能语。家人曰：“既能言，可为诗乎？”曰：“可。”遂吟《登楼诗》云：“危楼高百尺，手可摘星辰。不敢高声语，恐惊天上人。”《古今诗话》

夏文庄试制科，廷对，出殿门，杨徽之见其年少，遽邀与语曰：“老夫它则不知，唯喜吟诗，愿丐贤良一篇，以卜他日之志。”忻然为书曰：“殿上衮衣明日月，砚中旗影动龙蛇。纵横礼乐三千字，独对丹墀日未斜。”《青箱杂记》

明皇御勤政楼，大张音乐。教坊王大娘善戴竿，于百尺上为木山，状瀛洲方丈，命小儿持绛节出入其间，舞亦不辍。刘晏以神童为秘书省正字，年十岁，慧悟过人。召于帘中坐贵妃膝上，为施粉黛与戴巾栉。问晏：“汝为正字而来，正得几字？”曰：“天下字皆正，唯有朋字未正。”贵妃令咏王大娘戴竿，晏曰：“楼前百戏竞争新，惟有长竿妙入神。谁谓绮罗翻有力，犹自嫌轻更着人。”《明皇杂录》

苏瓌未知男颋，有人献兔，挂于廊庑间。召颋咏诗：“兔子死阑弹，将来挂竹竿。试将明镜照，何异月中看？”由是称为小许公。《开元传信记》

京兆尹访苏瓌，既去，瓌令男颋咏尹字。乃曰：“丑虽有足，甲不成身。见君无口，知伊少人。”其敏捷如此。明皇问瓌：“草书难其人，谁可？”瓌曰：“臣不知其他。臣男颋，为文甚速，可备使令。然性嗜酒，幸免沉醉，足以了事。”令召至，则酒未解，犹呕殿下。命中贵人扶卧御幄前，明皇亲举衾覆之。既醒，援笔立就。明皇抚其背曰：“知子莫若父。”《明皇杂录》

徐锴字楚金，年十余岁，群从宴集，分题赋诗，令为《秋词》，援笔立成，其略曰：“井梧分堕砌，塞雁远横空。雨久莓苔紫，霜浓薜荔红。”《诗史》

林杰字智周，五岁，与父同游王仙君坛。父曰：“能诗乎？”杰曰：“羽客已登云路去，丹砂草木尽凋残。不知千岁归何日，空使时人扫旧坛。”又谒唐中丞，作《七夕》诗曰：“七夕今朝看碧霄，牵牛织女渡河桥。家家乞巧望秋月，穿尽红丝几万条。”唐公曰：“真神童也。”年十七，方秋初，忽有双鹤盘空而下，忻然下阶，抱得一只，父恐非祥，令放之，鹤升堂而去。是夕，得疾而卒。郑立之以诗哭之曰：“才高未及贾生年，何事孤魂逐逝川？萤聚帐中人已去，鹤离台上月空圆。”《古今诗话》

李琪，十岁通《六经》，父佐王铎滑州幕，闻而异之。会府燕，铎遣人以《三杰赋》试之。琪作赋，尾句云：“得士则昌，非贤罔共。龙头之友斯贵，鼎足之臣可重。宜哉项氏之所以亡，有一范增而不能用。”铎曰：“大器也。”他日谒师，帅谓琪曰：“蜀中诏到，用夏州拓跋思恭为北京收复都统，可作诗否？”琪曰：“飞骑日边来，何时玉辇回？早平关右贼，莫待诏书催。”铎益异之。

王元之内翰，五岁已能诗。因太守赏白莲，倅言元之能与，语于太守，因召而吟一绝云：“昨夜三更后，姮娥堕玉簪。冯夷不敢受，捧出碧波心。”又云：“佳人方素面，对镜理新妆。”守曰：“天授也。”

丘瑃十岁，谒陈州太守曰：“前日寺中闻射，因成诗云：‘殿宇时闻燕雀喧，虚庭尽日少人行。孤吟独坐情何限？时喜风传中鹄声。’”守喜，令对“弱柳丝丝搓绿线”，曰：“春云片片揭新绵。”

蒋堂侍郎，方六岁，父令作《栀子花诗》，曰：“庭前栀子树，四畔有桠杈。未结黄金子，先开白玉花。”

崔铉相为童时，随父谒韩滉，指架上鹰令作诗，曰：“天边心胆架头身，欲拟飞腾未有因。万里碧霄终一去，不知谁是解绦人？”

李贺字长吉，唐诸王孙。七岁，以长短之制名动京师。韩文公、皇甫湜过其父晋肃，见其子，总角荷衣而出，二公不之信，因而试一篇。贺承命欣然，操觚染翰，旁若无人，仍目曰《高轩过》：“华裾织翠青如葱，金环压辔摇玲珑。马蹄隐耳声隆隆，入门下马气如虹。云是东京才子文章巨公，二十八宿罗心胸。殿前作赋声摩空，笔补造化天无功，元精炯炯贯当中。庞眉书客感秋蓬，谁知死草生华风！我今垂翅附冥鸿，他日不羞蛇作龙。”二公大惊，以所乘马联镳而还所居，亲为束发。年未弱冠，丁内艰。他日，举进士，或谤贺不避家讳，韩文公特著《讳辩》一篇，不幸未壮室而终。并同前

寇元弼言：徐州通判李绹有子七岁，不善诗，忽咏《落花诗》云：“流水难穷目，斜阳易断肠。谁同砑光帽，一曲舞《山香》。”父惊问之，若有物凭者，自云是谢中舍。问砑光帽事，云：西王母宴群仙，有舞者戴砑光帽，帽上簪花，舞《山香》，曲未终，花皆落。《百斛明珠》

贾黄中乃唐相造《华夷图》丞相耽之远孙。七岁童子举关头及第，李昉赠之诗云：“七岁神童古所难，贾家门户有衣冠。七人科第排头上，五部经书诵舌端。见榜不知名字贵，登筵未识管弦欢。从兹稳上青霄路，万里谁能测羽翰！”太平兴国中参大政。《玉壶清话》

苏州童子刘少逸，年十一，文辞精敏，有老成体。其师潘阆携以见长洲宰王元之、吴县宰罗思纯，以所作贽二公。二公名重当时，疑所贽假手，未之信，因试之；与之联句，略不淹思。思纯曰：“无风烟焰直。”少逸曰：“有月竹阴寒。”又曰：“日移竹影侵棋局。”少逸曰：“风递花香入酒尊。”元之曰：“风雨江城暮。”少逸曰：“波涛海寺秋。”元之曰：“一回酒渴思吞海。”少逸曰：“几度诗狂欲上天。”凡数十联皆敏，二公惊异，至闻于朝，赐进士及第。官止尚书员外郎。《续归田录》

孙周翰精敏，亦少逸之流。其父穆之，携以见郡侯。时赏春作会，座客簪花。郡侯属周翰曰：“口吹杨叶成新曲。”翰曰：“头戴花枝学后生。”郡侯笑曰：“何遽便戏老夫！”赐童子出身。

马希振为鼎州节度使，马氏诸子中白眉也。与门下客何致雍、僧贯徽联句。希振曰：“青蛇每用腰为力。”贯徽曰：“红苋时将叶作花。”又见蚁子缘砌，希振曰：“蚁子子衔虫子子。”雍曰：“猫儿儿捉雀儿儿。”实一代之隽。并同前

黄鉴学士，七岁而不言，其祖爱之，以谓风骨之美，当大吾门，不宜如是也。每遇景物，必道其名达其理以指教之；然终不言。一日，又谓之曰：“杨文公幼而不言，文公之父告之曰：‘后园梨落篱，神童知不知？’文公发声曰：‘不是风摇树，便是鹊惊枝。’汝风骨若此，何为不言？”鉴竟不对。后携行河上，其祖曰：“水马池中走。”鉴曰：“游鱼波上浮。”后任馆阁。《李康靖见闻录》









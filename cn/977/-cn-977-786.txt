邵雍　谢富相公见示新诗一轴

通衢选地半松筠，元老辞荣向盛辰。

多种好花观物体，每斟醇酒发天真。

清朝将相当年事，碧洞神仙今日身。

更出新诗二十首，其间字字敌阳春。

邵雍

邵雍　谢富相公见示新诗一轴

文章天下称公器，诗在文章更不疏。

到性始知真气味，入神方见妙功夫。

闲将岁月观消长，静把乾坤照有无。

辞比离骚更温润，离骚其奈少宽舒。

【卷14】

邵雍


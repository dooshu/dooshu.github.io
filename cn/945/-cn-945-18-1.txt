知处州谢到任表

臣某言臣昨奉勅差知处州军州事已於今月三日赴本任讫远辞螭陛权剖使符百城之任既优五彩之荣斯极臣某中谢臣早自孤平获逢开泰徒以雕虫之伎遂尘汗简之司皇帝陛下夤奉宗祧旁求俊乂谓臣处於羣萃窃画饼之名知臣耻於进趋挺素丝之节度越伦辈超践掖垣复误赐於选抡获同司於笔削家徒四壁贫方甚於临卭字赏千金书未悬於秦市特推恩於陋巷俾将命於列藩既克就於国书又骤加於勲籍未出瀛洲之署尚参文石之班盖以臣早奉庭闱久栖辇毂离邦寖远怀土滋深乌鸟之情实巢南之是切刍荛之恳须伏阁以自陈封章才黩於冕旒俞诏已颁於蓬荜幸一麾之甚便复再疏以请行陛下察以寸心恕其九死许扶擕於老幼令密迩於乡闾况浙右奥区缙云善地闾阎蕃庶土壤膏腴声教所覃俗知礼让耕桑甚广民少惰游今岁虽罹旱暵之灾尚多溉灌之利人无菜色亩有余粮属隣郡之不登故谷籴之微贵提封之内安堵如常前春已来不至乏絶一境偶无於疲瘵九重望减於焦劳臣谨当恭守诏条恪居官次袴襦报政岂朞月之敢期氷蘖捡身固生平之所履傥渝素守是速灵诛臣又念朝辞日得面圣顔亲承睿旨以俯隣於桑梓又获奉於甘旨推从欲之仁广听卑之造特许终於考秩且未议於替移即臣举族知归杀身莫报况丘园甚近鸡犬相闻乡里亲姻或谐於聚首弟妹婚嫁免至於失时上以慰慈母之心次以了私门之事而臣齿髪方盛驽蹇未衰抱椠怀铅终预诸儒之末摩顶至踵须酬万乘之知冒眛上言陨越无措臣无任云云


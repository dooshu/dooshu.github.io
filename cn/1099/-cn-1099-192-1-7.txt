○遵詔旨戒專橫宦官疏 【 湖廣鎮守】

近該鎮守湖廣等處地方御馬監太監潘真奏帶參隨家人、續又奏討書筭人役、俱奉欽依、各處分守鎮守太監、合用應付書辦、跟隨官舍等項取用、著照成化弘治年間事例行、撫按官勿得搜索阻滯、還通行與他每知道、臣聞正德年間、權奸用事、各省鎮守內臣、科擾地方、殘害百姓、廢法逞私、無所不至、未必皆出自本人。正由參隨書筭人等。獻謟貢諛。出奇用智。一以乞主者之憐。一以為肥家之計以致民不聊生。盜賊蜂起。幸賴　陛下登極一詔、如日中天、天下臣民、方得更甦、而今乃蹈故轍、為諸藩首倡、　陛下畧不加察、特賜俯容、誠臣等之所未喻也、仰惟　陛下登極之初、欺公玩法者、悉聽紏參、蠹國殃民者、置之重典、豪橫屏跡、奸諛縮頸、雖乘極敝之後是誠雍熙太和之幾也、夫何年來、漸渝　聖旨、凡鎮守分守等官、或惡狀著明、或賍私敗露、或非分請求、撫按交章彈劾、科道屢疏執奏、批答之下、不曰著安靜行事、則曰不許生事害人、辭尚從容、法流寬縱。然詳味綸音。猶禁其欲而不得肆。懼貽後患。必知所畏而不敢為雖憸小夤緣。曲蒙庇覆然而　陛下勤恤民隱之心猶未虧損也。不意近來、復有此等小人、此等請乞、以致　陛下有此等批荅、滋亂長奸、誨頑縱惡、　朝廷多反汗之失。閭閻喪樂生之心。大戾初政。將來不知何所底極也。臣等窺真之意、自以為權右法司勢雄一省、非復向之一太和比矣欲事誅求、未得肯綮、故必此輩以贊相之、然後可從而羅織也、　陛下不惟不禁、而又使人不得禁、雖曰縱一人、而實乃以導眾人。在真雖得私恩小惠。其如設湖藩之陷穽何。况鎮守之置。所以鎮靜地方。用防意外。撫按之司。所以除姦革弊。鋤梗剔強。　祖宗良法美意。凡以為民也。今勢應鎮靜者。假借以爪牙。理宜振作者。消阻其風采倒行逆施、不可明甚。　陛下何所見而復為之哉。


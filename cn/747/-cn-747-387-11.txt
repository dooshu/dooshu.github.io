○送王判官赴福州序

松梓便冉，茂於深山，不能逃匠石之顾；贤士君子，晦其言迹，不能使人不已知，其势然也。之子言忠信，行笃敬，以文雅丽，则括而羽之。而世皆观颐，我独俭德，吾固知长风六翮，必有时而去。及御史大夫李公之命介也，辟书四下，果以嗣宗为首。岁二月，载骤四骆，脂车而东。闽中者，左溟海，右百越，岭外峭峻，风俗剽悍。岁比饥馑，民方札瘥，非威非怀，莫可绥也。议者共谓君匡戎幕以义，佐师律以礼，报国士以直，道罢人以德，使安危悬於指掌，胜负决於谈笑，则咨谋之道宏矣。岂椎髻殊俗，覆车畏途，足为志士之怵惕哉？凡吾与之出祖者，亦既偕赋之。


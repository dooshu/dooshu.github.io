赠孙克咸


孙郎历落天下才，龙文手握双玫瑰。
自言三卷授黄石，谈兵说剑如风雷。
时与少年四五辈，呼鹰走马登高台。
春风初绿长干草，白门柳花飞满道。
红妆落日醉轻霞，影写清淮金騕袅。
酒酣拔剑为我歌，结交贤豪苦不早。
鄂渚风烟乱素秋，千帆斗舰上荆州。
上客重题鹦鹉赋，书佐还陪明月楼。
数行能折虎牙将，一言叱咤龙额侯。
叹息我谋适不用，归来仍典骕骦裘。
钱塘八月与君遇，慷慨犹存肝胆露。
明河欲堕西泠桥，疏钟半暝南屏树。
十年衰乱难重陈，把酒相看泪如雨。
皓齿青蛾委路尘，淮水长江尚东去。
君家哲兄多雄风，拥师十万镇云中。
今年逐虏来卢龙，天子赐宴明光宫。
何不拂君大羽箭，仰天一射天山空。
第五之名比骠骑，指挥万里平胡戎。
黄河鲤鱼红拨剌，长安故人素书至。
白波恶浪高于山，焚林触石知何意。
千古终无廉蔺徒，眼前惟见萧朱事。
轩冕甘为五鼎烹，壮士翻为二桃弃。
以之尘世难盘桓，掉头烟海空漫漫。
子学任公垂钓竿，予亦逢萌早挂冠。
天阴野旷龙蛇蛰，云高日薄鸿雁寒。
此行倘把浮丘袖，翠羽金支扫石坛。





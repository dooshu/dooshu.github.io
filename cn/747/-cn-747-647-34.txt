○王承宗母吴氏封齐国太夫人制

敕：故成德军节度镇、冀、深、赵等州观察、处置等使金紫光禄大夫检校尚书左仆射赠侍中王承宗母燕国太夫人吴氏：鲁文在手，燕梦徵兰，道以匡夫，仁而训子。教日竭诚之操，义必资忠；戒陈婴自大之心，明於处顺。是以承宗辞代之际，承元领务之初，或辍哭以据床，每形言於忧国。人知趣向，道实光明，宜受进封之恩，用表贯霜之节。


◇上疏追理邓艾

故征西将军邓艾，心怀至忠而荷反逆之名，平定巴蜀而受夷灭之诛，臣窃悼之。惜哉，言艾之反也！以艾性刚急，矜功伐善，而不能协同朋类，轻犯雅俗，失君子之心，故莫肯理之。臣敢昧死言艾所以不反之状。艾本屯田掌犊人，宣皇帝拔之于农吏之中，显之于宰府之职，处内外之官，据文武之任；所在辄有名绩，固足以明宣皇帝之知人矣。会值洮西之役，姜维有断陇右之志，官兵失利，刺史王经困于围城之中。当尔之时，一州危惧，陇右懔懔，几非国家之有也。先帝以为深忧重虑，思惟可以安边杀敌，莫贤于艾，故授之以兵马，解狄道之围。围解，留屯上わ。承官军大败之後，士卒破胆，将吏无气，仓库空虚，器械殚尽，艾修治备守，欲积谷强兵，以待有事。是岁凶旱少雨，艾为区种之法，身被乌衣，手执耒耜，以率先将士，上下相感，莫不尽力。艾持节守边，所统万数而身不离仆虏之劳，亲执士民之役，非执节忠勤，孰能若此？故落门、段谷之战，能以少击多，摧破强贼，斩首万计。先帝知其可任，遂委艾以庙胜成图，指授长策。艾受命忘身，龙骧麟振，前无坚敌。蜀地阻险，山高谷深，而艾步乘不满二万，束马悬车，自投死地，勇气凌云，将士乘势，故能使刘禅震怖，君臣面缚，叉手屈膝，军不逾时，而巴蜀荡定：此艾固足以彰先帝之善任矣。艾功名已成，亦当书之竹帛，傅祚万世。七十老公复反，欲何所求哉？艾以禅初降远郡未附，诚恃养育之恩，心不自疑，矫命承制，权安社稷；虽违常科，有合古义，原心定罪，事可详论。故镇西将军锺会，有吞天下之心，忌艾威名，知必不同，因其疑似，构成其事。艾被诏书，即遣强兵，束身就缚，不敢顾望；诚自知奉见先帝，必无当死之理也。会受诛之後，艾参佐官属、部曲将吏，愚戆相聚，自共追艾，破坏槛车，解其囚执。艾在困地，是以狼狈失据。夫反非小事，若怀恶心，即当谋及豪杰，然後乃能兴动大众。不闻艾有腹心一人，临死口无恶言，独受腹背之诛，岂不哀哉？忠而受诛，信而见疑，头县马市，诸子并斩；故见之者垂涕，闻之者叹息，此贾谊所以慷慨于汉文；天下之事可为痛哭者良有以也。陛下龙兴，阐弘大度，释诸嫌忌受诛之家不拘叙用，听艾立後、祭祀不绝。昔秦民怜白起之无罪，吴人伤子胥之冤酷，皆为之立祠。今天下民人，为艾悼心痛恨，亦犹是也。臣以为艾身首分离，捐弃故土，谓可听艾门生故吏收艾尸丧，归葬旧墓，还其田宅；以平蜀之功，绍封其孙。使艾阖棺定谥，死无所馀恨，赦冤魂于黄泉，收信义于後世；葬一人而天下慕其行，埋一魂而天下归其义。所为者寡而悦者众，则天下徇名之士，思立功之臣，必投汤火，乐为陛下死矣。（《魏志·邓艾传》。泰康三年，议郎段灼上疏理艾。又见《晋书·段灼传》，又《群书治要》二十九引《晋书》。）


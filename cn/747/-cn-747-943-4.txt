○皇太子为皇帝生日醮词

臣闻元穹广覆，无劳仰祝之辞；碧海周涵，亦纳涓添之露。敢缘斯旨，辄罄明诚。某月日是皇帝生日，本命甲戌之辰。锡秘记於先天，豫昭灵贶；涌珍符於厚地，潜契明文。卜年开万叶之荣，推策彰百神之助。爰申大醮，虔俟鸿休，集三元万圣之祥，永北极南山之寿。昭明丹恳，恭望元恩。臣某不任稽首虔祈激切之至。


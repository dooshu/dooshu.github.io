附录一宋人话本小说中人物词


梁意娘

醉翁谈录云：意娘，五代后周时人，适李生。其词盖南宋人所依托。

秦楼月

春宵短。香闺寂寞愁无限。愁无限。一声窗外，晓莺新啭。起来无语成娇懒。柔肠易断人难见。人难见。这些心绪，如何消遣。

茶瓶儿

满地落花铺绣。春色著人如酒。晓莺窗外啼杨柳。愁不奈、两眉频皱。关山杳。音尘悄。那堪是、昔年时候。盟言辜负知多少。对好景、顿成消瘦。

越娘

越娘，广州参军陈敏夫妾。

西江月

一自东君去后，几多恩爱暌离。频凝泪眼望乡畿。客路迢迢千里。顾我风情不薄，与君驿邸相随。参军虽死不须悲。幸有连枝同气。

张师师

师师，京师（宋之东京，今开封）妓。

西江月

和柳永

一种何其轻薄，三眠情意偏多。飞花舞絮弄春和。全没些儿定个。

踪迹岂容收拾，风流无处消磨。依依接取手亲挼。永结同心向我。

钱安安

安安，京师（宋之东京，今开封）妓。

西江月

谁道词高和寡，须知会少离多。三家本作一家和。更莫容他别个。

且恁眼前同乐，休将饮里相磨。酒肠不奈苦揉挼。我醉无多酌我。

张商英

商英字天觉，号无尽居士，蜀之新津人。生于庆历三年（1043）。登治平二年（1065）进士第。绍圣初。累擢左司谏、工部侍郎。大观中，历尚书右仆射、中书侍郎，贬衡州，复官。宣和三年（1121）卒，赠少保，谥文忠。曾入党籍，有无尽集，不传。

南乡子

向晚出京关。细雨微风拂面寒。杨柳堤边青草岸，堪观。只在人心咫尺间。

酒饮盏须干。莫道浮生似等闲。用则逆理天下事。何难。不用云中别有山。

又

瓦钵与磁瓯。闲伴白云醉后休。得失事常贫也乐，无忧。运去英雄不自由。

彭越与韩侯。盖世功名一土丘。名利有饵鱼吞饵，轮收。得税那能更上钩。

徐都尉

徐都尉，不知其名，与苏轼有和词。

殢人娇

小苑藏春，信道游人未见。花脸嫩、柳腰娇软。停觞缓引，正夕阳将晚。莺误入，蹴损海棠花片。

只怅春心，当时露见，小楼外、曾劳目断。灯前料想。也饥心饱眼。从此去，萦心有人可惯。

崔木

木字子高，兖州（今山东滋阳）人。元符间，游太学。

最高楼

蹇驴缓跨，迢递至京城。当此际，正芳春。芹泥融暖飞雏燕，柳条摇曳韵鹂庚。更那堪，迟日暖，晓风轻。

算费尽、主人歌与酒，更费尽、青楼秦与筝。多少事，绊牵情。愧我品题无雅句，喜君歌咏不新声。愿从今，鱼比目，凤和鸣。

虞美人

春来秋往何时了。心事知多少。深深庭院悄无人。独自行来独坐、若为情。

双旌声势虽云贵。终是谁存济。今宵已幸得人言。拟待劳烦神女、下巫山。

黄舜英

舜英，崔木之妻。

虞美人

一从骨肉相抛了。受了多多少。溪山风月属何人。到此思量、因甚不关情。

而今虽道王孙贵。有事凭谁济。自从今夜得媒言。相见佳期无谓、隔关山。

贾奕

奕官右厢都巡官，带武功郎。汴妓李师师之婿。

南乡子

闲步小楼前。见个佳人貌类仙。暗想圣情浑似梦，追欢。执手兰房恣意怜。

一夜说盟言。满掬沉檀喷瑞烟。报道早期归去晚，回銮。留下鲛绡当宿钱。

窃杯女子

宣和六年（1124）元宵，放灯赐酒，一女子藏其金杯，徽宗命作词，以杯赐之。

鹧鸪天

灯火楼台处处新。笑携郎手御街行。回头忽听传呼急，不觉鸳鸯两处分。

天表近，帝恩荣。琼浆饮罢脸生春。归来恐被儿夫怪，愿赐金杯作证明。

念奴娇

桂魄澄辉，禁城内、万盏花灯罗列。无限佳人穿绣径。几多妖艳奇绝。凤烛交光。银灯相射，奏箫韶初歇。鸣鞘响处，万民瞻仰宫阙。

妾自闺门给假，与夫携手，共赏元宵节。误到玉皇金殿砌，赐酒金杯满设。量窄从来，红凝粉面，尊见无凭说。假王金盏，免公婆责罚臣妾。

刘锜

锜字信叔，德顺军（在今甘肃省静宁县东）人。绍兴中，充东京副留守。金兵围顺昌，大破之。金主亮南侵，锜为江淮浙西制置使，节制各路军马，与战不利。寻以病求解兵柄，召还，提举万寿观。绍兴三十二年（1162）卒，谥武穆。

鹧鸪天

竹引牵牛花满街。疏篱茅舍月光筛。琉璃盏内茅柴酒，白玉盘中簇豆梅。

休懊恼，且开怀。平生赢得笑颜开。三千里地无知己，十万军中挂印来。

陈义

义字可常，温州乐清人。累举不第，出家为僧。

菩萨蛮

平生只被今朝误。今朝却把平生补。重午一年期。斋僧只待时。

主人恩义重。两载蒙恩宠。清净得为僧。幽闲度此生。

又

包中香黍分边角。彩丝剪就交绒索。樽俎泛菖蒲。年年五月初。

主人恩义重。对景承欢宠。何日玩山家。葵蒿三四花。

又

天生体态腰肢细。新词唱彻歌声利。出口便清奇。扬尘簌簌飞。主人恩义重。宴出红妆宠。便要赏新荷。时光也不多。

又

去年共饮菖蒲酒。今年却向僧房守。好事更多磨。教人没奈何。主人恩义重。知我心头痛。待要赏新荷。争知疾愈么。

梅娇

梅娇，吴七郡王爱姬。

满庭芳

嘲杏俏

一种阳和，玉英初纵，雪天分外精神。冰肌肉骨，别是一家春。楼上笛声三弄，百花都未知音。明窗畔，临风对月，曾结岁寒盟。

笑杏花何太晚，迟疑不发，等待春深。只宜远望，举目似烧林。丽质芳姿虽好。一时取媚东君。争如我，青青结子，金鼎内调羹。

杏俏

杏俏，吴七郡王爱姬。

满庭芳

嘲梅娇

景傍清明，日和风暖，数枝浓淡胭脂。春来早起，惟我独芳菲。门外几番雨过，似佳人、细腻香肌。堪赏处，玉楼人醉，斜插满头归。

梅花何太早，消疏骨肉，叶密花稀。不逢媚景，开后甚孤栖。恐怕百花笑你，甘心受、雪压霜欺。争如我，年年得意，占断踏青时。

苏小娘

吴七郡王姬。

飞龙宴

炎炎暑气时，流光闲烁，闲扃深院。水阁凉亭，半开帘幕遥观。灼灼榴花吐艳。细雨洒、小荷香浅。树影竹影，清凉潇洒，枕簟摇纨扇。

堪叹浮世忙如箭。对良辰欢乐，莫辞频劝。遇酒逢歌，恣情遂意迷恋。须信人生聚散。奈区区、利牵名绊。少年未倦。良天皓月金尊满。

张魁

踏莎行

凤髻堆鸦，香酥莹腻。雨中花占街前地。弓鞋湿透立多时，无人为问深深意。

眉上新愁，手中文字。如何不倩鳞鸿去。想伊只诉薄清人。官中不管闲公事。

张枢密

张枢密，不知其名，建康留守。

声声慢

判道士还俗

星冠懒带，鹤氅慷披，色心顿起兰房。离了三清归去，作个新郎。良宵自有佳景，更烧甚、清香德香。瑶台上，便玉皇亲诏，也则寻常。

常观里、孤孤令令，争如赴鸳闱，夜夜成双。救苦天尊，作且远离他方。更深酒阑歌罢，殢玉人、云雨交相。问则甚，咱门这里拜章。

申二官人

踏莎行

嘲建康妓李燕燕

葱草身才、灯心脚手。闲时与蝶花间走。有时跌倒屋檐头，蜘蛛网里翻筋斗。水马驰来，藕丝缠就。鹅毛般上三杯酒。等闲试把秤儿秤，平盘分上何曾有。

杨岛仙

失调名

待得团圆时候，樽前问这时节。

吴德远

罗烨醉翁谈录丁集卷一作吴德隆。

失调名

过平康巷陌绮罗丛。赢得佳人。妙舞艳歌，争劝金钟。

连静女

静女，延平（今福建省南平）人。嫁儒生陈彦臣。

失调名

朦胧月影，黯淡花阴，独立等多时。只恐冤家误约，又怕他、侧近人知。千回作念，万般思忆，心下暗猜疑。蓦地偷来厮见，抱著郎、语颤声低。

轻移莲步，暗褪罗裳，携手过廊西。已是更阑人静，粉郎恣意怜伊。霎时云雨，半晌欢娱，依旧两分飞。去也回眸告道，待等奴、兜上鞋儿。

武陵春

人道有情有梦，无梦岂无情，夜夜相思直到明。有梦怎生成。

伊若忽然来梦里，邻笛又还惊。笛里声声不忍听。浑是断肠声。

楚娘

楚娘，妓女，适三山（今福州）林茂叔。

生查子

题壁间

去年梅雪天，千里人归远。今岁雪梅天，千里人追怨。

铁石作心肠，铁石刚犹软。江海比君恩，江海深犹浅。

谢福娘

福娘，建康妓，适张时。

南歌子

闲傍药栏西。正是春光三月时。深紫浅红光照眼，依稀。有似西施醉枕欹。

摘放胆瓶儿。冷艳幽光映酒卮。曾记古人题品语，祆知。今夜花王得艳妻。

张时

时字逢辰，河南人。

南歌子

和谢福娘

暖日未斜西。正是迷花殢酒时。红药雕阑吴冷艳，依稀。花重枝柔压半欹。

相对耍猴儿。一捻幽芳劝酒卮。魏紫姚黄来觑着，方知，准拟今宵醉伴妻。

双渐

渐，闾江郡吏。与苏小卿相恋。后登第，结为夫妇。

人月圆

碧纱低映秦娥面，咫尺暗香浓。瑶池春晚，长天共恨，烟锁芙蓉。

夭桃再赏，流莺声巧，不待春工。樽前潜想，樱桃破处，得似香红。

黄夫人

近人注警世通言，以黄夫人为孙道绚，未知所本。

鹧鸪天

先自春光似酒浓。时听莺语透帘栊。小桥杨柳飘香絮，山寺绯桃散落红。

莺渐老，蝶西老。春归难觅恨无穷。侵阶草色迷朝雨，满地梨花逐晓风。

刘使君

小说称戴花刘使君。

醉亭楼

平生性格，随分好些春色。沉醉恋花陌。虽然年老心未老，满头花压巾帽侧。鬓如霜，须似雪，自嗟恻。

几个相知劝我染，几个相知劝我摘。染摘有何益。当初怕成短命鬼，如今已过中年客。且留些，妆晚景，尽教白。

李氏

小说称延安李氏。

浣溪沙

无力蔷薇带雨低。多情蝴蝶趁花飞。流水飘香乳燕啼。

南浦魂销春不管，东阳衣减镜先知。小楼今夜月依依。

朱希真

希真小字秋娘，建康府朱将仕女，适同邑商人徐必用。

失调名

闺怨词

苦汝临期话别，与君挽手叮咛。归期誓约十馀朝，去后又经三四月，鱼沉雁杳，空倚著六曲阑干。凤只鸾孤，谩独宿半床衾枕。欲寄花牌传密意，奈无黄耳堪凭。待修锦字诉离情。

采桑子

闺怨集句

王孙去后无芳草，绿遍书阶。尘满妆台。粉面羞搽泪满腮。教我甚情怀。

去时梅蕊全然少，等到花开。花已成梅。梅子青青又待黄，兀自未归来。

张幼谦

幼谦，浙东人。宋末登科，仕至群倅。与邻女罗惜惜以词相赠答，卒成偕老。

一剪梅

同年同日又同窗。不似鸾凰。谁似鸾凰。石榴树下事匆忙。惊散鸳鸯。拆散鸳鸯。

一年不到读书堂。教不思量。怎不思量。朝朝暮暮只烧香。有分成双。愿早成双。

长相思

天有神。地有神。海誓山盟字字真。如今墨尚新。

过一春。又一春。不解金钱变作银。如何忘却人。

卜算子

和惜惜

去时不由人，归怎由人也。罗带同心结到成，底事教扌弃舍。

心是十分真，情没些儿假。若道归迟打棹篦，甘受三千下。

罗惜惜

惜惜，浙东罗仁卿女，适张幼谦，罗与张少时同就塾师，密订终身。后女母受辛氏聘，张以词寄女，女亦作词自誓。后卒归于张。

卜算子

答幼谦

幸得那人归，怎便教来也。一日相思十二辰，真是情难舍。

本是好因缘，又怕因缘假。若是教随别个人，相见黄泉下。

萧回

回字希颜，聘春娘为妻，未婚，遭乱失之。

应景乐

金陵故国。极目长江浩渺。千重隔。山无际，临湍怒涛碛。俯春城苇寂。芳昼迤逦，一簇烟村将晚，严光旧台侧。

何处倦游客。对此景惹起离怀，顿觉旧日意，魂黯愁积。幽恨绵绵，何计消溺。回首洛城东，千里暮云碧。

春娘

春娘，金陵人。许萧回为妻。遭乱被掠去。

阮郎归

并序

妾本金陵人也。因父受官于上国，妾生于长

安，长于洛安。是年十五也。时守香闺，惯闻欢

乐，岂识干戈。一旦胡虏兵升四海，干戟山川，

妾不幸生于此时，凌霄失寄于乔松，兔丝徒忘于

巨木。兄嫂愚浊，使妾待陷于虏庭，无由得脱。鹤胫虽长不可截，凫胫虽短不可续，此分定也。

请过往君子览之勿笑。妾身许良人下归，杳无音

信。长安既失，未知存亡，一命孤苦。夜寝一梦

难成，愁眉易锁难开。镇日恹恹，离情默默。秦

晋未通，良人待失，妾之不幸。今过旧都，故书

于壁，希颜过此请览。言不尽意，意不尽言，复

书阮郎归一阙于后：

胡虏中原乱似麻。此景依稀似永嘉。丁珠片玉落泥沙。何时返翠华。呈祥鸾凤失仙槎。因循离恨加。前生应是负偿他。思量无岸涯。

张生

西江月

一望朱楼巧小，四边绣幕低垂。个人活脱似杨妃。倚遍阑干十二。

最苦两双情眼，难禁四只愁眉。无言回首日沉西。不道一声安置。

小重山

寄郑云娘

杏火无烟烧断肠。织成春恨切。柳丝长。当时谁是种花郎。却不教，柳近杏花傍。

柳道不须忙。春深须是有，絮飞扬。等闲扑着杏腮香。恁时节，选甚隔池塘。

郑云娘

西江月

寄张生

一片冰轮皎洁，十分桂魄婆娑。不施方便是何如。莫是嫦娥妒我。

虽则清光可爱，奈缘好事多磨。仗谁传与片云呵。遮取霎时则个。








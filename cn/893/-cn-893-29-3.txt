溧阳濑水贞义女碑铭并序





《六朝事迹》：《大唐贞义女碑》，李白文，在溧阳县颍阳江北。周必大《泛舟游山录》：去溧阳县四十里有贞义女庙，女姓史，黄山人。李太白作记，题云：《濑水上古贞义女碑铭并序》，前翰林院内供奉学士陇西李白述。《景定建康志》：溧水，一名濑水，在溧阳县西北四十里，东流为颍阳江，江上有渚，曰濑渚，伍子胥乞食投金处，故又曰投金濑。《吴越春秋》：子胥奔吴，疾于中道，乞食溧阳，适会女子击绵于濑水之上，莒中有饭，子胥谓曰：“夫人，可得一餐乎?”女子曰：“妾独与母居，三十未嫁，饭不可得。”子胥曰：“夫人赈穷途少饭，亦何嫌哉?”女子知非恒人，遂许之。发其箪莒，饭其盎浆，长跪而与之。子胥再餐而止。女子日：“君有远逝之行，何不饱而餐之?”子胥已餐而去，谓女子日：“掩夫人之壶浆，无令其露。”女子叹曰：“嗟乎!妾独与母居三十年，守贞明，不愿从适，何宜馈饭而与丈夫，越亏礼仪，妾不忍也。子行矣。”子胥行，反顾女子，已自投于濑水矣。呜乎!贞明执操，其丈夫女哉!

皇唐叶有六圣，再造八极，[一]镜照万方，[二]幽明咸熙，[三]天秩有礼。[四]自太古及今，君君臣臣，烈士贞女，采其名节尤彰，可激清颓俗者，皆扫地而祠之。[五]兰蒸椒浆，[六]岁祀罔缺。而兹邑贞义女，光灵翳然，埋冥古远，琬琰不刻，[七]岂前修博达者为邦之意乎?[八]

[一]六圣，高祖、太宗、高宗、中宗、睿宗、玄宗也。再造八极，谓玄宗平韦氏之难而天下复定也。



[二]《楚辞·九思》：“三光朗兮镜万方。”



[三]《书·尧典》：“庶绩咸熙。”孔安国《传》：“咸，皆也，熙，广也。”



[四]《皋陶谟》：“天秩有礼，自我五礼，有庸哉。”《正义》云：“天次序爵命，使有礼法，谓使贱事贵、卑承尊，是天道使之然也。人君当顺天意，用我公、侯、伯、子、男五等之礼，以故人君为政，当奉用我公、侯、伯、子、男五等之礼接之，使五者皆有常哉。”



[五]《唐会要》：天宝七载五月十五日诏：上古之君，存诸氏号，虽事先书契，而道着皇王，缅怀厥功，宁王咸秩。其三皇以前帝王，宜于京城内共置一庙，仍与三皇五帝庙相近，以时致祭。天皇氏、地皇氏、人皇氏、有巢氏、燧人氏，其祭料及乐，请准三皇五帝庙，以春秋二时享祭。历代帝王肇迹之处，未有祠宇者，所由郡置一庙享祭，仍取当时将相德业可称者二人配享。令郡县长官春秋二时择日，粢盛、蔬馔、时果、酒脯，洁诚置祭。其忠臣、义士、孝妇、烈女，史籍所载德行弥高者，所在宜置祠宇，量事致祭。殷相傅说等忠臣十六人，吴太伯等义士八人，周太王妃太姜等孝妇七人，周宣王齐姜等烈女十四人，并令郡县长宫春秋二时择日准前致祭。《礼记》：“至敬不坛，扫地而祭。”



[六]《楚辞》：“蕙肴蒸兮兰藉，奠桂酒兮椒浆。”王逸注：“蕙肴，以蕙草蒸肉也。椒浆，以椒置浆中也。”



[七]司马相如《上林赋》：“鼌采琬琰。”颜师古曰：“琬琰，美玉也。”琬琰不刻，谓未刊立碑石。



[八]《楚辞》：“蹇吾法夫前修兮。”吕向注：“前修，谓前代修习道德之人。”《后汉书·刘恺传》：“景化前修，有伯夷之节。”章怀太子注：“前修，前贤也。”《汉书》：“陈汤少好书，博达善属文。”



贞义女者，溧阳黄山里史氏之女也，以家溧阳，史阙书之。岁三十，弗移天于人，[一]清英洁白，事母纯孝。手柔荑而不龟，[二]身击漂以自业。

[一]移天，谓嫁也。见六卷《去妇词》注。



[二]《诗·国风》：“手如柔荑。”《毛传》曰：“如荑之新生也。”《庄子》：“宋人有善为不龟手之药者，世以洴澼絖为事。”陆德明《音释》：“龟手，司马云：文拆如龟文也。”又云：“如龟挛缩也。”李云：“洴澼絖者，击漂于水上。”



当楚平王时，平王虐忠助谗，苛虐厥政。芟于尚，斩于奢，[一]血流于朝，赤族伍氏。[二]怨毒于人，何其深哉!

[一]《史记》：伍子胥者，楚人也，名员。员父曰伍奢，兄曰伍尚。楚平王有太子名曰建，使伍奢为太傅，费无忌为少傅。无忌不忠于太子，日夜言太子短于王曰：“自太子居城父，将兵，外交诸侯，且欲入为乱。”平王乃召伍奢考问之，伍奢知无忌谗太子，因曰：“王奈何以谗贼小臣疏骨肉之亲乎?”无忌曰：“王今不制，其事成矣。王且见禽。”于是平王怒，囚伍奢。无忌曰：“伍奢有二子，皆贤，不诛，且为楚忧。可以其父质而召之。”王使人召二子，曰：“来，吾生汝父。不来，今杀奢也。”伍尚欲往，员曰：“楚之召我兄弟，非欲以生我父也，恐有脱者，后生患，故以父为质，诈召二子。二子去则父子俱死，不如奔他国，借力以雪父之耻。俱灭无为也。”伍尚曰：“我知往终不能全父命，然恨父召我以求生而不往，后不能雪耻，终为天下笑耳。”谓员：“可去，汝能报杀父之仇，我将归死。”尚既就执，使者捕伍胥，伍胥贯弓执矢向使者，使者不敢进，伍员遂亡。伍尚至楚，楚并杀奢与尚也。



[二]扬雄《解嘲》：“不知一跌将赤吾之族也。”颜师古注：“见诛杀者必流血，故云赤族。”李善注：“赤，谓诛灭也。”《海录碎事》：古人谓空尽无物曰赤，如赤地千里，《南史》称其家赤贫是也。赤族，言尽杀无类也。《汉书注》以为流血丹其族，大谬。



子胥始东奔勾吴，[一]月涉星遁。或七日不火，[二]伤弓于飞。逼迫于昭关，[三]匍匐于濑渚。舍车而徒，[四]告穷此女。目色以臆，授之壶浆，全人自沉，形与口灭。卓绝千古，声凌浮云。激节必报之仇，雪诚无疑之地。难乎哉!

[一]《汉书》：太伯初奔荆蛮，荆蛮归之，号曰勾吴。颜师古注：“勾，音钩，夷俗语之发声也。亦犹越为‘于越’也。”



[二]《庄子》：“孔子穷于陈、蔡之间，七日不火食。”



[三]《史记》：伍胥奔吴，到昭关，昭关欲执之，伍胥独身步走，几不得脱。《索隐》云：昭关，其关在西江，乃吴、楚之境。《江南通志》：昭关，在和州含山县小岘西，伍子胥自楚奔吴过此。



[四]《周易·贲卦》：“贲其趾，舍车而徒。”



借如曹娥潜波，理贯于孝道；[一]聂姊殒肆，概动于天伦。[二]鲁姑弃子，以却三军之众；[三]漂母进饭，没受千金之恩。[四]方之于此，彼或易耳。

[一]《会稽典录》：孝女曹娥者，上虞人。父盱能抚节按歌，婆娑乐神。汉安二年，迎伍君神，溯涛而上，为水所掩，不得其尸。娥年十四，号慕思盱，乃投瓜于江，祝其父尸曰：“父在，此瓜当沉。”旬有七日，瓜偶沉，遂自投于江而死。县令度尚悲怜其意，为之改葬，命其弟子邯郸子礼为之作碑。



[二]《史记》：聂政刺杀侠累，因自皮面决眼，自屠出肠，遂以死。韩取聂政尸暴于市，购问莫知谁子。于是韩购悬之，有能言杀相侠累者，予千金。久之莫知也。政姐荣闻人有刺杀韩相者，贼不得，国不知其名姓，暴其尸而悬之千金，乃于邑曰：“其是吾弟欤?”立起，如韩，之市，而死者果政也。伏尸哭极哀，曰：“是轵深井里所谓聂政者也。”市行者诸众人皆曰：“此人暴虐吾国相，王悬购其姓名千金，夫人不闻欤?何敢来识之也?”荣应之曰：闻之。然政以妾尚在之故，重自刑以绝从，妾其奈何畏没身之诛，终灭贤弟之名。”乃大呼天者三，卒于邑悲哀而死政之旁。晋、楚、齐、卫闻之，皆曰“非独政能也，乃其姊亦烈女也。”



[三]《列女传》：鲁义姑姐者，鲁野之妇人也。齐攻鲁至郊，望见一妇人，抱一儿携一儿而行。军且及之，弃其所抱，抱其所携而走山。儿随而啼，妇人遂行，不顾。齐将乃追之，问所抱者谁也，所弃者谁也。对曰：“所抱者妾兄之子也，所弃者妾之子也。见军之至，力不能两护，故弃妾之子。”齐将曰：“子之于母，其亲爱也，痛甚于心，今释之，而反抱兄之子，何也?”妇人曰：“己之子，私爱也。兄之子，公义也。夫背公义而向私爱，亡兄子而存妾子，幸而得全，则鲁君不吾畜，大夫不吾养，庶民国人不吾与也。夫如是，则胁肩无所容，而累足无所履也。子虽痛乎，独谓义何!故忍弃子而行义，不能无义而视鲁国。”于是齐将按兵而止，使人言于齐君曰：“鲁未可伐也。乃至于境，山泽之妇人耳，犹知持节行义，不以私害公，而况于朝臣士大夫乎?请还。”齐君许之。鲁君闻之，赐妇人束帛百端，号曰义姑姐。



[四]漂母事，见六卷注。



卒使伍君开张阖闾，[一]倾荡鄢、郢。[二]吴师鞭尸于楚国，申胥泣血于秦庭。[三]我亡尔存，亦各壮志。张英风于古今，[四]雪大愤于天地。微此女之力，[五]虽云為之士，焉能咆哮烜赫，施于后世也。

[一]开张阖闾，谓开大吴君之霸业。



[二]鄢，楚之别都，唐时为襄州之宜城县。郢，楚之正都，唐时为荆州之江陵县。二地相去约二百五十余里。



[三]《史记》：伍员与申包胥为交，员之亡也，谓包胥曰：“我必覆楚。”包胥曰：“我必存之。”及吴兵入郢，伍子胥求昭王不得，乃掘楚平王墓，出其尸，鞭之三百然后已。于是申包胥走秦告急，求救于秦，秦不许，包胥立于秦庭昼夜哭，七日七夜不绝其声。秦哀公怜之，曰：“楚虽无道，有臣若是，可无存乎?”乃遣车五百乘，救楚击吴。



[四]《北山移文》：“张英风于海甸。”



[五]《韵会》：“微，非也。”



望其溺所，怆然低回而不能去。每风号吴天，月苦荆水，[一]响像如在，精魂可悲。惜其投金有泉，[二]而刻石无主，哀哉!

[一]荆水，荆溪也。《溧阳县志》：溧水在县西北，一名濑水，上承丹阳湖，东流为宜兴县之荆溪，下注于太湖，旧名永阳江，又曰中江。



[二]《吴越春秋》：子胥既破楚，过溧阳濑水之上，乃长叹息曰：“吾尝饥于此，乞食于一女子，女子饲我，遂投水而亡。将欲报以百金，而不知其家。”乃投金水中而去。有顷，一老妪行哭而来，人问曰：“何哭之悲?”妪曰：“吾有女子，守志三十不嫁，往年击绵于此，遇一穷途君子，而辄饭之，恐事泄，自投于濑水。今闻伍君来，不得其偿，自伤虚死，是故悲耳。”人曰：“子胥欲报百金，不知其家，投金水中而去矣。”老妪遂取金而归。《一统志》：投金濑，在溧阳县西北四十里。



邑宰荥阳郑公名晏，[一]家康成之学，[二]世子产之才。[三]琴清心闲，百里大化。有若主簿扶风窦嘉宾、县尉广平宋陟、丹阳李济、南郡陈然、清河张昭，[四]皆有卿才霸略，[五]同事相协，[六]缅纪英淑，勒铭道周，[七]虽陵颓海竭，文或不死。

[一]按：唐时荥阳郡，即郑州，属河南道。扶风郡，即岐州，属关内道。广平郡，即洛州，属河北道。丹阳郡，即润州，属江南东道。南郡，即荆州，属山南东道。清河郡，即贝州，属河北道。皆诸人之族望，故冠于姓名之上，而实非产于其地者也。犹之太白生于蜀而自称陇西李白，退之生于南阳而自称昌黎韩愈耳。



[二]《后汉书》：郑玄，字康成，北海高密人。通《京氏易》、《公羊春秋》、《三统历》、《九章算术》、《周官》、《礼记》、《左氏春秋》、《韩诗》、《古文尚书》。



[三]《史记》：子产者，郑成公少子也，为人仁，爱人，事君忠厚。孔子尝过郑，与子产如兄弟云。及闻子产死，孔子为泣，曰：“古之遗爱也”



[四]唐时，上县置尉二人，而此之列名者四人，岂一时之制稍有增益与?



[五]《左传》：晋卿不如楚，其大夫则贤，皆卿才也。《华阳国志》：陈登曰：“雄姿杰出，有霸王之略，吾敬刘玄德。”骆宾王诗：“霸略今何在，王宫尚岿然。”



[六]《书·洪范》：“相协厥居。”孔颖达《正义》：“相，助也。协，和也。”



[七]《广韵》：“缅，远也。”“勒，刻也”。《诗·国风》：“有杕之杜，生于道周。”《毛传》曰：“周，曲也。”



其辞曰：粲粲贞女，[一]孤生寒门。上无所天，[二]下报母恩。春风三十，花落无言。乃如之人，激漂清源。碧流素手，萦彼潺湲。[三]求思不可，[四]秉节而存。伍胥东奔，乞食于此。女分壶浆，灭口而死。[五]声动列国，义形壮士。入郢鞭尸，还吴雪耻。投金濑沚，报德称美。明明千秋，如月在水。

[一]粲粲，美洁貌。



[二]上无所天，言无父无夫也。详六卷注。



[三]《广韵》：“潺湲，水流貌。”



[四]《诗·国风》：“汉有游女，不可求思。”



[五]《史记》：李园阴养死士，欲杀春申君以灭口。






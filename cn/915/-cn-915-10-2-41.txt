◇药师斋忏文

窃以诸行无常，悉为累法，万有颠倒，皆成苦本，热焰镜像，如变易之不停，漂草爨茅，见生灭之奔迅，随业风而入苦海，逐报障而趣幽途，去来三界，未见可安之所，轮回五道，终无暂息之期。药师如来，有大誓愿，接引万物，救护众生，导诸有之百川，归法海之一味，亦能施与花林，随从世俗，使得安乐，令无怖畏。至如八难九横，五浊三灾，水火盗贼，疾疫饥馑，怨家债主，王法县官，凭陵之势万端，虔刘之法千变，悉能转祸为福，改危成安。复有求富贵，须禄位，延寿命，多子息，生民之大欲，世间之切要，莫不随心应念，自然满足，故知诸佛方便，事绝思量。弟子司牧寡方，庶绩未，方凭药师本愿，成就众生，今谨依经教，于某处建如干僧如干日药师斋忏，现前大众，至心敬礼本师释迦如来，礼药师如来，慈悲广覆，不乖本愿，不弃世间，兴四等云，降六度雨，灭生死火，除烦恼箭，十方世界，若轮灯而明朗，七百鬼神，寻结缕而应赴，障逐香然，灾无复有，命随幡续，渐登常住，游甚深之法性，入无等之正觉，行愿圆满，如药师如来。（《广宏明集》二十八下。）


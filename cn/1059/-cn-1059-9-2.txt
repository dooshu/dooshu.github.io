○金箔张

国初有金箔张者，山西人，自幼多技能。尝以乡人不善金箔，往学于杭，归以授之，用此得名。一日，经河南济源，其神号灵异，人有乞贷帛者，随所须浮出水。张见之曰：「是恶足言神，盖伏机耳。」归即凿池，仿其制为之，已而果然。每客至，翫以为戏。尝遇道人，引之观池，道人曰：「吾亦有小术，君当至吾所观之。」翌日天未明，张见空中两童乘一龙，复控一龙下其家，请张升龙，龙不服，两童鞭之乃得上。须臾至一山，草屋三间，道人坐其中。张再拜请教，道人指庭中曰：「此有丹在，子可取之。」张周视无所见。令再寻之，终无获，道人问曰：「此庭东南角不有物乎？」张对曰：「但见大粪耳。」道人乃叹曰：「子无缘，且当留形住世耳。」又曰：「此中甚寂，子欲避名，可移家同住也。」居月余，颇得道人底蕴。一日，偶出散步，少顷回顾，唯空山而已。询之人，乃在大同城外。张归，不以道自名，犹来杭剥金，旦乘驴而至，暮则还家，焂忽数千里。或缚草为龙，跨之而行，归则以挂房檐间。时作戏术以娱人，每适市，人争随求观。孝陵闻之，召至阙下，而责以妖术聚众。张谢曰：「臣非妖术，特戏术耳。」上欲试之，张出袖中小铜瓶，以汤沃之，瓶口出五色云，充满殿庭。上悦，欲尽其术，时正腊月，命开荷花。张请驾至金水河，索干石莲子，乱撒池中，顷刻花开满池，香艳可爱，上亦为唶唶。张索纸剪为一舫，置之水，蹈而登焉，鼓棹放歌，往来花丛中。倐忽转向岸，即失所在，而荷花亦无有矣。亟命四远索之，竟不可得，后莫知其所终。


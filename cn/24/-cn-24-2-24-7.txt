草妖


武德四年，益州献芝草如人状。占曰：“王德将衰，下人将起，则有木生为人状。”草，亦木类也。

景龙二年，岐州郿县民王上宾家，有苦荬菜高三尺余，上广尺余，厚二分。近草妖也。三年，内出蒜条，上重生蒜。蒜，恶草也；重生者，其类众也。四年，京畿蓝田山竹实如麦。占曰：“大饥。”

开元二年，终南山竹有华，实如麦，岭南亦然，竹并枯死，是岁大饥，民采食之。占曰：“国中竹、柏枯，不出三年有丧。”十七年，睦州竹实。

天宝初，临川郡人李嘉胤屋柱生芝草，状如天尊像。

上元二年七月甲辰，延英殿御座上生白芝，一茎三花。白，丧象也。

大和九年冬，郑注之金带有菌生。近草妖也。

开成四年六月，襄州山竹有实成米，民采食之。

光启元年七月，河中解、永乐生草，叶自相樛结，如旌旗之状，时人以为“旗子草”。二年七月，凤翔麟游草生如旗状。占曰：“其野有兵。”






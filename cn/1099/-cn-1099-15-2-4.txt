○論旌褒景東知府陶瓚等疏 【 激勸土官】

為激勸事、該兵部傳、奉　聖旨、陛授景東府知府陶瓚散官太中大夫、資治少尹、及褒封陶瓚祖母阿曩為太淑人、令臣寫　勑施行、此誠　皇上旌忠報功之盛德、臣竊聞自古帝王、得馭夷狄之道者曰守在四夷。曰以夷狄攻夷狄。二者而已。論禦夷得策葢先以恩德結近邊之夷則遠外之夷為其所制勢不能為患於邊大抵蠻情頑獷勁悍。必其同類制之。則易為力。今景東之勝。葢出於此。然其中有忠義之心。願奮力報　國者。正當厚恩待之。以堅其良心。其陶瓚及祖母阿曩、率領頭目巳量功陞賞、實授以職、惟陶瓚以土官知府。難陞職事。并其祖母止授散官及封號。臣等愚見欲乞　聖恩皆給賜誥命。及賜以對品之帶各一。使得永遠寶藏。庶感戴尤切。而圖報之誠益堅矣。其木邦宣慰使罕葢法與祖母美罕板忠義報國之誠、亦與陶、瓚阿曩同、兵部巳請　勑褒封賞賚、奉　聖旨令臣寫勑、臣愚見欲乞　恩旨同陶瓚阿曩一體頒給、庶於邊夷有所激勸、葢所費者約。而所勵者益多。謹具題奏、伏惟　聖裁


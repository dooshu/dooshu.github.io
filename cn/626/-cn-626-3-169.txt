朱教谕应辰一十一首

【元夕】

阖闾城里又元宵，白屋残灯照寂寥。

却忆旧时风景好，琉璃光里听笙箫。

【山中书事（二首）】

支筇步履踏莓苔，小院无人燕子来。

最是东风难管领，梨花落尽杏花开。

山青云白斗争高，石路萦纡接野桥。

几个长松高出屋，门前杨柳未成条。

【有感】

寥落无堪过半生，三年假馆未归耕。

且从五斗了朝夕，不与群儿相送迎。

照眼梅花情思好，负暄鸟雀羽毛轻。

柴门近对清江曲，坐见晚潮来复平。

【梦醒】

梦醒方床夜四更，纸窗残月弄微明。

数声柔橹过湖去，又是邻家早入城。

【杨花】

三月江头飞送春，扑人随马断人魂。

隔帘撩乱春无影，着水廉纤雪有痕。

燕带残香飞又落，鱼吹小点吐还吞。

可怜天性何轻薄，化作青萍不托根。

【禽言（四首）】

泥滑滑，雨霏霏。雨深没行路，泥溅游子衣。浣衣无人勿复道，天寒路黑将安归。

提胡卢，三三两两晴相呼。邻家有酒还能沽，明朝趁晴看花去，去年杏花知在无。

婆饼焦，小麦黄熟长齐腰。刈麦作饼婆为喜，岂料南山日日雨。雨多麦损不可食，虽欲婆嗔那复得。

脱布裤，阴雨漫漫雨将暮。千声万声唤归妇，妇归忽生怒。妇去有归处。明日雨声干，匆匆还逐去。

【秋夜】

鼓角动谯楼，星河烂不收。

梧桐双井月，砧杵一城秋。

坐久销清夜，时危易白头。

旧游零乱尽，归兴满南州。


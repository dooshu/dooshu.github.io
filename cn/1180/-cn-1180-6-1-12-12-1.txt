圣寿节贺表一


嘉靖四十五年八月初十日，恭遇皇上万寿圣节。臣等诚欢诚忭，谨稽首顿首称贺者。

伏以圣主握乾符，亿万载萝图永御；皇弯申鼎命，六十年花甲初轮。纯厘茂集于昌辰，繁祉聿新于景旦。赤虹紫电，弘开震夙之祥；玉检金绳，增受泰元之策。神人闿怿，裔夏腾欢。仰惟皇上纂大合华，执中布度。乘汉沔龙飞之运，膺历数而恢帝纮；按洛河龟负之畴，叙彝伦而建皇极。文经武纬，觐扬列圣之耿光；礼备乐和，兼总百王之述作。囿一世于陶钧之内，跻斯民于仁寿之乡。二仪鬯而协气交流，岳贡川输，尽发无前之秘；一德孚而治馨上达，神绥祗贶，适昭有羡之庥。方椿龄浩衍于春秋，乃芝历甫周于甲子。璇杓转握，载符诞降之辰；宝袠开编，俶纪延长之算。帝座拱北辰而丽正，瑶光映南极以腾辉。百禄是宜，四方来贺。嘉禾灵毳，纷呈动植之珍；贯耳雕题，毕集梯航之贡。佳气蔼蓬莱之阙，欢声传阊阖之雷。凡在熙临，举同庆祝。仰帝德配天为大，其运靡穷；卜仙龄如日之升，自今伊始。

臣等班联清切，世际熙明。葵质有怀，竞倾心而就日；芹悰莫罄，惟拜手以呼嵩。伏愿多福骈臻，新祺茂介。仙甲自一轮而载衍，逾千盈万，常同箕翼之明；帝历由四纪以滋绵，咸五登三，永奠冈陵之固。






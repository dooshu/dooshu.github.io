○議放宮女疏 【 釋放宮女】

看得浙江道監察御史凌儒、題稱　先帝選取宮人、所積不下數千餘人、　皇上兩次釋放、數百餘名、但潛從中出、復多老病、以致號呼道傍、漫無所歸、其幽在深宮者、尚屬數多、乞要通將在內宮人姓名籍貫照冊稽查、預行父母兄弟之家、先期以待、仍差各該衙門、逐一揀選、除衰老無依者、咸與收留、其餘悉皆放出、願歸鄉井、願有室家者、各聽一節、為照宮闈嚴肅。清朝盛事長門幽怨。自古所矜。查得先該廵按浙江監察御史王得春、條陳乞要釋放宮女、任求伉儷該本部覆議宮中人數、間有曾經　先帝御幸者、例不外放、至於老成曉事。或自巳不願告出者。俱合照舊存留。其衰耄病廢、及輕佻儇薄、不堪奉事之輩、即今酌量放出、巳經題奉欽依外、今御史凌儒因見釋放數少、存留數多、其放出者、處未得所、號呼道傍、而被留者、幽閉深宮、不無愁怨、是以復有此論、無非仰贊　皇仁、推廣德政之意但欲本部查數先行父母兄弟之家到京收領。則節次揀選宮人。為數頗多。中間老少存歿。及見今供事與否。事在中禁本部皆無可考。若止據其節年被選之家。預令人人候領。恐應否放出。尚未可知。似難一槩拘集。所據。本官具論前因、相應酌議題請、合候命下、本部先行司禮監備查見在宮人若干、除曾經　先帝御幸、與衰老無依不願告出者、仍照舊存留外、其餘充備內庭使令之數如巳足用、凡若老若幼與輕佻不堪者、盡數查出、將各姓名貫址一一開送本部、臣等立為限期、移文各原籍官司、查其見有父母兄弟親屬者、令其齎執本部原給帖文、前來伺候、本部轉行該監照名發出、俾各認識無異、著令具領回還、聽其從便適嫁、如無親屬來領者、本部將名數開付五城廵視御史、令其出示軍民人等、如有身家無碍、未娶妻室之人、情願婚配者、許其告領逐一查審結勘是的、類行該監照數發出各給與為妻、其查審及給發之時、各御史務要親自用心稽察毋得容令無籍之徒、冐偽領去、致使失所、給發之日、本部仍委司官一員一同查驗、疏上奉旨宮女不多罷不行庶以仰承朝廷推行仁政至意、


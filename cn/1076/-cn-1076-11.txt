卷十一

钦定四库全书

历代名臣奏议卷十一

明　杨士奇等　撰

孝亲

宋光宗绍熙二年帝以疾不过重华宫秘书正字项安世上书言陛下仁足以覆天下而不能施爱於庭闱之间量足以容羣臣而不能忍於父子之际以一身寄於六军万姓之上有父子然後有君臣愿陛下自入思虑父子之情终无可断之理爱敬之念必有油然之时圣心一回何用择日早往则谓之省暮往则谓之定即日就驾旋乾转坤在反掌间尔

三年上以忧疑成疾不过重华宫中书舍人黄裳奏曰陛下之於夀皇未尽孝敬之道意者必有所疑也臣窃推致疑之因陛下毋乃以焚廪浚井之事为忧乎夫焚廪浚井在当时或有之夀皇之子惟陛下一人夀皇之心托陛下甚重爱陛下甚至故忧陛下甚切违豫之际焫香祝天为陛下祈祷爱子如此则焚廪浚井之心臣有以知其必无也陛下何疑焉又无乃以肃宗之事为忧乎肃宗即位灵武非明皇意故不能无疑夀皇未倦勤亲挈神器授之陛下揖逊之风同符尧舜与明皇之事不可同日而语明矣陛下何疑焉又无乃以卫辄之事为忧乎辄与蒯聩父子争国夀皇老且病乃颐神北宫以保康宁而以天下事付之陛下非有争心也陛下何疑焉又无乃以孟子责善为疑乎父子责善本生於爱为子能知此理则何至於相夷夀皇愿陛下为圣帝责善之心出於忠爱非贼恩也陛下何疑焉此四者或者之所以为疑臣以理推之初无一之可疑者自父子之间小有猜疑此心一萌方寸遂乱故天变则疑而不知畏民困则疑而不知恤疑宰执专权则不礼大臣疑台谏生事则不受忠谏疑嗜慾无害则近酒色疑君子有党则庇小人事有不须疑者莫不以为疑乃若贵为天子不以孝闻敌国闻之将肆轻侮此可疑也而陛下则不疑小人将起为乱此可疑也而陛下则不疑中外官军岂无他志此可疑也而陛下则不疑事之可疑者反不以为疑颠倒错乱莫甚於此祸乱之?近在旦夕宜及今幡然改过整圣驾谒两宫以交父子之欢则四夷向风天下慕义矣

校书郎蔡幼学上封事曰陛下自春以来北宫之朝弗讲比者夀皇愆豫侍从台谏叩陛请对陛下拂衣而起相臣引裾羣臣随以号泣陛下退朝宫门尽闭大臣屡日弗获一对清光望日之朝都人延颈迁延至午禁卫饮恨市廛军伍谤诽籍籍旁郡列屯传闻疑恠变起仓卒陛下实受其祸诚思身体髪肤夀皇所与宗社人民夀皇所命则畴昔慈爱有感乎心可不独出圣断复父子之欢弭宗社之祸

光宗车驾将朝贺重华宫既而中辍翊善罗点言自天子达庶人节序拜亲无有阙者三纲五常所系甚大不当以为常事而忽之上过宫意未决点奏陛下已涓日过宫夀皇必引领以俟陛下常人於朋友且不可以无信况人主之事亲乎今陛下久阙温凊夀皇欲见不可得万一忧思感疾陛下将何以自解於天下

司农寺主簿吕祖俭奏曰臣闻臣之事君犹子之事父也子则受气於父臣则制命於君是臣子之身非可私为巳有也故君父安则家国安家国安则此身始得而安否则天地虽大四海虽广将无所安其身矣自昔以来仁人孝子忠臣义士所以竭诚尽言视家国之事如已事而不避死亡之诛其心岂有他哉盖以家国之安危实相关繋有不可得而解者固非沽名要誉讦以为直以自私其身也矧臣世受国恩粗明兹义先臣蒙正辅太宗真宗夷简辅仁宗公弼辅英宗神宗公着辅神宗哲宗好问复辅高宗於即政之始事体之艰难时势之变故是皆身历其间调娱维持均休共戚不敢有二臣之父兄又蒙朝廷记录亦皆有位於朝臣从州县小官复蒙陛下拔擢使之备数班列得非皇慈兴念旧族俾其扶植嗣续或能不私其身耶自惟位下言微止当退循分守岂应狂妄僭贡封章实以区区愚衷有所感激虽欲缄默不能自制不得不昧死为陛下言之恭惟国家圣圣相承受天明命纪纲法度赏罚政刑是岂尽过於汉唐独仁孝之行既本诸内心而大过人之德业夐超千古故能祈天永命虽经变故而终不倾揺高宗皇帝匹马渡江再造区夏不谋不筮挈提大宝付之夀皇圣帝以对越艺祖在天之灵惟我夀皇翼翼孜孜躬致二十七年之孝养銮车往来万姓瞻仰岂惟天下爱戴而夷狄异类亦能咏叹欣慕莫知其然於斯之时虽有水旱之灾盗贼之虞人心既固旋即消弭盛德格天其应自尔此非以幸而得也仰惟皇帝陛下春宫毓德仁孝升闻日就月将阅天下之义理已多狱讼讴歌罔不归仰夀皇顾天位之有托睠万机之忧勤虽春秋未高而精一之传复见之於陛下三圣授受赫奕焜煌慈孝偕极是诚简册之所未尝有也夫贵为天子富有天下而得以天子之贵天下之富奉事其亲此古今之难值君父之至荣自三代以还历千余载惟唐之数君为然太宗之於高祖明皇之於睿宗肃宗之於明皇逊禅之际皆匪由衷嫌隙疑阻祸乱随至而肃宗因臣庶之言抱玩弱女感怀顾复至於歔欷载之史册至今读之可以使人流涕肆我本朝禅代之美固始见於靖康然是时戎马在郊事出仓猝相与之际有不忍言者夫以古今人主难逢之盛事既有其时复乖所愿而有害夫养志之至乐此仁人君子所以痛心疾首也今陛下躬承休运所以事夀皇者一遵夀皇所以事高宗若记礼所载文王之事王季武王帅而从之真无间然家法懿范休声钜美陛下既皆得之是诚足以教天下之孝而垂法於万世兹盖我国家仁孝之所积故非常之庆锡之於天而尤当极其培植保养之功也去冬郊禋之夕风雨暴至圣心祗惧遂愆天和然陛下思念慈闱之心不为疾辍药饵甫除不惮风雪遂御乘舆都人夹道耸瞻莫不鼔舞圣孝其所以培植保养乎天之锡我国家者亦可谓至矣旋闻圣躬复少违豫夀皇爱念切至於是屡颁免过宫之旨今阅日久矣清明在御臣下悦喜比者会庆节前期十日奉香致敬羣疑氷释欢意周流逮至流虹之旦天气和畅百官叙立重华宫外皆自以为必得瞻覩亲奉玉巵之礼大明浸升踵企目断拜表竣事衆心皇皇抑不知圣心以夀皇慈训难於重违故不欲数跸烦民耶或圣体有甚不能勉强者而非外庭所能知邪孟子曰孰不为事事亲事之本也孰不为守守身守之本也陛下仁孝得於生知岂容复有拟议然臣下犹有不能忘其忧者诚恐玉体犹有未康而无以释海内之至情也寻聆御朝临讲之制不踰常式虽有以知陛下已集和平之福而道路籍籍愈以为疑盖事亲之礼衆所共知傥有少愆自难户晓在庭之臣庶几长至在即陛下既受羣臣之朝必将只欵北宫以展未申之诚及期天仗入陈百辟就列顾瞻黼扆不啻渇饥傍徨徘徊严办未奏离立庭中蹙頞阁泪人情忧迫若痴若狂咫尺天阍无路可扣逡廵退却相顾黯然流言纷纷有不忍听方当有道之朝加之阳刚渐长政是陛下膺受多福庶邦丕享之时胡为而使人心至於此极臣窃自妄测圣意必以为父子至情当尽慈孝岁时之庆止属礼文既慈孝之两隆虽礼文而可略臣则以为不然士庶人之家父子同室动息与俱至於人主有庶政之繁问安视膳不容朝夕之必躬则五日一朝节序称庆盖将达人子之情所谓礼文乃是实事况人主者华夏蛮貊之所观瞻凡见於节物仪典皆所以感化天下起其忠君亲上之心讵宜於疑似之间谓因循为无伤而使人心解弛妄有测度乎夫君心所感随动辄应陛下试反而思之陛下亲举重华之礼则天心底豫两宫喜悦羣臣观感军民欢呼万方仪刑四夷敬服洋洋然有太平之象乐莫大焉尊荣莫大焉陛下暂辍重华之礼则天心必不孚格两宫必形思念羣臣忧惧罔知所依军民怨诽无复忌讳万方有泮涣之势四夷有轻侮之谋宛然有衰残危悴之态辱莫大焉不祥莫大焉此二者其利害荣辱至易知至易见陛下将何择哉窃闻夀皇钜典已成进书有日恭想陛下躬率羣臣必欲行此缛礼以慰神人之望虽夀皇复有免到宫之命不可遂巳盖免到宫者夀皇爱子之心而必到宫者陛下事亲之实扩天性之固有如水势之必东不必以屡出欲止为嫌不必以人言既多为厌或万一有援引缴进之说者兹乃为导谀窃宠之计非所以爱陛下也天意之从违人心之离合政在今日惟陛下念之然臣之愚所以拳拳於此者非为陛下爱惜此名也国家南渡以来版籍半沦於沙漠而讐耻未能遽雪言乎民力则困於养兵而焦熬憔悴类不聊生言乎军政则堕於和议而骄脆穷怨缓急难倚言乎人才则务为沈默即有患难孰同其忧静言思之诚可寒心所恃以维持亿万年之基者盖祖宗既有仁孝慈爱不可及之盛德而比年三圣授受孝爱交孚又足以祈天永命故他虽未至犹可渐而为也傥圣孝於形迹之间稍有所亏四方传闻愈远愈异人心揺动根本必伤窃虑菑害自此而生祸变自此而萌无以恃之为固事实在於目?不可谓为迂谈而转移之机则在陛下一念之顷耳臣於此而不言是爱其身而负国家累世养育之恩也诗云心之忧矣不遑假寐臣不胜拳拳冒犯天威臣无任瞻天望圣恳祈激切惶惧俟命之至

四年祖俭又上奏曰臣世受国恩兹又备数朝列近因轮对得望清光天容穆穆极其粹温不遗微贱之言曲加奨纳至论天人感通之际有及於事亲之礼圣谟洋洋穷极根柢谓事亲如事天当务诚实有以仰见陛下圣念所存真与天通凡礼文所寓或未甚周初非有亏天性之至爱诚有非外廷所能知者然事因适尔观听浸隳诚实之德暧昧而不彰礼文之实因循而失信国势人心岌岌揺动盖凛然有不保朝夕之忧以陛下之明圣照临宇内方将登延俊良以兴治功今焉於此屡有亏阙既非陛下之本心而犹尔优游视为常事使道路流言浸不忍听臣实痛心若执政大臣侍从台谏不以今日事理之实告之陛下则是羣臣有负陛下也若有所论奏不得即以上闻则是左右阉宦畏威远罪壅蔽陛下之聪明也夫天下之心有万不同至於事亲之实则本於孩提之良知不待家至而户晓自天子至於庶人壹是皆以此为本而人主者华夏蛮貊之所观瞻兹事实为三纲之首苟举措乖违则天意人心随即涣散臣不敢避万死为陛下极言之非是敢为危言苦论盖以圣性本不如此而不忍陛下负此不美之名也且过宫之密疏初何疑间独以自去冬以来乘舆屡驾皆成中辍皆是举行盛礼之日粤若会庆之旦臣所目覩百官序立重华宫外以望翠华之来大明浸升踵企目断拜表竣事衆心皇皇当是时陛下虽自以为诚实无他而人情固已不能不愕疑矣至於长至之辰臣所目覩者天仗入陈百辟就列旁徨徘徊严办未奏离立庭中蹙頞阁泪人心忧迫若痴若狂咫尺天阍无路可扣逡廵退却相顾黯然当是时陛下虽又自以为诚实无他然流言籍籍尤有非辞说所能解者矣臣於十一月十二日冒死投匦以自通於陛下之前盖恐於中外之情或有所未知也所幸迩来进书成礼过宫如仪天宇开霁都人欢欣中外疑惑方得消释陛下诚实之意始昭于四方而此月两旬之间过宫之日则复两皆放仗十七日之事又复甚於往时自旦至暮竟无传旨侍臣在庭卫士在列经过官司伺候起居捉巷军兵次第排立终日守次莫不皇皇逮夫殿门将闭始各散归宰辅章奏间阻隔絶宫闱殿陛有同万里呼吸之际关念实深夫偶未过宫亦非大失第以屡不加察因是而可生祸乱之阶盖因循失信闲燕自如固已深失人心而外庭内朝关节脉理不相贯通譬若咽喉之间须臾闭塞便成危疾此乃陛下切身之利害而宗社安危之所分也若乃四方之观听夷狄之窥伺奸雄之生心声闻流传愈远愈异则犹为後日事耳臣在阙门之外圣意所以适尔未出之故非所敢知但此事至大至重人所共晓合四方之心以此为莫大之忧更不暇语及他事陛下圣性高明静而思之其可复以为常邪今夀皇生朝进香之礼降旨过宫陛下寓诚意於礼文不敢有忽凡曰臣民孰不鼓舞圣德而适以隂雨有所未果但自兹以往衆心愈觉顒顒政在陛下益加圣心谨此常礼疑情滞念不可复存感动转移难以少缓每遇过宫日分前期敬戒养此诚心或恐左右便嬖之臣妄测意旨但务逢迎否则覆藏奸慝潜行离间时当过宫往往进酒排当留连夜刻无以全陛下平旦清明之气遂使鸾车夙驾多失期度此等情状未必有之然臣私忧过计则愿陛下更致察焉古人有言所不可得而久者事亲之日也夀皇躬致二十七年之养於高宗虽殊方异类亦皆感化今夀皇春秋寖高陛下问安侍膳不容朝夕之不亲则五日一朝节序展庆式循仪制犹为阔踈陛下圣孝自天可不深念若或圣体适於斯时少有未怡谓宜预降指挥改作他日清燕高拱以养和平之福虽一时小小排当亦当暂辍如此则始能还天意於既暌之後收人心於既失之余大本充立有以发天下孝敬之心则事或未理皆可支吾而陛下事亲如事天之实德殆若日月之食更也人皆仰之岂惟纎尘浮翳有如氷释不足为累而孝德感召和气致祥又有以开万世无疆之休矣臣拳拳之志止在爱君发言狂愚忧心如醉惟陛下裁赦臣冒犯天威俯伏待罪之至

绍熙三年十一月陈傅良上封事曰臣一介踈远才不逾衆人而多病早衰齿髪颓变久无荣进清显之望间者将指湖湘罢弗胜任尝上奉祠之请乞便医药不谓陛下过听不以臣为不肖归以畿节留之郎舍赐对便殿初无建明而天顔开怿玉音温厚曾不数日擢贰册府又未几用以为皇子嘉王府赞读官极一时儒者之遇臣诚不自意陛下待之甚宠也不胜大惧无以塞遭值之责日夜思念独有与二三僚友共秉一意为大王道古今父子君臣之际人之大伦天地之正义以成孝敬长恩爱无负任使之意死且不朽盖尝读书至文王世子之记曰文王朝於王季者日三鸡初鸣衣服至于寝门外问内侍之御者今日安否何如内侍曰安文王乃喜其有不安则文王色忧行不能正履则必反覆为王诵之曰是可以为法事亲若文王则受命作周本支百世功德见於雅颂愿王慕之效之勿以为不可及也至汉戾太子之传曰亲戚之路隔塞而不通太子进不得见上退则困於乱臣独寃结而亡告则亦必反覆为王诵之曰是可以为戒事亲如汉太子则交兵阙下父子不相保而望思归来之台天下悲之愿王警之惧之勿使万一有此也赖天之灵社稷宗庙之福而大王资禀纯明嗜好鲜少不自贵倨喜亲书生每得僚佐危言极论则深信而不讳忌至若周之所以得则敛袵加敬汉之所以失则嚬蹙不忍闻也迩者王誉日彰人心日附臣与二三人者窃相欣贺以为陛下有子国家无疆之休也今窃有惑焉会庆诞节陛下阙上觞之礼而弗讲长至大会陛下复阙称贺之礼而弗讲羣臣迫怵妄窥圣意臣固知陛下自违豫以来虽及康复尚弗便於乘舆而怯风霜虽然非所以为训也何者区区陈说无过口耳之感必不能胜躬行之化泛观往古无过纸上之习必不能如家传之法今陛下上亏三宫之欢而下责小臣陈谊於冢嗣以庶几寡过则虽抱血诚之忠未见其补将以逃斧钺之诛而已楚王有言人之爱其子者亦如余乎陛下以国家无疆之休托在一子宜如何爱之而偶不察夫所以仪刑之道如此顾使讲读皆为空言名曰辅导安用臣等此所以痛惜此举动非所以为训也臣以多病早衰齿髪颓变久无荣进清显之望方申祠请以便医药不忍默默昧死为陛下一言以冀省悟伏纸流涕不知所云

四年传良为起居舍人兼中书舍人又上奏曰臣不胜蝼蚁之忠辄有愚言仰干天听如蒙省览即臣虽就诛戮不悔臣闻父子天性也孝慈之道不待教而能者也自士庶人皆然而况於人主乎然考之载籍则有尊为人主而隙开於父子之间至於祸败反不若士庶人之家者何也贱者羣居其势易亲贵者异宫其势易踈故也夫惟其势易踈则离间之言易入离间一入则父之情不欲自通於其子子之情不欲自明於其父由是愈难於言而父子之隙开矣父子之隙开而祸败至唐之西内则李辅国之徒前日之龙德宫则梁师成之徒是也论至於此可为寒心恭惟陛下父子之间一同舜禹而比年以来稍亏定省之节臣诚卑贱不能知宫禁间事若以前鉴观之或者亦当有离间两宫者乎陛下孝谨本自无他偶以纎介动成疑阻夀皇恐伤陛下之意不欲自察察言之陛下恐伤夀皇之意又不敢自察察言之而左右之臣各惮天威又亦以传言为讳由是礼文寖踈情好日隔积成因循实骇闻听此臣所以不避万死而辄言之也言之也者将以通之也有如天意信谓如此即下臣此章明诏大臣使两宫左右晓然知此务通二圣之情则舜禹之德千载同符矣臣无任拳拳激切祈恳之至

传良又上奏曰臣近者不识忌讳幸因赐对辄论及两宫情意未通事仰荷圣慈阔略愚直曲垂清问备尽恳悃仍令臣入文字指罪离间之人将有施行以释疑阻则古所谓狂夫之言圣人择焉何以过此臣虽麋捐无以报称比至奏入竟留不下臣切自咎责非陛下之不听臣言实臣负陛下耳以此不避烦凟再有奏陈臣闻天伦骨肉自然恩爱偶有嫌隙至相猜疑考之载籍间或如此然而秉彞之性不可解剥同气相求终易感动是以方其怀疑若将终身而不合及至感悟则又俄顷而如初往往喜极至於流涕岂同他人各有异志虽以盟誓相要竟亦关防不已者乎又况陛下父子圣明同德舜禹适至今日尤非本心苟反求於一念之初则何待於多言之切且陛下独不记夀皇之踈魏邸乎自古废立出於爱憎夀皇此时果何心耶而陛下忍忘之也若曰离间之人则亦宜有缘故究观前代多是奸臣因怀反侧之心遂行鬭喋之计为此向背皆以自危今之羣臣岂有是事盖未尝得罪於陛下则必不赴愬於夀皇人情晓然可以洞察假使近习妄自分朋间或有少可语言亦不过时暂欺蔽初非要害可造事端虽是合正典刑何足尚烦圣虑此臣所以日夜痛心以为陛下误有所疑而积忧成疾至此也抑臣不识圣意今将听二三大臣与百执事之言而为父子如初欤将一切勿听使父子终不得相见欤昔者虞舜欲见其父於生前日号泣于旻天讫於克谐万世诵圣汉武欲见其子於死後作归来望思之台天下闻而悲之而事巳无及徒成永恨二君之心大抵略同迟速之间得失相反臣恐陛下今日之不为虞舜而他日之将为汉武也臣言及此亦既泣下今请以此月扈从车驾过宫为期若犹未也则臣实负陛下将退而就诛戮矣臣不胜迫切之情传良又上奏曰臣窃覩两年以来以不过宫谏者衆矣诵说义理条陈利害非不详尽非不激切而陛下曾不加听间或听之亦不过勉强一出近者且以面从为听嘻笑不加恠矣独臣私念以为陛下误有所疑积忧成疾以至於此故自去冬凡四请对每於陛下心事之间反覆开明至於深入切中往往陛下为臣倾倒一无隐情臣亦益得肆其狂愚无所讳避枚解而件析之诚冀圣怀旷然大悟起居饮食务自安和号令言语务自平允其在外朝不必事事过为留难其在内廷不必人人过为猜虑如此则渊衷宁谧天性自见何待臣下固要力请乎而陛下以臣言之故释然无他凡三感悟於此矣去冬令臣宣谕两府翊日取旨前月令臣更入文字付外施行最後十八日复谕臣以早来曾许丞相以十九日命驾退朝之後便降指挥臣数四恳奏而玉音亦数四响答此陛下三感悟之几也然今日确许明日中变不惟中变而又号召大衆赫然示天下以不肯出假如陛下有一人可信有一策可取有一日清明在躬岂至此乎臣所以惶恐踧踖前此对後辄乞补外於今极矣宜即诛戮纳禄谢事犹是自营而非臣之敢要君也天度寛容降旨不允臣敢不更自殚竭以毕区区之义臣闻抱虚恐者蹈实祸怀妄忧者得真疾何也此心最灵功侔造化一有所蔽皆成定力自非圣贤未易开悟甚者无故及於乱亡昔汉武帝征和间居建章宫见一男子收之弗获而巫蛊始起又常昼寝梦木人数千持杖欲击帝帝惊寤因是体不平忽忽善忘疑左右皆为蛊祝诅莫敢讼其寃者巳而有戾园之祸隋炀帝大业初内殿火帝以为盗起惊走入西苑匿草间火定乃还自後每夜眠中常惊悸云有贼至以甖贮毒药谓所幸姬曰贼至当饮之已而有江都之祸由今观之征和巫蛊本无是事只缘武帝疑心不解奸臣夤缘卒祸其子大业盗贼亦无是事只缘炀帝疑心不解左右壅蔽卒祸其身臣故曰此心之蔽甚者无故及於乱亡二君是也陛下不过宫岂非误有所疑乎臣不识陛下何所疑重华耶道路之言不以为责善则以为犹吝权以臣计之二者皆误也且夀皇责善为天下计为社稷宗庙计耳假使陛下政事修明人心爱戴则夀皇之愿得矣尚复何辞陛下不是之察岂非误乎若曰吝权则进退百官必与闻其人罢行庶政必与闻其事而五六年来天下不见其有此也但见陛下怀不自安动辄阻惑以其人为欺虽大臣死亡而不信以其事为怪虽细民疚灾而不恤又岂非误乎夫以误为实而开无端之衅以疑为信而成不疗之疾臣切以为夀皇不能祸陛下是陛下自贻祸也臣言不足听分当永弃念此违离不宜自外复为陛下恳恻言之伏惟鉴隋汉之所已往而捄其将来国家之福也两宫之所期待也非独臣之愿也临纸涕泣庶几万一

传良又上奏曰臣闻人主之所以得天下者以得人心也所以失天下者以失人心也非独以父子之私也苟得人心虽其父不得以天下私诸人苟失人心虽其父不能以天下私其子昔者禹荐益於天将以天下逊也而讴歌朝觐狱讼者皆不之益而之啓故禹卒不与贤而与子故曰苟得人心虽其父不能以天下私诸人啓是也秦人自以为万世有天下死而号曰始皇帝其次曰二世欲以一至万也然身死才数月耳天下四面而攻之宗庙灭絶矣故曰苟失人心虽其父不能以天下私其子胡亥是也恭惟陛下今所忧疑岂非以不得爱於夀皇乎夫惟以不得爱於夀皇而欝?终日以失天下为惧於是举朝谏之而不听举国非之而不恤举世为之惶惑而不加怪臣恐陛下之忧不在圣父而在人心也何者假如万一夀皇诚责善诚犹吝权而天下归心则陛下固有辞於夀皇矣夀皇虽不责善虽不吝权而天下离心则虽夀皇亦无以为陛下计者是故疑夀皇者虚忧也失人心者实祸也此理晓然不待智者而谕今也举朝谏之而不听百官解体矣四参常朝宰执而下无一人立班者是失举朝之心也举国非之而不恤军民皆怨讟矣或诈为诏书敢於指斥是失举国之心也且举朝谏之而不听举国非之而不恤犹曰为忧疑夀皇故也若乃吴挺之死半年而不置将张孝芳之见杀累月而不讨贼他如班直待试於殿庭侍从待命於郊外往往邈然都不省记是於夀皇何预焉而陛下独固守力行之又所谓举世为之惶惑而不加怪者是岂不足以失举世之心乎不但此也人情好逸而恶劳今仗下之士皆苦晏朝已报班矣有唾不顾者臣未知禁卫之心果如何人情利亲而患踈今自合长御药卒不得一至左右间尝一日逐数十人臣未知近习之心果如何甚者嘉邸有子而不奏告掖庭有丧而不起发臣又未知宫阃后妃之心果如何陛下试一念此不谓之孤立欤不谓之人人自危欤陛下博览载籍阅义理熟矣亦尝见自古人主孤立如此人人自危如此而可晏然无事乎今天下本无事而陛下以忧疑失人心至此方且曰吾计当如此吾不可放下矣而专欲盛怒益不容解则古所谓肘腋之变萧墙之祸殆不可谓今直无也岂不甚可畏哉虽然破疑为笑在蹙頞之顷则转祸为福亦在反掌之间何者今日之事非若敌国对垒难平也非若强臣跋扈难制也又非若四分五裂难收拾也徒以圣意忧疑夀皇过当而人心不服耳圣意释然则人心帖然矣故今日过宫则人心以今日解明日过宫则人心以明日解然则陛下何苦执滞而为此岌岌也在易暌之上九曰暌孤见豕负涂载鬼一车先张之弧後脱之弧匪寇婚媾往遇雨则吉说者曰睽孤之极见豕负涂甚可秽也载鬼盈车吁可怪也方张弧以攻矣而其极必变变必通俄而脱弧则无为寇之患有遇雨之吉者隂阳和也孔子之象曰遇雨之吉羣疑亡也人有此事则易有此象陛下今日非偶然也极则变变则通此其时矣独奈何弗悟乎臣前後论奏以干冕旒大抵务为开释冀自感悟而不忍以危言伤圣怀念当谢事纳禄永辞阙庭是以复诵人心可畏之说以望裁择惟陛下速图之幸甚幸甚

秘书郎彭龟年乞车驾过重华宫上疏曰臣闻大学之九章曰孝者所以事君也弟者所以事长也慈者所以使衆也古之君子不出家而成教於国者如此而已矣尧舜禹汤文武此六君子者未有不谨於此者也恭惟陛下嗣无疆大历服四年于兹讲求治道非不勤至然而风化未兴习俗日颓闺门乏雍穆之风郡国多陵犯之变远未暇言姑言其近御史台朝廷纪纲之地而羣不逞敢夺人其中驱击於市余杭县去行都财百余里而无赖之人辄登县治而逐其长秀州私贩盐者廵检捕之反缚廵检而杀士伍其无忌惮至此耳目习熟以为故常循循不已祸将益大不可待之为小变而不顾也国家法令明备若使此等可以法治则人固畏之矣法密而人不畏此非法之罪也大学曰君子有诸已而后求诸人无诸已而后非诸人所藏乎身不恕而能喻诸人者未之有也陛下抑尝自反矣乎书曰万方有罪在予一人又曰民不靖亦惟在王宫邦君室古之圣人非是强认以为已责理固如此易曰有父子然後有君臣有君臣然後有上下然则欲使君臣上下各尽其分岂无自而然耶恭闻夀皇圣帝之事高宗也备极子道其始受禅欲日一朝高宗不可於是下仿汉制月六朝焉已而高宗复难之始展为四朝然不朝之日晨昏定省之礼饮食上下之节寒暑温凊之宜无不闻之虽有南北宫之不同而父子嬉嬉如处一堂自舜文而後事父母尽其道唯夀皇而已耳此皆陛下所亲覩想当时宫阃之间委蛇曲折求以说夫亲者陛下又皆心得之外庭不得知也至今天下称颂夀皇之德必指事亲为第一事以夀皇之事高宗如此则陛下之事夀皇当有以过之而後可若纎毫有所不及则天下之责必至盖夀皇之於高宗与陛下之于夀皇又不同故也陛下自即位以来供养三宫未尝有缺止因前岁圣躬不和於是过宫稍稀夫过宫固事亲之末节也今日三宫之情如春风和气何尝计此然有不可已者陛下事亲自视孰与周文王文王朝王季且日三焉而陛下历月不过宫可乎是不可委之於偶然而已以是为偶然而弗恤则其他以偶然而罢者亦必犹是也夫稍不过宫直以为有损於孝固不可然今世之所谓孝者曾不过如此等事於此有不谨无怪乎人之辄以议已也何也吾之所谓实然者诚未有以大信於人则舍礼文之间抑何以自见乎且父母之爱其子不论贵贱其情则一人至晚年爱子尤切倚门之望岂独闾巷之人哉况夀皇今日止有陛下一人圣心拳拳不言可知特遇过宫日分陛下或迟疑其行则夀皇不容不降免到宫之旨此亦夀皇恐人得以窃议陛下故为陛下辞责於人此盖夀皇美意必非不愿陛下之来也陛下傥疑夀皇不喜陛下之来銮舆何不一往以尝之上可以感动慈亲之意下可以解释国人之疑今日夀皇爱子之心人莫不知而陛下事亲之心人犹未信自去年陛下不过宫得之道涂之议籍籍可畏不知曾有举以告陛下者否似闻宰执侍从台谏亦尝泛然有召乱致祸之言已而竟不过宫言遂不验然亦幸而不验尔今日不可不以其言之无验而遂忽之也臣所以欲有言於陛下而必首及近日数事政欲陛下知人情已动不得不警尔抑又有大可忧者焉臣闻之道涂皆谓两宫之情颇不如旧疑间之隙渐觉有形此虽小人见陛下久不过宫有此拟议然臣以事揆之亦有不容不疑者陛下既举慈福庆夀大典自合奏禀而陛下不行此一事也陈源乃夀皇所屏逐之人而陛下录用之此二事也夀皇近失长妇若庶人见父母晚年遭此忧戚亦必亲唁之而陛下不往此三事也积之不已其疑愈深却恐因循遂成阻隔此岂细事哉窃闻嘉佑治平之间英宗母子携贰已开内臣任守忠等间谍之於内大臣则韩琦富弼侍从台谏则吕诲司马光王畴等调停之於外当是之时小人唯欲其离君子唯欲其合天锡我家社稷有福二圣英睿既不惑於小人之言而诸臣恳恻又足以动天性之爱所以天下祸乱无从而起盖自古人君处骨肉之间指为家事多不与外臣谋而与小人谋之所以交鬭日深疑隙日大今日两宫万万无此然臣所深忧者陛下外无韩琦富弼吕诲司马光之臣而小臣之中已有任守忠者在焉两宫岂堪有他疑哉方今廷臣无不知此每至聚首动色忧之然臣尝窃闻其议论皆未有忠实为陛下谋者或曰父子之间人所难言人谁无亲亲所当事奚待人言言之适足激陛下之怒不如听之天理自还为此说者委陛下为不足与言此最不忠之大者或曰此亦非言语论说所能动独有夀皇降意以就陛下或可回尔为此说者是又欲侥幸陛下一出以厌人情而不知其误陛下尤甚傥为此举在夀皇固慈矣然倒置如此於陛下得为安乎使韩琦富弼吕诲司马光之徒当今日臣知其独有事亲不可不孝一说告陛下必不委曲回互反累圣德如诸臣者臣实慕焉臣窃观陛下近日所为眎中庸九经已犯其五臣之所欲言者盖不止此此特大学九章中之一条最大者也唯陛下幡然改图一新圣德使纲常之间了无所愧不特可以息祸乱又且可以致太平初无拘碍牵制在陛下反覆掌之易耳何惮而不为也哉干冒宸严臣下情不胜陨越俟命之至

龟年又上疏曰臣辄沥血诚仰干天听臣闻人主不可有所疑疑则天下之情壅遏而不通天下之事废格而不举其为害至切也故欧阳修尝奏疏仁宗皇帝曰自古有天下者莫不欲治而常至於乱莫不欲明而常至於昏者其故何哉患於好疑而自用耳夫好疑而自用其弊乃至於昏乱修之言非过也情既壅而不通事既废而不举则理固应尔也恭惟陛下聪明睿智度越常主忠信诚慤孚於天下羣臣获事休明自非病风丧心安敢辄以昏乱二字重诬圣世适自今岁以来朝廷机务多疑不决宰执侍从台谏皆陛下委以心腹耳目之寄者言辄不行金字牌专一报机速军事寻常邮传文书莫此为急亦复委之不信虽无昏乱之形而有昏乱之理有识者固已忧之然其事皆有迹可考一日清明盖不待顷刻而可以一言辨之不难也唯是重华之朝累月不讲闾阎窃议其言万端多出揣摩类不可信逮至九月二十二日忽自南内径罢过宫指挥而後羣臣始知两宫必有所疑不然陛下天性至孝不应於至亲父子恝然相忘如此臣闻之道涂陛下宫阃之间上自中宫下逮嫔御或遇生日其大者则必有所宴集其小者亦必有所锡予盖不如是则人情必有不美寜有慈福诞弥之月而不亲举万年之觞夀皇圣节近在朝夕而进香故事又复不举以臣揆之陛下非大有所疑於中必不若是然夀皇之於陛下乃亲父子亲父子复何所疑而至此乎臣观自古帝王亲父子尝有暌阻者唯舜而已尔其父至欲杀之其母若弟又从而设为机穽以图之至难处也然舜未尝疑其父亦未尝怨其母与弟唯夔夔斋栗负罪引慝自今观之舜之事亲古今莫加焉岂有罪可负有慝可引耶而舜独如此者非伪为也其心以谓吾事父而不得乎父即为罪与慝矣故书纪其只载见父而父旋有允若之应夫舜之只载以见其父乃其父真情实意所从而感发之机也使其不见讵敢望其允若哉今之时非舜之时也舜处其变陛下处其常舜为其难陛下为其易计时揆事舜岂敢望陛下然舜能处其变而陛下乃不能处其常舜能为其难而陛下乃不能为其易独何欤顔渊曰舜何人也予何人也有为者亦若是孟子曰谓其君不能者贼其君者也臣虽愚戆固不敢谓陛下不能为舜之事也迩者羣臣抗章无不切至而天听穹窿未见昭格此固羣臣孚诚有所不足词语有所未明然臣窃料必有植此疑根於陛下之胷中者见外庭纷纷迭有奏疏将千方百计误陛下之听使陛下不省羣臣之言未可知也比亦闻宣谕宰执侍从以所疑之故而一时无有忠实恳恻能啓廸圣心者是以其疑至今未解臣方闻有此宣谕时虽窃喜陛下推赤心以待臣下不示形迹而又窃忧其迟回不决必将益甚也何也陛下父子岂复有疑为此疑者必有人焉其人闻陛下将与羣臣剖析此疑则其心必如沸汤唯恐陛下父子一见天性复还则前日间言反将为莫大之祸臣料此人自此将益为间谍妄指形似重惑皇明使陛下不复出激怒圣父或伤隂阳之和乃适其意然陛下独不思万一如此彼之计诚遂矣陛下岂不负天下万世之责乎臣甚为陛下惜此也昔颖考叔以遗母之意感郑庄公卒能复庄公母子之爱李唐山人亦以爱女之心感唐肃宗而不能通肃宗父子之情其机一也而应否异者庄公无人间之而为肃宗父子之间者李辅国辈尚在左右故也然则羣臣之言不能感陛下岂不类是哉虽然陛下既因是人而起是疑矣一旦欲使遽释其疑固甚难也何也未知陛下所疑者何事而无以辨之则固难望陛下之幡然也臣尝闻陆贽有云明则罔惑辨则罔寃惑莫甚於逆诈而不与明寃莫痛於见疑而不与辨唯明与辨乃治疑之良药臣窃观陛下多疑皆始於不喜明辨之故然外廷之事羣臣尚能为陛下辨之乃若父子之间非陛下自辨之不可也臣愚欲望陛下肃命銮舆亟朝重华反躬自咎极其诚意尽以所疑之事面质之於夀皇夀皇见陛下如此必将感发慈爱欢然相接尽以所疑明辨之於陛下臣殆见陛下父子自此天清地宁日光月洁当无一毫之间可窥矣方今两宫暌异落落难合而臣知其必可合者以父子天性不可泯灭但恐隔而不通则无如之何若陛下感於此夀皇必应於彼视影响形声犹为不速也反昏为明转乱为治直在陛下他人安能与哉臣但能为陛下言之而已唯陛下念之干冒宸严臣下情无任陨越俟命之至

龟年又上疏曰臣辄沥血诚仰干渊听臣备数三馆无补公上比随同列疉抗封章陈乞陛下过宫几至烦黩臣於十月十七日又尝独上一疏谓陛下久不过宫必有所疑而植此疑者必有人焉深恐其益为间谍欲乞车驾早过重华亲辨其事意虽诚恳词实荒踈不足以裨补聪明实深忧惧至十月二十六日忽闻陛下遣宰执诣重华奏事虽未见銮舆顺动而已知父子情通至次日降过宫指挥闾阎之人破涕为笑闻之道路皆谓陛下尝明谕大臣以小人间谍之语将有行遣人皆谓陛下父子自此当欢爱如初矣而臣实未敢以为喜也何也陛下既明谕间者姓名而大臣不能正其罪间者不去则陛下过宫之期必不可必矣盖天下之人皆愿陛下过宫而所不愿陛下过宫者不过此三数小人其平日造作疑阻以间踈陛下之父子者不知其几何矣一旦陛下父子相见岂不忧其言语之败乎岂不忧其罪戾之及乎臣尝见陛下临朝与羣臣语及过宫未尝不动色及入中禁即变其说是以知左右之惑陛下者衆而陛下之父子终未得相见也既而果闻中辍不胜忧懑臣不敢保惜首领终为陛下明言之臣在阙门之外固不能知爲陛下父子间者果为何人耶抑为何事耶臣但见自昔间人父子者皆必有故远则兴庆之事犹有明皇结欢父老召宴将臣之可指近则靖康之事犹有徽宗不发逓角截留兵卒之可疑夀皇自揖逊以来何尝略有此等痕迹陛下试举间者之言一二质之於外臣知其必妄无疑矣臣不知陛下所以久蓄此疑而不决者果何故耶臣知非陛下不欲决但数间者不欲决耳陛下早决此疑一日则小人必早获罪一日陛下迟决此疑一日则小人必迟获罪一日陛下若但蓄此疑而不决只是爲此数间者匿此恶而不使之败陛下不忍於数间者以受天下之谤而乃忍於夀皇以成数间者之奸乎然臣亦恨陛下未有忠实首公勇敢任事者爲陛下辨此疑任此事也今日宰执侍从但能推父子之爱以调停重华台谏暨百执事但能仗父子之义以责望陛下至於疑间之根盘固左右者略不敢一语及之曾不知此疑根未除虽至情有所不能通虽大义有所不能举譬如隂沍之云凝结未散非疾风动荡尽力扫除安能使太清廓然皎日复丽哉臣区区愚忠诚不忍陛下为此数小人者受天下不义之名如此也故终日忘食终夜忘寝思有以告之陛下十月十六日之疏犹未敢诵言之今事急矣不得不言矣窃见今日内侍间谍两宫者固不止一人唯见陈源在夀皇朝得罪至重近日复遭进用外人皆谓离间之祸必自源始方源未进之时虽陛下过宫巳踈然源之进也政以知陛下此疑已动而其党之进源也亦欲陛下此疑愈固也源辈既在宫中臣知陛下之疑未易可解盖其胆大敢为欺罔机深能为狡狯陛下饮食居处皆将投以所疑重华往来问讯皆将指以为疑或阳请陛下之出而隂尼陛下之行或名为畏惧夀皇而实以激怒陛下千方百计神出鬼没虽不可得而穷诘而其情状意态不过是数端而已大要只欲陛下父子终不相见而後其志始遂矣古人求忠臣必於孝子之门谓其有父子然後有君臣也今人有父子而欲间絶之则其於君臣何有哉陛下傥以斯人为忠则臣有以验之矣始李辅国之欲间肃宗父子也张后与焉既而父子暌异辅国得志卒之杀张后而致肃宗亦随以亡者实辅国也陛下自今观之间人父子者岂不可畏也哉今陛下久不过宫而道涂纷纷议及中殿陛下以为谁实为此宫禁之事秘不可闻所以腾播於外者皆此辈为之也今已如此後可知矣司马光尝论高居简以为置居简於肘腋恐令陛下父子兄弟夫妇皆不寜臣见源辈实亦如此故臣愚欲望陛下亟发威断斥逐陈源以谢天下然後肃命銮舆亟朝重华负罪引慝以谢夀皇使陛下父子欢然宗社有永岂不幸欤若陛下以臣言为愚妄不足采取即乞放归田里以毕余生陛下既已赦臣不可使臣为小人所陷不胜忠愤恳切震慴悚恐以俟威命之下

五年龟年为起居舍人又上疏曰臣恭闻三月二十三日有旨日轮侍从官一员诣天竺寺祷雨臣虽庶官次亦当行臣於今月四日斋戒夙兴奉将渊指跪辞致敬唯惧不?然自朝廷祈祷以来臣窃观天意未见感通才雨即风才风即晴常若有散之而不得合格之而不得下者访之诸处皆未浃洽农事已过旱势可忧臣自服职柱下凡四阅月已两被旨祷雨天竺皆无昭格此盖诸臣诚敬不足不能仰达宸衷合被谴诃理无疑者然臣窃伏自念水旱之灾何世蔑有靡神不举具有宪章若成汤之桑林周宣之云汉无非反已自咎藉以徼福於神盖未有只事祈祷以冀感通者也臣窃闻仁宗皇帝每遇水旱必露立仰天痛自刻责尽精竭虑无所不至而韩琦犹谓陛下钦顺上天之诚可谓至矣其於消伏灾眚之道则犹未焉琦所谓消伏灾眚之道者即书所谓惟先格王正厥事者是也当时廷臣多持此论故景佑元年旱李淑归咎於爵赏过优康定元年天久不雨庞籍以谓费用奢广出纳不严所致二臣之言灾异亦异乎汉之诸儒矣然槩之格王正厥事之说则诚有此理也富弼谓天地人本是一气气既相贯气动则应人君欲考天地灾祥以是察之而已臣窃观今日不雨所以召此者虽未易数然其大者未有若过宫者也臣非强自牵合欲得陛下因此警惧幸听臣言实缘天人相与理政如此夫匹夫之贱傥孝於父母犹能致天降甘露地冽美泉设或不然祸亦视此而况陛下据亿兆人之上则其势力感通必视亿兆人之衆盖不止如匹夫而止也陛下岂不见去岁未过宫之前黑子见於日赤眚作於夜既过宫之後瑞雪忽降灾变尽消感应之理其速如神则臣以为今日不雨在於不过宫岂过也哉且向来无雪固尝祷而不应矣去岁之雪乃因不祷而得之陛下非不祷也祷於夀皇即祷於天竺也今不一定省於北宫而但恳祈於释氏使释氏无灵则已释氏有灵而真可祷也臣知必监陛下事亲之念必不监陛下命臣之旨也何也两宫不和则天下不和天下不和则天地不和天地不和则释氏虽欲强雨以应陛下之求将不可矣盖天地和则雨未有不和而雨者陛下一念傥回则此和自陛下而生一念不回则此和自陛下而乖顾释氏何有哉陛下傥不听臣之言非特不能得雨於释氏陛下今岁郊祀合祀天地而不先求夫所以得天地者臣尤以为忧也孝经曰事父孝故事天明事母孝故事地察谓之明察者盖无毫厘不尽之谓也於父母有不尽之心则於天地亦有不尽之心矣此心傥有毫厘之不尽尚何以事天地乎此臣又非特为不雨而言也情出迫切言词狂悖天威咫尺俯听诛夷唯陛下裁幸

龟年又上疏曰臣窃见近日廷臣自宰执至於百执事陈乞陛下过宫不知几疏皆不蒙听纳至一日之间举朝求去自古及今盖未闻有此等事也臣谓陛下见此必加省察乃闻宰执开陈圣怒叵测陈善闭邪人臣之职分也羣臣获事休明偶见陛下过宫希阔恐亏孝道故毕力开陈一几感悟虽词语狂悖举措轻脱然究其中心则皆有忠君爱父之意若以古人之法揆之不唯当容受听纳又当奨予激励然後士气可振国势可安而陛下乃反有含怒之意将大有所惩戒此则臣之所甚忧者用是昧万死一为陛下陈之臣窃惟今日之事忧陛下者指小人以为间顺陛下者指君子以为激夫以臣事君或出於激此固不可然有轻重焉君子虽激犹为爱君小人之间直损君德耳陛下至亲父子若非有间宁至於是羣臣但见陛下久不过宫人情汹汹不胜忧懑只得以大义勉陛下小人必曰若如此而出是陛下本不孝因羣臣而後孝也本其意止欲固其间言使不至於败而已陛下乃从而信之可乎设若陛下不听羣臣之言终於不出乱或由是而生则昔之投间於陛下者又未必不推为羣臣之激有以使之也而陛下又加怒於羣臣可乎小人始以间误陛下而终以激杀羣臣岂不重失天下之心哉陛下试观二十二日圣驾不出举朝求去如出一口此岂有形役而气使之者盖出於其心之同然故不期而动如此陛下只以此推之则自此举止动息若稍不顺人心其应又岂止此而陛下不惧可乎臣观陛下近日所为多拂正理唯有容纳谠直阔略狂狷所以人心未离若更於此路稍加荆棘则陛下大事去矣陛下岂不思此等本何所为而不容之乎此等不过少忤陛下之意陛下若遂去之则顺陛下者进矣陛下抑思今日之事忤陛下而欲陛下全事亲之孝者为爱君乎顺陛下而欲陛下失事亲之孝者为爱君乎陛下但与羣臣较从违而不与天下较逆顺臣虽至愚未敢以为然也陛下疑之益甚则两宫不合既为君德之玷诸臣得罪卒兆国家之祸是未可知也陛下若听羣臣之言父子如初不唯圣孝光明上绍虞舜羣臣得安意奉职共登太平岂不休哉国家安危羣臣祸福繋此一举此臣所大忧也唯陛下念之

龟年又上疏曰臣辄冒万死仰控忠恳臣本无材术谬司记注近数奏论过宫希阔载笔难书书之则臣不知爱君不书则臣不知守职书与不书臣皆有罪是以抗章自劾陈乞窜逐圣恩寛大俾复故官威命一临局?就职陛下既未许臣以去则臣安得不复修其官用敢冒昧条举一二陛下事亲礼有常数设若夀皇有旨免到宫臣犹可书也四月二十二日初无免到宫之旨而陛下不出使臣如何书耶寻常问安偶免到宫犹可书也五月七日既以夀皇圣帝圣体不和遣官奏告矣旋有旨免到宫使臣又如何书耶然初八日免到宫既云有夀皇圣旨犹可书也今月十五日初无免到宫之旨在朝羣臣累请问疾乘舆已驾道路已清而陛下复不出使臣又如何书耶十九日为夀皇服药肆眚天下连日都人顒望翠华之出不啻望岁而陛下晏然不动使臣又如何书耶然此特见之关报之粗者耳若夫道路流传至有不堪闻者臣虽不得而书计必有野史书之其言但有增加必无隐讳传之後世重累圣德臣实为陛下惜也臣窃见近日羣臣请陛下过宫者不止一人或将顺或正救或解释其疑亦不止一说言语忿激引类?慢殆不可恕而陛下受之曾无难色一入内庭其意即异果何为而然哉是必有误陛下者也然误陛下者不特间踈陛下父子而已父子之间人所难言傥非羣臣忠爱陛下谁敢及此今陛下外虽受其言而内实背之是必有谓羣臣举不足信者也谓羣臣举不足信则是又踈间陛下之君臣矣羣臣但见夀皇春秋已高多近医药恐陛下因循不见或成不可追之悔故劝陛下太急小人知陛下父子天性终必复还唯恐羣臣之言入而陛下之天复也故误陛下愈深想其为说不一而足臣观近日夀皇游幸而陛下无所効献夀皇服药而陛下不及省问陛下岂忘此者是皆内侍辈自爱已甚唯恐陛下疑其辄通重华消息故不敢以告致陛下事亲之礼少亏今小人又欲以此离外庭之臣使外庭之臣钳口而不敢言则陛下父子终身不可复见矣岂不痛哉彼小人者既离陛下父子又离陛下君臣使陛下孤立於上内外不得通祸乱不得闻此其意欲何为而陛下不悟乎若此等事法皆不利於陛下之身而陛下冒行之臣实痛心疾首不晓其故以陛下聪明睿智纎悉必察何独於此略不省觉盖小人误陛下已深矣彼但使陛下父子恩意之间日损於一日如履淤泥一步深於一步则不待更加谗毁之言而陛下自不能已可不谓惨耶然以臣观之父子之性出於天命安能终暌唯患圣心不回耳圣心一回臣以为处此甚易也夫木本不衰有蠧则衰一去其蠧木如初矣父子本无暌有间则暌一去其间父子如初矣陛下今若翻然悔悟将平日为间之人扬於王庭明正其罪则向来陛下父子之间少有所不及之事盖有任其责者又何足累陛下哉臣愚欲望陛下平心下气少察所亲无使父子之恩絶而後悔小人之间遂而後悟天下之乱作而後图则无及矣唯陛下速为宗社念之臣为右史辄及陛下父子之间自知必干天诛然陛下之意不回则臣之职终不可举是以率意极言无有所隐唯陛下幸赦其愚光宗时陆游上奏曰臣恭惟陛下躬圣人之资履天子之位而致养三宫承顔左右盛事赫奕冠映千古尚何待尘露之增山海哉顾臣窃抱惓惓之愚不敢辄默伏惟陛下圣孝纯至禀於天性昔在潜邸及登储宫以来夙夜孜孜何尝顷刻不以夀皇为心夀皇罢朝而悦进膳而美则陛下欣然喜动於色夀皇罢朝而不悦进膳而少味则陛下愀然忧见於色方是时徒能喜之忧之而已今则致亲之悦者责在陛下其可以不深念乎所谓悦亲之道非荐甘旨奉轻暖也非晨昏定省冬夏温凊也非千门万户之宫钧天箫韶之乐也唯在陛下得得天下之爱戴以宁夀皇之心而已鸡鸣而揽衣辨色而视朝必曰此昔者问安之时也今以万几之繁不能日朝重华歉然於怀岂有限极然阙问安之常礼之小也致天下之治孝之大也吾其力为其大者乎此固夀皇所望於陛下亦天下所望於陛下也治功已成中外无事陛下时备法驾率羣臣上万年之觞岂非天下之大庆不然太史或以灾异上闻四方或以寇盗来告夀皇闻之万分有一微辍玉食陛下虽居万乘之贵孰与解忧哉臣昧死愿陛下於进退人才罢行政事之际率以是为念自三思十思以至百思不为过也自一日五六日至於百时不为缓也谋及卜筮谋及卿士谋及庶人不为广也一有小失岂独上劳宵旰夀皇亦与焉故陛下今日忧勤恭俭百倍於古帝王乃仅可耳譬如臣民之家上有尊亲则所以交四隣训子弟备饥馑御盗贼比之他人自当谨戒百倍何则彼亦惧忧之及其亲也犬马小臣贪於增广圣孝不知言之涉於狂妄冒犯天威伏候斧钺

历代名臣奏议卷十一








文集卷七十


答虔倅俞括


轼顿首，资深使君阁下：前日辱访，宠示长笺及诗文一编，伏读数日，废卷拊掌，有起予之叹。孔子曰：“辞达而已矣。”物固有是理，患不知之。知之。患不能达之于口与手。所谓文者，能达是而已。文人之盛，莫如近世，然私所敬慕者，独陆宣公一人。家有公奏议善本，顷侍讲读，尝缮写进御。区区之忠，自谓庶几于孟轲之敬主。且欲推此学于天下，使家藏此方，人挟此药，以待世之病者，岂非仁人君子之至情也哉！今观所示议论，自东汉以下十篇，皆欲酌古以驭今，有意于济世之实用，而不志于耳目之观美，此正平生所望于朋友与凡学道之君子也。然去岁在都下，见一医工，颇艺而穷，慨然谓仆曰：“人所以服药，端为病耳。若欲以适口，则莫如刍豢，何以药为？今孙氏、刘氏皆以药显，孙氏期于治病，不择甘苦，而刘氏专务适口，病者宜安所去取？而刘氏富倍孙氏，此何理也？”使君斯文，恐未必售于世。然售不售，岂吾侪所当挂口哉！聊以发一笑耳。进宣公奏议，有一表，辄录呈，不须示人也。余俟面谢，不宣。卷五九





答范景山


自离东武，不复拜书，疏怠之罪，宜获谴于左右矣。两辱手教，存抚愈厚，感愧不可言。即日起居佳胜。知局事劳冗殊甚。景山虽去轩冕，避津要，所欲闲耳，而不可得，乃知吾道艰难之际，仁人君子舍众人所弃，犹不可得，然忧喜劳逸，无非命者，出办此身，与之浮沉，则亦安往而不适也。轼始到彭城，幸甚无事，而河水一至，遂有为鱼之忧。近日虽已减耗，而来岁之患，方未可知。法令周密，公私匮乏，举动尤难，直俟逐去耳。久不闻余论，顽鄙无所镌发，恐遂汩没于流俗矣。子由在南都，亦多苦事。近诗一轴拜呈，冗迫，无佳意思，但堪公笑耳。近斋居内观，于养生术似有所得。子由尤为造入。景山有异书秘诀，倘可见教乎？余非面莫尽，惟乞万万自重。卷五九





与陆固朝奉


杭倅

某启：久留属疾，不敢造请，负愧已深。兹者启行，又不往别，悚怍之至。谨奉手启代违。卷五九





与李无悔


某启：久留浙中，过辱存顾，最为亲厚。既去，又承追饯最远。自惟衰拙，众所鄙弃，自非风义之笃，何以至此。既别，但有思咏。两辱书教，具审起居佳胜。今岁科举，闻且就乡里。承示喻，进取之意甚倦。盛时美才，何遽如此？且勉之，决取为望。新文不惜见寄。未缘集会，惟万万自重。不宣。卷五九





答汉卿


某启：辱教，承起居佳胜为慰。知不久入城，遂当一见，何幸如之。地黄煎已领，感怍。适自局中还，热甚，懑塞。奉书。地黄煎蒙寄惠，极佳。姜蜜之剂，甚适宜也。仰烦神用，愧感不可言(1)。卷五九





与何浩然


人还，辱书，且喜起居佳胜。写真奇妙，见者皆言十分形神，甚夺真也。非故人倍常用意，何以及此。感服之至。所要诗，稍暇作写去。双幅已令蜀中织造，至便寄纳。未即会见，千万珍重。卷五九





答李秀才元


以下俱徐州

热甚，竟不再别，怅仰殊深。辱教，承起居佳胜。宠惠皆奇笔雅制，刻荷无已。仁者之惠，诚足慰彼黎庶。然不知者，以为见教，以是摇之。呵呵。安道、舍弟，当具道盛意。乍远，万乞保重。即复显用，以慰士望。卷五九





答晁君成


苦寒，审尊履佳胜。新文极为精妙，久不见之，甚慰喜。《庄子》“用志不分，乃疑于神”，古语以“疑”为似耳。如《易》“阴疑于阳”，世俗不知，乃改作“凝”，不敢不告。人还，草草。卷五九





答吕熙道　一


以下俱湖州

平时企咏贤者，独恨隔阂耳。既至治下，谓当朝夕继见，而病与人事夺之，又迫于行，匆遽舍去，可胜叹耶。别来方欲上问，先辱手教，益增悚怍。比日起居何如？后会不可期，惟万万以时自重。卷五九





答吕熙道　二


南都住半月，恍然如一梦耳。思企德义，每以怅然，舍弟朴讷寡徒，非长者轻势重道，谁肯相厚者。湖州江山风物，不类人间，加以事少睡足，真拙者之庆。有干，不外。卷五九





与道甫


昨日特蒙不外鄙拙，袖出盛文相示，辞赡格老，览之令人亹亹忘倦。非大手笔未易至此，受教良多。不敢擅为巾笥之藏，谨令人归纳文府。伏乞视至。未审从人何日成行，亦须示谕。卷五九





答君瑞殿直


以下俱黄州

春来未尝一日闲，欲去奉谒，遂成食言，愧愧。辱书，承起居佳胜，为慰。君猷知四月末乃行，犹可一见否？乍暄，惟万万自重。卷五九





与景倩


昨日辱访，大慰久渴。经宿起居佳胜？食已，本欲奉谒，适陈季常来，故且已。众客颇怀公高论，可能只今一访否？礼不当尔，意公期我于度外也。卷五九





与赵仲修　一


疮病不往见，而仁人敦旧，屡承车马，感愧不可言。雨凉，切惟起居佳胜？旦夕当获面谢。卷五九





与赵仲修　二


公清贫，更烦辍惠羊边，谨以拜赐，使我有数日之饱。公亦乃无浃旬蔬食耶？一噱。卷五九





与何圣可


辱示朱先生所著书诗，词义深矣，浅学曾不足以窥其万一。结发求道，笃老不衰，世间有几人，而匏系于此，不得一望其履幕，慨叹不已。久废笔砚，无以报此嘉贶，益增愧赧。卷五九





与毛维瞻


岁行尽矣，风雨凄然。纸窗竹屋，灯火青荧。时于此间，得少佳趣。无由持献，独享为愧。想当一笑也。卷五九





与运判应之


登州还朝

多日不接奉，渴仰殊深。大热，伏想起居佳胜？承旦夕启行，无缘往别。乡里何幸，被蒙岂弟之政，但贤者远去，有识所叹也。冲犯酷暑，千万自爱。卷五九





与张正己


特承访别，愧企良深。晴寒，起居安胜？宝月书信并念二侄一书，烦从者附行，不讶不讶！正寒冲冒，千万加爱。卷五九





答吕元钧　一


以下俱翰林

适辱教，值局中，不即答，悚息悚息！热甚，尊体佳安？隆暑冲冒，何不少待秋凉。必亮此意，非面莫尽。香不欲附去，恐损其人之高节。纷纷之议，未闻其详，可否示谕？余俟朝中可既。卷五九





答吕元钧　二


中间承进职，虽少慰人望，然公当在庙堂，此岂足贺也。此间语言纷纷，比来尤甚。士大夫相顾避罪而已，何暇及中外利害大计乎？示谕，但闵然而已。非久，季常人行，当尽区区。卷五九





答吕元钧　三


屡与令子语，钦爱才美，但尚屈大官，未厌公论耳。季常近得书，亦见黄州人言体气颇安壮，但口眼微动耳。来求药物，已寄去。余具令子口白。卷五九





答史彦明主簿　一


别后冗懒相因，不果上问，愧企增剧。远辱书教，感服深矣。比日起居何如？衰病怀归，请郡未得。何时展奉，少道菀结。岁晚厚爱，少慰区区。卷五九





答史彦明主簿　二


新宁想未赴上前所欲发书，至时可示谕也。程懿叔去后，旅思牢落，闻已到郡矣。寄惠秋石，极感留意。新春，龙鹤菜根有味，举筋想复见忆耶？卷五九





与家复礼


前日辱访别，怅恋不已。阴寒，起居佳否？送行诗别写得一本，都胜前日书者，复纳去。远道，万万自重。卷五九





答王圣美


杭州还朝

昨日庭中望见，喜慰久渴。辱教，伏承尊体佳胜。无缘造门，尚冀邂逅，复少须臾。人还，布谢草草。卷五九





与王正夫朝奉　一


递中辱书，人至，复枉手示，并增感慰。即日起居如宜。襄事薄遽，哀苦至矣。无由助执绋，临纸惋叹。尚冀宽中毋毁，以就远业。卷五九





与王正夫朝奉　二


大年哀词，恨拙讷不尽盛德，聊塞孝心万一。何日西行？倾想之极。曹子方因会，致区区。卷五九





与王正夫朝奉　三


惠示志文，伏读感叹。拙词何足刻石，愧愧。子方见过，闻动止为慰。余非面莫究。卷五九





答杨礼先　一


新岁，日欲往见，纷纷未由。辱简，承尊体已安复，感慰兼集。厚贶狨皮、石砚、蜡烛，物意两重，不敢违命，但有愧灼。卷五九





答杨礼先　二


话别草草，惘然不已。信宿起居佳胜，明日果成行否？拙诗聊发一笑。卷五九





答杨礼先　三


久阔暂聚，喜慰不可言。但苦都下纷纷，不尽款意。别来思仰增剧。亟辱手教，承已到郡，起居康福，眷爱各无恙。寄示石刻，暴扬鄙拙，极为悚怍。衰病怀归，又复岁暮，牢落可知。切想坐颍之余，日与知旧往还，此乐可羡也。卷五九





与潮守王朝请涤　一


承寄示士民所投牒及韩公庙图，此古之贤守留意于教化者所为，非簿书俗吏之所及也。顾不肖何足以记此。公意既尔，众复过听，亦不敢固辞。但迫行冗甚，未暇成之，愿稍宽假，递中附往也。子野诚有过人，公能礼之，甚善。向蒙宠惠高文，钦味不已，但老懒废学，无以塞盛意，悚怍而已。卷五九





与潮守王朝请涤　二


承谕欲撰韩公庙碑，万里远意，不敢复以浅陋为词。谨以撰成，付来价，其一已先遁矣。卷中者，乃某手书碑样，止令书史录去，请依碑样，止模刻手书。碑首既有大书十字，碑中不用再写题目，及碑中既有太守姓名，碑后更不用写诸官衔位。此古碑制度，不须徇流俗之意也。但一切依此样，仍不用周回及碑首花草栏界之类，只于净石上模字，不着一物为佳也。若公已替，即告封此简与吴道人勾当也。卷五九





与汪道济　一


以下俱颍州

专使至，辱书，感服存记。且审比来起居佳胜，甚慰驰仰。未卜会见，惟祈保练。卷五九





与汪道济　二


某见报移汶上，而敕未下，老病不堪寄任，方欲力辞，未知得免否。令子日夕相见，甚安，知之。卷五九





与明父权府提刑


到官半岁，依庇德宇，获遂解去，感服深矣。临行宠饯再三，益愧眷厚。别后，切想起居佳胜？某已达泗上，迎送人等谨遣还府。今日留一饭，晚遂发去。逾远左右，回望怅然。尚冀保练，以须显拜。卷五九





与鞠持正　一


以下俱扬州

两日薄有秋气，伏想起居佳胜？蜀人蒲永昇临孙知微《水图》四面，颇为雄爽。杜子美所谓“白波吹素壁”者，愿挂公斋中，真可以一洗残暑也。近晚，上谒次。卷五九





与鞠持正　二


知腹疾微作，想即平愈。文登虽稍远，百事可乐。岛中出一药名白石芝者，香味初若嚼茶，久之甚美，闻甚益人，不可不白公知也。白石芝状如石耳，而有香味，惟此为辨，秘之秘之！卷五九





答刘无言


南迁

此行但有感恩知罪，省分绝欲。守此四言，行之终身，庶保余年，得还田亩，但未知有无后命尔。卷五九





与林济甫　一


以下俱儋耳

眉兵至，承惠书，具审尊体佳胜，眷爱各安。某与幼子过南来，余皆留惠州。生事狼狈，劳苦万状，然胸中亦自有翛然处也。今日到海岸，地名递角场，明日顺风即过琼矣。回望乡国，真在天末，留书为别。未间，远惟以时自重。卷五九





与林济甫　二


某兄弟不善处世，并遭远窜，坟墓单外，念之感涕。惟济甫以久要之契，始终留意，死生不忘厚德。卷五九





与钱志仲　一


以下俱北归

两日不见，渴仰兼怀。窃惟起居佳胜？昨日水东寻幽访古，颇有所得，恐欲知之。药方已领，感感。卷五九





与钱志仲　二


流落晚途，始获瞻奉，顾遇之重，有过平生。幸甚幸甚！别来，伏惟起居佳胜？涨水遂失赣险，不觉到吉，皆德庇所及，其余未易一一道谢也。日远，后会未期，岂免怅恋。卷五九





与钱志仲　三


某去此，不复滞留。至安居处，当缕细驰问，不敢外，辄用手启，恃深眷也。乌丝当用写道书一篇，非久纳上。恶诗不足录也。事简客稀，高堂清风，有足乐者。想时复见念耶？吉州幕柳致，与之久故，知其吏干过人，不能和众，多获嫌忌，然其实无他也。憔悴将老矣，念非大度盛德，孰能收而用之？试以众难，必有可观者。药有毒，乃能已疾；马不蹄啮，多拙于行。惟深念才难，勿责全也。若公遂成就之，此子极有可采，必为门下用。恃明照僭言。死罪死罪！卷五九



* * *



(1)　自“奉书”以下二十七字，疑为另一则尺牍。






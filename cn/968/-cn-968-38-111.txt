林季仲　有客

有客有客，托於空谷。

问何以乐，乐彼幽独。

矫矫其松。籫籫其竹。

微风过之，泠然成曲。

岁曰莫止，霰雪交挥。

谁与晤语，怀我人斯。

我之怀矣，褰裳从之。

泥淖伊阻，中心怅而。

岂无他人。以翱以翔。

意气所亲，不能弭忘。

遥遥遗绪，久矣弗敭。

之子之秀，吾宗之光。

我有薄酒，子试歠兮。

雪霁江明，共此月兮。

企焉新诗，到蛰窟兮。

老子鬅鬿，正愁绝兮。

林季仲


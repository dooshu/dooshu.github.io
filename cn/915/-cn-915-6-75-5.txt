◇报殷浩书

吾素自无廊庙，直王丞相时果欲内吾，誓不许之，手迹犹存，由来尚矣，不於足下参政而方进退。自儿娶女嫁，便怀尚子平之志，数与亲知言之，非一日也。若蒙驱使，关陇、巴蜀皆所不辞。吾虽无专对之能，直谨守时命，宣国家威德，故当不同於凡使，必令远近咸知朝廷留心於无外，此所益殊不同居护军也。汉末使太傅马日慰抚关东，若不以吾轻微，无所为疑，宜及初冬以行，吾惟恭以待命。（《晋书·王羲之传》）


经脉根结第五


黄帝曰：天地相感，寒热相移，阴阳之数，孰少孰多？阴道偶而阳道奇。发于春夏，阴气少而阳气多，阴阳不调，何补何泻？发于秋冬，阳气少而阴气多，阴气盛阳气衰，故茎叶枯槁，湿雨下归，阴阳相离，何补何泻？奇邪离经，不可胜数，不知根结，五脏六腑，折关败枢，开阖而走，阴阳大失，不可复取。九针之要，在于终始，能知终始，一言而毕，不知终始，针道绝矣。

太阳根于至阴，结于命门。命门者，目也。阳明根于厉兑，结于颃颡，颃颡者钳大，钳大者，耳也。少阳根于窍阴，结于窗笼，窗笼者，耳也。

太阳为开，阳明为阖，少阳为枢。故开折则内节溃缓，而暴病起矣，故候暴病者，取之太阳，视有余不足，溃缓者，皮肉缓 而弱也。阖折则气无所止息，而痿病起矣，故痿病者，皆取之阳明，视有余不足。无所止息者，真气稽留，邪气居之也。枢折则骨摇而不能安于地，故骨摇者，取之少阳，视有余不足。节缓而不收也，当核其本。

太阴根于隐白，结于太仓。厥阴根于大敦，结于玉英，络于膻中。少阴根于涌泉，结于廉泉。

太阴为开，厥阴为阖，少阴为枢。故开折则仓廪无所输膈洞，膈洞者，取之太阴，视有余不足。故开折者，则气不足而生病。阖则气弛而善悲，善悲者，取之厥阴，视有余不足。枢折则脉有所结而不通，不通者，取之少阴，视有余不足，有结者，皆取之。

足太阳根于至阴，流于京骨，注于昆仑，入于天柱、飞扬。足少阳根于窍阴，流于丘墟，注于阳辅，入于天容疑误 、光明。足阳明根于厉兑，流于冲阳，注于下陵，入于人迎、丰隆。

手太阳根于少泽，流于阳谷，注于小海，入于天窗疑误 、支正。手少阳根于关冲，流于阳池，注于支沟，入于天牖、外关。手阳明根于商阳，流于合谷，注于阳溪，入于扶突、偏历。

此所谓根十二经也。络盛者，当取之。

一日一夜五十营，以营五脏之精，不应数者，谓之狂生。所谓五十营者，五脏皆受也。






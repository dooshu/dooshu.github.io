武林晤侯赤社（时寇决大梁，尊公视师。）

其一


惊沙漫野捲蓬飞，闻道夷门未解围。
梁苑才人思朔土，秦川公子未西归。
牙签玉轴悲家乘，虎帐龙旌壮国威。
十载梦君颜色好，不堪憔悴赋无衣。

其二

旄丘之葛赋堪哀，欲涤羁愁酒数杯。
落日扁舟勾践国，当时走马孝王台。
厌闻河朔戈鋋起，亲话淇园竹石菑。
知尔穷愁应有作，江湖流寓本多才。


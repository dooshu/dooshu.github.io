登岳阳楼

登岳阳楼〔一〕


昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。

〔一〕岳阳楼：《岳阳风土记》：岳阳楼，城西门楼也。《方舆胜览》：岳阳楼，在郡治西南。西面洞庭，左顾君山，不知创始。开元四年，张说出守是邦，与才士登临赋咏，自尔名著。方回曰：予登岳阳楼，左序球门壁间，大书孟诗，右书杜诗，后人不敢复题也。刘长卿云：“叠浪浮元气，中流没太阳。”世不甚传，他可知也。






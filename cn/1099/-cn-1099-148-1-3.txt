○天變自陳疏 【 掌憲時自陳】

准禮部咨、為修省事題奉　聖旨、朕仰承天慈下戒、實切戒懼、還待朕行祭告禮、修省著今日始、青衣角帶至祭日止、百官勿外示儀飾、須中加省畏、自陳依行、餘罷、欽此欽遵、移咨到院、咨行到臣、仰惟　皇上欽承天道、寅畏神祗百凡敬事和民、無所不用其極、宜乎天心格而和氣襲、邇者奉先寶殿、乃有震雷之變、都城鼓樓、復有帝??火之災、若此天人不順應者、臣俛而思之、　皇上憲天之政、如此其至、望治之心、如此其切、今日之災變、夫豈　皇上致之、意中外臣工、不能仰體　聖心、奉職無狀之所致爾、臣謹以今日中外士風臣節頹壞之狀、為　皇上陳之以見臣窃位不職、宜先黜罷之由伏惟　聖明察焉、記曰大臣法、小臣廉、古之士風如此、天下烏乎不治、社稷烏乎不安、臣觀今日朝野之風、大不類此、廉靜之節盡喪、貪污之風大行、一得任事之權。便為營利之計。賄賂大開、私門貨積、但通関節、罔不如意、溼薪可以點火、白晝可以通神、是豈清平之世所宜有者乎、在先朝豈無賄者。餽及百兩。人已駭其多矣。嘉靖中士多材能樂通変與先朝大臣專重風節少殊矣至末年分宜用事貪黷之風益熾公可謂先見今也動稱千數或及萬數矣。豈無貪者暮夜而行。潛滅其跡猶恐人知。今也納賄受賂。公行無忌。豈非士風之大壞乎。大臣貪濁而日在高位。則小臣得于觀感之下者。將無不惟利是圖矣。京官貪濁而安處無事。則外官被其鼓動飲風者。亦無不惟利是圖矣。大小效尤。內外征利。由今之道不變其俗。則在上者日以封殖在下者日以剝削。民窮盜起。而國事日非矣。豈非時政之大害乎。且古之大夫難進而易退。寧自守巳以俟時。無寧違道速化以失已。寧遁世不見知而不悔。無寧熱中阿附毀道以求進。葢以其見道明。用心剛。素有所養而然耳。由是人主舉而用之。大則可以康濟世務小則可以風勵時俗。而不失民望焉。豈不有益于國臣觀今日士大夫之風。殊與此異。恬退者眾嗤其拙奔兢者咸嘉其能。一登仕宦之途。即存僥倖之志。或以諂諛售。或以賄賂求。或以奉承得。甚至一員有缺、各趨權勢之門。講論年資體例應得之故。既定則後講者或不能得。以是無不爭趨走搶而論之。往來頻數。閽者厭煩矣。既講而得。則人咀嘩騰謗。雖吏部亦難於處措。故京師有講論搶攘之嘲。斯人也。自以為得計。而不知有識者之見笑于側俟、夫恬靜者、君子之流也。奔兢者。小人之類也。奔兢者進。則恬靜者必退。由是以小人引小人。而　朝廷之上無君子矣。無君子則法揆何由而清。紀綱何由而正。姦宄何由而除。是奔兢之風熾。世道不祥之機也。豈非時政之大蠹乎。仰惟　皇上聰明神聖。允邁堯舜。道源政本。澄清宜矣。而臣下貪穢奔兢之風。至于如此。豈不可大怪耶。臣惟都御史職任。糾劾百僚。振肅風紀。今茲二者官邪風壞莫此為甚。既不能正身格物。使風清弊絕。復不能不避嫌疑以抗疏論列。悠悠坐視。日惟嘅嘆致使內外奸貪。公行無忌。糾察何在。振肅何在。由是言之。臣之不職。在庭之臣。莫有踰者。雖蒙　皇上天德包容。不即誅罰。而臣尸祿曠職。罪安所逃。且夫一婦含冤。三年不雨。忠臣下獄。六月飛霜。事乃至微而天應甚著。况賄賂交通。匪人在職。中間事情乖變賢否顛置。害及地方。視之上干和氣以召　天變。實臣奉職無狀致之矣。伏望　皇上將臣罷止?帚田里。別選才賢以端實政、可以責成懋功、可以建立庶政。修省以實而災變亦可弭矣


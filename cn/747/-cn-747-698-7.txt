○授石雄晋绛行营节度使制

门下：兵家之策，戒在势分，故楚为三军，破於英布，光武料敌，非刘尚之别营，葛亮出师，制魏延之异道，专其大任，方见成功，断自朕心，授之戎律。天德军丰州四城都防御本管押蕃落等使兼充晋绛行营诸军副使银青光禄大夫检校左散骑常侍丰州刺史御史大夫上柱国石雄，倜傥仗义，沉密有谋。近者被羽先登，搴旗深入，剪彼荤允，碎其穹庐，勇乃冠军，威能振敌。属壶关逆命，羽檄交驰，命征虏奉公之心，思成皋过险之将，嘉其壮节，召自极边。既而亚夫会兵，驰六乘之传，庶乎马武连战，为众军之锋。朕以彦佐早升大将之坛，久服上公之衮，资其硕望，任以指踪。邓禹之镇关河，功虽未遂；羊祜之守吴会，身不自行。罢戎役以会朝，待寇宁而抚俗，亲授方略，慰彼蒸黎，爰擢奇才，付予重事。尔其再申兵法，奋起士心，去病无以家为，勿邀天幸，臧宫保於常胜，实在贵谋。敬听朕言，副兹宠寄。可守本官兼充晋绛行营诸军节度使，馀并如故。主者施行。


天生对偶

旧说以红生白熟、脚色手纹、宽焦薄脆之属，为天生偶对。触类而索之，得相传名句数端，亦有经前人纪载者，聊疏于此，以广多闻。如“三川太守，四目老翁”，“相公公相子，人主主人翁”，“泥肥禾尚瘦，昼短夜差长”，“断送一生惟有，破除万事无过”，“北斗七星三四点，南山万寿十千年”，“迅雷风烈风雷雨，绝地天通天地人”，“筵上枇把，本是无声之乐；草间蚱蜢，还同不系之舟”，皆绝工者。又有用书语两句而证以俗谚者，如“尧之子不肖，舜之子亦不肖”，谚曰“外甥多似舅”，“吾力足以举百钧，而不足以举一羽”，谚曰“便重不便轻”之类是也。


卷一百八十七

钦定四库全书

历代名臣奏议卷一百八十七

明　杨士奇等　撰

赏罚

晋悼公时郑人赂晋以师悝师触师蠲歌钟二肆及其鎛磬女乐二八悼公以乐之半赐魏绦曰子教寡人和诸戎狄以正诸华八年之中九合诸侯如乐之和无所不谐请与子乐之绦辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安德义以处之礼以行之信以守之仁以厉之而後可以殿邦国同福禄来远人所谓乐也书曰居安思危思则有备有备无患敢以此规公曰子之教敢不承命抑微子寡人无以待戎不能济河夫赏国之典也藏在盟府不可废也子其受之魏绦於是乎始有金石之乐礼也

宋司城子罕为相谓宋君曰国家之危定百姓之治乱在君行之赏罚也赏当则贤人劝罚得则奸人止赏罚不当则贤人不劝奸人不止奸邪比周欺上蔽主以争爵禄不可不慎也夫赏赐让与者人之所好也君自行之刑罚杀戮者人之所恶也臣请当之君曰善子主其恶寡人行其善吾知不为诸侯笑矣於是宋君行赏赐而与子罕刑罚国人知刑戮之威专在子罕也大臣亲之百姓附之居期年子罕逐其君而专其政

魏文侯问李克曰为国如何对曰臣闻为国之道食有劳而禄有功使有能而赏必行罚必当文侯曰吾赏罚皆当而民不与何也对曰国其有淫民乎臣闻之曰夺淫民之禄以来四方之士其父有功而禄其子无功而食之出则乘车马衣美裘以为荣华入则修竽瑟钟石之声而安其子女之乐以乱乡曲之教如此者夺其禄以来四方之士此之谓夺淫民也

公叔痤为魏将而与韩赵战浍北禽乐祚魏王说郊迎以赏田百万禄之公叔痤反走再拜辞曰夫使士卒不崩直而不倚栋挠而不避者此吴起余教也臣不能为也前脉地形之险阻决利害之备使三军之士不迷惑者巴宁?襄之力也县赏罚於前使民昭然信之於後者王之明法也见敌之可也鼓之不敢怠倦者臣也王特为臣之右手不倦赏臣可也若以臣之有功臣何力之有乎王曰善於是索吴起之後赐之田二十万巴宁?襄田各十万王曰公叔岂非长者哉既为寡人胜强敌矣又不遗贤者之後不能掩士之迹公叔何可无益乎故又赐田四十万加之百万之上

韩昭侯有弊袴命藏之侍者曰君亦不仁者矣不赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者

汉高帝六年始剖符封功臣鄼侯萧何食邑独多功臣皆曰臣等身被坚执锐多者百余战少者数十合今萧何未尝有汗马之劳徒持文墨议论顾反居臣等上何也帝曰诸君知猎乎追杀兽兔者狗也发纵指示者人也今诸君徒能得走兽耳功狗也至於萧何发纵指示功人也羣臣皆莫敢言张良亦无战鬬功帝使自择齐三万户良曰臣始起下邳与上会留此天以臣授陛下陛下用臣计幸而时中臣愿封留足矣不敢当三万户乃封良为留侯封陈平为户牖侯平辞曰此非臣之功也帝曰吾用先生谋战胜克敌非功而何平曰非魏无知臣安得进帝曰子可谓不背本矣乃赏无知

高帝已封大功臣二十余人其余争功不决未得行封帝从复道望见诸将往往相与坐沙中语帝曰此何语留侯曰陛下不知乎谋反耳帝曰何故留侯曰陛下起布衣以此属取天下今所封皆故人所亲爱所诛者皆平生所仇怨此属畏陛下不能尽封又恐见疑平生过失及诛故相聚谋反耳帝乃忧曰为之奈何留侯曰陛下平生所憎羣臣所共知谁最甚者帝曰雍齿与我有故怨数相窘辱我留侯曰今急先封雍齿则羣臣人人自坚矣於是乃封雍齿为什方侯而急趣丞相御史定功行封羣臣皆喜曰雍齿尚为侯我属无患矣

高帝诏定元功十八人位次皆曰曹参功最多宜第一鄂千秋进曰参虽有野战略地之功此特一时之事耳上与楚相距五岁失军亡衆跳身遁者数矣萧何常从关中遣军补其处又军无见粮何转漕关中给食不乏陛下虽数亡山东何常全关中以待陛下此万世之功也今奈何以一旦之功而加万世之功哉何第一参次之帝曰善於是乃赐何带劒履上殿入朝不趋上曰吾闻进贤受上赏封千秋为安平侯

十一年梁王彭越以谋反夷三族枭首於洛阳下诏有敢收视者辄捕之栾布祠而哭之吏捕以闻上召布骂曰若与彭越反邪吾禁人勿收若独祠而哭之与越反明矣趣烹之布曰愿一言而死上曰何言布曰方上之困於彭城败荥阳成臯间项王所以遂不能西走以彭王居梁地与汉合从苦楚也当是之时彭王一顾与楚则汉破与汉而楚破且垓下之会微彭王项氏不亡天下已定彭王剖符受封亦欲传之万世今陛下一徵兵於梁彭王病不行而陛下疑以为反反形未见以苛小案诛灭之臣恐功臣人人自危也今彭王已死臣生不如死请就亨於是上乃赦布罪拜为都尉

元帝时西域都护骑都尉甘延夀与西域副校尉陈汤使西域矫制发城郭诸国兵车帅戊巳校尉屯田吏士攻斩郅支单于帝内嘉其功而匡衡石显争之宗正刘向上奏曰郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都护甘延夀副校尉陈汤承圣指倚神灵总百蛮之君?城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西扫谷吉之耻立昭明之功万夷慴伏莫不惧震呼韩邪单于见郅支已诛且喜且惧乡风驰义稽首来宾愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰嘽嘽焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延夀汤所诛震虽易之折首诗之雷霆不能及也论大功者不录小过举大美者不疵细瑕司马法曰军赏不踰月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永久千里之镐犹以为远况万里之外其勤至矣延夀汤既未获受祉之报反屈捐命之功久挫於刀笔之前非所以劝有功厉戎士也昔齐桓公前有尊周之功後有灭项之罪君子以为功覆过而为之讳行事贰师将军李广利损五万之师靡亿万之费经四年之劳而仅获骏马三十匹虽斩宛王母鼔之首犹不足以复费其私罪恶甚多孝武以为万里征伐不录其过遂封拜两侯三卿二千石百有余人今康居国强於大宛郅支之号重於宛王杀使者罪甚於留马而延夀汤不烦汉士不费斗粮比於贰师功德百之且常惠随欲击之乌孙郑吉迎自来之日逐犹皆裂土受爵故言威武勤劳则大於方叔吉甫列功覆过则优於齐桓贰师近事之功则高於安远长罗而大功未着小恶数布臣窃痛之宜以时解县通籍除过勿治尊宠爵位以劝有功

成帝时陈汤下狱当死太中大夫谷永上奏曰臣闻楚有子玉得臣文公为之仄席而坐赵有廉颇马服强秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也盖君子闻鼓鼙之声则思将率之臣窃见关内侯陈汤前使副西域都护忿郅支之无道闵王诛之不加策虑愊忆义勇奋?卒兴师奔逝横厉乌孙踰集都赖屠五重城斩郅支首报十年之逋诛雪边吏之宿耻威震百蛮武畅四海汉元以来征伐方外之将未尝有也今汤坐言事非是幽囚久系历时不决执宪之吏欲致之大辟昔白起为秦将南拔郢都北阬赵括以纎介之过赐死杜邮秦民怜之莫不陨涕今汤亲秉钺席卷喋血万里之外荐功祖庙告类上帝介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳於人尚加帷盖之报况国之功臣者哉窃恐陛下忽於鼙鼓之声不察周书之意而忘帷盖之施庸臣遇汤卒从吏议使百姓介然有秦民之恨非所以厉死难之臣也

哀帝时议郎耿育上书言便宜因讼陈汤曰延夀汤为圣汉扬钩深致远之威雪国家累年之耻讨絶域不羁之君系万里难制之虏岂有比哉先帝嘉之仍下明诏宣着其功改年垂历传之无穷应是南郡献白虎边陲无警备会先帝寝疾然犹垂意不忘数使尚书责问丞相趣立其功独丞相匡衡排而不予封延夀汤数百户此功臣战士所以失望也孝成皇帝承建业之基乘征伐之威兵革不动国家无事而大臣倾邪谗佞在朝曾不深惟本末之难以防未然之戒欲专主威排妒有功使汤块然被寃拘囚不能自明卒以无罪老弃敦煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快谗岂不痛哉且安不忘危盛必虑衰今国家素无文帝累年节俭富饶之畜又无武帝荐延枭俊禽敌之臣独有一陈汤耳假使异世不及陛下尚望国家追录其功封表其墓以劝後进也汤幸得身当圣世功曾未久反听邪臣鞭逐斥远使亡逃分窜死无处所远览之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制於唇舌为嫉妒之臣所系虏耳此臣所以为国家尤戚戚也

东汉光武建武二年封功臣为列侯邓禹吴汉皆食四县博士丁恭上奏曰古者封诸侯不过百里今封四县不合法制帝曰古之亡国皆以无道未尝闻功臣地多而灭亡者也帝以贵人兄隂识有军功欲加增封识曰臣幸托属掖庭陛下仍加爵土此为亲戚受赏国人计功也帝从之

桓帝时恩泽诸侯以无劳受封羣臣不悦而莫敢谏大鸿胪赵典独上奏曰夫无功而赏劳者不劝上忝下辱乱象干度且高祖之誓非功臣不封宜一切削免爵土以存旧典帝不从

桓帝欲襃崇大将军梁冀中朝咸称冀之勲德宜比周公锡之山川土田附庸司空黄琼上奏曰冀前以亲迎之劳增邑三十又其子胤亦加封赏昔周公辅相成王制礼作乐化致太平是以大啓土宇开地七百今诸侯以户邑为制不以里数为限萧何识高祖於泗水霍光定倾危以兴国皆益户增封以显其功冀可比邓禹合食四县赏赐之差同於霍光使天下知赏必当功爵不越德朝廷从之

献帝时曹操上奏曰昔袁绍侵入郊甸战於官渡时兵少粮尽图欲还许书与荀彧议彧不听臣建宜往之便恢进讨之规更起臣心易其愚虑遂摧大逆覆取其衆此彧覩胜败之机略不世出也及绍破败臣粮亦尽以为河北未易图也欲南讨刘表彧复止臣陈其得失臣用反斾遂吞凶族克平四川向使臣退於官渡绍必鼓行而前有倾覆之形无克捷之势後若南征委弃兖豫利既难要将失本据彧之二策以亡为存以祸致福谋殊功异臣所不及也是以先帝贵指踪之功薄搏获之赏古人尚帷幄之规下攻拔之捷前所赏录未副彧巍巍之勲乞重平议畴其户邑

西晋武帝时议郎段灼上奏曰昔伐蜀募取凉州兵马羌人健儿许以重报五千余人随邓艾讨贼功皆第一而乙亥诏书州郡将督不与中外军同虽在上功无应封者唯金城太守杨欣所领兵以逼江由之势得封者三十人自金城以西非在欣部无一人封者苟在中军之例虽下功必侯如州郡虽下功高不封非所谓近不重施远不遗恩之谓也臣闻鱼悬由於甘饵勇夫死於重报故荆轲慕燕丹之义专诸感阖闾之爱匕首振於秦庭吴刀耀於鱼腹视死如归岂不有由也哉夫功名重赏士之所竞不平致怨由来久矣诗云尸鸠在桑其子七兮淑人君子其仪一兮臣以为此等宜蒙爵赏时王濬有平吴之勲而为王浑所谮毁帝虽不用无明赏罚以濬为辅国大将军天下咸为之怨博士秦秀上言曰自大晋啓祚辅国之号率以旧恩此为王濬无功之时受九列之显位立功之後更得宠人之辱号也四海视之孰不失望蜀小吴大平蜀之後二将皆就加三事今濬还而降等天下安得不惑乎吴之未亡也虽以三祖之神武犹躬受其屈以孙皓之虚名足以惊动诸夏每一小出虽圣心知其埀亡然中国辄怀惶怖当尔时有借天子百万之衆平而有之与国家结兄弟之交臣恐朝野实皆甘之耳今濬举蜀汉之卒数旬而平吴虽举吴人之财宝以与之本非已分有焉而遽与计校乎

惠帝永康初杨骏辅政大开封赏多树党援散骑常侍侍中石崇等上奏曰陛下圣德光被皇灵啓祚正位东宫二十余年道化宣流万国归心今承洪基此乃天授至於班赏行爵优於泰始革命之初不安一也吴会僭逆几於百年边境被其荼毒朝廷为之旰食先帝决独断之聪奋神武之略荡灭逋寇易於摧枯然谋臣猛将犹有致思竭力之效而今恩泽之封优於灭吴之功不安二也上天眷佑实在大晋卜世之数莫知其纪今之开制当埀於後若尊卑无差有爵必进数世之後莫非公侯不安三也臣等敢冒陈闻窃谓泰始之初及平吴论功制度名牒皆悉具存纵不能远遵古典尚宜依准旧事书奏弗纳

梁武帝时御史中丞任昉上奏曰臣闻将军死绥咫步无却顾望避敌逗挠有刑至乃赵母深识乞不为坐魏主着令抵罪已轻是知败军之将身死家戮爰自古昔明罚在斯臣窃寻獯猃侵轶蹔扰疆陲王师薄伐所向风靡是以淮徐献捷河兖凯归东关无一战之劳涂中罕千金之费而司部悬隔斜临寇境故使狡虏凭陵淹移岁月故司州刺史蔡道恭率励义勇奋不顾命全城守死自冬徂秋犹转战无穷亟摧丑虏方之居延则陵降而恭守比之踈勒则耿存而蔡亡若使郢部救兵微接声援则单于之首久悬北阙岂直受降可筑涉安啓土而已哉寔由郢州刺史臣景宗受命致罚不时言迈故使蝟结蚁聚水草有依方复按甲盘桓缓救资敌遂令孤城穷守力屈凶威虽然犹应固守三关更谋进取而退师延颈自贻亏衂疆场侵骇职是之由不有严刑诛赏安寘景宗即主臣谨按使持节都督郢司二州诸军事左将军郢州刺史湘西县开国侯臣景宗擢自行间遘兹多幸指踪非拟获兽何勤赏茂通侯荣高列将负担裁弛钟鼎遽列和戎莫效二八已陈自顶至踵功归造化润草涂原岂获自已且道恭云逝城守累旬景宗之存一朝弃甲生曹死蔡优劣若是惟此人斯有腼面目昔汉光命将坐知千里魏武置法案以从事故能出必以律锱铢无爽伏惟圣武英挺略不世出料敌制变万里无差奉而行之寔弘庙算惟此庸固理絶言提自逆胡纵逸久患诸夏圣朝乃顾将一车书慜彼司氓致辱非所早朝永叹载怀矜恻致兹亏丧何所逃罪宜正刑书肃明典宪臣谨以劾请以见事免景宗所居官下太常削爵土收付廷尉法狱治罪其军佐职僚偏裨将帅絓诸应及咎者别摄治书侍御史随违续奏臣谨奉白简以闻

後魏孝明帝时行台左丞辛雄在军上奏曰凡人所以临坚陈而忘身触白刃而不惮者一则求荣名二则贪重赏三则畏刑罚四则避祸难非此数事虽圣王不能劝其臣慈父不能厉其子明主深知其情故赏必行罚必信使亲踈贵贱勇怯贤愚闻钟鼓之声见旌旗之列莫不奋激竞赴敌塲岂厌久生而乐早死也利害悬於前欲罢不能耳自秦陇逆节将历数年蛮左乱常稍已多载凡在戎役数十万人三方师衆败多胜少迹其所由不明赏罚故也陛下欲天下之早平愍征夫之勤悴乃降明诏赏不移时然兵将之勲历稔不决亡军之卒晏然在家致令节士无所劝慕庸人无所畏慑进而击贼死交而赏賖退而逃散身全而无罪此其所以望敌奔沮不肯进力者矣若重发明诏更量赏罚则军威必张贼难可弭臣闻必不得已去食就信以此推之信不可斯须废也赏罚陛下之所易尚不能全而行之攻敌士之所难欲其必死宁可得也臣既庸弱忝当戎使职司所见辄敢上闻惟陛下审其可否

北齐文宣帝天保五年制诏问刑罚寛猛秀州长史樊孝谦上奏曰臣闻惟王建国刑以助礼犹寒暑之赞隂阳山川之通天地爰自末叶法令稍滋秦篆无以穷书楚竹不能尽载有司因此开以二门高下在心寒热随意周官三典弃之若吹毛汉律九章违之如覆手遂使长平狱气得酒而後消东海孝妇因灾而方雪诏书挂壁有善而莫遵奸吏到门无求而不可皆由上失其道民不见德而议者守迷不寻其本锺繇王朗迫怨张仓祖讷梅陶共尤文帝便谓化屍起偃在复肉刑致治兴邦无关周礼伏惟陛下昧爽坐朝留心政术明罚以纠诸侯申恩以孩百姓黄旗紫盖已絶东南白马素车将降轵道若复峻典深文臣实未悟何则人肖天地俱禀隂阳安则愿存扰则图死故王者之治务先礼乐如有未从刑书乃用寛猛兼设水火俱陈未有专任商韩而能长久昔秦归士会晋盗来奔舜举臯陶不仁自远但令释之定国迭作理官龚遂文翁继为郡守科闲律令一此宪章欣闻汲黯之言泣断昭平之罪则天下自治大道公行乳兽含牙苍鹰垂翅楚王钱府不复颁封汉狱寃囚自然蒙理後服之徒既承风而慕化有截之内皆蹈德而咏仁号以成康何难之有

後周武帝初平齐之後帝欲赏从官留京者不预司武中士柳彧上奏曰今太平告始赐赏宜明酬勲报劳务先有本屠城破邑出自圣规斩将搴旗必由神略若负戈擐甲征扞劬劳至於镇抚国家宿卫为重俱禀成筭非专已能留从事同功劳须等帝从之於是留守并加品级

保定二年三老于谨上言曰为国之道必须有法法者国之纲纪不可不正所正在于赏罚若有功必赏有罪必罚则为善者日益为恶者日止若有功不赏有罪不罚则天下善恶不分下人无所措其手足矣

唐太宗时封中书令房玄龄为?国公工部尚书杜如晦为蔡国公吏部尚书长孙无忌为齐国公并为第一等食实封三千三百户皇从父淮安王神通上言曰义旗初起臣率兵先至今房玄龄等刀笔之人功居第一臣窃不服太宗曰国家大事惟赏与罚若赏当其劳无功者自退罚当其罪为恶者咸惧则知赏罚不可轻行也今计勲行赏玄龄等有筹谋帷幄画定社稷之功所以汉之萧何虽无汗马指踪推毂故得功居第一叔父於国至亲诚无爱惜但以不可缘私滥与勲臣同赏矣由是诸功臣自相谓曰陛下之至公赏不私其亲吾属何可妄诉初高祖举宗正籍弟侄再从三从童孩已上封王者数十人至是太宗谓羣臣曰自两汉已降惟封子及兄弟其踈远者非有大功如汉之贾泽并不得受封若一切封王多给力役乃至劳苦万姓以养己之亲属於是宗室先封郡王其间无功者皆降为县公侯君集为交河行军大总管讨平高昌自配没罪人私取珍宝妇女有司劾之太宗诏君集诣狱簿对中书侍郎岑文本谏曰高昌之罪议者以其遐远欲置度外唯陛下奋独见之明授决胜之略君集得指期平殄今推劳将帅从征之人悉蒙重赏未踰数日更以属吏天下闻之谓陛下录过遗功无以劝後且古之出师克敌有重赏不胜蒙显戮当其有功也虽贪财纵欲尚蒙爵邑其无功也虽勤躬洁已不免鈇钺故曰记人之功忘人之过宜为君者也昔李广利贪不爱卒陈汤盗所收康居财物二主皆赦其罪封侯赐金夫将帅之臣廉慎少而贪墨多军法曰使智使勇使贪使愚故智者乐立其功勇者好行其志贪者邀趋其利愚者不计其死是以前圣使人必收所长而弃所短陛下宜申宥君集俾复朝列以劝有功帝寤释不问

桂州都督府李弘节以清慎闻及身殁後其家卖珠太宗闻之宣於朝曰此人生平宰相皆言其清今日既然所举者岂得无罪必当深理之不可舍也侍中魏徵奏曰陛下生平言此人清未见受财之所今闻其卖珠将罪举者臣不知所谓自圣朝已来为国尽忠清贞慎守终始不渝屈突通张道源而已通子三人来选有一匹羸马道源儿子不能存立未见一言及之今弘节为国立功前後大蒙赏赉居官殁後不言贪残妻子卖珠未为有罪审其清者无所存问疑其浊者旁责举人虽云疾恶不疑实亦好善不笃臣窃思度未见其可恐有识闻之必生枉议太宗抚掌曰造次不思遂闻此语方知谈不容易并勿问之其屈突通张道源儿子宜各与一官

太宗尝与大将军蔺謩语謩不对太宗怒而系之後知其聋乃释不问语侍臣曰我昨?怒蔺謩若遂加其罪岂不滥罚魏徵对曰古者帝王多因喜怒遂滥其赏罚今陛下思怒蔺謩遂能却更思省若此心不移四海之福也

德宗时翰林学士陆贽上奏曰右冀宁奉宣勅旨卿及诸学士名衔宜并抄录进来冀宁又向臣说云圣意以臣等自到奉天书诏填委欲与改转以奨勤劳者承命竦恧顾慙非宜进退旁徨不知所措臣谬以儒学选居翰林虽职异訏谟而恩参近侍当陛下用兵之会乏决胜之筹从陛下避狄之游靡出奇之计见危阙授命之节知难无伏死之争事君大猷臣则皆旷屑屑供职曾何足云夫君之有臣以济理也理不失道乱何由生乱之浸兴由理乖也君之及难实臣罪也是以主忧则臣辱主辱则臣死今陛下躬罹逼胁露处郊畿园庙震惊斯谓辱矣寇雠密迩亦云忧矣臣窃谓凡今在位任重者其罪大职近者其责深臣之职司颇亦为近是宜当责安可增荣又闻初到奉天已颁诏命应是扈从将吏一例并加两阶今若翰林之中独蒙改转乃是行赏不类命官以私录微劳则臣等迁位过优劝来者则从官加阶太薄先後失次轻重不伦凡百具僚谁不解体夫行罚先贵近而後卑远则令不犯行赏先卑远而後贵近则功不遗至如徇主忘家固是臣子常分追陪辇跸曷足甄称陛下必以朝官之中有来有否事须旌别以儆不从则望先录大劳次徧羣品然後以例均被臣亦何敢独辞殊渥曲临实伤大体不任腼惧之至谨奉状以闻

苗粲为郎中陆贽欲进粲官德宗不许曰晋卿往摄政有不臣之言又名其子皆与帝王同宜与外官贽奏曰王者爵人必於朝刑人必於市言与衆共之奨而不言其善斯谓曲贷罚而不书其恶斯谓中伤曲贷则授受不明而私幸之门啓中伤则枉直无辨而谗间之道行可不慎哉若陛下以晋卿奸邪粲等应坐则当公议其罪若知见诬亦宜擢粲等以示天下且?卿起文儒致位台辅谦柔敦厚为三朝所推安肯为族灭计虽甚狂险犹不为之况老臣乎帝然之

韩愈上奏曰臣伏见六月八日勅以狂贼伤害宰臣擒捕陛下悲伤震悼形於寝食特降诏书明立条格云有能捉获贼者赐钱万贯仍加超授今下手贼等四分之内已得其三其余两人盖不足计根寻踪迹知自承宗再降明诏絶其朝请又与王士则士平等官八日之制无不行者独有赏钱尚未赐给群情疑惑未测圣心闻初载钱置市之日市中观者日数万人廵绕瞻视咨嗟叹息既去复来以至日暮百姓小人重财轻义不能深达事体但见不给其赏便以为朝廷爱惜此钱不守言信自近传远无由辩明且出赏所以求贼今贼已诛斩若无人捉获国家何因得此贼而正刑法也承宗而赐诛絶也士则士平何故与美官也三事既因获贼获贼必有其人不给赏钱实亦难晓假如圣心独有所见审知不合加赏其如天下百姓及後代久远之人哉况今元济承宗尚未擒灭两河之地大半未收陇右河西皆没於敌所宜大明约束使信在言前号令指挥以图功利况自陛下即位以来继有丕绩斩杨惠琳收夏州斩刘辟收劒南东西川斩李錡收江东缚卢从史收泽潞等五州威德所加兵不汚刃收魏博等六州致张茂昭张愔收易定徐泗濠等五州创业以来列圣功德未有能高於陛下者可谓赫赫巍巍光照前後矣此由天授陛下神圣英武之德为巨唐中兴之君宗庙神灵所共佑助勉强不已守之以信则故地不足收而太平不难致如乘快马行平路迟速进退自由其心有所欲往无不可者於此之时特宜示人以信孔子欲存信去食人非食不生尚欲舍生以存信况可无故而轻弃也昔秦孝公用商鞅为相欲富国强兵行令於国恐人不信立三丈之木於市南门募人有能徙置北门者与五十金有一人徙之辄与五十金秦人以君言为必信法令大行国富兵强无敌天下三丈之木非难徙也徙之非有功也孝公辄与之金者所以示其言之必信也昔周成王尚小与其弟叔虞为戱削桐叶为珪曰以晋封汝其臣史佚因请择日立叔虞为侯成王曰吾与之戏耳史佚曰天子无戱言言之则史书之礼成之乐歌之於是遂封叔虞於晋昔汉高祖出黄金四万斤与陈平恣其所为不问出入令谋项羽平用金间楚数年之间汉得天下论者皆言汉高祖深达於利能以金四万斤致得天下以此观之自古以来未有不信其言而能有大功者亦未有不费少财而能收大利者也臣於告贼之人本无恩义彼虽获赏了不关臣所以区区尽言不避烦黩者欲令陛下之信行於天下也伏望恕臣愚陋僻惷之罪而收其恳欵诚至之心天下之幸非臣之幸也宪宗元和元年左拾遗元稹上奏曰臣闻令之必行於下者信也令苟不信患莫大焉今陛下初临?内务切黎元至於牧守字人之官所宜详择苟未得人不当虚授苟或任使不可屡迁臣窃见近除宁州刺史论傪?州刺史高弘本通州刺史豆卢靖曾不涉旬并已追制又以杜兼为苏州刺史行未半途复改郎署臣不知谁请於陛下而授之谁请於陛下而追之追之是则授之非授之是则追之非以非为是者罚必加然後人不敢轻其举以是为非者罪必及然後下不敢用其私此先王所以不令而人从不言而人信岂异事哉率是道也今陛下如纶之令朝降反汗之诏夕施纷纷纭纭无所归咎臣窃恐陛下之令未能取信於朝廷而况於取信天下乎臣伏愿陛下徵举者之词察追者之请若举者之词直则请而追之者不得无过若追者之理胜则举而授之者不得无辜赏罚是非所宜明当况陛下肇临黎庶教化惟新诰令之间四方所仰少有得失天下必闻臣实庸愚谬居谏列职当言责不敢偷安苟有所禆万死无恨无任愚迫恳欵之至

五年裴垍言於帝曰军器使承璀首唱用兵疲敝天下卒无成功陛下纵以旧恩不加显戮岂得全不贬出以谢天下乎李绦奏曰陛下不责承璀他日复有败军之将何以处之若诛之则同罪异罚彼必不服若释之则谁不保身而玩寇乎帝即罢之

六年李吉甫言於帝曰赏罚人主之二柄不可偏废今惠泽已深而威刑未振中外解惰愿加严以振之帝顾李绦曰何如绦曰王者之政尚德不尚刑岂可舍成康文景而效秦始皇父子乎帝曰然後于頔入对亦劝上峻刑帝谓宰相曰于頔大是奸臣劝朕峻罚卿知其意乎皆对曰不知也帝曰此欲朕失人心耳吉甫失色退而抑首不言笑竟日

七年帝遣使宣慰魏博宰相李绦上言曰魏博五十余年不沾皇化一旦来归不有重赏过其所望则无以慰士卒之心使四邻劝慕请发内库钱五十万缗以赐之宦官以为太多帝以语绦绦对曰田兴不贪专地之利不顾四邻之患归命圣朝陛下奈何爱小费而遗大计不以收一道人心钱用尽更来事机一失不可复追借使国家?十五万兵以取六州期年而克之其费岂止如此而已乎帝悦曰朕所以恶衣菲食蓄聚货财正为欲平定四方不然徒贮之府库何为

後唐废帝清泰初帝赐将士缗钱不给学士李专美夜直帝让之曰卿名有才不能为我谋此留才安所施乎专美对曰臣驽劣陛下擢任过分然军赏不给非臣之责也窃思自长兴之季赏赉亟行卒以是骄继以山陵及出师帑藏遂涸虽有无穷之财终不能满骄卒之心故陛下拱手於危困之中而得天下夫国之存亡不专系于厚赏亦在修法度立纪纲陛下苟不改覆车之辙臣恐徒困百姓存亡未可知也今财力尽於此矣宜据所有均给之何必践初言乎帝深以为然

後晋出帝开运二年帝赏赐优伶无度中书令兼枢密使桑维翰上奏曰曏者陛下亲御胡寇战士重伤者赏不过帛数端今优人一谈一笑称旨往往赐束帛万钱锦袍银带彼战士见之能不觖望士卒解体陛下谁与卫社稷乎帝不聼

後汉高祖初即位议率民财以赏将士夫人李氏上谏曰陛下因河东创大业未有以惠泽其民而先夺其生生之资殆非新天子所以救民之意也请悉出宫中所有以劳军士虽复不厚人无怨言从之

宋太祖时有当迁官者太祖素恶其人不与赵普坚以为请太祖怒曰朕固不为迁官卿若之何普曰刑以惩恶赏以酬功古今通道也且刑赏天下之刑赏非陛下之刑赏岂得以喜怒专之太祖起入宫普随之立於宫门久不去竟得俞允

仁宗景佑四年侍御史知杂事庞籍论近年赏典太优刑章稍纵疏曰臣闻国家之重先乎纪纲纪纲之要实在赏刑赏不失有功则劳臣劝刑不失有罪则奸人惧二者或失纪纲必隳伏惟皇帝陛下英睿恭勤综核羣品博询下议以裨阙政况臣蒙荷天造粉身无报敢罄愚管少陈时事伏覩近年赏典太优刑章稍纵夫官爵之设所以磨砺群器以成万务苟无劳而有赏则人不务施劳无德而禄则人不务修德近因上殿奏事之际因言及此亲闻德音亦以侥幸为患此圣心固已知矣以陛下钦明之德而尚有侥幸之泽臣恐由执事者有失持守典章之故也夫戚里之族亲近之臣得至帝座之前皆有求恩之意各徇其请则爵禄之数有限侥幸之求无极然人君以寛仁为德其哀鸣於前者恐难峻阻则必勉徇其意降旨於外臣愚欲望陛下明谕大臣执守规矩无致超越大臣既执之陛下已从之求恩者至於再至於三则侥幸自息纪纲常存留此超等之恩以待有功之赏又覩近年刑典太寛渐啓奸路且杀人者死古今通制自朝廷降勅死罪情理可悯者并令奏取勅裁免或有不中明言更不駮勘自此杀人者得设计谋造作情理一行上谳无不容贷者其法不过杖?配军获生者虽荷寛恩被杀者幽寃何诉所以天下杀人之狱岁益多矣实恐自此豪强之民有杀人命者行赂造情以求奏贷无复偿其死命此盖欲为寛法以感召和气臣实以谓不然至於盗贼之党在制其萌兆小盗不舍则大寇不集前代本因小寇失制遂成啸聚为天下患者多矣近贵州刼贼何安等六人各执枪杖自称将军本处知州谭综妄作情理奏闻贷却五人远方之民被此强刼今贷活之臣恐自此盗贼不惧若遇荒岁群党必成结聚既多必须加兵峻法以诛之臣谓诛其衆於後曷若戒其事於前欲望今後各处奏到杀人强刼罪人如其情理无可悯之状即乞依法处正不与容贷臣出於儒生非乐闻深典实恐沈寃无诉弊门公啓兼恐法不胜奸寇盗益炽故宜早絶其萌无使至於难制也所谓荧荧不已炎炎奈何涓涓不已将成江河此之谓也又贪婪之吏唯财是图常使怀於惧心则不敢侵剥於下先帝深疾?污如法严戒一经黜削不复齿用近年贪吏益衆盖由寛法所致向来以?废弃者既获甄叙又降勅不许按察之官召人告首自此贪心益固自谓得时按部之官转难?举前岁太常博士王昌符知循州为政贪滥远近所悉朝廷令放离任皆谓必获罪谴到阙转屯田员外郎又职方员外郎沈厚载知南劒州在任贪浊不公祗为勘官非才致其漏?然其曲情枉法事迹灼然洎移知归州亦转正郎此所以为过者不惟无惧罪之心兼亦有望恩之意伏乞遵先朝严制改近年寛典用威?猾以安黎民又覩军戎之政稍失防制兵士渐恣不惧都将都将畏罪姑息其下盖由近岁寛阶级之法啓轻慢之心故也夫军容不入国国容不入军此明治兵之政与常法异也若都将有诛剥其下虐用其人灼然可罪固不可寛之也若小小曲直亦不须一一量较轻重况都将本出於卒伍岂无小过失若令兵衆持而制之则更无畏惮既不畏都将又安得不恣横为非若必须无瑕方可临衆则举天下能有几人故在制置其宜无使兵衆轻制都将都将反畏其下也每有兵士论诉都将公案内有小小之过皆亦下狱勘罪结案取裁此亦望朝廷别为经制渐使都将有权则兵不敢骄纵近戎州奏宁远指挥兵士冯顺等一十八人共谋结连逃背往赖令寨先斩却寨将勾鉴後拨出本寨衣甲器械虏掠守把兵士逓铺军人往资荣州界打刼收拾人马回来搓破戎州占坐候兵马到却走入蛮界兼买猪於神庙饮血酒为誓因徒中告首幸而败获不然则为一方大患矣此乃不畏都将所致也望朝廷深切戒之速宜改立治军之法

皇佑五年籍又上奏曰臣闻昔太祖时慕容延钊将兵一举得荆南之地方数千里兵不血刃不过迁官加爵邑锡金帛不用为枢密使曹彬平江南擒李煴欲求使相太祖不与曰今西有汾晋北有幽蓟汝为使相那肯复为朕死战耶赐钱二十万贯而已祖宗重名器如山岳轻金帛如粪壤此陛下所当法也狄青奉陛下威灵殄戮凶丑克称圣心诚可褒赏然方於延钊与彬之功不逮远矣若遂用为枢密使同平章事则青名位极矣寇盗之警不可前知万一他日青更立功欲以何官赏之且枢密使高若讷无过若何罢之不若且与移镇加检校官多赐金帛亦足以酬青功矣

康定元年监在京楼店务苏舜钦论赐第疏曰臣窃以赐第之典於国体至重前朝将相非有勲业则不得赐第京师近刘平血战亡躯家族无托朝廷方推此惠时谓当然今兹医卜庸流滥有求请烦渎天听侵乱邦经况赏罚二端国之神器所以驱驾豪杰示信四方若死行阵之家与伎术之辈均用此赏臣窃恐轻重失宜矣方今西鄙未宁暴师塞外流传四出何以劝人伏望特降德音即时寝罢况柳尧卿自有居第极为华侈若以其医药有効自可以金帛赐之上以重恩赏之科使战伐者尽其死力下以絶侥觊之望俾贪冒者萌其耻心臣事在职司合有献纳盖期赏之不僭非敢文而自营上渎宸严无任恳到之至

庆历三年知谏院蔡襄乞责罚医官状曰臣窃见近宝和公主及郓国公主相继夭伤供药医家已闻下开封府取勘者臣切知豫王鄂王薨时医官亦是取勘只降一两官未旬月间寻得牵复切虑今来亦只似此行遣久远不便况近来小儿医官不一二年超升官资赏赐无数奏荐异姓恩泽过於两制官寮贱者立贵贫者立富若以死生有命药饵难工自来所医疾病尽是命当痊愈此等何故滥受恩赏恣为侥幸若以从来痊愈因药合受恩赏今日所医无验自当伏就刑罚臣切闻先朝周王薨其时医官李某杖背远配广南陛下一二年间皇子皇女继亡六人尽在此辈数人之手兼臣闻医官各是临病互相推托不肯及时下药以?病深虽有良医无由措手其罪至重比於李某合更加刑其术至谬求之今人不为难得伏望陛下念祖宗社稷之重特因此时深行刑法庶使後人知惧药饵尽心实为久远保育皇嗣之计

四年知谏院欧阳修论张子奭劳少恩多疏曰臣风闻知汝州范祥为相度陕西青白盐敕差张子奭权知汝州子奭自选人二年内迁至员外郎朝廷之意虽曰赏劳而天下物议皆云侥幸盖以子奭宣劳止两次而迁官恩赐已数重自古赏功不过一次赏之不已故难弭人言初自选人改京官曰赏劳未及二岁改秘书丞又曰赏劳赐以章服又曰赏劳秘书丞不久又曰赏劳合得太常博士超迁员外郎又曰赏劳後行祠部为名曹又曰赏劳作京官合作知县而作签判又曰赏劳一任未满合更有一任知县又超通判差遣又曰赏劳此所以外人之议不允也况范祥暂出干当只合交割以次官员或转运司自差人权今朝廷差人已是失体又於子奭为此侥幸今朝廷待阙在京者甚衆岂无一人堪权知州者朝廷每用一人必当使天下人服今每一差遣则物议沸腾累日不息昔五代桑维翰为?相一夕除节度使十五人为将而人皆服其精今中书差一权知州而不能免人讥议者盖事无大小当与不当而已其张子奭伏乞追寝权差之命仍乞今後外处差出知州只以本路转运使差官权至於赏罚之柄贵在至公今莫大罪不过一刑而止岂有劳者终身行赏而不已亦今後有劳效之人量其大小一赏而止若有别着能效则拔擢自可不次人亦自然无言伏以朝廷用人惟患守例而不能不次选任但不涉於侥幸实有才艺之人谁敢有言子奭作使西鄙不为无劳但恩赐已优於赏已足可惜令天下指为侥幸之人而掩其前效况又上亏朝政不可不思

嘉佑五年修又上奏曰臣窃以谓治天下在明号令正朝廷在修纪纲号令所行纪纲所振由人主有赏罚之柄也若号令出而不从纪纲弛而不整又不以赏罚临之而欲正朝廷治天下臣不知其可也今者陛下亲祀宗庙不敢独受其福推恩羣臣遍及中外此圣德之至深厚也而臣下辄敢有所轻重以谓例恩泛及视以为轻而慢之原其情理其可恕乎方祫享始毕恩典推行命出之日宰相押班百官在列宣扬制诰布告天下而将臣偃蹇不肯受命稽停制书四十余日有司无所申举恬然不以为怪是陛下号令不能行於朝廷而纪纲弛坏於武士凡士之知治体者皆为陛下惜也臣谓方今国家全盛天下无虞非有强臣悍将难制之患而握兵之帅辄敢如此不畏朝廷者盖由从前不惜事体因循寛弛有以驯致也今若又不正其罪罚而公为纵弛则恐朝廷失刑自此而始武臣骄慢亦自此而始号令不行於下纪纲遂坏於上亦自此而始夫古人所谓见於未萌者知之明也若事有萌而能杜其渐者又其次也若见其渐而兴之浸成後患者深可戒也臣前日为许怀德事曾有奏论略陈大槩盖以方今赏罚之行只据簿书法令以从事而罕思治体况如怀德在法非轻於事体又重故臣复罄愚瞽伏乞圣慈裁择而行之修又上奏曰臣闻江淮官吏等各为王伦事奏按已到多时而尚未闻断遣仍闻议者犹欲寛贷臣闻昨来江淮官吏或敛物献送或望贼奔迎或献兵甲或同饮宴臣谓伦一叛卒放肆猖狂而官吏敢如此者盖知贼可畏而朝廷不足畏也今若更行寛贷则纪纲隳坏盗贼纵横天下大乱从此始矣何以知之昨王伦事起江淮官吏未行遣之间京西官吏亦须轻恕京西官吏见江淮官吏已如此则天下诸路亦指此两路为法在处官吏皆迎贼弃城献兵纳物矣则天下何由不大乱也臣伏思祖宗艰难创造基图陛下忧勤嗣守先业而一旦四夷外叛盗贼内攻其致害之由者谁哉皆由前後迂谬之臣因循寛弛使朝威不振纪纲遂隳今已坏之至此而犹不革前非以寛济寛何以救弊如晁仲约等情法至重俱合深行议者无由曲解或闻以谓自是朝廷素不为备不可全罪外官假如有杀父与兄者岂可只言自是朝廷素无教化而不罪杀亲之人又如有人掠夺生人男女金帛不可只言自是朝廷素无礼逊而不罪刼人之贼迂儒不可用可笑如此李熙古岂独是朝廷素有备之州傅永吉岂独是朝廷素练之兵盖用命则破贼矣今朝廷素无御备为大臣者又不责之守州县者合有罪又寛之天下之事何人任责切缘韩纲是大臣之家父子兄弟并在朝廷权要之臣皆是相识多方营救故先於江淮官吏寛之只要韩纲行遣不重今大臣不思国体但植私恩惟陛下以天下安危为计出於圣断以励群下则庶几国威粗振赏罚有伦其晁仲约等乞重行朝典不可寛恕

庆历八年侍御史知杂事何郯上奏曰臣昨访闻修琼林苑看池楼兵士经三司论告监官内臣张继昇盗官材木方下军廵院勘劾为事连及御药院祗候何诚用寻奉中旨释放臣於十月十日已具劄子论列乞重下有司勘实用辩虚实至今未蒙指挥处置缘继昇所犯情状於法不轻未正典刑颇涉物议臣既有闻见理当尽言夫圣王御天下其要在刑政齐一而治化兴焉莫怨於仇雠而有功必赏莫爱於亲戚而有罪必罚赏不以仇雠废罚不以亲昵弛然後纲纪法令莫不粲然而政之废举犹有远近事之利害犹有大小朝廷亲昵之臣近也有罪不治其害大天下疏外之臣远也有罪不治其害小何则朝廷本也天下末也绳小自其大正末从其本将欲正天下必先正朝廷将欲正朝廷必先正亲昵未有亲昵正朝廷乱未有朝廷正天下乱也伏以陛下自绍休圣图刑政之柄修举不坠臣有犯少所寛假今宥继昇岂非诚用因方在亲侍以累及为请故薄其罪以贷之夫以诚用被陛下恩私故贷其刑是罪均而罚异也或将尽宥则政弛而法隳也此则溺爱之弊越於前而害政之隙开於後也人君制刑罚於亲踈无异也非不仁也盖将正一罪则使千万人惧也今以恩贷一继昇必将啓百继昇之犯从而赦之是获安全者寡而陷戮辱者衆矣昔汉武帝时隆虑公主子坐杀人廷尉请论罪帝不敢以亲故诬先帝法遂可其奏唐宪宗时五坊使杨朝汶因理五坊息利钱囚捕平人裴度因对极言上曰欲与卿商量东军些小之事我自处置度曰用兵小事也五坊使捕平人大事也兵事不理只忧山东五坊使暴横恐乱辇毂上大悟廼罪朝汶推是而观二主非薄於骨肉亲昵示不以私恩害公义也伏望陛下以汉唐二主为监割不忍之恩正罪人之名使中外之人释然知刑政无所私则天下幸甚臣踈远而议亲近岂不知诚用方被眷遇威权甚盛言?则祸及无所畏及者盖职在言责不忍负陛下奬用也谨录汉武唐宪宗所行事迹二条进呈伏乞圣慈特赐省察并臣前奏下中书施行

皇佑二年知谏院包拯论明堂覃恩疏曰臣伏覩明堂敕书应文武百官内臣并与迁转臣先以风闻曾具论列并乞召对不蒙开可退用忧迫弗遑啓处窃以爵禄者天下之公器而邦国之大柄也惟士之有功与德所宜处之非此二者不可滥与夫人君者固宜慎之惜之苟轻用之则坏公器而失大柄一纲或紊百目皆隳虽善为治者亦末如之何况今吏员益衆财用益殚为国计者自当澄汰冗杂以寛调度岂可不辩能否普加官爵是於承平之世行此姑息之事但恐赋租之广不足给其用秩廪之多不足充其欲纪律一弛天下荡然有不可捄之弊矣臣又伏读近降诏旨今後应内降特与恩泽及免减罪犯并仰中书枢密院并所承受官司具前後诏勅执奏不得施行有以见陛下厉精革弊求治之切至也惟此覃恩颇蠧政之甚伏望陛下上禀祖宗之训下为社稷之计所有今来迁转恩泽乞赐特行裁处免千古之下以累圣德之万一臣过叨宠擢位踈责重区区之恳不能自已惟陛下留神省察天下幸甚拯又乞依赏格酬奨李用和疏曰臣闻功疑惟重廼国之令规赏不踰时欲人之知劝抑先圣之格训又驭邦之大柄也伏见朝廷先以军贼张海等未获特立赏格召募使臣如捉获依傅永吉例优加酬奨近闻右侍禁李用和应募而往不踰数旬果能杀获张海等四人余衆并已溃散用和授东头供奉官合门祗候中外闻之无不失望似非朝廷开示大信之旨也且张海一岁之内恣行残暴京西四十余郡幅员数千里官吏逃窜士民涂炭以至江淮州县无不震惊前後凡遣使臣悉多败衂臣窃谓张海之害甚於王伦用和之功优於永吉而永吉左班殿直合门祗候凡超八资授诸路副使宣事舍人今用和止超四资功同赏异何以激劝将来且有明文岂宜降等况西鄙未定盗贼间起方当责効之际不可失信於人其用和欲乞依准元降指挥比类傅永吉特与优改官秩如此上之出令贵乎必行下之立功乐於自奋

嘉佑四年知制诰刘敞上奏曰臣闻人主所谨一嚬一笑诚以衆人所望视天下所仿俲也古者圣王之行赏也服物之章不可幸得府库之财不以滥予前日朝廷以龙昌期所着书下两制臣等观其穿凿臆说诡僻不经甚者至毁訾周公疑误後学难以示远乞下益州毁弃版本未闻朝廷卓然有所施行今忽加赐五品章服及绢百匹臣未知谁主为奸邪崇伪饰虚附下罔上以误陛下执政又曾不能谨重政体顾畏公议苟慰藉人情卖弄国恩其失岂特嚬笑之间哉按昌期之书违古畔道所谓言伪而辩学非而博是王制之不听而诛者也陛下哀其衰老未便伏少正卯之刑则幸矣又何赏之哉昔孔子作孝经以非圣人者无法乃比不孝之罪要君之罚而朝廷顾多昌期之毁周公臣所不晓也且陛下使臣等议之臣等不敢不尽忠既而弃其言焉岂以臣等为蔽贤而害能乎夫蔽贤而害能人臣之大罪也愿陛下因正臣等之罪而大表显昌期之书使天下皆服诵而习尚之则可以释谤於万世矣自非然者置臣等之言而不用纵昌期之妄而不诛乃反襃以命服厚以重币是非贸乱沮劝颠倒使迷国之计行於侧而非圣之俗倡於下臣窃为陛下不取也书曰天命有德五服五章哉夫章服固天所有而财力又民之所出也陛下奈何曲徇大臣之意而苟荣小人之身乎将使远方寡见浅闻之民奔走於辩伪之学沈没於非圣之论迷而不反非国家之利也伏乞追还诏书断天下之疑毋使有识之士窥朝廷之浅深臣不胜拳拳

仁宗时张方平上主柄论曰夫人君宅海域之位以据宸极之尊摄天地之政以主名器之重言为法令动为制度其所以藏身之固者赏罚二柄而已故万邦黎献共为臣仆义勇投命贤杰效智挟艺能者怀爵禄而毕力暴威武者顾斧钺而死心巍巍乎南面而临天下人用畏戴由私有二柄而公用之也谓天之大宝必由受命而得是谓国之利器亦以假人而失故明王诫慎视聼感?寤寐以求道德之老忠信之臣贤正之才慈惠之士以与居处以与图议严恭祗畏奉若天命官不及私昵惟其能爵罔及恶德惟其贤及後佚王荒宁耽慢狎昵邪慝果行喜怒匪勤惟易柄用下失有失之闺阃有失之阍寺有失之廊庙有失之藩方原失之初率由近始虽得於外奸必在中故柄在藩方其耳目必在廊庙柄在廊庙其腹心必在阍寺柄在阍寺其肘腋必在闺阃盖情欵密者则机隙易伺凭丽重者则指擿难及伏戎於莽中犹可虞伏戎于门不可虞也至乃后族戚里为虺蜴之宅北司内省为豺狼之窟台司公府为穽槛之地庶邦列都为斧鑕之塲四方相仇烝民殄瘁得非由上失其正而下罹其害者哉历代败乱覆车一轨观夫僻君失驭强臣得政盖由厚味腊毒宴安稔慝谓箧椟已固扃鐍不足严谓垣墉既修关楗可以弛倒鐏授盗脱輈自絶及奸微窃弄包藏结衅蚁漏坏堤炬遗燎原合抱自毫末之萌履霜为坚氷之渐以我刀锯而威之以我衣裳而诱之皆其心腹虽平勃之谋无以遏产禄之势蕃武之重不能正甫节之恶谢安作相弗敢阻南郡之九锡尉迥为将莫可正隋公之受遗矣故周书八柄惟王行爵禄罪诛之事洪范三德惟王有玉食威福之专是二柄者人主所自固生民所寄命也可不慎也乎故略着前代治乱危亡之迹以为鉴焉

方平又论不孝之刑曰臣闻五刑之属三千其罪莫大於不孝周官司徒以乡八刑纠万民一曰不孝之刑不孝於其亲有能忠於其君者乎有能睦於族?者乎有能义於朋友者乎夫如是何有於民哉故曰事亲孝故忠可移於君诗曰孝子不匮永锡尔类王者张官布宪训民作极必择仁义之士慈惠之师所以教育元元导之以善使民庄事而效法之也若其身悖德礼义愆庭闱忠顺两亏何以事上莅官行法民何则焉故汉制郡国察举板其行状首曰生事爱恭丧没如礼此汉之取士先其行之道也夫亲莫亲於父母爱莫爱於妻子臣向覩邸报窃见臣寮至有弃其母而不养闻其没而不丧或糟糠之伉俪才仕宦而遣之伤化败伦岂有甚此且禄仕贵乎逮养孝思至于终身故累茵而坐更起思亲之感三年之丧未报免怀之重同爨有服缌之恤旧馆有出涕之哀况昊天之劬劳受我身之形气因心所至盖自然之义慈跬步不忘岂俟牵於礼律奚衣冠之同处曾蛮夷之不如相彼虎狼尚知母子之爱惟是枭蝮不禀隂阳之和伤时人伦汚我王道且律文子骂父母者罪死今夫生不养而没不哀岂特一詈为恶之重乎况不孝之刑十恶之首非赦宥所解臣谓必正丛棘之戮肆诸市朝投不毛之乡御乎魑魅及闻乎有司议辟但止乎停官罚金臣窃怅然惜赏刑之失也伏以天下冠裳士人鲜全孝友之行率以宦游或缘婚媾遂营卜乎田宅辄轻去乎坟墓苟思择利而处罔念首丘之仁古者氏族各有源流闾里系乎图版一则宾举自乎乡里一则忠孝考乎阀阅转徙侨寓盖由乱离方我治朝疑从土断岂有无故而去父母之国独善而委兄弟之亲臣实见之比比而是流俗相习弗以怪时议为常不以讥节义所以陵迟民德所以亏薄此其玷陛下之风教败理世之体道坏法侵纪其损至大臣伏乞应食禄之人父母在别无兄弟迎养而不养没而匿不丧父母在或因仕宦别营田业虽父母亡没而乡里有宗族坟墓辄於别所立产而居者无问贵卑并当削其官爵投弃遐徼虽经霈泽不在原释诸当保任者必先列此数条於举状同?私法连坐之其父母俱亡未葬而求官虽有明条率多冒犯臣欲乞应居忧服阕叙官日委自本乡及所居州郡官吏保明委已毕葬即得与除叙如此则中庸之人当循礼而後动不义之子亦畏法而知惧上敦王化下厚人伦固治道之本也

侍读学士宋祁乞专刑赏状曰臣闻天子之所以能制四海役万民而臣之者其柄有二曰刑曰赏而已臣操之则淩洪范曰惟辟作福惟辟作威惟辟玉食臣有作福作威玉食则害于而家凶于而国昔宋子罕谓其君曰庆赏赐与者民之所喜也君自行之杀戮刑罚者民之所恶也臣请当之於是宋君失刑後为子罕所劫且子罕才得一柄已为主患况两得之哉伏见陛下恭俭仁厚忧劳听断细务小物一更圣心近世守文之主未见其比然而任用臣下主柄外移委弃刑赏不自总摄凡有所进必待臣下之誉而用之凡有所退亦待臣下之毁而黜之夫毁誉行於上则朋党成於下且党人所恶能得陛下之法而罪之党人所爱能得陛下之赏而官之则举朝之人重私赏而轻公法舍其君而归其臣虽欲无危不可得矣龙之所以能飞霄汉入渊泉变化不测以风云为之卫也虎之所以能搏百兽神空山以爪牙为之使也使龙失风云则鱣鲔等其灵虎废爪牙则麋鹿角其能君失刑赏则见轻於天下矣况今四夷交侵师不用命财匮民怨吏以苛刻相挻官以党与相营陛下何不收取二柄而自用之假如罚不当辜人犹知畏赏不值善人尚知恩又况陛下之德之明赏必善罚必辜耶鲁国政在陪臣春秋为讳之称之曰盗况拥九五之丕构揔天下之机矩倒持利劒以资断割忽洪范之至戒袭子罕之覆辙轻龙虎之神威抵春秋之所讳召衰促乱何所利哉比年以来日无盛光月行黄道氛雾无时河决地动皆下侵上上失权之应也伏望陛下上揆天刑俯观人事收威福以在手破群党於私门奋乾纲击雷声行之一日天下廓然矣臣蒙恩深厚不敢爱死轻进瞽言惟垂裁赦

参知政事范仲淹上奏曰臣窃见许怀德在延州为不进兵击贼及军民虚惊抛弃随军粮草遂送永兴勘劾该赦释放授秦州部署近又西贼侵边破荡却熟户一千帐不能保护即合重行朝典以其在边无效降充永兴部署郭承佑降知相州为转运使糺奏充北京都部署此二人一面责降一面迁转天下闻之是朝廷赏罚颠倒取笑四方何以激劝勲臣何以鉴戒惰将如王信狄青实有武勇堪任管军亦恐未有大功迁转太速祖宗朝任用边将赏赐至厚使用度充足委信至重使生杀在己惟惜官职不令满志恐有懈惰不思立功实前王驭将之术也又朝廷曾降诏所阙都虞候等更不循转有边功除授今却不因功劳冲改此诏而今後国家之命全无信矣惟用兵命将之令尤要取信系之安危与其他号令不同如须合转起亦候过郊礼使作该恩方可进爵愿陛下再三思之仍乞丁宁指挥两府今後议论赏罚不可轻易须是有所激劝不招旁议方可施行臣谓国家承五代之弊赖祖宗威德陛下仁圣保守四海久无祻难今四夷已动百姓已困仓库已虚兵旅已骄国家安危实未可保惟赏罚之柄驾驭天下如赏罚频失将何以保太平之业臣切惧之愿陛下裁择仲淹为陕西经略安抚使又奏乞重定战功赏格疏曰臣等窃见用兵以来战阵行赏逐处起请所见各异或谓须要首级或谓当录阵前得力之人至於使臣军员并不许手下人所获分数亦与士卒一般校功是以人无适从最害边事臣等欲乞朝廷将元定赏格并诸处起请条贯重行定夺颁下诸路所贵军中知信第赏无差

蔡襄上奏曰臣等窃见河北保州叛卒昨已招降原其致乱之因乃总领之司不能觉察自都转运使安抚使而下一例夺职降官此盖朝廷督厉天下官吏深思抚养士卒之宜先图遏絶祻患之本然臣等切谓法令之行必自近始若舍近绳远虽法令日行人不信服臣闻保州兵士未叛以前数月边臣曾奏都大廵检下兵士乞早处置恐其生变大臣闻之絶不为意以至杀戮官吏闭城邀命然後苍黄或招或攻或作曲赦幸其革心不至大害且帷幄之谋临事先当准备岂有边臣奏论如此等事都无制置循以成患其谁之咎今张温之等已责降其中书枢密院大臣与闻军政者伏乞陛下推边臣所奏保州兵士事宜因依特与责罚庶乎法令明而天下服

襄又上奏曰臣等近以保州叛卒平定之後朝廷以都转运张温之以下不觉察之罪例皆贬降臣等闻保州兵卒未叛以前边臣曾有奏请早乞处置絶无施行遂至生变臣等伏乞陛下责罚大臣与闻政者伏闻陛下已得边臣之奏特以辅弼之重屈天威而恕之伏惟陛下专赏罚之柄而所谓罚者已行於远而不行於近既失之矣所谓赏者又录其终而不录其初又重失也边臣先能探刺叛卒情状闻于朝廷其时大臣苟能深虑而预处置之必絶叛乱之祻及杀残官吏闭门邀命四面之兵合谋招讨中外震骇尚赖朝廷威灵所加即时平定设使偷延时月城坚而不下宿兵於野费用不赀其变岂可量哉今招叛卒闭城门杀贼首者尽皆迁官蒙赏而预言必变之状者弃而不录所谓勤於其终而不念其初者也语曰曲突徙薪无恩泽焦头烂额为上客正类是矣所有边臣预先数月奏论保州事宜者伏乞陛下出宸断特与恩奨庶使守边之人精心察伺先絶未萌之患较於推恩之术不犹愈於攻城杀贼而後泛行官赏也

起居舍人知谏院范镇上奏曰臣伏见近日月入南斗月属隂南斗主爵禄天意若告陛下将有隂邪小人干冒爵禄者而欲陛下谨爵赏也近日以来在外传闻皆以谓温成葬事将毕石全斌以下及诸工巧人公然扬言妄冀迁改陛下不可不祗畏天戒以固拒之也夫爵赏之出本於庆喜如缘温成葬事而施爵赏是以庆喜而幸温成之丧也天意人情俱为不可而外议如此纷纷臣若不先事建言万一有此而後论列是徒暴朝廷之过於中外而於事为无益也

镇又上奏曰臣伏见自去冬多南风今春多西北风又黑气蔽日天色沈隂雨而复止者数矣此皆政事不决之应臣两奏乞与御史辩陈执中事仍乞牓朝堂及今十余日未见行下臣窃以赏罚当否在於辩是非是非不辩则赏罚随而废矣陛下向谕臣枢密院本欲留陈执中畏御史之言遂不敢留枢密院以御史之言是而畏之邪将以为非而畏之也以为是而畏之则可以为非而畏之殆非陛下所以任之之意也今陛下不以是非自专而以责中书枢密大臣中书枢密大臣又不敢主是非主是非者御史尔而御史是非谬已如此御史中丞知杂御史又左右之夫所谓谬者弃法律而牵於浮议也任私情而不顾公道也务角胜也专於为逆诈也陛下何不勅大臣以法律处之以古人所行之事折衷之则是非辨而赏罚当矣汉宣帝时魏相为丞相其傅婢有过自死於是赵广汉为京兆尹疑丞相夫人妒杀之即上书告丞相罪魏相亦上书自陈妻实不杀婢相自以过谴笞出至外第死而司直萧望之亦劾奏广汉摧辱大臣伤化不道广汉并坐贼杀不辜等数罪腰斩於市吏民守阙号泣者数万人亦有请代广汉死者皆不聼宣帝明主也广汉能臣也吏民守阙数万人非特御史中丞知杂御史一二之为助也然而卒斩广汉者以为严上下之分戒险薄之俗不得不然也臣言此者非欲陛下斩御史如广汉比也直欲陛下知古人严上下之分戒险薄之俗如此其决也乞以臣章并御史所奏宣示中书枢密大臣详正是非如以臣章非是则乞免臣职终身不齿如以御史所奏为非亦乞依公施行所贵赏罚分明则风雨序而日光复矣

历代名臣奏议卷一百八十七








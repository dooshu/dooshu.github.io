◇　奏置州牧

古选诸侯贤者以为州伯，《书曰》：「咨十有二牧」，所以广聪明，烛幽隐也。今部刺史居牧伯之位，秉一州之统，选第大吏，所荐位高至九卿，所恶立退，任重职大。《春秋》之义，用贵治贱，不以卑临尊。刺史位下大夫，而临二千石，轻重不相准，失位次之序。臣请罢刺史，更置州牧，以应古制。

（《汉书·朱博传》：何武为大司空，与丞相方进共奏言。）




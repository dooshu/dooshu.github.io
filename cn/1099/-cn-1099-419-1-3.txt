○看議播界疏 【 播地分屬】

臣所轄地方偏小、不足以當中州一郡。如鎮遠縣每年止納秋糧二百五十一石。施秉縣六十石。臣平播之後。分割播地。設為三縣。今令安疆臣退步之外。又認蜀糧三百石。似又去黔二縣之糧。徒負割地虗名。無益黔省實用。故士民有謂得不償失。不如以平越三縣還蜀者。以此。是臣負地方之怨者一。方逆播初逞。臣上遵　皇上之旨。中受樞臣之畫。下同前督臣之議謂當携安楊之交以間之用安氏之力以傾之臣始與安彊臣盟。據欽頒賞格。啗以爵土。巳而大水田之捷。桃溪衙之燒。得其死力。賊始上囤其後大合羣策。破囤滅賊。疆臣即不敢希冀寸土。而今復令割地。復令輸糧。名曰歸土於蜀跡似為楊報讐夷人怏怏。不謂臣淪盟。則謂臣套閧。甚至謂臣意在兼并。而假手於蜀。是臣負夷人之怨者一。遵義鎮雄等五府。節年逋欠逾數萬、沙溪地幾何、而稽黔十七萬之米六萬餘之金、□水分屬黔蜀播水之爭地即是黔蜀之爭也□□所督數省而所撫者蜀故嘗右蜀而左黔此決非督臣之意、大都有司窺伺觀望延緩不納、軍士枵腹待哺、環臣署而嗷嗷者、聲相喧也、是臣負軍士之怨者一、臣以一身叢此三怨、萬一脫身猾夏之變、乘隙交發、臣身不足惜、如朝廷何、如生靈何、憂在蕭墻、剝及牀膚臣安得無言而處于此、且蜀中之議。是時蜀中之議欲歸地于黔而使黔人認蜀中之糧黔撫之不欲受地者名也其不欲認蜀粮者寔也然此所謂不□受地者乃分播地入黔者也非安疆臣所爭之地也欲以地歸黔設縣者。其意誠美。顧夷人方疑臣欲吞并而假手於蜀。若令黔得之其猜益深而黔與夷自相疑相攻其禍益不可解黔寧貧不願有此地也而况故黔地也。蜀之議以新郡費侈。難處為詞。非真難也。平越府以一千七十石之糧。而支一府一州三縣之費。遵義亦一府一州三縣也。豈以一萬七千七百五十餘石之糧。而猶不足以支費耶。且遵義亦臣屬也。遵義之增兵添餉。臣亦得以與聞。夫遵義之添兵。不過為防水藺也。黔去水藺。比遵義尤近。我朝二百五十年來。黔未聞養一兵防水藺而水藺亦不敢撓黔。臣謬意謂遵義之兵可無添也。蜀特假此以難黔也。蜀之議、謂前督臣李化龍善後圖中、有成議而不敢變、臣查前督臣善後疏中、止儒溪沙溪水煙天旺四處、而今添至一百二十處、此亦非督臣意、特播之舊民欲廣土以增私田且陰以報黔人平播之恨也夫西漢捐珠厓。東漢閉玉關。宋捐大渡河以外。史冊以為美譚。本朝交州之弃。河套不取。二百年來。未嘗以廟堂為失策。而况此區區者。猶屬黔版圖也。非弃之也。臣曾貽書督臣曰、汶陽之田。不敢不歸魯。而得其田。不得其山孔子亦名為謝城。包茅之貢。不敢不入齊。而貢一入即退師召陵。桓公不窮問水濱。督臣生齊魯之鄉。故臣望以孔桓之業。而督臣亦不以臣言為不然。臣謂古今處夷情爭地界者。其結局不過如此。今日之事、始奉　明旨、令蜀黔按臣會勘、二按臣一以維桑引嫌、一以首事引嫌、既奉明旨、令督撫會勘、按臣隨時奏聞、而議論枘鑿、竟未僉同、則此局何日結耶、此局一日不結。地方一日不寧。蜀餉一日不解。軍士一日不飽。延淹日久。釀患愈深。隙起於蜀而不在黔。禍結於黔而不在蜀。如遵義吳洪之叛。遵義。蜀郡也。而必以折首責黔。藺州二婦之爭。藺州。蜀夷也。而乃致焚燒毒黔。况今日之隱憂。有什百此者。臣敢不披肝瀝膽為　陛下一言耶、在蜀中。則謂臣驕夷。不令夷人退地。知有黔不知有蜀。在黔人。則謂臣激夷。令夷人割地輸糧。知有蜀。不知有黔。臣既蒙三怨。又處兩難。臣今日之苦。有甚于播未平時。安得復能與勘耶伏乞敕下再加會議上請、或念安疆臣征播微功、姑仍其舊、或念其巳納糧三百石、包茅既入不責之備、或念督臣議本為地、再令疆臣少輸升斗、以供惟正、更乞令蜀黔邊臣、畫地立界、以垂永久、行臣等欽遵施行、


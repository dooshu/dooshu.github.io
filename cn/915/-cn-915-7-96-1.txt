◇求解职表

陛下未照臣愚，故引参近侍。臣以职事非长，故委能何偃，凡诸当否，不敢参议。窃见积射将军徐冲之，为偃命所黜。臣愚怀谓有可申，故聊说微异。偃恃恩使贵，欲使人靡二情，便诃胁主者，手定文案，割落臣议，专载己辞。虽天照广临，竟未见察臣理，违颜咫尺，致兹壅滥。则臣之受劾，盖何足悲？但不顺侍中，臣有其咎，当而行之，不知何过？且议之不允，未有弹科，省心揆天，了知在宥。臣不能谢愆右职，改意重臣，刺骨铄金，将在旦夕。乞解所忝，保拙私庭。（《宋书·萧惠开传》。）


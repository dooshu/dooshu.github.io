又代谢荐启

右某启某近蒙侍郎台念特奏表闻伏奉勑恩授前件师号者丝纶之命虽荐降於九天缁褐之踪若顿超於十地祗荷恩奬伏切兢荣伏念某奈苑微流曹溪末派偶抛尘累窃味真诠诵岐伯之方书莫探秘术开生公之讲席徒慕遗馨幸以久寓神臯屡登峻闼维桑序旧最承一顾之私恶石献能曾寡十全之効荷眷怜而实厚省孱冗以难胜所希且跻韵海之堂尚陟龙门之坂宾阶请见或当休沐之辰药剂服勤永奉指踪之用岂谓节临于载诞便谐名逹于四聪特加溢美之称实满平生之愿朋侪改观价十倍以顿增顶踵酬恩身一毛而为喻此外精?香火祝颂云天愿凭衆善之因克遂至诚之恳台司书考与郭令以攸同仙籍延龄将老彭而为比所冀苾蒭之末永参桃李之余托迹有归捐躯何惜


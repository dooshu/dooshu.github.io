○皇明獻實序 【 皇明獻實】

袁?六?八??曰、紀載之書尚矣、遷固而下、罕稱良焉、何哉、世代遷移、文獻湮滅、傳聞者易以訛舛、兼之好惡人殊、隱惡溢美者多、據事直書者少、自非弘功異烈、奇節碩材、章昭顯著、膾炙齒牙者、鮮不失實矣、古者左右史紀動紀言義兼美刺、事綜小大、靡不書之、後世史失其官、官失其職、不穢則略。匪諱則誣。吾何以觀之哉。吾何以觀之哉。我明興　高皇創業、豪傑景附、謨謀帷幄之臣、風議于內、鷹揚介冑之士、折衝于外、丕建勳稱、光享爵號、勒名于金匱石室者、不可勝數、　列聖繼承、教化滂流、人文開宣、瑰瑋卓犖之材、珪璋瑚璉之器、溢於天府、濟濟雍雍於是為盛、雖方圓異用、甘辛殊和、然其匡翊贊襄、咸有可述、而紀載未備、懿美不彰、通儒博士、甚以為病、暇日忘其狂斐、慨然有作、肇自洪武。迄於嘉靖。武寧王而下。凡若干人。皆其著者。據所聞見。錄其大節、略其細美。又所紀者。止於亡沒。存者弗錄。嗟乎、天祿石渠之藏、既巳深秘、莫之能覩、咨之縉紳先王、又多異同、紛紛不可考證、孤陋乖刺、詞不雅馴、非謂必信必傳、庶國家一代材賢之盛、炳乎不朽、是?六?八??之意也、乃若有美無刺、志而弗辨、紀事之體。當如是耳。


○赐孟知祥诏

省所奏，东川董璋，爰自为邻，从初不睦，尝厚诬於表疏，每深闲於朝廷，欲窃兵权，来并土宇。忽去年四月二十八日暴兴兵士，至五月一日骤入汉州。寻差马步都指挥使兼知武信军节度留後李仁罕，右厢马步都指挥使兼知宁江军节度兵马留後张知邺，衙内都指挥使兼知昭武军留後李肇等，各於界分警备。又令副使权知武泰军节度留後赵季良在府巡守，其左厢马步都指挥使兼知保宁军节度留後赵廷隐先次部领兵士三万人出次新都。卿自统领衙队二万人骑继进，至三日交战，杀败董璋，斩首万馀级，执八千人，擒贼将校八十馀员，甲马七百匹，收衣甲器械十万事。其董璋与男光嗣，四日已时走入东川，前陵州刺史王晖斩璋父子首级，来献军门，寻收下东川城。又奏，今夏方议赏功，其文武将吏等众意难违，已取六月十一日权兼东川指挥，公事具悉。朕以董璋位列山河，名兼将相，全昧输忠事主，以礼睦邻，辄恣凶狂，拟谋吞噬，谮卿则妄呈章奏，诳朕则欲窃兵权。奸计未成，贼机寻露，既无於构惑，唯有志以攻侵。卿虽认包藏，久从含忍，但务戢兵而静治，只期应敌以御冲，俟落彀中，即加翦扑，若居度外，且示协和。而董璋果出妖巢，暴兴叛党，忽犯成都之境，骤逾汉郡之疆，蚁聚蜂屯，鸱张豕突，谓锦川而可取，谓天网而可逃。及卿密运戎机，大张军势，剑戟川排而亘野，旌旗布以蔽天，鹅鹳才交，豺狼已殄，弃甲者追擒既尽，投罗者剿戮无遗。寻迫元凶，遁归孤垒，不暇守陴而恸哭，便当传首以迎降。恶蔓顿除，祸胎全拔，永肃潼江之波浪，尽收妻阝道之封疆。不有贤良，谁分忧寄；傥非英特，孰静方隅。纪功而焕耀常，载德而辉华简册。捷音初至，庆快良深，嘉叹之馀，旌酬是切。况闻众恳，已请兼权，实契朕怀，即加真命，其为眷瞩，无忘寐兴。其立功将校权兼留务李仁罕、张知邺、李肇、赵季良已下，咸著忠良，亦须正授，续行渥泽，相次奖酬，想宜知悉。


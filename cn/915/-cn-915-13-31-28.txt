◇鹤赞

武成二年春二月，双白鹤飞集上林园。大将郑伟布弋设，并皆禽获。六翮已摧，双心俱怨，相顾哀鸣，孤雄先绝。孀妻向影，天子愍焉。信奏事阶墀，立使为赞。

九皋遥集，三山回归。华亭别唳，洛浦仙飞。不防离缴，先遭见羁（《艺文类聚》作「合围」），笼摧月羽，弋碎霜衣。塞传余号，关承旧名。南游湘水，东入辽城。云飞欲舞，露落先鸣。六翮摧折，九门严闭。相顾哀鸣，肝心断绝。松上长悲，琴中永别。（《艺文类聚》九十，《文苑英华》七百八十四）


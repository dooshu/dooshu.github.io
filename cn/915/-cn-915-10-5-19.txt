◇大赦诏（至德四年十一月己卯）

惟刑止暴，惟德成物，三才是资，百王不改。而世无抵角，时鲜犯鳞，渭桥惊马，弗闻廷争，桃林逸牛，未见其旨，虽剽悍轻侮，理从钳钛，蠢愚杜默，宜肆矜弘，政乏良哉，明惭则哲，求诸刑措，安可得乎？是用属寤寐以轸怀，负黼而於邑；复兹合璧轮缺，连珠纬舛，黄锺献吕，和气始萌，玄冥告终，履长在御，因时宥过，抑乃斯得，可大赦天下。（《陈书·後主纪》）


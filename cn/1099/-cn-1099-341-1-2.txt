○題正親王妾冐封繼妃疏 【 王妃封號】

本部題覆衡府寧陽王載垿奏辯王爵等因、奉　聖旨、該藩襲爵倫序、據牒冊題例、既巳開載明悉、不必行查、載封仍准冊封、載垿匿情妄奏、且不究、親王妾應否封為繼妃、還查明改正行、本部查得　大明會典、弘治四年、定親王庶子受封、其母始封夫人、又查得嘉靖三十二年十二月、該本部議准親王之妾、其子已襲封親王、而嫡妃不存者、許請封為次妃、仍照例請　敕知會、不給　誥命冠服、及裁减身後祭葬、又查得嘉靖四十三年五月內該蜀王宣圻奏乞封生母林氏為繼妃、該本部查議林氏先封為次妃、今復奏乞改為繼妃、　世宗皇帝聖旨是欽此、又查得嘉靖四十四年二月內、該本部會議宗藩條例內一欵、請封生母、親王生母封為繼妃、郡王生母、封為次妃、止於請　敕知會、不給　誥命冠服、身後裁革祭葬、情制兩盡、無容議矣、今後請封生母者、悉照此例、養母庶母、不得一槩奏乞、臣等看得、為政莫先于正名。請封生母。雖人子至情。而稱名之際。尤宜致審。按親王庶子受封。其母止封夫人。此會典舊例也。其後始議親王襲封。而嫡妃不存。其生母應封夫人者。巳准封次妃矣。又其後緣蜀王宣圻之請。其生母應封次妃者。又加封為繼妃矣。因而載入條例。遂為故事。引經斷例名實相副夫繼之云者絕而復續之謂也如魯惠公元妃卒而繼室以聲子為隱公之母是也今制正妃故而遵例繼選者。方謂之繼妃。以所生母而稱之曰繼。豈所謂名之正而言之順乎。此衡府寧陽王之擬嫡擠兄。爭端所由起矣。考之典禮、委為未妥、既經該司查有次妃事例、相應遵奉、今後親王生母、止照正德年間例、許進封次妃、不得仍前濫請繼妃封號、以為定例、再照禮有隆有殺。不當隆而隆。與不當殺而殺者。其失均也。今親郡王正配。生前授封為妃者。身後例得賜祭。無容議矣。其以子貴封妃者。名號原奉欽依。先年節經題議。止為其與遣官冊封者不同。故祭典量為裁减耳。至四十四年條例。則巳一槩裁革矣。夫以夫淑恭宜人等例。俱與祭一壇。而進封為妃者。其子見居王爵。反不得一霑恩祭。似非所以通人情而廣孝思也。此又條例之不得殺而殺者。查得本部見行事例、凡郡王長子未封先故、其夫人以子襲王加封為妃者、亦以未經遣官冊封、身後止照原封夫人例、與祭一壇、合無今後親郡王生母、除追封者不得請祭外、其生前加封為次妃者、身後祭典、比照前例。量給與祭一壇以示優體、乃為制之中、俱應查正改入條例、惟復別賜定奪、


鲁妙典

鲁妙典者，九嶷山女官也。生即敏慧高洁，不食荤饮酒。十余岁，即谓其母曰：“旦夕闻食物臭浊，往往鼻脑疼痛，愿求不食。”举家怜之，复知服气饵药之法。居十年，常悒悒不乐，因谓母曰：“人之上寿，不过百二十年，哀乐日以相害，况女子之身，岂可复埋没贞性，混于凡俗乎？”有麓床道士过之，授以《大洞黄庭经》，谓曰：“《黄庭经》，扶桑大帝君宫中金书，诵咏万遍者，得为神仙，但在劳心不倦耳。”经云：‘咏之万遍升三天，千灾已消百病痊。不惮虎狼之凶残，亦已却老年永延。’居山独处，咏之一遍，如与十人为侣，辄无怖畏。何者？此经召集身中诸神，澄正神气，神气正则外邪不能干，诸神集则怖畏不能及，若形全神集，气正心清，则彻见千里之外，纤毫无隐矣。所患人不能知，知之而不能修，修之而不能精，精之而不能久。中道而丧，自弃前功。不惟有玄科之责，亦将流荡生死，苦报无穷也。”妙典奉戒受经，入九嶷山，岩栖静默，累有魔试，而贞介不挠。积十余年，有神人语之曰：“此山大舜所理，天地之总司，九州之宗主也。古有高道之士，作三处麓床，可以栖庇风雨，宅形念贞，岁月既久，旋皆朽败，今为制之，可以遂性宴息也。”又十年，真仙下降，授以灵药，白日升天。初，妙典居山，峰上无水，神人化一石盆，大三尺，长四尺，盆中常自然有水，用之不竭。又有大铁臼，亦神人所送，不知何用，今并在上。仙坛石上，宛然有仙人履迹，及（及原作各，据明钞本改）古镜一面，大三尺，钟一口，形如偃月，皆神人送来，并妙典升天所留之物，今在无为观。（《太平广记》卷六二）


○温洛赋（以“天上何言，因物表圣”为韵）

惟上天降厥瑞，瑞著於川；惟君人临厥圣，圣通於天。由盛德之应矣，化清洛之温然。当短至之时，景为凛烈；及暄变之际，应在沦涟。散彼皇明，受兹灵贶，奚独禀於和气，乃潜感於深浪，遂使清冰不戒於洲渚之曲，白露罢凝於蒹葭之上。狎而玩，信温温以异流；迫而观，亦滔滔以难量。尔其发自山谷，会於河滨。其外也皎兮如镜，其中也煦然如春。夏虫不疑，失轻冰於曲渚；秋鸿欲去，恋微暖於通津。岂止元览不昧，呈祥有因。测彼浅深，穷兹浩渺，方将表瑞气於澄洁，岂独激巨浪於昏晓。揭厉之辈，谓祁寒初失於波中；游泳之徒，疑薰风远至於天表。

若夫德至则应，天且不言，就其深则酌之不竭，变其性乃即之也温，状真宰为炉於其底，意邹子吹律於其源。若彼火井之荧煌，汤泉之氵翁郁，徒及时於四气，宁善利於万物。德之感其感良多，水之瑞其瑞惟何？方将吹籁之共凛，忽犹鼓橐之相和。霁日初悬，似阳燧之藏深濑；红霞不散，若阴火之在空波。方今地不藏宝，天惟瑞圣，兹水也有时而温，由一人之德盛。

郑楚容


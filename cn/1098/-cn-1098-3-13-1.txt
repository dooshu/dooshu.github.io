○龙虎山歌送范同年汝和

豫章之东龙虎山。南斗垂耀当天关。祝融庐霍引襟带。三江九派奔回还。山盘水曲入仙城。迭巘层崖上紫清。中天日月照楼阁。二十四岩金碧明。岩室洞房烟雾里。玉户金牕宛相似。丹井深通沧海潮。翠屏倒挂天河水。翠屏锦壁百千回。绿岫青岑宫殿开。羽人龙驾去不返。仙吏仍飞双舄来。双舄朝天还帝乡。飞来飞去名山傍。仙峤云霞长不攺。天坛花药依然在。却向山中寄紫书。故人阙下遥相待。

【舒章曰七言古非君采所长葢庄严而不流宕也此作少胜故录之】



○对县君死复判

〈县君死於路，所由不以绥复於右，不给役车递还。〉

眷彼县君，征途有疾。庚子戒日，止生忧；辰已临年，巢{任鸟}起叹。东流逝矣！北首长辞，遽委魄於松门，奄归魂於蒿里。不禄公馆，须申皋某之仪；属纩私家，既罢求幽之义。《礼》有明说，焉可辄违？准例合得递车，所司如何不给？但比璧用刑，须穷两造；钧金察狱，必听五词。公私之节未明，左右如何定罪？请更详委，方可要终。


○槎客喻

乘槎者既出君平之门，有问者曰：“彼河之流，彼天之高，宛宛转转，昏昏浩浩。有怪有灵，时颠时倒。而子浮泛其间，能不手足之骇，神魂之掉者乎？”对曰：“是槎也，吾三年熟其往来矣。所虑者吾寿命之不知也。不废槎之不安而不返人间也。及乘之，波浪激射，云日气候，黯然而昏，然而昼。乍拓而傍，乍荡而骤。或落如坑，或触如斗。茫洋乎不知槎之所从者不一也，吾心未尝为之动。心一动，则手足不能制矣。”不在洪流，则槁木之为患也。苟人能安其所处而不自乱，吾未见其有颠越之心也。


○颁定科律诏

古不云乎：“万邦之君，有典有则。”故九畴之叙，兴於夏世；两观之法，大备隆周。所以禁暴惩奸，宏风阐化，安民立政，莫此为先。自战国纷扰，恃诈任力，苛制烦刑，於兹竞起。秦并天下，隳灭礼教，恣行酷烈，害虐蒸民，宇内骚然。遂以颠覆。汉氏拨乱，思易前轨，虽复务从约法，蠲削严刑，尚行菹醢之诛，犹设锱铢之禁。安民之化，实有未宏，刑措之风，以兹莫致。爰及魏晋，流弊相沿，宽猛乖方，纲维失序，下陵上替，政散民凋，皆由法令湮讹，条章混谬。自斯以后，宇县瓜分，戎马交驰，未遑典制。有隋之世，虽云厘革，然而损益不定，疏密无准，品式章程，罕能甄备。加以微文曲致，览者惑其浅深；异例同科，用者殊其轻重。遂使奸吏巧诋，任情与夺，愚民忘触，动陷罗网。屡闻厘革，卒以无成。

朕膺期受箓，宁济区宇，永言至治，兴寐为劳，补千年之坠典，拯百王之馀弊。思所以正本澄源，式清流末，永垂宪则，贻范后昆，爰命群才，修定科律。但今古异务，文质不同，丧乱之后，事殊曩代，应机適变，救弊斯在。是以斟酌繁省，取合时宜，矫正差违，务从体要。迄兹历稔，撰次始毕，宜下四方，即令颁用。庶使吏曹简肃，无取悬石之多；奏谳平允，靡竞锥刀之末。胜残去杀，此焉非远。


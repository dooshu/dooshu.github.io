金山人銮三十八首

【扬州感兴】

迢递古扬州，重来异昔游。

春风吹酒幔，日暮上歌楼。

梦觉翻疑雨，愁多不待秋。

翩翩征雁起，依旧向沙头。

【雨夜宿朱少府小楼感旧】

故人复相聚，已是十年过。

纵使为欢处，其如伤老何。

晓钟寒报早，春雨夜闻多。

感慨高阳侣，临风发啸歌。

【崇明寺答水云禅师】

野寺临晴昼，园花照暮春。

夕阳千树绕，芳草一江邻。

有客来何处，逢人寄此身。

远公能好事，头白更相亲。

【泊淮上】

愁轻游冶兴，老重别离情。

野戍寒更尽，河桥春水生。

断云疏雁影，残月乱鸡声。

明发应千里，萧萧过楚城。

【送吴七泉还歙】

离家岁将暮，归路雨初晴。

水阔空江冷，风高落叶轻。

锦囊倾内史，白璧报双成。

好试千金马，清霜白草平。

【自京师抵家值除夕】

又见一年尽，初从万里回。

青灯笑儿女，白首恋尊罍。

故业琴书在，余寒鼓角催。

翻然忘老去，亦自喜春来。

【登沧州城】

渤海高人去，仙台古迹存。

风沙吹不断，天地与同昏。

野水添新绿，空烟集暮村。

故园桑柘里，怅望欲销魂。

【柳堤】

春江水正平，密树听啼莺。

十里笼睛苑，千条锁故营。

雨香飞燕促，风暖落花轻。

更欲劳攀折，年年还自生。

【至日】

长至履微阳，江城百事荒。

野天悬薄日，残叶堕浓霜。

失路故人绝，入门新酒香。

醉歌还起舞，儿女笑成行。

【独夜】

小窗成独卧，落月满残更。

双眼苦难合，孤灯耿自明。

林喧疏鸟梦，霜冷咽鸡声。

白发知多少，和愁夜夜生。

【漂母祠】

古渡临祠庙，长淮接市门。

旌旗摇白日，风雨锁黄昏。

贫贱求知己，荣华少故恩。

湖边逢牧竖，犹自说王孙。

【通津驿】

野泊初经夜，舟移独避滩。

风轻云气薄，月静水光寒。

且恨辞家久，休歌行路难。

前途何必问，明日是长安。

【出塞】

跃马走胡尘，将军不顾身。

黄沙一万里，赤帜五千人。

天子犹称汉，匈奴岂畏秦。

不知苏属国，何日画麒麟。

【石湖】

东风载兰桨，二月下横塘。

芳草野湖碧，落花春店香。

醉呼吴市酒，老作楚人狂。

良会催迟暮，青楼尚理妆。

【重游徐太傅园】

乍起日犹长，重来暑渐藏。

鸡鸣隔林屋，人语出藩墙。

杨柳晚风静，芙蓉秋水香。

王孙多乐事，扶醉拥笙簧。

【凭虚阁酬秋厓方丈】

古城迢递俯清溪，高阁凭虚引御堤。

凉雨乍收千树净，夕烟初起万家迷。

空垂白发悲前事，重对青山忆旧题。

犹自乐游虚故苑，碧桃飞尽草萋萋。

【北河道中】

丛台北向通燕谷，曲渚西流绕蓟门。

归鸟乱啼原上树，夕阳多照水边村。

因悲俗吏趋三辅，曾有新诗寄陆浑。

岁岁别来春又暮，几回芳草怨王孙。

【怀天界珵师】

三年不见苇航公，潦倒江湖鬓若蓬。

地远每怜踪迹异，时违应念甲庚同。

惯牵短梦南山雨，频拟疏钟北寺风。

何日重携老居士，石床秋藓坐谈空。

【淮上送唐池屿别驾赴部】

与君南北漫相期，惆怅东风楚水涯。

万里辞家身是梦，三年作郡口为碑。

重将直道干明主，肯负初心答故知。

芳草接天春望迥，一尊相对复何时。

【泊盂城驿简仲辋庄】

盂城驿口射阳西，水国风烟似五溪。

万井落花春后发，几家垂柳雨中齐。

时临野店炊晨黍，渐入荒村报午鸡。

见说辋川多胜事，经过原许一相携。

【新安道中寄怀诸旧】

故岭重经枫叶凋，族怀肃索伴归樵。

冰霜在道无千里，肌骨侵寒已半消。

石面乱云随马度，树头残雨逐人飘。

翻思前夜溪亭别，窈窕清商酒一瓢。

【入春寄黄高园少府兼柬群从】

风流歌曲许人传，群季皆称谢惠连。

一笑相留如昨日，几时奉别又新年。

黄萝晓带溪头雨，白岳晴通陇上烟。

拟待扬州二三月，翠红香软泛湖舡。

【牛首】

先皇曾此驻龙旂，一夜空山拥六师。

春鸟尚思巡幸处，野花不似乐游时。

遥闻寺外江声落，倒见天边塔影垂。

若问南朝昔年事，废原荒井有残碑。

【秋兴】

天际浮云入思深，物情生态看销沉。

南朝台榭多于昔，东晋风流不似今。

背岭夕阳明远烧，隔江霜叶下高林。

西风兰芷还堪把，拟向孤琴结短吟。

【除夜客和阳僧舍】

独煨余火向天涯，僧舍逢春有所思。

百里是家归未得，半生如梦醒何时。

空堂坐久残年逼，短角声乾子夜迟。

遥想清灯对杯酒，小窗儿女忆还期。

【广陵留别吴虹山】

北风江上雪晴时，远道逢君醉不辞。

临别更留三夜话，相知已是十年期。

断云落雁声犹切，斜月疏窗影渐移。

久客不须伤岁暮，五湖归思满天涯。

【春日企斋朱少府松窗徐公子见访未暇展待闻别有佳约诗以答之】

远承华盖及衡门，日午相携到日昏。

白发自应忘县长，青袍谁复识王孙。

更因夜月留何处，忍对春风负此尊。

传道城南剩佳丽，小词翻出寄桃根。

【除夕】

还忆去年辞白下，却怜今夕在黄州。

空江积雪添双鬓，细雨疏灯共一楼。

世难久拚鱼雁绝，家贫常为稻梁谋。

归来故旧多凋丧，愁对东风感壮游。

【采菱曲】

采菱秋水旁，惊起双鸳鸯。

独自唱歌去，风吹荇带长。

【有怀】

怅望隔江云，春来不见君。

歌声与流水，俱在梦中闻。

【银河】

月出影渐没，夜深光倍明。

鹊毛看又尽，填到几时平。

【听胡琴】

悲语发哀弦，声声道野仙。

谁将胡地乐，留作汉人传。

【吴门】

阖闾城外花如烟，洞庭山下水连天。

安得弄花缘水去，与君同上木兰船。

【感旧】

北风吹雪暗江城，岁暮天涯共此情。

试向尊前弹一曲，琵琶犹是别来声。

【竹枝词】

春雨春风花意狂，谁家溪上浣花娘。

水流不管花心乱，花落能教水面香。

【春城曲】

雨余芳草远萋萋，春暖游人信马蹄。

日暮画楼归去晚，落花香里路东西。

【寄吴厚丘】

黄金散作买花资，白首谁能恋故知。

同作孟尝门下客，西风吹鬓独归时。

【宫词】

御水中流外不知，尚遗红叶旧题诗。

纵然不放轻流出，犹是君恩未了时。


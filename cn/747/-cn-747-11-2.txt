○监国求贤令

仰惟圣训，奉以周旋，虚想异人，共康神化，式遵曩轨。分骛翘车，企觌英灵，钦闻政道。宜颁下州郡，妙简贤良。其有理识清通，执心贞固；才高位下，德重任轻；或孝弟力田，素行高於州里；或鸿笔丽藻，美誉陈於天庭；或学术该通，博闻千载；或政事明允，才为时新。如斯之伦，并堪经务，而韬光勿用，仕进无阶，委身蓬荜，深为可叹。所在官僚，精加访采，庶使垂纶必察，操筑无遗，一善弓旌。咸宜举送。


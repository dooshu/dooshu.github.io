○册广平郡王崔妃文

维天宝五载，岁次景戌，四月癸未朔十六日戊戌，皇帝若曰：於戏！朱邸传封，爰求嘉耦，琼笄作合，必择华宗。咨尔太子宫门郎崔珣长女，胄自轩冕，训承图记，柔闲内正，淑问外宣。既连荣於姻戚，且袭吉於龟筮，是用命尔为广平郡王妃。今遗使光禄大夫行门下侍郎陈希烈持节礼册。尔其虔奉仪则，祗膺典礼，克昌祚允，永固宗祧。可不慎欤？


○代谢赐永崇宅并赐酒食锦彩器物等状

右。今日中使某至，伏奉恩旨：令臣移入所赐宅，并赐前件者。慈旨曲降，惊难容。臣以微生，幸逢休运，上公政本，既荷殊私，理第颁田，特超恒数。且居爽垲，又赐欢娱，芳膳出於天厨，嘉宾倾於朝彦。金石谐座，珍奇烂庭，况楝宇轮，近加圬冥；林塘秘邃，潜蓄清凉。素以衡茅，特惊宏敞，周履既增於魂悸，眄睐殊觉於心惭。臣实何人？遘兹多幸，饮恩知愧，受赐轻生。誓将灰粉百身，偿国家之恩遇，拂磨一剑，弭凶丑於边疆。区区寸诚，仰答万一。不任戴荷之至！


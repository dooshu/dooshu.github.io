◇铸四铢钱议

泉货利用，近古所同，轻重之议，定於汉世，魏晋以降，未之能改。诚以物货既均，改之伪生故也。世代渐久，弊运顿至，因革之道，宜有其术。今云开署放铸，诚所欣同。但虑采山事绝，器用日耗，铜既转少，器亦弥贵。设器直一千，则铸之减半，为之无利，虽令不行。又云：「去春所禁，一时施用。」是欲使天下丰财。若细物必行，而不从公铸，利已既深，情伪无极，私铸翦凿，尽不可禁，五铢半两之属，不盈一年，必至於尽。财货未赡，大钱已竭，数岁之间，悉为尘土，岂可令取弊之道，基於皇代。今百姓之货，虽为转少，而市井之民，未有嗟怨，此新禁初行，品式未一，须臾自止，不足以垂圣虑。唯府藏空匮，实为重忧。今纵行细钱，官无益赋之理，百姓虽赡，无解官乏。唯简费去华，设在节俭，求赡之道，莫此为贵。然钱有定限，而消失无方，翦铸虽息，终致穷尽者，亡应官开取铜之署，绝器用之途，定其品式，日月渐铸，岁久之後，不为世益耳。（《宋书·颜竣传》。）


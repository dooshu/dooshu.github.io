○進平南獻俘露布 【 平南露布】

臣張輔上言、伏以天討有罪、聿興弔伐之師、武功告成、爰舉獻俘之禮、渠魁盡獲、海嶠肅清、蓋剗惡必鋤其本根、而絕患寧存乎萌孽、安南逆賊黎季犛、更姓名胡一元、及子黎滄、更姓名胡大?互者、僻居炎徼、負固海隅、豺狼之殘孽、蛇虺之遺毒、戕賊國主、潛移陳氏之宗祧、荼毒生民數犯　朝廷之邊境、攻圍詔使、侵暴隣邦、僭稱大虞、竊紀年號、酷刑威眾、人懷孥戮之憂、橫斂剝民、家被掊剋之害、啣冤動地、無辜籲天　聖恩嘗許其自新、狂豎怙終而不改、擠遏　天朝之使、賊殺故主之孫、兇甚三苗、舜法豈容於原宥、罪浮反側、漢兵必事於剪除、臣等恭奉制書、摠率師旅、雖用四六體而行兵節度俱巳載之詳矣鷹鸇鵰鶚、先雲氣而度斗南、貔虎熊羆、挾風威而踰嶺表、屢破重關之險。飛渡長江。遂拔多邦之城。殲夷羣醜。乃乘破竹之勢。分逐竄蒿之夷。東都立平。西都亟下。餘孽如蟻螘之聚、皆交南地名迅掃於盤灘困牧。賊黨猶爝火之然、撲滅於嚕江仙侶。市廛安堵、郡邑嚮風、士民上書。陳其罪惡者動以千計、土人效順、願同追勦者何啻萬人、乃督舟師、進逼膠水、逐鯨鯢於海口、困虎兕於柙中、暫爾偷生、須臾延命、因駐我師而設備、欲致彼賊以就誅、狂悖猶欲鴟張、醜類仍懷豕突、傅報賊眾、引兵駕象以來侵。憤激諸軍、鳴劍抵掌而往捕臣彬臣旭、戒行既遠、都督柳升、驚報倏來、賊復入於黃江。船悉來於悶海。遣偽將朝射仁鑑等、於今年三月三十日犯鹹子關、臣輔遂用弩弓躍馬督陳以麾兵調驃騎將軍吳旺劉塔、出遊擊將軍林帖木兒神機將軍張勝丁能朱貴、橫海將軍王玉、都指揮黃義指揮李敬等、領精兵而直前、急擊登岸之勁賊、都督僉事柳升黃中鷹揚將軍江浩徐泰、都指揮徐正等、率舟師而力戰、奮勦游水之逆徒、殲其羣兇、斃其首將、瀘水盡赤。長江屍壅而血腥。殺氣騰空。終日雲昏而霧慘。臣晟率都指揮柳宗等、領馬步官軍水陸夾攻、矢鏑雨注而莫之敢遏、銃砲雷鍧而所向無前、大肆剪屠、餘燼潰散、臣彬臣旭聞報繼至、臣輔率驃騎將軍朱榮等、乘勢追襲由嚕江至於黃江、賊首敗、其徒黨棄槊奔逃、獲海艦及其戰艦、直抵悶海、聞賊首等輕舟復竄海濱、遂洗滌脇從、綏懷降附、臣晟等率其都指揮俞讓等、亦由嚕江直至龍王海口、獲到戰守船隻、釋其拘繫人民、臣輔等以賊巢既傾、兇徒盡散遂振旅于膠水、復陳師于交州、誓殄賊以寧邊、常奮身而勵眾議留臣旭、備禦黃江等處、臣輔臣彬領馬步官軍、倍道兼進、直窮海陬、追擒賊首、臣輔仍調柳升橫海將軍魯隣等、并土人知府莫邃等、臣晟調指揮李節、并土人知府阮太等、各領戰艦、由水路窮追四月二十三日、師過清花府磊江賊眾猶舉蠆屋而致毒欲逞螳臂以當輪、遂分調前隊官軍勦殺、戈船邀擊而夾岸奔走、矛戟爭馳而望風披靡。殘夷敗衄、士氣倍贈、二十九日、舟師至典臾門淒鵲淺、晴久水涸、賊眾捐舟而先遁。我軍進而莫前。俄然雲作。沛然雨下。水漲數尺。信川祗之效靈。船過千艘。豈人力之能致。不待渡河而冰合。奚勞拜井而泉流。有開必先慶罪人之斯得、惟動丕應、仰　聖德之格天、師進演州府荼龍縣、探知首賊逋于義安府深江、狐疑猶豫、方謀三窟以庇身、雷勵風飛、不可一日而縱賊、臣輔率都指揮陳懷巫凱等、由土田縣舉厥江東、臣彬率都指揮俞讓盧旺俞其指揮王英等舉厥江西、各從陸路掩襲、游云?鬼震悼。焚舟欲竄于新平。餘黨離披。投杖來降于海口。臣輔復調黃中神機將軍程寬張勝丁能、驃騎將軍劉賽因不花游擊將軍朱廣王恕等、循海而追躬率大軍馳躡至日南州、柳升等魯麟舟師先於奇羅海口。敗殺賊徒。奪其戰舸。五月十一日其所領永定等衛軍士亦敘功以獲賊首也軍士王柴胡等七人。生擒賊首黎季犛黃中所領指揮陳欽、率交州右衛軍人李保等十人於海口山中擒獲賊男黎澄、十二日莫邃下頭目武如卿等五人、于盎海畔高望山生擒賊首黎滄及其男黎柄、臣晟臣彬尋跡追襲、亦至日南州、據阮太等報、初十日于奇羅海口擒獲賊弟季貔并姪黎源昝等、其胡杜范六才阮彥光叚擊等賊之?距。亦既就擒。陳日昭阮飛卿阮謹杜滿等賊之心膂。悉皆降附。過師枕席之上、簞食來迎、救民水火之中、室家相慶、寬宥迫脇、招撫流離、奉宣　恩命、獲遂更生、掃魑魅於炎荒、息妖氛於瘴海、臣輔等稽諸載籍。安南本古交州。漢唐僅能羈縻。宋元猶被侵侮。僣竊跳梁。狃于故習雖加兵而致討。終叛服而不常。矧茲逆於生靈、覆載不容、人神共憤、今父子兄弟、皆抑縛于轅門、宗族偽官、咸生擒於麾下、自謂蠻烟瘴雨之癖處歷代兵威所不能加、孰知　聖德神功之齊天、六合全封而莫敢敵、戡定之速、邁三年之克鬼方、俘獲而還、陋六月之伐玁狁、雪前代之遺恨、解邦民之倒懸將士歡呼、知天心之助順、蠻夷舞忭、信人道之惡盈是皆　聖畧淵深、明見萬里之外、　天威烜赫、坐收三捷之功、數百種雕題□舌之民、咸躋壽域、幾千里魚鹽繁衍之地、盡入輿圖、復隆古之封疆、布中華之禮制、通前所平州府四十八處。縣一百八十六處。戶三百一十二萬五千九百所獲象一百一十二。馬四百二十。牛三萬五千七百五十。船八千八百六十五其所俘斬獲級軍資器仗。別奏條上。臣等今將生擒到賊首偽大虞國上皇黎季犛等、獻俘　闕下、其餘解送擒獲、并降附偽官別具奏聞、臣等曾無汗血之勞、獲伸敵愾之志、皆遵成算、得效微勤、平定南夷、充清大憝、獻俘而告　廟社、仰荅　神靈、盛醢以賜蠻夷、用昭　天憲聿新萬年之治化、永樂四海之清寧無任歡呼欣忭之至、

皇明經世文編卷之十三終








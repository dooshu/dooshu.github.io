至小丘西小石潭记

从小丘西行百二十步，隔篁竹［1］，闻水声，如鸣佩环［2］，心乐之。伐竹取道，下见小潭，水尤清洌。全石以为底，近岸［3］，卷石底以出，为坻为屿为嵁为岩［4］。青树翠蔓，蒙络摇缀［5］，参差披拂［6］。潭中鱼可百许头，皆若空游无所依。日光下彻，影布石上，佁然不动［7］；俶尔远逝［8］，往来翕忽［9］，似与游者相乐。

潭西南而望，斗折蛇行［10］，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。

同游者吴武陵、龚古，余弟宗玄。隶而从者，崔氏二小生，曰恕己，曰奉壹。

【注释】

［1］篁竹：竹林。

［2］如鸣佩环：如同玉佩、玉环相互碰撞发出的声音。

［3］近：靠近、临近。

［4］坻：水中高地。屿：水中的小岛。嵁：不平的岩石。

［5］蒙络摇缀：覆盖、纠结、摇摆、连缀。

［6］披拂：随风摇摆。

［7］佁然不动：一动不动。

［8］俶尔：突然，忽然。

［9］翕忽：轻快敏捷。

［10］斗折蛇行：像北斗七星和蛇爬行一样曲曲折折。








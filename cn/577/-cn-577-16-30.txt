寄韦有夏郎中

寄韦有夏郎中〔一〕


省郎忧病士，书信有柴胡。饮子频通汗，怀君想报珠。亲知天畔少，药味峡中无。归楫生衣卧〔二〕，春鸥洗翅呼。犹闻上急水，早作取平途。万里皇华使，为僚记腐儒。

〔一〕韦有夏：潘淳曰：颜鲁公东方朔碑阴，有朝城主簿韦有夏。殆斯人耶？

〔二〕生衣：赵曰：生衣者，生水衣于其上也。

东坡云：沈佺期《回波词》：姓名虽蒙齿录，袍笏未易牙绯。子美用“饮子”对“怀君”，亦齿录、牙绯之比也。






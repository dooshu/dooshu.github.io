○册寿王韦妃文

维天宝四载，岁次乙酉，七月丁卯朔二十六日壬辰，皇帝若曰：於戏！古之建封，式崇垣翰，永言配德，必择幽闲。咨尔左卫勋二府右郎将韦昭训第三女，育庆高门，禀柔中阃，动修法度，居玩琴瑟。夙闻师氏之学，素习公宫之礼。聿求贞懿，作俪藩维，爰资辅佐之德，以成乐善之美，是用命尔为寿王妃。今遣使光禄大夫行左相兼兵部尚书宏文馆学士李适之、副使金紫光禄大夫行门下侍郎集贤院学士兼崇文馆大学士陈希烈持节礼册。尔其钦承宠数，率由令则，敬恭妇道，可不慎欤？


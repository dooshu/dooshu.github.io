德清冤妇案


德清某氏女，误适狂且为妇。狂且素无行，烝于其庶母，使妇以姑事之。居有顷，妇知所为，深以为耻。一日，庶母使作履。履成，进之。庶母审视曰：“微嫌不正，奈何？”妇曰：“履不正何伤？惟须行正耳。”庶母大恚，谓妇讦其隐也。及夜，与狂且谋，醉妇以酒而杀之，以暴病讣其母族。母族贫且懦，不敢与较。

越年余，人言愈啧啧，咸讼妇冤，始赴县控告。时葬已久，发冢启棺验其骨，仵作报无伤，讼不得直。他日易一县官至，复控之，仍不直；上控亦然。事已数稔矣。妇之昆季行，有以翰林通籍者，具状诉于刑部，部臣例题奏。时适换浙江学政，某公膺是差，陛辞时，上即以此案属之。

公至浙，提此案鞫问，无端绪；验骨，无伤也。公念此妇必冤，苟无以白之，即无以慰死者，亦无以复命也。乃托疾，星夜微行至邻省，求得老仵作一人，以重金聘之，与偕归。食与共食，寝与共寝，不使见一人，防贿至也。示日复验。至期，原、被咸集，四方来观者如堵。老仵作检验毕，报曰：“确无伤，惟项下一根骨已易去矣。死者年二十许，其项骨当达若何重量；今视此骨，乃一四十许人者，其重量仅若何耳。”称之果然。于是尽传以前经验之仵作至，严鞫之，则当初次告发时易去者也。追原骨至，则竹木伤痕俨然。狂且至是无可掩饰，始承醉妇以酒，以笆斗加其项而压杀之者。遂论如律。






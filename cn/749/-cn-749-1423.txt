陈晔


晔又名昱，字日华，长乐（今福建境内）人。庆元二年（1196）知汀州。为治精明。岁以郡帑钱二百贯助学，又以录官田百亩充诸生廪饩，减户口食盐价以纾民困，作义冢以掩民骼。汀俗尚鬼信巫，富民与祝之奸者托五显神为奸利，侈立庙宇，晔杖首事者，毁其祠宇。大索境内妖怪左道之术，痛加惩禁。俗遂变。庆元四年（1198）为广东提刑。永乐大典卷七千八百九十四引临汀志有传，明弘治刑八闽通志卷三十八亦有传。直斋书录解题卷八谓晔尝修鄞江志八卷。

南歌子

腰下重金贵，眉间一点黄。定知从此庆非常。况有阴功宜寿、等天长。

乞得仙家酒，来称诞日觞。乃翁阿母醉何妨。行见诸郎接武、上明光。

满庭芳

翠竹阴团，绿荷芗嫩，朝来和气盈盈。薰风楼阁，玉燕梦初成。便有功名壮志，持符节，麟虎频。更归来后，挂冠神武，四海□高名。

今年，方八十，莱衣舞处，岨拜霞觥。想竹歌递奏，鼎沸欢声。何用渠渠颂祝，自应合、福禄安荣。丹台上，玉清山籍，金字注长生。

醉蓬莱

算当年紫府，乘兴霓车，世间游戏。符节功名，谩略儿小试。自挂衣冠，旋栽松菊，占水云佳致。九人年高，重重恩渥，丝纶光贲。

十里西湖，九霞仙酿，举劝吾翁，诞辰一醉。窦氏阴功，筹彭篯久视。啸傲壶中，燕超尘外，此乐谁能继。庭砌年年，斑斓□济，朱颜见喜。

耍鼓令

化日长。政莺语，啭新篁。到处园林垂绿幄，槐风细，梅雨凉。见庭户，瑞霭回翔。拥真仙，鸾驭临华堂。阗阗珠履争相庆，笙箫奏，绮筵张，捧玉觞。好深酌九霞浆，舞袖弓弯呈妙态，更（以下缺）








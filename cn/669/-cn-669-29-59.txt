59　避時宰家諱遺詔謂遺誥　蔣良貴不避宰相諱


嘉定癸未，禮闈策士云：「發德音，下明制。」寧皇閻按：「『皇』當作『宗』。」遺詔下謂之「遺誥」，蓋避時宰家諱也。全云：「時宰，乃史彌遠，其曾祖八行徵士，名詔。」蔣良貴簽判安吉州，時水災後脩城，郡守趙希觀屬良貴作記，用「浩浩」字，希觀欲改，良貴不可，曰：「以宗室而避宰相父名，此非藝祖皇帝所望於金枝玉葉也。」聞者壯之。

【元圻案】宋史蔣重珍傳：「重珍，字良貴，無錫人。嘉定十六年進士第一，官刑部侍郎，謚忠文。」作記事，本傳不載，此條可補宋史之闕。〇張俊爲樞密使，其父名密。紹興十一年四月甲午，得旨以「樞使」稱之。






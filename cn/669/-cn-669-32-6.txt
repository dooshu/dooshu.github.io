36　李善文選學　杜甫訓子熟精文選理　進士試天雞弄和風詩　文選爛秀才半　熙豐之後廢選學


李善精於文選，爲注解，因以講授，謂之文選學。案：此晏元獻答范樞密書語。少陵有詩云「續兒誦文選」，又訓其子「熟精文選理」，蓋選學自成一家。江南進士試天雞弄和風詩，以爾雅「天雞」有二，問之主司。閻按：主司爲張佖。〇注已見前「小學」〔一〕。其精如此。故曰：「文選爛，秀才半。」熙、豐之後，士以穿鑿談經，而選學廢矣。

【閻按】蕭至忠傳：「嘗出太平公主第，遇宋璟，璟戲曰：『非所望於蕭傅。』」此用潘安仁西征賦語，司馬公作通鑑改曰：「非所望於蕭君也。」便是不知出文選。宋景文則自言手抄文選三過矣。〇舊唐書儒學傳：「初，江、淮間爲文選學者，本於曹憲，而同邑李善等繼之。」

【何云】文選不足名學，不如熟精詩正義也。荆公本不陋，末流之失耳。

【元圻案】陸游老學庵筆記云：「國初尚文選，當時文人專意此書，故草必稱『王孫』，梅必稱『驛使』，月必稱『望舒』，山必稱『清暉』。至慶曆後，惡其陳腐，諸作者始一洗之。方其盛時，士子至爲之語曰：『文選爛，秀才半。』」〇熙寧八年，頒王安石三經新義於學官，主司純用以取士，先儒傳注一切廢而不用。安石又以字學久不講，後退居金陵，作字説二十四卷以進，多穿鑿附會，其流入於佛、老。

〔一〕按見本書卷八第八四「終軍之對鼮鼠」條注。






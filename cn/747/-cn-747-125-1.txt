○赠史彦超检校太师制

故输忠翊戴功臣镇国军节度华商等州观察处置等使兼河东道行营先锋都指挥使检校太保史彦超，严能齐众，武可摧凶，振铎号军，伸其胆勇，登锋捍寇，誓以身先。一昨北戎阻兵，同恶相济，尔乃力排群鬼，体中重创，虽虏骑已大奔，而将军之先殁。衽金革而刚强已矣。听鼓鼙而伤叹如何？言念纯臣，宜膺褒美，俾追赠於崇秩，用报慰於重泉。可赠检校太师。


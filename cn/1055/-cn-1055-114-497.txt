【唐御史台精舍记〈开元十一年〉】

右《御史台精舍记》，崔撰，梁升卿书。读其文，则于佛可谓笃信者矣。《唐书》列传云“桓彦范等当国，畏武三思，使阴伺其奸。而三思恩宠日盛，反以彦范等计告之，遂劝三思速杀彦范等，以绝人望，因荐其外兄周利正以害彦范”等。又云“贬襄州刺史，以谯王事当死，赖刘幽求、张说救护得免。后为宰相，陷幽求岭表，讽周利正杀之不果，又与太平公主逐张说”。其余倾邪险恶，不可胜纪。世言佛之徒能以祸福怖小人，使不为恶，又为虚语矣。以斯记之言，验所为可知也，故录之于此。其碑首题名，多知名士，小字颇佳，可爱也。治平元年三月九日书。


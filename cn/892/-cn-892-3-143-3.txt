率子廉传


率子廉，衡山农夫也。愚朴不逊，众谓之“率牛”。晚隶南岳观，为道士。

观西南七里，有紫虚阁，故魏夫人坛也。道士以荒寂，莫肯居者，惟子廉乐之。端默而已，人莫见其所为。然颇嗜酒，往往醉卧山林间，虽大风雨至，不知，虎狼过其前，亦莫害也。故礼部侍郎王公祜出守长沙，奉诏祷南岳，访魏夫人坛。子廉方醉，不能起，直视公曰：“村道士爱酒，不能常得，得辄径醉。官人恕之。”公察其异，载与俱归。居月余，落漠无所言。复送还山，曰：“尊师韬光内映，老夫所不测也，当以诗奉赠。”既而忘之。一日昼寝，梦子廉来索诗，乃作二绝句，书板置阁上。众道士惊曰：“率牛何以得此？”太平兴国五年六月十七日，忽使谓观中人曰：“吾将有所适，阁不可无人，当速遣继成我者。”众道士自得王公诗，稍异之矣。及是，惊曰：“天暑如此，率牛安往？”狼狈往视，则死矣。众始大异之，曰：“率牛乃知死日耶？”葬之岳下。未几，有南台寺僧守澄自京师还，见子廉南薰门外，神气清逸。守澄问何故出山？笑曰：“闲游耳。”寄书与山中人。澄归，乃知其死。验其书，则死日也。发其冢，杖屦而已。

东坡居士曰：“士中有所挟，虽小技，不轻出也，况至人乎！至人固不可得，识至人者，岂易得哉！王公非得道，不能知率牛之异也。”居士尝作《三槐堂记》，意谓公非独庆流其子孙，庶几身得道者。及见率子廉事，益信其然。公诗不见全篇，书以遗其曾孙巩，使求之家集而补之，或刻石置紫虚阁上云。卷一三






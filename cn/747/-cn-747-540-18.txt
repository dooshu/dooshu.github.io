○谢春衣表

臣某言：中使某至，伏奉敕书手诏，兼赐臣及大将军等春衣一副，金缕牙尺一条。拜奉天书，光生万里；即受殊赐，喜溢三军。臣某中谢。臣素以庸虚，特承圣奖，寄深分阃，恩重邱山。祗奉朝章，布宣皇泽。藩夷即叙，悬道廓清。将士无战伐之劳，四时沾衣服之赐。况荣颁尺度，礼叶典经，敢怀寸进之心，空积违颜之恋。臣无任云云。


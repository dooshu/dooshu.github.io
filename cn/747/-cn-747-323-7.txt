○为南阳尉六舅上邓州赵王笺

某惶恐叩头使君公节下：小人以蹇浅之姿，承命下吏，常惧罪戾，仰负仁明。励兹驽拙，兢惕不暇，安敢谬持文翰，祗冒府庭？滥巴俞之末音，觊牙旷之清听，岂惟取笑僚友？知其不然，故亦退惭虚薄，非所敢望。今则没阶屏气，心胆战越，窃有短词，愿闻於节下执事者。理或至切，情所不堪，诚以仁贤措心，名教有地，敢布四体，伏惟明公图之。某家自周、齐，业传清白，先人以文学政事任尚书郎。门绪不昌，幼集荼蓼。《诗》、《礼》之训，襁褓无追；顾复之恩，缟练仍失。顾瞻兄弟，童五人，所不陨灭，实同形影。少赖馀荫，免从庶役。或以进士，或以明经，二纪於兹，毕参官序。虽青紫之望，有限登天，而箕裘之业，幸微坠地。岂图家不悔祸、衅罚仍锺？累年以来，凶险荐至。两兄一弟，殂谢连及，孀孤空室，苫盖在庭。故不忍闻，今在备见。诚宜泣血私第，移疾公门，胡复心颜，以冀荣遇？所不尔者，亦惟明公哀之。重以诸侄藐然，三丧在殡，邱封未兆，冻馁是虞，匪伊薄禄，云何取济？今岁时获便，龟策告从，此月之交，计发嵩汝。季弟佣官，越在东吴，千里而遥，三月不至。兴言主办，舍某而谁？感念存亡，触目缠迫。《诗》不云乎，“死丧之威，兄弟孔怀。”《礼》亦有之：“祖於庭，葬於墓，所以即远也。”人道之终，此日而毕。天伦宗戚，岂可轻忘？守官次则情理顿亏，越私哀则简书是惧。龙锺荼苦，毕备於兹。伏惟明公尝以雅望忠诚，弼谐圣政，朝廷故事，台阁式瞻，仁恕之风，被於列郡。傥或穷诚见遇，微物感通，许以假归，申其永慕，生死骨肉，实赖明恩。所不敢言，斯岂获已？况宛叶汝颍，密迩山川，往复之期，旬日以冀，奔走之事，岂乏差池？某顿首谨言。


94　志士痛朝危忠臣憂主辱　韓亡子房奮秦帝魯連恥


晉簡文詠庾闡詩云：「志士痛朝危，忠臣憂主辱。」東魏孝静帝閻本無「帝」字。詠謝靈運詩曰〔一〕：「韓亡子房奮，秦帝魯連恥。本自江海人，忠義動君子。」至今使人流涕。

【全云】傷德祐之北行也。

【元圻案】晉簡文帝紀：「先是熒惑入太微，海西廢。及帝登阼，熒惑又入太微，帝甚惡焉。時中書郎郗超在直，帝乃引入，謂曰：『命之長短，本欲不計，故當無復前日事耶！』超曰：『大司馬臣温方内固社稷〔二〕，外恢經略，非常之事，臣以百口保之。』及超請急省其父，帝謂之曰：『致意尊公，家國之事，遂至於此！』因詠庾闡詩云云，遂泣下霑襟。」〇魏書孝静帝紀：「帝有孝文風。齊文襄王嗣事，甚忌焉。文襄嘗侍飲，舉觴曰：『臣澄勸陛下酒。』帝不悦，曰：『自古無不亡之國，朕亦何用此活！』文襄怒曰：『朕，朕，狗脚朕！』文襄使崔季舒毆帝三拳〔三〕，奮衣而出。帝不堪憂辱，詠謝靈運詩云云。及禪位，下御座，步就東廊，口詠范蔚宗後漢書贊云：『獻生不辰，身播國屯。終我四百，永作虞賓。』」〇宋史紀事本末：「帝德祐二年，先是元軍既迫，遣柳岳奉書如元軍。既還，陳宜中復奏遣岳及陸秀夫、吕師孟等〔四〕，求稱姪納幣，不從則請稱姪孫，伯顔不許。至是，太后命用臣禮，陳宜中難之，太后涕泣曰：『苟存社稷，稱臣非所較也。』遂遣劉岊奉表稱臣，上尊號，歲貢銀絹二十五萬兩疋。二月，伯顔至臨安城，時福王亦自紹興至，太皇太后及帝欲與相見，伯顔曰：『未入朝，無相見之禮。』閏月，帝及太后隨元軍北行。元主廢帝爲瀛國公，見於大安殿。尋命帝爲僧、全太后爲尼於正智寺。」

〔一〕「孝静帝」，元刊本、清嘉慶本無「帝」字。

〔二〕「固」，原作「顧」，據中華本晉書卷九簡文帝紀改。

〔三〕「毆」，原作「歐」，據中華本魏書卷一二孝静紀改。

〔四〕「奏」，原脱，據中華本宋史紀事本末卷一〇七元伯顔入臨安補。






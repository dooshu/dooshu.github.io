雨中过李子园亭


迩来交游何索莫，数月不登李生阁。
三日雷雨秋暗天，咫尺疑有蛟龙作。
张油忽踏西郊道，溪田漠漠丹枫落。
与尔一临池上楼，楼头云雾沧江流。
芙蓉已残尚哀媚，柳枝蒙茸黄欲浮。
新诗满笥一入手，欲乘黄鹄凌九州。
风雨千寻不可渡，还来醉舞珊瑚钩。
岂徒骚赋凌三楚，海内英雄亦相许。
时危往往长太息，夜半悲歌各私语。
天下模楷有元礼，不畏彊禦称仲举。
此言太奇岂可信，至今跼蹐如鼯鼠。
低昂百代无所屈，乡里小儿难共处。
不见君家故将军，飞扬跳荡何不群。
一朝家居正失势，霸陵小尉若不闻。
何况见辱市门吏，我家向说成安君。
男儿婵媛徒能文，何时奋策垂功勋。
岂能忽使枭鸾分，谁云富贵如浮云。





○牛庆贞传

牛肃长女曰应贞，适宏农杨唐源。少而聪颖，经耳必诵。年十三，凡诵佛经二百馀卷，儒书子史又数百馀卷，亲族惊异之。初，应贞未读《左传》，方拟授之，而夜初眠中忽诵《春秋》，起惠公元妃孟子卒，终智伯贪而愎故韩魏反而丧之，凡三十卷，一字无遗，天晓而毕。当诵时，有教之者，或相酬和。其父惊骇，数呼之，都不答。诵已而觉。问何故？燮不知。试令开卷，则已精熟矣。著文章百馀首。后遂学穷三教，博涉多能。每夜中眠熟，与文人谈论。文人皆古之知名者，往来答难。或称王弼、郑元、王衍、陆机，辩论锋起，或论文章，谈名理，往往数夜不已。年二十四而卒。

今采其文《魍魉问影赋》著於篇。

其序曰：庚辰岁，予婴沈痛之疾，不起者十旬。毁顿精神，羸瘁形体，药物救疗，有加无瘳。感《庄子》有魍魉责影之义，故假之为赋，庶解疾焉。魍魉问於予影曰：“君英达之人，聪明之子，学包六艺，文兼百氏，颐道家之秘言，探释部之幽旨，既虔恭於中馈，又希慕於前史，不矫枉以干名，不毁物而成己。伊淑德之如此，即精神之足恃。何故羸厥姿貌，沮其精神，烦冤枕席，憔悴衣巾？子惟形兮是寄，形与子兮相亲。何不诲之以崇德，而教之以自伦？异莱妻之乐道？殊鸿妇之安贫？岂痼疾而无生赖，将微贱而欲忘身。今节变岁移，腊终春首，照晴光於郊甸，动暄气於梅柳，水解冻而绕轩，风扇和而入牖，固可蠲忧释疾，怡神养寿，何默尔无营，自贻伊咎？”仆於是勃然而应曰：“子居於无人之域，游乎魑魅之乡。形既图於夏鼎，名又著於蒙庄。何所见之不博？何所谈之不长？夫影依日而生，像因人而见。岂言谈之足晓，何节物之能辨。随晦明以兴灭，逐形体以迁变。以愚夫畏影，而蒙鄙之性以彰，智者视阴，而迟暮之心可见。伊美恶兮由己，影何辜而遇谴。且予闻至道之精窈兮冥，至道之极昏兮默，达人委性命之修短，君子任时运之通塞。悔吝不能缠，荣耀不能惑。丧之不以为丧，得之不以为得。君子何乃怒予之不赏芳春，责予之不贵华饰？且吾之秉操，奚子智之能测？”言未卒，魍魉惕然而惊，叹而起曰：“仆生於绝域之外，长於荒遐之境。未晓智者之处身，是以造君而问影。既谈元之至妙，请终身以藏屏。”

初，应贞梦制书而食之，每梦食数十卷，则文体一变。如是非一，遂工为赋颂。文名曰遗芳也。


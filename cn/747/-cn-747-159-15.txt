○玉历通政经序

夫天地昭然，略无差忒，思测不至，占乃无验。苟能穷神知化，视象玩占，何所不验欤？立占之法，本非袭休徵以塞咎。故世治国安，指象为灾，为君所戒，以保邦於未危，世变国乱，推象探意，数究机，以处身於无祸，乃安中间危凶中闲吉之谓也。通政经敷陈占条，列例众论，非无指归，盖以天象垂变，察乎时政，与上象意相符者为陈，则占无不验也。又岂特拘指，岂云虚言为一时之应欤？故明列二十八舍列星三垣天地所主之事，所司之分，陈其休咎，以五纬二曜，变犯入守，五相加临，以取专应，故不书往者之占，亦同为比类矣。








○與谷聚庵

不肖承乏邊役、一方利病似宜周知、况忝耳目之司、分當上達邊務之要、利弊之尤、何者當興、何者當革。如兵食何由充足。馬匹何由臕壯。屯田草塲作何興復客兵戍守應否照舊。銀易則逋負而病官。預納則坐索而虧價。草有包垛之弊。粮有插和之弊。奸商拖欠。作何限併。按伏兵馬。何以稽察。或時可變通。而縛於法守。或事可調易。而難於更張。煩為一冊。近見圖本詳於墩臺。而畧於山口。昨聞城至鐵裏門鵓鴿峪。按圖索跡。茫無所考。今欲訪求如某堡某峪某口若干里至某堡某峪某口東南西北各堡各峪各口所至各若干里直達之交界處所於山險平川。并逋賊大路。明書其地。又如某處南犯若干里。至某處有何水草可資。有何山險可伏以次而南。將犯某關之內。又如某堡某城。或可儲可屯。俱明白註數。於各城堡口之類。則通賊險易。可守可伏。使一展卷。如視諸掌。庶平時講究。不涉空談。繪載圖冊。不為畫餅矣。


○归允肃词

国家科场条例最严，而请时有，以故屡兴大狱，亦间有被讦负枉者。康熙间常熟归惺少詹［允肃］缘事被黜，以荐复起，主辛酉顺天秋试，所取皆知名士。下第者哗然，几被中伤。时蔚州魏敏果［象枢］以朝端重望，官都御史，登少詹门下拜曰：“吾为国家庆得人。”并赋诗颂之。谤者乃息。前贤善成人美如此。少詹著述不多见，传有遥和茌平夫子午日燕集韵，金缕曲云：“记得名园路。倚南城、危亭曲沼，参差堪数。韦杜风光饶胜赏，几度追陪尊俎。奈此日、云泥远阻。遥想良辰多乐事，隔天涯、总是关情处。春尽也，又端午。传来丽曲增凄楚。纵他乡、依稀景物，还供蒲黍。身作行吟憔悴客，赢得青衫泪苦。扌弃醉倒、盈觞绿醑。更忆故乡喧竞渡。荡兰桡、一霎飞香雨。徒极目。共谁语。”词殆作於贬黜时。


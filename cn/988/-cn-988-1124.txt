苏辙　喜雨

夺官分所甘，年来禄又绝。

天公尚怜人，岁赍禾与麦。

经冬雪屡下，根须连地脉。

庖厨望饼饵，瓮盎思曲糵。

一春百日旱，田作龟板拆。

老农泪欲堕，无麦真无食。

朱明候才兆，风雷起通夕。

田中有人至，膏润已逾尺。

继来不违愿，饱食真可必。

民生亦何幸，天意每相恤。

我幸又已多，锄耒坐不执。

同尔乐丰穰，异尔苦税役。

时闻吏号呼，手把县符赤。

岁赋行自办，横敛何时毕。

苏辙

苏辙　喜雨

历时书不雨，此法存春秋。

我请诛旱魃，天公信闻不。

魃去未出门，油云裹嵩丘。

蒙蒙三日雨，入土如膏流。

二麦返生意，百草萌芽抽。

农夫但相贺，漫不知其由。

魃来有巢穴，遗卵遍九州。

一扫不能尽，余孽未遽休。

安得风雨师，速遣雷霆搜。

众魃诚已去，秋成傥无忧。

苏辙

苏辙　喜雨

夏田已报七分熟，秋稼方忧十日乾。

好雨徐来不仓卒，天公似欲救艰难。

魃张鹰犬无遗力，社近鸡豚趁早寒。

老病随人幸一饱，炉香无语只长叹。

苏辙

苏辙　喜雨

一旱经春夏已半，好雨通宵晓未收。

气爽暂令多病喜，来迟未解老葨忧。

力耕仅足公家取，遗秉休违寡妇求。

时向林间数新竹，箨龙腾上欲迎秋。

苏辙


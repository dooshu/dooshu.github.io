博罗欢伯都


博罗欢，畏答儿幼子蘸木曷之孙，琐鲁火都之子也。时诸侯王及十功臣各有断事官，博罗欢年十六，为本部断事官。从世祖讨阿里不哥，数有功，帝喜而赐马四十匹，金币称之。中统三年，李璮叛。命帅忙兀一军围济南，分兵掠益都、莱州，悉平之。诏录燕南狱，谳决明允，赐衣一袭。皇子云南王忽哥赤为其省臣宝合丁毒死，事觉，中书择可治其狱者四人，奏上，皆不称旨。丞相線真以博罗欢闻，帝可其奏。博罗欢辞曰：“臣不敢爱死，第年少不知书，恐误事耳。”帝乃以吏部尚书别帖木儿辅其行。未至云南，宝合丁密以金六籝迎馈，祈勿究其事。博罗欢虑其握兵徼外，拒之恐致变，阳诺曰：“吾橐不能容，可且持归，待我取之。”博罗欢至，则竟其狱，诛毒王者，而归其金于省。陛见，帝顾谓線真曰：“卿举得其人矣。”赐黄金五十两，诏忙兀事无大小，悉统于博罗欢。授昭勇大将军、右卫亲军都指挥使，大都则专右卫，上都则兼三卫。

会伐宋，授金吾卫上将军、中书右丞。诏分大军为二，右军受伯颜、阿术节度，左军受博罗欢节度。俄兼淮东都元帅，罢山东经略司，而以其军悉隶焉。遂军于下邳，召将佐谋曰：“清河城小而固，与昭信、淮安、泗州为掎角，猝未易拔。海州、东海、石秋，远在数百里之外，必不严备。吾顿大兵为疑兵，以轻骑倍道袭之，其守将可擒也。”师至，三城果皆下，清河亦降。宋主以国内附，而淮东诸城犹为之守。诏博罗欢进军，拔淮安南堡，战白马湖及宝应，掠高邮，自西小河入漕河，据湾头，断通、泰援兵，遂下扬州，淮东平。益封桂阳、德庆二万一千户。十四年，讨叛臣只里斡台于应昌，平之。赐玉带文绮，与博罗同署枢密院事，拜中书右丞，行省北京。未几，召还。时江南新附，尚多反侧，诏募民能从大军进讨者，使自为一军，听节度于其长，而毋役于他军，制命符节，皆与正同。会博罗欢寝疾，乃附枢密董文忠奏曰：“今疆土浸广，胜兵百万，指挥可集，何假此无藉之徒。彼一践南土，则掠人货财，俘人妻孥，仇怨益滋，而叛者将愈众矣。”奏上，召舆疾赐坐，与语，帝大悟，遂可其奏。而常德入诉唐兀一军残暴其境内，敕斩以徇。凡所募军皆罢。

十六年，以哈剌斯、博罗思、斡罗罕诸部不相统，命博罗欢监之。十八年，以中书右丞行省甘肃。二十年，拜御史大夫，行御史台事，以疾归。诸王乃颜叛，帝将亲征。博罗欢谏曰：“昔太祖分封东诸侯，其地与户，臣皆知之，以二十为率，乃颜得其九，忙兀、兀鲁、紥剌儿、弘吉剌、亦其烈思五诸侯得其十一，惟征五诸侯兵，自足当之，何至上烦乘舆哉？臣疾且愈，请事东征。”帝乃赐铠甲弓矢鞍勒，命督五诸侯兵，与乃颜战，败之。其党塔不带以兵来拒，会久雨，军乏食，诸将欲退。博罗欢曰：“今两阵相对，岂容先动？”俄塔不带引兵退。博罗欢以其师乘之，转战二日，身中三矢，大破之，斩其驸马忽伦。适太师月鲁那演大军来会，遂平乃颜，擒塔不带。既而其党哈丹复叛，诏与诸侯王乃马带讨之。哈丹游骑猝至，博罗欢从三骑返走，抵绝涧，可二丈许，追骑垂及，博罗欢策其马一跃而过，三从骑皆没，人以为有神助云。哈丹死，斩其子老的于阵。往返凡四岁。凯旋，俘哈丹二妃以献，敕以一赐乃马带，一赐博罗欢。陈其金银器于延春阁，上召诸侯王将帅分赐之。博罗欢辞，帝曰：“卿可谓能让。”乃赐金银器五百两以旌之。

河南宣慰改行中书省，拜平章政事，有诏括马毋及勋臣之家。博罗欢曰：“吾马成群，所治地方三千里，不先出马，何以为吏民之倡？”乃先入善马十有八。汴南诸州，漭为巨浸，博罗欢躬行决口，督有司缮完之。三十一年，成宗立，迁陕西行中书省平章政事。未行，留镇河南。入朝，请以泰安州所入五户丝四千斤易内库缯帛，分给忙兀一军。帝为敕递车送军中，赐以银百五十两。陛辞，帝谕之曰：“卿今白须，世祖德言，实多闻之，宜加慎护。”因以世祖所佩弓矢鞶带赐之。有顷，近臣奏：“伐宋时，右军分属伯颜、阿术，左军分属博罗欢。今伯颜、阿术皆受分地，而博罗欢未及，惟帝裁之。”帝曰：“何久不言，岂彼耻自请耶？”乃益封高邮五百户。

大德元年，叛王药木忽儿、兀鲁速不花来归。博罗欢闻之，遣使驰奏曰：“诸王之叛，皆由其父，此辈幼弱，无所与知。今兹来归，宜弃其前恶，以劝未至。”帝深以为然，赐金鞍勒，命以平章政事行省湖广。会并福建行省入江浙，拜光禄大夫、上柱国、江浙等处行中书省平章政事。居岁余，卒，年六十三。

博罗欢勇有智略，战常以身先之，所获财物悉与将士，故得其死力。平居常以国事为忧，闻变即请行，至终其事乃止。其忠义盖天性然也。累赠推忠宣力赞运功臣、太师、开府仪同三司、上柱国，加封泰安王，谥武穆。

子浑都、伯都、野先帖木儿、博罗。浑都，山东宣慰使，遥授中书平章政事。野先帖木儿，河南江北等处行中书省左丞相。卒官开府仪同三司、翰林学士承旨。博罗，陕西等处行中书省平章政事。野先帖木儿子尼摩星吉，袭郡王；亦思剌瓦性吉，中政使。

伯都幼颖异，不以家世自矜，长嗜书史。大德五年，擢江东道廉访副使，拜江南行台侍御史。未几，召入佥枢密院事，领舍儿别赤。至大二年，出为江南行台御史中丞，迁陕西行台御史大夫。延祐元年，拜甘肃行省平章政事。时米价腾涌，陆挽一石，费二百缗，乃为经画计，所省至四百余万缗，自是诸仓俱充溢。甘州气寒地瘠，少稔岁。民饥，则发粟赈之，春阙种，则贷之。于是兵饷既足，民食亦给。诏赐名鹰、甲胄、弓矢及钞五千缗以劳焉。四年，移江浙行省平章政事，入为太子宾客。上书陈古先圣王正心修身之道，帝嘉纳之。迁江南行台御史大夫。皇太后谓东宫官不宜使外，止其行。遂以疾辞去，寓居高邮。英宗即位，复命为江南行台御史大夫。陛见，以疾固辞。帝慰谕久之，命以平章之禄归养于家，复赐钞十万缗。所服药须空青，诏遣使江南访求之。伯都辞谢曰：“臣曩膺重寄，深惧弗称，今已病废，况敢叨滥厚禄以受重赐乎？”并以所给平章政事禄归有司。泰定元年，还京师，卒。朝廷知其贫，赙钞二万五千贯。御史台奏赙三万五千贯，仍还所辞禄，妻弘吉剌氏弗受，曰：“始伯都仕于朝，不敢虚受廪禄。今殁矣，苟受是禄，非其意也。”卒辞之。子笃尔只，将作院判官。






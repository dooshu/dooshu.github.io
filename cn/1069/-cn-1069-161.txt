卷一百八十一

永乐十四年冬十月己未朔享  太庙命皇太子行礼  夜有星如盏大青白色有光出正北游气中北行至近浊

○庚申

○广东都司言碣石卫城垣为水所坏请以军士修筑  皇太子从之

○甲子

○兵部左侍郎卢渊卒渊字文濊南昌新建人洪武中由大学生任兵部司马部主事升员外郎又升郎中居官廉慎莅事勤敏不苟从违建文中升左侍郎坐累黜  上正大统召复其官渊与人交信为人谋忠同僚如忠伯茹瑺尚书刘俊全忠方宾其人品不齐咸所心服而倚任焉尝疽发背  上遣内侍赐善药疾愈入谢赍予尤厚至是卒赐祭及赙遣官护丧归葬焉

○乙丑  车驾次济宁先夕梦鲁王肇煇侍立于前甚恭既旦肇煇来谒  上甚喜赐敕奖励加赐彩币米千石盖肇煇居国简静奉法谨礼  上素重之云

○丙寅

○设徐州沛县刁阳湖板闸

○戊辰

○设交阯安乐县之东皋农贡县之永通董县之董站三马驿

○壬申  车驾次夹沟亲视徐王坟  占城国王占巴的赖遣使谢那该等贡象犀等物至行在谢罪

○甲戌

○夜月食

○乙亥

○夜有星如盏大青白色尾迹有光出弧矢东南行后二小星随之

○丙子

○撒马儿罕土鲁番地面回回法忽儿丁等贡马百七十匹  皇太子命礼部赐赉如例

○丁丑  车驾次凤阳亲祀  皇陵赐耆民酒肉

○癸未  车驾至京师遣官祭告  天地  宗庙  社稷及京都祀典诸神躬谒  孝陵还御奉天殿受朝贺谷王橞至京入见  上命中官送至王邸以蜀王奏章示之橞惭惧栗栗无一言自辨但曰死罪死罪惟  上天地大恩全其生耳

○甲申

○初谷王橞在长沙造谋事将发而召命遽至不得已就徵至是成国公朱勇都察院左都御史刘观同文武群臣奏言切闻封建亲支藩屏  宗社传之万年相为悠久此圣王之制也其有包藏祸心谋为不轨如周官之管蔡汉之淮南必至于割恩正法者亦圣王之制也诚以  宗社之安危生民之休戚公义所存不以私废今谷王橞包藏祸心以为天命可以幸求大宝可以力致诈为图谶造作妖言诳惑黎庶摇撼人心阴养无赖招纳亡命演习兵法私造战舰匿于浏阳僻处屯田积谷广设仓廒日夜砺兵器造作机弩毒矢专为反谋进贺冬至表文不行拜送尝目都指挥张成为师尚父呼宦者吴智刘信为国老令公又令巧匠制上元灯进奉就俾入内架构选壮士工习音乐欲献于朝冀供应殿庭逞其奸计蜀府崇宁王逃至长沙入其府内诈云建文君实不死来归于我欲与举事崇宁王不从留府中数月蜀王闻之遣人谕以祸福橞终不悛长史卢庭纲极谏既不能听又诬以死罪杀之大建佛寺私度僧尼祈天祷命擅磔杀无罪人投其尸水中迹其所犯大逆不道有非一端赖  天地  宗社之灵蜀王忠贞发其奸谋此而不诛何以示戒  皇上虽笃于亲亲有所不忍其如天下公义何伏请割恩正法必不可宥谨昧死以言前后章凡五六奏  上曰朕自有处置

○丙戌

○哈密忠义王免力帖木儿遣指挥脱脱不花贡马三百匹哈密回回马黑麻撒剌只等各贡方物

○丁亥

○叠州等处僧宗竹星吉等来朝贡马赐之钞币  是月禁交阯安息诸香不得出境








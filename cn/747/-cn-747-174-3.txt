○御史弹东宫每乘牛车微行游诸寺观左右清道元不设仪仗殊失礼容所由率丁让等并请付法（左右卫率府二条）

天孙东岳，有国之元储；帝子前星，通邦之上嗣。河海重润，控玉槛以疏源；日月重轮，顺珠囊而叶度。位隆银榜，青方列长子之宫；望重铜楼，紫极纂承祧之业。济南凤集，天骨已彰；清河蛇盘，灵资早应。丁让职惟清道，务掌干城，列羽卫於瑶山，典戎旗於望苑。自可画堂之侧，肃肃霜戈；甲观之前，森森电戟。何得安细针於座上，竟未匡毗；带长剑於街中，会无觉察？遂使盘游无度，玩好非宜，日远之对蔑闻，星流之瑞徒应。昔乘小马，尚致讥嫌；今驾牛车，深乖典则。所由既不匡正，群下竟未上闻，亏失朝章，理须明法。


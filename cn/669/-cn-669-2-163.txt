163　徐復推卦值年　徐復與林瑀脩不經之書　荀子謂善易者不占


曾子固爲徐復傳云：「康定中，仁宗命講易乾、坤、既濟、未濟。又問今歲直何卦，西兵欲出如何？復對『歲直小過，而太一守中宫，兵宜内不宜外』。仁宗嘉其言。與林瑀同修周易會元紀。」今考侍講林瑀上會元紀，推帝王即位，必遇辟卦，而真宗乃得卿卦。每開説，皆諂諛之辭，緣飾以陰陽。賈昌朝奏瑀所學不經，不宜備顧問，遂絀之。復與瑀同脩不經之書，不可謂知易也。荀子大略篇曰：「善爲易者不占。」

【元圻案】曾子固徐復傳曰：「復字希顔，興化軍莆田人。博學，於書無所不讀。」又曰：「歲餘，固求東歸，仁宗禮以束帛，賜號沖晦處士，因家杭州。以周易、太玄授學者。」〇葉石林曰：「萬松嶺，復故居也。」〇宋王偁東都事略曰：「復字復之，與郭京同召對，問以天時人事，復舉京房易卦，推今年所配年月日時當小過，剛失位而不中，宜在强君德。」〇李燾長編一百三十一仁宗慶曆元年：「四月，建州布衣徐復，賜號沖晦處士。復初舉進士不中，退而學易，自筮知無禄，遂亡進取意，游淮、浙間。范仲淹過潤州，見復，問曰：『今以卦衍占之，四方無異變乎？』復對：『西方當用兵。』推其日月，後無少差。於是與郭京俱召見，帝問天時人事，對曰：『以京房易卦推之，今年所配年月日，當小過也。剛失位而不中，其在强君德乎？』帝問變故與前世何若，對曰：『如唐德宗居奉天時。』帝驚曰：『何至此！』復曰：『雖然，君德不同，德宗好功利，欲以兵伏天下，其德與凶運會，故奔走失國，僅乃能免。陛下恭儉仁恕，不難屈己容納。西羌之變，起自元昊，陛下不得已應之。時與德宗同，而德與之異，卦氣雖不祥，無他也，不久定矣。』帝稱善。」又一百三十五仁宗慶曆二年：「二月，太常博士天章閣侍講林瑀落職，通判饒州。先是，瑀奉詔撰周易天人會元紀，其説用天子即位年月日辰，占所直卦，以推吉凶。且言自古帝王即位，必直乾卦。若漢高祖及太祖皇帝皆是也。書成，上之。及是，瑀又言：『上即位，其卦直需，其象曰：「雲上於天，需，君子以飲食燕樂。」臣願陛下頻出宴遊，極水陸玩好之美，則合卦體、當天心矣。』上駭其言。賈昌朝劾奏：『瑀儒士，不師聖人之言，專挾邪説罔上聽，不宜在經筵。』上乃謂輔臣曰：『人臣雖有材學，若過爲巧僞，終涉形跡。』遂罷絀瑀。」〇王介甫賈魏公碑曰：「公諱昌朝，字子明，姓賈氏，開封人。天禧元年召試，同進士出身。節度鳳翔，加僕射、鳳翔尹，進封魏國公，謚曰文元。」〇經義考易類：「徐氏復、林氏瑀等周易會元紀，佚。閩書：『瑀，莆田人，舉天聖二年進士。』」






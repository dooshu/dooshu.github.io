◎康与之应制

康伯可有声乐府，凡中兴以来粉饰治具，及慈宁归养，两宫欢集，必假其应制。尝於上元节进瑞鹤仙云："瑞烟浮禁苑。正绛阙春回，新正方半。冰轮桂华满。溢花衢歌市，芙蓉开遍。龙楼两观，见银烛星球光烂。卷珠帘，尽日笙歌，盛集宝钗金钏。 堪羡。绮罗丛里，兰麝香中，正宜游玩。风柔夜暖花影乱，笑声喧。闹蛾儿满路，成团打块，簇者冠儿斗转。喜皇都、旧日风光，太平再见。"高宗览之，极称赏"风柔夜暖"以下数语，赐金甚厚。［黄］


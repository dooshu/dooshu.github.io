卷三百三十

钦定四库全书

历代名臣奏议卷三百三十

明　杨士奇等　撰

御边

宋神宗熙宁三年十一月司马光乞留诸州屯兵劄子曰臣奉勅充永兴军一路兵马都总管安抚使臣窃闻本路十州所管屯驻禁军至少大率皆是缘边就粮兵士常时分为上下番有一半在逐州或遇边上稍有警急则尽皆抽去逐州并无守把兵士臣窃惟天下事不可忽必须思患豫防敌人犯边虽当竭力扞御然腹内州军岂可全无武备况逐州皆有军资甲仗市邑民居万一戎马奔突间谍内应或盗贼乘虚奸人窃发其本州官吏手下无兵虽有智勇将安所施臣愚以为逐州宜各添一指挥禁军屯驻内永兴军为关中根本宜添两指挥若朝廷别无兵士可以差拨只乞於缘边就粮兵士内依此数目拨留在逐州屯驻边上更不得勾抽所贵缓急不至失备取进止

四年枢密使文彦博论进筑河州奏曰臣窃闻议论欲至来春进筑河州渐恢远略臣窃思之以为未可盖熙州初成犹未全固西蕃内附尚要抚绥积粟未丰屯兵虽衆未宜多事恐累成功臣以谓且须增固熙州使有保民之利安存蕃部弥坚向汉之心仓廪丰盈士马壮健以守则固以战则强根本既坚枝叶自茂然後洮河之役以指顾而就今欲务速臣切深忧古人谓欲速则不达见小利则大事不成又云劳於服远不若修近斯言可鉴在理必然夫趣时希旨人之甚利犯顔违意人之甚害中人之情鲜不为利多是顾身谋而谄说岂肯为国而危言臣待罪之所地兼将相若括囊无言仰屋窃叹辜祖宗之奬擢负陛下之倚任是敢因事极论违衆立议庶几万一有补涓毫陛下以臣为纳忠报国幸赐采择以臣为害成沮事甘俟诛夷臣无任惶恐陨越之至

元丰五年彦博判河南上奏曰臣去岁冬辄率愚瞽累奏陈陕西边事今春蒙差臣男贻庆特赐臣二月二十五日手诏抚谕後蒙圣慈矜寛不责狂易恭读诏旨曰六军还塞将士已殚劳黎民已告病今日之势岂复可远举深入哉惟固境自完而已近命泾原制置城数亭障制敌冲轶非有前日图也臣仰味圣言伏增欣忭有以见陛下推尧舜之心恤生灵之困罄兹溥率广被涵育幸甚幸甚然自今秋已来复有遣戍开疆运粮深入此必是边臣希功规为侥幸开陈端绪诳惑朝廷料敌不精致有挠败进此计者陛下必知其人乞行显诛以戒今後干赏蹈利之辈免致向去更误朝廷大事望以今年二月二十五日诏书大旨密谕边臣严设备预固境自完来则御之去勿远逐更年岁间士气复振民力复完足食足兵何求不可丑羌闻之自当屈服臣又闻谋攻料敌老将所难不当与新进白面书生惟务高谈虚论容易而计画之今以天下之大士人之衆岂无深识远虑怀忠守正更事历试之人愿陛下详求而审用之如祖宗朝所用扞边守塞宿将名臣见於国史者多矣乞详察之臣之此言非不知触犯时怒盖耄耋之年被三朝重任蒙陛下眷奬尤深乃心本朝义均休戚岂当随例缄默上负圣明伏望天慈亮其区区竭尽之诚熙宁八年四月枢密副使富弼答诏问非边事宜上疏曰臣素乏才业忝尘二府昔在壮时精力尚不及人今老且病气志衰耗何足备大政之问然臣实非已见今但举衆人所得闻者録以上奏惟圣明裁择臣五六年来切闻绥州罗亢熙河辰锦戎泸交趾咸议用兵唯交趾中寝其余诸路皆有攻讨或克获或丧失即传播天下而绥州罗亢熙河始初兴举便传闻云朝廷必复灵夏平贺兰既又大传有人上平燕之策此说尤盛北敌必已探知相继彼复闻朝廷修整器甲简练兵伍增筑城垒积聚刍粮加之招致高丽为牵制之援近又分置河北三十六将按閲愈急喧布渐久事机参合此敌人所以先期啓衅以发代北侵境之端而不肯已也其平贺兰平燕之策虚实固不可知然传者既多且久万口一词谁敢辩白设有辩者远裔何以取信今衅端已成代北各屯兵马境上争议逾年未决横使再至事归朝廷此边臣之职而朝廷自当之则恐理难欵缓便要可否违之则兵立起而患速顺之则河东斥堠窄狭为患虽迟而久远不便臣谓不若一委边臣令其坚持久来图籍疆界为据使其尽力交相诘难然北敌非不自知理曲盖故欲生事遂兴干戈以气呑我以势陵我是欲夺我累年所作之事彼非敢无故骤兴此端实有以致其来也惟陛下深省熟虑不可独谓敌人结衅背盟也彼若万一入寇事不得已我持严兵以待之来则御战去则备守此自古中国防边之要也若朝廷乘忿便欲深入讨撃臣实虑万一差跌其害非细更或与西夏爲掎角之势则朝廷宵旰矣事既至此边奏警急兵粮皆缺窘於应用须防四方凶徒必有观望者谓国家方事外虞其力不能制我遂相啸聚蜂蝟而起事将奈何臣愿陛下以宗社为忧生民为念纳污含垢且求安静更俟岁时丰稔穷困稍苏流亡渐归民粗安业税赋不失仓廪不虚恩信宣布人心固结然後别图万全之举贵免一跌之失此天下之愿也亦臣之志也向又喧传陛下决为亲征之谋中外益更忧惧心殒胆落陛下虽英睿天纵必有成算然太平天子与创业之君事体絶异尤不可概然轻举又恐朝廷且作声势固无实心事若如此乃是我以虚声而邀彼实来也张虚声者必有踈略之虞作实来者必有周密之虑以踈略之虞而当周密之计其成败岂不灼然耶假令入讨得志而还此契丹一种事力自大况又夏国唃厮罗高丽黑水女真达靼等诸蕃为之党援其势必难殄灭使无噍类即此结成边患卒无巳时大非长辔远驭之道也臣切谓因横使之来且可选人以其疑我者数事开怀喻之云朝廷凡所为武备乃中国常事非愿外兴征伐向者用武之地皆小蕃有过者朝廷须合问罪若吾二大邦通好已是七十余年无故安肯辄欲破坏恐是奸人造作妄兴鬬谍或是彼闻我整肃边事即疑我有所兴作我既知之岂免大为准拟盖因此互相疑惑养成衅隙遂有今日争理朝廷更有可说诸事但尽说之须令释然无惑乃一助也横使始不纳即遣报聘者於戎主前具道此意庶几一聼必有所益缘彼大藉朝廷岁与方成国计既有顾藉之心岂无安静之欲只以疑情未释遂成倔强若与开解明白必肯回心向化凡百芥蔕尽可脱略苟互相疑忌两情不通祸患日深必成後悔臣历观春秋洎战国时诸侯递相征伐两兵已合飞矢在上行人在下辩说解释遂各交缔而退却复盟好者比比皆是况今衅端渐啓兵尚未合且可多方以理解释或能有济与其用征战而决胜负万万不侔也彼此致疑及御戎二事臣并得之羣论非出胸臆是皆目前衆所共知所共见必然之理非事外别生奇异之策也臣更望陛下兼求博访不宜专听一偏之说恐有迎合圣意及畏避用事之人不敢尽以实事上奏有误国家大计臣今所以及此者切闻去春以久旱陛下特降手诏许人极陈朝政得失中外欢忭咸谓圣情已大开悟寻闻上章论列者甚多随而或遭贬降陛下殊不以手诏召人极谏为意而优容之反令得罪士大夫自此皆务钳结忠荩之语不敢复出於口臣谓下情不能上达者廼朝政莫大之患也愿陛下深思极虑之早令天下受赐及朝廷无事不胜大幸此奏出於怱遽又且欲事理明白不敢加饰及援据古事但直书利害而已昔楚相子反谓区区之宋尚有不欺人之臣况中原大国已与北敌结隙今若更不推诚以待之则恐不能解疑释惑也伏乞圣造特加裁恕

九年六月弼又论蛮獠侵犯乞召诸道以寛民爲务疏曰臣退伏草茅不预人事近者切闻蠢尔蛮獠犯我疆封二广致灾五岭严备虽为手足之患谅烦宵旰之忧然而命将得人出师有日上禀宸算必成武功臣又切闻淮南累岁尤为荒?流亡饿殍赈济难周今骤起数万之徒间由诸路而往兵马所到粮草须办监提守宰唯务供军府库仓箱殆难足用既各求於集事恐必至於扰民又有按察之官继行督责之令上下逼廹公私煎熬人心不宁实可矜恻臣又切闻南方乡村城郭重叠逋欠官司钱物其数浩瀚若监司州县又相廹催理仍与此时赡军所费一并取足则民不堪命无以为生啸聚惊骚或难禁戢陛下天赋仁圣累降寛恤之诏其如所在阙用出於无可奈何须至侵渔方能济集而又官吏各思一时苟免罪责不暇为国家忧及後患而为长久之计也臣又切闻诸处兴修水利之类役人甚衆多或至於一二十万此伤耗民财事亦不细伏愿陛下深诏有司并下诸道以寛民为务凡所逋欠可蠲者与蠲放理难蠲放者多分料次且令迤逦输纳及权罢诸般兴作令养民力一意专以破贼为急俟岭南宁息岁时稍丰然後别上图议以称朝廷有为之心固亦未晚也臣杜门谢事秪如聋瞽但时得於四方之人传闻者今録以上奏苟有妄说惟陛下恕其愚而怜其心以来衆正之路

八年四月判相州韩琦答诏问北边事宜上疏曰臣伏蒙圣慈特差入内内侍省东头供奉官干当内东门司裵昱齎赐臣手诏以朝廷通好北敌八十年近岁以来生事弥甚代北之地素有定封而辄开衅端妄来诉理比敕官吏同加按行虽图籍甚明而诡辤不伏今横使复至意在必得朕以祖宗盟好之重固将优容敌情无厌势恐未巳万一不测何以待之古人大政必询故老卿夙怀忠义历相三朝虽尔身在外乃心罔不在王室其所以待遇之要御备之方密具以闻臣晚年多病心力耗殚日欲再乞残骸保此颓暮不意陛下以北敌生事深思预防记及孤愚曲为询逮敢不勉竭以塞圣问臣切以契丹与中国抗者盖一百七十余年矣自石晋割地并有汉疆外兼诸戎益自骄大在祖宗朝屡尝南牧极肆凶暴当是时岂不欲悉天下之力必与敌角哉终以爱惜生灵屈就和好疆场有所兴作深以张皇引惹为戒以是七十年间二边之民各安生业至於老死不知兵革战鬬之事至仁大惠不可加也臣观近年以来朝廷举事则似不以大敌为恤敌人素以久强之势於我未尝少下一旦见形生疑必谓我有图复燕南之意虽彼主孱而佞佛岂无强梁宗属与夫谋臣策士引先发制人之说造此衅端故屡遣使以争理地界为名观我应之之实如何耳所以致敌之疑者臣试陈其大略高丽臣属契丹於朝廷久絶朝贡向浙路遣人招谕而来且高丽小邦岂能当契丹之盛来与不来国家无所损益而契丹知之谓朝廷将以图我此契丹之疑也秦州古渭之西吐蕃部族散居山野不相君长耕牧自足未尝为边鄙之患向闻强取其地建熙河一路杀其老少以数万计所费不赀而河州或云地属董氊即契丹壻也既恐辟地未已岂不往诉而契丹闻之当谓行将及我此又契丹之疑也北边地近西山势渐高仰不可为塘泊之处向闻羌官领兵徧植榆柳冀其成长以制敌骑然兴於界首无不知者昔庆历嫚书所谓剏立堤防障塞要路无以异矣然此岂足恃以为固哉但使契丹之疑也河朔义勇民兵置之岁久耳目已熟将校甚整教习亦精而忽团保甲一道纷然义勇旧人十去其七或拨入保甲或放而归农得增数之虚名破可用之成法此又徒使契丹之疑也自敌人辨理疆界河朔沿边与近里州郡一例差官检计修筑城垒开淘壕堑冀北京役者尤衆敌楼战棚之类悉加换葺增置防城之具率令备足逐处兵甲器械累次差官检视排垜张盘前後非一又诸处剏都作院颁降新様营谋造作澶州等处剏为战车此皆衆目所覩谍者易窥且敌人未一动作彼无秋毫之损而我已费财殚力先自困弊此又徒使契丹之疑也近复置立河北三十七将各专军政县不得关防雄州地控两边亦设将屯兵其随军衣物有令兵士自办者有令本营增置者有令官造给付者以至预籍上户车马骡驴准备随行明作出征次第不可盖掩此又深使契丹之疑也夫契丹素为敌国设如此则积疑生事不得不然亦其善自为谋者也今横使再至初示偃蹇以探朝廷况代北与雄州素有定界若优容而与之恐敌情无厌浸淫不已诚如圣诏所谕固不可与或因其不许敌遂持此以为已直纵未大与势必渐扰诸边卒隳盟好盖有因缘而致此者乃烦明诏访以待遇备御之要自顾老朽夙夜思之其将何策上助圣算臣闻言未及而言谓之躁言及之而不言谓之隐臣昔曾言散青苖钱不便事而言者辄肆厚诬非陛下之明几及大戮自此新法之下虽其间有未协人情者实避嫌疑不敢更有论列今亲被诏问事系国家安危言及而隐是大不忠罪不容诛矣臣尝切计始为陛下谋者必曰自祖宗以来纪纲法度率多因循苟简非变之不可也治国之本当先有富强之术聚财积糓寓兵於民则可以鞭笞四夷尽复唐之故疆然後制作礼乐以文太平故始散青苖钱使民出利所得之利复以为本但务多取岁增本钱无有定数又爲免役之法自上等以至下户皆令次第出钱募人应役从来上户轮当衙前重难故其间时有破败者今上户一岁出钱不过三十余缗安然无事而令下户素无役者岁岁出钱此则损下户而益上户虽百端补救终无善法又役钱之内每岁更纳寛剩钱以备他用此谓富国之术也且农民送纳夏秋税赋一年两次纳不前者始有科校之刑今纳青苖与役钱已是加赋有过限者亦依二税法科校则是一户一岁之中常负六次科校民不胜骇矣稍遇水旱则逋负官钱流移失业是已着现孰敢言者又内外置市易务尽笼天下商旅之货官自取利主以得利为功圭刀必取小商细民遂无所措手加以新制日下更改无常州县官吏茫然不能详记稍有违者坐以徒刑虽经赦降去官不得原免监司督责以刻为明薄法之苛过於告缗故州县之间官吏惴惴然日苟一日皆以得罪为幸夫农者国之本也商者能为国致财者也官吏者助朝廷之教化者也今农者则怨於畎亩商者则叹於道路官吏则所在不安其职恐陛下不能尽知也夫欲攘扞四夷以兴太平而先使邦本困摇衆心离怨振古以来未闻能就此功者也此则陛下始谋者之大误也陛下有尧舜之聪明知其所误能改不吝圣人之大德也又今好进之人不顾国家之利害但谓边事将作富贵可图献策以干陛下者必云敌势已衰特外示骄慢耳以陛下神圣文武若择将臣领大兵深入敌境则幽蓟之地一举可复此又未之思也今河朔累岁灾伤民力大乏沿边次边州郡刍粮不充新选将官例皆麤勇保甲新点未经训练若驱重兵顿於坚城之下粮道不给敌人四向来援腹背受敌欲退不可其将奈何太宗时虽曹彬米信名德宿将犹以致岐沟之败也臣愚今为陛下计谓宜遣使来报优致礼币开示大信逹以至诚具言朝廷向来兴作乃修备之常与北朝通好之久自古所无岂有他意恐为谍者所误耳且疆土素定当如旧界请命边吏退近者侵占之地不可持此造端欲隳祖宗累世之好永笃信约两絶嫌疑望陛下将契丹所疑之事如将官之类因而罢去以释敌疑万一聼伏则可迁延岁月陛下益养民爱力选贤任能踈远奸谀进用忠鲠使天下悦服边备日修塞下有余粟帑中有羡财俟敌果有衰乱之形然後一振威武恢复旧疆快忠义不平之心雪祖宗累朝之愤陛下功德赫然如日照耀无穷矣如其不伏决欲背约则河北诸州深沟高垒足以自守敌人果来入寇所在之兵可以伺便驱逐大将持重以全取胜自此彼来我往一胜一负兵家之常不可前料即未知何时复遂休息也至於清野之法则难尽行仓卒之际不可率一境之民比户将牛马餱粮尽入城郭盖至时或有往保生寨者或有挈家渡河者或有留人看守庄舍者或有就近入居城郭者当使人得自便方保安全固不可按图先定必令城郭而居虽有严令必不从也在祖宗朝屡经北敌之扰乡民避寇率亦如此愿朝廷不须一一处置臣历事三朝十年辅相宦已极品归荣故乡万事无不足者年将七十宿疹在身每思告老而去庶全始终此缘圣问之及因敢一贡荩言非嫉善也非求进也用是只以自信今天下之人渐不敢以直言为献臣实不忍负累朝眷遇之恩犹觊愚瞽一悟圣心为社稷之盛福惟陛下加察赐以不疑非独老臣幸甚天下幸甚

十年监察御史里行蔡承禧论再征交趾上疏曰臣闻汉儒之言曰圣人以天下为度传曰川泽纳污国君含垢则知天下之治乱无穷若锱铢以较之则道有所不及故圣人限要荒之俗以不治治之而天下无不治也伏自交寇之弗率一隅之间兵死於道者相属丁男之转输而弊於行者相继糜都内之财以亿万二岁之久可谓劳矣而所得者广源数州之地而已夫瘴海穷山蛟虺雾毒之渊薮飞鸢堕於上温风泊其间殆非人境虽尽得之顾何补於天下今若讨安南之罪则已伏罪矣虽三苖弗率而七旬班师义亦何以加此然而郭逵赵卨尚未罢归边兵未还营伍外议喧传以为李乾德之降疑不深自引慝朝廷再欲兴师不识有此否乎夫蛮蜑之俗介居荒服之外通译而能书亦已多矣臣知朝廷必不计其意之厚薄而与之较也夫所谓限之以荒服者三代之治盖详密矣亦以为不足治何也不欲以远而劳近以夷而困夏若朝廷以为蛮夷以雠刼为事既已收取其境土而殪其元恶俘其党类虑其复为异日之患聊用逵卨之徒以守之使其怯於攻讨之势而不来可也万一有再举之策臣愿更且详思熟讲假湖广之人安息数年俟疮痍平殄然後留意未可轻议以恢陛下纳污含垢之量臣诚识浅言轻干冒天威元丰八年朝奉郎前知登州军州事苏轼登州召还议水军状奏曰右臣窃见登州地近北敌号为极边敌中山川隐约可见便风一帆奄至城下自国朝以来常屯重兵教习水战旦暮传烽以通警急每岁四月遣兵戍駞基岛至八月方还以备不虞自景德以後屯兵常不下四五千人除本州诸军外更於京师南京济郓兖单等州差拨兵马屯驻至庆历二年知州郭志高为诸处差来兵马头项不一军政不肃擘画奏乞创置澄海水军拏手两指挥并旧有平海两指挥并用教习水战以备北敌为京东一路扞屏敌知有备故未尝有警议者见其久安便谓无事近岁始差平海六十人分屯密州信阳板桥涛洛三处去年本路安抚司又更差澄海二百人往莱州一百人往密州屯驻检会景德三年五月十二日圣旨指挥今後宣命抽差本城兵士往诸处只於威边等指挥内差拨即不得抽差平海兵士其澄海兵士虽无不许差出指挥盖缘元初创置本为抵替诸州莱州兵马岂有却许差诸处之理显是不合差拨不惟兵势分弱以启戎心而此四指挥更番差出无处学习水战武艺惰废有误缓急伏乞朝廷详酌明降指挥今後登州平海澄海四指挥兵士并不得差往别州屯驻谨録奏闻伏候敕旨

神宗时御史中丞苏辙论渠阳边事劄子曰臣近论唐义问处置边事乖方致渠阳蛮寇贼杀将吏乞早黜义问以正邦宪更选练事老将付以疆场经今多日不蒙施行访闻执政止以临敌易将兵家所忌为说虽知义问处置颠错至覆军杀将而犹复隐忍不即遣代比虽遣衡规往视然规凡人未曾经练戎事何益於筭徒引岁月坐眎边人肝脑涂地臣甚惑之谨按义问所为盖全不晓事留在边上一日即有一日之害昔赵任亷颇以赵括代之则败秦任王齕以白起代之则胜盖临敌易将顾代者何人耳今执政乃以虚文藉口终欲庇之远人何辜日被涂炭若非陛下哀矜四方亟命贤将往代则臣恐陷害生灵未有已也兼臣访闻渠阳诸夷蟠踞山洞道路险絶中国之兵入践其地虽跬步不得其便昔郭逵知邵州困於阳光僭李浩从章惇自沅州入过界即败逵浩皆西北战将然并有败无成者地形不便也今闻朝廷已指挥诸道发兵数目不少然将非其人臣恐既不知战又不知守老兵费财渐致腹心之患深可虑也今朝廷欲弃渠阳然其中屯戍兵民不下数千义无弃之虏中俾为鱼肉要须略行讨定使之畏惮肯出渠阳兵民然後为可臣访闻湖南北士大夫皆言羣蛮难以力争可以智伏欲遣间谍招诱必用土人欲行窥伺攻讨必用土兵舍此而欲以中国强兵敌之虽多无益然此可使智者临事制置难以遥度也臣前者尝以衆人言谢麟屡经蛮事颇有劳效乞行委任朝廷置而不用盖必有贤於麟者惟乞速遣以纾边鄙之患至於义问决无可望幸陛下无疑也臣又闻渠阳诸夷与宜州羣蛮相接宜蛮部族衆多若与渠阳诸夷合谋作过势益昌炽猝难剪灭亦乞指挥广西预行招抚虽不得其用但勿与协力亦不为无益矣取进止

辙又论渠阳边事劄子曰臣以唐义问处置渠阳蛮事前後乖方致东南第七将王安入界阵亡恐边患滋长乞速差谙知用兵之人往代其任又闻义问兵败之後奏乞弃捐城寨与夷人讲和其为暗弱谬妄取笑敌人如此然其事已着伏计朝廷必不复用然外人窃见召还彭孙妄意朝廷欲付湖北边事兼孙亦以此自任羣议汹汹皆所不晓谨案孙刼窃之余贼性不改前後委任欺罔贪盗靡所不为今若委以兵柄深恐涂炭湖北非州郡所能禁止盖蛮人背叛不过侵挠边城若使彭孙作过腹心郡县并受其毒前者误用义问止於败事今者若用彭孙凶嶮多端事有不可知者以臣愚见虽知朝廷必不肯轻用此人然衆所共知不敢默已若待既用而後献言实恐於事有损伏乞圣慈早赐施行起居舍人范纯仁乞戒饬边臣勿弛备状曰臣近闻夏国累次遣使赴阙礼意恭顺外议皆谓渐可罢兵窃知西人顿买汉物数目过多似不为频来之计臣愚虑或恐分画地界之际复欲阻兵胁盟臣已指挥沿边诸将寨栅常为意外之备更望朝廷戒敕边臣不得小有懈慢其向来所增军马及创添吏员且与存留候将来画定地界纳到誓书抽减未晚盖朝廷举动中外所瞻固宜慎重及臣所奏请边防利害并举辟官属亦望不付有司特降圣旨施行免用常格沮碍临时阙事万一落贼奸便上贻宵旰之忧则臣不早陈述之罪万死难赎伏望圣慈留神听纳则天下幸甚

纯仁同知谏院条列陕西利害疏曰臣前次上殿亲奉德音以臣曾任陕西令臣具陕西利害闻奏臣才识浅拙惭无长策上裨圣猷谨具管见条列如左

一唐以泾原帅府在泾州为四鎭北庭邠宁帅府在邠州为静难军本朝置逐路总管亦多只在泾邠二州自康定庆历後来方於庆州置环庆帅府渭州置泾原帅府盖以边事之际便於照管然事平之後馈运增远民力倍费所以陕西之民久不完复臣今乞移两路经略使只於泾州邠州置府或遇边事警急可令行营就近照管庶减供馈之劳实於边事无阙

一边帅多以粮草责不在己务拥重兵於无事之时坐耗军食及妄兴军旅诱致寇雠或纵熟户边人刼掠西界杀害平民为国生事皆非朝廷爱人柔远之意臣今乞选择庆渭延秦四州通判令各兼本路经略判官专主本路粮草及觉察城寨使臣边人不得诱致寇雠希功生事如能爱惜边用比常岁不增供亿及将到任至罢任一路粮草比较如有增羡及本路并无生事之人即委监司保明其判官并帅臣并与旌赏或枉费供亿粮草亏耗及纵边人生事者并行责降如此则不惟边计可实亦使敌人怀我恩信

一陕西有沙苑等处监牧草地七八千顷自来养马别无增息虚占良田今来陕西四塞之地不通漕运若得彼中自出谷食则屯聚大兵易为供赡今乞罢陕西监牧将上件地开为营田募民耕种一顷岁收公私无虑二百硕则岁可得一百五十余万石以助关右兵民之食为利不细其所得刍秆自可秣马以助军计一方今陕西苦於城寨太多及冗兵冗官为害又朝廷时有试中武艺等人并与班行殿侍送沿边指使城寨多则分却兵粮冗官多则坐耗边用及班行等各惧替归本班难得差遣故人人皆思侥幸以为身谋交构边事无所不至今乞将闲慢城寨冗官冗兵检会臣前来劄子委帅臣监司减省其试中武艺等人即乞且送陕西内地易得粮草处差使缓急旋行勾抽不惟惜得军储兼免妄生边事

一边地瘠薄公私难得米糓又山险艰於般运而逐处场务醖酒耗蠧无度每遇边上兵马屯聚难得粮草之际里外卖酒愈多转致谷米耗竭和籴不行兼一遇凶岁民即无食官中却辍军粮救济今乞将沿边次边乡村酒店课利每月不满二贯文者并行停闭其州县城寨酒务亦不得於常年课额外务为增羡庶使不夺民食饥凶之年可减赈贷兼免添起和籴米价大费官钱

一解塩之法是为边备根本近因法坏朝廷虽曾遣张靖体量亦不能深究利病朝廷以未见弊源重於更制臣恐三二年间粮草亦更亏少今乞检会臣前来劄子令转运司通管公共讲求长久之法庶几范祥时粮草之数渐可补复

一今之商贾富人车马器服皆无制度役属良民豪夺自奉盖前世圣王法所先禁今不惟恣其奢僭耗蠧民用而又於朝廷急难之际一有率敛则羣聚兴怨今既不可暴行禁止可以因其所欲而为之节文又得财利以资公家之用今乞如秦汉武功爵之类立为散官及衙校名品使富人入粟於边然後授之即以其名品高下定为车马器服仆使屋室之制仍听赎轻罪如此则国不失权而民皆乐输不惟可实边储亦可渐行内地此亦汉之遗法在圣朝举行之尔

一边人好食西界青塩虽严禁所不能止贩者多是边上强人事败悉遭远配边上强人渐少甚非中国之利今乞於沿边置榷场以茶并杂货博易青塩尽收入官与解塩同卖仍通入解塩课额其合用茶乞自朝廷赐与其他杂货即令解塩司管认如此则不惟省刑爱人亦可以固戎心息边患

一陕府虢解等州与绦州每年差夫共约二万人至西京等处采黄河梢木令人夫於山中寻逐采斫多为本处居民於人夫未到之前收采已尽却致人夫贵价於居人处买纳及纳处邀难所费至厚每一夫计七八贯文贫民有卖产以供夫者今乞并破官钱收买如官中少钱即许合着夫人户情愿出钱免夫每夫纳钱二贯文与官中合破夫粮相兼买梢其监买官仍与别立赏格如此则河防无阙大省民力

监察御史里行刘挚论边事上言曰臣窃以北敌之为中国患自诗书已来世常有之方今之势虽效顺惇睦服威德而利金币然其骄贪之情常能观伺中国动静一见间隙则造端产谋起事以撼我昔者宝元康定间国家问西夏之罪而遣使肆嫚有非理之求中外忧恐至倍增岁赂而後已臣愚不足以论事势然窃有私忧过计以谓今日之故有可以动骄贪之观伺者臣谨言之昨者绥州用师连兵三岁皆繇议臣失计理曲而无名北敌之於西夏自以为甥舅之国此一事也今高丽遣使朝贡将至阙下高丽自天圣中尝以事请干朝廷朝廷不从遂附庸北敌自是方贡不入王府者数十年矣既已臣属於彼而一旦面内中国则恐为彼不能无疑此二事也臣以谓此二者彼皆足以藉口而为请於朝廷者也伏况大河之北自戊申以来地大震水大溢民大失职离乡内徙空虚塞下至於今三年而地震未已此何祥也今岁漳河春役财力并竭中路夏旱二麦不登灾变因仍人不宁处夫彼既有以爲藉口又乘民心皇皇公私疲匮御备百废朝廷厌闻边患之时臣恐敌国见利投隙而区区之信誓岂足以保其心而恃以为安乎彼固不至敢有狂谋假令遣一使持尺书援二事以请於朝廷其用何辤以杜其问一言入境臣恐劳人以缮城械倍估以储庾廪更易将帅轻用名器张皇扰攘大劳大费而已尔康定宝元之事盖可以鉴也又议者籍籍皆谓高丽之至有徼幸希功之人诱而召之者使无此理也不过臣为妄言使诚如议者之论则衅自我始西兵之祻覆车未远安得不先事而言哉伏乞陛下密诏二府大臣使日夜谋画以求防微杜变之理而伐其心且河北重地据天下安危之势愿陛下寝食以为念而无忘北顾常务劳来其人民安辑其田里薄征敛之数省烦急之令恤其凋惫足其衣食使乐守生涯而维持其心凡所谓边备军政调度之数皆宜因事稍稍经画藏其用而隐其迹兵法所谓恃吾有以待之者惟陛下留神无忽以消连年地震之异夫无事而言其言若狂而人皆易之有事而言其言虽足以取信而事已无补臣宁以狂得罪不敢後事而为无益之言以负陛下耳目之任

翰林学士杨绘论李宪讨交趾上疏曰臣伏闻交趾猖狂上负圣化方议讨伐虽神谋睿筭已决胜於千里之外而臣不度愚昧敢陈刍荛出於爱君之切然也伏乞采其狂言臣闻军志有之善攻者攻其所不守善守者守其所不攻今侧闻潭广易帅修饬守备而南闽泉福之守未闻议焉虽越广然後抵闽然虑泛海使便风或有出其不意亦未宜忽於守其所不攻也交蛮扰於南方其於出师命将及偏禆之选皆西边北边之官素号能者在行然臣亦虑国家鋭意南讨而忽於西边北边之备设万一有乘虚掩不备之寇则其忧又大矣则亦非所谓守其所不攻之义也臣所谓西北之备者非谓增兵严警张皇其事但隂留骁勇谙练谋虑之将不尽遣行於南讨庶乎有以备西北缓急之用也切见痈疽之医未尝不先用托里之药盖治病於皮肤者先必固护於心腹此虽医工之智亦不可谓不知所先後也唯愿陛下察其先後而虑乎皮肤心腹之害焉臣又覩招讨副使李宪年三十五六官已为防御使职已为押班况闻有才今仗宗庙之威灵禀陛下之圣策功其必成臣愿陛下储思於他日成功之後也成功之後赏爵必崇年又未高权又益盛乞陛下处之得其当而已伏惟陛下聪闻明览其於古今安危之机历代兴亡之辙中贵任权之成败不假臣缕细而述谨按唐宪宗命吐突承璀为行营招讨使於时白居易为翰林学士上疏切谏在其集中臣非不知陛下圣德神功过宪宗远甚今李宪又止是副使非如承璀之比然臣遭逢圣恩忝在白居易之位而又翰林学士三员邓绾入试院陈绎出知府本院宿直唯臣一人则臣之荣幸又过於居易臣不欲使唐宪宗朝独有翰林学士白居易敢言事而陛下圣德神功过唐宪宗远甚乃无翰林学士白居易者是敢进其区区伏望陛下赦其狂僭之罪而赐之深思远虑

神宗诏近臣举士孙固以施州通判李周闻神宗诏对谓曰知卿不游权门识今执政乎对曰不识也识司马光乎对曰不识也访御边之术曰四边手足耳若疲中国以勤远略致百姓穷困聚为贼盗惧成腹心之忧神宗颔之

哲宗即位知庆州范纯仁缴进後汉光武诏书状曰後汉光武报臧宫等诏曰黄石公记曰柔能制刚弱能制强柔者德也刚者贼也弱者仁之助也强者怨之归也故曰有德之君以所乐乐人无德之君以所乐乐身乐人者其乐长乐身者不久而亡舍近谋远者劳而无功舍远谋近者逸而有终逸政多忠臣劳政多乱人故曰务广地者荒务广德者强有其有者安贪人有者残残灭之政虽成必败今国家无善政灾变不息百姓惊惶人不自保而复欲远事边外乎孔子曰吾恐季孙之忧不在颛臾北敌尚强而屯田警备传闻常多失实诚能举天下之半以灭大寇岂非至愿苟非其时不如息人臣伏见夏国差人诣阙多日未见放囬近日探到贼中事宜渐却添屯兵马必是发情疑阻却欲别生边患伏望圣慈以陕西生灵之故稍从其欲使复常贡庶几可以罢兵俾华夏复见太平则陛下好生之德洽於生灵祖宗社稷享万世之安皆在陛下一言之赐尔臣常读後汉光武报臧宫马武诏书良有深戒臣恐陛下欲闻谨録缴进惟圣心采择

纯仁条对手诏所问边计状曰勘会夏国自神宗皇帝升遐後来遣使吊慰祭奠继以告国母丧进遗物今者又复遣使入朝谢恩使人比来外示恭顺稍可见矣然戎情狡狯未测其诚心何如耳如向者所得边地虽建立城寨亦虑孤僻不易应援弃之则弱国威守之则终恐戎人在念卿久在西塞深晓边情当此宜罄嘉谋辅予忧劳可条具边计合如何措置向去如何守御亲书实封闻奏无拘以文者臣奉命皇恐不知所措盖臣智识迂昧计虑不长何足以仰承圣问上副天心虽然臣蒙被大恩未有补报敢不竭心悉虑强勉以对以成陛下询於刍荛之善臣窃见夏国自朝廷用兵以来近汉之民颇失生业并塞二百余里不敢耕种其国上下之人皆欲讲和又自陛下临御之初圣政鼎新凡有不便於民者皆为蠲除每诏令一下民间讙呼鼔舞以至印卖传播谓之快活条贯此事即时闻於敌国又边上臣寮亦多体朝廷之意不纵侵扰以此夏国必谓朝廷待之异於前时所以遣使入慰探朝廷之意朝廷待其初来之意礼意既厚是以接续肯来以至累次不失恭顺而终未敢复言请地者其意应为前来朝廷拒之太峻却虑启口之後更失朝廷之意则和好愈难今闻夏人又将到阙愿选择押伴臣僚使与推诚语论因而谈美圣政及陛下好生恶杀舍已从人之德彼必有所对答则敌人之情亦可测见若有愿和之意则可令作押伴臣寮意度说与自用兵以来甚有陷蕃官吏军民见在西界宜若夏国尽底纳与朝廷闻朝廷待将虏到生口赐还夏国如有边上未便之事亦可因而陈请朝廷必应量度应副彼若云前来已曾请地入贡蒙朝廷不允则可答云前来请地乞贡是梁氏之意宜其朝廷不允今梁氏已死朝廷於国主必无所难彼若无对答则乞委延州赵卨宣布此意其肯还生灵及来请地则可旷然降诏许之亦不须疑其狡狯难测彼将陷蕃官吏民押在界上即却将向来所得边地及城寨内外有居汉人属户先次渐令移入近里并勾集前後虏到夏国生口亦在界上先且立定誓表预约日数两相交还如此措置则取舍有名於国威无损其有向来所得边地虽是建立城寨其间实有孤僻不易应援供饷之处留之则戎人必须在今之计若以地却换得陷蕃生灵不惟无损国体兼和气充塞天地陛下圣德超越古今为中国无穷之利矣若赵卨谕意不肯换易及换易之後尚较计别有邀索则朝廷自可絶之严戒边臣坚壁静守任其所为如此则我直彼曲我逸彼劳我直彼曲则人神共怒灭亡可待我逸彼劳则虽久不来庭於王道无损所有交地之际及宣布之时其间合有意度节次更委赵卨条上不得落贼奸计臣仓卒略具大概仰答圣问未能详尽如蒙召对尚有口奏事件得以粗陈更在陛下择而行之天下幸甚臣所知边事只熟知环庆及粗知鄜延其他路分非臣所知臣今所陈乃王体当然为万世之法非一时之利害也又其宣布意度及换易事节先须只作押伴臣寮及帅臣意度者窃恐戎人万一於应对之间失礼不逊则於朝廷无损又将来夏人囬日必有答诏便可奬谕其累次遣使恭顺及喻以解仇释怨罢兵息民之意

纯仁拜谏议大夫画夏国疆界三策曰以臣窃见前日帘前文彦博等诸执政论疆界事宜其时以诸臣奏对已多臣虽有管见不敢久烦圣听欲於别日奏陈而臣今病假在家未能如心窃虑夏人在庭议论日逼谨先具条列闻奏若以所得夏国地土换易陷蕃生口如此则便可罢兵息民陛下仁惠之化得以久行尧舜之治可以速成此上策也又兰州定西城闻元是西蕃境土後来方属夏国已有景德中誓表更不虏掠西蕃彼虽坚意欲之我亦留之有名徐委边帅婉顺商量虽便未可罢兵彼应难便猖獗此中策也又若留塞门吴堡义合而止弃远处难守二三城寨则朝廷与之不足以示大恩彼虽得之不足以副其欲如此则兵必不解中外难安陛下仁惠之政何由复施胜负安危之机邈未可料所得之地不及秦汉万分之一廼妨陛下尧舜之政而且有後忧此下策也右臣谨条此三策上进伏望陛下深赐采择以为天下国家无疆之福臣稍可勉强更当面具奏陈臣未曾见夏人表章如其过有邀求则虽与地不能息兵非臣今来所料俟臣别具陈奏乞且严戒边臣过作守备凡有所阙尽令陈请朝廷当一一应副庶令责有所归不至悞事惟中策安焘颇与臣合近曾将拟下诏意示臣内有不与中国旧寨一节臣曾签帖欲其除去然安焘未曾修改应待圣意裁度

纯仁为武安军节度副使乞弃废寨地与西夏疏曰臣伏见陛下临御以来怀柔西戎恩德备至至於册封赐地皆出宸断遂使累年之间戎马不能犯塞蕃汉生灵全活无数好生之德格於皇天故使百糓屡登四海丰乐此帝王之盛事太平之大本也近日传闻熙河边臣分画地界各惜向来久废寨地以为要害未欲给赐致其偃蹇不从以至未能罢兵边事难了窃恐蓄疑败谋事久生变万一奸人间谍复致猖狂容之则亏损国威讨之则前车未远连兵不解劳费无期若或饥馑相因兵民乏食则虽有智谋之臣未易爲计如此则功亏一篑并弃前恩伏望陛下深留圣念特务远图不舍易而爲难不以小而妨大检会元约朝旨特赐允从遵孟子乐天之言稽虞舜舞干之德则天下幸甚臣受恩至重职与边臣过计深忧不能缄默惟陛下矜怜曲加采纳又奏司马光爲陛下陈弃寨之策及後来换易生口并降赐封册臣实皆与其议昧者尚多不以爲然至朝廷力行浮议方息今与西夏君臣体分已定惟有分画地界所较不多若是去城寨二十里内虽敌人无厌亦可以理开谕必肯依从以臣愚虑但恐边将贪功生事不乐罢兵将去城寨二十里外圣恩已许给赐或向来用兵之时不曾保据之地指爲要害却欲筑城占守则亏朝廷大信悞国家前谋不可不察议者或谓夷狄无厌与之必将更有邀求窃以祖宗朝兵势国力尚因德明归顺赐以数州元昊称臣加国主之号盖欲安民息战不以小利玩兵後来彼国果自服从亦何尝更有干犯而况今日所损利害絶小惟圣明深虑昔樊哙欲以十万行匈奴中季布指爲面谩武夫边将之言多若此类上误先朝不少今可爲鉴

纯仁又乞早分画西夏地界疏曰臣近入劄子爲夏国分画地界未定恐边将靳地失信复致用兵所陈利害颇明必已上达天听近日伏覩枢密院指挥及诸路关报西人频有点兵侵犯汉境或闻边将多亦乘此希功先动恐至秋凉再爲边患臣是以夙夜过计不敢缄默臣伏见陛下始与司马光等议定大计今乃爲边将贪鄙之论沮害远图前舍四处已成之寨换易生口以示轻地爱人之德今乃传闻复留两堡从来不守之地再起事端以招纒兵致寇之患昧圣君舞干之化进市道苟得之谋则其是非轻重不待详陈盖今日靳地之边臣多昔年生事之党类朝廷若不早悟必恐复继前车将致圣恩无由下通天威不以义动生灵受弊後害难量臣之区区实在於此日近坤成节夏人进贡在庭若有所请不至乖悖伏望圣慈特赐寛纳或令押伴宣谕所有地界早令分画或边臣未能宣达朝廷诏旨有所不尽特许奏陈候朝廷相度指挥然後严戒边臣分画地界并依已行诏旨不得亏失大信别起事端虽云敌人贪婪必亦难生怨叛息民偃革指日可期则天下幸甚臣前来所上劄子更乞检会看详特垂收采

纯仁又乞戒边将不得生事疏曰真庙朝与契丹讲和怀抚有道两国情通小人不敢生事间谍今将百年生灵安帖自古和戎所未曾有今来西夏虽是小国亦未可轻况自兴兵已来恩信未孚动生疑阻加以边将惯得厚赏乐於生事邀功多是先自引惹却称西人侵犯构起边患朝廷不知致使敌人之情无由通达此风不除难得安静伏望朝廷常加审察

历代名臣奏议卷三百三十








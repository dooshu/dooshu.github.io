村居

孤村浅浦近江城，西折坡陀一岭横。



墟落烟生含暮色，园林风劲作秋声。

年丰租税无逋负，酒熟乡邻递送迎。



老病愈知难报国，只将高枕送余生。



村居

富贵功名不拟论，且浮舴艋寄烟村。

生憎快马随鞭影，宁作痴人记剑痕。

樵牧相谙欲争席，比邻渐熟约论婚。



晨舂夜绩吾家旧，正要遗风付子孙。



村居

黍酒浓浮瓮，瓜葅绿映盘。



老便藜粥美，病喜粟浆酸。



纱帽新裁稳，絁袍旧制宽。



村居亦何好？

聊用发诗端。



村居

鹎鵊穿林语，（左可右鸟）鹅并水鸣。



馈浆怜道喝，裹饭助邻耕。



零落桥危断，欹斜屋半倾。



君毋笑偷惰，犹足尽吾生。



村居

舍後盘高冈，舍前面平野。



防盗枳作藩，蔽雨筱代瓦。



数家相依倚，百事容乞假。

薄暮耕樵归，共话衡门下。



村居

人笑无才自笑狂，槿篱竹坞得深藏。



自从病後辜风月，未免愁中读老庄。

行圃数畦秋菜长，泛溪十里晚荷香。

丛书坐嬾无由续，且补忠州手录方。

村居

白首归来亦灌畦，任教邻里笑栖栖。



道心宁感两雌雉？

生计惟存五母鸡。



不恨闲门可罗爵，本知穷巷自多泥。



暮闻鼓角犹人境，更欲移家入剡溪。



村居

游子从来念故乡，我归仍得值丰穰。



粗缯裁制襜褕暖，肥羜烹调餺飥香。



对客不妨依几杖，呼儿时与话耕桑。



却惭未解真齐物，犹拣山村静处藏。



村居

青藜杖出氛埃外，白版扉开水竹边。



造物与闲仍与健，乡人知老不知年。



斋居每袖持螯手，妄想宁流见麴涎？



昨夜小庭风露冷，菊花消息已先传。



村居

石帆山下乐谁如？

八尺轻舠万顷湖。



能酿人家分小榼，爱棋道士寄新图。



条枚积地树鸡栅，沟港接筒浇芋区。



父子还家更何事，断编灯下讲唐虞。

村居

衰病污朝著，恩宽得免归。



粗能心自信，不恨世相违。

草市寒沽酒，江城夜捣衣。

是中堪送老，高枕谢招麾。

村居

自笑触藩羝，人嘲失旦鸡。



囊悭衣任短，山冷屋便低。



宦拙谗销骨，言狂悔噬脐。

自今焚笔研，有手但扶犁。




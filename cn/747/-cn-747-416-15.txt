○百官贺佛放光表

臣等言：今日董秀奉宣，文成殿御功德佛放光明，六宫及诸王公主并近侍等并观，其光从三更四点直至四更犹在。臣闻明主之理，本以庇人，大圣之教，先於及物，合若符契，感而遂通。伏惟陛下以道法天，以心证佛，措六合于无事，纳群生于庆门。薰然慈心，在宥天下，涤虑恭默，齐于穆清。以四海之尊，勤三乘之法，故得大雄应见，变化无方。毫光破昏，金殿如昼，照恒星而夺彩，混圆魄而一色。旷代之瑞，天人咸睹，玉漏将尽，银河以低，仰光明而无际，知皇劫之弥远。臣等谬忝枢近，倍万恒情，无任庆之至。


○心规

元子病游世，归於商馀之中，以酒自肆，有醉歌。里夫公闻之，多元子之酒请歌之。歌曰：“元子乐矣。俾和者曰：何乐亦然，何乐亦然？我曰：我云我山，我林我泉。”又曰：“元子乐矣。俾和者曰：何乐然尔？何乐然尔？我曰：我鼻我目，我口我耳。”歌已矣，夫公曰：“自乐山林可也，自乐耳目何哉？人谁无此？元子引酒当夫公曰：“劝君此杯酒，缓饮之，听我说。子行於世间，目不随人视，耳不随人听，口不随人语，鼻不随人气。其甚也，则须封苞裹塞。不尔，有灭身亡家之祸、伤毁辱之患生焉。虽王公大人，亦不能自主口鼻耳目。夫公何思之不熟耶？”


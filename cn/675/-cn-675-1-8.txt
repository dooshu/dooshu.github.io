卷八 评论门四

韦苏州云：“谁知风雨夜，复此对床眠。”最为世所称重。而白乐天招张司业云：“能来同宿否，听雨对床眠。”意亦相类，然不为人知。老杜云：“眼前无俗物，多病也身轻。”而乐天有“眼前无俗物，身外即僧居”之句，世亦独称老杜。《王直方诗话》

梁简文云：“早知半路应相失，不若从来本独飞。”李义山云：“无事交渠更相失，不及从来莫作双。”而近时乐府亦云：“早知今日长相忆，不及从来莫作双。”此最为诗之大患。

乐天云：“哺歠眠糟瓮，流涎见曲车。”杜甫有“路逢曲车口流涎”。而张文潜有寄予诗云：“须看远山相对蹙，莫欺病齿恼衰翁。”自注云：“黄九《谢人遗梅子》诗有‘远山对蹙’之句。”乃知诗人取当时作者之语便以为故事；此无他，以其人重也。

舒王诗云：“投老归来供奉班，尘埃无复见钟山。何须更待黄粱熟，始信人间是梦间？”又云：“黄粱欲熟日流连，谩道春归莫怅然。蝴蝶岂能知梦事，蘧蘧先堕晚花前。”又云：“客舍黄粱今始熟，鸟残红柿昔分甘。”盖三用黄粱，而意义皆妙。

老杜《对雪》诗云“有待至昏鸦”，乃引何逊“城防度堑黑，昏鸦接翅归”之句。余疑昏鸦亦常语，何必引逊句。后作绝句，却云：“钓艇收缗尽，昏鸦接翅归。”

秦少游始作蔡州教授，意谓朝夕便当入馆，步青云之上，故作《东风解冻诗》云：“更无舟楫碍，从此百川通。”已而久不召用，作《送张和叔》云：“大梁豪英海，故人满青云。为谢黄叔度，鬓毛今白纷。”谓山谷也。说者以为意气之盛衰一何容易！

舒王《送吴仲庶待制守潭》云：“自古楚有材，醽醁多美酒。不知樽前客，更得贾生否？”贾谊初为河南吴公召置门下，而谪死长沙。其用事之精，余以为可诗法。

余最爱苏黄门《送文潞公》云：“遍阅后生真有道，欲谈前事恐无人。”盖潞公官爵年德难为形容，非此两句，不能优游而自见。

张文潜病中作七言诗，苏黄门和之云：“长空雁过疑来答，虚幌萤飞坐恐烧。”秦觏云：“文潜读至此不乐。”余曰：“何也？”觏云：“虚幌坐烧近于死，病人所讳。”

欧阳文忠最爱林和靖云：“疏影横斜水清浅，暗香浮动月黄昏。”山谷以为不若“雪后园林才半树，水边篱落忽横枝”。余以为其所爱者，便是优劣耶？此句于前所称真可处伯仲耳。而和靖又有诗云：“池水倒窥疏影动，屋檐斜入一枝低。”

欧阳文忠《送张至秘校归庄诗》云：“鸟声梅店雨，柳色野桥春。”此“茅店月”“板桥霜”之意。老杜云：“天阙象纬逼，云卧衣裳冷。”舒王云“当作天阅”，谓其可对云卧也。

古今人作《昭君词》多矣。余独爱乐天一绝云：“汉使却回传寄语，黄金何日赎蛾眉？君王若问妾颜色，莫道不如宫里时。”其意优游而不迫切。乐天赋此时年甚少。

李秉彝，字德叟，尝寄诗一卷与李希声云：“此余近所作。”希声读至“朋也老无能，淡如云水僧”，为之抚掌。盖洪龟父名朋，善作诗；德叟欲资其名，失于点勘故耳。

老杜云：“何时一尊酒，重与细论文？”而孟浩然亦有“何时一尊酒，重与李膺倾”之句。

唐张子容作《巫山诗》云：“巫岭岧峣天际重，佳期夙昔愿相从。朝云暮雨连天暗，神女知来第几蜂？”近时晏叔原作乐府云：“凭君问取归云信，今在巫山第几峰？”最为人所称，恐出于子容。

李贺《高轩过》中有“笔补造化天无功”之句，余每击节，此诗人之所以多穷也。老杜云：“文章憎命达。”恐亦出此。

陈无己云：“石池随处数游鱼。”余以为不若李希声云：“绿净随时看上鱼。”

邵尧夫《咏牡丹》云：“施朱施粉色俱好，倾国倾城艳不同。”可谓言工，殊无高致。

张崏，字子望，作《洛阳观花》云：“平生自是爱花人，到处寻芳不遇真。只道人间无正色，今朝初见洛阳春。”盖托意邵尧夫。尧夫和云：“造化从来不负人，万般红紫见功真。满城车马空撩乱，未必逢春尽得春。”岂非欲使之有所行耳？

邵尧夫集平生所作为十卷，号曰《击壤》。富丞相作诗题其后云：“黎民于变似尧时，便字尧夫德可知。更览新诗名《击壤》，先生全道略无遗。”为伟人所重如此。

郭功父少时，喜诵文忠公诗。一日过圣俞，圣俞曰：“近得永叔书云，作《庐山高》诗送刘同年，效杜牧《晚晴赋》，自以为得意。恨未见此诗。”功父诵之，圣俞击节叹赏曰：“使吾更学作诗三十年，不能道其中一句。”功父再诵，不觉心醉。遂置酒，又再诵，数行，凡诵十数遍，不交一言而罢。明日，圣俞赠功父诗曰：“一诵《庐山高》，万景不可藏。设如古画师，极意未能忘。”或云“不及忘”。

癸未三月三日，徐师川、胡少汲、谢夷季、林子仁、潘邠老、吴君裕、饶次守、杨信祖、吴迪吉见过，会饮于赋归堂，亦可为一时之盛。潘一作诗历数其人云：“胡子云中白鹤，林生初发芙蓉。吴十九成雅奏，饶三百炼奇锋。南州复见高士，东山行起谢公。信祖真成德祖，立之无愧行中。吴生可共南郡，老夫宁附石崇？闲雅已倾重客，说谈仍得王戎。冠盖城南高会，山阴未扫余风。客散日衔西壁，主人不道尊空。”徐师川辈皆言此诗殊不工。又六字，无人曾如此作，想为五言亦可。遂去一字，句皆可读，至“老夫附石崇”，坐客无不大笑。

刘咸临醉中尝作诗话数十篇，既醒，书四句于后曰：“坐井而观天，遂亦作《天论》。客问天方圆，低头惭客问。”盖悔其率尔也。

参寥云：旧有一诗寄少游，少游和云：“楼阁过朝雨，参差动霁光。衣冠分禁路，云气绕宫墙。乱絮迷春阔，嫣花困日长。平康何处是？十里带垂杨。”孙莘老读此诗至末句曰：“这小子又贱相发也。”少游后编《淮海集》，遂改云：“经旬率酒伴，犹未厌《长杨》。”

宗室士暕，字明发，喜作诗与画。尝为《高轩过图》，张嘉甫题云：“顾长康善画而不能诗，杜子美善作诗而不能画。从容二子之间者，王右丞也。若明发，盖右丞之季孟云。”晁无咎亦题云：“嘉甫谓顾长康善画而不能诗，杜子美能诗而不能画。明发兼此二胜，可在摩诘季孟间。余以画及诗，信嘉甫之知言。”晁以道见之，谓余：能画而不能诗，乃可以为病，岂有能诗而必又能画耶？“夏云多奇峰”，乃长康句，谓不能诗，可乎？嘉甫既易于立论，而无咎又便抑之，大抵皆读书少之过。

洪龟父有诗云：“胡生画山水，烟雨山更好。鸿雁书远汀，马牛风雨草。”潘邠老爱其第二句，余爱其第三句，山谷爱其第四句，徐师川爱其第三第四句。“远汀”后又改为“远空”。余云：“向上一句，莫是公未有所得否？何众人之皆不好也！”龟父大笑。

刘壮舆云：欧阳公自谓“吾畏慕不及者，圣俞子美”，及赠诗，云：“文会忝予盟，诗坛推子将。”又曰：“维持于文章，泰山一浮尘。”既曰“郊死不为岛，圣俞发其藏”；又曰“堪笑区区郊与岛，萤飞露湿凝秋草”：是其自谓不如者，乃所以过之也。

欧阳公云，李白云：“落日欲没岘山西，倒着接蓠花下迷。襄阳小儿齐拍手，大家争唱《白铜鞮》。”此常言也。至于“清风明月不用一钱买，玉山自倒非人推”，然后见太白之横放，所以警动千古者，顾不在于此乎？甫之于白，得其一节，而精强过之。余以为以此警动之耳。

田承君云：欧阳公晚年最喜陈知默诗，至云“修方且欲学之”。陈诗不多见，承君但见其两联云：“平地风烟横白鸟，半山云木卷苍藤。”“云埋山麓藏秋雨，叶脱林梢带晚风。”

张文潜作《虎图》诗云：“烦君卫吾寝，振此蓬荜陋。坐令盗肉鼠，不敢窥白昼。”潘邠老云：“却是猫儿诗。”

文潜作《输麦行》，有云：“场头雨干场地白，老稚相呼打新麦。半归仓廪半输王，免教县吏相煎逼。”“输王”乃老农语，若时享、岁贡、纳王、勤王之类，其语古矣。

秦少游晚出左掖门，有诗云：“金雀觚棱转夕晖，飘飘宫叶堕秋衣。出门尘涨如黄雾，始觉身从天上归。”识者以为少游作一黄本校勘，而炫耀如此，必不远到。

洪驹父见陈无己《小放歌行》，云：“‘不惜卷帘通一顾，怕君着眼未分明’，此为奇语，盖通字未尝有人道。”余曰：“子岂不记老杜云‘帘户每宜通乳燕’耶？”

舒王有云：“却忆金明池上路，红裙争看绿衣郎。”欧公谓舒王曰：“谨愿者亦复为之耶？”

赵德麟有诗云：“冥冥小雨不成泥。”参寥言：“冥冥之雨，却是作泥者，不若霏霏也。”以道以为然。

荆公尝作一绝题张文昌诗后云：“苏州司业诗名老，乐府皆言妙入神。看似寻常最奇崛，成如容易却艰辛。”文昌平生所得，荆公两句言尽。

诗云：“壁门金阙倚天开，五见宫花落古槐。明日扁舟沧海去，却将云气望蓬莱。”此刘贡父诗也。自馆中出知曹州时作。旧云“云表”，荆公改作“云气”，又云：“‘五见宫花落古槐’，此作诗法也。”

王仲至召至馆中，试罢，作一绝题于壁云：“古木森森白玉堂，长年来此试文章。日斜奏赋《长杨》罢，闲拂尘埃看画墙。”旧云“奏罢《长杨赋》”，亦荆公所改。

石守道作《三豪诗》，谓曼卿豪于诗，永叔豪于文，杜默豪于歌。故诗云：“师雄二十二，笔距猛如鹰。玉川《月蚀》句，意欲相凭陵。”而欧公亦有诗云：“南山有鸣凤，其音和且清。鸣于有道国，出则天下平。杜默东土秀，能吟凤凰声。作诗数百篇，长歌仍短行。”杜默，濮州人，师雄其字。谓豪于歌者，有送守道六字诗云“圣人门前大虫”及“推倒杨朱墨翟，扶起仲尼周公”之句。默诗谓之豪者，岂在是耶？余尝得师雄全集观之，余作皆不及此。

陈无己有寄晁以道诗云：“子较东方生，自视何益损！人言不当价，一钱万金产。”其后，无己又赋《高轩过》云：“滕王蛱蝶江都马，一纸千金不当价。”以道云：“陈三两度不当价。”

司空表圣自论其诗以为得味外味，如“绿树连村暗，黄花入麦稀”，此句最善。又云：“棋声花院闭，幡影石坛高。”吾尝独游五老峰白鹤观，松阴满庭，不见一人，惟闻琴磬之音，然后知此句之工；但恨其寒俭有僧态。若子美诗云：“暗飞萤自照，水宿鸟相呼。”“四更山吐月，残夜水明楼。”则才力富健，过表圣远甚。

柳仪曹诗，忧中有乐，乐中有忧，妙绝古今。然老杜云：“王侯与蝼蚁，同尽随丘墟。”仪曹何忧之深也！

有人云，陈无己“闭门十日雨”，即是退之“长安闭门三日雪”。余以为作诗者容有意思相犯，亦不必为病，但不可太甚耳。并同前

古有“早行诗”云：“主人灯下别，羸马月中行。”又王若云：“旅人心自急，公子梦犹迷。”惟江东逸人王举衮诗曰：“高空有月千门闭，大道无人独自行。”最为绝唱。《青琐集》

范文正有《采茶歌》，天下共传。蔡君谟谓希文：“公歌脍炙人口，有少未完，盖公才气豪杰，失于少思。”希文曰：“何以言之？”漠曰：“昔茶句云：‘黄金碾畔绿尘飞，碧玉瓯中翠涛起。’今茶之绝品，其色贵白，翠绿乃茶之下者耳。”希文曰：“君善鉴茶者也，此中吾语之病也。公意如何？”君谟曰：“欲革公诗二字，非敢有加焉。”公曰：“革何字？”君谟曰：“翠绿二字。可云‘黄金碾畔玉尘飞，碧玉瓯中素涛起。’”希文曰：“善。”又见君谟之精茶，希文之伏于义。

濮州杜默，当年目之为三豪，谓默豪于歌。石守道赴诏作太学直讲，默作《六字歌》送之。今举其豪句云：“仁义途中驰骋，《诗书》府里从容。头角惊杀虾蟹，学海波中老龙。爪距逐出狐兔，圣人门前大虫。推倒杨朱墨翟，扶起仲尼周公。一条路出瓮口，几程身在云中。水浸山影倒碧，春着花梢半红。”因此歌得在三豪之列。又上《永叔诗》云：“一片灵台挂明月，万丈词焰飞长虹。乞取一杓凤池水，活取久旱泥蟠龙。”其豪例皆此类。并同前

薛许州能，以诗道为己任。还刘得仁卷，有诗云，“百首如一首，卷初如卷终”，讥刘不能变态，陆希声之比。《北梦琐言》

蜀沙门僧尔鸟，慕李白歌，鄙贾岛蹇涩，乃自讽其词云：“鲸目光烧半海红，鳌头浪蹙掀天白。”而云：“我不能致思于藩篱蹄涔之间。”人咸服之。仍精于《周易》佛经，为歌行掩之。贾岛尝为僧，洛阳令不许僧午后出寺，贾有诗云：“不如牛与羊，犹得日暮归。”诗思迟涩，杼轴方得。如“鸟从井口出，人自岳阳来”，乃经年方遂偶句。(同前)

开元中，有儒士登终南山，得句云：“野迥云根阔，山高树影长。”私心自负，吟讽之际，忽闻空中语云：“未若天河虽有浪，月桂不闻香。”儒士不胜喜，以为己有。归夸于僧，智潜掩鼻笑曰：“臭气可掬，何足多也！”儒士惊愕，遽以实告，自此又号为鉴文大师，有《浮沤篇》行于世。《零陵总记》

卢延逊诗浅近，人多笑之，惟吴融独重其作，盛称于时，且云：“此公不寻常，后必垂名。”延逊诗至今传之，亦有绝好者。《宿东林》云：“两三条电欲为雨，七八个星犹在天。”《旅舍言怀》云：“名纸毛生五门下，家僮骨立六街中。”《赠元上人》云：“高僧解语牙无水，老鹤能飞骨有风。”《蜀路》云：“云间闻铎骡驮去，雪里残骸虎拽来。”《怀江上》云：“饿猫临鼠穴，馋犬舐鱼砧。”《寄人》云：“吟成一个字，捻断数茎髭。”又云：“树上谘诹批颊鸟，窗间壁驳叩头虫。”余在翰林，尝召对，上举延逊诗云：“臂鹰健卒悬毡帽，骑马佳人卷画衫。”虽浅近，亦自成一体。《谈苑》

东坡尝与人书，言：“味摩诘之诗，诗中有画；观摩诘之画，画中有诗。”诗云：“蓝田白石出，玉关红叶稀。山路元无雨，空翠湿人衣。”此东坡诗，非摩诘也。《诗史》

吾诗云：“日日出东门，步步东城游。城门抱关卒，怪我此何求。我亦无所求，驾言写我忧。”章子厚谓参寥曰：“前步而后驾，何其上下纷纷也？”仆闻之，曰：“吾以气为轮，以神为马，何曾上下乎？”参寥曰：“东坡文过有理，似孙子荆曰：‘枕流欲洗其耳’。”《东坡诗话》

山谷作《渔父词》，清新佳丽，闻其得意，自言以水光山色，替却玉肌花貌，乃真得渔父家风。然才出新妇矶，又入女儿浦，此渔父无乃大澜浪也？《百斛明珠》

文与可尝云：“老僧墨竹一派，近在彭城。”吾竹虽不及，石似过之。此一卷公案，不可无山谷下一句。山谷因次其韵云：“东坡虽是湖州派，竹石风流过一时。前世画师今姓李，不妨还作辋川诗。”或言东坡不曾目伯时为前身画师，俗人不便是语病。伯时一丘一壑，风流未减古人，谁当作此痴计？东坡此语是真相知。又作二诗云：“秋山风雨石骨瘦，法窟寂寥僧定时。李侯有句不肯吐，淡墨写作无声诗。”“龙眠不似虎头痴，妙笔无机可并驰。苏仙咒墨作石竹，应解种花闻此诗。”

石曼卿《咏红梅》云：“认桃无绿叶，辨杏有青枝。”东坡云：“诗老不知梅格在，更看绿叶与青枝。”荆公云：“北人初未识，浑作杏花看。”又能尽红梅之妙处也。有单叶梅、千叶梅、腊梅，故余作《四梅诗》。《王直方诗话》

山谷见东坡《和渊明饮酒诗》，读至“前山正可数，后骑且勿驱”云，“此老未死在。”

山谷尝谓余曰：“凡作赋，要须以宋玉、贾谊、相如、子云为师格，略依放其步骤，乃有古风。老杜《咏吴生画》云：‘画手看前辈，吴生远擅场。’盖古人于能事，不独求夸前辈，要须前辈中擅场耳。”

东坡言：“渊明云，‘但恐多谬误，君当恕醉人’，此未醉时说；若醉，何暇忧误哉！”然世人言“醉时是醒时”，此语最名言。

荆公始为集句，多至数十韵，往往对偶亲切，盖以其诵古人诗多，或坐中率然而成，始可为贵。其后多有人效之者，但取数部诗，集诸家之善耳。故东坡《次韵孔毅夫集句见赠》云：“羡君戏集他人诗，指呼市人如使儿。天边鸿鹄不易得，便令作对随家鸡。退之惊笑子美泣，问君久假何时归。世间好事世人共，明月自满千家墀。”

山谷云：“谢师厚，方其为女择对，见山谷诗，曰：‘吾得婿如是足矣。’庭坚欲求之，然庭坚之诗，卒从谢公得句法。”故山谷有诗曰：“自往见谢公，论诗得濠梁。”

文忠公《盘车图》诗云：“古画画意不画形，梅诗咏物无尽情。忘形得意知者寡，不若见诗如见画。”东坡作《韩干画马图》诗云：“韩生画马真是马，苏子作诗如见画。世无伯乐亦无韩，此诗此画谁当看！”又云：“论画以形似，见与儿童邻。赋诗必此诗，定非知诗人。诗画本一律，天工与清新。”又云：“少陵翰墨无形画，韩干丹青不语诗。此画此诗今已矣，人间驽骥谩争驰。”余每诵数过，殆以为法。并同前









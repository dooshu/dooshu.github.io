○授杜致美太常少卿杨拙库部郎中制

敕。朕以至公抡才，时政用，周行进秩，公论为人。如闻右司郎中杜致美，以吾上台，实尔犹子。深自抑损，不求闻达。隐几端居，不言时事。闭关却扫，深味道腴。夫何山涛魏舒，校尔优劣。而户部员外杨拙，始以籍甚之称，洽於名场。历聘侯藩，亟践台省。强学务本，履正居中。夫何颜驷扬雄，侔尔专静。奉常典乐，建礼含香。询尔清闲，明我搜选。克敬乃事，交修厥官。各谓当才，无忝并命。可依前件。


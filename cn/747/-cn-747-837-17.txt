○授崔义进侍御史赵光裔郑祁殿中丞李皎监察等制

敕。崔义进等。吾近以风宪之任，委诸名卿。中外肃然，伫其振举。果於抡选，能掇菁英。且言澄澹秉彝，进退由礼。义进之修整也无怠，墙岸山立，时情蔼然。光裔之峭直也不党，英华发外，清劲积中。祁之蕴蓄也，无多谢於前修。闻善若惊，覆篑不止。皎之砥砺也，颇自强於远概，皆克荷先训，来为闻人。俾之整肃周行，惩艾风教，触邪指佞，庶有可观。尔当其才，朕俞其请。各扬厥职，懋对天休。可依前件。


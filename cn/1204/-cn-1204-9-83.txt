◎元人竹枝

元有浚仪可温氏名马雍古祖常者，制词云："金炉宝熏流篆云。花间百舌啼早春。五方戏马赛争道，传宣催赐十流银。"又云："日连宝书开紫泥。内人珠帽步辇齐。君王视朝天未旦，铜龙漏转金鸡啼。"词统列於竹枝，而余辨为宫词也。元人小说中称其乐府纤艳胜人，惜乎未见。有阿鲁温掌机沙者，竹枝云："南北峰头春色多。湖山堂下来棹歌，美人荡桨过湖去，小雨细生寒绿波。"其张掖人燕不花者，竹枝云："湖头水满藕花香。夜深何处有鸣榔。郎来打鱼三更里，成波光与月光。"与回回别里沙者竹枝云："凤凰岭下月色凉。无数竹枝官道旁。东家为爱青青竹，截作参差吹凤凰。"俱极轻丽。［古今词话］


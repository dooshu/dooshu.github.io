○为荥阳公与三司使大理卢卿启

蒙恩左迁，不任感惧。某顷以疏拙，谬副纪纲，不能辨军府之献囚，折王庭之坐狱，将逾五载，终辱三司，过实已招，咎将谁执？故府李相公知旧之分，与道为徒。戎幕宾筵，虽则深蒙奖拔；事踪画迹，实非曲有指挥。逝者难诬，言之罔愧。且崔监察元藻是湖南李相公首科门生，是其所荐御史。将赴淮海，私间尚不嘱求；及还京师，公共岂能遏塞？昨蒙辨引，稍近加诬，座主既不免於款中，杂端固无逃於笔下。乘时幸远，背惠加诬，既置对之莫由，岂自明之有望？若据其证逮，按彼词连，则处以严科，无所逃责。犹赖九天知其乖运伏念，非欲固用深文，不从锻炼之科，得在平反之数。揣心知幸，感分增荣，拜谢末由，惶恋无极。


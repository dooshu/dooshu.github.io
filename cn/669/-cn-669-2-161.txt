161　衞元嵩周易元包


館閣書目：「周易元包十卷，唐衞元嵩撰。」今按楊楫序序作於徽宗政和元年，結銜稱奉議郎、知漢州什邡縣事。云：「元嵩，益州成都人。明陰陽曆算，獻策後周，賜爵持節蜀郡公。武帝尊禮，不敢臣之。」北史藝術傳：「蜀郡衞元嵩，好言將來事，不信釋教，嘗上疏極論之。」全云：「據隋書經籍志，則元嵩沙門也，而不信釋教，異矣。」書目以爲唐人，誤矣。

【元圻案】書録解題易類：「元包十卷，唐衞元嵩撰，秘書少監蘇源明傳，四門助教趙郡李江注。其書以八卦爲八篇，先坤次乾，次兑、艮、離、坎、巽、震。」又目録類：「中興館閣書目三十卷，秘書監臨海陳騤叔進等撰。淳熙五年上之，大凡著録四萬四千四百八十六卷。」〇張行成元包數總義曰：「揚子雲太玄，其法本於易緯卦氣圖。衞先生元包，其法合於火珠林。卦氣圖之用，出於孟喜章句；火珠林之用，出於京房。」〇唐李江衞氏元包序曰：「包者，藏也。言善惡是非、吉凶得失皆藏乎其書也。六五經而四三易，雖太玄莫之與京。」〇經義考二百七十載釋道宣曰〔一〕：「衞元嵩，本河東人。遠祖從宦，遂家於蜀。梁末爲僧，佯狂放蕩。周氏平蜀，因爾入關。」

〔一〕「二百七十」，原脱「十」字，據四庫本經義考卷二七〇衞氏元包補。






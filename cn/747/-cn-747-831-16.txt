○授司封员外郎赐绯崔贻孙守兵部员外郎判户部案制

敕。具官崔贻孙，冠族以德，范遗後昆者。刚鲠清素，代称尔家。又能树立本根，嗣守风法。为士之道，自求必闻。故朝缺美官，人思公举。今丞相以版赋之重，用尔为佐理之才。更迁右曹，往事吾相。无谓司货籍者，近乎俗吏。而忽於躬亲，使滋其烦弊也。可依前件。


○卻貢獻以光聖德疏 【 卻番王貢獻】

近該甘肅地方都御史陳九疇、奏稱魯迷地方番臣差人進貢獅子西牛西狗西馬阿骨剌馬駝珊瑚珠玉等物、該部題覆奉　聖旨是、這遠夷既非常貢地面、應否起送、你部裏還同兵部議了來說、欽此、臣聞周武王時、西旅貢獒、太保召公奭、作書戒于王曰、明王慎德、四夷咸賓、不貴異物賤用物、民乃足、犬馬非其土性不畜、珍禽奇獸不畜于國、不寶遠物、則遠人格、武王遂卻而不受、成王時越裳重九譯來獻白雉、周公亦以德不及為辭、下逮漢唐賢君、猶有卻千里馬如文帝、不受林邑火珠如太宗者、書之史冊、足為美談、仰惟　陛下、賦性高明、秉心沖澹、世廟初政大改正德末年之弊故此疏欲卻異物之獻即位之初、珍禽奇獸、一切縱放、而滛巧異玩、罔干嗜好、古帝王莫能遠尚矣、今魯迷遠夷、所貢獅子西牛等物、固　陛下所必屏而不溺焉者、顧肯輕受其獻為　聖德累耶臣又聞洪武初、內使奏增飼虎肉、　上曰、養象以備用作、養馬以資騎乘、養虎欲以何為、而費肉以飼之命以虎送光祿寺、他禽獸悉縱、今　乾明門等處禽鳥蠱蟻尚多存留。近易州民人有進鷹二十餘連者、皆仰給大官、日費猪羊米穀黑綠豆菊秫之類、以歲給之、亦且不貲、臣往嘗具題欲望　聖慈通行釋放、未蒙　允行、今魯迷復有此獻、且獅牛等獸。即非土性所宜。必須夷人喂養。受之徒糜　國用。卻之有光　聖猷。其餘珊瑚玉石、寒不可衣、饑不可食、焉用之矣、臣聞議者謂一卻其獻、恐沮夷心、臣竊以為不然、周穆王受白狐白鹿。而荒服因以不至。周武王成王。漢文帝唐太宗。皆以卻遠物而獲遠來邇安之效。此前事明鑒也今不以四君為法。廼欲踵周穆遺跡。臣不知何說也。臣訪得各處遠夷朝貢。經歷地方。輒肆騷擾。或抑買市井之物。或淩轢伴送之使、或折辱廚傳之吏。其貢獻珍玩。無益經費。而供億賞賚。巳計倍蓰。爰稽漢典。亦有閉玉門關謝西域故事。且一夷朝貢。未足為　朝廷重輕兼以夾帶夷人貨物數多。若盡行起送。不惟復踵前弊。抑且重困地方。乞　敕該部、轉行彼處鎮廵等官、或就彼量行賞賚遣回、或起送頭目數人赴京、其獅牛一切珍玩之物。通行遣退。庶幾夷知　朝廷有不寶遠物之盛德。不惟潛杜其窺伺之心益以彰中國清明正大之體周武王成王漢文帝唐太宗、豈專美於前哉、其　乾明門等處禽鳥蟲蟻、乞通行縱放、該寺供應特　賜停止、仍乞明示中外、無得復以禽鳥為獻、則　皇猷益光、　聖德益隆、臣不勝願望之至、


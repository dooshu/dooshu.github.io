卷一百七十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百七十

明　杨士奇等　撰

选举

宋孝宗时王师愈上奏曰臣恭惟皇帝陛下知人之明得於天纵文武之臣固已并用而无偏淮北归正之人亦加器使或为将帅或为台谏或为丞郎馆职或为监司郡守各有攸当虽汉高祖之善用人殆远过之矣然而臣窃见归正不厘务人散在诸州军其间朴实可倚仗者疏通有材术者尚多有之逸居素餐每怀郁欎以不见信任为耻又且轻於犯法以扰州县之政甚违陛下兼用南北人材之意臣愚欲望圣慈许令诸州军於归正不厘务人随其材而试之谙民事则使之治民事晓财赋则使之治财赋知军旅则使之治军旅其它有技艺者亦若是俟其果有成效令监司郡守从实奏举俾之厘务或有卓然英杰之资则别加拔擢岂不愈於坐耗廪粟乎不唯见今归正人获展其所长是亦招徕中原人材之一端也其不能体陛下之优恤敢为暴横以扰民则令州军依公以法?治庶几归正人凡抱寸长者无遗佚之怨愚而不肖者亦知所畏惮矣

杨万里上疏曰臣闻选法之弊其弊在於信吏而不信官信吏而不信官是故吏部之权不在官而在吏三尺之法适足以为吏辈取富之源而不足以为朝廷为官择人之具所谓尚书侍郎郎官者据桉执笔闭目以书纸尾而已且夫吏之犯法者必治而受赇者必不赦朝廷之意岂真信吏而不信官者耶非朝廷之意也法也意则信官也法则未尝信官也非惟不信官也朝廷亦不自信也朝廷不自信则法之可否孰决之决之吏而已矣夫朝廷之立法本以防吏之为奸而其用法也则取於吏而为决则是吏之言胜於法而朝廷之权轻於吏也其言至於胜法而其权至重於朝廷则吏部长贰安得而不奉吏之旨哉长贰非曰奉吏也吾奉法也然而法不决於官而决於吏非奉吏而何夫是之谓信吏而不信官盖世之家主有以家政聼於子弟而其权卒归於臧获者彼其心非疑子弟而信臧获也盖子弟之於家政也务知其大而不务知其细臧获则不然其大者不知也至其细者则往往知之它日主人者偶举其细以问焉於子弟子弟未对也而臧获者奋而前曰我知之於是有以中其主人而取其信已其始信其细其终将不复疑其大矣於是子弟为备位而臧获为腹心今之吏部何以异此法曰如是而可如是而不可士大夫之有求於吏部有持牒而请曰我应夫法之所可而吏部之长贰亦曰可宜其为可无疑也退而吏部出寸纸以告之曰不可既曰不可矣宜其为不可无改也未几而又出寸纸以告之曰可且夫可不可者有一定之法而用可不可之法者无一定之论何为其然也吏也士大夫之始至恃法之所可亦恃吏部长贰之贤而不谒之吏故长贰面可之退而问之吏吏曰法不可也长贰无以诘则亦曰然士大夫於是不即之法不请之长贰而以市於吏吏曰可也而勿亟也伺长贰之遗忘而画取其诺昨夺而今与朝然而夕不然长贰不知也朝廷不诃也吏部之权不归之吏而谁归夫其所以至此者其?也有端其积也有渐而其成也植根固而流波漫矣然则曷为端其罪在於忽大体谨小法而已矣吏者从其所谨者而中之并与其所忽者而窃之此其为不可破也且朝廷何不思之曰吾之铨选果止於谨小法而已则一吏执笔而有余也又焉用择天下之贤者以为尚书侍郎也哉则吾之所以任尚书侍郎者殆不止於谨小法而已是故莫若略小法而责大体使夫小法之有所可否而无系於大体之利害则吏部长贰得以出意而自决之要以不失夫铨选之大体而不害夫法之大意天之春温而秋?也春岂无一日之寒而秋岂无一日之热哉亦不失四时之大体而已责大体而略小法则不决於吏而吏之权渐轻吏权渐轻然後长贰之贤者得以有为而选法之弊可以渐革也

万里又上疏曰臣闻吏部之权不异於宰相亦不异於一吏夫宰相之与一吏不待智者而知其远也既曰吏部之权不异於宰相又曰亦不异於一吏者何也今夫进退朝廷之百官贤者得以用而不肖者得以黜此宰相之权也注拟州县之百官下至於簿尉上至於守贰此吏部之权也朝廷之百官自非大科异等与夫进士甲科之首者不由於吏部它未有不由於吏部而官者今日之簿尉未必非它日之宰相而况今日宰相之所进退者台阁之所布列者皆前日之升阶揖侍郎者也故曰吏部之权不异於宰相虽然吏部之所谓注拟者何也始入官者则得簿尉自簿尉来者则得令丞推而上之至於幕职由是法也又上之至於守贰由是法也其宜得者则曰应格其不宜得者则曰不应格曰应格矣虽贪闒者疲懦者老耄者乳臭者愚无知者庸无能者皆得之得者不之媿与者不之难也曰不应格矣虽真贤实能洁廉才智之士皆不得也不得者莫之怨不与者莫之恤也吏部者曰彼不媿不怨吾事毕矣如募役焉书其产之高下而甲乙之按其役之久近而劳逸之呼一吏而閲之簿尽矣此县令之所以止小民之争也夫吏部注拟百官而寄之以天下之民命乃亦止於止争而已乎故曰亦不异於一吏今吏部亦有所谓铨量者矣揖之使书以观其能书与否也召医而视之以探其有疾与否也赞之使拜以试其视聼之明暗筋力之老壮也曰铨量者如是而已矣而贤不肖智愚何别焉昔晋用山涛为吏部尚书而中外品员多所启授宋以蔡廓为吏部尚书郎先使人谓宰相徐羡之曰若得行吏部之职则拜不然则否羡之答云黄散已下悉委卿廓犹以为失职遂不拜盖古之吏部虽黄门散骑皆由吏部之选授则当时之为吏部者岂亦止取夫若今之所谓应格者而为黄散耶抑将止取夫今之所谓铨量者而为黄散耶臣愿朝廷稍增重尚书之权使之得以察百官之能否而与夺之如丞簿以下官小而任轻者固未能人人而察之也至於县宰之寄以百里之民者守贰之寄以一郡之民者岂不重哉且天下几州一州几县一岁之中居者待者之外到部而注拟县宰者几人守贰又几人则亦不过三数百而已以一岁三数百之守贰县宰而散之於三百六旬之日月则一日之注拟者絶多补寡亦无几尔一日之间而不能察三数人之能否则其为尚书者亦偶人而已矣日计之而不粗岁计之而精则其州县之得人岂不十而五六哉虽不五六岂不十而三四哉以此校彼不犹愈乎或曰尚书之权重则将得以行其私柰何是不然昔陆贽请令台省长官各举其属而德宗疑诸司所举皆有情故或受赂者贽谏之曰陛下择相亦不出台省长官之中岂有为长官则不能举一二属吏居宰相则可择千百具寮其要在於精择长吏贽之说尽矣今朝廷百官孰非宰相进拟者而不疑也至於吏部尚书之注拟而独疑其私乎精择尚书而假之以与夺之权使得以精择守贰县宰而无专拘之以文法庶乎天下不才之吏可以汰而天下之治犹可以复起也欤

太学博士虞俦上言曰臣尝怪今日内外人材习为软熟其势久而必至於委靡不振夫国家之有人材犹人一身之有精神也精神去干则人何以生人材委靡则国无以立良由始进之日上之人失其所以风厉之也夫科目高下士子所视以为趋向者也大抵爱君忧国者必有切直之论而嗜进苟得者必多谄谀之辞然则因言以求人有司取舍乌可不审故切直之论胜则人材日盛国势日强谄谀之言行则人材日衰国势日弱理之必然无足怪者臣於前举备员殿试对读官见士人荅策其间颇尚切直既而唱第之日在前名者盖有谄谀之人而切直之士往往或居下列兹非有司顾望畏忌考校之过乎国家三岁一举亲屈帝尊策士於廷岂直遵故事而已哉盖欲收拾人材以为它日之用也臣尝观高宗皇帝绍兴更化之初御笔宣示殿试官曰对策中有指陈时事鲠亮切直者并寘上列考试官精加详定无失忠谠无尚谄谀用称朕取士之意又宣谕宰臣沈该等曰今次殿试举人程文议论纯正仍多切直自此人材极有可用是年在前列者皆正直之士其後多为名臣然则以切直之言而取人思过半矣仰惟陛下以上圣之资膺夀皇圣帝付托之重所以示大始而正本者莫急於求直言以网罗人材今次殿试实为龙飞榜天下之士辐凑诚千载一遇也臣私忧过计恐有司考校之间不能深识乎圣明之意抑切直之言以避忌讳进谄谀之论以求容悦则非所以示风厉多士之意也臣愚欲望陛下特降睿旨戒勅攸司考校对策须求切直当理之言毋取谄谀不根之论庶几作新人材增重国势

知南劒州罗愿上奏曰臣恭惟陛下寤寐英杰虑内外荐举改官或遗实才修立荐式使开具事迹月日过一季不复收受将因事择人以起治功望於臣子厚甚小大之臣宜何以称塞臣愚辄有管见窃以为内外小吏职有繁简旧来大吏察其属有奉法循理意趣向公愈於辈类者即当援引不能一一皆有卓然可书之迹其有操履可嘉议论可采器局可望者亦皆多方收罗以待上之选用诚以天下至大职业繁夥所资才器不一而足此亦古者德进事举言扬之遗意今兹专取官业诚欲劝之趋事赴功第恐奉行者迫於应令却不暇考其素行臣又见昨者推行实迹以来大吏欲有所举或不得其词往往就委求举之人令自供具虽名实迹恐未能尽副上意今来虽只要在任及差出事件假令本任偶有一事疑在可取之域要须徐察其用心与此事久远果利果害倘数人皆有可録又当较短量长择其尤者今立限既逼恐不得详尽其差出者或隔州隔路事毕还任各言功状尤难得实闻昔神宗皇帝时监司登对有问麦价而对称不知者帝以为麦价可撰而能阙所不知嘉其忠信他日择按察首用之前朝名士郑侠见应举不以实年者侠戒之曰方谋入仕已有欺君之心可乎凡此皆惩便文之为害也国家设改官之法拘以六考限以五员纎毫不备有司得以难问盖已详矣今举官大吏内则六部寺监之长贰外则监司帅守其贵而不在职者则前宰相执政皆上所委信使其果贤必不私一小吏以欺陛下不然亦何词而不可饰臣愿陛下特赐详酌少寛起彂之限其有操履议论器局一长可取者於今荐式之外稍斟酌旧法通许荐引以养臣子忠信诚慤之心至於荐举不当甚者自有谬举之罚亦足以惩如此庶几抱一长者皆得自见於明时且不失今日责实之意

蔡戡上奏曰臣闻汉宣帝拜刺史守相辄亲见问劝其所由考察其所行唐宣宗诏刺史无得外徙令至京师面察其能否然後除授二宣之时良吏最多号为中兴职由此也恭惟陛下践阼以来每除郡守必使陛辞此制一行不待汰斥而老者病者愚懦无能者莫不望风引退州郡长吏往往得人天下隂受大赐甚盛典也臣仄闻近制凡吏部注授州军人令赴都堂审察前去之任候任满奏事臣窃疑焉夫铨曹法守之地人人执成法以取必於有司积资累考法所当得无词以却之况吏部阙类皆川广远郡去朝廷二千里今或付之老病无能之人一郡之权若不假之子弟则委之胥史或者自知日暮涂远不复顾藉取给於二年之间则靡所不至远方何辜焉臣谓江湖淮浙州郡朝廷所重非宸衷妙简则庙堂遴选必不轻畀其所得人可知矣至如远郡人心固已薄之其间以才自奋者未必肯就铨选而资历深者又多高年之人若据吏部成法而与之不加考察臣恐远方之民必有罹其害者臣愚欲望圣慈特仍旧制许之陛辞或临时具名取旨间令引对示以不测则凡老病无能者自度不堪为郡必蒙罢遣势须改授它职不敢辄当郡寄庶几远方皆得良二千石斯民或安田里而无愁恨叹息之声则二宣之治盖不足过戡又上奏曰臣窃惟襄阳据荆楚之会可以控扼上流扞蔽吴蜀临宛洛之冲可以长驱中原恢复关陕欲进取则利欲退守则固自古号为重地故楚庄王以此临上雒霸诸侯汉世祖以此破寻邑复天下桓温自此而入关柳元景自此而克陕齐桓公以诸侯之师伐楚屈完对以楚国方城以为城汉水以为池虽衆无所用之齐师乃盟而还魏孝文以十万衆围樊城经月不下魏主临沔水望襄阳?乃去岂非形胜之地以战则利以守则固自古所重欤宋文帝经营中原首谓襄阳外接关河欲广其资力以江州之文武配雍州湘州之租赋给襄阳盖欲用之必先有以重之也?永和初朝议欲以庾爰之代庾翼镇襄阳何充曰荆椘国之西门户口百万北带强敌西隣劲蜀地势险阻周旋万里得人则中原可定失人则社稷可忧陆抗所谓存则吴存亡则吴亡者也岂可以白面少年当之哉盖欲重之必先得人以为重也今有其地而不以为重重其地而不择其人臣窃惜之盖朝廷除授既重内地士大夫宦游又欲便乡远塞穷边人所不乐往往付之资浅望轻非所当得之人故帅臣监司多不胜任以至吏部注拟有举将恩例者必得内地老耄庸缪过犯之人不得已而就焉故州县官吏多不称职用人如此恐非所以重边一旦有警责其趋事赴功伏节死义难矣臣愚欲望陛下遴选本路帅守监司仍诏吏部凡注授沿边职官县令兵官廵尉铨量人材以畀能者庶几形胜之地得人以重之缓急赖以为用所补不细

王质上举贤能二论其一寛大臣曰夫所谓寛大臣者何也臣尝论之古之大臣其操心也不危其临事也不忌是以优游闲暇而能有所建立夫使大臣而下比小吏瑟缩踧踖常若有所掣其肘而履其足者左顾右盻惟恐它人得以短长是非而议其後坐于庙堂?然燕之巢幕也当是之时惟夫无能不才慕恩宠保爵位之人然後能腼顔安据乎其上而奇杰大度之士以有为之才而束之小吏之律则亦褰裳而去有所不顾者故夫天子之大臣使其施为注措不尽拘於绳墨?矩之内间有所斡旋拱挈以讋天下之情夫既为天子之大臣则当开胷露臆以与天子共推无疑之心不可为曲廉细谨以自免於衆人之议而侥幸於久安而不夺夫曲廉细谨非所以为大臣体也其贤不过为张禹孔光而不肖者乃至於苏循赵涉夫其开胷露臆而无所疑其上者遂为伊尹周公而下亦不失为杜黄裳李德裕天下徒见夫王莽杨坚之流盗权而取国以谓凡为大臣者举不可以有所为而不知王莽杨坚之流固不世世有也如是则拱手卷舌而已矣盖昔者尧舜之咨四岳曰孰能乂水也四岳曰鲧可曰孰能巽朕位也四岳曰舜可夫鲧之方命圮族然虽尧舜亦度其不可用而四岳乃以甚不肖之人而猥充至重之责自今视之必曰是误国也举天下而予人岂细事哉而四岳遽以天下匹夫而上居天子之正位自今观之必曰是非所当言也盖古之君臣相与忘机於形迹之外小过不责大言不怒然後能济天下之功今之大臣何其甚谨也平日之论荐者才气雄浑足以任重而致远者何人也议论慷慨足以筹安而虑危者何人也干局明练足以剸繁解纷者何人也以臣观之非雕章绘句而取科第则守己畏事而省过失者也夫雕章绘句而取科第君子谓之陋儒守己畏事而省过失君子谓之庸夫非天子大臣所宜论荐也然此二流者虽不足以立事亦不足以累人大臣论荐而出此无乃取其不足以累人而不恤其不足以立事欤惧马之奔蹶而求其无奔蹶者可矣取偶马乘之曰吾惧其奔蹶也不亦太过矣乎臣非敢妄诋大臣之论荐也然虑其操心不危临事不忌则莫若陛下少寛假之略其小失而责之以大纲使大臣稍稍释去负背之芒刺从容泮肆措意於法律之外而专搜天下英伟豪杰之才必不敢徒为论荐以虚文而塞上意臣愚以谓小有所肆者乃大有所畏也其二制私情曰夫所谓制私情者何也臣尝论之古者才则进不才则退举天下之才而其进退举不出於此两者而今之进退才与不才俱无与乎其间古者士大夫皆涵养醖醸於学校之中司徒之所谓选士则士之秀者也学之所谓进士则造士之秀者也司马之所谓辨论官材则又进士之贤者也天下之士萃而奔走於天子之爵禄惟其秀且贤者得之秀者异於人贤者过於人之谓也至於东寄而西棘不得被中华之衣冠而与魑魅夷貊为伍则皆恬於为恶而不变者也夫是之谓有才者进不才者退自後世才与不才混并为一而所为进退者惟其有力无力而已有力者不患其不才而无力者虽有才而不济是故爵禄之公器而集乎权势之私门此其势然也盖制私者不强其势而反之正而使平其势而不趋乎偏故祖宗所为举荐之格者所以均天下进退之势也今之法大略自廸功推而上之必三削而後迁谓之关陞自从政推而上之必五削而後迁谓之改官而其上所当举荐之人以章计之岁有定数以人计之岁有定员如是而後有力者有所格而不得骋而无力者亦得以驯致而序进臣故曰祖宗所以均天下进退之势也自今观之进退之势初未尝均非法之有弊也法为人所胜也非人之能胜法也人为情所胜也凡人之情有所畏则有所迫有所爱则有所牵迫者牵者交胜则天下之公法徇於一人之情有不得不然者今夫某人操某人之书而谒於某人此必有所挟也挟之愈重则应之愈速谓之应副其求者有如执劵之取偿其应之也如取诸怀而予之也有某章而不敢用有某人而不敢举曰後将无以应权势之请也谓之准备寜不忍而不彂以俟夫急而应也某人祷某人而求荐某人则某人亦祷某人而求荐某人谓之换易内有不酬从而为辞曰某人债未偿也或委某人而治某事则先令之曰某事集则以某章荐或以某人营某物则隂嘱之曰某物至则以某章荐谓之酬劳有不如其所欲不特不荐而已又加以罪焉夫是四弊者举内外流弊也臣尝谓应副之弊准备之弊是生於畏而有所迫换易之弊酬劳之弊是生於爱而有所牵臣愚欲望陛下明谕当荐举之人举某人则列某实曰臣以某事而举某人也既以名闻则京秩而上付之给?京秩而下则付之御史以按其奸此其事虽繁然可以制人畏爱之私情庶几有所惮而不至於大纵今某之论曰是无益也植藩篱固扃钥虽未足以御盗不犹愈於彻藩篱而啓扃钥以聼其自至者哉是谓之无益不可也吏部侍郎李椿上奏曰臣窃见吏部遵依圣旨指挥措置荐举改官画一本职实迹可谓详备苟举主非其人则虽有良法美意亦为虚文盖求进之士惟务一得无所不用其至监司郡守牵於势利罕有得其实材荐举求才之本意失之久矣欲革其弊当澄其源精择职司足矣在法举改官合用举主五员内职司一员如职司有知人之明非势利可动公心举人庶几得真才实能上副君父求才愿治之意臣愚欲望陛下委大臣精择职司使之荐士郡守止许荐之于职司不必拘五员之数止用职司一员其被荐者凡申省部状终身称系职司某人举改官举主到阙及差除磨勘并具所举过人考较贤否以为陞黜之端庶使荐人及受荐者皆知自重不在繁文其弊自革如臣狂言可采伏乞出自圣意特降处分

椿又上奏曰臣窃见荐举改官之令数有申明更改本欲革奔竞求实才用意非不善而实才未效奔竞愈甚士夫惟知求进法出幸生营求百方无所不用其至但知求得而後已今来吏部遵依圣旨指挥画一措置令举本职可谓详备若举主非其人虽有良法美意徒为虚文无益於事臣愚愿陛下精择职司裁损员数戒饬臣僚当使荐士及被荐者皆自重而择人则庶几奔竞之风少戢而实才出焉臣有二说其一禁关节其二减荐员禁关节者大抵荐举员数以十分言之势力取之八九非出己意罕称其职欲乞降诏戒饬今後不得宛转求嘱为人觅荐举如有违犯并坐违制之罪不以赦原其荐举奏内各称不系受人求嘱实出自己所见违者亦同上科罪其有公心推荐分明移文於所举官者即於奏内称说系某人称道实迹可据其後犯入已?自依旧法监司荐人令先取本州保明状於奏状内声说州郡荐人申转运司照会体量保明申部然後收使所谓禁关节者如此减荐员者在法用举主五员然後改官委是员多所以求之者奔竞干求无所不用其至举之者率不自由牵於势力求举者惟务其得甘心称门生不复頋何等人其於荐举求贤之本意失之远矣臣愚欲乞今後改官止用二员举主其应举五员改官者止听举二员如当年不及五员之数即并次年计数奏举若任满不及五员之数听後官通计其数奏举其被举人应有申朝省状并具举过改官人姓名以考所举之人如得真才则赏之如得奸邪诞妄则罚之庶几荐士及被荐者皆知自重择人以息奔竞之风

椿为司农卿又上奏曰臣窃闻陛下轸念四方万里留圣意於监司郡守使臣僚讲究才能资格之间精选之诚为盛德事要切至当者也臣虽未闻臣僚精选之议而臣辄有管见一语可以尽之曰公选而已监司数十人犹且难之郡守数百人其可以容易而选耶若求於片文只字或求於利口辩捷或出於左右先容或出於亲党引援或 出於迎合谀佞不可谓之公选决非陛下之意也臣愚愿陛下责大臣公选之然则不用资格则干求侥冒之风愈难革当於应资格中选才能之士然後尽善凡乞知州郡已上差遣具公状申部州郡当分大小小郡有阙则令吏部具资格功过於尚书省大臣按资格於都堂差注呼请至都堂审察讫送部具钞监司大郡有阙则集侍从官赴都堂各举所知不限内外宰执取其善最者公共选差所知之官为状首保荐衆官连书具奏各尽所见不得隐默所差人称职则旌赏为首保荐者不尔则罚之其大贤大奸则连书官并罪赏之宰执所知之人听独具奏保荐赏罚如前私第谒见宰执者但许言公事其千求差遣者令榜於客位以絶之庶稍革侥进之风

光宗绍熙元年彭龟年上审材辨官疏曰臣闻古者三年大比而兴贤者能者其选举之涂已异及其论辨而後使之则亦辨其贤与能而已汉王嘉荐儒者公孙光满昌及能吏萧咸等尚有分别未有混天下之材纳之一区不择材之短长不计职之剧易为人择官而不为官择人如近世者也大抵天下未尝有不可用之材而亦鲜有无所不能之人能於此者或不能於彼可任繁剧者於坐鎭雅俗未必优也使处之各当其任用之各尽其材则不惟官各举其职而人亦无遗才易务之恨倘德足以鎭雅俗而使之任繁剧则必暴其短才足以任繁剧而使之坐鎭雅俗则必不胜其官矣故天下之事多败於官之不得其人而天下之才亦败於用之不称其宜如斵梁为杙以金代土甚非后王所以辅相裁成天地之道也臣愚欲望圣慈明诏大臣於选任之际审材辨官可大受者不使之?小务事一节者不使之受繁剧工文学者卒任之以文学精政事者专责之以政事而且量其职任之轻重以为进用之等级使官各称其才而无觖望人各安其官而无幸心实天下幸甚龟年又乞寝罢版行时文疏曰右臣待罪太学博士昨准国子监关备准尚书省劄子臣寮上言士子不閲经史子集之文而专意於时文不阅旧来典实之文而专意近日浮虚之文朝廷方以程试取士欲其不习时文固不可得如旧来之典实足矣今欲一洗其弊当自成均始乞令监学官公共精择旧来时文谨严而有法度精粹而有实学者经义词赋论策各若干篇许之版行以为程式奉圣旨依劄付本监本监关臣及监学官详臣寮劄子内事理将新旧时文分官精择去讫臣窃详臣寮申请乃是父兄教子弟之法而非太学教天下士之法虽曰救文之弊而臣恐滋文之弊寔自此始不可不虑也请为陛下画一陈之臣闻三代取士皆本德行隋唐而降始尚文词至于本朝循而不改夫以德行取士犹开目取物既能识其大小又可辨其美恶以文词取士犹闭目取物大小美恶无所不收左采右获庶几一中所以忠厚浮薄色色有之盖为是也先正有识之臣率以为病故司马光谓取士之道当以德行为先其次经术其次政事其次艺能近世以来专尚文词文词乃艺能之一耳未足以尽天下士也邹浩尝论科举谓上自辅弼之大臣下至州县之小吏皆佐陛下行道者也非欲其若司马相如枚乘沈佺期宋之问之属以文词供奉而已而乃取之不以道用之不以实谁与成天下之务哉然则取士以文已愧於古况教以时文乎此不可一也自古文士多出东南东南之士不患乏词藻唯患不笃实今居东南之地用东南之人犹病其不文可不深究其所以然哉臣寮所谓不阅经史子集之文而专意於时文是也夫旧日典实之文乃根本乎经史子集今日虚浮之文乃自时文坏之今不教之研穷今古依据义理以涵养根本而复教以时文是恶其湿而使居下流此不可二也夫谓之时文政以与时高下初无定制也前或以为是後或以为非今或出於此後或出於彼止随一时之去取以为能否今求其义理精深文字浑厚者能有几何纵得一二十篇其格又多不与今同舍之则失简别之本意存之则破文字之近体此不可三也或者必曰朝廷方以时文取士今以时文为不足学则是当并废之而後可乌足为通论臣谓不然天下之材不可一律取也朝廷设科止为中材地尓欲使高者可以俯而就卑者可以企而及岂谓天下士尽可以科举之文得之唐韩愈谓来京师见有举进士者人多贵之就求其术或出礼部所试诗赋策等以相示以为可无学而能由此观之有司所取之文天下固有以为不足学者也天下虽不能皆韩愈然岂可轻天下无韩愈哉朝廷取人固欲其如愈不欲其不如愈也今也乃一切以时文教之编类成帙公私刋行凡应进士者家家售之父诏其子兄语其弟以为朝廷取士不过如此朝读夕思唯此是习经史子集将覆醤瓿臣恐天下文章益见凋敝必又甚於今日也先朝诸臣皆欲尚德行以救文敝而今乃欲择时文以教举子其於本末母乃甚舛欤此臣所以知其不可也臣尝闻先朝常欲更定四塲去留指挥时邹浩为頴昌府教授乃沿工执艺事以谏之义抗疏论列今臣为学官职分所在明知不可而以成命既颁忍口不言诡随苟从是不忠也实孤臣志是以不避斧鑕之诛肆其狂愚欲望圣慈下臣此章与臣寮之言参订得失如臣言可采将近日精择时文指挥特赐寝罢止今学官於公私试文字精加考校以义理明正者为上学问淹博者次之文采华赡者为下苟不入格虽是中选不许刋行去取既明趋向自正举子之文将不求典实而自典实矣干冒宸严臣下情无任俯伏俟命之至谨録奏闻

吏部尚书赵汝愚上奏曰臣等窃惟今之吏部古之天官也成周之时掌听百官府之事而诏王?置?宋以来其选犹重故山涛为尚书甄拔人物多所启拟景平间以蔡廓为尚书时自黄散以下悉以委蔡而廓犹不拜至唐盛时率以宰相领选事其选注之法惟视其人之能否或不次超迁或老於下位不为定制逮开元中裴光庭始奏用循资格无问能否选满则注限年蹑级母得踰越非负谴责者皆有升无降其庸愚沈滞者皆喜谓之圣书而才俊之士无不怨叹遂有贤愚同滞之讥而吏部之权废矣惟我国家铨法甚备而循资?考尚由唐旧苟法之所当得则虽行如桀跖为长贰者心知其不可而一拘於法不敢不与苟於法微有拘碍则虽有渊骞之行龚黄之才为长贰者亦不得稍致力於其间倒持太阿吏执其柄是则朝野所共知缙绅所共叹也况今员多阙少士流壅滞安可不因时救弊稍议甄别臣等伏思惟今铨量之法犹有古意而有退无进不可偏举欲望圣慈特降睿旨今後四选官吏如衰病昏谬及曾有负犯者许令长贰照见行条法依公铨量外或有真才实能陆沈未用或恬静守道不求闻逹或名节素高偶有微累并许长贰各具功状申尚书省取旨陞擢若所举非才徇情阿党或挟私报怨任意自肆者并许台谏弹劾庶几铨部得人仰称陛下选贤图治之意

汝愚又上奏曰某等窃惟太学待补之法其弊已多因仍岁时弊将益甚今欲易之混试固足取快一时然多士沓来以数万计非惟有司重有劳费日力有限较阅难精亦恐道路奔冲不无寒暑之患场屋湫隘更多蹂践之虞彼此相形得失居半盍有根本之论稍师古始而言夫三代乡举里选之法虽世远事异不可遽复然其教育作成之意本诸天地而合乎人情者则虽百世不能改也惟我国家内自京师外而郡县皆置学校庆历以後文物彬彬几与三代同风矣逮至崇观创行?法所在养士诚得党庠遂序之遗意故一时学者粗知防检非冠带不敢行於道路遇乡曲之长上及学校之职事则敛容而避之其风俗亦诚美矣然其失也在於专习新义崇尚老庄废黜春秋絶灭史学又罢去科举使寒畯之士舍此无以为进身之路事理俱碍旋以?革此非?法之罪其时弊则然也中兴以来投戈讲艺行都重建太学诸郡复行贡举士生斯时可谓幸矣然浮伪之风胜忠信之俗微有司颇以为病者亦由州县之间士之荣辱进退皆不由乎学校至论德行道艺则惟取决於糊名苟为雕篆之文无复进修之志其视庠序有同传舍视师儒几若路人月书季考尽为文具殊失朝廷教养之意某等拟欲远稽古制近酌时宜不烦朝廷建官不劳有司增费惟重教官之选假守贰之权仿舍法以育才因大比而贡士考终塲之数定所贡之员期以次年试于太学庶几士修实行不事虚文渐复淳风仰裨大化有三?之利无三?之害其法颇为近古如蒙朝廷采録所有诸州教养课试升贡之法乞下有司详议施行然科举事严试期甫迩其今岁待补试欲乞且与依旧放行一次

寜宗时袁说友上言曰臣闻为治之道莫先於用人而用人之难尤贵乎审择世未尝无材也然一见於用则有心术有好尚适於平正者则为公为贤而溺於偏党者则为私为詖要其终而成败可见此无它中庸之为德民鲜能久矣夫师也过商也不及非中也夫子无取焉盖智者过之愚者不及皆足以害道也狂者进取狷者不为非中也孟子无取焉盖狂者失已狷者失人皆足以害道也害道则害治矣惟夫中者有平正之德无党偏之蔽观之攲器中则必正贵中也不平不正则覆矣考之洪范会其有极贵中也无党无偏则中矣自古人材非材之难也一得其中则有平正无党偏中一失则失人人主用人之际是岂不难哉仰惟陛下以人材为急务以中道律人材尽捐偏党之私力扶平正之论还泰和之盛治享安静之美福者诚非细事也近者陛下亲颁御笔立为资格以严职事官盖将垂意人材不轻除授然欲絶滥进则当严其资格若夷考其人则尤贵於预择尔臣窃观孝宗皇帝淳熙九年令侍从台谏各举所知淳熙十五年复令侍从台谏各举职事官太上皇帝绍熙二年令侍从台谏各举卿郎职事官此皆预加审择也今周行阙员朝廷或难於选授缓急之时叹於乏才欲图得人预择间暇上法淳熙绍熙故事以诏论思献纳之臣实今日所当先者臣愚望圣慈特彂宸断命六曹侍从翰苑台谏两省给?各举堪充职事官者四五人或学焉有用而不事於空言或材有过人而可堪於任剧皆须心术本於公正好恶不激於党偏除见充职事官外不拘资格不间寒远平心审举具名奏闻留寘御前以备审择仍令録申朝廷遇阙审用则王多吉士国无憸人进退尽出於圣明人物悉趋於中道昭明国是宏济治功天下厚幸

中书?人虞俦上劄子曰臣闻天下之至平者莫如衡故能权物之重轻天下之至明者莫如监故能别物之妍丑苟惟衡之不平监之不明则轻重倒置妍丑不分理之必然无足怪者夫塲屋考校之官士子所恃以为衡监者也去取高下无不系焉国家取士之制有经义有诗赋自绍兴分科以来士子不过各专习其一以应上之科目今之所谓考官者其向之进取盖不过工於一而已矣若以经义之人而考诗赋则恐於声律未能细评以诗赋之人而考经义则恐於旨趣未能深究又六经之中率是互考其春秋之凡例二礼之制度易之象数倘非素习未免有所抵牾往往去取高下颠倒谬误不厌士论何所不有是犹衡不平而欲权物之轻重监不明而欲别物之妍丑虽欲勿失其可得乎臣窃见省闱体例士人卷子先经点检官批凿分数然後参详官审订其当否而上之知举从而决其去取高下则参详点检最为紧要伏望圣慈明诏大臣将来省试参详点检等官凡六经诗赋於朝士中选其所素习者使各有其人仍诏知举随其所习分隶考校庶几士子所业衡监不逃去取高下咸得其当以副国家取士之意天下幸甚

江东转运副使真德秀上奏曰臣恭闻太平兴国中尝诏诸道转运司察访部下官吏凡罢软不胜任及黩于货贿者俾条上其事状其清白自守斡局不苛者亦许其明扬臣仰见祖宗盛时选用监司付以事权者盖欲其公於刺举使贪懦者无所容而廉能者有以劝责任之意盖不轻也自嘉泰开禧以来公道不行请嘱日盛郡县之官有罪状彰灼为监司者甫欲案劾已求要路之援以自脱甚者得以施其反噬之计於是刺之权有所不行矣岁举之员往往夺於权贵之命孤寒无援者虽尽心职业不免陆沈之叹膏梁庸騃苟有所挟则若执劵以取偿焉於是举之权又有所不行矣是以州县之间贤否不分民受其病今陛下更新大化公道昭明寖还乾道淳熙之旧矣独荐绅间亲故请托之弊未能尽革臣愚欲望圣慈戒谕中外士大夫相与维持公道使将指承命者得以展澄清之志而贤不肖有所甄别於治道岂小补哉

司令许应龙上奏曰臣闻荐举而不拘其数此朝廷之美意也荐举而或失其实此士大夫之私心也因士大夫之私心而失朝廷之美意岂可不思所以处之乎臣请先原其弊而後僭陈其所以变革之术夫一郡之吏察於太守一路之吏察於诸司满一朞则有关陞之荐逾三考则有京削之荐岁有常员截然一定固不患其滥也至若政绩则听其剡上初无定数岂固纵其猥滥而无所纪极哉盖以效绩?着固未易得若拘以岁荐苟未有其人必以庸常之流勉强充数其谨重之意盖可见矣是以剡牍来上悉从其请或与陞擢或令审察或付中书籍记使贤者知所劝而不贤者亦知自勉进者以为荣而未进者亦有所慕得人之效大率由此岂非朝廷之美意乎柰何人情贪荣竞欲速化不顾职事之修否而惟欲露章之荐引头鑚肘刺不得不已以公道自任者旌别淑慝固不肯曲徇其请而乐於周旋者见其既无定数求者必与迨其甚也一章所荐或五六人或十数人载於邸报殆无虚日合一岁而论不知其几非亲故之夤缘则势要之嘱托非关陞之所不及则京削之所未徧誉过其情则以鈆刀而为銛举非其类则以薰莸而同器此岂非士大夫之私心乎夫惟其出於私则贤否混淆真伪杂揉形於荐牍者未可尽信不免视为具文而一切不复用矣吁不意求才之美意而为士大夫私心坏之也虽然变而通之夫岂无术一曰定剡荐之数二曰严保任之法昔皇佑初诏举县令而张易於逼替之际并荐一十六人上谓辅臣曰所举猥多岂无干请可令裁定此定剡荐之数者也冯拯请诸司四品以上具表举人若效绩着明当特酬赏不如所举依法加罪此严保任之法者也数既一定则不容妄举以徇泛应之私法既加严则谁敢失实以干谬举之罚如此则公论大明羣贤并进得以随才而器使之百工允厘庶绩咸熙盖有不难致者抑又有当察者昔欧阳修有云善恶之人各以类举廉谨者举清干赃污者举贪浊徇私者举请求苟任是责者或非其人亦安能无妄举哉太宗皇帝亲阅班簿常曰不择举主何由得人此清源正本之论真万世龟监也惟陛下与大臣亟图之臣不胜拳拳

知江州袁燮上便民策曰臣闻人才之生殆非偶然凡堪为时用者皆不可?彼其禀英秀之质固超然异於凡民因其资而培植之将有不可胜用者厥今天下常苦於乏才以臣观之惟见其衆多尔十步之内必有茂草秀杰之士何时不生臣承乏偏州适当旱歉之余爰俾僚属条陈救荒之策每都必为一图地名山川桥道寺观之属咸具而列饥民居处及户口之数於其间历历明白按图而视无得隐者所以堤防奸弊责其实也区处既定分遣官僚遍走阡陌而其人皆不惮劳苦不避涂潦平时官吏不至之处一一躬往而核其实如是者再焉其爱民之笃如此臣又因民间词讼委之剖决以观其能亦皆恪共厥职本於法意参以人情而断之以理靡不精当才之可用又如此其他如器局端重者廉洁守正者词采绚彂者留意狱事者宰邑着称者敏於治财者严於捕盗者亦不乏人区区支郡一时为僚可观如此岂可谓海内无人乎古者寸长必録故人才不至沦弃後世不能如古故天下常多遗才然则其荣其枯其兴其仆皆系乎居上者何如尔善夫陆贽之言曰如玉之在璞抵掷则瓦石追琢则圭璋如水之?源壅阏则污泥疏濬则沼沚由此观之人才岂有常哉今圣主求贤如渇监司牧守形於荐牍者亦时有之而朝廷视为故常少所拔擢未免有陆沈之叹臣窃以为监司牧守皆陛下所择果贤乎当信任之其所论荐当收用之周书曰举能其官惟尓之能称匪其人惟尓不任董仲舒亦云所贡贤者有赏不肖者有罚殿最昭然谁敢谬举惟陛下亟行

理宗时礼部侍郎曹彦约上奏曰臣窃见科举之弊莫甚於牒试而牒试之弊莫甚於作伪盖解额之有广狭士子之有衆寡广而寡者固已安其分则狭而衆者必思所以为之计朝廷以承平日久士子日盛设为牒试之法寛其进取之门末节细故未暇深察於是改乡里以就它人之贯改三族以认它人之亲甚者改其父祖改其姓氏若得若失尚未可知而欺君之迹已昭昭不可掩矣今国子监牒试其弊尚少臣不知其本末未敢遽议惟是漕试之弊积习既久士大夫互相欺诈恬不为怪坏士子心术莫甚於此臣尝反其本而思之立法之初其意甚悉户贯之必欲土着结保之必用三姓虑其居乡之无行也虑其家世之党锢也虑其科举之有殿罚也虑其期以上亲之有丧服也今乃改其户贯改其亲戚改其父祖改其姓氏任意所欲不定员数时举摘一二尤者而惩戒之於事无补律以科举之法无一可者则解而更张之不可缓也好事者深知其不便求其说而不得欲增解额则难立限制欲均解额则侵及它郡欲废漕额以益诸郡不特旧额不等极费区处而所部之亲戚故旧有决不可不避者变旧法以起争端终不可久无已则有一焉在内有职事官朝廷之所选用也在外有监司帅守朝廷之所责任也大郡之有通判小郡之有签判转运司之有主管文字诸路之有川广福建又远地之多士子处也与其诈伪避亲而使之冒试孰若严其保任而许其牒试随其官职分其等差若监司帅守可举十五人则大郡可举十人中下郡可举七八人通判可举五人主管文字与签判可举三人川广福建不在此位者不过一二人职事官之牒门客者当如其旧其以川广福建牒者郎官以上不得过下郡之数寺监丞以下不得过通判之数明载之於公牍密参之以法令曰此某人者乃某之子若弟也某之亲若故也或曰虽非某之子弟某之亲故而某前知其为人也其居乡无失行也其家世非逆恶也其塲屋无殿举也其亲属无丧服也後有异同甘朝典不辞也如是而行之与今时牒试之法无以大相过不增发解不拂人情而解额之狭处与士子之衆处受其利如前日也但前之为法不许其保任而容其诈伪後之为法不容其诈伪而许其保任其利害相去何如哉然州县官之牒本路可以稽考而监司帅守之牒隣路容有泛滥且如两浙路与江东福建为隣而又与淮东为隣湖北一路与湖南江西为隣而又与淮西京西夔路为隣若只许一处则地里有不便或分之数路则涣散而无统须合与之关防立为限制应监司帅守牒过员数并限七月三十日以前具申礼部礼部総其名数并限九月三十日具申都省备牒御史台谏院则其弊可革矣至如四川解试日分不同又须比附曰限别作行下但今岁科举在近难以骤变旧规亦不敢以鄙陋愚见以为尽得天下士子之情欲望圣慈下臣此说付礼部监学熟议之与大臣图回之如或可行以备戊子岁漕试科举之用恐於名教亦有万一之补臣不胜大愿

李鸣复上奏曰臣窃惟国家设科以取士公卿大夫由此其选所以正国致君者在是所以济时拯世者在是所以美教化移风俗者亦在是一时之去取异日之理乱系焉可不谨哉陛下愤累岁公道之不明载洒宸翰以崇雅黜浮参观器识之说训谕知举以易卷假手怀挟传义之弊戒约多士使真才实能得以自见德至渥也而有司奉行不谨绳墨解纵弊幸繁滋迩者覆试而中选之士不入程度者尚多有之所以虚陛下责成之意亦已甚矣虽然往者不必责来者犹可勉也高宗皇帝於绍兴二年尝批赐考校官曰今次殿试对策直言之人擢在高等谄佞者置之下等辞语尤谄佞人与诸州文学是岁得张九成为第一上曰凡士人当自初进便须别其忠佞庶可冀其有立如张九成对策上自朕躬下逮百执言之无所回避擢在首选其谁曰不然至二十七年又尝以御笔宣示殿试官曰对策中有指陈时事鲠亮切直者并寘上列无失忠谠无尚謟谀以称朕取士之意是岁得王十朋为第一上宣谕宰臣曰殿试卷子其间极有直言者前後廷对未见有此又曰自此人才极有可用圣谟洋洋真万世取士之龟监也何代不生才顾上之人所以拔擢委任者何如耳陛下益计偕之额重司衡之选严觉察之禁下覆试之令无非为摉才设也而真伪混淆尚阙然不满人意今群天下之士悉试于天子之庭倘复因仍故态忠佞不分是非倒置或有学术浅暗议论乖缪如叶祖洽者窃据上等则士气摧沮人才委靡陛下异日将谁共治天下哉高宗皇帝家法具在愿陛下举而行之使天下咸知更化之後鲠直者必用谀佞者必黜果有以异於前日不胜宗社之幸

贴黄臣生长万里外素不知朝廷事体但见数十年来大庭策士贵要之子权势之家多窃据前列如毛自知之乳臭刘渭之多赀至今议者犹窃非之岁在己丑臣始至京蜀士有该特奏恩者先一日知问目後遂试中甲科莫晓其故近见学士院宣锁乃在於引试数日之前机事不密或者其在此乎臣尝观周必大序掖垣类藁谓国朝知制诰掌外制必召试中书而後除所以试者观其敏也若代言之官止预一日宣锁授以旨意俾之撰述不过顷刻可办候进士入当制者始出夫如是则造廷之士各展尽一日之长侥幸者不容以行其私而真才实能始得以自见其於圣治实非小补如臣言可采乞断自圣意降付中书省自今而後检举施行伏乞睿照

洪舜俞上言曰谨按熙宁三年知贡举吕公着在贡院中密奏言天子临轩策士而用诗赋非举贤求治之意乞出自宸衷以谘访治道至是上御集英殿进士初就席有司犹给礼部韵及试题出乃策问也既而赐叶祖洽已下及第时韩维吕惠卿初考策阿时者多在高等讦直者多在下等臣伏?自乡举里选之法坏而取士惟虚文是尚汉策贤良虽未免以利禄入其心科别或有未竟犹不失言扬之意唐进士得人为盛特絺章绘句之习工如日五色何益世用国朝策士初袭唐人词章之旧至此始以策谘访治道与汉制科等其意美矣然草茅言事岂能皆若素宦于朝而効忠献直悉出於爱君忧国之真情言之当固不以人废言之过亦贵於能容人君能容过直之言市骏骨揖怒蛙感发作兴之下孰不以安危治忽之实来告苟有司喜阿逢而恶讦直以行上下其手之私如吕惠卿辈美意一失奚以临轩发策为哉维我仁宗之策苏辙其言宫中事过於直上曰以直言求人而以直弃之天下谓我何可谓有大舜之大矣

度宗时太常寺丞牟濴上奏曰臣既以知行之说告陛下臣蝼蚁微忱有不能自已者臣犹记去夏轮当陛对首以正人心之说献之先皇帝玉音加奨因及近世士大夫风俗先皇帝天顔不乐谕臣曰此曹无忌惮之甚盖叹士习之不美也臣尝因是而推求其故所以陷溺其良心者抑有由焉礼义廉耻国之四维士大夫当以此自维其身不当使上之人执此以为维之之具也士方其未得也奔竞苟且不知有义命故其既仕也攫拏贪黩但知其有利禄未仕则有科举之累既仕则有荐举之累人才所以日不逮古而或者遂谓士习不正由二者陷溺其心也臣独以为不然先朝范镇以奏名第一唱第殿庭自来唱过三名则奏名之首者必抗声自陈考校虽在下天子亦擢寘上列镇独耻於自陈唱至七十九名然後出而就列其後进退出处有古人风遂为国朝名臣科举而得若人则浮薄者知愧矣张忠定咏凡所荐举皆方亷恬退之士且曰奔竞者将自得之何假吾举荐举而得若人则奔竞者革心矣然则科举何尝坏人士实自坏耳荐举何尝累人士实自累耳故臣谓奨恬退抑奔竞正人心之第一义也昔孟子欲辟杨墨以明孔子之道首以正人心为本今士习如此不自其心而正之恐愈趋愈下於世道关系甚不细也惟陛下不以人废言

金世宗初近侍有欲罢科举者上曰吾见太师议之张浩入见上曰自古帝王有不用文学者乎浩对曰有曰谁欤浩曰秦始皇上顾左右曰岂可使我为秦始皇乎事遂寝

元世祖时监察御史魏初上疏曰旧制常参官诸州刺史上任三日举一人自代况风纪之职与常员异请自今监察御史按察司官在任一岁各举一人自代所举不当有罚不惟砥砺风节亦可为国得人

赵天麟上策曰臣闻君子达上则思进贤小人乘时焉能汲善君子之人君子朋之小人之人小人党之同声相应同气相求德不孤决有邻自然之理也夫贤者知有国而不知有其身尝喻义而未尝喻於利是以内举不避亲外举不避雠公举而不恐妨其位古之君子有行之者若祁奚举祁午於晋侯而以为中军之尉萧何举曹参於汉祖而以嗣相国之位以至子皮荐子产於郑而民谓之母国赖其贤鲍叔达管仲於齐而九合诸侯一匡天下者皆是也小人则不然怀私挟诈以滥天官饰智屈心以固权宠亲同类如就芝兰憎君子如恶蛇蝎又常欲使後进皆出已下而恐其踰於己也古之小人有行之者若驩兜美共工於尧朝而象共滔天上官诬灵均於椘王而人亡国瘁以至臧文仲不显展禽圣人谓之窃位公孙弘不引董生刘子谓其妒贤者皆是也易嘉拔茅春秋述惟善能举其类岂轻乎哉今国家求贤之心极重取士之路未优且内外官僚所食者国家所锡之田也所衣者国家所给之禄也脱编氓之贱而得享尊荣溢宗祖之光而获班鼎祭女不知织男不知耕如此而不思报国家之厚祉其可乎哉且食苹之鹿尚呦呦以呼羣出谷之莺犹嘤嘤而求友此皆物也况於人乎故伊人之将逍遥也当思絷白驹而恐有遐心嘉宾之未至止也曾念汕嘉鱼而与同宴乐此人臣之大节盛德之良心也伏见方今虽有贡儒贡吏之格尚未通行或阖郡而不荐一贤或终考而不举一士因循为务苟且为心不几乎杜悰刘胜之徒乎臣窃以任职立功治民兴誉未若举贤之为美也何以言之举一贤则贤者复举衆贤而报国之绩为多不举贤则止一身而已故也伏望陛下载宣天旨昭谕中外凡郡县临民正官七品以上及诸衙门官三品以上每三考之中各荐一人凡荐之士须称其人籍贯性行委系何德何才可充何职凡荐书达上委於都省判送吏礼部以三德八才之法照荐书考校其人果为应否然後申省乞随选奏而用之凡以後其人称职则初荐官至考满之日优加爵级凡其人不称职则初荐官至考满之日随?重以黜其爵级凡其人临官有非常之罪则初荐官亦放归田里可也使方方士子咸慕贞淳在在官僚共求贤者而贤者知国家之尚贤莫不出矣又奚须甯戚悲歌五羖饭牛而自进之哉又奚须成汤币聘高宗图形而自求之哉野无遗贤此亦一助也

至元二十三年中书奏拟漕司诸官姓名帝曰如平章右丞等朕当亲择余皆卿等职也中书右丞相安童奏曰比闻圣意欲倚近侍为耳目臣猥承任使若所行非法从其举奏罪之轻重惟陛下裁处今近臣乃伺隙援引非类曰某居某官某居某职以所署奏目付中书施行臣谓铨选之法自有定制其尤无事例者臣常废格不行虑其党有短臣者幸陛下详察帝曰卿言是也今後若此者勿行其妄奏者即入言之

成宗时翰林学士王恽上奏曰贡举人材肇自唐虞而法备於周汉兴廼用孝亷秀才等科策以经术时务以州郡大小限其岁贡之数以赏罚责长吏极其人材之精犹古贡士法也?魏至於後周中间因时更革固为不一要之不出汉制之旧迨隋始设进士科目试以程文时势好尚有不得不然者至唐有明经进士等科既明一经复试程文对策中者虽鲜号称得人至有龙虎将相之目其明经立法敷浅易於取中当时亦不甚重又别设制科以待天下非常之士故前宋易明经为经义其赋义法度严备考较公当至亡金极矣後世有不可废者然论程文者谓学出剽窃不根经史又士子投牒自售行谊蔑闻廉耻道丧甚非三代贡士之法伏遇圣天子临御之初方继体守文以设科取士为切若止用先皇帝已定格法与时适宜可举而行如迈隆前代创为新制可不详思揣其本末酌古今而论之惟古贡士率从学而出後世不询经行徒采虚誉因循荐举狃为私恩不顾公道此最不可者也莫若取唐杨绾宋朱熹等议参而用之可行於今绾之法曰令州郡察其孝友信义而通经学者州府试通所习经业贡於礼部问经义十条对时务策三道皆通为上第其经义通八策通二为中第其论语孝经孟子兼为一经熹之议曰分诸经史如易诗书周礼二戴礼经春秋三传各为一科将大学中庸论孟分为四科并附已上大经逐年通试及廷试对策兼用经史断以己意以明时务得失愚谓为今之计宜先选教官定以明经史为所习科目以州郡大小限其生徒拣俊秀无玷汚者充员数以生徒员数限岁贡人数期以岁月使尽修习之道然後州郡官察行考学极其精当贡於礼部经试经义作一塲史试议论作一塲【题目止於正史内出】廷试策兼用经史断以己意以明时务如是则士无不通之经不习之史进退用舍一出於学既复古道且革累世虚文妄举之弊必收实学适用之效岂不伟哉外据诗赋立科既久习之者衆亦不宜骤停经史实学既盛彼自绌矣

历代名臣奏议卷一百七十








答两广刘凝斋


窃闻志士不违时而赴功，忠臣不择地而求效。顷者，借重粤中，实以远地为歉。兹奉华翰，欣然以王忠肃诸公自期待，此忠臣智士所以乘时而自奋者也。以公宏抱，其所建立，王、马诸公岂足方驾哉？浣慰，浣慰。

辱示诸疏，尤极仰服。夫捕盗之令，布之天下，非不申熟也，而惟江右奉行之不后。江右司道奉公之令，非不申熟也，而惟二道举行之有效。以此见，法无常良，行之在人耳。公今治粤，亦岂有异道哉？任人责实，信赏必罚而已。






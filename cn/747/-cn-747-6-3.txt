○功臣世袭刺史诏

周武定业，胙茅土於子弟；汉高受命，誓带砺於功臣。岂止重亲贤之地，崇其礼秩；抑亦固磐石之基，寄以藩翰。魏晋已降，事不师古，建侯之制，有乖名实，非所谓作屏王室，永固无穷者也。隋氏之季，四海沸腾，朕运属殷忧，戡翦多难。上凭明灵之祐，下赖英贤之辅，廓清宇县，嗣膺宝历，岂予一人，独能致此。时迍既共资其力，世安而专享其利，乃眷于斯。甚所不取。但今之刺史，即古之诸候，虽立名不同，而监统一也。故申命有司，斟酌前代，宣条委共理之寄，象贤存世及之典。司空齐国公无忌等，或材称人杰，望表国章，论道庙堂，寄深舟楫，用资文武，诚著艰难，折冲阃外，隐如敌国；或志力忠烈，实为心膂；或气干强果。是曰爪牙。策名运始，功参缔构，义贯休戚，效彰夷险。嘉庸懿绩，简於朕心，宜委以藩镇，改锡土宇。无忌可赵州刺史，改封赵国公；尚书左仆射魏国公元龄可宋州刺史，改封梁国公；故司空蔡国公杜如晦可赠密州刺史，改封莱国公；特进代国公靖可濮州刺史，改封魏国公；特进吏部尚书许国公士廉，可申州刺史，改封申国公；兵部尚书潞国公侯君集可陈州刺史，改封陈国公；刑部尚书任城郡王道宗可鄂州刺史，改封江夏郡王；晋州刺史赵郡王孝恭，可观州刺史，改封河间郡王；同州刺史吴国公尉迟敬德，可宣州刺史，改封鄂国公；并州都督府长史曹国公李勣可蕲州刺史，改封英国公；左骁卫大将军楚国公段志元可金州刺史，改封襃国公；左领军大将军宿国公程知节可普州刺史，改封卢国公；太仆卿任国公刘宏基可朗州刺史，改封夔国公；相州都督府长史鄅国公张亮可沣州刺史。改封郧国公。馀官食邑并如故，即令子孙奕叶承袭。


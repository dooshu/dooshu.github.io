142　唐有符祆正謂之視流内


通典：唐有符祆正，謂之視流内。【原注】祆，呼烟切，胡神也。

【元圻案】通典職官一：「隋置九品，品各有從。自四品以下，每品分爲上下，凡三十階，謂之流内。又置視正二品至九品，品各有從，謂之視流内。唐因隋制，又置視正五品、視從七品以署薩寶及正祓，謂之視流内。又置勳品九品，謂之流外。」又職官二十二「唐視流内」：「視正五品，薩寶。視從七品，薩寶符祆正。」自注：「祆，呼朝反。祆者，西域國天神，佛經所謂摩醯首羅也。武德四年，置祆祠及官，常有群胡奉事，取火呪詛。」〇宋敏求長安志九唐京城「朱雀街東第五街次南靖恭坊」：「街南之祆祠。」又十「朱雀街之第三街次南布政坊」：「西南隅胡祆祠。」自注：「武德四年立，西域胡祆神也。祠内有薩寶府官，主祠祆神，亦以胡祝充其職。」〇説文示部：「祆，胡神也。从示天聲，火千切。」通典作呼朝反，則字當從「夭」。深寧引通典而不從其音。






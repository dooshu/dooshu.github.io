谢赐玉带疏


今日该文书官尚文口传圣旨：“先生忠心为国，特赐光素玉带一围。”赍捧到阁，臣谨叩头祗领讫。

伏念臣猥以虚庸，早参密勿。属真主龙飞之始，首文僚振鹭之班。依乘偶会于风云，遇合深投于鱼水。皇上念臣才虽犹众，心实无他。尝恭承凭几之言，可不孤负扆之托。内台赐见，两廑纶之温谆；中禁分珍，屡拜篚筐之稠叠。岂期异数，洊逮微踪，奖以忠心，已荷只字衮褒之重；锡之鞶带，更惊万钉玉质之辉。追琢其章，温润而栗。龙精炳朗，涣颁宠逾于缁衣；虹彩纷纶，祗玩光腾于紫阁。顾惟谫质，冒此殊恩。感奚啻于九迁；惧实深于三褫。臣谨当比德于玉，用书诸绅。道不下视而自存，必匪躬乃可报主；带则有余而若砺，一举手不敢忘君。惟俯殚犬马之忱，庶仰答乾坤之造。






○赐朝集使敕

卿等兼承朝委，分职外台，陈国之法制，为人之师长。将何宏宣政要，阜安甿俗，熙我淳德，以臻太和。顷年以来，户口逃逸，波逝而往，井邑虚弊，州县不以为事，逋亡乃是其常。言念下人，岂无怀土之恋；思皇多士，未有移风之术。缉宁政教，仁远乎哉。提振公方，道存於尔，宜加招抚，咸使安服。又去年诸州申有旱涝流亡，虽闻蠲放，莫能平允。多非清正守法，或以暗慢顺情，在於公私，俱不折衷。自今已后，务从於实。卿等职在亲人，稍存意於此。宜躬问疾苦，务从简惠，劝以桑穑，敦其学校，利而勿害，静则自安。卿等每还之时，朕亦尝有具诫。及闻至彼，多不遵行，咸以为朝廷常务，会同常礼，因循既久，罔以为意。卿宜敷宏朕意，宣慰人心，勉思政途，以奉朝奖。如仍旧相习，当别有处置。事有不便於人者，各与按察使商量奏闻。


○直陳楚藩行勘始末疏 【 行勘楚藩】

楚事千古疑案郭明龍以此得罪四明妖書事起凡陷不測此係公生平大事故特存之

今年二月間臣尚在翰林院掌院事通政司沈子木至臣寓邸謂臣曰、楚府儀賓袁渙等、持宗室華越疏來奏楚王、首相沈老先生堅不欲上、而渙等苦告不去、臣應以不知、子木謂取原疏來看、臣對以不願與聞、又月餘而臣始奉　旨署部事、楚王來奏華越矣奉　聖旨、覽王奏惡宗罪狀多端、各部院參看來說欽此、值四月初一日日食、閣臣赴部救護、首相沈一貫問臣楚事、臣應之曰聞宗室先有疏至矣、通政未之上也、惟當行撫按勘問時、三輔臣皆然、臨別時、一貫復私向臣耳語曰、貴部復本請無言通政匿疏事、又繼此而宗室華越至矣、仍赴部併各處訴告臣照舊例送會同館羈留、甫半日而通政司票有華越赴司改換月日以疏　上聞、候　旨未下、華越投揭臣部、大略謂邀截實封、廣行賄賂等情、臣當批儀司案候又思　祖宗之法、　宗室無久住京師之理、時華越巳住一月矣、臣隨上疏、請　旨處分令越去、奉　聖旨華越係楚属宗、如何結集群党、輒參正王、以小犯大、豈得公論、該部院會同該科參看來說、欽此臣以為事情重大、自當行勘、隨與一貫言之、乃一貫再三愁阻、謂親王不當勘問、但當体訪、而臣應之曰、臣與楚王宗室同城、而居、一有徧徇、禍且不測、事關宗社、不宜朦朧了事、若不行勘、科道官言之、一貫冷笑而向臣曰、科道斷不言也、臣之請勘、葢部中事体。未有不勘。而竟自處分者也。未有不勘而竟自停閣者也。不勘則楚王之跡不明。不堪則各宗之罪不定。今一貫先時于王疏則以為當勘。而今于各宗之疏則以為不當勘。亦何以服天下之心乎。夫行勘在部中、聽斷在地方、處分在　皇上臣何與之有焉、既而奉聖旨、這事情屢有明旨、你們既巳會同參勘、著行與該撫按從公悉心勘問、明白具奏、欽此臣又行文間楚王令挍尉夏槐持一帖、送臣壽儀百兩、囑臣曲庇、許臣萬金、臣以書復之曰、貴府事、但奉國法而行、尊貺毫不敢領也、屏其來人、不許再見、當時即欲發覺、緣楚事正在疑懼之中、難以張皇、恐涉好名、有傷雅道、又數月而湖廣撫按會勘疏至矣、奉　聖旨、這事情関係重大、禮部還會同都察院看議來說欽此不數日、楚王辯疏又至矣、奉　聖旨、覽王奏辯事情、與前撫按勘報尚有異同、還著九卿科道從公看議來說、欽此、諸臣之見、大略責成撫按者俱多、計各議單不下萬言、例該即日上奏、不敢稽緩遂不能一一抄謄、上煩　御覽、臣部謹括大旨而巳、隨將各單用印鈐記、次日仍令該司抄謄數本、分送本部、其事之始末、此臣今將華越原揭、楚王禮帖、上呈　御覽、夫沈子木之匿疏也、則謂一貫主之也、不知一貫何意也既一貫力不欲勘也、不知又何意也、臣窃以為事無大小、皆當上聞、而一貫乃有不欲上聞者、事無大小皆當付是非于天下、聽　皇上處分、而一貫乃欲以其意為行止、臣不意　皇上以腹心待一貫、而一貫乃不以腹心事　皇上也、以上諸語、臣可與一貫面質、何敢欺誑　皇上、試謂此等大事、當匿乎不當匿乎。當勘乎。不當勘乎。誰敢于二三千里之外冐昧擔當乎。葢自臣不受一貫之命、必知有今日矣康小人也察處巳久後來乘魏閹用事時借門戶求起魏閹亦鄙而斥之今聞御史康丕揚疏雖不言臣、而意似疑臣、楚王前後三疏、無一語疑臣、楚中無一人疑臣、不知疑之所從起也使臣而果可疑也楚王能不言乎、事若反坐、華越二十九人、能不怨乎、　皇上試問撫按、併在事司道府縣諸臣、有一事相聞、豈能為臣隱乎、恐諸臣各有人品、各有良心、不可以頤指氣使也、獨臣行能淺薄、不足服人、又無事過特皆足取怨、如近來不與人謚、與奪人之謚、皆不過為　皇上守法耳、乃一貫之恨臣深矣臣一日不去、將無死所、臣以守法而去官、臣有餘榮矣、伏乞　皇上放臣止?帚里、以謝一貫諸臣、不勝感激之至、其楚王禮單、華越原揭、臣不敢改易抄謄、謹封原紙、呈上　御覽、

皇明經世文編卷四百五十四終








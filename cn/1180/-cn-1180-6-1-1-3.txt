请宥言官以彰圣德疏


昨，该吏科给事中石星，疏陈时政，冒犯天威。伏奉御批：“石星这厮恶言讪上，好生无理，着锦衣卫拿在午门前，着实打六十棍。为民当差，不许欺纵！”

臣一闻此旨，不胜惊骇。仰惟皇上圣德宽弘，天覆地载。即位以来，敬大臣，礼群臣，矜不能，赦小过。至于言官论事，往往曲赐含容，未尝轻加罪责。今一旦有此处分，不知石星所言何事？致触圣怒如此。今日于该科取其原本观之，乃知石星所言，委为狂妄，不知事体。如鳌山灯，在正月二十间已即撤去；皇上于宫中游宴，一切减省，在廷之臣方切仰瞻，而星乃信其误闻，辄肆诬诋。至于经筵日讲，已奉钦依，择日举行；陆凤仪差写圣谕，已奉旨处分，不许救扰，而星乃呶呶焉复以为言。此其狂愚无识，恣肆妄言，在星诚为有罪，而在皇上亦有不能忍受者矣。但臣惓惓之愚，窃以为科道乃朝廷耳目之官，职司纠正，必平日养其刚正之风，宽其触冒之诛，而后遇事敢言，无所畏避，四方利弊得以上闻。我皇上登极之初，特下明诏，广求直言。故大小臣工，莫不幸际昌辰，遭逢明主，凡有一得之愚，皆愿献于阙下。今若因此一事，将石星遂加重谴，四方闻之，必谓朝廷求言，特虚文耳；转相告诫，以言为讳。虽有忠言谠论，四方利病，谁肯为朝廷言者？石星一人固不足惜，然因此折言官之气，开忌讳之门，则于圣朝从谏之盛美，岂不有亏？明诏求言之初意，岂不相背哉？且自古顺耳之言易从，逆耳之言难听。于逆耳难受之言，而能曲容之，乃为盛德。

臣追思皇上昔在藩邸，臣因进讲汉光武杀直臣韩歆事，反覆开导，言人臣进言之难。叹惜光武以明圣之主，不能容一韩歆，书之史册，为盛德之累。荷蒙皇上改容倾听。又于宫中，御书“文武献纳”四字，置之坐侧。是皇上因臣之言，有所感悟，而欲广纳忠谋，以追尧、舜之治也。今一闻直言，遂尔加罪，则皇上昔时所以感悟于臣言者，其心为何如哉？

臣又访得石星，原任行人，去年十月间，始选为给事中。草野之人，少不更事，乍被选用，职司言责，不量浅深，急于图报，故发言狂妄如此。原其本心，实亦无他。今既杖之于朝，则妄言者已知所警，乃又尽褫其职，发为编氓，臣窃以为过矣。今大臣皆持禄养交，莫肯尽言；谏官皆慑于天威，不敢申救。人臣缄默苟容，恐非国家之福。臣受国家厚恩，备位辅导，有股肱心膂之托，诚不愿皇上有此过举。伏望圣慈，哀悯狂愚，曲示宽宥，将石星召还原职，或谪降外任，以倡敢言之风，以开自新之门。则言者之狂妄，益无以解于天下之公恶。而皇上包容直臣之美，宥过赦罪之仁，将垂之万世而有光矣。

（留中。）






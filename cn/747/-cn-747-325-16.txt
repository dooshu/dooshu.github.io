○冬笋记

会心者行，表行者祥，故行藏於密，而祥发於外，欲人不知，不可得也。夫孝於人为和德，其应为阳气。笋yang物也，而以阴出，斯其效欤？重冰闭地，密雪滔天，而绿箨包生，不日盈尺。公之家执德庇人，仗义藩国，忘身於王室，不家於朱户。公世载盛德，人文冠冕，又天姿大贤，庭训括羽之日，诸季式亦克用训。我尔身也，共被为疏，礼庇身焉，御侮无所。花萼煜煜，烂其盈门；兄弟怡怡，穆然映女。且孝有上和下睦之难，尊贤容众之难，厚人薄已之难，自家刑国之难，加行之以忠信，文之以礼乐，斯其大者远者！况承顺颜色乎？况温清枕席乎？如果，故天高听卑，神鉴孔明。不然，笋曷为出哉？视诸故府，则昔之人亦以孝致斯瑞也。


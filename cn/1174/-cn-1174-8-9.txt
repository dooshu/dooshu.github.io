石经山

房山县西南四十里，有山好着白云，腰其半麓，曰白带山。所生芯题草，他山实无，曰芯题山。藏石经者，千年矣，始曰石经山，至今也，亦曰小西天云。北齐南岳慧思大师，虑东土藏教有毁灭时，发愿刻石藏，閟封岩壑中，以度人劫。岳坐下静琬法师，承师付嘱，自隋大业，迄唐贞观，大涅槃经成。其夜山为三吼，为生香树三十余。六月水涨，为浮大木千统至山下，构云居寺焉。唐玄宗第八妹金仙公主修之，我洪武二十六年又修之，正统九年又修之。山上雷音洞，高丈有余，纵横于高有倍，上幔覆。壁四刻经，柱四刻像。前石有扉，维以开闭。几案瓶罏皆石，石台有栏，横与堂亘。堂左洞二，右洞三，堂下洞二，皆经。唐迄元，代有续刻经目列石幢。人传洞之初穿，火龙也。今石壁凹凸处，犹烧痕矣。洞中燥而北潴，池之，井之。洞北有泉瀜瀜。窦石迳石，下山始润于土。木根石而资泉，藤腹乎木，亦资泉，自古幕泉上。径泉之南，旋旋登登。山五顶，号之曰五台。金仙公主各自石小塔以峰之。东台壁上，掌印四，号之曰文殊印也。别峰冠石，后广前锐，出于空虚，号之曰曝经台。山下左右，东峪寺、西峪寺。西峪寺后香树林，香树生处也。梦堂庵，唐梦堂师居处也。林后，琬公塔也。万历壬辰，达观和尚睹像设衰颓，石版残蚀，拊幢号痛，率僧芟除。是夜，为来风雷，光照岩壑。翌日启洞，拜经石，石下有穴，藏石函一尺，上刻：大隋大业十二年，岁次丙子，四月丁卯朔，八日甲子，于此函内，安置佛舍利三粒，愿住持永劫。三十六字。发视际，异香发于函，盖石、银、金函三发，而得小金瓶，舍利现矣。状黍米，色紫红。师悲恋礼赞，闻于慈圣太后，迎入供养。函瓶以玉，外函覆之，安置故处。僧憨山撰雷音窟舍利记，刻之石。按法苑珠林：白色，骨舍利；黑色，发舍利；赤色，肉舍利。兹三粒者，其肉色也。山古碑多于林木，著者二隋碑：一仁寿元年王臣暕碑，一仁寿元年王邵碑。五唐碑：一开元十年梁高望碑，一开元十五年王大说碑，一元和四年刘济碑，一景云二年宁思道碑，一太极元年王利贞碑。二辽碑：一清宁四年赵遵仁碑，一天庆八年沙门志才碑。二元碑：一至正元年贾志道碑，一至元二年释法稹碑。山半有庵，曰半山庵。庵上半里，蹄迹宛于石，号之曰果老驴迹，或碑实之。

华亭袁廷玉石经山○匹马西风古树边，那知此地有西天。山藏石刻五千卷，寺号云居八百年。舍利含光缘未至，芯题无种世难传。客来龙去凭谁问，野烧余灰火洞前。

长洲姚广孝观石经洞○峨峨石经山，莲峰吐金碧。秀气钟芯题，花雨分西域。竺坟五千卷，华言百师译。琬公惧变灭，铁笔写苍石。片片青瑶光，字字太古色。功成一代就，用藉万人力。流传鄙简篇，坚固陋板刻。深田地穴藏，高耸岩洞积。初疑鬼神工，乃著造化迹。延洪胜汲冢，防虞犹孔壁。不畏野火燎，讵愁苔藓蚀。此山既无尽，是法宁有极。如何大业间，而此至人出。幽明尔之功，乾坤配其德。大哉弘法心，吾徒永为则。

余姚赵锦石经山○畿辅之名山，芯题山奇峭。涧水下逶迤，峰石上辽绕。过巘百层楼，殊未臻堂奥。前望若阻严，折旋有窈窕。疏凿自何人，高朗协神教。遗经寄灵石，书楷亦臻妙。白云长自封，清风为除扫。我行祗皇役，朋从恣遐讨。是日烟云开，俎列山俱好。林鸟无数鸣，岭猿一再啸。缅惟藏经人，光争日月曜。

亳州薛蕙石经山○翠巘双林合，丹梯一径悬。洞门窥地底，石室与天连。文字开龙藏，金银布梵筵。兹山实灵异，吾欲托栖禅。

吴县蒋山卿石经山○金筵初布地，玉字旧藏经。石室青霞护，松门白日扃。洞冲多宿雾，岩俯四垂星。未厌探奇意，虚疑入杳冥。

会稽王思任石经山遇南公时将重兴寺事○空山寺悄深，万木俱不语。痡马穷斜阳，石齿何龃龉。老松窥巅壑，流根坐苍鼠。磴转径忽开，蜃宫结岛屿。中有白云封，隋僧函教处。七穴几千年，名书瘗虞楮。一洞响雷音，莲华满两序。展玩不忍别，既去复延伫。远公偶相招，泉与石同煮。静夜来天香，梵音如律吕。言念寺圮崩，栋逸遗残础。春草换春风，碑土荡何所。废兴各以时，七尺犹堪许。

侯官曹学诠石经山○嵬峨千地刹，迢递几林亭。是界应居佛，空山信有灵。火龙潭内赤，慈鹫岭头青。不构岩为室，遥临石作扃。钟声虚度汉，幡影湿飘星。贝叶翻三藏，刀锥付五丁。参差封列洞，隐见瞷疏棂。善护中宫敕，无摩历代铭。指心因见法，触景但闻馨。即此皈依切，奚须物役停。还持舍利子，普照世途冥。

慈溪冯有经云居寺○青青岑嶂切天开，涧石萦回半隐苔。松下覆茅精舍出，花间纡径远泉来。经思劫后存无恙，塔想生前愿可哀。洞去火龙香去树，云居日夕隐风雷。

石经洞○小西方境隔层台，半岭何年一藏开。舍利涌光文字住，香林施净帝天来。山名白带知幽爽，洞作烧痕试劫灰。更上高峰最高处，风雷竟日为鸣哀。

嘉兴谭贞默石经山诗呈王墨池先生○范阳雄郡竺山岑，幻出云居香树林。南岳勇传隋季法，石镫痴续劫灰心(时石镫庵南公续刻石经)。螺书龙画经风雨，孔壁周藏并古今。自是有缘依帝寝，阴浓泉永足幽寻。

浮山释佛光石经山○绕绕寻思老宿心，古云今护石函经。分泉直下东西峪，续刻详开夷夏名。草长芯题承佛记，洞弥香雾走山灵。琬公寂寂余孤塔，涧水潺惟松月听。

上海潘焕明石经洞○掷杖拜山经，凄凉古佛心。老苔封旧篆，棱石别新铭。法自参三界，神应守六丁。一函先示寂，愿切后人成。

长洲汪邦柱石经山○山湾迂杖藜，山岭各招提。穿穴龙腥在，旋林鸟语齐。洞云经水火，贞珉勒唐隋。别有幽深径，踟蹰日又西。

莆田释真静石经山○胜迹传来古，碑藏冀北天。雷音名法窟，龙气护香烟。遍礼五峰塔，经过七洞泉。日斜云路复，坐树听鸣蝉。

盱眙李言恭小西天○鸟道千盘去，深深庵梦堂。可怜虚妄界，与作久长方。赭洞龙辛苦，香林云宿藏。经残僧入塔，令我思苍茫。

亳州朱宗吉小西天登雷音寺阁○阁眺层岚大漠开，四垂青霭胜游哉。卷帘五凤云中出，倚槛诸陵树杪来。下界烟钟昏[曛]涧壑，高天霜笛晓楼台。故园南望三千里，秋满关河首重回。

西峪寺○群山西北走幽燕，客与岩阿住宿缘。石室有经来白马，恒河何日长青莲。龙随法雨潭中出，尘引天花座上悬。一自南能留偈后，千年空指佛灯传。

洪州李迁小西天○秋至水泉清，幽寻在北坰。林多云隐寺，岩古石藏经。幢柱思年代，龙痕见影形。客来旋塔去，斜日洞门扃。

孟津王铎小西天○曲路云相间，阳坡先认春。面犹盘古日，诗是大明人。石髓丹山复，碑趺绿藓屯。重来头恐白，阅世此嶙峋。

嘉兴释行忞香树庵○无寻香树处，故碣语蹉跎。言念石函寿，能如尘劫多。饭香时鸟下，钟晓宿云过。行脚何期日，三年再此阿。

仪真释福阔游东西二峪○一泉生二峪，钟磬落云窝。掌印佛曾现，蹄痕仙偶过。堂中梦可断，岳到劫如何。感慨无边意，荒碑带藓摩。

徽州吴惟明雷音洞○迂回转山麓，得境曰西天。礼佛云开洞，藏经石纪年。峰飞秋壑雨，月带暮钟烟。扪读荒碑竟，怀瞻意黯然。

嘉兴骆骎曾小西天○峪口旋旋路欲迷，登峰才见此峰低。香林芯草西来意，不道西天更向西○凿石空山自六朝，留将双塔插烟霄。幽燕十二州中土，残碣惊看纪大辽○独怜宋碣此间无，献纳谁争督亢图。今日去天才尺五，金元遗石委平芜○破壁曾传上古书，经成瘗石计非疏。只缘地下无秦火，不向人间较鲁鱼。

长洲孙嗣烈石经山○洞开龙去已千年，树老无香生野烟。南岳只云尘劫永，百忙不了石头禅。

吴江释真可题琬公塔院○原上纵横古石僵，年年蚀雪与饕霜。后人莫问高僧处，心在经函身塔藏○云居深处长春薇，翠壁腰云四望迷。拂拭石幢松树下，慈悲山鸟向人啼○万里峨眉去复来，古碑无字尽苍苔。琬公遗愿身先去，泪在青山到劫灰。

嘉兴释道耕礼琬公塔院志感○七洞琅函今未成，一区荒土墓门平。年年异草延春色，处处残碑阅涧声。风散晓钟村落静，山亲高汉斗星明。住持永劫无穷愿，心逐寒云绕帝京。

徽州吴惟明礼三藏塔○山溪新雨涨，蹇渡湿糇粮。处处寻香树，荒荒多稻场。塔森苔藓白，峰散菊花黄。金石延尘劫，瞻依思杳茫。

顺天王嘉谟石经山别墅○叠嶂相将至，一尊皈白灵。荒碑无俗字，古洞有遗经。涧过石生白，藤盘叶驻青。天风吹太急，倚杖立高冥○茅屋半幽村，因松结小园。云根引恒岱，水脉别清浑。速荫多栽柳，荒凉晏启门。孤怀秋汗漫，日与野人言。


其十三 题五（有序）苗图

梁玉立大司农梦仙人送五苗图，既得一子，遂以五苗名之，令方邵村补画焉，而徵予词。
望气佳哉，蕉林书屋，得宝隋和。
看皋庑家声，天边台斗，彩鸾国色，地上姮娥（母吴氏）。
玉燕投怀，石麟露角，更胜珠哥与户哥（司农二子小名）。
徵兰梦，记五苗丝绣，玉叶金柯。

不惟孔释摩挲。
有后稷携来瓜瓞歌。
算学士文章，原名陶谷，将军勋业，也号田禾。
左握干戈，右持俎豆，何似堂封万石多。
询占者，是翁官农父，儿取高科。


陈宓　题妙寂寺

老鹊呼檐人起早，华鲸催午日西迟。

不因地迥稀尘事，那得冬阴似夏时。

陈宓

陈宓　题妙寂寺

四绕青峦峻，西东碧浪扬。

孤忠招宝翰，正色著祠堂。

孰继功言盛，空嗟草木长。

蓼莪时一诵，洒泣泪千行。

陈宓

陈宓　题妙寂寺

百代公师墓，千年妙应林。

香随清昼永，山泣晚秋深。

列桂团风露，高松耐古今。

过墙深夜月，触目倍伤心。

陈宓

陈宓　题妙寂寺

寺古静还僻，小窗幽更深。

观时知句眼，读易见天心。

霜露宵增感，烟云晓见侵。

独坐思往昔，愁绝泪盈襟。

陈宓


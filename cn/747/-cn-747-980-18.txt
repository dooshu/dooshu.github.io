○对临宫判

〈景登高临宫，法司断徒一年。景诉云令所。〉

帝宅天居，深宫邃宇，阊阖爰启，甘泉是壮。必资恭敬，无或登临，景昧科条，辄兹违犯。且登临之理，抑有前闻，桓景所以消灾，山涛犹其望远。若非此道，终合加刑。法司处以徒年，景诉犹为文过，谓从令所，冀减严科。且前星发辉，少阳开景，银榜之门斯辟，玉裕之德称尊，焉可轻然，聿来凭眺。法司科诘，正合公途。


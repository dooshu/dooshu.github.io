◇选贤诏（鸿嘉二年三月）

古之选贤，傅纳以言，明试以功，故官无废事，下无逸民，教化流行，风雨和时，百谷用成，众庶乐业，咸以康宁。朕承鸿业，十有馀年，数遭水旱疾疫之灾，黎民娄困於饥寒，而望礼义之兴，岂不难哉？朕既无以率道，帝王之道，日以陵夷，意乃招贤选士之路郁滞而不通与？将举者未得其人也？其举敦厚有行义能直言者，冀闻切言嘉谋，匡朕之不逮。（《汉书·成纪》）


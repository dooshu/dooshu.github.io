卷四十一

<史部,别史类,郝氏续後汉书>

钦定四库全书

续後汉书卷四十一　　　　元　郝经　撰

列传第三十八

魏臣

韩暨【韩宣】　崔林　高柔　孙礼　王观

韩暨字公至南阳堵阳人韩王信之後也祖术河东太守父纯南郡太守同县豪石陈茂谮暨父兄几至大辟暨阳不以为言庸赁积资隂结死士遂追寻禽茂以首祭父墓由是显名举孝亷司空辟皆不就乃变姓名隐居避乱鲁阳山中山民合党欲行寇掠暨散家财设牛酒请其渠师为陈安危山民化之终不为害避袁术命召徙居山都之山荆州牧刘表礼辟遂遁逃南居孱陵界所在见敬爱而表深恨之暨惧应命除宜城长曹操平荆州辟为丞相士曹属後迁乐陵太守徙监冶谒者旧时冶作马排【原注蒲拜反】每一熟石用马百匹更作人排又费功力暨乃因长流为水排计其利益三倍於前在职七年器用充实制书褒赞就加司金都尉班亚九卿曹丕立封宜城亭侯黄初七年迁太常进封南乡亭侯邑二百户时新都雒阳制度未备而宗庙主祏【原注魏志注祏音石春秋传曰命我先人典司宗祏注曰宗庙所以藏主石室者】皆在邺都暨奏请迎邺四庙神主建立雒阳庙四时烝尝亲奉粢盛崇明正礼废去淫祀多所匡正在官八年以疾逊位景初二年春诏曰太中大夫韩暨澡身浴德志节高洁年踰八十守道弥固可谓纯笃老而益邵者也其以暨为司徒夏四月卒諡曰恭侯暨临终遗言曰夫俗奢者示之以俭俭则节之以礼历见前代送终过制失之甚矣若尔曹敬听吾言敛以时服葬以土藏穿毕便葬送以瓦器慎勿有增益又上疏曰生有益於民死犹不害於民况臣备位台司在职日浅未能宣扬圣德以广益黎庶寝疾弥留奄即幽冥方今百姓农务不宜劳役乞不令雒阳吏民供设丧具惧国典有常使臣私愿不得展从谨冒死以闻惟蒙哀许帝得表嗟叹乃诏曰故司徒韩暨积德履行忠以立朝至於黄髪直亮不亏既登三事望获毗辅之助如何奄忽天命不永曾参临没易箦以礼晏婴尚俭遣车降制【原注礼记曾子曰晏子可谓知礼也已恭敬之有焉有若曰晏子一狐裘三十年遣车一乘及墓而反国君七个遣车七乘大夫五个遣车五乘晏子焉知礼遣弃战反】今司徒知命遗言恤民必欲崇约可谓善始令终者也其丧礼所设皆如故事勿有所阙特赐温明秘器衣一称五时朝服玉具剑佩子肇嗣卒子邦嗣【原注楚国先贤传邦字长林少有才学晋武帝时为野王令有称绩为新城太守坐举野王故吏为新城计吏武帝大怒遂杀邦暨次子繇高阳太守繇子洪侍御史洪子夀字德真贾充壻也晋诸公赞曰自暨已下世治素业夀能敦尚家风性尤忠厚早历淸职惠帝践阼为散骑常侍迁守河南尹病卒赠骠骑将军夀妻贾充女充无後以夀子谧为嗣弱冠为秘书监侍中性骄佚而才出衆少子蔚亦有器望并为赵王伦所诛韩氏遂灭　谨案目録附韩宣今阙】

谨案目録此下有崔林传今阙

高柔字文惠陈留圉人也父靖为蜀郡都尉【原注陈留耆旧传靖高祖父固不仕王莽世为淮阳太守所害以烈节垂名固子慎字孝甫敦厚少华有沈深之量抚育孤兄子五人恩义甚笃琅邪相何英嘉其行履以女妻焉英即车骑将军熙之父也慎历二县令东莱太守老病归家草屋蓬户瓮缶无储其妻谓之曰君累经宰守积有年岁何能不少为储蓄以遗子孙乎慎曰我以勤身清名为之基以二千石遗之不亦可乎子式至孝常尽力供养永初中螟蝗为害独不食式麦圉令周疆以表州郡太守杨舜举式孝子让不行後以孝亷为郎次子昌弟赐并为刺史郡守式子弘孝亷弘生靖】柔留乡里谓邑中曰今者英雄并起陈留四战之地也曹将军虽据兖州本有四方之图未得安坐守也而张府君先得志於陈留吾恐变乘间作也欲与诸君避之衆皆以张邈与曹操善柔又年少不然其言柔从兄干袁绍甥也【原注裴松之曰案陈留耆旧传及谢承书干应为柔从父非从兄也未知何者为误】在河北呼柔柔举宗从之会靖卒於西州时道路艰澁兵寇纵横而柔冒艰险诣蜀迎丧辛苦荼毒无所不尝三年乃还操平袁氏以柔为管长县中素闻其名奸吏数人皆自引去柔教曰昔丙吉临政吏尝有非犹尚容之况此诸吏於吾未有失乎其召复之咸还皆自励咸为佳吏高干既降顷之以并州叛柔自归操欲因事诛之以为刺奸令史处法允当狱无留滞夙夜勤恪至拥膝抱文书而寝操尝夜微出观察诸吏见柔哀之徐解裘覆柔而去遂辟为丞相仓曹属操欲遣锺繇等讨张鲁柔谏以为今猥遣大兵西有韩遂马超谓为已举将相扇动作逆宜先招集三辅三辅苟平汉中可传檄而定也繇入关遂超等果反魏国初建为尚书郎转拜丞相理曹掾令曰夫治定之化以礼为首拨乱之政以刑为先是以舜流四凶族臯陶作士汉祖除秦苛法萧何定律掾清识平【谨案平陈志作年】当明於宪典勉恤之哉鼓吹宋金等在合肥亡逃旧法士亡考竟其妻子操患犹不息更重其刑金有母妻及二弟皆给官主者奏尽杀之柔启曰士卒亡军诚在可疾然窃闻其中时有悔者愚谓乃宜贷其妻子一可使贼中不信二可使诱其还心正如前科固已絶其意望而猥复重之柔恐自今在军之士见一人亡逃诛将及已亦且相随而走不可复得杀也此重刑非所以止亡乃所以益走尔操曰善即止不杀金母弟蒙活者甚衆迁为颍川太守复还为法曹掾时置校事卢洪赵达等使察羣下柔谏曰设官分职各有所司今置校事既非居上信下之旨又达等数以憎爱擅作威福宜捡治之操曰卿知达等恐不如吾也要能刺举而办衆事使贤人君子为之则不能也昔叔孙通用羣盗良有以也【原注汉书叔孙通之降汉从弟子百余人然无所进剸言诸故羣盗壮士进之弟子皆曰事先生数年幸得从降汉今不进臣等剸言大猾何也通乃谓曰汉王方蒙矢石争天下诸生寜能鬬乎故先言斩将搴旗之士诸生且待我我不忘矣】达等後奸利发操杀之以谢柔曹丕立以柔为治书侍御史赐爵关内侯转加治书执法民间数有诽谤妖言丕疾之有妖言辄杀而赏告者柔上疏曰今妖言者必戮告之者辄赏既使过误无反善之路又将开凶狡之羣相诬罔之渐诚非所以息奸省讼缉熙治道也昔周公作诰称殷之祖宗咸不顾小人之怨在汉太宗亦除妖言诽谤之令臣愚以为宜除妖谤赏告之法以隆天父养物之仁丕不即从而相诬告者滋甚丕乃下诏敢有以诽谤相告者以所告者罪罪之於是遂絶校事刘慈等自黄初初数年之间举吏奸罪以万数【谨案今志作举吏民奸罪宋本无民字与此合通志亦无民字】柔皆请惩虚实其余小小挂法者不过罚金四年迁为廷尉魏初三公无事又希与朝政柔上疏曰天地以四时成功元首以辅弼与治成汤仗阿衡之佐文武凭旦望之力逮至汉初萧曹之俦并以元勲代作心膂此皆明王圣主任臣於上贤相良辅股肱於下也今公辅之臣皆国之栋梁民所具瞻而置之三事不使知政遂各偃息养高鲜有进纳诚非朝廷崇用大臣之义大臣献可替否之谓也古者刑政有疑辄议於槐棘之下自今之後朝有疑议及刑狱大事宜数以咨访三公三公朔望之日又可特延入讲论得失博尽事情庶有禆起天听弘益大化丕嘉纳焉丕以宿嫌欲枉法诛治书执法鲍勋而柔固执不从丕怒甚遂召柔诣台遣使者承旨至廷尉考竟勋勋死乃遣柔还寺曹叡立封柔延夀亭侯时博士执经柔上疏曰臣闻尊道重学圣人洪训褒文崇儒帝者明义昔汉末陵迟礼乐崩坏雄桀虎争以战陈为务遂使儒林之羣幽隐而不显太祖初兴愍其如此在於拨乱之际并使郡县立教学之官高祖即位遂阐其业兴复辟雍州立课试於是天下之士复闻庠序之教亲俎豆之礼焉陛下临政允迪明哲敷弘大猷光济先轨虽夏启之承基周成之继业无以加也然今博士皆经明行修一国清选而使迁除限不过长惧非所以崇显儒术帅励怠惰也孔子称举善而教不能则劝故楚礼申公学士鋭精汉隆卓茂搢绅竞慕臣以为博士者道之渊薮六艺所宗宜随学行优劣待以不次之位敦崇道教以劝学者於化为弘叡纳之後大兴殿舍百姓劳役广采衆女充盈後宫皇子连夭继嗣未育柔上疏曰二虏狡猾潜自讲肄谋动干戈未图束手宜蓄养将士缮治甲兵以逸待之而顷兴造殿舍上下劳扰若使吴蜀知人虚实通谋并势复俱送死甚不易也昔汉文惜十家资不营小台之娱【原注汉书孝文尝欲作露台召匠计之直百金上曰百金中人十家之产也吾奉先帝宫室尝恐羞之何以台为】去病虑匈奴之害不遑治第之事况今所损者非惟百金之费所忧者非徒北狄之患乎可粗成见所营立以充朝宴之仪乞罢作者使得就农二方平定复可徐兴昔轩辕以二十五子传祚弥远周室以姬国四十历年滋多陛下聪达穷理尽性而顷皇子连多夭逝熊罴之祥又未感应羣下之心莫不悒戚周礼天子后妃以下百二十人嫔嫱之仪既以盛矣窃闻後庭之数或复过之圣嗣不昌殆或由此臣愚以为可妙简淑媛以备内宫之数其余尽遣还家且以育养精神专静为宝如此则螽斯之徵可庶而致矣叡报曰知卿忠允乃心王室辄克昌言他复以闻时猎法甚峻宜阳典农刘龟窃於禁内射兎其功曹张京诣校事言之叡匿京名收龟付狱柔表请告者名叡大怒曰刘龟当死乃敢猎吾禁地送龟廷尉廷尉便当考掠何复请告者主名吾岂妄收龟邪柔曰廷尉天下之平也安得以至尊喜怒而毁法乎重复为奏辞指深切叡意悟乃下京名即还讯各当其罪时制吏遭大丧者百日後皆给役有司徒吏解弘遭父丧後有军事受?当行以疾病为辞诏怒曰汝非曾闵何言毁邪促收考竟柔见弘信甚羸劣奏陈其事宜加寛贷叡乃诏曰孝哉弘也其原之初公孙渊兄晃为叔父恭任内侍先渊未反数陈其变及渊谋逆叡不忍市斩欲就狱杀之柔上疏曰书称用罪伐厥死用德彰厥善此王制之明典也晃及妻子叛逆之类诚应枭县勿使遗育而臣窃闻晃先数自归陈渊祸萌虽为凶族原心可恕夫仲尼亮司马牛之忧祁奚明叔向之过【原注左氏传晋侯问叔向之罪祁奚乘馹而见宣子曰夫谋而鲜过惠训不倦者叔向有马社稷之固也犹将十世宥之以劝能者今一不免其身以弃社稷不亦惑乎宣子说与之乘以言诸公而免之】在昔之美义也臣以为晃信有言宜贷其死苟自无言便当市斩今进不赦其命退不彰其罪闭着囹圄使自引分四方观国或疑此举也叡不听竟遣使齎金屑饮晃及其妻子赐以棺衣殡敛于宅【原注孙盛曰闻五帝无诰誓之文三王无盟祝之事然则盟誓之文始自三季质任之作起于周微夫贞夫之一则天地可动机心内萌则鸥鸟不下况信不足焉而祈物之必附猜生於我而望彼之必怀何异挟氷求温抱炭希凉者哉且夫要功之伦陵肆之类莫不背情任计昧利忘亲纵怀慈孝之爱或虑倾身之祸是以周郑交恶汉高请羹隗嚣捐子马超背父其为酷忍如此之极也安在其因质委诚取仕永固哉世主若能远览先王闲邪之至道近鉴狡肆徇利之凶心胜之以解网之仁致之以来苏之惠曜之以雷霆之威润之以时雨之施则不恭可歛祍于一朝炰哮可屈膝於象魏矣何必拘厥亲以来其情逼所爱以制其命乎苟不能然而仗夫计术笼之以权数捡之以一切虽览一室而庶徵於四海法生鄙局翼或半之暂益自不得不有不忍之刑以遂孥戮之罚亦犹渎盟由乎一人而云俾坠其师无克遗育之言尔岂得复引四罪不及之典司马牛获宥之义乎假令任者皆不保其父兄辄有二三之言曲哀其意而悉活之则长人子危亲自存之悖子弟虽质必无刑戮之忧父兄虽逆终无剿絶之虑柔不究明此术非盛王之道宜开张远义蠲此近制而陈法内之刑以申一人之命可谓心存小善非王者之体古者杀人之中又有仁焉刑之于狱未为失也裴松之曰辨章事理贵得当时之宜无为虚唱大言而终归无用浮诞之论不切于实犹若尽螭魅之象而踬于犬马之形也质任之兴非防近世况三方鼎峙辽东偏远羁其亲属以防未然不为非矣柔谓晃有先言之善宜蒙原心之宥而盛责柔不能开张远理蠲此近制不达此言竟为何谓若云猜防为非质任宜废是谓应大明先王之道不预任者生死也晃之为任历年已久岂得于杀活之际方论至理之本是何异丛棘既系事须判决空论刑措之美无闻当不之实哉其为迂濶亦已甚矣汉高事穷理廹权以济亲而总之酷忍之科既已大有所诬且自古以来未有子弟妄告父兄以图全身者自存之悖未之或闻晃以兄告弟而其事果验谓晃应杀将以遏防若言之亦死不言亦死岂不杜归善之心失正刑之中哉昔赵括之母以先请获免锺会之兄以密言全子古今此比盖为不少晃之前言事同斯例而独遇否闭良可哀哉】是时杀禁地鹿者身死财产没官有能觉告者厚加赏赐柔上疏曰圣王之御世莫不以广农为务俭用为资夫农广则谷积用俭则财蓄蓄财积谷而有忧患之虞者未之有也古者一夫不耕或为之饥一妇不织或为之寒中间已来百姓供给衆役亲田者既减加顷复有猎禁羣鹿犯暴残食生苗处处为害所伤不赀民虽障防力不能御至如荥阳左右周数百里岁略不收元元之命实可矜伤方今天下生财者甚少而麋鹿之损者甚多卒有兵戎之役凶年之灾将无以待之惟陛下览先圣之所念愍稼穑之艰难寛放民间使得捕鹿遂除其禁则衆庶永济莫不悦豫矣不报【原注魏名臣奏载柔上疏曰臣深思陛下所以不早取此鹿者诚欲极蕃息然後大取以为军国之用然臣窃以为今鹿但有日耗终无从得也何以知之今禁地广轮且千余里臣下计无虑其中有虎大小六百头狼有五百头狐万头使大虎一头三日食一鹿一虎一岁食百二十鹿是为六百头虎一岁食七万二千头鹿也使十狼日共食一鹿是为五百头狼一岁共食万八千头鹿鹿子始生未能善走使十狐一日共食一子比至健走一月之间是为万狐月共食鹿子三万头也大凡一岁所食十二万头其鵰鹗所害臣置不计以是推之终无从得多不如早取之为便也】顷之护军营士窦礼近出不还营以为亡表言逐捕没其妻盈及男女为官婢盈连至州府称寃自讼莫有省者乃辞诣廷尉柔问曰汝何以知夫不亡盈垂泣对曰夫少单特养一老妪为母事甚恭谨又哀儿女抚视不离非是轻狡不顾室家者也柔重问曰汝夫不与人有怨讐乎对曰夫良善与人无讐又曰汝夫不与人交钱财乎对曰尝出钱与同营士焦子文求不得时子文适坐小事系狱柔见子文问所坐言次曰汝颇曾举人钱不子文曰自以单贫初不敢举钱物也柔察子文色动遂曰汝昔举窦礼钱何言不邪子文怪知事露因对不次柔曰汝已杀礼便宜早服子文於是叩头具首杀礼本末埋藏处所柔便遣吏卒承子文辞往掘礼即得其屍?书复盈母子为平民班下天下以礼为戒在官二十三年转为太常旬日迁司空後徙司徒司马懿奏免曹爽皇太后诏召柔假节行大将军事据爽营懿谓柔曰君为周勃矣爽诛进封万岁乡侯曹髦立进封安国侯转为太尉曹奂立增邑并前四千前後封二子亭侯景元四年年九十卒諡曰元侯孙浑嗣咸熙中开建五等以柔等着勲前朝改封浑昌陆子【原注晋诸公讃柔长子隽大将军掾次诞历三州刺史太仆诞放率不伦而决烈过人次光字宣茂少习家业明练法理晋武帝世为长沙御史与中丞同迁守廷尉後即真□诞与光异操谓光小节常轻侮之而光事诞愈谨终於尚书令追赠司空】

孙礼字德达涿郡容城人也曹操平幽州召为司空军谋掾初丧乱时礼与母相失同郡马台求得礼母礼推家财尽以与台台後坐法当死礼私导令踰狱自首既而曰臣无逃亡之义径诣刺奸主簿温恢嘉之具白操各减死一等後除河间郡丞稍迁荥阳都尉鲁山中贼数百人保固险阻为民作害乃徙礼为鲁相礼之官出俸谷发吏民募首级招纳降附使还为间应时平泰历山阳平原平昌琅邪太守从大司马曹休攻吴於夹石口礼谏以为不可深入不从而败迁平阳太守入为尚书曹叡方修宫室而节气不和天下少谷礼固争罢役诏曰敬纳谠言促遣民作时李惠监作复奏留一月有所成讫礼径至作所不复重奏称诏罢民叡奇其意而不责也叡猎於大石山虎趋乘舆礼便投鞭下马欲奋剑斫虎诏令礼上马叡临卒以曹爽为大将军宜得良佐於牀下受遗诏拜礼大将军长史加散骑常侍礼亮直不挠爽勿便也以为扬州刺史加伏波将军赐爵关内侯吴大将全琮帅数万衆来侵时州兵休使在者无几礼躬勒卫兵御之战於芍陂自旦及暮将士死伤过半礼犯蹈白刃马被数创手秉枹鼓奋不顾身吴人乃退诏书慰劳赐绢七百疋礼为死事者设祀哭临哀号发心皆以绢付亡者家徵拜少府出为荆州刺史迁冀州牧司马懿谓礼曰今清河平原争界八年更三刺史【谨案陈志作更二刺史】莫能决之虞芮待文王而决【原注史记虞芮之人有狱不能决及如周入界耕者皆让畔民俗皆让长虞芮之人未见西伯皆慙相谓曰吾所争周人所耻何往为祗取辱尔遂还俱让而去】宜善令分明礼曰讼者据墟墓为验听者以先老为正而老者不可加以榎【原注音贾】楚又墟墓或还就高敞或徙避仇讐如今所闻虽臯陶犹将为难若欲使必也无讼当以烈祖初封平原时图决之何必推古问故以益辞讼昔成王以桐叶戏叔虞周公便以封之【原注史记成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏尔史佚曰天子无戏言言则史书之礼成之乐歌之於是遂封叔虞于唐】今图藏在天府便可於坐上断也岂待到州乎懿曰是也当别下图礼到案图宜属平原而曹爽信清河言下书云图不可用当参异同礼上疏曰管仲覇者之佐其器又小犹能夺伯氏骈邑使没齿无怨言臣受牧伯之任奉圣朝明图验地着之界界实以王翁河为限而鄃以马丹候为验诈以鸣犊河为界假虚讼诉疑误台阁窃闻衆口铄金浮石沈水三人成市虎慈母投其杼【原注战国策龎葱与太子质於邯郸谓魏王曰今一人言市有虎王信之乎王曰否二人言市有虎王信之乎王曰寡人疑之矣三人言市有虎王信之乎王曰寡人信之矣龎葱曰夫市之无虎明矣然三人言而成虎今邯郸去大梁也远于市而议臣者过於三人矣愿王察之矣王曰寡人自为知于是辞行而谗言先至後太子罢质果不得见　史记鲁有与曾参同姓名者杀人人告其母曰曾参杀人其母织自若也顷之一人又告之曰曾参杀人其母尚织自若也顷又一人告之曰曾参杀人其母投杼下机踰墙而走】今二郡争界八年一朝决之者缘有解书图画可得寻案擿校也平原在两河向东上其间有爵堤爵堤在高唐西南所争地在高唐西北相去二十余里可谓长叹息流涕者也案解与图奏而鄃不受诏此臣软弱不胜其任臣亦何顔尸禄素飱辄束带着履驾车待放爽见礼奏大怒劾礼怨望结刑五岁在家期年衆人多以为言除城门校尉时匈奴王刘靖部衆强盛而鲜卑数寇边乃以礼为并州刺史加振武将军使持节护匈奴中郎将往见司马懿有忿色而无言懿曰卿得并州少邪恚理分界失分乎今当远别何不欢也礼曰何明公言之乖细也礼虽不德岂以官事为意耶本谓明公齐踪伊吕匡辅魏室上报明帝之托下建万世之勲今社稷将危天下凶凶此礼之所以不悦也因涕泣横流懿曰且止忍不可忍爽诛後入为司隶校尉凡临七郡五州皆有威信迁司空封大利亭侯邑一百户礼与卢毓同郡时辈而情好不睦为人虽互有长短然名位略齐云嘉平二年卒諡曰景侯孙元嗣王观字伟台东郡廪丘人也少孤贫厉志曹操召为丞相文学掾出为高唐阳泉酇任令所在称治曹丕立入为尚书郎廷尉监出为南阳涿郡太守涿北接鲜卑数有寇盗观令边民十家已上屯居筑京候时或有不愿者观乃假遣朝吏使归助子弟不与期会但敕事讫各还於是吏民相率不督自劝旬日之中一时俱成守御有备寇钞以息曹叡立下诏书使郡县条为剧中平者主者欲言郡为中平观教曰此郡滨近外虏数有寇害云何不为剧耶主者曰若郡有外剧恐於明府有任子观曰夫君者所以为民也今郡在外剧则於役条当有降差岂可为太守之私而负一郡之民乎遂言为外剧郡後送任子诣邺时观但有一子而又幼弱其公心如此观治身清素帅下以俭僚属承风莫不自厉叡如许昌召观为治书侍御史典行台狱时多有仓卒喜怒而观不阿意顺指司马懿请观为从事中郎迁为尚书出为河南尹徙少府曹爽使材官张达斫家屋材及诸私用之物观闻知皆録夺以没官少府统三尚方御府内藏玩弄之宝爽等奢放多有干求惮观守法乃徙为太仆司马懿诛爽使观行中领军据爽弟羲营赐爵关内侯复为尚书加驸马都尉曹髦立封中乡亭侯顷之加光禄大夫转为右仆射曹奂立进封阳乡侯增邑千户并前二千五百户迁司空固辞不许遣使即第拜授就官数日上送印绶辄自舆归里舍卒於家遗令藏足容棺不设明器不封不树諡曰肃侯子悝嗣咸熙中开建五等以观着勲前朝改封悝胶东子

议曰高柔善宦终居元老弊弊焉为司马懿役使共剪曹宗懿以周勃勒之而不耻孔光张禹之流也孙礼蹇蹇抗直不挠王观劲挺清亮并有王臣之风亦坠懿术中与之共事其智不足称也韩暨年踰八十叨践台鼎老不知止者也孔子道配天地贤於尧舜自生民以来未之有盛德万世祀可也故自高帝过鲁躬以大牢致祀於是天子致敬同夫郊庙後世因之与社稷遍天下为通祀崔林何人辄敢置议以为不宜祀於非族可谓非圣无法矣

赞曰诸公蔼蔼继处端揆靖共正直肃清皇轨德儒妄议公至冒素文惠持禄台衮式污








◇为武帝与谢フ敕

吾以菲德，属当期运，鉴与吾言，思隆治道。而明不远烛，所蔽者多，实寄贤能，匡其寡暗。尝谓山林之志，上所宜弘，激贪厉薄，义等为政。自居元首，临封百司，虽复执文经武，各修厥职，群才竞爽，以致和美，而镇风静俗，变教论道，自非箕、颖高人，莫膺兹寄。是用虚心侧席，属想清尘。不得不屈兹独往，同此濡足；便望释萝袭衮，出野登朝。必不以汤有惭德，武未尽善，不降其身，不屈其志，使璧帛虚往，蒲轮空归，倾首东路，望兼立表。羲、轩邈矣，古今殊事，不获总驾崆峒，依风问道。今方复引领云台，虚己宣室，纡贤之愧，载结寝兴。（□□□□□□□□）


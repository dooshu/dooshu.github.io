陈伯康二首

【秋千辞】

梨花庭院香飘满，架架秋千笑声软。

红妆共斗青春妍，长绳欲系白日短。

掌中飞燕旋风斜，楼外绿珠坠落花。

素娥弄蟾奔窃药，秦女乘鸾初去家。

半空著脚看亦好，平地失身更颠倒。

人生行乐贪少年，昔时女伴今皆老。

慵来听说摧眉峰，整顿衣裳为敛容。

玉樽余酒醉不得，月明高架粉墙空。

【桃胶香鬟歌】

深闺美人春睡起，侧倚银台注秋水。

鬅松两鬓雾半垂，欲下犀梳不能理。

春云暖雨桃胶香，调兰抹麝试新妆。

岂无膏沐污颜色，思此佳人日断肠。

君不见望仙结绮螺千斛，隋家但写双蛾绿。

白发宫人奈老何，转头依旧庭花曲。

◎补诗

☆赵迪（一首）

【登余干城】

荒原落日过重城，万里苍茫感客情。

乡思雨中和雁断，秋风江上见人行。

枫林西入吴江远，驿路东分楚水平。

遥望天涯流落久，暮云啼鸟自纵横。

◎补人

☆董征士希吕（一首）

【同陈景明林熙绩赋得折梅寄远】

故人别我音尘阙，两见寒梅破香雪。

怅望清飞官阁云，相思梦断罗浮月。

去年花落客辞家，今岁花开天一涯。

水远山长愁不极，思君千里寄梅花。

踟蹰欲折伤离思，折梅旧是看花处。

身似山中瘦影留，魂随马上寒香去。

折梅莫折盛开时，寄君遥寄未开枝。

到时正及花开日，远道悠悠春信迟。


○正朝班诏

官爵之班，即分高下，见谢之位，岂有异同？宜格通规，以为定制。今後宰臣使相，朝见辞谢，并於崇元门内，与诸官重行异位，一时列拜，假开横行，即从旧例。又入阁之仪，序班为重，宣唤则齐趋正殿，放仗则各出朝门，何起居之礼即同，而进退之规有异？其翰林学士及前任郡守等，今後入阁退朝，宜依百官班制。


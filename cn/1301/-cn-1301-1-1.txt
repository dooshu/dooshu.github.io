统序科第



《周礼》，乡大夫具乡饮酒之教，考其德行，察其道艺，三年，举贤者贡于王庭。非夫乡举里选之义源于中古乎夫子圣人，始以四科齿门弟子，后王因而范之。汉革秦乱，讲求典礼，亦解循涂方辙，以须贤俊，考德行则升孝廉而激浮俗，抡道艺则第隽造而广人文，故郡国贡士无虚岁矣。由是天下上计集于大司徒府，所以显五教于万民者也。我唐沿隋法汉，孜孜矻矻，以事草泽。琴瑟不改，而清浊殊涂；丹漆不施，而丰俭异致。始自武德辛巳岁四月一日，敕诸州学士及早有明经及秀才、俊士、进士，明于理体，为乡里所称者，委本县考试，州长重覆，取其合格，每年十月随物入贡。斯我唐贡士之始也。厥有沿革，录之如左：




卷三十八

<集部,别集类,金至元,陵川集>

钦定四库全书

陵川集卷三十八

元　郝经　撰

使宋文移

再与宋国丞相书

经顿首载拜启太师丞相国公阁下曩者南北定盟国有定命使有定辞礼有定数使来如归往反之间不过三数旬无出疆之专无请觌之私无僭易之言周旋礼律加之以敏而已矣故礼无不答行李不淹国家安其利生民被其泽而使人亦擅皇华之美振耀一世而以为荣也若夫盟好未定约言未成变故相仍梗塞犹在则大夫出疆有可以安国家利社稷者专之可也请觌不以为私多言不以为僭故张温使蜀未见而先抗表邓芝使吴见拒而即通书论者以为得而不以为失经等自到境上至於受馆如无阻遏即得成礼自视区区兵乱之余糠粃土苴之学将观礼慕仪?【音浑】?未见瞻顾之不暇安敢辄自振暴露短於三百余年文物礼乐之朝乎以为疆场交兵几三十年宿憾藴隆怒气旁魄一旦欲使委馁销铄舒徐安缓而底之平非大为剖白则不能也於是弊弊纚纚忘其固陋不计辞之工拙时之忌讳而枵然倾尽苟能解乡闾之鬭则虽被髪缨冠而亦往虎害可除则攘臂下车从为士者之笑果可济人濡乘舆而不愧於无术也既朝廷不得造执事不得见制使不得接於是作为表书关移公牒而皆不见答经等如是之无所靳汲汲切切而诚且尽而贵朝乃鄙外不急置而不问如是之摈蔑也必议者之不察以为此辈不识时务大兵之後敢涉吾地而踵王楫谭浩之故计必尔乎拘之虽执事高明正大横议之多不能无揺於中而亦有意乎督过之也不然何锢滞淹抑之如是经等亦颇受教於君子不畏义死不荣幸生夫岂一旦临小利害遽有所惜第恐伤贵朝积累之仁失遗黎傒苏之望启豪杰觊觎之心种南北杀戮之祸中州遗士经营启沃之勤无所济主上兼爱好生屈已通好之美意无所成此所以重为之惜恳恳灌灌犹以为言也夫天下之安危几而已矣一失犹可不可再也再失犹可不可复再也主上自在潜邸贵朝奉使王元善等至朔廷所持书币实在贵朝皇帝主上以为国家用兵岁久议和通好此其时矣虽前朝事今日犹可行也乃聘师儒魏璠王鹗以议之及先皇帝践阼遂命送还贵朝奉使遣术速门等报聘以不使入见岁月淹远奸人藉以激怒於是有合州之役主上每为咄唶嗟惜当时主上方御西师南平大理不见处置使人之事向使主上在先帝左右必不至於是故生此厉阶至今为梗是事几一失也岁戊午主上行营至真定之北牛镇谓经曰今师之出皇帝所命也一日事定汝为吾使宋讲信通好以安百姓经拜手曰经不佞不能奉承明命弭兵息民天地人神之福也其何敢辞主上曰一日便当行耳乃知主上通好弭兵之心有素也及其渡江得合州凶闻乃议班师令丞相赵公於鄂州东北隅万人敌下与贵朝约言曰如辞顺便可许和退师而言者忽略不一竟不得底要是事几再失也虽然犹命缓攻退师喻蒙古汉军诸师曰我今北定大事汝辈勿复攻击总摄诸军滨江驻劄无得侵掠以俟後命遂乘驿而北不意蒙古汉军诸帅不遵约束攻城侵掠备极凶暴大伤和气主上既至开平受诸王推戴即下诏於顺天起经於病中畀之书命授以金虎符今奉使贵朝告登宝位布弭兵息民意命经略史公賫诏往江上谕旨言有信使仍还江上兵适蒙古汉军诸帅弃师北归而史公不得前主上即欲治诸帅方命擅囘之罪而值即位大赦虽贷而未释也时经等巳在路月余既至东平而李行省连三致书言近遣人於淮安报信使之至仍先奉书要结好事为叶安抚所杀且闻毁都亭驿下诏告喻誓不与北和公等毋入不测也既而又令一幕官来邀令囘经等以为主上美意有素今日甫行千载一时不可中止宋国礼义之邦专务德化事循典则宁有不测苟尽吾诚以奉吾君之仁迓续两朝遗黎既絶之命其成与否系之於天且仗节即路之日百姓无不遮马快覩至有涕泣者曰不图今日复见盛事人情如此天意必从吾辈岂可怀私偷安半途而废乃移文告谕沿边守将不得无故兴师揺荡疆场西至云南东传於海镌戒谆复重为约勒遂自蕲宿至於五河贵朝果迁延不纳一行介佐三节人员莫不请囘经等以为事至今日更为少忍露宿茇舍泥饮粝食蚊蚋之与居狐狸之与伍枕虺藉蛇暴冒氛雾呕泄并作疟疠交攻而不惮也如是者三月及朱制干秦通判相邀登舟乃拜表阙廷移文边镇以为顺流东下便当成行而复泝流而西置之沙洲者一月仪真授馆以来虽恩礼加厚坐享饔牢而使人之事竟莫区处今复九月初谓本朝有故请囘而不许及得蕲宿囘文复无他故而又不放还如稽留我辈有益贵朝虽老死片天之下不以为憾如其无益徒役人衆耗縻禀饩箝口束臂块处株守面四壁而不闻无一人而与问事势淹远人情惮烦多言而必谓之躁催请而必谓之急不言而必谓之怒喟叹自艾而必谓之怨积日累月必得罪於衆左右矣不能成事而反生事此焉是惧且术速门之事合州之役武昌之举江上之师皆先朝之事非主上之所欲为主上之心经等所奉行者前岁三月二十四日之事也迄今乃复周岁其间事势与国书所言诏命所授必皆不同贵朝难以处置经等何由入见惟执事加察曲为闻奏即赐区处如信及经等成礼遣使保於无虞兼以与蕲宿文字已言贵朝具礼遣使达之本朝矣如犹有疑必於难处放令归国以为後图不然则寖以生变进退不能李行省之言为验经等独受窒蔽迂阔之责事几复再失之则南北永无好合之事天下後世无复有为生民横身负任者主上必谓汝辈尝谓此事宜行今乃如是责其伪妄则皆得罪中州遗士无复孑遗是最可痛也事势如此关系重大虽有雷霆之怒斧钺之威必复再千渎而不顾也久在舍馆从臾下风餍闻执事之议善处大事能弭大变出御藩方入总庶政始则有陶士行之敏而威名则过中则有谢安石之贤而德度则优将以导迎和气弘大信於天下以成其终经等之事所以动天下之几而莫有大焉者宜乎执事之谨处之也束装荷担拜书鹤立伫聆明命暑勇方盛万望对时珍育膺受厚福不宣

复与宋国丞相论本朝兵乱书

经顿首再拜启太师丞相国公阁下久在舍馆累尘清听知以数渎获戾而国家利害民生休戚茹塞填梗不能自制故不复计其烦叠若贵朝疑而不处仆等默而不言则差池更端错迕两置日益背左暌离乖隔何时而已使人之事当变故非常之时则竭尽忠赤力为剖白开陈利害万折不衂职分然也岂箝口从谀以常自处靡靡碌碌坐制於时甘为贱丈夫则非为仆等之辱亦执事之所恶也今日之事固知进退在於执事徙死在於执事使之荣使之辱皆在於执事固惟所处也抑其有误於执事者可靳忍闭密从其误而不变乎非惟误於执事顾亦误於仆等非惟误於仆等顾亦误於二国仆等之死徙进退之事小二国之治乱安危之事大虽不见信尤当论列也昔孟轲去齐三宿而後出画韩文公三上书宰相岂去之不勇求之太切乎君子济世之心天地生物之心也岂有一不见信则悻悻而去遂自弃絶哉仆等衔命造境岁月淹远言之不为不尽待之不为不久初以李行省之事相迓今则不复犯边复以讹言变故相动今则万安无事而犹不放还无乃说者以西王之梗指拟为辞将以仆等为藉手之具以之幸灾观变乎是所谓误於执事者也夫贵朝亿料之见岂若仆等之亲见间探不根之说岂若仆等之亲说说者必谓北方有故西王争衡主上之立有可议西王之势反可兴如此而稽留如此而待变如此而误执事如此而误两国岂可不为之辨遂使卒有误乎夫主上之立固其所也太母有与贤之意先帝无立子之诏主上虽在潜邸久符人望而又以亲则尊以德则厚以功则大以理则顺爱养中国寛仁爱人乐贤下士甚得夷夏之心有汉唐英主之风加以地广衆盛将猛兵强神断威灵风蜚雷厉其为天下主无疑也故属籍之尊而贤者合丹大王先帝之终率先推戴摩歌大王主上庶弟也在诸王中英贤亚於主上尝处大事不动声色先帝临终畀以後事先归推戴塔察国王士马精强尝代主上帅东诸侯亦先推戴倏烈大王总统西师奄征西海镇压西域三十余国主上母弟也去中国三万余里亦遣使劝进言兄亡弟及祖宗法也长兄既殁次兄当立兄若不立吾谁与归主上乃集大统应天人也即位之之初首发信使通好贵朝弭兵息民聘起诸儒更定制度则贤主也不意一二惧罪不逞之徒纠合奴隶间离骨肉刼立阿里不歌大王缔起兵端拒命漠北以次则幼以事则逆以衆则寡以地则偏兵食不足素无人望一时跳踉终就?【同摺音慑】灭夫开平至和林四千余里彼所据之地又去和林西北三千余里在金铁山外其极北则骨利干等西南则火石林牙诸囘鹘也乃汉西突厥北偏地穷荒徼隂寒少水草薄土瘠大抵皆沙石也其所从之人惟是西域近左小小部族为所胁制者如为必死之寇并命冲突不过乎闯澣海窥河湟揺荡遐裔而波斯外五大食安息等皆西域强国与相犬牙亦足相制矧於倏烈大王统御西土其容大肆僭逼纵使刼制其子讵肯以兄臣弟且其兵势足以自帝一方又讵肯以衆从寡以顺从逆以强从弱则彼卒无所成无所疑也今主上既以正立一时豪杰云从景附全制本国奄有中夏挟辅辽右白霫【音习】乐浪玄菟秽貊朝鲜面左燕云常代控引西夏秦陇吐蕃云南则玉烛金瓯未为玷缺藩墙不穴根本强固倍半於金源五倍於契丹纵彼小有侵轶则塔察国王一旅足以平荡其余三十余王犹卷甲牧马从容营卫矧於中国诸侯如史如李如严如张如刘如汪等大者五六万小者不下二三万虓将劲卒荏习兵革骑射驰突视蒙古囘鹘尤为猛鸷则前日北方之强转而为中国其肯使蠧国害民之尤者复肆虵豕彼虽死寇此亦死敌也彼之崛强祗足以自毙而不足以为害明矣说者岂可以便小本朝谓秦无人以先遣使便谓怯弱拘留待变夫三百余年礼义之朝论议之多当如是乎且先帝即位此辈挑乱起衅各肆窥窬主上令发囘王元善等因以修好此辈则故为沮坏以之激怒致令先帝有合州之役武昌之举交广之师南北生灵顿毙数百万先帝既终意犹未已前岁二月复令脱里赤等大起蒙古汉军十丁内再起两名以之西行部籍既定方行点数主上乘驿禽缚即罢其役向使此辈可量也初主上未立中国无备之时此辈乘之先人夺人或因可入今中国之备日修彼之力日惫宛转顿毙寖以睃削何所从入第恐窘急夺命穿捽西偏迤迤而南一日或为贵朝之爱则政当讲信修睦通好合势守卫中国计安元元贵朝备施黔以西交趾以南塞黎雅之险增嘉定之戍本朝备漠北河右瓜肃凉陇倏烈大王蟠亘西域扼其吭拊其背不能有为则中国之祸庶几乎息何乃羁持信使坐以观变贵朝之策果安在乎昔朝太祖陈吉思皇帝初并有诸部与汪罕连战言者谓金源章宗曰彼之相攻中国之利他人之事不在已家不为之谋卒以失国本朝烈祖脱鸾皇帝自金房穿出贵朝襄阳守臣以为是将图金何与於我不为之拒四川荆襄随以陷没凡守经事而不知权忽於近几而无远虑鲜有不败者且天下之势如一人之身使心广体胖丰容无故则可共为安泰如一处受病则举身不宁焉有断一臂去半身从其溃腐不为砭焫【同爇音屑】谓未至腹心以为无疾可乎使主上万安中国无事则贵朝可以安坐说者可以待变姑行谗慝以昧执事如天未悔祸万一有梗南北牵连相与鸿洞贵朝岂能常如今日则说者之误非为观变是自待变也故契丹之灭祸延及於贵朝金源之灭祸复及於贵朝以及於今其可再令北方有故乎如其有故可以为惧而不可以为幸也故为贵朝计者急於北复保合太和亟谋唇齿葺护藩篱修理边防奬率将士却浮揺之议定坚凝之盟逐生事之人必力行为无所藉惜南北两朝庶底安定仆等此言拟於面进既无入见之理亦无交际之期故规规反复沥血刳肝又至此极说者又必以为狂为愚一日或有验则渠亦必复以为知言也窃惟执事高明正大练达事几慷慨服义必以为此惟说者之生事小智自私不与利害咸於颊舌恣为营惑指近利以为功引远事以为证曲牵合以为辞知常而不知变见迹而不见理蔽俗而不知权或有误於执事亦并误於仆等惟加亮察幸甚幸甚

过总管囘降与贾丞相书

自接纳以来礼意隆茂以国事限越望崇地絶不能屡通音敬惶愧惶愧然再更冬岁月深久累为祈请不见区处未知何故之以而艰阻如是仆等奉承明命通好弭兵计安元元以入贵朝其进退可否则定於接纳之初邀之以入不使之出窃惟贵朝必不其然贵朝三百余年仁政是行礼义为治不为駮杂之事纯务王化以崇明信岂於通好使人亦既接纳无故而不使之见有故而不使之还固为羁留不与明降大为摈蔑终於不遣如夏人之拒命契丹之败盟金源之仇敌使人之来贵朝处置逆则益推之以恩悖则益加之以礼不校尤分曲天下莫不称贵朝之义至於本朝王楫之往反无成术速门等要以难行之事贵朝皆置度外不重怒复怨礼而归之天下莫不称贵朝之仁岂独於仆等而特有以异乎哉顾仆等之事非有大难处者如事体之不定变故之不虞横溃之冲隔藴蓄之蠧坏徒重恩礼而误於接纳别有牵制而疑於发遣事至今日亦宜通情相告诸所藏盖一皆开剖撤去藩篱扫平畦畛豁堂奥之深邃敞宫府之洞达使仆等舌茹心服虽赐之鈇钺亦含笑入地何用如是之重且难乎委如本朝有故至於分裂坏乱不能以国贵朝欲图报复则下一明诏却还其使命将出师无施不可贵朝酌进退之礼仆等全所守而归贵朝得义理之当仆等尽臣子之节则於事体两无亏损贵朝建极垂统保卫宗社维持人心忠臣义士节节山立以至於今名教之力也岂忍使仆等束臂兀坐失守丧节陨辱君命背弃名教则亦贵朝之所恶夫复雠者不折莫干矢惟射者之发故交兵亦行其使使人通好必有何罪而拘留不遣至意贵朝有可乘之几又焉用仆等而为疣赘以相梗碍必本朝可与又焉用仆等淹远岁月以稽好事至若贵朝长驱底定捷奏交驰版图麏至则自贵朝事仆等亦当复命无遂留之理必本朝不幸果如贵朝所言复隍之变迄无所归则仆等亦当坛帷致使三踊尽哭在我者尽而後事天待命必不偷生因仍苟且以自秽纵使贵朝不以为戮复何面目以见中州遗士仆等之事止於是而已而日益昧没漭无津涯反复思惟蝟起百端絜天斟海都所未解而二年之间四壁之外一无闻知块处株守如幕上之燕釜中之鱼凡诸文移如石投水只字片纸不与交关使之局脊无聊号呼宛转而卒莫之问生平之所韪韪初心之所焰焰一朝磨灭晦蚀殆尽而竟无矜闵者则亦命焉耳国事迟稽而家不能恤志力衰塞而亲不能养未知何以获戾而至此极既言本朝兵乱再报异闻不接国书却言入见事体违左必不可行今又坐待数月复及囘降引见之期亦无明降不能复自噤默故又一鸣激切之罪有所不避初望执事而来不请於执事则将焉往执事方隆相业遂底雍熙恊赞中兴巍然当国政尔驾驭英贤慰允人望岂独使不幸使人沈顿於此以伤和气望赐矜察断为区处即此发还终贵朝旷荡之恩全仆等区区之节幸甚幸甚惠风扇和万望对时茂育膺受厚福光慰舆望不宣

与贾丞相书

经顿首再拜启太师丞相国公阁下一自授馆屡易星岁竟不获曕望辉光漫为倾伫尔者牒请亦无囘音不免再为干渎经等之事本自易处数年之间不克进退是用喋喋以重速戾盖不敢欺贵朝亦不敢负本朝复不敢自欺亦不敢欺天下後世以误生灵终不见报且屡为有司扞格必其陈说不合事体而徒致干聒是以岁月益远变故益深睽离孤隔置而不问夫主上之命使人而不忌经之奉命而不疑皆以素闻执事之议指拟而来以为好事必成不知孰为厉阶至今为梗一室之内旁薄抑塞颠连宛转天所赋予巳所固有平昔之负任及今之所奉行者沮挠销铄渐欲澌尽而复遭遇贵朝大故堕甑解瓦复无所望是天靳福衽祸未欲天下平治阻遏之极又重以此非惟贵朝之不幸其於使人尤大不幸向者事势乖张今复气数翻覆则经等安用仍在舍馆执事方处伊周之任佐重光之命百官以听四海仰成大声轰磤正气崛阜兴滞补弊革讹饬陋事有壅而必行衅有积而必彗理有暗而必烛势有悖而必囘荡涤振厉烜赫一世咸与惟新经等之事既久且废屯艰亦极亦望赐一区处如本朝可与不替好事经虽不佞亦足付畀如其有故终於无成亦望纵遣以闲馆吏经等贪冒不识事几以入贵朝同夫俘执固所甘心今既数年新朝肆眚亦冀昭雪昔魏武之於关侯梁高祖之於贺拔胜孔明之於徐庶皆谋臣猛将反覆去就知其无留意犹不固止矧於通好使人断无不归之理而贵朝亦无终止之义区区一介留之不足以为益去之不足以为损焉用耗糜饔牢幽闭叹嗟以伤和气曩时无故弼成阿衡亦在执事只今有故转斡剖决尤在执事执事为之接纳执事为之区处保宥终全以礼进退则更生之赐皆执事之自出铭佩之意永永不朽太簇布气惟冀惠绥钧履膺受厚福不宣

陵川集卷三十八








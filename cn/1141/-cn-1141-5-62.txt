上总漕沈制台老师

东南甲财赋，西北控咽喉。
帝简阿衡佐，人推萧相猷。
汉廷崇论道，禹甸借持筹。
气直云霄外，风清江海头。
茧丝防聚敛，桑土慎绸缪。
揽辔澄怀久，褰帷问俗周。
鲸鲵胥屏迹，淮泗自安流。
符檄徵皆应，艅艎患悉瘳。
指挥夸定鼎，顾盼重封侯。
树憩甘棠旧，花看桃李稠。
广陵涛入座，秋浦月明楼。
万里城堪倚，三都赋并优。
官僚纷雨集，宾从竞龙游。
竹箭还充贡，无烦圣主忧。



○置十道劝农判官制

人惟邦本，本固邦宁。必在安人，方能固本。永言理道，实获朕心。思所以康济黎庶，宠绥华夏，上副宗庙乾坤之寄，下答宇县贡献之勤，何尝不夜分辍寝，日旰忘食。然以眇眇之身，当四海之贵，虽则长想遐迩，不可家至日见。至於宣布政教，安辑逋亡，言念再三，其勤至矣，莫副朕命，实用恧焉。当扆永怀，静言厥绪，岂人流自久，招谕不还，上情靡通於下，众心罔达於上，求之明发，想见其人。当属括地使宇文融谒见於延英殿，朕以人必土著，因议逃亡，嘉其忠谠，堪任以事。乃授其田户纪纲，兼委之，都县厘革，便令充使，奉以安人。遂能恤我黎元，克将朕命，发自夏首，及於岁终，巡按所及，归首百万。仍闻宣制之日，老幼欣跃，惟令是从，多流泪以感朕心，咸吐诚以荷王命。犹恐朕之薄德，未孚於人，抚字安存，更冀良算。遂命百司长吏，方州岳牧，佥议庙堂，广徵异见。群词盈於札翰，环省弥於旬日，庶广朕意，岂以为劳。稽众考言，谓斯折衷，欲人必信，斯於令行，凡尔司存，勉以遵守。夫食为人天，富而后教。经教彝体，前哲至言。故平籴行於昔王，义仓加於近代，所以存九年之蓄，收上中之敛。穰贱则农不伤财，灾馑则时无菜色，救人活国，其利博哉。今流户大来，玉田载理，敖庾之务，寤寐所怀。其客户所税钱，宜均充所在常平仓用，仍许预付价直，任粟麦兼贮，并旧常平钱粟，并委本道判官勾当处置，使敛散及时，务以矜恤。且分灾恤患，州党之常情，损馀济阙，亲邻之善贷。故木铎云：徇里胥均功，夜绩相从，齐俗以赡。今阳和布泽，丁壮就田，言念鳏茕，事资拯助。宜委使司与州县商量，劝作农社，贫富相恤，耕耘以时。仍每至雨泽之后，种获忙月，州县常务，一切停减，使趋时急於备寇，尺璧贱於寸阴。是则天无虚施，人无遗力。又政在经远，功惟久著。今逃亡初复，居业未康，循逃户及籍外剩田，犹宜劳徕，理资存抚。其十道分判官，三五年内，使就厥功。令有终始，当道覆（阙）及须推刻，并以委之。不须广差馀使，示专其事，不扰於人，政术有能，必行赏罚。其已奏复业归首，勾当州县每季一申，不须挟名，致有劳扰。其归首户，各令新首处与本贯计会年户色役，勿欺隐及其两处徵科。宣布天下，使明知朕意。


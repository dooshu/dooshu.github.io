○贺册皇太后表

臣某言：伏见制书，以二月二十五日册立皇太后。盛礼毕陈，德音远被。一人有庆，万国同欢。中贺。伏惟皇太后禀灵作合，诞圣表祥。徽号极域中之尊，至仁为天下之母。陛下君临有国，子道无违。长乐宫中，永献南山之寿；濯龙门上，再扬东汉之风。率土臣子，不胜欢。臣远守荒服，不获称庆阙庭。无任踊跃屏营之至。


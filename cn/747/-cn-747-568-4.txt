○祭竹林神文

维年月日，京兆尹兼御史大夫韩愈，谨以酒脯之奠，再拜稽首告于竹林之神曰：天子不以愈为愚不能，使尹兹大众二十三县之人。今农既勤于稼，有苗盈野，而天不雨，将尽槁以死，农将无所食，鬼神将无以为飨。国家之礼天地百祀神祗，不失其常，惠天之人，不失其和，人又无罪，何为造兹旱虐以罚也？将俾尹老不仁不明，不能承帝之敕以化正其下？闻无香惟腥，神于惠罚无差，施罪瘠于尹愈身，是甘是宜。雨则时降，神无爽其聪明，永享于人无愧。尚飨。


菩萨蛮

金风蔌蔌惊黄叶，高楼影转银蟾匝。梦断绣帘垂，月明乌鹊飞。

新愁知几许？欲似柳千缕。雁已不堪闻，砧声何处村。

◆……《类编草堂诗馀》卷一亦题作“秋闺”，次于秦少游“蛩声泣露惊秋枕”一首之后，不著撰人。《全宋词》作无名氏词。徐案：旧时刻本往往一人两首以上诗或词，仅前一首署名，后几首不着撰人。笔者笺注《李清照集》时，曾查阅多种刻本，类皆如此，如《永乐大典》所载李易安词三阕，皆连排，除首阕外，馀二首皆不著撰人。他如李端叔（之仪）、黄庭坚之作品，亦如此。前人多不明此惯例，误将数首连排而后之未署名者，概以无名氏视之，惜哉！故此首应为秦少游作。（徐培均《淮海居士长短句笺注》）

◎月明星稀，乌鹊南飞，绕树三匝，无枝可依。（三国魏曹操《短歌行》）

◎鸿雁不堪愁里听，云山况是客中过。（唐李颀《送魏万之京》）

◆色色入愁，声声致憾。（明李攀龙《草堂诗馀隽》）

◆如风声、雁声、砧声，俱足动秋闺之思。（同上）

◆“秋枕”、“黄叶”，无情物耳；用两“惊”字，无情生情。（明沈际飞《草堂诗馀·正集》）

◆种种可怜。（明陆云龙《词菁》）

◆按“匝”字从“转”生来，匹月由东而西、转于高楼之上者，已匝也。通首亦清微澹远。（清黄苏《蓼园词选》）

《菩萨蛮》（金风蔌蔌惊黄叶）词意图


○陵祀既修監禮終褻仰體聖孝祗竭愚忠疏 【 陵祀監禮缺官】

頃者　皇上以霜露悽愴、遣祀陵寢、臣愚幸廁陪從之列、夫臣禮垣也、雖備趨蹌、亦預糾察、先是都察院以監禮御史乏人為請、未奉俞旨、臣方躊躇、比至紅門、檢察各衙門報單、乃知九陵監禮、惟御史周家棟一人。其餘假貸經歷司務等官、亦僅七員、而其一意闕無人焉、貿亂非制、濶畧亡章、臣于是竊惟羣工執事有不必恪、而　祖宗在天之靈殆未歆也、　皇上孝思敦茂、典禮精明、往採諸臣條畫、欽定各陵監禮止用御史、而尚虞有失儀不舉者、併許科部諸臣、咸得參奏、誠重之也、今御史不具、耳目巳非、即有參差誰從糾問、書曰享多儀儀不及物曰不享、由今觀之、恐非所以為儀也、臣聞古帝王之有天下也。爵不逾德。官不易方。名定事正。各得其所。故尸祝不越樽俎而代庖無人。今國家禮樂明備。綱紀具存。非遂乏材也。乃無故而見此單匱之形。不勝展轉。臣竊異之、且祭者聖人所以合天道、亦先王所以考時政也、今山陵筵几、儼若建朝、而顧瞻左右、豸史無人、赫赫列聖將無愾然嘆息曰、典章壞與、法度隳與、何肅雍顯相非昔也、則又曰國勢靡與、人才凋與、何柱下惠文遂落落也、葢詩之祀文王曰無競維人四方其訓之、今天壽山而外、虜穴在目、五路作惡、羽檄方飛、何以示競。臣又以是仰窺　祖宗神謀睿算、必有不寧、臣葢嗟之、且夫　皇上所袛嚴　祖宗者、固昌其緒業、振其法紀、用祚于無疆耳、御史執法殿中外、非冗秩也、語云奉法者強則國強、奉法者弱則國弱、今大中丞而下、輒虛不補、臣等六科給事、亦復寥寥、聖神天縱、高出萬方、固謂碌碌諸臣、無足多寡、即遇事輒請、事巳亦未有患也乃其因循醞釀。漸從虧削。伏禍隱憂。將安賴之。方今法鮮寧一、人多觀望、　深中人主之心皇上每行一事或虞臣下攫其功固有以不必行為利者　皇上每用一人或虞臣下受其德固有以不必用為快者何者凡事之所亟。人之所重。固大法大弊之所並爭。而奸人所熟視也。　皇上又安能盡坊之而盡收之。今夫有家者謹盜警。時不廢雞犬之聒。而恡于豢飼之用。則大盜狎至。而豪奴生心。家鮮不傷矣。此物雖小。可以喻大。伏祈　皇上濬發孝思、以遵成憲、爰修禮法以廣廷僚、虛中而聽、任賢勿疑、凡茲中外臣工、創而思舊、積而待遷者、一施宸斷、以備耳目之官、正人善類、充滿廟廷、無復有關佚而不舉者、其于　祖宗謨烈、何如光美、　皇上高拱而享萬年之曆、豈不休哉、臣至不肖、非敢嘵嘵、惟念古之人君有一望陵園而臣下忠諫不巳者。臣實慕之、伏惟　聖明少寬斧鉞、不棄菲葑、臣愚無任戰慄待　命之至、


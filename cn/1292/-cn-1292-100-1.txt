◇　请立皇子为诸侯王疏

大司马臣去病昧死再拜上疏皇帝陛下：陛下过听，使臣去病待罪行间，宜专边塞之思虑，暴骨中野，无以报，乃敢惟他议，以干用事者。诚见陛下忧劳天下，哀怜百姓以自忘，亏膳贬乐，损郎员。皇子赖天，能胜衣趋拜，至今无位号师傅官。陛下恭让不恤，群臣私望，不敢越职而言。臣窃不胜犬马心，昧死愿陛下诏有司，因盛夏吉时，定皇子位，唯陛下幸察。臣去病昧死再拜以闻皇帝陛下。

（《史记·三王世家》：元狩六年，三月乙亥，御史臣光守尚书令奏未央宫。制曰，下御史。）




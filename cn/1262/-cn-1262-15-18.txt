浮提国：

海外浮提国，其人皆飞仙，好游行天下。至其地，能言土人之言，服其服，食其食，极意与人同乐。欲返国，顷刻可万里。万历间，叶侍御按江西，有司言市上一群狂客善黄白，极饮娱乐，市物甚侈，多取珠玉绮缯，赏之过其直，满用金钱不甚惜。及抵暮忽不见，诘其逆旅，衣囊俱无。有请大索，侍御不许。召至前，果能江右土语。手持一石如水晶，可七寸许，举之案上，上下前后物物入镜中，照极毛芥。又持一金镂小函，中有经卷，乌楮绿字，如般若语，览毕则字飞。愿献此二者，侍御却而遣之，明日遂不复见。(平湖《沈长水先生集》)




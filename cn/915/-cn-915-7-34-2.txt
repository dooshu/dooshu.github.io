◇褚爽上表称太子名议

案《礼记》：「父前子名，君前臣名」。又：「君之於嗣子，亲则父也，尊则君也」。如此，则太子虽国之储贰，犹同於臣列，以君前臣名之义言，则爽表未为失礼，然史籍所载，人臣与人主言及上表，未有称太子名者，今省无先比，即其验也，昔武皇帝代尚书仆射山涛启事，称皇太子而不言名，涛中朝名士，必详典式，其不称名，当有理趣。特以皇太子储君，名讳尊重，不敢指斥故耳。古今异仪，礼有损益。今依仗前贤，固循先比，则爽表所称，为违旧准。（《通典》一百四，泰元十九年七月，义兴太守褚爽上表称太子名，下太学议，助教臧焘议。）


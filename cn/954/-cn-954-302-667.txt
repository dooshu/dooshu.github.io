陈造　题五柳先生诗编年后二首

渊明黄杰气，不减运甓翁。

漫仕径拂衣，高枕北窗风。

平生经世意，萧然诗卷中。

卯金纳大麓，正自窍鈇雄。

妖雏自取死，遽敢贪天功。

斯文未斲丧，吾道聊污隆。

把菊得沉醉，直气敛长虹。

区区记隐德，史笔殊未公。

陈造

陈造　题五柳先生诗编年后二首

邸报议麟经，卜书目羲易。

曲学暂雺噎，日月岂终蚀。

陶翁诗百篇，优造雅颂哉。

九原不容作，妙意渠能测。

今君语析尘，指示了皂白。

定知泚笔人，斜川旧仙伯。

毫厘无余蕴，领览饱新得。

言下悟未师，吟边识圆泽。

陈造


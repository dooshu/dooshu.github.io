晓沧惠香米兼以诗贶赋此为谢并送之汀州


昨荷君过存，袖米为吾贻。袖中复何有？媵米更有诗。诵诗齿颊香，如得班马词。君云米亦香，远自平城来。粒粒如明珠，大小无参差。不忍独用享，分子持作糜。我闻色为喜，涤锜备午炊。呼童汲井华，文武火交资。甫熟未及餐，已觉香流匙。取君诗再诵，感叹翻无涯。君今方奉檄，筹赈淮徐饥。一命思济物，宁复论官卑。朝廷重恤灾，已截漕济之。灾重遍给难，复诏民捐资。许汇捐者名，冠带给所司。粤民夙好义，急公如其私。每闻邻省灾，泛舟无迟迟。饥民百万众，引领瞻南维。岂知粤中状，民力近亦疲。民力虽已疲，好义风未衰。君来潮四月，捐者犹累累。汀州虽闽郡，近粤情无歧。闻君及春往，已作别后思。龙山听雨夜，凤水看云时。别思亦无他，思起民疮痍。愿得足谷翁，慷慨能好施。舳舻运万斛，陆续淮河湄。米虽腐亦香，饥者食易为。去岁已告灾，计今且及期。颇闻被灾处，草木无根皮。不知饥民况，能再支许时？念此不能餐，北望挥涕洟。作诗用报君，勉哉速驱驰。






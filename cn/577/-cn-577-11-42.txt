春水


三月桃花浪一云水〔一〕，江流复旧痕。朝来没沙尾一云岸，碧色动柴门。接缕垂芳饵，连筒灌小园。已添无数鸟，争浴故相喧《英华》云“不知无数鸟，何意更相喧”。

〔一〕桃花浪：《韩诗》：溱与洧，方涣涣兮。注云：谓三月桃花水下时也。《沟洫志》：来春桃花水盛。师古曰：月令，仲春之月，始雨水，桃始华。盖桃方华时，既有雨水，川谷冰泮，众流猥集，波澜盛长，故谓之桃花水。






○贺圣躬痊复表

臣某言：臣亲奉圣旨，伏承御膳过时，微似烦热。臣等退用兢悸，不安寝兴，斋居洁诚，思获休问。适中使吴承倩至，奉宣德音：“今已校退，卿等不须忧者。”恭承睿旨，俯协欢心，欣失容，蹈舞不足。伏以陛下裁成二气，听断万方，每积忧劳，载勤宵旰。所以下祈人命，上默圣躬，责在微臣，退增兢惧。今溽暑过候，凉秋戒期，方助穆清，上涤元虑。伏惟简临庶政，保合太和，以答天地穰穰之福，以慰臣子禺禺之望。天下幸甚，无任喜庆踊跃之至。


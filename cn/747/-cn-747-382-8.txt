○九疑山图记

九疑山方二千馀里，四州各近一隅，世称九峰相似，望而疑之，谓之九疑。亦云舜望九峰，疑禹而悲，从臣有作九疑之歌，因谓之疑。九峰殊极高大，远望皆可见也，彼如嵩华之峻峙、衡岱之方广。在九峰之下，磊磊然如布棋石者，可以百数。中峰峰之下，水无鱼鳖，林无鸟兽，时闻声如蝉蝇之类，听之亦无。往往见大谷长川，平田深渊，杉松百围，桧栝并茂，青莎白沙，沿穴丹崖，寒泉飞流，异竹杂华。回映之处，似藏人家。实有九水，出於山中。四水南流，灌於南海；五水北注，合为洞庭。若度其高卑，比洞庭、南海之岸，直上可二三百里。不知海内之山，如九疑者几焉？或曰：“若然者，兹山何不列於五岳？”对曰：“五帝之前，封疆尚隘，衡山作岳，已出荒服。今九疑之南，万里臣妾，国门东望，不见涯际，西行几万里，未尽边陲。当合以九疑为南岳，以昆仑为西岳。衡华之辈，听逸者占为山居，封君表作苑囿耳。但苦当世议者，拘限常情，牵引古制，不能有所改创也。如何？故图画九峰，略载山谷，传於好事，以旌异之。如山中之往迹、峰洞之名称，为人所传说者，并随方题记，庶几观者易知。时永泰丙午年也。


时尚小令

元人小令行于燕赵，后浸淫日盛。自宣正至成弘后，中原人行琐南枝、傍糚台、山坡羊之属。李空同先生初自庆阳徙居汴梁闻之，以为可继国风之后。何大复继至，亦酷爱之。今所传泥揑人，及鞋打卦、熬■〈髟上狄下〉髻三阕，为三牌名之冠，故不虚也。自兹以后又有要孩儿、驻云飞、醉太平诸曲，然不如三曲之盛。嘉隆间乃兴闹五更、寄生草、罗江怨、哭皇天、干荷叶、粉红莲、桐城歌、银绞丝之属，自两淮以至江南。渐与词曲相逺，不过写淫媟情态，畧具抑扬而已。比年以来又有打枣干、挂枝儿二曲，其腔调约畧相似，则不问南北，不问男妇，不问老幼良贱，人人习之，亦人人喜听之。以至刋布成帙，举世传诵，沁入心腑。其谱不知从何来，真可骇叹。又山坡羊者，李、何二公所喜。今南北词俱有此名，但北方惟盛。爱数落、山坡羊其曲，自宣大辽东三镇传来。今京师妓女惯以此充弦索北调，其语秽亵鄙浅，并桑濮之音，亦离去已逺。而羇人游壻嗜之独深，丙夜开尊，争先招致。而教坊所隶筝■〈秦〉等色，及九宫十二则皆不知为何物矣。俗乐中之雅乐尚不谐俚耳，如此况真雅乐乎？


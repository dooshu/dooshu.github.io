○试制举人敕

朕闻心术顺道，天下可一言而兴；聪明壅途，堂上有千里之远。故唐虞而降，则考试观俗；汉魏之际，则诏策求贤。朕缵绍丕图，抚临方夏，实惧诚有所偏信，鉴有所未周。乃前岁诏六官九卿方岳尹正有位之士，逮於庶僚，高悬四科，博荐群彦。将访众政之阙，酌至论之中。子大夫庭列俨然，各应其品。是用宵兴前殿，永日渴求，条列坦明，咸本经史。固子大夫之所讲磨矣，当竭诚虑，无有蕴藏，宜坐食讫就试。


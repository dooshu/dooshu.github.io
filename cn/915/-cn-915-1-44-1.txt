◇与傅麴武书

丹不肖，生於僻陋之国，长於不毛之地，未尝得睹君子雅训、达人之道也。然鄙意欲有所陈，幸傅垂览之。丹闻丈夫所耻，耻受辱以生於世也，贞女所羞，羞见劫以亏其节也。故有刎喉不顾，据鼎不避者，斯岂乐死而忘生哉！其心有所守也。今秦王反戾天常，虎狼其性行，遇丹无礼，为诸侯最。丹每念之，痛入骨髓。计燕国之众，不能敌之，旷年相守，力固不足。欲收天下之勇士，集四海之英雄，破国空藏，以奉养之，重币甘辞，以市于秦。秦贪我赂，而信我辞，则一剑之任，可当百万之师，须臾之间，可解丹万世之耻。若其不然，令丹生无面目於天下，死怀恨於九泉，必令诸侯无以为叹。易水之北，未知谁有，此盖亦子大夫之耻也。谨遣书，愿熟思之。（《燕丹子》）


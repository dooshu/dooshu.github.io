自行侦探


婉姑者，绍兴银匠某甲之妹也。甲挈眷游京师，售其技，以制作精巧，得出入于王公贵人之门。积资巨万，即设肆都中，所作钗钏酒器，名重一时，价倍常值。惟婉姑幼字同里某乙，乙贫甚，势不能入都就亲；而甲亦以肆中事大忙，不克归妹。会有中表弟某孝廉，以应礼闱试至都，即主甲家。榜发报罢，将南旋。甲盛筵以饯之，进百金为寿。曰：“吾将有求于吾弟，必吾弟受此，乃敢言之。”叩何事，曰：“吾妹之字于乙，弟所知也。乙贫，不可来；吾冗，不可去。是摽梅之期，将终愆也，吾不忍焉，而又苦无可属者。吾弟君子，敬以相属，挈之归而遣之嫁，感且不朽矣。故敢以不腆之仪渎君子。”

孝廉慨然诺之，即挈婉姑同行。既抵浙，使媒妁通于乙，涓吉成礼。乙家惟一母，贫不能留客，故合卺后，亲友都散去。诘旦，则乙及母相与被刃于厨下，毙焉。大骇狂呼，邻舍毕至，互相猜忖，莫知所由，共鸣诸官。邑令某，少年意气，精刻自喜，履验毕，即讯婉姑。婉姑备述自京师随孝廉归及出嫁始末。令拍案曰：“是何必复问？已了然矣。”立命拘孝廉至，曰：“怨女旷夫，同行数千里之遥，又年都不艾，旁更无人，此中情事如何，可不问矣。淫女、狂且，罪已不容于死，更杀人母子，岂谓王法可逃，官府可欺耶？”三木备至，孝廉、婉姑遂都诬服，论大辟。

甲在京师闻其事，大惊曰：“吾弟君子而妹贞娴，岂有此事？即不然，弱女书生，岂能操刀以杀人者？此中必有奇冤，吾必有以雪之。”遂以肆务属友人，星夜南驰。至，则已行刑矣。检点妹之遗奁，心中忽有所触，遂复匆匆北行，沿途处处物色，甲故京师名匠，北道大店商贾，多有与之往来者，此行复有所踪迹，益多迁延。一日，至一典肆中，正与主人闲谈，突有持金钏来求典者。甲见之，喜且骇，继以怒，属主人遮留是人。自持所典钏奔所辖邑，鸣鼓上状。曰：“京师银匠某，属表弟某挈妹归籍，嫁于乙。嫁之明日，乙及其母咸为刃毙。邑尊不缉盗，遽以表弟及妹论抵。某归，检遗奁，则所自制赠嫁金饰，尽失所在。物色至此，于某典肆获原赃，持典者，必盗也。今尚遮留典中，乞昭雪。”

邑令得状，即飞签拘持典人至，鞫之，则曰：“抵此，以为无事矣，乃尚败露，无乃天乎！吾供可也。甲之遣其妹也，怜所适贫，特制千金之饰为奁。是事也，京师路人皆知之。吾闻而涎之也，俟其行，乃蹑之至于浙。复探得其婿家为筚门圭窦，易于措手也，故于其合卺之夕，即潜入其家。客散，刃其母于厨下。婿闻声出视，亦刃之。乃冒为婿也者，据新妇而污之。新妇初来，固不知吾之非婿也。复诳观其金饰。黎明，妇睡，始怀宝以遁。闻浙中令已坐罪于新妇及某孝廉，以为无事矣，不虞至此仍败露也。”邑令得供，大惊，据所供以详。大吏持以入告。上震怒，命寸磔盗，且以浙中令论抵焉。

此乃明世宗朝事，杂见诸家记载，各有详略，为采辑于此。






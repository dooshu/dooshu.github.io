答河漕王敬所


人有自边来者，言公按行部中，简静清肃，边人咸不知有命使之至。《诗》不云乎：“萧萧马鸣，悠悠旆旌。”“之子于征，有闻无声。”公之谓矣。慰仰，慰仰。

淮、扬水患之旨，盖欲激发吴公，使之殚力以从事也。朝廷方有事东方，而江淮之人咸谓仆止以运道为急，将视河害而不救，故以此默解之。自公振新漕政，万艘飞渡，京庾充盈，卓哉伟绩，孰得而掩之，岂以此一事未了为恨哉？且不必出于己，公所未就，而吴公成之，则亦公之功也已。辱教，似未达仆所以作励时贤，共熙帝载之意，故略述其概以复，惟公裁亮焉。






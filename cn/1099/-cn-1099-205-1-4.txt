○海洋賊船出沒事 【 禁船出洋】

惟照前項海船、大小俱二桅以上、草撇則使槳如飛、草撇亦海舟之小者攻劫最利、此皆內地叛賊。常年于南風迅發時月。糾引日本諸島佛郎機彭亨暹羅諸夷。前來寧波雙嶼港內停泊。內地姦人。交通接濟。習以為常。因而四散流劫。年甚一年。日甚一日。沿海荼毒、不可勝言、臣仰承　聖謨成筭、克破雙嶼、雙嶼者□境賊徒之巢?也分兵固守、外夷尚未傳聞突如其來巳失巢穴故各船飄泊外洋。往來行使。乘空則劫、警報旁午、且臣艸創之初、凡遇臣者率多裁抑侮弄、肯于有過中求無過、設以身處其地、而察其心耶、臣誠寢食不遑、兼觸炎海瘴毒、外切憂危、內負痛楚、旦夕不知死所、別無謀畫可陳、惟沿海官兵保甲。嚴加防範。使賊船不得近港灣泊小船。不得出港接濟賊船在海久當自困相機追擊。乃勝筭耳。但以海為家之徒。安居城郭。既無剝牀之災。棹出海洋。且有同舟之濟。三尺童子。亦視海賊如衣食父母。視軍門如世代仇讎。往往倡為樵采漁獵之說。動稱小民失利。或虞激變。鼓惑羣聽。加以浮誕之詞。雖賢者深信不疑矣。夫談虎色變、舉坐一人、秦越相逢、不驚肥瘠、今海洋日報有如此之船隻、則連年劫虜人家、豈止此數而巳哉自臣觀之、海濱之利何限。小民之計自存。近處捕取魚蝦。采打柴木。明例人情。原自相體。但如臣近奏犯人魏盛之詞、不以見獲雙桅旗號為彼之非、乃以黃魚自古無禁為臣之罪、此可具之狀詞、孰不可騰之口說耶、夫雙桅旗號、利不在于小民、連年劫虜、害實流于比屋、臣叨巡撫一方、則陸寇海寇、皆責在臣、未敢因噎廢食也、惟此出洋不禁、是止沸而不去薪。澄流而不清源。臣與海道等官、雖接踵受罪、固無濟矣、近准兵部咨開巡按浙江御史裴紳條陳海防六事、內一事所謂小民雖失山澤之利。地方實免殺戮之苦。此議在臣未曾入浙之先。彼老成練達之臣。豈漫言者哉。葢除惡務本之論。不得不然也。臣不暇旁求、自福建漳泉、以至山東登萊、皆有備倭海道等官、沿海衞所星羅碁布、國初之制、非徒設也、今山東海防已廢。海警絕聞。豈真無捕取魚蝦。采打柴木者哉山東無內叛通番之人耳使有此輩播弄其間。其為雙嶼為石澳等洋者。又不知幾何矣。伏惟　陛下明見萬里垂念連艘之可畏、漏巵之宜戒、察臣累奏情詞、乞敕兵部覆議、惟以除惡務本之義。主斷于上。更不為他說所搖。使臣別無顧忌、所司別無觀望。同心所在、良圖自出、海道或有清寧之時、不然小民未見有利、臣且不日有禍、臣不足惜、　陛下東南之顧未巳也、臣不勝激切恐懼之至、


卷一百四

永乐八年五月

○丁卯朔  车驾将发顺安镇营外四山云气洁白如练赐高峰名白云山遂行将至胪朐河  上登山四望俯临河流立马久之赐胪朐河名饮马河营于平漠镇△是日兵部言羽林前卫故指挥同知贾浩子福等三十一人俱以父功免比试照例优给袭职  皇太子曰武官子弟不闲弓马一有缓急将焉用之命都督府依例比试不中者罚△播州宣慰使司宣慰使杨昇遣长官王圭广西思恩州土官知州岑永昌遣子瓛及湖广辰州府土官知府黄禧来朝贡马  皇太子赐赉有差△汉中府金州霪雨江水泛溢坏城垣仓库漂溺人口事闻  皇太子命户部速遣人抚视△夜有星大如鸡子青白色有光出正东云中东北行至近浊

○戊辰  驻驆平漠镇遣都督冀中祭饮马河山川

○己巳  皇太子升金吾左卫指挥同知李名道林子宣俱为指挥使羽林右卫指挥佥事袁达为指挥同知锦衣卫千户何义宗为指挥佥事府军右卫千户李俊为旗手卫指挥佥事令故辽东都指挥佥事栗彪子虎袭父旧职羽林前卫指挥佥事金吾左卫指挥使曹斌侄琏锦衣卫指挥同知李忠子福府军后卫指挥佥事白子兴羽林右卫指挥佥事周敬弟兴俱袭职

○庚午  车驾至苍山峡哨骑获虏谍者五人及都指挥款台获虏马四匹献△是日  皇太子升太医御医蒋用文为本院院判

○辛未

○遂安伯陈志卒志四川巴县人由卫士立功累官至燕山中护卫指挥佥事素以谨实受知于  上及从靖难戮力战阵始终不懈封遂安伯其卒也  皇太子遣官赐祭令所司治葬具有纪清者和州人与志同时立功自府军右卫指挥同知升右军都督佥事志卒未几亦卒  皇太子赐祭命所司治葬如例

○癸酉

○庆王木旃妃孙氏薨讣闻  皇太子遣官赐祭命有司治丧葬

○甲戌  车驾次环翠阜指挥款台等获虏人询之言本雅失里闻大军出塞甚恐欲同阿鲁台西走阿鲁台不从众遂乱互相贼杀本雅失里已西奔阿鲁台东奔余部落亦离散今本雅失里至兀古儿礼之地将奔瓦剌矣时日已暮  上命诸将悉渡饮马河驻营议分兵追本雅失里△是日  皇太子令户部赈直隶滁州宿州饥民四千五百余户发粟三千四百石有奇△修湖广松滋县张家坑何家州堤岸

○乙亥

○命清远侯王友广恩伯刘才统领守营马步官军于饮马河上筑杀胡城驻劄  上率将士精锐者循饮马河西北行△都指挥娄鬼力获至虏人口孳畜命送杀胡城仍敕清远侯王友等抚养之

○丙子  车驾发闻喜冈敕诸将以次前进避山取便道毋疲困士卒

○丁丑  车驾次平虏寨用鞑靼百户为乡导  上指示山川谕之曰今径趋兀古儿扎虏岂坐待于彼虏闻朕来必西走大军东北行则与虏相左若西北要之虏何所遁今径往我一程虏已二程恐难及也百户曰兀古儿札四塞之地彼何所往至则擒之矣  上曰朕所见如此今用尔为乡导安得不听尔言△是日工部言山东平度州潍河及浮糠等河决百一十三处坏堤堰八千一百四十三丈请遣官修筑  皇太子从之△交阯总兵官黔国公沐晟统军追剿贼首陈季扩至虞江贼弃栅遁追至古弘县及会潮灵长海口斩首三千余级生擒伪奉宸卫神龙将军黎弄

○戊寅  车驾至兀古儿扎虏果先遁乃驻兵河上赐古儿扎河名清尘河夜倍道追虏△是日交阯总兵官黔国公沐晟遣中军都督佥事江浩领兵至鲁江遇贼党邓景异等与战不利广东都指挥孙全亦战败于争江为贼中伤而死

○己卯  车驾至干难河追及虏虏拒战  上登山布阵麾先锋逆击一呼而败之首虏本雅失里苍皇穷迫以七骑度河遁去俘获男女辎重孳畜仍命游击将军刘江骠骑将军梁福等追之  主驻驆灭胡山△是日  皇太子命设陕西茶马司隶本布政司

○辛巳

○诸将以俘把秃帖木儿等男妇百余人来见  上曰朕所讨者凶渠耳彼亦吾赤子为贼所困久矣命皆释之人给口粮羊马仍下令禁官军勿侵害皆顿首呼万岁自是降附者益众  上曰彼皆有父母妻子留之其心未必乐悉遣归△旋师次五原峰敕清远侯玉友等简精锐士卒候随征阿鲁台

○壬午  驻跸五原峰命都督薛禄祭斡难河山川赐名玄冥河△是日  皇太子改北刑部主事赵燧为左春坊左司直郎复湖广道监察御史滕宗智官初宗智任御史坐累谪辽东办事既还有荐其才者故复之△巡按广西监察御史李贤启浔州递运所至南宁府千余里滩多水险往复甚艰宜于横州海棠桥增置一所以本处囚徒充水夫置船递送又言各卫所屯军比年征进亡没者多所存幼男寡妇追纳子粒艰难无措宜令巡按监察御史覆实除免  皇太子悉从之

○癸未  车驾次青尘河指挥万忠获虏四人至命释缚留随征△是日北京国子监司业董子庄启请如南京例置典籍一员专掌书籍  皇太子从之

○丙戌  车驾次饮马河  上谓兵部尚书方宾翰林学士胡广等曰朕为  宗社生民不得已远征逆虏冀一劳永逸今首恶已遁其众败散朕当旋师且休兵息民申严守备更务屯田使兵坚边实虏不足虑矣宾对曰此  宗社生民之福也遂遣都指挥李文中官海寿赍捷书谕  皇太子遂下诏班师诏曰自元祚既终四海鼎沸  天命我  太祖高皇帝统一华夏溥天率土莫不臣妾惟胡寇余孽奔窜沙漠呰窳偷生杀戮易置有无反掌朕承大统抚治寰区志在安民惟怀不及尽心殚虑以求其宁凡居覆帱之中举纳甄陶之内独此残胡骋凶梗化屡使抚循辄见拘杀往者边将擒其部属朕念其各有父母妻子尽释之归且遣使送之彼瘈性不移复杀使者积慝骋虐益肆寇攘怨憝神人实  天所殛遏雪之旅以慰傒苏遂亲率六军往征之用拯颠连绥宁降附五月十三日师至斡难河遇胡寇本雅失里来战即摧败之追奔逐北电扫霆驱本雅失里奔命不暇以七骑潜遁获马驼牛羊生口无筭其余款附者相继而至咸抚安之给粟羊马令复生业数百年之枿茅一旦荡除千万里之腥膻由兹洒涤乃封其山即日班师于乎包举无外用施一视之仁抚辑有方茂衍万年之治布告中外咸使闻知

○丁亥  车驾次杀胡城敕成安侯郭亮督馈运赴应昌  命清远侯王友广恩伯刘才以所领将士先赴开平伏息时谍报虏伪知院失乃干溃散西走至广武镇欲率众来降遣指挥廓廓帖木儿等招之仍命王友等途中如遇失乃干降须善抚绥之不降即掩击之  敕尚书吴中都指挥章安督馈运赴禽胡山△是日肃州卫寄居回回哈剌马牙等叛杀守御都指挥刘秉谦等指挥冀望陈杰率众与贼战城中不胜遣人结赤斤沙州哈密为应援时肃州卫先遣千户朱迪等领军出哨城中军少不敌虑本佯为承顺谓哈剌马牙等曰今城中既服从屯军在城者宜令出灌田庶不得误农事而军饷有资哈剌马牙等信之遣总旗杨得用等各归屯本密令得用报诸屯寨大集军余多备器械约千户朱迪等军向城南门举炮为号已戊子昏时迪等军至城外本闻炮声举炮应之内外合攻南门杀贼十余人贼皆北走遂开门纳迪军与贼战本没于阵贼亦大败余党走匿观音寺钟楼迪围杀殆尽贼众百余人先出外剽掠闻城中被杀皆远遁去贼未败时赤斤千户塔力厄遣人至城下谓哈剌马牙等曰尔受  大明皇帝厚恩而忍为不义我辈得安居农具种子皆官给又为之疏水道溉田我食其利恩德如此我不能报而从尔为逆耶今伺尔出城必邀杀尔以报国家至是塔力尼与百户薛失加及及沙州卫指挥困即来所遣千户可台等率众千余至城北获溃散余贼六人送城中斩之按兵而归事闻  皇太子嘉之遣使赐困即来塔力尼等彩币绵布有差

○戊子  车驾循饮马河东行次威远戍△是日工部启修淮安府淮河堤岸以固大河卫城池  皇太子从之

○庚寅  车驾次蟠龙山  敕清远侯王友等曰士卒从朕远征备极艰难古人为将皆与士卒同甘苦士卒未食不先食朕安得独享滋味凡军中所获牛羊及光禄寺上供米面诸物悉均给士卒

○辛卯

○刑科给事中耿通言骁骑等卫仓坏运粮至者露积久而亏折多工部侍郎陈寿等不预修理宜正其罪  皇太子曰岂独亏粮又妨农务令寿等亟修仓收纳遣民归△夜月犯昴宿

○壬辰  车驾次定边镇遣都督梁福谕祭去年陷没将士△设万全东关驿

○癸巳  车驾次双清源前从丘福陷虏中军士闻  上亲征至是多脱归△是日朝鲜国王李芳远遣陪臣尹向贡马及方物  皇太子赐之钞币

○甲午

○吏科给事中陶玮有罪下狱时玮启其乡一工匠不赴供役而私贾于外  皇太子曰尔以是为忠耶朝廷置六科虽以考察奏牍防闲欺蔽亦欲政事之阙失下人之休戚今朝廷政事兵民休戚岂无当言者皆未闻汝言而琐琐及此岂汝尝有私憾乎

○命刑部召匠讯之刑部还言匠以役满将归暂贾以给路费其家居与玮邻素有私忿盖诬之遂下玮狱








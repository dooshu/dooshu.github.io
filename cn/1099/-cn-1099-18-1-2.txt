○麒麟贊

臣聞麒麟、天下之大瑞也、帝王之德、上及太清、下及太寧、中及萬靈、則麒麟見、又云天不愛道、地不愛寶人不愛其情、則麒麟見、又云王者德洞淪冥、化及羣動、則麒麟見、是則麟之出、必聖人在位當天下文明之日、固不可以幸而數致也、欽惟　聖天子嗣大歷服、法天圖治、勵精宵旰、致理萬機、仁聲義問、洽于遠邇、德教覃被、民物和會、四方萬國、靡不止?帚戴、于是天監　聖德、景貺屢臻、而十有七年之間諸福之物、紛紜充牣、史不絕書、乃永樂甲午秋九月、西南夷有曰榜葛刺國、以麒麟貢、明年乙未秋九月、有曰麻林國、以麒麟貢今年秋復有曰、阿丹國、以麒麟貢五六年間麒麟凡三至京師、烜赫昭彰、震耀中外、誠千萬世之嘉遇、而太平之上瑞也、昔者皇帝道隆德盛麟僅出于囿、周南雖托諸歌詠、而未覩其真、降及漢唐、寥寥無聞、今　聖天子德協重華、功高曠古、厚澤深仁、涵浸無間、而茲麟之祥、屢見而不巳、葢上天以是彰顯　聖德、為王化之大成、誠宗社生靈萬萬年無疆之慶也、臣添列禁林、目覩嘉禎不勝榮幸、用述為贊、以傳之久遠、謹拜手稽首、以獻、贊曰、猗歟仁獸異狀奇形、二儀胚腪、玄枵降精、帝??顱聳拔、肉角挺生、紫毛白理、龜紋縱橫、其質濯濯、其儀彬彬、有趾弗踶、惟仁是遵、有角弗觸、惟義之循、步中規矩、音協韶鈞、養綏撫幼藏嘉思邊、四時乘化、其鳴弗愆、是名麒麟、出應于天、待時而至、弗後弗先、萬里來賓、載邁載馳、瑤光燭霄、卿雲下垂、重瞳屢顧、眾抃以嬉、大開明堂、坐以納之、於惟我　皇、法天圖治、聲教流行、東漸西被、無幽弗燭、無遠弗暨、川匯雲犇、稽首奉贄、爰集大瑞、後先駢臻、何以致之、惟　皇之仁、惟　皇之仁、洽于八垠、極天際地、罔不尊親、惟　皇謙恭、弗自為聖、匪物之珍、協于仁政、惟　皇奉天、丕顯大命、聖壽萬年、四方之慶、


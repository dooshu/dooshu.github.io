萧氏春浮园四首

其一
近午收残雨，长林受好风。
不知三径僻，只似万山中。
木末层台出，云根小艇通。
春光渐零落，惆怅旧花丛。

其二
地静看云住，林深著处迷。
藤萝缠旧碣，亭阁卧丹梯。
疏磬夕阳外，平田春水西。
黄莺解留客，尽日傍人啼。

其三
林壑爱萧疏，平泉总不如。
坞眠衔草鹿，池老放生鱼。
种药兼茶圃，留僧置佛庐。
漫嗟亭馆废，犹是子云居。

其四
不及追前辈，怜予独后游。
高怀丘壑见，乔木宋元留。
野老能行酒，园丁解弄舟。
婆娑问遗事，流水暮生愁。



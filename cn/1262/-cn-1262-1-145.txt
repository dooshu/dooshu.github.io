日本关白求封：

万历乙未正月甲戌朔，庚辰，日本差来小西飞、弹守藤原如安：谨禀天朝兵部尚书太保石老爷台下：小的日本求封，蒙老爷天高地厚之恩，担当如此。昨见四位阁下老爷、礼部范老爷，俱同老爷盛心，大事已就。今在议封之时，特将本国应封人员开报，伏乞老爷照依。后开缘由施行，举国得安，万代顶德。谨禀。

计开：册封敕书印信并各项仪制，务求老爷留神要好，不致贻笑朝鲜琉球海外诸国。至恳至祷。一，日本原国王无有，举国臣民乞封关白。自丰臣秀家以上五员，乞封大都督独行，长加世西海道，永为天朝沿海藩篱，且与朝鲜世世修好。一，释玄苏封日本禅师。一，丰臣家康、丰臣利家、丰臣秀保、丰臣秀俊、丰臣氏乡、丰臣辉元、平国宝、丰臣隆景、丰臣晴信、丰臣义智，以上十员乞封都督。一，释宗逸封日本一道禅师。一，丰臣玄以、丰臣长吉、丰臣正家、丰臣正成、丰臣全宗、丰臣调信、丰臣吉隆、丰臣正信、源家次平、行亲平末乡，以上十二员乞封都督指挥。一，平山五卫门、早田四郎、兵卫宅甚藏、西山久助、吉田善吉、下甲石卫门、西川与郎、松井久大夫、小昌久次、大濑少吉，以上十五名劳苦三年，均乞封爵。再来尽应人员，乞给赐督札府十五张、亚都督札府二十张，临时颁赏，使日本大人臣僚俱各叨受天朝爵秩，遵天朝命令。

二月甲辰朔，壬子，诏封日本国王平秀吉曰：朕受天明命，覆帱无私，仁育遐荒，有同宇下。惟尔日本远隔鲸波，昔尝受爵于先朝，中乃自携于声教。尔平秀吉能统其众，慕义承风。始假道于朝鲜，未能具达，继归命于阙下，备见真诚。驰信使以上表章，干属藩为之代请。恭顺如此，朕心嘉之。兹特遣后军都督府佥书署都督佥事李宗诚充正使，五军营右副将署都督佥事杨方亨充副使，持节封尔为日本国王，锡以冠服金印诰命。凡尔大小臣民悉听教令，共图绥宁，长为中国之藩维，永奠海邦之黎庶，恪遵朕命，克祚天休。故兹昭示，俾咸知悉。

敕谕平秀吉：朕恭承天命，君临万邦，岂独乂安中华，将使薄海内外，日月照临之地，罔不乐生而后心始慊也。尔日本平秀吉，比称兵于朝鲜。夫朝鲜，我天朝二百年恪守职贡之国也。告急于朕，朕是以赫然震怒，出偏师以救之。杀伐用张，原非朕意。乃尔将丰臣行义，遣使藤原如安来，具陈称兵之由，本为乞封天朝，求朝鲜转达，而朝鲜隔远声教，不肯为通，辄尔触冒，以烦大兵，既悔祸矣。今退还朝鲜王京，送回朝鲜王子、陪臣，恭具表文，仍申前请。经略诸臣，前后为尔转奏，而尔众复犯朝鲜，以失邻好。披露情实，果尔恭诚，朕是以推心不疑，嘉与为善。因敕原差游击沈维敬，前去釜山宣谕尔众尽数归国。特遣后军都督佥书署都督佥事李宗诚为正使，五军营右副将左军都督府署都督佥事杨方亨为副使，持节诏封尔平秀吉为日本国王，锡以金印，加以冠服，陪臣以下亦各量授官职，用溥恩赉，仍诏告尔国人，俾奉尔号令，毋得违越，世居尔土，世统尔民。盖自我祖文皇帝锡封尔国，迄今再封，可谓旷世之盛典矣。自封以后，尔其恪奉三约，永肩一心，以忠诚报天朝，以义信睦诸国。附近夷众，务加禁戢，毋令生事于沿海。六十六岛之民，久事征调，离弃本业，当加意抚绥，使其父母妻子得相完聚。是尔之所以仰体朕意，而上答天心者也。至于贡献，固尔恭诚。但我沿海将吏，惟知战守，风涛出没，玉石难分。效顺既坚，朕岂责报一切免行，俾绝后衅。遵守朕命，勿得有违。天鉴孔殷，王章有赫，钦哉故谕。

颁赐国王纱帽一顶，金镶犀带一条，常服罗一套，大红织金胸背麒麟员领一件，青褡{衤蒦}一件，绿贴里一件，皮弁冠服一件，七旒绉纱皮弁冠一顶(旒珠金事件全)。玉桂一枝(袋全)。五间绢地纱皮弁服一套，大红素皮服一件，素白中单一件，纁色素前后裳一件，纁色素蔽膝一件(玉钩全)。纁色妆花锦绶一件(金钩玉玎珰全)。红白素大带一围，大红素纻丝舄一双(袜全)。丹矾红罗销金夹包袱四条，纻丝二匹，黑绿花二匹，深青素一匹，罗二匹，黑丝一匹，青素一匹，白氁绿布十匹。

封日本国王平秀吉诰文：皇帝制曰，圣仁广运。凡天覆地载，莫不尊亲。帝命溥将，暨海隅日出，罔不率俾。昔我皇祖，诞育多方，龟纽龙章远锡扶桑之域，贞珉大篆荣施镇国之山。嗣以海波之扬，偶致风占之隔。当兹盛隆，宜续彝章。咨尔丰臣平秀吉，崛起海邦，知尊中国，西驰一介之使，欣慕来同；北叩万里之阍，恳求内附。情既坚于恭顺，恩可靳于柔怀。兹特封尔为日本国王，锡之诰命。于戏，宠贲芝函，袭冠裳于海表。风行卉服，固藩服于天朝。尔其念臣职之当修，恪循要束；感皇恩之已渥，无替款诚。祇服纶言，永遵声教。钦哉。




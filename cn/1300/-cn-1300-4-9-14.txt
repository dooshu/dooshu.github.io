用史语之失

今之牵引史语者，亦未免有失。张释之言便宜事，文帝曰：“卑之，毋甚高论，令今可行也。”遂言秦、汉之间事，帝称善。颜师古云：“令其议论依附时事。”予谓不欲使为甚高难行之论，故令少卑之尔。而今之语者，直以言议不足采为“无甚高论”。又文帝问上林令禽兽簿，不能对，虎圈啬夫从旁代对，帝曰：“吏不当如此邪？”薛广德谏元帝御楼船，曰：“宜从桥。”且有血污车轮之讦。张猛曰：“乘船危，就桥安。”上曰：“晓人不当如是邪？”师古谓“谏争之言，当如猛之详婉也。”按两帝之语皆是褒嘉之词，犹云“独不当如是乎？”今乃指人引喻非理或直述其私曰“晓人不当如是”。又韩公《送诸葛觉往随州读书》诗云：“邺侯家多书，插架三万轴。一一悬牙签，新若手未触。为人强记览，过眼不再读。伟哉群圣文，磊落载其腹。”邺侯盖谓李繁，时为随州刺史，藏书既多，且记性警敏，故签轴严整如是。今人或指言虽名为收书而未尝过目者，辄曰：“新若手未触。”亦非也。


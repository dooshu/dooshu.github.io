【同上】

〖《庄子》曰：孔子适楚。楚狂接舆游其门曰：〗

凤兮凤兮何德之衰也。来世不可待。往事不可追也。天下有道。圣人成焉。天下无道。圣人生焉。方今之时。仅免刑焉。福轻乎羽。莫之知载。祸重乎地。莫之知避。已乎已乎。临人以德。殆乎殆乎。画地而趋。迷阳迷阳。无伤吾行。吾行却曲。无伤吾足。（○《庄子》人间世篇。《诗纪前集》二。○《诗纪》云。困学纪闻曰：胡明仲云。荆楚有草。丛生荆条。野人呼为迷阳。其肤多刺。故曰无伤吾行。无伤吾足。）


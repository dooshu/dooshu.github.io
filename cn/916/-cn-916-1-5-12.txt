【佹诗】

〖《荀子》曰：天下不治。请陈亻危诗云云。与愚亦疑。愿闻反辞。其小歌也云云。〗

天地易位。四时易乡。列星陨（《荀子》作殒。）坠。旦墓晦盲。（《类聚》作冥。）幽暗（《荀子》作晦。《类聚》作暗。）登昭。（《类聚》作照。）日月下藏。公正无私。反见（《类聚》作见谓。）纵横。志爱公利。（《类聚》作私。）重楼疏堂。无私罪人。{敬心}革二（《荀子》作贰。）兵。道德纯备。谗口将将。仁人绌（《类聚》作诎。）约。敖暴擅强。天下幽险。恐（《类聚》作怨。）失世英。（《类聚》作殃。）龟（《荀子》作螭。《诗纪》同。）龙为蝘蜓。鸱枭为凤凰。比干见刳。（《类聚》作剖。）孔子拘匡。昭昭乎其知（《类聚》作智。）之明也。郁郁乎其遇时之（《类聚》无之字。）不祥也。拂乎其欲礼义之大行也。暗（《类聚》作暗。）乎天下之晦盲也。皓天不复。忧无疆也。千秋必反。古之常也。弟子勉学。天不忘也。圣人共手。时几将矣。

念彼远方。何其塞（《诗纪》云疑作蹇。）矣。仁人绌约。暴人衍矣。忠臣危殆。谗人般（《荀子》作服。杨倞曰：本或作般。）矣。璇玉瑶珠。（《类聚》作琳。）不知佩也。杂布与锦。（《类聚》作绵。）不知异也。闾娵（《文选》注作□聚。集韵作娶。《楚辞》补注作姝。）子奢。（《韩诗外传》作都。）莫之媒也。嫫母力（《荀子》作刀。《诗纪》同。）父。是（《类聚》误作莫。）之喜（玉烛宝典作憘。）也。以盲为明。以聋为聪。以危为安。以吉为凶。鸣呼上天。曷维（《诗纪》作惟。）其同。（○《荀子》赋篇。《诗纪前集》八。又玉烛宝典十二作《荀子》荆楚歌赋。引憘一韵。《类聚》二十四作荀况赋危诗。引乡、冥、藏、横、堂、将、强、殃、皇、匡、明、祥、行、盲、佩、异、媒、喜、聪、凶、同二十一韵。《文选》四十五杨雄《解嘲》注作荀卿《云赋》。引皇一韵。又五十一王褒四子讲德论注引媒、喜二韵。《楚辞》七谏洪氏补注引佩一韵。）


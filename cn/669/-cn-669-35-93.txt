93　八米盧郎　八米以稻喻若十得八　八米或謂八采之誤　尊前八米句窗下十年書　八采詩成未伏盧


北齊擇盧思道之詩，得八首。閻按：「各作挽歌十首。」人稱「八米盧郎」。事見北齊書本傳〔一〕。或謂「米」當爲「采」。徐鍇云：「八米以稻喻之，若言十稻之中得八粒米也。」

【何云】「米」當爲「采」。見猗覺寮記。

【元圻案】朱翌猗覺寮雜記曰：「魯直與高子勉云：『尊前八米句，窗下十年書。』徐師川與潘邠老云：『字直千金師智永，句稱八米繼盧郎。』文士各作齊文宣挽詩十首，擇其善者用之，每不過一二首，唯盧師道獨得八首，時人稱爲『八米盧郎』。『米』字蓋『采』字之誤也，十首中采擇八首耳，若作『米』字無義理。詩人不之考，相襲以爲八米，蓋言精鑿，失之甚矣。元微之酬樂天云『八采詩成未伏盧』，可證『采』字爲是。」〇姚令威西溪叢語曰：「八米，關中語。歲以六米、七米、八米分上中下，言在穀取八米，取數之多也。」

〔一〕「北齊書」，當作「北史」。按「文宣帝崩，當朝文士各作挽歌十首，擇其善者而用之」，「唯思道獨有八篇，故時人稱爲『八米盧郎』」。其事見於北史盧思道傳，非「北齊書本傳」。






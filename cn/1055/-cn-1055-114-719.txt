【与知县寺丞一通〈皇五年〉】

某启。自相别后，至王回秀才来，始一得所惠书，承居京师无恙。某哀苦如昨，近择得葬地，在颍西四十里，土厚水深，略依山水向背，其余阴阳家说，皆莫能一一如法也。卜用今秋，恐知恐知。示及杜漳州有事，令人感涕不已。与之同甲，内顾身世，可为凛凛。此人有材能而气隽，宜其与监司违戾，然怒者只能言其率意行事，是保无他过矣。某闲居无人，又不知其所止，无处附书信。恐知其家属所居，因信切言及，千万千万。徐、谢高科，今必已决，俟见春榜附书也。因见申意。某以妻母病，家人儿子辈入京相看，因得附此，不悉。已暄，多爱。不次。某再拜。


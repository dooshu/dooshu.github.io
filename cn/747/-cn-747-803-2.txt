○授王搏兵部员外郎兼侍御史知杂事等制

敕。持纪纲以贰於中司，书言动以归于太史。二者亦重矣，而躁竞者徒利于转迁，嚣薄者止贪于清近。问以职业，则杳如物外。遂使南台无典章可采，东观无注记可求。坏法旷官，莫斯为甚。某官王搏等，并以科籍，早登朝列。而宪署以搏茂族英才，尝杂事於亚相，皆言其所蕴蓄，未尽施设。请复兼柱下进省曹以用之。丞相以尼大臣令子，日禀训於名父，皆言其所闻见，妙得规模。请引之朕前，委直笔以观之。是用同奖擢，无所疑焉。尔其厉乃冰霜，谨乃毫简，勿循往例，以正时风。可依前件。


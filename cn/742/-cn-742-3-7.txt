七


○序（三）

【宋牧仲诗序】

往余在京师，从大司农归德侯公以尽交宋中诸贤。诸贤方以雪园文社相推许，公仲子朝宗遇余特厚。无何寇事作，朝宗以其家南下，一再见于金陵、于吴门，出其文，所为二三同志作传，则皆不免于兵，余为之嘘唏太息，不忍竟读。已而酒酣，抵掌剧谈海内奇士，辄又跃然起曰：吾雪园近有年少轶才，若之所未见者，为宋君牧仲。牧仲，相国太保公之子也。相国向官御史时识余，比余再入京师，相国久致政归，中州人称牧仲者不容口，朝宗之言益信，余心向慕之。又十数年，牧仲通守黄州，文章政事，有当官声，因吾弟圣符为蕲水丞，裒其诗累百首，以书寓余，而朝宗亦已亡矣。嗟乎，甚矣余之惫也！回首三十馀年，旧游恍如梦寐。才如牧仲，生平所愿见者，远在江山千里之外，焉得而与之游乎？牧仲顾犹不弃而索其一言，余乃为之序曰：

《春秋》鲁僖公九年，“弦子奔黄”；十二年，“黄人不共楚职”。二国寻折而入于楚，其地即今黄州之境。楚之所以强者，以其兼并江、黄，故能东向以争盟长。自汉以降，蕲、黄实为江、淮门户。明季盗起，其民罔有孑遗，迄于今流移未复，疮痍未起，君子问其俗、考其风，未有不为之兴怀隐恻者也。《商颂·殷武》之章曰：“挞彼殷武，奋伐荆楚，罙入其阻。”次章曰：“维汝荆楚，居国南乡。”“莫敢不来享，莫敢不来王。”夫殷道未衰，楚人先贰，高宗奋六师行挞伐，深入其险阻，始克有济，余以为此必非荆楚尽叛之也。楚昭王十六年，庸人率群蛮、麋人率百濮以谋楚，楚人出师自庐以往，振廪同食，七遇皆北。而后王卒会于临品，子越自石溪，子贝自仞，遂以灭庸。然则殷高宗所挞伐者，乃群蛮百濮之属，以其嵚崎林莽，非搜讨不能成功，诗人所谓罙入其阻也。夫古之庸、濮，今之郧、房，国家光启南服，而西山馀党，连战乃克，牧仲官于楚，将作铙歌以纪武功，庶几来享来王之盛，比诸《商颂》之咏汤孙，罔有加焉。虽然，楚人以餫饷之艰，故纪其振廪同食，以见为役之不易；今自黄达郧二千里，方事之殷，民之转运而死者不知纪极，呻吟痛惜之声，至今未改也，牧仲之于诗也，其有恤人之心哉！

余按夫黄人之所艳称者，莫过于苏子瞻氏。当是时，宋有天下已逾百年，其去用兵之日如孙、曹战争者，盖已久矣。“月明星稀，乌鹊南飞”，子瞻所流连兴感者，乃不在乎江山景物，此风人之旨，其所寄托者远也。牧仲宰相子，生长兵间，目击乎梁、宋乱离，蕲、黄糜烂，生民之脱锋镝者曾几何人，岂知一旦官于其土，江楼啸咏，为今日之胜耶？夫劳止之歌，琐尾之叹，诗人所不容已者，余故举其流风遗俗以告牧仲，庶几休养生息，声施乎江、汉，非徒以其登临才藻媲美昔贤而已。若夫临皋之馆，快哉之亭，风帆沙鸟，烟峦云树，此牧仲揽之有馀；而黄亦余所旧游也，虽老，尚当随牧仲之后，从而赋之。

【程昆仑文集序】

吾友新城王贻上为扬州法曹，地殷务剧，宾客日进，早起坐堂皇，目览文书，口决讯报，呼謈之声沸耳，案牍成于手中。已而放衙召客，刻烛赋诗，清言霏霏不绝。坐客见而诧曰：王公真天才也。乃贻上盛推程公昆仑不置。

程公，镇江通守也。南徐幕府初开，军国异容，主客狎进。程公一儒者，左支右掣，日不暇给，顾以其间为诗古文词，与贻上邮筒唱酬于烟江相望之内。尝登焦山，披草搜《瘗鹤铭》遗迹——为冲波撼击，缺蚀不完，别购善本，磨悬崖而刻之，拉贻上同游，相视叫绝，凭高吊古，各赋一章纪其事，江干之人艳称之。余因以追溯旧游，盖识贻上在十年之前，而昆仑别去已三十馀载。贻上年盛志得，一以为赵、张，一以为终、贾，其材具诚不可揣量。昆仑制举艺，盛为当时东南诸子所推。岁月绵邈，知交零落，若余之仅存者，其衰迟已不足数矣。乃昆仑农力耆事，克振奋于功名之途，吏治文章，偕精强少年争能而度智。吾闻山右风完气密，人材之挺生者坚良廉悍，譬之北山之异材，冀野之上驷，严霜零不易其柯，修阪骋不失其步，若程公者，真其人乎！噫嘻，抑何其壮也！在昔江左六朝，京口、广陵为桓、庾、王、谢名家世胄回翔之地，扬州从事，北府参军，文采风流，至于今未沫。贻上之先大司马有勋德于云中，昆仑大王父大司空公清修直谏，在先朝皆著节老臣。今两家子弟砥砺名行，读书从政，绰有令闻，览斯编者，能无慨然于世德之显翼，而家学之弘长乎！

昆仑之于文，含咀菁华，讲求体要，雅自命为作者。其从吾郡袁重其邮书于余也，自以身名晼晚，投老一经，不克酬其所志，视其中若有不舍然者。余则以为士君子处世，当随分自效而已。自古富贵而名多澌灭，唯博闻绩学之士，垂论著以示来祀，虽残膏剩馥，与江山同其永久，而又复奚憾焉。因叙其集以归之，并以寓贻上。何如也？

【和州守杨仲延诗序】

南和杨仲延为新泰令，以余之过其地而问曰：“吾赵人也，而仕于鲁。鲁、赵之故足以修文章、饬吏治者，可得闻乎？”余曰：《春秋》：“虢之会，晋赵文子、鲁叔孙穆叔同飨，穆叔赋《鹊巢》，又赋《采蘩》；赵孟赋《常棣》，穆叔与曹、郑之大夫皆拜。此余所知二国之旧闻也。赵孟有文德以宣示诸侯，光辅晋君以为盟主，而鲁实事晋，聘问会同，非辞令不为功，故比物谕志，于称诗乎见之。今天下一家，自百里之宰，无不受命于朝，非若春秋大夫各仕其土，惟强邻是遵是奉，如穆叔所云，‘小国为蘩，大国省穑而用之’也。为吏者苟不能广教化，美风俗，渐渍斯民以礼乐诗书，使之咏歌先王之道，而亟亟焉期会簿书，悉索敝赋以从事，是穆叔之所羞称、赵孟之所不许也，而吾为子愿之乎？且而邑固泰山之旁县，而汶水所自出也。《诗》曰：‘泰山岩岩，鲁邦所詹。’《书》曰：‘浮于汶，达于济。’其山川高广，风气完密，出云雨润天下，为神皋奧区，而圣贤所繇继起。蕞尔邑封域土田，周公庸之，民人子弟，孔子教之。吾徒诵法周、孔，可不想像其遗风哉！”仲延颔其言曰：“唯唯。”越四年，仲延擢守江南之和州，以其诗寓余，凡徂徕、新甫、历山、孔林诸什具在。余既幸仲延知所以为治，而其诗又醇雅可诵也，再从而正告之曰：“夫和，江表之巨州也。昔者文王之化，先被江、汉，而吴、楚不采于《国风》。江左之称诗者，至晋，宋、齐、梁始盛，而人犹谓南音缓不振。岂秣陵、姑孰土气痹薄使然欤？唯滁、和、寿、泗之间，漭泱千里，北走中原，人民阔达而硕厚。当南北战争之日，克寿阳、悲彭城之作入于清商杂部，音节谐壮，有泰山东武之风焉。斯所谓不刚不柔，得天地之中者非乎？”

周宣王《江汉》之诗，命召虎以南征，而终之以“矢其文德，洽此四国”。今国家驻重兵于沿江诸戍，而尤重州县之选，欲以辑和群黎，式遏乱略。夫江、淮其人轻心，不能及邹、鲁礼义之国，苟得其政，亦足以致治。诚有如杨君者，弦歌而理之，沨沨乎美哉！俾浸润乎文王之教，而服习于周公、孔子，是治鲁者即可移之以治吴，虽文德不外是也，而犹仅称其诗乎哉！余故序仲延之集，始终告之以为治，而归其说于中和，以无失乎教化斯民之意。呜呼！此即吾说诗之大旨也。

【宋辕生诗序】

吾吴诗人，以元末为最盛。其在云间者，莫如杨廉夫、袁海叟。廉夫筑玄圃、蓬台于淞江之上，披鹤氅，吹铁笛作《梅花弄》，命侍儿奏伎，自拨凤琶和之。海叟读书九峰山，背戴方巾，倒骑乌犍，往来三泖间。此两人者，皆高世逸群、旷达不羁之士也。古来诗人自负其才，往往纵情于倡乐，放意于山水，淋漓潦倒，汗漫而不收，此其中必有大不得已，愤懑郁，决焉自放，以至于此也。廉夫为淮张所蹙迫，流离世故，晚节以白衣宣召，仅得归全。海叟从御史放还，数为诇卒所逻察，徉狂病废，得免于难。至今读其诗，有漂泊颠连之感，有沉忧噍杀之音，君子论其世，未尝不悲其志焉。

吾友宋子辕生，世为云间人，膏粱世族，风流籍甚，而能折节读书。其所为诗，古风则排宕而壮往，近体则妍丽而清切，绰然有大家之风。生平好声伎，间作小词，授侍者歌之，皆中音节。遭遇兵火，经营别墅，茶铛酒碗，与宾客徜徉其间。使得遇杨、袁两君子，当推为铁门巨擘，不止与李五峰、周易痴、钱曲江辈递相唱和已也。辕生昆季皆仕于朝，子弟以诗文为四方所推重，故得以其身优游啸傲，有廉夫之乐而不罹其忧，无海叟之官而兼享其逸，于以腾掉翰墨之林，脱落畦径之外，其所诣又宁有量哉？遂书数语以归之。

【严修人宜雅堂集序】

余友吴兴严子修人，繇进士需次里居，肆力于古文辞，得诗赋序传若干首，名曰《宜雅堂集》，属伟业序之。

吴兴之族，严氏为大。自余与既方父子定交二十五年，今就思以科名重馆阁，修人则出自永乐中名御史之后，祖充涵公恤刑豫中，所全活千人，二子皆成进士，子孙蝉联不绝。修人之从兄孝廉蔚宗，隐居著述，兄弟间讲肄服习以相勉。修人深沉好书，自六经以下，嚅哜搜讨，尤潜心于八家之作，得其疾徐抗坠，罔不中节，不数年而所学大就。今之学八家者，振而矜之，挟其绳墨以訾謷一世，修人独禔躬简静，凝然自远，忘其名地之高，年力之富，而欿焉若有所不足，虽以余之衰老，犹谆恳索其一言，余乃不辞而为之序曰：

吾尝观乎道术醇驳、人才盛衰之故，慨然于古制之不作。然古之制有复行于今者，亦有不行于今而其意适与之相合，士君子生于斯时，亦遵其制以法其意而已。请得而论之。昔者孔子既没，异端繁兴，西汉二三醇儒，始号为黜百家，尊经术，而唐之贞元、宋之嘉祐，作者又起而力扶其衰敝，浸寻乎元季、明初诸儒，讲求条贯于六艺之微言，先民之要指，亦既彰切著明矣，乃三百年来，不免汩没于帖括之时文。夫帖括者，摘裂经传，破碎道术，朱考亭氏早鳃然忧之，虽其中非无卓然名家而超轶绝群之才，拨去其筌蹄，不害于所为古学，然敝一世以趋之，而人才之磨耗固已多矣。国家兴制改令，大复乎汉、唐之旧，而有司之奉行不精，体裁之沿袭未化，顾亦足以破往时挛曲支离之见，而学者之聪明材辨，无所复用，将一出之于古文。于是数年之间，操觚立言者相望竞起，岂非化民成材已然之明验耶！所谓古之制复行于今者，此也。

闻之学于古训乃可服官，郑公孙侨之言曰：学而后入政，未闻以政入学。盖先王所以教育人材，其渐次如此。后代以科目取士，于治术大半无所考究，乃骤而予之一官，其才者簿领案牍，工俗吏之所为，次者干利禄以自进，有贵至公卿，懵不知古今者，几何而不速官谤也！今者铨选之格，杂而多端，从进士起家者，率久之不得注授。以彼耳目之高广，心志之宽闲，而又加之以岁月，非特用着述自娱已也，盱衡乎政事得失，民生利病，以发为文章，盖不离乎数卷之书，而临民出政，道在是矣。然后知壅滞阻抑之中，寓长养成就之法。所谓古之制不行于今，其意适与之合者，此也。

夫以修人之才与学，固非因乎其时，养之既久，而后有所自见，然需次里居者亦已十年。余反复于其论著，如恨豪猾吏之盘互胶结，贤有司辄反为所中，而威令格于不行；又以农人困苦而商民富贵，推汉武之重本抑末，均输盐铁，摧豪强，赡国用，而田赋不加于民。此二者皆救时笃论，修人从十年之中，讲求其是非，参验其治否，然则举而措之，达于从政，岂不裕哉！

余家居郁郁无所得，是行也，将以求友，而获交于修人，吴兴山水之气，灵秀磅礴，非修人不能有以当也。余老矣，落无所成名，庶几遗经绝学，赖斯人以不堕；故既论次修人之文折衷于古人，尤举其为学之方，明体达用，可裨于当世者告焉。天下定有知之者，而非余之言足以重修人也。是为序。

【白林九古柏堂诗序】

三韩白公林九治吾娄之五年，政成而化浃，乃以其暇敷玩典坟，扬扢风雅，得所为诗一卷，属余序之。余惟公以和平岂弟之德，廉正俶傥之才，发言成风，吐辞垂教，岂仅与诗家者流比类而称？其诗则含咀英华，考求声病，使读之者又不知其为循良、为劳吏也。

公初以乐浪名家，登碣石，望沧海，天地泱莽而无垠，风云焱至而毕会，听班马之声，严鼓之节，雄情慷慨，胥以发之于诗。洎乎筮仕柘城，其地居梁、宋之郊，贤豪接迹，相如、枚皋以后，唐之高、李，明之北地，信阳所论交而吟眺者也。属天下新定，河、洛丘墟，公既抚其流移，斩蒿莱蓬藋而治之矣。间尝射麋雪苑，击兔繁台，极目平芜，千里灌莽，慨前贤之不作，庶文献之可追，运纸抽毫，兴怀俯仰，此公诗之一变也。三吴阛阓诗书，人物都丽，即吾州褊小，而迪功、弇州后先坛𫮃，海内重焉。曾未百年，而其俗伤于呰窳，其地逼于卤，愁苦焦瘁之声作，而休风不可复见矣。公之至也，养其善禾，拔其稂莠，煦濡而休息之，枹鼓不鸣，民无菜色。于是铃阁萧闲，焚香隐几，感苏台之糜鹿，爱吴宫之花草，士风缓，宾客流连，抱膝长吟，弹琴微啸，此公诗之又一变也。

余尝读《循吏传》，其见之诗者，唯治河为最著，赵中大夫之穿泾水，魏邺令之开漳水，相杵之歌，刻石之颂，传诸万世。公则刘河之役，鼛鼓不兴，而畚锸具举，后人过三江之口而赋之者，当比之芍陂、汴渠，而公之临流有作，沈白马以为文，指黄鹄而兴咏，非足以纪成功、昭不朽哉！此又不仅于诗也已。昔君家乐天，流风善政，嘉惠于吴民，而其诗则与韦应物，刘宾客同以姑苏刺史表著于后世。是编也，殆与《长庆》之集并传焉，余故序之，俾采风者上其事，以为贤刺史楷法。

【苏小眉山水音序】

同里江位初归自京师，取其友苏君小眉所为《山水音》一卷示余曰：小眉，南赣中丞公之长子也。中丞忠勤廉惠，有大功德于南土之人，小眉以名公子世其禄位，有弟曰次山，既得畿辅一州，报最闻矣。君负盛名，有经世之志，欲以科第自显，优游未仕，用载籍自娱，好结交天下雄骏，抱膝吟咏，被服如儒生，年未三十，同辈中已惊为晚达；君天性恬澹，视人世裘马玩好歌舞射猎之娱，不以屑也。与人言，盱衡古今，考验得失，负意气，徇然诺，遇有所合，虽挥斥千金无所吝。今其诗具在，尝试取而读之，有振衣千仞，俯视尘盍之想，故其诗岿然而高，渊然而深；有探幽抉冥、刻镂真宰之心，故其诗锐者削成，涓者澄澈；有吞吐万象、壮伟不测之观，故其诗嵚崎蒨，悬出而奔流，举章门、贡水、巫闾、碣石之奇而尽揽之：此小眉所有得于山水以名其编者也。愿先生一言序之。

余曰：汉有天下，至建元、太初之间，黜百家，推孔子，而儒术乃兴。其作五言以继《三百篇》之风者，典属国实为之倡，则诗固苏氏所自出也。自此以后，绰之有威，瑰之有，明允之有轼、辙，皆以父子再世弗替。讫乎近祀，有苏平仲者，与宋景濂同史局，能文章。每一代之兴，其家必出异才以垂声闻而典著作，忿生之后，讵可谓无其人哉？自古公侯之子孙，涵濡教泽，敦《诗》习《礼》，为天下先，而后遐陬蓬蔚之儒，始得奋其智能以鸣跃乎当世。嗟乎！以江生之才，苟不游通教，遇知己，则抱其残经抑没于泥涂之中者，固已多矣。然则以小眉之人与其地，负有用之资，处方刚之年，读书取友，覃心经术，以为世家表率。国家典章文物，比隆往古，庶几得博物弘雅之君子，立乎交戟之内，俾闻者有所兴起焉，其在斯人乎！其在斯人乎！余老矣，不获偕苏君游，从位初之请，书以贻之，其当以余言为何如也？








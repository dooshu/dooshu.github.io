○函谷关赋



登彼函谷，爰览丘陵，地险逶迤，山冈相承，深壑累降，修岭重升，下杳冥而幽暧，上穹崇而高兴，带以河洛，重以崤阻，经略封畿，因固设险，异服则呵，奇言必捡，遏奸宄于未芽，殿邪伪于萌渐，及文仲之斯废，乃违仁而受贬，圣王制典，盖以防淫，万里顺轨，疆场不侵，抚四夷而守境，岂恃阻于高岑？彼桀纣以颠坠，非山河而不深，顾晋平之爱险，获汝叔之忠箴，鄙魏武之坠志，嘉吴起之弘心，末代陵迟，恶嬴氏之叛涣，乃因兹而自增，下凌上替，山冢卒崩，览孟尝之获免，赖博爱而多宠，惟七国之西征，仰斯阻而震恐，岂奥险之难犯？将群帅之无勇，咨汉祖之绝关，又见败于项，尹喜爰处，观妙研精，李老西徂，五千遗声，张禄既入，穰侯乃倾，营陵之出，禀筑田生，卫鞅及商，丧宗摧名，终军弃，拥节飞荣，睹浮伪于末俗，思玄真乎大庭。（《初学记》七）




35　唐始忌日行香　求於非福是諂祭　懺於無罪是誣親　諸家論行香


忌日行香始於唐，崔蠡奏罷之。本朝宋景文公奏云：「求於非福，則是諂祭；懺於無罪，則是誣親。」其言不行。

【元圻案】唐六典四：「凡國忌日，兩京定大寺觀各二散齋，諸道士女道士及僧尼皆集於齋所，京文武五品以上與清官七品以上皆集，行香以退。」〇宋姚寬西溪叢語下〔一〕：「行香起於後魏及江左齊、梁間，每燃香燻手，或以香末散行，謂之行香。唐初因之。文宗朝，崔蠡奏設齋行香，事無經據，乃罷。宣宗復釋教，行其儀。朱梁開國，大明節，百官行香祝壽。石晉天福中〔二〕，竇正固奏，國忌行香，宰臣跪爐，百官立班，仍飯僧百人，即爲規式。國朝至今因之。」〇宋祁論國忌疏曰：「伏見列聖忌日，沿唐之舊。百官伏閣慰訖，咸詣寺觀，跪伏齋贊，謂之行香，仍置蔬饌。臣竊思之，禮尤不經云云。」〇程大昌演繁露十：「國朝自有景靈宫後，每遇國忌，不復即寺觀行香，而移其供設於景靈東西兩宫。每大忌，宰執率百僚至宫行香。其法：僧道皆集所忌殿廡之下，僧左道右，執事者執香盤中香圓子，隨宰執往僧道立處，人授一圓，齋已收之不爇也。」〇崔蠡，寧之弟，密之孫，唐書附見寧傳。蠡，開成中爲户部侍郎，白罷百官忌日行香。

〔一〕按「西溪叢語」之「語」，原作「話」，據四庫全書總目、續文獻通考諸著録改。

〔二〕「天福」，原作「天禧」，據中華本西溪叢語卷下改。






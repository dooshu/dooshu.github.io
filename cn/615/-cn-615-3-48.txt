纪四十八 武宗正德十四年已卵



明通鉴卷四十八
纪四十八屠维单阔，尽一年。
武宗毅皇帝 正德十四年
春，正月，丙申朔，上在太原。戊戌，车驾将还京师，发太原。辛丑，享太庙，遣官行礼。
甲辰，改卜郊。先是太常寺奏以是月十二日郊祀，至是以圣驾未回、请改卜，内批改次日。既，又命改卜。于是礼科给事中邢寰等言：“祖宗以来，郊祀必于正月上句，所以重一岁之首，昭莫大之敬也。今改而又改，日复一日，不惟堕祖宗相循之制，亦且非祗畏天地之道。请如期返跸，以成大礼。”
先是尚书毛澄等，见车驾未有还期，因驰疏谏曰：“去岁正月以来，乘舆数驾，不遑宁居。今兹之行，又已半岁矣。宗庙社稷，享祀之礼，并系摄行，万寿，正旦，冬至朝贺之仪，悉从简略。今岁律既周，郊禋已卜。皇祖之训曰：凡祀天地，精诚则感格，怠慢则祸生。＇今六龙遐驺，旋轸无日，万一冰雪阻违，道途梗塞，元正上日，不及躬执玉帛于上帝前，陛下何以自安！仰惟
趣驾遄还，躬亲裸享，宗社臣民幸甚。”皆不报。【考异】“甲辰改卜
郊”，据《实录》也。其下又言“太常奏以是月十二日”，则丁未也。盖甲辰1282
纪四十八
已及致斋之期而帝无还日，故请改卜。《三编》则云：“郊祀卜于是月甲辰”，是临期改卜，盖牵连并书。证之《实录》，改卜于三日前者，似为近之，今从《实录》。
壬子，车驾至宣府。上自宣府抵西陲，往返数千里，不御辇，率驰马腰弓矢冲风雪以行，从者皆病惫，而上不以为劳也。
壬戌，钦天监奏拟郊祀日期，传旨“令择二月上旬以闻”。太常寺奏“仲春当释奠先师及祀社稷，而郊礼未成，请俟郊后择丁戊日行礼”，报可。
二月，壬申，车驾至自宣府，文武群臣具彩帐、银币、羊、酒迎驾，如先年仪。
先是御史虞守随言：“去年迎驾，文武诸臣皆曳大帽鸾带，此非法之服，岂可以为常制。请自今，迎驾礼仪，毋拘前旨。”疏入，不报。至是仍用之，并赐阅首级、器仗及廷臣银牌、花红皆如初。
丁丑，大祀南郊。上拥百余骑驰入郊坛，礼毕，仍猎南海子。是日，京师地震风霾。戊寅，上夜还宫，风霾乃止。
甲申，大学士杨廷和等，“请明诏天下，自今以后，不复巡游”。
先是上还宫，郊祀礼毕，廷和以所奉《居守敕》进缴，传旨：“朕今不时巡幸，其勿缴。”廷和等优惧。而风闻圣驾欲往山东、江南诸处，因上疏言：“东南乃国家财赋所出之地，近年大水为灾，兼以征徭烦重，民不能堪。若复军旅经过，日费不赀，其将何以应之？且里河一带，路狭水浅，今营建大木及漕运粮艘，尚未能如期而至。又加以皇船数多，拥挤而行，大木必不能前，运船必不能急，误事匪轻。况意外之虞，尤有不可测者。伏愿端拱深宫，颐养圣体，以延椒寝之祥，宗社幸甚，臣民幸甚！”一时部、寺大臣及科、道官皆连章请止巡幸。悉留中不发。
时刑部主事汪金疏论南巡不可者九，所宜戒者一，谓酒也。
1283 明通鉴卷四十八
上嗜饮，常以杯杓自随。左右欲乘其昏醉，以市权乱政，故多备罂罍，伺其既醉而醒，又复进之，或未温亦辄冷饮之。终日酣酗，颠倒迷乱，故金力言之。时以为对病之药云。
已丑，上降手敕，谕吏部曰：“镇国公朱寿宜加太师。”又谕礼部曰：“威武大将军太师镇国公朱寿，今往两畿、山东祀神祈福。”复谕工部：“急修黄马快船备用。”阁臣杨廷和等谏，不听。
礼部尚书毛澄偕廷臣上言：“陛下以天地之子，承祖宗之业，九州四海，但知陛下有皇帝之号。今曰＇总督军务、威武大将军、太师、镇国公＇者，臣等莫知所指。夫出此旨者，陛下也，加此号者，陛下也，不知受此号者何人？如以皇储未建，欲遍告山川祈福，则遣使走币，足将敬矣！何必躬奉神像，献宝香，如佛老所为哉！”因历陈五不可，不报。既而，廷和等以“圣学久旷，请以三月御经筵”；亦不报。
三月，丁酉、六科都给事中邢寰、十三道御史王度等疏谏巡幸，南京六科孙懋、十三道张翀等亦以为言。皆不报。一时在京科、道官徐之鸾、杨秉忠等请赐批答，相率伏阙俟命，自辰至申，上令中官宣谕，乃退。既而鸿胪寺请以望日升殿视朝，传旨：“朕因气感疾，免朝。”盖欲托以为伏阙者罪也。【考异】此据《实录》增，为下文诸臣跪杖之张本。
癸丑，以谏巡幸，下兵部郎中黄巩等六人于锦衣卫狱，跪修撰舒芬等百有七人于午门五日。
时上决意南巡，群臣忧惶，计无所出。于是巩具疏言：“陛下临驭以来，祖宗之纪纲法度，一坏于逆瑾，再坏于佞幸，又再坏于边帅之手，盖荡然无余矣。天下知有权臣，而不知有陛下，乱本已生，祸变将起，窃恐陛下知之晚矣。”因陈最急者六事；一崇正学，二通言路，三正名号，四戒游幸，五去小人，六建储贰。”其言正名号曰：“孔子有言，＇名不正则言不顺，言不顺则事不成，至于民无所措手足。＇名之所系重矣。陛下近日以来，忽无故自称1284
纪四十八
威武大将军、镇国公＇，远近传闻，莫不惊骇，以为怪事。陛下聪明智勇，上法唐、虞，下跻商、周，何所不可，顾乃自轻如此！夫陛下自称为公，谁则为陛下者？天下不以陛下事陛下，而以公事陛下，是天下皆公之臣而非陛下臣也，臣等窃实耻之。”言戒游幸曰：“昔益之戒禹曰：罔游于佚，罔淫于乐。＇周公之告成王曰：毋淫于观，于逸，于游，于田。《春秋》讥观鱼、终《纲目》书巡者二十九，皆讥也。陛下始游戏不出大廷，论者犹谓不可。既而幸宣府，幸大同，幸太原，幸陕西、榆林、延绥诸处，所至费财动众，州县骚然，至使民间一夫一妇不能相保。陛下为民父母，何忍使民至此！亏损盛德，贻讥万世，陛下自以为何如主也？近者复有南巡之命，南方之民，争先挈妻子以避去者，流离奔踣，敢怒而不敢言。几何不驱之于死亡，流而为盗贼也！一旦变生，陛下悔之晚矣。彼居位之大臣，用事之中官，昵之近侍，皆欲陛下远出以擅权自恣，乘机为利也。否则亦袖手旁观，如秦人视越人休戚之不相涉也。夫岂有一毫爱陛下之心哉！”言去小人曰：“《易》言：开国承家，小人勿用。”自古小人用事，未有不亡其国而丧其身者也。窃观今之小人，簸弄威权，贪图富贵者，实繁有徒。至于首开边事，以兵为戏，使陛下劳天下之力，竭四海之财，伤百姓之心，至今不已者，则江彬之为也。彬本行伍庸流，凶很傲诞，无人臣礼。臣等但见其有可诛之罪，不闻其有可赏之功。今乃赐以国姓，封以伯爵，托以腹心，付以提督京营之寄，此养乱之道也。彬外挟边卒，内拥兵权，骑虎之势，不乱不止。天下之人皆欲食彬之肉，彬不诛则天下之乱将日炽，陛下亦何惜一彬以谢天下邪！伏望大整乾纲，置彬于法，以为奸邪小人迷乱之戒。”
末言：“凡此六者，芹曝愚忠，辄敢尽言，死生进退，不遑顾恤。天下安危，治乱之机，诚不忍视陛下自取覆亡，为后世笑，此臣等所以相对痛哭，临楮呜咽，而不知所裁者也！”
1285 明通鉴卷四十八
会员外郎陆震亦草疏将谏，见巩疏称叹，因毁己稿，与巩连署上之，巩，莆田人。修撰舒芬见言官伏阙谏者皆被谯让，又念宁王宸濠久蓄异谋，与近幸相结，恐生意外之虞，乃与吏部员外郎夏良胜、礼部主事万潮、庶吉士汪应轸要诸曹连章人谏，众皆许诺.芬、应轸遂偕编修崔桐、庶吉士江晖、王廷陈、马汝骥、曹嘉同上疏曰：“自古帝王所以巡狩者，协律度，同量衡，访遗老，问疾苦，黜陟幽明，式序在位。是以诸侯畏焉，百姓安焉。若陛下之出，不过如秦皇、汉武，侈心行乐而已，非能行巡守之礼者也，博浪、柏谷，其祸亦可鉴矣。近者西北再巡，六师不摄，四民告病、哀痛之声，上彻苍昊，传播四方，人心震动。故——闻南巡诏书，皆鸟惊兽散。而有司方以迎奉为名，征发严急，江、淮之间，萧然烦费。万一不逞之徒，乘势倡乱，为祸非细。且陛下以镇国公自命，苟至亲王国境，或据勋臣之礼以待陛下，将北面朝之乎，抑南面受其朝乎？假令循名责实，深求悖谬之端，则左右幸臣无死所矣。
尚有事堪痛哭不忍言者，宗藩蓄刘濞之衅，大臣怀冯道之心，以禄位为故物，以朝署为市廛，以陛下为奕棋，以革除年间为故事。特左右宠幸，智术短浅，无能以此言告陛下耳。使陛下得闻此言，虽禁门之外，亦将警跸而出，尚敢轻骑漫游哉！”
疏人，尚书陆完迎谓曰：“上闻有谏者辄恚，欲自引决。诸君休矣，勿归过君上沽直名！”芬等不应而出。有顷，良胜、潮过芬，扼腕且恨完，会太常博士陈九川至，芬酌之酒，曰：“匹夫不可夺志，君辈可遂已乎！”明日，良胜、潮、九川遂连疏人。于是吏部郎中张衍瑞等十四人、刑部郎中陆俸等五十三人继之，礼部郎中姜龙等十六人、兵部郎中孙凤等十六人又继之。
而医上徐鏊亦以其术谏，略言：“养身之道，犹置烛然，室闭之则坚，风之则泪。陛下轻万乘，习嬉娱，跃马操弓，捕鱼玩兽。迩复不惮远游，冒涉寒暑，关门不戒，膳饮不调，诚非养生1286
纪四十八
之道也。况南方卑湿，尤易致病。乞念宗庙社稷之重，勿事鞍马、勿过醉饱，喜毋伤心，怒无伤肝，欲无伤肾，劳无伤脾，就密室之安，违暴风之祸，臣不胜至愿。”
诸疏既人，上与诸幸臣皆大怒，遂下良胜、潮、九川、鏊及巩、震诏狱，芬及衍瑞等百有七人，罚跪午门外五日。乙卯，又下大理寺正周叙等十人于狱。丙辰，又下行人司副余廷瓒等二十人、工部主事林大辂、何遵、蒋山卿三人于狱。是时，诸人连名疏相继上，上益怒，并下诏狱。俄令叙、廷瓒，大辂三人与巩、震等六人俱跪阙下五日，加梏拲焉，至晚仍系狱。诸臣晨入暮出，累累若重囚，道途观者，无不叹息泣下，而廷臣自内阁外，莫敢有言者。尚书石玠论救，被诘责、请罪乃已。
于是，诸大臣出人，士民争掷瓦砾诟詈之，诸大臣皆恐，人朝不待辨色，因请“下诏禁通政司，有言事者格勿受”。
是时，天连日风噎昼晦，南海子水涌四尺余。金吾卫指挥金事张英曰：“此变征也。”乃肉袒戟刃于胸，持疏谏，当跸道跪哭，即自刺其胸，血流满地。卫士夺其刃，得不殊，因缚送诏狱，杖之八十，遂死。【考异】《明史·本纪》下黄巩等六人于狱”，谓黄巩、陆震，夏良胜、万潮、陈九川、徐鏊也。“舒芬等百有七人罚跪午门”，据《实录》，张衍瑞等十四入，陆俸等五十五人，姜龙等十六人，孙凤等十六人，则一百一人，加以舒芬及连名之汪应轸、崔桐、江晖、王廷陈、马汝骥、曹嘉共一百有八人，多一人，而《明史·夏良胜传》言：“陆俸等五十三人”，如此，则又少一人。据《传》中，黄巩等六人既下狱，复同跪午门，不在芬等跪数内也。至《实录》载“甲寅，杨廷和等论救，黄巩等六员，孙凤等百一十二员。”则又于百有七人外多五人，疑纪载之异，抑或百有十二人中，有内援庇之不人罚跪之数，亦未可知。至所杖之人，《明史》夏良胜、何遵两传，纪载特详，今据列于下，然亦不全具也。陆俸等五十三人，仍据《明史》、附著其异于此。
丁巳、南京礼部侍郎杨廉等上疏谏南巡，不报。
1287 明通鉴卷四十八
戊午，杖舒芬等一百七人于午门，各三十。以芬及陆俸、张衍瑞、姜龙为倡首，俱调外任，仍戒吏部科、道官毋得推举录用。余各罚俸六月。
方芬等之受杖也，江彬怒诸臣等斥其罪恶，阴助上怒，杖之特重，呼号之声，彻于禁掖。芬创甚，几毙，舁至翰林院中。掌院者惧得罪，命标出之，芬曰：“吾官此，即死此耳。”既谪，裹创就道，时以为荣。
夏，四月，甲子，免南畿被灾税粮。
戊寅，杖郎中黄巩、员外陆震等六人，六人名见上，即前系狱者也。及大理寺正周叙、主事林大辂、行人司副余廷瓒三人各五十，余三十人各四十。周叙、余廷瓒两疏连名，共三十三人，亦见上。巩、震及夏良胜、万潮、陈九川皆黜为民，叙等三人降三级外补，徐鏊谪戍瘴方，余皆降二级。
巩、震之系狱也，上怒甚，仍令日跪午门，众谓天子将出，巩曰：“天子出，吾当牵裾死之。”既黜为民，江彬憾不已，遣人刺于道，治洪主事知而匿之，间行得脱归。震在狱，与巩讲《易》九卦忧患之道。既杖，创甚，江彬必欲致之死，绝其饮食。震季子体仁，年十五，变服为他囚亲属，职纳橐焉。震竟卒狱中。一时同受杖者，吏部则姚继岩，行人则陶滋、巴思明、李锡、顾可久、邓显麒、熊荣、杨秦、王懋、黄国用、李俨、潘锐、刘黻、张岳，大理寺则寺正金罍、寺副孟庭柯、张士镐、郝凤升、傅尚文、郭五常，评事姚如皋、蔡时，并谪官。【考异】此据《明史·夏良胜传》中，亦本《实录》也。惟《实录》二十二人中，有行人王翰，无吏部姚继岩，翰名见下。
其与震等同杖而死者，工部主事何遵。上之南巡也，以进香为词，遵抗言：“淫祀无福，万一宗藩中有借口奉迎，潜怀不轨，则福未降而祸已随。”盖指宸濠也。诸权幸受濠贿者，格其疏不进。会黄巩等已得罪，遵乃偕同官林大辂等上疏，极言：“江彬怙1288
纪四十八
权倡乱，巩等无罪，乞赐宽宥，毋使后世有杀谏臣名。”上怒，下诏狱，廷杖四十。创甚，肢体俱裂，越二日、卒。
诸曹之谏南巡也，以次得罪，而诸奸又日以危言恫喝。以故户曹不敢出疏，工曹谏者止三人。惟大理阖署谏、上怒加甚。评事林公黼主疏草，夜闻泣叹声，不顾。比入狱，巩与语，叹曰：“吾取友遍天下，乃独遗质夫！”质夫者，公黼字也。竟以体赢不胜杖，卒。行人司副余廷瓒，行入李绍贤、孟阳、詹轼、刘概、李惠皆与遵同死杖下。
其先遵受杖死者，刑部主事刘校，照磨刘珏。刑曹之疏，校所草也，杖将死，大呼曰：“我无恨，恨不见老母耳！”子元娄，年十一，哭于旁。校曰：“尔独不识事君致身义乎？善事祖母及母，毋愧尔父！”遂绝。
其以创死稍后者，礼部员外郎冯泾，验封郎中王銮，行人王翰，皆被创先后卒。
然当廷杖时，死者伤者相继，上亦为之感动，竟罢南巡，盖诸臣力也。【考异】两次廷杖，《明史·本纪》月日皆据《实录》。盖三月戊午所杖，皆跪午门之人，四月戊寅所杖，皆系狱之入。证之《明史》诸入传，则巩、震等六人及周叙等三人，亦入午门罚跪之列。是此九人者，既系狱，又跪午门，及其受杖仍各五十，加重也。其杖而死者，十一人。《三编》皆据《实录》书之，则陆震，何遵、余廷瓒、刘校，刘珏、林公舗、李绍贤、孟阳、詹轼、刘概、李惠也。惟《明史·何遵传》更补出创死稍后之冯泾三人，又补出同时受杖之姓名姚继岩等二十二人，今据书之。惟刘校、刘珏据《实录》在十一人之列，而《明史·何遵传》，则云“刘校，刘珏先遵受杖而死”，似此二人之死，又当在前月所杖一百七人之列。今证之《明史》，—百七人中之可考者，有刑部郎中陆俸等五十三人，是刘校所草刑曹之疏，即此时也。如此，则《明史》以为先遵受杖而死者，必有所据，故《本纪》亦云“先后受杖死者十一人”，此得其实。
癸未，谪巡按御史刘士元为广东麟山驿驿丞。士元自去年五
1289 明通鉴卷四十八
月被杖，逮至京师，淹系经年。至是锦衣奏送刑部，议赎杖还职，不许，遂有是谪。维时南京六科给事中何邦宪等言：“迩闻巡抚云南都御史范镛、巡抚甘肃都御史李昆、巡抚山东都御史伍符、巡按直隶御史刘士元、巡按陕西御史张文明、潘仿，相继系狱，是数臣者，事之是非，罪之轻重，臣等虽未能尽知。窃闻其所坐或差委偶误，或议处失宜，或迎候愆时，或敢言过当，似皆在可原之列。伏望通加宽宥，若果有罪，亦宜敕下法司，付诸公论。”不报。
是月，户部尚书石玠致仕，许之。诏仓场尚书杨潭回部管事。
五月，己亥，诏山东、山西、陕西、河南、湖广流民归业者，官给廪食、庐舍、牛种，复五年。
丙辰，遣太监赖义，驸马都尉崔元、都御史颜颐寿往江西宣谕宁王宸濠。初，宸濠久蓄异谋，交通肘腋，因上巡幸不时，人情危惧，遂日夕觊觎，与致仕都御史李士实、举人刘养正等，图不轨。
阎顺等之上变也，事见十二年。嬖人钱宁、臧贤庇之，得不问。而宸濠疑出承奉周仪指使，杀仪家及典仗查武等数百人，巡抚孙燧疏上其事，中道为所邀，不得达。燧念左右皆宸濠耳目，阴察副使许逵，忠勇可属大事，与之谋。乃托御他寇预为备，先城进贤，次城南康、瑞州，患建昌县多盗，割其地置安义县，以渐弭之。而请复饶、抚二州兵备，不得复则请敕湖东分巡兼理之。九江当湖冲，最要害，请重兵备道权，兼摄南康、宁州、武
宁、瑞昌及湖广之兴国、通城，此据《明史·孙燧传》。《三编》武英
殿底本，传写误以“兴国”二字连“瑞昌”，书人江西下，《质实》遂误以赣州之兴国县当之，今据《明史》本传校改。以便控制。广信横峰、青山诸窑，地险人悍，则请设通判驻弋阳，兼督旁五县兵。又恐宸濠劫兵器，假讨贼尽出之它所。
1290
纪四十八
宸濠眮燧图己，使人赂朝中幸臣去燧，而遗燧枣梨姜芥以示意，燧笑却之。去年，江西大水，宸濠素蓄贼凌十一、吴十三、闵念四等，出没鄱阳湖，燧与逵谋捕之，三贼走匿宸濠祖墓间。于是，密疏白其状，具言“宸濠必反”，章七上，皆为所邀阻。
然宸濠反状虽著，犹以上无储贰，冀其子入嗣，可得大统，又不受悖逆名，故蓄谋不发。重赂钱宁，求取中旨召其子司香太庙。宁言于上，用异色龙笺，加金报赐。“异色龙笺”者，故事所赐监国书笺也。宸濠大喜，列仗受贺，复胁镇、巡官及诸生父老奏阙下，称其孝且勤。
时江彬与太监张忠欲倾宁及减贤，乘间为上言：“宁、贤盛称宁王，陛下以为何如？”上曰：“荐文武百执事，可任使也。荐藩王何为者？”忠曰：“彼称宁王孝，讥陛下不孝耳；称宁王勤，讥陛下不勤耳。”上曰：“然。”下诏逐王府人毋留阙下。
宸濠益与士实、养正谋，遣奸人卢孔章等分布水陆孔道，浃旬往返，踪迹大露，诸权奸多得宸濠金钱，匿不以闻。
南昌人熊浃，官给事中，草奏尽列其状，授御史萧淮上之。时上已疑宸濠，而钱宁在上前辄诋“淮妄言离间，宜罪”。上曰：“虚实久当见之。果诬淮将焉往！”遂以淮奏示内阁大臣杨廷和等，令议处，廷和“请如宣宗处赵府故事，造勋戚大臣宣谕。”乃遣义等往、并收其护卫。
宸濠知事泄，义等未至，而濠已反。【考异】廷和请收宸濠护卫事，见《明史》本传。而《宪章录》谓“东厂太监张锐，初党于濠，助杨廷和为濠复护卫。已而，知其有异谋，且知上人张忠等言，乃与廷和谋复革去护卫，以免后患”云云，《纪事本末》、《皇明通纪》皆据之。此亦晋溪一辈人语，弇州以为“仇口”者是也。证之《实录》，但言“太监张锐见上无继嗣，与钱宁等欲结濠为异日地。已而濠势日横，遍赂近幸及诸大臣。有谢仪者，南昌人，出人锐所，发濠反状，劝锐勿受其贿。而锐是时与宁方有隙，亦欲藉以倾宁，遂疏豪诸不法事，因御史熊兰授萧淮上之”，并不及廷
1291 明通鉴卷四十八
和一语。是初党于濠乃张锐，而所谓“赂诸大臣”者，乃指陆完辈，非廷和也。大抵宸濠反状已著，非赵王之比，廷和此举未免优柔少断，野史之訾，抑亦所谓连得间矣。今据本传。
六月，丙子，宸濠反，巡抚江西副都御史孙燧、按察司副使许逵死之。先是赖义等行，京师竞传，谓且禽治宁王，王所遺侦卒林华者闻之，即兼程逃归。先一日，为宸濠生辰，宴镇、巡、三司等官，闻报，大惊，罢宴，遂密召刘养正等谋之，养正曰：“事急矣！诘旦，诸守官入谢宴，可就禽之，杀其不附已者，因而举事。”乃夜集贼首吴十三等，皆衷甲以俟。
是日，各官入谢，拜毕，左右带甲露刃侍卫数百入。宸濠出，立露台大言曰：“孝宗为李广所误，抱民家子，我祖宗不血食者十四年。今太后有诏，令我起兵讨贼，亦知之乎？”众相顾愕眙。燧直前曰：“安得此言？请出诏示我！”濠曰：“毋多言！我今往南京，汝宜扈驾。”燧大怒曰：“汝速死耳！天无二日，我岂从汝为逆哉！”濠怒，叱燧，燧益怒，急起，不得出。濠入内殿，易戎服出，麾兵缚燧。逵奋身起曰：“汝曹安得辱天子大臣！”因以身翼蔽燧，贼并缚逵。二人且缚且骂不绝口。贼击燧，折左臂，与逵同曳出。
先是宸濠反状著，逵劝燧先发，燧曰：“奈何予贼以名？且需之。”至是逵谓燧曰：“我劝公先发者，知有今日故也。”
濠素忌逵，将曳出，问：“许副使何言？”逵曰：“副使惟赤心耳。”濠怒曰：“我不能杀汝邪？”逵骂曰：“汝能杀我，天子能杀汝，汝反贼，碎尸万段，悔之何及！”遂与燧同遇害于惠民门外。
寻执太监王宏、巡按御史王金、主事马思聪、金山、参议黄宏、许效廉、布政使胡濂、参政程呆、刘棐、副使贺锐、佥事赖凤、王畴、指挥许清、马骥、白昂、王玘、郏文等，皆羁之狱。黄宏被执愤怒，以手梏向柱击项，是夕死，贼义而棺敛之。思聪亦抗节死。一时从逆者，布政使梁宸、参政王纶、季敩，佥事潘1292
纪四十八
鹏、师夔、按察使杨璋、副使唐锦，而纶受伪兵部尚书，位左右丞相李士实、刘养正下。于是宸濠集兵十万，驰檄远近，指斥朝
廷，皆养正主之也。【考异】《实录》，是月癸亥朔，丙于十四日也。先
一日，为宸濠生日，侦卒即以是日至，故诸书皆云十三日，《明史·孙燧传》特书“六月乙亥”者是也。其杀孙燧、许逵及举兵反则在次日，《史》以为“明日诸守官入谢”者是也。其一时执下狱中及从逆之人，《明史·诸王传》分书之，《三编》据之，而附识于《质实》中云：“王金下狱，见《明史·诸王传》。而《孙燧传》则谓＇金从逆，稽首呼万岁＇。考《王守仁集·处置从逆官员疏》云：参政王纶，胁受赞理。金事潘鹏、师夔被胁招降抚民，情罪尤重，知府郑瓛已经别案问结外，参照布政梁宸，参政刘棐，程杲，参议许效廉，副使贺锐，佥事赖风，都指挥王玘，或行咨抚守，或盘库放粮，势虽由于迫胁，事已涉于顺从。镇守太监王宏，御史王金，主事金山，布政胡濂，按察使杨璋，副使唐锦，佥事王畴，都指挥马骥、许清、白昂、郏文或被拘于城内，或胁随于舟中，事虽涉于顺从，势实由于迫胁，据此，则金固始下狱而后胁从者也。又＇胡濂、程杲，许清＇，《明史·诸王传》作“胡廉、陈杲、许金＇，皆误。”按《质实》分别下狱、从逆两等，据守仁《处置官员一疏》。而王金之先系后释，已见《实录》中。惟据此《疏》，则先下狱而后胁从者，似不止王金一人。而《明史·诸王传》所载，如程杲、刘柴、许效廉、赖风，据《疏》中所勘，固同在行咨抚守、盘库放粮之列，则亦胁从之确证，而《疏》中所指之贺锐、王玘，则又遗之，证之《实录》，但云“黄宏忧愤卒，数日，马思聪亦卒。”其余则自梁宸以下十九人，皆云“稽首呼万岁，濠令各羁置之”，则是胁从之人，其初亦皆下狱也。《实录》据初次奏报之文，似不如守仁《处置一疏》之得其实。然如贺锐、王畴、马骥、王玘、郏文五人，则《明史》所遗，而与守仁《处置之疏》实合，此外又有参议杨学礼，则《明史》与守仁《疏》皆遗之。今所记多据《明史》、《三编》，惟王金仍人下狱中，而增人太监王宏，副使贺锐及金事增人王畴，指挥增人马骥、王玘、郏文，皆据守仁《处置一疏》。惟杨学礼一人，据《实录》后载已升陕西参政，令之任，故
1293 明通鉴卷四十八
不在处置之列耳。
丁丑，宸濠伪授贼首闵念四、吴十三、凌十一等为都指挥等官，与承奉涂钦等领兵攻九江、南康，并掠运舟于吴城，又遣校尉赵智如浙江，报太监毕真令助兵。又遣仪宾李蕃等如瑞州，招华林、玛脑等寨伪参赞王纶，移檄招姚源等洞贼兵。又使妃弟娄伯募兵于进贤、广信，伪参政季教持檄谕南赣王守仁等，直至广东。时濠即欲僭大号，改元顺德，李士实、刘养正等“请俟至南京行之”，从之。
戊寅，宸濠兵陷南康。自知府陈霖以下，皆先期遁去。已卯，陷九江，副使曹雷、知府江款等亦遁。濠急欲东下，乃置师變为伪兵备副使，守九江。濠兵之东下也，欲先取进贤，以通广信之路。李士实曰：“大事既定，彼将焉往！”进贤知县刘源清闻之，积薪环室，命家人曰：“事急，火吾家。”一仆逸，手刃以徇。县中诸恶少与贼通者，悉杖杀之。濠妃弟娄伯募兵过进贤，源清邀戮之。贼檄至，立斩其使。会余干知县马津、龙津驿丞孙天祐亦起兵拒贼。贼自称“七殿下”者，夺运舟于龙津，天祐与战，杀数人。贼党募兵过龙津，天祐追杀之，焚其舟。娄氏家众西下，亦为天祐所遏，禽七十余人。贼兵不敢经湖东以窥两浙者，三人力也。【考异】事见《明史·詹荣附传》，证之《实录》，书于是月戊寅。盖濠既东下，复谋取水陆两路以通两浙之兵，故遣将四出，即在东下之时，今系之陷南康，九江下。
庚辰，巡抚南赣都御史王守仁会吉安知府伍文定起兵讨宸濠。先是守仁方奉命勘福建叛军，行至丰城，闻宸濠反，遂亟趋、吉安文定闻守仁至，急以卒三百逆之峡江，进曰：“此贼暴虐无道、久失人心，其势必无所成。公素望重，且有兵权，勤王之师，在此一举。”守仁慨然任之。乃与文定征调兵食，治器械舟楫、驰疏上变。即移檄数濠罪。集诸守令，将士议曰：“贼若出长汇，顺流东下，南都不保。吾欲以计挠之，使少迟数日，无患1294
纪四十八
矣。”乃多遣间谍，遍檄府县，言：“都督许泰、郤永将边兵，刘晖、桂勇将京兵，各四万，南赣王守仁，湖广秦金、两广杨旦，各率所部，合十六万，直捣南昌。所至有司缺供者，以军法论！”又为檄书遗士实、养正、奖其归顺之诚，令怂恿早发兵东下，而纵谍泄之。宸濠果疑，与士实、养正谋，则皆劝之疾趋南京即大位，濠益大疑。十余日，诇知中外兵不至，乃悟守仁给之也。【考异】守仁起兵以是月十八日，《纪事本末》系之庚辰，与《实录》合。惟《年谱》言：“文成以十五日丙子至丰城，闻变趋吉安，十九日驰疏上变。”按丙子系十四日，而十九日系辛巳，非庚辰也。《年谱》干支错误，又以七月干支杂之六月中，今据《实录》。
初，兵部尚书王琼荐守仁巡抚南赣，寻以平贼，假便宜提督军务。比宸濠反书闻，举朝惴惴，琼曰：“诸君勿忧。吾用王伯安赣州，正为今日，贼且旦夕禽耳。”未几，果如其言。【考异】文成以是月十五日至丰城，闻变即趋吉安，盖与文定议讨贼也。而《实录》所载，谓“守仁勘事福建，以宸濠生日将届，取道往南昌贺之，会大风，舟不得前行.至丰城闻变，遂载小艇，潜迹还赣。及至吉安，文定请发兵，守仁初不许，既，深然之。乃檄各郡邑起兵”云云，此皆修《武宗实录》之诬词，故《明史》不取，今悉据本传书之。
已丑，宸濠兵围安庆。
秋，七月，壬辰朔，宸濠统兵发南昌。先是濠将发，闻王守仁等在上流起兵，乃遣涂钦并贼首凌十一等领兵为前锋，而自留居守。既，闻守仁兵尚未集，乃与李士实、刘养正谋、留兵付宜春王拱橼、内官万锐等，及降官胡濂、刘棐、许效廉、唐锦、赖凤、王玘等使守城，而自引兵东下，选护卫及所鸠贼兵、市井恶少及胁从之众，合八九万人，联舟千艘。
将行、祭天，奠牲，几折，牲覆于地。又伪封宗室宸澅为九江王、使前驱，舟始发，雷雨聚作，澅震死。观者皆知其不祥
也。
1295 明通鉴卷四十八
丙申，谪御史张文明为电白县典史。初，文明谏北巡，不纳。及朝行在，诸权幸随驾者，文明复裁抑之，所需多不从。太监张忠因谮之于上，复摭它事，执系京师，下诏狱。是年春，言官交章请宥，不报。比驾旋，命执至豹房，上将亲鞫。文明自谓必死，及见，命释之。寻有是谪。
甲辰，宸濠反状闻。边将在豹房者，各献禽宸濠之策、上亦欲假亲征南巡，遂传旨言：“宸濠悖逆天道，谋为不法，即令总督军务、威武大将军、镇国公朱寿统各镇兵征剿。命安边伯朱泰为威武副将军、帅师为先锋。”大学士杨廷和等力阻，不听。
巡抚都御史王守仁起兵于南赣。先是守仁传檄四方，诸军渐集。议所向，守仁曰：“兵家之道，利在速战。今逆尚在南昌，非其时也。我师迁延不发，示以自守，彼必他出，然后尾而图之。先复省城，捣其巢穴，彼必悉兵来援，然后邀而击之，此全胜之策也。”至是，闻濠果出，传檄勤王。
时都御史王懋中，编修邹守益，副使罗循、罗钦德，郎中曾直，御史张鳌山、周鲁、评事罗侨，同知郭祥鹏，进士郭持平.降谪驿丞王思、李中，咸先后赴军，而御史谢源、伍希儒自广东还，守仁留之纪功。
因集众议所往，或谓：“宸濠经画旬余始出，留备南昌必严，攻之恐难猝拔。今闻濠攻安庆久不克，兵疲意沮，若以大兵逼之江中，与安庆夹攻之，必败。彼既败，南昌不攻自破矣。”
守仁曰：“不然，我师越南昌下，与逆相持江上。安庆之众仅能自保，必不能援我于中流，而南昌兵议其后，绝我粮道，腹背受敌，非计也。不若先攻南昌，逆贼志在东下，精锐皆出，守御必单弱；我兵新集，气锐可一鼓破也。彼闻我攻南昌，必解安庆围，还兵自救；比闻南昌已破，丧胆夺魄，首尾牵制，此成禽矣。”众皆曰：“善！”
丙午，宸濠攻安庆，不克。先是都督佥事杨锐，与知府张文1296
纪四十八
锦、指挥崔文等御之江上，见贼势炽，收兵入城，誓以死守，令军士鼓噪登城，大骂之。围十余日，濠至，泊黄石矶，躬自督战，令军士运土填堑攻城，城上矢石如雨，多死伤者。濠惭愤，语其下曰：“安庆且不克，安望金陵哉！”寻遺伪佥事潘鹏谕降，鹏遗家人持檄至城下，锐手斩之，支解其尸以徇。濠乃引兵去，锐复遣兵袭击，败之。
方濠之谋逆也，瑞州知府宋以方修城募兵，濠忌之。又以征索不应，遂迫镇守劾系南昌狱。将东下，胁之降，不可，械舟中。至是兵败，问：“地何名？”舟入曰：“黄石矶。”江西土音则“王失机”也，濠以为不祥，斩以方祭江，遂行。【考异】濠兵攻安庆在四月已丑，是月丙午解围去，故《实录》以为“凡被围十八日而解”者是也。计濠发南昌在是月朔丙午，十五日正濠抵安庆时也，今据《实录》。
戊申，王守仁师至临江樟树镇，知府临江戴德孺、袁州徐琏、赣州邢珣，都指挥佘恩，通判瑞州胡尧元、童琦、抚州邹琥、安吉谈储，推官王肺、徐文英，知县新淦李美、泰和李楫、万安王冕、宁都王天与，各以兵来会，合八万人，号三十万。己酉，次丰城，以伍文定为前锋，先遣奉新知县刘守绪袭其伏兵。庚戌，夜半，文定兵抵广润门，守兵骇散。辛亥黎明，诸军梯组登，缚拱樤等，宫人多焚死。军士颇杀掠，守仁戮犯令者十余入。宥胁从，安士民，慰谕宗室，人心乃悦。【考异】文成平宸濠事，《明史》本传及《诸王传》记其月日，皆有干支，虽《实录》不具载，而证之《宪章录》、《纪事本末》，参之《年谱》，无不吻合。至于克南昌杀掠之事，《实录》所载，至于“积尸横路，鸡犬不鸣”，未免过当。故不但《明史》影之，即《宪章录》诸书亦不载也。今所记克南昌本末，悉据《明史》本传书之，为得其实。
乙卯，伍文定等败宸濠于黄家渡。守仁克南昌，居二日，遣文定与邢珣、戴德孺各将精兵，分道邀宸濠，而使胡尧元等设伏以持，会濠还兵，遇于黄家渡。文定当其前锋，贼趋利，珣绕出
1297 明通鉴卷四十八
贼背，贯其中、文定及佘恩乘之，德孺与徐琏张两翼分贼势，尧元等伏发，贼大溃，退保八字脑。宸濠惧，尽发南康，九江兵，守仁遣官以次复二郡。
丙辰，复战，官军却。守仁斩先却者，文定亲督官军殊死战，身犯矢石，火燎须，不为动。贼复大败，退保樵舍，联舟为方阵，悉出金宝犒上。
丁巳，宸濠方展朝其群臣，官军奄至，以小舟载薪，乘风纵火，焚其副舟，濠妃娄氏以下皆投水死。濠舟胶浅，仓卒易舟遁，万安知县王冕所部兵追执之，士实、养正及降贼杨璋等皆就
禽。士实、养正死于狱中。凡三十五日而贼平。【考异】《明史》所
载守仁，文定两传月日，皆与《实录》符，惟《实录》以恶晋溪，遂及文成，又以忌文成之功，遂及文定等，因言“军中争攘濠积，文定所获以数十万计，徐琏、邢珣、谢源、伍希儒亦各数万，惟戴德蘅一无所取”，此岂非仇口语乎？今皆不取、并附识之。士实、养正之死，《实录》亦载之是月.惟言“守仁与养正交，比就禽，养正犹冀守仁活之。守仁畏其口，逼令引决，传首京师。”又言“守仁自南昌还，养正母丧暴露，使人葬之，且祭以文曰：君臣之义，不得私于其身，朋友之情，尚可伸于其母＇”云云。王弇州《史乘考误》辨之，以为“朋友之情，龌其母可也，祭而重之以文则不可。”今按葬母祭文一事，亦见《年谱》中，以非正史，故不录。
是月，兵部尚书王琼等，给事中汪元锡、御史吴訚等，皆谏亲征，不报。御史陈察复以为言，得旨“罚俸一年。再有犯颜来奏者，治以极刑不宥”。
八月，壬戌，命江彬提督东厂兼锦衣卫，彬具疏辞，不允，优诏答之。时张锐居东厂，钱宁居锦衣卫，而彬又兼之，自是，中外大权皆归于彬矣。
已巳，命“太监张永提督团营及宣府北路官军，赞画机密重务，兼核勘宸濠反逆恶党及改逆效顺者，即于军门奏请处分，仍查核宫眷库藏。
1298
纪四十八
乙亥，大学士杨廷和等请以宸濠谋逆诏告天下，并条陈宽恤事宜，从之。既而宽恤之诏竟寝不行。
上将亲征，命草《威武大将军制》，又欲以江彬为威武副将军，并下内阁。杨廷和不可，曰：“朝廷亲征，奉行天讨，谁敢云差遣？又谁敢称＇威武大将军＇？近闻逆濠移檄，方以失政为名，“威武大将军”是何政令邪？”上心恚。会推南京吏部尚书刘春理诰敕，以廷和私其乡人，切责之，廷和谢罪乞罢，不许。梁储等请与俱罢，复不许。廷和方引疾不入。上乃罢彬副将军，但传旨以《威武大将军敕》行之。癸未，车驾发京师，命廷和及毛纪居守，梁储、蒋冕扈从。【考异】延和不肯草敕，遂有廷推切责之事。此见《明史》本传。而据高氏《鸿猷录》，但云“廷和辞疾”，而以力辞草制归之梁储一人。又言“储不肯草制，上乃自称之，不复言草制，彬亦罢副将军”，而薛氏《宪章录》又增入更命“廷和草之”之语。杨慎《丹铅录》辨“草制出自梁储，内阁有敕书稿簿，缀撰者姓名于其下，焉可诬也”？王弇州信其说，以为梁储果有抗颜直谏之事，当为生平第一节，何以杨文襄于《基志》字不及？然则草此敕者、宁非梁公耶？不然，将为毛文简也。予谓薛氏言梁储不肯草敕而廷和草之固非，即《丹铅录》谓其父不肯草敕而梁储草之亦非也。二公皆非草敕之人，廷和两次引疾，即其不肯草敕之张本。而至于十三年草镇国公之敕，廷和在告，梁储、毛纪泣谏，岂有前谏至于泣而南巡无一语？亦必不然。故高氏之归美梁储虽不足信，而其言竞罢草制及彬副将军，此得其实、若升庵谓“梁储草制有敕书稿簿撰人姓名可考”，然廷和是时引疾，则内阁姓名自以梁储为首，未可以此定储之独草也。弇州又引《杨文忠行状》，谓“公不肯草敕，因言”朝廷亲征，谁敢云差遣，又谁敢称威武大将军＇”云云。当中官传旨来内阁，阁臣必有词以折之，此数语，似是纪实。而至于下文谓“上复遣萧敬等来，以阻挠军机胁之，不为动，迨敬等相率跪拜，仍不从，敬等知不可夺，乃去。遂有八月十九日，因廷推切责之事。”此似亦升庵归美其父之语，与高氏、薛氏之归美梁储，皆有私意。惟《明史》于杨、梁二传，寥寥数语，是亦不信两家
1299 明通鉴卷四十八
之说，可谓斟酌尽善，词意谨严。今所叙仍据本传，惟参用《行状》“朝廷亲征”以下四十四字。
丁亥，车驾次涿州。王守仁捷奏至，且谏亲征，其略曰：“臣于告变之后，选将集兵，振扬威武。先攻省城，捣其巢穴，继战鄱湖，击其惰归。今宸濠已禽，逆党尽获，闽、广赴调军士已散，地方惊扰之民已定。窃惟此逆睥睨神器，阴谋久蓄，招纳叛亡，广播奸细、臣下之奏，百不一通，发谋之始，逆料大驾必将亲征，先于沿途伏有好党，期为博浪、荆轲之谋。今逆不旋踵，遂已成禽，法宜解赴军门，式昭天讨。然欲付之部下各官，诚恐潜布之徒，乘隙窃发，或有意外之虞，臣死有遗憾矣。”疏人，上秘不发。大学士杨廷和等驰请班师，梁储、蒋冕等亦以为言，皆不省。【考异】此据《明史·本纪》，而守仁捷奏之至，诸书皆云“驻跸良乡”，则去京师仅七十里也。《实录》无发京师至涿州日分，但云“戊子至保定”，疑中间有漏脱也。车驾以癸未发京师，涿州去京师仅一百四十里，五日始至，而保定去京师三百五十里，安能以至涿州之次日建抵保定？《本纪》谓“丁亥至涿州”，亦恐未确。今据书之，俟考。
是月，上至保定府。【考异】据《实录》书“戊子”，今依《本纪》“丁亥至涿州”，则至保定当在月终也。《实录》于九月书“驻跸保定府”，则以前月至保定明矣。
九月壬辰朔，上驻跸保定，宴于府堂，巡抚都御史伍符及巡按、御史、管粮主事皆侍宴行酒。上与符为藏阉之戏，符探得阄，上不悦。饮符至醉，乃大笑，癸已，上发保定。
戊戌，车驾至临清。方上之南发也，刘姬疾不从，约以玉簪召。上过芦沟桥，驰马失簪，索之不得。及至临清，遗使召姬，姬以无信约，不肯往。于是上复自临清北行，乘单舸晨夜疾趋，至张家湾，载与俱南，从官无知者。凡往返者逾月。于是，巡按山东御史熊相亟驰疏言：“陛下挟一二亲幸，单舸微服，野宿宵行。万一不虞，如太后何，如宗社何！昔汉文帝忽于驰坂之险，
1300
纪四十八
以袁盎之谏而止；元帝不畏从舟之危，以薛广德之谏而罢。陛下之为是行，亦危且险矣。伏望思垂堂之戒，严警跸之仪，天下幸甚！”清军御史刘翀亦以为言，皆不报。【考异】车驾至临清，《明史·本纪》不载，《史稿》次之癸丑。证之《实录》，帝以戊戌至临清，因遣入召刘姬，往返十五日，至癸丑乃回舟而北，逾月始返也。《史稿》盖据其发临清之日书之耳，今据《实录》。
丁未，王守仁械宸濠，将献俘，至杭州，授太监张永。初，守仁上宸濠反书，因请黜奸谀。诸嬖幸恨甚。及事平，又欲相与媚功，且惧守仁发其罪，竞为蜚语，谓“守仁初与宸濠通谋，虑事不成乃起兵。”又欲令纵宸濠湖中，待上自禽之，于是命太监张忠、安边伯许泰率禁军往江西。守仁乘其未至，俘宸濠，发南昌，忠、泰以威武大将军檄邀之；守仁不与，间道趋玉山，上书请献俘，止上南征，上不许。至是行抵钱唐，遇永。永时提督军务，在忠、泰上，而故与杨一清除刘瑾，天下称之。守仁夜见永，颂其贤，因极言“江西困敝，不堪六师之扰”。永深然之，曰：“永此来为调护圣躬，非邀功也。公大勋，永知之，但不可径情耳。”守仁乃以宸濠付永。闻上将至淮扬，复自杭州趋京口。【考异】文成献俘，以是月丁未至杭州付张永，此据《实录》也。《年谱》谓其壬寅发南昌，六日而至，疑发南昌尚在壬寅前，今据《实录》至杭州之月日记之。至张永之行，亦是邀守仁令回江西，而《实录》谓“守仁携家而还，永潜遣人邀其辎重，守仁惧，乃以宸濠付永，且厚结焉”，此亦修《实录》者诬诋文成之词。今据《明史》本传。
冬，十月，戊辰，大学士杨廷和等复请班师，且言：“时享已过，而瞬届冬至朝贺及十二月省牲、正月南郊，大礼所在，旷废非宜。请乘舆速返，以顺天意而协人心。”扈从之梁储、蒋冕等亦以为言，计自乘舆发后，累疏数十上，皆不省。
壬午，上发临清。
甲申，御史谢源言：“逆藩宸濠，谋为不轨久矣。当时固有先
1301 明通鉴卷四十八
事折其奸谋而反为中伤者，在今日尤宜录其功。如大学士费宏及其弟编修寀之去，以沮复护卫也；布政使郑岳之为民，以不遂侵求也；副使胡世宁之谪戍，御史范辂之褫职，以发其奸恶也。此五臣者，其明能逆料于逆谋未露之前，其枉尚未白于大害既除之后。伏望召还诸臣，复其官秩，以为忠议之劝。”御史伍希儒等亦以为言、且请起都御史俞谏，皆下其章于所司。
十一月，辛卯朔，车驾过济宁。丙申、至徐州。辛丑，御龙舟自徐州顺流而下。乙巳，至淮安清江浦，幸太监张阳第。时上巡幸所至，捕得鱼鸟，分赐左右，受一脔一毛者，各献金帛为谢。至是渔于清江浦累日。
南京及河南、山东、淮、扬等处文武官，迎送车驾，皆戎装步行，而江彬不时传旨征索旗牌官，拷缚郡县长吏，有如奴隶。通判胡琮惧而自缢；南京守备成国公朱辅见彬长跪；总兵官镇远侯顾仕隆稍不为屈、彬数窘辱之。又遣官校四出至民家，矫传上旨，索鹰犬、珍宝、古玩，民皆惴惴不敢诘。近淮三四百里间，无得免者。
壬子，冬至，车驾驻清江浦，扈从及抚、按等官朝贺于张阳第。
丁巳，上至淮安府，屏侍卫，徒步人城，幸总兵官顾仕隆第。
羁管太监钱宁于临清、密遣人系其家属，以通逆濠事发也。先是上将发京师，留宁居守，宁恐离上左右，为人所发，乃求扈从，许之。江彬素与宁争宠，至临清进间，因止宁董皇店役。彬于途中，遂尽白其通濠状，上大怒，曰：“我固疑之，黠奴乃敢尔邪！”时将渡淮，遂令即所在系之，籍其家，玉带至二千五百束，金十余万两，银三千箱，胡椒数千石，它珍玩财货不可胜计，
初，宁之通宸濠也，乐人臧贤主之；上将发京师，事始泄，杖之午门，词连宁。及发遗，宁遣人杀之张家湾，欲以灭口也。1302
纪四十八
【考异】《宪章录》：“是年七月，逮吏书陆完、太监萧敬及秦用，卢明，钱宁，臧贤俱下狱。”弇州《考误》辨之甚详。盖附逆诸人，惟臧贤下狱最先，钱宁次之，其余中官如卢明等及尚书陆完之下狱，皆在十五年十一月。据弇州考证，萧敬则并无下狱事也。今据正史分书之。
己木，上至宝应，渔于汜光湖。
是月，王守仁自京口复返南昌。【考异】《年谱》言“文成趋京
口，大学士杨一清止之。杨家京口也。”据此，则文成至京口始返，而《纪
事本末》则云.“以宸濠付张永，乘夜度浙江，过越，还江西”，误也。过越则必归省，《年谱》不应漏脱。证之《明史》本传，亦云“身至京口”。而《年谱》记其自湖口返省，则由大江取道，非由浙河明矣。惟杨一清之沮，《年谱》载之，《明史》王，杨二传，皆不见，今不取。
先是守仁至京口，欲朝行在。会上命守仁巡抚江西，乃自大江取道还。
是时张忠、许泰等已先至，恨失宸濠，执知府伍文定缚之，文定骂曰：“吾不恤九族，为国家平大贼，何罪！汝等天子腹心，屈辱忠义，为逆贼报仇，罪当斩！”忠益怒，推文定仆地，文定求解任，不报。
忠、泰必欲诬守仁与宸濠通，诘责濠左右，皆言无有；严诘不已，曰：“独尝遣弟子冀元亨诣宸濠论学耳。”初，宸濠怀不轨，而外务名高，贻书守仁问学，守仁使元亨往。濠以语挑之，佯不谕，独与之论学，濠目为痴。他日，讲《西铭》，反覆君臣议甚悉，濠亦愧服。至是忠等闻其事，大喜，搒元亨，加以炮烙，终不承，乃械送京师诏狱。
比守仁至，故纵京军犯之，或呼名嫚骂。守仁不为动，抚之愈厚，病予药、死予棺，遭丧于道，必停车慰问。京军谓“王都堂爱我”、无复犯者。
忠、泰言：“宁府富厚甲天下，今所蓄安在？”守仁曰：“宸濠异时尽以输京师要人，约为内应，可按籍稽也。”忠、泰故尝纳宸濠
1303 明通鉴卷四十八
贿者，气慑不敢复言。已，轻守仁文士，强之射，徐起，三发三中，京军皆欢呼，忠、泰气益沮。会冬至，守仁命居民巷祭，已上冢哭。时新丧乱，悲号震野，京军闻之，无不泣下思归。忠等不得已，乃班师。
十二月，辛酉朔，上至扬州。先是江彬谋夺富民居为威武大将军府，知府蒋瑶执不可，彬闭瑶空室，挫辱之。胁以上所赐铜爪，不为慑。太监吴经，矫上意，刷处女寡妇，民间汹汹，有女者一夕皆适人，乘夜争门逃匿不可禁。瑶诣经恳免，麾之去。忽夜半，遣骑卒数人开城门，传呼驾至，令通衢燃炬如白昼。经遍入人家捽妇女出，破垣毁屋，必得乃已。寻以诸妇分送尼寺寄住，有二人愤恚不食死，瑶为具棺敛，目是诸妇家皆以金赎乃得归。
会上渔，获一巨鱼，戏言“直五百金”。彬以畀瑶，责其直，瑶怀其妻簪珥褂服以进，曰：“库无钱，臣所有惟此。”上笑而遣之，府故有琼花观，诏取琼花，瑶言：“自宋徽宗北狩，此花已绝，今无以献。”又传旨征异物，瑶具对非扬产。上曰：“苎白布亦非扬产邪？”瑶不得已为进五百匹。
当是时，权幸以扬繁华、要求无所不至，微瑶，民且重困云。
壬戌，上以数骑猎于府城西，遂幸上方寺。自是数出渔猎，以刘姬谏而止。
总兵神周，奉旨至泰州取鹰犬，城中骚然。丙寅，免河南开封等府被灾四十五州县秋粮。
辛未、大学士梁储、蒋冕以郊祀期近，请返跸。先是传旨，以“郊祀不及，欲暂于南京行礼”。储等言：“郊礼牺牲制帛等项，皆须先期备办，严谨督视。若仓卒措置，取具一时，卤莽苟简，徒为亵渎。且南京郊坛配位，洪武时止有仁祖，永乐初方增太祖一位；迁都以后，京师郊坛止以太祖、太宗并配。今若欲于南京1304
纪四十八
旧坛行礼，既不可除去仁祖配位，又不可增设太宗配位，事体重大，臣等尤不敢妄议。”时上欲藉以缓班师之期，谕议再四，储等力陈不可，事遂寝。
戊寅，上阅诸妓于扬州，抚、按官具宴，却之，令折价以进。
已卯，至仪真，时上巡幸所至.禁民间畜猪，一时屠杀殆尽。
免大名、真定、顺德三府被灾十一州县税粮。癸未，渔于仪真之新闸，命江彬祭告大江。
明日幸民黄昌本家，阅太监张雄及守备马炅所选妓，以其半送舟中。
乙酉，车驾渡江。丙戌，至南京。【考异】《宪章录》书至南京于十月，《纪事本末》又系之九月，未见《实录》也。若以南京为南畿之通名，则武宗十月方发临清，冬月朔始过济宁，《实录》所记月日皆详，计其至南京已在十二月下旬。《明史·本纪》及《三编》皆据《实录》，今从之.
是岁，土尔番求通贡，许之。哈密都督舍音和珊即写亦虎仙，见前卷，系京师狱，至是减死，遂夤缘钱宁与其婿，得人豹房侍上左右。悦之，赐国姓，授锦衣指挥，扈驾南征。






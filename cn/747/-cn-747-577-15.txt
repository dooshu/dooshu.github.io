○送萧炼登第后南归序

始予幼时，拜兄于九江郡，睹其乐嗜经书，慕山薮，凝和抱质，气象甚茂，虽在绮纨，而私心慕焉。厥后窃理文字，先礼而冠，遇兄于泽宫之中。观其德，如九江之拜，盖世俗不能移也。自是战艺三北，左次陋巷。予亟会于其居，视其道，如泽宫之遇，亦挫抑所不能屈也。逾时而名擢太常，声动京国，士辈仰慕，顾盼有耀。予获贺于蔡通儒氏，窥其志，如陋巷之会，又得意所不能迁也。君子志正而气一，诚纯而分定，未尝В出处为二道，判屈伸于异门也。固其本，养其正，如斯而已矣。吾兄先觉而守道，独立而全和，贞确端懿，雅不羁俗，君子之素也。亦既升名天官，告予东游，是将乘商於，浮汉池，历郢城，下武昌，复于我始见之地。则朋旧之徒，含喜来迎；宗姻之列，尽皆加礼以待；舟舆所略，贺声盈耳；离群之思，行益少矣。仆不腆，见邀为序。狂夫之言，非所以志君子也，自达而已。


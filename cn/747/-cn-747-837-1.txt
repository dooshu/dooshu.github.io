○授李右散骑常侍制

敕。国家龙朔中有侍极官，今之左右常侍也。前代崇宠，秩比侍中。密参帷幄迫害谋，时号清重之选。从容献纳，允属名儒。今执政言尔具官李，地实华腴，性惟贞介。聚学为己，修礼藩身。清明照物以忘疲，澹泊居贞而有守。来司纶诰，润色推工。去卧云山，含章见誉。增重价诚由於合柜，固深根颇异夫揠苗。久漏搜罗，几为遗逸。升之近署，官以封貂。宜俟并伸，勉从虚伫。可守右散骑常侍。


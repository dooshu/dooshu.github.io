○授刘崇彝都官郎中制

敕。具官刘宗彝。朕听政之暇，耽玩群书。每读考之诗，常轸遗逸之虑。访於舆论，得尔崇彝。闻其常抱业试於有司，才优数奇，十上不第。言行修整，文学该通。儒雅之声，著於洛下。而以尔令弟，秉予大钧，鸿飞冥冥，不近贤路。从军试吏，亦曰强名。荀徇尔私，其如公议。是用陟居华省，宠以郎曹。典制六官之重，伏奏青蒲之上。畴尔夙志，予恩不轻。凡百未申，宜体朕乐善兴能之意，无患不知也。可。


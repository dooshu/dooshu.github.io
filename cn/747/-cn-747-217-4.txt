○进洛图颂表

臣某言：奉某年月日敕，令臣撰《洛图颂》。伏以陛下圣烈丰懿，应期首出，珍符炳铄，旷代闻。虽皋繇歌虞，伯禹申叹，其或生於今日，尚不足以谈天。况臣涉学盖浅，揆才多陋，安可润色皇化，对扬神休？窃读古文，幽寻旧式：言大道者，莫先於典诰，序以之生焉；美盛德者，莫近於诗什，颂以之成焉：其辞婉而微，其事简而要。今臣斟酌前训，拟议鸿猷，述《洛图颂》一篇并序，谨诣宣义门奉进，诚未能探索元奥，宪章经书，庶几竭肝胆，效尘露，增日月之末光，偕天地而不朽，期亦微臣之愿足矣。臣拜手稽首冒颜以闻，死罪死罪。


○为戴中丞谢赐中和节诗序表

臣某言：中使至，奉宣圣旨，赐臣敕书手诏，并御制中和节诗序及尺等。天贶荐临，睿文亮发，仰观俯愧，祗惧若惊。自受殊恩，守兹远镇，才拙日浅，政未及人。陛下频降宠私，骤施惠渥，虽大君奖饰，其道则然，微臣驽猥，岂宜及此。臣闻先圣有作，不相沿袭，苟合天理，顺乎人心，则可以垂宪百王，布诸彝典。侧览明诏，以二月一日为中和节，事因祈谷，便赐欢娱，兼赐臣御制诗序一本、尺一枝者。伏以仲月良辰，首建嘉节，朝野庆洽，君臣乐康。助萌芽之发生，拟天地之含育，诚所以跨越周汉，迈绝古今。况圣人丽藻，高悬日月，皇储妙翰，益睹文明，诞告万方，孰不欢。又书同律度，礼均衡石，以尺颁赐，固协其时，敢不佩此谟猷，谨於轨范。限守边镇，遂阙称觞徒观宴镐之诗，不厕赓歌之末。无任兢荷欢跃之至。


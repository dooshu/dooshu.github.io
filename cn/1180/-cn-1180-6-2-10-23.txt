答宣大巡抚吴环洲


辱华翰，领悉。近日蓟镇报，长昂、董忽力阻截各部贡马，要求增赏。此必混同西虏，易马上榖，已获重利，故不乐就喜峰之贡也。如此，宣府市马，安得不多？将来东虏，既不许贡，则宣府市马，必当有处。不然，恐难独支也。

又报，青酋与土蛮结谋入犯，亦属虚妄。月初，青酋尚在宣府为市，何尝东行？比得大疏，言此酋市毕，将西赴俺答，众疑始释。方金湖公于东偏事，不甚谙习。昨闻蓟众，即欲称兵讨罪，孤亟止之，言此事不足烦大兵，可以计取也。故拟旨付彼中督抚处置。盖此等事，大有关系，着数须是宽松，乃有转身地，太紧则难于收拾矣。

青酋若有西行的信，望即示知。俺答部中，近有人回否？






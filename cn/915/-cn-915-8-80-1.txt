◇奏劾刘祥

祥少而狡异，长不悛徙，请谒绝於私馆，反唇彰於公庭，轻议乘舆，历贬朝望，肆丑无避，纵言自若。厥兄浮榇，天伦无一日之悲，南金弗获，嫂侄致其轻绝，孤舟反，存殁相捐；遂令暴客掠夺骸柩。行路流叹，有识伤心。摄祥门生孙狼儿列：「祥顷来饮酒无度，言语阑逸，道说朝廷，亦有不逊之语，实不避左右，非可称纸墨。兄整先为广州，於职丧亡，去年启求迎丧，还至大雷，闻祥与整妻孟争计财物忿，祥仍委前还，後未至鹊头，其夜遭劫，内人并为凶人所淫略。」如所列与风闻符同，请免官付廷尉。（《南齐书·刘祥传》，有以祥连珠启上者，上令御史中丞任遐奏。）


67　青蠅刺魏武信讒　劉晝其人


袁孝政釋劉子曰：「魏武公信讒，詩刺之曰：『營營青蠅，止于藩。豈弟君子，無信讒言。』」傷讒篇文。此小雅也，謂之魏詩可乎？

【元圻案】逸齋詩補傳論篇目曰：「袁孝政釋劉子云云，今據魏自有國風，若果爲魏詩，聖人删詩，雅、頌各得其所，豈容以風爲雅？袁氏亦豈惑於齊、魯、韓三家之説乎？」〇四庫全書總目子部雜家類：「劉子十卷，隋志不著録，唐志作梁劉勰撰。陳振孫、晁公武據唐播州録事參軍袁孝政序，作北齊劉晝撰。陳氏載其序曰：『晝傷己不遇，天下陵遲，播遷江表，故作此書。時人莫知，謂爲劉勰、劉歆、劉孝標作云云。』不知所據何書，故陳氏以爲終不知晝爲何代人。惟北齊劉晝，字孔昭，渤海阜城人，名見北史儒林傳，然未嘗播遷江表，與孝政之序不符。」






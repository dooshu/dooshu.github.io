95　祖逖言晉亂之因　姚弋仲誡諸子歸晉　王猛願苻堅勿圖晉


祖逖曰：「晉室之亂，非上無道而下怨叛也，案：此祖逖説元帝語，見本傳。〇逖，字士稚，范陽遵人，爲鎮西將軍，石勒不敢窺兵河南。晉之德澤淺矣。」姚弋仲曰：「亟自歸於晉。」王猛曰：「勿以晉爲圖。」人心知義，非後世所及也。

【全云】亦以比宋之無失德，而致嘆於姚弋仲、王猛之不若，則隱指夏貴輩也。

【元圻案】後魏崔鴻後秦録：「仲有子四十二人，常誡諸子曰：『我死之後，汝歸晉家，竭盡臣節。』」又前秦録：「王猛寢疾，堅臨省疾，問以後事。猛曰：『晉僻陋吴、越，乃正朔相承。臣没之後，願不以晉爲圖。』」〇宋史紀事本末：「帝德祐二年正月，夏貴以淮西叛降元。」按：先是度宗時，知漢陽軍王儀以城降。權守張晏然、都統程鵬飛以州軍降；伯顔遣鵬飛至黄州，招諭陳奕以城降；又以書招蘄州管景模，景模亦降；陳奕以書誘其子嚴以安東州降。德祐元年，知南康軍葉閶、知德安府來興國、知六安軍曹明俱迎降于江州。元兵至海州，安撫丁順降。知廣德軍令狐槩以城降。元兵至常州，臨安戒嚴，同知樞密院曾淵子、左司諫潘文卿、右正言季可、兩浙轉運副使許自〔一〕、浙東安撫王霖龍、侍從陳堅何夢桂曾希顔等數十人皆遁。岳州總制孟之紹舉城降。京湖宣撫司朱禩孫、湖北制置副使高達、提刑青陽夢炎等降〔二〕。獨松關守將張濡遁。泰州裨將孫貴、胡惟孝、尹端甫、李遇春開北門納元軍。潭州守將吴繼明、劉孝忠以城降。

〔一〕「兩浙轉運副使」，原脱「副」字，據中華本宋史卷四七瀛國公紀補。

〔二〕「朱禩孫」，原作「朱孫」；「青陽」，原作「清陽」，皆據元史卷八世祖紀五改。






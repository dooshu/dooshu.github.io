○秋兴

高楼一上思堪哀。水尽山空鴈独回。万里关河迷北望。无边风雨入秋来。故人尺素年年隔。薄暮清砧处处催。徒有寒樽对花发。病怀愁绝其谁开。

【卧子曰写情不泛】

其二

前岁今皇新御极。凤衔恩诏出明廷。孤槎奉使日南国。万里题诗天畔亭。地入金沙江浩浩。风连铜柱海冥冥。昆明亦在滇城里。池上虗疑织女星。

【辕文曰抝亦不妨】

其三

蜀中形胜千年在。峡树江花照使袍。神女庙深虗暮雨。汉王台迥落秋涛。渔人东望沧浪阔客子西来滟滪高不见啼猿系舟处。风波遥夕梦魂劳。

【舒章曰亦复沉亮】

其四

汉水东驰入楚来。长沙秋望洞庭开江清楼阁中流见日落帆樯万里回去国尚思王粲赋。逢时空惜贾生才。湘南两度曾游地。惆怅烟花暮转哀。

【辕文曰得子美澹处】


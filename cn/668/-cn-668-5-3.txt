大戴礼记


《大戴礼》《哀公问》、《投壶》二篇与《小戴》无甚异。《礼察》篇首与《经解》同。《曾子大孝篇》与《祭义》相似，而《曾子书》十篇皆在焉。《劝学》、《礼三本》见于《荀子》。《保傅篇》，则《贾谊书》之《保傅》、《傅职》、《胎教》、《容经》四篇也，《汉书》谓之《保傅传》。

《大戴礼》卢辩注，非郑氏。朱文公引《明堂篇》“郑氏注云‘法龟文’”，未考《北史》也。

《易本命篇》与《家语》同，但《家语》谓子夏问于孔子，孔子曰：“然。吾昔闻老聃，亦如汝之言。”子夏曰：“商闻《山书》曰”云云。 《大戴》以“子曰”冠其首，疑此篇子夏所著，而大戴取以为《记》。

《践阼篇》载武王十七铭。《后汉·朱穆传》注引《太公阴谋》：“武王《衣之铭》曰：‘桑蚕苦，女工难，得新捐故后必寒。’《镜铭》曰：‘以镜自照见形容，以人自照见吉凶。’《觞铭》曰：‘乐极则悲，沉湎致非，社稷为危。’”《崔駰传》注引《太公金匮》：“武王曰：‘吾欲造起居之诫，随之以身。’几之书曰：‘安无忘危，存无忘亡，熟惟二者，必后无凶。’杖之书曰：‘辅人无苟，扶人无咎。’”《太平御览》诸书引《太公阴谋》：“笔之书曰：‘毫毛茂茂，陷水可脱，陷文不活。’箠之书曰：‘马不可极，民不可剧。马极则踬，民剧则败。’”又引《金匮》：“其《冠铭》曰：‘宠以著首，将身不正，遗为德咎。’书履曰：‘行必虑正，无怀侥幸。’书剑曰：‘常以服兵而行道德，行则福，废则覆。’书车曰：‘自致者急，载人者缓。取欲无度，自致而反。’书镜曰：‘以镜自照，则知吉凶。’门之书曰：‘敬遇宾客，贵贱无二。’户之书曰：‘出畏之，入惧之。’牖之书曰：‘闚望审，且念所得，可思所忘。’钥之书曰：‘昏谨守，深察讹。’砚之书曰：‘石墨相着而黑，邪心谗言，无得污白。’书锋曰：‘忍之须臾，乃全汝躯。’书刀曰：‘刀利磑磑，无为汝开。’书井曰：‘原泉滑滑，连旱则绝。取事有常，赋敛有节。’”蔡邕《铭论》谓：“武王践阼，咨于太师，作席几、楹杖、器械之铭十有八章。”参考《金匮》、《阴谋》之书，则不止于十八章矣。书于篇后，俾好古者有考。

“武王东面而立，师尚父西面道丹书之言。”皇氏曰：“王在宾位，师尚父在主位，此王廷之位。若寻常师徒之教，则师东面，弟子西面，与此异。”

山谷以太公所诵《丹书》及武王铭，书于坐之左右，以为息黥补劓之方。朱文公亦求程可久写《武王践阼》一篇，以为左右观省之戒。《仪礼经传》删“且臣闻之”至“必及其世”。《大学或问》因汤《盘铭》及武王之铭。

《大戴记》之《夏小正》，《管子》之《弟子职》，《孔丛子》之《小尔雅》，古书之存者，三子之力也。

《诰志篇》孔子曰：“古之治天下者必圣人。圣人有国，则日月不食，星辰不孛。”慈湖谓：“尧、舜、禹之时，历年多无日食。至太康失邦，始日食。历家谓日月薄食可以术推者，衰世之术也，而亦不能一一皆中。一行归之君德，颇与孔子之言合。一行之术精矣，而有此论，则诚不可委之数。”

《说苑》引子思曰：“学所以益才也，砺所以致刃也。吾尝幽处而深思，不若学之速；吾尝跂而望，不若登高之博见。故顺风而呼，声不加疾，而闻者众；登丘而招，臂不加长，而见者远。故鱼乘于水，鸟乘于风，草木乘于时。”与《大戴礼》、《荀子·劝学篇》略同。《隋》、《唐志》又有蔡邕《劝学篇》一卷，《易》正义引之云：“鼫鼠五能，不成一伎术。”晋蔡谟读《尔雅》不熟，几为《劝学》死，谓《劝学篇》也。 《荀子》“梧鼠”，《大戴》云“鼫鼠”；“蟹六跪二螯”，《大戴》云“二螯八足”。

《曾子》曰：“与君子游，如长日加益而不自知也。”董仲舒之言本于此。“行其所闻，则广大矣。”仲舒云：“行其所知，则光大矣。”

《曾子制言》曰：“良贾深藏如虚，君子有盛教如无。”与《史记》老子之言略同。

《公（符）〔冠〕篇》载《孝昭冠辞》，其后氏曲台所记欤？《后汉·礼仪志》注引《博物记》云。 《迎日辞》，亦见《尚书大传》。三句与《洛诰》同。

《哀公问五义》云：“穆穆纯纯，其莫之能循。”《荀子》云：“缪缪肫肫，其事不可循。”盖古字通用。杨倞云：“缪当为胶，肫与訰同。”非也。

贾谊“审取舍”之言，见《礼察篇》。

《四代篇》引《诗》云：“东有开明，避景帝讳也。 于时鸡三号，以兴庶虞。庶虞动，蜚征作。啬民执功，百草咸淳。”庶虞，盖山虞泽虞之属。马融《广成颂》用“飞征”。

《虞戴德篇》：“昔商老彭及仲隗，政之教大夫，官之教士，技之教庶人。”仲隗当考。

《小辨篇》：子曰：“缀学之徒，安知忠信？”刘歆书“缀学之士”，本此。

“传言以象，反舌皆至。”象者，象胥，舌人之官也。

“《尔雅》以观于古，足以辨言矣”，注谓“依于《雅》、《颂》”。张揖云：“即《尔雅》也。”《尔雅》之名，始见于此。

《保傅篇》：灵公杀泄冶，而邓元去陈以族从。邓元事唯见于此，当考。

《文王官人篇》：“其少不讽诵，其壮不论议，其老不教诲，亦可谓无业之人矣。”此言可以儆学者。

傅氏《夏小正序》：“郑注《月令》，引《小正》者八。”今按《月令》“孟冬讲武”注引《夏小正》“十一月王狩”，凡引《小正》者九。《诗·七月》笺引《小正》者一。 朱子发曰：“《夏小正》具十二月而无中气，有候应而无日数。至《时训》乃五日为候，三候为气，六十日为节。岂《时训》因《小正》而加详欤？”

《孔子三朝》七篇。《艺文志》注：“孔子对鲁哀公语也。三朝见公，故曰三朝。”《大戴礼记》《千乘》、《四代》、《虞戴德》、《诰志》、《小辨》、《用兵》、《少闲》，凡七篇。






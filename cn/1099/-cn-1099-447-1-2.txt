○及時議修內政治實政事疏 【 禦虜】

臣惟人臣之謀國、譬如醫者之攝生、善攝生者。無論人之病。與不病皆以調護元氣為主。善謀國者。無論虜之服與不服。皆以振作神氣為先。凡臣力所可為者、皆與道將等官參酌施行、且一切馭虜機宜廟謨指授已詳、惟是欲練兵而賞罰攸關。欲足餉而拘攣難破。欲用人而才無足使欲修邊而費無所資。皆非臣力所可為者。今套酋被搶之後、雖已相繼乞欵、夷情叵測、戒備宜嚴、禦虜之具、有不可一日緩者、臣謹列欵上　請、乞　勑該部查議覆　請、行臣等遵行、庶戰守有資、而邊疆有攸賴矣、

計開

一曰明節制以肅軍政、臣聞之、秦之銳士、不足以當桓文之節制、又曰有制之兵、無能之將、不可敗也、無制之兵、有能之將、不可勝也、節制之有無。所關於勝敗之數亦大矣。榆林武卒。素稱雄於諸鎮。然衝鋒破敵。大抵皆恃夷丁。夷丁在正兵。一營不過四五百人。其餘左右標營各將。每將不過二三十人。其餘皆漢軍也。夷丁利於野戰。漢軍出入。雖有部伍至臨敵亦皆野戰。彼此不相聯属。臣以為極危之兵也。曾以節制之法。為總兵官杜松言之。松悟臣意。對曰。如此練成是一塊鐵矣。近日名將。惟原任總兵戚繼光深知此法。臣等就中裁酌。　請從鎮守總兵官而下。預為部署如總兵則謂之一鎮。此即束伍之法言之明□可□所領正兵一營可三千人。分為六司。每司五百人。左右二營有參遊。每營可二千人。分為四司。標兵一營。有參將可一千人。分為二司。每司各五百人。司有千總。每總有五哨。哨有哨長。有協哨一人。每哨為二隊。隊有隊長。每隊有五什。什有什長。凡臨陣戰守之事。在一鎮則責成總兵。左右標三營則責成參遊。一司則責成千總。一哨則責成哨長。一隊則責成隊長。一什則責成什長。若總兵與左右標兵同時出征。則左右標營參將當與總兵協力。而其所部千總哨長隊長什長軍卒。各與主將同心。但有觀望退縮。皆得以軍法論罪。儻蹶一總兵。則以所部下參遊。蹶一參遊。則以所部下千總。蹶一千總。則以所部下哨長。蹶一哨長。則以所部下隊長。蹶一隊長。則以所部下什長。蹶一什長。則以所部下軍士。皆斬不宥是論責成則自上而下凡為主將者不得不率其群。論失事則自小而大凡為之偏裨士卒者。不得不護其主。合千萬人為一心。并千萬人與同力。此所謂節制之兵。故雖主之以無能之將。亦無可敗之理。至於師出有名。敵乃可服。虜雖夷狄。亦知是非。若夫不由臣令、私擅出邊、掩取首級、致生釁端、或獲功之後、貿易功級、冐濫陞蔭、皆軍政之蠹也、臣請得以白簡從事、伏乞　聖裁

二曰革流弊以裕軍寔、臣□　國家帑藏空虗、至今日而極、延鎮每年京運主客年例可四十三萬有奇。該鎮主客年例之數如此亦不為過多儻不節縮減省、臣等豈不欲畢智竭慮、為　國家惜一分之費、以紓一時之急哉、顧其勢有所不可者、該鎮每年軍馬之數。不日減也。各軍馬每年防虜之役。不日弛也。於中軍逃馬倒。四路各營。不能盡無。然求以此空月之數。積至幾萬十幾萬。此事理之所無也。或者相沿先年、流傳至今、與民屯見在應徵之數、及還官應追未完之數、總而計之、前餉司一時報部、或至十有七萬、然本官偶一為之則可、以此為法、將來則非所以為訓矣、何以明其然也、前積既有十七萬每年京運減、則邊儲當有餘粮、去年夏季、東路軍馬缺餉、餉司郎中孫敦化束手無策、不得巳將撫賞庫銀借支三萬有餘、始濟一時之急、向無此銀、則軍譁於內、虜逼於外、延鎮之事去矣、此可不為殷鑒哉、但前人既以多報為能則後之少報者為不能前人既以多報得羙遷後人將以少報得下考利鈍淹速之間。不肖者得以藉口。多寡相形之際。賢者不免累心。於是軍馬額數應補。而前官未補者。後既以為應裁。始有為限年之說者矣。粮料及時應給。若欲積餘餉銀以致缺額不補是唐人杜元頴輩之所以失河北者也但當覈核實補之數不得虛冐耳而軍馬續補者。餉單不免久稽。始有為限月之說者矣。夫萬曆十九年、閱視少卿王世揚題　准軍馬經制、未嘗有每年逓減之文、而軍馬既已頂補在營、豈可枵數月之腹、以為不如此、則積餘不能多也、夫軍馬日减。是穴?浸弱之漸也。餉不時給。是脫巾之因也。見小利而忘遠憂。奚可哉。夫大司農率屬。自有正道。未必以附餘為考課。士君子進身自有正路。不當以承望為捷徑。前餉臣鄭璧因延鎮兵馬、調赴寧夏討賊、積有未支軍餉、偽報掠為巳功、驟陞京秩、卒為閱視御史于永清發露其事、竟因革職、則亦何益之有、今餉司孫敦化、刻意清刷、未必有此、而前人之流弊、大為後人之累、不可不逆閉其途也、謂宜以後軍馬額數。應補者即為查補不必限年餉單已呈臣院查發。應給者即宜速給。不必限月。惟軍逃馬倒。各營將官隱匿不報者。臣得設法查核、不許冐濫以匱軍需、斯為法之平也、伏乞　聖裁、

三曰簡有司以振吏治、臣惟四海之休戚、係守令之賢否、而縣令於民最親。所係尤重。然腹裏有司。止於恤民、艱邊方有司兼之防虜患腹裡有司之不肖。止於誤生民。邊方有司之不肖。至於誤邊計。其責任之重且艱。雖慎選以任之。未必能有濟。欲禦虜不入須邊備脩舉欲邊備脩舉須地方充實欲地方充實非有司精幹廉潔不可柰何以日暮塗遠之人當之乎今臣所屬延慶二府各州縣有司、非年老歲貢、即陞任教官求以乙榜舉人選任、巳不可多得、况進士乎、臣非為貢舉教職。盡皆不賢鼓舞作興。盡無可用。但其人日暮途窮。苦無上進之志。民貧地瘠。多懷觖望之心。是以振作無能。吏治日廢。取辦軍需。百求而百不應。諮諏民瘼。十問而十不知。近日大計、二郡有司、幾為一空、則其在地方可知也、詢求其故、咸為邊方苦寒、人不樂就、每遇缺出、應選各官、多方規避、或託之鄉親、或託之僚友、宛轉關說、不曰家有老親、難以遠出、則曰稟受虛弱、不耐風寒、至再至三至四至五、必求得請而後巳、間有以甲科選授者。不三數月。又以善地改調矣。夫　朝廷為地擇官。柰何為官擇地。策名委質。不竭力以圖報。而晏安是懷。秉鑑持衡。不執法以用人。而狥情是務。其如地方何。臣抵鎮時、見土地荒蕪、民運逋負、欲旌別賢能而鼓舞之、除清澗縣知縣陳王道、吳堡縣知縣杜邦泰、二臣以外、無足以當臣意者矣、甞記隆慶時、廣東州邑故多盜賊、原任大學士高拱條議、多選甲科、廣其薦額、加意振作、至今遂為文物之邦、今延慶為　國家藩籬之地、藩籬固則堂奧安、乃反不擇人而任之、使政事日就廢墜、民俗日就刁悍、生計日就凋殘、錢糧日就逋負、一鎮軍餉、盡仰給於　內帑、一文不可節縮、一日不可遲緩、無乃非計乎、謂宜當此大計群吏之後、亟為更置、補以甲科之英、與揀選人材之俊、布列州縣、仍乞天語丁寧、以後邊方有司、但係賢能、稍廣薦額、以示鼓舞之權、但有不肖、臣等即時紏劾、毋得久留、溺職、以累地方、則百寮思奮、而吏治日蒸蒸矣、伏乞　聖裁

四曰清班價以裕修守、臣惟設險守　國、修防為先延慶邊長一千二百餘里。合四路之兵。不過五萬有餘。先年調集陝西西安四衛官軍四千三百員名、潼關衞官軍三千二百六十五員名、山西蒲州守禦千戶所官軍六百五十五員名、河南南陽衞官軍二千七百八十二員名、潁上守禦千所官軍六百二十三員名、直隸寧山衞官軍一千四員名、每年輪班赴鎮與各營堡官軍相兼戰守、尚不足以遏虜騎之衝突萬曆三年、原任總督石茂華等、題　准西安潼關蒲州各衞所官軍離邊稍近、仍宜留戍、以助修守、寧山南陽潁上三衞所官軍離邊稍遠、赴調不免愆期、　請照嘉靖四十三年撫臣胡志夔題議事例、每名歲扣糧銀五兩四錢、差官類解本鎮、以資修守工費萬曆七年、河南撫臣褚鈇雖曾議减、萬曆十九年、前任延綏撫臣賈仁元題　准、仍復舊數、歷年徵解無異、其銀係各軍月粮內扣除、衞所官不為侵欺。都司官不准賣放。則放粮之時。照數扣解。亦何難之有。柰何法久弊生。政疏人玩。南陽潁上二衞所。歷年拖欠。至四萬一千有餘。寧山衞歷年拖欠。至一萬四千有餘此豈皆軍丁之逋負。其為衞所官之侵欺。都司官之懈弛明矣。夫西安等衞軍丁、每年赴邊修工、艱苦備嘗、榆林鎮雇募軍丁、代為修邊、饑寒切骨、寧山南陽潁上軍丁、飽食安坐、既免遠戍之勞、蹴鞠嬉遊、永無喪元之慘、每丁特减口粮之半、以業戍守之軍、誰曰不可、且久奉明旨、而歷年拖欠、坐視武弁侵冐、以至稽悞邊工、豈原　題之意乎、臣到鎮之初、即查邊垣修廢之實、據榆林道副使劉餘澤呈報、中路沙壅邊墻、在常樂保寧波羅等堡、每墩中空沙壅、或四五十丈、或八九十丈、深厚或至三二丈者、或一二丈者、每堡墩臺、或七十座、或三四十座、風剛沙壅、不為扒除、則內外平漫、虜騎闖入、防禦為難、稍欲扒除、則工費浩繁、錢粮不給、難以輕議、據靖邊道參政王愛呈詳到臣、議於瓦楂梁修建一堡、寧塞安邊等堡、磚包城垣、動費數千餘金、庫藏空虛、束手無措、然皆不可巳之役也、非取資班價則無堪動錢粮、臣已咨行河南撫臣沈季文、山西撫臣李景元、催取班價、已經轉行衞所官、力為催督、至今未見解到、則都司衞所掌印官侵欺怠玩之罪不可掩也。合無容臣等每年預將各衞所應納班價。咨行該省撫臣。轉行催督。而各衞所歷年拖欠數多。屢催不應者。容臣等會同該省撫臣。將當年掌印都司衞所官。指名參劾。或革其管事。或罰其俸粮。以示懲創。是亦振作之一機也。伏乞聖裁、


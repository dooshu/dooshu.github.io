○刊布宗藩名封疏 【 宗藩名封】

宗室承襲之際越例奏擾動經查勘皆始於限外之妾花生之子請封之時不及詳核而爭冐起矣此法既立甚便奉行然各王府之保結亦非無弊者更當設法以稽之尤為澄本之道

據儀制清吏司案呈查得　宗藩條例各　王府親郡王將軍中尉之子、不分嫡庶、俱限以年歲、奏　請名封、并選婚配、本部隨抄到日、即將玉冊堂稿、備查其父母封位生年奏報、及毋妾內助奏選緣由、比對相同、按季題覆、但　天潢派衍。冊籍浩繁。架閣日久。不無浥瀾失落。吏胥謄寫。間有遺漏差訛。兼之舞文者。有洗改補綴之姦。妄請者。有朦朧欺捏之弊。以故歷年以來、有父母查無封位者、有本身查無奏報者、有妾媵查無行選者、種種情弊、不可枚舉、欲一槩題請、則　明例有碍、欲遂與立案、則　宗室受抑、於是不得不與之行勘。或一事而駁勘數次。王府之勒詐撫按之題覆費皆不支或一勘而動經數年中間靡費多端。貧室困苦殊甚。至有無藉之徒、投充校尉。誘騙諸宗、如往年張國臣假捏　代府宗室廷厂?呈等名封、及近日吳貴和私捏　淮府永豐王翊鈠等妻封、雖各犯旋即正法。而貽害巳不可勝言矣。今若　軫念宗藩。遏絕姦弊。欲為經久之法。合無于題　請之後。按季刊刻成書。分布各　王府。及相關衙門。以備互相參考。庶于　宗藩便益。相應呈堂議請案呈到部臣等看得　宗室名封題稿。即他日子孫承襲之地。本部據此以題覆者也。紀載未備互考無徵。無惑乎弊孔目多。而　宗室坐困矣。臣等近為恭進　宗藩要例以備　御覽事奉　聖旨覽奏知道了要例留覽今後各王奏請例內應得的你部裏查據明確即與題覆如有未合的還奏請定奪務體朕惇睦至意毋容下人作弊留難欽此、臣等即奉　明旨嚴切、敢不益加詳慎所有題過名封、正宜及時嚴行稽覈、以絕他日姦弊、今據該司查呈前因相應題　請合無恭候　命下、本部每遇題　請名封婚禮、奉　旨俞允、每季終、即將　請過名封婚禮各若干位照依原題位數、移文工部關取匠役木料工食盡付刊刻。年終則將四季總彙一冊。用本部印信鈐葢。除本部收貯備查外。先于在　京相關各衙門。如　宗人府之查對　玉牒。翰林院之撰　賜名號。吏部之關給　誥命。戶部之支給祿糧。禮科之稽查章奏。各送一冊。仍於天下　王府。及各布政司。亦各布一冊。凡遇本部勘合。務要比對前冊。是否相同。葢刊刻既定。可無洗改補綴之姦而　頒布既廣。亦無散失遺漏之患。且一展卷之間。而所請事情。居然可見。數年之後。不惟本部行勘之繁可以盡省諸宗勒索之苦可以盡釋而諸無藉之徒亦莫由施其攙假之計若奉　旨以後。本部接管官員。有聽信吏書舞文。自不知便。因架言攔阻。不復接續舉行者。聽該科查明參劾。庶乎法行可久而　宗藩帶礪之盟。可垂之萬年無弊矣。緣係仰體　聖明惇睦至意乞刊布　宗藩名封以遏弊源及省行勘煩擾事理未敢擅便謹題請　旨

皇明經世文編卷四百十七終








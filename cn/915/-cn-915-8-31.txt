◎褚渊

渊字彦回，河南阳翟人，晋义兴太守爽曾孙，尚宋文帝女南郡献公主，拜驸马都尉，除著作佐郎、太子舍人、太宰参军、太子洗马、秘书丞，袭父湛之都乡侯，历中书郎、司徒右长史、吏部郎。明帝即位，迁侍中，转吏部尚书，领太子右卫率，加骁骑将军，改封雩都县伯，转侍中，领右卫将军，迁散骑常侍、丹杨尹，出为吴兴太守，复征吏部尚书，授右仆射，受遗诏，为中书令、护军将军，元徽初为中军将军，加侍中，进爵为侯，授中书监，升明初改号卫将军、开府仪同三司，进中书监、司空。齐受禅，迁司徒，改封南康郡公，寻加尚书令，录尚书事。武帝即位，复为司空，领骠骑将军，卒。赠太宰，谥曰文简。有集十五卷。


范祖禹　御制太皇太后挽词四首

任姒基王迹，涂莘首化风。

德超千古上，治定九年中。

日月无私照，乾坤不宰功。

宁神登太室，永佑宋无穷。

范祖禹

范祖禹　御制太皇太后挽词四首

定策元丰末，劳谦圣烈光。

外家深自抑，俊德尽明扬。

恭俭隆三世，宽仁覆万方。

功成身不处，仙驾白云乡。

范祖禹

范祖禹　御制太皇太后挽词四首

天佑周邦世世仁，笃生文母济斯民。

嗣徽慈后光宗祖，配极英皇育圣神。

崇庆垂衣宁宝座，延和负扆翊冲人。

长言永慕遵遗训，要在齐家与正身。

范祖禹

范祖禹　御制太皇太后挽词四首

八荒同轨寿原成，雨露俄悲岁律更。

晓日瞳曨开凤翣，春风缥缈转龙旌。

晨朝尚想趋金殿，飙驭难留返玉京。

宝册形容虽四字，谁知盛德莫能名。

范祖禹


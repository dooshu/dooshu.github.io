答南兵兼河道凌洋山


向承教，粤中经理，不辞再劳，具见公忘身徇国，不胜敬仰。后思彼中事体，近已略定。好议喜事者，知鄙意有在，亦自敛戢，而不敢复兴事端。今若无故易置，反觉多事。且瘴疠之乡，亦不忍再烦也。

河漕虚席，因忆公鸿猷伟略，优游留省，无以骋才。而河漕重任，比之东粤，尤为紧要，先朝尝特遣重臣经理。且二三年间，仆力主印川公治河之策，幸有成功。今仍须素有威望者继之，庶可以行仆之意，而终潘之功。博求中外，无如公者，故暂借经理。他日此中八座或虚，一转移间，其势又甚易也。恐公不达所以借重之意，而有外于左右，故略布区区，万望鉴亮。

查减会用夫马疏，大有裨于民生，已属所司议覆矣。






【谢希深论诗】

往在洛时，尝见谢希深诵“县古槐根出，官清马骨高”，又见晏丞相常爱“笙歌归院落，灯火下楼台”。希深曰：“清苦之意在言外，而见于言中。”晏公曰：“世传寇莱公诗云‘老觉腰金重，慵便枕玉凉’，以为富贵，此特穷相者尔，能道富贵之盛，则莫如前言。”亦与希深所评者类尔。二公皆有情味而善为篇咏者，其论如此。


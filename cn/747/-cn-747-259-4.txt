○光赋

原夫阳之化，阴之融，功斯元，理斯妙。故沈凝者显象，清贞者流曜，惟兹光之育龠，辟重昏以临照。夫其明灭靡定，虚无测，道叶神气，功侔夜力。寄方圆以分影，逐元黄以变色，鉴无隐而不彰，状虽空而可识。类至人之虚已，同日月於元德。若夫丹乌启旭，彤曜丽空，藻晨霞而飞绮，曛晚霭而生红，发菱花於元镜，转蕙叶於清风。故其称物咸烛，呈形被景，逗幽隙而露纤埃，漏疏林而分细影，从盈空而不积，虽骏奔其如静。至如银河披а，金ざ送清，孤圆上魄，飞镜流明。汛露文而委净，浮冰浪以摇轻，虽视之若溢，而揽之不盈。亦有凫灯焰吐，兰缸彩发，烟夺银烛，辉凌练月，破锦帱之宵晦，假琼璧之馀晰。况复玉关秋燧，紫塞凉烽，开暗空於千里，彻夜宫之九重，代羽书而揭警，岂飞驿而齐踪？且夫遇蒙则揖，因通则扬，乘物无联，适变无方。大则弥於橐，小则细於毫芒，宁雨露之不润，匪寒暑之能伤，历众妙而校德，固莫善於斯光。想贵和於聃叟，咸称葆於蒙庄。悟烛无之见获，诫投暗之不臧。镜兹道之用舍，君子之行藏。

颜惟贞

惟贞字叔坚，曲阜人。天授元年判入高第，授衢州参军，历温州永昌长安三尉，迁太子文学，拜薛王友。


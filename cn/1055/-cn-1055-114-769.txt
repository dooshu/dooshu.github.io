【答陆伸一通】

某启。人至，辱示长书及古今杂文十轴。其研穷六经之旨，究切当世之务，与其辨论文辞之际，如决壅塞，辟通衢，以泻浩渺之无穷，御驵骏而驰骋。然则吾子之所能，与其所用心者，不待相见而可知矣。某衰病废学，多难于时，常幸得空闲之处，苟乐于自弃。而吾子独不弃之，惠然见及，何以当之？欣慕感愧，聊兹为谢，幸察其区区。


卷三十二 将帅部 骁勇部


将帅

李光弼（出本传）

李光弼讨史思明，师于野水渡。既夕，还军，留其卒一千人，谓雍颢曰：“贼将高晖、李日越、喻文景，皆万人敌也。思明必使一人劫我。我且去之。子领卒待贼于此，至勿与战，降则俱来。”其日，思明召日越曰：“李君引兵至野水，此成擒也。汝以铁骑宵济，为我取之。”命曰：“必获李君，不然无归！”日越引骑五百，晨压颢军。颢阻濠休卒，吟啸相视。日越怪之，问曰：“太尉在乎？”曰：“夜去矣。”“兵几何？”曰：“千人。”“将谓谁？”曰：“雍颢也。”日越沉吟久，谓其下曰：“我受命，必得李君，今获颢，不塞此望，必见害，不如降之。”遂请降。颢与之倶至。光弼又尝伏军守河阳，与史思明相持经年。思明有战马千匹，每日洗马于河南，以示其多。光弼乃于诸营检获牝马五百匹，待思明马至水际，尽驱出之。有驹絷于城中，群牝撕呜，无复间断。思明战马，悉浮渡河，光弼尽驱入营。

马勋 严振（出《谭宾录》《乾子》）

唐德宗欲幸梁泽，严振遣兵五千至盩厔以俟南幸。其将张用诚阴谋叛背，输欵于李怀光。朝廷忧之。会梁州将马勋至，上临轩与之谋。勋曰：“臣请计日至山南，取节度符召之。即不受召，臣当斩其首以复命。”上喜曰：“几日当至？”勋克日时而奏，上劳遣之。勋既得振符，乃与壮士五十人，偕行出骆谷。用诚以为未知其叛，以数百骑迓勋。勋与俱之传舍。用诚左右森然。勋曰：“天寒且休。”军士左右皆退。勋乃令人多焚其草以诱之。军士争附火。勋乃令人从容出怀中符示之曰：“大夫召君。”【眉批】是将才。用诚惶骇起走，壮士自背束其手而擒之。不虞用诚之子居后，引刀斫勋。勋左右遽承其臂，刀不甚下，微伤勋首。遂格杀其子。而仆用诚于地。令壮士跨其腹，以刃拟其喉曰：“声则死之。”勋驰就其军营，士已被甲执兵。勋大言曰：“汝等父母妻孥皆在梁州，弃之从人反逆，将欲灭汝族耶？大夫使我取张用诚，不问汝辈。”众詟伏。于是缚用诚，遣送洋州，振杖杀之。勋以药自封其首，来复命，愆约半日。

驾之幸梁洋也，中书舍人齐映为御。方下青源川，见旌旗蔽野。上心骇，疑泚兵有要路者。俄见梁帅严振具鞬，拜御马前，具言君臣乱离，呜咽流涕。上大喜，口敕升奖，令振合与至尊导马，御膳自有所司。”顷之，上次洋州行在，召映责以儒生不达时变，烟尘时，须姑息戎帅。映伏奏曰：“山南士庶，只知有严振，不知有陛下。今者天威亲临，令巴蜀士民知天子之尊，亦足以尽振为臣子之节。”上深嘉叹。振闻，特拜谢映。【眉批】不惟映妙，振尤妙。

【总评】李愬具鞬迎裴度，意同此。

温造（出《王氏见闻》）

宪宗之代，戎羯乱华。四方征师，以静边患。诏下南梁，起甲士五千人，令赴关下。将起，众作叛，逐其帅。又惧朝廷讨伐，因团集拒命者岁余。宪宗深以为患，择帅者久之。京兆尹温造请行，宪宗问其兵储所费，温曰：“不请寸兵尺刃而行。”至其界，梁人觇知止一儒生，皆相贺曰：“朝廷必不问罪，复何患乎？”温但宣诏敕安存，至则一无所问。然梁人负固，出入者皆不舍器仗。温亦不诫之。他日球场中设乐，三军下士，并任执带弓剑赴之。遂令于长廊之下就食。坐筵之前，临阶南北两行，悬长索二条，令军人各于面前索上挂其弓剑而食。逡巡，行酒至，鼓噪一声，两头齐抨其索，则方剑去地三丈余矣。军人大乱，无以施其勇，然后阖户而斩之。五千余人，更无噍类。【眉批】太狠！南梁人自尔累世不敢复叛。

高骈（出《北梦琐言》）

咸通中，南蛮围西川。朝廷命太尉高骈，自天平军移镇成都。戎车未届，乃先以帛书军号其上。仍书一符，于邮亭递之，以壮军声。蛮酋惩交阯之败，望风而遁。先是府无罗郭，南寇才至，遽成煨烬，士民无久安之计。骈窥之，画地图版筑焉。虑畚锸将施，亭堠有警，乃命门僧景仙奉使入南诏，宣言躬自巡边。自下手筑城日举烽，直至大渡河，凡九十三日，楼橹矗然，旌斾竟不行。后僖宗幸蜀，深疑蛮人作梗，乃许降公主。蛮王以连姻大国，喜幸逾常。因命宰相赵隆眉、杨奇鲲、段义宗来朝行在，且迎公主。高太尉自淮海飞章云：“南蛮心膂，唯此数人，请止而鸩之。”迄僖宗还京，南方无虞，用高公之策也。

张浚（出《玉堂闲话》）

张相浚富于权略，素不知兵。昭宗朝，亲统扈驾六师，往讨太原，遂至失律，陷其副帅侍郎孙揆。寻谋班师，路由平阳。平阳，即蒲之属郡也。牧守姓张，即蒲帅王珂之大校。珂变诈难测，浚虑军旅经过，落其诡计，乃先数程而行，泊于平阳之传舍。六军相次，由阴地关而进。浚深忌晋牧，又不敢除之。张于一舍郊迎。既驻邮亭，浚令张使君升厅。茶酒设食毕，复命茶酒，不令暂起。仍留晚食，食讫，已晡时，又不令起。即更茶数瓯，至张灯，乃许辞去。自旦及暮，不交一言。口中咀少物，遥观一如交谈之状。【眉批】浚用间。珂性多疑，动有警察。时侦事者寻已密报之云：“敕使与相国密话竟夕。”珂果疑，召张问之曰：“相国与尔，自旦至暮，所话何？”对云：“并不交言。”王殊不信，【夹批】真难信。谓其不诚，戮之。六师乃假途归京，了无纤虑。后判邦计，诸道各致纨绮之类，并不受。乃命以此物改充军费。【眉批】有用之才。于是军行十万，所要无阙。梁祖忌之，潜令刺客杀之于长水庄上。

张勍（出《北梦琐言》）

伪蜀先主王建围成都，三年未下。其纪纲之仆，有无赖轻生勇悍者百辈，建尝以美言啖之曰：“西川号为锦花城，一旦收克，玉帛子女，恣儿辈快活。”及陈敬瑄、田令孜以城降，翌日赴府，预戒诸子曰：“我与尔累年战斗，出死入生，来日便是我一家。入城之后，但管富贵，即不得恣横。我适来差张勍作斩斫马步使，汝辈不得辄犯。若把到我面前，足可矜恕；或被当下斩却，非我能救。”诸子闻戒，各务戢敛。

骁勇

甾丘（出《吴越春秋》）

周世，东海之上，有甾丘，以勇闻于天下。过神泉，令饮马，其仆曰：“饮马于此者，马必死。”丘曰：“以丘之言饮之。”其马果死。丘乃去衣拔剑而入，三日三夜，杀二蛟一龙而出。雷神随而击之，十日十夜，眇其左目。要离闻而往见之。丘出送有丧者。要离往见丘于墓所曰：“雷神击子，眇子左目。夫天怨不旋日，人怨不旋踵。子至今不报，何也？”叱之而去。归谓人曰：“甾丘，天下勇士也。今日我辱之于众人之中，必来杀我。”暮无闭门，寝无闭户。丘至夜半果来，拔剑柱颈曰：“子有死罪三：辱我于众人之中，死罪一也；暮无闭门，死罪二也；寝不闭户，死罪三也。”要离曰：“子待我一言而后杀也。子来不谒，一不肖也；拔剑不刺，二不肖也；刃先词后，三不肖也。子能杀我者，是毒药之死耳。”丘收剑而去，曰：“嘻！天下所不若者，唯此子耳。”

任城王（出《拾遗录》）

魏任城王章，善左右射，好击剑，百步中于悬发。乐闻国献彪虎，文如锦斑。以铁为槛，骁勇之徒，莫敢轻视。章曳虎尾以绕臂，虎弭无声。时南越献白象，在帝前。手顿其鼻，象伏不动。文帝铸万钧钟，置崇华殿前，欲徙之。力士百人，引之不动。章乃负之而趋。四才闻其神勇，皆寝兵自固。

桓石虔（出《独异志》）

晋桓石虔捷绝伦，随父豁在荆州，于猎围中见猛兽被数箭而伏。诸督将素知其勇，戏令拔箭。石虔因急往，拔一箭。猛兽踞跃，石虔亦跳，高于猛兽。复拔一箭而归。时人有患疾者，言桓石虔来，以怖之，病者多愈。

杨大眼（出《谈蔽》）

后魏杨大眼，武都氐难当之孙。少有胆气，跳走如飞。高祖南伐，李冲典选征官，大眼求焉，冲不许。大眼曰：“尚书不见知，为尚书出一技。”便以绳长三丈，系髻而走。绳直如矢，马驰不及，见者莫不惊叹。冲遂用为军主，稍迁辅国将军。王肃初归国，谓大眼曰：“在南闻君之名，以为眼如车轮，今乃不异。”大眼曰：“若旗鼓相望，瞋眸奋发，足使君亡魂丧胆，何必大如车轮？”

麦铁杖（出《谈薮》）

麦铁杖，韶州翁源人也。有勇力，日行五百里。初仕陈朝，常执伞随驾。夜后，多潜往丹阳郡行盗。及明，却趁仗下执役，往回三百余里，人无觉者。后丹阳频奏盗贼踪由，后主疑之，而惜其材力，舍而不问；陈亡入隋，委质于杨素。素将平江南诸郡，使铁杖夜泅水过扬子江，为巡逻者所捕，差人防守，送于姑苏。到庱【眉批】庱，丑升切。又闾承切。亭，遇夜，伺守者寐熟，窃其兵刃，尽杀守者走回。乃口衔二首级，携剑复浮渡大江，深为杨素奖用。后官至本郡太守。

【总评】所以为盗者，以执伞故；所以不去者，以舍而不问，犹感知己故。不然，执戟郎岂能淹淮阴侯也！

彭乐（出《独异志》）

北齐将彭乐，勇猛无双。时神武率乐等十余万人，于沙苑与宇文护战。乐乘醉深入，被刺，肝肚俱出，内之不尽，截去之。复入战，护兵遂败。

高开道 杜伏威（并出《独异志》）

隋末，高开道被箭，镞入骨，命一医工拔之不得。开道问之，云：“畏王痛。”开道斩之。更命一医，云：“我能拔之。”以小斧刺下疮际，用小棒打入骨一寸，以钳拔之。开道饮啖自若，赐医工绢三百匹。后为其将张金树所杀。

杜伏威与陈棱战于齐州，裨将射中伏威额。怒曰：“不杀射者，终不拔此箭。”由是奋入，获所射者。乃令拔箭，然后斩首。

尉迟敬德等（俱出《谭宾录》）

王充【眉批】王充即王世充。《唐书》避太宗讳，故曰王充。兄子琬使于窦建德军中，乘炀帝所御骏马，铠甲甚鲜。太宗曰：“彼所乘，真良马也。”尉迟敬德请往取之。乃与三骑，直入贼军擒琬，引其马以归。贼众无敢当者。

裴行俨与王充战，先驰赴敌，为流矢所中，坠地。程知节救之，杀数人，充军披靡。知节乃抱行俨重骑而还，为充骑所逐，刺槊洞过。知节回身捩折其槊，斩逐者，与行俨皆免。

唐太宗每临阵，望敌中骁将，炫耀人马，出入来去者，辄命秦叔宝取之。叔宝应命，跃马负枪而进，必刺之于万众之中，人马俱倒。及后，叔宝多病，谓人曰：“吾少长戎马，前后所经二百余阵，屡中重创，计吾出血，亦数斛矣，能不病乎？”

柴绍弟（出《朝野佥载》）

唐柴绍之弟某有材力，轻迅捷，踊身而上，挺然若飞，十余步乃止。太宗令取赵公长孙无忌鞍鞯，仍先报无忌，令其守备。其夜，见一物如鸟飞入宅内，割双而去，追之不及。又遣取丹阳公主镂金函枕，飞入内房，以手撚土公主面上，举头，即以他枕易之而去。至晓乃觉。尝著吉莫靴，走上砖城，且至女墙，手无攀援。又以足蹈佛殿柱，至檐头，捻椽覆上。越百尺楼阁，了无障碍。太宗奇之曰：“此人不可处京邑。”出为外官。时人号为“壁龙”。【眉批】异人。

哥舒翰（出《谭宾录》）

唐哥舒翰捍吐蕃，贼众三道从山相续而下，哥舒翰持半段折枪，当前击之，无不摧靡。翰入阵，善使枪。贼追及之，以枪搭其肩而喝，贼惊顾，翰从而刺其喉，皆高三五丈而坠。家僮左车，年十五，每随入阵，辄下马斩其首。

辛承嗣（出《朝野佥载》）

唐忠武将军辛承嗣轻捷。曾解鞍绊马，脱衣而卧，令一人百步走马持枪而来。承嗣鞴马解绊，著衣擐甲，上马盘枪逆拒，刺马擒人而还。

李罕之（出《北梦琐言》）

李罕之，河阳人也。少为桑门无赖，所至不容。曾乞食于滑州酸枣县，自旦及晡，无与之者。掷钵于地，毁僧衣，投河阳诸葛爽为卒。罕之素多力，或与人相殴，殴其左颊，右颊血流。爽寻署为小校。每遣讨贼，无不擒之。蒲绛之北，有摩云山，设堡于上，号摩云寨，前后不能攻取，罕之下焉。由此号“李摩云”。历官至侍中。后自唐仕梁。

宋令文（出《朝野佥载》）

唐宋令文有神力。禅定寺有牛触，人莫敢近，筑圈以阑之。令文袒褐而入。牛竦角向前，令文接两角拔之，应手而倒，颈骨皆折而死。又以五指撮碓觜，壁上书，得四十字诗。为太学生，以一手挟讲堂柱起，以同房生衣于柱下压之。许置酒，乃为之出。令文有三子：长之问，有文誉；次之逊，善书；次之悌，有勇力。

彭博通（出《朝野佥载》及《御史台记》）

唐彭博通者，河间人，长八尺。曾于讲堂阶上临阶而立，取鞋一，以臂夹，令有力者后拔之。鞋底中断，博通脚终不移。牛驾车正走，博通倒曳车尾，却行数十步。横拔车辙深二尺，皆纵横破裂。曾游瓜步江，有急风张帆。博通捉尾缆挽之，不进。在长安，与壮士魏弘哲、宋令文、冯师本角力，博通坚卧，命三人夺其枕，三人力极，床脚尽折，而枕不动。观者逾主人垣墙，屋宇尽坏，名动京师。尝因会饮，日暝，独持两床，降阶就月于庭。酒俎之类，略无倾泻。

路神通（出《酉阳杂俎》）

段成式门下驺路神通，每军较力，能戴石簦靸六百斤石，啮破石栗数十，背劄天王，自言得神力。每朔望日，具乳麋焚香袒坐，使妻儿供养其背而拜焉。【夹批】怪甚。

汪节（出《歙州图经》）王俳优（出《北梦琐言》）

太微村在绩溪县西北五里，有汪节者，其母避疟于村西福田寺金刚下。因假寐，感而生节。节有神力。长安东渭桥边有石狮子，其重千斤，节指而告人曰：“吾能提此掷之。”众不信。节遂提狮子投之丈余。众大骇。后数十人不能动之，遂以赂请节。节又提而致之故地。寻补神策军将。尝对御，俯身负一石碾，置二丈方木于碾上，木上又置一床，床上坐龟兹乐人一部，奏曲终而下，无压重之色。德宗甚宠惜，累有赏赐。

乾符中，绵竹王徘优者，有巨力。每遇府中宴会，先呈百戏。王生腰背一船，船中载十二人，舞河传一曲，略无困乏。

墨君和（出刘氏《耳目记》）

真定墨君和，幼名三旺，世代寒贱，以屠宰为业。母怀妊之时，曾梦胡僧携一孺子，面色光黑，授之曰：“与尔为子，他日必大得力。”既生，眉目棱岸，肌肤若铁。年十五六，赵王镕初即位，见之曰：“此中何得昆仑儿也？”问其姓，与形质相应，即呼为“墨昆仑”。因以皂衣赐之。是时常山县邑屡为晋所侵掠。赵之将卒疲于战敌，告急于燕。燕王李匡威率师五万救之，战败晋师。赵王感燕王之德，椎牛酾酒，大犒于稾城，辇金二十万谢之。燕王归及境，为其弟匡俦所拒。赵人遂营东圃以居之。燕主自以失国，又见赵王方幼可图，乃伏甲诱而擒之。赵王请曰：“某幼懦被侵，困于守备，赖大王武略，获保宗祧。夙有卑诚，可伸交让。愿与大王同归衙署，即军府必不拒违。”燕王以为然，遂与赵王并辔而进。忽大风并黑云起于城上，俄而大雨，雷电震击。至东角门内，有勇夫袒臂旁来，拳殴燕之介士，即挟负赵主，逾垣而走，遂得归公府。【眉批】比厮养卒更畅快。王问其姓名，君和恐其难记，但言曰：“砚中之物。”王心志之。左右军士既见主免难，遂逐燕王。燕王退走于东圃，赵人围而杀之。明日，赵王素服哭于庭，兼令具以礼殓。召墨生以千金赏之，兼赐上第一区，良田万亩，仍恕其十死，奏授光禄大夫，终赵王之世。四十年间，享其富贵。当时闾里有生子，或颜貌黑丑者，多云无陋，安知他日不及墨昆仑耶！








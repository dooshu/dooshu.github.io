公安县怀古


野旷吕蒙营〔一〕，江深刘备城〔二〕。寒天催日短，风浪与云平。洒落君臣契，飞腾战伐名。维舟倚前浦，长啸一含情。

〔一〕吕蒙营：《寰宇记》：公安县有孱陵城。《十三州志》曰：吴大帝封吕蒙为孱陵侯，此地也。《入蜀记》：光孝寺后有废城，仿佛尚存。《图经》谓之吕蒙城。

〔二〕刘备城：《荆州记》云：刘备败于襄阳，南奔荆州，吴大帝推为左将军、荆州牧，镇油口，即居此城。时人号备为左公，故名其城公安也。《水经注》：刘备之奔江陵，使筑而镇之。曹公闻孙权以荆州借备，临书落笔。






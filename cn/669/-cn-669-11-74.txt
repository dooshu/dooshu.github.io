135　求諸侯莫如勤王　晉文得之閨内失之境外


狐偃曰：「求諸侯莫如勤王。」僖二十五年。荀彧以此勸曹操迎獻帝，【原注】彧之言曰：「晉文公納周襄王，而諸侯景從。」〇案：荀彧語見通鑑漢獻建安元年。豈誠於爲義者？故曰「譎而不正」。淮南之書謂「晉文得之乎閨内，失之乎境外」，繆稱訓。非也。辰嬴之事，僖二十三年。閨内之法安在哉！詩如衞風木瓜〔一〕，猶美齊桓，而唐風不録晉文，亦以是夫。

【元圻案】詩序：「木瓜，美齊桓公也。衞有狄人之敗，桓公救而封之。衞人欲厚報之，而作是詩也。」〇宋王晳春秋皇綱論：「齊桓之定太子也，不欲使惠王廢嫡庶之正，是其本志。故仲尼謂之『一正天下』，首止之會是也。晉文公之迎襄王也，藉以求諸侯信義之名，非其至誠，而狐偃勸以繼文之業，王城之師是也。以其不本尊王之義，故謂之『譎而不正』。」

〔一〕「如」，元刊本、清嘉慶本作「於」。






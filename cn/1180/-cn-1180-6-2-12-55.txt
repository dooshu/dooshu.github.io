答藩伯贺澹庵


辱示，领悉。六合之事，抚按俱有行，未必尽抚君意也。昨奉明旨，止用迎送一节，为邑令罪，并不深究所迎送驰驿之人，凡以为执事也。况领敕官，自合乘传，于例何违？承示，追寻往事，似属过疑。宦海茫茫，萍踪偶值，或顺而交合，或逆而相撞，亦适然耳，久之皆成乌有矣，何足为欣戚乎？君子履信思顺，平心率物而已。其于世有合与否，命也。若如执事追往虑来，冰炭满腹，宇宙虽大，何以自容？

向者晋中贡士，黜者已三人。不榖为执事虑，故急以奉告。此自出不榖相为之衷，亦绝无所闻也。楚中徯望已久，幸遄发征麾，以慰引领，无事盘桓。原勘合奉纳，诸惟鉴存。






○送张阁老中丞持节册吊新罗序

秘书少监张君既受诏，以执法持节锡命於北方，吊其告终，嘉其称嗣。致赐谕旨，以宏天覆；长幼养老，以遂人和。旁达休嘉，上应古始，圣人之道也。况中丞用文学政事，敏知达才，弥纶讽议，官业以序，而又修史氏之职，且逾一纪。国家有殷荐严配之典，必相其仪；有受词专对之得，必将有命。莅事不惑，居常让夷。是行也，知其习俗，中其宜适，粲然而接之以文，然而加之以恩。回车伏奏，可以光大南宫。众君子固以类其歌诗，阴方之气俗，四牡之践履。考功郎苗君序之详矣，掖垣寮旧，又申以七言。鄙夫承君之欢，辞则不腆，亦既辱命，俾次群篇，是用直书，纳诸橐中而已。


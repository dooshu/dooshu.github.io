◇对状

臣闻萧生缢死，困于石显；贾子放外，谗在绛、灌，白起赐剑于杜邮，晁错致诛于东市，伍员绝命于吴都，斯数子者，或妒其前，或害其后。臣垂龆执简，累勤取官，职在机近，人事所窜，属臣以私，无势不绝，语臣以冤，无细不理。人情淫利，为法所禁。法禁于利，势能害之。青蝇横生，为臣所谤，谤臣之人，势不在他。昔王叔、陈生争正王廷。宣子平理，命举其契，是非有宜，曲直有所，《春秋》嘉焉。是以书之。臣不言此，无有时、人。说臣此言，必有徵要。乞蒙宣子之辨，而求王叔之对。若臣以曲闻，即刑之日，方之安驷之赠；赐剑之来，比之重赏之惠。谨以状对。（《魏志·毛传》。）


◇上疏驳江冯督察三公议

臣闻师臣者帝，宾臣者霸。故武王以太公为师，齐桓以夷吾为仲父。孔子曰：「百官总己，听于冢宰。」近则高帝优相国之礼，太示假宰辅之权（袁宏《纪》作「齐桓公以管夷吾为仲父，古之道也。近魏文侯友田子，诸侯不敢入其境。高皇帝令相国奏事不拜，入殿不趋，所以宠大臣也）。及亡新王莽，遭汉中衰，专操国柄，以偷天下，况己自喻，不信群臣。夺公辅之任，损宰相之威，以刺举为明，徼讦为直。至乃陪仆告其群长，子弟变其父兄。罔密法峻，大臣无所措手足。然不能禁董忠之谋，身为巨戮。故人君患在自骄，不患骄臣；失在自任，不在任人。是以文王有日昃之劳，周公执吐握之恭，不闻其崇刺举、务督察也。方今四方尚扰，天下未一，百姓观听，咸张耳目。陛下宜修文武之圣典，袭祖宗之遗德，劳心下士，屈节待贤，诚不宜使有司察公辅之名。（《后汉·陈元传》，又见袁宏《后汉纪》七，各有删节）


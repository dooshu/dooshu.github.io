卷三百二十九

<史部,诏令奏议类,奏议之属,历代名臣奏议>

钦定四库全书

历代名臣奏议卷三百二十九

明　杨士奇等　撰

御边

宋仁宗时安化蛮蒙光月率衆寇宜州败官军杀钤辖张怀志等六人三司盐铁判官苏绅上言曰国家比以西北二边为意而鲜复留意南方故有今日之患诚不可不虑也臣顷从事宜州粗知本末安化地幅员数百里持兵之衆不过三四千人然而敢肆侵扰非特恃其险絶亦由往者守将失计而国家姑息之太过也向闻宜州吏民言祥符中蛮人骚动朝廷兴兵讨伐是时唯安抚都监马玉勒兵深入多所杀获知桂州曹克明害其功累移文止之故玉志不得逞蛮人畏服其名至今言者犹惜之使当时领兵者皆如玉则蛮当殄灭无今日之患矣至使乘隙蹂边屠杀将吏其损国威无甚於此朝廷傥不以此时加兵则无以创艾将来而震叠荒裔彼六人者虽不善维驭自致丧败然衘寃负耻当有以刷除臣观蛮情所恃者地形险厄据高临下大军难以并进然其壤土硗确资蓄虚乏力耕火种以爲餱粮其势可以缓图不可以速取可以计覆不可以力争今广东西教閲忠敢澄海湖南北雄武等军皆惯涉险阻又所习兵器与蛮人略同请速发诣宜州策应而以它兵代之仍命转运使备数年军食今秋冬之交岚气已息进军据其出路转粟补卒为旷日持久之计伺得便利即图深入可以倾荡巢穴杜絶蹊迳纵使奔迸林莽亦且坏其室庐焚其积聚使进无钞略之获退无攻守之备然後谕以国恩许以送款而徙之内郡收其地募民耕种异时足以拓外夷为屏蔽也仍诏旁近诸蛮谕以朝廷讨叛之意毋得相为声援如获首级即优赏以金帛计若出此则不越一年逆寇必就殄灭况广西溪峒荆湖川陕蛮落甚多大抵好为骚动因此一役必皆震讋可保数十年无□扰之虞矣朝廷施用其策遣冯伸已守桂州经制之蛮遂平

皇佑五年直集贤院刘敞论城古渭州有四不可上疏曰臣今月二十二日奏公事臣得预上殿亲闻德音以谓古渭州存之则为害弃之则伤威两者未决询及左右指意恳恻臣诚独美陛下聪明谦逊好谋无穷也臣虽不闻公卿之议然臣之愚以为弃之便何者朝廷与羌戎约和久矣今一旦夺其地而城之弃明信规小利使夷狄有以窥中国不可一也羌戎种落非一族也自见稍侵必人人怀疑交谋间谍以新城为比或能相率大为边患不可二也自始筑城到今半年耳所费已钜万计秦州爲之空竭而调给馈运不可胜纪设复屯兵守之日引月长财尽力竭则关中皆可忧不可三也向者虏出争利多杀官军数千人後虽击破其衆足以相当而虏怨益深其志复得故地而已兵若不解忧患方起不可四也假令新城足以蔽秦州长无羌胡之虞虽倾国守之可也不然地形便利贼能乘之以窥边圉虽倾国争之可也今何所重轻而縻国财用困民力损士卒之命以贪此咫尺之地计功则可辱言利则可耻虑患则可忧昭昭甚明而谈者不忍决之谓爲伤威臣所不谕也昔者舜伐三苖三苖不服益赞於禹班师振旅而有苖来格由此观之帝王之威在使物畏之不在使物恶之故动以义顺於理则物畏之矣动以利逆於理则物恶之矣畏之则服恶之则侮自然之道也武帝黜丞相御史之请而止不田车师轮台则天下复平元帝用贾捐之之策而罢朱崖则中国复安故以德言之则不过舜禹以强言之则不过汉武帝驭外裔也患枉於义不患力不足也患逆於理不患威之损也惟陛下察於此两者以观利害之孰在谋之贵多断之贵独明监所以见容古事所以知今臣不胜狂直之至

仁宗时敞又奏曰臣伏以预备不虞军之善政曩者元昊畔乱西边震惊骚动之患延被天下赖陛下神圣与宗庙之灵元昊殒灭国内多故其子幼弱委政舅氏故边鄙得以复安百姓养老长幼早寝晏起此诚天道助善中国之福也然自尔以来又十余年矣其子益壮窃谓虎狼野心未可待以不疑设使一旦发狂能爲风尘而边备少懈又如曩时甚非预虑制胜之策臣望朝廷申勅边臣常若寇至城郭必固甲兵必修仓廪必实赏罚必明候望必谨威信必立使敌人懔懔无可乘之隙则边患远矣顷者边吏颇以饮食之费役使之佣得罪即今武吏多不愿临边有不得已就职者皆畏避微文情不自聊居常救过苟免而已缓急恐不足以责效又非所以明朝廷大体也孙沔吕溱皆贵重之臣有功名於时犹以此见废设复有孟舒魏尚之徒臣固知议者不能容之此廼冯唐所以疑汉文帝不能用亷颇李牧也乡饮酒之礼一献百拜其为修慤至矣然而终不可以治军旅则治军旅者姑亦取其大节而已边臣有材者寡可用者少臣愿陛下容养此辈濶略细过无甚督以微法使得乐职嗜事展力效用人人思报上恩则折冲远矣臣所部不当边剧然而言此者欲推明圣德驾驭智勇之一端非敢为边吏游说也

至和元年侍御史赵拚论契丹遣使无名上言曰臣伏见河北通和岁历浸久使人往复礼有常数近者契丹遣萧德辈不时而来奏记旅实外又即别无事端虽中外人心稍安然北敌情伪难测或观望衅隙或窥觇盛衰桀黠贪惏自古无信昔汉文帝与匈奴和亲厥後继入边境故贾谊有太息恸哭之说唐德宗许吐蕃盟会至时窃发平凉故浑瑊有狼狈奔遁之事初皆甘言厚意终乃背约渝盟今契丹使来无名其势未已侥求不一诡诈百端称息兵以怠我师幸重赂以困邦赋为意不浅其可忽诸传曰居安虑危又云有备无患不可谓边隅未扰即示宜安之怀不可恃风尘未惊遂为苟且之计伏望陛下留神鉴古密谕辅弼近臣讲求扞御之策今沿边急务者莫先乎择将帅练士卒备军实择将帅则才能者留疲懦者去练士卒则精勇者进骄惰者退备军实则边气壮人心安三者有御万一猝然寇警我何惧哉顷岁西师未兴之日士大夫有横议及此者人皆窃笑鄙易之指爲狂狷不祥之言乌肯动心预爲之防一旦延安惊扰临时措置失次中外不胜其弊臣今之言未必非当时狂狷不祥之言也至愚忧国无所讳避伏惟陛下如天聼卑取千虑一得之说奋乾刚之德发先见之明审思而力行之则宗庙社稷之福也嘉佑五年侍御史吕诲论边备弛废上疏曰臣切以戎羌讲好积有岁日边备久隳兵威不振因循玩寇岂居安虑危之长策也臣非知兵者但累任陕西官稔闻四路之事方陛下励精求治臣尝言兵防宜为之首务故略举边鄙数事以闻宸听臣以谓今边?最可忧者陕西民财匮乏仍岁不稔不比宝元康定间事力万一小有警急必无强胜之势断可知矣自西戎通好以来儒臣乐为边帅者特以寄任事权为意何尝经略庶务为兵防久远之计哉臣伏见近年生户自入汉界居住者奄有土田如蹈无人之境所属堡寨都不禁止州县亦无由得知虽知亦不行遣虑恐生事风尘忽起为贼内应皆此类也熟户自庆历中经历战鬬消折人数甚多後来虽有析生增口未尝籍其姓名缓急要用如何点集兼自来威强之族往往为西人利诱皆有背心藩篱不固将来御敌无所凭恃不可不忧也弓箭手自西事後来阙数不曾招填多为堡寨官员私役百种侵渔人甚苦之以致教閲隳废今沿边堡寨使臣多不择人唯利在转官酬奬聚积俸禄乘时射利一切营私至有家不蓄马弓弩不牵挽者责其御敌之效其可得乎至如土兵最是得力宝元中籍民充弓手寻刺为保捷等军当时公私损费不知纪极既而分配指挥训练已成伦序西事既平逃亡死损更不添填今所存无几少者皆五十余岁即日拣择殆尽则二十余年蓄养训练之功一旦废弃良可惜也至如四路帅臣且以泾原一路言之地最平衍贼马出入正当奔冲控守尤难康定中累战大败皆在此路施昌言昏老且病当此重寄如倚长城得爲之安乎臣愚尝思之今边鄙无事正是可为之际宜早擘画亦有以为待寇之备臣欲乞朝廷选差谙边事朝臣一两员别作名目密与转运使一员同共体量四路如果有宿弊无惮更张应自来生户迁入汉界住者并依熟户例标拨田土明行给授置簿拘管分立头项俾人员领辖所有旧来熟户亦将元人点检内或有生户溷杂久居今来不以新旧人重编排等级增置人员立定账籍所贵应急可以点集其弓箭手只点检元籍阙额人数令逐旋招收补填所有备边堡寨使臣尽令閲试弓马相度人才不至怯懦可以被驱使者俾之久任若不称职者委所差官於近里州军使臣内选拣对换应是土兵只择其子弟骁勇有武艺者不以等级爲限许壮者得以代其老弱其利相万也四路帅臣乞选拣才略公忠之人或文或武不限官职如得其人使之久任此数事臣愚自谓之便又非创新擘画并是祖宗旧规但痛惜其隳废敢觊陛下留神省察与大臣确论以臣言是当遂施行不宜稽缓以臣言非亦乞宸衷记録异日当验所以乞差官体量者缘久隳之事皆是边臣苟安三二年间更替而去养成深弊上下固护不欲朝廷闻知若只降诏命令逐处修饬武备终无实事与不行均矣惟圣聪采纳

仁宗时苏舜钦论西事上疏曰臣窃见自西寇暴逆节天下言兵者不可胜计大抵不过训练兵卒积刍粟而已其言泛杂无所操总又陈烂使人耳厌其闻而笑忽之况清衷近辅自有上算故不当复有所献也然臣早居长安备见西边事体其要在乎得人得人则练兵积粟之术不烦帏幄之议而自集也唯攻守之策必须中授何者此事至大不可轻举近闻朝廷将议深讨覆其巢穴此盖愤其凶悖勇而不之思也孰不知羌氐之俗居不常处兽聚鸟散本无聚积若垂军絶漠则跨历险涂被甲裹粮操执兵械外疲而内惧一日之行有三日之劳曾未见敌先已自病隘而遇伏则将不支矣昔赵充国论之详矣故中国利守边人利战从古然也传曰天子守在四夷又曰荒服者王不王则修德诗曰薄伐玁狁至于太原薄伐亦谓逐出之而已来则逐之去而勿追御戎之善策也国朝五路兴师亦遇败衂前日刘平不能持重俟隙务於速战身罹禽获伤剥国威是知讨之不如守之之利也明矣近者朝廷拜置夏竦韩琦范仲淹等此皆名动外裔人所属望者贼昊奸谲故必疑畏疑畏则将以事验之以臣窃料今秋必放兵犯塞以观我师之方略当是之时尤须愼重若能坚壁清野勿与之敌设伏用奇於险塞之地待其师老粮尽而反覆击之不劳深讨而可成功也方今之势不患其不来战患守之之道未至耳议其攻者恐鋭而寡谋败陛下军事也愚者之说万或一效以尝预西事不敢塞默伏惟圣虑财察之不胜恳恳之至

英宗时胡宿论河北备边事宜合分沧棣为一路上奏曰臣闻地有常险而国无常地此古今得失之势异也古者北有卢龙之塞白檀之险隔限南北中国得之控扼北敌今此二险敌反有之河北地形无险可守自河南北达於澶渊平壤二千里景德中一旦敌骑至河上当是时去祖宗才四十年兵强将勇习知战鬬至烦章圣亲驾敌始惧而乞和河北名将帅有若杨延昭马知节李允则何承矩孙全有盛名扈驾则李继隆石保吉内臣则秦瀚皆数经战阵自河决商胡失横陇故道中国亡大河之险敌乘虚捣沧景则山东危愿用张宗益郭申锡言割滨棣德博以隶沧别为一路屯兵以扼敌冲备不虞国之福也伏望圣慈特诏大臣讲?速行宿又论边界守约束上奏曰臣闻忧患之来多藏於细微而生於人之所忽自边臣赵滋举行界河打鱼刈苇一切禁断由此汉兵多与北人争鬬累年不絶和好之体一旦至此怨隙之开亦不在大去年八月庚寅大雨水今春彗孛谪见上天不言以文象示下陛下宜思内外忧患弥缝其阙盖有备则患不能深无衅则乱不能起界河武思赵用辈虽时立小忠皆不达大计宜密行诫约臣观景德诏安抚司皆防微愼重自景德已後诏书数更北人打鱼安於积习边吏弛职不复讥呵及至举行旧条而渊鱼见察衆狙皆怒履霜已深坚氷且至愿大臣早为之备国家承平百年与敌通好者六十岁内外无患前世所未有近年边遽来上不过侵诬尺寸疆候此边人之常态县寨之本职移文足以办之何遽至兴甲兵哉今搢绅中有耻燕蓟外属者若天时未与人事未至而欲妄意难成之福不如讲和息民择良将以守边选能臣而修聘外固欢和之形内修守御之备羁縻不絶守真宗仁宗法度以惠养元元则天下幸甚宿又论西夏事宜上疏曰臣闻汉武收河南地筑朔方开置河西五郡中国得之以隔絶边人不得相通前世谓之断匈奴右臂今尽为夏国所有夏国主谅祚恃豺狼之衆济凶父之恶去年不顾誓诏烧刼秦凤泾原两路熟户肆行杀略满意而去边臣畏懦按兵不出朝廷降诏诘问拒使者不之纳及贺正人至以壕外地属户为说此地庆历中西蕃溪洞所献检据甚直诏答已详近日延州安抚司复奏夏国乞遣使齎状乘馹诣阙其意无他止是申寻前语图起争端臣恐疆场之忧恐未息也如闻西人常有意闚秦中同家堡一带蕃部正扼西贼来路泾原若失此险无所隔阂贼马一二日可至古渭古渭可至则秦中摇矣虽闻今年岁在东井为关中之福星家说鎭岁所在不可加兵然五纬盈缩进退不常难可恃也彼若不畏天道辄来犯顺盈缩繋於天道成败先於人谋若止是论议理壕外地界朝廷必无开许彼见不许有必争之举大集羣丑以挠诸路如闻西贼尚有窥伺边隙结纳熟户之意欲望圣慈明戒边帅豫备不虞绥靖鎭抚明遣间探讲练军政以佚待劳彼知我有备决不敢遽起事端

宿知制诰论边事上奏曰臣窃以景德二年北敌乞和章圣深惟远虑务息边氓俯屈至尊下柔犷俗继以仁宗圣德顺成先志弥缝间隙得羁縻勿絶之谊自尔边境长无风尘之警父老不识金革之事大德至恩在民深矣国家承平百年其间通好居六十年前世所未有近日戎人移建铺居侵越代州疆界吏止之北兵与汉兵鬬又雄州奏契丹人骑两过拒马桥南伐去柳栽千余放箭射归信县尉又界河旧制北人不得取鱼虽素有禁防或闻私亦曾采捕旧不闻有鬭争之事近年禁御太密鬬争不絶亦曾射伤廵检杀死逻兵边臣恬然曾不为怪朝廷奏报视爲闲事未审鬬争不止其末如何皆积不相能驯致此衅履霜之渐坚氷且至诚惧章圣和戎之策从此而坏国家居常备陕西次及河东未尝深留意於河朔陕西河东西路兵官经朝廷选所得差多极边城寨都监寨主之类则又许帅保荐颇得土人晓识山川险易习知蕃戎情态又有内属蕃部为之障蔽土兵蕃落保捷之属皆便弓善战以一路兵力得良帅制之寇至可以战可以守河东险固去年西贼烧刼泾原秦凤熟户蕃部迄今环庆贼马钞掠未已然今年岁在东井东井秦分为关中之福星家之说镇岁所在不可加兵宜勅沿边诸将严兵为待贼若大举犯顺我得天道不宜纵敌兵法所谓敌加於已不得已而应之者谓之应兵兵应者胜彼自守窟穴无所侵轶不宜提兵深入自违天道前所谓朝廷未尝深留意於河朔者岂非恃盟好重改作防敌人之疑乎方今之计莫若外固欢和之形内修守御之备且河朔地形无险可守自雄莫已南平攘千里往时黄河流入敌境无虑五七里自河决商胡不由横陇故道河北水流散漫失中国大河之险不能限隔戎人盛冬氷合兵马可过敌人若以精骑捣沧景之虚长驱南下则京东摇矣河北虽有塘水城壁利兵坚甲无所恃之臣非能知前後通边事者言之多矣朝廷以北边无衅未暇经略今来边衅已有萌芽防於几先奸谋自破今陛下圣德日跻神机天挺烛知万事之统坐照四夷之情庙堂之上俊乂大臣皆有文武全略通知三路利害者岂臣愚瞽摽闻所能究知然而负薪之语有益廊庙况预闻政事稔知边患敢默而去乎欲乞令中书枢密院检取前後臣僚上言章奏相度可否施行

知谏院司马光言备边劄子曰臣闻周书称文王之德曰大邦畏其力小邦怀其德盖言诸侯傲狠不宾则讨诛之从顺柔服则保全之不避强不陵弱此王者所以爲政於天下也臣伏见去岁先帝登遐赵谅祚遣使者来致祭延州差指使高宜押伴入京宜言语轻肆傲其使者侮其国主使者临辤自诉於朝臣当时与吕诲上言乞加宜罪朝廷忽略此事不以爲意使其怨怼归国一国之人皆以爲耻今岁以来谅祚招诱亡命点集兵马窥伺边境攻围堡寨驱胁熟户八十余族杀掠弓箭手约数千人悖逆如此而朝廷乃更遣使臣齎诏抚谕彼顺从则侮之傲狠则畏之无廼非文王所以令诸侯乎若使臣至彼谅祚稽首伏罪禁止侵掠犹或可赦若复拒违王命辤礼骄慢侵掠不已未知朝廷将何以行之伤威毁重孰甚於此方今公私困竭士卒骄惰将帅乏人而敌人犯边事之可忧孰大於此而朝廷上下晏然若无事者其故何哉岂朝廷自有其备而疎外之臣不得与知乎臣窃惑之所谓备者非但添屯兵马积贮粮草而已也在於择将帅而修军政也三者皆阙何谓有备臣不胜愤懑伏望陛下博延羣臣访以御边之策择其善者而力行之方今救边之急宜若捧漏瓮沃焦釡犹恐不及岂可外示闲暇而养成大患也

治平元年光又乞戒边城濶略细故上疏曰臣闻明主谋事於始而虑终於微是以用力不劳而收功甚大窃见国家所以御边人之道似未尽其宜当其安靖附顺之时则好与之计校末节争竞细故及其桀傲暴横之後则又从而姑息不能深讨是使边人益有轻中国之心皆厌於柔服而乐为背叛近者西戎之祸生於高宜北敌之隙起於赵滋而朝廷至今终未省悟尤以二人所为为是而以循理守分者为非是以边鄙武臣皆鋭意而生事或以开展荒弃之地十数里为功劳或以杀略老弱之卒三五人爲勇敢朝廷称其才能骤加擢用既而敌心忿恨遂来报复屠剪熟户钞刼边民所丧失者动以千计而朝廷但知惊骇增兵聚粮其致寇之人既不追?而守边之臣亦无谴责如此而望敌国宾伏疆场无虞是犹添薪扇火而求汤之不沸也臣愚切惟真宗皇帝亲与契丹约为兄弟仁宗皇帝赦赵元昊背叛之罪册爲国主岁捐百万之财分遗二边岂乐此而爲之哉诚以屈已之愧小爱民之仁大故也今陛下嗣已成之业守已安之基而执事之臣数以争桑之忿心不畏灌瓜之大计使边鄙之患纷纷不息切为陛下惜之近者闻契丹之民有於界河捕鱼及於白沟之南剪伐柳栽者此乃边鄙小事何足介意而朝廷以前知雄州李中佑不能禁御为不才别选州将以代之臣恐新将之至必以中佑为戒而以赵滋为法妄杀邻民战鬬之端往来无穷焉况今民力凋弊仓库虚竭将帅乏人士卒不练夏国既有愤怨屡来侵寇祸胎已成若又加以契丹失欢臣恐国力未易支也伏望陛下严戒北边将吏若契丹不循常例小小相侵如鱼船柳栽之类止可以文牒整会道理晓谕使官司自行禁约不可轻以矢刃相加若再三晓谕不听则闻於朝廷虽专遣使臣至其王廷与之辩论曲直亦无伤也若又不听则莫若博求贤才增修德政俟公私富足士马精强然後奉辤以讨之可以驱穹庐於漠北复汉唐之土宇与其争渔柳之胜负不亦远哉

光爲龙图阁直学士乞留意边事上疏曰臣窃见近年以来赵谅祚虽外遣使人称臣奉贡而内蓄奸谋窥伺边境隂以官爵金帛招诱中国不逞之人熟户蕃部闻其亡命叛去及与濳交通者已爲不少而朝廷不能一一尽知也其熟户蕃部有违拒不从者谅祚辄发兵马公行杀掠弓箭手有住在沿边者谅祚皆逼逐使入界将帅之臣但坐而视不能救援遂使其余熟户皆畏惮凶威怨愤中国人人各有离叛之心及朝廷遣使齎诏责问谅祚拒而不纳纵有所答皆侮慢欺冒之辤朝廷亦隐忍含容不复致诘谅祚又数扬虚声以惊动边鄙而将帅之臣率多懦怯别无才谋以折冲御侮止多聚兵马以自卫其身一路有警三路皆耸尽抽腹内州军下番兵士置在麾下使之虚食粮草数月之後寂无影响然後遣还未及休息忽闻有警又复抽去如此往还疲於道路讫无一事曾有施爲臣虽愚驽不习边事窃以私意料之谅祚所以依旧遣使称臣奉贡者一则每岁所赐金帛二十余万二则利於入京贩易三则欲朝廷不为之备也其所以招诱不逞之人者欲以采访中国虚实之事平居则用为谋主入寇则用为乡导也其所诱胁熟户廹逐弓箭手者其意以为东方客军皆不足畏唯熟户弓箭手生长极边勇悍苦鬬若先事剪去则边人失其所恃入寇之时通行无碍也所以数扬虚声惊动边鄙者欲使中国之兵疲於奔命耗散诸蕃公私贫困既而边吏习以为常不复设备然後乘虚入寇也凡此事若不早为之虑使奸谋得成切恐其爲国家之患不可量也臣谓朝廷宜宵衣旰食以为深忧而但见其遣使奉贡即以爲臣节未亏得其侮玩之语以爲恭顺得其欺慢之语以爲诚实盖朝廷非不知其本心欲其未发止求目前之暂安不顾异时之深患臣日夜思之不胜愤悒何敌国为谋之深而中国虑事之浅也臣愚伏望陛下於边鄙之事常留圣心特降诏书明谕中外应文武臣僚有久历边任或曾经战阵知军中利害知敌国情伪者并许上书自言陛下勿以其人官职之疎贱及文辤之鄙恶一一略加省览择其道理稍长者皆赐召对从容访问以即日治兵御戎之策何得何失如何处置即得其宜若其言有可取者即为施行仍记录其姓名置於左右然後选其中勇略殊衆者擢为将帅若能称职有功则劝之以爵赏昏懦败事则威之以刑诛加以选练士卒留精去冗申明阶级之法抑扬骄惰之气诚能如此行之不懈数年之後俟将帅得人士卒用命然後惟陛下之所爲虽北取幽蓟西取银夏恢复汉唐之疆土亦不足为难况但守今日之封略制敌国之侵侮岂不沛然有余裕哉

四年文彦博奏曰臣被旨令看薛向所上疏并边陲利害具可否条列录进入臣详观向之所陈大要有五其一任将帅以制其冲其二亟攻伐以罢其敌其三省戍兵以实其力其四絶利源以弊其国其五慎经费以固其本所谓任将帅者朝廷何尝不慎择而重之但所择或得或否耳既得其人固当如向所论使久其任必各成效犹如前时屡迁数易虽得贤才使将帅亦难责其成功所谓亟攻伐以罢其敌者一曰先举之策以谓先发制人攻胜後发制於人攻负故欲亟肄以罢之多方以误之二曰浅攻之策其大旨欲招诱横山部族团结熟户之兵及义勇弓箭手之衆侵扰贼境使不宁居将自困弊此皆朝廷素留意者兼韩琦上言庆历初曾与范仲淹尝建此议会西人输欵而止去岁枢密院遂与中书同议悉有成算寻已降付逐路今别録奏议进呈兼逐路之兵自来未尝精较实数去岁枢密院令编例官类聚得确实人数降下诸路严切训练至於部分亦有成法并检康定中诸路出师牵制之术并密付逐帅遵守朝廷处置之详殆无遗策然此举动必当其时去岁十月臣尝上奏於先帝若谅祚果遂倔强自絶於朝廷以讨伐凶渠招纳降附无所不可若犹恭顺服过即当含容所谓羁縻不絶况王者之师非不得已岂宜轻用今向亦云若谅祚改图自新复守誓诏伏望廓天地之量霁雷霆之威省费罢兵安边息民天下之幸斯言是矣然於平时不可不讲议精熟一旦有隙用之无疑所谓省戍兵以实其力者其要欲省东兵之疲软拣土兵之精勤取实用损虚费为持久必胜之术朝廷近以计较逐路之兵去冗留精皆有定数俟向去春季依法料简兼去岁不以龙卫兵戍边此亦省兵实力之一端也又曰絶利源以弊其国者盖谓朝廷岁赐并缘边和市一宜絶之贼势自窘矣岁赐和市如谅祚阻命自当絶之上三策不待议论而利害可知所谓慎经费以固其本者此廼方今至切之务最要讲求盖经费若简国财乃富国富即兵强兵强即蛮夷不敢内侮而後制礼作乐驯致太平何欲而不可今之言者不计国用之丰寡而欲轻举妄动为国生事者多矣惟朝廷审用而慎行之兵一用其费不赀苟力屈货殚虽有智者不能善其後向又以调度兵费宜以康定为鉴其言尤为切当盖康定时兵久不用人未知战上下骚然暴取横用莫知纪极天下困弊终无尺寸之功亦可鉴矣向云自宝元初守官陕右出入兵间今又主关中之漕首尾七年目覩心计固宜详悉其言诚有伦理然谋攻料敌老将所难兵者大事不可轻言之古人论兵至慎至重如向云取横山如反掌捕西贼若设罝掩兔谋虽可采言亦似轻诚愿愼之重之愚虑如此伏乞圣神详择

起居舍人傅尧俞乞备边上奏曰臣窃闻延州近有密奏衆口籍籍以为事在谅祚臣备位外廷不当商度机务辄进瞽言苟所闻诚非惟陛下贷狂愚之罪夫自古策敌人者多矣臣不敢备论以烦天听臣独怪数十年来不修戎备而专事姑息损国家堂堂之威骄敌人无厌之俗近日朝廷颇用道理裁抑以伸畅威灵诚为得也然臣谓度必能制其死命如臂使指则反覆低昂皆得以如我所欲不然士武将材决莫能犯伸畅之议廼可独行傥犹未也制御之术宜屈伸相养今养兵百万率懦且骄将臣虽多孰可倚以办事国家新遭大丧人皆一词以为府库屈竭边鄙之间未宜有警伏愿陛下详思远图先爲不可胜之备以挫其奸心脱或跳梁妄狂有所干请择不甚害事体者间有所屈庸示含容则所伸可必矣惟识理道晓重轻者居可以言譬动可以意揣今谅祚猖狂恣肆在人言意之外岂可不堤防哉虽未有深策秘计能为大忧敢必其无动幸陛下念之夫人有十金之产巳厚棘重关将御寇窃一罹难疚则有投间之虞况天下之大而复土未毕乎臣又见今日一人乞备边而无事明日一人乞备边而又无事遂相安於无事而谓可以卒无事所以言日益轻而备日益不修臣恐积习因循为悔遂大朝廷苟以爲然者不过行文书谕边吏而已望陛下修备边之实而虑於人之所忽则天下幸甚

尧俞改知谏院乞差人经度西事上奏曰臣闻有国家者虑事於未萌而修备於无患况事既然而患已至者乎臣虽亡状粗爲陛下陈之臣伏见西戎猖狂负恩逆德边鄙之熟户则掠为已有朝廷之使人则拒而不纳其事势如此犹得不为之备乎惟制御之大略陛下与执政大臣宜讲之已熟至於控扼之当否将吏之勇怯甲兵之利钝士伍之强弱与今狂贼重轻之势事有万涂非可以尽得於庙堂之上此赵充国所谓百闻不如一见兵不可以隃度者也况沿边分爲四帅未尽得人人各有心议难齐一伏望陛下详择重臣一两人往彼经度制置俾至秋冬事有豫备贼苟侵轶庶能枝梧此固事机不可稽缓

尧俞又乞罢内臣招安熟户上奏曰臣闻近差内臣四人分为陕西四路钤辖俾专安辑熟户而理其寃结仍许每岁一入奏事臣独念之未以爲得缘所以置安抚经略使者正爲此等事耳夫不能慰安使叛而从伪与无故爲羌戎所刼有司之过一也苟谓帅臣力不可爲则虽内臣何益岂有边鄙籓篱为贼掠去乃无一人任其责者今边事方作处置不可失宜臣谓安辑之要当专督帅臣但寛其羁勒使得尽其材力倘犹不职重行黜免则後效可图而威灵伸矣况理有非便庸可不思将来李若愚等奏事苟不以爲信与无用同言而必从则安抚经略之权遂归於四人矣彼帅臣者将谄奉之不暇又敢与之较事体而争是非哉纵若愚等审愼无过犹不足以为後法便着成效益有可虑古人谓塞其涓涓况势非涓涓者乎伏乞收采刍荛特行寝罢前事之失具存方册臣不复详言惟陛下留神省察

神宗即位开封推官陈襄奉使契丹回上殿劄子曰臣昨奉使北敌久留边郡窃见高阳关一路沿边州军戍兵甚冗马步之卒不减三万九千余人岁费刍粮动以万计诸州储蓄之数出於贵籴多者无数岁之备少者微三年之蓄一甲未擐则财用已匮而边民困矣幸而亭障无虞可以姑息一有警急如何支持臣愚以爲方今安边息民之要莫先於减戍卒而用土兵戍卒减则财用省而民力纾土兵用则战守易而城壁固此祖宗御戎之遗策不可废也今延安本路七州四军义勇之籍无虑四万六千余人可以当马步戍兵之数但官司因循失於训练岁时虽有教閲之名而无可用之实甚可惜也况边防诸郡深池高垒有陂塘沮洳之阻无戎马奔冲之患万一有寇至不过坚吾壁以守之清吾野以待之则昔时义勇之军足为防托之用不有屯戍又何患哉臣欲自朝廷先遣才望之臣按行一路令与监司长吏将所籍义勇人数重行检点去其老弱而补之壮勇舍其征役而授以骑耕每於农隙之时给与口食选差教队使臣分往诸邑精加简閲务令精鋭可以效用然後减去戍兵之半食於近辅之郡遇大征伐则发内卒以应之如此则土有精兵塞有余粟守御有备而边民苏矣如允所奏乞降付枢密院相度施行

前辉州司户参军王韶上书言曰国家必欲讨平西贼莫若先以威令制服河湟欲服河湟莫若先以恩信招抚沿边诸族盖招抚沿边诸族所以威服唃氏也威服唃氏所以胁制河西也陛下诚能择通材明敏之士能周知其意者令往来出入於其间推恩信以抚之使其倾心向慕欢然有归伏之意但能得大族首领五七人则其余小种皆可驱廹而用之矣诸种既失则唃氏君臣其敢复简慢而不归心於我耶唃氏既归於我即河西李氏在吾股掌中矣急之可以荡覆其巢穴缓之可以胁制其心腹此所谓见形於彼而收功在此也今木征诸族数欵塞面内为中国之用者久矣此其意欲假中国爵命以威其部内而边臣以董氊故莫能为国家通恩意以抚之此所谓弃近援而结远交贪虚降而忘寔附使董氊得市利而邀功於我诚非取胜之术也今木征与青唐族首领瞎药等在河州瞎征与其舅李笃氊及沈千族首领常尹丹波等屯结可欺巴温与龙川首领罗结在黄河头三者皆唃氏子孙各立文法汉界远者不过四五百里近者二三百里皆可以并合而兼抚之也谨具和戎六事条列如左一臣切见泾原秦凤两路蕃兵及洮河宕叠州武胜军诸族皆吐蕃之遗种也自唃斯罗死董氊继立文法只能安集河湟间而近边诸族自为种落其在疆场之外者皆强梗顽硬不爲吾用在内地者又分离散处不相统一此议者所以谓西蕃诸族皆微弱而不足用也臣闻古之善御戎狄者固不患其微弱也惟其微弱然後可以并合而有但国家未尝得人而亲抚之耳臣愚以爲陛下必欲合西戎诸族而用之宜择通材明敏之士心虑轩豁能周知羌人情意者令朝夕出入於其间往来廵行察其疾苦平其寃滥治其郁结如汉护羌校尉之比有不服者即稍以恩信绥之身与之为帅使其倾心向慕欢然有归伏之意然後激作而用之则十数万之兵不出疆场而可集矣一臣切见西蕃种类皆尊大族重故主诸族有承唃氏之後者羌人皆畏服尊之而唃氏诸孙今在洮河间者皆孱弱不能自立如木征往岁居洮山有青唐族首领鸡罗瞎药及胡僧鹿尊事之欲立文法收复洮河宕叠等州及武胜军诸羌而木征孱弱终不能自立会秦州遣人逐去今洮河间诸州并无大族爲主虽有瞎征及欺巴温之徒各恃衆自立然文法所及者俱不过一二百里此其势正可以并合而兼抚之也臣愚以爲宜遣人往河州与木征计议令入居武胜军或渭源城与汉界相近辅以汉法因选官一员有文武才略者令与木征同居渐以恩信招抚沿边诸羌有不从者令木征挟汉家法令以威之其瞎征及欺巴温之徒既有分地亦宜稍以爵命制其心腹使其习用汉法渐同汉俗於汉界实有肘腋之助且使西贼不得与诸羌结连此乃制贼之上策也一臣切见鄜延环庆两路番兵自来各有成法使之战鬬及守境皆与汉兵无异往往御敌杀将立功塞外此两路藩篱所以益固也今四路番兵并是羌夷旧种虽有吐浑党项及吐蕃之别然其种姓实皆出於西戎而已何独在鄜延环庆则可用在泾原秦凤则不可用岂天地之所生育与人材性分之所授者絶然相异耶臣体问得宣徽使曹伟在西边日其用环庆兵皆不及泾原秦凤只因经略使范仲淹在庆州日与种世衡等处置各尽其宜故今四路之中惟环庆路蕃兵号为得力是知教之在人而不在其性分之相异也臣愚以爲陛下宜择朝臣有文武材略者往泾原秦凤择蕃兵可教者教之固其部族合其心力使劝勉奋励乐为吾用则十万余蕃兵不费官中粒食而可以为心腹之用矣一臣以谓蕃人欲其可用须令有合有离离之所以弱其势合之所以齐其力沿边诸族附塞而居者皆分离散逸无大首领也势既离弱又须团合所以均其志趣齐其心力使其劝勉奋励相率而为吾用臣愚以谓泾原秦凤两路蕃兵可为十部每部置都廵检一人以蕃官有材能识略为衆所服者统之而以汉官一员为都大提举以总之但得蕃人畏其首领而以汉官总其权任自然不敢作过而久远并为吾用矣一臣谓沿边蕃部欲其可用莫若使其与汉人杂居今沿边蕃部畸零田地耕垦所不至者极多但自来官中须得顷亩相连地段相接者方始招添弓箭手臣愚以爲本不须地段相连一段三二十亩以上者即三五段便可招一名弓箭手矣切计沿边诸族不下十余万帐大约十余万帐可招弓箭手一万人以一万人散居十余万帐之间则何患其心腹不一思虑不专乎是则招添弓箭手一万人便可获番兵十余万人之用也一臣切见官中自来然令蕃兵献地招致弓箭手多是令其全段献纳尽帐起离此蕃人所以顾恋而不肯献也若田地隘狭招致不足处可令熟户随其地段多少大约耕百亩者即献十亩与官中招添弓箭手令其全段献纳尽帐起离则蕃人顾恋所献者狭若随其地段割令以献则山原高下所献者广又令弓箭手得散在沿边族帐之间使中国羁游无事之民耕蕃部荒闲之地而可以禁其背叛结其心腹语其利害岂不显然明白耶昔魏绦和戎谓戎狄贵货贱土其土可贾今之蕃部正同此耳若国家厚以恩信抚之其土地皆可贾易而致臣切案古渭州一带至洮河兰鄯之间汉陇西南安金城三郡地所谓湟中合亹临羌抱罕邯中大小榆土地肥饶宜糓者皆在洮河兰鄯之间诚得而耕之其利岂止威伏羌戎而已耶书入上即令枢密院召问方略以为秦凤路安抚司自古渭寨接青唐武胜军应招纳番部市易募人营田等事并令韶主之五年韶建用兵之策王安石力主其议八月韶举兵破木征收复武胜军十月改为熙州六年八月入河州遂城之复将兵至马练川降瞎吴叱进攻宕州拔之岷州木令征叠州钦令征洮州郭厮享皆路以城降复州五辟地自临江寨至安乡城东西十里韶加端明殿学士然议者谓韶所上功状多欺误不实杀蕃部老弱甚衆能开拓疆土而耗费中国不可胜计绍圣以後王赡复建????鄯之策实韶启之也

翰林学士郑獬论种谔擅入西界上奏曰臣伏见十月二十四日召两府大臣入议外言窃皆传种谔已提兵入据绥州横山豪酋挈族内附审如是是岂朝廷之福耶聚谋累日策将安出事虽隐秘不漏针芒然趣贾逵窦舜卿就道以毋沆为转运使发京师兵及银数十万两备刍饷出锦?银带赐降者观此则殆将两持首尾未有决然判安危之至策也臣前言不可纳横山及见手诏以谅祚顺向深戒边臣无得生事臣以为信今廼知朝廷外示绥静内包隂计兹岂帝王之大略哉尊用变诈之士务为掩袭之谋乃战国强暴之君所为也况陛下初履天位犹处谅?宜念祖宗蒙成太平之业以渊静鎭海内仁泽结民心不及虑此而过听一二邪臣之说欲以奇谲幸边功此天下尽知其不可而陛下独以为可冒而行之闻者莫不寒心然种谔之夺绥州若不奉陛下之风指安敢一日不俟上报径驱数千卒直捣虏境乎不然则擅兴有罪陛下何为而不行诛夫中国以信义抚四夷既约束边臣无得生事诏墨未乾而夺其地信义俱弃其曲在我彼将嫚辤以请罪则朝廷何以报之如彼怀不顺袵氊裘而犯边我不得已而起应之则士卒虽肝脑涂野而不辤盖举天下之怨在彼也今无故而先扰之彼将率其犬羊之衆而来争则士卒有旅拒踌躇而不行者矣盖举天下之怨在我也岂唯士卒之不乐哉府库之空乏此四海所共患千金之费不给则必赋诸民则将见隳产坏家弃父母鬻子孙以供军期者矣万一有奸雄之徒窥隙而乘之啸为盗贼小则剽屋庐大则跨郡县於此之时溃烂而不救则於社稷生灵得无有负乎事有谋小而妨大者正爲此也而种谔不顾国家始末之大计乃欲以一蝼蚁之命以天下为儿戏苟贪微功以邀富贵此正天下之奸贼若不诛之则无以厉其余臣以为陛下必欲逆折祸乱之机牙使不为异日之悔则莫若下诏声谔之罪诛於塞下及薛向高遵裕杨定张穆之等皆付有司次第以治其罪然後遣一介之使持手诏还谅祚以绥州及横山之降民遂明告以谔等生事已次第伏罪则彼又将何求於我如此则显示中国履信之美而复收夷狄向化之心无遗镞折戟之费而事立解矣如有言者希望尤以爲不然此皆非忠臣岂敢以犬马之余生而保天下之事乎臣以太白经天四方地震皆为兵象切恐兵祸起於横山之议今见其端矣无使臣言之验则朝廷之福也伏望陛下上观天戒下察人事以宗庙社稷爲念以四海生灵为意无令天下无罪之民为奸臣所误今诛一奸臣而天下定其利害较然可见陛下决意行之无疑臣不胜区区之恳

知谏院杨绘论种谔擅入西界上疏曰臣闻帝王之道唯信为大仲尼以爲兵食可去信不可去晋文覇国之君耳犹曰得原失信何以庇民今为国家患唯西北二边然而数十年无烽燧之警生民不识战鬬之苦者岂专仗金帛而然乎亦恃乎信誓之言而已矣比者西戎新纳信款切闻高遵裕诈传圣旨与种谔等纳西夏叛人首领近三十人仍深入敌界地名绥州筑城以居之臣切谓朝廷若遂从其计则失信於敌国生起边事无穷极矣为今计者莫若贬谪其矫制擅兴之罪以正典刑仍差使告谕西夏示非朝廷之命如此则大信不失兴功生事之徒少有惩矣臣又闻西戎有僭逆之状已五七年擅置官司辄更年号而但倔强於巢穴中终不敢显然出兵为边鄙之患者何哉彼虽异族亦不敢无名而举矣今既纳其逃叛者则彼之作过有名矣以中国而失信於外裔一不可也既失信於西则北戎亦从而疑信誓之不实是一举而两失之二不可也兴师有曲直直者奋而曲者怠左传所称我怠彼奋是也今若生起边患则差往战鬬者必曰彼邀功生事高遵裕种谔实当其名而被坚执鋭出生入死则使吾徒为之有不伏之心而生懈怠焉则难以必胜三不可也有此三不可之大患则朝廷何恤於二子而不惜於边鄙大患乎方今公私帑藏近已空竭粮运不继当取於民民将不堪则患起於内矣臣切料扶其议者必曰若贬二子归其逃者则西虏亦未必息兵不若因而成功臣切谓朝廷自不失信而虏作过则直在我矣我直彼曲虽兴军扰民军民何辤以怨乎外人议者咸曰兹事盖起於薛向盐马之法行之六七年今将弊矣薛向欲求脱去而使他人乘其弊故与杨定高遵裕种谔等建为此谋欲求边任而罢转运使之职致陕西之民从夏秋以来倡言朝廷欲收复横山而不恤陕西之民甚有怨咨近外人又传惑陛下之听於外者杨定也惑陛下之聼於内者王中正也致陛下鋭於横山之议者职斯二人臣虽愚昧岂不知此事之非实但愿陛下早赐指挥则外人浮议自弭矣臣忝谏职敢不尽言

知杂御史刘述论种谔擅入西界上疏曰臣昨以种谔不禀朝命擅兴兵马城西界绥州有违誓诏为国生事曾具奏闻乞并同谋人枷送下狱从朝廷差官制勘依军法施行续又奏薛向杨定张穆之高遵裕王中正辈表里相结诳惑圣聪妄兴边事乞行根勘以正典宪未蒙朝廷尽理施行臣伏思之陛下新绍大统方在亮隂之中所赖者两府大臣协心毕力修辅庶政以安民心以固根本至於疆场之事尤宜戒饬帅臣讲信修睦抚宁遐荒而乃轻用奸臣之言遽议用兵之策失信於外国结怨於边民而况关陕之西比年饥馑民力凋弊国帑空虚自宝元康定以来人间疮痍尚未全复今又使之奉期会之役供仓卒之求彼独何以胜其苦哉故臣虑有不堪其忧者也又风闻每於中书南厅会议其间多顾避形迹不务昌言或各持已见靡从正论至有累日而不能决者夫军国之事常有缓急若机会一失则如奔川逸骥弗可捄止今两府大臣依违如是使之适变而应猝岂不殆哉昔唐太宗谓黄门侍郎王珪曰近日中书所行诏勅颇有意见不同互相是非或有苟避私隙相惜顔面知非不正遂即施行惜违一官之小情伪爲万人之大弊此实亡国之道也隋内外庶官正以依违而致祻乱兹诚人主独见事机委任责成之先务也臣愚欲乞陛下面戒两府今後并须戮力一心坚守正道凡所议事皆当原始要终不可媮为一切以贻久远之患诏旨有所未便亦须据理执奏毋事循嘿仍乞密加圣监辩其邪正其辩邪正之术如唐李绦所言试取恶事假以上意为善而问之或取善事假以上意为恶而问之其人或不顾事实好恶便随圣心而言则忠信倾邪立可识矣此得其要也其间或有无所裨益惟务阿附之人宜加罢出以儆在位则贤否分而职业修矣臣以戆愚动触忌讳忠愤所激岂敢爱身惟陛下念之

熙宁元年述又论种谔薛向上疏曰臣切闻赵曕勘到种谔诈称得密旨擅发兵马城绥州公案止断追官安置而已案内亦不一就勘到薛向张穆之高遵裕王中正等人外议喧然皆谓未得公当夫矫制发兵人臣之罪无大怀奸罔上国家之法不容一则见不忠於主兹实叛乱之渐为天下者不可不深惩也昔汉冯奉世矫制斩莎车王传首京师威震西域宣帝欲加爵土萧望之以爲不可恐後奉使者爲国生事武帝时王恢用马邑豪聂一计欲举兵攻匈奴与韩安国论难往复数四武帝从恢议後无成功下恢廷尉廷尉以为当斩太后以田蚡之言谓武帝曰恢为马邑事今无成而诛恢是为匈奴报仇也武帝曰首为马邑事者恢故发天下兵数十万今不诛恢无以谢天下恢闻乃自杀恢当时禀命於朝廷而举事不成武帝犹谓不诛无以谢天下盖虑後来狂易之人妄兴边事杀伤士卒疲弊中国故以为戒尔今种谔诈称密旨擅发兵马以致边境骚然公私劳费此而不诛孰为可诛者所幸赖者陛下仁圣之心充格天地天地神灵拥佑圣德故致谅祚死不然兵连祸结百姓受弊於今已不浅矣伏望陛下深思宗社之计早絶祻乱之源发於圣断斩谔以谢边民以诫後来专辄兴事以遗国家之患者天下幸甚天下幸甚其次薛向臣采诸衆论其人本为擘画用塩博马事今来塩钞布满中外卖之折钱而复不顾其法已弊矣向切欲摆脱未有缘由故於上前妄陈横山可取之议欲作边帅以徼已利耳非忠於朝廷也洎过本路遂将公文并手诏与诸将称得密旨图取横山以致种谔狂发贪功恐为他人所先辄作此事迹其所由首恶者乃向也今种谔既议追官安置而已向乃犹不失为州臣恐用法未适轻重之宜纵使陛下当时曾许向经营此事乃为向以甘言厚利眩惑之故所谓怀奸罔上者非向而谁汉武帝所以不赦王恢者正为此尔中外皆谓向憸巧之人善结权贵致位至此悉用此道陛下既为此人面欺当须觉悟而怒之不当曲为主张掩盖其罪也臣恐今後奸邪之人窥见此意别生事端诳误陛下以爲朝廷招天下之患陛下又将主张掩盖之邪将不然邪臣闻圣人无常心以百姓心为心言从衆也仁宗皇帝未尝私意喜怒天下之人谓之善则用之天下之人谓之恶则弃之是以天下称其圣此陛下所宜法而行之者也今薛向之罪恶中外切齿关陕之人恨不食其肉而寝其皮而陛下独未悟臣所未谕也其勘官赵瞻既勘得种谔辤连薛向等人便合追摄勘证岂得再取朝廷指挥显见党庇怀奸首恶之人伏请选差公正强明臣僚并赵瞻一处勘鞫以正邦宪以厌人心臣前已具奏乞不差赵瞻作勘官恐因与薛向乡里之旧曲为党庇今乃果然臣恐两府大臣中亦有党庇薛向如赵瞻者陛下不可不察也臣职在纠奸故敢触冒忌讳昧死陈诚惟陛下念之

神宗时张方平出知青州未行帝问祖宗御戎之要对曰太祖不勤远略如灵夏河西皆因其酋豪许之世袭环州董遵诲西山郭进关南李汉超皆优其禄赐寛其文法诸将财力丰而威令行间谍精审吏士用命故能以十五万人而获百万之用及太宗谋取燕蓟又内徙李彞兴冯晖於是朝廷始旰食矣真宗澶渊之克与契丹盟至今人不识兵革三朝之事如此近岁疆场之臣乃欲试天下於一掷事成徼利不成贻患不可听也帝曰庆历以来卿知之乎元昊初臣何以待之对曰臣时为学士誓诏封册皆出臣手帝曰卿时已为学士可谓旧德矣

右正言孙觉论自治以胜敌国之患上疏曰臣伏见陛下去年经营西事议不素定边臣二三至今偏禆轻易出师深入营建城垒转输馈运数道为之骚然终之杨定见诱丧元於敌今又或传交趾争立内相诛夷为更易广帅以至闽越诸州大抵改置牧守矣而北戎亦辄为誓约擅刺两地边民中国四陲而三方皆警此盖陛下新即大位远人未见威德故敢或为侵侮以窥我边朝廷整饬戎备选置任使未为失计也然臣窃闻之虞书曰柔远能迩惇德允元而难任人蛮夷率服夫以尧舜之时圣贤相会宜长策成算以厌伏四夷然其言专以难任人为本盖任人处内则主听眩主听眩则任使不明忠邪杂进虽有智勇安所设施或任人放远则智者竭其智勇者献其力夫如是则何蛮夷之足患哉臣又闻六月诗之序曰小雅尽废则四夷交侵中国微矣盖小雅王道之序凡其所言皆纲纪人伦惠养万物君臣相遇以诚而知羣下之劳苦遣使劳还恩意愈笃反复以自治为先故能周道中兴边人远迹臣愚窃以边人之患虽盛王所不免唯知自治者为能胜之伏望陛下虽讲边备选帅臣而深以诗书为监日新盛德使任人不能眩聼而次序以兴小雅之废则臣将见四夷毕来陛下深拱以享太平之报

觉又论治边之略上疏曰臣伏见陛下深以敌国为念而治边防储军实临朝慨然思古之将帅至亲撰文以祭前朝大将之有功者垂老降徒赐之服章延见访逮以此见陛下之於敌国怀不平之愤而欲上为列圣摅之於无穷也臣窃不自料谨上治边之略伏惟留神采择国家与敌和好六七十年虽时有邀求或小侵嫚然未尝敢顿隳信誓深入犬扰边民白首不见兵革朝廷虽岁捐金缯厚礼重币以结其欢心然吾之元元得父子相保以养其家不至於暴露流离肝脑涂地者列圣之赐也其贿益厚其势益骄其弊终至於用武何也与者倦而其取无厌约既久则其终必弊则其至於用武也岂得已哉老子曰兵者不祥之器非君子之器圣人不得已而用之苟不得已则军储不可以不实边防不可以不修将不可以不择卒不可以不练吾之粮械既已备足戎人守信誓谨疆场则吾固待之如初若大有所求违约妄作或举重兵以临境上恃吾有以待之则以战以守惟上所令臣虽未尝至边州以臣之所闻见切恐今日之将卒器械粮廪未可以与敌角也臣闻李牧之为赵将居边军市之租皆自用享士赏赐决於外不从中覆委任而责成功故李牧乃得尽其智能选车千三百乘骑万二千匹百金之士十万是以北逐单于破东部灭澹麻西抑强秦南支韩魏委任边将必若赵之於李牧可也太祖皇帝神武圣谟烛知边事故关南用李汉超瀛州用马仁瑀常山用韩令坤易州用贺惟忠棣州用何继筠延州用赵赞庆州用姚内斌环州用董遵诲原州用王彦昇灵州用冯继业远者至二十年近者亦不减十余岁其家留京师者抚恤之甚厚郡中筦榷之利悉以与之恣其市易免所过征税令募骁勇以为爪牙每来朝必召对赐座饮食之其还也厚加赐赉故边臣於财得以养士用间通知蕃人情状敌将入寇我已先知设伏掩击多能以寡胜衆以至平蜀取荆下岭表收江南二十年间用兵四方而不以西北为虑者诸将守边之力也臣以谓才能策略若此十数人者不乏於世顾所以委任责成之道何如耳诚能讲求择将之方於诸州要处试而用之其才果可任也则付之一州以便宜从事地可垦辟听招土兵卒可选用听其废置财可聚散听其出入间谍往来听其自便率岁来朝燕见加礼使君臣之际洞见心腑则将输其忠士尽其力是被边诸州皆得李牧以守之也如此则敌之进退常在中国至於无厌之邀求无故之侵侮彼将望风而自阻矣孰敢赴汤蹈火以取糜烂者哉夫以衰周之诸侯唐室之藩镇皆以一国或数州之地外抗边人内拒天子盖用志不分者能以小敌大委任责成者能以寡胜衆也今以天下之大四海之富而鳃鳃然尝有边陲之患用人不专而间说者衆不假人以权而朝廷自任责故也臣闻治天下譬之养身身之血气不可偏有所养养血以胜气养气以胜血皆以致疾而害其身文武之为用亦何以异此国家自西师讲和以来天下以兵为讳武事之不讲也久矣陛下天锡勇智兼用文武方将大拯天下之弊以为宗庙无穷计虑则夫备边选将之方特其小小者耳伏望陛下日新盛德听用贤俊收采衆策以期成功天下幸甚

历代名臣奏议卷三百二十九








范成大　三月十六日石湖书事三首

春事日以阑，暑阴正清美。

拖筇入林下，秀绿照衣袂。

卢橘梅子黄，樱桃桑椹紫。

荷依浪花颤，笋破苔色起。

风日收宿阴，物色有新意。

邻曲知我归，争来问何似!

病恼今有无？加饭日能几？

掀髯谢父老，衰雪已如此!

范成大

范成大　三月十六日石湖书事三首

种木二十年，手开南野荒。

苒苒新岁月，依依旧林塘。

污莱擅下湿，岑蔚骄众芳。

菱母尚能瘦，竹孙如许长。

忆初学圃时，刀笠冒风霜。

今兹百不堪，裹帽人扶将。

龙钟数能来，犹胜两相忘。

范成大

范成大　三月十六日石湖书事三首

湖光明可监，山色净如沐。

闲心惬旧观，愁眼快奇瞩。

依然北窗下，凝尘满书簏。

访我乌皮几，拂我青毡褥。

荒哉赋远游，幸甚遂初服。

老红饯余春，众绿自幽馥。

好风吹晚晴，斜照入疏竹。

兀坐胎息匀，不觉清梦熟。

范成大


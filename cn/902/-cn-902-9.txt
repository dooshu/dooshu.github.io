四言诗　永丰寺祀神辞五首

其一

嵯峨首石，岩势峥嵘。
洲岛回合，圻岸奔惊。
清池碧涧，飞溜纵横。
灵神发响，思皇以徵。

其二

赫赫炎炎，旱魃为殃。
上帝不平，司失厥常。
圭璧既卒，皮币既亡。
饥馑将臻，元元用伤。

其三

如焚如惔，爞爞蕴隆。
家君不康，爰祀上穹。
油油云沐，甘霤濛濛。
民生既遂，五谷斯丰。

其四

谷风婉娈，乃雨乃阴。
沛霖沾足，良畴蔚新。
时维建祀，于彼山岑。
苾苾芬芬，神用来宾。

其五

神之来宾，敷祉于民。
永富尔岁，永绥尔人。
斐斐士子，绵绵殷殷。
馨香上彻，嘉瑞缤纷⑴。
⑴ 出处：崇祯《长乐县志》卷五〈祀典志}





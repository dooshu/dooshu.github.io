○清理薊鎮屯田疏 【 薊鎮屯田】

竊照薊昌為肘腋近地、北護　陵寢、東翼　神京、視各邊為持重焉、兵馬錢糧、動關諸省、犬羊窺伺、切近門庭、仰厪　宵旰至懷、非一日矣、臣行役東來、查每年供億之費、不下百餘萬、而屯糧亦在數內、今舉其糧額、計本折猶不及拾萬、而屯田之荒蕪者、凡一千一百頃有奇、除不堪耕種、力無所施者、難以責成外、其餘設法開墾、以漸圖之、數本不多、為力似易、顧所以督責而考其成功何如耳、臣反覆詢謀、各盡所見復會同督撫廵按廵屯諸臣就事參酌、規畫僉同、似亦屯政之一助也、　一立號紙以清隱蔽、照得衞所屯田、不許典賣、禁例甚嚴、但沿邊軍丁、日漸消耗、其間私相典賣者、無地無之、每田一分。葢不啻十易姓矣。若必盡法清查。給還原主。則告擾紛紛。迄無寧歲。而主無見在。或一時召佃乏人。相繼拋荒。額糧虧缺。此其勢所必至也。今議設立號紙。界為三方。督令衞所掌印管屯官。查明填造。上一方書本軍姓名及原祖何人。或見存。或故絕。中一方書屯田坐落土名界至。及原額畝數。或新增若干。下一方書本軍自種或某人承佃或見今拋荒。或係侵占埋沒。除本軍自種者無容別議外。其餘承佃者。各人照常辦納屯糧。幫貼軍裝。不必抽軍騷擾以滋他弊。而拋荒之當開墾。隱占之當查勘。亦據此常行矣立號紙填完、攢成文冊二本、一留該衞、一送兵備道存照、　一撥軍士以廣開墾、查得拋荒屯田、無慮千頃、召種者日勤播告、承佃者百無二三、已非一朝夕矣、臣反覆深思、惟有分撥軍丁。隨地耕種。最為今日首務。荒蕪之田。遠近不一。關營墩寨。各就其所便利者而給之。兵備道委官督同衞所各官、逐一清查、某土名荒地若干、堪以耕種若干、各隨方隅、明白開報、仍計量工力之難易。如何。畝數之多寡如何。因地撥軍。從宜區處。通呈督撫衙門詳奪、就委所部將領等官、以時監督、待三年成熟後、方許徵收子粒、即支作官軍月糧。其田給為永業。公利兼利。本非強其所難廵撫都御史劉應節與臣計議謂邊軍操守。寒苦萬狀。日以枵腹為憂。邇來修邊頗有餘閒。若撥給荒田儘力耕種歲得收其子粒以自利此優恤之政也但各軍煢然一身。誠不憚勞。若牛種皆稱貸於人。即束手無策。今查見存犒賞之牛。不下數百頭。即令給散各軍。及查處種子與之。三年之內。牛種還官。所得田租。聽其自贍。當爭先為之。不待驅使矣。兵備道任督察之勞、各將官司分理之責、給過田畝、撥過軍士、支逞牛種、開墾過數目、各類造一冊、按季覈實、呈臣及督撫衙門、以憑分別勸懲、務期實效、該道綜理之能否、悉於此考見、今查永平府見停牛種銀一千餘兩、各州縣亦多有之、不待別行厝處、自可隨時查給、及照各路関營。原有邊儲地就近耕種。歲納本色。原不在屯田額數之內。今以拋荒田畝照此施行。即兩利俱全矣。　一寬差役以廣召種、查得各邊屯田堪耕者多。而往往拋荒。其故何也。或憚包賠之苦。或慮抽軍之害。或本管官旗科剋。或沿邊將領誅求。利未得而害巳隨之此召種之所以難也除撥軍就近耕種外。其或地里僻遠軍士力不能及者。當明立召種之令。凡開墾荒田。通免抽軍。及僉充糧頭。併雜泛差役。各該管衞所。或附近有司衙門。給與執照。永為巳業。應徵錢糧。各考其用工難易。或量免三年。或全免五年。俱待成熟得利之日。酌量分數。沃土如何。瘠土如何。務從寬假。不必屑屑拘定原額。若得斗納斗。種尺納尺。夫誰為之。成業後若有原主告爭。另查空閒田土給還其各衞所掌印管屯官、通查拋荒屯田、以十分為率、能召種七分以上者、通行優獎。其不及四分。或因而需索開墾人尸一錢一物者。定行戒飭住俸。甚則參提革任。庶幾人無畏疑之心。官有招??來之法。而荒田不至汙萊矣。　一嚴督責以清欺隱、查得各衞所屯田、或本軍在迯、地歸衞官、而隱占之弊生、或兩圖便益私相典賣而埋沒之弊生、或勢豪利其膏腴、逼勒抵換、或官舍因其隣近、徑自侵漁、而兼併之弊生、或承佃年深、攘為巳業、或指稱隙地、投獻權門、而雄據之弊生、是以糧多虛賠、為害滋甚、除行各衞所照號造冊、另行清查外、合無通行示諭、凡有侵占埋沒等弊、許自首免罪、歷年所得花利、姑免追、其田退出給軍領種、他人指實首告者、即將原田給為已業、其衞所掌印管屯官、通查侵占埋沒屯田、亦以十分為率。能清出七分以上者。定行獎勸。其不及四分以上者。嚴行戒飭。或參提住俸降級、不容輕貸、若自行侵占埋沒者、各從重究治、使彼此互相覺察、而屯額庶乎其不虧矣、　一免包賠以便徵解、查得沿邊屯田、有原係膏腴可耕之田。一遇山水泛濫。輒漂沒成河者。或有沙石及鹻薄不堪耕種者。或有虜騎出沒無常。不得收穫者。或為兵馬通衢。多被蹂踐者。地雖荒蕪。其糧仍在。額徵之數、連年杖併、督責包賠、逼促流移、皆坐於此、合無通令填入號紙內、按其土名、委官丈勘、果無欺弊、即與豁除、或查有別處新增、量行給補、其應納糧草、通填定實徵冊、及以由帖給屯戶、明開本年或全徵、或減免幾分、或本色、或折色、使人人曉然、不得仍其舊弊、而糧頭亦有所憑藉以便收解、庶幾得免包賠之苦、永無迯流之患、　一審糧頭以杜偏累、查得衞所屯糧侵欺拖欠、姦弊固非一端、然審編糧頭。最多規避。而屯丁之偏累。甚或挈家迯流。無地控訴。此侵漁之弊。所以不能革也。自今宜擇委廉明有司、督同各衞所掌印官、每三年一清、審將本衞屯戶、分為等則、或輪流應役、或恊濟朋充、酌擬成矢?見、不得遷就、其有納充吏承等項名色、希圖優免者、除本身外、其餘戶丁、不許一槩濫免、事完造冊二本、一留該衞、一送兵備道覆覈備照、庶乎貧軍無獨累之苦、而錢糧得徵解之宜矣、　一明區別以墾荒田、查得沿邊曠地。何下百萬頃。原不在屯田民田額數之內往年密雲兵備副使張守中、分撥軍士開墾成業。永不起科。至今連年享其利。但於通力合作。計畝均分。猶有未盡事宜。漸覺紛爭。較長競短。恐將來有廢弛之患。葢地之肥瘠。有難例論。人之勤惰。彼此懸殊。至於每歲收成。皆一槩取必。而無所區別於其間。是導之以爭也。合無行兵備道、督同將領、酌量名數、派以坵?、仍攢造田畝冊以備查考、各令盡力勸相、均其勞則亦均其利。毋使退有後言。或相魚肉。所部將官。有漁奪於其間者。許指實具告以憑究治。庶乎裁制有法。永久可行。其餘荒地不能盡墾者。所至有之凡諸色人等有能儘力耕種。悉免起科。一遵　祖宗詔令。則古之所謂募民實塞下當自此再見矣邊境富饒。則轉輸不勞而自足。利在民者。未始不在官也、又何必責其供軍。乃為　國家之利耶。邊人日夜望此舉久矣。　一寬斗頭以廣開中、夫商人捐貲中引。視召商糴買即給見銀者。大不相同。若非寬卹招犭?來。恐本重而利輕。各商解散。即強之不能至矣。查得薊鎮自嘉靖三十七八年始開鹽引、中納邊糧、兩淮水鄉鹽九千一百四十九引、每引定價銀五錢、長蘆折布鹽四萬五千三十三引、每引定銀二錢、開額數年、而報中甚少。此其故不待智者而知也、先年淮鹽一引、納糧二斗五升、蘆鹽一斗、後因米價稍平、覆議淮鹽三斗、蘆鹽一斗三升、其後陸續議增、淮鹽五斗、蘆鹽二斗一升、七合、尋以米價騰湧、各商具告部堂、轉行查估、淮鹽酌減三升、蘆鹽減一升三合二勺、各商觀望、日月遷延、在官司取盈於錙銖。以足原額。在商人較量於升斗。以規厚利。彼此牽制。多顧避嫌疑。以致官與商人非惟不相濟而反相病矣。合無自今淮鹽五錢、蘆鹽二錢、原有定價、不容增損、惟以時估之外、量從寬假、若果豐年、即淮鹽五斗之上。量議增益。亦不為過。如遇荒歉。即十減三四。亦不為少。但令商人稍有盈餘乃為通商足邊之長策。其所定時估。不可拘為一例如薊州糧一石。時估若干。運至某處近倉。該增若干某處遠倉。又該增若干。其他州縣各邊堡倉口。莫不皆然。務要反覆酌量市斗倉斗。較若畫一。各無異詞。明揭告示。聽商人認納。刻期完報。查得時估一節、先從州縣起、而後達於兵備道、以及管糧衙門、至部堂而後定、原有逓減之例、故州縣與該道不得不少寬其數以備再減、事皆沿襲、似為俗套、而商人觀望於其間、不免益增他費、合無今後州縣各照的確時估、聽兵備道與管糧郎中等官會同訂議、免關白於部堂、庶不致低昂互觭商人得以有詞、及訪得本鎮有賣窩姦徒、抑勒各商、阻壞鹽法、除臣另行拏究外、自今承認之後、若兩月以上、糧不到倉、即係光棍、包攬許別商另投甘限認狀、依期完納、仍查原報姓名、訪拏重治、及照鹽商之糧。專備客兵支用。往往稱難。若改給主兵月糧。及米豆兼納。或四分主兵。六分客兵。則諸商皆欣然就之矣。


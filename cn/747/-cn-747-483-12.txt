○元和元年吏部试上书人策问三道

问：天下理本，系於朝廷。乃者夏州阻命，益部干纪。皇帝神武制胜，指期致诛，二方晏清，九有贞观。纪律载新於耳目，爵命毕集於勋贤。内修八柄，外宏九法。教理刑政之要，制军诘禁之宜。使人皆响方，兵不复用，一其礼俗，以致和平。酌於古而行於今，举其大而遗其细。伫达聪听，子其昌言。

问：圣人虚心，思天下之理至矣，求天下之士勤矣。搜於中林，縻以好爵者，往往至焉。君子澡身聚学，被褐藏器，方伯上荐，贲然而来。与夫充赋计偕者，异而论也。其何以佐理道，陈嘉猷，去徭戍而徼塞无虞？减农征而财用不乏？子所蕴积，悉期指明。

问：四方之人，萃於选部；六品以下，实繁有司。积资者岂尽获吏能，考言者或见遗敏行？一日之鉴，固不能周；四方所稽，亦虑未尽。近自甸内，达於海隅，命官亲人，利病所属。欲使举皆称职，吏必首公，则轮辕适宜，鳏寡受赐。企闻体要，一二言之。


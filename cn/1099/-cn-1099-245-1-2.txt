○覆裁革樂舞生廚役 【 裁冗濫】

竊惟協律郎司樂舞生廚役、皆以供郊廟百神之祀、使其缺人、固非重祀之義、然或至于冗濫、則不惟虗耗廩食、亦恐猥雜怠肆、而不足以交于神明、給事中任有齡奏要區別去留、誠為有見、除奉特恩陞授司樂二十九員、例該遇缺不補、并額設添設協律郎十二員、司樂三十二員、據該寺手本、開稱僅足供事、難以議革外、查得每歲之中、同日舉祭、用樂舞生數多者。惟冬至及歲暮兩日。而兩日之中。又惟歲暮所用為多。今樂舞生見在一千七百五十九名。歲暮所用止是一千一百五十三名。尚多六百零六名。若選留該用之數。而於數外量存百餘名、以備臨時事故。自當足用。廚役見在一千三百六十三名。雖據該寺呈稱派用不敷。但嘉靖九年原題奉欽依、不足一千名方許收補。今　太廟室數及各　陵墓固比九年增多。而見在廚役。比九年亦巳多三百六十三名。况直廬薪水所用、遇有致祭打掃公用、查照欽依、係該取回供役人數、而該寺看守牙牌祭服等項、亦派有定額、若能一一遵奉、則於供祀、尚當有餘、合無候命下之日、行令該寺將見在樂舞生、揀選年力精壯、儀容整潔、音律疏通者、存留一千三百名、其餘四百五十九名、盡行革退、廚役亦行該寺查審老疾不堪者、量退六十三名、存留一千三百名、內以一千名奉嘉靖九年題准之例、以三百名供續增差撥、及備臨時事故、各將存革過數目花名造冊呈部查考、今後樂舞生廚役有缺、查係存留數內者、方許照缺收補、此外不許濫收、其應管衙門、如有占令使役、折納月錢、并濫收等弊、並聽科道官遵照嘉靖九年明旨指名參奏、如此則目前之冗食既汰、而後之弊端亦杜矣


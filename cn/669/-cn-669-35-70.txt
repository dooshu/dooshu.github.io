70　隋煬帝自比陳後主　通鑑釋文誤解沈后


隋煬帝謂蕭后曰：「儂不失爲長城公，卿不失爲沈后。」長城公謂陳後主，沈后者，后主之沈后也。通鑑釋文以「沈」音「沉」，謂沉湎之后，誤矣。

【全云】胡身之已辨之。

【元圻案】通鑑唐紀高祖武德元年：「隋煬帝至江都，荒淫益甚，見天下危亂，意亦不自安，常夜置酒，仰視天文，謂蕭后曰：『外間大有人圖儂，然儂不失爲長城公，卿不失爲沈后，且共樂飲耳。』」胡三省注曰：「長城公，陳叔寶。叔寶后沈氏。」〇陳書後主紀：「隋仁壽四年十一月薨于洛陽，追贈大將軍，封長城縣公，謚曰煬。」沈后傳：「后與後主俱入長安，隋煬帝每所巡幸，恒令從駕〔一〕。」隋書蕭后傳：「后没於竇建德，突厥處羅可汗遣使迎之，遂入於虜庭。」煬帝之言驗矣。〇四庫全書總目史部編年類：「通鑑釋文辨誤十二卷，元胡三省撰。釋文本南宋時蜀人史炤所作，淺陋特甚，三省因作此書以刊正之。」

〔一〕「恒」，原作「每」，據中華本陳書卷七後主沈皇后傳改。






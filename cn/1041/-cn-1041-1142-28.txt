唐仲友　元应善利真人祠

周道昔波荡，王子生不辰。

忠言谏壅川，亲意不我亲。

天壤不可支，厌此濁世尘。

乐师尔何知，吾将去上宾。

唐仲友

唐仲友　元应善利真人祠

吹笙洛阳道，邂逅浮邱公。

方瞳一莫逆，精思嵩高峰。

剑舄我何有，飞驭凌刚风。

时闻凤凰鸣，隐隐丹霞中。

唐仲友

唐仲友　元应善利真人祠

弦月何皎皎，缑山何巍巍。

上有白鹤驾，聊与时人期。

后天凋三光，何必千年归。

金阙帝有命，吾非丁令威。

唐仲友

唐仲友　元应善利真人祠

帝念下土民，山川分百灵。

命汝右弼君，秘宇开金庭。

阖陃阴阳机，五岳趋朝缨。

暇日帝汝思，时时来玉京。

唐仲友

唐仲友　元应善利真人祠

桐柏亦何有，清辉照琼台。

众泉注金石，万木罗琳瑰。

玉室静窈窕，鹤辔纷徘徊。

紫云拥飞盖，知是真仙来。

唐仲友

唐仲友　元应善利真人祠

丹符列素奏，黄水晞云浆。

吾道固谷传，世人殊可伤。

授汝紫阳周，语尔茅山杨。

食之仙人芝，引袂同飞翔。

唐仲友

唐仲友　元应善利真人祠

丹邱壤千里，水旱固所司。

吾民实可矜，有守孰不祈。

应汝捷影响，乐岁免阻饥。

万民齐叫阍，天子远亦知。

唐仲友

唐仲友　元应善利真人祠

天子锡荣号，贲我灵宫祠。

吾道岂加损，群心自瞻依。

峩峩芙蓉冠，剑佩明朱衣。

自周迄於今，千载弥光辉。

唐仲友

唐仲友　元应善利真人祠

外传炯遗迹，真诰垂微言。

子微有妙笔，罗列丹青传。

我生后诸子，倾心慕真诠。

像设俨如在，白云聊续篇。

唐仲友


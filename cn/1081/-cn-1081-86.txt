卷八十六

<集部,别集类,明洪武至崇祯,怀麓堂集>

钦定四库全书

怀麓堂集卷八十六

明　李东阳　撰

文後稿二十六

志铭

明故太傅兼太子太傅平江伯陈公墓志铭

公姓陈氏讳鋭字志坚其先自颍川徙庐之合肥高祖讳闻元季以鄕兵内附从高皇帝下江南累功至成都卫指挥同知曾祖讳瑄累功至右军都佥事从文皇帝靖难封奉天翊运宣力武臣特进荣禄大夫柱国平江伯总督漕运议罢海漕通济宁运河功最多命子孙世袭赐诰劵追赠三代卒赠平江侯谥恭襄勅有司庙祀清江浦祖讳佐代早卒考讳豫正统间以平福建叛贼功进封侯再赠三代景泰间城临清守备南京再镇临清卒赠黟国公諡庄敏仍勅有司即其地庙祀之黟国之卒也公方奉太夫人某氏居南都奔丧归葬乃袭封时天顺甲申岁也成化乙酉宪庙知其才命领三千营分司转奋武营兼领禁卫赐蠎衣铠甲诸物戊子太夫人丧予告归葬庚寅佩征蛮将军印总镇两广号令明肃前後剿蛮贼三千余级俘贼党及还所掠者倍之赐勅奬谕名益起会漕帅阙移镇淮扬增拓济宁诸牐修淮安二卫城及高邮诸湖堤构屋数百间以居贫民岁大疫遣医分疗给米千余石为糜所活甚衆死者以官地瘗之武官新袭者遣入儒学给以笔札生儒应试者具官舟资送之部领有疾躬往抚视漕卒余丁出应公役请予之粮越十有三年条具便宜事百余疏多见施行尝言通州至都城恒困陆挽请因元会通河旧蹟浚河增牐以通运舟功甫就绪舟果有至者上遣中使劳以羊酒有不便者造浮言沮之遂罢其役既而命掌南京中军都督府事弘治戊申今皇帝召入督神机营兵为掌左军都督府转五军营简教有则恩威并着甲寅河决张秋公与太监李公兴副都御史刘公大夏奉命往治乃於上流塞黄陵冈荆隆口下则治荥泽孙家渡诸河七十余里浚祥符四府营游河四十余里俾诸水由归德武平出宿迁小河口以逹於淮疏贾鲁河由曹县梁进口以出徐州於是张秋决塞而运河始复其旧上肠名安平镇遣行人劳以银帛加公太子太保比还朝加太保兼太子太傅增岁禄二百石丙辰加太傅兼秩如故公请以所加秩重赠三代而黟国追赐号为奉天翊卫推诚宣力武臣特进光禄大夫柱国皆异数也庚申敌犯大同急命公佩靖北将军印统京营及诸路兵马出讨之许以便宜行事时公病在告久闻警即出朝力疾以往至则夙夜祗慎严为部曲期以全制胜而精力已弗逮矣越数月召还盖居闲二年而卒是为壬戌十二月十五日寿六十有四上辍视朝一日遣官谕祭者七皇太子遣祭者一配沐夫人先卒已赐葬於江宁太山祖墓之次命有司启圹窆公而夫人祔焉公性坦亮器度甚伟论亹亹不竭高自负抱遇事必为宏纲阔制不斤斤徇束缚所至有能声兵戎之外历试累效若亲王册封皇太子冠皆预礼修皇陵都城建礼部皆董其役惟漕河事尤劳且久会通之议垂成而罢而安平竟?成绩盖其讲究区画得诸家范者为多兼尚文事通书史攻诗翰礼重丧祭抚庶弟铎鎡及诸妹从皆为婚嫁分所得禄以给族党故旧穷乏者亦賙之好贤下士善遇官属与人重然诺女许嫁周驸马子庠庠忽遘疾几殆周请公停婚公义不可人以是多之沐氏乃黔宁时靖王之孙无子子一熊出袁氏锦衣勲卫未请封女四孙女一公引发有日其中表弟谭公佑状公行以熊来请铭予以成国朱公之故获联婣戚因慨念名家宿将之遗风圣天子用旧保终之盛德皆不可遂泯乃叙次其事而系以铭铭曰国有列爵家有世臣孰开孰承惟视其人我明奋兴羣策竝屈桓桓平江代有勲阀粤自圣祖逮於神宗中最着者恭襄之功恭襄有孙黟国有子人曰公才必复其始入学於师朝诗暮书出练於戎左斨右殳簪缨翘翘朝着之望阃幄严严干城之将南巡岭徼虎旅成羣入领漕司万舰如云居重驭轻本兵斯寄帝曰汝才实任予事导堙障狂人曰公能有河会通有镇安平彼胡陆梁公起授钺载驱载归尽瘁而没帝曰汝心王室是於终则未究始乃有余祭有备物葬有成式帝曰汝劳恩岂予惜锺山在南下有高原祖考所在公归其间难有苟避公我勿屑功有伪增公我宁阙持此校彼孰劣孰优公身虽亡志则未休舒华振英公子亦肖为裘为箕公有遗教公业斯存公子公孙有徵後来其在公门

明故奉政大夫修正庶尹云南按察司佥事致仕何公墓志铭

郴州何公廷彦以云南按察司佥事致仕归十有八年卒於家其长孙孟春承重当终制乃具衰絰请於予曰孟春既丧吾父又丧吾祖孤不克自立惟先生尝为吾父铭顾於吾祖尤旧故宜无所复靳意者亦吾祖意也言未毕涕泗交下跽弗能起予甚悲之乃据其所自为状以铭公讳俊廷彦字也少从父宦游於外比归悉以资业让诸兄力绍家学学且就授徒为养养嫡母袁及母邓以孝闻屡试勿售天顺壬午举湖广鄕贡成化己丑登进士第时年已四十有三癸巳授南京户部主事丁邓安人忧丙申复任凡所领钱谷出纳明辨而以亷慎将之称能官者必指屈焉辛丑擢云南按察司佥事兼督云贵学校往复勤励不避险远其为教令随俗导化济之以严凡所陶铸多中器使初公以晩达无意进取为按察时其子说己以解元登进士遂慨然思归然未即遂居四年丙午乃得请去弘治戊申说为刑部主事值今天子登极恩当封公例以本秩进阶奉政大夫修正庶尹後孟春又登进士累官兵部员外郎署郎中公犹及见之而卒年七十有七矣公性开朗畦町不内设与人交必从厚闻有善虽细辄加奨借见穷乏危急则周之或背谗面毁者置而不问蔼然有前辈长者之风既谢事无他嗜好独嗜医富畜方药每手制以施病者往往而效专家者顾弗逮焉所着有讷斋稿十卷配廖氏同郡名家女有懿范为婣党所归年四十有二而卒赠安人後加赠宜人继李氏累封宜人子三说长而贤其卒也时论惜之次言次誾孙亦三孟春文思奇敏莅事有贤俊声次孟旦次仝孙公生宣德某年卒以弘治某年葬於某山之原公先世在宋出庐陵徙广东宋有号都统者镇郴桂其孙行三九者始居郴郴今有都统庙族人皆称为始祖公曾祖讳德翁笃行好义祖讳仁海世隐不仕考讳义坚举鄕贡累官合州同知惠政在人公用家学取进士且以教四方学者如瑞州陈侍郎政王御史相皆以进士显今物故且尽而公岿然齿德望於鄕郡寿考终命得数之正其所积亦自厚哉铭曰自我而前为鄕宾自我而後为国珍又以其余淑後人我见其终夀独存孰後我者其吾孙乎

明故袭封衍圣公以和墓志铭

公讳弘泰字以和为宣圣六十一代孙成化庚寅始袭封宪宗皇帝赐第京师命齿国学尝见公所服玉带使人问焉公对曰臣家门故事累朝恩数不敢废也许之再值郊祀分献内坛皆出亲定壬辰辞归上若曰卿其进学循礼表率宗族无忝圣裔以副朕怀丙申给诰命有司以二品例授犀轴公言旧典以玉轴为异乃改授之丁酉诏加庙祭礼乐公率族人奉表入谢先世有遗田百余年散业他姓者过半至是皆赎归之以赡羣族己亥祖庙为雨水所坏公请命有司修葺完丽如故今上登极以弘治戊申入贺上视学命分献兖国公赐坐彛伦堂退率三氏子孙表谢复赐宴礼部及袭衣冠带躬耕藉田亦预宴焉家居友爱交洽岁时游宴相酬倡或夜分忘倦四方大夫士至者礼接不少衰己未公来朝闻祖庙灾亟归斋哭如居丧引咎自责居鬰郁不乐庚申力疾而朝辛酉上疏乞休致上若曰卿其善自调摄以奉圣祀所请弗许时复有修庙之役公协相规画劳勩甚殷凡再越岁弗克躬觐事病既革执兄子闻韶手若有所属者盖公之封也廷议以为世嫡相传古今通义乃按宋故事俟公之後仍归其兄之子公母遗命亦以是公及见闻韶之成其乞休时尝具名以请故至是犹惓惓云尔讣闻上特遣行人谕祭者五有司给棺椁工部官属治葬事以某月某日窆焉公美风仪善论议每评隲人曲直料事当成败多奇中俾有职务将无不可为者而静处优逸无由自见然承奉宗祀修治林墓综制家政其在孔氏有劳绩焉若孝友无间之心刚毅不屈之气荣名令闻伟然着於人人其在天下亦不可冺也尝即鲁泮池遗址筑东庄别墅因以自号有东庄稿藏於家公生景泰庚午四月二十七日卒於癸亥五月十五日年五十有四予於公内交久公以兄命为闻韶议婚於予礼成之三年闻韶始嗣封爵则以父命奉状请铭公墓呜呼予乃遽为公铭耶铭曰孔裔周启爵以代崇六十一传兄弟迭封公继兄爵在先帝世历春逮秋三十有四入主宗鬯俎豆载?出奉朝献礼仪孔闲时斯岁斯我职在兹我有余力而弗外施功名始终天所优假我所弗预畴其望者有命自君公荷勿隳有身自亲公全厥归维兄有子维祖有祀公所无憾庶其在此孔林北西公有世墓曷其祔之乃祖乃父公老在东公自为宗公子公孙其来无穷

明故光禄大夫柱国太子太傅刑部尚书致仕赠特进太保諡康敏白公墓志铭

公姓白氏讳昂字廷仪常州武进人也景泰丙子举南京鄕贡天顺丁丑登进士第授南京礼科给事中尝劾户部尚书张凤下之诏狱甲申改刑科成化戊子迁左给事中辛卯进都给事中尝以灾异言事谓陛下即位初诏罢贡献停织造禁权势抑异端而今皆不为衰止愿守大信以令天下御史谢文祥以言事获罪率诸寮救之壬辰擢应天府丞适署掌府事兴学政定义役乙未改南京大理寺少卿辛丑迁南京都察院左佥都御史兼督巡江有剧贼刘通出没海上东南骚动公调兵所要害窘而招之通身自纳欵公谕遣归率其余衆以降乃执通送京师余悉释不问进右副都御史甲辰署掌院事丁未擢南京兵部左侍郎凤阳祖陵圯公与平江伯陈公鋭往修之方岁歉民困重役公调度得所二年而事集又以余财赈饥民顾德之弘治己酉河决原武改公户部右侍郎治之公简率官属筑阳武长堤以防张秋引中牟之决以入淮浚宿州古睢河以入泗又多为渠堰於徐兖瀛沧之间以杀河势又开复湖於高邮堤东以避风涛之险其功甚劳归改刑部辛亥摄都察院事遂擢右都御史令御史出按岁报有司贤否状且视所报当否而殿最之请籍天下军伍以便勾稽籍天下田数值水旱则视高下以蠲其税癸丑进刑部尚书壹意矜恤凡情涉矜疑者多获平反时法司苦条例繁公奉诏会官删定颁中外行之甲寅加太子少保戊午进太子太保加光禄大夫柱国赐麒麟服己未在告上遣中官挟医问疾赐上尊少牢蔬米诸物再乞休致复加赐问免朝谒令善调摄起视事庚申疏累上乃许之进太子太傅赐勅给驿给月俸舆隶以归癸亥七月某日卒寿六十九讣闻上念公旧勲赠特进太保谥康敏赐棺椁遣官谕祭者九命有司治葬事公性度宏裕持议常依於厚善裒高益卑因事为功决机应变无所疑滞待人际物各当其分上自王公下逮胥徒仆从见之无不意满或以缓急叩之辄力为排解无所恤居官四十余年未尝有怨於人人亦无怨之者然惟公能之他人弗能也居家孝睦事继母甚谨弟昇早世恤其二孤以洁为户部书筭廕垣为国子生置田以赡贫族立义塾以教羣子弟置局储药鄕邻疾病者多归焉比归不问世事园亭宾客甲於畿甸放歌痛饮以终天年世所称五福者殆兼之矣呜呼难哉铭曰官有九品而极於一夀有百龄其稀七袠仕途险夷明者难必家之承传畴继畴述盈则易亏满则易溢迷先得後有始无卒兼是数者指殊多屈耳目所逮公在甲乙有猷有功有名有实曷其致之惠迪斯吉彼弗惠者自贻伊疾盖棺事定是谓永毕尚有遗恩光昭赠恤乐哉斯丘永奠幽室

定国公墓志铭

公姓徐氏讳永宁字克安世为凤阳人高祖达从太祖高皇帝为开国元勲封魏国公追封中山王諡武宁世嗣公爵曾祖增夀左军都督府左郁督太宗文皇帝靖难之後念其功追封定国公諡忠愍曾祖姑实为仁孝文皇后次代王安王二妃家极贵盛祖景昌始封定国公赐号推诚奉事武臣阶荣禄大夫勲右柱国给诰劵考显忠嗣一门两公盖本朝所仅见也公性敏喜读经史通书法蚤失怙能隆师亲友袭爵时年甫十有三仪观秀美景皇帝爱之尝奉使秦伊二府殊见礼重历事英宗睿皇帝暨宪宗纯皇帝将向用忽遘风疾不克奉朝请久渐沈瞀间出观户外有贵近臣怙恃骄纵道路侧目莫敢近公奋击之其人策马走仅得脱若是者往往而然人疑公非病其中殆介介有白黑及问之辄失度时操笔折简通亲旧或作高昌西番字盖其少所习者人益不能察也弘治甲子正月九日卒距其生正统辛酉三月十日寿六十有四上辍视朝一日遣官谕祭者再勅有司给棺椁治葬事皆如制三月九日窆於都城西马鞍山祖墓之次公侧室丁氏真定卫指挥使源之女侍公病日夕不懈比卒沐浴易服缢於公之寝室死焉光祚以闻下礼部覆实诏旌其门曰贞烈其事最显故附书之铭曰古爵五等今惟三公阶最贵夐莫参下有侯伯无子男铁劵合契金书鑱河山带砺国与咸父死子嗣限制严一门两公世所瞻开国靖难勲名兼公生早岁头角崭蹶而勿振迍且淹朝谒虽废禄尚儋以病自逸非荒耽盈亏谦益神所监祖德下被君恩覃公业有子箕裘堪世代圭组随缨簪公全归之意已厌上袝祖考无遗惭先迷後得数可占穹碑贔屓当巉岩我铭其幽永不芟

封孺人杨母陈氏墓志铭

杨孺人陈氏之丧其子给事中禠自为状泣而请予铭其叙事行曰吾母生而为父母所爱归吾父朴庵公时祖姑尚存性严急曲尽孝敬得其懽心丧居虽盛暑不脱衰絰诸叔之娶皆手为综理吾父以俭致丰吾母劝分诸叔无弗裕者见入窘急必给以衣食每昏夜闻乞声必呼取剩饭与之暑月则躬煮茶置道侧以济渇者天未明即呼婢仆起治事有过则曲为掩护每食先问其有无或未给则食不下咽族党幼雅至辄与之果物争攀授索取不厌朝出虽鸡犬闻步履声亦叫呼以迎若是者殆以为常吾兄祚出为商训之曰小民卖鱼菜自活获利甚微铢两勿与较见佣工客作亦温言慰之末始加诃叱焉教吾兄弟动引古书句及谚语为戒皆切中事理禠游庠校出试藩省辄恋恋不忍别比得官谢病归省则曰汝壹志供职勿以我为念知汝宦情亦薄须少报朝廷归即归吾不汝强也禠再以使命至出所积遗吾兄弟谕之曰汝辈为士为商皆有成业惟汝庶弟榶幼可厚给之盖所以慰吾父者又如此尤人所难也且吾母之行无一弗可记者而隐於闾阎闺合之间禠不忍死以状谁其知之者若金石之刻徵诸女德古亦有之而非荒迷者所能此禠之所为请也禠以文行重於鄕举湖广鄕贡第一擢进士高等简入翰林为庶吉士历礼刑二科给事中有谏诤声此则予所知者因次第其状而着其母德为铭铭曰庸德之德德乃可久惟德之久可以不朽内则之则虽美弗彰匪子之扬之孺人其亡乎

封淑人吴母林氏墓志铭

封淑人林氏予同年友户部左侍郎吴公道本之配也公卒之十年卒於家其子梦麒走京师以其事闻朝廷遣官谕祭令有司启圹合葬盖异数也梦麒旧以父命学於予乃述母德以请曰吾父之葬先生幸为铭今吾母将从吾父於地下铭曷敢有他属予哀其志而许之林氏与吴同出漳浦淑人生而贞顺有则赠侍郎友松翁为子择妇得淑人族党交贺淑人羞膳必谨友松家政尚肃且好宾客又置义塾以教鄕子弟百凡馈飨皆淑人手出诸叔之幼也为之澣栉巾服膏火之费有母道焉公壮而无子淑人为置侧室林氏生梦麟财五岁抱置膝上口授论语孝经诸书盖其所素习者不失一字後携至京师遣就外傅时使人觇其所为或涉嬉纵辄加笞责及流涕复予之饴果而遣之若有疾则彷徨无措尝所过从若值良士则喜为设具否则怒形於色居未始以靡丽之服加其身曰恐丧而志而能力学得禄他日不患无此服也病笃执梦麒手而恸曰吾生七十有五年封至三品死不恨恨不及而之成以毕吾志耳自是痿不能起犹以手指使迁居正寝更衣而逝梦麒事母孝虽尺布一钱未始不请及其丧也匍匐数千里请命於朝君子伤之然能以家学举鄕贡当继得进士志业不坠虽公之泽亦淑人教也铭曰樛木在南小星在东维大夫之宗维国之风吴氏以国林望以族维人之良亦维人之淑内行不出孰誉其美我友其夫亦傅其子祭有藻苹教有典坟有刑者存淑哉乎若人身所鞠子实所从老从夫九原百世是保

岳母孺人陆氏墓志铭

弘治乙丑四月二十七日岳母孺人陆氏以夀终距其生永乐癸巳十一月十五日春秋九十有三矣孺人为需庵处士公讳端之配於我外舅蒙泉翁为岳嫂自我翁之没三十有四年中间处士没我外姑宋夫人没吾妻之姊若妺没者前後相继而孺人岿然独存有子女各一人孙二人外孙女一人最久且盛至是乃卒盖岳氏之老长於是乎尽予虽为孺人幸之亦乌得不为之哀之也耶我翁与处士公暨仲兄千户详从弟海共敦友爱旁睦羣族及诸子姓皆极恩意孺人实有助焉养姑之寡妹二十余年预置棺歛卒襄後事女嫁南京户部主事王璒早寡迎致於家曰以成而节且嫁其孤女于今莱州府通判任经曰以毕而志其他中表诸党贫不能衣食婚嫁死不能葬者多赖以济翁交四方名士假屋讲学踵接於家馆谷膏火之费皆其手给未尝厌倦後多举大魁登进士布列华要访道旧故皆以嫂称之且誉其贤无异辞焉翁之戍於甘也以宋夫人从孺人事太夫人刘氏曲致懽慰及迁於莆也俾其子坪侍之行诸女之嫁奁物馈具未常弗称坪娶於曹氏生子梁及盘孺人爱不弛教肃然有故家风范盖其自少至老无一日不治家务虽病卧床褥犹云云不絶齿德之茂诚近时所仅见也予道南京以翁命主於陆氏见其昆弟子姓富而好礼知孺人内行有自既托婣属久而周旋其家虽欣戚事异而情理不少殊孺人之丧卜以某日坪力疾来涕泣而请曰忍不为吾母铭耶予以官守遗执绋之役亦恶忍不铭铭曰夫有主妇维德之耦家有寿母道乃可久人寿十袠兹过其九匪我能创亦我能守维族之望维叶之茂所未竟者以遗厥後

怀麓堂集卷八十六








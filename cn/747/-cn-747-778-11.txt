○上河东公谢辟启

商隐启：伏奉手笔，猥赐奏署。某少而孱{艹尔}，长则艰屯。有志为文，无资就学。虽杂赋八首，或庶于马迁；而读书五车，远惭于惠子。契阔湖岭，凄凉路岐，罕遇心知，多逢皮相。昔鲁人以仲尼为佞，淮阴以韩信为怯。圣哲且犹如此，寻常安能免乎？是以《艮》背却行，冰心自处。罗含兰菊，仲蔚蓬蒿。见芳草则怨王孙之不归，抚高松则叹大夫之虚位。不可终否，属于高明。伏惟尚书春日同和，秋霜共烈。叔子则九代清德，稚春则七叶素儒。君子立言，永为周礼；正人得位，长作岁星。今者初陟将坛，始敷宾席。射洪奥壤，潼水名都，俗擅繁华，地多材隽。指巴西则民皆谯秀，秀访临邛则客有相如。举纤缴以下冥鸿，执定镜而求西子。惟所指命，便为丹青。若某者，又安可眩露短材，叨尘记室？盐车款段，徒逢伯乐而鸣，土鼓迂疏，恐致文侯之卧。承命知忝，抚怀自惊。终无喻蜀之能，但誓依刘之愿。未获谒谢，下情无任感激攀恋之至。谨启。


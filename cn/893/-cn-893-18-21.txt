送梁四归东平





东平，唐时郡名，即郓州也，隶河南道。



玉壶契美酒，送别强为欢。

大火南星月，[一]长郊北路难。

殷王期负鼎，[二]汶水起垂竿。[三]

莫学东山卧，参差老谢安。[四]

[一]《六经天文编》：夏氏曰：“仲夏之月，初昏之时，大火见于南方正午之位。”



[二]《史记》：阿衡欲干汤而无由，乃为有莘氏媵臣，负鼎俎，以滋味说汤，致于王道。《越绝书》：伊尹负鼎入殷，遂佐汤取天下。



[三]《春秋正义》：《释例》曰：汶水出泰山莱芜县西南，经济北至东平须昌县入济。《行水金鉴》：《述征记》云：泰山郡水皆名汶，今县界有五汶，皆源别而流同。其原山之汶水，西南流经干封县治南，去县三里，又西南流九十里，入郓州中都县。按五汶者，曰：北汶、小汶、紫汶、牟汶，其一则经流也。



[四]谢安高卧东山，见七卷注。






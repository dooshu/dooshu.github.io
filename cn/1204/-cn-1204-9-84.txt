◎竺月华词

元季明州女子柳含春，年十六，祷於神祠。一少年僧竺月华窥其姿而悦之，戏以其姓作咒诵云："江南柳，嫩绿未成阴。攀折尚怜枝叶小，黄鹂飞上力难禁。

留取待春深。"女闻之怒，归告其父，讼於方国珍，捕僧至，欲投之江，月华诉曰："死，分也，乞神一言。"许之，乃复吟云："江南月，如镜亦如钩。如镜未临红粉面，如钩不展翠帏羞。空自照东流。"国珍知其以名为解，一笑释之。［留青日札］


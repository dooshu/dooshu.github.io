赠王判官，时余归隐居庐山屏风叠





《一统志》：屏风叠在庐山，自五老峰而下，九叠如屏。《游宦纪闻》：九叠屏风之下，旧有太白书堂。有诗曰：“吾非济代人，且隐屏风叠。”



昔别黄鹤楼，[一]蹉跎淮海秋。[二]

俱飘零落叶，各散洞庭流。

中年不相见，蹭蹬游吴越。[三]

何处我思君?天台绿萝月。[四]

会稽风月好，[五]却绕剡溪回。[六]

云山海上出，人物镜中来。[七]

一度浙江北，[八]十年醉楚台。[九]

荆门倒屈、宋，梁苑倾邹、枚。[十]

苦笑我夸诞，知音安在哉?

大盗割鸿沟，[十一]如风扫秋叶。[十二]

吾非济代人，且隐屏风叠。

中夜天中望，忆君思见君。

明朝拂衣去，永兴海鸥群。[十三]

[一]黄鹤楼，见八卷注。



[二]《隋书》：扬州于《禹贡》为淮海之地。



[三]《说文》：“蹭蹬，失道也。”



[四]《方舆胜览》：天台山，在台州天台县西一百十里。《艺文类聚》：《名山略记》曰：天台山在剡县，即是众圣所降葛仙公山也。



[五]《世说注》：《会稽郡记》曰：会稽郡多名山水，峰崿隆峻，吐纳云雾，松栝枫柏，摧干竦条，潭壑镜彻，清流泻注。王子敬见之曰：“山水之美，使人应接不暇。”



[六]《太平寰宇记》：剡溪，在越州剡县南一百五十步，一源出台州天台县，一源出婺州武义县，即王子猷雪夜访戴逵之所也，一名戴溪。



[七]《初学记》：《舆地志》曰：山阴南湖，萦带郊郭，白水翠岩，互相映发，若镜若图。故王逸少曰：“山阴路上行，如在镜中游。”



[八]《梦粱录》：浙江，在杭州东南，谓之钱塘江，内有浙山，正居江中，潮水投山下，曲折而行。



[九]楚台，楚地之台，若章华、阳云之类。



[十]荆门，谓荆州之地，唐时为江陵郡，今湖广之荆州府是也。其地有荆门山，故文士取以为称。梁苑，古睢阳之地，唐时为宋州睢阳郡之宋城县。今河南归德州是也。其地，汉梁孝王之苑囿在焉，故文士以梁苑称之。屈原、宋玉皆生于荆州，邹阳、枚乘皆客梁孝王，引此以喻当时两州之文士。



[十一]大盗，指安禄山。《史记》：“项羽乃与汉王约，中分天下，割鸿沟而西者为汉，鸿沟而东者为楚。”应劭曰：“在荥阳东南二十里。”文颖曰：“于荥阳下引河东南为鸿沟，以通宋、郑、陈、蔡、曹、卫，与济、汝、淮、泗会于楚，即今官渡水也。”



[十二]《十六国春秋》：荡平残胡，如风扫叶。



[十三]海鸥，用《列子》事，见二卷注。






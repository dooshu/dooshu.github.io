安南上书：

安南某人失风于浙，见拘。上书曰：「臣闻均覆载者天道也，普仁恕者王道也。何地非王土？何人非王民？臣本安南，身非叛逆，世受国制。迄奉我主差往葛王省墓，忽遇风作，扁舟几覆，幸漂流至此。臣等忻忻相告，人人得观光上国矣。正喜惧交接，天兵四围，俛首受缚。今缧绁我、羁縻我、以夷论我，亦何以柔远人也？游鱼思故渊，飞鸟思故枝，人情宁有不同者？如皇帝以夷论我，则概郡县何非王之土地也，概苍生莫非王之人民也。我何独外于清朝？使我父母妻子骨肉不相见也。丧身异地，不亦怜乎？乞皇帝早赐杯水用苏涸辙，大开恻隐俛示指南，臣等不胜忻跃惶悚之至。」




○题顾仲方山水册

米元章论画曰：纸千年而神去，绢八百年而神去，非笃论也。神犹火也，火无新故，神何去来？大都世近则托形以传，世远则托声以传耳。曹弗兴术协辈，妙迹永绝，独名称至今，则千载以上，有耳而目之者矣。薛稷之鹤，曹霸之马、王宰之山水，故擅国能。即不擅国能，而有甫之诗歌在，自足千古，虽谓纸素之寿，寿于金石可也。神安得去乎？君画初学马文璧，后出入黄子久、王叔明、倪元镇、吴仲圭，无不肖似，而世尤好其为子久者。


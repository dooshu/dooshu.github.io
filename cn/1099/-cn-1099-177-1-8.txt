○重制誥疏 【 重制誥】

臣竊惟制誥者王言也。知制誥者臣職也。知制誥而使王言不重。則不得其職矣。臣按國初以來、成化以前、制誥之體、猶為近古、明敭履歷、宣昭事功、其於本身者不過百餘字。其覃恩祖父母父母并妻室者。不過六七十字。江陵當國時亦有此議言之者無費辭受之者無媿色近來俗習干求。文尚誇大。藻情飾偽張百成千。至有子孫讀其祖父母父母誥敕。莫自知其所以然者。卒使萬乘之尊下譽匹夫匹婦之賤。良可惜也。孔子曰天下有道則行有枝葉。天下無道。則辭有枝葉。今當聖明之世可使制誥之文。為枝葉之辭哉。伏乞敕下內閣、自今以後、凡為誥敕、必須復古崇實、一切枝葉浮誇之辭、盡行刪去、庶王言重而人知所勸矣、


荧惑干犯中外官占第三十

荧惑入五车中，大旱。一曰：留不去，旱。火入五车中，必赦。一云行令法。

火犯守五诸侯，大臣有谋反者不成。（武德二年冬，火入五诸侯，怀恩王谋反伏诛也。）

火守天江，赤地千里，民人流亡。

火行南河界中若守，一曰：守南界，为主旱。火行南河界中，若留止者，为西方兵起，百姓疾病。（木同占。）

火入若舍北河界，天下有覆囚移系。一曰大臣诛。

火守积水，兵起，国有水忧。

火守积薪，旱，多灾。

火犯轩辕，御女、天子仆死。火干犯，女主当之。守轩辕五日，兵起。火守轩辕，宫中有诛者，期百二十日内。

火犯少微，贤士有让善者。火犯少微，人君当求贤德，不则失威夺权势。

火入太微，天下不安。火犯太微门右，大将军死；门左，小将军死。（木同。）大臣有忧，执法者诛。火犯太微东南垣星，天下大饥，近期一年，远五年。火常以十月、十一月入太微天庭，受制而出行列宿，伺无道之国，罚无道之君，失礼之臣。若干犯左相，左相诛；犯右相，右相诛。守宫三旬，必有赦，期六十日。火入太微天庭，色白润泽，期一百八十日有赦。

火入帝座，其色白者为有赦。（五星同占。）火触犯黄帝座，主亡。


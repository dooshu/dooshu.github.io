百文敏公

嘉庆年间，封圻大吏才猷卓著者，首推百文敏公。当时朝廷称之曰“能”，身后谥之曰“敏”，非虚美也。余少时随宦荆南，屡闻公之宦迹，而未能道其详。昨从汉阳友人偶谈一事，已不愧神明之誉，兼可为劝戒之资矣，因亟笔记之云。方百文敏公之总制两湖也，有江西客民在汉口经纪数年，积有余赀，回家置产，渐臻完美。

因年逾周甲，思终老于家，以免奔驰之苦。有一弟在家诵读，仅博一衿，谁知弟心不良，恃田园契据尽在手中，将兄递年产业作为己手所进，一股全吞，致兄垂老萧条，无可控诉。不得已，挟其微资重赴汉口为贾。迁延数载，生意甚微，郁闷吁欷，无以自遣。熟闻百公之精明，屡伸民间之冤抑，遂作词呈控。讯出其祖父寒微，一无遗蓄，弟年甫冠，向赖老兄抚养，得以读书成人情事。

时公已洞见此案大概，收呈后不加批发，即手交江夏令，谕令设法办理。江夏令以案关隔省，既难于传人，又无从察访。延至数日，莫展一筹，转求教于制府。公笑曰：“此易易耳，即在盗案中列其弟为窝家，斯得之矣。”江夏令因遵谕具详，公即飞咨江西中丞，刻日严拿其弟到案。不由分辨，即押解至湖北归案质讯。公随即亲提至大堂，厉声呵斥曰：“秀才家应守名教，乃敢作盗窝家，致富千金，情实可恶，法更难宽。”速令供招定案。

时其弟魂不附身，只求苟全性命，指天誓日，供称家产系兄作贾所成，实无与盗通窝情事。问以兄现在何处？答言现居汉口。立传到案，质讯明确，断定革去生员，薄与笞罚，即将家产仍归兄管，听兄随时赡给，不准分外妄干。弟亦俯首遵依完结，毫无异议。案关两省，事阅多年，不过数语之间而真情毕露，颂声载道，冤气全伸，非甚神明，其孰能与于此乎！闻近日陈望波先生之次子贯甫邑侯（景曾）作令山西，即仿此断结一案，大著循声。使天下之折狱者，尽如是也，上以是劝，下以是戒，又何莠民之能容于世哉！













○谏穆宗合宴群臣疏

臣闻人臣之节，本於忠荩，苟有所见，即宜上陈。况为陛下谏官，食陛下厚禄，岂敢腹诽巷议，辜负恩荣。臣等闻诸道路，不知信否，皆云有诏追李光颜、李，欲於重阳节日，合宴群臣。傥诚有之，乃陛下念群臣敷惠泽之慈旨也。然元朔未改，园陵尚新。虽陛下执易月之期，俯从人欲，而礼经著三年之制，犹服心丧。今遵同轨之会，适去於中邦，告远夷之使，未复其来命。遏密弛禁，盖为齐人，合宴内庭，事将未可。夫明王之举动为天下法，王言既降，其出如纶。苟玷皇猷，徒章直谏。臣等是以昧死上闻，曲突徙薪，义实在此。且光颜、李，久立忠劳，今方盛秋，务拓边境。如或召见，诏以谋猷，褒其宿勋，付以疆事，则与歌锺合宴，酒食邀欢，不得同年而语也。陛下自缵嗣以来，发号施令，无非孝理，因心形于诏敕，固已感动於人伦，更在敬慎威仪，保持圣德而已。臣等不敢缄默，辄贡狂言。惧不允当，伏待刑宪。


○长安古意

长安二月三月时。千门万户春风吹。绮阁瑶台高照耀。香车宝马并驱驰。熰驰照耀将相家。王孙公子盛繁华。银鞍斜度官沟柳。丹毂横移上苑花。花明桠暗春明媚。娇鸟乱啼花雨细。璚宫锦殿傍云开。鼍鼓龙箫震天起。美人内屋艳神仙。铅华弦转春争妍。烨烨珠屏交彩幄。隐隐罗帏分玳筵。兰殽桂酒芬芳发。象筯瑶杯光彩彻。翠釜金罍不暂停。雕盘玉盌纷成列。回瞻复道接双龙。绛阙红楼暎碧空。流莺独绕昭阳殿。芳草深迷长乐宫。汉家中兴富名将。百战功成心益壮。闲来赌酒聚欢娱。意气相排不相让酒酣径上宝钗楼赤阑四面俯皇州一时粉黛成倾国。百种风流尽莫愁。楼前两两鸳鸯度。楼下双双凤凰举。鸣珰背解玉纤轻。弄色凝情羞不语。可怜光景最难留。秋风一夕生庭树。昨日红颜美少年。今朝潦倒那能数。君不见广成山中白云宿。安期海上颜如玉。别来倏忽三千年。海水几度桑田绿。

【卧子曰酒酣二句殊有气象】

【辕文曰虽于初唐未纯然亦富丽】

【舒章曰起语殊徤爽】



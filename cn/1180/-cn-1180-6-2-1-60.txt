与宪使罗月岩


令舅翁转示华翰，雅爱至情，蔼然盈楮。仆以寡昧，谬膺重寄。一念惓惓许国之忱，实不敢上负明时，下负所学。昨者，疏陈万不得已。然知者以我为忠；不知者将为炫己而先人也。其苦心处，惟镇山公知之，难以尽言。

比者之议，虽为极枉，然宿嫌旧怨，亦借此而宣泄。比已借重东省，骅骝属路，从此皆康庄矣。愿早戒行，以慰鄙望。






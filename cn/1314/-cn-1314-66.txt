第六十六回　决李宾而开念六



断云：



烈性自全遭枉死，李宾刁诈莫逃刑。



包公真乃民父母，一鞠奸情两得真。



话说离开封府四十五里，地名近江，亦一大乡村也。隔江盛族有姓王名三郎者，家颇富饶，惯走江湖，娶邻乡五石丘朱胜之女朱娟为妻。朱娟貌丽而贤，善持家，夫妇相敬如宾。一日，王三郎欲整行货出商于外，朱氏劝云：「万事付之于天，富贵有时，何必奔波劳苦，离家远出哉。况尔妻独自支持，无人看顾，不若勿行，另行善计可矣。」三郎依其言，遂不思远出，只在本地近处生放营为。时对门有姓李名宾者，先为府吏，后因事革役，性最刁毒，好淫贪色，因见三郎朱氏有貌，日夜图之，欲与相会一番不能够。忽一日，侵早见三郎出门去了，李宾装扮齐整，径入三郎舍里，立于帘外，叫声：「王兄在家否？」此时朱氏初起，听得帘外有人叫声，问道：「是谁叫三郎？早已上庄去矣。」李宾不顾进退，直入帘里，见朱氏云：「小可有件事特来相托，未知即回么？」朱氏以李宾往日邻居不疑，乃云：「彼有事未决，想必日晚方回矣。」李宾见朱氏云鬓半偏，启露朱唇，不觉欲心火动，用手扯住朱氏云：「尊嫂且同坐，小可有事告禀，待王兄回时，烦仗转达。」朱氏见李宾有起不良之意，劈面叱之云：「尔为人堂堂六尺之躯，不分内外，白昼来人家调戏人之妻小，真畜类不如也。」道罢，遂进房去了。李宾羞脸难藏而出，致恨于心。回家自思：「倘或三郎回来，彼妻以其事说与，岂不深致仇恨哉？莫若杀之，以泄此仇。」即持利刃，复来三郎家，正见朱氏倚栏若有所思之意，不提防李宾复来。宾向前怒道：「认得李某否？」朱氏转头见是李宾，大骂云：「奸贼缘何还不去？」李宾不顾，抽出利刃，望朱氏咽喉刺入，闷地而倒，鲜血迸流。可怜红粉佳人，化作一场春梦。李宾悄视四方无人，脱却朱氏之履并刀走出门，埋之于近江亭子边。



朱氏有族弟念六，惯走江湖。适是日船泊江口，欲上岸探望朱氏一面，天暮行入其家，叫声无人应。待至房中，转过栏杆边，寂无人声。念六随复登舟，觉其脚下履湿，便脱下置灶上焙干。其夜，王三郎回家，唤朱氏不应，及进厨下点起光照时，房中又未曾落锁，三郎疑虑，持光行过栏杆边，见杀死一人倒在地上，血流满阶。细视之，乃其妻也。三郎抱起看时，咽喉下伤着一刀，大哭道：「是谁谋杀吾妻？」次日，邻里闻知，都来看，果是被人所杀，不知如何。邻人道：「门外有一路血踪，可随此脚迹而去根究之，可知贼人所在矣。」三郎然其言，即集邻里十数人，径寻血迹而去。那迹直至念六船中而止。三郎上船捉住念六骂道：「我与你无仇，何得杀死吾妻？」念六大惊，不知所为，被三郎绑缚到家，乱打一番，解送开封府陈告于拯。



拯审问邻里、干证，皆言谋杀人，脚迹委的在其船中而没。拯根勘念六情由。念六哭云：「曾与三郎是亲戚，抵暮临其家，无人即回，不知杀死朱氏在家，履上沾得血迹，实不知杀死其妻之由也。」拯疑忖道：「既念六谋杀人，不当取妇人履而去。搜其船上又无利器，此有不明。」令将念六监于狱中。拯生一计，出榜文张挂：朱氏被人所谋，失落其履，有人捡得者，重赏官钱。过一月间并无消息。



忽一日，李宾饮于村舍，村妇有貌，与宾通奸。饮至醉后，乃谓妇云：「看尔有心顾我，当以一场大富赐尔。」妇笑云：「自君来我家，未曾用半文钱，有甚大富？尔自取之，莫哄妾矣。」宾云：「说尔知之，若得赏钱，那时再来尔家饮酒，宁不奉承我哉。」妇问其故。宾云：「即日王三郎妻被人谋死，陈告于开封府，将朱念六监狱偿命，至今未决。包大尹张挂榜文，究问有人捡得那被杀妇人之履来报，重赏官钱。我正知其履下落。今说尔知，可令丈夫将去讨赏。」妇云：「履在何处，尔怎知之？」宾云：「日前我到江口，见近江亭子边似有物，视之却是妇人之履并刀一把，用泥掩之，想必是那被谋妇人的。」村妇不信，及宾去后，密与其夫说知。村民闻说，次日径至江口亭子边，掘开新泥，果有妇人履一双，刀一把，忙取回家见妇。其妇大悦，宾所言有信，即令其夫将此物来开封府衙见拯。拯问之从何得来？村民直告以近江亭子边，埋在泥中得之。拯问：「谁教尔在此寻觅？」村民不能隐，直告以是其妇说与知之。拯自忖道：「其妇必有缘故。」乃笑谓村民道：「此赏钱合该是尔的。」遂令库官给出钱五十贯赏与村民。村民得钱，拜谢而去。拯即唤公牌张、赵近前，密吩咐道：「尔二人随此村民，至其家体访，若遇彼妻与人在家饮酒，即捉来见我。」公牌领旨而去。



却说村民得赏钱，欢然回家，见妻说知得赏之事。其妇不胜之喜，与夫道：「今我得此赏钱，皆是李外郎之恩，可请他来说知，取些分他。」村民然其言，即往李宾家请得他来。那妇人一见李宾，笑容可掬，越致奉承，便邀入房中坐定，安排酒浆相待。三人共席而饮，那妇云：「多得李郎指教，已得赏钱，当共分之。」李宾笑云：「留与尔家置酒，剩者当歇钱也。」那妇大笑起来。



不提防，拯差来两个公牌听得多时，直抢进房中，将李宾并村妇捉了，解入府衙见包公，禀知妇人酒间与李宾所言之事。拯勘问于妇：「何知被杀妇人埋履所在？」村妇惊惧，直告以李宾所教。拯审问李宾。李宾初则抵讳，不肯招认，后被严刑拷勘，只得供出是其谋杀朱氏之情。至是再勘村妇，李宾因何来尔家之故，村妇难抵，亦招出往来通奸情弊。拯叠成文卷，问李宾处死；决配村妇于远方，而念六之冤方得释矣。




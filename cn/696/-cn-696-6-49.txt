寒日卧邸中让木忽缄腊梅花一朵相示此江南篱落间植耳都下珍为异产矣感而赋之


天寒岁方晏，朔土风无时。
有客驰缄素，中更尺一辞。
室迩人则远，何以寄乖离。
启缄灿孤英，炯然见寒姿。
问谁植此卉，戚里扬葳蕤。
温室张锦幕，玉手云所私。
常因清香发，怀佩慰朝饥。
紫萼摘玄鬓，金屋分香缡。
我家大江南，万树冰霜枝。
缅想山中人，日暮对樊篱。
丰容貌丘壑，冉冉羞华滋。
一朝媚帝里，婉娈先春期。
微物欣所托，令人长相思。





黄庭坚　次韵雨丝云鹤二首

烟云杳霭合中稀，雾雨空蒙密更微。

园客茧丝抽万绪，蛛蝥网面罩群飞。

风光错综天经纬，草木文章帝杼机。

愿染朝霞成五色，为君王补坐朝衣。

黄庭坚

黄庭坚　次韵雨丝云鹤二首

几片云如薛公鹤，精神态度不曾齐。

安知陇鸟樊笼密，便觉南鹏羽翼低。

风散又成千里去，夜寒应上九天栖。

坐来改变如苍狗，试欲挥毫意自迷。

黄庭坚


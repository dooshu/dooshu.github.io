答李石麓相公


不孝积愆累衅，遘兹闵凶，远辱慰唁，兼拜厚奠，无任哀感。

念先人昔得侍于年伯翁，投分不浅。翁之爱弟，有逾同气。今年伯翁与先人相继永逝，而翁与弟，同抱惽忧，以此言哀，哀可知矣。顾翁谢政，归侍数年，养生送终，两俱无憾。弟一别先人，十有九年，生不得侍养焉，没不得视含焉，乃又为时所羁绁，不得一申凭棺之情，抱恨终天，死不能赎。此则弟所遇之尤舛，情事之独苦，而翁之所不知者也。天乎痛哉！谁则怜之？

顷已面恳圣慈，俟大礼成后，当复申归葬之请。想翁所垂念者，辄以奉闻。使旋，草草附谢，嗣容颛裁。统希鉴亮。






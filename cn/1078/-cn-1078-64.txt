续集卷三十六

<集部,别集类,明洪武至崇祯,东里集>

钦定四库全书

东里续集卷三十六　　　明　杨士奇　撰墓志铭

故奉议大夫卫府左长史金君墓志铭

太宗文皇帝临御之初三衢诸生金寔首上书陈王道其纲有二曰君德曰民政君德之目五躬行仁义虚已纳谏明察善断审於用人恭俭节用民政之目五厚风化尚廉耻省刑法薄赋税爱民力皆嘉纳之复试策二道条对称旨命於文渊阁光禄日给食与修太祖皇帝实録书奏除翰林院典簿授迪功佐郎赐白金文绮修永乐大典陞修职佐郎仁宗皇帝在春宫初开经筵选翰林春坊之明经术者更番入讲金君与焉本诸实理敷说详明禆益盖多陞左春坊司直郎授承务郎每进论治道必援引经传多见采纳屡承手札之褒兼任稽古纂述之事陞儒林郎奉命授卫王经洪熙中陞卫府左长史是时上笃意诸子学问简宫臣十数人为之辅其文学之媺操存之正金君其首也金君既感恩遇又重卫王纯厚喜学於解析经史开谕义理孳孳尽诚至於王之服食起处率进善言王皆欣然从之而敬礼愈厚凡王府政务不问大小一总於长史金君从容裁处条理井井而率归於厚自僚属下至军校咸服其德王有疾医药久不效金君忧形於色王薨金君伤其贤弗夀也哭之过恸以是郁抑致疾王既葬将引老疾奏乞致事会有旨命同考礼部会试竣事学士故相知者议欲奏留之翰林而君先得请休致矣未行疾益加竟卒正统四年五月廿日也金氏世衢之开化儒家曾祖振之祖伯圆考德厚洪熙中赠王府长史妣苏氏赠宜人金君字用诚其讳寔也自幼頴敏强记问为从父博士王铉所期望从学乡先生何原铭张一民两先生览所习业尤重之奬励弥至数年县令夏景高敦劝上京师既入翰林声誉日出而公退闭户书帙自娱非公事不见达官未尝以私干人内方直而外恭逊虽心嫉憸佞未尝出口小人有不悦之极力挤之者受而不校隆孝友之行处宗戚乡?懽然遇其有过亦必规之凡所交处有急必周之有死於客外或殡或归其榇咸致力焉尚澹素非朝谒不采服为文章丰腴雅则有文集若干卷虽老其进学日有程不间博究经史旁通隂阳星历医药之书至佛老之说亦辨其所背於吾儒者指示来学晚号其斋居曰觉非以自儆不妄与人往还知已者过之觞咏娱乐竟日忘倦将属纩卿大夫有问之者曰死生昼夜常理实无所遗恨惟诸公勉自爱为生民福耳盖春秋六十有九配汪氏封宜人子男三孟纕仲紞乡贡士季紘女二孙男十二紞侍父北京十数年父卒将奉榇归葬于乡谒余为铭余与金君尝同寮翰林春坊相知也义不可辞铭曰

粤汉西京臣谊仲舒陈策佐藩长沙江都天之生贤何世则无猗欤金君其今通儒始登承明终辅藩国贾才董正用烜厥绩更历四朝请老休逸帝命旣俞遽殒於疾君子之亡凡世所嗟儒苑损辉文林亏华姑蔑之墟丘坟峩峩发潜垂永非斯文耶

故少师工部尚书兼谨身殿大学士赠特进光禄大夫左柱国太师諡文敏杨公墓志铭

正统五年二月十八日少师工部尚书兼谨身殿大学士建安杨公奉勑归展先墓既毕事卜日啓行病作衆曰曷俟少间公曰君命不敢稽也挟医以行至临安武林驿疾加遂不起是年七月二十也守臣治棺歛既驰奏皇上嗟悼辍视朝一日赠特进光禄大夫左柱国太师諡文敏遣礼部尚书胡濙?祭遣中使护丧还葬其乡命有司治坟公先世见余譔其大父墓碑曾大父伯逊大父达乡父伯成皆赠荣禄大夫少傅工部尚书兼谨身殿大学士曾大母黄大母谢继阮母刘皆赠夫人公初名子荣字勉仁自学诸生乡试选第一会试第三廷对擢第二甲赐进士出身入翰林为编修太宗皇帝入正大统更其名荣初建内阁简翰林之臣七人其中专典密务七人者解缙胡广王淮胡俨金幼孜公及士奇也公齿最少最警敏一日晚上出右顺门召内阁诸臣独公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟齎勑抚谕子谟行将一月又遣都督韩观率兵继之如抚谕不下即加兵及是奏至上谕公曰观不至不下其降勑褒观公读奏讫对曰计发奏之日观尚在中道未足褒从之自是益重公时四方之事方殷七人者旦夕侍左右承顾问受旨退治职务且兼稽古纂述之事不虚寸晷上时步至阁中亲阅其劳且视其所治咸称旨时公尤勤励遂皆进官公进修譔数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官任辅导公兼右春坊谕德授奉训大夫日分直进讲经史四年春公得寒疾命中官以御医来视赐药物五年奉命往甘肃同总兵议边务察视守备还奏称旨六年夏丧父给传归既葬遂命起复是年冬丧母公奏归守制时已下诏巡守北京不许七年春内阁胡公及公金公奉命扈从北京甘肃总兵何福奏降人托克托布合等率部来归命公往同福处置还奏上悦遂奉命持节往额齐纳之地封福为宁远侯八年春车驾北征布尼雅锡哩公三人仍扈从至驴驹河命公先齎勑还报皇太子复还北京冬扈从还南京九年春奏奔母丧遣中使护送既还皇太子命公侍诸皇孙学且命公曰严则有成公尽心不怠重修高皇帝实録命胡广胡俨黄淮及公为总裁十年二月赐诰命并追赠父母妻冬甘肃守帅西宁侯宋琥奏叛寇娄达衮逃居齐勤蒙古卫将为边患时丰城侯李彬镇陕西遂勑彬率师剿之且命公往与彬计度十二月还奏饷道险阻今沍寒人疲马瘠不可行且小丑不足以烦王师遂勑彬旋师无几叛者复归十一年春从守北京十二年三月从征卫拉特时皇长孙侍行上命胡金及公三人凡行营有暇即与讲析理义开其聪明尚宝司官阙命公兼之既还勑翰林修性理五经四书大全公三人皆为总裁十四年陞翰林学士仍兼庶子扈从南归十五年春复扈从巡北京十六年夏进高庙实録赐宴赉胡公没公掌翰林院事益见亲密一时廷臣狎恩多纵忌公抗直发其私适太学阙祭酒衆共举公实欲疎之上不听公遂密言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可徵用出奏示公公对云陛下命复民业二十年矣今复徵非信上曰朕意固如此遂寝三殿灾公偕金公陈便宜十数事皆见施行重贤爱民或陷非辜必援之尚书夏原吉以兵饟不给坐系吕震言其柔奸侍读李时勉尝论事亦有言其卖直者皆激上怒公悉委曲为之辨解二十一年秋复扈从西征驻跸万全一切军务悉付公掌宁阳侯陈懋奏番王也先士千来归命公往议定降归奏称旨廿二年复从北征中道军饷不继上闻之命公与金公总计其数遂如二公言遣使招谕释其弗臣之罪下令班师浙江三司奏处州之丽水福建之政和山寇刼掠请勑两都司合兵讨之公言愚民为有司所苦出不得已兵出则良民先被害愿遣一勑使抚谕之不足烦兵上从之卒如公言无事一日上从容坐帐殿谕公二人曰东宫监国久熟政务此归悉付以天下事吾惟优游莫年二公共对曰皇太子孝友仁厚天下属心允称陛下付托上悦师次榆林川上不豫既上宾凡沐浴袭奠饭含棺歛一切之礼悉出二公衆遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即陞公工部尚书仍兼前二职赐勑褒谕三俸俱支尚书一俸全给米洪熙元年赐诰赠二代考妣无几上命范白金为方寸印四枚其文曰绳愆纠缪以赐师傅公与金公同受其一皆期之直言匡辅修文皇帝实録公预总裁仁庙上宾时皇太子监国南京遗诏召嗣位公往迎於德州既还命公同有司相陵地宣宗皇帝嗣位修仁庙实録仍预总裁高煦反在廷多怀二心惟文臣三四人劝上亲征公其首也遂扈从讨平之师还特授骈蕃之赐马骐激变交址黎利聚衆抗王师总帅孱弱不支辄与利和且为利请立陈氏後遂以师还奏至上以示文武大臣皆劝发兵击利上不听竟偃兵息民公预力焉是年八月车驾巡边至遵化闻敌逼塞下以道陿师难并进上率铁骑数千先驰击之文臣独公从既还陞少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋高并赐勑褒谕命辍职务朝夕左右侍论议公预焉赐玉带加有御制诗画之赐公满三载吏部以闻赐勑有忠言谠论禆益为多之褒赐宴礼部遂赐少傅诰进封三代後两扈从巡边皆至洗马林而还宣庙上宾公复偕有司相陵地皇上嗣位公与同官三人协志合力以効禆益赐赉特厚修宣庙实録皆为总裁书成进公光?大夫柱国少师兼尚书大学士如故赐玉带时上日勤圣学命公同知经筵事五年谒告省墓赐勑褒谕加厚赉给传遣中官护送既还京道薨春秋七十公仕於朝四十年皆居清密考乡试者一读廷试卷九为人闓疏果毅遇事当为奋前不疑於论古人必欲出新见不肯苟同议辟率归寛恕勤职事盛寒暑及小疾未尝少怠於四裔及边徼事及边将勇怯智愚靡不通知故忖量事势率豫中内笃孝友睦婣之行家故丰裕且有厚?能济穷恤患无间疎戚喜宾客善交际虽贵盛无厓岸贵贱小大皆归心焉故闻其没也咸有嗟咨悼惜之意所着文章有默庵集云山小藁静轩藁退思集北征记训子编藏于家元配刘赠夫人继刘封夫人皆里处士仲穆之女子男六恭让锡赐贵芳贵通女七兵部主事雷潜詹镔陈顺德苏润其壻也余在室孙男十二奏俨伦俊俭佶儆佐倧伟伸仪女七曾孙女二皆在室士奇与公同寮三十有九年同事四圣今内阁旧臣惟吾两人未能退公又溘先余逝公之葬其子属少保杨公书墓上之石余铭诸幽呜呼凡今能文士大夫感公之德述公之行虽有之矣若交之久知之深言之信者余两人其庶几可无愧也铭曰

桓桓文敏通才博识遭际圣明光奋于绩承明延阁着作之庭以翺以翔舒华振英北裔西陲从狩万里职典者文亦兼知武羌人胸臆帅垣弱强重瞳屡顾敷奏惟明晚陟三孤贰公弘化恪恭朝夕敢或遑暇帝怀敷仁鞠躬承之民怀被福黾勉成之志存寛惠行在果断嘉谋谠议褒书有焕予告南旋曾几何时上下延竚而讣奄来越昔内阁七人同事荏苒三纪我铭其四公夀考终哀荣宠光於乎文敏殁也不忘

从子之宜墓志铭

之宜名相余从兄思贻甫冢子也母康氏相幼聪慧六岁其父口授小学能成诵不忘九岁日读四书五经万余言旦出从外傅莫归其父亲教督之端静不好弄群儿百方戱于前未尝动意也十三部使者行县闻其名召试之深见赏异举充郡学弟子员十五郡太守举应江西乡试中前列明年会试礼部中副榜当授教官思贻奏言臣之子年与学皆未可以为人师幸俾臣以归教之曾益其未至庶他日不辱陛下任使太祖皇帝可其奏既归益勤於学後充太学生太学生常数千人季试相屡占第一永乐二年会试天下贡士以相为首廷对第二甲一名盖元延佑乙卯初行科举思贻甫之曾祖贤可先生即登进士第有传在国史我国家混一天下洪武辛亥初行科举思贻甫之从父子渊先生即擢进士第二甲一名逮今皇上龙飞初榜相所擢中名数同子渊先生人皆以为相庶几不辱其先也相释褐为翰林庶吉士上笃意儒术作兴斯文简曾棨及相廿八人者日就文渊阁大官给膳使尽读禁中书赐居崇礼坊月给禄米又给膏火之费使以夜继昼充其学期追迹於古人相素知自重又祗体德意夙夜刻厉盖駸駸有进矣永乐十年授刑部浙江清吏司主事是年九月廿五日卒年三十有四娶曾氏继廖氏子男二奕奂女一许嫁陈考呜呼相孝於父母友於弟妹与人交必辅之善道族婣闾巷有急辄赴之笃好畜书在太学三年购积千余卷既登第一夕尽於火哭之恸後悉赀重购之浸加於旧矣手一卷虽疾病寒暑不暂释其志可见其才与其所学以试之宜有可称而其不得年也固相之命乎呜呼始思贻甫幼孤遭丧乱贫苦孑孑自力独念先世诗书之业荒坠弗振懔懔焉图维继之务诸其身以待其後人壮而生相殆可望矣相壮又遽卒此亦独相之命哉相卒时父母皆老奕始三岁奂一岁女甫齓也踰月其弟鵷自京师归其丧及其妻子明年月日其父葬之邑千秋乡盘古山之原余其从诸父也尤哀之为之志云

萧荣忠墓志铭

荣忠讳原夀姓萧氏祖某父某世居泰和城西荣忠和厚事亲克供子职治家能谨尊卑外内之分负材具元季四方兵扰诸郡邑各团结为保固时泰和州监擢荣忠为义士授民兵若干俾扞庐陵东固之寇寇迄荣忠去不踰境犹不忍贫穷冻馁之民遇辄赈之饥岁人赖以全活不可胜算皇明既定天下慨然曰吾得复为太平幸民岂当常碌碌不已耶即谢去?市寻山水之乐行寻邑东南一舍许泝仙槎江上桃源至于紫江之侧徘徊乐之相土建宅环山带水而奇葩茂树旁辉上?又买园田广树畜以资祭祀宾客伏臈之费作塾馆岁礼致明师以诲其子若孙及其乡人之子弟闻前国子学録萧执先生教乡校遣子本从之游先生卒又遣从游乡先生萧尚仁之门且戒之曰岂望汝读书取青紫耶不学则无以明善植身而凡一切公私之务悉委冢子保晚节颓然惟日会宾聚朋饮酒谭谑酒酣起舞蹁跹作呜呜歌漠如不知有人间富贵忧患事者岁庚辰九月某日寝疾而卒享年六十有八娶罗氏子男三长保次楚先卒次本今为邑学弟子员女三孙男九保等将以是年十二月十二葬其里里乌先之原先事本具书来请铭余与本交十余岁知慕荣忠亦十余岁矣去岁始获见於其家时已病闻余来大喜遽起降阶肃余升坐余宾位觞余曰吾慕子久矣几不及识子岂不为恨耶後余再往见之竟病革不及言呜呼惜哉乃叙次其事为铭铭曰

孰存弗陂独夷夷兮孰为弗勩独嬉嬉兮蹈善施义以为基兮庸以昌大其本支兮又百斯世孰之与葵兮

故登州府学教授郭先生墓志铭

登州府儒学教授泰和郭先生年七十有七援例得解去将去诸生闭学舍拜乞留留三月寝疾而卒某年月日也明年春正月从子彰始克走五千里启殡奉柩归其年十有二月二十四日葬千秋乡枫树湖筲箕阡先生讳约字敬守其先岳之临湘人五世祖汇宋季举进士授袁州司户後弃官来泰和遂为泰和人祖善升父文辉母萧氏先生自幼端重不肯逐群儿狎嬉嗜读书不懈晨夜稍长从乡先生王方刚学尚书经又从前进士宁国尹戴迈先生学益大进当元科盛时三就试有司皆不偶先生曰第学未至耳学至能免我哉未几兵兴科废先生齿益壮知益明遂撒去科举业更从乡名儒康匡山及余伯祖主簿公兄弟肆力古文辞声誉益起国家混一区宇求贤兴治洪武四年举明经授应天府都税司副使居再岁有能声赐勑命及朝服罗衣高丽进布明年陞武冈税课司大使时进士毗陵徐伯凝守武冈遇先生礼甚恭日请教授郡诸生後选高科而升者多先生之徒二年迁瓜州批验茶引大使三年诏中外举流外官文行兼优者教府县学扬州府判胡乾佑以先生应诏既至试文渊阁中上等除汉阳县学教谕汉阳学旧无明经师诸生不知所业先生至开道诱厉三年有选进士去者繇是汉阳科不乏人满三考书最陞教授登州府学施教一如汉阳时故登州作兴一旦出并海诸郡右在登州七年卒郡长贰以下以素服临哭武将及市里之人皆嗟咨悼恸咸来会葬盖先生接人无贱贵少长必诚必尽故人皆敬爱乐就之在官三十年无纎芥过举虽钱谷樷脞或甚寒暑一卷不蹔去手急人之穷常如不及遇人有不善极口诋不少贷所着文有淮南集二十卷湖南集若干卷东原集若干卷乡先生陈心吾称其雅驯而不陈发舒而不激为典刑老成廖先生子谦称为有德者之言娶吴氏继李氏何氏子男一人献生二十年卒常命从兄庆宗次子彰为嗣後庆宗失长子又命彰归承其父而取彰次子纯後献至是纯以彰之命齎先生从子泰和县学训导鼎所状行属余为辞铭墓先生尝逮事余曾大父待制公又从游先大父兄弟而交先父最厚余尝三年侍教先生汉阳先生教爱之如子今不复可亲矣呜呼尚忍为辞铭先生哉然义不敢不铭是以掩涕叙次为铭铭曰德之厚禄以久禄虽庳尊以师虽尊弗显其传则远枫湖之冈玉归于藏有?其光千载弗忘

卫府右长史杨君墓志铭

卫府右长史杨君民服卒士君子相知者闻之始骇而疑既审而悲咸临而恸曰不见几日而遽为千古耶民服岂当止此耶天之理为善者夀子之命不系常理耶苟命皆然孰其勉於善耶是时民服父母妻子皆在故乡六七千里外惟一养子在侧及其僚与素往还者之助治棺歛备既归葬於乡其父季琛先生哀之不忍泯之也属余为铭民服讳黻自幼端厚寡言笑喜学问十数岁已能力探默识其後稍出为文乡先生周仲方览之喜曰杨氏千里驹也尤为学士解公所奨重永乐甲申侍父官东平举中山东乡试明年中礼部会试廷试赐进士出身踰年擢四川道监察御史授承事郎练达如素习临事揆理务当於公听讼折两造之辞人无寃者而扶正抑邪其志行焉陞文林郎仁庙临御下诏求言即上疏论敬天勤民崇俭戒奢等十余事多见采纳遂擢卫王府右长史阶奉议大夫日以诗书进谕於王而随事开益皆由於正甚见礼遇於裁处庶务粲然条理盖自寮属以下咸服其德能属陪祀南郊民服素羸弱且病初起沐浴宿於公将祭又沐浴夙兴就位冒寒甚祭毕退疾作遽卒宣德元年正月某日也民服孝友诚至母尝久病忧形於色不解带昼夜侍左右者四十余日友爱弟妹惟其所欲不忍一毫伤其意待人以恕居家处乡里及在官理政一不见疾言厉色而严於自守未尝以空匮苟於义外取一芥至赈贫賙急恒恐後已有无不计也与人处恂恂如不能言若商论往事是非人贤否得失经传疑义语娓娓不穷而皆精实有据其学於经熟书诗春秋旁究子史百氏为文章才识兼茂性淡泊无他嗜好独好载籍购积日富不可购致者必借録进学之志始终不懈卒年四十有九杨氏吉水忠节家其曾大父伯允先生一时伟人见余所作墓志大父廷章隐居教授季琛先生用文行举历仕州县四十年所至有古循吏风今以卫府长史致仕母宋氏淦洪洞里名家封宜人民服卒宜人昼夜哭曰老乃失孝子岁余亦卒民服娶李氏封宜人子男三讃咏谈女三长先卒次嫁德清县学教谕周仁本次未行民服於余同宗在京师往还相好素爱余文闲暇晤语未尝不及文事呜呼已矣而余所论述民服可以无愧色矣铭曰为仁与义惟日不足温其如玉呜呼民服

吴教谕墓志铭

永乐十三年梓潼县学教谕泰和吴宁存渊丁母忧归明年二月三日以疾卒於家其二子将以是年某月某日葬其邑某乡某原先事以乡贡进士曾鹤龄所状世次行谊请铭吴之先居庐陵郡中宋绍圣间讳公万者以营兵守泰和西平塞遂家焉至太学生李平始以儒显五世至叔启叔启孙仲珪与安成刘云章先生相好存渊之父也存渊为人淳质和易髫丱时闻其父与云章先生讲论倡和已知好学十岁父没随其母辟兵乱走山谷书册不暂去手乱定益笃志自励闻永丰唐棐先生以诗书典教万安县学从受业焉泰和典教者遂举充弟子员洪武癸酉中江西乡试第六名明年会试下第为太学生为祭酒吴启所重寻奉命督治陂塘湖广之黄陂县还赐袭衣楮币丁丑除保宁府梓潼县学教谕梓潼前此未有学官县常遣邮长署学事诸生不知自励廪食罢脱巾绦短服挟弓矢从里少年驰骋弋猎日以为常存渊至始立教条课诸生诸生始去旧习知务於学又奉府檄摄广源县学教诸生如梓潼永乐丙戌召修永乐大典书成赐楮币还职盖卒时年五十有九存渊居家有孝悌之行与人交必诚必尽急义如饥渇人有负之者未尝较也娶陈氏处士守道之女二子举善止善皆有立矣铭曰

澄江之南五十里曰三顾山萧清节书台在焉存渊居处讲学其下其所兴起於善有由矣而既拜梓潼之命过家省母适有芝骈产於其庐非其诚於中施於外何以致斯吴氏之後世永笃念之庶几不隳

故通议大夫湖广按察使罗君墓志铭

正统四年九月十四日湖广按察使罗铨文衡卒於官其兄文振衔哀茹苦自淮安走武昌归其丧及其孤讣至北京翰林修撰邵宏誉述其事行索余为铭邵其御史时同寮余其会试时考官皆素厚也既诺之至是文振将以其卒之明年某月某日葬之山阳清江浦其考妣之墓之侧遣人来趣铭罗之先家抚之宜黄元初有仕为吉水州学録者遂家州之东坊学録孙再可再可孙继道继道子景泰少游江淮遂居山阳娶范氏生二子文振文衡也文衡自幼敦茂不好狎嗜书册不去手稍长充邑学生旦夕克勤所造诣日出同辈右永乐辛丑登进士第宣德丙午擢广西道监察御史无几丁内艰归杜门谨礼谢絶宾客服阕改广东道时风纪颓弛朝廷陞通政使太康顾公为都御史奉勑选留贤俊罢黜不肖台宪一新顾独数数称文衡之才且良曰御史不足久淹之也文衡襟宇闓爽而静专厚重明於理勤於事慎於法审於情虽末务必求至当同辈有窒未通者咸就质之都御史有疑未决者咸召咨之凡各道拟奏刑狱率经文衡阅牍乃进一为尽心而未尝有矜色广东民垦兵後荒田厚获境内屯卒欲敓之不得而忿结衆夜窃所获民觉起逐之卒弃走其三人失道溺死按察司论民三人抵死狱上文衡言於顾公律窃盗弃财走主追杀者免罪矧溺乎公从之民皆不死常州奸民告富家谋作乱所连甚衆奉命往按之皆妄遂抵告者罪其明治狱多类此於事干礼法者不肯默默刑部郎有私忿相诟声彻堂上堂上官不能制文衡曰是可长乎遂劾奏忿诟者皆降黜堂上官以宥免会湖广阙按察使有旨令廷臣举端重廉能达於大体者遂以命文衡公议翕然称允既至狱有系囚二千五百久未决数日发遣殆尽人皆服剗弊剔蠧不怒而威时民间徵调繁夥有司往往举错踰制文衡悯其非得已也率从轻典惟受赇无所寛假每语其同官曰内执法狱议或失中有大理为之平外莫为之平何可以不尽心景陵令杨季安廉正不阿见嫉於州州诬其罪於镇抚使已下杨狱文衡为白之复杨官而正州官之造诬者罢之都指挥陈震纵私不法夺造御物廨宇为私居纠正其罪其武臣率挟威厉民前之持宪者巽耎莫能戢文衡一裁以法若武臣者咸诮其严卒不为动岁饥近邑流民纷集城下躬出抚辑捐俸倡寮属出米食之济活弥衆倡家乘机买贫民幼女习歌舞稔岁父母倍直求赎不得文衡闻之恻焉下令不予赎者罪之凡归五百余人奏减各郡驿马千二百匹逓运所夫七百余人以舒民力未卒前数日犹力疾草奏言都司官系一道武臣仪表不可滥授今都司官犯赃率循例罚役复职武人徼幸不知戒儆反为得计作过愈甚乞自今如系军功陞者但犯赃罚役後复其职发守边总兵带管操备听调如非军功系保举陞者犯赃罚役後降复原职庶几有以警肃下人从之所至处同官如兄弟未尝有间言氷檗之操始终一致春秋四十有七而卒卒之日湖湘之人如丧所亲中外缙绅君子皆有丧良宪臣之叹元娶杨氏赠孺人继室李氏封孺人子男一云翺女二铭曰

罗氏之初繇抚来吉宦于黉序诗书代述学録五叶迨景泰甫载自吉阳来止淮土植善累仁所被既多二子续奋舒英振华起家贤科桓桓者仲履贞执义廉庄简重廌其冠衣肇迹乌台正色北面直道不回明法慎罚夙夜惟敬钦恤之仁敢怠帝命鞠躬小心厥绩弥彰升董外宪厥施式宏民有蟊蠧以猕以薙民沦雕瘁以衣以食抑隂扶阳爰建纪纲芒芒荆湘惠流洋洋天之生才凡以济世曷畀之才而年弗畀呜呼文衡未半百龄其不忘者不在兹铭

封翰林编修杜君墓志铭

翰林侍讲杜宁縗絰奉宗人经历童孟韬所述其父编修君事状求铭其葬按杜世居黄岩之澄江其先与宋丞相清献公同宗编修六世祖存矩秘书少监清献从弟也五世祖澥军器库使高祖讳茂实元象山书院山长曾祖讳叔埜庆元路学録徙天台祖讳顺翁考讳舜道皆隐居不仕妣周氏编修讳仲威字希恭幼頴敏读书一二过成诵不忘性孝友未成童父坐累当诣京师牵父衣悲号愿侍行父母不许跽泣曰万有一大人不免儿能独安遂行父竟得白奉以归父殁哀毁事母愈笃备甘旨之养先意承奉得母懽心家尝遭诬官逮其兄叹曰母老恃兄以安奈何可去耶代兄行诬竟直女兄适士人而家窭以田七十亩贷之畊用赖以裕永乐初令郡县核实荒田蠲其税县以属之躬勤周历悉究其实奸欺不容细民赖焉通制户百置长里旧籍二长岁久户耗已半而岁役仍旧民不胜力言於上官并一长而更其籍民乃不困岁旱令丞徧祷弗应遂躬率耆老祷龙湫雨随注三日岁用丰获大夫士为诗若文咏之纪之县令康彦文屡欲具荐恳辞乃已为人和厚坦夷重义轻利不务储蓄而急人之急恒如弗及公直不私乡里恃以为平闲暇读书不倦尤熟於史而笃於教子家居用礼悉准朱氏不肯循流俗从事浮图老子用子贵封翰林编修文林郎正统六年三月十二日卒春秋七十配施氏封安人克相于家子男三长宁登进士甲科入翰林累进侍读才识为士论所重次泰次妥女二孙男六女三编修君之葬以是年十二月某日墓在巴之西山之原铭曰

德称於宗行施於乡其才允良而潜弗扬翽翽嗣兴聿来宠章命秩斯煌奄归于藏有发幽光逝也不忘

太医院御医沈君墓志铭

仁宗皇帝在东宫二十年太医惟院判蒋用文最见亲厚药非用文制不进一日用文病且殆上亲御宝翰遣中使即其家问之且问脱不起医士谁可任者用文书沈以潜氏名附中使以进用文卒踰月上即大位擢以潜太医院御医後数月士奇亲闻圣语用文真知人以潜真不负用文举士奇自是始识以潜而与之往还沈之先世皆以医仕宋南渡由汴徙苏之长洲恩陵尝书良惠二字赐其家谓其医之良有以惠民也至今乡称良惠沈氏元为医学提领讳瑛者以潜高祖也曾祖讳彦才平江路医学録祖讳德辉江浙行省医学提举考讳絅妣李氏以潜讳玄蚤丧父能自刻励於学几冠尽究其先世之传进而明於素难仲景之书及洁古东垣诸家之旨不执古方每审求病源随证用药用之必効有为庸医所误而殆者往往求以潜而安而能报与否一不计也一时乡之老於医者多服之而求者日接踵户外矣郡太守举医学正科以母老辞礼部以名医徵至隶太医院即见重於上官有所疑恒就讲论暨擢御医为上所信用屡奉命往视总兵官疾而京师士大夫尤多德之宣德壬子秋以潜得疾久未瘥自叹曰命其止此又闻其长子死疾益加是年十一月三日卒於北京春秋六十有四以潜为人平易质重不为矫激辩巧以譁世媚俗工诗好琴闲暇焚香一再鼓自适未尝求知於人故知者亦寡娶滕氏有妇德先十三年卒子男四寅宾宇宙寅先两月卒女五长未行次归王森三尚幼孙男五禧佑祯余未名女二曾孙男女三人宾将奉榇归其乡竺山先茔之次卜明年十二月庚申合葬滕孺人之墓以治命齎翰林修撰金君问所述事行来求铭为之铭曰

医之克明审核病源随宜处方功臻十全彼其昧者执方俟病治十毙五哀哉人命嗟以潜甫允医之明理究业精厥効孔徵以仁存心以义处物曷不百年恒济夭折东南其乡归藏有坟来世有闻不在斯文

东里续集卷三十六








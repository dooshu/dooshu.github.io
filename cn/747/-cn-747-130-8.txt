○罗城记

大凡藩篱之设者，所以规其内；沟洫之限者，所以虞其外。华夏之制，其揆一焉。故鲁之祝邱，齐之小谷，犹以多事，不时而城，况在州郡之内乎？自大寇犯阙，天下兵革，而江左尤所繁并。余始以郡之子城，岁月滋久，基址老烂，狭而且卑，每至点阅士马，不足回转，遂与诸郡聚议，崇建雉堞，夹以南北，矗然而峙，帑藏得以牢固，军士得以帐幕，是所谓固吾围。以是年上奏，天子嘉以拙政，优诏奖饰，以为牧人之道，其尽此乎。俄而孙儒叛蔡，渡江侵我西鄙，以翦以逐，蹶於宛陵，劲弩之次，泛舟之助，我有力焉。後始念子城之谋，未足以为百姓计。东眄巨浸，辏闽粤之舟楫；北倚郭邑，通商旅之宝货。苟或侮劫之不意，攘偷之无状，则向者吾皇优诏，适足以自策。由是复与十三都经纬罗郭，上上下下，如响而应。爰自秋七月丁巳，讫於冬十有一月某日，由北郭以分其势，左右两翼，合於冷水源，绵亘若千里，其高若干丈，其厚得之半，民庶之负贩，童髦之缓急，燕越之车盖，及吾境者，俾无他虑。千百年後，知我者以此城，罪我者亦以此城。苟得之人而损之己者，吾无鬼与。景福二年十一月日记。


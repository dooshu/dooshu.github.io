◎古今词话不足信

古今词话以古人好词世所共知者，易甲为乙，称其所作，仍随其词牵合为说，殊无根蒂，皆不足信。如秦少游千秋岁"水连沙外，城郭春寒退"。末云："春去也，落红尤点愁如海。"山谷尝叹其句意之善欲和之而以海字难押。陈无己言此和李後主"问君能有几多愁，恰似一江春水向东流"，但以江为海耳。洪觉范尝和此词，晁无咎亦和此词吊少游。观诸公所云，则此词为少游作明甚。［苕溪渔隐］


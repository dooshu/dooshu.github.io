◇为竟陵王致书刘隐士

司徒竟陵王，懋于神者，言象所绝，接乎事者，远近所宗。钟石非礼乐之本，缨褐岂朝野之谓？想暗投之怀，不以形骸为阻，一日通籍梁邸，亲奉语言，梦想清颜，为岁已积。以丈人非羔雁所策，故息蒲帛之典，胜寄冥通，谅有风期之迟。君王卜居郊郭，萦带川阜，显不徇功，晦不标迹，从容人野之间，以穷二者之致。且弘护为心，广敷真俗，思闻系表，共剖众妙，式筵山阿，虚馆川，实望载然，少酬侧迟。昔东平乐善，旌君大于东阁，哲王爱素，致吾子于西山；岂不盛欤。百龄飘骤，凝滞自物，千载一期，为仁由己。且陵雪戒途，非灭迹之效，鸿钟在御，岂销声之道？已标异人之迹，固有同物之劳。岂山水无情，应之以会，爱闲在我，触地萧条。衡岳何亲？锺山何薄？想弘思有在，不俟繁言。（《广弘明集》十九。）


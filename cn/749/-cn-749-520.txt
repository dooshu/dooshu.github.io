黄铢


铢字子厚，自号谷城翁，崇安人。生于绍兴元年（1131），游刘子之门。庆元五年（1199）卒。有谷城集，不传。

江神子

晚泊分水

秋风袅袅夕阳红。晚烟浓。暮云重。万叠青山，山外叫孤鸿。独上高楼三百尺，凭玉楯，睇层空。

人间日月去匆匆。碧梧桐。又西风。北去南来，销尽几英雄。掷下玉尊天外去，多少事，不言中。

菩萨蛮

夜宿崇安县第三铺闻吹箫

海山翠叠青螺浅。暮云散尽天容远。匹马度江皋。北风生怒号。

解鞍栖倦翮。皓月空庭白。何处小阑干。玉箫吹夜寒。

渔家傲

朱晦翁示欧公鼓子词戏作一首

永日离忧千万绪。雪舟远泛清漳浦。珍重故人寒夜语。挥玉麈。沉沉画阁凝香雾。

麈风砌落花留不住。红蜂翠蝶闲飞舞。明日柳营江上路。云起处。苍山万叠人归去。








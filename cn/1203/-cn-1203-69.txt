卷六十九

钦定四库全书

御选历代诗余卷六十九目录【一百字】

念奴娇【下】

石孝友

姚勉

林正大【三首】

文天祥【二首】

李彭老

王奕

柴望

王易简

董嗣杲

王梦应

邵博

范端臣

姚卞

梁栋

沈刚孙

僧挥【二首】

僧仲璋

葛长庚【二首】

李清照

朱淑真【二首】

无名氏

蔡松年【二首】

王庭筠

赵秉文

高永

段成已

刘云寰

王恽

彭泰翁

鲜于枢

萨都拉【五首】

张埜【二首】

陶宗仪

滕宾

李孝光

丘长春

高啓

杨基【二首】

瞿佑

吴寛

周用【四首】

杨愼

陆深

边贡

陈子龙

于玉班

李福谦

沈友夔

王凤嫺

张红桥

御选历代诗余卷六十九目录

钦定四库全书

御选历代诗余卷六十九【一百字】

司经局洗马掌局事兼翰林院修撰加二级【臣】王奕清奉旨校刊

念奴娇【下】

念奴娇　　　　　　　　　　　石孝友

闷红颦翠惜流年忍对艳阳时节白玉楼成人去後两地音尘都絶鸾镜分飞梦云零乱欢意今衰飒墨痕浓澹忆曾题徧红叶　须信後约难凭翦鬟啮臂也只成虚设满眼凄凉无限事付与丁香愁结欲语情酸临岐步嬾怅望兰舟发出门谁伴泪昏一片孤月

前调【雪】　　　　　　　　　　　姚　勉

鸘裘夜冷怪地炉煨酒经时难热晓起盘风天舞絮拍手儿童欢悦客里新吟天葩翦巧思与梅争发使君属和雪花同是三絶　未须赋就梁园阳春拍调压倒唐元白早晩联镳花底去共看朝霞银阙朝退归来清虚

堂里醉洒淋漓墨而今且对聚星堂上宾客

前调【括东坡前赤壁赋】　　　　　　　　林正大

泛舟赤壁正风徐波静举尊属客渺渺予怀天一望万顷凭虚独立桂桨空明洞箫吹彻怨慕还凄恻星稀月澹江山依旧陈迹　因念酾酒临江赋诗横槊好在今安适漫寄蜉蝣天地尔瞬目盈虚消息江上清风山间明月与子欢无极翻然一笑不知东方既白

前调【括东坡後赤壁赋】　　　　　　　　林正大

雪堂闲步过临皋霜净晚林木落月白风清如此夜与客行歌相答网举松鲈手携斗酒赤壁重寻约悲歌长啸划然声动寥廓　试问日月几何江光山色今日应如昨履徧巉巗风露冷水涌怒涛惊跃一叶中流听其所止适有孤飞鹤横江东下问予赤壁游乐

前调【括东坡月夜与客饮杏花下诗】　　　　　　林正大

杏花春晚散余芳着处萦帘穿箔唤起幽人明月夜步月褰衣行乐置酒花前清香争发雪挽长条落山城薄酒共君一笑同酌　且须眼底柔英尊中清影放待杯行数莫遣洞箫声断後月落杯空寂寞只恐明朝残红栖绿卷地东风恶更须来岁花时携酒寻约

前调【用东坡韵】　　　　　　　　　　文天祥

庐山依旧凄凉处无限江南风物空翠晴岚浮汗漫还障天东半壁鴈过孤峰猿归危嶂风急波翻雪乾坤未老地灵尚有人杰　堪嗟漂泊孤舟河倾斗落客梦催明发南浦闲云连草树回首旌旗明灭三十年来十年一过空有星星发夜深愁听鸣笳吹彻寒月

前调【驿中别友用东坡韵】　　　　　　　　文天祥

水天空阔恨东风不惜世间英物蜀鸟吴花残照里忍见荒城颓壁铜雀春情金人秋泪此恨凭谁雪堂堂劒气斗牛空认奇杰　那信江海余生南行万里送扁舟齐发正为鸥盟留醉眼细看涛生云灭睨柱吞嬴回旌走懿千古冲冠发伴人无寐秦淮应是孤月

前调【登寄闲吟台】　　　　　　　　　李彭老

素飇荡碧喜云飞寥廓清透凉宇倦鹊惊翻台榭迥叶叶秋声归树珠斗斜河冰轮辗雾万里青冥路芗深屏翠桂边满袖风露　烟外冷逼玻瓈渔郎歌杳击空明归去怨鹤知更莲漏悄竹里筛金帘户短发吹寒闲情吟远弄影花前舞明年今夜玉尊知醉何处

前调【金陵赏心亭】　　　　　　　　　王　奕

英雄老矣对江山莫遣泪珠成斛一箑西风休掩面白浪黄尘眯目凤去台空鹭飞洲冷几度斜阳木欲书往事南山应恨无竹　宁是商女当年後来腔调拍手铜鞮曲偃蹇老松虽拗面犹逞一枰残局乌巷垂杨鹊桥野草今为谁家绿赏心何处浩歌归卧梅屋

前调　　　　　　　　　　　　柴　望

春来多困正晷移帘影银屏深闭唤梦幽禽烟柳外惊断巫山十二宿酒初醒新愁半解恼得成憔悴髼?云鬓不忺鸾镜梳洗　门外满地香风残梅零落玉糁苍苔碎乍暖乍寒浑莫拟欲试罗衣犹未鬬草雕阑买花深院做蹋青天气晴鸠鸣处一池昨夜春水

前调　　　　　　　　　　　　王易简

暗帘吹雨怪西风梧井凄凉何早一寸柔情千万缕临镜霜痕惊老鴈影关山蛩声院宇做就新怀抱湘皋遗佩故人空寄瑶草　巳是揺落堪悲飘零多感那更长安道衰草寒芜吟未尽无那平烟残照千古闲愁百年往事不了黄花笑渔樵深处满庭红叶休埽

前调　　　　　　　　　　　　董嗣杲

莲幽竹邃旧池亭几处多爱君子醉玉吹香还认取忙里得闲标致心逐云帆情随烟笛高会知谁继宵筵会啓蓦然身外浮世　因见杜牧疎狂前缘梦里谩蹙双眉翠香满屏山春满几炉拥麝焦禽睡月落梅空霜浓窗掩两耳风声起艳歌终散输他鹤帐清寐

前调　　　　　　　　　　　　王梦应

欲霜更雨记春黄篱落东风前此帘外秋容人共老鴈与愁飞千里水郭烟明竹陂波小万叶寒声起凭高那更九嶷吹尽云气　婉娩空复多情年年归梦花与柴桑是谁解魂消风日晩短笛孤舟秋水江蟹笼新露黄斟浅浇得乡关思平芜天远一痕黄抹秋霁

前调【梅】　　　　　　　　　　　邵　博

天然潇洒尽人间无物堪齐标格只与姮娥为伴侣方显一家顔色好是多情一年一度首作东君客竹篱茅舍典型别是清白　惆怅玉杵无凭蓝桥人去空锁神仙宅今日天涯慙马上忽见轻盈冰魄恰似当年温柔乡里晓看新妆额临风三齅挽条不忍空摘

前调【中秋月】　　　　　　　　　　范端臣

寻常三五问今宵何夕婵娟多胜天阔云收崩浪静深碧琉璃千顷银汉无声冰轮直上桂湿扶疎影纶巾玉麈庾楼无限清兴　谁念江海飘零不堪回首惊鹊南枝冷万点苍山何处是修竹吾庐三径香雾云鬟清辉玉臂醉了愁重醒参横斗转辘轳声断金井

前调【诸葛庙】　　　　　　　　　　姚　卞

小舟横檝看云峰高拥千重苍碧白帝城中冠盖换田野犹谈玄德三顾频烦两朝开济何处寻遗迹江堆石阵至今神拥沙碛　追忆诸葛当年幅巾高卧抱图王可策见说庙堂今尚在中有参天松栢据蜀英豪吞吴遗恨俯仰成今昔空令豪俊浩歌挥涕横臆

前调【春梦】　　　　　　　　　　梁　栋

一塲春梦待从头说与傍人听着罨画溪山红锦幛舞燕歌莺台阁碧海倾春黄金买夜犹道看承薄雕香翦玉今生今世盟约　须信欢乐过情闲嗔冷妒一阵东风恶韵白娇红消痩尽江北江南零落骨朽心存恩深缘浅忍把罗衣着蓬莱何处云涛天际冥漠

前调【钓台】　　　　　　　　　　沈刚孙

我来访古把尘襟都付一声鸣橹笑把瑶觞波浩荡却忆长鲸吞吐坐挹高风骨清毛冷不作嚣尘语客星何在谩留遗像江渚　试问泽畔羊裘当时何事笑禹弇宫武金印貂蝉谁不爱只为汗顔巢许幸有高台较他箕颍未肯轻输与酒酣长啸翩然谁共飞举

前调【避暑】　　　　　　　　　　僧　挥

故园避暑爱繁隂翳日流霞供酌竹影筛金泉漱玉红映薇花帘箔素质生风香肌无汗绣扇长闲却双鸾栖处绿云时下风箨　吹断舞影歌声阳台人去有当年池阁佩结兰英凝念久言语精神依约燕别雕梁鸿归紫塞音信凭谁托争知好景为君长是萧索

前调【荷】　　　　　　　　　　　僧　挥

水枫叶下乍湖光清浅凉生商素西帝宸游罗翠盖拥出三千宫女绦彩娇春铅华掩昼占断鸳鸯浦歌声揺曳浣纱人在何处　别?孤袅一枝广寒宫殿冷落栖愁苦雪艳冰肌羞澹泊偷把臙脂匀注媚脸笼霞芳心泣露不肯为云雨金波影里为谁长恁凝竚

前调【重阳】　　　　　　　　　　僧仲璋

消磨九日算年年惟有黄花白酒把酒簪花能有几多少光隂回首人恨难期酒杯有限花色应如旧花浓酒酽问君着甚消受　彭泽千古英雄有花能折有酒能倾否万事悠悠输一醉花酒休敎离手明月西风阑珊酒尽憔悴花枝痩酒肠花眼正宜年少时候

前调【武昌怀古】　　　　　　　　　　葛长庚

汉江北泻下长淮洗尽胸中今古楼橹横波征鴈远谁见鱼龙夜舞鹦鹉洲云凤凰池月付与沙头鹭功名何处年年惟见春絮　非不豪似周瑜壮如黄祖亦逐秋风度野草闲花无限数渺在西山南浦黄鹤楼人赤乌年事江汉亭前路浮萍无据水天几度朝暮

前调【春日】　　　　　　　　　　葛长庚

桃花开尽正溪南溪北春风春雨寒食清明都过了愁杀一声杜宇醉跨蹇驴蹋翻芳草满满斟鹦鹉游仙梦觉不知身在何处　因甚青鸟不来一年春事捻指都如许人在白云流水外多少莺啼燕语遣兴成诗烹茶解酒日落蔷薇坞玉龙嘶断乱霞惊起无数

前调　　　　　　　　　　【宋媛】李清照

萧条庭院又斜风细雨重门深闭宠柳娇花寒食近种种恼人天气险韵诗成扶头酒醒别是闲滋味征鸿过尽万千心事难寄　楼上几日春寒帘垂四面玉阑干慵倚被冷香消新梦觉不许愁人不起清露晨流新桐初引多少游春意日高烟敛更看今日晴未

前调【催雪　　　　　　　　宋媛】朱淑真

冬晴无雪是天心未肯化工非拙不放玉花飞堕地留在广寒宫阙云欲同时霰将集处红日三竿掲六花翦就不知何处施设　应念陇首寒梅花开无伴对景真愁絶待出和羮金鼎手为把玉盐飘撒沟壑皆平乾坤如画更吐冰轮洁梁园宴客夜明不怕灯灭

前调【残雪】　　　　　　　　　　朱淑真

鹅毛细翦是琼珠密洒一时堆积斜倚东风浑漫漫顷刻也须盈尺玉作楼台铅熔天地不见遥岑碧佳人作戏碎揉些子抛掷　争奈好景难留风僝雨僽打碎光凝色纵有十分轻妙态谁似旧时怜惜担阁梁吟寂寥楚舞笑揑狮儿只梅花依旧岁寒松竹三益

前调　　　　　　　　　　　　无名氏

半堤花雨对芳辰消遣无奈情绪春色尚堪描画在万紫千红尘土鹃促归期莺收佞舌燕作留人语遶栏红药韶华留此孤注　真个恨煞东风几番过了不似今番苦乐事赏心磨灭尽忽见飞书传羽湖水湖烟峰南 峰北总是堪伤处新塘杨柳小腰犹自歌舞

前调【次东坡韵】　　　　　　　　　　蔡松年

离骚痛饮问人生佳处能消何物江左诸人成底事空想巗巗青壁五亩苍烟一丘寒玉岁晚忧风雪西州扶病至今悲感前杰　我梦卜筑萧闲觉来巗桂十里幽香发磈磊胸中冰与炭一酌春风都灭胜日神交悠然得意离恨无毫发古今同致永和徒记年月

前调【九日】　　　　　　　　　　蔡松年

倦游老眼放闲身管领黄华三日客子秋高茅舍外满眼秋岚欲滴泽国清霜澄江爽气染出千林赤感时怀古尊前一笑都释　千古栗里高情雄豪割据戏马空陈迹醉里谁能知许事俯仰人间今昔三弄据牀九层飞观唤取穿云笛凉蟾有意为人点破空碧

前调　　　　　　　　　　　　王庭筠

山堂晩色满疎篱寒雀烟横高树小雪轻盈如解舞故故穿帘入户埽地烧香团圞一笑不道因风絮冰澌生研问谁先得佳句　有梦不到长安此心安稳只有归耕去试问雪溪无恙否十里淇园佳处修竹林边寒梅树底准拟全家住柴门新月小桥谁埽归路

前调【次东坡韵】　　　　　　　　　　赵秉文

秋光一片问苍苍桂影其中何物一叶扁舟波万顷四顾黏天无壁叩枻长歌姮娥欲下万里挥冰雪京尘千丈可能容此人杰　回首赤壁矶边骑鲸人去几度山花发澹澹长空今古梦只有归鸿明灭我欲从公乘风归去散此麒麟发三山安在玉箫吹断明月

前调【滕王阁】　　　　　　　　　　高　永

闲登高阁叹兴亡满目风烟尘土画栋朱帘当日事不见朝云暮雨秋水长天落霞孤鹜千载名如故长空淡淡去鸿嘹唳谁数　遥忆才子当年如椽健笔坐上题佳句物换星移知几度遗恨西山南浦往事悠悠昔人安在何处寻歌舞长江东注为谁流尽今古

前调【送杨国瑞西归】　　　　　　　　　段成巳

西风汾浦鴈初飞秋水渺茫无际有底忙时来复去泛若虚舟不系篱菊将开邨醪初熟且住为佳耳笑言相荅个中吏隐无愧　岁月不贷闲人朱顔非少鬓髪苍如此好把金杯休去手万事惟消沉醉日转山腰马嘶柳外歌阕行人起凭高西望相思目断烟水

前调【郡城元夜】　　　　　　　　　　刘云寰

景龙天气正余寒料峭轻风帘幙万斛金莲光不夜香满云间楼阁金镫频敲绣帘高揭应为黄昏约霜娥无恙唤人依旧飘泊　却恨乌兔无情把人青鬓白恁星星却千古繁华行乐地谁笑谁歌谁酌北海尊罍东山丝竹梦里扬州鹤客窗无味故人谁念萧索

前调　　　　　　　　　　　　王　恽

瑶台树老独画阑春事犹未消歇好在来禽花盛发满意清明时节翠袖翻香朱顔晕酒绰约冰肌洁几年空谷等闲飘坠香雪　回首绮阁东风使君情重一顾倾城色只恐花飞春减却来约尊前欢伯起舞山香醉歌金缕细按红牙拍青鸾高兴恍然归梦瑶阙

前调【秋日牡丹】　　　　　　　　　　彭泰翁

九华惊觉又偷承恩露羞匀春色?蓼汀苹成色界未必天香人识粉涴脂凝霜销雾薄娇颤浑无力黄昏月掩山城那更闻笛　应是未了尘缘重来迟暮草草西风客莺燕无情庭院悄愁满阑干苔积宫锦尊前霓裳月下梦亦无消息嫣然一笑江南如此风月

前调【八咏楼】　　　　　　　　　　鲜于枢

长溪西注似延平双劒千年初合溪上千峰明紫翠放出羣龙头角潇洒云林微茫烟草极目春洲阔城高楼迥恍然身在寥廓　我来隂雨兼旬滩声怒起日日东风恶须待青天明月夜一试严维佳作风景不殊谿山信美处处堪行乐休文何事年年痩损如削

前调【登凤凰台怀古】　　　　　　　　　萨都拉

六朝形胜想倚云楼阁翠帘如雾声断玉箫明月底台上凤凰飞去天外三山洲边一鹭李白题诗处锦袍安在淋漓醉墨飞雨　遥忆王谢功名人间富贵散草头朝露澹澹长安孤鸟没落日招提铃语古往今来人生无定南北行人路浩歌一曲莫辞别酒频注

前调　　　　　　　　　　　　萨都拉

秦淮晓发挂云帆十丈天风如箭一碧湖光三十里落日水平天远系马维舟买鱼沽酒杨柳人家店轻寒袭袂淮南春色犹浅　几度暮鼓晨钟南来北去游子心无倦芳草萋萋天际绿怅望故人应转翠袖偎香锦筝弹月何处相留恋有人独自烛花深夜频翦

前调　　　　　　　　　　　　萨都拉

周郎幽趣占清溪一曲小桥横渡溪上红尘飞不到惟有白云来去出岫无心凌江有态水面鱼吹絮倚门遥望锺山一半留住　涵影淡荡悠扬朝朝暮暮是几番今古指点昔人行乐地半是鹭汀鸥渚映水朱楼蹋歌画舫寂寞知何处天涯倦客几时归钓春雨

前调　　　　　　　　　　　　萨都拉

一壶幽绿爱松隂满地蕊珠宫府老鹤一声霜衬履隔断人间尘土月户云窗石田瑶草丹井飞龙虎荼蘼花落东风吹散红雨　春透紫髓琼浆玻瓈杯酒滑泻蔷薇露前度刘郎重到也开尽碧桃无数花外琵琶柳边莺燕玉佩揺金缕三山何在乘鸾便欲飞去

前调【登石头城次东坡韵】　　　　　　　　萨都拉

石头城上望天低吴楚眼空无物指点六朝形胜地惟有青山半壁蔽日旌旗连云樯橹白骨纷如雪一江南北消磨多少豪杰　寂寞避暑离宫东风辇路芳草年年发落日无人松迳里萤火高低明灭歌舞尊前繁华镜里暗换青青发伤心千古秦淮一片明月

前调【白莲】　　　　　　　　　　张　埜

水风清暑记平湖十里寒生纨素罗韤尘轻云冉冉髣髴凌波仙女雪艳明秋琼肌沁露香满西陵浦兰舟一叶月明曾到深处　谁念玉佩飘零翠房凄冷几度相思苦异地相看浑似梦忍把荷觞深注碧藕多丝霜茎有刺脉脉愁烟雨江云撩乱倚阑终日凝竚

前调【题钓台】　　　　　　　　　　张　埜

钓台千尺问谁曾占断一江深绿试拜先生眉宇看何地可容荣辱遥想当年故人邂逅以足加其腹书生常事可怜惊骇流俗　应恨惹起虚名平生正坐误识刘文叔笑煞君房痴到底燕雀焉知鸿鹄万叠云山一丝烟雨比得三公禄高风千古冷香聊荐秋菊

前调【九日】　　　　　　　　　　陶宗仪

黄花白发又匆匆佳节感今怀昔雨覆云翻无限态故国寒烟榛棘杜老漂零沈郎痩损此意天应识划然长啸不知身是孤客　呼酒漫拨清愁玉奴频劝两脸添春色眼底生平空四海倦拂红尘风帻戏马台荒龙山人老往事休追惜山林无恙也须容我高屐

前调　　　　　　　　　　　　滕　宾

柳颦花困把人间恩爱尊前倾尽何处飞来双比翼直是同声相应寒玉嘶风香云卷雪一丳骊珠引元郎去後有谁着意题品　谁料浊羽清商繁弦急管犹是余风韵莫是紫鸾天上曲两两玉童肩并白发棃园青衫老傅试与流连听可人何处满庭霜月清冷

前调【次东坡韵】　　　　　　　　　　李孝光

江南春暮看麦枯蚕老故乡风物缟袂青裙桑下路笑动斜阳邨壁鹅鸭比邻牛羊日夕父老头如雪桑麻旧语宁论汉室人杰　谁办草草杯盘朱樱绿笋逸兴尊前发冉冉年华行过也目送孤云明灭拾穟行歌摘瓜抱蔓此事真毫发逢君轰饮与吾唤取明月

前调　　　　　　　　　　　　丘长春

春游浩荡是年年寒食棃花时节白锦无纹香烂漫玉树琼苞堆雪静夜沉沉浮光霭霭冷浸溶溶月人间天上烂银霞照通彻　浑是姑射真人天姿灵秀意气殊高洁万点参差谁信道不与羣芳同列浩气清英仙材卓荦下土难分别瑶台归去洞天方省清絶

前调　　　　　　　　　　　　高　啓

策勲万里笑书生骨相有谁曾许壮志平生还自负羞比纷纷儿女酒发雄谈劒增奇气诗吐惊人语风云无便未容黄鹄轻举　何事匹马尘埃东西南北十载犹羁旅只恐陈登容易笑负却故园鸡黍笛里关山尊前日月回首空凝竚吾今未老不须清泪如雨

前调【岳阳春暮】　　　　　　　　　　杨　基

楚江天暖满山中桃李东风吹忒怨白愁红千万点都向溪边流出前度刘郎去年崔护相见头全白杜鹃啼处要归谁便归得　惆怅南浦南边东湖东畔芳草茸茸碧寒食清明都过了回首无多春色茂苑莺声鸥波烟雨同是江南客五湖缥缈君山且听吹笛

前调【风雨夜泊大孤庙下】　　　　　　　　杨　基

一天风雨奈无情悞我匆匆行色龙女祠前三日住可是东君留客梦里家山灯前儿女几处烟波隔数茎愁鬓看来今又添白　遥想小小宫桃盈盈墙杏都被轻寒勒只有春江如得意添却葡萄三尺莺燕休嗔鳬鷖莫笑行止非人力明朝西去布帆高挂晴碧

前调　　　　　　　　　　　　瞿　佑

海天何处叹人间别有芙蓉城阙雾阁云窗深几许独驾青螺超越香霭云屏被翻红浪波捧龙绡韤镜鸾舞罢半帘灯影明灭　谁信一饮琼浆玉山自倒魂逐惊鸿没瘴雨蛮烟归梦断愁满空梁残月畴昔相期杀鸡炊黍中道成相别故山秋晚何人共采薇蕨

前调【秋夜对月】　　　　　　　　　　吴　寛

危楼百尺隐秋蟾微露半规檐角吹灭银灯聊坐待自卷西堂帘幙积雨初收纤云不起讶星河俱落屋梁光满赴人如有盟约　何事李白题诗强分今古有酒宜高酌慢抚枯桐三二引写我一时之乐古树风回荒堦蛩语未觉秋声恶芙蓉花上露华今夜堪濯

前调【上元】　　　　　　　　　　周　用

皇都元夕正瑶空华月九衢如昼为倩农师占五谷道是丰年物候百尺星桥千寻火树遥听钧天奏重门永夜慢催银箭更漏　又道画阁东头何郎诗兴不管梅花痩松雪王孙传好句信是词垣耆旧鬭草香茵冲花绣羽都在烧灯後品题乐事莫放绿颦红皱

前调【次韵柬锺石】　　　　　　　　　周　用

栽花翦柳闲情绪料理一般文物几许麝煤和兔颖光照词垣四壁锦濯三江珠倾百斛玉并千峰雪王杨卢骆漫说旧时四杰　又见咏月题封西来黄鹤六翮凌风发铁画摩挲双老眼不放银灯吹灭丛菊黄残小梅白痩敢妒青青发品题桃李看取明年三月

前调【中秋和锺石】　　　　　　　　　周　用

中秋三五悄依稀犹是去年风物云卷青霄开夕殿一色瑶堦银壁万斛天香千寻仙桂下界霏丹雪迢嶤鹫岭聊让唐人四杰　堪爱更漏声沉明河影澹特地清辉发天许姮娥呈素面半点绿烟都灭肃肃冰绡泠泠玉佩冉冉垂云发问侬何事家家今夜圆月

前调【早出城南登牛首】　　　　　　　　周　用

名山梵宇便从来自有护持神物十载旧游如梦寐犹剩碧纱笼壁久矣寒盟翘然乘兴欲访山隂雪登高能赋地灵休负人杰　应是拂曙星河新晴钟鼓稍稍催明发漫向金陵寻故事不管灰飞烟灭朱雀桥边乌衣巷口白露凄毛发江南诗思晓风相伴残月

前调　　　　　　　　　　　　杨　愼

芙蓉屏外倒金尊满座艳歌凝咽半面新妆香透幌环佩珊珊步怯接黛垂鬟低声小语问采香仙妾花停柳袅莺莺燕燕标格　媚眼射注檀郎双鸳全露裙底凌波韤万斛臙脂倾在水染就银河一色天作红墙山为翠幕生把伊侬隔离魂牵梦初回南浦凉月

前调【秋日怀乡用东坡韵】　　　　　　　　陆　深

大江东去是吾家一段画笥中物襟带五湖吞百渎说甚黄州赤壁两?芦汀一湾柳浪海涌潮头雪沧浪声里渔翁也是豪杰　明年拟赋归来轻舟短櫂两腋清风发春水稳如天上坐闲看浮沤兴灭黄歇穿沙袁崧筑垒到处堪曦发鲈鱼蓴菜一任江天岁月

前调【赠友】　　　　　　　　　　边　贡

山城雨过望青郊迢递碧山连属?旭林霏萦远带回首屡看僮仆白石桥边苍松涧底冉冉云相逐野猿孤鹤晚来聊伴幽独　几度梦到江南画船箫鼓夜傍芦花宿乌帽锦衣驺唱处犹是当年拘束布衲纶巾芒鞵藜杖无宠还无辱闲观尘世几人能此知足

前调【春雪咏兰】　　　　　　　　　　陈子龙

问天何意到春深千里龙山飞雪解佩凌波人不见漫说蕊珠宫阙楚殿烟微湘潭月冷料得多攀折嫣然幽谷只愁又听啼鴂　当日九畹光风数茎清露纤手分花叶曾在多情怀袖里一缕同心千结玉腕香销云鬟雾掩空赠金跳脱洛滨江上寻芳再望佳节

前调【茉莉】　　　　　　　　　　于玉班

帘栊午寂正阴阴窥见後堂芳树绿徧长丛花事杳忽见琼葩丰度艳雪肌肤蕊珠标格消尽人间暑还忧风日曲屏罗幙遮护　长记歌酒阑珊微闻暗麝笑觅衣沾露月没阑干天似水相伴谢娘窗户浴後轻鬟凉生滑簟无限风流处惹人幽梦枕边零乱如许

前调【中秋】　　　　　　　　　　李福谦

空庭秋晚趁花隂把盏临风独适醉眼模糊潦倒处今夕不知何夕桂子飘香银河泻冷秋意平分拆凄凉往事不堪回首重忆　堪笑苍狗白衣人间幻影转盼成陈迹记得去年今夜语都在心头历历壮志空埋此身依旧漂泊江南客明朝酒醒又添一段於邑

前调【江上晚归】　　　　　　　　　　沈友夔

烟山初晚做蛾眉低绿送人行色空翠满弯携不了江上暮云横碧钓艇烟斜渔蓑雪满微笑鲈鱼得月沉渡口断桥残夜人立　无聊酒力微茫闲心渺渺江面孤鸿劈雪浪半空云自卷就里片帆风急归去枫邨鹤栖花底月照柴门迹风帏孤枕暮潮犹是空拍

前调【寄女　　　　　　　　明媛文姝】王凤嫺

花娇柳媚问东君正是芳菲时节帐煖流苏鸡报晓睡起悄寒犹怯乌鸟情牵青鸾信杳追忆当年别临岐泪滴衷肠哽咽难说　凄凉望断行云柴门倚徧空对闲风月屈指归期无限恨添得愁怀叠叠镜影非前人情异昔怎禁心摧折欲凭谁诉数茎新见华发

前调　　　　　　　　　　【明媛】张红桥

凤凰山下恨声声玉漏今宵易歇三叠阳关歌未竟哑哑栖乌催别含怨吞声两行清泪渍透千重铁柔情一缕不知多少根节　还忆浴罢描眉梦回携手蹋碎花间月漫道胸前怀豆蔲今日总成虚设桃叶津头莫愁湖畔远树烟云叠寒灯旅邸荧荧谁与闲说

御选历代诗余卷六十九








○重修大像寺记

太和乙卯岁，颍川郡陈公为左神策将军，以其诛暴息乱，宸衷亲付之右地。公上酬天造，忠奉国恩；内戢三军，外安百姓。拥二州之地，雾卷波澄；宁万乘之心，销烟灭。冀恢宏乎至道，实匡赞我有唐。至开成戊午岁，公因观地无遗利，农则有秋，遂谒（阙一字）元以告清慎，拜大像以请鸿福。方叹鸠鸽巢顶，荆棘掩砌，廊宇霖漏，楼殿欹倾，寺无居僧。爰诘耆旧。曰：顷若庄田典卖於乡里，林木摧毁於樵童，赖（阙）旧地出清俸以收赎，固兹请僧，重复其业，然耕耘获，未有伦次焉，尚书乃命僧藏为赴知已者，时不历二祀，装慈尊以金（阙一字）饰（阙一字）殿以丹ぬ，而众事云毕。至於储蓄车乘，与生生之具，兼顷亩年代，并录之於寺记碑阴，以示邻里乡党，为免侵夺不朽之验。凡百君子，敬而听之。

元楚

元楚，大中时江夏沙门。


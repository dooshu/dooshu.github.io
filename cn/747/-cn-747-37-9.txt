○答张九龄请西幸改期宣付史馆批

初闻三辅之间，今岁善熟，朕缘陵寝，诚欲西行。然积虚累年，乍得小稔，即又聚食，所虑重难。倘夏麦不登，未免匮乏，百姓不足，朕孰与安？所以再三疚怀，欲去不忍。至於宫苑所乐，气候非宜，苟得人安，终不以此为念。卿可宣前旨，更俟后期。所请遍示朝列，及宣付史馆，说属烦也，任卿等自商量。


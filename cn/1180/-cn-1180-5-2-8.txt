坑儒焚书


秦史纪：始皇三十四年，用李斯之言，烧《诗》、《书》、百家语。有敢偶语《诗》《书》者弃市，以古非今者族，吏见知不举者与同罪。所不去者，惟医药、卜筮、种树之书。

侯生、卢生相与讥议始皇，因亡去。始皇闻之，大怒曰：“诸生为妖言，以乱黔首。”使御史案问，诸生转相告引，犯禁者四百六十余人，皆坑之。

秦史上记：始皇帝三十四年，从丞相李斯之言，天下人但有私藏《诗》《书》及百家言语文字者，都着送官，尽行烧毁，再不许天下人读书。有两人成偶，口谈《诗》《书》者，就戮之于市。有援引古事，非毁当今者，全家处死。官吏有见知不举发者，与之同罪。所存留不毁者，只是医药与卜筮、种树这几种小书而已。

时有儒士侯生、卢生，两个人相与讥议始皇所为，不合道理，又恐得罪，因逃去躲避。始皇闻之大怒，说：“这儒生每造为妖言，煽惑人心，不可不诛。”乃使御史访察案问之。诸生互相讦告，攀扯连累，凡犯诽谤之禁者，四百六十余人，皆坑杀于咸阳地方。

夫自古帝王欲治天下，未有不以崇儒重道为先务者。而始皇乃独反其道，至使典籍尽为煨烬，衣冠咸被屠戮，其罪可胜言哉！至汉高帝过鲁，以大牢祀孔子，文帝除挟书之律，武帝表章六经，公孙弘以儒生为宰相，而孔氏之教乃复兴。夫观秦之所以亡，与汉之所以兴者，得失之效，昭然可睹矣。






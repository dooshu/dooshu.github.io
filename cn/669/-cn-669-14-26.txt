51　三綱之説


馬融注論語云：「所因，謂三綱五常〔一〕。」見集解。大學衍義謂三綱之説，始見於白虎通。愚按：谷永傳云「勤三綱之嚴」，太玄永次五云「三綱得于中極，天永厥福」，其説尚矣。禮記正義引禮緯含文嘉有「三綱」之言，然緯書亦起於西漢之末。

【元圻案】白虎通三綱六紀篇：「三綱者何？謂君臣、父子、夫婦也。六紀，謂諸父、兄弟、族人、諸舅、師長、朋友也。綱者，張也；紀者，理也。」又曰：「三綱法天、地、人，六紀法六合。」〇漢書谷永傳：「永，字子雲，長安人也。元延元年，爲北地太守。時災異尤數，永當之官，上使衞尉淳于長受永所欲言。永對云云。」師古曰：「三綱，君臣、父子、夫婦也。」〇漢書揚雄傳：「雄以爲經莫大於易，故作太玄。」永次五：「三綱得乎中極，天永厥福。」范望注：「五爲君位，君臣、父子、夫婦道正則三綱得。綱舉則得其正，故爲中極。極得其中，故天長其福也。」〇樂記正義引禮緯含文嘉曰：「君爲臣綱，父爲子綱，夫爲妻綱。」與白虎通同。

〔一〕「謂」，原脱，據元刊本、清嘉慶本補。






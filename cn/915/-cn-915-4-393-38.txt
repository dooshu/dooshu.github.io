◇务本论

古者之理国也，以本为务；八政之于民也，以食为首，是以黎民时雍，降福孔皆也。故仰司星辰以审其时，府耕籍田以率其力，封祀农稷。以神其事，祈谷报年以宠其功。设农师以监之，置田以董之，黎稷茂则喜而受赏，田不垦则怒而加罚。都不得有游民，室不得有悬耜。野积逾冬，夺者无罪；场功过限，窥者不刑，所以竞之于闭藏也。先王籍田以方，任力以夫，议其老幼，度其远近，种有常时，耘有常节，收有常期，此赏罚之本。种不当时，耘不及节，收不应期者，必加其罚。苗实逾等，必加其赏也。农益地辟，则吏受大赏也。农损地狭，则吏受重罚。夫火之灾人也，甚于怠农；慎火之力也，轻于耘。通邑大都，有严令则火稀，无严令则烧者数，非赏罚不能济也。（《艺文类聚》六十五）

末世之吏，负青幡而布春冬，有观农之名，无赏罚之实。


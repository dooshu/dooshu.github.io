○請舉親蠶典禮疏 【 親蠶】

謹按祭統、天子親耕于南郊、以供粢盛、王后親蠶於北郊、以供純服、夫以天子之尊、非莫為之耕也、而必躬耕以供郊廟之粢盛、后妃之貴、非莫為之蠶也、而必躬蠶以為祭祀之服飾、所以然者。一以致其誠信。可以交於神明。一以勸天下之農夫蠶婦。非身帥先之弗可也。先儒張栻曰、周家建國、自后稷以農事為務、歷世相傳、其君子則務稼穡之事、其室家則躬織絍之勤、如周公之告成王、其見於詩。有若七月。皆言農桑之候也。其見於書。有曰無逸。欲其知稼穡之艱難。知小人之依也。帝王相傳心法之要、端在於此、臣繇是考之於漢、則皇后蠶于東郊、後漢皇后帥公卿列侯夫人蠶、歷魏晉宋北齊後周以及於隋、亦復依據周典、未之或廢、唐立先蠶壇、在長安北苑中、太宗貞觀九年三月、文德皇后帥內外命婦有事于先蠶歷高宗永徽顯慶以還、皆間歲皇后親祠先蠶、宋真宗景德三年、詔禮先蠶、神宗元豐四年、又詳定享先蠶之儀、宣和元年、皇后親蠶於延福宮、高宗紹興七年、猶復舉行、至十五年、太常丞王湛言請按政和禮建親蠶殿、蠶室繭館、請皇后就禁中行親蠶之禮、朝旨送禮部下太常寺計論、尋不果行、則是親蠶之禮、殆廢於此矣、洪惟我　太祖高皇帝開天建極、統一萬國、制禮作樂、卓越百王、躬耕籍田、既稽古攸行矣顧獨於親蠶闕焉。當時議禮儒臣。亦竟未有及之者。豈非本朝之缺典歟。　列聖相承。繼文繇舊、謙讓未遑、禮官廷臣、蔑聞建白、是固有待於　陛下也、夫農桑之業。衣食萬人。不宜獨缺。耕蠶之禮。垂法萬世。不宜偏廢。先儒謂禮樂必百年可興、又曰、必聖人在天子之位、此臣惓惓之愚、所以不能巳於今日發也、伏望　陛下留神垂覽、倘蒙采納、乞勑禮戶工三部會集議、以聞、然後謀之儒臣、參酌考訂、慨然施行、則天下萬世永有瞻仰、　皇天后土永錫祚胤　陛下敬天勤民之心、上可以慰　皇祖列聖之靈、下可以垂聖子神孫無疆之体矣、

得旨下部議行


○敕冀州刺史原复边仙观修斋诏

朕承唐运，远袭元元，载宏道流，遂有灵应。彼之女道丹台真人，白日上升，五云在御，不图好道，遂有明徵，深为喜慰。卿旧相之子，家上元元，能叶心志，自兹目视，果成朕愿。虽上清云远，而旧相犹存，辽海虽别於千年，缑山复期於七日，窃冥响像，故亦依然。今因奏使回，便付少物，卿可於观所，宜修斋行道，以达朕意也。卿能至诚，必有通感，然道之为政，本贵无为，宜用乃心，化彼黎庶。








○翰林諸學士表序 【 翰林】

學士非古官。其職初散寓于中秘諸省。至唐文皇開天策府。而始有學士之目武后中復置北門學士。間以親暱充之。如漢鴻都而加重。其後至德宗朝。始定設學士。繫銜于翰林。與中書舍人對掌內外制。然無定品。往往寄祿於它官。其資重者。至散騎諫議。而淺者僅拾遺參軍。尚不能與舍人埒。獨其長一人最貴曰承旨。往往竟拜宰相。其次亦不失三司觀察卿監。至宋一切因之而益加重。然不為定品如故。元豐制行。自是稍稍有恒秩。元之初興。定學士承旨正三品。學士以下。逓降有差。其後進承旨為從一品。視中書平章政事。學士視左右丞。　高帝初下江南。庶事草創。有所聘擢。僅寓名以備　顧問而巳。吳元年五月。始置院學士正三品。侍講學士正四品。直學士正五品。□撰典簿正七品。編修正八品。洪武二年正月。定學士承旨正三品。學士從三品。侍講學士正四品。侍讀學士從四品。直學士正五品。典簿正七品。待制從五品。修撰正六品。應奉正七品。編修正八品。典簿從八品。九年閏九月。詔承旨與六部尚書同。然班在其上。十四年而改為正五品罷承旨直學士待制應奉撿閱典簿。十二年二月。始定學士一人。正五品。侍讀學士侍講學士各二人。從五品。孔目為首領一人。未入流。侍讀侍講各二人。正六品。五經博士五人。正八品。典籍二人。從入品。侍書二人。正九品。待詔六人。從九品皆稱屬。又修撰三人從六品。編修四人。正七品。撿討四人。從七品。別為史官亦係屬焉。是歲侍讀始列侍講前。建文初。大有所更置。然於職事。無損益永樂初。仍　高帝舊。尋擢史官解縉而下七人。入內閣預機密典綸綍。然自學士王景卒。解縉胡廣楊榮輩。猶相繼領院篆。洪武之歲。大學士士奇等驟遷至三孤踞六曹上。遂不復領院矣。第文淵內署於諸曹異。文移往復。猶以翰林行之。今雖稍稍變革。而猶有一二存者。如史成焚草。中貴傳　旨。猶傳大學士為翰林學士。翰林之長雖署篆而必稱內閣為中堂翰林公署中左設大學士三座。學士一座。而講讀學士。東西對列是也。學士秩雖卑。而職與內閣通故係其名氏于後。


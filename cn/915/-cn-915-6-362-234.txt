○庶人孝传赞（江革　廉范　汝郁　殷陶）



江革，齐人也。汉章帝时避贼，负母而逃。贼贤之，不害而告其生路，竭力佣债，以致甘暧。和颜悦色，以尽欢心。欲亲之安，自挽车以行。乡人归之，号曰江巨孝，位至五官中郎将。天子嘉焉，宠遇甚厚。告归，诏书褒美，就家礼其终身，以显异行。廉范，京兆人也。少孤，十五，入蜀迎父丧，遇石船覆，执骸（一作“抱棺”。）而没，船人救之，仅免于死，遂以丧归。及仕郡，拯太守于危难，送故尽节。章帝时为郡守，百姓歌咏之。夫孝者人之本，教之所由生也。是以范之临危也勇，宰民也惠，能以义显也。汝郁陈郡人也。五岁，母病不食，郁亦不食，母怜之强食，郁能察色知病，辄复不食，族人号曰异童。年十五，著于乡里。父母终，思慕委毁，推财与兄弟，隐于草泽，君子以为难，况童龀孝于自然，可谓天性也。



殷陶，汝南人也。年十二，以孝称，遭父忧，率情合礼，有长蛇带其门，举家奔走，陶以丧柩在焉，独居庐不动。亲戚扶持晓谕，莫能移之，啼号益盛，由是显名，屡辞辟命。夫智者不惑，勇者不惧，陶孝于其亲，而智勇并彰乎弱龄，斯又难矣。赞曰：事亲尽欢，其难在色。彼养以禄，我养以力。养在（一作“存”。）爱敬，荣不假饰。嗟尔众庶，鉴兹前式。（本集）




补李揆谏改葬杨妃疏

臣闻天极之后，有四星焉，盖后妃之象也。是以帝喾四妃，法乎天也。后代帝王因之，王后之下，复立三妃，俾坐论妇道，以助内治，亦犹王者三公，辅道经邦之义也。所以章明妇德，以顺天下，内和而家理焉。居有保阿之训，动有环佩之声，哀窈窕而不淫，进贤才以辅佐，以宣阴化，以修内则，书在女史，贻于后昆。故不取端正，但合法相而已。立则有册命之礼，没则有丧葬之仪，斯乃有国之彝典也。伏以杨贵妃始以姿色，召居掖庭，颇肆奸回，不循法度。以歌舞取媚，则采蘩之职不修；以珠翠饰身，则榆翟之衣不御。竭百家之产，奉脂泽之资，枉万金之费，为汤沐之具。请托则府县响答，遗赂则远近云屯。土木劳人，崇封蔀之屋；技巧尽妙，资耳目之玩。娣妹窃夫人之号，昆仲尸列土之封。内乃帷箔不修，祍席无别，遂使帝心荡于上，人心怨于下。尚赖邦家有幸，宗庙降灵，故用禄山之乱以警于陛下也。是以六师既诛国忠，又指贵妃为贼本，及妖姫朝毙，圣祚夕安，岂非天人共怒之验乎？臣向谓陛下必暴贵妃之尸以示天下，且以为子孙之戒，则宗庙之礼也。岂可尚念旧恩，复行改葬，以取笑千古乎？且葬者，藏也，欲人之不见，名位礼数，自有降杀。苟生有懿德，或厚葬之，犹曰不可，况乱国之妇人乎？臣位居宗伯，惟礼是掌，伏闻成命，不敢失职，谨昧死上言，伏望睿明，寝兹葬礼，则军民之幸也。臣顿首













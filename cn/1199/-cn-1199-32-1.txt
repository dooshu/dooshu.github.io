江乙母

楚江乙母者。當恭王之時。乙為大夫。有入王宮盜者。令尹以罪乙。請於王而黜之。處無幾。其母亡布八尋。言令尹盜之。王曰。令尹職上寇。寇盜在下。令尹不知。有何罪焉。母曰。昔日妾子為郢大夫。人盜王宮中之物。妾子坐之而黜。令尹獨何不以是為過也。王曰善。令吏償母之布。因賜金十鎰。母讓金而曰。妾豈貪貨而干王哉。怒令尹之治也。遂不肯受。王曰。母智若此。其子必不愚。乃復召江乙而用之。


卷二百九十一

钦定四库全书

历代名臣奏议卷二百九十一

明　杨士奇等　撰

近习

齐桓公问於管仲曰国何患管仲对曰患夫社鼠桓公曰何谓也管仲对曰夫社束木而涂之鼠因往托焉燻之则恐烧其木灌之则恐败其涂此鼠所以不可得杀者以社故也夫国亦有社鼠人主左右是也内则蔽善恶於君上外则卖权重於百姓不诛之则为乱诛之则为人主所察据腹而有之此亦国之社鼠也人有酤酒者为器甚洁清置表甚长而酒酸不售问之里人其故里人云公之狗猛人挈器而入且酤公酒狗迎而噬之此酒所以酸不售之故也夫国亦有猛狗用事者也有道术之士欲明万乘之主而用事者迎而齕之此亦国之猛狗也左右为社鼠用事者为猛狗则道术之士不得用矣此治国之所患也汉文帝出宦者赵谈参乘中郎袁盎伏车前曰臣闻天子所与共六尺舆者皆天下豪英今汉虽乏人陛下独奈何与刀锯余人共载於是上笑下谈

元帝初元中以石显为中书令委以政事前将军萧望之及光禄大夫周堪宗正刘更生皆给事中望之领尚书事知显专权邪辟建白以为尚书百官之本国家枢机宜以通明公正处之武帝游宴後庭故用宦者非古制也宜罢中书宦官应古不近刑人

东汉顺帝委纵宦官有识危心御史张网常感激慨然叹曰秽恶满朝不能奋身出命扫国家之难虽生吾不愿也退而上书曰诗曰不愆不忘率由旧章?大汉初隆及中兴之世文明二帝德化尤盛观其理为易循易见但恭俭守节约身尚德而已中官常侍不过两人近幸赏赐才满数金惜费重人故家给人足夷狄闻中国优富任信道德所以奸谋自消而和气感应而顷者以来不遵旧典无功小人皆有官爵富之骄之而复害之非重人重器承天顺道者也伏愿陛下少留圣思割损左右以奉天心

时中常侍张防特用权势每请托受取司隶校尉虞诩辄案之而屡寝不报诩不胜其愤乃自系廷尉奏言曰昔孝安皇帝任用樊丰遂交乱嫡统几亡社稷今者张防复弄威柄国家之祻将重至矣臣不忍与防同朝谨自系以闻无令臣袭杨震之迹书奏防流涕诉帝诩坐论输左校宦者孙程张贤等知诩以忠获罪乃相率奏乞见程曰陛下始与臣等造事之时常疾奸臣知其倾国今者即位而复自为何以非先帝乎司隶校尉虞诩为陛下尽忠而更被拘系常侍张防赃罪明正反构忠良今客星守羽林其占宫中有奸臣宜急收防送狱以塞天变下诏出诩还假印绶

朱穆为冀州刺史宦者赵忠丧父归葬安平僭为璵璠玉匣偶人穆闻之下郡案验吏畏其严明遂发墓剖棺陈尸出之而收其家属帝闻大怒徵穆诣廷尉输作左校太学书生刘陶等数千人诣阙上书讼穆曰伏见施刑徒朱穆处公忧国拜州之日志清奸恶诚以常侍贵宠父子兄弟布在州郡竞为虎狼噬食小人故穆张理天纲补缀漏目罗取残祻以塞天意由是内官咸共恚疾谤讟烦兴谗隙仍作极其刑谪输作左校天下有识皆以穆同勤禹稷而被共鲧之戾若死者有知则唐帝怒於崇山重华忿於苍墓矣当今中官近习窃持国柄手握王爵口含天宪运掌则使饿隶富於季孙呼翕则令伊颜化为桀跖而穆独亢然不顾身害非恶荣而好辱恶生而好死也徒感王纲之不摄惧天网之久失故竭心怀忧为上深计臣愿黥首系趾代穆校作帝览其奏乃赦之

桓帝延熹六年尚书朱穆上疏曰案汉故事中常侍参选士人建武以後乃悉用宦者自延平以来浸益贵盛假貂璫之饰处常伯之任天朝政事一更其手权倾海内宠贵无极子弟亲戚并荷荣任故放滥骄溢莫能禁御凶狡无行之徒媚以求官恃势怙宠之辈渔食百姓穷破天下空竭小人愚臣以为可悉罢省遵复往初率由旧章更选海内清淳之士明逹国体者以补其处即陛下可为尧舜之君衆僚皆为稷契之臣庶黎甿蒙被圣化矣

穆後复口陈曰臣闻汉家旧典置侍中中常侍各一人省尚书事黄门侍郎一人传发书奏 皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿德与参政事帝怒不应

八年以李膺为司隶校尉时小黄门张让弟朔为野王令贪残无道畏膺威严逃还京师匿於兄家合柱中膺率吏卒破柱取朔付狱受辞毕即杀之让诉寃帝召膺诘之对曰昔仲尼为鲁司宼七日而诛少正卯今臣到官已积一旬私惧以稽留为愆不意获速戾之罪自知衅责死不旋踵乞留五日克殄元恶退就鼎镬始生之愿也帝顾让曰汝弟之罪司隶何愆自此诸宦官皆鞠躬屏气休沐不敢出宫省帝问其故并扣头泣曰畏李校尉

太尉杨秉上奏曰臣案旧典宦官本任给使省闼司昏守夜而今猥受过宠执政操权中常侍侯览弟参贪残元恶自取祻灭览知衅重必有自疑之意臣愚以为览宜急屏斥送归本郡

桓帝时国政多失内官专宠李膺杜密等为党事考逮城门校尉窦武上疏谏曰臣闻明主不讳讥刺之言以探幽暗之实忠臣不恤谏争之患以畅万端之事是以君臣并熙名奋百世臣幸得遭盛明之世逢文武之化岂敢怀禄逃罪不竭其诚陛下初从藩国爰登圣祚天下逸豫谓当中兴自即位以来未闻善政梁孙宼邓虽或诛灭而常侍黄门续为祻虐欺罔陛下竞行谲诈自造制度妄爵非人朝政日衰奸臣日强伏?西京放恣王氏佞臣执政终丧天下今不虑前事之失复循覆车之轨臣恐二世之难必将复及赵高之变不朝则夕近者奸臣牢修造设党议遂收前司隶校尉李膺太仆杜密御史中丞陈翔太尉掾范滂等逮考连及数百人旷年拘録事无效验臣惟膺等建忠抗节志经王室此诚陛下稷契伊吕之佐而虚为奸臣贼子之所诬枉天下寒心海内失望惟陛下留神澄省时见理出以厌人鬼喁喁之心臣闻古之明君必须贤佐以成政道今台阁近臣尚书令陈蕃仆射胡广尚书朱?荀绲刘佑魏朗刘矩尹勲等皆国之贞士朝之良佐尚书郎张陵嬀皓苑康杨乔边韶戴恢等文质彬彬明逹国典内外之职羣才并列而陛下委任近习专树饕餮外典州郡内干心膂宜以次贬黜案罪纠罚抑夺宦官欺国之封案其无状诬罔之罪信任忠良平决臧否使邪正毁誉各得其所宝爱天官唯善是授如此咎徵可消天应可待间者有嘉禾芝草黄龙之见夫瑞生必於嘉士福至实由善人在德为瑞无德为灾陛下所行不合天意不宜称庆

时小黄门赵津南阳大猾张汜等奉事中官乘埶犯法太原太守刘瓆南阳太守成瑨考案其罪虽经赦令而并竟考杀之宦官怨恚有司承旨遂奏瓆瑨罪当弃市又山阳太守翟超没入中常侍侯览财产东海相黄浮诛杀下邳令徐宣超浮并坐髠钳输作左校太尉陈蕃上疏曰臣闻齐桓修覇务为内政春秋於鲁小恶必书宜先自整勅後以及人今宼贼在外四支之疾内政不理心腹之患臣寝不能寐食不能饱实忧左右日亲忠言以踈内患渐积外难方深陛下超从列侯继承天位小家畜产百万之资子孙尚耻愧失其先业况乃产兼天下受之先帝而欲懈怠以自轻心乎诚不爱已不当念先帝得之勤苦耶前梁氏五侯毒徧海内天启圣意收而戮之天下之议冀当小平明鉴未远覆车如昨而近习之权复相扇结小黄门赵津大滑张汜等肆行贪虐奸媚左右前太原太守刘瓆南阳太守成瑨纠而戮之虽言赦後不当诛杀原其诚心在乎去恶至於陛下有何悁悁而小人道长荧惑圣聼遂使天威为之发怒如加刑谪已为过甚况乃重罚令伏欧刀乎又前山阳太守翟超东海相黄浮奉公不挠疾恶如讐超没侯览财物浮诛徐宣之罪至蒙刑坐不逢赦恕览之从横没财已幸宣犯衅过死有余辜昔丞相申屠嘉负责邓通洛阳令董宣折辱公主而文帝从而请之光武加以重赏未闻二臣有专命之诛而令左右羣竖恶伤党类妄相交构致此刑谴闻臣是言当复号诉陛下深宜割塞近习豫政之源引纳尚书朝省之事公卿大臣五日一朝简练清高斥黜佞邪如是天和於上地洽於下休徵符瑞岂远乎哉陛下虽厌毒臣言凡人主有自勉强敢以死陈

灵帝建宁元年窦太后临朝窦武白太后曰故事黄门常侍但当给事省内门户主近署财物耳今乃使与政事任重权子弟布列专为贪暴天下匈匈正以此故宜悉诛废以清朝廷太后曰故事世有宦官但当诛其有罪者岂可尽废耶

时陈蕃为太傅志诛宦官会窦武亦有谋蕃自以旣从人望而德於太后必谓其志可申乃先上疏曰臣闻言不直而行不正则为欺乎天而负乎人危言极意则羣凶侧目祻不旋踵钧此二者臣宁得祻不敢欺天也今京师嚣嚣道路諠譁言侯览曹节公乘昕王甫郑?等与赵夫人诸女尚书并乱天下附从者升进忤逆者中伤方今一朝羣臣如河中木耳泛泛东西耽禄畏害陛下前始摄位顺天行诛苏康管覇并伏其辜是时天地清明人鬼欢喜奈何数月复纵左右元恶大奸莫此之甚今不急诛必生变乱倾危社稷其祻难量愿出臣章宣示左右并令天下诸奸知臣疾之太后不纳朝廷闻者莫不震恐

光和元年封中常侍吕强为都乡侯不受因上疏曰宦官品卑人贱妄授茅土开国承家小人是用隂阳乖剌罔不由兹采女数千衣食之费日数百金终年积聚岂无忧怨蔡邕对问毁剌贵臣讥呵宦官陛下不密其言令羣邪咀嚼致邕刑罪今羣臣皆以邕为戒臣知朝廷不复得闻忠言矣段熲武勇冠世勲烈独昭一身旣毙而妻子远播天下惆怅功臣失望宜徵邕授任反熲家属则忠贞路开衆怨弭矣帝知其忠而不能用

中平元年郎中张钧上书曰张角所以能兴兵作乱万民所以乐附之者其源皆由十常侍宗亲宾客典据州郡辜榷财利侵掠百姓百姓寃无所诉故聚为盗贼宜斩十常侍县头南郊以谢百姓遣使者布告天下可不须师旅而大寇自消帝怒钧曰此真狂子也十常侍固当有一人善者不御史遂诬奏钧学黄巾道收掠死狱中

灵帝时傅燮为护军司马素疾中官因上疏曰臣闻天下之祻不由於外皆兴於内是故虞舜升朝先除四凶然後用十六相明恶人不去则善人无由进也臣之所惧在於治水不自其源末流弥增其广耳陛下仁德寛容多所不忍故阉竖弄权忠臣不进何者夫邪正之人不宜共国亦犹氷炭不可同器彼知正人之功显而危亡之兆见皆将巧辞饰说共长虚伪夫孝子疑於屡至市虎成於三夫若不详察真伪忠臣将复有杜邮之戮矣陛下宜思虞舜四罪之举速行谗佞放殛之诛则善人思进奸凶自息臣闻忠臣之事君犹孝子之事父焉得不尽其情使臣身备鈇钺之戮陛下少用其言国之福也

魏齐王正始八年尚书何晏奏曰善为国者必先治其身治其身者慎其所习所习正则其身正其身正则不令而行所习不正则其身不正其身不正则虽令不从是故为人君者所与游必择正人所观览必察正象旅郑声而弗聼远佞人而弗近然後邪心不生而正道可弘也季末闇主不知损益斥远君子引近小人忠良疏远便辟?狎乱生近昵譬之社鼠考其昏明所积以然故圣贤谆谆以为至虑舜戒禹曰邻哉邻哉言慎所近也周公戒成王曰其朋其朋言慎所与也诗云一人有庆兆民赖之可自今以後御幸式乾殿及游豫後园皆大臣侍从因从容戏宴兼省文书询谋政事讲论经义为万世法

吴乌程侯时何定弄权阉官预政大将军陆抗上疏曰臣闻开国承家小人勿用靖譛庸回唐书攸箴是以雅人所以怨刺仲尼所以叹息也春秋已来爰及秦汉倾覆之衅未有不由斯者也小人不明理道所见旣浅虽使竭尽情节犹不足任况其奸心素笃而憎爱移易哉苟患失之无所不至今委以聦明之任假以专制之威而冀雍熙之声作肃清之化立不可得也方今见吏殊才虽少然或冠冕之胄少渐道教或清苦自立资通足用自可随才授职抑黜羣小然後俗化可清庶政无秽也

汉主刘聦时羣阉用事杀尚书王琰等太宰刘易大将军刘敷御史大夫陈元逹金紫光禄大夫王延等诣阙谏曰臣闻善人者乾坤之纪政教之本也邪佞者宇宙之螟□王化之蟊贼也故文王以多士基周桓灵以羣阉亡汉国之兴亡未有不由此也自古明王之世未尝有宦者与政武元安顺岂足为故事乎今王沈等乃处常伯之位握生死予夺於中势倾海内爱憎任之矫弄诏旨欺诬日月内谄陛下外佞相国威权之重侔於人主矣王公见之骇目卿宰望尘下车铨衡廹之选举不复以实士以属举政以贿成多树奸徒残毒忠善知王琰等忠臣必尽节於陛下惧其奸萌发露陷之极刑陛下不垂三察猥加诛戮怨感穹苍痛入九泉四海悲惋贤愚伤惧沈等皆刀锯之余背恩忘义之类岂能如士人君子感恩展效以答乾泽也陛下何故亲近之何故贵任之昔齐桓公任易牙而乱孝怀委黄皓而灭此皆覆车於前殷鉴不远比年地震日蚀雨血火灾皆沈等之由愿陛下割翦凶丑与政之流引尚书御史朝省万机相国与公卿五日一入会议政事使大臣得极其言忠臣得逞其意则衆灾自弭和气呈祥今遗晋未殄巴蜀未宾石勒潜有跨赵魏之志曹嶷密有王全齐之心而复以沈等助乱大政陛下心腹四支何处无患复诛巫咸戮扁鹊臣恐遂成桓侯膏肓之疾後虽欲疗之其如病何请免沈等官付有司定罪

唐太宗贞观十年谓侍臣曰太子师保古难其选成王幼小以周召为保傅左右皆贤足以长仁致化称为圣主及秦之胡亥始皇所爱赵高作傅教以刑法及其簒也诛功臣杀亲戚酷烈不已旋踵亦亡以此而言人之善恶诚由近习朕弱冠交游唯柴绍窦诞然则诞等为人旣非三益及朕居宝位经理天下虽不及尧禹之明庶免乎孙皓高纬之暴以此言之复不由染何也魏徵对曰中人可与为善亦可与为恶然上智之人自无所染陛下受命自天平定宼乱救兆人之命旋致昇平岂绍诞之徒能累圣德但传云放郑声远佞人近习之间尤宜深慎太宗称善

太宗时阉竖使还妄有所奏发太宗甚怒魏徵进谏曰阉竖虽微狎近左右时有言语轻而易信浸润之譛为患特深以今日之明必无所虑为子孙教不可不杜絶其原太宗笑曰非公朕安得闻此言

德宗时萧复上言曰宦官为监军恃恩纵横此属但应掌宫掖之事不宜委以兵权国政上不悦

宪宗元和五年河南尹房式有不法事东台监察御史元稹奏摄之擅令停务朝廷以为不可罚俸召还至敷水驿有内侍後至破驿门入击稹伤面上复引稹前过贬之李绦崔群言稹无罪白居易言中使陵辱朝士中使不问而稹先贬恐自今中使出外益暴横人无敢言者又稹为御史多所举奏不避权势切齿者衆恐自今无人肯为陛下当官执法有大奸猾陛下无从得知上不聼

六年出知内侍省事吐突承璀为淮南监军上问李绦曰朕出承璀何如对曰外人不意陛下遽能如是上曰此家奴耳曏以其驱使之久故假以恩私若有违犯朕去之轻如一毛耳

宪宗时任宦人为馆驿使恃恩倨傲宰相李吉甫奏罢之会伐蔡复以中人领使左补阙裴潾谏曰凡驿有官专尸之畿内以京兆尹道有观察使刺史相监临台又御史为之使以察过阙犹有不职则宜明科条督责之谁不惕惧若复以宫闱臣领之则内人而及外事职分乱矣夫事不善诫於初体有非不必大方开太平澄本正末宜塞侵官之原出位之渐

翰林学士李绦极论宦官权幸侵害政事构毁忠政誷惑圣聦上曰此辈从古而有非朕特置已其何敢誷惑构毁朕岂用其言哉绦对曰陛下不信试取圣意素所美之事假以上旨为恶问之即为不顾事实好恶便随顺圣心而言此岂忠信所为实倾邪也中人本性唯在财利若趋邪行贿者虽事类蹻跖智如豺狼而因便陈启悉谓贤才若守正不通者虽行同颜闵理等龚黄因事中伤谓为贪冒不知仁义不分邪正此其天性也臣不敢言圣意知其如此遂其喜怒盖以常在左右积於狎习能用倾巧之智构成疑似之端上闻而怒之因而信之却谓之为公也如此事状备载史言巧拙为真今古同病上曰此等是朕奴岂有信其毁譛如有此事卿等一一奏论朕当处置勿希朕旨

宣宗大中八年有敕使过陕右怒饼黑鞭驿吏见血高少逸以闻上责敕使谪配恭陵其後上召翰林学士韦澳屏左右问之曰近日内侍权势如何对曰陛下威断非前朝之比上闭目揺首曰全未全未尚畏之在策将安出对曰若与外廷议之恐有太和之变不若就其中择有才识者与之谋上曰此乃末策朕已试之矣自衣绯已下皆感恩才衣紫则相与为一矣上又与令狐綯谋尽诛宦官綯恐滥及无辜密奏曰但有罪勿舍有阙勿补自然渐耗至於尽矣

僖宗时黄头将郭琪夜烧营剽城邑帝与田令孜保东城自守羣臣不得见左拾遗孟昭图请对不召因上疏极陈君与臣一体相成安则同宁危则共难昔日西幸不告南司故宰相御史中丞京兆尹悉碎于贼唯两军中尉以扈乘舆得全今百官之在者率冒重险出百死者也昨昔黄头乱火照前殿陛下唯与令孜闭城自守不召宰相不谋羣臣欲入不得求对不许且天下者高祖太宗之天下非北司之天下陛下固九州天子非北司之天子北司岂悉忠於南司廷臣岂无用於敕使文宗时宫中灾左右廵使不到皆被显责安有天子播越而宰相无所豫羣司百官弃若路人已事诚不足谏而来者冀可追也疏入令孜匿不奏

昭宗龙纪元年宦者杨复恭常乘肩舆至太极殿是日上与宰相言及四方反者孔纬曰陛下左右有将反者况四方乎上矍然问之纬指复恭曰复恭陛下家奴乃肩舆造前殿多养壮士为假子使典禁兵或为方鎭非反而何复恭曰子壮士欲以收士心卫国家岂反耶上曰然则何不使姓李而姓杨乎复恭无以对

天复元年上悉以军国事委崔胤宦官侧目胤欲尽除之韩偓曰事禁太甚此辈亦不可全无恐其党廹切更生他变胤不从上独召偓问之对曰东内之难敕使谁非同恶处之当在正旦今已失其时矣上曰当是时卿何不为崔胤言之对曰陛下诏书云四家之外余无所问夫人主所重莫大於信旣下此诏则守之宜坚若复戮一人则人人惧死矣然後来所去已为不少此其所以恟恟不安也今不若择其尤无良者数人明示其罪寘之於法然後抚谕其余择其忠厚者使为之长有善则奬有罪则惩则咸自安矣此曹在公私者以万数岂可尽诛耶夫帝王之道当以重厚镇之公正御之至於琐细机巧此机生则彼机应矣终不能成大功所谓理丝而棼之者也况今朝廷之权散在四方苟能先收此权则事无不可为者矣上深以为然

宋仁宗庆历元年右正言孙沔上奏曰臣窃闻内侍别立主司中官自通禁省有唐四品不过於典制五局兼置於令丞所以分中阃之政不使挟外庭之议如此检节尚至侵陵故圣宋以来明制斯在太宗着令式之文真皇述箴规之训能诏近习各守行藏岂令轻干国柄窃弄天机一言成於毁誉三事出於吹嘘所系安危尤加约束是以先朝秦翰等数人履行端谨节义深厚心皆好善意不害人出则揔边方之寄归则守内庭之职俾之兼领亦不侵官止守使名终无殊命今闻欲以都知押班之资外干合门引进之上隳国家之旧典起宦寺之威权况内殿起居则别班外朝集会则不预安用异数窃据横行盖因干当局务之间多与文武官员同事争列名衔自尊位号遂欲改革品秩侥冀宠荣谁启厉阶辄败经制今边陲用武赏罚是先遴拣官资尚难激劝岂宜阍寺之人更居侯伯之上窃恐将帅之臣耻居其下策勲之际不重此官大紊纪纲事亦非细伏望陛下守祖宗之规式戒左右之权幸则朝廷之福天下之幸也所有先降劄子下合门重定都知押班立次乞更不施行

知谏院张方平上奏曰臣昨闻重定二省都知押班等着在合门使之上物议杂起深以为非当时有司无人论执苟从其请旣已失之今又闻二省陈乞奏授子孙恩泽於常秩上更加一等此事若行不唯违越祖宗法度隳紊朝廷典章必致陛下有私近习之名大臣有阿亲幸之丑内侍有恣横之议谏官御史有隐默之尤且都知押班地处亲近宜为朝廷爱惜事体动循轨度孜孜徇公如此侥求何以示外易曰履霜坚氷至言当戒其渐也汉之事臣尝为陛下言之矣伏望圣断深赐察纳其都知押班奏?恩例伏乞一仍旧制

方平又上宦者论曰臣闻三代之制凡在君侧皆卿大夫士夏商之世未闻有宦者周官虽有阍人之职止乎掌王宫中门之禁几出入时启闭扫门庭而已非所以预政令摠权务者也周道衰微官纪紊乱而寺人巷伯稍见乎诗传至於秦汉列为近职然帷幄亲密之地省闼左右之任宣受诏命陪从舆辇自诸常侍谒者之职多为士人儒者之选自武帝临御长久留连盘娯数燕游乎後庭颇踈隔乎朝士故请奏机事多由宦者而始得政矣遂为两京丧败之基焉东汉自孝安之後继以女主临朝隂势相乘中官遂大专断国命掌握衡轴贤才死於鈎党黎民弊於涂炭三纲错乱四海飜离害徧生灵毒满区夏而桓帝乃始比超悺於伊旦灵帝方更指让忠为翁母书传所载覆亡之迹未若桓灵之际也唐太宗定制内省官阶不得逾四品而其数不及百员但分掌五局及在合门守御黄衣廪食而已後明皇缵御崇重宫臣乃至爵为国公门施棨戟中官之数遂及三千则有衔命四方监军诸道宣传密旨主当要务诣一郡至一军诛索货赇必千万计揺动天下紊乱朝经内则思艺为林甫之腹心外则璆琳为禄山之耳目以至养成祻变倾覆基祚于後肃宗有辅国之逼而不得全父子孝慈之性代宗为元振所制而不能庇将相股肱之臣德宗自山南蒙尘而还不欲武臣典亲兵乃置两中尉分掌左右神策天威等军而委宦者主之由是禁卫兵权之重悉归於中官矣兰錡将臣藩岳戎帅自其蓄育由之遣置威福之柄非复天子所执元和神武之功犹不书葬昭愍童昏之乱宜难自全士良虎视於太和之朝令孜鴞张於乾符之後逮其季世王室如毁南北朋比中外乖疑内则隂邪恶类秉枢机外则险贼奸人居相位争权交噬刺骨相复故崔昌遐辈连结强帅乡导全忠本为自援之谋遂成移国之祻是非一朝一夕之故所由来者渐矣或曰三代而下一统承平之治国惟汉唐焉而其顚覆丧败之祻同由此迹历世则不然何欤臣对曰是惟一统承平之治国而後同此祻也何欤曰夫为国者不在外难必有内忧自非圣人孰能戒慎乎无患忧愓於旣安当其一统为大无艰虞之急承平久治有骄汰之志匪勤惟懈逸欲是?几务密猷委之近习大臣从容而议存大体而略细故憸人窥伺其隙乘机会而窃事权故弊积於甚微慝生乎所忽此汉唐之所以乱也夫魏氏至於江左疆事外扰朝廷多虞虽有暴慢之君荒残淫辟危窘毙灭势不得长嬖佞奸孽旋亦夷殛故上权之坠于下也无滋蔓深固之势抑时有缓急其间不足容乎因循之暇尔臣故曰是惟一统承平之治国乃同此祻也噫弊之来也旣久矣其亦奈何姑可取戒乎汉桓灵之事勿使预乎刑狱以免其诬染善良之虐乎姑可取戒乎唐明皇之事勿使衔命出使以省其怖动郡县之威乎姑可取戒乎肃代德之事勿使侵盗军旅以收其把握天下之柄乎是三者不失则人君之所以据图御世士大夫之所以输忠事主烝民之所以宅生托命可以保全而不陷于非道矣

三年知谏院欧阳修上疏曰臣伏见内官冯承用近因过失为臣寮论奏陛下亲发睿断不私小人聼纳羣言逐去左右中外之士莫不相庆然初闻朝议将与外任至今多日未见指挥近日外面虚传云却得教坊勾当留在京师窃以方今内外臣寮若有罪犯便须勘劾依法行遣今承用本因有过超转官资只与外任尚为优幸若更迟留不遣则使今後伏事陛下左右者恣为过恶无以戒劝承用从来过犯甚衆人皆畏惧不敢明言自其罢却入内已来旧迹渐多彰露内庭之事臣不细知外边作过颇有实状今若未行远黜则言事臣寮不免再有论奏勾连狱讼生事转多其冯承用伏乞早与一外任闲慢差遣便令出京可以戒励後人外弭物论皇佑元年侍御史何郯上奏曰臣伏闻近日入内内侍省都知职次有阙例当逓迁缘此职任日夕在陛下左右最为亲近所宜遴选择循谨无过之人充选其有罪累降出之流不可复议除授况朝廷近日申明内臣条约曾经落职更不许充入内内侍省都知等职次自再立此条约今方第一次迁改切宜遵行以明命令之信其或自弃定制除授失当窃恐命行之後羣情不允必致人言烦黩圣聼臣所以先事论列者欲冀朝廷采择凡一爵赏无有过差以厌人心伏望圣慈特赐宣谕中书枢密院大臣今来逓年入内内侍省都知等职次并令依近日申明条贯施行其过犯曾经落职内臣不在进拟之限所贵遴择亲侍预选必?

历代名臣奏议卷二百九十一








○书图通偈后

以虞伯施庙堂碑法书此偈。贞观时，楞严犹未经翻译。永兴破邪论，亦世谛流布耳。颜鲁公颇事道言，李北海但作碑板。怀素著袈裟，犯饮酒戒。草书狂纵，不足与写经手校量功德。唐世书学甚盛，皆不为释典所用。梁肃房融，其书不称。惟裴休深于内典，兼临池之能，淳熙帖所刻是已。至宋苏、黄两公，大以翰墨为佛事。宋人书不及唐，其深心般若，故当胜也。余蚤岁习耳根圆通。每书之，几所谓一举一回新者。


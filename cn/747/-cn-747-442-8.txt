○日抱戴赋（有序）

景龙元年四月二十四日，皇帝初临上党，日抱戴。皇天告符，微臣颂之。盖古诗之流也。赋曰：

日丽於天，是曰太阳。经千里，临八方。答一人之元圣，曜五色之重光。祚我休徵，莫先悬象。表至圣之无二，呈继照於明两。阳光杲耀抱黄道而再中；喜气氤氲，戴赤霄而直上。圣有感，天无私；八占其瑞色，六合仰其重离。终古不亏，得天长久。岂止大章之步，非齐夸父之走？惟抱也，同众星之拱北辰；惟戴也，比万邦之奉元后。则知天为父，日为兄。同符叶庆，以应文明。我皇首出而御极，光被无垠而太平。


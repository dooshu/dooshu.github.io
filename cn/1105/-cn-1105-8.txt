尘外遐举笺

尘外遐举笺

历代高隐姓氏〔总一百人〕

高子曰：《易》云：“不事王侯，高尚其事。”《诗》云：“皎皎白驹，在彼空谷。”此指遁世无闷而独善其身者也。士君子不得志于兼济，当坚贞以全吾形，保其余年，而林皋自足，迈德弘道，而不受尘鞅，以乐其志。外是则硁硁以类沽名，嚣嚣焉心将安所用哉？故余生平景仰峻德高风，神交心与，而梦寐不置者，上录人外高隐，凡百人焉。意取或隐居以求其志，或去危以图其安，或曲避以守其道，或庇物以全其清。或垢俗避喧，或审时敛迹，大或轻天下而细万物，小或安苦节而甘贱贫，扇箕山之风，鼓洪崖之志，侃侃高论，风教后人者，咸录以尚友千古。俾后之隐草莽者，当知甘心畎亩，而道不可以斯须去身；憔悴江潭，而行不可使靡焉同俗。杖履山水，歌咏琴书，放浪形骸，狎玩鱼鸟。出虽局于一时，而处则蹈彼千仞。如是则心无所营，而神清气朗，物无容扰，而志逸身闲，养寿怡生，道岂外是？余录是编，而笺曰《尘外遐举》。

披衣 【余录虽始自披衣，如《高士传》名次，其中增损更多。悉从诸史，并杂集汇选参入。然非道德贞纯，言行卓绝，玉辉冰洁，岳峙川渟者，悉屏不录。观者当自得之。】

披衣，尧时人也。尧之师曰许由，许由之师曰啮缺，问道乎披衣。披衣曰：“若正汝形，一汝视，天和将至；摄汝知，一汝度，神将来舍。德将为汝美，道将为汝居。汝曈焉如新生之犊，而无求其故。”言末卒，啮缺睡寐。披衣大悦，行歌去之，曰：“形若槁骸，心若死灰，真其实知，不以故自持，媒媒晦晦，无心而不可与谋。彼何人哉？”

王倪

王倪问道焉，啮缺曰：“子知物之所同是乎？”曰：“吾恶乎知之？”“子知子之所不知邪？”曰：“吾恶乎知之？”“然则物无知邪？”曰：“吾恶乎知之？虽然，尝试言之，庸讵知吾所谓知之非不知邪？庸讵知吾所谓不知之非知邪？且吾尝试问乎汝，民湿寝则腰疾偏死， 鳅然乎哉？木处则惴栗恂惧，猿猴然乎哉？三者孰知正处？民食刍豢，糜鹿食荐，蝍且甘带，鸱鸦嗜鼠，四者孰知正味？猿猵狙以为雌，麇与鹿交，鳅与鱼游。毛嫱丽姬，人之所美也，鱼见之深入，鸟见之高飞，麇鹿见之决骤，四者孰知天下之正色哉？自我观之，仁义之端，是非之涂，樊然淆乱，吾恶能知其辩？”啮缺曰：“子不知利害，则至人固不知利害乎？”王倪曰：“至人神矣，大泽焚而不能热，河汉冱而不能寒，疾雷破山，暴风振海而不能惊。若然者，乘云气，骑日月而游乎四海之外，死生无变于己，而况利害之端乎？”

巢父

巢父者，尧时隐人也。山居不营世利，年老，以树为巢而寝其上，故时人号曰巢父。尧之让许由也，由以告巢父，巢父曰：“汝何不隐汝形，藏汝光？若非吾友也。”击其膺而下之。由怅然不自得，乃过清泠之水，洗其耳，拭其目，曰：“向闻贪言，负吾之友矣。”遂去，终身不相见。

许由

许由，字武仲，阳城槐里人也。为人据义履方，邪席不坐，邪膳不食。后隐于沛泽之中，尧让天下于许由，曰：“日月出矣，而爝火不息，其于光也，不亦难乎？时雨降矣，而犹浸灌，其于泽也，不亦劳乎？夫子立而天下治，而我犹尸之，吾自视缺然，请致天下。”许由曰：“子治天下，天下既已治也，而我犹代子，吾将为名乎？名者，实之宾也，吾将为宾乎？鹪鹩巢于深林，不过一枝，鼹鼠饮河，不过满腹，归休乎君，予无所用天下为。庖人虽不治庖，尸祝不越樽俎而代之矣。”不受而逃去。啮缺遇许由，曰：“子将奚之？”曰：“将逃尧。”曰：“奚谓邪？”曰：“夫尧知贤人之利天下也，而不知其贼天下也，夫唯外乎贤者知之矣。”由于是遁耕于中岳，颍水之阳，箕山之下，终身无经天下色。尧又召为九州长，由不欲闻之，洗耳于颍水滨。时其友巢父牵犊欲饮之，见由洗耳，问其故。对曰：“尧欲召我为九州长，恶闻其声，是故洗耳。”巢父曰：“子若处高岸深谷，人道不通，谁能见子？子故浮游欲闻，求其名誉，污吾犊口。”牵犊上流饮之。许由没，葬箕山之巅，亦名许由山，在阳城之南十余里。尧因就其墓，号曰“箕山公神”，以配食五岳，世世奉祀，至今不绝也。

善卷

善卷者，古之贤人也。尧闻得道，乃北面师之，及尧受终之后，舜又以天下让卷。卷曰：“昔唐氏之有天下，不教而民从之，不赏而民劝之，天下均平，百姓安静，不知怨，不知喜。今子盛为衣裳之服，以眩民目；繁调五音之声，以乱民耳；丕作皇韶之乐，以愚民心。天下之乱，从此始矣，吾虽为之，其何益乎？予立于宇宙之中，冬衣皮毛，夏衣絺葛。春耕种，形足以劳动；秋收敛，身足以休食。日出而作，日入而息，逍遥于天地之间，而心意自得，吾何以天下为哉？悲夫，子之不知予也！”遂不受，去入深山，不知其处。

壤父

壤父者，尧时人也。帝尧之世，天下太和，百姓无事，壤父年八十余，而击壤于道中。观者曰：“大哉帝之德也！”壤父曰：“吾日出而作，日入而息，凿井而饮，耕田而食，帝何德于我哉！”

蒲衣子

蒲衣子者，舜时贤人也，年八岁而舜师之。啮缺问于王倪，四问而四不知，啮缺因跃而大喜，行以告蒲衣子。蒲衣子曰：“而乃今知之乎？有虞氏不及泰氏，有虞氏其犹藏仁以要人，亦得人矣，而未始出于非人。泰氏其卧徐徐，其觉于于，一以己为马，一以己为牛，其知情信，其德甚贞，而未始入于非人也。”后舜让天下于蒲衣子，蒲衣子不受而去，莫知所终。

小臣稷

小臣稷者，齐人也，抗厉希古，桓公凡三往而不得见。公叹曰：“吾闻布衣之士不轻爵禄，则无以助万乘之主；万乘之主不好仁义，则无以下布衣之士。”于是五往乃得见焉。桓公以此能致士，为五霸之长。

商容

商容，不知何许人也，有疾。老子曰：“先生无遗教以告弟子乎？”容曰：“将语子。过故乡而下车，知之乎？”老子曰：“非谓不忘故耶？”容曰：“过乔木而趋，知之乎？”老子曰：“非谓其敬老耶？”容张口曰：“吾舌存乎”曰：“存。”曰：“吾齿存乎”曰：“亡。”“知之乎？”老子曰：“非谓其刚亡而弱存乎？”容曰：“嘻，天下事尽矣。”

庚桑楚

庚桑楚者，楚人也，老聃弟子，偏得老聃之道，遂卜居畏垒之山。其居三年，畏垒大壤。畏垒之民相与言曰：“庚桑子之始来，吾洒然异之，今吾日计之而不足，岁计之而有余，庶几其圣人乎？子胡不相与尸而祝之，社而稷之乎”庚桑子闻之，南面而不释然，弟子异之。庚桑子曰：“弟子何异于予？夫春气发而百草生，正得秋而万宝成，夫春与秋岂无得而然哉？天道已行矣。吾闻至人尸居环堵之室，而百姓猖狂，不知所如往，今以畏垒之细民，而窃窃焉欲俎豆予于贤人之间，我其杓之邪？吾是以不释于老聃之言。”

老莱子

老莱子者，楚人也，当时世乱，逃世耕于蒙山之阳。莞葭为墙，蓬蒿为室，枝木为床，蓍艾为席，饮水食菽，垦山播种。人或言于楚王，王于是驾至莱子之门，莱子方织畚。王曰：“守国之政，孤愿烦先生。”老莱子曰：“诺。”王去，其妻樵还，曰：“子许之乎”老莱曰：“然。”妻曰：“妾闻之，可食以酒肉者，可随而鞭捶；可拟以官禄者，可随而铁钺。妾不能为人所制者。”妻投其畚而去，老莱子亦随其妻至于江南而止。曰：“鸟兽之毛，可绩而衣，其遗粒足食也。”仲尼尝闻其论，而蹙然改容焉。著书十五篇，言道家之用，人莫知其所终也。

林类

林类者，魏人也，年且百岁。底春披裘拾遗穗于故畦，并歌并进。孔子适卫，望之于野，顾谓弟子曰：“彼叟可与言者，试往讯之。”子贡请行，逆之陇端，面之而叹曰：“先生曾不悔乎？而行歌拾穗。”林类行不留，歌不辍，子贡叩之不已，乃仰而应曰：“吾何悔邪？”子贡曰：“先生少不勤行，长不竞时，老无妻子，死期将至，亦有何乐而行歌乎？”林曰：“少不勤行，长不竞时，故能寿若此；老无妻子，死期将至，故能乐若此。”子贡曰：“寿者，人之情，死者，人之恶，子以死为乐，何也？”林类曰：“死之与生，一往一返，故死于是者，安知不生于彼？故吾知其不相若矣，吾又安知营营而求生，非惑乎？亦又安知吾今之死，不愈昔之生乎？”子贡闻之，不喻其意，还以告夫子。夫子曰：“吾知其可与言，果然。”

荣启期

荣启期者，不知何许人也，鹿裘带索，鼓琴而歌。孔子游于泰山，见而问之曰：“先生何乐也？”对曰：“吾乐甚多，天生万物，唯人为贵，吾得为人矣，是一乐也。男女之别，男尊女卑，故以男为贵，吾既得为男矣，是二乐也。人生有不见日月，不免襁褓者，吾既已行年九十矣，是三乐也。贫者，士之常也；死者，民之终也。居常以待终，何不乐也？”

荷蒉

荷蒉者，卫人也，避乱不仕，自匿姓名。孔子击磬于卫，时荷蒉过孔氏之门，曰：“有心哉，击磬乎？”既而曰：“硁硁乎，莫己知也，斯已而已矣，深则厉，浅则揭。”孔子闻之，曰：“果哉，蔑之难矣！”

长沮　桀溺

长沮、桀溺者，不知何许人也，耦而耕。孔子过之，使子路问津焉，长沮曰：“夫执舆者为谁？”子路曰：“是孔子。”曰：“是鲁孔丘欤？”曰：“是也”。“是知津矣。”问于桀溺，曰：“子为谁？”曰：“为仲由。”曰：“是鲁孔丘之徒欤？”对曰：“然。”曰：“滔滔者，天下皆是也，而谁以易之？且而与其从避人之士，岂若从避世之士哉？”耰而不辍。子路以告孔子，孔子怃然曰：“乌兽不可与同群，吾非斯人之徒而谁与？天下有道，丘不与易也。”

陆通

陆通，字接舆，楚人也，好养性，躬耕以为食。楚昭王时，通见楚政无常，乃佯狂不仕，故时人谓之楚狂。孔子适楚，楚狂接舆游其门，曰：“凤兮凤兮，何如德之衰也！来世不可待，往世不可追也。天下有道，圣人成焉；天下无道，圣人生焉。方今之有，仅免刑焉。福轻乎羽，莫之知载；祸重乎地，莫之知避。已乎！已乎！临人以德；殆乎！殆乎！画地而趋。迷阳！迷阳！无伤吾行。吾行却曲，无伤吾足。山木，自寇也；膏火，自煎也。桂可食，故伐之；漆可用，故割之。人皆知有用之用，而莫知无用之用也。”孔子下车，欲与之言，趋而避之，不得与之言。楚王闻陆通贤，遣使者持金百镒，车马二驷，往聘通，曰：“王请先生治江南。”通笑而不应。使者去，妻从市来，曰：“先生少而为义，岂老违之哉？门外车迹何深也？妾闻义士非礼不动，妾事先生，躬耕以自食，亲绩以为衣，食饱衣暖，其乐自足矣，不如去之。”于是夫负釜甑，妻戴纴器，变名易姓，游诸名山。食桂栌实，服黄菁子，隐蜀峨眉山，寿数百年，俗传以为仙云。

曾参

曾参，字子舆，南武城人也，不仕而游，居于卫。缊袍无表，颜色肿哙，手足胼胝，三日不举火，十年不制衣，正冠而缨绝，捉襟而肘见，纳履而踵决，曳縰而歌，天子不得臣，诸侯不得友。鲁哀公贤之，致邑焉。参辞不受，曰：“吾闻受人者常畏人，与人者常骄人。纵君不我骄，我岂无畏乎？”终不受。后卒于鲁。

颜回

颜回，字子渊，鲁人也，孔子弟子。贫而乐道，退居陋巷，曲肱而寝。孔子曰：“回，来！家贫居卑，胡不仕乎？”回对曰：“不愿仕。回有郭外之田五十亩，足以给饘粥；郭内之圃十亩，足以为丝麻；鼓宫商之音，足以自娱；习所闻于夫子，足以自乐，回何仕焉？”孔子愀然变容，日：“善哉！回之意也。”

原宪

原宪，字子思，宋人也，孔子弟子，居鲁。环堵之室，茨以生草。蓬户不完，桑以为枢，而瓮牖二室，褐以为塞，上漏下湿，匡坐而弹琴。子贡相卫，结驷连骑，排藜藿，入穷闾，巷不容轩，来见原宪。原宪韦冠縰履，杖藜而应门。子贡曰：“嘻，先生何病也？”宪应之曰：“宪闻之，无财谓之贫，学道而不能行谓之病。若宪贫也，非病也。夫希世而行，比周而友，学以为人，教以为己，仁义之慝，车马之饰，宪不忍为也。”子贡逡巡而有惭色，终身耻其言之过也。

汉阴丈人

汉阴丈人者，楚人也。子贡适楚，过汉阴，见丈人为圃，入井抱瓮而灌，用力甚多，而见功寡。子贡曰：“有机于此，后重前轻，挈水若抽，其名为槔，用力寡而见功多。”丈人作色而笑曰：“闻之吾师，有机械者，必有机事；有机事者，必有机心。机心存于胸中，则纯白不备；纯白不备，则神生不定。神生不定者，道之所不载也。吾非不知，羞而不为也。”子贡愕然惭，俯而不对。有间，丈人曰：“子奚为者邪？”曰：“孔丘之徒也。”丈人曰：“子非夫博学以拟圣智，独弦歌以卖名声于天下乎？汝方将忘汝神气，堕汝形骸，而何暇治天下乎？子往矣！勿妨吾事。”子贡卑陬失色，顼顼然不自得，行三十里而后愈。

壶丘子林

壶丘子林者，郑人也，道德甚优，列御寇师事之。初，御寇好游，壶丘子曰：“御寇好游，游何所好？”列子曰：“游之乐所玩无。故人之游也，观其所见；我之游也，观其所变。”壶丘子曰：“御寇之游，固与人同，而曰固与人异。凡所见亦恒见其变，玩彼物之无物，不知我亦无。故务外游，不知务内观。外游者，求备于物；内观者，取足于身。取足于身，游之至也；求备于物，游之不至也。”于是列子自以为不知游，将终身不出，居郑国四十年，人无识者。

老商氏

老商氏者，不知何许人也，列御寇师焉，兼友伯高子而进于其道。尹生闻之，从列子居数月，不省舍，因间，请蕲其术者，十反而十不告。尹生怼而请辞，列子又不命。尹生退数月，意不已，又往从之。列子曰：“汝何去来之频？”尹生曰：“曩章戴有请于子，子不我告，固有憾于子，今复脱然，是以又来。”列子曰：“曩吾以汝为达，今汝之鄙至此乎？姬将告汝所学于夫子矣。自吾之学也，三年之后，心不敢念是非，口不敢言利害，始得老商一盼而已。五年之后，心庚念是非，口庚言利害，老商始一解言而笑。七年之后，从心之所念，庚无是非；从口之所言，庚无利害，老商始引吾并席而坐。今汝居先生之门，曾未洽时，履虚乘风，其可得乎？”

列御寇

列御寇者，郑人也，隐居不仕。郑穆公时，子阳为相，专任刑法，列御寇乃绝迹穷巷，面有饥色。或告子阳曰：“列御寇，盖有道之士也，居君之国而穷，君无乃为不好士乎？”子阳闻而悟，使官载粟数十乘而与之，御寇出见使者，再拜而辞之。入见其妻，妻望之而拊心曰：“妾闻为有道之妻子，皆得佚乐，今有饥色，君过而遗先生食，先生不受，岂非命也哉？”御寇笑曰：“君非自知而遗我也，以人之言，而遗我粟。至其罪我也，又且以人之言，此吾所以不受也。”居一年，郑人杀子阳，其党皆死，御寇安然独全。终身不仕，著书八篇，言道家之意，号曰列子。

庄周

庄周者，宋之蒙人也，少学老子，为蒙县漆园吏，遂遗世自放不仕，王公大人皆不得而器之。楚威王使大夫以百金聘周，周方钓于濮水之上，持竿不顾，曰：“吾闻楚有神龟，死二千岁矣，巾笥而藏之于庙堂之上，此龟宁无为留骨而贵乎？宁生曳尾途中乎？”大夫曰：“宁掉尾途中耳。”庄子曰：“往矣，吾方掉尾于途中。”或又以千金之币迎周为相，周曰：“子不见郊祭之牺牛乎？衣以文绣，食以刍菽，及其牵入太庙，欲为孤豚，其可得乎？”遂终身不仕。

段干木

段干木者，晋人也，少贫且贱，心志不遂，乃治清节，游西河，师事卜子夏与田子方。李克、翟璜，吴起等居于魏，皆为将，唯干木守道不仕。魏文侯欲见，就造其门，段干木逾墙而避文侯。文侯以客礼待之，出，过其庐而轼，其仆问曰：“干木，布衣也，君轼其庐，不已甚乎？”文侯曰：“段干木，贤者也，不移势利，怀君子之道，隐处穷巷，声驰千里，吾敢不轼乎？干木先乎德，寡人先乎势；干木富乎义，寡人富乎财。势不若德贵，财不若义高。”又请为相，不肯，后卑己固请见，与语，文侯立倦不敢息。夫文侯名过齐桓公者，盖能尊段干木，敬卜子夏，友田子方故也。

公仪潜

公仪潜者，鲁人也，与子思为友。穆公因子思而致命，欲以为相。子思曰：“公仪子此所以不至也。君若饥渴待贤，纳用其谋，虽蔬食饮水，汲亦愿在下风。如以高官厚禄为钓饵，而无信用之心，公仪子智若鲁者可也，不尔，则不逾君之庭。且臣不佞，又不能为君操竿下钓，以伤守节之士。”潜竟终身不屈。

黔娄先生

黔娄先生者，齐人也，修身清节，不求进于诸侯。鲁恭公闻其贤，遣使致礼，赐粟三千钟，欲以为相，辞不受。齐王又礼之以黄金百斤，聘为卿，又不就。著书四篇，言道家之务，号黔娄子，终身不屈，以寿终。

陈仲子

陈仲子者，齐人也。其兄戴为齐卿，食禄万钟，仲子以为不义，将妻子适楚，居于陵，自谓于陵仲子。穷不苟求，不义之食不食。遭岁饥，乏粮三日，乃匍匐而食井上李实之虫者，三咽而能视。身自织履，妻擘纑以易衣食。楚王闻其贤，欲以为相，遣使持金百镒，至于陵聘仲子。仲子入谓妻曰：“楚王欲以我为相，今日为相，明日结驷连骑，食方丈于前，意可乎？”妻曰：“夫子左琴右书，乐在其中矣。结驷连骑，所安不过容膝；食方丈于前，所甘不过一肉。今以容膝之安，一肉之味，而怀楚国之忧，乱世多害，恐生不保命也。”于是出谢使者，遂相与逃去，为人灌园。

渔父

渔父者，楚人也。楚乱乃匿名隐钓于江滨。楚顷襄王时，屈原为三闾大夫，名显于诸侯，为上官靳尚所谮，王怒，放之江滨，被发行吟于泽畔。渔父见而问之曰：“子非三闾大夫欤？何故至斯？”原曰：“举世混浊，而我独清，众人皆醉，而我独醒，是以见放。”渔父曰：“夫圣人不凝滞于万物，故能与世推移。举世混浊，何不扬其波汨其泥？众人皆醉，何不哺其糟啜其醨？何故怀瑾握瑜，自令放为？”乃歌曰：“沧浪之水清，可以濯吾缨，沧浪之水浊，可以濯吾足。”遂去深山，自闭匿，人莫知焉。

四皓

四皓者，皆河内轵人也，或在汲。一曰东园公，二曰角里先生，三曰绮里季，四曰夏黄公，皆修道洁己，非义不动。秦始皇时，见秦政虐，乃退入蓝田山，而作歌曰：“莫莫高山，深谷逶迤；晔晔紫芝，可以疗饥。唐虞世远，吾将何归？驷马高盖，其忧甚大。富贵之畏人，不如贫贱之肆志。”乃共入商雒，隐地肺山，以待天下定。及秦败，汉高闻而征之，不至。深自匿终南山，不能屈己。

黄石公

黄石公者，下邳人也。遭秦乱，自隐姓名，时人莫知者。初，张良易姓为长，自匿下邳，步游沂水圮上，与黄石公相遇。未谒，黄石公故坠履圮下，顾谓良曰：“孺子取履。”良素不知诈，愕然，欲殴之，为其老人也，强忍，下取履，因跪进焉。公以足受，笑而去，良殊惊。公行里所还，谓良曰：“孺子可教也。后五日平明，与我期此。”良愈怪之，复跪曰：“诺。”五日平旦，良往，公怒曰：“与老人期，何后？又后五日早会。”良鸡鸣往，公又先在，复怒曰：“何后也？后五日早会。”良夜半往。有顷，公亦至，喜曰：“当如是。”乃出一编书与良曰：“读是则为王者师矣。后十三年，孺子见济北谷城山下黄石。即我矣。”遂去不见。

鲁二征士

鲁二征士者，皆鲁人也。高祖定天下，即皇帝位，博士叔孙通白征鲁诸儒三十余人，欲定汉仪礼。二士独不肯行，骂通曰：“天下初定，死者未葬，伤者未起，而欲起礼乐。礼乐所由起，百年之德而后可举，吾不忍为公所为，公所为不合古，吾不行。公往矣，无污我。”通不敢致而去。

田何

田何，字子庄，齐人也。自孔子授《易》，五传至何。及秦禁学，以《易》为卜筮之书，独不禁，故何传之不绝。汉兴，田何以齐诸田徙杜陵，号曰杜田生，以《易》授弟子东武王、同子仲，洛阳周王孙，丁宽，齐服生等皆显当世。惠帝时，何年老家贫，守道不仕，帝亲幸其庐以受业，终为《易》者宗。

披裘公

披裘公者，吴人也。延陵季子出游，见道中遗金，顾而睹之，与公曰：“取彼金。”公投鏕瞋目拂手而言曰：“何子居之高而视之卑？吾披裘而负薪，岂取遗金者哉？”季子大惊，既谢而问其姓名，曰：“何足语姓名？”

刘驎之

晋刘驎之，字子骥。桓冲到其家，驎之于树条桑。使者致命，驎之曰：“使君既枉驾光临，宜先诸家君。”冲闻大槐，乃造其父。驎之被短褐与冲话言，父使驎之自持浊酒蔬菜供宾。冲命厨人代之，父曰：“若使从者代，非野人之意也。”冲请驎之为长史，固辞。

江上渔父

江上有渔父乘船，知伍子胥奔吴急，乃渡之。胥既渡，解剑值百金与父，父曰：“楚国之法，得伍子胥者爵执圭，岂徒百金剑邪？”不受，一笑刺舟而去。

安丘望之

望之少恬静，不求仕进，号安丘丈人。成帝欲见不得，以其道德深重，常师事焉。望之不以见重为高，日愈损退，为巫医于民间，着《老子章句》。

胡宿

胡宿，字武平，气宇高爽，议论清新。仁恕诚悫，出于自然。平生守道，不以进退为意。在文馆二十余年，语后进曰：“富贵贫贱，莫不有命，士人当修己俟命，毋为造物所嗤。”

朱桃椎

朱桃椎，成都人，淡薄绝俗，被裘曳索，结庐山中。常织芒履置道上，见者曰：“此居士履也。”以米茗置其处易之。

吴隐之

吴隐之，字处默，介立有清操，日晏饫菽，担石无储。与韩康伯邻居，康伯母，殷氏也，谓康伯曰：“汝掌铨衡，必举此辈。”后为广州刺史。酌贪泉诗曰：“古人云此水，一歃怀千金。试使夷齐饮，终当不易心。”及归，妻刘氏赍沉香一片，隐之见之，即投之于湖。

杜林

杜林，字伯山，博治多闻，时称通儒。初客河西，拘于隗嚣，而不屈节。弟成卒，嚣听其持丧归，而遣刺客杨贤遮杀之。贤见林身推鹿车，自载弟丧，叹曰：“我虽小人，何忍杀义士？”因亡去。

管宁

管宁字幼安，少与华歆同席读书。门外有乘轩者过，歆弃书遽往观之，宁耻之而割席，曰：“子非吾友也。”又尝与歆共锄菜地，遇金，宁挥锄不顾，歆则捉而掷之。汉魏之际，居辽东二十年，匿畏藏光，喜遁养浩。魏明帝安车蒲轮，束帛加璧聘之，宁不受。家贫好学，一藜床五十年，当膝处皆穿。

赵抃

赵抃，字阅道。气宇清逸，人不见其喜愠，自号知非子。宋至和中为侍御史，弹劾不避贵戚，京师号为铁面御史。初任成都，以一琴一鹤自随。及其再任，屏去琴鹤，止有苍头执事。公平生日所为事，夜必衣冠露香，拜首告天，若不可告者，不敢为也。元丰初，告老退居于衢，有溪石松竹之胜，与山僧野老游，不复有轩冕志矣。故其诗曰：“轩外长溪溪外山，卷帘空旷水云间。高斋有问如何答？清夜安眠白昼闲。”

夏统

夏统，字仲御，会稽人，隐身不仕。母病笃，诣洛市药。会上巳，洛中王公并至，浮桥车乘如云，统视之蔑如也。贾充引船与语，其应如响，劝之仕，俯而不答。充曰：“卿能作乡土地间曲乎？”曰：“昔曹娥投水，国人哀之，为作河女之章。伍子胥以忠投海，国人哀之，为作小海唱。今欲歌之。”于是以足扣舷，引声清激，大风应至，云雨交集。充令妓女盛服绕船三匝，统危坐如故，若无所闻。充怅然曰：“此吴儿木肠石心也。”

元德秀

德秀，号鲁山。房管叹曰：“见紫芝眉宇，使人名利之心都尽。”天下高其行。缃帙满架，柴车而行，卒惟枕履箪瓢而已。生六十，未尝见女色焉。

裴休

裴休，字公美，兄弟皆塾，昼诵经，夜著书，终年不出户。有馈鹿者，诸生共荐之，休不食，曰：“蔬食犹不足，今一啖肉，后何以继？”

裴坦

裴坦，性简俭。其子娶杨收女，器用皆犀玉。坦命持去，曰：“殃我家矣。”

颜含

颜含，字弘都，有操行。郭璞过舍，欲为之筮。含曰：“年在天，位在人，修己而天不与者，命也；守道而人不知者，性也。自有性命，无劳蓍龟。”

裘万顷

裘万顷，字符量，不乐仕进，以荐者召为司直。在朝赋诗云：“新筑书堂壁未干，马蹄催我上长安。儿时只道为官好，老去方知行路难。千里关山千里念，一番风雨一番寒。何如静坐茅檐下，翠竹苍梧仔细看。”遂促归。

范式

范式，字巨卿，张劭，字符伯，二人相友善，劭卒，式梦劭呼曰：“巨卿，吾以某日某时死矣，子能为我一及于葬乎？”式即驰赴。未至而丧已发，将至圹，柩不肯进，其母抚之曰：“元伯岂有望耶？”移时，见有素车白马，号哭而来，其母曰：“必巨卿也。”式因执绋引，柩乃前。

郭延卿

郭延卿者，西京人也，少与张文定公、吕文穆公游，以文行称于乡闾。张吕作相，更荐之，延卿不就。葺幽亭，艺花木自娱，足迹不及城市。年八十余。钱文僖惟演时留守西京，通判谢绛，掌书记尹洙，推官欧阳修，皆一时闻人也。一日，惟演率僚属出郭往游，去其居一里许，屏骑从访之，不告以名氏，延卿欣然接之，道服对谈而已。延卿笑曰：“陋居罕有过从，而平日所见之人，亦无诸君者，老夫甚惬，愿少留，花下小酌。”于是以陶尊果蔌以进。惟演喜其野逸，为满引不辞。既而吏揖于前，报曰：“申牌。”府吏牙兵已满庭中矣。延卿徐曰：“公等何官而从吏之多若此也？”洙曰：“留守相公也。”延卿笑曰：“不图相国肯访野人。”遂相与大笑。又曰：“诸公尚能饮否？”惟演欣然从之，盘无少加于前，而谈笑自若。日入辞去，延卿送之门，顾曰：“老病不能造谢，希勿讶也。”惟演辈登车，茫然自失。翌日，语僚属曰：“此真隐者也，彼视富贵为何等物也？”叹息累日不止。

挚峻

挚峻，字伯陵，京兆长安人也。少治清节，与太史令司马迁交好，峻独退身修德，隐于岍山。迁即亲贵，乃以书劝峻进曰：“迁闻君子所贵乎道者三：太上立德，其次立言，其次立功。伏惟伯陵材能绝人，高尚其志，以善厥身，冰清玉洁，不以细行荷累其名，固已贵矣，然未尽太上之所由也。愿先生少致意焉。”峻报书曰：“峻闻古之君子料能而行，度德而处，故悔吝去其身。利不可以虚受，名不可以苟得。汉兴以来，帝王之道，于斯始显。能者见利，不肖者自屏，亦其时也。《周易》；‘大君有命，小人勿用。’徒欲偃仰从容，以游余齿耳。”峻之守节不移如此。迁居太史官，为李陵游说，下腐刑，果以悔吝被辱。峻遂高尚不仕，卒于岍。岍人立祠，号曰岍居士，世奉祀之不绝。

成公

成公，成帝时人，自隐姓名，常诵经，不交世利，时人号曰成公。成帝出游，问之，成公不屈节。上曰：“朕能富贵人，能杀人，子何逆朕？”成公曰：“陛下能贵人，臣能不受陛下之官；陛下能富人，臣能不受陛下之禄；陛下能杀人，臣能不犯陛下之法。”上不能折，使郎二人就受政事十二篇。

宋胜之

宋胜之者，南阳安众人也，少孤，年五岁失父母，家于谷城聚中，孝慕甚笃，聚中化之，少长有礼。胜之每行，见老人担负，辄以身代之，猎得禽兽，尝分肉与有亲者。贫依娣居，数岁，乃至长安受《易》，通明，以信义见称。从兄褒为东平内史，遣使召之，胜之曰：“众人所乐者，非胜之愿也。”乃去，游太原，从郇越牧羊，以琴书自娱。丞相孔光闻而就太原辟之，不至。元始三年，病卒于太原。

张仲蔚

张仲蔚者，平陵人也。与同郡魏景卿俱修道德，隐身不仕。明天官博物，善属文，好诗赋。常居穷素，所处蓬蒿没人，闭门养性，不治荣名。时人莫识，惟刘龚知之。

严遵

严遵，字君平，蜀人也，隐居不仕。常卖卜于成都市，日得百钱以自给。卜讫，则闭肆下帘，以著书为事。扬雄少从之游，屡称其德。李强为益州牧，喜曰：“吾得君平为从事足矣。”雄曰：“君可备礼与相见，其人不可屈也。”王凤请交，不许。蜀有富人罗冲者，问君平曰：“君何以不仕？”君平曰：“无以自发。”冲为君平具车马衣粮，君平曰：“吾病耳，非不足也。我有余而子不足，奈何以不足奉有余？”冲曰：“吾有万金，子无担石。乃云有余，不亦谬乎？”君平曰：“不然，吾前宿子家，人定而役未息，昼夜汲汲，未尝有足。今我以卜为业，不下床而钱自至，犹余数百，尘埃厚寸，不知所用，此非我有余而子不足邪？”冲大惭。君平叹曰：“益我货者损我神，生我名者杀我身，故不仕也。”时人服之。

彭城老父

彭城老父者，楚之隐人也。见汉室衰，乃自隐修道，不治名利，至年九十余。王莽时，征故光禄大夫龚胜，欲为太子师友，祭酒耻事二姓，莽迫之，胜遂不食而死。莽使者及郡守以下会敛者数百人。老父痛胜以名致祸，乃独入哭胜甚悲，既而曰：“嗟乎！熏以香自烧，膏以明自销，龚先生竟夭天年，非吾徒也。”哭毕而趋出，众莫知其谁也。

向长

向长，字子平，河内朝歌人也。隐居不仕，性尚中和，好通《老》、《易》。贫无资食，好事者更馈焉，受之取足而反其余。王莽大司空王邑辟之连年，乃至，欲荐之于莽，固辞乃止。潜隐于家，读《易》至损益卦，喟然叹曰：“吾已知富不如贫，贵不如贱，但未知死何如生耳。”建武中，男女娶嫁既毕，敕断家事：“勿相关，当如我死也。”于是遂肆意与同好北海禽庆，俱游五岳名山，竟不知所终。

严光

严光，字子陵，会稽余姚人也。少有高名，同光武游学。及帝即位，光乃变易姓名，隐遁不见。帝思其贤，乃物色求之。后齐国上言，有一男子，披羊裘钓泽中。帝疑光也，乃遣安车玄纁聘之，三反而后至。车驾即日幸其馆，光卧不起，帝即卧所抚其腹曰：“咄咄子陵，不可相助为理邪？”光又眠不应。良久，乃张目而言曰：“昔唐尧着德，巢父洗耳，士故有志，何至相迫乎？”帝曰：“子陵，我竟不能下汝邪？”于是，升舆叹息而去。复引光入，论道旧故，相对累日，因共偃卧。除为谏议大夫，不屈，及耕于富春山。后人名其钓处为严陵濑焉。建武十七年后，复特征不至，年八十终于家。

东海隐者

东海隐者，不知何许人也，汉故司直王良之友。建武中，良之清节征用，历位至一年，复还。友不肯见，而让之曰：“不有忠信奇谋，而取大位，自知无德，曷为致此，而复遽去，何往来屑屑不惮烦也？”遂拒良，终身不纳，论者高之。

梁鸿

梁鸿，字伯鸾，扶风平陵人也。遭乱世，受业太学，博览不为章句。学毕，乃牧豕上林苑中。曾误遗火，延及他舍，鸿乃寻所烧者，问所失去，悉以豕偿之。其主犹以为少，乃又以身居作，执勤不懈。邻家耆老见鸿非庸人，乃共责让主人，而称鸿长者。于是始敬异焉，悉还其豕，鸿不受而去。归乡里，势家慕其高节，多欲女之，鸿并绝不娶。同县孟氏有女，状丑，择对不嫁。父母问其故，女曰：“欲得贤如梁伯鸾者。”鸿闻而聘之。及嫁，始以装饰入门，七日而鸿不答。妻乃下请，鸿曰：“吾欲裘褐之人，可与俱隐深山者尔，今乃衣绮缟，傅粉墨，岂鸿所愿哉？”妻曰：“以观夫子之志耳，妾自有隐居之服。”乃更为四椎髻，着布衣，操作而前。鸿大喜曰：“此真梁鸿妻也，能奉我矣。”字之曰德曜孟光。居有顷，乃共入霸陵山中，以耕织为业。咏诗书，弹琴以自娱。仰慕前世高士，而为四皓以来二十四人作颂。因东出关，过京师，作《五噫》之歌。肃宗求鸿不得，乃易姓运期，名耀，字候光，与妻子居齐鲁之间。有顷，又去适吴，居皋伯通庑下，为人赁舂。每归，妻为具食，举案齐眉。伯通察而异之，乃方舍于家。鸿潜闭著书十余篇。疾，且告主人曰：“昔延陵季子，葬于嬴博之间，不归乡里，慎勿令我子持丧归去。”及卒，伯通等为求葬地于吴要离冢旁。

高恢

高恢，字伯达，京兆人也，少治老子经，恬虚不营世务。与梁鸿善，隐于华阴山中。及鸿东游，思恢，作诗曰：“鸟嘤嘤兮友之期，念高子兮仆怀思，想念恢兮爰集兹。”二人遂不复相见。恢亦高抗匿耀，终身不仕焉。

韩康

韩康，字伯休，京兆霸陵人也。常游名山采药，卖于长安市中，口不二价者三十余年。时有女子买药于康，怒康守价，乃曰：“公是韩伯休邪？乃不二价乎？”康难曰：“我欲避名，今区区女子皆知有我，何用药为？”遂遁入霸陵山中。博士公交车连征不至，桓帝时，乃备玄纁安车以聘之。使者奉诏造康，康不得已，乃佯许诺，辞安车，自乘柴车，冒晨先发。至亭，亭长以韩征君当过，方发人牛修道桥，及见康柴车幅巾，以为田叟也，使夺其牛，即释驾与之。有顷，使者至，知之，欲奏杀亭长。康曰：“老子与之，非夺也，亭长何罪？”乃止。康因中路逃去，以寿考终。

台佟

台佟，字孝威，魏郡邺人也。不仕，隐武安山中峰，凿穴而居，采药。自建业初，中州辟不就。魏郡刺史执枣栗为贽见佟，语良久，刺史曰：“孝威居身如此，甚苦如何？”佟曰：“佟幸得保终正性，存神养和，不屏营于世事以劳其精，除可欲之志，恬淡自得，不苦也。如明使君绥抚牧养，夕惕匪忒，反不苦邪？”遂去，隐逸终身不见。

丘欣

丘欣，字季春，扶风人也。少有大材，自谓无伍，傲世不与俗人为群。郡守召，始见，曰：“明府欲臣欣邪？友欣邪？师欣耶？明府所以尊宠人者，极于功曹；所以荣禄人者，已于孝廉。一极一已，皆欣所不用也。”郡守异之，遂不敢屈。

矫慎

矫慎，字仲彦，扶风茂陵人也。少慕松乔导引之术，隐遁山谷，与南郡太守马融，并州刺史苏章，乡里并时，然二人纯远不及慎也。汝南吴苍甚重之，因遗书以观其志曰：“盖闻黄老之言，乘虚入冥，藏身远遁；亦有理国养人，施于为政。至如登山绝迹，神不着其证，人不睹其验，吾从先生欲其可者，于意何如？昔伊尹不怀道以待尧舜之君，方今明明，四海开辟，巢许无为，箕山夷齐，悔入首阳，足下审能骑龙弄凤，翔嬉云间者，亦非狐兔燕雀所敢谋也。”慎不答。年七十余，竟不肯娶。后忽归家，自言死日，及期果卒。后人有见慎于敦煌者，故前世异之，或云神仙焉。慎同郡马瑶，隐于汧山，以兔置为事，所居俗化，百姓美之，号马牧先生焉。

法真

法真，字高卿，扶风郿人也。学无常家，博通内外图典，关西号为大儒，弟子自远而负笈，尝数百人。真性恬静寡欲，不涉人间事。太守请见之，真乃幅巾诣谒。太守曰：“昔鲁哀公虽为不肖，而仲尼称臣。太守虚薄，欲以功曹相屈，光赞本朝，何如？”真曰：“以明府见待有礼，故敢自同宾末，若欲吏之，真将在北山之北，南山之南矣。”太守戄然不敢复言。凡辟公府贤良，皆不就。同郡田羽荐真曰：“处士法真，体兼四业，学穷典奥，幽居恬泊，乐以忘忧，将蹈老氏之高天，不为玄纁屈也。臣愿圣朝就加衮职，必能唱清庙之歌，致来仪之凤矣。”会顺帝西巡，羽又荐之，帝虚心欲致，前后四征。真曰：“吾既不能遁形远世，岂饮洗耳之水哉？”遂深自隐绝，终不降屈。友人郭正称之曰：“法真名可得闻，身难得见，逃名而名我随，避名而名我追，可谓百世之师者矣。”乃共刊石颂之，号曰玄德先生。年八十九，中平五年以寿终。

汉滨老父

汉滨老父者，不知何许人也。桓帝延熹中，幸竟陵，过云梦，临沔水，百姓莫不观者，有老父独耕不辍。尚书郎南阳张温异之，使问曰：“人皆来观，老父独不辍，何也？”老父笑而不答。温下道百步，自与言。老父曰：“我野人也，不达斯语。请问天下乱而立天子邪？理而立天子邪？立天子以父天下邪？役天下以奉天子邪？昔圣王宰世，茅茨采椽，而万人以宁；今子之君，劳人自纵，逸游无忌，吾为子羞之，子何忍欲人观之乎？”温大惭。问其姓名，不告而去。

徐穉

徐穉，字孺子，豫章南昌人也。少以经行高于南州，桓帝时，汝南陈蕃为豫章太守，因推荐穉于朝廷，由是五举孝廉贤良，皆不就；连辟公府，不诣，未尝答命。公薨，辄身自赴吊。太守黄琼亦尝辟穉，至琼薨，归葬江夏。穉既闻，即负笈徒步豫章三千余里，至江夏琼墓前致酹而哭之。后公交车三征不就，以寿终。

郭太

郭太，字林宗，太原人也。少事父母，以孝闻。身长八尺余，家贫，郡县欲以为吏，叹曰：“丈夫何能执鞭斗筲哉？”乃辞母，与同县宗仲至京师，从屈伯彦学《春秋》。博洽无不通，又审于人物，由是名著于陈梁之间。步行遇雨，巾一角垫，众人慕之，皆故折巾角。士争往从之，载策盈车。凡太知之于无名之中六十余人，皆先言后验。以母丧归，徐穉来吊，以生刍一束赖太庐前而去。太曰：“此必南州高士徐孺子也。诗不云乎？‘生刍一束，其人如玉，’吾不堪此喻耳。”

申屠蟠

申屠蟠，字子龙，陈留外黄人也。少有名节。同县缑氏女玉为父报仇，外黄令梁丑欲论杀玉。蟠时年十五，为诸生，进谏曰：“玉之节义，足以感无耻之孙，激忍辱之子，不遭明时，尚当表旌庐墓，况在清听而不加哀矜？”丑善其言，乃为谳得减死论，乡人称之。蟠父母卒，哀毁思慕，不饮酒食肉十余年。遂隐居，学治《京氏易》，《严氏春秋》，《小戴礼》，三业先通，因博贯五经，兼明图纬。学无常师，始与济阴王子居同在太学，子居病困，以身托蟠。蟠即步负其丧至济阴，遇司隶从事于河巩之间，从事义之，为符传护送蟠，蟠不肯，投传于地而去。事毕还家。前后凡蒲车特征，皆不就。年七十四，以寿终。

袁闳

袁闳，字夏甫，汝南人也。筑室于庭中，闭门不见客。旦暮于室中向母礼拜，虽子往亦不得见也。子亦向户拜而去。首不着巾，身无单衣，足着木履，母死不列服位。公交车两征不诣。范滂美而称之曰：“隐不违亲，贞不绝俗，可谓至贤矣。”

姜肱

姜肱，字伯淮，彭城广戚人也，家世名族，兄弟三人，皆孝行着闻。肱年最长，与二弟仲海、季江同被卧，甚相亲友，及长各娶，兄弟相爱，不能相离。肱习学五经，兼明星纬。弟子自远方至者三千余人，声重于时。凡一举孝廉，十辟公府，九举有道，至孝贤良，公交车三征，皆不就，仲季亦不应征辟。建宁二年，灵帝诏征为犍为太守，肱得诏，乃告其友曰：“吾以虚获实，遂籍声价，盛明之世，尚不委质，况今政在私门哉？”乃隐身遁命，乘船浮海，使者追之不及。再以玄纁聘，不就。即拜太中大夫，又逃不受诏。名振于天下。年七十七。卒于家。

郑玄

郑玄，字康成，北海高密人也。八世祖崇，汉尚书。玄少好学，长八尺余，须眉美秀，姿容甚伟。习《孝经》、《论语》兼通《京氏》、《公羊春秋》、《三正历》、《九章算术》，《周官》、《礼记》、《左氏春秋》。大将军何进辟玄，州郡迫胁，不得已而诣。进设几杖之礼以待玄，玄以幅巾见进，一宿而逃去。公府前后十余辟，并不就。

任安

任安，字定祖。少好学，隐山不营名利，时人称安曰任孔子。连辟不就，建安中读《史记鲁连传》，叹曰，“性以洁白为治，情以得志为乐，性治情得，体道而不忧。彼弃我取，与时而无争。”遂终身不仕，时人号为任征君云。

庞公

庞公者，南郡襄阳人也，居岘山之南，未尝入城府，夫妻相敬如宾。荆州刺史刘表延请不能屈，乃就候之曰：“夫保全一身，孰若保全天下乎？”庞公笑曰：“鸿鹄巢于高林之上，暮而得所栖；鼋鼍穴于深渊之下，夕而得所宿。夫趣舍行止，亦人之巢穴也，且各得其栖宿而已，天下非所保也。”因释耕于垄上，而妻子耘于前。表指而问曰：“先生苦居畎亩，而不肯官禄，后世何以遗子孙乎？”庞公曰：“世人皆遗之以危，今独遗之以安，虽所遗不同，未为无所遗也。”表叹息而去。后遂携其妻子登鹿门山，因采药不反。

焦先

焦先，字孝然，世莫知其所出也，或言生汉末。及魏受禅，常结草为庐于河之湄，浊止其中。冬夏袒不着衣，卧不设席，又无草蓐，以身亲土，其体垢污皆如泥滓，不行人间。或数日一食，行不由邪径，目不与女子迕视，口未尝言，虽有警急，不与人语。后野火烧其庐，先因露寝，遭冬雪大至，先袒卧不移，人以为死，就视如故。后百余岁卒。

陶潜

陶潜，字渊明，或云字深明，名元亮。浔阳柴桑人，晋大司马侃之曾孙也。少有高趣，宅边有五柳树，故尝着《五柳先生传》云：“先生不知何许人，不详姓字。闲静少言，不慕荣利。好读书，不求甚解，每有会意，欣然忘食。性嗜酒，而家贫不能恒得，亲旧知其如此，或置酒招之，造饮辄尽，期在必醉，既醉而退，曾不吝情去留。环堵萧然，不蔽风日，短褐穿结，箪瓢屡空，晏如也。常着文章自娱，颇示己志，忘怀得失，以此自终。”其自序如此，盖以自况，时人谓之实录。义熙末，征为著作佐郎，不就。江州刺史王弘欲识之，不能致也。潜尝往庐山，弘令潜故人庞通之，持酒具于半道栗里要之。潜有脚疾，使一门生二儿举篮舆，及至，欣然便共饮酌。俄顷，弘至，亦无忤也。先是，颜延之为刘柳后军功曹，在浔阳与潜情款，后为始安郡，经过潜，每往必酣饮至醉。弘欲要延之一坐，弥日不得。延之临去，留二万钱与潜，潜悉送酒家，稍就取酒。尝九月九日无酒，出宅边菊丛中坐，久之，逢弘送酒至，即便就酌，醉而后归。潜不解音声，而畜素琴一张，每有酒适，辄抚弄以寄其意。贵贱造之者，有酒辄设，潜若先醉，便语客：“我醉欲眠卿可去。”其真率如此。郡将候潜，逢其酒熟，取头上葛巾漉酒，毕，还复着之。

宗炳

宗炳，字少文，南阳人也。武帝辟为主簿，不起。问其故，答曰：“栖丘饮谷三十余年，岂可于王门折腰作趋走吏乎！”武帝善其对而止。少文妙善琴书图画，精于言理，每游山水，往辄忘归。兄臧为南平太守，逼与俱还，乃于江陵三湖立宅，闲居无事。好山水，爱远游，西陟荆巫，南登衡岳，因结宇衡山，欲怀尚平之志。有疾还江陵，叹曰：“老疾俱至，名山恐难遍睹，唯澄怀观道，卧以游之。”凡所游履，皆图之于室，谓人曰：“抚琴动操，欲令众山皆响。”古有《金石弄》，为诸桓所重，桓氏亡，其声遂绝，唯少文传焉。文帝遣乐师杨观就受之。

孔淳之

孔淳之，字彦深，鲁人，居会稽郯县。性好山水，每有所游，必穷其幽遐，或旬日忘归。尝游山，遇沙门释法崇，因留共此，遂停三载。法崇叹曰：“缅想人外三十年矣，今乃倾盖于兹，不觉老之将至也。”及淳之还，乃不告以姓。除著作佐郎，太尉参军，并不就。与征士戴颙、王弘之及王敬弘等，共为人外之游。又申以婚姻，敬弘以女适淳之子尚，遂以乌羊系所乘车辕，提壶为礼，至则尽欢共饮，迄暮而归。或怪其如此，答曰：“固亦农夫田父之礼也。”时会稽太守谢方明苦要之，不能致，使谓曰：“苟不入吾郡，何为入吾郭？”淳之笑曰：“潜游者不识其水，巢栖者非辨其林，飞沉所至，何问其主？”终不肯往。元嘉初，复征为散骑侍郎，乃逃于上虞县界，家人莫知所在。

陶弘景

陶弘景，字通明，秣陵人也。幼有异操，年四五岁，恒以荻为笔，画灰中学书。至十岁，得葛洪《神仙传》，昼夜研寻，便有养生之志。谓人曰：“仰青云，睹白日，不觉为远矣。”神仪明秀，朗目疏眉，细形，长额，耸耳。右膝有数十黑子，作七星文。读书万余卷，一事不知以为深耻。善琴棋，工草隶，朝请虽在朱门，闭影不交外物，唯以披阅为务，朝仪故事多所取焉。家贫，求宰县不遂。永明十年，脱朝服，挂神武门，上表辞禄，诏许之赐以束帛，敕所在月给茯苓五斤，白蜜三斤，以供服饵之需。景为人圆通谦谨，出处冥会，心如明镜，遇物便了，言无烦舛，有亦随觉。永元初，更筑三层楼，弘景处其上，弟子居其中，宾客至其下，与物遂绝，唯一家僮得至其所。本便马善射，晚皆不为，唯听吹笙而已。物爱松风，庭院皆植松，每闻其响，欣然为乐。有时独游泉石，望见者以为仙人。性好著述，尚奇异，顾惜光景，老而弥笃。尤明阴阳五行，风角星算，山川地理，方圆产物，医术本草。所著《学苑百卷》、《孝经论语集注》、《帝代年历》、《本草集注》、《效验方》、《肘后百一方》、《古今州郡记》、《图象集要》及《玉匮记》、《七曜新旧术疏》、《占候合丹法式》，皆秘密不传；及撰而未讫，又十部，唯弟子得之。卒年八十五，谥贞白先生。

马枢

马枢，字要理，扶风人。六岁能诵《孝经》、《论语》、《老子》，及长，博极经史，尤善佛经，及《周易》、《老子》，义分派别，转变无穷，论者拱默听受而已，纶甚嘉之。寻遇侯景之乱，刺史王纶举兵授台城，乃留书二万卷付枢，枢肆志寻览，殆将周遍，乃喟然叹曰：“吾闻贵爵位者，以巢由为桎梏；爱山林者，以伊吕为管库。束名实，则刍芥柱下之言；玩清虚，则糠秕席上之说。稽之笃论，亦各从其好也。比求志之士，望涂而息，岂天之不惠高尚，何山林之无闻甚乎？”乃隐于茅山，有终焉之志。陈元嘉元年，文帝征为度支尚书，辞不应命。枢少属乱离，凡所居处，盗贼不入，依托者，常数百家。目精洞黄，能视暗中物。有白燕一双，巢其庭树，驯狎檐庑，时至几案，春来秋去，几三十年。

孙登

孙登，字公和，汲郡人，无家属，于郡北山为土窟居之。好读《易》，抚一弦琴。性无恚怒，人或投诸水中，欲观其怒，登既出，便大笑。尝住宜阳山，有作炭人见之，知非常人，与语，登亦不应。文帝闻之，使阮籍往观，既见，与语亦不应。嵇康又从之游，三年问其所图，终不答。康将别，谓曰：“先生竟无言乎？”登乃曰：“子识火乎？火生而有光，而不用其光，果在于用光。人生而有才，而不用其才，果在于用才。故用光在乎得薪，所以保其耀；用才在乎识真，所以全其年。今子才多识寡，难乎免于今之世矣。子无求乎？”康不能用，果遭非命。乃作幽愤诗曰：“昔惭柳下，今愧孙登。”竟不知其所终。

董京

董京，字威辇，不知何郡人。初与陇西计吏俱至洛阳，被发而行，逍遥吟咏。常宿白社中，孙楚时为著作，数就社中与语。后数年遁去，莫知所之。于其寝处，惟有一石竹子，及诗二篇。其一曰：“干道刚简，坤体敦密。芒芒大素，是则是述。末世流奔，以文代质。悠悠世事，孰知其实？逝将去此，至虚归我，自然之室。”又曰：“孔子不遇时，彼感麟，麟乎麟乎，胡不遁世以存真？”

范乔

范乔，字伯孙，陈留外黄人。年二岁时，祖馨临终抚乔首曰：“恨不见汝成人。”因以所用砚与之。至五岁，祖母以告乔，乔便执砚涕泣。九岁请学，在同辈之中，言无媟辞。光禄大夫李铨尝论扬雄才学优于刘向，乔以为向定一代之书，正群籍之篇，使雄当之，故非所长。遂着《刘扬优劣论》，文多不载。乔前后辟举，皆不就。初，乔邑人腊夕盗斫其树，人有告者，乔佯不闻，邑人愧而归之。乔往喻曰：“卿节日取柴，欲与父母相欢娱耳，何以愧为？”外黄令高顾叹曰：“诸士大夫未有不及私者，而范伯孙恂恂率道，名讳未尝经于官曹，士之贵异，于今而见。”元康八年卒。

鲁褒

鲁褒，字符道，南阳人。好学多闻，以贫素自立。元康之后，纲纪大坏，褒伤时之贪鄙，乃隐姓名，而着《钱神论》，略曰：“钱之为体，有乾坤之象，内则其方，外则其圆。其积如山，其流如川；动静有时，行藏有节；市井便易，不患耗折。难折象寿，不匮象道，故能长久，为世神宝。亲之如兄，字曰孔方。失之则贫弱，得之则富昌。无翼而飞，无足而走。解严毅之颜，开难发之口。钱多者处前，钱少者居后。钱之为言泉也，无远不往，无幽不至。京邑衣冠，疲劳讲肄，厌闻清谈，对之睡寐，见我家兄，莫不惊视。钱之所佑，吉无不利，何必读书，然后富贵？由此论之，谓为神物。无德而尊，无势而热，排金门而入紫闼，谚曰：钱无耳，可使鬼。凡今之人，惟钱而已。”盖疾时者共传其文。褒不仕，莫知所终。

郭文

郭文，字文举，河内人也。少爱山水，尚嘉遁，每游山林，弥旬忘返。父母终，服毕不娶，辞家游名山，恒着鹿裘葛巾，采竹叶木实贸盐以自供，食有余谷，辄恤穷匮。王导闻其名，遣人迎之。既至，置之西园。温峤尝问：“先生安独无情乎？”文曰：“情由忆生，不忆故无情。”一旦忽求还山，及苏峻反，人皆以为知机。卒，葛洪、庾阐并为作传，赞颂其贤云。

翟庄

翟庄，字祖休，浔阳人。少以孝友著名，耕而后食。惟以弋钓为事。及长，不复猎，或问：“渔猎同是害生之事，而先生止去其一，何哉？”庄曰：“猎自我，钓自物，未能顿尽，故吾先节其甚者。且夫贪饵吞钩，岂我哉？”时人以为知言。晚节亦不复钓，端居荜门，命征，并不就，卒。

宋纤

宋纤，字令艾，敦煌人。少有远操，沉靖不与世交，居于酒泉南山，弟子受业三千余人，不应州郡辟命。时太守杨宜，画其像于阁上，出入视之，作颂曰：“为枕何石？为漱何流？身不可见，名不可求。”酒泉太守马岌具威仪，鸣饶鼓，造焉，纤高楼重阁，拒而不见。岌叹曰：“名可闻，而身不可见；德可仰，而形不可睹。吾今而后，知先生人中之龙也。”铭诗于石壁，曰：“丹崖百丈，青壁万寻，奇木蓊郁，蔚若邓林。其人如玉，维国之琛。室迩人遐，实劳我心。”年八一，笃学不倦，卒谥曰玄虚先生。

王绩

王绩，字无功，绛州人。性简放，不喜拜揖。兄通，隋末大儒也，聚徒河汾间，仿古作六经，又为《中说》。有奴婢数人种黍，春秋酿酒，养凫雁，莳药草自供。以《周易》、《老子》、《庄子》置床头，他书罕读也。游北山东皋著书，自号东皋子。绩之任，以醉失职，乡人靳之， 【靳，居折反。】 托无心子以见趣，曰：“无心子居越，越王不知其大人也，拘之仕，无喜色。越国法：秽行者不齿。俄而无心子以秽行闻，王黜之，无愠色。退而适茫荡之野，过动之邑，而见机士。机士抚髀 【髀，部祁反。】 曰：‘嘻，子贤者而以罪废邪？’无心子不应。机士曰：‘愿见教。’‘子闻蜚廉氏马乎？一者朱鬣白毳，龙骼凤臆， 【骼，古伯反。】 骤驰如舞，终日不释辔，而以热死。一者垂头昂尾，驼颈貉膝，蹄啮善蹶，弃诸野，终年而肥。’夫凤不憎山栖，龙不羞泥蟠，君子不苟洁以罹患，不避秽而养精也。”其自处如此。

孙思邈

孙思邈，京兆人，通百家说，善言老子、庄周。思邈于阴阳推步医药无不善。孟诜、卢照邻等有恶疾，不可为，感而问曰：“高医愈疾，奈何？”答曰：“天有四时五行，寒暑迭居，和为雨，怒为风，凝为霜雪，张为虹霓，天常数也。人之四肢五脏，一觉一寐， 【觉，古孝反。】 吐纳往来，流为荣卫，彰为气色，发为音声，人常数也。阴用其形，阴用其精，天人之所同也。失则蒸生热，否生寒，结为瘤赘， 【瘤音留。赘，之芮反。】 陷为痈疽，奔则喘乏，渴则焦槁，发乎面，动乎形。天地亦然，五纬缩赢，孛彗飞流，其危证也。寒暑不时，蒸否也。石立土踊，是其瘤赘。山崩土陷，是其痈疽。奔风暴雨，是其喘乏。川渎竭涸，是其焦槁。高医导以药石，救以砭剂。 【砭，甫廉反。】 圣人和以至德，辅以人事。故体有可愈之疾，天有可振之灾。”照邻曰：“人事奈何？”曰：“心为之君。君尚恭，故欲小。《诗》曰：‘如临深渊，如履薄冰。’小之谓也。胆为之将，以果决为务，故欲大。《诗》曰：“赳赳武夫，公侯干城。’大之谓也。仁者静，地之象，故欲方。《传》曰：‘不为利回，不为义疚。’方之谓也。智者动，天之象，故欲圆。《易》曰：‘见机而作，不俟终日。’圆之谓也。”复问养性之要，答曰：“天有盈虚，人有屯危，不自慎，不能济也。故养性必先知自慎也。慎以畏为本，士无畏，则简仁义；农无畏，则堕稼穑；工无畏，则慢规矩；商无畏，则货不殖；子无畏，则忘孝；父无畏，则废慈；臣无畏，则勋不立；君无畏，则乱不治。是以太上畏道，其次畏天，其次畏物，其次畏人，其次畏身。忧于身者，不拘于人；慎于小者，不惧于大；戒于近者，不侮于远。如此，则人事毕矣。”卒年百岁。

田游岩

田游岩，京兆人。永徽时， 【高宗初。】 补太学生。罢归，入太白山，母及妻皆有方外志。后入箕山，居许由冢旁，自号许由东邻。频召不出。高宗幸蒿山，亲至其门，游岂野服出拜，仪止谨朴。帝谓曰：“先生比得佳否？”答曰：“臣所谓泉石膏肓， 【肓，呼光反。】 烟霞痼疾者也。”

吴筠

吴筠，字贞节，华阴人。通经谊，性高鲠，不耐沉浮于时，去居嵩山。玄宗遣使召见，与语甚悦，敕待诏翰林，献《玄纲》三篇。帝尝问道，对曰：“深于道者，无如《老子》五千文，其余徒丧纸札耳。”复问神仙冶炼法，对曰：“此野人事，积岁月求之，非人主宜留意。”筠每开陈，皆名教世务，以微言讽，天子重之。恳求还嵩山，诏为立道馆。大历中卒。

潘师正

潘师正，贝州人，居逍遥谷。高宗幸东都，召见问所须，对曰：“茂松清泉，臣所须也，既不乏矣。”帝尊异之，诏即其庐作崇唐观。时太常献新乐，帝更名《祈仙望仙翘仙曲》。卒年九十八，谥体玄先生。

司马承祯

司马承祯，字子微，洛州人。事潘师正，传辟谷、导引术，无不通，师正异之。曰：“我得陶隐居正一法，逮今四世矣。”因辞去，遍游名山，庐天台， 【山在会稽。】 不出。睿宗召至，问其术，对曰：“为道日损，损之又损，以至于无为。夫心目所知见，每损之尚不能已，况攻异端而增智虑哉？”帝曰：“治身则尔，治国若何？”对曰：“国犹身也，故游心于淡，合气于漠，与物自然，而无私焉，则天下治。”帝嗟叹曰：“广成之言也。”以三体写《老子》，刊正文句，卒年八十九。

杜生五郎

阳翟县有杜生者，不知其名，邑人但谓之杜五郎。所居去县三十五里，惟屋两间，其前空地丈余。杜生不出篱门，已三十年矣。黎阳尉曾访之，问其不出门之因，其人指门前一桑曰：“十五年前，亦曾此下纳凉，但无用于时，偶不出耳。”问其为生，曰：“日惟与人择日，及卖一药，以供饘粥。后，子能耕，自此食足。择日卖药，一切不为。”又问平日何所为，曰：“端坐耳。”问：“颇观书否？”曰：“二十年前曾观《凈名经》，爱其议论，今已忘之，并书亦不知所在久矣。”气韵闲旷，言词清简，有道之士也。盛寒，但布袍草履，室中枵然一榻而已。

张志和

张志和，字子同，婺州金华人，始名龟龄。母梦枫生腹上而产。志和以亲既丧，不复仕，居江湖，自称烟波钓徒，着《玄真子》，亦以自号。有韦诣者，为撰《内解》。志和又着《太易》十五篇，其卦三百六十五。兄鹤龄，恐其遁世不还，为筑室越州东郭，茨以生草，椽栋不施斤斧，豹席棕?。 【?，居勺反。】 每垂钓，不设饵，志不在鱼也。观察使陈少游往见，为终日留，表其居曰“玄真坊”。以门隘，为买地，大其闳，号“回轩巷”。先是门阻流水，无梁，少游为构之，人号大夫桥。帝尝赐奴婢各一，志和配为夫妇，号渔童樵青。陆羽尝问孰为往来者，对曰：“太虚为室，明月为烛，与四海诸公共处，未尝少别，何有往来？”颜真卿为湖州刺史，志和来谒，真卿以舟敝陋，请更之。志和曰：“愿为浮家泛宅，往来苕霅间，” 【苕音条，霅，直甲反。水名，在吴兴。】 辩捷类如此。善图山水，酒酣或击鼓吹笛，舐笔辄成， 【舐，甚尔反。】 尝撰《渔歌》，宪宗图真，求其歌，不能致。李德裕称志和隐而有名，显而无事，不穷不达，严光之比云。

陆羽

陆羽，字鸿渐，复州人。不知所生，或言有僧得诸水滨，畜之。既长，以《易》自筮得渐，“鸿渐于陆，其羽可用为仪”。乃以陆为氏，名而字之。肃宗上元初，更隐苕溪，自称桑苎翁。阖门著书，或独行野中，诵诗击木，徘徊不得意，或恸哭而归，故时谓接舆也。贞元末卒。羽嗜茶，着经三篇，言茶之原之法之具尤备，天下益知饮茶矣。

陆龟蒙

陆龟蒙，字鲁望，少高放，通六经大义，尤明《春秋》。有田数百亩，屋三十楹，田苦下，雨潦则与江通，故常苦饥，身畚锸薅刺无休时。 【薅，乎毛反。除田草。】 或讥其劳，答曰：“尧舜霉瘠， 【霉音眉。霉，垢腐貌。】 禹胼胝，彼圣人也，吾一褐衣，敢不勤乎？”嗜茶，置园顾渚山下，岁取租茶，自判品第。又不喜与流俗交，虽造门不肯见。不乘马，升舟设蓬席，赉束书、茶灶、笔床、钓具往来，时谓江湖散人，或号天随子，甫里先生。自比涪翁，渔父， 【涪音浮。】 江上丈人。后以高士召，不至。李蔚素与善，及当国，召拜拾遗，诏方下，龟蒙卒。

徐则

徐则，东海人，幼沈静，寡嗜欲。受业于周弘正，精于议论，声擅都邑，遂怀栖隐之操。杖策入缙云山，常服巾褐。又入天台山，因绝谷养性，所食惟松水而已。太傅徐陵为之刊山立颂。初，在缙云山，太极真人徐君降之曰：“汝年出八十，当为王者师，然后得道也。”晋王广镇扬州，知其名，手书召之，则谓门人曰：“徐君之言，信而有征。”其后尸解。柳[恐去心加言]赞之曰：“可道非道，常道无名；上德不德，至德无盈。玄风扇矣，而有先生。留符告君，化杖飞声。永思灵迹，曷用摅情？时披素绘，如临赤城。”







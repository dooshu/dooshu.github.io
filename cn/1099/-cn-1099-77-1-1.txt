○祧廟疏 【 祧廟】

臣等議得、禮必緣情而立、義當據古以證今、謹按成周之制天子七廟。三昭三穆。與太祖之廟而七。文王武王為宗。不在數中。故為九廟。盖以后稷為始祖。文武為世室。皆百世不遷。其餘則以次而祧、前乎周則商以契為祖、而湯與三宗百世不遷、後乎周、則宋以僖祖為祖、而太祖與太宗百世不遷、彼時僖祖祧遷、雖曰迭有異議、而大儒程頤朱熹、皆以奉僖祖為祖、為得禮之正、而合人心之同、所謂有其舉之、莫敢廢之者也、國朝　太祖高皇帝、肇建丕圖、追祀四祖、迨至　英宗睿皇帝、龍馭上賓、遂備九廟、在當時則　德祖尊為高祖。以上盖無可推之親。在今日則　德祖尊為始祖。以下固有可祧之主。洪惟　太祖高皇帝、　太宗文皇帝、功德隆盛、如周文武、萬世不祧、懿祖而下、以次逓遷、實惟古制。今伏遇　憲宗純皇帝升祔之日、所有懿祖皇帝神主、義當奉祧。仍於太廟寢殿之後。略倣古者夾室之意。別建一殿九室以事奉藏。况古有祫祭。謂合祧廟與未祧之主。於太祖之廟而祭之。故謂之祫。祫者。合也。今亦宜于歲暮享祭之日。奉迎　懿祖皇帝神主。仍居舊位。以享祫祭之禮。則每歲一祭。視古三年一祫。于禮有加。近欽天監、選到成化二十三年十二月內　憲宗純皇帝神主升祔、太廟後殿未及營建、欲暫請　懿祖皇帝神主、安奉于　德祖皇帝室內、以俟後殿之成、此即所謂毀廟之主、藏于太祖之廟、于義亦安。又按周禮春官大司樂之職、歌中呂、無大濩、以享先妣、謂姜源也、姜源帝嚳之妃、后稷之母、故特立廟以祭之、至宋則元德懿德二皇太后、俱有別廟之享、章憲章懿二皇太后、遂有奉慈之建每歲五享四時薦新上食、並同太廟、茲者恭遇　皇太后祔葬茂陵、所有神主、宜于奉先殿???、近宮室改為別廟。以禮安奉。歲時祭享。悉如太廟奉先殿之儀。仍乞敕奉遷官于祔葬畢日。暫奉神主于茂陵獻殿。以祠　憲宗純皇帝。祔享太廟禮畢。然後啟行。文武百官。各具素服出城奉迎。自大明門進入。就赴別廟。安奉如儀。以是參稽乎情文。庶幾咸合乎典禮。


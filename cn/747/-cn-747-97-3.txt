○劳姚璹玺书

夫严霜之下，识贞松之擅奇；疾风之前，知劲草之为贵。物既有此，人亦宜哉。卿早荷朝恩，委任斯重：居中作相，宏益已多；防边训兵，心力俱尽。岁寒无改，终始不渝。乃眷蜀中，甿俗殷杂，久缺良守，敝於侵渔，政以贿成，人无厝足。是用命卿出镇，寄兹存养。果能揽辔澄清，下车整肃，吏不敢犯，奸无所容，前后纠擿，盖非一绪。贪残之伍，屏迹於列城；剽夺之俦，遁形於外境。讵劳期月，康此黎元。言念德声，良深嘉尚，宜布琅邪之化，当以豫州为法。


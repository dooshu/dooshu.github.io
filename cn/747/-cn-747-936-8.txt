○军容安宅醮词

伏以二象既陈，三灵配位，阴阳陶铸，天地权舆。巢居穴处之君，浇漓未作；上栋下宇之制，缔构云兴。由是取则五行，定规六纪，顺之则福延善著，违之则祸起灾生。考其主张，实惟五帝。臣所居之处，经始有年，土木之用继新，畚锸之功累作，窃恐上干五帝，旁犯众神。又今岁兴修，当行年之位，近则冯氏忽婴疾苦，惧因犯触所成，辄按元科，虔伸醮谢，备三天之旧法，请五帝之灵符。乞降正神，俯流真气，永锡安镇，俾获宁。凶邪不侵，内外康泰，疾厄蠲荡，眷属咸和，青宫增禄祚之文，黑简息灾蒙之数。克勤修奉，以答神功。不任。


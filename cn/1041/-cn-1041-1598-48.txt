袁甫　述易述雅二与赵清臣制帅

六十四卦，惟谦纯吉。

九四大臣，居位以德。

满则易敧，盈兮斯食。

惟谦下人，不违天则。

此则伊何，元无损益。

澄然太空，秉心惟一。

明哲保身，神所辅翊。

持此伪谦，与宋无极。

袁甫

袁甫　述易述雅二与赵清臣制帅

大雅不作，吁谟音希。

公既奏功，衮衣盍归。

归矢尔谟，琅琅劂辞。

用清帝聪，烛于几微。

天位孔艰，夙夜弼违。

逆耳为忠，隐情乃欺。

择乎二者，上帝监兹。

煌煌祖业，忠臣念之。

袁甫


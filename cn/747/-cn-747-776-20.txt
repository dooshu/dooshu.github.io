○为河东公谢相国京兆公第二启

某启：伏奉荣示，伏蒙辟署苛第二子前乡贡进士充摄剑南西川安抚巡官，并赐公牒举者。某去月得杨侍御书题，微传风旨。初如吉梦，终谓戏谈。非不寻思，莫得端绪。今乃竟询仲允，果降嘉招。伸纸发缄，悸魂流汗。何者？某顷居班列，已奉陶甄。口里雌黄，屡加雕焕；胸中梦，过沐涵濡。掀之以顺风，暖之以爱日。兹辰议报，不在他门。一昨叨列土田，谬分旗盖，适当东道，获事西邻。岂望信在言前，荣流意外！坤维接畛，何酬上相之知；坎卦成名，遂报中男之喜。且渠誉乖郗桂，名愧谢兰。未学《周南》《召南》，才得一科一第。纵解问绢，不能负薪。将何以与先生并行，从大夫之後，仰尘帷幄，伫杂簪缨？况襟带禺同，咽喉巴濮，求於安抚，必也机谋。深虑异时，莫副虚伫。然窃寻史传所载，语父子之间，虽石苞独异石崇，而山涛不知山简。亦岂敢保其孱陋，遽遣退藏；但当授以一经，训之大杖。庶将寡过，以谢明恩。染翰衔情，封笺写抱。小人多事，拜台席以犹赊；童子何知，上宾阶而在即。瞻望阍闼，死生以之。伏惟深赐鉴信。谨启。


◇改营太庙定昭穆诏（太和十五年四月己卯）

祖有功，宗有德，自非功德厚者，不得擅祖宗之名，居二祧之庙。仰惟先朝旧事，舛驳不同，难以取准。今将述遵先志，具详礼典，宜制祖宗之号，定将来之法。烈祖有创基之功，世祖有开拓之德，宜为祖宗，百世不迁。而远祖平文，功未多于昭成，然庙号为太祖；道武建业之勋，高于平文，庙号为烈祖。比功校德，以为未允。朕今奉尊道武为太祖，与显祖为二祧，馀者以次而迁。平文既迁，庙唯有六，始今七庙，一则无主。唯当朕躬，此事亦臣子所难言。夫生必有终，人之常理。朕以不德，忝承洪绪，若宗庙之灵，获全首领，以没于地，为昭穆之次，心愿毕矣。必不可豫，设可垂之文，示后必令迁之。（《魏书·礼志》一。经始明堂，改营太庙，诏云云。又见《通典》四十七。）


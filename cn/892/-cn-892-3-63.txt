文集卷六十三


与陈公密　一


以下俱北归

途中喜见令子，得闻动止之详。继领专使手书，且审即日尊体清胜，感慰无量。差借白直兜乘担索，一一仰烦神用。孤旅获济，荷德之心，未易云喻。来日晚方达蒙里，即如所教，出陆至南华。南华留半日，即造宇下，一吐区区，预深欣跃。卷五六





与陈公密　二


行役艰羁，托庇以济。分贶丹剂，拯其衰疾，此意岂可忘哉！其余言谢莫尽。令子昆仲，比辱书示，未暇修答，悚息悚息！曹三班廉干非常，远送，愧感。二绝句发一笑。卷五六





与陈公密　三


穷途栖屑，获见君子，开怀抵掌，为乐未央。公既王事靡宁，某亦归心所薄，匆遽就列，如何可言。别后亟辱惠书，词旨增重，具审起居佳胜，感慰深矣。某已度岭，已无问之忧，行有见蝎之喜。但远德谊，未忘鄙情。新春保练，以需驿召。卷五六





与陈大夫　一


以下俱黄州

某启：秋暑尚尔，不敢造门。伏想起居清胜？借示丞相手简，又承弥勒偈，笔势峻秀，实为奇观。手简谨却驰纳，偈必有别本，辄留箱箧之珍。且欲诵味以洗从来罪垢业障，幸甚幸甚！旦夕当得造谢。人还，不一一。卷五六





与陈大夫　二


某启：辱简，伏承起居清胜。召往山间陪清游，夙昔所愿也。但晚来儿妇病颇加，须且留家中与斟酌药饵。小儿辈不历事，未可委付。不免有违尊命，当蒙仁者情恕也。匆匆布谢，不一一。卷五六





与陈大夫　三


某启：递中奉状，不审已达否？比日起居何如？奉违如宿昔尔，遂两改岁。浮幻变化，念念异观，闲居静照，想已超然。某蒙庇粗遣，遂为黄人矣。何时握手一笑？临书怅然，惟万万珍重。因周宣德行，奉状上问。周令行速，殊草略，乞恕之。比虽不作诗，小词不碍，辄作一首，今录呈，为一笑。九郎不及奉启。卷五六





与陈大夫　四


某启：闲居阙人修写，每用手简通问，甚为率易，想不深责。见报，公遂乞还事，不知信否？然不待引手，脱屣世路，此固烈丈夫之事，回视鄙懦，增愧叹也。园宅日益葺，子孙满前，此乐岂易得哉！唐守常相见否？九郎淹滞，盖其举术之未精富尔。卷五六





与陈大夫　五


某启：近人从南丰来，获手教累幅。存念之厚，不替夙昔，感服深矣。比日伏惟履兹隆暑，起居胜常？某凡百如昨，贱累俱无恙。子由亦时得安讯，皆托余庇也。公微疚，闻已除，且当指射湖外一郡，胡为遂入宫观也？未缘瞻奉，万万以时自重。谨奉启上问，不宣。卷五六





与陈大夫　六


某启：闲居阙人写启，必以情恕。公去愈久矣，贫羸之民，思公益深，真古人在官无赫赫之誉者也。九郎别来计安？今岁科诏，当就何处下文字？明伟已被恩命，欣贺殊深。日望渠过此，不闻来耗，何也？儿子蒙问及，无事，不敢令拜状，恐烦清览。知生事渐缉，仍用画叉藏瓶之法否？此法至要妙，非其人不可妄传，非复戏言，乃真实语也。卷五六





与陈大夫　七


某启：蒙惠竹簟、剪刀等，仰服眷厚。欧阳文忠公云“凉竹簟之暑风”，遂得此味。近日尤复省事少出。去岁冬至，斋居四十九日，息命归根，似有所得。旦夕复夏至，当复闭关却扫。古人云：“化国之日舒以长。”妄想既绝，颓然如葛天氏之民，道家所谓延年却老者，殆谓此乎？若终日汲汲随物上下者，虽享耄期之寿，忽然如白驹之过隙尔。不敢独享此福，辄用分献，想当领纳也。呵呵。卷五六





与陈大夫　八


某启：多日不获请见，伏惟尊候康胜？借示绣佛，奇妙之极，当由天工神俊，非特寻常女工之精丽者也。凡目瞻礼，一洗尘障，幸矣。谨却驰纳，少暇诣谢次。谨奉启，不宣。卷五六





与范梦得　一


以下俱杭倅

久以事牵，不遑奉书，深以为愧。中间安上处及递中捧来教，具审起居佳胜。某旅宦粗遣，春夏间殊少事。近日并觉冗坌，盗贼狱讼常满，盖新法方行故也。疲无状。馆中清佚，至为福地。然知平日交游皆不在，何以为乐？某旬日来，被差本州监试，得闲二十余日。日在中和堂、望海楼闲坐，渐觉快适。有诗数首寄去，以发一笑。卷五六





与范梦得　二


久不奉书，愧负不可言。不审比辰起居佳否？某此粗遣，但亲友疏阔，旅怀牢落尔。屡得蜀公书，知佳健。二家兄书云，每去辄留食，食倍于我辈，此大庆也。频得潞公手笔，皆详悉精好。富公必时见之，闻其似四十许人，信否？君实固甚清。安得此数公无恙，差慰人意。无缘言面，惟顺时自爱。卷五六





与范梦得　三


以下俱翰林

某启：辱教字，审起居佳胜。郊外路远，不当更烦临屈，可且寝罢，有事以书垂谕可也。界纸望示及。来日自不出，只在舟中静坐。惠贶凤团，感意眷之厚。热甚，不谨。卷五六





与范梦得　四


某启：辱教，承台候康胜，为慰。得请知幸，以未谢尚稽谒见，悚息悚息！子功复旧物，甚慰众望。来日方往浴室也。人还，匆匆，不宣。卷五六





与范梦得　五


某启：不肖所得寡薄，惟公爱念，以道义相期，眷予无穷。既别，感恋不可言。乍寒，不审起居安否？某已次陈桥，瞻望益远。惟万万以时自重。不宣。卷五六





与范梦得　六


某启：今日谒告，不克往见。辱教，伏承尊体佳胜。杨君举家服其药多效，亦觉其稳审。然近见王定国云，张安道书云，曾下疏药，数日不能食，又谢之，不满意，颇云云。然不知果尔否。有闻，不敢不尽。卷五六





与范梦得　七


某启：辱简，且审起居佳胜，为慰。和篇高绝，木与种者皆被光华矣。甚幸甚幸！旧句奇伟，试当强勉继作。匆匆，不宣。卷五六





与范梦得　八


某启：违远二年，瞻仰为劳。辱书，承起居佳胜，慰喜可量。觐罢，当往造门，并道区区。不宣。卷五六





与范梦得　九


某启：昨日方叔处领手诲，今又辱书，备增感慰。乍冷，台候胜常？未由诣见，但有钦仰。匆匆上启。卷五六





与范梦得　一〇


南迁

某启：一别俯仰十五年，所喜君子渐用，足为吾道之庆。比日起居何如？某旦夕南迁，后会无期，不能无怅惘也。过扬，见东平公极安，行复见之矣。新著必多，无缘借观，为耿耿尔。乍暄，惟顺候自重。因李豸秀才行，附启上问。不宣。卷五六





与江惇礼　一


以下俱黄州

罪废屏居，忽辱示问，累幅粲然，览之茫然自失。比日侍奉外，起居无恙？仆虽晚生，犹及见君之王父也。追想一时风流贤达，岂可复梦见哉！得所惠书，词章温雅，指趣近道，庶几昔人，三复喜甚。独恨所称道过当，举非其实，想由相爱之深，不觉云耳。自是可略之也。久不得贡父翁书，因家信略为道意。无缘面言，临纸惘惘。卷五六





与江惇礼　二


向示《非国语》之论，鄙意素不然之，但未暇为书尔。所示甚善。柳子之学，大率以礼乐为虚器，以天人为不相知云云。虽多，皆此类耳。此所谓小人无忌惮者，君正之大善。至于《时令》《断刑》《贞符》《四维》之类皆非是，前书论之稍详。今冗迫，粗陈其略，须面见乃尽言。然迂学违世，不敢自是，因君意合，偶复云尔。卷五六





与江惇礼　三


所示徐君，为朝中知之者益众。不肖固尝爱仰，然老朽无状，岂能为之增重。向者亦或从诸公之后，时挂一名，以发扬遗士，而近者不许连名，此事便不继。然所示亦当在心，有问焉固当以此告也。卷五六





与江惇礼　四


叠辱临顾，感怍无量。录示神告，得闻前人伟迹，固后生之幸。然事体不小，未敢辄作文字，非面莫究也。卷五六





与江惇礼　五


十论、十二说已一再读矣，不独叹文辞之美，亦以见尽诚求道之至也。科举数不利，想各有时。穮蓘不废，三年可必也。曾过江游寒溪西山否？见邑人王文甫兄弟，为致意。近有书，必达矣。卷五六





与韩昭文


某启：违远旌棨，忽已数月。改岁，缅惟台候胜常？边徼往还，从者殊劳，日望马首。但迂拙动成罪戾，恐不能及见公之还而去尔。余寒，伏冀为国自重。因任秘校行，谨奉启参候，不宣。卷五七





与胡深父　一


以下俱杭州

某启：自闻下车，日欲作书，纷冗衰病，因循至今。叠辱书诲，感愧交集。比日起居佳胜？未缘瞻奉，伏冀以时保练。卷五七





与胡深父　二


某启：乍到整葺，想劳神用。自浙西数郡，例被霪雨飓风之患，而秀之官吏独以为无灾，以故纷纷至此。想公下车，倍加抚绥，不惜优价广籴，以为嗣岁之备。宪司移文，欲收糙米，此最良策，而搉户专斗所不乐，故妄造言语，聪明所照，必不摇也。病中，手字不谨。卷五七





与胡深父　三


某久与周知录兄弟游，其文行才气，实有过人，不幸遭丧，生计索然，未能东归九江。托迹治下，窃惟仁明必有以安之，不在多言。余托柳令咨白。冗中，不尽区区。卷五七





与胡深父　四


彦霖之政，光绝前后，君复为僚，可喜。船暂辍借，知之。卷五七





与胡深父　五


某以衰病纷冗，裁书不谨，惟恕察。王京兆因会，幸致区区。久不发都下朋旧书，必不罪也。卷五七





与幾道宣义


黄州

某启：久放江湖，务自屏远，书问之废，无足深讶。比日侍奉之暇，起居何如？某凡百如旧。向者以公择在舒，时蒙相过，既去，索然无复往还。每思槛泉之游，宛在目前。闻河决阳武，历下得无有曩日之患乎？得暇，遣数字慰此穷独。乍冷，万万保爱。不宣。卷五七





与任德翁　一


黄州

自蒲老行后，一向冗懒，不作书。子侄来，领手教，感愧无量。仍审尊体佳胜为慰。昆仲首捷，闻之欣快，起我衰病矣。当遂冠天下士，蔡州未足云也。陈季常归，又得动止之详。小四乃能尔，师中不死矣。此间凡事可问小大，更不缕。未期会晤，万万自爱。卷五七





与任德翁　二


赴登州

某启：半月不面，思仰深剧。辱书，承孝履如宜。金陵虽久驻，奉伺不至，知亦滞留如此。某在慈湖夹阻风已累日，今日风亦苦不顺，且寸进前去，恐亦未能远也。不知德翁今晚能到此否？倾渴之至。谨遣人上问。不宣。卷五七





与鲁元翰　一


某启：元翰少卿，宠惠谷帘一器、龙团二枚，仍以新诗为贶，叹咏不已，次韵奉谢：“岩垂匹练千丝落，雷起双龙万物春。此水此茶俱第一，共成三绝鉴中人。”通前共三篇矣，可与一碗豉汤吃。呵呵。卷五七





与鲁元翰　二


公昔遗予以暖肚饼，其直万钱；我今报公，亦以暖肚饼，其价不可言。中空而无眼，故不漏；上直而无耳，故不悬。以活泼泼为内，非汤非水；以赤历历为外，非铜非铅；以念念不忘为项，非解非缚；以了了常知为腹，不方不圆。到希领取，如不肯承当，却以见还。卷五七





与监丞事


示谕赵宗有化去久矣，为一怅然。终南昔尝久居，往来郿、虢、二曲，三邑山川草木，可以坐而默数也。当时李庠彭年监官，与之往还甚熟，斯人今亦不可得也。关中后来豪俊为谁乎？某日夜念归蜀尔，终当一过岐、雍间，徜徉少留，以偿宿昔之意也。君自名臣子，才美渐著，岂复久浮沉里中，宜及今为乐。异时一为世故所縻，求此闲适，岂可复得耶？偶记旧与彭年一诗，彭年读之，盖泪下也。斯人有才而病废，故多感慨，可念可念！聊复录此奉呈，想亦为之惘然也。卷五七





与陈朝请　一


以下俱黄州

某启：钱塘一别，如梦中事。尔后契阔，何所不有？置之不足道也。独中间述古捐馆，有识相吊，矧故人僚吏相爱之深者。然终无一字以解左右，盖罪废穷奇，动辄累人，故往还杜绝。至今思之，惭负无量。昨远辱书问，便欲裁谢，而春夏以来，卧病几百日，今尚苦目疾。再枉手教，喜知尊体康胜，贵眷各佳安。罪废屏居，交游皆断绝，纵复通问，不过相劳愍而已，孰能如公远发药石以振吾过者哉？已往者布出，不可复掩矣，期于不复作而已。无缘一见，临纸耿耿。万万以时自重。不宣。卷五七





与陈朝请　二


某启：每辱不遗，时枉书问，感怍深矣。比日起居佳胜？某自窜逐以来，不复作诗与文字。所谕四望起废，固宿志所愿，但多难畏人，遂不敢尔。其中虽无所云，而好事者巧以酝酿，便生出无穷事也。切望怜察。示谕学琴，足以自娱，私亦欲尔，但老懒不能复劳心尔。有庐山崔闲者，极能此，远来见客，且留之，时令作一弄也。江倅递中辱书，此人回，深欲裁谢。适寒，苦嗽，而此人又告去甚急，故未果，且为道此。其子文格甚高，议论与世俗异矣。可畏。刘宗古近过此，甚安健，绝无迁谪意。江之亲亦可与言过。卷五七






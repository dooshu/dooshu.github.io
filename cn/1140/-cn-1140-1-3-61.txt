皇帝婚礼成上

皇太后徽号九月遣使诏赦天下时奉使无专官臣闰章以刑部主事与使广西广西地险远岁为期是时天下初定水陆驿不备使者裹粮遇舟车乏絶辄三四日不得发衡山以南种火而食人杂虎豹行明年三月始达桂林宣

诏书如典礼明日谒定南王定南王者孔氏名有德拓地定广西者也建藩独秀峯下贵重无与比而巡抚王公一品巡按王公荃可闻闰章名间尝为王言至则王相劳苦命前席具言其平生及用兵粤西曲折已赐食王笑曰君来厚幸往粤地阻兵使者数辈多反自衡永间孤手辟此土监司郡守皆君同榜盍徧游观吾所置吏士使诸郡为治装闰章辞谢曰使於斯职也义无客游王顾眄叱咤自豪言出皆诺无敢後至是色微怫强笑曰向闻若名士故与若驩孤岂肯喣它客者耶已又曰君奉

诏书录黄发诸郡例取诸郡吏奉诏月日还报事乃讫今广西郡县荒远非数月不悉致何坐守郁郁也此中江山奇奥可娱客即徧游两粤亦何不可君行矣抚按两公目余诺谢出时桂城无传舍又重违王意念期远乃下漓江抵平乐梧州二郡所过阳朔诸山棱叠峭诡下涵澂碧不可殚状作粤江赋留苍梧旬日暑雨昼晦蛮洞水多蛟涎毒不可饮挽舟又难上苍梧备兵佥事彭君爌力促余游粤东遂出私钱买棹乘江涨顺流东一日抵肇庆古端州也分巡佥事沈君鼒留避暑为十日饮假馆崧台过端溪购得数砚又三日至广州五羊城登越王台问陆贾说南越王陀处大噉荔枝而西秋七月溯平乐闻贼李定国破衡永薄桂林矣知平乐府尹君明廷亟止余勿往曰俟王师破贼解围行未晩也居顷之定南王自杀桂林城溃浮屍蔽江下余亟道苍梧东归道梗困甚所在山泽盗起剽掠乃取

诏书及邮符裹敝缯中隐姓名与贾人俱至韶州获见海南道林公嗣环巡按广东御史杨公旬瑛二公执手贺无恙饬将吏驿送复出邮符乘传行始余之困於苍梧也守将戒严夹江置礮垒矢石令无纵一人一艇而余从舟载药物或闻王以下诸公谬相重意槖中装多固尼余行是时吏民有敢走者辄斩米斗一金闻贼乘胜至人相视哭余使谓其帅请尽弃舟助战舰裸身归帅义之以小艇送出境是时桂林之变惟巡抚王公先引疾去余或死或亡罕全者余以定南王从臾出游囘次平乐得东向未几平乐陷其守尹君死之而余以先发得免後数岁


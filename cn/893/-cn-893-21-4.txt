登单父陶少府半月台





《山东通志》：半月台，在旧单县城东北隅，相传陶沔所筑。单县，即唐时之单父县也，隶宋州。



陶公有逸兴，不与常人俱。筑台像半月，迥向高城隅。置酒望白云，商飙起寒梧。[一]秋山入远海，桑柘罗平芜。[二]水色渌且明，令人思镜湖。[三]终当过江去，爱此暂踟蹰。

[一]陆机诗：“岁暮商飙飞。”吕延济注：“商飙，秋风也。”



[二]江淹《去故乡赋》：“穷阴匝海，平芜带天。”平芜，庶草丰茂，遥望平坦若剪者也。



[三]镜湖，在会稽、山阴两县界，其水清澈，澄明若镜，故名，详见六卷注。






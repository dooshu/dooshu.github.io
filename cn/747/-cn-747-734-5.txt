○第二问

问。时皆曰：县令之官，为能以化亲於人矣。讯其变化宠最之法。曰：岁益氓几室，赋随而息之，是令之诲人曰：劳氓其来我者，遂其所而保之，吾能使吏不侵，决不渝。一岁曰，侨人籍而不赋；再岁曰，侨人赋而不役。诚著而不衰，四邻之人逋而来者，属袖於道。岁告籍於其郡，达於连帅，即迁之。逋人之邑亦且虚籍以自蔽，累赋於所存。四邻之邑，更教诲以召之，赋累而不能反者，更往而逋之。四土之人，环游不绝，轻去其乡闾，犹脱垢耳。虽恩书亟降，为之濯煦，然犹虚籍为祖，日增而不止。岂褒尤宠最之谬哉！不然，其咎安在？众君子皆含智负能，惟其不惜嘉谋，伫闻通理。


○再生桧赋

桧有再生之瑞，天符圣运之兴。挺松身而鳞皴迥出，布柏业而杳蔼相承。随道既穷，则没身於乱土；唐朝将建，故发德於休徵。原夫日将兴而幽暗皆明，君应期而纤微必表。生於枯朽，证受命於败德之时；长则繁华，示宝祚於延庆之兆。想夫拔陈根而已茂，耸修干以方妍。凌朝而还宜宿露，向晚而尢称新烟。以状而方，生荑之枯杨若此；以理而喻，易叶之僵柳昭然。效殊祥以示后，愿众瑞而居先。嘉其擢本旁荣，抽条迥秀。历朱夏而弥盛，冒霜雪而不朽。应昌业於龙潜之际，岂曰无心；彰圣德於虎视之前，孰云虚受。徒观夫载光紫府，效祉皇家。竦亭亭之柯叶，擢郁郁之辉华。可以播之於万古，可以流之於四遐。是知历数归唐，祯祥启圣。何厚地之朽木，报上天之明命。残阳未落，宫庭之林薮忽生；明月初悬，玉砌之桂华复盛。矧夫贞节独异，高标自持。散芳气而微风乍动，入重阴而宿鸟犹疑。盖天所赞也，亦神以化之。客有生遇明时，身蒙至德。穷胜负於关兆，慕休祥於邦国。敢献赋以扬荣，遂布之於翰墨。


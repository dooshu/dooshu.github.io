手少阳及臂凡二十四穴第二十八


三焦上合手少阳，出于关冲。关冲者，金也。在小指次指之端，去爪甲角如韭叶，手少阳脉之所出也，为井。刺入一分，留三呼，灸三壮。

液门者，水也。在小指次指间陷者中，手少阳脉之所溜也，为荥。刺入三分，灸三壮。

中渚者，木也。在手小指次指本节后陷者中，手少阳脉之所注也，为输。刺入二分，留三呼，灸三壮。

阳池，一名别阳。在手表腕上陷者中，手少阳脉之所过也，为原。刺入二分，留三呼，灸三壮《铜人经》 云：不可灸 。

外关，手少阳络，在腕后二寸陷者中，别走心者。刺入三分，留七呼，灸三壮。

支沟者，火也。在腕后三寸两骨之间陷者中，手少阳脉之所行也，为经。刺入二分，留七呼，灸三壮。

会宗，手少阳郄，在腕后三寸空中。刺入三分，灸三壮。

三阳络，在臂上大交脉，支沟上一寸。不可刺，灸五壮。

四渎，在肘前五寸外廉陷者中。刺入六分，留七呼，灸三壮。

天井者，土也。在肘外大骨之后，肘后一寸两筋间陷者中，屈肘得之，手少阳脉之所入也，为合。刺入一寸，留七呼，灸三壮。

清泠渊，在肘上三寸，伸肘举臂取之。刺入三分，灸三壮。

消泺，在肩下臂外开腋斜肘分下行。刺入六分，灸三壮。《气府论》注云：手少阳脉之会。






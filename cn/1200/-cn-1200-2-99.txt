第九十九不耕卦〔二阳相隔乾天西北〕：一上三下中虚之象

象曰：土急石坚，仰头诉天，耒耜不举，禾稼缺然。

颜曰：内外皆阳，中无人气，润泽不通，耕耨俱废，故仰首诉天以望雨也。

何曰：凡事要当求之则遂，若不求则无成。不耕则饥，不雨则旱。凡事如常，田蚕亦尔。官事屈，求救未应。病沉重可医，行人在外未至。

陈曰：地道阳极，上无阴应，如不耕之田，又如逢旱之田，故曰云云。

刘曰：土急石坚，刚而不和也。仰头诉天，无如之何也。

此课三阳居地位而无应，一阳在上而中位无人，隔绝不能生物。占事皆虚，劳而无成也。

诗曰：有约还如梦，无缘事不成。故人应未遇，千里月空明。


谢赐批荅状

右臣近者恭承天奬获覩圣文共拜封章上尘睿览猥承批答曲谕宸襟捧读再三兢荣失措伏惟皇帝陛下文思抚运勤俭化人锡纯嘏于昊穹散皇明于普率抚柔诸夏煦妪羣生一戎而不复用兵三变而遂至於道然而探玄物表索隐天倪衡石自程雅得观书之趣崆峒顺拜未忘好问之心赜万象于毫厘括九流于指掌眷惟律历垂示吉凶虑南正之失官或畴人之离次博求坠简采摭羣言定黄锺累黍之差正晋豕渡河之谬聿新制作传信方来仍枉神毫序其能事两曜合璧察时变以无疑五色成文覩天章而在上夫何懵昧并预颁宣听广乐於彤庭弥增惝恍得玄珠于赤水但冀缄藏辄希付于石渠庶永传于汗简恭承明诏深谕至怀靡狥下情曲形睿旨仰乾坤之谦德无得而名谅河洛之秘文有时而出在圣神之垂范岂愚瞽之能知唯荷戴于鸿私永镌铭于丹腑


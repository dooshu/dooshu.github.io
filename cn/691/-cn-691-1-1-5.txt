◎昭勇将军

仪征阮芸台阁老，余先伯曼云公己未座主也。兄之师，弟例亦称师，故家大人亦执弟子礼为。道光壬寅，余随侍家大人寓邗上者三阅月，阁老方子告里居，时来燕谈，余得从旁窃窥道范。因私询家大人云："似此福慧具足一代伟人，其祖德宗功不知若何致此。"家大人曰："汝未读吾师《研经室文集》乎？集中载吾师之封翁有昭勇将军者，名玉堂，字琢庵，以武进士起家，侍卫内廷，外擢游击。乾隆初，以湖北苗疆九溪营游击领九溪、沣州、洞庭、常德四营兵随征湖南叛苗，身先士卒，转战皆捷。会总督张广泗檄公进剿南山大箐屯贼，公以正兵佯攻于外，而自率奇兵由间道攀藤越岭而入，遂大捷。余党八百户退据南岭，粮尽出降，总督虑贼诈，不允，公力辩其诚，以死任之，保全无算。后又进剿横坡，搜获男妇数千人，总督欲尽诛之，公再四谏阻不从，不得已，乃请曰：'壮丁能执兵抗拒者，戮之，妇女及男十六岁以下者，必宜宥免。'所活又无算。九溪有北山，周数十里，向为兵民所仰给。有明季指挥豪姓子孙，讼为祖传旧地，委官勘讯，几为所夺矣。公慨然人省垣，力陈于大府之前曰：'地即豪姓地，亦前代事，今久为数万家葬窆樵牧之利，一旦夺之以归一家，如数万家何？'大府乃省悟此非武弁分内事。而公能冒不韪争之，卒得挽回。其利民之事类如此。公身仅以游击终，今以孙贵享八座之祀，膺一品之封，门下门生遍于天下，其食报也大矣。"家大人曰："兵，凶器；战，危事。然必化凶为吉，转危为安，方于国事有济。若徒以逞杀邀功，于大局毫无裨益，国家焉用有是举，天地焉赖有是人乎？"昔人言："军旅之间，可济者惟仁恕最为有味。"汉飞将军李广以诱杀降羌八百余人，坐是不得侯。广后以失道自杀。至其孙陵，且以降虏致族。与昭勇将军事二千余年遥遥反对，天道有何不可知哉？


○赐酺三日诏

朕嗣守宗祧，夙夜寅惧，忧勤在於政道，抚育遍於含生，十七载於兹矣。上元储祉，贞石表瑞。朕式备禋燎，躬谢苍旻，逮於储两，亦申虔奉。朔风既切，飞雪载零，及登泰坛，六合开朗。神祗介福，岂独在予，和乐之庆，宜被率土，可赐酺三日。自汉魏以来，或赐牛酒。牛之为用，耕稼所资，多有宰杀，深乖恻隐。其男子年七十已上，量给酒米面。梁州管内大辟罪已下见禁囚，皇太子虑过，诸州并遣使人分往，唯十恶不在虑限，馀皆量情降宥焉。


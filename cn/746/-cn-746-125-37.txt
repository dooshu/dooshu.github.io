卷_37【送从弟蕃游淮南】 王维

读书复骑谢，带剑游淮阴。

淮阴少年辈，千里远相寻。

高义难自隐，明时宁陆沉。

岛夷九州外，泉馆三山深。

席帆聊问罪，卉服尽成擒。

归来见天子，拜爵赐黄金。

忽思鲈鱼鲙，复有沧洲心。

天寒蒹葭渚，日落云梦林。

江城下枫叶，淮上闻秋砧。

送归青门外，车马去駸駸。

惆怅新丰树，空馀天际禽。



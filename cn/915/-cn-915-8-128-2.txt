◇善见律毗婆沙记

齐永明十年岁次实沈三月十日，禅林比丘尼净秀闻僧伽跋陀罗法师於广州共僧法师译出梵本《善见毗婆沙律》一部十八卷，京师未有，渴仰欲见，僧伽跋陀罗其年五月还南，凭上写来，以十一年岁次大梁四月十日得律还都，顶礼执读，敬写流布，仰惟世尊泥洹已来年载，至七月十五日受岁竟，於众前谨下一点，年年如此，感慕心悲，不觉流泪。（释藏百一）


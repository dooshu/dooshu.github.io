○五色露赋（以“率土康乐之应”为韵）

上帝宥密，露滋贶吉。青紫相宣，元黄间出。湛鲜辉以交透，涵润彩以争溢。摇泫泫於微风，散离离於初日。滴而成晕，宜警鹤之偏闻；感以无情，胜舞兽之能率。被万物之咸睹，表天心之以溥。识瑞气之非二，辨方来之自五。洗於石如披娲後之文，遍於地似割封侯之土。合德於唐，成金之黄。鸟晨散而翻坠，烟晴笼而转光。既桂成於重叶，亦珠缀於垂芒。契之斯来，我则调玉烛而後致；求之靡得，彼则耀金茎而莫量。是以其邦用昌，其人用康。诚可以为饮，不可以为霜。其离绚兮，其浓沃若。遐瞩文象，旁通绮错。状郊祀之琮璧，灿以芬敷；拟霄汉之霓，焕乎萧索。固自天而同酒，谅不醉而可乐。其甘如饴，其凝如脂。苟叶於道，不常厥期。在春而众葩皆丽，或秋而群芜更滋。彼露矣，我王则之。接花光兮渥荚，连碧砌兮满阶墀。旁沾兮对龙衮之彪炳，纷映兮逼鸾凤之葳蕤。始繁於天临之际，终於日旰之时。足使魏殿怀惭，汉宫非胜。多闻前後之仙术，岂逮吾君之响应。愿濡翰於攻文之徒，庶发挥於梦笔之兴。


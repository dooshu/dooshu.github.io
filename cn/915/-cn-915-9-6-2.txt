◇铜博山香炉赋

禀至精之纯质，产灵岳之幽深；经班垂之妙旨，（《御览》作「指」。）运公输之巧心。有薰带而岩隐，亦霓裳而升仙。写嵩山之だ，象邓林之芊眠。方夏眠之环异，类山经之诡。制一器而备众质，谅兹物之为侈。于时青女司寒，红光翳景。吐圆舒於东岳，匿丹曦於西岭。翠帷已低，兰膏未屏。畔松柏之火，焚兰麝之芳。荧荧（《艺文类聚》作「炎荧」。）内曜，芬芬外扬。似庆云之呈色，如景星之舒光。齐姬合欢而流盼，燕女巧笑而蛾扬。超公闻之见锡，粤文若之留香。信名嘉而器美，永服玩於华堂。（《艺文类聚》七十，《初学记》二十五，《御览》七百三。）


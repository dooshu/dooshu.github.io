田园言怀





贾谊三年谪，[一]班超万里侯。[二]

何如牵白犊，[三]饮水对清流。[四]

[一]《汉书》：贾谊为长沙傅，三年，有服飞入谊舍，止于坐隅。谊既以谪居长沙，长沙卑湿，谊自伤悼，以为寿不得长，乃为赋以自广。



[二]《后汉书》：班超行诣相者，曰：“祭酒，布衣诸生耳，而当封侯万里之外。”超问其状，相者指曰：“生燕颔虎头，飞而食肉，此万里侯相也。”后使西域，西域五十余国悉皆纳质内属，封超为定远侯。



[三]《淮南子》：“宋人好善者家，无故黑牛生白犊。”



[四]《高士传》：许由，尧召为九州长，由不欲闻之，洗耳于颍滨。时其友巢父牵犊欲饮之，见由洗耳，问其故，对曰：“尧欲召我为九州长，恶闻其声，是故洗耳。”巢父曰：“子若处高岸深谷，人道不通，谁能见子?子故浮游，欲闻求其名誉，污吾犊口。”牵犊上流饮之。诗意谓仕宦而不得志如贾谊一流，得志如班超一流，皆羁旅异方，不如巢、许隐居独乐，安步田园之为善也，其旨深矣。






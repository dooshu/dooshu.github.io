○授张谓礼部侍郎制

敕：称秩元杞，春官职焉。举秀兴廉，国朝兼领，非文儒硕茂，鉴栽精实，重於一时者，不在此地。中散大夫守太子左庶子上柱国河内县开国子赐紫金鱼袋张谓，宏达有检，和平易容，岂道广而难周，亦言满而无择。博涉群籍，通其源流，振起鸿藻，正其声律。翰飞北阁，焕发司言，居部长人，不忘惠训。辅相东禁，孝友彰明，贰宗伯之掌礼，与诸侯之贡士，以尔公望，副兹眷求。可守尚书礼部侍郎，散官勋封赐如故。


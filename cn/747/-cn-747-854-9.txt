○请令文武两班更互奏对疏

伏自陛下乘乾之後，缵圣己来，从谏如流，求贤不倦。遂令五日之内，一度敷扬，百辟之间，咸陈管见。伏睹武班朝士，皆大国贤臣。或继委藩任，或尽知民瘼。或久谙师旅，或深知兵机。或将相子孙，或貔貅列士。或衔命每推於专对，或临戎尝立於殊功。蕴器业而不敢自陈，有筹画而无繇上奏。方今黎尚困，兵革未销。傥一言仰合於天心，一事有资於军志，可裨睿算，使致小康。抱材能者，无愧於朝廷。怀义勇者，何惭於休运。伏望令两班更互奏对。

赵莹

莹，字元辉，华州华阴人。梁龙德中举进士，为康延孝从事。後唐明宗时，晋祖为保义节度使，以莹为节度判官。及即位，累迁门下侍郎同中书门下平章事兼吏部尚书。少帝嗣位，拜守中书令，明年检校太尉，出为晋昌节度使，移镇华州。入为开封尹，开运末复知政事。契丹灭晋，从少帝北迁，卒於幽州。


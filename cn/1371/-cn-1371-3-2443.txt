秋获後即事

多稼如云接百城，村村鼓乐赛西成。



顿宽公赋私逋责，一洗儿啼妇叹声。



社酒粥醲供晚酌，秋菰玉洁芼晨烹。



放翁醉饱摩便腹，自炙亮瓯试雪坑。



秋获後即事

秋获春耕力尚余，雨中襏襫种寒蔬。



筑居正可茨生草，出市何妨借蹇驴。



老境朝晡数匙饭，腐儒生死一编书。



敲门忽有岷山使，惭愧交情未作疏。




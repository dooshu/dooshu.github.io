○回鹘事宜状

右，自刘稹平後，臣久欲奏闻，请降识事情中使，宣谕仲武，令早灭却残虏，兼探仲武见刘稹平後，有何言说，两度缘延英论事校多，未及陈奏。昨日奏事官论博言到，传仲武语与臣：“近稍得回鹘消息，人心颇有离异。缘可汗欲得投安西，其部落百姓皆云：‘骨肉尽在向南，愿投国家。’又云：‘与室韦已不得所，据此时势，即合归降。不然，自相破灭。’”伏望因此机便，特降供奉官有才识者充使，兼赐仲武诏，谕以刘稹已平，天下无事，惟残虏未灭，常系圣心，仲武犹带北面招讨使，合为国家了却残虏，成此功业，令超於镇魏，朝廷酬报，必极优崇。料仲武企羡两道立功，皆加宠位，又知朝廷内无寇孽，足得捍边，仲武是见机之人，必思自效，令取岁内百计招降，兼示以优待可汗，必令得所。缘国家与回鹘久为敌国，结怨已深，虽近方戢兵，终须早有经略，且令招诱，最为得宜。臣谨密状闻奏，此状望留中不出。


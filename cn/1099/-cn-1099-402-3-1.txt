○移薊遼總督軍門咨 【 防海】

一為議歸舊軍以防海患事、據贊畫袁主事呈稱舊沿海衛所守備甚密、若寶坻之梁城所。乃建自五代時。而國初因之者也。居住日久生聚甚繁、嘉靖二十九年、將正軍四百餘名。盡數撥入振武營、三十八年、又將餘丁四百餘名、抽戍石塘嶺、而海上空無人矣今宜以此軍復還守海。而振武石塘等處缺人。別募軍補之葢海上地薄水鹹。新募遠方之人不能居而梁城土著之軍。其田產在此。墳廬在此。漁鹽之業在此。固其所狎居而樂處者也。然不獨梁城。凡天津等衛抽補者各宜照此行之為便。等因到部


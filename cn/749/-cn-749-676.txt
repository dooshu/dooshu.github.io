陈楠


楠字南木，惠州博罗人。自号翠虚翁。嘉定四年（1211）卒，年四十三。据云：楠得太乙金丹廖，能捻土疗人，病人呼为陈泥丸。后归罗浮，能驱狐鞭龙，浮笠济湍，显诸神异。

水调歌头

赠九霞子鞠九思

夺取天机妙，夜半看辰杓。一些珠露，阿谁运倒稻花头。便向此时采取，宛如碧莲合蕊，滴破玉池秋。万籁风初起，明月一沙鸥。

紫河车，乘赤凤，入琼楼。谓之玉汞，与铅与土正相投。五气三花聚顶，吹著自然真火，炼得似红榴。十月胎仙出，雷电送金虬。

鹊桥仙

赠蛰虚子沙道昭

红莲含蕊，露珠凝碧，飞落华池滴滴。运归金鼎唤丁公，炼得似、一枚朱橘。

三花喷火，五云拥月，上有金胎神室。洞房云雨正春风，十个月、胎仙了毕。

真珠帘

赠海南子白玉蟾

金丹大药人人有。要须是、心传口授。一片白龙肝，一盏醍醐酒。只为离无寻坎有。移却南宸回北斗。好笑。见金翁姹女，两个厮鬥。

些儿铅汞调匀，观汉月海潮，抽添火候。一箭透三关，方表神仙手。兔子方来乌处住，龟儿便把蛇吞了。知否，那两个钟吕，是吾师友。

望江南

黄中宝，须向胆中求。春气令人生万物，乾坤膝下与吾俦。百脉自通流。

施造化，左右火双抽。浩浩腾腾光宇宙，苦烟烟上霭环楼。夫妇渐相谋。

又

玄珠降，丹窟在中宫。九候息调重九数，赤波或进太阳东。心肾遂交通。

逢六变，重六息阴功。火自海门朝帝坐，水从莲萼佐丁公。紫电透玲珑。

又

毛髮薄，三转运行阳。胎色渐红阴渐缩，推移岁运助阳刚。育火养中央。

成物象，五转辨微茫。出入尚迟形上小，晨昏时饮玉壶浆。天籁奏笙簧。

又

丹已返，四转运行阴。逢六闭藏阳户气，三关全透合丁壬。龟游任浮沉。

时出入，无碍贯他心。游戏神通常出面，圆光周匝绕千寻。寒暑不相侵。

又

珠自右，紫电入丹城。内养婴儿成赤象，时逢五转采阳精。火自水中生。

烧鬼岳，紫电起峥嵘。随意嬉游寰海内，寐如砂碛卧长鲸。时序与偕行。

又

日精满，阴魄化无形。每遇月圆开地户，神龟时饮碧瑶精。清洁复如冰。

阳砂赤，阴粉色微青。粉换肉兮砂换骨，凡胎换尽圣胎灵。飞举似流星。

又

形秀日，七转任飞腾。幽静深岩图宴坐，息无来往气坚凝。却粒著其能。

生成火，返本气澄清。九候浴时开地户，月中取火日求冰。五内换重新。

又

内外变，八转始还元。地带长垂主坎户，周行胎息贯天门。太始道方存。

纯一体，赤黑气常喷。丹火发时烧内景，冷泉涌处浴猴孙。神水赤龟吞。








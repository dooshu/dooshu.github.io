○衙内宗夔本命醮词

伏以大道生成，阴阳亭育，主张有度，罪福无遗。臣叨荷恩荣，常增戒惧。虽侧身思过，省己扪心，每虞操履之间，难免纤微之失。今年三命之内，土木气微，行运之中，命禄皆薄。天符临官禄之位，游年当绝命之方，大运则土曜所加，小运乃元辰所主。计都居钝滞之宿，金星入乖背之乡，旦夕忧兢，恐为灾厄。是敢按遵科典，精洁醮祈，望灵化以驰神，仰玄穹而励恳。伏愿天司地府、九曜南宫，克鉴丹诚，俯垂元。赐臣自新之泽，赦臣既往之非，解五行三命之灾，销列宿暗虚之厄。罪瑕清涤，冤债和平，遂推公去己之心，倾奉主事亲之恳。公私昭畅，家眷康宜，普及存亡，咸希福利。不任。


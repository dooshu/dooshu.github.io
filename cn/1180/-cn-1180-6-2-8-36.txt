答督府吴环洲


辱翰教，领悉。炒蛮者，与西虏嬖只为婚，昨遂嫁言为盗者嬖只也，此蓟人欲为解罪之言，昨已责之。彼中当事者言，初报为盗者属夷也，与西虏无与。朝廷所欲诛者炒蛮耳，此后勿得嫁祸于邻。然仆料此事，必借公力而后能之。公幸使人密说青、黄诸酋，勿与恶人为党。啖之以厚利，侦知炒酋所在，或诱之使复归旧巢，则罪人或得也。已令蓟人缓图，公幸留意。






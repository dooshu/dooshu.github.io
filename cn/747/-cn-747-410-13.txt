○授崔昭右散骑常侍制

门下：散骑以赞导侍从，承答顾问，前代参用言语政事之臣，俾其尽规忠益，以穆朝化也。今位望逾重，选之更精，银青光禄大夫前京兆尹兼御史中丞博陵县开国子崔昭，经之以文敏，纪之以宪则，直而不肆，刚而能容。精识知微，长材致远，不易於风雨之晦，不争於险易之途。常所委遇，多在雄剧，理平之美，居最一时。任畿甸千里之重，齐赵张三王之政，事当其适，义合於权。检肃奸豪，抚怀孤老，资奉军国，从容赡济。翼翼之化，布於四方。予欲左右有人，访求得失，服兹旧列，俾尔回翔。可守右散骑常侍，散官封如故。


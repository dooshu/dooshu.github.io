○谏纳李孝本女疏

臣闻治国家者，先资於德义。德义不修，则国家必坏。故王者以德服人，以义使人。服使之术，要在修身，修身之道，在於孜孜。夫一失百亏之诫，存乎久要之源。故前王遗言曰：“勿以小恶而为之，勿以小善而不为。”斯则惧於渐也。臣又闻君如日焉，显晦之微，人皆瞻仰，照临之大，何以掩藏。是以前哲设敢谏之鼓，立诽谤之木。贵日新其德，日闻其过也。陛下自即位以来，诞敷文德，不悦声色。出後宫之怨妇，匹在外之鳏夫。洎今十年，绝其采纳。大雅既作，淫风不行，则上超三皇，次出五帝。凡百相贺，前王比隆，斯实天下之幸甚也。臣窃观近自一两月山来，天眷稍回，留神妓乐。至於教坊百人二百人选试未已，庄宅司收市有闻。昨又宣取李孝本次女一人，遽将入内。宗姓不异，宠幸何名。如此之事，皆不益慎修，有亏一篑。臣窃惟陛下九重之内，不得闻之。凡此之流，大生物论，实将乖道理之本，徒起尘秽之言。夫欲人不知，不若不为。谚曰：“止寒莫若重裘，止谤莫若自修”者也。伏惟陛下照鉴不惑，稍抑将来，绝其渐门。使无怨欲。崇千载之盛德，去一旦之玩好。教坊停息，宗女遣还。则大正人伦之风，深宏王者之体。昔汉光武坐侧设列女屏风，时宋宏正色谏曰：“未有好德如好色者。”光武因为彻之，谓宏曰：“闻义有改，可乎。”宏曰：“陛下进德，臣不胜其喜。”前史以为美言。今陛下柰何不思宋宏之谏，而若居光武之下乎？臣切不愿也。职当规谏，敢尽血诚。伏地叩头，昧死陈达。


秋居杂诗


其一


幽处真无策，旷然生众愁。
诗书徒自喜，药饵日相谋。
兰蕙芬芳晚，星云窈窕秋。
单衣临玉露，庭树夜淹留。

其二


秋风高不极，万里下城阿。
霁日晓云净，横塘乱水过。
仲翔时论异，平子抱愁多。
寥落予堪隐，无心问斧柯。

其三


阶下久荒草，况当秋日残。
秦风悲白露，楚客怨红兰。
鸿雁影寥廓，梧桐声劲寒。
不知千里暮，衰飒几人看。

其四


秋思随时积，悲凉秋更殊。
何当临玉镜，无计挽金瓠（时予有殇女之戚）。
肃肃飞乌鹊，冥冥啼蟪蛄。
不堪儿女气，引满莫踌蹰。

其五


秋燕何时去，空堂试裌衣。
城池多落日，云树展清晖。
畏客渐成僻，言愁谁与归。
天寒孤馆夜，俯仰托金徽。

其六


苍茫聊出郭，大野一徘徊。
早穫登高陇，斜阳上废台。
水声丹鹄壮，天路皂雕开。
为尔飞扬意，怜予在草莱。

其七


常作云山梦，离群不可招。
遨游犬子倦，宾从客儿娇（舒章招予游横云，予病不往）。
楚橘明霜圃，江枫偃画桥。
刺船斜月下，何计慰飘飖。

其八


独夜严城静，霜寒击柝清。
蟾蜍金井恨，络纬玉关情。
紫塞方回马，蓝田正拥兵。
可怜馀壮士，结发未知名。

其九


明时惭远志，安稳独幽居。
溟渤当秋壮，星河永夜虚。
黄金误子政，白璧恃相如。
奇服吾宁爱，无劳拟上书。

其十


未遣凭陵气，高秋见大风。
昔人宜射猎，而我事雕虫。
岁月生愁里，关河绕梦中。
不知身本贱，何处有奇功。





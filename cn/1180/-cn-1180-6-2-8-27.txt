答南总宪吴尧山言法律章奏


南台试职，奉教即属铨部覆允，但御史以原官试职理刑，盖使之习于事以待用也。近来居是官者，不知本职所在，舍其当务，而漫求他事以塞责，居数月而考选实授，只具文耳。一旦奉使观风，乃不知法律为何物，而反以吏为师。祖宗命官责任之意，几于沦失矣。

近奉明旨，修复故事，而御史大夫陈公，即以实举行，甚称上旨。试之日，坐于堂上，面加校阅，旧日易卷代书之弊，悉行厘革。仆取其试卷观之，一一亲批，其所殿最，咸以招拟为准，不论章奏之通否。盖章奏议论，人人能之，若招拟刑名，贤哉大夫，可谓霜空之矫翰矣。南北台谏，原无轻重，今既新奉明例，似宜一体举行。且以公之高明峻整，视陈大夫，又奚让焉！






◇咸阳王禧北海王详进位诏（景明二年正月）

朕以寡昧，夙罹闵凶，忧茕在疚，罔知攸济。实赖先帝圣德，遗泽所覃，宰辅忠贤，劬劳王室，用能抚和上下，肃清内外。乃式遵复子，归政告逊，辞理恳至，邈然难夺。便当励兹空乏，亲览机务。王尊惟元叔，道理渊凝，可进位太保，领太尉；司空北海王季父英明，声略茂举，可大将军、录尚书事。（《魏书·咸阳王禧传》）


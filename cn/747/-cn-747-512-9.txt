○第二表

臣某言：臣昨八日再表自陈，九日於延英奏对。公事既毕，辄言私情。陛下语臣以兢惧之由，谕臣以进退之义。今奉批答，令断表章。无涯恩渥，木石知感。况陛下俯鉴诚恳，知非饰词。鉴以止足之心，特申分列之外。敢不上遵明令，退抑微衷，恪居官次，更饫仁恩。顾伯玉之未果，徒惭圣私；秉安石之偷安，犹期他日。衔恩之分，万殒犹轻。不任感戴惶悚之至。谨再奉表以闻。


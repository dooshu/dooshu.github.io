○谢湖南于常侍启

某启。某今月十九日，已至界首。回望旌，涕泣不任。某庄栎粗疏，庾膏昏钝。不能量力，尝欲干名。随贡部以凄惶，将邻十上。看时人之颜色，岂止一朝。进则刺灭许都，退则歌终汉垒。地虽至广，人莫相容。凭执爨以无由，假邻光而不得。常侍独於此际，降以深仁。奏仇览之官资，近陈遵之尺牍。福由无妄，荣亦何酬。近者以江表岁饥，吴中力困。旨甘既阙，晨夕萦怀。常侍不顾人言，将逾事例。给使府留州之物，代衡阳计岁之资。俾以东归，救其栖旅。蔡泽北游之日，瓶甑不存。陆生南返之年，橐装皆满。聊将自炫，粗可讳穷。但以感切违梁，情深去鲁。辞画戟而心犹似醉，上孤舟而泪始如流。盖以非故旧之由缘，无强近之慰荐。只因奖善，便与致身。如某之孤贱者则多，似某之遭逢者则少。以兹自誓，安可暂忘。今则尚有回期，犹宽旅思。石尢风定，桥口浪衰。展片席以高飞，指重湖而直过。地名北渚，长牵楚客之心。水到东吴，敢忘湘江（一作波）之色。谨启。


附录二　盒子会

沈石田作《盒子会辞》。其序云：“南京旧院，有色艺俱优者，或二十、三十姓，结为手帕姊妹。每上元节，以春檠、巧具、殽核相赛，名‘盒子会’。凡得奇品为胜，输者具酒酌胜者，中有所私，亦来挟金助会，厌厌夜饮，弥月而止。席间设灯张乐，各出其技能，赋此以识京城乐事也。”辞云：

平康灯宵闹如沸，灯火烘春笑声内。
盒奁来往斗芳邻，手帕绸缪通姊妹。

东家西家百络盛，装殽饤核春满檠。
豹胎间挟鳇冰脆，乌榄分搀椰玉生。

不论多同较奇有，品色输无例赔酒。
呈丝逞竹会心欢，裒钞裨金走情友。

哄堂一月自春风，酒香人语百花中。
一般桃李三千户，亦有愁人隔墙住。

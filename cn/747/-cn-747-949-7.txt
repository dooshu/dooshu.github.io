○鱼跃龙门赋（以“扬鼓鳞，撇波直上”为韵）

彼龙门之津，流水激射，断山嶙峋。厥功彰於夏禹，斯险际乎苍，河源炳灵以峻极，水族候时而荐臻。副天用也，伫龙行兮骧首：参神选也，同鲲化兮脱鳞。徒观其向天倪，辞水府，望霄汉之九，越泥沙之五，来如及门，出若由户，虽悬波而千仞，终作气而一鼓。

我鬣既张，彼川何长？仰路而抑扬，终不息而自强。我功既奖，彼河徒广，揖天衢而直上，诚择利而攸往。变化伊何，升沈亦多，潆洄曲渚，泛滟长波，背蛟室而大集，指龙门而远过。至於激厉果决，乘陵险绝。虽迅湍奔雷，骇浪喷雪，终瞬息而上，膺腾而撇，挥其尾而不劳，骋其力而不竭。於是俄变鱼服，倏为龙姿，志气自负，威灵自持。岂同涂於点额，宁较力於掀哉？於戏！道有行藏，运有通塞，天资性灵，神辅正直。始有水而呀鳃，忽升天而振翼，然後随方受变，千里一色，风际会，未始有极。慕李膺之往哲，孰不愿游；追老氏之元踪，而（阙一字）不测。傥真宰之可仰，终进德於君门之侧。

元子贡


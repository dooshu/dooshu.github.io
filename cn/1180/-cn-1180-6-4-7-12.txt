应制白鹤吟十首


白鹤翻飞下九重，羽衣犹带露华浓。
清音呖呖和仙乐，舞影翩翩绕帝宫。

仙禽本是仙人骥，不向人间振羽毛，
为爱帝城多玉树，故随仙侣下丹霄。

青鸾为侣凤为媒，万里遥从阆苑来。
衔得瑶池金母信，海桃重见数株开。

嘹嘹清唳隔苍烟，片片明霞绕御筵。
金简忽传天上字，东华初纪大椿年。

玉字翱翔自玉京，九霄顿觉往来轻。
昔随子晋登缑岭，今奉仙皇侍紫清。

九华宫阙逼云开，冉冉灵光拥帝台。
不信仙真临上界，为看瑞鹤绕天来。

度尽烟霞几万重，夜深还宿蕊珠宫。
凭谁授得长生术，一点灵砂满顶红。

万里云霄见羽仪，碧天秋日影离离。
只缘呈瑞来仙苑，不是乘轩恋玉墀。

来时玉雪盘空下，舞处琼云绕座霏。
圣主万年临紫极，仙禽长傍帝乡飞。

素衣不受市尘侵，飞息长依御苑深。
解祝君王千万寿，一声声出五云岑。







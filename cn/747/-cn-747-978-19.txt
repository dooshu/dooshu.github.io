○对恤士判

〈得甲为将，卒有患痈，甲吮之。卒母哭而诉甲将杀其子，请罪之。甲不伏。〉

总戎之寄爰，比善於穰苴；受甲之徒，忽方疾於荀偃。均其挟纩，始勉三军；惠以吮脓，方忧《七发》。伫尽佳兵之力，坐兴慈母之哀，非辍哭於敬姜，实先悲於蹇叔。以父观子，固旋踵而无期；论将绥兵，乃推诚而有及。预起三殇之恸，虽欲妨明；深详七萃之谋，宁宜见罪？


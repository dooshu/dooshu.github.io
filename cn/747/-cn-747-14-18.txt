○册唐临吏部尚书文

维显庆二年，岁次丁巳，十月丁亥朔十九日乙巳，皇帝若曰：昔虞舜分司，元凯膺机揆之任；当涂受命，崔卢处铨综之重。故能翊宣景化，协赞时雍。惟尔度支尚书唐临，器识沈敏，操履贞洁，誉满周行，效彰官次。益损机务，爰著循声，藻鉴流品，是资清识。是用命尔为吏部尚书，尔其悬衡处物，虚心待士，求贤审官，循名责实。祗承朝宠，可不慎欤！


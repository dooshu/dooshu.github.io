○祭杨仆射文

呜呼！贞元中岁，公既为郎。始获趋门，仰公之光。遂假荐言，幽蛰用彰。德惠之厚，殁身敢忘。公以直道，於南出藩。谬管记室，日陪讨论。旧政多秕，如丝之棼。与贤共谋，秽涤榛燔。监戎戾强，阴附包奸。潜谮危疑，处之若闲。并兼百流，清浊中分。宾主之义，由兹益敦。公自登朝，及於谢政。善接交友，居官恪敬。温然如春，柔立不佞。坐直屡退，进匪由竞。更历中外，声华日盛。咸期作相，为国之庆。宜而不居，斯可云命。知足告休，颐养於家。子为侍郎，光耀芬葩。亦列卿曹，秩禄且多。孙童满前，园沼经过。门吏盈朝，宴赏有加。宜哉万寿，吉庆靡他。弃此弗顾，哀哉奈何。呜呼哀哉！身谁不贵，有後斯荣。惟公之嗣，实大家声。公为弗亡，显显其名。呜呼哀哉！卜筮叶期，返宅於荥。翱复守郡，居不敢宁。追怀恩旧，躬在郊。承教绝绩，刻扬德馨。缟服前导，尽哀墓庭。尚或鉴此，公乎有灵。呜呼哀哉！尚飨。


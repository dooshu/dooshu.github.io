○授毕构户部尚书制

黄门：司徒之官，实掌邦教，常伯之位，先求国华。银青光禄大夫河南尹上柱国魏郡开国公毕构，达识鸿才，调高学赡，器无不综，含清明以见微；言有可观，负忠谠以居直：百郡仰其成绩，三台推其故事。顷者任殷河尹，声满洛师，奸豪惧秋霜之威，孤老怀冬日之爱。故可辨於五物，书以万人，谁其之？俾尔作则。可守户部尚书，散官勋封如故，主者施行。


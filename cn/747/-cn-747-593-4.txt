○祭纛文

维年月日，某官以牲牢之奠，祭于纛神。惟昔沣有大特，化为巨梓。秦人凭神，乃建茸头，是为兵主，用以行师。汉宗蚩尤，亦作灵旗。既类既，指于有罪。北面诏盟，抗侯以射。虽有古典，今弃不用，惟兹之制，神实守祀。有蠢黄孽，保固虐人。俾兹太平，犹用戎律。天子有命，威施于下，惟守臣某，董众抚师。秉羽先刃，出用兹日。敢修外事，爰荐求牛。庶无留行，以殄有罪。国有祀典，属于神明。伤夷大命，无敢私顾，惟克胜敌，以全天兵。去兹蟊贼，达我涵育。收厥隶圉，役于校人。海隅黎献，永底于理。无或顿刃，以为神耻。急急如律令。


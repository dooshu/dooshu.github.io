○南风之薰赋（以“悦人阜财，生物咸遂”为韵）

至矣哉！如天之君，声明化淳。穆南端而作乐，播薰风以养人。顺圣时而和，则气无留慝；解吾氓之愠，故物无不亲。所以应乎品类，遍乎天地。感一德而当阳，处八方之正位。使夫微者必扇，幽者必遂。不以动而有光，和而能至。风之始也，日月贞明，星辰齐平。然后荡荡而起，熙熙而生。触类而煦然长育，无朕而潜来备盈。行而有孚，倚五弦而调四气；广而不费，匝九垓而周八…。非比夫抵华叶，陵高城。转丛蕙而渥彩，合万籁而成声者也，风之达也。本于元首，播于群有。使五福富昌，万物殷阜。宜其叶无为之大化，匪独革有苗之小丑。亦有广莫北动，阊阖东来。不如自其南而掩器，一其薰而阜财。则知端拱垂黻，化人无拂。则必合其君，资其物。岂惟三国不监，二叔不咸。徒偃其禾，而表其谗。故我君烈烈，行道有截。歌祖德而庶事用康，谐舜乐而鸣琴不撤。被南风之溥畅，慰远黎之胥悦。士有欲抟风于九霄，希假势于一挈。

贾棱

棱，贞元八年进士。


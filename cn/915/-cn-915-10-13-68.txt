◇报德寺刹下铭

昔者明王大孝，感动神祗，助月致景星之祥，非烟流庆云之色。然而严敬之道，惟事尽于配天，明发之怀，诚不过于飨帝，岂如以梵宫之乐，资乎庙堂，净土之因，归于圆寝？虽复青云谯郡之境，碧泉舂陵之乡，上幼怀凝重，未曾游陟，年将志学，即事登庸，宣力淮浔，属有嘉梦。其梦也，毕陌弘敝，桥山屈盘，气象灵长，风烟腾溥，使队双表，其高百寻，左则青龙蟠蜿，右则白虎蹲踞，轩辕之驾，譬婉婉而多惭，吴王之坟，状眈眈而非拟。有人指其地云，此是国陵。自尔迄永定初，其间二十有馀年，至岁纪频移，崇茔乃作，观其山川形势，王相徵图，瞻拜高峦，宛如前梦，大矣哉！孝弟之至，通于神明者与！铭曰：

壮矣金表，傍依ヂ垣。高连采霓，极睇翔军。梵偈宵唱，云花昼翻。三心断缚，六道除怨。赵梦天乐，秦游帝阍。王灵在上，巨胜奚论。福彼群品，俱排大昏。皇家七百，於万维孙。（《艺文类聚》七十七。）


○停进士宴会题名疏

奉宣旨，“不欲令及第进士呼有司为座主，趋附其门，兼题名局席等，条疏进来”者。伏以国家设文学之科，求贞正之士，所宜行敦风俗，义本君亲，然後升於朝廷，必为国器。岂可怀赏拔之私惠，忘教化之根源，自谓门生，遂成胶固？所以时风浸薄，臣节何施，树党背公，靡不由此。臣等商量，今日已後，进士及第，任一度参见有司，向後不得聚集参谒，及於有司宅置宴。其曲江大会朝官，及题名书席，并望勒停。缘初获美名，实皆少隽，既遇春节，难阻良游，三五人自为宴乐，并无所禁，唯不得聚集同年进士，广为宴会。仍委御史台察访闻奏。谨具如前。


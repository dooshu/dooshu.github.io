○题画赠徐道寅

余尝见胜国时，推房山鸥波，居四家之右。而吴兴每遇房山画，辄题品作胜语。若让伏不置者，顾近代赏鉴家或不谓然。此由未见高尚书真迹耳。今年六月，在吴门得其巨轴。云烟变灭，神气生动，果非子久、山樵所能梦见。因与道寅为别，访之容安草堂，出精素求画。画成此图，即高家法也。观者，可意想房山风规，于百一乎。


赠王均五孝廉

其一


江上相逢王子安，远游初试切云冠。
少年结客悲歌易，岁晏怀人雨雪残。
跃马今犹垂短袖，思家且莫倚危阑。
知君近有登楼赋，为共吴钩月下看。

其二

幽怀落落向高旻，感慨尊前意气真。
乱后谁歌招隐士，狂来尔号谪仙人。
陆生车马初游洛，贾傅文章首过秦。
欲买扁舟秣陵去，试寻桃叶渡边春。


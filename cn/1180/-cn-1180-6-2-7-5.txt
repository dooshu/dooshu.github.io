答应天巡抚宋阳山


辱华翰，一一领悉。里甲、经催、投靠、优免四者，正吴人受病处。然所以养成此病，至沉痼而不可疗者，实陈、周二子为之。今丈一旦砭之以精核之石，投之以经制之剂，宜其苦口刺肠而不能堪也。

然事极必变，势穷斯通。吴中事势已极，理必有变。今得丈稍稍振刷，使知朝廷法纪之不可干，上下分义之不可逾，汰其太甚，而无至于蹠盭横决，而不可收拾。则吴尚宜尸祝公以报德，而可以为怨乎？婴儿不剃头则肠痛，不痤则浸疾，然剃头、痤固不能止婴儿之啼也。

近来彼中人不独侧目于丈，且推本于仆，造为横议，欲以摇撼国是。如昨南余云云，意皆有近由来，故不得不一创之。今上意已定，正论不摇，丈宜自审画，无为山鬼所惑。陈乞云云，决不能遂，徒多一番举动耳。

史周文卷已解部，访知其中颇有造作，皆旧时胡、衷二子为之。顷者，邵君止据舒、王二道之查呈，而舒、王亦不知为赝也。然仆于此，亦不敢刻意深求。今但有楮笔可据，即可藉手以为解脱之地，况其人已死，比之见在盗公帑为富翁者有间，自宜从宽以处之也。






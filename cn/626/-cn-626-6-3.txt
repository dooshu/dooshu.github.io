王参政慎中三十一首

【送仪部二寅长充选送贵嫔使】

春风澹荡江如绮，楼船一道通易水。

近川花柳尽容华，为过佳人若桃李。

节旄前路光辉拥，受诏采择复充送。

合相当知偃月形，问祥应有怀日梦。

君王正在柏梁台，欢进千年紫玉杯。

太史占天先入奏，二星遥扈四星来。

【松江莫生廷韩远来见访比归赋赠】

文采翩翩正少年，机云以后仍生贤。

已见驰声嵩洛下，却来吟眺楚江边。

扁舟泊近西淮柳，客舍时沽南市酒。

路果纷投骏马前，山衣寄换新莺后。

风流绝世美何如？一片瑶枝出树初。

画舫夜吟令客驻，练裙昼卧有人书。

敝刺蒙茸怀袖里，入门相访眉间喜。

非才远谢汉中郎，率尔为君行倒屣。

【题画】

绣壁崚嶒森怪立，虬松夭矫相攫执。

修髯怒甲争奋跃，洒淅疑乘风雨入。

茑萝蒙密昼长阴，云气淋漓晴亦湿。

复涧兼藏嵌窦深，空林恍听涛声急。

在谷幽人不可招，白日此中容易匿。

【题孙宫允园亭用马司业韵二首】

敞阁偏临壑，幽林复带波。

叶繁栖凤竹，蔓结偃虬萝。

吴树三春暗，江涛八月多。

更怜垂钓处，凫鹜静烟蓑。

避地歌招隐，耽幽此卜居。

词华二陆后，形胜六朝余。

山鬼窥青管，江妃扈赤书。

悠然东壁下，宛挂两银鱼。

【柳湖亭宴游】

亭子水中洲，兰桨美载浮。

鸥翻当吹笛，鱼跳近垂钩。

折藕怜丝细，探莼爱乳流。

更言明月好，中夜尚淹留。

【春日永宁寺山亭顾中丞招游】

烟晓雨初晞，亭皋春日辉。

相从穷宴赏，一倍惜芳菲。

柔草才胜藉，新条恰挂衣。

谢公方爱客，日暮不言归。

【南康公署十五夜月】

迢迢三五夜，江郡影星河。

积水生凉气，空斋兴晤歌。

心微千念寂，室浅一灯多。

不酌盈樽酒，其如月出何。

【宿湖中】

苍茫烟景晦，舟楫自如家。

宿处随鸥鸟，秋初惜月华。

遥心连浦雁，归萝滞江花。

为客谁知者，疏灯水一涯。

【刘函山田庄宴集同顾雍里】

向晚西郊密，翛然野外秋。

土膏含雨润，山气带烟流。

故道牛羊反，前林鸟雀投。

犹言明月好，其奈促鸣驺。

【晚行赵家围】

川广片帆悬，轻霞欲暮天。

蓼花明远岸，芦叶隐低田。

风起青蘋上，云归白鸟前。

元多山水意，对此自悠然。

【题徐氏溪亭二首】

高亭虚出水，结构若天成。

波荡垂帘影，窗留过橹声。

树低看岸远，风细觉潮平。

自有芳洲杜，含滋日日生。

浯水日悠悠，虚亭压水头。

棹歌喧极浦，峰翠漾中流。

每夜偏多月，长天只似秋。

更添幽事并，系柳木兰舟。

【题张封君南圃池亭】

别业借恩光，台池草木香。

玳梁栖燕子，锦石戏鸳鸯。

荷密鱼难聚，花繁鸟易藏。

如何堪比胜，金谷在河阳。

【挽周迹山周以谏杖死】

降魄兹乡返，精魂何所依。

刍灵疑榜吏，幽域讶圜扉。

白日终无照，青春更不归。

天心垂涕泣，寒雨载途飞。

【挽蔡司成夫人丁氏】

偕老愿嗟违，兹辰遂并归。

剑从泉底合，灯向地中辉。

山雨沾容翣，江霞变阙衣。

如云车马从，其奈昔时非。

【送蔡东洛赴铨改官】

寒气惊嘶马，离人起戒晨。

清霜沾劲草，修坂灭流尘。

为吏儒衣旧，谢官行李贫。

长安留滞处，当路欲何因。

【朔日昌平城登览】

宿雨山城净晓晖，高楼凭眺思依依。

仙人枕上云初散，白马关西雁自飞。

古木寒鸦啼朔雾，荒隈晓日上征衣。

天山直北谁传箭，目断秦兵未解围。

【金山杂诗】

康定陵前栖夜鸟，盘林郁郁锁松梧。

总闻再造驱戎虏，不见千官拜鼎湖。

内使司香开寝殿，祠臣常祀扫金铺。

翠华缥渺空中度，绛节灵应群帝俱。

【江上送毛太守入觐因寄旧游三山诸友】

念别须臾已岁余，忽逢江上意何如。

心悲不语伤时事，眼看双分畏简书。

远水片帆天际没，晴窗古木岸边疏。

故人相见倘相问，芳草闲门是谪居。

【送郭世重出守南宁】

郎宁荒绝不堪栖，游客思乡转路迷。

千岭骤昏知瘴起，四时不断有猿啼。

编氓半是居蛮峒，行路相言避毒溪。

十载播迁仍置远，好凭鬼卜问南鸡。

【移居】

栖栖微禄岂谋身，扰扰移家学避人。

高柳欲栽当外户，青山依旧借东邻。

门无车马何须僻，窗映图书不为贫。

籍系中朝心在野，谁知陆地有沉沦。

【登江东城楼】

花片飞飞柳色深，登楼一倍搅乡心。

长堤烟草迷人去，远寺斜阳带磬沉。

江水无风时起浪，春云不雨每成阴。

踌躇满目谁相会，惆怅前林倦翼禽。

【省中】

古木阴多莺乱移，白云不去伴留司。

侵阶草长闲终日，拂印尘深锁几时。

散地非才容吏傲，低头寸禄令人悲。

颇耽恬旷频欹枕，仆从翻嫌出省迟。

【哭梁宅之】

天道苍茫不可知，重泉寂寞所从谁。

只余兰气芳华省，独有萤光识敝帷。

无使求书忘旧草，何人脱剑赠枯枝？

萧条落日闻邻笛，泪尽无由世上期。

【寄钱洞泉以使事在岭南】

愬轩更为远游轻，原隰光华阻使程。

莫遣衣当犀瘴减，遥知句向蜃楼成。

闲探仙籍朱明洞，吊访图经赵尉城。

共说交南多宝玉，饮冰心誊自孤清。

【紫骝马】

朱汗四垂碧玉蹄，缰丝陡勒不胜嘶。

长安陌上催花雨，万树红英踏作泥。

【蓟门行】

置酒军中舞又歌，雪花偏向蓟门多。

醉来欲取平胡印，报道天骄已请和。

【凉州词】

莽莽平沙雁不飞，马头谁复寄征衣。

欲看春色惟凭柳，柳叶初青春已归。

【沧洲道中寄蔡道卿】

泠泠风举碧罗裳，一曲焦桐月在床。

寂历寒波兼坠叶，不知何处是潇湘。

【苕溪舟上怀蔡可泉】

岸花夹水备芳鲜，愁思看时倍惨然。

几欲将愁寄流水，苕溪又不到桐川。


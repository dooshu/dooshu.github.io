○團營疏 【 京營事宜】

國初京城立五軍神機三千三大營、于謙因正統巳巳之變、選其精銳、分立十營團操、是為團營、成化間又增營為十二、分布益嚴、今久不蒐選戎政大壞、　陛下之念及此、社稷之福也、謹陳六事于後、一曰慎簡提督文臣、兵部尚書。職重事繁。不應兼掌營務。乞專設都御史為提督。令大臣舉素負才望。諳曉兵政。試有成績者充之。二曰擇將領、將非其人、兵雖眾不足恃、今所任多膏梁紈絝。苦不閒軍旅。宜推舉各邊空閒將官。曾經戰陣者。或令坐府。或令坐營。無缺則令充恊贊。付以蒐選教練之任。庶克有濟。三曰慎選戰鋒官軍孫子云、兵無選鋒曰北、葢出兵禦敵。必使鋒銳者當先。任其衝突。堅立不動。俟其少卻。奮以乘之。今每營所轄萬人。少者不下七八千人。宜大簡閱分為等第。選其勇徤者三千人。為第一等。就中又選其膽力過人。武藝精熟者一千人。以為戰鋒。專備征調、稍次者為第二等。以備防守。其羸弱者。退更之。四曰嚴訓練以求實用。軍士操練。相襲舊矢?見。雖有可觀。然其所謂號令。不過把總等官知之而巳。其餘軍士逐羣聚散。全不能知。徒應故事。操演何益。營中軍務令熟知號令。目熟旌旗之色。耳熟金鼓之節。足熟進退之度。手熟擊刺之法。與之講解通曉。號令既熟則節奏不差。又宜簡其熟于刀箭鎗牌及銃者。各一二人為師。聽其教習責以成效。吳起所謂一人學戰。教成十人。十人學戰。教成百人。葢廣教成三軍者也。五曰禁科刻以作士氣。今營軍強壯殷實者、多出錢辦、或營求走幹、又聞各官多占而私役之、在營操練。多係貧乏者。及有征發。包辦走役者不與焉。貧軍安得不生憤怨。况朝廷養軍。月給米一石。歲杪又賜衣布。非不優厚。而管隊等官。科歛多端。所存無幾。軍士安得不貧乞明降德音、將已往者俱從寬貸、自後各官占役者。悉退出營操。諸首領不許假借科索違者以軍法痛懲之。六曰查處京營馬匹。今馬政之弊極矣民間養馬。非壯大者。太僕寺不以之給軍。軍士亦不之領。然給過數月旋即羸弱。死者後先相繼。取之民者甚難。而給之軍者不卹。以故軍民俱困。宜立法稽其倒失之數。覈其椿朋之銀。縱不能追其既往。猶可責之將來。然營馬多瘠。固係失養亦由軍士貧難。人食不足。而暇顧其馬乎。訪得各軍一年全支草料者凡三月。餘月折銀。所折不足以供。立以待斃。宜諭戶部量增其數。以恤貧軍。而重懲其失養者。則被罰者無辭矣。


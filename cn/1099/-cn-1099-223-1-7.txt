○置造火器疏 【 火器】

臣愚替年官粵中。每因用兵。參攷古火器。而病其制之多巳不傳。即有傳者。又病其重難不易用也。于是殫竭愚慮、因舊創新粗備而未試、比來宣大仍加參考、見今造成有所謂三出連珠砲、百出先鋒砲、鐵棒雷飛砲、火獸布地雷砲之四種者、連珠砲葢古制也。古砲之制。罔非善而有宜不宜。稽之古礟者機石也。用機運石而飛之致遠爾。後以火藥。實銅鐵中。亦謂之礟。至如神機火鎗。用鐵為矢鏃。火以發之可飛百步之外。皆制之巧者。然皆一發而止。倉卒無以繼之。敵知其故。或出於巧智以為避就者。未必無也。神機則又苦著矢之難。稍不如法。則不能及遠。卒不練習。用之惟艱。連珠砲其制如神機式。其長倍之。每杆三分之以次實藥。發亦如之。一具而三出。有連續之妙。虜或避而就之。適當後發之衝。人可持放。不甚苦其難。此古制之尤巧而宜於用者。邊人不能知。乃考而作之。與神機諸砲竝焉。先鋒砲。倣佛郎機砲而損益之也。火器莫利於佛郎機。大率筒長三尺有奇。而小砲則止于五。夫筒之長以局其氣仗發之迅也小砲伍以錯其用使迭而居也。先鋒之制。則損其筒十分之六。狀若神機。而加小砲以至於十。曰氣可局而用不使有餘也砲可錯而用不使不足也。用則繫火繩於筒外。砲必用子母者以砲當初發內熱不便于裝藥也而納火砲於筒內。畢即傾出之。連發連納。十砲盡則更為之循環無間斷也。筒仍酌其處。鑿通一機轉動消息。倒擊不流。傾卸不碍。末有銳鋒如戈形無耳長六寸。近者三眼鎗制亦如此以代銕鎗之。用遠擊近剌。其用博矣。夫佛郎機之為器也。舁之者四人。臨發持者一人。放者一人。是六人發五砲也。况火露筒外。出刺人手。安砲或離于度。則暴裂反傷。非善用者。旹臨驚懼。心志不定高下無凖。先鋒砲持放者一人。不必布機於地。即馬上亦宜之。是一人發十砲也。况火納筒中。即不必善用者。心志不懼。高下可凖矣。假如三千營中。每伍內一人執一筒十砲百彈子。則一伍常有十佛郎機。且兼十鎗矣。十伍十人執十筒百砲千彈子。則一隊當有百佛郎機。且兼百鎗矣。六十隊六百人執六百筒六千砲六萬彈子。則一營當有六千佛郎機。且兼六百鎗矣。葢一人所執。不啻往時十餘人所執者。斯不亦簡而便邪。雷飛砲。倣毒火飛砲而少為之變者也。砲之先。鍜鐵為筒。磨石為子巳矣。一變而為毒火飛砲。鎔鐵為子。虛其中而實之藥。擊處皆傷。盖傳自前代而兵家頗秘之。然毋砲重大難於舉移。故以之擊大營守城垣可也賊散而來近而拒之且馳且戰則非所及矣。于是再變之。約其子砲而輕其母砲。約之使易飛輕之使易持也。母砲則約長尺許。上廣下窄。下如神機之狀。上盤菱花之形。其法雖略本飛砲而輕重別矣。敵遠則用之以衝擊。或至空而震、或至地而震、或中人馬而震。鐵物之所旁。擊無不摩爛者。敵近則揮之為鐵棒。連鎧甲而搥撻之。當無不退怯者。人持一具。可以攻。可以守。與毒火飛砲功同而用異近者西洋大砲必築銃臺者亦以質重故□便於乘障不便於野戰葢守之砲貴重大戰之砲貴輕小守則不離次而易施重大得力也戰則屢易次而難施輕小得力也布地雷砲。倣田單火牛之意而增之以砲火者也。田單以火牛取勝。然止束?牛角。今虜黠猾善避。營疏野濶。不可以觸傷。惟得火砲布擊之。斯使之震攝。若乘夜用之為尤得策。因其亂而砍其營。蔑不勝矣。而用必馬驘。以其性犇犍可以代牛。火砲之發迅烈。比于?遠矣。是故刳木為桶。闢之翕之。長一尺有五寸圍四寸。火砲繫焉。火線通焉。略如毒火飛砲法。然其繫之也有機。其通之也。有候。匪機則無脫略之功。匪候則無疾徐之節。眡其機。則欲連而易斷也。眡其候。則欲準而不愆也桶一而繫砲七獸一而負桶六。計一獸之所負。則火砲四十有奇。十獸之所負。則火砲四百有奇。若用匾箱以代桶。尤便。雷布而電發。須臾之頃。遍以原野。必有以奪敵之氣。或為馬驘之性。驚則橫逸。不能使之直衝。故用砲易而用獸難。臣惟水可過顙在山。搏擊之勢使然爾。而况馬驘之有知覺運動者。或機而制之或因地勢而驅之或遣間而引之或得賊馬而縱之臨時之宜存乎其人則亦無不可用也以上四者。俱當預備。而有出先鋒砲。則尤火器之最便利者。古制未嘗有也。自古謀臣智士。較論中國夷狄之長技。如晁錯所稱匈奴惟善馳射。固未聞其有中國之堅甲利?者也。乃今北虜則甲?精好。中國弗能當矣。數年之前。我軍與虜鬪。兵刃既接。輒以骨朵狼牙棒搥撻虜。虜?短不相及。間為中國所制。乃去年虜犯陜西之保安。亦安狼牙骨朵。而中國或弗能當矣。若神機槍佛郎機銃毒火飛砲等項火器近日東奴亦有之但不如中國之精耳皆我叛人為之也則夷狄所絕無。亦其所駭懾者。今日中國之長技獨擅此耳。邊人苦其難。而未能盡其用。臣是以欲教之以輕便。如先鋒砲者委不可缺。其餘則量為置造可也。

皇明經世文編卷之二百二十三終








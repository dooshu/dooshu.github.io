○饯张尚书赴朔方序

王者大司马，制军诘禁，封国正朔，惠绥蛮貊，刑齐猾夏，其仪尚矣。天子道穆三象，功清六合，截海来威，穷荒揆教，将以静流服，度藩畿，削除凌暴，昭苏寡弱，命元宰兵部尚书燕公，专节朔方，授律群帅。涉河之外，距关之西，公皆统之，重分阃也。公智以开物，精以造微，文为一变之英，武有万人之敌。历登庶尹，王猷载宁，三宅台衡，帝采惟亮。虽坐堂足以制胜，而勤国忘其定居。阉茂次年，仲夏贞闰，拜手东洛，驰轺北阙，备官而行，成旅以从。是日也，景风司至，星火殷宵，伯赵鸣而戒阴，爽鸠习而扬武。赋可以高望远。诗可以出宿饯行。有诏具寮，爰开祖宴，且申後命，宠以蕃锡。天章赋别，御札题笺，副衣表挟纩之诚，兼阃喻投醪之旨。筐篚以将其贶，笔砚以表其文，前载未书，今册斯睹。侍中安阳公以仁体国，中书令河东公以德熙朝，变赞功成，︳谟景暇。{莫水}采薇之兴，张伐木之朋，询彼旬师，卜兹郊候。鼎门右转，歧路旁分，当阙塞之断山，接华林之高树。幕人宿设，重云平，大官饔举，百羞霞错，四夏六允之变，朱玉羽之容。雷殷川原，电延林薄，朝倾多士，巷无居人，接荩阴衢，扬袂风野。羽觞递进，列座酣而不哗；清铙发，将士激而逾厉。视日知其吉气，吹律验其商声。则已景列穹都，风腾沙漠，西域轻郅支之使，东胡息冒顿之虞，顾夫南仲于征，吉甫薄伐，不其远也。若木还照，前茅启行，听阗阗之去鼓，目悠悠之转旆，歌事者每怀靡及，念离者予望之。成志在心，发言同唱，天子有念，式叙清风。请编《出车》之什，以继《蒸人》之雅。

张敬忠

敬忠，中宗朝监察御史，张仁愿在朔方奏判军事，迁吏部司勋郎中。开元中为左散骑常侍益州大都督府长史剑南道节度大使，摄御史中丞本道采访经略大使。


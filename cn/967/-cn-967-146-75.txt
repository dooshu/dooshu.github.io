李流谦　即事

清江与我共天涯，若到沧溟始是家。

晓渡换舟惊宿雁，暮林系马散栖鸦。

山童老木才余骨，潮落寒汀半露沙，

只恐行人不著眼，一川秋色在芦花。

李流谦

李流谦　即事

寒食已过风日好，城郭稍背郊原幽。

双扉昼闭亦何事，一杖携春仍浪游。

但觉桃花成老大，不知杨柳尚风流。

霜螯腊蚁君须醉，细雨痚帘罢遣愁。

李流谦

李流谦　即事

山路仍多雨，秋天最易阴。

呼舟乱滩响，倚杖俯溪浔。

风力凭江横，云容隐树深。

一寒遽如许，料理欲归心。

李流谦

李流谦　即事

畏热客不来，习懒我倦出。

爱闲闲不彻，一日如两日。

晚风生微凉，佳月挂西壁。

谁为无事人，共此可怜夕。

李流谦

李流谦　即事

懒步东阡与北溪，一春心赏苦多违。

堕红藉藉痴蜂醉，稚绿阴阴乳燕飞。

去国三年应自笑，封侯万里不如归。

门前车马能来否，午睡醒来独掩扉。

李流谦

李流谦　即事

爱春未得一钱酬，独倚东风搔白头。

花影入帘情苒苒，竹风挨枕梦悠悠。

黄鹂欲下无谁语，碧草相看始欲愁。

老大别无新伎俩，只凭诗句写风流。

李流谦

李流谦　即事

雪巘云林共莽然，世间那有此江天。

晓樯搀日何时到，夜柁鸣风几夕眠。

閒卜家书灯似粟，略开旅抱酒如泉。

轻鸥飞下仍飞去，汝在江湖是散仙。

李流谦


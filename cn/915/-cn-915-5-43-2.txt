◇奏请崇本抑末

王者之治，崇本抑末，务农重谷，《王制》：「无三年之储，国非其国也。」《管子·区言》以积谷为急。方今二虏未灭，师旅不息，国家之要，唯在谷帛。武皇帝特开屯田之官，专以农桑为业。建安中，天下仓廪充实，百姓殷足。自黄初以来，听诸典农治生，各为部下之计，诚非国家大体所宜也。夫王者以海内为家，故《传》曰：「百姓不足，君谁与足！」富足之由，在于不失天时而尽地力。今商旅所求，虽有加倍之显利，然于一统之计，巳有不赀之损，不如恳田益一亩之收也。夫农民之事田，自正月耕种，耘锄条桑，耕种麦，获刈筑场，十月乃毕。治廪系桥，运输租赋，除道理梁，堇涂室屋，以是终岁，无日不为农事也。今诸典农，各言「留者为行者宗田计，课其力，势不得不尔。不有所废，则当素有余力」。臣以为不宜复以商事杂乱，专以农桑为务，于国计为便。（《魏志·司马芝传》）


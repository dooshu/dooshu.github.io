与应天庞巡抚


辱示条议，凿凿可行，敬服，敬服！国用出纳之数，计部每季具题，岁终又总报，虽未会计成录，而其数亦明，但朝廷未尝加之意耳。今边费日增，计每岁所入之数，尚少银百四十余万两。民力已竭，费出无由；日夜忧之，不知所出。奈何，奈何！

公峻节清望，冠冕一时。顷大察，虽有一二欲肆流言，而竟无间可入。精镠在冶，百炼愈光。愿公自信益坚，勿起疑障也。






宋祁　到官三岁四首

芳岁已三换，宠名仍再迁。

生平一丘壑，衰晚右橐韐。

客眼登楼外，乡愁把酒前。

巾箱多旧赋，只是欠归田。

宋祁

宋祁　到官三岁四首

一忝中山守，仍班第四春。

老应无所事，少尚不如人。

适野愚谋短，将芜旧产贫。

须惭丈二组，羁束最慵身。

宋祁

宋祁　到官三岁四首

儒帅非真帅，瓜时定几时。

丹心虽许壮，白发不藏衰。

罟密游鳞骇，山遥倦翼迟。

岁成无奏最，準拟雁门踦。

宋祁

宋祁　到官三岁四首

塞下静无事，军中奚告劳。

青山侧身远，白日举头高。

作奏閒双笔，流年耗二毛。

惟应不能饮，元解读离骚。

宋祁


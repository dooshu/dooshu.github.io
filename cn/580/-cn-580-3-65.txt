志第六十五 兵志一


蒙古起朔方，兵制简易。部众自十五岁以上，七十岁以下，尽佥为兵。非其部族者，谓之探马赤军。及取中原，佥民兵，谓之汉军。得宋降兵，谓之新附军。世祖至元七年，始定军籍及补替交换之法。南北混一之后，以蒙古、探马赤军屯于中原之地，江淮以南则以汉军、新附军戍焉。又命亲王将重兵镇抚西北边及和林。内建五卫以象五方，置都指挥使领之。凡诸卫、诸万户皆兴屯垦，以赡军食。大抵仿唐人府卫之制而变通之，其规画可谓宏远者矣。然不及百年，兵力衰耗，而天下亡于盗贼，何也？其失在军官世袭，使纨绔之童騃握兵符，任折冲，故将骄卒惰，不可复用也。今汇其兵制之可考者著于篇，而站赤、弓手、鹰房、铺递之类，前志所有者，亦附而存之。夫因武备之堕弛以召夷狄、盗贼之祸，自唐、宋以来往往如此，若元人之事，尤为后世之殷鉴者哉。






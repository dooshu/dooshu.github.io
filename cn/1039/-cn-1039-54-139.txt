叶茵　偶成

人间总利名，此地此心清。

雨架笔多润，风棂琴自声。

虚堂回古味，逆境见真情。

脱帽寻蕲簟，酣眠小太平。

叶茵

叶茵　偶成

醉敲牛角过前村，此世应无利禄昏。

有水可渔田可稼，即松而径竹而门。

宾朋连属琴书乐，亭榭参差鸟雀喧。

不假山灵回俗驾，会心同是一乾坤。

叶茵

叶茵　偶成

留得春风趁马蹄，日长无事绿杨堤。

菜花篱落谁家酒，缓辔长歌过小溪。

叶茵

叶茵　偶成

春阴晴复阴，因物悟浮生。

杜宇乡心重，杨花世事轻。

知非蘧伯玉，觉是晋渊明。

此意谁人会，骑牛访偶耕。

叶茵

叶茵　偶成

江湖千万顷，小艇熟烟波。

无梦世情薄，有吟春思多。

百年空反覆，两鬓暗消磨。

钓叟同吾志，鸣榔柳外过。

叶茵

叶茵　偶成

世事如今不可知，相逢茶罢且吟诗。

无风古鼎香烟直，未午空庭树影迟。

袖手好看棋胜败，论心休问酒醇醨。

谋居恰与松江近，斫脍羹莼渐及时。

叶茵


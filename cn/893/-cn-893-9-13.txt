赠韦侍御黄裳二首





《因话录》：御史台三院，一曰台院，其僚曰侍御史，众呼为端公。二曰殿院，其僚曰殿中侍御史，众呼为侍御。三曰察院，其僚曰监察御史，众呼亦曰侍御。



太华生长松，[一]亭亭凌霜雪。[二]天与百尺高，岂为微飙折。桃李卖阳艳，路人行且迷。春光扫地尽，碧叶成黄泥。愿君学长松，慎勿作桃李。受屈不改心，然后知君子。

[一]太华，即华山也。王应麟《诗地理考》：太华山，在华州华阴县南八里。



[二]刘桢诗：“亭亭山上松。”吕向注：“亭亭，高貌。”





其二





见君乘骢马，[一]知上太行道。此地果摧轮，[二]全身以为宝。我如丰年玉，[三]弃置秋田草。但勖冰壶心，[四]无为叹衰老。

[一]《后汉书》：桓典拜侍御史，是时宦官秉权，典执正无所回避。常乘骢马，京师畏惮，为之语曰：“行行且止，避骢马御史。”《说文》：“骢马，青白杂毛也。”



[二]魏武帝诗：“北上太行山，艰哉何巍巍。羊肠坂诘屈，车轮为之摧。”



[三]《世说》：世称庾文康为丰年玉，稚恭为荒年谷。



[四]鲍照诗：“清如玉壶冰。”






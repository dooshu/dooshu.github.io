文賓

文賓者。太邱鄕人也。賣草履為業。數取嫗。數十年輒棄之。後時故嫗壽老。年九十餘。續見賓年更壯。他時。嫗拜賓涕泣。賓謝曰。不宜至。正月朝儻能會鄕亭西社中邪。嫗老夜從兒孫行十餘里。坐社中待之。須臾。賓到。大驚。汝好道邪。知汝爾。前不去汝也。敎令服菊花地膚桑上寄生松子。取以益氣。嫗亦更壯。復百餘年見云。

文賓養生　納氣玄虛　松菊代御

鍊質鮮膚　故妻好道　拜泣踟蹰

引過吿術　延齡百餘


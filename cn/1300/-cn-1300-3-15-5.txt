尊崇圣字

自孔子赞《易》、孟子论善信之前，未甚以圣为尊崇，虽《诗》、《书》、《礼》经所载亦然也。《书》称尧、舜之德，但曰“聪明文思”，“钦明文思”，“濬哲文明”，“温恭允塞”。至益之对舜，始有“乃圣乃神”之语。《洪范》“睿作圣”与“恭作肃，从作义，明作哲，聪作谋”，同列于五事，其究但曰“圣时风若”，咎征至以蒙为对。“惟圣罔念作狂，惟狂克念作圣”，则以狂与圣为善恶之对也。《诗》曰：“国虽靡止，或圣或否。”则以圣与否为对也。下文“或哲或谋，或肃或义”，盖与五事略同。人之齐圣，不过“饮酒温克”而已。《左传》八恺，齐圣广渊，明允笃诚，《周官》六德，知、仁、圣、义、忠、和，皆混于诸字中，了无所异。以故鲁以臧武仲为圣人，伯夷、伊尹、柳下惠皆曰圣，而孟子以为否。


○谢御书集贤院额表

臣维言：伏奉今月某日圣札题集贤殿御书院额。捧戴舞，不知所裁。窃以先圣微言，前王令典，所以兴行礼义，训正人伦。顷逆胡凶顽，不识经籍，恣行毁裂，有甚焚烧。伏惟陛下御极统天，功成理定，愍其坠简，旁搜古壁，发求书之使，置写书之官。於是九流百家，韦编缃帙，烂然虎观，盛彼鸿都。加以亲重儒门，将为教首，俯题金榜，自运银钩。龙凤翔於烟，日月照於天地，曾无以喻，谁敢强名？况乎方丈之书，七分入木，仲将虚为白首，羲之枉在墨池。将使率土之人，知陛下宠兹书府；普天之下，学陛下敦彼儒风。政化之原，实始於此。臣忝编次漆简，刊校石经，载光载辉，诚欢诚喜。


○请捕盗用重法奏

副使王钦昨报，管内频有盗贼，剽劫坊市乡村。差兵巡捕，严切堤防。缘此岁蚕麦不熟，游惰之徒，结集为恶，或伤杀攘夺。及捕获处断，又前後法条不一。以天成二年敕：应山林群盗害物残人，若捕捉勘结不虚，全家处置。有偶然劫盗者，正身准法，知情者同法。又以长兴四年敕：据天成敕，只为界内连结党恶，害物残人，所以诛族，此中兴之初权行之法。若断狱只坐此条，恐违於律令。今後结党连群为害者，并男十五己上，并准元敕处断。其父母兄弟妻女小儿，一切不罪。有骨肉中与贼同恶者，亦同罪。如同谋不行，或受赃不受赃，则准律科断。臣当管贼盗屡发，盖见用法太宽。只罪一身，又不籍没家产，又不连累家属，得以恣行凶恶。今後捕盗，权行重条，俾其知惧，易为禁止。








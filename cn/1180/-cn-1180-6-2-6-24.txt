答总宪刘紫山


佳贶屡颁，岂敢终拒。况公今已解任，而犹惓惓不遗如此，厚爱真切，亦不忍违。但仆于交际之礼，久已旷废，往来公差，人所亲见。又严饬族人子弟，毋敢轻受馈遗。故虽相知亲旧有惠，亦概不敢当。非欲矫抗沽誉，实以当事任重，兢兢焉务矜小节以自完而已。用是辄以厚惠仍璧诸来使，然心领雅情，固不藉于物也。






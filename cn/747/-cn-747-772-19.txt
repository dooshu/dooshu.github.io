○为汝南公贺元日朝会上中书状

右。得本道进奏院状报，今月日，皇帝御宣政殿，受册尊号为仁圣文武至神大孝皇帝。礼毕御丹凤楼，大赦天下者。当时集军州官吏等丁宁宣示讫。鸿名有赫，庆泽无偏，上光宗庙之明灵，下慰蒸黎之钦属。功劳必表，逋负咸蠲，出缧系於狴牢，复流窜於魑魅。抚安鳏寡，存省耄期，有国之阙政咸修，前代之遗文必举。此皆相公富皋夔之事业。秉伊说之材谋，协赞神功，导宣睿化，符瑞沓至，天人允咸，庆云非烟，浪井不凿。然後率多士，陈大仪，致君於尧舜之前，驱俗於勋轩之上，四维仰化，万国承流。况某忝典州兵，尝闻庙算，虽阻陪班列，亦远接欢呼。凤阙双标，应开天上，鸡竿百尺，想在日边。顾奋飞而不能，亦攀望而何及。无任跃之至。


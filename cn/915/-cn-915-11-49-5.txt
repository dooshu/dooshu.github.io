◇奏请用辞钦船运计

运漕之利，今古攸同，舟车息耗，实相殊绝。钦之所列，关西而已，若域内同行，足为公私巨益。谨辄参量，备如前计，庶徵召有减，劳止小康。若此请蒙遂，必须沟洫通流，即求开兴修筑。或先以开治，或古迹仍在，旧事可因，用功差易。此冬闲月，令疏通咸讫，比春水之时，使运漕无滞。（《魏书·食货志》。三门都将辞钦上言，造船以易车，运于公私为便。录尚书高阳王雍、尚书仆射李崇等奏。）


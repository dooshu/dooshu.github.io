○招讨王仙芝等诏

乱常干纪，天地所不容；伐罪吊人，帝王之大典。历观往代，遍数前朝，其有怙众称兵，凭凶构孽，或疑迷於郡县，或残害於生灵，初则狐假鸱张，自谓骁雄莫敌，旋则鸟焚鱼烂，无非破败而终，盖以逆顺相悬，幽明共怒。近者庞勋拒命，王郢挺灾，结聚至多，猖狂颇甚。寻则身膏原野，喉毙仆姑，资财分散於他人，亲戚诛夷於利刃。亦有方从叛乱，忽悟归降，因吉凶於反掌之间，变祸福於立谈之际。诸葛爽今为刺史，朱实见作将军，宏伯郎任职於禁营，宋再雄策名於淮海，莫不身名光显，家族辉荣。

近者诸道奏报，草贼稍多，江西、淮南，宋、亳、曹、颍，或攻劫郡县，抗拒官军，或窘厄商徒，俘掠进奉，出彼入此，鸟逝风驱。虽云俊利於一时，岂不忧危於终日，以有限之逆党，敌无数之王师，宁论岁时，必自歼灭。朕以宽宏致理，慈愍居心，每念苍生，同为赤子，恨不均其衣食，各致丰肥，宁忍迫於锋铓，断其身首，是以诞敷文诰，且务招携，如或不共，用兵无悔。

其王仙芝及诸道贼头领等，见制敕后，各宜洗心悔过，解甲收兵，诣所在州府投降，便令申奏，必当超授官爵，厚赏资财，永作忠臣，常居禄位。其节级自补职掌等，亦於大藩镇内，量材与职额衣粮。其抛弃田园胁从队伍者，并当抚绥慰劳，各令归业营农，是谓舍暗从明，得生逃死。依朕命者，岂不休哉。如或顽傲不悛，凶强自恃，犹事兵甲，尚困乡闾，使田者不耕，蚕者不织，则须为人除害，非曰黩武佳兵。宜令诸道帅臣，选练骁勇将卒，分兵截道，并力合威，必务翦除，不得纵玩。其主兵大将，若全擒戮得一火草贼数至三百人已上者，超授将军，仍赏见钱一千贯文。如斩首级，移兵攻徒党，收夺资财器械，覆验摭实者，据其功绩高下，授官赏财。如逢寇不追，临阵不战，贪渎逗挠，败失师徒，宜令本州道勘寻，准军法处分。应乡县田园之内，有材杰敢勇之人，若能纠率丁夫，捍御寇贼，搴旗斩将，破阵成功者，委所在长吏速具奏闻，亦与官职优赏。如郑溢、汤群之辈，皆已分领郡符，朝廷必不食言，乡党所宜助顺。

於戏！宿麦将实，秋苗正滋，渐及蒸燠之时，岂是战争之日。惟愿务农偃甲，布德行恩，遍告州闾，各宜知悉。


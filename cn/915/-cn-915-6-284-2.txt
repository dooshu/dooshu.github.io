◇《後汉纪》光武赞

王莽之际，天下云乱，英雄并发，其跨州据郡，僭制者多矣。人皆冀于非望，然考其聪明仁勇，自无光武俦也。宏宽博纳，计虑如神，是以任光、窦融，望风景附；马援一见，睹颜识奇。故能以十数年间埽除群凶，清复海内，岂非天之所辅赞哉！古者师不内御，而光武命将皆授以方略，使奉图而进，其违失无不折伤，意岂文史之过乎？不然，虽圣人其犹病诸！（《御览》九十一）


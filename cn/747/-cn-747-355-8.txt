○唐银青光禄大夫岭南五府节度经略采访处置等使摄御史中丞赐紫金鱼袋殿中监南康县开国伯赠扬州大都督长史张公神道碑

公讳九皋，其先范阳人也。昔轩辕少子，以弦弧受氏，别封於张。留侯以五代相韩，安世以七叶荣汉，特生闲气，锺美大贤。馀庆遗芳，袭於令嗣矣。晋末以永嘉南渡，迁於江表；皇朝以因官乐土，家於曲江。高祖守礼，隋锺离郡涂山令。曾祖君政，皇朝韶州别驾。祖子胄，皇朝越州剡县令。烈考宏愈，皇朝太常卿、广州都督。皆世济明德，不陨令名。公特禀中和，诞生淳懿，恭推色养，孝自因心。幼岁丁太常府君忧，孺慕衔哀，栾棘无怙，毁能达理，志若成人。及日月外除，而顾复就养，思致逮亲之禄，方求筮仕之阶。ぷ金不珍，琢玉成器，殖学以明道，修身以践言。弱冠孝廉登科，始鸿渐也。岭南按察使尚书裴先，幕府求贤，轺车问俗，以公後进之秀，藉以从军，表授海丰郡司户。水变贪泉，珠还合浦，时所称也。其後五溪阻兵，群蛮聚略，帝命按察使裴先讨焉。以公有樽俎之谋，韬钤之用，奏授南康郡赣县令，於是坐其帷幄，置以戎车。公武能宣威，文可化俗，军需倚办，供亿无留。前宣慰使御史梁勋奏公清白有闻，後宣慰使竹承构奏公户口增益，共称尤异，[B14A]进上闻，特加朝散大夫，迁巴陵郡别驾。初丞相曲江，公之元昆，自始安郡太守兼五认按察使，以为越井殊方，广江剽俗，怀柔之寄，实在腹心。奏公俱行，可为同气，遂授南康郡别驾；季弟九章，以为桂阳郡长史。太夫人在堂，赐告归宁，承欢伏腊。白华共展於朝夕，衣锦时入於乡闾，棣萼美於诗人，德星聚於陈氏，代所稀也。无何，丁於内艰。柴毁，勺饮不纳，至性闻於州里，孝感达於神明。白雀驯狎於倚庐，黄犬随号於行哭，表其异也。服阕，除殿中丞，又迁尚书职方郎中。起草含香，停车待漏，位高元象，职在弥纶。及曲江公翊赞庙谟，盐梅鼎实，讲德论道，求贤审官。以识量通明，与闻其议，故能致君尧舜，克济忠贞，公之佐也。及元昆出牧荆镇，公亦随贬外台，遂历安康、淮安、彭城、睢阳四郡守。所莅之邦，必闻其政，作人父母，为国循良。於是瑞鹊成巢，嘉禾合颖，祥乌素翟而狎至焉。考绩议能，诏书[B14A]异，遂迁襄阳郡太守兼山南东道采访处置使。以连率之权，授以澄清之任，化行江汉，惠及黎元。进封南康县开国男，赏有功也。属南夷不龚，西蜀骚动，掎角之势，连於岭隅。以公有经略之才，委公以干城之任，乃除南海太守兼五府节度经略采访处置等使，摄御史中丞，赐紫金鱼袋。天书盈箧，厩马在庭，恩华宠光，旁午道路，公召募敢勇，缮治楼船，绥怀远人，安集犷俗，或指剑山之路。或出铜柱之乡。以回舶运粮，省泛舟之役；以于来授甲，宽土著之人。寄重务殷，用省功倍。天子嘉之，特赐银青光禄大夫，兼手诏益封开国伯，食邑七百户，旌其能也。且五府之人，一都之会，地包山洞，境阔海ヂ，异域，殊乡，往来辐辏，金贝惟错，齿革实繁。虽言语不通，而贽币交致。公禁其豪夺，招彼贸迁，远人如归，饮其信矣。秩满，迁殿中监。皇舆尽饰，玉食惟精，六尚委能，一心主办，服御器用，必信必诚。勤劳不遑，积忧聚。以天宝十四载四月二十日，疾亟薨於西京常乐里之私第，春秋六十有六。呜呼哀哉！哲人其萎，邦国殄矣。皇上哀悼，赙赠盈门，给递还乡，首邱归本。遂赠广陵郡大都督府长史。礼仪哀制，延素握，可谓饰终。以明年葬於始兴郡洪义里武陵原。夫人宏农谭氏，襄阳郡夫人，国子博士知几之子。克训母仪，用光阃则。粤以永泰三年，薨南康郡次。以大历四年合焉，礼也。嗣十一人：长曰捷，前端州刺史。次曰擢，前右金吾卫兵曹参军。次曰，试大理直康州刺史。次曰抗，检校户部郎中兼御史中丞，赐紫金鱼袋朔方宁节度行军司马。次曰捍，前宏文生，皆王之荩臣，国之多士。令德之後，必大其门。公尝与季弟同泛沧溟，舳舻ゴサ，凡数百辈，忽惊飙震发，骇浪山连。当呀呷之时，谓汨没同尽，为猿为鹤，曷可保焉？而中宵返风，漂泊孤屿，迟明相视，各在津亭。同役之人，仅有存者，则知商邱蹈信，入之而不伤；吕梁履忠，游之而莫惴。恺悌君子，福禄绥之，宜其克享永年，亦既逢吉。且公之立身，可谓尽美。居丧致哀，称其孝也；入幕决胜，称其才也。列在藩翰，则德化之政闻；授之斧钺，则式遏之功著，佐元昆则润色王业，睦诸季则致美闺门。至於推挽忠良，揄扬俊，力行不怠，时议高之。夫生死有怀，古今同尽，殁而不朽，君子韪之。昕忝迹儒林，尝读旧史，览贤人之事业，知盛德之在焉。敢扬休声，以志贞石。铭曰

轩辕锡羡，百代蕃昌，弦弧得姓，受邑於张。五代相韩，七貂居汉。平子数术，茂先翊赞。诞锺馀庆，克享大名。爰至我公，天姿挺生。率礼立身，依仁从政。学该百代，官逾三命。再登幕府，四列藩条。威行节制，化合讴谣。作牧襄阳，授兵南越。江汉底定，要荒胥悦。死生有命，修短靡常。礼赠殊秩，魂归故乡。梧贾成列，邱陵无改。夏日冬夜，精灵斯在。


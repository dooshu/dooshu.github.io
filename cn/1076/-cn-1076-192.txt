卷一百九十二

<史部,诏令奏议类,奏议之属,历代名臣奏议>

钦定四库全书

历代名臣奏议卷一百九十二

明　杨士奇等　撰

节俭

宋神宗熙宁元年翰林学士司马光上奏曰臣伏覩宰臣曾公亮等奏以河朔葘沴调用繁冗欲望将来大礼毕两府臣僚更不赐银绢奉圣旨送学士院取旨议者或以爲两府所赐无多纳之不足以富国而於待遇大臣之礼太薄颇爲伤体臣愚窃以爲不然古者冢宰制国用视年之丰耗量入以爲出固不可於饥馑之时守丰登之法也是故岁凶年谷不登君膳不?肺大夫不食粱士饮酒不乐君臣上下皆当深自贬损以救民急也臣窃惟国家帑藏素已空虚重以今岁河北之地灾害特甚乡者庆历之末河决商胡民田虽伤官仓无损而河北父子相食饿殍蔽野今河北之外加以地震官府民居荡爲粪壤继以霖雨仓粟腐朽军食宜乏何暇及民冬春之交民必大困甚於庆历之时国家岂坐而视之不加赈救乎况复城橹须修河防应塞百役并兴所费不赀当此之时朝廷上下安得不同心协力痛加裁损以徇一方之急凡宣布惠泽则宜以在下爲先撙节用度则宜以在上爲始今欲裁损诸费不先於贵者近者则踈远之人安肯甘心而无怨乎必若爲臣有大勲於天下虽锡之山川土田附庸何爲不可若止因郊礼陪位而受数百万之赏臣窃有所不安矣臣前所谓赏赐不节者此亦其一也虽臣下不辞犹应裁减况其自辞减又何损乎傥若但务因循姑息度日欲裁损乘舆供奉之物则曰减於制度太爲削弱非所以华国欲裁损大臣无功之赏则曰所减无多亏伤大体非所以养贤欲裁损羣下浮冗之费则曰人情不悦恐致生事非所以安衆如此则国用永无可省之日下民永无苏息之期必至於涸竭穷极然後已也且君子之所尚者义也小人之所徇者利也爲国者当以义褒君子以利悦小人今大臣以灾害之故辞锡赉以佐百姓之急义之可褒者也陛下从而听之乃所以爲厚非所以爲薄也虽然两府银绢止於二万匹两不足以救今日之灾又国家旧制每遇郊禋大赉四海下逮行伍无不沾洽不可於公卿大夫全无赐予臣愚以爲文臣自两省以上武臣及宗室自正任刺史以上内臣自押班以上将来大礼毕所赐并宜减半俟他年丰稔自依旧制其文武朝臣以下一切更不减似爲酌中臣亦知此物未能富国诚冀国家因此渐思减损其余浮费自今日爲始耳臣素愚戆识虑肤浅所言者皆目前之实状非奇伟之高论也伏望陛下更赐裁察若果有可取乞断自圣志勿爲衆言所移实天下幸甚

殿中侍御史钱顗上奏曰臣伏以边境未宁军须至急朝廷经费百倍於祖宗之时帑藏空虚间或兼水旱之患从今不务省减向去何以枝梧然而事有权宜理难固执岂可目前只图侥幸之利不能力爲陛下久远之谋臣虽至愚言思有补臣谓今冬郊祀之礼陛下在亮隂恭默之中遵先朝三年之旧制是亦不得已而行之内外供费岂当用平时之例而况覃霈之恩未远特支之赏亦频天下之财取之尽毫末数年之内用之无孑遗民力既极困穷国用正宜裁损臣闻在真宗全盛之世尚诏三司减郊祀应奉之物十余万载於国史足以爲法陛下诚思咸平中府库之所积孰与今日爲比耶所有将来南郊伏乞陛下特降睿旨除三军赏给外应内外文武臣僚旧例赐予一切权且寝罢至於应奉不急之费亦乞减削如此则内足以省国用外足以寛民力岂曰小补之哉唯陛下断在宸衷而力行之天下不胜幸甚

神宗时起居舍人韩维上言曰臣窃闻故事大行皇帝当有遗留物分赐臣下臣伏思承平日久用度无节以致公私财利匮乏又国家不幸四年之内两遭大故营造山陵及支士卒优赏所费不可胜计今之府库比於仁宗晚年又益朘削若用嘉佑之例厚行赐赉臣恐爲损不小陛下若以爲奉承先帝之志加惠羣臣不可罢止则望阅诸府库取服用玩好之物以充用才足将意便可不须过爲丰侈所有金帛诸物可以赡兵恤民者愿赐爱惜以救当世之急弊

哲宗元佑二年着作郎兼侍讲范祖禹上宣仁皇太后疏曰臣滥备劝讲夙夜思职愚虑所及不敢不言伏以自先帝厌代谅闇三年今祥禫将终即吉方始服御器用内外一新奢俭之端皆自此始臣愚以爲珠玑金玉之饰锦绣纂组之工凡可以荡心悦目者不宜有加於旧增多於前也皇帝方向儒术亲学问睿质日长圣性未定覩俭则俭覩奢则奢陛下所以训导圣德者宜动皆有法不可不慎也古之圣帝明王莫不以俭爲美德侈爲大恶帝尧所居之室土阶三尺茅茨不翦舜称禹曰克俭于家孔子曰禹吾无间然矣菲饮食而致孝乎鬼神恶衣服而致美乎黻冕黻冕祭服也伊尹曰慎乃俭德惟怀永图言俭之可以长久也文王卑服即康功田功周公戒成王以先知稼穑之艰难凡此皆陛下所宜日以啓廸皇帝之志者也东汉明德马皇后常服大练左右但衣布帛无香薰之饰欲以身率下前史以爲美谈臣窃惟陛下圣政度越前古必不使明德马后专美汉朝若崇俭敦朴饬正後宫以辅养皇帝之德使目不视靡曼之色耳不听淫哇之音非礼不言非礼不动则学问日益圣德日隆此宗社无疆之福也孔子曰少成若天性习惯如自然老子曰不见可欲使心不乱古语有之曰贵不与骄期而骄自生富不与奢期而奢自至夫少习俭约长犹侈靡少习侈靡长将若何今天下之大生民之衆系在陛下陛下俭於上则百姓富於下陛下奢於上则百姓贫於下比年以来天灾流行年谷不熟国用虚乏百姓困弊幸赖陛下勤恤民隐存养休息视之如子有所不便辄弛禁以利民民方有乐生之意小康之望当今之务宜痛爲节约昭示俭朴以率天下自古爲国未有不先俭而能致四海富实者也汉文帝身衣弋绨慎夫人衣不曳地帷帐不得文绣以示敦朴爲天下先景帝遵业务农训俭以雕文刻镂伤农事锦绣纂组害女工下诏戒之故太仓之粟陈陈相因红腐而不可食都内之钱贯朽而不可校称贤君必曰文景以比周之成康及其衰微民心思汉而不能忘以文景恭俭德泽及民者深也臣愿陛下上观帝尧舜禹文王之法考伊尹周公孔子之言下视文景之效则皇帝少而习之长而安之唯知俭约不知侈靡他日海内富庶自今日俭德爲之始生民之类受陛下之赐岂有穷极哉臣窃闻奉宸库已取珠子至六十斤户部已用金至三千六百两不爲不多矣臣所以先事而言者恐增加无已滋长侈心也唐太宗问褚遂良曰舜造漆器禹雕其俎谏者十余人何也遂良对曰奢靡之始危亡之渐也漆器不已必金爲之金器不已必玉爲之古之争臣必谏其渐若事已横流则无所谏矣是以纣爲象筯箕子叹曰爲象筯必爲玉杯复思远方珍恠之物而御之矣舆马宫室之渐自此始不可振也古之人见微而防患如此唐明皇开元之初悉取珠玉锦绣服玩之物焚之於庭以示俭德及其末年犹以穷极奢侈天下败乱今臣区区之愚窃以皇帝即吉之始若一开侈靡之端恐後日奢费之无已也故愿豫爲之防止於未然臣愚不识忌讳惟陛下裁赦

时平章军国重事文彦博上奏曰臣窃以数十年来风俗僭侈车服器玩多踰制度以致士民之家率多贫乏不守廉节夫爲国之要在乎富民富民之要在於节俭民既富矣君孰与不足臣欲乞选差官检详唐室至於朝廷令式参定制度随时制宜务令简当可久遵行庶几上下有分不敢僭侈风俗自当淳俭太平可以驯致绍圣四年殿中侍御史陈次升上奏曰臣伏闻金明池所造龙船费用万贯不少肆爲侈靡穷极工巧必非陛下之意也臣观书之称禹曰克勤于邦克俭于家以禹之德非无可称也而所称者勤俭而已盖以有天下非不足於财也而必啬於用者欲示敦朴以先天下故也恭惟陛下躬不世之资席祖宗之庆勤俭过於夏禹天下所共仰有司不能宣明陛下德意所造不乘之舟其费不赀游幸之日天乃大风岂非爱佑陛下而使觉悟有司之过乎兹事已往虽不可救亦足以爲来者之戒伏望圣慈今後如有兴造乞勅有司无令过度庶免亏损陛下俭素之德不胜幸甚

户部侍郎苏辙上奏曰臣等窃见本部近编成元佑会计录大抵一岁天下所收钱谷金银币帛等物未足以支一岁之出今左藏库见钱费用已尽去年借朝廷封桩末塩钱一百万贯以助月给举此一事则其余可以类推矣臣等闻古者制国之用必量入爲出使三年耕必有一年之食故三十年之间而九年之畜可得而备也今者文武百官宗室之蕃一倍皇佑四倍景德班行选人吏胥之衆率皆增广而两税征商榷酒山泽之利比旧无以大相过也昔祖宗之世所入既广所出既微则用度饶衍理当然尔今时异事变而奉行旧例有加无损今日天下已困弊矣若更数年加之以饥馑因之以师旅其爲忧患必有不可胜言者臣等备位地官与闻朝廷大计而喑默不言异日虽被诛戮何补於事故臣等愿及今日明勅本部取见今朝廷政事应干费用钱物者随事看详量加裁损使多不至於伤财少不至於害事二圣以身率之大臣以身行之使天下晓然皆知事之当然而非朝廷有所靳惜则谁不信伏昔治平熙宁之间因时立政凡改官者自三岁而爲四岁任子者自一岁一人而爲二岁一人自三岁一人而爲六岁一人宗室自袒免以上渐杀恩礼天下晏然莫以爲言此则今日之成法也臣等伏乞检会宝元庆历嘉佑故事於本部置司选择近臣共议其事严立近限责以实效法度一成数岁之後费用有节府库渐充传之无穷久而不弊则其於圣德实非小补也臣等愚拙不能修明职业以广财赋冒昧献言罪当万死

辙又上奏曰臣等近奉勅裁减冗费上自宗室贵近下至官曹胥史旁及宫室械器凡无益过多之用皆得量事裁减唯独宫掖浮费名件不少有司不得尽见未敢辄议窃见近降诏书以方将裁损入流以清取士之路遂命今後每遇圣节大礼生辰太皇太后皇太后皇太妃所得恩泽并四分减一欲以身先天下诏书既出中外臣庶皆知圣明以私徇公至有感激流涕者臣等仰测圣意克己爲人无所不可其欲裁损宫掖浮费与裁损私门恩泽何异然而至今未见施行者盖有司失於建明则臣等之罪也谨案宝元二年尝命近臣详定裁损冗费时谏官韩琦建言请令三司取入内内侍省并御药院内东门司先朝及今来赐予支费之目比附酌中减省其无名者一切罢去时有诏禁中支费只令入内内侍省御药院内东门司相度减省报详定所其臣僚支赐即许会问入内内侍省等处施行及庆历元年又诏入内内侍省等处取先帝时帐籍比较近年内中用度之数以闻是时所损浮费数目极多爲益不细臣等欲乞陛下推广前日减省恩泽已行之心仰法宝元庆历祖宗已试之效使天下明知陛下节用裕民自宫禁始则凡有裁损谁不心服臣等不胜区区干犯鈇钺徽宗政和七年命户部参稽熙丰及今财用有余不足之数又立旁通格令诸路漕司各条元丰绍圣崇宁政和一岁财用出入多寡来上淮南漕臣张根言天下之费莫大於土木之功其次如人臣赐第一第无虑数十万缗稍增雄丽非百万不可佐命如赵普定策如韩琦不闻峻宇雕墙僭拟宫省柰何剥民肤髓爲斯役之奉乎其次如田产房廊虽不若赐第之多然日削月朘所在无几又如金帛以供一时之赐有不可已者而亦不可不节至如锡带其直虽不过数百缗然天下金宝糜费日久夫岂易得今乃赉及仆隶使混淆公卿间贵贱贤不肖莫之辨也如以爲左右趋走之人不欲其墨绶当别爲制度以示等威疏奏不省

宣和六年尚书右丞宇文粹中言近岁南伐蛮獠北赡幽燕关陕绵茂边事日起山东河北寇盗窃发赋敛岁入有限枝梧繁夥一切取足於民陕西上户多弃产而居京师河东富人多弃产而入川蜀河北衣被天下而蚕织皆废山东频遭大水而耕稼失时他路取办目前不务存恤谷麦未登已先俵籴岁赋已纳复理欠负托应奉而买珍异奇宝欠民债者一路至数十万计假上供而织文绣锦绮役工女者一郡至百余人陛下勤恤民隐诏令数下悉爲虚文民不聊生不惟寇盗繁滋窃恐灾异数起祖宗之时国计所仰皆有实数有额上供四百万无额上供二百万京师商税店宅务抵当所诸处杂收钱一百余万三司以七百万之入供一年之费而储其余以待不测之用又有解池盐钞晋矾市舶遗利内赡京师外实边鄙间遇水旱随以振济盖量入爲出沛然有余近年诸局务应奉等司截拨上供而繁富路分一岁所入亦不敷额然创置书局者比职事官之数爲多检计修造者比实用之物增倍其他妄耗百出不可胜数若非痛行裁损虑智者无以善其後久之乃诏蔡攸等就尚书省置讲议财利司除茶法已有定制余并讲究上攸请内侍职掌事干宫禁应裁省者委童贯取旨时贯以广阳郡王领右府故也於是不急之务无名之费悉议裁省

高宗绍兴九年右正言陈渊上奏曰臣闻俭非圣人之中制而孔子对林放之问则曰礼与其奢也宁俭岂以俭爲礼之本故欤盖常人之情由俭入奢易由奢入俭难故当用俭之时不可不省不省而无以约之则末流之弊将至於不可胜救矣臣观自昔创业之主皆有俭德盖其兴於闾阎熟知民间之疾苦稼穑之艰难故爱惜天物有不期然而然者禹之治水八年於外三过其门而不入逮地平天成之後乃作禹贡既第田以制赋又因民之所愿而取其有余其微及於漆枲絺紵羽毛齿革与夫鱼盐橘柚之可於口菁茅簵楛之适於用皆在所取盖亦莫非民力之所得者方禹栉风沐雨手胼足胝之时亲见百姓之劳苦已而安享其奉固宜有所不忍也故禹菲饮食恶衣服卑宫室孔子美之以爲无间岂非所谓爱惜天物有不期然而然者欤至於守成之君往往不然轻费妄用卒以召乱求如汉之孝文盖亦千一耳今陛下所乘之势如孝文而天性似之所历之艰险如禹又不待学而後至其於俭德天下户知之矣而臣强聒犹欲有所献者书之称禹曰克勤于邦克俭于家或曰俭可以施於家而已是大不然国之本在家而俭固将施之於国也孝文惜百金之费而制度不立终愧前古使其俭於一己又能推而广之如彼其质虽二帝三王之功可跂而及矣可胜惜哉比年以来陛下恩惠太泛赏给太厚匪颁赐予之费几於无节此固陛下甚盛德事然府库空虚而发之不已财赋匮竭而取之益详陵寝未成郊祀不远内有诸将之馈外有隣境之好所用既衆而所入实寡此臣所甚惧也周官唯王及后世子不会说者曰不得以有司之法治之诚然是周公作法开後世人主侈用之端也而可乎臣谓周之冢宰以九式均节财用有司虽不会冢宰得以式而论之矣若事事如式虽不会犹会也故臣愿陛下自今凡有锡赉法之所无而於例有疑者或轻重非伦或多寡不类事下三省则三省得以共议事下户部则户部得以执奏出纳之吝有司得以献其疑可否之宜台谏得以论其失凡所经由不许承误陛下闻其言又从而嘉纳之一有失当即行改正则前日之弊庶几可息矣上以省费用之烦下以絶侥幸之求无善於此臣不胜过计唯陛下财幸

高宗时张浚上言曰天生民而立之君俾司牧之非特使之奉养其私而已也自昔圣贤之君莫不恭俭节用损己益人凡以顺天意享天心耳且农夫终岁勤动计其十亩之耕输公上而有余者所得不过一金耳我乃捐之以市不急之用弃之以徇无名之费岂不重违物理乎乃若排去大难劝赏有功宗庙之供官吏之俸将士之养此则宜从优厚而不容但己者也臣仰惟陛下至诚恭俭追古圣贤而臣窃闻文书刀劔之求尚容有赐予过制者焉夫多难之时人情易怨力战效命者所得如此而伺间投好者顾亦如彼即解体矣卫懿公好鹤鹤有乘轩者将战而国人皆曰使鹤臣谓非独名器爲然也锡赉之间亦所当谨也

起居舍人洪遵经筵进故事曰按通监韩昭侯有敝袴命藏之侍者曰吾君亦不仁者矣不赐左右而藏之昭侯曰吾闻明主爱一嚬一咲嚬有爲嚬咲有爲咲今袴岂特嚬咲哉吾必待有功者

臣闻天子享四海之富生杀自我予夺自我於起居动作之间其流易入於侈虽古先盛王号爲善治天下恭俭爱民如汉文帝惜百金而罢露台念农力而除田税可谓至矣然以新垣平之诈赏赐至一日千金邓通之嬖幸至予之蜀道铜山使自鼓铸文帝尚尔况其下者乎而韩昭侯以千乘之君当战国之际干戈相寻日不暇给虽使横予妄赐竭民之力以爲待士惠下之道其谁能止之然昭侯内修政教外应诸侯务正其本而已一敝袴之微中人之家所不惜而千乘之君能藏之以待有功然则金玉币帛之重或相什伯或相千万其肯以奉谈咲游宴予无功之人哉推是心以往帝王之道爲不足进矣臣谓强本节用责实富民其要无出於此

遵又进故事曰按汉书文帝欲作露台召匠计之直百金上曰百金中人十家之产也吾奉先帝宫室常恐羞之何以台爲

臣闻俭固帝王之德惟能出於诚心见诸躬行日用之间然後爲盛德之至尧舜禹汤文武以来则汉文帝其人也当汉初定海内乂安疑若可以自暇自逸方且兢兢业业心乎斯民故一铢一缕弗敢妄费以示敦朴爲天下先践阼二十三年宫室苑囿车骑服御无所增益弋绨緼衣革舄韦带其衣服之俭如此所幸慎夫人衣不曳地其嫔御之俭又如此殿帷无文绣集上书囊爲之其供张之俭又如此露台之费不过百金犹恐伤财蠧民罢役不作究其行事莫不一本於恭俭中外化之风俗遂以醇厚功业隆盛爲汉太宗虽高皇帝创业垂统然诒谋筹後传祀四百实文帝有以致之迨於元帝罢三服官减谷食马而不能起优游不断之弊晋武帝焚雉头裘而不能杜宫女万数之失区区矫激一事一爲非出於诚心何足以揆方万一至如汉文帝真可爲万世法

御史中丞廖刚上奏曰臣窃谓近因费用日广上下忧岁入之不支爲陛下陈节用之说者多矣如遣使河南诚不可已之事诸臣反命亦皆言徒御之冗民病供亿圣慈深以爲然自今一切用度渐当从省节矣然臣窃见士大夫多务便私鲜有能爲国家爱惜财用者且如一帅臣到罢供张借请率费数万缗小郡亦不下数千缗虽曰有例独不可稍裁损乎况有数易之弊民力殆不可能堪也又有守帅将官托讨捕之名差驻劄官军迎送者各是千百人随逐所过州县既批口劵又索犒设如此之类独不可严禁止乎凡是无理之费州县时时有之徒竭吾民之脂膏无补公家之毫髪主计者往往屈於权势莫敢致诘是以朝廷不得而知也臣谓罢无名不急之务不独在朝廷当然州县妄费亦复不少如接送之类愿各爲之限制稍从简约若违法差借兵卒或因缘爲奸者并痛治之庶几所谓节用裕民者得矣

太常博士王居正上疏论省费曰宋兴百七十三年矣所行多弥文之事今陛下所至曰行在於一日二日少驻跸之顷欲尽爲向者百七十三年之事非所谓知变也夫不知随时以省事而乃随事以省费故今日例有减半之说究其实未始不重费愿诏大臣计百事之实而论定之苟非御寇备敌任贤使能振恤百姓一切姑置则费省而国裕

孝宗乾道六年端明殿学士汪应辰上奏曰臣闻书曰不作无益害有益功乃成夫人君以一人之身不作无益固爲善矣然又须推而广之凡天下之事足以害有益者一切杜絶无使滋长然後爲尽善也恭惟陛下仁俭之德清浄之政不尚浮华专治实务如销金服饰此所谓无益而害有益者也然内而宫掖既已不用而又申严禁约无敢不听其爲益也盖不可胜计矣至於流俗习尚有如销金服饰之类者臣请陈之窃见所在道宫佛寺造作经藏装饰像貌所用金箔动以万计虽法所不许而令未必行公然抵冒视爲常事日甚一日岁甚一岁浸浸不已岂特销金服饰之糜费而已哉地宝有限斯民劳筋苦骨捐躯委命昼夜搜采毫厘积累之所得乃以供无益之用如弃之然甚可惜也昔唐武宗尽毁天下僧寺及宣宗即位虽务改会昌之政僧寺皆复其旧然犹下诏修饰佛像但用土木足以致敬不得用金银铜铁等夫银与铜铁犹禁不用况於金乎伏望圣慈特降明诏严行告戒其或循习不悛违犯如故重寘典宪期以必行且复责之郡守县令常切觉察庶几人有所畏旧弊尽革

孝宗时知池州袁说友上言曰臣闻恭俭节约圣王之盛德也无事之日俭约固所当尚多事之後俭约尤在所先仰惟皇上恭俭出於天资节俭见於身履临御以来乘舆服御无所崇侈宫室苑囿无所增益虽舜之慈俭禹之菲食文王之卑服殆不过此固何待於在庭之臣进言献议以赞圣德哉然臣拳拳之愚切惟今日适当多事之时要其後必济以裕之之策然所以爲之策者不过曰俭约而已且今天下何如哉自去岁旱暵浙东赤地千里而公与私积几若垂磬浙西苏秀旱势爲甚官苖私秬什亡五六江淮诸郡亦非乐岁皇上勤恤民隐州郡凡所申请蠲放官物一一尽可其奏所蠲之数殆数十万大农所仰与州县上供皆无复优裕矣兹者复有山陵重事皇上终身之慕竭天下之力以寓孝思损内帑之储出宫闱之积惟虑毫髪弗至而其用益大矣又有使命往来旁午於道其间酬费讵可缕举切意内而军国之须外而州郡之蓄恐又非曩者比也臣所谓多事之後岂不在今日哉傥於其後不知所以节浮费戒侈用则浸浸不已後将何继臣欲望特赐敷奏曲轸宸念自今以始赐毋轻予虽有功者亦当节约况其无功者哉役毋轻举虽甚急者亦当节约况不急者哉罢无名之费如兴土木如讲繁文省州县之官如增厘务如剏添阙惜内帑之金以培基本住度牒之货以备缓急戒州郡以节用毋事侈费戒边城以储偫毋竭民力庶几多事之後可以因数者之节约以事休养将不岁月公私得以寛裕毋复後患矣

侍御史王十朋上疏曰臣闻生财莫若节财省用斯能足用今陛下方图恢复而板曹以财用不足爲言常赋既不能供所须民财又不可遽而取惟有痛加节省可以薄助军兴然节省一事尤在圣躬亲率昔汉文帝身衣弋绨以致富庶唐宪宗躬服浣濯以致中兴艺祖皇帝幕用青布而僭僞以平仁宗皇帝被用黄絁而风俗归厚此乃前代帝王之盛德我宋祖宗之家法尤不可不遵也陛下比从谏臣之请裁减外廷官吏度一月所省亦不下十万缗以岁计之不无少补又窃见内侍都知李绰具到宫掖用度之数有云此项全支者有云减半支者有云住支者内庭节约如此亦可以风化天下矣然臣愚区区犹望陛下躬率之者盖欲陛下於乘舆服御玉食之间有可更加节损者亲出御批斥赐外府以助军须以爲中外节省之训如内侍所具之数除德寿宫不可减损外亦有全支而或可减半者亦有已减半而更可以分数减者陛下既躬率之爲下者亦何敢不从耶俟边事稍宁自当复旧今日权宜行之正圣训所谓今日当如创业时也臣不胜拳拳之至

十朋又代越帅王尚书上疏曰臣闻财用不足最爲今日之患议者归咎生财无术思得管萧刘晏之徒用之臣以谓财有限而用无穷生财不如节财省用斯能足用昔汉文帝时有玉帛和亲之费然而贯朽粟陈海内富庶者由文帝以敦朴先之宫室苑囿车骑服御无所增益故也我仁宗皇帝庆历间西方用兵北敌增币天下亦多事矣而敛不及民用度不乏者亦由仁宗以俭德化下故於多事之间内不失治民到于今称之朝廷自和议以来权臣务爲苟安之计凡百用度悉如太平全盛之日中外化之竞爲侈靡府库匮乏实此之由往岁陛下焚金翠近又以损名斋亲爲之记帅下以躬盖无媿於文帝仁宗矣然财用犹不足臣妄意窃谓奢侈之风或未痛革无益之作无名之费或未尽除至若内降之恩未能尽絶名器之假未能无滥宫禁近习使令之数不无过多军容教坊伶伦俳优之徒不能无非时之横赐凡此之类可省者省之可罢者罢之最节财之要术当今之急务臣又闻唐德宗纳裴延龄之奸谋有天子私藏之财号琼林大盈二库陆贽谏之甚力谓宜散其小储而成其大储损其小宝而成其大宝臣愿陛下以文帝仁宗之俭德爲法以德宗之私心爲戒凡天下财赋之入悉归之户部仍择知取予之臣以司出纳之柄如是则将见粟腐大仓钱流地上上下皆足公私并济矣

司农卿兼尹京李椿上奏曰臣伏见比年以来庾廪不丰库藏窘阙军须国用日觉难支州县之间财赋尤匮农民士卒罕获温饱至於桩管经常拨还借兑每烦圣躬上劳处分有司但知忧惧莫究本原日复一日坐视不讲於国家久长之计岂所宜然臣尝读易之节曰节以制度不伤财不害民六三曰不节若则嗟若无咎象曰不节之嗟又谁咎也此岂非今日大小之臣但知忧惧不能自责而归咎於时而已哉盖伤其财则害於民皆出於不知节以制度违圣人之明戒也然则制度谓何凡居处饮食衣服受用皆是也仰惟陛下躬行节俭凡百受用悉从省减而柰何臣民奢侈纵恣不知限极居室则危楼大厦华丽相高衣服则绮绣鲜洁巧异争先饮食则水陆毕陈厌饫奴婢营利则攘夺占争以强淩弱以至下民贫困者多无力以供其上此其所以财益伤而民益害也臣愚愿陛下诏有司凡居室之高下雅饰衣服之顔色等降奴婢之多少器用之品式皆立制度务从朴质违犯者必加之罪自贵近始使上下皆知节俭之爲德侈丽之可戒赐予之际亦望陛下以制度节之财不伤而民无害矣天下幸甚

知福州赵汝愚奏便民事宜曰臣检国朝会要诸州军岁赐公用钱皆有定数且如福州国初岁赐钱仅五百贯熙宁五年始增定爲二千贯至绍兴九年本州守臣有请以升改帅府增置官属岁用不足有旨每岁更给钱一千贯通计每岁不过三千贯而已臣略计本州近年支费每岁率用钱七万余贯过於岁额二十余倍多是於系省钱内取拨全无限制询之诸郡事体略同惟视守臣之贤否用度之丰约以爲多寡之数而祖宗法制皆荡然无复存矣臣仰惟国家开创之初惩五代藩镇之乱诸路置转运使緫制一路财赋务收诸镇之权故公用钱至爲薄少累世承平文物繁富居官者颇以爲病故熙宁中神宗皇帝爲取会诸州军例册及三年出纳之数付司农寺详定而稍增其数今会要所录是也然当时法度森严官吏畏竦不敢有分毫踰越制度臣观苏轼在徐州日尝论京东盗贼其奏略曰欲责捕盗贼法外求一钱以使人且不可得又曰臣愿自青郓以降如徐沂齐曹之类皆遴选守臣听法外处置强盗颇赐缗钱使得以布设耳目蓄养爪牙然缗钱多赐则难常少又不足於用臣以爲每郡可岁别给一二百千使以醸酒凡使人缉捕盗贼得以酒予之敢以爲他用者坐?论臣窃惟京东素多盗贼号重法地分当时守臣不敢法外求一钱以捕贼至无酒以使人孰有取之尽锱铢用之如泥沙如今者哉臣伏思祖宗之时重熙累洽民间两税之外絶无科敛而州郡又俭约守法度如此百姓安得不富今自渡江以後养兵既多费用浸广民间两税之外科敛不一如经制钱緫制钱折帛钱大军月桩钱籴本钱添收头子钱增收勘合钱若此之类未易殚举而州县又有随时科折之数民力可谓困矣而州郡费用之广至二十倍过於往时然则百姓安得不贫臣尝念此至熟而不敢轻易以爲言者盖以官吏供给钱一项绍兴之初已着爲令所在添员甚衆所费益多较之岁额已自过数又军兵犒赐之类亦有久年成例不可顿革者是以官吏并缘无复法守臣愚伏望圣慈特降指挥依仿熙宁已行体例逐路选委监司一员取会诸州祖来例册及比年出纳之数除供给钱一项别作施行外其余公用之数参酌旧制增定其数有违法禁过数支用者许有司弹奏依法施行如此则居官者自然爱惜钱物不敢妄费又凭藉法守亦可以杜絶干请而苞苴货赂亦不禁而自絶矣

汝愚又上奏曰臣伏读六月己丑劝农诏书仰惟陛下聦明仁圣保惠元元训诰恳恻爲民而下者殆无虚月谨择监司郡守延见访问考察能否而进退之所以求诸己者可谓勤矣然而十数年来未有治效卓卓如古循吏者岂非地狭国贫取於民者过制故慈惠之师溺於职而不举强敏辨给之吏始多爲术以病民而莫知恤也臣尝读汉书循吏传班固以爲孝惠以来民务稼穑至于文景遂移风易俗故蜀守文翁之属皆谨身帅先不至於严而民从化孝武外攘四夷内改法度民用雕敝奸轨不禁时少能以化治称者由是观之在此不在彼明矣臣愚伏愿陛下清心省事一以节用爱人爲本依仿元佑以来故事选委官吏讲求今日内外财用之出某事可均某事可节某事可罢斟酌次第而行之岁必有所储也又取兵兴以来财赋名色自创置以及後来增损之数究见本末择其间可省者渐赐以予民庶几民俗富厚而政化可行然後久任而责其成虽使郡爲龚黄县爲卓鲁可也区区狂瞽惟陛下幸赦其愚光宗绍熙间权户部侍郎袁说友上疏曰臣窃惟京邑富盛风俗易於侈靡其间傥有侈靡过度销毁金宝上下惯习殊无限制久而不戢深爲财宝之害臣伏见销金衣饰顷岁有司屡行禁止往往法令稍寛随即纵弛自累岁以来其侈日盛行都豪贵之家故习於此而下至齐民稍稍有力者无不竞以销金爲饰盖不止於倡优被服之僭也今都人以销金爲业者不下数十家货卖充塞相望於道积日累月毁坏金宝何可数计岂特上下僭度侈靡成风有干风化之美而国家金宝日销月削不复可以收拾诚非细害仰惟陛下躬行俭约以先天下岂容民庶习成侈靡毁弃珍宝以至於此臣恭闻祥符四年诏後苑销金者并刺配祥符八年诏内外庭并不得衣销金贴金缕金间金戭金圈金剔金陷金明金泥金楞金背金影金盘金织金金线等但系装着衣服并不得以金为饰犯人及工匠干连人并行重断绍兴七年高宗皇帝宣谕曰销金之法甚严禁中有衣销金者罚俸三月淳熙十一年尝劄下本府严行禁止本朝法制之密盖如此今此风日盛禁止已是後时臣愚欲望睿断劄下本府举行祥符淳熙之制明列项目严行禁戢仍乞陛下仰体绍兴之旨自宫禁始以先民庶几法制必行爱惜金宝以抑僭侈以厚风俗不胜幸甚醴泉观使周必大上奏曰臣闻论语首篇载孔子之言曰节用而爱人易曰节以制度不伤财不害民诗颂鲁僖公能修伯禽之法先及俭以足用次之寛以爱民夫圣人方论爱民乃首言节俭者盖不俭则用度不足用度不足则必重敛於民虽有仁心仁言无所施矣臣恭闻陛下俭约出於天性今发政之初必将如汉文帝示淳朴为天下先而臣尚以为言者盖自南渡以来疆土未及承平之半悉中外之贡输奉三宫之营养自当有增而无损至於既养州郡之兵又聚屯戍之兵又厚添差不厘务之禄视祖宗时所入弥寡所用弥多东南民力安得不困往者京官选人惮於作邑正为财赋难办尔迩来州郡亦以不办为忧严於催科巧於措画仅乃有济陛下虽怀爱民之意何自而行臣愿因圣性之节俭凡赐予支费损之又损如召南之国化文王之政在位皆节俭然後上行下俲其效可睹至於民力之盈虚州用之贫富殆不可一槩而举惟监司守令乃能详知欲望申诏诸路各陈所部凡可省费而裕民者指事申明限以半年上之朝省随宜斟酌特降处分庶使实惠徧及於天下不为虚文舍是则虽诏旨谆谆不过宣读之後徒挂墙壁而已

宁宗即位校书郎项安世上奏曰管夷吾治齐诸葛亮治蜀立国之本不过曰量地以制赋量赋以制用而已陛下试披舆地图今郡县之数比祖宗时孰为多少比秦汉隋唐时孰为多少陛下必自知其狭且少矣试命版曹具一岁赋入之数祖宗盛时东南之赋入几何建炎绍兴以来至乾道淳熙其所增取几何陛下试命内外羣臣有司具一岁之用人主供奉好赐之费几何御前工役器械之费几何嫔嫱宦寺廪给之费几何户部四緫领养兵之费几何州县公使迎送请给之费几何陛下必自知其爲侈且滥矣用不量赋而至於侈且滥内外上下之积不得而不空天地山川之藏不得而不竭非忍痛耐谤一举而更张之未知其所以给也今天下之费最重而当省者兵也能用土兵则兵可省能用屯田则兵可省其次莫如宫掖兵以待敌国常畏而不敢省故省兵难宫掖以私一身常爱而不忍省故省宫掖难不敢省者事在他人不忍省者在陛下宫中嫱嫔宦寺陛下事也宫中之器械工役陛下事也陛下肯省则省之宫中既省则外廷之官吏四方之州县从风而省奔走不暇简朴成风民志坚定民生日厚虽有水旱虫蝗之灾可活也国力日壮虽有边隅盗贼之变可爲也复祖宗之业雪人神之愤惟吾所爲无不可者理宗淳佑间徐元杰进故事曰前汉扬雄将作大匠箴曰开闭将作经治宫室墙以御风宇以蔽日寒暑攸除鸟鼠攸去主有宫殿民有宅居昔在帝王茅茨土阶夏卑宫室在彼沟池

臣闻工诵箴谏肇於古者谤木之求工执艺谏盖垂鞀听规之世所不弃也臣以司匠退循朴拙他无技能敢竭心工极陈俭宝惟陛下垂听焉夫宫室墙宇苟足以御风蔽日古之圣人不越是以求侈也夏后氏处卑宫而不厌其陋且手胼足胝尽力於沟洫之利凡可以约己而裕人者无不爲之况敢以是自逸其身哉不然峻宇雕墙华则华矣视采椽不斵爲孰久瑶台琼室珍则珍矣视土阶三尺爲孰安盖圣人以大学絜矩之道正天下念民力之有限计邦费之无穷知天下之伤财孰有如工役之费故清心省事所以爲静养君德之基节用爱人所以爲深固邦本之计其意若曰宫室既侈丽矣凡皆称是可也穷奢极欲极天下之膏血将不足以供之此圣人所不忍爲宜乎其长守富贵也昔魏之杨阜当明帝建宫室之初抗疏请省宫人问之吏则以爲禁密非所当与阜怒而杖其吏帝於是愈敬惮之窦璡修洛阳宫昧过侈之当戒崇饰雕丽谓可逢上之欲岂知太宗能爲工费计怒而毁之曾不容缓然则二臣之正否虽不同而二君之好恶则俱正矣臣於是益有感於扬雄氏之箴焉虽然雄既托匠以爲箴而校猎长杨一赋又有感於文帝躬服节俭之化大厦则取其不居木器则取其无文後宫则取其贱玳瑁而踈珠玑他如却翡翠除雕镂恶靡丽斥芬芳与夫抑止郑卫丝竹之声乐极其效则上足以格天而有玉衡正泰阶平之应然则扬雄有爱君之忠欲规其过而绳其愆者以箴谏之爲未足故又述赋以讽谏也臣尝谓扬雄之箴献之於西都中微之季时之不偶而言弗获用汉亦殆矣臣述其言以补工艺之谏敢谓遭际陛下盛明之君纳约自牖信而後谏臣能言之陛下能行之臣百生庆幸与国同休矣惜不令扬雄见之

度宗咸淳十年侍御史陈坚等上奏曰今东南之民力竭矣西北之边患?矣诸葛亮所谓危急存亡之时也而邸第戚畹御前寺观田连阡陌亡虑数千万计皆巧立名色尽蠲二税州县乏兴鞭挞黎庶鬻妻卖子而锺鸣鼎食之家苍头庐儿浆酒藿肉琳宫梵宇之流安居暇食优游生死安平无事之时犹且不可而况艰难多事之际乎今欲寛边患当纾民力欲纾民力当纾州县则邸第寺观之常赋不可姑息而不加厘正也望与二三大臣亟议行之诏可

元世祖时赵天麟上策曰臣闻上古洪荒敷天朴略摽枝野鹿燔黍捭豚衣鸟兽之皮食鸟兽之肉汗尊而抔饮蒉桴而土鼓冬则居窟夏则居巢其卧徐徐其觉于于当此之时淳风未散民皆自以爲足也及乎伏羲作而书契之法兴神农作而耕织之功立轩后作而器用之资渐备自兹以降浇漓益生是以尧居茅屋禹戒雕墙周王之卑服汉帝之弋绨非徒尽质素之本心亦以杜人民之奢汰也至元年间都堂议得民间丧葬纸房金银人马并彩帛衣服帐幙等物钦依圣旨事意截日尽行禁断又准中书省奏定到官民嫁娶聘财筵会等事此皆先帝慎俭德以怀永图推其余以化下民也夫天下之人或有见衣服鲜明驺从翘楚者从而羡之见衡门安志乐业循常者从而笑之乃溥民之浅昧世态之恒情然而权利滥官豪富子弟知其如是大放厥心以骄淫相夸以奢靡相尚以节约爲耻以贞廉爲愚既不副於上心又重伤於家业延及士庶转相仿傚习以成风非一旦之能改也殊不知衣敝緼袍不耻狐貉者子路之何用不臧也食前方丈後车千乘者邹轲之得志不爲也桓宫丹楹刻桷而御孙谏之晏子一狐裘三十年而紫阳称之夫衣足蔽体食足充饥外之皆非吾人之所有也彼锦绣绮组之衣以之御寒与缯练奚以异哉彼熊掌脍炙之食以之餬口与鱼枣奚以异哉庆赠宴会礼足而已又奚用越名干分倾赀破产以爲之哉故古人之言曰俭德之共也侈恶之大也又曰山林不能给野火江海不能实漏巵言生一破百而易无孑遗也又曰城中好高髻四方高一尺城中好寛袖四方全匹帛言京师者天下之仰从也且闻誉施於身不愿人之文绣理义悦我心如刍豢之悦口今之王公大人宜去奢从约以增美其名乎宜务华违俭以徒饰其身乎伏望陛下体先帝之意禁京师内王公大人之奢侈则天下之官民不令自从矣盖见在上者先俭而知俭之爲美故不得不然

明宗时监察御史博迪约苏言朝廷自去秋命将出师戡定祸乱其供给军需赏赉将士所费不可胜纪若以岁入经赋较之则其所出已过数倍况今诸王朝会旧制一切供亿俱尚未给而陕西等处饥馑洊臻饿殍枕藉加以冬春之交雪雨愆期麦苖槁死秋田未种民庶遑遑流移者衆臣伏思之此正国家节用之时也如果有功必当赏赉者宜视其官之崇卑而轻重之不惟省费亦可示劝其近侍诸臣奏请恩赐宜悉停罢以纾民力台臣以闻帝嘉纳之

历代名臣奏议卷一百九十二








【谢加上骑都尉进封开国伯加食邑三百户表〈庆历七年十二月〉】

训辞深厚，恩典优隆。祗服以还，战兢无措。臣某〈中谢。〉伏念臣材非世用，行与时违，过蒙奖擢之私，忝居侍从之列。坐尸厚禄，安处善邦。当见帝以亲郊，莫陪严祀；洎受厘而均庆，亦被宠光。进爵赐勋，即封加户。并兹荣数，及乃无功。敢不退自省循，益思砥砺。上答乾坤之造，更坚犬马之诚。


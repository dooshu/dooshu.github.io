卷三百四十四

<史部,诏令奏议类,奏议之属,历代名臣奏议>

钦定四库全书

历代名臣奏议卷三百四十四

明　杨士奇等　撰

四裔

宋神宗熙寜元年王韶诣阙上平戎策三篇其略以为西夏可取欲取西夏当先复河湟则夏人有腹背受敌之忧夏人比年攻青唐不能克万一克之必并兵南向大掠秦渭之间牧马于兰会断古渭境尽服南山生羌西筑武胜遣兵时掠洮河则陇蜀诸郡当尽惊扰辖珍兄弟其能自保邪今嘉勒斯子孙唯栋戬粗能自立辖珍希巴乌之徒文法所及各不过一二百里其势岂能与西人抗哉武威之南至于洮河兰鄯皆故汉郡县所谓湟中浩亹大小榆枹罕土地肥美宜五种者焉幸今诸羌瓜分莫相统一此正可并合而兼抚之时也诸种既服嘉勒斯其敢不归嘉勒斯归则河西李氏在吾股掌中矣嘉勒斯子孙辖珍差盛为诸羌所畏若招谕之使居武胜或渭源城使纠合宗党制其部族习用汉法异时族类虽盛不过一延州之李士彬环州慕恩耳为汉有肘腋之助且使夏人无所连结策之上也神宗异其言翰林学士承旨王珪乞令摩正不得还熙州劄子曰臣早来伏奉圣谕王韶欲令摩正复还熙州臣甚惑之窃惟熙河一道俗本羌戎自唐以来乘中原盛衰或得或失然失之莫不易得之莫不难也今得其地环数千里据大河上游使夏国有腹背之忧栋戬失唇齿之附不为不要矣顾非陛下独奋英武盖未易得之前日得巴勒珍嘉卜辖乌恰栋郭等皆授以官而遣之盖欲招致摩正尔摩正既出而韶意欲复还者不过以南山犹有未附之人臣以为不然且摩正屡杀害边吏衆亦知其出而不还非如巴勒珍嘉卜等之比因而縻之足使未附之人皆惮汉之威灵却易为抚辑况西番大首领其桀黠更无有过摩正者自韶经制一方捕斩无虑数万级其威名蚤立今所遗一二种落岂待摩正还而後定观摩正之降盖势不获巳即非诚有向汉之心如使居熙州我之动静虚实一以得之其种人皆腹心又怨汉深一旦引夏国与栋戬乘间发兵扼通远之冲絶枹罕之饷四面番部合力而攻熙州洮岷叠宕连衡而挠结沁方是之时恐熙河非复我有也塔本之变度犹可以复胜者彼内无应也傥谋出摩正变起熙州则事安可测也不但失之四夷又从而见侮弃前功遗後患不可不思也窃以为摩正之还利小而害大如陛下必欲慰羌人之心且令居秦州为便臣之愚见如此不敢自默更系圣裁

二年翰林学士司马光论召陕西边臣劄子曰臣向任御史中丞日闻国家招纳夏国降民曾上言方今百职未举庶政未修百姓未安仓库未实将帅未选军法未立士卒未练器械未精八事不完不可兴兵智虑迂踈不合圣心俄而种谔等起绥州之役杨定为夏人所杀陕西骚然困於馈戍朝廷悔前之失故谪降种谔等以谢夏人再三招抚方能得其称臣奉表复遵旧约朝廷特遣使者以誓诏册命及金帛杂物赐之尚未返命今窃闻陛下复召种谔等诣阙引对不知陛下欲何所兴为中外闻者无不寒心夫布衣不守信义犹见轻於乡党况王者临御四远当叛则威之服则怀之使信义之明皎如日月若边境幸而臣服无故扰之及其背诞则从而妪煦之得其臣服又从而扰之其於信义威怀如何哉国家以信义臣畜夏人百有余年前日种谔等举而弃之兴兵掩其不备以邀一时之功仅能得不食之地百余里残黎万余人耳今地则归之敌庭民则逃散略尽朝廷有何所得而发兵守卫转粟馈饷公私之费以钜万计其为失策岂不昭然今疮痍未复忧患未弭臣前所言八事一无所修敌疑忌中国警备已严怨毒之心蓄而未发谔等乃欲复为前日所为臣见其无复绥州之功而必有大败覆没之事兵连祸结不可救解公私困竭盗贼将生此乃社稷之忧非独边鄙之患也孔子曰过而不改是谓过矣伏望陛下留神深念至于再至于三当先修内政未可轻议用兵实天下幸甚六年韩琦判相州契丹来求代北地帝手诏访琦琦奏言臣观近年以来朝廷举事似不以大敌为恤彼见形生疑必谓我有图复燕南意故引先发制人之说造为衅端所以致疑其事有七高丽臣属北方久絶朝贡乃因商舶诱之使来契丹知之必谓将以图我一也强取吐蕃之地以建熙河契丹闻之必谓行将及我二也遍植榆柳於西山冀其成长以制蕃骑三也剏圑保甲四也诸州筑城凿池五也置都作院颁弓刀新式大作战车六也置河北三十七将七也契丹素为敌国因事起疑不得不然臣昔年论青苗钱事言者辄肆厚诬非陛下之明几及大戮自此闻新法日下不敢复言今亲被诏问事系安危言及而隐死有余罪臣尝窃计始为陛下谋者必曰治国之本当先聚财积谷募兵於民则可以攘斥四远故散青苗钱使民出利为免役之法次第取钱迨置市易务而小商细民无所措手新制日下更改无常官吏茫然不能详记监司督责以刻为明今农怨於甽亩商叹於道路长吏不安其职陛下不尽知也夫欲攘斥四远以兴太平而先使邦本困摇衆心离怨此则为陛下始谋者大误也臣今为陛下计谓宜遣使报聘具言向来兴作乃修备之常岂有他意疆土素定悉如旧境不可持此造端以隳累世之好以可疑之形如将官之类因而罢去益养民爱力选贤任能踈远奸谀进用忠鲠使天下悦服边备日充若其果自败盟则可一振威武恢复故疆摅累朝之宿愤矣疏上会王安石再入相悉以所争地与契丹东西七百里论者惜之神宗时吏部尚书苏辙论北朝政事大略疏曰臣近奉勅差充北朝皇帝生辰国信使寻已具语録进呈讫然於北朝所见事体亦有语録不能尽者恐朝廷不可不知谨具三事条列如左

一北朝皇帝年顔见今六十以来然举止轻健饮啗不衰在位既久颇知利害与朝廷和好年深蕃汉人户休养生息人人安居不乐战鬬加以其孙燕王幼弱顷年契丹大臣诛杀其父常有求报之心故欲依倚汉人托附本朝为自固之计虽北界小民亦能道此臣等过界後见其臣僚年高晓事如接伴耶律恭燕京三司使王经副留守邢希古中京度支使郑颛之流皆言及和好咨嗟叹息以为自古所未有又称道北朝皇帝所以馆待南使之意极厚有接伴臣等都管一人未到帐下除翰林副使送伴副使王可离帐下不数日除三司副使皆言缘接伴南使之劳以此观之北朝皇帝若且无恙北边可保无事惟其孙燕王骨气凡弱瞻视不正不逮其祖虽心似向汉未知得志之後能弹压蕃汉保其禄位否耳

一北朝之政寛契丹虐燕人盖已旧矣然臣等访闻山前诸州祗候公人止是小民争鬬杀伤之狱则有此弊至於燕人强家富族似不至如此契丹之人每冬月多避寒於燕地牧放住坐亦止於天荒地上不敢侵犯税土兼赋役颇轻汉人亦易於供应惟是每有急速发调之政即遣天使带银牌於汉户须索县吏动遭鞭箠富家多被强取玉帛子女不敢爱惜燕人?以为苦兼法令不明受赇鬻狱习以为常此盖边境之常俗若其朝廷郡县盖亦粗有法度上下维持未有离析之势也

一北朝皇帝好佛法能自讲其书每夏季辄会诸京僧徒及其羣臣执经亲讲所在修盖寺院度僧甚衆因此僧徒纵恣放债营利侵夺小民民甚苦之然契丹之人缘此诵经念佛杀心稍悛此盖北朝之巨蠧而中朝之利也

右谨录奏闻乞赐省閲亦足以见隣国向背得失情状取进止

强几圣论边事劄子曰臣闻契丹之於中国其势不可常也弱则臣附强则相抗或至於侵轶而不已遂有闚中原之心繇三代以迄五季其间臣以附者无几若代侵而代抗未之或絶也既尊大於石氏之晋又得燕地而其势益张始以辽人为腹心而眡燕人犹行路也以是诸部乐为之用胶固而不可巳而燕人桀黠而巧事既亲燕人而诸部日寖以踈故金城宗元之变起於萧墙相残曾未几而西夏遂攻其右脇而军中往往出叛语女真诸种又乘衅而动今契丹虽欲复置诸部於腹中而人心亦已去矣又逐水草习骑射此辽人之所利今反弃之但坐啗中国之金缯而渐嗜奢佚之为乐此特夭亡之时也万一彼衆兵其主而南报怨於燕燕人惧其涂炭也必求捄於我朝廷即当遣良将劲卒以拊援燕人且行复吾境土则幽蓟之地皆汉有也如曰未能则是朝廷坐眡燕人之将死而授其首於辽人俾得血肉也其必反怨於朝廷而愈惧辽人之仇已无难矣设有慷慨豪侠如荆轲辈复出於其地一呼其徒而响应之南驱以避仇释怨窃恐大河以南不得而有也臣两使河朔颇究边事今既耳剽其说心惟其势岂敢嘿焉而不言为今计者莫若练兵实边逆为北备使敌马不敢牧於南此先时之长策也朝廷垂听而留意焉郑獬论西夏事宜状奏曰臣近获赐对条列西羌状陛下不以臣愚陋垂屈天意容其妄论至於还绥州赦杨定陛下虽以臣言为是然窃观圣语踌躇而不尽似有隐计不欲暴於外者臣退而惑之岂有执议之臣趋时窥利将有所邀乎盖边隙之萌其曲不在彼是以谅祚敢肆其祸心诱杨定而戮之自定之死如朝廷能鞭挞四远之暴则宜声钟鼓而伐之何为忍愧至今未能发一卒以问罪是不独无辞其实力不足耳则疮痏之在边犹未愈也今幸而谅祚死稚子方在人股掌之间酋豪相谋惧未能固其国故驰使以告其礼甚顺不失蕃臣之体陛下所宜照其肝胆而存抚之既已纳其来则不宜反有所邀以怫其向义之心若责其杀杨定必使割地乞盟然後还其绥州而贷其颛杀之诛如此则恐非帝王绥远之大略乘人之丧欺其孤儿因告哀之使屈之以图利敌人闻之不有窥中国之浅深乎而议者乃用此为奇货将以售宠市功於已之小智则可而岂不谬为国之大计哉方元昊之枭张竭天下之力而距之而竟不覩献庙之俘又册之以主号啗之以金缯乃得其归欵而盟不於此时摧其凶焰以示威德之强乃於孤儿之丧谋其小利是岂足称雄哉彼纵以零丁不支惟天子之命是从匍伏请盟割横山之地归于我我得之犹且不武况彼君臣尚能崛强於一方万一如有不奉诏则我又将柰何遂尔刼持其使而使之必从耶遂尔遣将练兵以讨其不恭耶是二者又非至理既无可柰何而复置之则我无乃反屈与是无疾而自灸也故不若不邀之为善诚能讲袭故事立其幼子明告之曰杀杨定者尔父也罚不及嗣我已赦之向之边臣擅城绥州久欲归汝以杨定之死故不可今还汝如此则中国之恩威重于北敌如泰山矣彼虽敌人岂无啾唧蹢躅之感两疑之祸由此可解夫释金石之成议图圭黍之末利亏损国家非至计也朝廷如欲经营四裔则今之羌雏孱孺酋豪用事必不能相下方且有衅因机制变陛下少迟之然非今日之事也臣自种谔结隙已来以为朝廷之忧无大於此者故晓夕讲劘思有以弭其患少报陛下收采之恩所以每当机会屡言之不已伏望陛下奋独见之明攘斥邪议一举而远人怀遂安中国岂不美欤前日诛种谔之机既以失之遂有杨定之耻则今日之议不宜再失恐有甚於杨定者矣臣之慺慺不胜至愿

熙寜九年枢密使文彦博上奏曰臣伏奉诏书询及疆事臣以衰拙昏惷何足仰承圣问然以久当柄任蒙国恩深义激於中敢不罄露庶伸补报之万一夫外裔之情趋利生事从古以来载於书史者详矣自真宗朝与通好所以息民几八十年未尝犯顺惟庆历初乘我西事未弭故有邀求饵之而已当时载立誓书亦古寻盟之义也历观前代中国与外裔通好未有如今之悠久盖朝廷谨守信誓至虽琐琐细故亦不剏生变改是以戎人亦不敢轻有希求自数年前累来妄理白沟馆地及要拆去铺屋况誓书之中明载雄州所管白沟两朝遵守已久且信誓之辞质於天地神只告於宗庙社稷此而可渝何以享国今萧禧重来又决於雄州北亭交割礼物其意欲以雄州北亭为界其如誓书何誓书若不为凭即代北之地止以图籍照验宜其不以为据原其贪心亦因庆历初西事未平之际求黄嵬之地朝廷容易弃与之又致今日妄有侵理诚如圣诏所谓敌情无厌势恐未已臣亦谓敌因此妄起衅端圣意谓万一不测何以待之臣以谓中国御戎守信为上必以誓书为证彼将何词以亢纵骋诡词难夺正论臣又以事理度之事固有逆顺理固有曲直顺而直天必助之逆而曲人不与之若敌人不计曲直利害肆其贪狠敢萌犯顺之心朝廷固已讲於预备之要足食足兵坚完城壁保全民人以战则胜以守则固止此而已臣又闻用兵之道兵应者胜不得已而用之此所以天必助之大抵中国之兵利在为主以主待客以逸待劳理必胜矣亦应兵之道也臣伏详诏书曰思所以待遇之要御备之方切料圣意慎於举动尚虑发言盈庭各有异论或曰先发制人意在轻动或曰乘其未备袭取燕蓟事不审处恐将噬脐非王师万全之举也伏愿陛下垂意熟察之今朝廷分置将官整齐器械固得之矣然将校偏裨更须慎择其人又河朔频岁饥荒粮饷用度窘乏尤索计置若兵连未解物力殚屈即误国大事切要先事而办乃无後艰至於不急烦费事须裁节在臣本道者亦当续次奏闻臣识浅才薄思虑不周伏望圣慈稍垂省览寛其罪戾臣无任惶恐之至

元丰六年夏人欵塞乞还侵疆户部尚书安焘言地有非要害者固宜予然羌情无厌常使知吾宥过而息兵不应示以厌兵之意哲宗立复仍前议二府遂欲并弃熙河焘固争之曰自灵武而东皆中国故地先帝有此武功今无故弃之岂不取轻於外国於是但以葭芦等四砦归之元佑二年进知院事时复洮河擒鬼章清宜结二边小清而并塞犹苦寇掠焘言为国者不可好用兵亦不可畏用兵好则疲民畏则遣患今朝廷每戒疆吏非举国入寇毋得应之则固畏用兵矣虽仅保障戍实堕其计中愿复讲攻扰之策且乾顺幼竖梁氏擅权族党酋渠多反侧顾望若有以离间之未必不回戈而复怨此一奇也其後夏人自相携贰使来修贡悉如焘策

元丰间中书舍人曾巩乞存恤外国请着为令上言曰臣昨任明州日有高丽国界托罗国人崔举等因风失船飘流至泉州界得捕鱼船援救全度从此随捕鱼船同力采捕得食自给後於泉州自愿来明州候有便船却归本国泉州给与沿路口劵差人押来臣寻为置酒食犒设送在僧寺安泊逐日给与食物仍五日一次别设酒食具状奏闻臣奏未到之间先据泉州奏到奉圣旨令於系官屋舍安泊常切照管则臣存恤举等颇合朝廷之意自後更与各置衣装同天节日亦令冠带得预宴设窃以海外蛮夷遭罹祸乱漂溺流转远失乡土得自托於中国中国礼义所出宜厚加抚存令不失所泉州初但给与口劵差人徒步押来恐於朝廷矜恤之恩有所未称检皇佑一路编勅亦只有给与口食指挥今来圣旨令於系官屋舍安泊常加照管事理不同缘今来所降圣旨未有着令欲乞今後高丽等国人船因风势不便或有飘失到沿海诸州县并令置酒食犒设送系官屋舍安泊逐日给与食物仍数日一次别设酒食阙衣服者官为置造路道随水陆给借鞍马舟船具析奏闻其欲归本国者取禀朝旨所贵远人得知朝廷仁恩待遇之意

神宗时晁补之上书论北事曰臣穷年把经志愿局促緑衣紵絮多学无益窃甘野人自曝之温辄昧广厦重裘之燠退无尸祝尊俎之位进干庖人操刀之职不计僭越冒言天下之事陛下赦其狂瞽而矜其市井草莽有介然之心一赐察省天下幸甚天下之治莫大於制礼作乐而臣之愚以谓二事有在於施设之後者其所先举者已定天下晏然则礼不制而备乐不作而洽凡此所缺特北敌一事而已臣思之至深以谓陛下神道设教纪纲既正天下大定燕居而高拱百工安职四民乐业矣而不能无一朝之事或经圣虑者庶几在此廼臣之狂瞽而深思所至有取万一则臣区区穷年抱经志愿局促犹不为緑衣紵絮多学无益夫岂惟天下幸甚臣之师教臣亦若此也北敌猖狂敢冒故疆使天下百年有为兵不得藏今四野肃清边不告遽而缙绅先生四方寒士或北首愤悱争道利害者非愿於太平无为之时生事觅功特以中国之地前王之旧有未复而已献言陈计者踵相接於国陛下优而容之如假种借耕久贷不偿亦不以劵责岂非周慎再思万举万全以谓将欲取之必固予之不欲以所重试所轻哉内治未具不遑外忧心腹既寜手足当治以今准昔莫利此时置而不念何以异夫宿雨坳池科斗所泳不以时去设不害事而鼃黾日喧乃臣之所愿为陛下深思者特曰以中国之师责中国之地得地而师解不为无名如此而已陛下知兵之道愈於黄帝复古之功过於宣王披图在目长想远虑则穷发龙堆蝼蚁藏情不待前箸而臣私忧过计窃不自揆忘巳之愚不敢胶柱鼓瑟御马以书陛下一发天光使得竭忠则言而有罪非臣所敢避也夫北敌之盛莫盛汉唐而所以制之亦汉唐为得三王以前事则经见战国之际人自为防徧举悉数则孰与四库之书终始为备百执之谋同异致详故臣辄皆置而不论汉唐之所以制其强者其强可制则方其弱时不论可知汉病匈奴唐病突厥至於畿内鸣镝渭桥按辔後宫辱於敌兵宗室降於絶域其形如此之逼也然而列五单于灭两突厥擒回纥制延陀漠南塞北皆汉之赋卢龙松漠皆唐之府臣深思至此然後知北敌之盛虽莫盛於汉唐而所以制之亦汉唐为得也冒顿乌维力足以弊汉而武帝雄才数战不倦匈奴絶幕自以汉不能至而汉率二三岁一出或二千里不见一人故匈奴至於孕重堕殰罢极苦之夫搏鼠当庭善遁易失灌垣燻穴则生无聊赖故欲战在我则不欲战在敌此其情自昔然也颉利突利进如飈风而太宗知兵善战敌在其术中而不悟两阵驰语二主坐携六骑临水群酋夺魄灵朔之境曰我将灭之命有司更所与书为诏若勅思摩孱懦至感恩流涕愿为中国守护北门盖五十年无突厥患臣尝壮二主以谓得一时之权置三王之事则汉唐之事犹在中策何遽无策乎今臣又计之耶律虽桀骜其强亦未有以过匈奴突厥者陛下神武不杀高越前世制之得术可使绕指惟上之命何至越百余年而不暇营哉臣请为陛下言契丹可取之形五古者北边无大君长种落部族不相统摄捽搏鬬击强者为制往往而聚者百有余部胜不相推败不相爱尺地一民不自保而有也无城郭邑居故其民迁徙难制无耕田作业故其人食足不劳无文书约束故其人一而易使无营阵行伍故其人战自趋利彼以其智力之全不治四者而一之於鞍马射猎中国亦以其智力杂治四者日夜不息而以应北敌之至门故其自视常以无法胜中国利则乌合噪而从人不利则云散四去欲追无所自冒顿尽有北垂之地北人始不安其旧而有侈心尺地一民皆欲保而有之不能去也其後卫律教单于穿井筑城治楼以藏粟或者以谓敌不能守降及唐世尤以合中国之好为重至佩印绶服爵命废一置一皆决於朝廷羁臣之在中国者或乐而忘归北人自是益杂中国之俗乃臣以今料之则卢龙范阳中国故地又非特如此而已城郭邑居耕田作业文书约束营阵行伍四者皆因汉俗而北无一焉杂处而交治欲其胥而北不知强勉之难堪此其可取之形一也冒顿乌维伊种皆席匈奴之始强能以其力为中国患武帝中年力尽於北敌而朔方之患无岁无之然匈奴卒不能踰塞而南以有汉尺寸之地而隂山草木茂盛单于之所依阻者汉辄夺焉匈奴失隂山之後过之未尝不哭也颉利突利延陀之兵皆号精悍数入寇唐一旦至渭上薄畿内唐亦以其南征北伐之余力完不弊日削月剥至夺之地而隶都护府不敢辄怨盖未有坦然肆志去石晋如摧林取中原若破竹如耶律之侈者臣尝计之其君亦非有冒顿颉利等辈沈毅雄勇之姿按巴坚恃有天命而德光之暴以谓晋之立自我晋亦不胜其德而屈之敌人不制日益侈大割地弗厌至践骄敌此如黔中之驴土所不产方其一鸣虎为远遁而其技止此亦足悲也夫人之情胜则骄骄则不自强乘秋未霜则水滨之腐草犹足以争明於隂夜天寒既至万物将肃则莫或使之一夕而零其理然也璟与明贤皆柔懦不事事隆绪称多谋不能复振焉宗真好乐两母争权至内相残当是时皆有可乘之隙而中国不取迄於今四十年彼其君苟非有过人之才臣知今日之治与璟明宗真未大异也夫知敌之主知敌之将则每战不殆彼曲我直我整彼乱此其可取之形二也石氏之割地当其需人之力制命在外无以异於晋惠公河外之列城买人而已无积仁累义之资一朝而有天下举天下之大偲偲然常恐其不能守何暇重割地哉譬穷室之人骤获千金不能经营贩夫孺子皆得以起而制其弊富家巨室力足以仁其四邻则四邻之外所衣食者犹我有也尚谁得而啬之哉石氏既亡京师不守中国为之一虚当时人君内忧其腹心外病其四邻中国狼顾自救之不暇故北人得以窃计其不及图巳而跳踉虚喝求以坚中国不动之心至於柴周天下小定以其享国之日浅乃能用一朝之议一战而胜以复三关由是言之敌虽强中国虽积衰之绪犹足以胜之况治朝哉耶律明时敌已浸盛柴周之取三关盖人有告之者曰此本汉地何惜之有然则彼其平居骜然不顾跳踉虚喝岂固敢吝其非己有之分为所常守之资哉求以坚中国不动之心而已今国家百年太平而陛下神武不杀高越前古心有所怀威动万里柴周叔世臣岂敢议然以今天下言之运偶圣人时在千一富万柴周力万柴周将贤则万柴周士勇则万柴周断而必行鬼神且避以慑小寇势易破竹此其可取之形三也太祖龙兴不折一矢不驰一马而有天下天下稽颡而称臣五国委命而下吏夏商之兴莫若此之捷也当是时举中国之兵十二万而已太宗皇帝继以神武之资经营四方至于大定并汾之讨师久於外虽迄奏功然仓廪之羡士卒之鋭殚惫於河东太宗为社稷长虑慨然太息有恢复心士不弛弓马不解勒倍道兼行越数百里一日出塞金鼓之声如在天上敌不素备而燕城遂围分军收城所向辄靡天下以谓遂无敌矣幽燕之人老弱登埤而望乘舆无意复战敌之计自谓力不足抗乃为先声张言兵至号五十万太宗重爱民命不肯以力服敌欲退修德以怀之而师久翺翔士马南首亦有怠意几举而舍燕既释围而诸将所下辄复为敌盖臣闻之城中有谋执其帅而降者王师既还莫不泣下虽然北人自是始有疑中国之心四方已定中国厌兵景德之役乘中国不虞大举来寇章圣北廵天意助顺彍弩窃发遂陨达兰敌相顾自失屈首请命亦无复闘志当时之议以谓乘胜席卷两翼遮前大军从後可使无遗噍而天子嘉其既服亦弃不戮敌始痛自惩艾以谓中国不可得而侮也夫太宗以收并汾之余力计议无素仓卒北狩然而一举几复章圣以寇出不虞至犯辅郡出师逆击然而一战遂却况今陛下席祖宗积累之旧敌不加强而中国之盛则倍前日肉食之谋刍荛之言垂数十年已审已备计成而动何虑不获此其可取之形四也太祖神武有希世之谋御将训兵临机料敌出人意表举天下之衆宰制役使如视婴儿尝谓北人之衆不过二十万吾以十缣购一敌二百万缣足矣以太祖神武左右之将不减卫霍灭越灭吴灭江南灭蜀灭河东天下已安四方之金帛充於内府士卒平居无事奕博超距志意无所骋当是时中国特不举设有为敌孰能御之者天下百年无水旱兵革法度致修人物阜安以三十年之通制国用山积水委汉唐所无则成太祖之志臣以谓固在於今日陛下建学设科使为士者知兵颁教立法使为兵者知战十有余年墯慢疲软之气既复拯矣而坚甲利兵羡於四边偏州小戎不移而具臣窃以北道三数者言之通都要路一库之藏足以衣被十万况济之以大司马之备骠骑西征艑师南略河隍六城交州九郡归命内附而飞挽之烦不及於边民此其前古未有也举事动衆宜百日之费者今千日之费不忧乏宜百金之赏者今千金之赏不忧匮盖非徒以厚费重赏为得也要以为前世之所不为者知今日之能为之而已顺流建瓴如风靡草以临不加强之敌此其可取之形五也兵法曰取兵之极陛下亦既知形则不图而何待臣请为陛下言所以入敌之策夫欲兴大事所病者兵不衆食不充天下之言者必曰举二十万衆度百日粮鸣鼓而攻之以临不加强之敌如孟贲之战婴儿何往而不可入而臣独计以谓非胜之难所以入敌者实难以樊哙之骁悍自意得十万之衆足以横行於匈奴而或者曰樊哙可斩夫使好奇之人不度是非不量利害高论而忼慨其言固甚可喜然空语无施於实事则陛下尚谁取之今臣则不然举二十万衆度百日粮非三年经营之不可借使以国家之盛一朝而可集衔枚缚马口千里奄至虽计甚秘而人固有知之者矣緜十许州塘水之浸以彼入非易故我入亦难阻塞而阵燕亦起而拒白沟之南兵虽衆食虽充非胜不能入也臣请为陛下效臣之狂计盖昔者尉陀畔越汉兵出豫章出会稽而唐蒙独上书发巴蜀罪人下牂牁以出越人不意卒平南越蜀姜维拒劔阁邓艾乃潜自隂平驰无人之地七百里卒降刘禅两人者若校之以事而索其情则皆近乎不知迂直之计而臣则以谓论越与蜀者不如是则不可得而入今敌之势亦何以异此臣请先为楼船百艘精甲万人浮胶东待渤海而勿发使大军出次於王畿声言以十万出瓦桥瓦桥敌所备出亦此入亦此在兵法则所谓以正合者也潜军其东以五万则自沧趋平州同时而偕发潜军其西以五万则自代趋云州同时而偕发平云非敌之所素备则沧代之兵宜易入两翼偕纵则燕之东西可扰矣东军入平州战且诱以稍西行附於瓦桥之军矣西军入云州战且略翺翔乎蔚朔之间而东以牵制敌势敌必分军以御云州然後瓦桥之大军与东军合势南偕入则涿州新城不战而可收东军既弃平州平州备少解然後渤海之精甲可以乘间入平州平州下则营并举矣乃间使渤海之师通高丽曰中国责故地高丽宜以尔兵从而析渤海之精甲三千背道絶险以径中京之南缭古北之後夺关而守之谨守勿战敌狼狈自救然後云州之西军鼓而东以取易州而与大军合吾兵益张乃稍乘胜逐北则燕城可围矣度燕城之大二十七里而止一人而守地六尺三围之则满卒三万守地无余以二十万衆顿燕南攻而围之若适三万则是野战以拒敌之大军者犹十七万也度敌之大军亦不过二十万尽燕城之大而以五万人实之不能容矣敌之名统军在燕城者其所护契丹奚渤海兵马数才满三万而其曰侍卫在燕城者骑一万步一万而止借使臣所闻未实敌能益之度燕城之大不过容五万则既勃蹊矣而大军相持伧囊未决其势不相救以三万鋭师济以临冲云梯之械并力而急攻间使张良陈平不爱千金从反间以啗城中臣敌之子孙能以祸福谕其衆使内附者许以封侯万户之赏彼其在敌或身居将相而服衣食饮不免於舆皁之贱一闻德音宜有发愤内应如望并汾之师者一人有心则举燕城之内其势摇矣燕城可围则山前後之地虽未尽复可徐致也臣又率臣之意料之使敌能出上策中国之师始动敌无空国逆战亦以二十万拒大军而更练奇兵间道他径反乘我隙我大军远戍深讨而敌兵出於不意释燕而自图则前功一发而尽废欲勿释耶而自治未可安能治人然而举塞上十许州言之大军出瓦桥矣又五万出沧五万出代敌亦以其军三析之而应我沧翼其右而霸与信安保定介其间使坚壁勿战则敌虽出奇兵亦必不能入霸入信安入保定代翼其左而保与广信安肃介其间使坚壁勿战则敌虽能出奇兵亦必不能入保入广信入安肃何则吾为之守者素也置是数者自渤海之东言之操舟於水固非敌之所宜便而其所不当忽万一可虞意者其西北之疆乎昔唐安禄山以范阳乱称兵朔方中犯京兆不朞月耳臣尝考之图志则禄山所行自燕而西其迹具存不可不察也国家方恢复河湟全秦之力河湟之所仰或者思患而豫防之益全秦之地以待敌之出於不意如此而已臣又率臣之意料之今单于之才不闻其沈毅雄勇敢为难制如冒顿乌维颉利突利等辈比者其左右贤王谷蠡亦非有如张说所称阙特勒暾欲谷之徒超卓过人之才帖帖然慕中国学文字工语言是口尚乳臭安知出上策哉敌计出於数者而皆不能遂则臣之所料不过举国兴师乌合云屯而已使敌先能扼古北口而守之渤海之舟师无以伺其利则我东军扼弥老符家私亭口之右以西军扼挑峪紫荆金坡口之左使其东西不能出奇而後大军鼓行而阵以挑其南敌进不能拒退无所逃不力战求胜则必有内顾自保之心此在兵法所谓穷寇臣请勿薄勿逼缓而持之置曹王居庸等关而无夺以开其生路我亦视白沟之南塘水之浸所从归者狭何以异於淮隂泜水之传湌东西与北三面薄阻而背阻塘水则士卒无所住其心宜固当是时陛下得人如韩信使乘其会则攘而扼之於井陉莫利乎此顾为陛下将者如何耳临冲云梯器械致修士力致完以中国之善攻而加不能善守之敌则二十七里之城而已何为而不下燕城下空其积以赏战士以臣度之三年可以无飞挽自京东西与河朔之列郡更辇缗谷以实之临以重臣列亭障於外燕可守也陛下以河湟六城之富孰与全燕河湟辽远城中素空匮中国且能保而实之则全燕之富其易守可知也惟其城郭邑居耕田作业文书约束营阵行伍无一不出中国之旧今以中国之法守之其民宜易安燕城既守则凡石氏之故地犹不尽举者未之有也虽然臣犹有说者则在乎先胜而後战夫入人之地欲其不迷不可以不知地索人之情欲其不匿不可以不明间地可知间可明而军无选锋则兵不可以交有选锋而不较长短不合外助则虽多犹寡也臣请为陛下言所以必胜之道陛下诚得数十将用之则何患夫四五者为今之虑士已知兵兵已知战而臣独过计以谓今选於班列以将名官者患未试而已夫将欲兴大事不可以无重臣重臣君所信功业已试可使士卒素附可使四夷知畏可使位重德亦重可使权重威亦重可使举一军二十万之衆而重臣得其人军之命定矣千夫长万夫长才各不同则举二十万之军大吏偏禆二百人而後可也夫安能皆得重臣者而使之将委之有司之选耶则天下必有萧何之至明然後可以知韩信之未试不然则赵括之易言不穷天下几何其不以言而信之人之才有不能治一妻一妾者有不能耘三亩之宅者持筹挟筭擐甲百万守地千里翛然不劳乎其间忘昔之短也平居自喜袒裼而按劔志如飘风而闻金鼓之声失气而死此人之情也然则将其可以不试哉天下之言兵曰微妙者祖孙吴然臣以谓是何以异於宋人之遗劵密数其齿而曰吾富可待岂不误哉陛下知人能哲兴大事选大将帅既已得其人矣凡此臣不敢议然臣以谓举二十万衆而为之吏者二百人所试者在此而已子文之治兵终朝而罢不戮一人子玉之治兵终日而罢鞭七人贯三人耳然而君子与子文李广之行军逐水草不击刁斗程不识之行军严斥候击刁斗自卫然而士卒乐李广将之才固不可而一也孙武之试於吴也以妇人孙膑之试於齐也以上中下马用之於妇人用之於驰马非将之常也两人者唯其无所不可用以成功故卒之武能将吴以入郢膑能将齐以却魏岂不用其试哉骊山之閲天下擐戎服以令贤如郭元振几以失军容而诛而薛讷解琬乃独有不动之军教使然也今天下之吏以将名官握兵柄习军事者环列於辅郡迨数十人平居无事大车驷马洋洋乎国中与之言兵而不能者几人若此臣岂敢以为遂乏才哉凡所以必待试而後可用者特不敢以能之於平居无事而信其用之於仓卒扰攘也陛下知人则哲能官人用人之仁去其贪用人之勇去其暴用人之智去其诈皆得其所以用则向之四五者凡可以委之大将而已以二十万之军度百日而後罢厮役在焉人日糒二升则率两日而食非万石不可百日则百万千日则千万边储不足以给则不可不权而入之於民今天下之买爵者缗钱五千高得一尉下乃助教极矣为之说者曰商贾之子孙不可以掲而加之於民上此为说者之过也天下无赖之民游手不业计穷力尽者皆起而为兵能犯矢石致头首有一日之劳则纡朱怀金美爵厚廪往往而加之民上者皆是也何独至於民而疑之天下之民不幸而陷於盗贼白日杀人而夺之财亦可弃矣甚者窜山林晨夜聚啸州里为之摇动其中有一人焉造利而自言则赏千金而命之官未始疑也则夫商贾之子孙虽其类则贱矧未至於盗贼哉臣请为卖爵如汉故事惟勿为郎而已其余皆可易之以他秩得比朝籍与京师官率能入粟於边满三万石者为之等级以授事定而止不过假百人粟可充也昔武帝用晁错议卒弱匈奴乃臣区区意窃在此陛下幸听焉则其详有司可得而讲也何谓知地夫四夷之与中国其土地风俗刚柔险易之不同犹之城市之与山林并得其宜各便其欲未尝同也百蛮之地皆阻山负海远者去王畿数千里一隅有故不得已而应就其近者调之则兵少不足以用欲置大军则病道里之辽首尾冲决仓卒不救设或遂能致之其土地风俗皆非国之所习知萃百万之衆而顿絶徼之下欲深入不可欲致敌不能譬之逐兔丛林遇六而失则良鸷逸足犹翺翔傍徨虽巧而无所效其理然也东南西南群夷皆絶远致险论其近而与中国比者则莫若北敌古者北敌则本非与中国近且比也踰塞而北至於寒露远野人迹所不至者乃稍稍屯聚盖李牧破林胡虽斥地千里而敌不能吝自汉至唐迄於五代始侵寻曼衍寖有中国之地自王畿而言则白沟之南千里而近耳置驿十数则举朔漠之事十日而传之可闻城郭邑居汉也耕田作业汉也文书约束汉也营阵行伍汉也举山前後之地而言之无为而非汉者臣尝披图而观起白沟趋燕城二百里而止居庸曹王大安黍谷崆峒之山环抱如箕而燕城峙其中自白沟而北衆山而南燕城之四隅在箕中者其地如掌由燕城之三隅东西与北衆山之塞川关要害远者不过四百里近乃二百里而止山非不可陟也水非不可涉也土地风气水泉百物之产又非中国之所不习也徒可徒骑可骑车可车何动而不可图正可正奇可奇伏可伏何动而不如欲顾为陛下将者如何耳何谓明间夫书生之论以谓仁义之兵无术而自胜此臣读孙子至所谓赏莫厚於间事莫密於间非圣智不能用间非仁义不能使间非微妙不能得间之实臣始不信今乃知之夫使仁义之兵无术而自胜则敌衆我寡亦胜敌强我弱亦胜敌实我虚亦胜敌逸我劳亦胜敌有备我无备亦胜而圣人者何事乎教民七年而後即戎而其曰不教民战是谓弃之者又何用也夫仁义王者所以无敌於天下不得已而去焉兵可去而去仁义则不安至於不得已而用兵仁义非可忘而所谓权焉者盖圣人亦多有之而未尝去也孙武无王佐之才而其言有用於王者之事间非平日之所宜先也故非圣智不能用非仁义不能使非微妙不能得其实如此而已圣君参之以获远人之心贤将持之以制三军之命士卒获之以幸封侯之赏远人取之则四境不能以是一日而安其理然也秦得由余而八国宾燕入秦关而东胡破汉厚阏氏而冒顿解唐语突利而颉利疑此中国之以间胜外国者也韩王信在敌而匈奴入太原卢绾在敌而匈奴入上谷中行说在敌而汉不得美币市匈奴以至於唐突厥以万荣侍子而寇瀛州回纥以仆固怀恩而入泾阳此外国之以间胜中国者也自昔兵家之用间者一胜一负不可得而数姑以中国外国之制胜负者言之在中国则外国忧在夷狄则中国病此其理易知而其事难成不可不察也今臣以北敌之势言之山前後之民大槩皆思汉并汾之事王师在燕有谋执其帅而降者诚能得张良陈平不爱千金以致内应犹反掌耳唐周鼎失沙州州人易服而臣敌岁时祀父母衣中国之服号恸而藏之河广武梁故时城郭未隳龙支城耋老见唐使者拜且泣曰顷从军没於此朝廷尚念之乎臣读史书至此则慨然知燕之地士大夫之子孙宜有发愤不辱饮气南首而望王师者徒患无以发之耳以契丹之旧法言之其得汉人皆仆妾役之仕宦而显者归见其主如旧礼杀汉人而以牛马偿之弗诛也迨萧氏乃始徙汉人益北居而以契丹奚渤海之民杂处幽蓟杀汉人者如杀人之罪自以谓汉人之子孙可怀矣然臣度之燕之人皆谨厚朴茂世汉种也终不能易其心白沟新城崎立而相望汉之俗良美也不幸而子孙世世为掳痿人不忘起肓者不忘视势不可矣天下诚不乏张良陈平之智不爱千金仗社稷之神灵所麾前移所指前死五间俱起莫知其道是为神纪裹幽蓟之城百日而平使彼粟实可因而食使彼粟虚可因而墟也地可知间可明夫然後合三军之士而表其技且勇者此之谓选锋越有君子五千人秦之鬬士倍於晋若此皆选锋也凡兵尚义而保气义之所胜愚可明气之所加柔可强人之情非有顿利之殊也顾上所以表之者何如而已一夫当死市袒裼而大呼则千人为之失色童子按劔而先登则七尺之丈夫全躯保妻子者犹为之却也然则人之情岂固难知也哉前有大壑临之则魄堕而惧狼狈却踵则身在平地夫谁肯举足而蹈其危使为士卒者知有死之荣无生之辱夫然後顾平地不为安蹈大壑不为惧则攻何患坚城战何患坚阵哉吴起临阵有一夫不胜其勇遽前取首而还吴起曰虽勇非吾法也斩之吐蕃逼奉天浑瑊进单骑驰之挟敌一将跃而出一军皆噪臣以为若此者皆可赏勿诛而吴起反之此用兵之过也锋可选然而不校长短则臣以谓兵不可以交何则天下皆以北敌为善用兵而臣独计非能出奇合变循环无穷也顾其长在骑射而已自图志言之多马之地半出於北而其能挽弓骑射盖亦天性使然赵武灵王变服习骑射而由是以取中山此其为策之得者非以其所长制其长哉冒顿控弦百万白登之围騂駹骊白各以其方之色自古以马战未有如此之盛者也汉武帝中年鋭意马备阡陌之间盛或成羣比战数胜匈奴罢极矣而其後亦以马少不能复出则度汉之能以其长弊匈奴亦在骑不在徒明矣唐薛延陀不知以所长抗中国而自恃其数以徒胜执马者既收而徒不能复为卒以取败北人自是益自知其短於徒而中国亦暴其所长而术制之比者朝廷置骑射又教民蕃马意良而法美矣而或者民之马虽蕃而未教故臣以谓置义勇置保甲则民马皆可以假而习夫马生其水土则人心可知然而教训之不安以之当北马之新羁朝夕驰骋乎荆棘斥泽之地体安而心调者恐非敌也陛下诚用臣说则义勇保甲之籍於民者方其教时皆使之习骑骑不足则更借之乎民马尝入而藉诸官者番假之则民力不劳而马不病不过三年天下皆可用之马以是佐军则汉之战何以易此虽然犹有所需者则外助而已自昔为国未尝不以外国制外国其说以谓海滨之蚌鹬两自毙而後人能并得之匈奴方病汉而乌孙昆弥亦自以不得与中国通汉藉乌孙抚诸部以孤匈奴之外援校尉常惠护五将军兵击敌而昆弥常力战为汉军锋所杀过当匈奴遂虚於是丁令攻其北乌桓入其东乌孙击其西而匈奴析其兵支三敌国以南与汉争一旦之命卒以困弱至於裂五单于昆弥与有助也臣尝譬之乡邑之小盗三人而为辈则百人不得以力擒一人焉争财而不平则二人者不制而自弊何则其素相知者审也陛下南面负扆冠带而朝百夷四海之内八荒之外心有所怀唯上之所命乃者高丽折於敌不敢越辽而西以効其一日之力於中国陛下能抚之至絶海蹈越绵数千里而入贡阙廷陛下嘉纳遣使报聘增美於祖宗之礼臣闻之其国见使者至皆懽喜拥道自庆未始获也彼其折於敌久矣宜有以逞其志如乌孙昆弥者而臣未敢言焉凡此数者陛下得一重臣而委之与在廷一二之士尝得豫闻腹心者皆可以使之杂而议然後臣之策庶几乎可効也兵既定石氏之故地已复臣请谨封疆严斥候戒边吏无得以非中国之地而利丝毫以为功且示圣人以天下为度而致诚信以结之彼虽失燕知其本中国之旧而不以为吝中国亦与之讲好修聘懽犹昔时可使如伯氏之夺邑没齿而无怨言此百世之计也臣身未尝为吏则凡国中之议是非利害不知其果何从姑以臣深思所得发於畎亩愤悱之忠而不能以自揜者献之阙下陛下好问如虞舜亦幸择焉韩愈曰凡此蔡功惟断乃成故臣至此犹愿致其愚者则曰必行而已以臣之幼而学壮而欲行之心而又幸出於圣人之世三代之时以戴非常之治沐无穷之休褒衣博带学古人之事而名诸生之列每闻陛下德音虽在市井草莽欣喜自幸如第五伦其所愿伸喙道说以求补於万一者岂特此书之所叙而已然臣窃以谓礼乐为大而必其所先举者已定天下晏然然後礼不制而备乐不作而洽区区之愚盖在於此臣身贱迹外其学甚野辄敢不避鈇质之诛而冒言其所不当豫之事怀不能忍愤悱自致无以异於传之所谓怒鼃而幸人君之一式陛下揭日月之光而蔀屋之幽得以容则臣踈远之言庶几乎可采而无罪若乃安畎亩之贱而不知圣人之世三代之时非常之治无穷之休亲逢之会为难遭则臣之伥伥不出门庭其失时亦极矣伏惟陛下万几之闲一留神听焉天下幸甚天下幸甚臣无任俯伏待诏激切之至臣补之诚惶诚恐谨昧死再拜

历代名臣奏议卷三百四十四








常雨水


梁天监七年七月，雨，至十月乃霁。《洪范五行传》曰：“阴气强积，然后生水雨之灾。”时武帝频年兴师，是岁又大举北伐，诸军颇捷，而士卒罢敝，百姓怨望，阴气畜积之应也。

陈太建十二年八月，大雨霪霖。时始兴王叔陵骄恣，阴气盛强之应也。明年，宣帝崩，后主立。叔陵刺后主于丧次。宫人救之，仅而获免。叔陵出阁，就东府作乱。后主令萧摩诃破之，死者千数。

东魏武定五年秋，大雨七十余日，元瑾、刘思逸谋杀后齐文襄之应也。

后齐河清三年六月庚子，大雨，昼夜不息，至甲辰。山东大水，人多饿死。是岁，突厥寇并州，阴戎作梗，此其应也。

天统三年十月，积阴大雨。胡太后淫乱之所感也。

武平七年七月，大霖雨，水涝，人户流亡。是时骆提婆、韩长鸾等用事，小人专政之罚也。

后周建德三年七月，霖雨三旬。时卫刺王直潜谋逆乱。属帝幸云阳宫，以其徒袭肃章门，尉迟运逆拒破之。其日雨霁。






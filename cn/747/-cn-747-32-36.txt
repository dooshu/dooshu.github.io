○赐杨慎矜等自尽并处置诏

左道乱常，邦家所禁，凶谋逆节，天地不容。户部侍郎兼御史中丞杨慎矜，潜蓄回邪，率由艰险，猥承门绪，得齿朝行。爰自卑微，谬加超擢，寄之帑藏，总彼均输。殊不知外矫清廉，内怀贪冒，趑趄百变，以此徇身；首鼠万端，专为罔上。触途苛刻，归怨国家。还俗僧史敬忠，凶慝逆徒，狂愚贱品。乃妄陈谶纬，别觊异图，密与交通，将期委质。仍自以亡国之后，克复攸归，遂乃手记灾祥，窥觎时变，言肆恶悖，心在不臣。恶迹既彰，款验咸服。戴天履地，面目何施，枭首夷宗，未云塞责。但以务宏大体，志在宽刑，尚免严诛，容其自毙。其杨慎矜宜赐自尽。其兄少府少监慎馀、弟洛阳令慎名等，不合随从，并为同恶，亦宜令自尽。

其史敬忠首建逆谋，实为巨蠹，宜决重杖一百。鲜于贲诈称敬忠当王，附会凶人，宜决重杖六十，长流。其范滔妄说妖言，与之昵狎，宜决六十，长流岭南临江郡。其王庭耀既为佣作，终不论告，宜决四十，配隶黔中郡。杨慎矜外甥前通事舍人辛景凑，引致非类，成此祸端，宜决四十，配流岭南晋康郡。其义阳郡司马嗣虢王巨，虽则不涉凶谋，终与敬忠相识，宜解却官，於南宾郡安置。其太府少卿张瑄，素以妄庸，专行险诐。比缘慎矜荐引，骤历班荣，因此结交，潜为党援。况犯赃私，情逾难恕，宜决六十，长流岭南临封郡。其右威卫执戟天马监副监万俟承晖，妄蓄图书，与慎矜解说，潜相党附，为蠹实深，宜决重杖六十。其闲厩使殿中监韦衢，忝膺重寄，不存公道，受慎矜嘱请，为承晖奏官，谄黩愈彰，比周斯在，宜贬与远官。

应配流及安置人等，所在即差纲驿领送。其杨慎矜及兄弟并史敬忠有庄宅等，宜并官收。其家口男女等，并令所司准法，即配流岭南诸郡。其张瑄及万俟承晖、鲜于贲等男女并一房家口，亦准此配流岭南。其内外近亲，不可尚列班荣，及居京毂，宜令三司使即括实奏闻。且臣之事君，有死无二，匹夫徇义，犹或亡躯。岂有位亚六卿，任兼三独，父子相续，俱承重委，兄弟不次，皆列通班，而更阴图不轨，潜觊异望。静言此心，良可叹息。除恶务本，与众共之。令在惟行，盖非获已。中外寮庶，咸使闻知。


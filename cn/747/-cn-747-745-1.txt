○论温造疏

国朝故事，供奉官街中除宰相外，无所回避。温造蔑朝廷典礼，凌陛下侍臣，恣行胸臆，曾无畏忌。凡事有小而关分理者，不可失也。分理一失，乱由之生。遗补官秩虽卑，陛下侍臣也。中丞虽高，法吏也。侍臣见凌，是不广敬，法吏坏法，何以持绳？前时中书舍人李虞仲与造相逢，造乃曳去引马；知制诰崔咸与造相逢，造又捉其从人。当时缘不上闻，所以暴犯益甚。臣闻元和、长庆中，中丞行李不过半坊，今乃远至两坊，谓之笼街喝道。但以崇高自大，不思僭拟之嫌。若不纠绳，实亏彝典。


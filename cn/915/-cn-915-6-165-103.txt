◇礼乐

傅子曰：能以礼教兴天下者，其知大本之所立乎！夫大本者，与天地并存，与人道俱设，虽蔽天地，不可以质文损益变也。大本有三，一曰君臣，以立邦国；二曰父子，以定家室；三曰夫妇，以别内外。三本者立，则天下正；三本不立，则天下不可得而正。天下不可得而正，则有国有家者亟亡，而立人之道废矣。

礼之大本，存乎三者，可不谓之近乎？用之而蔽天地，可不谓之远乎？由近以知远，推己以况人，此礼之情也。

商君始残礼乐。至乎始皇，遂灭其制，贼九族，破五教，独任其威刑酷暴之政。内去礼义之教，外无列国之辅，日纵桀纣之淫乐，君臣竞留意于刑书，虽荷戟百万，石城造天，威氵沧海，胡越不功，身死未收，奸谋内发，而太子已死于外矣，胡亥不觉，二年而灭，曾无尽忠效节之臣以救其难，岂非敬义不立，和爱先亡之祸也哉？礼义者，先王之藩卫也。秦废礼义，是去其藩卫也。夫赍不訾之宝，独宿于野，其为危败，甚于累卵。方之于秦，犹有泰山之安。《易》曰：「上慢下暴，盗思代之。」其秦之谓与！（《群书治要》，《永乐大典》）


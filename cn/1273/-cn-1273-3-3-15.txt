家芝田漱秀市菊数盆见赠时已冬十月矣感其晚芳摛我郁抱聊赋拙什以质芝田　三首


寒雨潇潇下凤城，秋光残后见金英。失时未贬文章价，入市难逃隐逸名。香国久推黄种贵，蛮花休慕黑洋生。近人多植洋菊。吟芳冷抱无穷感，过酒墙头且共倾。

两开空忆故园芳，开处都因傍战场。仙客采馀舟已去，先生归后径全荒。台东绣姑鸾山多菊花，俗传时有仙人乘舟采焉。余居柏庄亦多菊。黄金旧赋高皇甲，紫绶新飘岛国章。日本有菊花章。风景不殊人事改，有花便合作重阳。

一帘秋色顿萧疏，如为餐英赋《卜居》。鱼市人家斜照里余寓鱼市巷与芝田居相近也，凤城花事晚寒初。群阴蒙覆容高傲，百卉凋零等扫除。莫怪闭门今不出，幽香深处读奇书。






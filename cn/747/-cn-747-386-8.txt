○答杨贲处士书

上德无为，其次为而不扰。及为邦岁期，而人疲如初，终日以贡赋不入，获谴於上官。遂以州比不调之琴，思解弦更张之义，算口徵赋，以代他征。意欲因有为以成无为，为未著而人已告怨，迹其所以然，无德故也。夫导政齐刑，民犹免而无耻，况权道以反经为用，去德逾远，使无速谤，末由也已。所喜幸苟有过，吾子知之，贻书见让，以直谅相益。商也起子，孟孙爱我，吾子兼之矣。愧辱嘉贶，顾无以当之，三复白圭，欲罢而不能。

然来书所陈，富人出万，今易以千，贫人出百，今亦数倍，富倍优，贫倍苦。窃详雅旨，事或未然。昨者据保簿数，百姓并浮寄户，共有三万三千。比来应差科者，唯有三千五百。其馀二万九千五百户，蚕而衣，耕而食，不持一钱，以助王赋。《诗》不云乎？“或燕燕居息，或尽瘁事国。”在於是矣。每岁三十一万贯之税，悉锺於三千五百人之家。谓之高户者，岁出千贯，其次九百八百，其次七百六百贯。以是为差，九等最下，兼本丁租庸，犹输四五十贯。以此人焉得不日困？事焉得不日蹙？其中尤不胜其任者，焉得不襁负而逃？若以已困之人，已竭之力，杼轴不已，恐州将不存。苟以是为念，安敢不夙兴夕惕，思有以拯之？方今为口赋，诚非彝典。意欲以五万一千人之力，分三千五百家之税，愚谓之可复，使多者用此以为裒，少者用此以为益，损有馀补不足之道，实存乎其中。富人贫人，悉令均减，倍优倍苦，何从而生？窃料动摇不安，以遁逃相扇者，不过以规避之户与寄客耳。此辈浮食偷安，久漏差科，恶同均赋税之名，祗思苟免。若编户地著者，虽驱之使逃，亦固不从。今已择吏分官，以辨其等差，量分入赋，其数悬榜，以示之信。若信之不明，分之或过，等差之不均，官吏之不仁，困而後去，谁曰不可？乃未及知敛之薄厚，辩之济否，望风聆声，遽告劳而逃，斯岂为政者之过乎？顾礼义之不愆，孰能恤叛者之言耶？天下无不食王土之臣，宁有不输王赋之民？此辈饮国之泽，食地之利，将薄敛以助逋赋，则曰挈妻子而去之，是与鸟兽蛮貊，无以异矣。其来既不可以奉征税，其去亦何足以病州县？违之一邦，亦犹是也。等不为用，又焉能资邻？然计斯人之徒，亦未必悉然，固或有不去者焉。庶几其所济犹大，但不防之於微，拙诚有之。奉教三省，敢不知罪？子产铸刑书、作邱赋以救郑国，而获讥於叔向。及才不如子产，口算不如邱赋，吾子之言，过於叔向之直。中心藏之，何日忘之。簿领拘限，莫由诣展，未见君子，驰诚无极。不宣。舒州刺史独孤及顿首。








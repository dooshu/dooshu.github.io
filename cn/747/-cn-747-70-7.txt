○授李固言门下侍郎平章事制

自昔皇王之有天下也，君非臣罔以济其理，臣遇君然后显其才，以调阴阳，以承法度。虽尧舜不能自圣，虽皋夔不能自贤，君臣相须，今古同体，余之梦卜，实有慕焉。检校兵部尚书兼兴元尹御史大夫山南西道节度管内观察处置等使李固言，禀河洛之上灵，灵乾坤之间气，孤迥独立，公忠自持。擅菁英之雄文，洞旨要之奥学，仁归信厚，动合典谟。岩廊正人，中外全德，官业夙望，殷乎华夷，历居大僚，咸称厥职。乃者擢自辅相，委之枢衡，不依违以徇人，每精恪以忧国，匪躬而謇谔弥励，绝私而节操不渝。洎仗钺汉中，颁我条诏，端严以训齐师律，宽惠以绥抚蒸黎，遂用徵还，俾副公议。召至宣室，前席与言，听其诚词，皆臻理化。是宜再参大柄，正位黄枢，为朝廷之股肱，耸缙绅之耳目，康济四海，毗予一人。是非罔及於爱憎，任用必分其清浊，有犯无隐，进思弼违，无忝我知，更光尔道。可守门下侍郎同中书门下平章事。


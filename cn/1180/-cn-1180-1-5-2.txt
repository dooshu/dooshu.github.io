盘庚中


这是《盘庚》第二篇，记临迁之时，告谕庶民的说话。





盘庚作，惟涉河以民迁。乃话民之弗率，诞告用亶。其有众咸造，勿亵在王庭。盘庚乃登进厥民。

>作，是起。涉，是渡。耿在河北，殷在河南，将迁于殷，故渡河也。诞字，解做大字。亶，是诚。造，是至。

史臣叙说：盘庚自耿启行，将南渡河，率臣民以迁居于殷。那时民心尚怀犹豫，不肯勇往。盘庚也不用刑罚驱迫他，但以话言晓喻民之不从者。然其大告乎民，又只用真诚恳恻的实意以感动之，使其翻然而乐从焉。又恐人众喧杂，听言不审，于是当众人皆至之时，先戒以毋得亵慢，在王之庭，都整齐严肃专听上命。盘庚于是升进其民，着他向前而面告之。





曰：“明听朕言，无荒失朕命。

荒字，解做废字。

盘庚大告庶民说：“汝民当明听我言，凡我所以命汝者，必须遵信奉行，毋敢废弃而不从也。”





“呜呼！古我前后，罔不惟民之承保。后胥戚鲜，以不浮于天时。

承，是敬。浮字，解做胜字。

盘庚首举先王迁都之事，以劝勉百姓说道：“昔我先王，如成汤、仲丁、河亶甲、祖乙之为君也，无不惟民生是敬。一遇水灾，则视民之溺犹己溺之，遑遑焉必欲为之图迁而后已。君之忧民如此。故当时之民，亦莫不保爱其君，相与忧君之忧，而协力以为从迁之举。君民一体，上下一心，是以卒能避害就利，舍危从安。虽有天时水患之灾，鲜不以人力胜之也。先世君民，其相与御灾捍患者如此。其在今日，尔民何独不然哉！”





“殷降大虐，先王不怀厥攸作，视民利用迁。汝曷弗念我古后之闻？承汝俾汝，惟喜康共；非汝有咎，比于罚。

虐，是害。古后，即是先王。怀，是安。俾，是使。咎，是罪。比于罚，是比附迁徙的罪名。

盘庚又明己迁都之意，说道：“昔我殷邦，河水为灾，天降大害，先王不敢安居。其所以兴作而迁徙者，只为人情莫不欲安，但看于民有利，则用之以迁而已。此先王之事，我之所闻者也。尔何不思我迁都之举，乃闻之于先王，而非创为于今日者乎？盖我所以敬承汝民命，而使汝以迁都者，惟喜与汝远避河水之患，以共享安居之乐耳。是我今日为民之心，即先王视民利用迁之心也。岂谓汝民有罪，比附于迁徙之罚以加汝哉！汝民亦当体我之心矣。”





“予若吁怀兹新邑，亦惟汝故，以丕从厥志。

吁，是招呼。怀字，解做来字。新邑，指殷都说。

盘庚说：“尔民不乐迁都者，岂谓我大违众志，而强汝以必从乎？我想尔民的本志，岂有不愿安居者？特一时为浮言所惑，故不肯迁耳。今我所以不惮话言之烦，而招呼怀来尔民于此新邑者，亦惟因汝民荡析离居之故，欲与之共享安康，正以大从尔志，使得遂其舍危就安之初愿也。然则我非强民，乃顺民耳。汝何不熟思之乎？”





“今予将试以汝迁，安定厥邦。汝不忧朕心之攸困，乃咸大不宣乃心，钦念以忱，动予一人。尔惟自鞠自苦！若乘舟，汝弗济，臭厥载。尔忱不属，惟胥以沈。不其或稽，自怒曷瘳？

试，是用。忱，是诚。鞠字，解做穷字。臭，是败。稽，是察。曷瘳，是不可救的意思。

盘庚又以不迁之害，警动庶民说道：“耿被河患，则民危而邦亦危矣。故今我将用汝迁都，以安定国家，使汝民同享安逸。这是我苦心替汝思算，不得已而为此举耳。汝乃不忧我心之所困苦，乃皆大不肯宣布腹心，敬慎思念，以诚意感动我一人，是不能如先民之保后胥戚矣。则汝惟坐待水患，以自取穷苦。譬如乘舟装载者，该及时启行，若迟滞不济，必然臭败了所载的货物。今日迁都，正该君民一心，效同舟共济之义。汝若又生迟疑，而从上之诚心间断不属，则岂能以共济艰难？惟相与以及沉溺而已。夫安定之与沉溺，这两件利害，昭然明白。尔民曾不能稽察以决其从违，一旦河水溃决，无可逃避，汝虽自生怨怒，而悔已无及矣，果何救于困苦乎？尔民其审察之可也。”“汝不谋长，以思乃灾，汝诞劝忧。今其有今罔后，汝何生在上？劝忧，是以忧自劝，盖所谓安其危而利其灾者也。上，指天说。盘庚又说：“汝民不为长远之谋，以思量那不迁的灾祸，是汝安危利灾，不知求免于忧，而大以忧自劝也。如今目前恋着沃饶之利，固有今日矣。然将来决遭沉溺而无有后日，天将断弃汝命，汝有何生理于天乎？不迁之害，其大如此。汝民又将何从耶？”





“今予命汝，一无起秽以自臭，恐人倚乃身、迂乃心。

秽，是恶。倚，是偏。迂，是曲。

盘庚以民不从迁，只因心志不定，故告之说：“是非不两立，利害无两从。今我命汝当专一此心，从我迁徙，无起傲上从康之恶，以自取沉溺之败。所以然者，盖凡人中心有主，则邪说无自而入。若汝心不专一，吾恐浮言之人引诱煽惑，得以偏倚了汝之身，迂曲了汝之心，使汝是非颠倒，利害昏迷，而无中正之见，必不能决意以从迁矣。故当一心以听上，然后浮言不能为之惑也。”





“予迓续乃命于天。予岂汝威？用奉畜汝众。

迓，是迎。续，是接。畜字，解做养字。

盘庚又发明其恳切为民之意，说道：“耿圮河水，有今罔后，汝命几绝于天矣。故我命汝及早迁都者，正以迎续汝命于天，而使之更生也。我岂用刑威以驱迫汝哉？特用以奉养汝众，引而纳诸生全之地耳。”





“予念我先神后之劳尔先，予丕克羞尔，用怀尔然。

先神后，即是先王。羞字，解做养字。怀，是念。

盘庚又说：“昔我先世神圣之君，如成汤、仲丁、河亶甲、祖乙，当五迁厥邦之时，尔先人竭力从迁，其劳甚矣。我惟思念我先神后之劳尔先人，其功不可忘。故我今日图迁，大能奉养尔众于生全之地者，用怀念尔为先民之子孙，不忍坐视其沉溺而不加拯救故也。是我于尔民，为谋固甚周，而用情亦甚厚矣。尔民顾乃不体我心而欣然乐从，何耶？”





“失于政，陈于兹，高后丕乃崇降罪疾，曰：‘曷虐朕民？’

陈字，解做久字。崇，是大。高后，指成汤说。

盘庚恐民心未服，又举鬼神之事以恐动之，说道：“人君之政，莫大于安民。今耿圮河水，民之不安甚矣。我若不为民图迁，是失安民之政，而久居于此也。我高祖成汤在天之灵，必大降罪疾于我，说道：‘汝为民主，何为虐害我民，坐视其沉溺而不救乎？’是我不能图迁，则难逃先王之责如此。”





“汝万民乃不生生，暨予一人猷同心，先后丕降与汝罪疾，曰：‘曷不暨朕幼孙有比？’故有爽德，自上其罚汝，汝罔能迪。

生生，是生养不穷的意思。猷，是谋。幼孙，是盘庚自称。比，是同事。爽德，是失德。迪，是道。罔能迪，是无道以求免。

盘庚说：“今日之事，我若不能图迁以安民，固无以逭于先王之责。汝万民若不能自为生养无穷之计，与我一人共谋同心，而尚惮于迁徙，则我先王亦必大降罪疾于汝，说道：‘汝何不与朕幼孙同迁乎？’故汝不从迁，有此逆理犯分之失德，则先王自上降罚于汝，汝将何道以自免哉！是民不从迁，亦难逃先王之责如此。”





“古我先后既劳乃祖乃父，汝共作我畜民。汝有戕则在乃心，我先后绥乃祖乃父；乃祖乃父乃断弃汝，不救乃死。

戕，是害。绥，是安慰的意思。

盘庚说：“汝民不肯从迁，不但得罪于我先王，而亦得罪于尔祖父。盖昔我先王之迁都，既劳尔祖父以同迁矣。今我继先王而为君，则汝皆为我所畜养之民，当以汝祖父之事先王者事我，可也。苟有戕害在汝之心，傲上从康而不肯迁，我先王必安慰汝祖父说，尔子孙悖理抗君，我将加之罪罚。汝祖汝父，亦以大义难容，乃断弃汝，而不救汝死于先王之前矣，可不畏哉！是民不从迁，又难逃祖父之责如此。”





“兹予有乱政同位，具乃贝玉。乃祖乃父丕乃告我高后曰：‘作丕刑于朕孙！’迪高后丕乃崇降弗祥。

乱字，解做治字。具，是兼并聚敛的意思。贝玉，是货财的总称。迪，是启迪。

盘庚对民责臣说道：“民不从迁，固难免祖父之责。然不但尔民为然，兹我治政之臣，所与共天位者，若不肯为民图迁，惟贪沃饶之利，以聚蓄宝玉为事，则汝诸臣的祖父，亦必恶其所为，相与告我高后成汤说：‘我子孙为臣不忠，弃义贪利，其作大刑戮于我子孙以讨其罪。’是诸臣祖父，实启迪我高后以大降不祥，而灾害必不可免矣。夫臣不从迁，亦难逃祖父与先王之责如此。况于尔民，奚可惑其浮言而不迁乎？”商俗尚鬼，故盘庚以鬼神之说惧之，盖因俗利导而使之易从也。





“呜呼！今予告汝不易！永敬大恤，无胥绝远！汝分猷念以相从，各设中于乃心。

恤字，解做忧字。猷，是图谋。设，是安设。

盘庚反复劝戒庶民，又叹息说道：“今我告汝以迁都之事，岂敢以为易而忽之。盖道路既已艰难，人情尚多疑畏，展转思虑，正我之大以为忧者。汝当永敬我之所大忧念，无使上下之情相去绝远，而诚意不相连属也。如我以安民为谋，汝必分我之谋，而相与共图之；我以忧民为念，汝必分我之念，而相与共念之。同心协力，期于相济以有成，乃为可耳。然欲体我之心，又必先正汝之心。盖天下之是非利害，都有个恰好的道理，所谓中也。此心一失其中，而偏邪之见得以入之矣。汝百姓每各要把这道理安设于汝心，使中有所主，而事有定见，则必能知迁徙之当然，而不为浮言之所夺，岂不能分猷念以相从乎？”盘庚告民至此，其意愈切至矣。





“乃有不吉不迪，颠越不恭，暂遇奸宄，我乃劓殄灭之，无遗育，无俾易种于兹新邑！

吉，是善。迪，是道。颠越，是颠倒违越。劓，是割鼻之刑。殄灭，是杀戮尽绝。遗，是留。育，是生育。易字，解做移字。

盘庚既诱民以从迁，又恐迁徙之时，奸人乘隙生变，故严明号令以告敕之，说道：“今往迁新都，道路之间，必须严肃。若有不善不道之人，如颠倒违越，不敬遵我之约束者，及暂时遇着的人，肆为奸宄，乘机劫掠者，我小则加之以劓刑，大则殄灭其种类，无复遗留生育，不使移其种于新造之邑，以坏我之良民善众也。”





“往哉生生！今予将试以汝迁，永建乃家。”

建，是立。

盘庚临迁之时，又告民以从迁之利说：“耿被河患，汝民不能聊生矣。自今往于新邑，则可以定居，可以兴事，而有生生之乐焉。夫迁之有利如此，故我今日将用汝以迁，使汝永立乃家于此，子子孙孙享生生之乐于无穷也。是今日经营迁徙之图，乃为汝一劳永逸之计，汝民何为不肯从迁，而尚恋恋于故土哉！”夫以庶民之微贱，盘庚不以刑威迫之，而必以话言晓之，必使心悦诚服，而后与之共举大事。此商家之所以能固结民心，而延有道之长也。






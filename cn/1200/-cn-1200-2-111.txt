第一百十一奸党卦〔阴进阳退震雷正东〕：四上三下抑贤之象

象曰：进枉退直，不得其职。贤人伏藏，君子难息。

颜曰：阴进阳退，故曰失职。贤人君子，不得任用。故伏藏难息。语曰：举直错枉则民服，举枉错直则民不服。

何曰：百事不遂，宜退身守正。上言不从，则随时为吉也。君子凶，小人吉。

陈曰：阴阳皆以盛极而反背，君子在野，小人在位之象，故曰云云。

刘曰：进枉退直，理倒置也。小人得时，君子避也。

此课群阴窃据，而阳处于下，远不相亲，故为进枉退直，贤人伏藏之象。

诗曰：顺范无一禽，诡遇终多获。黄钟埋草莽，瓦釜声曳戛。


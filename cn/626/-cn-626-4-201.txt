韩副都宜可二首

【题蓬莱深处】

闻道蓬莱别有春，五云深处隔凡尘。

松迷鹤径浑无路，花暗箫声不见人。

沧海日华翻贝阙，三山霞气逐飙轮。

刘郎自是神仙侣，何用天台更问津。

【登秀山咏云（宜可在谴谪时，故托寓如此）】

突兀峰峦入翠微，白云如练久相依。

只堪仙子裁春服，曾与君王补衮衣。

风里卷舒还有态，眼前聚散本无机。

一从醉抱山头石，未得从龙万里飞。


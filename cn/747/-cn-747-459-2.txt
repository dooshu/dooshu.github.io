○登姑苏台赋

司马迁世掌天官，才称良史，探禹穴之遗迹，纪吴国之旧轨。乃怃然而叹曰：“登此姑苏之墟，淹留兮踌躇。感斯宇之基为沼，而仲雍之祀忽诸。”我闻周道既衰，诸侯狎主，中无霸王，蛮夷振旅。始阖闾以信威，终夫差以极武。左与劲越同壤，右与强楚为邻。内有高台之筑，外有远略之勤。积如莽而暴骨，亦如雠而视人。是以疆场日骇，版筑末弭。方五载而厥成，造中天而特起。因土累以台高，宛岳立而山峙。或比象於庐巫之峰，或倒影於沧浪之水。悉人之力，以为美观；厚人之泽，以为侈靡。斯实累卵於九层，夫何见夫三百里。俚语有之曰：“川壅则溃，月盈则匡。”善败由已，吉凶何常？矧谋主之赐剑，若涉川兮无梁。以为栖越以求霸，卒见豢吴而受殃。客自南鄙，观乎江溃。徘徊旧德，惆怅前闻。试游目於寥廓，曾岿然而参。听逆虐而翳谏，竟麋鹿而为群。高天放旷，平湖泱漭；奕奕孤屿，茫茫极浦。悲早雁於海风，啸高鸱於江雨。况复开兴坐隔，羁旅增愁。山木将落，汀葭乱秋。思美人兮何处？独怀邦兮远游。彼名遂以身退，顾与范蠡而同舟。东吴王孙，有ㄧ其容。因少为唱曰：中心不必兮，子胥何为？怀直道而骤谏，遭重昏之见危。将渔父以抗节，且垂钓於江湄。高台既倾，夕露沾衣。感莅国之不及，冀来人之与归者也。

崔淙

淙，大历十四年进士。


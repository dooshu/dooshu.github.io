动作失度内外伤发崩中瘀血呕血唾血第七


〔一〕黄帝问曰：人年半百而动作皆衰者，人将失之耶？岐伯对曰：今时之人，以酒为浆，以妄为常，醉以入房，以欲竭其精，以好散其真，不知持满，不时御神，务快其心，逆于生乐，起居无节，故半百而衰矣。夫圣人之教也，形劳而不倦，神气从以顺，色欲不能劳其目，淫邪不能惑其心，智愚贤不肖，不惧于物，故合于道数。年度百岁而动作不衰者，以其德全不危故也。

久视伤血，久卧伤气，久坐伤肉，久立伤骨，久行伤筋。

〔二〕问曰：有病胸胁榰满，妨于食，病至则先闻腥臊臭，出清液，先唾血，四肢凊，目眩，时时前后血，病名为何？何以得之？对曰：病名曰血枯，此得之少年时，有所大夺血，若醉以入房中，气竭肝伤，故使月事衰少不来也，治之以乌贼鱼骨， 茹，二物并合，丸以雀卵，大如小豆，以五丸为后饭，饮以鲍鱼汁，以饮利肠中及伤肝也。

〔三〕问曰：劳风为病何如？对曰：劳风法在肺下，其为病也，使人强上而瞑视，唾出若涕，恶风而振寒，此为劳风之病也。问曰：治之奈何？对曰：以救俯仰。太阳引精者三日中若五日，不精者七日《千金》云候之三日五日，不精明者是其症也 ，咳出青黄涕，其状如脓，大如弹丸，从口中若鼻空出，不出则伤肺，伤肺则死矣。

〔四〕少气，身漯漯也，言吸吸也，骨酸体重，懈惰不能动，补足少阴。短气，息短不属，动作气索，补足少阴，去血络。

〔五〕男子阴端寒，上冲心中 ，会阴主之。

男子脊急目赤，支沟主之。

脊内廉痛，溺难，阴痿不用，少腹急引阴，及脚内廉痛，阴谷主之。

善厌梦者，商丘主之。

丈夫失精，中极主之。

男子精溢，阴上缩，大赫主之。

男子精溢，胫酸不能久立，然谷主之。

男子精不足，太冲主之。

崩中，腹上下痛，中郄主之。

胸中瘀血，胸胁榰满，膈痛，不能久立，膝痿寒，三里主之。

心下有隔，呕血，上脘主之。

呕血，肩息，胁下痛，口干，心痛与背相引，不可咳，咳则引肾痛，不容主之。

虚热，洒淅直毛恶风，舌上黄，身热，热争则喘咳，痹走胸膺背不得息，头痛不堪，汗出而寒，刺鱼际及阳明出血。

唾血，振寒，嗌干，太渊主之。

呕血，大陵及郄门主之。

呕血上气，神门主之。

内伤不足，三阳络主之。内伤唾血不足，外无膏泽，刺地五会。《千金》云凡唾血，泻鱼际，补尺泽。






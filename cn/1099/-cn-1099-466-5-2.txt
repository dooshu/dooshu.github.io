○贈督府少司馬鄭公序 【 經畧】

夫國家所患苦中外竭蹷從事者非虜耶。所託重而恃力為國金湯者。非薊遼宣大陝西三督府耶。大同非虜王巢穴耶。東遼左而西嘉峪。且萬里。延鎮居秦晉諸边之中延綏鎮介其中。處置失宜。則挑釁于宣大武衛不奮。則貽禍于甘寧。而時事有可隱憂者。諸邊虜受欵三十餘年。延綏虜以我數搗巢。十年不欵。一旦以欵請。請而不時至。至秋乃叩関。有挾而求。其控制難矣。套虜卜失兔為主。而莫能自主。諸部漫無統紀。起伏不恒。而莊禿賴最桀驁。眾視以翕張。東接山西偏頭関。剪牙氣陰陽押闔鐵雷諸酋土牧延綏。而與寧夏為市。著宰諸酋失松山。未嘗一日忘甘肅。甘肅有警。我寧晏然。其調濟難矣。東勝失而守河。復棄河而守牆。虜欵以來。畚築無虛歲。牆高廣倍舊。涂司馬為延撫時曾一扒墻沙然墻外胡沙積與城等延綏三路一千二百里而遠。空鎮卒以登陴。不足十三。其守禦難矣。卒餉以四季給。歲率後一季。所以供虜欵市財三萬餘金。較他鎮不能半。其經費難矣。公蒞鎮而虜乞欵。遽示之欵以釋其疑。更示之不必欵以挫其謀。欵定而市。未市不為招致也。巳市不為導送也。市有賞。套酋之長為優。諸酋不得竝也。賞欵以始事為優。他歲不得沿也。虜有名數。非上聞者不得與也。貨有程量。不得益也。裁之以義。諭之以信。行之以公。持之以果。震之以勇。虜唯唯受命無譁者。酋炒忽兒七人恥不與套長之賞。犯我孤山。公命將擊之。殪其愛子。俘獲無筭。火落赤復盜我寧塞。公命將詰之、生縛其部落百餘人。而皆以戎索九九受罰。故事罰九九者第取虛名而公必以實虜唯唯受命。會虜王病力。聲言西行迎小活佛。諸虜蠢動。覬得志諸番。如俺荅時。公令諸酋毋得從王諸酋走告公。酋安得與王抗。然必不敢蹂躪內地以膏公蕭斧。王即來者請以酋妾妾子女付公。其嚴憚誠服如此。延綏將士故敢戰。而公益勤肄之豐犒之。氣奮十倍。無不欲大創虜自効。公曰誠知若曹餘勇可賈。顧諸邊虜將為日實。吾力安能得之諸邊。虜偵知狀。是以欵市奉公要束。而松山虜懼公躡其後。虜王亦虞風馬牛涉公之界。不果西。此公功之大略也。豈延綏專承之。葢諸邊實陰受其賜。夫延綏虜猶知有王。而中丞事多取裁督府。今公為督府。居宣大當虜王。專制閫以外。唯所欲為。其必玩弄虜掌股之上無疑矣。宣大寧。則薊遼可釋甲執氷而踞。而又何憂于陝四鎮哉

皇明經世文編卷四百六十六終








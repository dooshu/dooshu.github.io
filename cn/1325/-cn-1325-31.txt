太原周生


太原诸生杜有美，富于藏书，家有书楼。同邑周生、韦生，皆名下士也，时相过从，借读坟典，或就书楼下榻焉。会杜婚于卢氏，卢其姑表亲也。女字慧娟，与生同岁，襁褓即相习，尝易乳以哺；及长，遂订婚媾。吉期，周与韦俱来贺，周私戏谓韦曰：“闻有美之求婚于卢也，卢翁颇固执，坚以姑表不可订婚为词。于是两小皆相思成病，不知费几许周折，始成好事。今夕定情，不知若何状况，吾当窃侦之，以为一笑助也。”韦笑应之。周之为是言也，杜实于屏后闻之，不觉窃笑。及夕，宾客既散，杜解衣将就寝，忽忆日间周言。疑其必在书楼也，喜青庐即在楼下，遂即着短衣，摸索登楼。将窥之，见一人凭栏凝眺，谓必周生矣。蹑至其后，以双手掩其目。其人遽返身，以手力扼杜吭，须臾气绝，昏不知人。慧娟之嫁也，方谓今夕良人，正不如作几许温存矣。忽见杜短衣登楼，不知其意。爰命婢媪出具汤沐，将更衣，忽见一人匆匆入房，其衣履俨然杜也。遽灭烛，即拥之登床。慧娟骇极，默念：“杜夙温文，何忽狂暴乃尔？”力拒之。其人即攫取钗钏。时婢媪取得兰汤至，慧娟呼烛，其人即狂奔夺门去。众大疑怪。俄又闻楼上呻吟声，使媪登楼烛之，则杜裸身卧地上，呻吟其声也。益惊骇，扶掖而下，灌治竟夜，始能言，具道昨日周生所言及夜来事。且曰：“吾被扼闷绝，及醒，已不知何时，自顾已裸，始知其褫我衣裩以去也。”慧娟亦述夜来事，相对诧叹。谓周名下士，所以乃如此。幸未被污，不欲多事，遂隐忍之。

初，周之为是言也，本无心之戏词。及夜，饮大醉，呕吐狼藉，尽污外衣。众为脱去，扶之卧书室中。韦见周醉，遂自去。周醒，客已尽散。自顾污衣，大难为情，即着短衣，乘夜踉跄去。阍者请言于主人，暂假外衣。周言不必，不顾遂行。及明，言于主人。杜证于阍者所言，益信为周之所为矣。三朝，慧娟归宁，偶言其事于母，为卢翁所闻，怒曰：“名下士所为，固如是耶？”逼杜讼之，曰：“以盗贼而冒名士，不惩之，斯文扫地矣！”杜以友谊故，仍忍之。卢怒，遂自具词控于邑宰。宰夙与周生善，阅词，大惊。召周至，示之。周大骇，曰：“某虽不才，何至为此？惟明公察之。”宰亦信其无此事，慰而遣之归。使人讽卢翁息讼，卢益怒曰：“若左袒周某，吾当上控也。”宰闻之，殊悒悒。偶以语幕客，客思良久曰：“此大易明白，亦值得悒怏耶？”宰急问计，客曰：“无论是否周生所为，此人既扼绝杜生而被其衣，则其人之衣，必弃诸楼上无疑矣。搜得此衣，真伪判而罪人得矣。”

宰大悦，即命驾至杜家，使人登楼穷搜之，得敝衣裈于书橱之下，衣袋中且有招赌信一纸，所招者曰阿笨。即问阿笨何人，有知者否。杜曰：“此生乳母之子，饮博无赖，久已逐去矣。”呼乳媪至，问之，则曰：“老妇承主人厚恩，哺少主长，仍留役于此。不肖子时来望老妇，以其饮酒赌钱，主人久绝之，戒阍人毋令入宅。此衣或其前此所遗也。”宰曰：“此信即吉期之日所作，标识了然，必此人无疑矣。”急捕之，已亡去，获之于邻邑。鞫之，自承被主人放逐，颇致怨怼。屡博负，则思试其胠箧之技于主人之家，奈阍者拒之严，无隙可乘也。主人迎娶日，彩舆及门，乃得混以入，图窃以为博资。讵主人掩至，意必知我之为盗而捕我也，故扼之以求自脱，不图用力猛，竟至于绝。问：“褫其衣而被之以入新妇房，何意？”则顿首称死罪，曰：“慧姑未作新妇时，即常来主人家，小人瞰其美久矣，意有所图，不遂，故仅攫钗钏以遁耳。”宰大怒，尽法以痛绳之。周生之冤以白。

野史氏曰：天下事每有浅而易见，而愚人处之，懵然罔觉者矣。如此案褫他人之衣而被之，则其己衣必脱而遗弃，虽妇孺皆可想及者。而此宰乃竟为之怏怏然，使非幕客之言，则周生之冤，竟终无可白之日矣。






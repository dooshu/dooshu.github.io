与王继津论君臣之义


盖闻君臣大义，分无所逃，时乎时乎，难以再得。孔子大圣，以时仕止，然犹七十说不遇而不止，岂好为是栖栖者与？诚达于君臣之分也。唐、虞之世，九官十二牧，师师济济，各效其能，岂必不为禹、稷，位皆百揆，而后惬于心哉？诚欣于时世之遇也。

方今尧、舜在上，属任忠贤，仆躬履贯鱼之行，寤寐孜孜，用天下贤者，效之于上。士生于今，义无所逃，以其时则可矣。公乃独傲然远引，慨慕巢、由，嘲哂禹、契，欲自越乎不可逃之分，而背乎不易得之时，此愚蒙之所未譬也。虽然，人各有志，何可相强？聊为道其区区如此，惟高明裁之。

大疏部覆休致，旨允调理，仕已之途，尚未定决，惟公审图之。






晏侯判姪殴叔

德安县尤珊六，

「状告为殴尊折齿事：恶姪武孙，假银削剥成家。纵放耕牛，食践度荒麦菜。嗔出怨言，逞凶反殴，打落门牙，血流晕地几死。幸尤琏救苏。殴叔分严，伤齿罪重，恳究如律。上告。」

尤武孙诉曰：

「状诉为恩拔诬陷事：族叔尤珊六，赊布二疋，取紧触怒，大杖加殴，身急荒逃。叔赶仆跌，自落门牙。不思大可压小，卑不抗辱。折齿重冤，民担不起。乞天分豁。上诉。」

晏侯审云：

「尤珊六种麦充荒，一家待命。而麦坏牛口，则剜肉心头矣。怨言骂詈，人情乎！尤武孙不合颠倒纲常，以姪殴叔，甚且打落门牙，此又罪之不可赦者也。但彼云取银触殴，仆跌自落。夫欠债岂有殴人之心？平地亦非滑跌之所。罪不可掩，依律取供。」


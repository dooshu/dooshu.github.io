第四十回　斩石鬼盗金瓶之怪



断云：



怪异偷将金器具，神灵显报断分明。



包公一点精英鉴，万变妖魔何处逃。



话说有郑秀才者，名宽，开封府人。家道饶足，最勤力学，每夜自处一室，读书至二三更方睡。忽一夕，有人叩门声，宽问：「是谁？」门外应声曰：「有客拜见。」宽开门，但见一秀才，面目俊伟，须眉清秀，与宽长揖。宽延之。坐定，秉起明灯问：「客来何处？」客答道：「姓石，名呼为处士，与君皆邻里也。闻君书声琅琅，径来访君。」宽与之议论良久，见其语话极洒落，心甚敬之。语至二更，遂别宽而去。自此每夕往来，与宽清谈，甚相投合。宽敬其为人。一夕，以金瓶贮酒，盛设佳肴，与处士对席而饮酒。至数巡，宽起而诺道：「久聆清诲，未尝有忘。今与君相交亦熟矣，难得今夜清风徐来，明月初升，有酒盈樽，岂可虚度？良夜见君，言语清丽，多博古典，想必善佳作，望弗辞示教，以叙此情，宁不快哉！」处士见宽人物轩俊，知其能诗者，遂答道：「蒙盛设相待，愧我无杜陵之才，吟来反贻君之笑耳。」宽道：「足见弘学，更勿推托。」处士于是席上执杯，吟道：



月色连窗夜气清，与君相遇叶同声。



只愁识得根因处，虚负今宵雅爱情。



处士吟罢，郑宽抚掌笑道：「诗成妙矣！只是结句太窄。今将与君长为伴矣，何至便有虚负之情。」亦依韵和吟一首：



秉烛相谈话更清，徐徐席上动风声。



今宵盛贮金瓶酒，要证平生夙昔情。



处士听罢，亦笑答道：「君才尤捷，小子非其敌也。」二人饮至二三更而去。至第四夜，乘月明，石处士又来叩门，与宽道：「日前蒙赐佳酿，盛意难忘，今寒舍新已熟，愿邀君步月而往，同饮一杯，少款情话可否？」宽诺之，石处士遂与之同行到其家，但见野径萦迂，茂林修竹中，有琐窗朱户，如神仙境界。石处士遂呼小童，安排筵席，把杯同饮，沈醉而返。宽归痴迷如梦，数日方醒。自此处士往来无间，时或宿于宽家。宽视之如旧知，并无疑忌焉。



忽一夕，处士与宽同榻而睡，处士见宽熟睡，密盗其箱中金瓶而去。天明，宽睡觉起来，忽见箱子开了，探视，不见金瓶所在，待问石处士，已去矣。宽直抵其家问之，及寻其旧路，但见林木森森，乱石磊落，悄无人迹，亦不知其家所在。宽怅恨而归。自此石处士亦不复来。宽终夜郁郁，无计奈何，遂入府衙陈诉，告理其事。拯见状便问：「石处士是何处人？」宽具言其往日与彼相会之详。拯即差人赍文引与宽同往其处，追唤石处士。公吏到其地方，但见怪石堆上惟无人家，又闻虎声咆哮，徘徊竟不敢入。及询之邻里，皆不知有石处士之家。公吏归以告拯。拯思之必是妖怪，再差人叩其处，令以文牒焚之祝之，当境土地龙神必知下落。公吏如其言，再往将牒文焚祝之讫而回。



次日黄昏时，俄然黑风暗起，有鬼吏数人，缚石处士直到厅前。公吏即忙通复。拯便将处士勘问。处士一一招认，供具所盗去金瓶，现收藏在家里。拯差人押处士归取金瓶。公吏到其处，见有一岩，窍如瓮大，其中宽阔如屋，有怪石数十，屹立如人状，其金瓶则挂于石壁之上。公吏取金瓶，仍押处士回衙见拯。拯唤郑宽取其物色。宽一见金瓶，果是宽家之物。拯着宽领瓶而去。令公吏押石处士斩讫，只见有石碎无数，更无人尸。拯方知即石精也。后其怪遂息。




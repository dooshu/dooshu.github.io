○册昌乐公主文

维开元二十五年岁次丁丑八月癸卯朔二十九日辛未，皇帝若曰：於戏！好合之礼，以正人伦，肃雍之德，用成妇道。咨尔昌乐公主，生知法度，性与柔和，亟闻彤史之言，颇识采之事。素以为绚，既闲於内则；梅有其实，式遵於下嫁。宜膺册书之命，以备车服之庸。今遣使银青光禄大夫工部尚书牛仙客、副使黄门侍郎陈希烈，持节册尔为昌乐公主。尔其钦崇四教，承顺六姻，式是大邦，受兹明命，可不慎欤！


答阅视司马吴尧山


顷先后大疏，所司已先后覆行。阅视事竣，可归报主上矣。马帅褫职，国法已彰。

仆以浅薄，谬肩重任，虽不足以当天下事，然一念公虚平直，则可以告于天地祖宗之灵，不敢措一毫私意于其间也。乃昨吴少参有书，甚为公不平。其辞怨愤，使人难堪。今九边之事，宣、大为重，不以付之他人而托公者，以公为心知故也。又面请于上，特赐命服以宠其行。公视仆此心为何如哉？渠乃以仆为厚猾帅而薄故旧，岂不厚诬我哉？区区之心，惟公垂鉴焉。






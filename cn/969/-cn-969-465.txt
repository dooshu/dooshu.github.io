刘克庄　甲辰春日二首

买牛搜粟向蛮烟，衰病安知璧偶全。

使者召归曾四辈，臣之得罪又三年。

柳刘漏语谁云尔，绛灌怜才定不然。

纵使有泉堪洗耳，先生此愧若为湔。

刘克庄

刘克庄　甲辰春日二首

学问过时已悍坚，文章垂老未精专。

薰琴何患无赓载，秋扇明知有弃捐。

旧读温寻浑不记，新吟锻炼久方圆。

此生幸不当词翰，免被人嘲上水船。

刘克庄


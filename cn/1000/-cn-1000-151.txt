袁说友　和林子长韵二首

霜风弄衣结，脱木嘶千峰。

寒暑相主客，造物谁为功。

百年俯仰间，逸兴追林宗。

白发已种丝，飞寻筛长松。

宦游岂不佳，于我马牛风。

袁说友

袁说友　和林子长韵二首

我老倦吟哦，君诗如渊明。

秀句出閒暇，熏然有余情。

寒深雪意浅，颇厌十日晴。

东邻买婵娟，一斛明珠轻。

借我一面看，诗人岂狂生。

袁说友


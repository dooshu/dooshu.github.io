○定祀九宫仪注议

伏以九宫贵神，位列星座，往因致福，诏立祠坛，降至尊以称臣，就东郊以亲拜，在祀典虽云过礼，庇群生岂患无文，思福黔黎，特申严奉，诚圣人屈己以安天下之心也。厥後祝史不明，精诚亦怠，礼官建议，降处中祠。今圣德忧勤，期臻寿域，兵荒水旱，寤寐轸怀，爰命台臣，辑兴坠典。

伏惟九宫所称之臣，即太乙、摄提、轩辕、招摇、天符、青龙、咸池、太阴、天一者也。谨按《黄帝九宫经》及萧嵩《五行大义》：一宫其神太乙，其星天蓬，其卦坎，其行水，其方白；二宫其神摄提，其星天芮，其卦坤，其行土，其方黑；三宫其神轩辕，其星天冲，其卦震，其行木，其方碧；四宫其神招摇，其星天辅，其卦巽，其行木，其方丝；五宫其神天符，其星天禽，其卦离，其行土，其方黄；六宫其神青龙，其星天心，其卦乾，其行金，其方白；七宫其神咸池，其星天柱，其卦兑，其行金，其方赤；八宫其神太阴，其星天任，其卦艮，其行土，其方白；九宫其神天一，其星天英，其卦离，其行火，其方紫。观其统八卦，运五行，土飞其中，数转於极，虽敬事迎厘，不闻经见，而范围亭育，有助昌时，以此两朝亲祀而臻百祥也。然以万物之精，上为列星，星之运行，必系於物，贵而居者，则必统八气，总万神，斡权化於混茫，赋品汇於阴骘，与天地日月诚相参也。岂得ム赖於敷佑，而屈降於等夷。

又据太尉摄祀九宫贵神旧仪，前七日受誓诫於尚书省，散斋四日，致斋三日，牲用犊，祝版御署称嗣天子臣，圭币乐成。比类中祠，则无等级。今据《江都集礼》又《开元礼》，蜡祭之日，大明、夜明二座及朝日、夕月，皇帝致祝，皆率称臣。若以为非泰坛配祀之时，得主日报天之义，卑缘厌屈，尊用德神，不以著在中祠，取类常祀，此则中祠用大祠之义也。又据太社、太稷，开元之制，列在中祠；天宝三载二月十四日敕改为大祠；自後因循，复用前礼；长庆三年正月，礼官献议，始准前敕，称为大祠，唯御署祝文，称天子谨遣某官某昭告。文义以为殖物粒人，则宜增秩，致祀称祷，有异方丘，不以伸为大祠，遂屈尊称，此又大祠用中祠之礼也。

参之日月既如彼，考之社稷又如此，所谓功钜者因之以殊礼，位称者不敢易其文，是前圣後儒陟降之明徵也。今九宫贵神，既司水旱，降福禳灾，人将赖之，追举旧章，诚为得礼。然以立祠非古，宅位有方，分职既异其司存，致祝必参乎等列，求之折中，宜有变通，稍重之仪，有以为比。伏请自今已後，却用大祠之礼，誓宜备物，无有降差。惟御署祝文，以社稷为本，伏缘已称臣於天，帝无二尊故也。


强奸辩


相传有奸宿室女者，往来甚密。事发，女父恶之，诬为强奸，送官请惩。复令其女于对质时，亦以强奸供，曰：“不如教，且死汝！”男子备受三木，不承强奸。使人求计于讼师，讼师曰：“若欲求生也，则宜承为强奸；徒执言和，是自速其死耳。”书一纸，付之，曰：“如所教以供，案即定矣。”男子如教，他日堂讯，则供曰：“委是强奸，但仅一次耳。”女跪其旁辄驳之曰：“尔往来月余，独云仅一次耶？”官大笑曰：“乌有强奸而往来月余者？”案遂白。

野史氏曰：此直驱之使自陈其诬者，更何事乎侦探为？或曰：“此特愚人一时耳。”不知彼以术廉情者，何莫非愚人一时者耶？






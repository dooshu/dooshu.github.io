读书吟



解学士缙，字大绅，吉水人。国初时，文章名冠天下，与宋景濂公同居翰林。尝著《读书吟》云：



读书好，读书好，读得书多无价宝。迢迢之夜莫辞劳，咿唔之声直到晓。勤用工，趁年少，书传熟寻思，经旨细论讨。圣贤心学要推明，古今事业精研考。莫厌经旨烦，只恐工夫少。一理心间融，万卷胸中饱。信口吐珠玑，词源三峡倒。满纸生云烟，笔阵千军扫。读书好，人不晓，名标虎榜中，宗祖增荣耀。身到凰凤池，恩荣直到老。近天颜，瞻日表，燮理古公孤，寅亮属师保。朝中尽是读书人，世间莫谓读书少。堪叹纷纷游冶郎，端然不知读书好。




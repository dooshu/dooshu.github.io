○送谢仲宣员外使北蕃序

自昔新都盗国，挠我中州，建武开元，越在江左，日月之照，不及河洛之地者，四十年矣。主上方恢远略，宏下武，圣作物睹，有开必先。故使伪邦失政，胡马大入，山泉反覆，羌浑沸腾，五州遗。二京故老，引领南望，庶几抚予。天子闻之悯然，故命大司马贾公使以观变，仪曹郎谢君副焉。仪曹别予。应曰：“美哉是行，苍生之福，在斯举矣。始予及子同省，予弟又与子同府，交道深矣。今子将之绝域，无以为赠，请赠以言。”

“夫格天地，充四方，莫先乎礼。昔我太宗文皇帝革暴隋，一宇内，屈已济物，虚心纳谏，故四夷君长，历代不宾，稽颡阙下，可谓德矣。声明文物，垂三百年，绝而复续，可谓礼矣。苟使逾百千代之有国家者，犹当企耸下风，奉行不坠，况中兴之嗣君乎？周秦宫阙，是本朝二宅。贞观德礼，是本朝家法。若弃之而不念，委之而不修，非天子之意也。主上躬行於内，而使二君顺之於外。今强胡入贡，中原无主，圣人不能违时，时至不可失也。子其勉之哉！思圣意，顾人心，犬羊百万，以攻战为事，不可以威武服也。酋豪聚首，以奸诈为常，不可以智力胜也。子其将之以德，慎之以礼。衣冠馀绪，必观光於使臣，一睹汉官威仪，必感泣顿服，宅心南向。苟或不尔，是绝苍生之望也，可不慎欤？铉自束从宦，侧闻长者之论，盛言为战国者，必以权道。子视商周以降，谁非战国？宁有以权道跻太平乎？而言以人弃，故事与愿违。今子王府元僚，居可言之地，远使上介，当可行之时，勉之哉。故人之愿，苍生之望，在此而已。行矣文昌，春风二月，征途万里。舍游宴之适，就鞍马之劳。征虏亭下，南朝送别之场。临沧观侧，茂宏思洛之所。叙离怀古，宁无情乎？矧轺车所经，触绪牵思。渡长淮则想清流映月之景，过睢园则思愁云零雪之兴。望巩洛则伤麦秀之诗，指唐晋则感大风之歌。绥怀之暇，弹琴咏诗，以祛郁陶之虑。还轸在迩，不复多陈。聊叙鄙志尔。


○对被替请选判

〈丁授官累日，被奏替请非时选，废置不许。云准敕旨，冬已过旬限。丁诉云今正在冬，当替只在下牒之日，且辨论官材，不合拘以限约，废置又执贤能，以岁时入其书，岂可无限？〉

底禄命贤，谅存於考核；悬象班令，克定於程期。无慢国经。必遵王度。哿言丁矣，庶得人焉。登书拔才，量能授职，始望政成人化，冀及三年；而乃褫服抽簪，曾不累日。属参选限敕，而诣诉过时，徒思扬已露才，岂可违文破格？然已而靡愠，嗟有异於子文；留之物移，伤不遇认黄霸。诚哉废置，实曰司存，引明周典之文，讵忝冢官之列。兴言不失，宜窒有词。

卢载

载，肃宗朝官中书舍人。


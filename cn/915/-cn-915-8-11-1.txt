◇上明帝表荐王柬王僧孺

臣闻求贤暂劳，垂拱永逸，方之疏壤，取类导川。伏唯陛下道隐旒纩，信充符玺，白驹空谷，振鹭在庭；犹惧隐鳞卜祝，藏器屠保，物色关下，委裘河上。非求制於一狐，谅求味於兼采。而五声倦响，九工是询；寝议庙堂，借听舆皂。臣位任隆重，义兼邦家，实欲使名实不违，徼幸路绝。势门上品，犹当格以清谈；英俟下僚，不可限以位貌。窃见秘书丞琅邪王柬，年二十一，七叶重光，海内冠冕，神清气茂，允迪中和。叔宝理遣之谈，彦辅名教之乐，故以晖映先达，领袖後进。居无尘杂，家有赐书；辞赋清新，属言玄远；室迩人旷，物疏道亲。养素丘园，台阶虚位；庠序公朝，万夫倾首。岂徒荀令可想，李公不亡而已哉！乃东序之秘宝，瑚琏之茂器。

前侯官令东海王僧孺，年三十五，理尚虚约，思致悟敏，既笔耕为养，亦庸书成学。至乃照萤映雪，编薄缉柳，先言往行，人物雅俗，甘泉遗仪，南宫故事，画地成图，抵掌可述；岂直《鼠廷》鼠有必对之辨，竹书无落简之谬，访对不休，质疑斯在。（《梁书·王柬传》、《王僧孺传》）


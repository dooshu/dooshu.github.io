○答贺兰友书

前者吾子不以仆之暗钝，猥垂教示，大相开发。若非许与深至，谁肯如是。甚善甚善，然其所道者，正中仆尝所自病者也。仆少而羁窘，自出山二十年，所向摧沮，未尝有一得幸於人。故同进者忌仆之名，同志者忌仆之道。无有不如吾子之所诲也。然仆之所学者，不徒以竞科级於今之人，盖将以窥昔贤之行止，望作者之堂奥，期以方寸广圣人之道。可则垂於後代，不可则庶几致身於无愧之地。宁复虞时人之罪仆者，与夫礼貌之於人，去就流俗不可以不时。其进於秉笔立言，扶植教化，当使前无所避，後无所逊。岂以吾道沈浮於流俗者乎？仲尼之於春秋，惧之者乱臣贼子耳。未闻有不乱不贼者，疑仲尼於笔削之间。况仆求试京师，随波而上，逐队而下，亦有年矣。家在江表，岁一宁觐。旨甘所资，桂玉之困，何尝不以事力干人。苟利其出处，则亻黾亻免从事，亦人之常情也。在不枉其道而已矣。道苟不枉，以之流离可乎？冠衣不能移人之迹，顾所履何如耳。言不忠，行不信，谓之君子可乎？言忠而行信，谓之小人可乎？吾子视朴，复苟合於不信不忠者乎？非仆之不可苟合，道义之人皆不合也。而受性介僻，不能方圆。既不与人合，而又视之如仇雠。以是仆遂有狭而不容之说。吾子果复发言及此，是不以众人见待也。而今而後，敢不安其所自然。一科一级多难也有如是哉。彼山也水也，性之所适也。而眷眷不去者，以圣明之代，文物之盛，又安可以前所忌者移仆初心，苟不得已，仆亦自有所处。大凡内无所疾，外无所愧，则在乎命也天也。焉在仆与时人乎？惟吾子勿惮相规之数也。


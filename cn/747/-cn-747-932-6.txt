○洞渊神咒经序

西晋之末，中原乱离，饥馑既臻，瘟疠乃作。金坛马迹山道士王纂，常以阴功济物，仁逮蠢类。值时有毒瘴，殒毙者多，闾里凋荒，死亡枕藉。纂於静室，飞章告天，三夕之中，继之以泣。至第三夜，有光如昼，照耀庭中。有祥风景，纷馥空际。俄而异香天乐，下集庭中，介金执锐之士三十馀人，罗列如有所候。少顷之间，珠幢宝幡，霓旌绛节，红旗锦旆，相对前迎。白鹤交飞，朱凤齐舞。又二青衣，持花捧香。又四侍玉女，擎持玉案。地舒锦席，前立巨屏。左右龙虎将军，侍卫官吏，各二十馀人，立屏两畔，如有备卫焉。复有金甲将军、诸大神王等，各数十人，次龙虎二军之外，班列肃如也。

须臾，笙箫骇空，自西北而下。五色奇光，灼烁艳溢。有一人执简佩剑而前，告纂曰：“太上道君至矣！”於是百宝大座，自空而来。即见道君乘五色飞龙，莲花之座，去地丈馀，有二真人、二天师侍立焉。纂遂拜手，迎奉。道君曰：“子悯生民，形於章奏，刳心泣泪，感动幽明。地司列言，吾得以鉴盼於子矣。”纂匍匐礼谢毕。道君曰：“夫一阴一阳，化育万物，禀五行为之用。而五行互有相胜，万物各有盛衰，代谢推迁，间不容息。是以生生不停，气气相续。亿劫以来，未始暂辍。得以生者，合於纯阳，天而为仙；得以死者，沦於至阴，在地而为鬼。鬼物之中，自有优劣强弱，刚柔善恶，与世人无异也。玉皇天尊虑鬼神之肆横，灾害於人，常命五帝三官，检制部御之。律令刑章，罔不明备。然而季世之民，浇伪者众，淳朴既散，妖气萌生。不忠於君，不孝於亲，违三纲五常之教，自投死地。繇是六天故气魔鬼等，与历代败军死将，聚结成党，戕害生民。驾雨乘风，因衰伺隙，为种种病，中伤甚多。亦有不终天年，罹於夭枉。昔在杜阳宫中，出《神咒经》，授真人唐平等，使其流布，以救於人世间。无知愚俗，见有王翦、白起之名，谓其虚诞。此盖从来将领者，生为兵统，死作鬼帅，积功者迁为阴官，残暴者犹拘魔属，乘五行败气，为札为瘥。然阳威惮之，神咒服之，自当殄戢矣！今以神咒化经，复授於子，按而行之，以拯护万民也。即命侍童披九光之韫，以经及三五大斋之诀，授之於纂曰：“勉而行之，阴功克充，仙阶可觊也。”言讫，道君及侍卫众真，皆西北而举。

遂按经品斋科，行於江表，生民康，疫毒消弭。自晋及今，蒙其福者，不可胜纪。在乎蠲洁庄敬，惟精惟勤，明诚感通，应犹响答。若怠慢轻泄，自速罪尤。修奉之人，慎遵斯戒。又况此经浩博，玄皇之金口亲宣；其理渊深，太上之微言密示。若有冥心诵持，真灵立感。神兵骑吏，应时而电埽奸妖；猛马天驺，随处而风消毒疠。裨宝祚之延洪，更超周卜；祝圣年之遐永，克广尧龄。车轨混於普天，正朔覃於率土，赞大道威神之德，助国朝惠育之恩。洪福元休，浩浩无极。


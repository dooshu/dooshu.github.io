文姬

文姬。南鄭趙伯英妻。太尉李固女也。父為梁冀所免。兄憲公季公罷官歸。文姬歎曰。李公滅矣。乃與二兄議。匿弟燮父門生王成。亡命徐州。涕泣送之。謂成曰。託君以六尺之孤。若李氏得嗣。君之名義。參于程杵矣。久之遇赦。燮得還。行喪服闋。勑之曰。先公為漢忠臣。雖死之日。猶生之年。梁冀以族。弟幸得濟。豈非天乎。愼勿有一言加梁氏。加梁氏。則連主上。是又掇禍也。奉行之。燮從成在徐州。各異處傭賃。而私相往來。成病亡。燮四時祭之。


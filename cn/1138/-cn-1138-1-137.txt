同牧仲弟及谭长益诸君子宿焦山僧舍分赋四首兼送牧仲归黄州

其一


放棹焦山寺，登临快所思。
巢乌多古木，瘗鹤有残碑。
远浦明渔火，长亭别羽旗。
夜凉收众籁，钟梵出林迟。

其二

薄暮烟方合，苍茫见蒜山。
人依青嶂卧，僧与白鸥閒。
殿角松杉内，江声枕簟间。
支筇临绝顶，缥缈振衣还。

其三

高下精蓝启，鼋鼍相伴居。
鹿裘三诏客，龙气两朝书。
城郭孙卢后，江山战伐馀。
卯君谈赤壁，胜迹定何如（寺有宋、明追封焦先诏书尚存。）。

其四

竹根清盥罢，幽磬晓堂开。
松老双龙偃，涛翻万马来。
入山思把臂，惜别更登台。
春草他年梦，伤心去鹢催。


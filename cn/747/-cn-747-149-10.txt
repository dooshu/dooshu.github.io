○谏以皇子任剌史疏

昔两汉以郡国理人，除郡以外，分立诸子，割土分疆，杂用周制。皇唐郡县，粗依秦法，皇子幼年，或授刺史。陛下岂不以王之骨肉，镇四方？此之造制，道高前烈，如臣愚见，有小未尽。何者？刺史郡帅，人仰以安，得一善人，部内苏息；遇一不善人，合州劳弊。是以人君爱恤百姓，常为择贤。或称河润九里，京师蒙福；或人兴歌咏，生为立祠。汉宣帝云：“与我共理者，惟良二千石乎？”如臣愚见，陛下儿子内，年齿尚幼，未堪临人者，请且留京师，教以经学。一则畏天之威，不敢犯禁；二则观见朝仪，自然成立。因此积习，自知为人，审堪临州，然後遣出。臣谨按汉明章和三帝，能育爱子弟，自兹以降，以为准的。封立诸王，虽各有国土，年尚幼小者，各留京师，训以礼法，垂以恩惠。讫三帝世，诸王数十百人，惟二王稍恶，自馀餐和染教，皆为善人。此则前事已验，惟陛下详察焉。


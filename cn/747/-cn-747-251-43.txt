○授张鸿胪卿制

黄门：宾客旅庭，戎夷在邸，眷言职任，必伫其才。银青光禄大夫詹事兼尚书右丞上柱国邓国公张，雅量温恭，志诚忠信，怀直方而不蔽，务宽大而不杂。委之军旅，则常服威名；外之国朝，则咸宜令典。非契因潜跃，义笃始终，可辨鸿胪之仪，象胥之事，爰加宠拜，允符成奖，可鸿胪卿，勋封如故，主者施行。


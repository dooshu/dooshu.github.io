○秋虫赋

败壁秋立，昆虫夜鸣。虿者角者，旁行却行，一不知其诡状，空太息於繁声。俱沾品汇，共费生成。穴阴阶而负固，抱枯藓以图荣。退无力役，进不争名。体肖翘而易动，音呜咽而难平。深宫泪迸，逆旅魂惊。香残漏永，月昊楼明。谢临川行乐微吟，应侵古调。刘越石登陴坐啸，更袅馀清。唧啧怀谗，凄嘶往诉。缕急如断，弦么欲怒。或自奇而不屈，或相先而并妒。亦有骚客裁录，词人暂赋。已矜床下之光辉，遽笑草间之霜露。悲夫病枕潜移，愁屏屡顾。耿耿宵梦，悠悠远趣。朱云没後，方知直气无前。冯衍归来，始叹高才不遇。


○元珠录序

先师族王氏，俗讳晖，法名元览。先祖自晋末从并州太原移来，今为广汉绵竹普闰人也。太霄继体承华，蒙恩入道，岂能敞先人之旧德，测天性之涯量哉？伏闻乡老说，师年十五时，忽异常日，独处静室，不群希言。自是之後，数道人之死生，儿童之寿命，皆如言。时人谓之“洞见”。至年三十馀，亦卜筮数年，云不定，弃之不为。而习弄元性燕反折法，捷利不可当，耽玩大乘，遇物成论，抄严子指，归於三字。後注《孝经》两卷，及乎神仙方法，丹药节度，咸心谋手试。既获其要，乃携二三乡友，往造茅山，半路觉同行人非仙才，遂却归乡里。叹长生之道，无可共修，此身既乖，须取心证。於是坐起行住，惟道是务。二教经论，悉遍披讨，究其源奥，慧发生知。思穷天纵，辩若悬河泻水，注而不竭。而好为人相蚕种，逆知丰损，别宅地之利害，见墓田之气色，识鬼神之情状。况众咸信重之。

尝有一家欲造屋，材木已具，问立屋得不？不许立。至明年，又问得不？又言不得。更至明年，又问得不？亦言不好。於是数月间，家遭官事，屋宅资财，无以供卖，此人方念斯言。有一家儿子患眼，为祭其门前桑树朽孔，遂差。或有问病，为处方合药，验後以为奇。有人平常请问灾厄，或报云至明年四月一日方好，果至月前三十日夜中亡。县中故人家有患难，无远近皆往问，即便为言臧否，人信之，及还如所言。或到深厚家，莫不尽出子女亲表求相，皆为列言其贫富寿夭，预鉴於未然。行事多奇，皆此类也。亦教人九宫六甲，阴阳术数。作《遁甲四合图》，甚省要。

年四十七，益州长史李孝逸召见，深礼爱，与同游诸寺，将诸德对论空义，皆语齐四句，理统一乘。问难虽众，无能屈者。李公甚喜。时遇恩度为道士，隶籍於至真观。太霄时年两岁也，既处成都，遐迩瞻仰，四方人士，钦挹风猷，贵胜追寻，谈经问道，将辞之际，多请著文。因是作《真人菩萨观门》两卷，贻诸好事。曾往还州路，遇道静人稀时，有贤者在後数十步。有一老人，如隐者状，逆行来过，顾视师良久。逢贤者语云：“此人是真人。”贤者问若为？老人曰：“眼瞳金色。”言讫行去。以是论之，亦元会於嘉号矣。年六十馀，渐不复言灾祥，恒坐忘行心。时被他事系狱一年，於狱中沈思，作《混或奥藏图》。晚年又著《九真任证颂》《道德诸行门》两卷。益州谢法师、彭州杜尊师、汉州李炼师等及诸弟子，每谘论妙义，询问经教，凡所受言，各录为私记。因解“洪元”义已後，诸子因以号师曰：“洪元先生”，师亦不拒焉。又请释《老经》，随口便书。记为《老经》《口诀》两卷，并传於世。时年七十二。

则天神功元年戊戌岁，奉敕使张昌期就宅拜请，乘驿入都，闰十月九日，至洛州三乡驿羽化。呜呼！人而云亡，道焉乎在？非经文翰，千载谁传？《苏游灵验记》，虽略陈梗概，太霄以暗乏，不明慈训，有预闻见，寡於深远。谨集诸子私记，分为两卷，并为序传。题曰：“元珠”，取其明净圆流，好道“元”。人可贵为心宝，故以“珠”名之。师亦名之为法宝，故《法宝序》云：圣人之经，浅者见之有浅义，深者见之有深理。深浅俱通，真伪等用。窃以往古当今，元文空论，清言脆句，趋道之速，未居於上。非得之於赤水，奚以鉴诸云尔。








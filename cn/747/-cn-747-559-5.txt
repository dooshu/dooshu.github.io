○人对

有以孝为旌门者，乃本其自于人，曰：“彼自剔股以奉母，疾瘳，大夫以闻其令尹，令尹以闻其上，上俾聚土以旌其门，使勿输赋，以为后劝。”大夫常曰：“他邑有是人乎？”愈曰：母疾，则止于烹粉药石以为是，未闻毁伤支体以为养，在教未闻有如此者。苟不伤于义，则圣贤当先众而为之也。是不幸因而致死，则毁伤灭绝之罪有归矣。其为不孝，得无甚乎！苟有合孝之道，又不当旌门，盖生人之所宜为，曷足为异乎？既以一家为孝，是辩一邑里皆无孝矣；以一身为孝，是辨其祖父皆无孝矣。然或陷于危难，能固其忠孝，而不苟生之逆乱，以是而死者，乃旌表门闾，爵禄其子孙，斯为为劝己。矧非是而希免输者乎？曾不以毁伤为罪，灭绝为忧，不腰于市而已黩于政，况复旌其门？


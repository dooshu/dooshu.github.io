明制体以重王言疏


窃照阁臣之职，专一视草代言，故其官谓之知制诰。若制词失体，以致轻亵王言，则阁臣为不职矣。谨按旧规，凡官员应给诰敕，该部题“奉钦依”手本到阁，撰述官先具稿，送臣等看详改定，誊写进呈；候批红发下，撰述官用关防挂号，然后发中书舍人写轴用宝。此定制也。

至于制命之词，贵在简严庄重，乃为得体。查得成化、弘治年间诰敕，叙本身履历功绩，不过百余字；祖父母、父母及妻室，不过六七十字。至于庆典、覃恩，则其词尤简。盖以恩例概及，比之考绩不同，故以赉被为荣，不必详其阅历。此制体也。

近年以来，俗尚干求，词多浮靡。撰述官沿袭宿弊，往往不候进呈，先将文稿传示于人。其中词语又过为夸侈，多至数百千言。或本无实行，虚为颂美；或事涉幽隐，极力宣扬。臣等方欲为之更定，而本官已先得稿登轴矣。夫诰敕者，朝廷所以告谕臣下者也。臣谀其君，犹谓之佞；况以上谀下，是何理乎？

查得嘉靖十二年，该大学士张孚敬等题为重诰敕事。奉世宗肃皇帝圣旨：“卿等所言，足见敬慎至意。近年以来，委的诰词之文，浮泛夸誉，至于数百，甚非制体，甚非王言。今后都着删去浮词，以存实体。钦此。”又该本官题为前事，参论制敕房办事、大理寺评事岳梁，撰拟南京兵部尚书陶琰赠官诰文，浮词姱诞，又不先送内阁看详，辄便进呈等因。奉世宗肃皇帝圣旨：“卿等另撰诰文来看。岳梁骋卖浮词，蔑视制辞，不遒前旨，着法司提了问。钦此。”比时嘉靖初年，诰敕之文，视成化、弘治，虽为稍繁，然尚未如近年之甚也。

窃以礼贵从先，辞尚体要。况命令之辞，乃一代典制，传之四方，垂之后世，所关非小。此系臣等职掌，不容不为厘正。伏乞皇上念朝廷体统之当尊，国家典制之当守。敕下臣等，戒谕各撰述官，自今以后，凡为诰制，必须复古崇实，毋得徇情饰辞，以坏制体；及文字未经进呈，亦毋得预行传示，以市私交。如此，庶王言重、国体尊，而臣等亦得以守其常职矣。

（奉圣旨：卿等说的是。今后诰敕文字，都着删去浮词，务崇本实。各官撰完送阁，卿等还要仔细看详改定，乃可进览。如有仍前徇情饰辞，及不候进呈，预行传示的，照例参来处治。该部知道。）






舒邦佐　送简贺州五首

人生五马贵，画戟拥朱轮。

朱轮亦细事，舒卷方在身。

官至二千石，此手要活人。

请将胸中书，散作五岭春。

舒邦佐

舒邦佐　送简贺州五首

朔风撼木落，莫惊客店霜。

桂林雪片深，成都碧鸡坊。

西南幕中去，尚趣万里装。

今乘刺史车，何嫌驿路长。

舒邦佐

舒邦佐　送简贺州五首

曩时盐令更，官贫如负债。

而今旧法复，私贩夺公卖。

且莫作是想，亟欲目前快。

有钱藏之民，毕竟根本在。

舒邦佐

舒邦佐　送简贺州五首

摩挲风月堂，应记中庸公。

墙头荔子熟，勿翦比国风。

此翁出岭来，两颊丹砂红。

但云身力健，不言槟榔功。

舒邦佐

舒邦佐　送简贺州五首

我作送行诗，勤终铺美意。

吾君方急贤，侍从有虚位。

两府多故人，东阁欠奇士。

如送郑尚书，韵必以来字。

舒邦佐


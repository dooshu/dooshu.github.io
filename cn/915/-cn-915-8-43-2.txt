◇皇弟休倩殇服议

案礼有成人之道，则不为殇。今既追祚土宇，远崇封秩，圭韦备典，成孰大焉。典文式昭，殇名去矣。夫嘉偶在室，元服表身，犹以免孺子之制，全丈夫之义。安有名颁爵首，而可服以殇礼。（《宋书·礼志》二，孝建元年六月，有司奏故第十六皇弟休倩薨夭，年始及殇，追赠谥东平冲王。服制未有成准，辄下礼官详议。太学博士陆澄议云云，又见《通典》八十二。）


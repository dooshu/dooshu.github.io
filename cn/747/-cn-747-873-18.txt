○祖宗配郊位议

臣伏闻郊祖宗配食之文，其来有秩。以远祖而配者，则始封之君是也。若皇唐奉太祖景皇帝冬至配圜丘夏至配方丘，法周人郊後稷之义也。以近祖而配者，受命之君是也。若高祖神尧皇帝孟春配祈谷，法周人祖文王之义也。太宗文皇帝孟夏配雩祀，法周人宗武王之义也。国家宪章三代，专配郊丘，得礼之正也。自开元中不用太祖景皇帝配天地，以高祖神尧皇帝配天地，谓高祖受命之君，有天下不因於景皇帝。至永泰元年，太常博士独孤及议云：“太祖景皇帝於柱国之任，翼周弼魏，肇启皇业。逮封於唐，高祖因之，以有天下之号，天之所命也。亦犹周後稷始封之祖。若废配天地，是太祖之庙毁也。”二年，礼仪使杜鸿渐与独孤及议同。自是相承复依武德贞观故事，不用《开元礼》文。我烈祖再造区宇，建七世之庙，奉高祖居昭穆之上，景皇帝不在太祖之位，故以高祖配天地，太宗配雩祀。所以配雩祀者，盖兴复以来，未暇祈谷之祭故也。窃以高皇帝庙号烈祖，功格上元。居百世以不迁，继中兴而垂统。礼合跻升之义，位崇昭配之文。修撰高远所奏，未协旧章。然则国朝大祀，岁只有三。若上迁太宗文皇帝配皇地祗，是祖宗皇帝之功有差，父子之伦不叙。子虽齐圣，不先父食。周人所以郊祀後稷，宗祀文王，以後稷为天地之主，文王避祖之位。今或依奏，以太祖配皇地祗，则於礼无谓。未若建孟春祗谷一祭，以太宗从下佐食，然可奉烈祖高皇帝孟夏配雩祀，使尊祖之礼得申，免齐圣之食有黩。考古沿酌，庶协执中。伏请更下尚书省众官定议。


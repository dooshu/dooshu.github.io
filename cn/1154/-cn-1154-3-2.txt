卷一十四　十二诸侯年表第二

【索隐】：案：篇言十二，实叙十三者，贱夷狄不数吴，又霸在後故也。不数而叙之者，阖闾霸盟上国故也。

太史公读春秋历谱谍，

【索隐】：案：刘杳云“三代系表旁行邪上，其放周谱。谱起周代。艺文志有古帝王谱。又自古为春秋学者，有年历、谱谍之说，故杜元凯作春秋长历及公子谱。盖因於旧说，故太史公得读焉”也。

至周厉王，未尝不废书而叹也。曰：呜呼，师挚见之矣！

【集解】：郑玄曰：“师挚，太师之名。周道衰微，郑卫之音作，正乐废而失节，鲁太师挚识关雎之声，首理其乱也。”

纣为象箸

【索隐】：邹氏及刘氏皆音直虑反，即箸也。今案：箕子云“为象箸者必为玉桮”，则箸者是樽也，音治略反。

而箕子唏。

【索隐】：唏，呜叹声，音许既反。又音希，希亦声馀，故记曰“夫子曰嘻其甚也”，亦饩音也。

周道缺，诗人本之衽席，关雎作。仁义陵迟，鹿鸣刺焉。及至厉王，以恶闻其过，

【索隐】：恶，乌故反。过，古卧反。故国语云“厉王止谤，道路以目”是也。

公卿惧诛而祸作，厉王遂奔于彘，

【索隐】：彘，地名，在河东，後为永安县也。

乱自京师始，而共和行政焉。是後或力政，彊乘弱，兴师不请天子。然挟王室之义，

【索隐】：挟音协也。

以讨伐为会盟主，政由五伯，

【索隐】：伯音霸。五霸者，齐桓公、晋文公、秦穆公、宋襄公、楚庄王也。

诸侯恣行，

【索隐】：下孟反。

淫侈不轨，贼臣絪子滋起矣。齐、晋、秦、楚其在成周微甚，封或百里或五十里。晋阻三河，齐负东海，楚介江淮，

【索隐】：介音界，言楚以江淮为界。一云介者夹也。

秦因雍州之固，四海迭兴，更为伯主，文武所襃大封，皆威而服焉。是以孔子明王道，干七十馀君，莫能用，故西观周室，论史记旧闻，兴於鲁而次春秋，上记隐，下至哀之获麟，约其辞文，去其烦重，

【索隐】：文去重。去，羌吕反。重，逐龙反。言约史记脩春秋，去其重文也。

以制义法，王道备，人事浃。七十子之徒口受其传指，

【索隐】：传音逐宣反。

为有所刺讥襃讳挹损之文辞不可以书见也。鲁君子左丘明惧弟子人人异端，各安其意，失其真，故因孔子史记具论其语，成左氏春秋。铎椒为楚威王传，为王不能尽观春秋，采取成败，卒四十章，为铎氏微。

索隐铎椒所撰。名铎氏微者，春秋有微婉之词故也。

赵孝成王时，其相虞卿上采春秋，下观近势，亦著八篇，为虞氏春秋。

【正义】：案：其文八篇，艺文志云十五篇，虞卿撰。

吕不韦者，秦庄襄王相，亦上观尚古，删拾春秋，集六国时事，以为八览、六论、十二纪，为吕氏春秋。及如荀卿、孟子、公孙固、韩非

【索隐】：荀况、孟轲、韩非皆著书，自称“子”。宋有公孙固，无所述。此固，齐人韩固，传诗者。

之徒，各往往捃摭春秋之文以著书，不同胜纪。汉相张苍历谱五德，

【索隐】：案：张苍著终始五德传也。

上大夫董仲舒推春秋义，颇著文焉。

【索隐】：作春秋繁露是。

太史公曰：儒者断其义，驰说者骋其辞，不务综其终始；历人取其年月，数家

【索隐】：上音疏具反，谓阴阳术数之家也。

隆於神运，

【集解】：徐广曰：“一作‘通’也。”

谱谍独记世谥，其辞略，欲一观

【索隐】：壹观。音官。

诸要难。

【索隐】：下奴丹反。

於是谱十二诸侯，自共和讫孔子，表见春秋、国语学者所讥盛衰大指著于篇，为成学治古文者

【集解】：徐广曰：“一云‘治国闻者’也。”

要删焉。

【索隐】：为成学治文者要删焉。言表见春秋国语，本为成学之人欲览其要，故删为此篇焉。

（表略）








○前嘉州团练使司空王宗本命词

伏以二气运行，五材生化，禀形赋命，咸系上元。顾惟微眇之资，叨荷裁成之泽，克逢昌运，累冒宠荣，入居近密之司，出领河山之寄，主张戎伍，临莅黎元。惭非经济之才，常惧满盈之戒，果乘厄会，遂蹈危机。实深睿圣之慈，再齿簪裾之列，夙兴夜寐，感圣怀恩，寸心徒切於勤劬，微效未酬於君父。伏自累年之内，灾滞萦仍，中秋已来，疾恙频作，虽加医砭，靡就痊瘳。窃以土星居身命之宫，於兹数载；火曜临田宅之位，犹在子方。太岁为六害之辰，小运当岁破之上，虽冬首有木星之福，而即时值行运之灾，履此凶衰，倍深忧惧。又恐理民主务，皆系重难，用刑或寡於哀矜，主膳或误於烹宰，久为冤债，未遍忏祈。又恐往世罪瑕，幽关纟圭注，或住宅有龙神犯触，或乡关有茔垅损伤，流逮於身，致兹危厄。拊心思过，惟切祷祈，敢因本命之辰，虔备香灯之礼，仰元穹而请命，罄丹恳心希恩。伏惟天地真灵，阴阳主宰，降流巨祜，采鉴深衷，荡涤罪尤，销除灾厄；和平冤衅，解释殃流；先人获泰於冥津，後嗣期安於圣日。三关腠理，无壅阏之虞；六腑机衡，有均调之望。赐其痊愈，介以福祥；续年龄於将尽之秋，保形命於再生之日。刳心投泣，沥恳祈真。誓倾修奉之诚，上答尊灵之。臣某不任虔祝之至。谨词。


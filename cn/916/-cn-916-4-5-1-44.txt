【赠武昌太守夏少明诗（六章）】

穆穆君子。明德允迪。拊翼负海。翻飞上国。天子命之。曾是在服。西逾崤冈。北临河曲。

尔政既均。尔化既淳。旧清孔修。德以振人。雍雍鸣鹤。亦闻于天。释厥缁衣。爰集崇贤。羽仪既奋。令问不已。庆云烟カ。鸿渐载起。峨峨紫闼。侯戾侯止。彤管有炜。纳言崇祉。既考尔工。将胙尔庸。六君有命。俾守于东。允文允武。威灵以隆。之子于迈。介夫在戎。悠悠武昌。在江之隈。吴未丧师。为蕃为畿。惟此惠君。人胥攸希。弈弈重光。照尔绣衣。人道靡常。高会难期。之子于远。曷云归哉。心乎爱矣。永言怀之。瞻彼江介。惟用作诗。（○文馆词林百六十五。）


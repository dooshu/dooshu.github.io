○广宴亭记

樊水东尽其南，乃樊山北鲜，津吏欲於鲜上以为修舍。漫叟家於樊上，不醉则闲，乃相其地形，验之图记，实吴故宴游之处。县大夫马公登之，叹曰：“谢公《赠伏武昌诗》云‘樊山开广宴’，非此地邪？吾欲因而修之，命曰广宴亭，何如？”漫叟颂之曰：“古人将修废遗尤异之事，为君子之道。於戏！天下有废遗尤异之事如此亭者，谁能修而旌之，天将厌悔往乎？使公方壮而有是心也，吾当裁蓄简札，待为之颂。”故作《广宴亭记》，以先意云。


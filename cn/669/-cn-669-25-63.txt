91　闞止字子我誤而爲宰我


「宰予與田常作亂。」龜山楊氏答胡康侯第二書曰：「田常爲亂於齊，齊君蓋弗勝也。宰予附田常，則誰得而殺之？使其爲齊君而死，則予何罪焉？當是時有闞止字子我，死於田常之亂，是必傳之者誤而爲宰我也。」

【何云】此亦索隱之言。

【閻按】洪景盧曰：「孟子載三子論聖人賢於堯、舜等語，疑是夫子殁後所談，不然，師在而各出意見議之，無復質正，恐非也。然則宰我不死於田常，更可見矣。」此虚會爲尤妙云。又按：因闞止字子我，與宰予字相涉而誤，亦索隱之言。

【全云】謂宰我死於舒州之難，亦不害其爲賢者。蓋考吕覽、説苑，則是宰我爲簡公死，非爲陳恒死，不過才未足以定亂耳，其死較子路反似過之。史記誤以爲陳恒之黨，故曰「孔子恥之」。而索隱又以爲闞止之誤，則春秋同時同名之人往往有之，晉有兩士匄，魯有二顔高，齊有二賈舉，并同姓矣，何必舒州之難死者不可有二宰我乎？蓋但當知宰我之所以死，不必恥，則不必諱矣。若以賢於堯、舜之語爲弟子稱頌其師，必當在身後，是則野人之言也。〇孫頤谷志祖云：「宰予之見殺於田常，乃以忠而得禍。韓非子難言篇、吕氏春秋慎勢篇、淮南子人間訓、説苑正諫篇以及李斯上秦二世書均可證。蓋死於田常之亂，而非與田常爲亂也。」

【集證】張淏雲谷雜記：「司馬貞索隱、蘇子由古史皆據左傳，謂宰予爲闞止，然無確證，終不能破人惑也。考説苑正諫篇：『齊簡公有臣曰諸御鞅，諫簡公曰：「田常與宰予，此二人甚相憎也。臣恐其相攻，願公去一人。」簡公曰：「非細人之所敢議也。」居無幾何，田常果攻宰予於庭，賊簡公於朝。』説苑所云與左氏哀十四年傳正同，獨以闞止爲宰予，則後人誤以闞氏之子我爲宰氏之子我最分明。」

【元圻案】東坡史評曰：「李斯上書諫二世曰：『田常爲簡公臣，布惠施德，下得百姓，上得群臣，陰取齊國，殺宰予於庭。』是宰予不從田常而滅其族。李斯事荀卿，去孔子不遠，宜知其實。」






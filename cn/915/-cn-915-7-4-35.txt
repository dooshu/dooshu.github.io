◇论选举诏（二年）

八柄驭下，以爵为先；九德咸事，政典居首。铨衡治枢，兴替攸寄。顷世以来，转失厥序。徒秉国钧，终贻权谤。今南北多士，勋勤弥积。物情善否，实系斯任。官人之咏，维圣克允。则哲之美，粤帝所难。加浇季在俗，让议成风。以一人之识，当群品之诮。望沉浮自得，庸可致乎？吏部尚书可依郎分置，并详省闲曹。（《宋书·谢庄传》。）


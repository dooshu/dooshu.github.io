杨按察基《眉庵集古今诗二百五首、集外诗十首

【寄内婉素】

天寒思故衣，家贫思良妻。

所以孟德耀，举案与眉齐。

忆汝事我初，高楼映深闺。

珠钿照罗绮，簪佩摇玉犀。

梳掠不待晓，妆成听鸣鸡。

中吴昔丧乱，廿口各东西。

有母不得将，独汝与提携。

我复窜远方，送我当路啼。

纷纷道上人，无不为惨凄。

今年我还家，赤手无所赍。

汝亦遇多难，典卖罄珥笄。

朝炊粥一盂，暮食盐与齑。

堂有九十姑，时复羞豚蹄。

膏沐弗暇泽，发落瘦且黧。

别来复秋深，露下百草凄。

破碎要补缀，甘旨需酱醯。

安贫兼养老，此事汝素稽。

作诗远相寄，新月当窗低。

【舟中有感】

水性日就下，大江日东驰。

不知舟行远，但觉青山移。

我方念俦侣，手反坐拄颐。

天风吹衣裳，明月来相随。

乘流非不住，逝者乃如斯。

滔滔适意中，忽然令人悲。

壮岁难再得，修名安可期。

【出台复还洪都】

福至本无象，祸来非有因。

方忧触罗网，遽喜辞妖尘。

念此蓬藋姿，忽遘蹇与屯。

仓黄圜扉中，日夕与死邻。

皇明眷私照，寒谷回阳春。

既免在涤牲，复纵充庖鳞。

重沐饬冠裳，济溺立要津。

道路与我庆，况我骨肉亲。

归来向妻孥，秉烛语及晨。

犹疑是梦寐，欢乐恐未真。

嗟余抑何艰，坎惣多苦辛。

弱无胜力锥，而欲举万钧。

羸牛服盐车，遥遥西入秦。

进逢九阪危，退迫尺棰嗔。

敢惜筋力疲，所虑车摧轮。

哀鸣徒嗷嗷，仰诉空谆谆。

听者无不怜，谁复为解颦。

终当脱羁鞅，沧波浩难驯。

【送方以亨还吴兴（三首）】

（以亨来洪都省兄以常，予因与之游者累月。既而将还吴兴，其兄录所赠诗见示，余喜而作三章以饯之。）

草有不可偃，木有不可雕。

人心非秋蓬，安得随风飘。

怜君玉雪姿，明月当清宵。

葳蕤紫荆花，辉映非一朝。

噰噰寒江雁，去去谁能招。

远别肠欲断，近别泪满缨。

交游无不然，而况弟与兄。

荒涂霜露繁，哀角响故城。

去伤骨肉思，住感乡里情。

还家及东作，翳翳桑麻成。

贤女失之陋，壮夫失之贫。

相逢无所遗，慷慨不得伸。

临歧歌短章，所道皆苦辛。

淮阴未去楚，江总复仕陈。

聊沽客中酒，用酌还乡人。

【送方员外之庐陵】

十年在羁旅，未尝忧别离。

如何与君辞，怆如失群麋。

君才非我俦，语默皆可师。

温温霜天裘，细细当暑絺。

不劳绮绣文，自然适时宜。

嗟我百无补，不异面有眉。

既乏视听功，宁免耳目嗤。

君行值重午，高花发榴葵。

荆人击鼍鼓，舟楫挟两旗。

当时怀沙心，后世为水嬉。

作歌赠君别，秋风以为期。

【发南浦】

开船别西山，迤向南浦。

帆轻去自速，初不用篙橹。

苍苍烟中树，橐橐响斤斧。

一女沙上汲，众渔洲畔语。

我行岁云晏，况复远俦侣。

回首北归鸿，翩翩下寒渚。

【夜过市汊驿时酒醒月出有怀幕中诸友（驿在丰城北）】

驿楼枕回洲，湍汊声活活。

霜芦花犹泛，烟柳叶渐脱。

月出凫雁鸣，孤艕寒江阔。

酒缘风力退，诗苦真景夺。

何处寄相思，浮云楚天末。

【望蕲州】

未见蕲州城，已见蕲州山。

诸山初不高，苍石砺且顽。

想当至正时，民物庶以殷。

大江楚西来，万里不闭关。

兹山独储英，群雄出其间。

遂为祸乱阶，滋蔓莫可删。

忆我闻乱初，我方总两鬟。

侍立父祖旁，听说国步艰。

焉知三十年，见此草与菅。

骨肉亦已零，安得发不斑。

披榛欲吊古，豺虎怆我颜。

苍茫望茅宇，日落孤舟还。

【过小孤】

大孤俯如盘，小孤俨而立。

群山如从使，左右相拱揖。

孤根屹撑拄，万窍争喷噏。

浏浏阴风旋，惨惨元气湿。

江流亘其下，震怒莫敢汲。

洑为盘涡深，驰作奔马急。

跻攀或失手，一駚不可及。

我来值秋晚，木落众鸟集。

勿爨夜船犀，鲛人抱珠泣。

【望南岳】

我从匡庐来，但觉诸山低。

嵯峨望衡岳，云霄与之齐。

下有赤蛇蛰，上有朱雀栖。

仰瞻祝融拔，俯揖紫盖迷。

五岭皆培霡，三江为涔蹄。

巍然南服尊，嵩霍相提携。

封秩崇君称，诸神咸朝。

丹书篆宝册，万古封金泥。

百王重祀典，赤缫藉玉圭。

自非精灵通，牲帛劳焚赍。

余方向远道，无由陟层梯。

苍苍烟霞中，喔喔闻天鸡。

缅思昌黎伯，恭默开云霓。

灵贶自昭格，诚敬良可稽。

斯人久云没，感念徒含凄。

【发衡州（一本题作《白发）】

五日白一发，十日皱一肤。

人生冰雪容，终作靴纹粗。

今朝清镜中，已与昨日殊。

不忧须眉苍，但恐皮肉枯。

肉枯亦常理，所念非壮图。

有亲恩最深，抚养劳勤劬。

怜我幼失怙，爱我如掌珠。

斯恩未及报，不敢忘须臾。

书来得凶问，哀顿空号呼。

衣衾与棺敛，弗得亲走趋。

家山在万里，那能返故都。

树头哑哑啼，愧杀返哺乌。

有子初学言，行步要母扶。

已解索梨栗，未知识之无。

重在托宗祀，岂暇问贤愚。

弟妹皆漂零，远在天一隅。

仲氏久无信，梦中时友于。

艰难斥卤滨，何以保微躯。

计工当已还，母乃东归吴。

童仆各分飞，仅有赤脚奴。

竛竮苦肺疾，终夜声呜呜。

怜渠亦解事，剪伐供樵苏。

异乡骨肉远，赖此相支吾。

嗟我客梁楚，只身亦崎岖。

白昼畏豺虎，夜防狸与狐。

所赖筋力强，窜伏幸无虞。

今年觉衰倦，自怯行远途。

东风洞庭波，落日青草湖。

鱼龙来欺人，烟涛惨模糊。

兹晨过衡阳，霁景差可娱。

桃花白练带，春水绿菰蒲。

感此颜色妍，暂使忧心苏。

万事信有命，抚膺长叹吁。

【湘江道中思常宗】

暮江散微雨，风定波自碧。

一鹭立不飞，双鸿递相直。

余烟菱女唱，新月渔郎笛。

此处忽怀人，相思杳何极。

【湘竹有题】

朝行湘竹下，暮宿湘竹中。

云情与雨态，万变俄不同。

密密深翳日，疏疏细含风。

新梢露袅袅，老节烟蒙蒙。

纷如千灵妃，从以万青童。

幡幢列缥缈，环佩摇丁东。

来从蔚蓝天，步入东华宫。

怅望不可即，翩然若惊鸿。

夭矫喜而笑，低回俯乃恭。

质坚本外直，性洁缘中空。

籊尔中弦矢，揉之可彤弓。

冰雪誓不易，肯与时污隆。

今朝揭春晴，更觉翠色浓。

戢戢琅玕丛，忽见桃花红。

直疑路不远，便与桃源通。

我欲捐轻舟，褰衣入崆峒。

春禽迎我啼，音响谐丝桐。

终当听山雨，自号苍莨翁。

【潇湘八景】

霭霭复霏霏，横霄曳夕晖。

巴人与湘女，相逐买盐归。

回望墟烟处，苍茫隔翠微。

右山市晴岚。

今朝罢渔早，挂网堤边树。

云断一峰青，斜阳在坳处。

痴儿晚睡醒，却讶东方曙。

右渔村夕照。

孤塔望中青，钟声隔洞庭。

苍山不可及，烟阔浪冥冥。

忆似寒山寺，枫桥半夜听。

右烟寺晓钟。

风揽瑞花晚，江寒波欲凝。

冻僵业渔者，归载一船冰。

一白迷沙渚，柴扉认有灯。

右江天暮雪。

轻帆挂春风，倒映湘江绿。

天低浦溆远，归向谁家宿。

遥指落花西，黄陵庙前屋。

右远浦归帆。

江横秋烟白，日落寒沙浅。

鸿雁万里来，翩翩下平远。

欲堕更低飞，斜行两三转。

右平沙落雁。

风急雨浪浪，孤舟夜正长。

江湖随处恶，何况是潇湘。

今夜残灯里，无人不断肠。

右潇湘夜雨。

湘水秋更清，湘月秋更白。

光辉一相荡，水月不辨色。

何处洞箫声，巴陵夜归客。

右洞庭秋月。

【登三夏故城（二首）】

寒树无柔柯，秋草有劲叶。

原空鹘孤骞，山晚云万叠。

登高得平旷，人马皆意惬。

思挽角胎弓，相从雁门猎。

关前叶犹青，关后草已白。

气候本不殊，山势有阻隔。

风高鼓角动，日落川塞黑。

边鸿一声来，壮士亦变色。

【金陵对雪用苏长公聚星堂禁体韵】

黄云冻凝不成叶，十载江南无此雪。

朱帘十二晓开齐，正值千山鸟飞绝。

墙腰檐角危欲堕，竹顶松梢重将折。

偏来舞殿斗轻盈，忽上金钗易消灭。

谁家沉火吹笙坐，着处银瓶呵手掣。

脂凝香靥罢晨妆，脸晕微涡散春缬。

带雨欲拈仍作片，因风误触俄成屑。

渔蓑向晚画难工，歌楼未晓光盈瞥。

怪事休惊越犬吠，丰年每信吴侬说。

欲和东坡白战诗，冰满霜毫砚如铁。

【听老京妓宜时秀歌慢曲】

春云阴阴围绣幄，梨花风紧罗衣薄。

白头官妓近前歌，一曲才终泪先落。

收泪从容说姓名，十三歌学郭芳卿。

先皇最爱芳卿唱，五凤楼前乐太平。

鼎湖龙去红妆委，此曲宜歌到人耳。

潜向东风作慢腔，梨园不信芳卿死。

从此京华独擅场，时人争识杜韦娘。

芙蓉秋水黄金殿，芍药春屏白玉堂。

风尘回首江南老，衰鬓如丝颜色槁。

深叹无人听此词，纵能来听知音少。

说罢重歌尔莫辞，我非徒听更能知。

樽前多少新翻调，一度相思一皱眉。

【喜客来】

壮年不愁长作客，亦不暇愁须雪白。

但愁金尽酒樽空，辜负长安好春色。

闭门三日生绿苔，失喜忽闻佳客来。

急拈春衣典春酒，正值满树梨花开。

花如冰雪人如玉，妙舞清歌欢不足。

黄昏客醉酒未醒，细雨莺啼梅子绿。

【送张教谕】

鉴湖五月凉风起，荷叶荷花香旎旎。

先生到县花正开，濯足船头弄秋水。

圣朝复兴文武科，诸生习射更弦歌。

他年大比登髦俊，应报新昌县里多。

【雨中看花】

青青杨柳深深竹，雨里绛桃开一簇。

羞将瘦蹇逐金鞍，着屐看花仍不俗。

花枝净洗胭脂面，老眼惊如梦中见。

已拚春色过三分，何止东风吹一片。

只恐天晴是暮春，半随流水半成尘。

淡烟芳草长于路，作意能来有几人。

【送李琴川谪临海】

南风雨来尘作泥，稻花豆荚生初齐。

一人失意解官去，席上众宾颜色低。

车欲发未忍别，感慨握手立大堤。

绿荷为杯树为盖，碧酒荡漾青琉璃。

兹行蠲热向瓯越，只尺浙水分东西。

或登云门探禹穴，或上雁岩闻天鸡。

天台桃花千万树，中有睍睆黄莺啼。

虽云窜谪异忧喜，眺望自可穷天梯。

韩潮柳播夜郎白，吉士往往遭倾挤。

蕉中之鹿塞翁马，此事何足含悲凄。

但嗟灵物困污渎，无一出手相提携。

不然宠辱实命致，毋乃天不哀群黎。

渡江秋风未十日，织女值嫁牵牛妻。

自甘沉匿守太拙，宁复乞巧陈瓜梨。

嗟余遘患屡迁逐，亲见郿坞争燃脐。

金多位重胡足恃，顷刻变化如云霓。

君年五十发漆黑，壮气郁郁冲端倪。

骅骝历块偶暂蹶，终展奋迅追风蹄。

经过虎阜坐石壁，为我拂拭苔中题。

【宜秋轩桂】

（《宜秋轩诗叙云：“予去官，结小轩自适。轩近秦淮，清旷幽寂，与秋相宜，故号宜秋。”

轩东古桂一株，花已烂熳，人无知者。偶夜闻香自东来，旦起访之，得于荒庭废苑中。余既叹其不为人所赏识，而复嘉其不以无人而不香也。绕树嗟悼，慰之以诗。）

宜秋轩东一株桂，香叶婆娑拥寒翠。

秋堂夜静风满帘，时觉幽芳来拂鼻。

清晨曳履访幽独，一径青苔双户闭。

离离嫩蕊罥虫丝，蔌蔌轻花落深砌。

麸金泫露浓更密，苞粟凝珠疏复细。

半粒能含万斛香，一枝解夺千姝丽。

当年此地竞攀折，月户云窗敞秋霁。

金樽滟泛绿色酒，翠袖凉簪宝妆髻。

西风几度人迹绝，独有幽花能点缀。

村荒地僻霜露繁，摧折红兰凋紫蕙。

瞥然一见众忧失，不意孤怀得佳丽。

更深月出拟再来，明日纷纷嗟满篲。

【宜秋轩梅】

万松岭上梅千树，踏雪年年看花去。

湖边十里翠裙腰，尽是看花醉眠处。

花今憔悴不如前，人亦飘零二十年。

梦魂不到西湖上，春色自绕南枝边。

今年看花来杜曲，一树寒香照茅屋。

别是人间冰雪魂，肌肤绰约清如玉。

雪更玲珑玉更温，春风入颊淡无痕。

数声残角黄昏后，独自相看半掩门。

【赠吴居易别】

黄梅雨晴桑重绿，南风楝花开蔌蔌。

故人谒我此山隈，带束乌犀帽轻縠。

入门相顾如梦寐，名姓虽忘面仍熟。

久之稍稍忆旧游，尚恐非真问童仆。

遂昌先生客满座，君时雄辩众宾服。

先生博学且敬君，况我才疏敢相逐。

苏台一别已十载，世事飘如电经目。

羡君游侠印屡悬，嗟我巢倾卵俱覆。

去年谪官向河洛，手脚酸皲双鬓秃。

归来亲友半死生，不意逢君此江曲。

摩挲老眼为君喜，更觉君颜美如玉。

龙江花落乳燕飞，芙蓉叶大笋过竹。

杀鸡沽酒招我饮，烂醉颓然坦其腹。

深情密意语未终，舟楫匆匆去何速。

临流索我题诗送，诗句难工羞再读。

庐山东来五老峰，大孤小孤青乱矗。

着我茅茨一二间，悠然醉把东篱菊。

【题宋周曾秋塘图（有序）】

右宋周曾《秋塘图一卷，前元皇姊大长公主所藏也。前有皇姊图书印记，后有集贤翰林诸词臣奉皇姊教旨所题，自大学士赵世延、王约而下凡十六人。时邓文原、袁伯长俱为直学士，李洄以翰林待制居京师，为监修国史，实至治三年也。元运方隆，皇姊雅尚文学，一时名公巨儒，以文章翰墨宠遇，当世其盛，盖可想见。元既革命，此卷遂出江左，吾友薛起宗得于其私沈祥氏。一日，携以见示，且征题诗。余虽不获援笔其间，而一十六人者犹及亲炙一二，袁、邓二老又皆先子之友，不可作矣。把玩再四，敬题于后。

陂塘九月菰蒲老，菱叶无多荷叶少。

无数飞来白鹭明，一群游去青凫小。

寒云弄影忽成霞，雁带斜行下浅沙。

晚色不随流水去，秋光都在拒霜华。

当时内殿春风细，紫衣传教词臣醉。

鲍谢文章沈宋才，诗成曲尽秋塘意。

塘水秋来景渐疏，低烟斜日照平芜。

鸳鸯去尽芙蓉死，空向人间看画图。

【北山梨花（有序）】

（余卜居金川，去北山无十里，每清明时，梨花盛开，辄动洗妆之想。邻友薛起宗邀余看者再，俱以猥俗所系，不能如约。昨又期出郭，风雨泥泞，弗良于行。起宗为折一枝相赠，喜而赋此。辛亥暮春五日。）

北山梨花千树栽，年年清明花正开。

薛君好事两邀我，骑马看花携酒来。

看花出郭我所爱，况是梨花最多态。

我牵尘俗不得赴，花本无情花亦怪。

君今折花马上归，索我细咏梨花诗。

冰肌玉骨未受饰，敢以粉墨图西施。

东坡先生心似铁，惆怅东阑一枝雪。

重门晚掩沉沉雨，疏帘夜卷溶溶月。

月宜浅淡雨宜浓，淡非浪白浓非红。

闺房秀丽林下趣，富贵标格神仙风。

一枝寂寞开逾遍，朵朵玲珑看应眩。

皓腕轻笼素练衣，娥眉淡扫春风面。

自须玉堂承露华，何事种向山人家。

不愁占断天下白，正恐压尽人间花。

江梅正好怜清楚，桃杏纷纷何足数。

只有银灯照海棠，海棠亦是娇儿女。

【句容送蔡惟中】

昨日立秋今日凉，蔡子束书归故乡。

我来未久子遽别，子岂与我如参商。

自惭贫无橐金赠，解剑换酒浇愁肠。

醉酣月出重露滴，梧飘金井芙蕖香。

众宾喧哗噱笑口，我独不语情徬徨。

岂徒戚戚儿女态，感旧怀古增悲伤。

忆昔追游茂苑上，白马紫辔青丝缰。

子方年少富文学，面如红玉肥有光。

黄金晓酬西馆客，绿锦夜赠东楼娼。

三公走檄辟作掾，两府交荐除为郎。

风尘一别未十载，短鬓萧飒俱老苍。

黑巾笼头着野服，微雨鹄立官道傍。

自云匍匐事贩鬻，盖屐巾箑纸笔将。

匪争刀锥竞微利，聊复糊口走四方。

我闻此语重叹息，助以唧唧鸣寒膋。

丈夫失意固如此，屠狗买畚庸何妨。

曲江之西沙柳黄，夜逐落潮登野航。

相逢故友或相问，勾曲冈头一草堂。

【赠许白云】

白云老翁乐且贫，眼如紫电炯有神。

麻衣纸扇趿两屐，头戴一幅东坡巾。

清晨扣户走过我，谓我旧是诸侯宾。

入门长揖肆雄辩，动引四代卑先秦。

初疑傲睨意肮脏，稍久渐觉情真淳。

从兹兴至每一到，不问风雨并昏晨。

矫如野鹿不受絷，去不可挽送乃嗔。

我来杜曲少朋旧，一境二姓唯朱陈。

租征税迫夜继日，未暇与我谈逡巡。

荒村不意得此老，洗我三斗胸中尘。

我时信口答所问，怪我出语多惊人。

翁年耳顺学不倦，片言有益书诸绅。

我惭习懒竟成癖，日影照腹脚未伸。

起来巾栉不自理，一饭且饱南湖莼。

诸生幼弱学久废，数字费我言谆谆。

翁来相对辄太息，谓可馆阁胡沉沦。

人生富贵等泡幻，达何可喜穷何颦。

纷纷道路饿死骨，半是台省公侯身。

庞公未为无所遗，夫妇白首襄阳民。

翁闻我语乃大噱，呼我共醉华阳春。

正须狎昵到鸥鹭，何必影像图麒麟。

秦淮雨过秋水碧，中有一尺黄金鳞。

明朝买鱼期再酌，我自掇拾山中薪。

【杜伯渊送新米】

山人送我山田米，粒粒如霜新可喜。

雨春风播落红芒，照眼明珠绝糠粃。

饥肠欲食未敢炊，未及秋尝羞祖祢。

忆我春来岁方旱，焦穗萎苗将槁矣。

不意兹晨见精凿，此宝更将何物比。

终岁勤劳农可念，不耕而食余堪耻。

归买淞江雪色鲈，持向高堂奉甘旨。

【省掖观梅和宋草堂韵】

玉肌瘦怯春风恼，唇红不褪香云老。

绮窗人静月初圆，笑觉飞琼颜色槁。

罗幄铜瓶小几边，银灯疏影砚台前。

一株初破休轻折，半朵犹含最可怜。

宫妆近眼人争爱，却恐愁多零落快。

莫教纤手嗅东风，谁画生香与真态。

【西省海棠（有序）】

（山西陈则威，以晋无梅花，以管勾职初来江西，即求识之。省左掖东槛有海棠一小树，则威尤钟爱之。日数次至花下，风雨昏暮不忍去也。尝索余赋诗，余时迫于案牍，不暇。舟行湘中，梨杏桃李每得厌观，独无海棠，因赋此补其缺云。）

山西公子虬髯客，到处寻梅认香白。

春风省掖海棠开，暂去还来抛不得。

嗟我有癖常自笑，不意逢君同此癖。

晓窗云暖风日妍，数朵娉婷春半拆。

睡损红绡腻有痕，舞酣金殿娇无力。

银灯不如微月照，珠帘更着疏烟隔。

飞燕轻盈富贵姿，玉环态度神仙格。

此日凝妆青琐外，当时擅宠沉香北。

繁开似妒却冥冥，半吐欲言终默默。

岂惟人爱亦自爱，不独春惜当谁惜。

细雨重阴也看来，莫对空枝慢相亿。

【千叶桃花（并序）】

（豫章气候差早，春未半，花已岑寂。省掖后苑有千叶桃一株，人未之知也。众卉已谢，芳草如积，偶与员外方君过其下，初开数朵，色韵标度，殆非人间所有，岂所谓瑶水之遗也欤？绕树百匝，赏之以诗。壬子二月十七日。）

江花先好还先落，二月芳菲已萧索。

掖垣一树独开迟，嫩叶茏苁抱香萼。

朝来小雨浥轻红，春色千重与万重。

点注定知烦晓露，剪裁宁不费春工。

春来到处寻桃李，不道东阑花自美。

伤心世事总如花，何用劳劳行万里。

【忆北山梨花（并序）】

（辛亥清明，予与薛起宗联骑游北山，饮酒大梨树下。时花盛开，余有咏北山梨花诗。壬子清明，备员江西省幕，风雨兀坐，案牍山积，缅怀北山之集，邈如梦寐，抚景感旧，纪之以诗。）

去年清明花正繁，骑马晓出神策门。

千桃万李看未了，小径更入梨花村。

低枝初开带宿雨，高树烂日迷朝暾。

柔肤凝脂暖欲滴，香髓人面春无痕。

青霞玲珑翠羽乱，白雪照耀琼瑶温。

折花对酒藉草坐，花气暗扑黄金尊。

薛君起舞为我寿，劝我一曲招花魂。

须臾明月忽到树，主人送客唯留髡。

巾罗欹斜乌帽落，醉眼况复知清浑。

村中至今为故事，笑我自是刘伶孙。

我惭不答窃自庆，大抵此乐皆君恩。

今年清明空西省，雷雨两日如翻盆。

群花削迹净如扫，众绿既暗不可扪。

岂无青钱换斗酒，案牍杂沓穷晨昏。

伻来督责至诃詈，面微发红气每吞。

未能抟摇跨雕鹗，讵免束缚同鸡豚。

人生屈辱乃淬砺，百炼正欲逢盘根。

自知力不举一羽，强欲扛鼎追乌贲。

晚晴汲井试新火，紫笋绿薤共盘餐。

归来饭饱对妻子，万事反复何足论。

【壬子清明看花有感（有序）】

（熙宁五年壬子清明，眉山苏公看花于钱塘吉祥寺，金盘彩蓝，献花者五十三人。有诗曰：“吉祥寺里锦千堆，前年赏花真盛哉。道人劝我清明来，腰鼓百面如春雷，打彻凉州花始开。”是其事也。洪武五年，基与员外方君看花于西江省掖，节值清明，岁亦壬子，去苏公三百年矣。叹公之不可见，而犹以诵公之诗也。因赋长句，以记岁月，庶为后三百年张本云。）

吉祥寺里千堆锦，绿发仙人对花饮。

腰鼓金盘五色蓝，醉归犹带花枝寝。

东风壬子几清明，三百年来寺已倾。

沙河塘上痴儿女，犹诵钱塘太守名。

看花我亦逢壬子，况是清明非偶耳。

莫论南浦与西湖，楚水吴山正相似。

青莲居士识前因，金粟如来见后身。

总不能知尘外劫，也须曾是会中人。

【邀方员外看花】

金昌亭西万株花，胭脂玉雪争纷拏。

春风携酒看花去，骑马径到山人家。

花深树密无径入，下马徘徊映花立。

紫萼风微翠袖香，红丝露重乌巾湿。

别来几负看花期，客里匆匆见一枝。

白下桥边寒食后，广陵城外绿阴时。

今年花最逢春早，准拟清樽对花倒。

人意方邀酒伴来，花枝已向东风老。

花虽渐老仍堪折，犹胜纷纷满蹊雪。

且共芙蓉幕里人，坐看海棠枝上月。

【樟树镇舟中作】

侬是吴淞钓鱼叟，全家生长吴江口。

迟钝长飞众鸟先，迂疏每落诸人后。

城中父老少相知，乡里儿童亦见欺。

几上细抄《高士传，壁间大篆《考槃诗。

春风百草承膏沐，强掷渔蓑亲案牍。

胥史犹嘲吏事疏，妻孥欲笑形容俗。

羸马长途恐不堪，君恩何日许投簪。

半篷秋雨烟笼水，数点寒星月满潭。

【闻邻船吹笛】

江空月寒江露白，何人船头夜吹笛？

参差楚调转吴音，定是江南远行客。

江南万里不归家，笛里分明说鬓华。

已分折残堤上柳，莫教吹落陇头花。

【春江对雪】

春云作寒飞鸟绝，花雨纷纷暮成雪。

江山最好雪中看，况是东风二三月。

披蓑渔立柳边航，戴笠僧归竹外庄。

草暖尚迷双鹭白，树寒先露一莺黄。

我愁春雪看难久，重为江山更回首。

莫煮清贫学士茶，且沽绿色人间酒。

【登岳阳楼望君山】

洞庭无烟晚风定，春水平铺如练净。

君山一点望中青，湘女梳头对明镜。

镜里芙蓉夜不收，水光山色两悠悠。

直教流下春江去，消得巴陵万古愁。

【长江万里图】

我家岷山更西住，正见岷江发源处。

三巴春霁雪初消，百折千回向东去。

江水东流万里长，人今漂泊尚他乡。

烟波草色时牵恨，风雨猿声欲断肠。

【湘汉秋晴图】

读书不愿贤良举，朝醉霸陵暮湘渚。

两鬓从添镜里霜，十年听遍江南雨。

呼鹰台上爱秋清，鹦鹉洲前看晚晴。

红叶蝉声湘寺远，碧潭鸿影汉川明。

湘波汉水愁无尽，画里江山聊一哂。

举世唯称王仲宣，当时亦有周公瑾。

【湘阴庙梨花（有序）】

（癸丑二月廿日，泊舟湘阴庙下。庙东圃有棠梨一株，花犹未开。因念辛亥春与薛起宗赏花于钟山之北，赋诗酌酒，为一时胜集。壬子岁，宦居豫章，追忆旧游，尝与员外方君道其事，复有诗寄薛。今年见花于湘水之上，不惟北山之会不可寻，而豫章僚友亦相望数千里外，人生漂泊盖如是也。舟中岑寂，赋诗一首，且归以示方君，预与起宗缔来岁之约云。）

平生厌看桃与李，惟有梨花心独喜。

海雪楼前雪一株，岁岁清明醉花底。

北山冈下花最盛，千树玲珑围绿水。

前年骑马赏花处，我与河东两人耳。

青苔满地芳草合，只有黄鹂映花蕊。

当时美人三阁上，宝髻慵梳初睡起。

镜里争先试一枝，真态欲将春色比。

楼空燕去花自落，细雨黄昏泪如洗。

疏篱萧萧茅屋破，况复临春开结绮。

我时赏花仍吊古，花亦灿然为露齿。

归来婆娑簪满帽，十日罗衣香不止。

去年相忆豫章城，咫尺春江如万里。

今年邂逅洞庭曲，细萼含愁照清泚。

人至魂消楚雨中，花应肠断湘烟里。

三年胜游不再得，百岁欢娱能有几。

吉祥牡丹非旧梦，玄都桃花亦如此。

更约明年载酒来，莫笑花前人老矣。

【祁阳行】

黄鹤楼前汉阳雪，岳阳楼前洞庭月。

自谓人间无此清，到处相逢向人说。

祁阳江头春更佳，仿佛似是神仙家。

黄莺乱啼万竿竹，绿水萦抱千株花。

千红万碧深相映，鸡犬无声茅屋静。

野老回头唤不应，匆匆况是通名姓。

水流花落岸东西，只隔疏帘路已迷。

天下于今皆乐土，何须更觅武陵溪。

【皂角滩】

烟萝毵树蒙松，夏绿更换春花红。

千山万山无所听，鹧鸪杜宇啼春风。

穹崖斓斒高百尺，快剑无痕镵翠碧。

宝气朝凝五色霞，丹光夜烛三分日。

我从章江出彭蠡，巴陵长沙洞庭尾。

看遍衡庐两岸山，行尽潇湘一江水。

轻舠短楫辞零陵，似与乱石争功能。

牛刀惯熟中肯綮，郢斧神捷回锋棱。

男儿性命固可惜，底事矜夸向群石。

鸥边短草一枝筇，牛背斜阳数声笛。

【湘中四咏】

黑翎红嘴花间鸟，映花一点珊瑚小。

当时如意击东风，万语千言啼未了。

雕玉笼开出绣楹，海棠庭院雨初晴。

美人按拍教鹦鹉，学得《霓裳四五声。

（右珊瑚。）

棠梨花开满山白，白鹇飞来春一色。

黄鹂紫燕太匆忙，不道花间有闲客。

却嫌香露污春衣，立向湘江映夕晖。

鸥鹭相逢莫相妒，一双还拂楚烟归。

（右白鹇。）

湘江两岸无茅宇，湘竹阴阴覆江渚。

春来未听一声莺，只有鹧鸪啼暮雨。

怜渠亦是他乡客，苦向人啼行不得。

纵教行得也消魂，那个行人不头白。

（右鹧鸪。）

暖风晴日融春昼，闲看花阴鸡吐绶。

绮縠都将彩羽妆，红丝不待金针绣。

叠叠胭脂缕缕金，龙纹盘错凤纹深。

凭谁剪作鸳鸯带，雅称佳人翡翠衿。

（右锦鸡。）

【过高邮新开湖微雨有咏】

残红晓落西陂岸，雨脚斜飞鸥鹭乱。

扁舟尽日画中行，荷叶荷花香不断。

船头老翁一尺须，斗量菱角兼卖鱼。

儿能鼓柁女荡楫，何用聪明多读书。

【梦绿轩（有序）】

余与徐君幼文同谪钟离，结屋四楹，幼文居东楹，余居西楹。又尝赋诗曰：“梦里绿阴幽草，画中春水人家。何处江南风景，莺啼小雨飞花。”盖深有意于故园也。因题其室曰“梦绿”。

蜀山江头万章木，细草幽泉荫修竹。

五月六月山雨晴，空翠纷纷满衣绿。

杖藜或来阴下行，云影不断凉风生。

青连翠结欲无路，仿佛上有黄鹂鸣。

去年吴城正酣战，却倚危楼望葱菁。

今年放逐到长淮，万绿时于梦中见。

梦中见绿觉始知，索我亦赋梦绿诗。

逢人说梦子堪笑，替人作梦余何痴。

世间万事同野马，觉后非真梦非假。

五色过眼本虚空，富贵于人诚土苴。

南风划然吹梦破，树头不知微雨过。

从今寤寐俱两忘，静与白云相对坐。

【舟入蔡河怀徐幼文】

忆初见君江浦外，七尺长身齿含贝。

君年未冠复新婚，锦带吴钩紫丝佩。

豪姿侠气飒萧爽，春鸿轻便秋隼快。

结交梁楚燕赵间，追慕廉蔺羞郭解。

誓将弓槊事鞍马，耻作寒儒服巾带。

余时琐屑笺虫鱼，折几寒灯写秋芥。

相逢一笑恍自失，不异低岑仰高岱。

杀鸡为黍三日谈，深中肯綮入襜骱。

方喜师君竟兄我，卮酒动辄受百拜。

停觞烂熳出险语，磔裂鬼胆穷百怪。

天然清真去雕饰，王嫱西施洗铅黛。

漱芳隽腴再三读，项上之脔左手蟹。

技痒砺秣互掎角，十捷一二八九败。

余实羡君敏且博，君亦怜余强而迈。

英雄敢夸君与我，强弱不止楚敌蔡。

孟潴豪士渤海高，时复峙足如鼎鼐。

高才于我十倍我，尚叹追君力不逮。

纵横千字戚生笔，迭宕百韵余公莱。

僧房秋迥钵声长，雪屋香销烛痕在。

清游未竟夕漏终，落月残星悲一慨。

激烈正醉金陵酒，漂泊共泛濠梁载。

城荒地僻生计拙，时脱春衫倩人卖。

破楼夜雨邻钟急，委巷秋风茅屋坏。

斯时愁绝正难禁，君独相看劝余耐。

别来奔走向西洛，面色痿黧病新差。

章台握手须臾立，胸臆梗塞若有碍。

平生耻作儿女悲，此别戚戚若有慨。

今朝过蔡将入陈，渐见舟舻舣滩濑。

平漪细石鱼跳渚，斜日低烟雁横塞。

相思无奈客中愁，聊述长歌歌一再。

【郑州道中】

北风如刀吹面裂，弊裘无功尘絮折。

星稀日出势尚严，满袖霜花厚如雪。

马上沉吟苦忆家，江南十月剩春华。

金钱晚菊低丛叶，绿萼盘梅小树花。

【寄题水西草堂】

鸳鸯湖东武塘西，桃花满川蒲叶齐。

春风二月微雨霁，鹅鸭拍水黄莺啼。

推窗只见参差柳，柳色波光淡于酒。

乌纱官帽半笼头，紫竹渔竿长在手。

平生爱读内景书，往往适意追禽鱼。

开门懒迎俗士驾，拄杖每叩高僧庐。

客来举酒邀明月，细瀹松涛煮春雪。

但觉身无俯仰劳，安知世有东西别。

今年扈从来大梁，锦袍白马青丝缰。

信陵宅畔暮鸦集，朱亥门前秋草黄。

轮番夜直中书省，霜华满巾须发冷。

粉署香销紫绮袍，碧梧影落黄金井。

魂梦时时到草堂，曲栏花药漫分行。

他年得遂归田计，多种墙阴十亩桑。

【留别杨公辅】

（将还荥阳，夜集公辅东斋，酒酣索诗，时银灯结花，漏下二鼓，赋此留别。）

紫帘凝烟碧香绕，银灯结花金粟小。

主人捧酒起劝宾，离别长多会长少。

明朝骑驴郑圃东，白沙黄叶满林风。

知君此际能相忆，笑指灯花映酒红。

【送朱明善少府】

胙城主簿冰雪骨，天阔霜清见飞鹘。

家住西湖第一桥，半生诗酒笙歌窟。

斜肩兜子总宜船，九里松阴十里莲。

松下看山船上宿，小娃随索卖花钱。

莺娇蝶妒春如绮，一夜东风变桃李。

回首梁园望故乡，咫尺吴山四千里。

吴山渐远音书绝，两鬓青青未成雪。

乌帽朝辞郑圃烟，鹿车夜挽兰台雪。

上官不惮路道长，岂问富庶并荒凉。

正须到县招窜匿，要使枳棘皆耕桑。

妇女养蚕男种麦，食有鸡豚衣有帛。

儿童不识成丁劳，父老能歌县官德。

惭余亦是荥阳簿，虎牢关下成皋路。

有酒谁浇纪信魂，无人敢画鸿沟渡。

郑卫由来本懿亲，相思只隔大河津。

愁将艮岳风前柳，持赠山阳笛里人。

【梁园饮酒歌】

我生之辰木入斗，乌啼东井命壁守。

壁为文府斗为岁，许我文章播人口。

二龄能言学诵诗，四龄指字识某某。

五龄琢句对虚实，联青俪黄配奇耦。

客来当座赋短章，四韵不待八叉手。

九龄《六经已毕读，掩卷背诵无掣肘。

丰仪翩翩秋宇鹤，颜色濯濯春月柳。

乡闾每辱师长爱，学校耻与儿童友。

毫分缕析辩同异，务植嘉谷去稂莠。

挥毫直欲五色烂，倚马未肯一字苟。

龙蛇拟将赤手搏，富贵谓可拾芥取。

文场驰骋竟一蹶，鬐鬛局促俯其首。

归来焚膏坐长夜，盥栉不暇面尘垢。

淬锋砺锷期再策，狐豕隳突群兕吼。

岂惟文运遭屯否，无乃历数厄阳九。

自惭定乱匪铅椠，束缚经传事南亩。

耕童樵稚课朱墨，涂抹破砚扫敝帚。

东藩诸侯遂见征，白璧玄篸贲林薮。

屡辞不获始强起，野服长揖坐谈久。

青闺漏箭传午滴，紫幕炉薰散春牖。

时翻玉检题鸾凤，复赐银笺篆科蚪。

鹃啼花落燕莺飞，顷刻浮云变苍狗。

迁逐西行泣楚囚，仓卒弗及拜慈母。

初移钟离复入汴，山路匍匐十日走。

皮焦足胝汗浃踵，手策羸蹇背有负。

囊资空乏衣破裂，无以补缀谋诸妇。

妇言别久簪珥空，借旧乞邻无不有。

高堂姑老茧女幼，日羞鱼釐买梨藕。

恐无纨帛御姑寒，安得吴绵为君厚。

余闻愧赧双脸赤，洒泪出门心欲朽。

病躯有仆不得将，药食扶持赖亲旧。

寒沙古垒泣英灵，落日疏林啸猿狖。

前途尚远节屡换，白露应候月在酉。

荣枯万变类观弈，忧愤百结如错钮。

筋力衰颓卧犹倦，须发颁白照逾丑。

尽将得失付忘言，且醉梁园一樽酒。

【惜昔行赠杨仲亨】

嗟我忆昔来临濠，亲友相送妻孥号。

牵衣上船江雨急，辟历半夜翻洪涛。

濠州里长我所识，怜我一月风波劳。

呼儿扫榻妾置酒，买鱼炊饭羞溪毛。

酒酣话旧各涕泣，邻里怪问声嘈嘈。

明朝府帖促盖屋，旋飖瓦砾除蓬蒿。

大竹为楹小榱桷，覆以菅草并索寔。

君时亦自长干来，为我远致书与袍。

密行细字读未了，苦语渫渫如蚕缫。

收书再拜问所历，灯影照夜吴音操。

异乡寂寞遇知己，欢喜岂止馈百牢。

藤牵萝绕互依附，濡沫相润脂和膏。

薰风昼眠竹几静，落叶夜掩柴门高。

黄须为汲东井水，翠袖或送西家醪。

中书大官捧檄下，霜鹘脱旋鹰解绦。

君前挽鞘我后策，陟险攀峻随猿猱。

饥肠午渴掬涧饮，甘滑不啻青葡萄。

到家仓卒席未暖，复此赴汴同轻舠。

崖高水涩石溜急，时复著力撑长篙。

予生有弟皆异域，漂泊幸与君逢遭。

君才自是伯者佐，比拟管乐卑萧曹。

方期补劓拯焚溺，讵肯析利穷秋毫。

比来县邑久芜废，亦有桑柘柤梨桃。

遗民可鸠业可复，应屈君辈挥牛刀。

他时解绶归故里，相期结居吴江皋。

【君莫疑赠薛起宗】

有弓莫朝射，有剑莫夜舞。

舞剑空惊半夜鸡，射弓须射南山虎。

当年意气双白虹，三尺宝剑两石弓。

平沙软草马蹄疾，仰面射落南飞鸿。

归来面皱头雪白，鱼皮包剑弓挂壁。

逢君一笑杯酒空，怜我衰颜手无力。

手无力，眼有眵，作歌赠君君莫疑。

英雄老去众所薄，何独区区杨去非。

先生年五十，更名曰去非。

【苎隐为句曲山人翟好问作】

种桑百箔蚕，种苎千匹布。

先生种苎不种桑，布作衣裘布为巘。

桃花雨晴水满塘，乌纱白苎春风香。

野樵山葛不敢并，越罗川锦争辉光。

儿童漾纱妇纺织，卖布得钱还买帛。

黄绵大袄一冬温，白雪中单半襟窄。

今年苎好亩百斤，堆场积圃长轮囷。

床头白酒夜来熟，杀鸡煮鸭邀比邻。

东家种桑青绕屋，官绢未输空杼轴。

妇姑相对叹无衣，先生饭饱方扪腹。

【舟抵南康望庐山】

春山如春草，春来无不好。

况是香炉峰百叠，屏风围五老。

嘤嘤历历谷鸟哀，朱朱粉粉山花开。

芙蓉削出紫雾上，瀑布倒泻青天来。

船头春山重回首，世上虚名一杯酒。

李白雄豪妙绝诗，同与徐凝传不朽。

明日移舟过洞庭，兰花斑竹绕沙汀。

摩挲老子双愁眼，细看君山一点青。

【登绳金塔望庐山】

过鲁必谒岱，入洛须望嵩。

嗟余夜半入彭蠡，月黑不见香炉峰。

明登望湖亭，雨气何空蒙。

山僧指点笑五老，正在烟云中。

今朝蹑层梯，高标揭晴空。

匡庐远出百里外，紫翠映带春霞红。

虽云仿佛见颜色，已觉浩荡开心胸。

在山看青山，佳处未尽逢。

不如迥立万仞表，一日览尽千玲珑。

何当生羽翰，两腋乘天风。

不论雨雪与晴霁，回翔下上饱玩八面青芙蓉。

【癸丑元日】

霏霏元日雪，脉脉人日雨。

春来无日不轻阴，薄雾寒云满南浦。

常年有雨复新晴，淑气韶光淡绕城。

草色未逢金勒马，柳条先映玉楼莺。

今年风雨兼冰雪，忘却春幡庆春节。

野杏缄愁待酒催，江梅索笑邀人折。

谁与观云卜大通，且须祈谷问年丰。

相期十二楼前月，剩看花灯万点红。

【忆左掖千叶桃花】

秾李积皓雪，繁桃炫朝霞。

江边日日见春色，尽是寻常儿女花。

东阑一树能倾国，千瓣玲珑谁剪刻？

半吐疑红却胜红，全开似白元非白。

旁虽浅淡正复浓，雅丽称月间宜风。

阴时晴午各异态，嗔喜笑鼙无不工。

嗟我匆匆簿书急，时复微吟对花立。

白苎犹沾夕露香，青鞋不怕苍苔湿。

而今漂泊楚江滨，想像丰仪一怆神。

惆怅当时看花客，对花还说去年人。

【赠秦侍仪】

文采玉娟娟，班行内外联。

蕃王从学拜，边使候通笺。

侍立彤庭上，追趋法驾前。

今朝退朝早，衣上有炉烟。

【宿高季迪京馆】

岁晚此相逢，乡情似酒浓。

语长销夜烛，梦短及晨钟。

急雪风鸣苇，微云月照松。

鸡前趋阙去，寒树晓茏葱。

【江村杂兴（十三首）】

春墅一鸠啼，桥危懒过溪。

径苔都上壁，野菜不分畦。

倚杖妨花密，看山碍竹低。

欲知幽隐处，风雨白门西。

陋巷泥三尺，无人访隐沦。

窗鸣风减睡，炊断雨添贫。

野路花迎客，江桥柳送人。

暂须依薄俗，憩此窜余身。

春色冶城东，花浓笑老翁。

燕迟双垒破，蜂早一房通。

薄暝山腰雨，疏纹水面风。

便携蓑笠去，垂钓绿蒲中。

判醉望愁醒，愁因醉转增。

已归仍似客，投老渐如僧。

诗兴风楼笛，棋声雪舫灯。

莫言浑不解，此事野夫能。

东瀼复西圻，村村可钓矶。

草于烟处密，花较雨前稀。

小管催莺出，疏帘待燕归。

伤心新柳色，犹妒旧罗衣。

偶因辞禄去，聊傍苇边居。

瓢弃频赊后，衣存屡典余。

晚帘花掠燕，春水絮吹鱼。

复恐沙崩石，杨栽插绕庐。

江桥春别后，沙舸独归时。

鹅鸭东西宅，菰蒲远近陂。

藕深荷盖密，竹瘦笋鞭迟。

野趣谁能识，唯应白鹭知。

斜槛俯江湍，轻帘矗小竿。

柳寒莺羽湿，花暖蝶须乾。

酒或临流酌，诗多写石看。

不因迂僻地，那得此身安。

江影摇春树，潮痕折晚沙。

绿芜三尺雨，朱槿一篱花。

去国仍思国，还家复梦家。

自无干禄意，何必远京华。

将雨山光黑，初晴树色青。

卖薪沙店远，占谷瓦龟灵。

石枕支颐冷，江瓢漱齿腥。

醉余春睡熟，长得鸟呼醒。

江月盈盈白，墟烟细细阴。

茅茨孤碓急，机杼一灯深。

短笛多悲调，长歌少醉吟。

自怜知己尽，空负壁间琴。

清流曲几回，吃饭此山隈。

歌断怜莺续，诗迟畏酒催。

晚晴初见月，春尽尚逢梅。

归路缘江熟，支筇不用陪。

情深却倦游，矮屋任低头。

花落东风怨，莺啼夜雨愁。

酒烦邻媪买，诗许社僧求。

欲驾东家鹤，吹笙到十洲。

【句曲秋日郊居杂兴（十首）】

茅屋人归后，荒村更异乡。

树寒乌绕月，江冷雁啼霜。

影赖灯相续，愁缘酒在忘。

明朝览青镜，白发几多长。

出门山气夕，循径入谿阴。

野水经寒浅，秋风到晚深。

草潜惊鹘兔，莎露啄鱼禽。

自采黄花嗅，谁知独步心。

渐老爱秋光，升沉意两忘。

雁声偏到枕，虫响故依床。

薜荔千林雨，芙蓉一树霜。

故园丛菊在，衰飒为谁香。

庭树聚栖鸦，溪流没浅沙。

瘦怜人似菊，浓爱叶如花。

秋色都连水，寒云忽变霞。

自惭长在客，无地不思家。

窗掩辉辉竹，炉消细细香。

无风寒尚浅，有雨夜偏长。

饥鼠摇空橐，枯萤委破囊。

十年江海梦，此夕讵能忘。

地与华阳近，三峰独往来。

草香千品药，松老一身苔。

书怪猿偷读，门经鹿撞开。

墙东有修竹，移向北庭栽。

编竹补疏篱，生刍束酒旗。

鸡豚田祖庙，鹰犬猎神祠。

玉糁菰为粉，琼酥豆作糜。

儿童采芦叶，争学短箫吹。

欲往竟无适，意行仍独还。

猿声黄叶寺，牛背夕阳山。

书弃将成业，身投未老闲。

相逢莫嘲诮，才与不才间。

偶随黄蝶去，岸帻树边桥。

卯酒红初散，朝霞白渐消。

沙平留雁迹，水落见鱼苗。

却爱箕山老，从容弃一瓢。

落叶拥柴扉，村深客过稀。

晓车分谷去，晚笛饭牛归。

渔负雨蓑立，鸟衔霜果飞。

此中真小隐，予亦久忘机。

【柏师文】

白发已千茎，相逢喜气生。

看山留十日，待月坐三更。

秋浦槎头钓，春泥谷口耕。

莫言踪迹蠙，朝市久知名。

【翟好问】

爱尔山城隐，柴门对县衙。

酒资千亩苎，生计一园瓜。

雨步荷巾湿，风吟席帽斜。

时时扶短杖，看竹到东家。

【送句容刘少府回扬州】

家具一车轻，囊书与短檠。

吏多难别意，人有去官情。

帆影江沉寺，箫声月到城。

竹西寻旧业，烟雨绿芜生。

【沙河舟中】

旅怀归正急，春色到非遥。

草际风初泛，兰心雪未消。

鹭明欺白发，鸥快避轻桡。

得遂归田计，殊恩感圣朝。

【瓜洲逢丘克庄】

江水靓如空，江华冷未红。

怜予犹客里，羡汝已乡中。

白苎青衫雨，乌纱短帽风。

不须摇艇子，垂钓五湖东。

【至钟离发书寄婉素】

漂泊嗟吾远，支吾赖汝贤。

老亲思馔肉，痴女忆衣绵。

刀尺砧声里，灯花笑影边。

聊将千里梦，持送到金川。

【舟中闻促织】

促织来何处，哀吟近短篷。

不堪为客里，况复是舟中。

残梦寒衾月，孤灯夜枕风。

此时肠欲断，恨不耳双聋。

【哭陈仲野都事没任所】

舆绋暗风沙，丹旌映晚霞。

吏人营殡殓，童仆着衰麻。

袭荫无遗嗣，招魂有外家。

重来恐迷处，记取路三叉。

【立夏前一日有赋】

渐老绿阴天，无家怯杜鹃。

东风有今夜，芳草又明年。

蚕熟新丝后，茶香煮酒前。

都将南浦恨，聊寄北窗眠。

【东湖晚眺】

沤没岸如无，凉多柳易枯。

巫归神庙静，兵语驿亭孤。

日落霞明渚，虹收雨暗湖。

此时篷底坐，天尽是东吴。

【沙河至采石（二首）】

河曲帆频转，波高梦屡惊。

学人狐拜月，照骨鬼吹灯。

断甓沉沙嘴，残碑露石棱。

不知何县邑，芳草没荒塍。

舟中逾一月，驿路及三千。

老泪青衫上，新愁白发前。

蛩声秋岸雨，鸿影暮河烟。

不有西征客，谁同此夜眠。

【岳阳楼】

春色醉巴陵，阑干落洞庭。

水吞三楚白，山接九疑青。

空阔鱼龙舞，娉婷帝子灵。

何人夜吹笛，风急雨冥冥。

【入永州】

石气阴才雾，岚霏暖欲霞。

憩床腥畏虎，饮涧毒防蛇。

红叶秋崖树，青萝晚洞花。

江山盘屈外，遥认两三家。

【零陵】

古瓦笼山葛，荒碑仆石楠。

江晴初涨雨，城午未销岚。

瓮富鲭羞鹿，杯浑酒饷蚺。

邦人尽麻枲，终岁不知蚕。

【湘中杂言（四首）】

鄂渚云归后，巴山雨过时。

鹃啼湘女庙，花落楚王祠。

家远身如梦，愁多鬓易丝。

聊将身暂泊，沙嘴看鸬鹚。

飘袅一湖香，青青杜若长。

花迎冲浪楫，燕逐使风樯。

欲采兰为佩，仍褰荔作裳。

何如山阁上，屏里看潇湘。

城近江临郭，沙虚月在川。

柳宜春雪后，花怯晚风前。

野爨三家市，乡音几处船。

坐听矶下水，嘈杂响湘弦。

指点鸥飞处，人间是岳州。

湘潭山乱出，江汉水兼流。

深竹新祠宇，飞花旧酒楼。

平生巴楚梦，明日洞庭游。

【八月九日祀社稷述事】

祝史祝王册，儒臣奉誓词。

衣冠陈盛典，秬鬯降洪釐。

用报金穰瑞，仍祈雨露私。

勾龙严配位，神弃肃明祠。

币玉趋宗伯，笙镛奏瞽师。

精灵潜格尔，盻蚃俨来思。

赤壤新封国，玄牲旧制仪。

岂惟宜土谷，还得奠邦畿。

师出常依主，君行每告期。

礼终受多祜，民物正熙熙。

【奉天殿早朝（二首）】

双阙翚飞紫盖高，日华云影映松涛。

万年青拥连枝橘，千叶红开并蒂桃。

仗以玉龙衔宝玦，佩将金兕错银刀。

乍晴风日欣妍美，阖殿齐穿御赐袍。

锦裆绣帽列金挝，玉节龙旂拱翠华。

甘露欺霜凝紫液，卿云如盖结丹霞。

莺声近隔宫中柳，骏骑遥穿仗外花。

圣主直教恩泽遍，香罗先到小臣家。

【雪】

欹欹整整复皑皑，可是春冰细剪裁。

到处江山皆玉立，谁家庭院不花开。

几回旋绕还飞去，半饷悠扬却下来。

独有梅边易消灭，也应和气近蓬莱。

【上马】

晴来未觉是春朝，已有东风着柳条。

雪自坚牢盈尺在，冰才轻薄一边消。

不愁雾暗看花眼，且倩人扶上马腰。

却忆探春湖上路，小红船子木兰桡。

【感春】

茂苑东风散鼓鼙，草堂近在柳营西。

春衣禁酒聊存着，诗句怀人每谩题。

花有底忙冲蝶过，鸟能多慧学莺啼。

闲身准拟看山色，又复朝参逐马蹄。

【晚春（三首）】

旌旗猎猎绕高城，曲水飘香出绣楹。

雨颉风颃枝外蝶，花遮柳映树头莺。

乍笼纱帻羞容老，试着罗衣觉体轻。

犹忆醉归湖上路，满身飞絮马纵横。

宫树参差带苑墙，暖尘兼雾扑衣裳。

新蒲细柳皆春色，紫燕黄莺欲断肠。

沽酒客来花未落，祓除人去水犹香。

老怀无复登临赏，坐对钟山到夕阳。

辛夷如雪照庭柯，老去愁惊日易过。

芳草渐于歌馆密，落花偏向舞筵多。

故人别后皆黄土，南浦春来又绿波。

便欲移家勾曲住，采芝种玉此山阿。

【寓江宁村居病起写怀（十首）】

落梅风急晚萧萧，病起愁惊雪尽消。

卮酒不添前日量，带围初减旧时腰。

高楼锦瑟花连屋，深巷珠帘柳映桥。

准拟青鞋踏春草，看他翡翠戏兰苕。

病体支离倦裹巾，偶因行乐见阳春。

梅缘无恨寻常瘦，柳故多愁日夜颦。

梦里笙歌随蒐褭，画中罗绮绣麒麟。

相期欲就吴姬饮，却恐江花笑客贫。

性懒逢春睡转昏，晓莺多在梦中闻。

故人锦字凭谁寄，学士银鱼每自焚。

布谷雨晴宜种药，葡蒲水暖欲生芹。

相思未信蓬山远，只隔江东一片云。

望尽吴山是楚峰，一缄芳信托归鸿。

丁香暗结盈盈露，豆蔻微含细细风。

春水染衣鹦鹉绿，江花落酒杜鹃红。

此身曾是登瀛客，未信扶桑弱水东。

不知残雪是春光，起见轻云覆野塘。

春草春江相妒绿，新莺新柳斗争黄。

囊无太史新颁历，衣有容台旧赐香。

但使清尊花底醉，任教白发镜中长。

东风拂柳软婆娑，野鸟啼春听未和。

世事不随人意好，雨声偏为客愁多。

回文篆小香如蚁，凹面杯深酒胜鹅。

一带春江皆碧草，却愁无地着渔蓑。

醉舞狂歌四十年，老来参得一乘禅。

东风未湿墙腰雪，细雨微添石眼泉。

无数白鸥闲似我，一江春水碧于天。

莫言笠泽非彭泽，定拟金川是辋川。

坐对青山觉眼明，山应怜我眼偏青。

一官不博三竿日，万事无过两鬓星。

花底蛛丝迷蛱蝶，草根虾族变蜻蜓。

文章无预封侯相，莫向人夸识一丁。

十里吴堤踏暖尘，老怀忽忆故乡春。

泥金孔雀裁歌扇，刻玉麒麟压舞茵。

翠袖锦筝邀上客，画船银烛照归人。

而今白发东风里，疑是前身与后身。

门外春泥一尺深，窗间云气十分阴。

寒毡溜雨衾如铁，湿灶凝烟火似金。

酒解驱愁时强饮，诗多感旧懒长吟。

贫家不愿千金粟，但得阳乌照晚林。

【新柳】

浓如烟草淡如金，濯濯姿容袅袅阴。

渐软已无憔悴色，未长先有别离心。

风来东面知春浅，月到梢头觉夜深。

惆怅吴宫千万树，乱鸦疏雨正沉沉。

【春草】

嫩绿柔香远更浓，春来无处不茸茸。

六朝旧恨斜阳里，南浦新愁细雨中。

近水欲迷歌扇绿，隔花偏衬舞裙红。

平川十里人归晚，无数牛羊一笛风。

【江畔寻花偶成（二首）】

细草平沙暖更融，谩随蝴蝶步东风。

衰髯照水疑添白，老眼看花觉厌红。

且自细听莺宛宛，莫教深惜燕匆匆。

江村到处皆春色，聊与行人吊客中。

偶随流水到花边，便觉心清似昔年。

春色自来皆梦里，人生何必尽樽前。

平原席上三千客，金谷园中百万钱。

俯仰繁华竟陈迹，野花啼鸟谩留连。

【用前韵书事】

春来不到凤凰坡，辜负江头《白苎歌。

轻薄衣裳宜换夹，软红泥土不沾靴。

莺缘梦短嗔啼早，雨为花疏厌听多。

只恐新晴便零落，南风吹老树阴萝。

【春日白门写怀用高季迪韵（五首）】

得归虽喜未忘悲，梦里愁惊在别离。

尚短柳如新折后，已残梅似半开时。

江雷殷夜虫蛇早，山雨崇朝蛱蝶迟。

制取乌纱笼白发，免教春色笑人衰。

柴门斜对曲江头，农具渔罾晚自收。

细雨短莎寒似腊，淡烟新柳暝如秋。

鸥能来往缘曾识，莺或丁宁解说愁。

回首故交零落尽，更将诗酒与谁游。

绿发无多白发长，谪居还复是他乡。

风纫晚佩猗兰弱，雨滴春蔬早韭香。

碧柳五株千本菊，黄牛十角一群羊。

得闲随地为农好，不独长安与洛阳。

远归偏惜窜余身，多难番为异姓亲。

前度刘郎非故物，当时燕子总西邻。

家贫母老难为客，酒薄愁深不醉人。

走向津头看春色，绿波芳草却伤神。

绿芜迷渚水漫沙，断岸无舟路转赊。

细柳已黄千万缕，小桃初白两三花。

烟中晚棹兼沤远，雨里春旗趁屋斜。

野趣莫嫌浑寂寞，近来沙觜有人家。

【春暮有感（二首）】

春色鲜明不称贫，越罗川锦照乌巾。

斜阳芳草迟迟晚，流水桃花去去春。

万里归心沤送客，片时闲梦鸟催人。

五湖风雨烟波阔，便着青蓑采白勣。

啼鸟匆匆变物华，雨池科蚪渐成蛙。

青鞋谩踏闲边草，白发羞簪醉里花。

此日骅骝思苜蓿，当时鹦鹉唤琵琶。

遥怜箫鼓追游地，荠麦青青已没鸦。

【渐老】

渐老无营万虑沈，莺声唤起向来心。

春风颠似唐张旭，天气和如鲁展禽。

结客每酬双白璧，缠头曾费万黄金。

短筇消得江村路，步步蔷薇绿树阴。

【答李仲弘写怀次韵】

休对清江叹逝波，且抛簪佩著渔蓑。

愁边卮酒欢娱少，老后文章感慨多。

燕子绿芜三月雨，杏花春水一群鹅。

聊将白发归来意，总和东风懊恨歌。

【寄张学录孟兼揭应奉孟同二文学】

何用聪明万卷书，自须卑陋一廛居。

草于闲处生偏密，花到春深看渐疏。

绿水满渠浇药后，青山无数卷帘初。

相过莫道柴门窄，细柳高槐可荫车。

【雨中独坐有怀荥阳道中用寄潜斋夜坐韵】

山色秋光澹绕斋，雨声虫响互悲哀。

清尊怜我攻愁去，白发欺人送老来。

江柳净无余叶在，渚莲迟有一花开。

马蹄却忆成皋路，野烧西风满面埃。

【早秋江墅晚步】

秋前秋后十日雨，村北村南千顷麻。

晚渚芙蓉轻落片，午前粳稻细含花。

仙翁蜡屐高巾帻，溪女银钗小髻髽。

老我不知官府事，水边吟到日西斜。

【梅杏桃李】

落莫香魂绕旧宫，讵知色相本来空。

笛声黄鹤高楼上，诗句孤山小店中。

晓树烟霜千万点，晚篱松竹两三丛。

相思只尺凭谁寄，目断天南字字鸿。

（右梅花。）

当时庭馆醉春风，客里相逢意转浓。

只恐胭脂吹渐白，最怜春水照能红。

一枝争买珠帘外，千树遥看小店中。

惆怅先生归去后，江南烟雨又蒙蒙。

（右杏花。）

深深翠竹映婵娟，湘女梳妆立晓烟。

流水落花成怅望，舞裙歌袖是因缘。

也无人折休相妒，才有莺啼更可怜。

却忆东阑碧千叶，暖风香雨为谁妍。

（右桃花。）

忆与卢仝共看来，花光月色两徘徊。

江村远处长相识，风雨寒时已早开。

霁雪玲珑愁易湿，春冰轻薄笑难裁。

江城二月城西路，谁惜柔香满翠苔。

（右李花。）

【寄诸葛同知彦飞】

白发慵梳步屟迟，老于田野最相宜。

每当酒熟花开日，正值身闲客到时。

雪屋夜灯因妇织，月波秋舫为僧移。

而今此乐同谁说，只有乡人马远知。

【哭高季迪旧知】

鹦鹉才高竟殒身，思君别我愈伤神。

每怜四海无知己，顿觉中年少故人。

祀托友生香稻糈，魂归丘陇杜鹃春。

文章穹壤成何用，哽咽东风泪满巾。

【豫章早春】

茸茸草色变枯荄，簌簌寒梅落径苔。

山顶雪惟朝北在，水边风已自东来。

不须银管催莺出，便好珠帘为燕开。

见说岭南春更早，桃花流水胜天台。

【浦口逢春忆禁苑旧游】

春冰消尽草生齐，细雨香融紫陌泥。

花里小楼双燕入，柳边深巷一莺啼。

坐临南浦弹流水，步逐东风唱大堤。

还忆当年看花伴，锦衣骢马玉门西。

【省垣对雨有怀方员外】

煮得新醅滟滟红，省垣谁与晚樽同。

人当暂别情偏恶，诗到无聊语更工。

江浦荷花双鹭雨，驿亭杨柳一蝉风。

论文若到虞杨地，应对清江忆范公。

【立秋日怀方员外】

几日西清昼掩屏，绿尘幽藓遍闲厅。

病中事少翻嫌健，醉里愁多只愿醒。

误响閤铃飞夜鹊，偶摊书卷落秋萤。

萍踪已办东南别，风雨长更各自听。

【七月三十日祖母初度时年八十九】

白发青瞳寿者身，每逢佳节话咸淳。

百年未尽四千日，来岁还周九十春。

迁客无家空望拜，孤臣有表竟谁陈。

今朝风雨茅茨底，应对儿孙说远人。

【谒小姑庙】

月帔星冠敞翠屏，白腮红颊两眉青。

鱼鳞小殿波纹滑，龙尾长旗雨气腥。

巫女沉牛歌宛转，彭郎回马拜娉婷。

兰舟愿祝东风便，一夜夷犹过洞庭。

【晚泊湓浦逢冷节】

小雨笼阴护晚霞，柳边停棹听啼鸦。

湖光已绿皆春草，风信犹寒是杏花。

到处青鞋随蛱蝶，谁家红袖泣琵琶。

匆匆客里逢佳节，那得行人鬓不华。

【舟中闻邻船吴歌有怀幼文来仪】

轻帆短楫溯烟波，叠渚回舟奈远何。

一路诗从愁里得，二分春向客中过。

江通汉水晴偏绿，山入湘云晚更多。

何处思君肠欲断，楚妃祠下听吴歌。

【途次感秋】

袅袅西风吹逝波，冥冥灏气逼星河。

宣王石鼓青苔涩，武帝金盘白露多。

八阵云开屯虎豹，三江潮落见鼋鼍。

沅湘一带皆秋草，欲采芙蓉奈晚何。

【祁阳道中见海棠】

桂阳江口望祁阳，叠叠烟云入渺茫。

高树绿阴千嶂湿，野棠疏雨一篱香。

纵无春在犹回首，况有鹃啼合断肠。

惆怅东湖堤上柳，暖风轻絮正悠扬。

【客中寒食有感】

减衣时节尚寒天，暂倚东风泊画船。

十里楼台仍细雨，五侯池馆又新烟。

且簪杨柳酬佳节，莫对桃花忆去年。

总是无情也肠断，鹧鸪声里又啼鹃。

【桂林即兴】

曾见重华巡狩来，漓江庙宇野棠开。

山无桧柏皆岩穴，地有芝苓尽药材。

花布短衣齐膝制，竹皮长帽覆眉裁。

也应风土交州近，丹荔红椒不用栽。

【舟次邵白有怀徐幼文】

文章小技耻雕虫，也逐群才赴洛中。

多病不宜秋色里，相思只在暮江东。

鸡豚篱落茅茨雨，凫鸭陂塘菡萏风。

欲买一樽浇寂寞，伤心不与故人同。

【清明怀故园】

缕缕轻烟细细风，秋千池馆万家同。

高低草色相参绿，深浅桃花各自红。

人意尽随流水去，风光都在笑声中。

多情白发并州客，坐对西南雪满峰。

【春日山西寄王允原知司（五首。并序）】

（并州春半，无花可赏，追忆旧游，情动于中，因赋长句五首，公退之暇，咏而味之，庶几春色之在目也。允原知司善咏诗者，就录以赠。）

十里烟光湿翠苕，二分春色到花朝。

无人快击华奴鼓，有伴同吹弄玉箫。

遍地锦围歌处席，满身珠压舞时腰。

莫嗔老子疏狂甚，曾醉扬州廿四桥。

药苗初茁水生荭，老麝收香鹿养茸。

二月春光才霁雪，一番花信又颠风。

参差鹦鹉全身白，浅淡棠梨半面红。

正是江南寒食近，满帘飞絮雨蒙蒙。

画船摇桨荡晴波，步障围风踏软莎。

箫鼓队冲黄鸟散，绮罗人比白鸥多。

不知酒与愁成敌，长恨花为病作魔。

回首六桥青草遍，水光山色近如何。

花时无处不黄鹂，偏到垂杨着意啼。

人立晚风携便面，马临春水惜障泥。

踏歌趁拍催腔急，旋舞回身应节齐。

遥想故山行乐地，紫苔侵遍十年题。

一茎白发已堪嗟，况是东风两鬓华。

醉里误将裙作纸，老来羞以帽簪花。

疏狂不识眉双结，敏捷曾经手八叉。

闲喜日长公馆静，自分新火试新茶。

【无题和唐李义山商隐】

尝读李义山《无题诗，爱其音调清婉，虽极其秾丽，然皆托于臣不忘君之意，而深惜乎才之不遇也。客窗风雨，读而悲之，为和五章。

一瓣芙蕖是彩舟，棹歌离思两夷犹。

风鬟雾鬓遥相忆，月户云窗许暂留。

波冷绿尘罗袜晓，恨添红叶翠颦秋。

双鸾镜里瑶台雪，任是无情也上头。

才向瑶台觅旧踪，曙鸦啼断景阳钟。

薄施朱粉妆偏媚，倒插花枝态更浓。

立近晚风迷蛱蝶，坐临秋水乱芙蓉。

多情莫恨蓬山远，只隔珠帘抵万重。

细骨轻躯不耐风，春来帘幕怕朝东。

人间玉宇三山隔，天上银河一水通。

眉晕浅颦横晓绿，脸销残缬腻春红。

冰弦莫奏清商曲，满地霜华泣翠蓬。

夜合花边待月来，宫中郤辘响春雷。

笙调恨谱参差度，锦织愁纹宛转回。

楼上绿珠知报主，座中红拂解怜才。

伤心两炬绯罗烛，吹作银荷叶下灰。

为雨为云事两难，蕙心兰质易摧残。

筝移锦柱秋先断，漏滴铜壶夜不干。

罗幕有香莺梦暖，绮窗无月雁声寒。

芙蓉一树金塘外，只有芳卿独自看。

【长沙杂咏（三首）】

花深众禽寂，格格啼山鹧。

桡响一灯来，人归碧湘夜。

筠屿烟长碧，兰坡水自香。

只宜行画里，忘却在潇湘。

湘人爱楼居，斜枕湘江起。

楼下倚阑人，簪花照春水。

【遇史克敬询故园】

（克敬自长洲来，因询吴中风景，大异往昔，赋此以寓乡里之思云）

三年身不到姑苏，见说城边柳半枯。

纵有萧萧几株在，也应啼杀树头乌。

【赠京妓宜时秀】

欲唱清歌却掩襟，晚风亭子落花深。

坐中年少休轻听，此曲先皇有赐金。

【忆挹翠亭听歌示徐幼文余唐卿】

清歌一曲动梁尘，只忆当时泪满巾。

何况春归花落尽，眼前漂泊两三人。

【梦故人高季迪（二首）】

（辛亥八月十八，夜梦与季迪论诗。已而各出诗稿，互相商确。季迪在吴时，每得一诗，必走以见示，得意处辄自诧不已。梦中抵掌故态如常时，因赋二绝，季迪且索其旧作云。）

诗社当年共颉颃，我才惭不似君长。

可应句好无人识，梦里相寻与较量。

惊人新句叹无前，故态疏狂似少年。

便写锦囊三百首，为君披咏步凉天。

【舟泊南湖有怀（二首）】

（二月十二日，舟泊彭蠡南湖嘴，风雨甚寒。忆吴中是日郡人皆试夹纱衣，单罗扇，往范家园看杏花。入春来此，为行乐之首。）

纱衣罗扇一时裁，两两三三作伴来。

正是吴中好风景，范家园里杏花开。

单罗小扇夹纱衣，冠子梳头插翠薇。

知是范家园里醉，无人不戴杏花归。

【到江西省看花次韵（四首）】

青丝茵褥是柔莎，白苎衣裳胜绮罗。

千树桃花红一色，春光谁道不须多。

小小旗亭曲曲阑，禁烟时节未莺残。

便须连夜烧银烛，莫待他年雾里看。

东湖东畔柳枝长，满苑飞花乱夕阳。

何处祓除儿女散，过来流水郁金香。

生色屏风一面开，轻罗团扇合欢裁。

深深院落青青柳，纵是无花也看来。

【鲤鱼山阻风天甚寒雨皆成霰】

江南天气太无凭，草色烟光暖欲蒸。

向晚鲤鱼风乍急，尽吹小雨作春冰。

【望武昌（二首）】

吹面风来杜若香，离离烟柳拂鸥长。

人家鹦鹉洲边住，一向开门对汉阳。

春风吹雨湿衣裾，绿水红妆画不如。

却是汉阳川上女，过江来买武昌鱼。

【岳阳阻风】

三湘风雨五湖春，万里相思一病身。

能向此中魂不断，更无愁处可愁人。

【祁阳道中（二首）】

疏烟小雨湿流光，愁得杨花不暇狂。

半晌春晴便飘荡，缀人帘幕上人床。

愁红怨白满江滨，一树盈盈恰破春。

正是情多开自晚，雨中知有断肠人。

【潭州杂怀】

桃花深红杏花白，红白花开弄春色。

东风一片落衣裾，肠断江南未归客。

【登宋宫故基】

上皇宫殿碧参差，嗟我来登见废基。

尽道河边金线柳，腰肢犹似李师师。

集外诗（十首）

【舟中闻春禽寄江阴包鹤洲】

山中无音乐，丝竹在禽鸟。

嘤嘤呼春晴，呖呖报春晓。

娇吟与柔哢，圆滑斗新巧。

知君在山中，乐此长不少。

疏篱密竹外，深涧绿树表。

青鞋踏花影，信步听未了。

归去闻筝声，应怪银甲小。

我来行一月，风雨春江渺。

今朝豁晴霁，孤琴破幽悄。

铿如女娲笙，忽作余音袅。

平生黄钟耳，直欲辨分杪。

万事付松风，翛然坐秋草。

【观宜春侯旋师】

瘴地收蛮后，烟江棹桨过。

旌旗皆绣虎，鼓角半吹螺。

圣化方无外，民心讵有讹。

马循归路熟，人比去时多。

喜气浮三峡，军声动九河。

遥知双阙下，齐进太平歌。

【咏冰】

（连日毒热，思冰不可得，因赋五言一首，素箑庶几咏冰解暑，不啻望梅止渴，仍邀来仪、季迪、幼文三公子同咏。）

凌室启深藏，殊恩赐上方。

壶清迷练色，瓯薄耀寒光。

当座人俱素，登筵体共凉。

莹含银□洁，甘荐蜜脾香。

浅碧迎歌扇，微红映舞裳。

明愁难作鉴，坚恐易成浆。

瑞拟金窗雪，勋高玉井霜。

屏惭云母热，帘咤水晶长。

醉客狂思踏，词臣渴愿尝。

陈王方避暑，突兀殿中央。

【灯夕观妓戏作艳语】

舞缓态偏浓，歌停拍未终。

钗留人胜雪，钏响擘罗风。

不画眉长绿，非酣脸自红。

意将回眼送，娇逐点头通。

此夕瑶台下，当时洛浦中。

莫言常见惯，肠断杜司空。

【上巳】

暖日风雩好，晴江祓禊过。

径穿花底窄，春向水边多。

秾艳羞桃李，轻躯称绮罗。

髻摇金婀娜，鞍覆锦盘陀。

曲浪留纹羽，峨峰进紫驼。

游人倾巷陌，啼鸟避笙歌。

坐障阴围柳，行茵软藉莎。

漱酣香泛渚，涤器腻浮波。

富贵唐天宝，风流晋永和。

暮归车马闹，珠翠落平坡。

【小孤山图（徐贲画，代莘野赋）】

江流西来如箭急，小姑横截江心立。

桃花水涨势相争，峡口瞿塘犹不及。

山神堂堂心胆粗，当时人间伟丈夫。

江头庙里青绫帐，翠靥金钗塑小姑。

【西园梨花春晚开一枝】

明日是清明，孤花雪斗轻。

不须开满树，春少更多情。

【春尽又开一枝】

深院闭青苔，黄昏独自来。

花应怜我意，特放一枝开。

【春梦（二首）】

春梦复春梦，春梦有谁醒。

昨日梨花白，今朝杏子青。

春梦复春梦，梦好不知春。

只有双蝴蝶，怜他梦里人。







甲集第八




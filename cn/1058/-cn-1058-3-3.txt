仙人篇


仙人覽六著，對博太山隅。

湘娥拊琴瑟，秦女吹笙竽。

玉樽盈桂酒，河伯獻神魚。

四海一何局，九州安所如。

韓終與王喬，要我於天衢。

萬里不足步，輕舉凌太虛。

飛騰逾景雲，高風吹我軀。

回駕觀紫微，與帝合靈符。

閶闔正嵯峨，雙闕萬丈余。

玉樹扶道生，白虎挾門樞。

驅風遊四海，東過王母廬。

俯觀五嶽間，民生如寄居。

潛光養羽翼，進趨且徐徐。

不見昔軒轅，升龍出鼎湖。

徘徊九天上，與爾長相須。






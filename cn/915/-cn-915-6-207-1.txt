◇表志赋（并序）

据忝职门下，在帷幄之末，与群士叙齐，登玉陛侍日月久矣。出为冀州刺史，犬马恋主，既有微情，且志之所存，不能无言，因而赋之，曰：

过承嘉惠，擢身泰晨，俯蹑丹墀，仰承三辰。当乐夏之《岂风》南，蒙朱阳之和仁，接鸣鸾之垂翼，因神虬之光鳞。浮眇末之纤质，济吾身于天津，邈卢敖之所涉，阶多士之遗尘。登九垓之虚轨，觌汗漫之威神。情飘飘而凌云，意仿佛于真人。扶摇薄于悬圃，增城郁以嵯峨。被羽衣之飞飞，握若蕙之芳滑蹈纠纷之绝轨，攀大椿之疏柯。意翘翘而慕远，思濯发于天波。悲落叶之思条，情恋恋于昊苍。怀圣德之弘施，情惨切而内伤。感有莘之媵臣，愿致主于陶唐。（《艺文类聚》二十六）


●卷一百三十五　乐考八

○石之属（雅部）

陈氏《乐书》曰："石之为物，坚实而不动。其卦则《乾》，其时则秋冬之交，其方则西北之维，其风不周，其声尚角，其音则辨，立冬之气也。先王作乐，击之以为磬之属焉。盖金石之乐，其声未尝不相应。庄子曰：'金石有声，不考不鸣。'《国语》曰：'金石以动之'。唐李真以车铎而得徵音之石，则其相应可知。三代之乐既坏於秦汉，汉至成帝尚未有金石之乐。及晋武破苻坚之後，而四厢金石始备焉。後世复以泗滨石其声下而不和，而以华原所出者易之，信乎审一以定和，难哉！"

磬　《周礼　冬官》："磬氏为磬，倨句一矩有半（必先度一矩为句，一矩为股，而求其弦。既而以一矩有半触其弦，则磬之倨句也。磬之制有大小，此假矩以定倨句，非用其度耳。倨音据。句，沈音钩，注同。矩，如字。先度，待洛反）。其博为一（博，谓股博也，广也），股为二，鼓为三。参分其股博，去一以为鼓博；参分其鼓博，以其一为之厚（郑司农云："股，磬之上大者；鼓，其下小者，所当击者也。"康成谓股，外面；鼓，内面也。假令磬股广四寸半者，股长九寸也；鼓广三寸，长尺三寸半者，厚一寸也）。已上则摩其旁（郑司农云："磬声大上则摩鑢其旁。"康成谓大上，声清也，薄而广则浊。巳上，时掌反。注同。大音泰。摩，他贺反。下同。鑢音虑），已下则摩其耑（大下，声浊也。短而厚则清。耑音端，刘又音穿，本或作端）。"

宋明道制新乐，特磬十二：黄锺、大吕，股长二尺，博一尺，鼓三尺，博六寸九分寸之六，弦三尺七寸五分；太簇以下，股长尺八寸，博九寸，鼓二尺七寸，博六寸，弦三尺三寸七分半。其声各中本律。黄锺厚二寸一分，大吕以下第加其厚，至应锺厚三寸五分。诏以其图送中书。议者以为"磬氏为磬，倨句一矩有半，博为一，股为二，鼓为三。参分其股博，去其一以为鼓博；参分其鼓博，以其一为之厚。"今磬无博厚，无长短，非也。元祐初，范镇上乐议，曰："臣所造编磬，皆以《周官　磬氏》为法，若黄锺股之博四寸五分，股九寸，鼓一尺三寸五分；鼓之博三寸，而其厚一寸，其弦一尺三寸五分。十二磬各以其律之长而三分损益之，如此其率也。今之十二磬，长短、厚薄皆不以律，而欲求其声，不亦远乎？锺有齐也，磬，石也，天成之物也。以其律为之长短、厚薄，而其声和，此出於自然，而圣人者能知之，取以为法，後世其可不考正乎？考正而非是，则不为法矣。特磬则四倍其法而为之。国朝祀天地、宗庙及大朝会，宫架内止设鎛钟，惟后庙乃用特磬，非也。今已升祔后庙，特磬遂为无用之乐。臣欲乞凡宫架内於鎛钟後各加特磬，贵乎金石之声小大相应。"

陈氏《乐书》曰："古之为磬，尚象以制器，岂贵夫石哉？尚声以尽意而已。钟圆中规，磬方中矩，则倨句一矩有半，触其弦也。其博为一，股博一律也；股为二，後长二律也；鼓为三，前长三律也。股非所击也短而博，鼓其所击也长而狭。郑司农云：'股，磬之上大者，鼓其下小者。'康成云：'股，外面；鼓，内面。'则击者为前而在内，不击者为後而在外，内者在下，外者在上。其大小、长短虽殊，而其厚均也。黄锺之磬，股、鼓皆厚二寸，则馀磬可推矣。史传论造磬者多矣，或谓黄帝使伶伦为之，或谓尧使母句氏为之，或谓叔为之。以《明堂位》考之，叔之离磬，则特县之磬。然则非特县之磬，未必非母句氏、伶伦所造也。《曲礼》言'立则磬折垂佩'。《考工记》'言磬折以三五'，则磬取屈折之义也。先儒谓磬之为言劲也，岂曰屈折然邪？"

又曰："小华之山，其阴多磬；鸟危之山，其阳多磬；高山，泾水出焉，其中多磬。则磬石所自，固虽不一，要之一適阴阳之和者。泗滨所贡浮磬而已，盖取其土少而水多，其声和且润也。然其制造之法，倨句一矩有半。外之为股，内之为鼓，其薄厚莫不有数存於其间。已上则摩其旁，而失之太清；已下则摩其端，而失之太浊。要之一適清浊之中者，薄以广且厚而已。有虞氏命夔典乐，击石拊石，至於百兽率舞，庶尹允谐者，由此其本也。盖八卦以乾为君，八音以磬为主。故磬之为器，其音石，其卦《乾》。乾位西北而夭屈之，以为无有曲折之形，焉所以立辨也？故方有西有北，时有秋有冬，物有金有玉，分有贵有贱，位有上有下，而亲疏长幼之理，皆辨於此矣。古人论磬，尝谓有贵贱焉，有亲疏焉，有长幼焉。三者行，然後王道得；王道得，然後万物成，天下乐之。故在庙朝闻之，君臣莫不和敬；在闺门闻之，父子莫不和亲；在族党闻之，长幼莫不和顺。夫以一器之成而功化之敏如此，则磬之所尚，岂在夫石哉？存乎声而已。然击石拊石，堂上之乐也；百兽率舞，堂下之治也。堂上之乐足以兼堂下之治，堂下之乐不足以兼堂上之治。故昔王阜为重泉令，击磬而鸾舞，则夔之击磬而兽舞，岂无是理哉？唐天宝中，废泗滨磬而以华原石代之，卒致禄山之祸。元、白赋诗以讥之，诚有意於去郑存雅矣。自时而後，有取华阳响石为七县焉，岂亦得泗滨浮磬之遗乎？徐景安谓浮磬击有五音，以七音言之，非也（秦刻峄山以颂德曰："刻此乐石，"盖峄山近泗水故也）。"

△玉磬　天球

陈氏《乐书》曰："春秋之时，齐侯以玉磬赂晋师止兵，臧文仲以玉磬如齐告籴；《礼记　郊特牲》言诸侯宫县而击玉磬，《明堂位》言四代乐器而拊搏玉磬，则玉之於石，类也，玉磬则出乎其类矣。《书》言'天球在东序'，《诗》言'受小球大球'，盖物之美者莫如玉，而球又玉之美出於自然者也。先王乐天以保天下，因天球以为磬，以其为堂上首乐之器，其声清彻，有隆而无杀，众声所求而依之者也。《商颂》曰：'依我磬声'，本诸此欤！《吕氏春秋》言'尧命夔鸣球以象上帝玉磬之音'，《传》言'金石有声，不考不鸣'，《礼》言'玉之清越，以长乐也。'由是观之，鸣球之乐，虽出於所考，要之其声清越以长，无量於羽属鳞属之鸣也。梓人为筍虡，取羽属清扬而远闻者以为磬虡。故击其所县，而由是虡鸣。取鳞属以为筍，且其匪色必似鸣矣。然则谓之鸣球，非若瀛州青石之磬不击而自鸣也。其鸣也因夔而已。汉武帝建招仙灵阁於甘泉西，上有浮金轻玉之磬，非古制也，其武帝之侈心乎！晋贺循奏登歌之虡，采玉以造磬；隋苏夔妙达音律，造玉磬献於齐；唐制：宗庙殿庭用玉磬。则玉磬堂上之乐，登歌用焉。《书》言搏拊琴瑟以咏，而以鸣球为先，义可见矣（《通礼义纂》曰："晋贺循修奏登歌之虡，采玉造小磬，宗庙殿用玉，郊丘用石，本去堂上乐以歌，故名歌钟、磬。唐制，设歌磬於坛上之西，歌钟於东，近南北向，至匏竹立於坛下。"）。《国语》曰：'籧篨蒙璆。'《汉》乐章曰：'轩朱璆磬'。盖璆与球同而字异，其实一也（《治闻记》曰："隋文帝开皇十四年，於翟泉获玉磬十四，垂之於庭，有二神人击之，其声绝妙。"《国史纂异》曰："润州得十二玉磬以献，张率虔叩其一曰，晋某岁所造。"《开天传信记》曰："太真妃最善击磬搏拊之音。明皇令采蓝田绿玉为磬，尚方造簨虡流苏之属，皆令钿珠翠珍怪之物杂饰之。又铸二金狮子以为趺。其他采绘缛丽，制作精妙，一时无比也。"由是观之，玉磬十二古之制也。益之为十四，後世倍七音之失也。至於饰以金珠珍怪，趺以金狮腾攫，其唐明皇之侈心乎！不为有道之主所取也）。"

△编磬　离磬毊

陈氏《乐书》曰："磬之为器，昔人谓之乐石，立秋之音，夷则之气也。盖其用：编之则杂而小，离之则特而大。叔之离磬则专，虡之特磬非十二器之编磬也。古之为钟，以十有二声为之齐量，其为磬非有齐量也，因玉石自然，以十有二律为之数度而已。《尔雅》：'大磬谓之｛殸介｝，徒鼓磬谓之毊。'《周官》：'磬师掌教击磬，击编钟。'言编钟於磬师，则知有编磬矣。《尔雅》言大以见小，磬师言钟以见磬。大则特县，小则编县。《仪礼》：'鼗倚於颂磬西紘。'则所谓紘者，其编磬之绳欤！《小胥》：'凡县钟磬，半为堵，全为肆。'郑康成释之，谓编县之十六枚同在一虡谓之堵，钟磬各一堵谓之肆。《礼图》取其倍八音之数而因之，是不知钟磬特八音之二者尔，谓之取其数可乎？《典同》：'凡为乐器，以十有二律为之数度，以十有二声为之齐量。'则编钟、编磬不过十二尔，谓之十六可乎？尝读《汉书》，成帝时，於犍为水滨得石磬十六，未必非成帝之前工师附益四清而为之，非古制也。康成之说，得非因此而遂误欤？古有大架二十四枚同一簨虡，通十二律正倍之声，亦庶乎古也（郭璞曰："毊音嚣，以玉饰之。"）。宋朝元丰中，施用李照编钟，阮逸编磬，仍下王朴乐二律，以写中和之声，可谓近古矣。然补注四声以足十六律，非先王之制也。"

△笙磬　颂磬（歌磬）

陈氏《乐书》："《大射之仪》：'乐之宿县於阼阶东，笙磬西面；西阶之西，颂磬东面。'盖应笙之磬谓之笙磬，应歌之磬谓之颂磬。笙磬位乎阼阶之东而面西，以笙出於东方，震音，象万物之生也。颂磬位乎西阶之西而面东，以颂出於歌声，而声出於面言之方也。《乡饮酒》之礼：'笙入堂下，磬南，北面立。'《乡射》之礼：'笙入，立於县中，西面。'盖笙磬在东而面西；颂磬在西而面东。笙入，立於县中之南而面北，故颂磬歌於西，是南乡北乡，以西方为上，所以贵人声也。笙磬吹於东，是以东方为下，所以贱匏竹也。《大射》：'鼗倚於颂磬西紘。'颂磬在西而有紘，是编磬在西而以颂磬名之，特磬在东而以笙磬名之。《周官》：'视了掌凡乐事：播鼗，击颂磬，掌太师之县。'则颂磬，编磬也；笙磬，特磬也。县则又兼编与特言之。然言笙磬，继之以钟鎛应笙之钟鎛也，笙师共笙钟之乐。是以言颂磬，继之以钟鎛，应歌之钟鎛也。《左传》'歌钟二肆'是己。《诗》言'笙磬同音'，《书》言'笙镛以间'，大钟谓之镛，则笙镛，特县之钟也。以笙镛为特县之钟，则笙磬为特县之磬明矣。盖笙，震音；磬，乾音。其音皆阳；镛，兑音，其音则阴。是笙、磬异器而同音，笙、镛异音而同和。然则特磬、特钟、编钟、编磬，皆各堵而同肆，鎛则随之而已。大夫判县，天子倍之而为宫，士去天子之三而为特，诸侯倍士之二为轩。名位不同，乐亦异数故也。唐之歌磬，编县十六，同一簨虡，合二八之声，郊祀设於坛上，宗庙设於堂上，皆次歌钟之西，节登歌之句，非不合周之颂磬也。然不知编县十六同一簨虡，郑康成之说，非先王之制也。"寋　徒鼓钟谓之修，徒击磬谓之寋。唐《礼书》："先蚕降神，宫县之乐不用鎛钟，以十二大磬代之，与房中之乐同设，非先王之制也。"

△石之属（胡部）

编磬（十六枚）　唐西凉部之乐，非特有编钟，亦有编磬，段安节《乐府杂录》论之详矣。以西凉方响推之，一架用十六枚，则其编钟、编磬，亦不过十六耳。

△石之属（俗部）

编磬（上每虡二十四枚，中每虡十六枚，下每虡十四枚）　编磬二十八之说，始於汉之郑康成，非古制也。大架所用二十四枚，应十二律倍声，唐李冲所传也。小架所用十四枚，通黄锺一均上倍之，大周正乐所出也。二八之制，其失自乎四清；二七之制，其失自乎二变。上不失之四清，下不失之二变，其为李冲所传者乎。《乐苑》曰："堂上磬十四枚：下七枚，具黄锺一均声；上七枚，倍也。"非徒不知去二变以协律，亦不知堂上特设黄锺一以上拊之制也。

石鼓　《传》称"八方之荒，有石鼓焉，蒙之以皮，其音如雷。"零陵有鸣石二，其状似鼓，亦谓之石鼓，磬之类也。晋时吴郡临平有石鼓出焉，考之无声。张华谓武帝曰："可取蜀中桐材刻作鱼形扣之。"卒如其言，声闻数里。郭缘生《述征记》曰："逢山祠有石人石鼓。"《临海记》曰："白鹤山有石鼓如金石之响，《後秦记》曰："天水冀地，石鼓鸣野，群雉皆雊。"《齐地记》曰："城东祠山，有石鼓，将有寇难则鸣，所以豫警备也。"《吴兴记》曰："长城有夏架山石鼓，盘石为足，声如金鼓，鸣则三吴有兵矣。"《郡国志》："吴王离宫在石鼓山，南有石鼓。"要之，皆感应异器，鼓鸣即兵起，非乐器之常也。

玉鼓　《春秋孔演图》："有人金卯兴於丰，击玉鼓，驾六龙。"然则鼓盖有以玉为之者矣。

石钟　《武昌记》："钟台山有一石钟，或时鸣响，远迩闻之，故名钟台。"裴子野《宋略》曰："永嘉元年，钟山洪水，有钟自山流出，时人因以名之。"

玉律　黄帝作律，以玉为管，长尺六，孔为十二音。晋武帝时，汲冢亦获玉律。故古法物有七品，而姑洗、中吕，玉律居二焉。《尚书中候》曰："用玉为律以候之。"东汉以玉律十二候气，於殿中以竹律六十候气，於灵台以十二律候气，先王之法也，以六十律候之，岂因京房之陋欤？王子年《拾遗》记，亦谓延吹玉律而天神俱降，其言迂诞。

玉琯　黄帝之时，西王母献昭华玉琯，然则下管盖有以玉为之者矣。

玉笙　汉奚景及说文曰："舜祠下得笙白玉管，"则古人盖有以玉为笙者。

紫玉箫　白玉箫　唐咸宁中，张毅冢中得紫玉箫，古有《紫玉箫曲》是也。明皇天宝中，安禄山自范阳入觐，献白玉箫管数百，陈於梨园，则玉箫之器，盖不始於古矣。

玉琴　吴均《续齐谐记》述王彦伯善鼓琴，尝至吴邮亭，维舟中渚，秉烛理琴，见一女子坐东床，取琴调之，似琴而非，声甚哀，雅类今之登歌，乃楚《明光曲》也，唯嵇叔夜能为此声。彦伯请受之，女更为弹。迟明，女取锦绣等物赠别，彦伯以玉琴答之而去，则古人固有以玉为琴者矣。

玉笛　《梁州记》："咸宁中，有盗窃发张骏冢，得白玉笛。唐天宝中，明皇命红桃歌贵妃《梁州曲》，亲御玉笛，为之倚曲。"则玉之为乐器，非特可为笙箫，亦可为笛矣。今士夫之家，往往有之（《开天传信记》载："唐明皇尝坐朝时，以手指上下按其腹。朝退，高力士进奏曰：'陛下向来数以手指按其腹，岂非圣体小不安邪？'明皇曰：'非也，吾昨夜梦游月宫，诸仙娱余以《上清之乐》，流亮清越，殆非人所闻也，酣醉久之，合奏诸乐以送吾归，其曲凄楚动人，杳杳故耳。吾以玉笛寻之，尽得之矣。坐朝之际，虑物遗亡，故怀玉笛，时手指上下寻之，非不安也。'力士再拜贺曰：'非常之事也，愿陛下为臣一奏之。'因为之奏，其音寥寥然不可名也。力士又再拜，且请其名，明皇笑曰：'此曲名《紫雲回》。'遂载於乐章，今太常刻石在焉。"）。

瑶虡（如衣架）　《楚辞》曰："箫钟兮瑶虡。"然则瑶玉以为钟虡，希代之器，非可为後世法也。

玉方响　《杜阳编》述唐文宗时，有宫娥沈阿翘，本吴元济之妓，尝自进元济所与一白玉方响，光明洁冷，可照数十步，以犀为槌，以雲檀香为架，芬馥袭人，弥月不散，制度精妙，希世之宝也。

神钲（其状如鼓）　《郡国志》："洞庭山有宫五门，东有石楼，楼下两石鼓，扣之其声清越，世所谓神钲也。"晋孝武乐章曰："神钲一震，九域同来。"

石角　《三国典略》曰："初，魏世山摧，得三石角，藏之武库。"至是齐主入库，赐从臣兵器，特以此角赐平秦王归彦，曰："余事常山不得反，事长广得反。反事时，将此角哧汉也。"

○上之属雅部

陈氏《乐书》曰："土则埏埴以成器，而冲气出焉。其卦则坤，其方则西南之维，其时则秋夏之交，其风则凉，其声尚宫，其音则浊，立秋之气也。先王作乐，用之以为埙之属焉。盖埙、篪之乐，未尝不相应。《诗》曰：'伯氏吹埙，仲氏吹篪。'又曰：'如埙如篪。'《乐记》：'以埙篪，为德音之音。'《周官》：笙师并掌而教之，则其声相应。信矣。"

△土鼓

陈氏《乐书》曰："《礼运》曰：'夫礼之初，始诸饮食，其燔黍捭豚，汙尊而抔饮，蒉桴而土鼓，犹若可以致其敬於鬼神。'《明堂位》曰：'土鼓蒉桴，伊耆氏之乐也。'盖乐以中声为本。土也者，於位为中央，於气为冲气。则以土为鼓，以土蒉为桴，所以达中声者也。伊耆氏之乐，所尚者土。鼓则中声作焉。所击者蒉桴，则中声发焉。礼之初，始诸燔黍捭豚以为食，汙尊抔饮以为饮。然则蒉桴土鼓有不为乐之初乎？《周官》籲章：凡逆暑於中春，迎寒於中秋，祈年於田祖，祭蜡以息老物。一於击土鼓而已，有报本反始之义焉，夫岂以声音节奏之末节为哉？此所以犹若可以致其敬於鬼神也。然土鼓之制，洼土而为之，故《礼运》之言土鼓，在乎未合土之前，与壶涿氏炮土之鼓异矣。杜子春谓以瓦为陶，以革为面，不稽《礼运》之过也。"

瓦鼓　《周官》："壶涿氏除水虫以炮之鼓。"郑康成以为瓦鼓也。

古缶（形如足盆，或曰形如覆盆，以四杖击之）　土音缶，立秋之音也，古者盎谓之缶。则缶之为器，中虚而善容，外圆而善应，中声之所自出者也。唐尧之时，有击壤而歌者，因使〈質阝〉以糜〈革各〉冥缶而鼓之，是以易之。盈缶见於比，用缶见於坎，鼓缶而歌见於离，《诗》之击缶，见於《宛邱》，是缶之为乐，自唐至周所不易也。昔秦、赵会於渑池，赵王为秦王击缶，亦因是已，孰谓始於西戎乎？先儒之说，一何疏邪！徐幹曰："听黄锺之音，知击缶之细"，则缶之乐，特其器之细者欤！

△大埙（古埙）小埙

陈氏《乐书》曰："《周官》之於埙，教於小师，播於瞽矇，吹於笙师。以埙为德音见於《礼》，如埙如篪见於《诗》。则埙之为器，立秋之音也；平底六孔，水之数也；中虚上锐如秤锤然。火之形也。埙以水火相合而後成器，亦以水火相和而後成声，故大者声合黄锺、大吕，小者声合太蔟、夹锺，要在中声之和而已。《风俗通》谓围五寸半，长一寸半，有四孔，其二通，凡六空也，盖取诸此。《尔雅》大埙谓之嘂，以其六孔交鸣而喧哗故也。谯周曰：'幽王之时，暴公善埙。'《世本》曰：'暴公作埙'盖埙之作，其来尚矣，谓之暴公善埙可也，谓之作埙，臣未之敢信矣。埙又作埙者，金方而土圆，水平而火锐，一从熏，火也；其彻为黑，则水而已；从圆，则土之形圆故也。或谓埙，青之气。阳气始起，万物暄动，据水土而萌，始於十一月，成於立春，象万物萌出於土。中是主土王四季所言，非主正位六月而言，亦一说也（埙，六孔：上一，前三，後二。王子年《拾遗记》曰："春皇庖牺氏灼土为埙，礼乐於是兴矣。"）。

雅埙　颂埙　古有雅埙如雁子，颂埙如鸡子，其声高浊，合乎雅颂故也。今太常旧器无颂埙。至皇祐中，圣制颂埙，调习声韵，并合锺律。前下一穴为太簇，上二穴：右为姑洗，启下一穴为仲吕；左双启为林锺。後二穴：一启为南吕，双启为应锺，合声为黄锺。颂埙、雅埙对而吹之，尤协律清和，可谓善矣。诚去二变而合六律，庶乎先王之乐也。

○土之属（胡部）

胡缶　古者西戎用缶以为乐，党项因亦击缶焉。然则缶本中国乐器，窃意夷人窃而用之也。李斯曰："击瓮扣缶，真秦之声。"岂以秦人尽有西戎之地而为此声故邪？

○土之属（俗部）

七孔埙　一三五为九，二四为六。九者阳数之穷，六者阴数之中。古埙六孔，用其方色，所以应六律出中声也。今太乐旧埙七孔，上下皆圆而髹之，以应七音而已，非先王雅乐之制也（明道时，礼官言太乐埙旧以漆饰，敕令黄其色，以本土音云）。

八缶，（如水盏，凡八，置之桌上）　唐永泰初，司马滔进《广平乐》，盖有八缶，具黄锺一均声。

八孔埙　景祐冯元《乐记》："今太乐埙，八孔：上一，前五，後二。髹饰其上。"《释名》曰："埙之为言，喧也，谓声浊，喧喧然，主埙言之。"又曰："埙，曛也，主埙言之。"故《说文》曰："埙为乐器，亦作埙。"其实一也。

水盏（九）　近世民间用九瓯盛水击之，谓之水盏。合五声四清之音，其制盖始於李琬，特世俗之乐，非雅调也。

拊瓶　扣瓮　击瓯（以十二磁瓯为一棹）　唐武宗大中初，天兴县丞郭道源取邢瓯越瓯十二酌水作调，以著击之，其音妙於方响。咸通中，吴蠙亦精於此。刘安曰："穷乡之社，扣瓮拊瓶，相和而歌以为乐。"岂亦击瓯类欤！《墨子》"农夫息於吟缶之乐"亦此类。

击壤　壤之为器，以木为之，形如覆节，长一寸馀，前广後锐，童子之乐也，与尧时击壤而歌者异矣。

鼓盆（覆缶）　古之缶制，形如覆盆。缶类也。庄周鼓盆而歌，以明哀乐不入於胸次，齐景公饮酒，去冠披裳而鼓盆，晏子责之。

土鞚　唐《历代乐仪论》："俗乐之器，土则附革而为鞚也。"吕不韦曰："尧使〈質阝〉以糜〈革各〉冥缶而鼓之。"然则土鞚岂亦糜〈革各〉冥缶之类欤？

腰鼓　腰鼓之制，大者瓦，小者木，皆广首纤腹。沈约《宋书》：萧思话好打细腰鼓，岂谓此欤！

瓦琵琶　晋阮咸善弹琵琶，後有发咸冢者，得琵琶，以瓦为之，时人多不识之。以琴合调，大抵异器而同音也。








【后汉尧祠碑〈熹平四年〉】

右汉《尧祠碑》，在济阴。碑云“帝尧者，盖昔世之圣王也”。又曰“圣汉龙兴，纂尧之绪，祠以上牺。至于王莽绝汉之业，而坛场夷替，屏慑无位”。大抵文字摩灭，字虽可见，而不复成文。其后有云“李树连理，生于尧祠。太守河南张宠到官始初，出钱二千，敬致礼祠”。其余不能读也。碑文有年月，盖熹平四年建也。治平元年五月晦日书。


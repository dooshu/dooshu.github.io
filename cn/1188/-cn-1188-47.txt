○周卜年

周卜年字定夫，山阴人。父孝子文郁，水漂母棺，七日不食，入水负母尸出，得疾死。卜年少孤，尝赴府试，不利，愤誓于神曰：“卜年不得科第扬吾亲者，死而雷击其尸。”越城降，卜年哭曰：“终吾年无以报亲矣，吾宁赴海与鱼鳖处乎！”

作五歌以自哀，碎所佩玉雷圈曰：“宁同玉碎，勿瓦全。”翌日，白衣冠哭诸市，从邻妪乞一针，纫其衣。而遗书弟曰：“吾死矣！嫂有遗孤，不可不守；无，则不可不死；不能死，不可不嫁。滔滔大海，不复寻吾尸也。”遂赴海死。尸浮白洋之龟山，衣纫如故，遗一履。鲁王赠礼部主事。卜年死后越数日，郑遵谦等兵起。


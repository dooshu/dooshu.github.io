10　鬻牒度僧尼道士


治平宋英宗年號。末年，始鬻度牒。攷之唐史，肅宗時，裴冕建言度僧道士，收貲濟軍興。此鬻牒之始也。

【閻按】出裴冕傳。食貨志則前此：「安禄山反，楊國忠遣侍御史崔衆至太原納錢度僧尼、道士，旬日，得百萬緡。明年，御史鄭叔清與宰相裴冕議，度道士、僧尼。」實不始於冕。至今祠部給僧尼牒，則天寶六載五月制也。






◎戏言冥报

程仲苏言：嘉庆年间，河南某县有一余姓与张姓素好，同学读书，俱系茂才。端午各解馆归家，张姓写一信寄余姓，戏言其妇不贞。余姓阅之大怒，疯病陡发。余有二子一女，忽持刀先杀其妻，又将子女一并杀死，余亦自缢。逾年，张姓在家，忽持刀自言余某至矣。遂用刀自剖其腹，逾时身死。夫朋友戏谑，原非所宜，况无端污蔑闺门。即使余姓不自杀其妻子，冥报亦所不免，况一言连毙数命乎。


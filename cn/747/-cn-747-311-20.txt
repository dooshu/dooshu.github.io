○为宰相贺九姓斩送突厥首表

臣等伏见王忠嗣奏，九姓拔悉密等斩突厥可汗首，送至朔方军者。伏以北虏孔炽。其来自久，凭险恃远，干纪乱常。虽圣德抚和，约为父子之国；而野心凶犷，不改豺狼之性。既盈稔贯，自速天诛。顷岁已来，频贻丧败，酋豪向化，虽已归降，默啜迷恩，尚为潜窜，苟合馀烬，偷安绝漠。陛下圣虑先觉，神谋独断，使其种类，自至携离，咸革面於塞垣，遂传首於军垒。以狄攻狄，宁劳六月之师？有征无虞，岂待三年之克？永罢边柝，遂清虏庭，斩蚩尤而莫俦，戮防风而何有。岂惟率土无外，用表于昌期？固亦先天不违，更彰於睿算。凡曰士庶，不胜庆悦，况在臣等，倍百恒情。无任跃之至，谨奉表陈贺以闻。


其一 邵景说（梅芬）

丧（一作离）乱之馀，亲朋凋谢，平生风谊道兼师友者五人焉。短歌击（一作急）节，髣髴若人，挥泪山河，流连系之矣。

邵生自简贵，风期秀弥矫。
寡欲弃尘物，幽栖抗云表。
遗世蜀严隐，亮才楚龚夭。
髣髴怀若人，赏心可同调。

附：《国朝松江诗钞》录邵梅芬《何悫人守维扬力战赴井死》云：「毅魄留天地，悲歌感大招。起兵因北阙，誓死在南朝。白日明金井，黄金葬宝刀。千年仍旦暮，青史重云霄。」又《访瑷公师于山中》云：「先生卜筑近烟霞，路入千峰一径斜。共识岁星归帝国，还留明月近山家。窗开古屋窥苍兕，户落飞泉走碧沙。自是登堂人最少，独留辙迹问侯芭。」


○李好义与薛泳词

宋理宗时，有右班李好义者，为某郡总管。戏作望江南云：“思往事，白尽少年头。曾帅三军平蜀难，沿边四郡一齐收。逆党反封侯。元宵夜，灯火闹啾啾。厅上一员闲总管，门前几个纸灯球。箫鼓胜皇州。”词见江湖纪闻。功罪不明，遂使英雄气短。宋之亡，不尽由乎引，亦未必不由乎此。此与李霜涯“湖光潋滟晴偏好”词同一谐谑，存之亦足徵当时时政。又词苑录薛沂叔［泳］客中守岁，青玉案云：“一盘消夜江南果。吃果看书只清坐。罪过梅花料理我。一年心事，一生牢落，尽向今宵过。此身本是山中个。才出山来计先左。手种青松应已大。缚茅深处，抱琴归去，又是明年那。”语虽俚俗，意致颇佳，垂老他乡，读之凄悒。


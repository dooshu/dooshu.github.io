○送从兄立赴昆山主簿序

士君子筮仕之门，有以代德庥荫，而奉清庙斋祠者。及夫试吏就禄，与秀才孝廉郎等。盖以旧服流庆，後昆宜之，其於奖人为善之义深矣。从兄承舄奕簪缨之後，荷葳蕤文谊之训，敏於学行，而薄於宦名，乃今调於天官，署昆山主簿。以姑胥之通邑，士衡之佳句，侨旧耕种，多依是间。上有良二千石，为东诸侯表率，其饬躬敬事，夙夜勤敏，椎轮积水，或在兹乎？从弟中书舍人德舆序其所繇，俾群从偕赋。


○罢张增叔孙胜诏

盖议谳之道，期於无刑。有明罚以校其犯者，有立训以导其迷者，有舍过以举其才者，有谕旨以愧其心者，在於听理，必参而用之。朝奉郎守京兆府奉先县令赐绯鱼袋张增，忝为奉法之吏，不具狱论，而自专威命，虽义形嫉恶，而情近深文。鄜坊都御使衙前将右骁卫大将军员外置同正员赐紫金鱼袋叔孙胜，不率戒训，自抵彝章，恣其奋猛，以至凌犯，岂非惠奸纵暴者欤？凡人之情，各於其党，皆不能屈心引义，同合至公。过用此生，刑用此作，询於卿士，咸引正议。朕以增之宰邑，颇有政能，惠於疲人，可谓良吏。胜亦久服戎事，备经战守，艰虞已来，累有勋绩。并宽以常宪，惜其所长，俾从罢黜，用伫来效。宜各解见任。其叔孙胜仍付抱玉军前驱使。


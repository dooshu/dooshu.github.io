31　帝后神御寓佛寺　莊獻不入景靈宫


演蕃露：「明道二年，奉安莊獻神御於慈孝寺彰德殿，則莊獻不入景靈。」按景靈宫建於祥符五年，以奉聖祖。其爲原廟，自元豐五年始。前此帝后館御寓佛、老之祠者多矣，非止莊獻也。

【元圻案】程大昌演繁露續集一：「明道二年，奉安莊獻明肅神御於慈孝寺彰德殿，莊懿太后於景靈宫廣孝殿，然則莊獻不入景靈耶。」〇長編七十九真宗大中祥符五年：「十二月，先是詔丁謂等于京城擇地建宫以奉聖祖，謂等奏：『司天少監王熙元言，按天文志，太微宫南有天廟星，乃帝王祖廟也，宜就大内之丙地。』乃得錫慶院吉地，即令謂等與内侍鄧守恩修建。戊辰，詔上新宫名曰景靈。」又三百三十神宗元豐五年：「十月乙丑，詔景靈宫奉真、廣孝、孝嚴、英德殿，慈孝寺崇真、彰德殿，普安禪院隆福殿御容。十月丁丑，告遷入内。奉先資福禪院慶基殿、太平興國寺開先殿、啓聖院永隆殿、崇先觀永崇殿、普安禪院重徽殿御容。十一月壬子，告遷入内。」又三百三十一元豐五年：「十一月癸未，上朝享景靈宫。先是，祖宗神御殿分建於諸寺觀，上以爲未足以稱嚴奉之義，乃酌原廟之制，即景靈宫建十一殿，每歲孟月朝享，以盡時王之禮。」〇玉海卷一百郊祀祠宫門：「元豐五年，詔有司度宫之東而建六殿爲原廟，奉祖宗像設。又爲别殿五於其北，以奉母后。宣祖曰天原，藝祖曰皇武，太宗曰大定，真宗曰熙文，仁宗曰美成，英宗曰治隆；昭憲后曰太始，孝明后曰儷極，懿德、明德、元德后曰輝德〔一〕，章穆、章獻、章懿后曰衍慶，慈聖后曰繼仁。」〇莊獻明肅，真宗后，姓劉氏。莊懿，仁宗生母，姓李氏，仁宗追尊爲皇太后。

〔一〕「曰」，原脱，據四庫本玉海卷一〇〇郊祀祠宫補。






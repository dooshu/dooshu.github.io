林宪　寓天台水南四首

小雨凄暮暮，入夜寒更作。

泠泠竹间风，振我衣袂薄。

野田鸣流泉，密树纷翠幄。

蹑屐徐我行，长怀付寥廓。

林宪

林宪　寓天台水南四首

怀古不知寒，洗心忘百忧。

怡然方寸地，得与贤圣游。

南涧兮泉甘，北山兮云幽。

彼纷兮何之，兹盘兮吾留。

林宪

林宪　寓天台水南四首

春雨暗前山，春云行远林。

月落鸡犬静，谁闻梁甫吟。

巍巍兮高山，泠泠兮好音。

谁闻梁甫吟，惟恐山不深。

林宪

林宪　寓天台水南四首

夔皋不著书，周召不决科。

端坐庙堂上，四海臻泰和。

此道固如是，后来文艺多。

嗒然空山中，独抱明良歌。

林小山


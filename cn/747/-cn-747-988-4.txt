○尊圣陀罗尼幢赞（并序）

最胜殊妙。甘露行门。佛秘密心，大总持印。入三昧之枢辖，会万法之要机。陀罗尼之微旨也。佛顶尊胜者，佛陀波利，自天竺以来传，誓睹文殊，入清凉而不返。因流梵唱，大布寰中。其有竖幢刹於四衢，饰芳辞於百宝。尘沾影触，罪（阙一字）销泮於朝阳，心诵目（阙一字）福海潜盈於夜注。清信士朱常庆等卅馀人，并英髦间代，礼乐超伦。家流敬诚，门光善瑞。从居浮幻，不染嚣尘。虽服儒冠，（阙三字）戒共输金（阙一字）合建洪因，立贞石以刊真文，树良（阙一字）而雕相好。追琢将就，爰命纪时。乃为赞曰：

佛顶章句，微妙难名。梯航万汇，福利群生。雕镌翠{火又}，耸立於庭。沾风度影，垢灭尘轻。琢玉字以光焕，镇宝彩以晶荧。期劫石而将朽，斯巨祉而无（阙一字）


卷九十三　韩信卢绾列传第三十三

韩王信者，

【集解】：徐广曰：“一云‘信都’。”【索隐】：楚汉春秋云韩王信都，恐谬也。诸书不言有韩信都。案：韩王信初为韩司徒，後讹云“申徒”，因误以为韩王名耳。

故韩襄王孽孙也，

【集解】：张晏曰：“孺子为孽。”【索隐】：张晏云“庶子为孽子”。何休注公羊以为“孽，贱子，犹之伐木有孽生也”。汉书晁错云“孽子悼惠王”是也。

长八尺五寸。及项梁之立楚後怀王也，燕、齐、赵、魏皆已前王，唯韩无有後，故立韩诸公子横阳君成

【正义】：故横城在宋州宋城县西南三十里。

为韩王，

【集解】：徐广曰：“二年六月也。都阳翟。”

欲以抚定韩故地。项梁败死定陶，成饹怀王。沛公引兵击阳城，

【正义】：河南县也。

使张良以韩司徒

【集解】：徐广曰：“他本多作‘申徒’，申与司声相近，字由此错乱耳。今有申徒，云是司徒之後，言司声转为申。”

降下韩故地，得信，以为韩将，将其兵从沛公入武关。

沛公立为汉王，韩信从入汉中，乃说汉王曰：“项王王诸将近地，而王独远居此，此左迁也。士卒皆山东人，跂而望归，

【索隐】：跂音企，起踵也。【正义】：跂音岐。

及其锋东乡，

【集解】：文颖曰：“锋锐欲东向。”【索隐】：按：姚氏云“军中将士气锋”。韦昭曰“其气锋锐欲东也”。

可以争天下。”汉王还定三秦，乃许信为韩王，先拜信为韩太尉，将兵略韩地。

项籍之封诸王皆就国，韩王成以不从无功，不遣就国，更以为列侯。

【集解】：徐广曰：“元年十一月，诛成。”骃案：汉书曰“封为穰侯”。【索隐】：地理志穰县属南阳。

及闻汉遣韩信略韩地，乃令故项籍游吴时吴令郑昌

【正义】：项籍在吴时，昌为吴县令。

为韩王以距汉。汉二年，韩信略定韩十馀城。汉王至河南，韩信急击韩王昌阳城。昌降，汉王乃立韩信为韩王，

【集解】：徐广曰：“二年十一月。”

常将韩兵从。三年，汉王出荥阳，韩王信、周苛等守荥阳。及楚败荥阳，信降楚，已而得亡，复归汉，汉复立以为韩王，竟从击破项籍，天下定。五年春，遂与剖符为韩王，王颍川。

明年春，

【集解】：徐广曰：“即五年之二月。”骃案：汉书曰“六年春”。

上以韩信材武，所王北近巩、洛，南迫宛、叶，东有淮阳，皆天下劲兵处，乃诏徙韩王信王太原以北，备御胡，都晋阳。信上书曰：“国被边，

【集解】：李奇曰：“被音‘被马’之‘被’也。”

匈奴数入，晋阳

【正义】：并州。

去塞远，请治马邑。”

【正义】：朔州。

上许之，信乃徙治马邑。秋，匈奴冒顿

【索隐】：上音墨，又音莫报反。

大围信，信数使使胡求和解。汉发兵救之，疑信数间使，有二心，使人责让信。信恐诛，因与匈奴约共攻汉，反，以马邑降胡，击太原。

七年冬，上自往击，破信军铜鞮，

【正义】：潞州县。

斩其将王喜。信亡走匈奴。其与白土人

【集解】：张晏曰：“白土，县名，属上郡。”

曼丘臣、王黄等立赵苗裔赵利为王，复收信败散兵，而与信及冒顿谋攻汉。匈奴仗左右贤王将万馀骑与王黄等屯广武以南，

【正义】：广武故城在代州雁门县界也。

至晋阳，与汉兵战，汉大破之，追至于离石，

【正义】：石州县。

破之。匈奴复聚兵楼烦

正义雁门郡楼烦县。

西北，汉令车骑击破匈奴。匈奴常败走，汉乘胜追北，闻冒顿居代谷，

【正义】：今妫州。

高皇帝居晋阳，使人视冒顿，还报曰“可击”。上遂至平城。

【正义】：朔州定襄县是也。

上出白登，

【集解】：服虔曰：“白登，台名，去平城七里。”如淳曰：“平城旁之高地，若丘陵也。”【索隐】：姚氏案：北疆记“桑乾河北有白登山，冒顿围汉高之所，今犹有垒壁。”

匈奴骑围上，上乃使人厚遗阏氏。

【正义】：阏，於连反，又音燕。氏音支。单于嫡妻号，若皇后。

阏氏乃说冒顿曰：“今得汉地，犹不能居；且两主不相戹。”居七日，胡骑稍引去。时天大雾，汉使人往来，胡不觉。护军中尉陈平言上曰：“胡者全兵，

集解汉书音义曰：“言唯弓矛，无杂仗也。”

请令彊弩傅两矢外乡，

【索隐】：传音附。

徐行出围。”入平城，汉救兵亦到，胡骑遂解去。汉亦罢兵归。韩信为匈奴将兵往来击边。

汉十年，信令王黄等说误陈豨。十一年春，故韩王信复与胡骑入居参合，

集解苏林曰：“代地也。”【正义】：故城在朔州定襄县北。

距汉。汉使柴将军击之，

【集解】：邓展曰：“柴奇也。”【索隐】：应劭云柴武，邓展云柴奇；晋灼云奇，武之子。应劭说为得，此时奇未为将。

遗信书曰：“陛下宽仁，诸侯虽有畔亡，而复归，辄复故位号，不诛也。大王所知。今王以败亡走胡，非有大罪，急自归！”韩王信报曰：“陛下擢仆起闾巷，南面称孤，此仆之幸也。荥阳之事，仆不能死，囚於项籍，此一罪也。及寇攻马邑，仆不能坚守，以城降之，此二罪也。今反为寇将兵，与将军争一旦之命，此三罪也。夫种、蠡无一罪，身死亡；

【集解】：文颖曰：“大夫种、范蠡也。”

今仆有三罪於陛下，而欲求活於世，此伍子胥所以偾於吴也。

【索隐】：苏林曰：“偾音奋。”张晏曰：“偾，僵仆也。”【正义】：信知归汉必死，故引子胥以为辞。

今仆亡匿山谷间，旦暮乞贷蛮夷，仆之思归，如痿人不忘起，

【索隐】：痿，耳谁反。旧音耳睡反，於义为疏。张揖云“痿不能起”，哀帝纪云“帝即位痿痺”是也。

盲者不忘视也，势不可耳。”遂战。柴将军屠参合，斩韩王信。

信之入匈奴，与太子俱；及至穨当城，

【集解】：汉书音义曰：“县名。”韦昭曰：“在匈奴地。”

生子，因名曰穨当。韩太子亦生子，命曰婴。至孝文十四年，穨当及婴率其众降汉。汉封穨当为弓高侯，

【集解】：地理志河间有弓高县也。【索隐】：地理志属河间，汉书功臣表属营陵。【正义】：沧州县。

婴为襄城侯。

【索隐】：案：服虔云“县名。功臣表属魏郡”。

吴楚军时，弓高侯功冠诸将。

【集解】：徐广曰：“谥曰壮。”

传子至孙，孙无子，失侯。婴孙以不敬失侯。

【集解】：徐广曰：“表云婴子泽之，元朔四年不敬国除。”

穨当孽孙韩嫣，

【集解】：汉书音义曰：“音‘鄢陵’之‘鄢’。”【索隐】：音偃，又一言反，又休延反，并通。

贵幸，名富显於当世。其弟说，再封，数称将军，卒为案道侯。子代，

【集解】：徐广曰：“名长君。”

岁馀坐法死。後岁馀，说孙曾

【集解】：徐广曰：“长君之子也。”【索隐】：徐广曰“长君之子”。案博物志，字季君也。

拜为龙嵒侯，续说後。

【索隐】：嵒，五格反。又作“雒”，音洛。龙嵒，县名。【正义】：史记表、卫青传及汉书表云韩说，元朔五年，从大将军有功，封龙嵒侯，以酎金坐免。元封元年，击东越有功，封桉道侯。征和二年，孙子曾复封为龙嵒侯。汉书功臣表云武後元年，说孙曾绍封龙嵒侯。汉表是也。

卢绾者，丰人也，与高祖同里。卢绾亲与高祖太上皇相爱，

【集解】：如淳曰：“亲谓父也。”

及生男，高祖、卢绾同日生，里中持羊酒贺两家。及高祖、卢绾壮，俱学书，又相爱也。里中嘉两家亲相爱，生子同日，壮又相爱，复贺两家羊酒。高祖为布衣时，有吏事辟匿，卢绾常随出入上下。及高祖初起沛，卢绾以客从，入汉中为将军，常侍中。从东击项籍，以太尉常从，出入卧内，衣被饮食赏赐，群臣莫敢望，虽萧曹等，特以事见礼，至其亲幸，莫及卢绾。绾封为长安侯。长安，故咸阳也。

【正义】：秦咸阳在渭北，长安在渭南，萧何起未央宫处也。

汉五年冬，以破项籍，乃使卢绾别将，与刘贾击临江王共尉，

【集解】：李奇曰：“共敖子。”

破之。七月还，从击燕王臧荼，臧荼降。高祖已定天下，诸侯非刘氏而王者七人。欲王卢绾，为群臣觖望。

【集解】：如淳曰：“觖音‘决别’之‘决’。望犹怨也。”瓚曰：“觖谓相觖而怨望也。”韦昭曰：“觖犹冀也。”【索隐】：服虔音决。觖望犹怨望也。又音企。韦昭音冀。

及虏臧荼，乃下诏诸将相列侯，择群臣有功者以为燕王。群臣知上欲王卢绾，皆言曰：“太尉长安侯卢绾常从平定天下，功最多，可王燕。”诏许之。汉五年八月，乃立虏绾为燕王。诸侯王得幸莫如燕王。

汉十一年秋，陈豨反代地，高祖如邯郸击豨兵，燕王绾亦击其东北。当是时，陈豨使王黄求救匈奴。燕王绾亦使其臣张胜於匈奴，言豨等军破。张胜至胡，故燕王臧茶子衍出亡在胡，见张胜曰：“公所以重於燕者，以习胡事也。燕所以久存者，以诸侯数反，兵连不决也。今公为燕欲急灭豨等，豨等已尽，次亦至燕，公等亦且为虏矣。公何不令燕且缓陈豨而与胡和？事宽，得长王燕；即有汉急，可以安国。”张胜以为然，乃私令匈奴助豨等击燕。燕王绾疑张胜与胡反，上书请族张胜。胜还，具道所以为者。燕王寤，乃诈论它人，脱胜家属，使得为匈奴间，而阴使范齐之陈豨所，欲令久亡，

【集解】：晋灼曰：“使陈豨久亡畔。”

连兵勿决。

汉十二年，东击黥布，豨常将兵居代，汉使樊哙击斩豨。其裨将降，言燕王绾使范齐通计谋於豨所。高祖使使召卢绾，绾称病。上又使辟阳侯审食其、御史大夫赵尧往迎燕王，因验问左右。绾愈恐，闭匿，谓其幸臣曰：“非刘氏而王，独我与长沙耳。往年春，汉族淮阴，夏，诛彭越，皆吕后计。今上病，属任吕后。吕后妇人，专欲以事诛异姓王者及大功臣。”乃遂称病不行。其左右皆亡匿。语颇泄，辟阳侯闻之，归具报上，上益怒。又得匈奴降者，降者言张胜亡在匈奴，为燕使。於是上曰：“卢绾果反矣！”使樊哙击燕。燕王绾悉将其宫人家属骑数千居长城下，侯伺，幸上病愈，自入谢。四月，高祖崩，卢绾遂将其众亡入匈奴，匈奴以为东胡卢王。绾为蛮夷所侵夺，常思复归。居岁馀，死胡中。

高后时，卢绾妻子亡降汉，会高后病，不能见，舍燕邸，为欲置酒见之。高祖竟崩，不得见。卢绾妻亦病死。

孝景中六年，卢绾孙他之，

【正义】：他，徒何反。

以东胡王降，

【集解】：如淳曰：“为东胡王来降也。汉纪东胡，乌丸也。”

封为亚谷侯。

【集解】：徐广曰：“亚，一作‘恶’。”【正义】：汉表在河内。

陈豨者，宛朐人也，

【索隐】：地理志属济阴。下又云“梁人”，是褚先生之说异也。【正义】：宛朐，曹州县也。太史公云“陈豨，梁人”。按：宛朐，六国时属梁。

不知始所以得从。及高祖七年冬，韩王信反，入匈奴，上至平城还，乃封豨为列侯，

【集解】：徐广曰：“功臣表曰陈豨以特将将卒五百人，前元年从起宛朐，至霸上，为侯，以游击将军别定代，已破臧荼，封豨为阳夏侯。”

以赵相国将监赵、代边兵，边兵皆属焉。

豨常告归过赵，赵相周昌见豨宾客随之者千馀乘，邯郸官舍皆满。豨所以待宾客布衣交，皆出客下。

【正义】：言屈己礼之，不用富贵自尊大。

豨还之代，周昌乃求入见。见上，具言豨宾客盛甚，擅兵於外数岁，恐有变。上乃令人覆案豨客居代者财物诸不法事，多连引豨。豨恐，阴令客通使王黄、曼丘臣所。

【正义】：二人韩王信将。

及高祖十年七月，太上皇崩，使人召豨，豨称病甚。九月，遂与王黄等反，自立为代王，劫略赵、代。

上闻，乃赦赵、代吏人为豨所诖误劫略者，皆赦之。上自往，至邯郸，喜曰：“豨不南据漳水，北守邯郸，知其无能为也。”赵相奏斩常山守、尉，曰：“常山二十五城，豨反，亡其二十城。”上问曰：“守、尉反乎？”对曰：“不反。”上曰：“是力不足也。”赦之，复以为常山守、尉。上问周昌曰：“赵亦有壮士可令将者乎？”对曰：“有四人。”四人谒，上谩骂曰：“竖子能为将乎？”四人惭伏。上封之各千户，以为将。左右谏曰：“从入蜀、汉，伐楚，功未遍行，今此何功而封？”上曰：“非若所知！陈豨反，邯郸以北皆豨有，吾以羽檄徵天下兵，

【集解】：魏武帝奏事曰：“今边有小警，辄露檄插羽，飞羽檄之意也。”骃案：推其言，则以鸟羽插檄书，谓之羽檄，取其急速若飞鸟也。

未有至者，今唯独邯郸中兵耳。吾胡爱四千户封四人，不以慰赵子弟！”皆曰：“善。”於是上曰：“陈豨将谁？”曰：“王黄、曼丘臣，皆故贾人。”上曰：“吾知之矣。”乃各以千金购黄、臣等。

十一年冬，汉兵击斩陈豨将侯敞、王黄於曲逆下，

【正义】：定州北平县东南十五里蒲阴故城是也。

破豨将张春於聊城，

【正义】：博州县。

斩首万馀。太尉勃入定太原、代地。十二月，上自击东垣，东垣不下，卒骂上；东垣降，卒骂者斩之，不骂者黥之。更命东垣为真定。王黄、曼丘臣其麾下受购赏之，皆生得，以故陈豨军遂败。

上还至洛阳。上曰：“代居常山北，赵乃从山南有之，远。”乃立子恆为代王，

【集解】：徐广曰：“十一年正月。”

都中都，

【正义】：中都故城在汾州平遥县西南十二里。

代、雁门皆属代。

高祖十二年冬，樊哙军卒追斩豨於灵丘。

【正义】：蔚州是。

太史公曰：韩信、卢绾非素积德累善之世，徼一时权变，以诈力成功，遭汉初定，故得列地，南面称孤。内见疑彊大，外倚蛮貊以为援，是以日疏自危，事穷智困，卒赴匈奴，岂不哀哉！陈豨，梁人，其少时数称慕魏公子；及将军守边，招致宾客而下士，名声过实。周昌疑之，疵瑕颇起，惧祸及身，邪人进说，遂陷无道。於戏悲夫！夫计之生孰成败於人也深矣！

【索隐述赞】韩襄遗孽，始从汉中。剖符南面，徙邑北通。穨当归国，龙雒有功。卢绾亲爱，群臣莫同。旧燕是王，东胡计穷。








倪彥思

吳時。嘉興倪彥思。居縣西埏里。有鬼魅在其家。與人語飲食如人。惟不見形。彥思奴婢。有竊罵大家者。云。今當以語彥思治之。無敢詈之者。彥思有小妻。魅從來去。彥思乃迎道士逐之。酒殽旣設。鬼乃取廁中草糞。布著其上。道士便盛擊鼓召請諸神。魅乃取虎伏於神座上。吹作角聲音。有頃。道士忽覺背上冷。驚起解衣。乃伏虎也。於是道士罷去。彥思夜於被中。竊與嫗語。共患此魅。魅卽屋梁上謂彥思曰。汝與婦道吾。吾今當截汝屋梁。卽隆隆有聲。彥思懼梁斷。取火照視。魅卽滅火。截梁聲愈急。彥思懼屋壞。大小悉遁出。更取火視梁。如故。魅大笑。問彥思復道吾不。郡中與農聞之曰。此神正當是狸物耳。此魅卽往謂典農曰。汝取官若千百斛穀。藏著某處。為吏汚穢。而敢論吾。今當白於官。將人取汝所盜穀。典農大怖而謝之。自後無敢道。三年後去。不知所在。


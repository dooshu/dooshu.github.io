○知道

世之所以为达者，贵爵富禄，威刑不胜其用，珠玉不胜其计。耳热声，口饫味，目厌色。斯所谓常情之大欲也。世所以为穷者，秩不足以庇身，禄不足以充用，侮不能威，辱不能刑，声色不足於耳目，滋味不甘於口舌。斯所谓常情之大不欲也。然而圣人汲汲於禄仕者，岂为是耶！曰：非也。圣人为人者也，恒人为已者也。圣人负其资，得其地，逢其时，有其禄，然後因其基，流其德泽。犹水之居高者，决而溉之，其浸必广。圣人之所以为荣者，导人於仁谊，然後使千万年戴其烈光，为巍巍之德功，以浃於生人者也。恒人之为已者，期於厚禄贵位，位以私尊，禄以私富，益尊而愈骄，益富而愈汰，以淫快一日之欲，才放肆於气未绝之间者也。圣人有其时，有其位，行其道以及於人；无其时，无其位，奉其道以自饰。故圣人进不为荣，退不为戚，而常得其道。恒人幸其时，窃其位，恣其所为，竭人以自足。无其时，失其位，任其愚以自困。故恒人进以为己荣，退以为已辱，而常失其道。孔子曰：“凤鸟不至，河不出图。吾已矣夫！”孔子叹行已之道足以致是，而时王不用己之道，道无所施，非叹其身食不方丈，衣不文绣也。恒人之所悲不达者，率曰：“吾妻不能罢襦，吾儿不能肉食耳。”岂常少及於外物哉！圣人以德泽流於人，虽九命崇锡，不以为厚，以其所赏果当外其身而公於天下，非已幸也。恒人无毫毛以裨於人，苟幸得禄仕，即逸豫以自怡，以窃取偷得为大黠，其所得幸也。孔、颜圣贤也。岂尝闻伐树瓢饮以为已辱哉！姬旦亦圣人也。岂尝闻受封摄理以为已幸哉！是知圣人之乐也内，而恒人之乐也外。内故常有馀，外故常不足。有馀故推於人，不足故取於人。有道之人，虽鹿裘带索而人不鄙之者，取其内而忘其外也。豪民侠士，紫衣金钩而人不贵之者，文饰於外也。若然者，宝贵文饰於外也，彼之所以仁谊者，质充於内也。西子不华，嫫母锦，是不能易其美恶。後之君子，穷於时者，当思负其内以自笃，无以其外而谄人，达於时者，当思勉其内以自饰，无以其外而骄人。苟如是，庶几乎知道矣。

许浑

浑字用晦，丹阳人。故相圉师之後。太和六年进士第。当涂太平二县令，以病免，起润州司马。大中三年为监察御史，历虞部员外郎，睦、郢二州刺史。


82　真文忠引四子自箴


真文忠公自箴曰：「學未若臨邛之邃，量未若南海之寬，制行劣於莆田之懿，居貧媿於義烏之安。」【原注】臨邛，魏鶴山了翁。南海，崔菊坡與之。莆田，陳宓。義烏，徐僑。

【集證】宋史：「魏了翁，字華父。史彌遠專國，築室於白鶴山下，以所聞於輔廣、李燔者，開門教授，士争負笈從之。嘉定十七年，遷祕書監，直學士院。卒謚文靖。」「崔與之，字正子〔一〕，廣州人。紹熙四年進士，開禧中授廣西提刑。俄授廣東經略安撫使〔二〕。拜右丞相，力辭，乃得致仕。卒謚清獻。」「陳宓，字師復，興化人，丞相俊卿之子。官至直秘閣。宓天性剛毅，信道尤篤，常爲朱墨銘，謂朱屬陽，墨屬陰，以驗理欲分寸之多寡。自言居官必如顔真卿，居家必如陶潛，而深愛諸葛亮身死家無餘財，庫無餘帛。庶乎能蹈其語者。」「徐僑，字崇甫〔三〕，義烏人。淳熙進士，入爲秘書正字。端平初，與諸賢俱被召，帝見衣履垢敝，愀然曰：『卿可謂清貧。』」

【元圻案】此真文忠跋陳復齋詩語。

〔一〕「正子」，原作「正宇」；「廣東」，原作「廣西」，皆據中華本宋史卷四〇六崔與之傳改。

〔二〕「正子」，原作「正宇」；「廣東」，原作「廣西」，皆據中華本宋史卷四〇六崔與之傳改。

〔三〕「崇甫」，原作「榮甫」，據中華本宋史卷四二二徐僑傳改。






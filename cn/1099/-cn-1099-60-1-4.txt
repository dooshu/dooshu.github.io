○捷音疏 【 兩廣盜賊】

以下文莊巡撫廣東時所上

題為捷音事、先次大藤峽等各處擒殺首從賊徒三千二百餘級、于天順五年十一月二十六日馳奏訖續該會官議得兩廣賊巢。大概以交界江路龍山大藤峽五屯等處為中路。柳慶為西路。曹村木頭峒高肇等處為東路。連賀為北路。其北路會合湖廣另行、即今我師總營見駐中路江上、緊抵大藤峽賊巢、居中節制各哨、調度諸軍、節次殺獲數多、嚴兵困守、且勦且撫、山老人等詣營乞免訴係平民被脅、情願領牌。向化者絡繹不絕。葢賊之腹心已傾巢穴已破西北兩路賊謀既伐、賊胆俱寒。連日分調南北二哨、痛勦龍山等處、俱已克平、軍威大震、地方稍寧、其高廉間有出沒、多係舊年越過流劫之賊、五屯等處係兩廣、切近災害、湖州山海賊徒、尤當乘早撲滅、俱合分兵搜勦、該征夷將軍總兵顏彪等、各于天順五年十一月日期不等、分投躬親、督率兩京漢達、并江西湖廣沿江等衞所兩廣官軍土兵民壯款夫報効官吏人等、直抵潯梧廉潮等府靈山程鄉平南貴縣五屯大同等里曹邨等處、逓年為惡有名賊巢攻勦、有各賊擕妻負子、奔入高崖峻嶺、深菁密林、結為巢寨、築立排柵、四圍挑坑穵塹、暗下蒺藜菰簽、專恃山險、明則滾木擂石、暗則裝塘設伏搖旗吶喊、架弩持摽、列陣對戰、其潮州民賊、偽稱名號、妄擬官爵、結聚數多、尤為猖獗、當督官軍人等、或用計誘致、或攻圍追殺衝冒瘴毒、伐木運土、搭橋填路、殺敗賊眾、燒燬巢寨賊徙投崖落澗、溺死漂流者、不計其數節次解送捷報前來、通查得擒斬過首從賊徒、廣東潮州府首賊羅劉寧張福通等、木頭峒等處首賊劉公照劉公陋劉公懇等、廣西五屯等處首賊周優王貌度等、龍山等處首賊陳公壇覃公仲王文齊覃公臘等、功次案候類奏、仍行撫安驚疑并脅從向化夷民、及催督各哨、作急追勦未獲餘賊、另行外、臣等復會同各官、參照兩廣盜賊。叛服不常。數年以來。愈加猖獗。固由地方官軍不能擒殺。亦由兵力單薄而然。且如龍山巳該一十餘年。不曾用兵。比先用兵。每年所得或幾十餘級。或數百餘級而已。今年旬日之間。斬殺二千餘級。大同五屯等里。俱係大山長谷。高崖陡澗。彼處被害父老。迎接王師。以為從小至老。不曾目見。以此變賊知惧。一聞神機銃響。輒疑天雷迅殛。明盔官軍即達官達軍也兩廣狀人畏之後　朝廷欲調取回文莊奏留三百人常鎮廣中一見明盔官軍。輒稱白帽天兵。聞風震懾。無處逃生。乞免來降、救死不暇、出師將及半年、所向靡不克捷、此皆仰賴　皇上神功　聖德所致、


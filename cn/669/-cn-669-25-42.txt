70　誤以文侯爲重耳


「天子使王子虎命晉侯爲伯，周作晉文侯命。」夾漈鄭氏曰：「于時去文侯十有五世，而誤以文侯爲重耳。」

【集證】葉大慶攷古質疑：「僖公二十八年，襄王命重耳，左傳以爲『用平禮』，言用平王享文侯仇之禮以享重耳也。史記乃併引『父義和，丕顯文、武』云云，是指義和爲重耳。今以書序考之，『平王錫晉文侯秬鬯圭瓚，作文侯之命』，非不明白，史記乃牴牾如此。蓋是時孔子百篇之序，遭巫蠱事，未立於學官，遷不及見，所以與書序之言不同。」

【元圻案】史記索隱云：「仇至重耳爲十一代而十三侯。」夾漈曰：「于時去文侯十有五世。」與索隱不合。而攷之世家，則自文侯至文公實十四君，而歷世止六。侯緡爲哀侯之弟，武公與孝侯，獻公與鄂侯，奚齊、君卓、惠公、文公與哀侯，懷公與小子侯，皆兄弟行也。






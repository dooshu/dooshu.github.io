○论起居注状

右，《起居注》比者不逐季撰录，至有去官三五年後，犹未送纳者。伏以每度延英奏事後，向外传说，三事犹两事虚谬，岂有《起居注记》，皆三二年後，采於传闻，耳目已隔，固非实事。向後《起居注记》，望每季初即送纳向前一季文字与史馆纳讫，具状申中书门下。史馆受讫，亦申报中书门下。其起居改转，便望以《注记》迟速为殿最。如有军国大政，传闻疑误者，仍许於政事堂都见宰相等，临事酌量。如事已施行，非关机密者，并一一向说。所冀书事信实，免有传疑。


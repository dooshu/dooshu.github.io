【致仕谢两府书〈熙宁四年六月〉】

某启。此者获解郡章，许归田亩，荷圣君之念旧，越常典以推恩。内自省循，惟知感涕。伏念某猥以一介之贱，幸会千龄之期。学业素荒，早接俊游之末；谋谟无取，晚陪国论之余，讫于报效之蔑闻，徒蹈危机之可畏。而年龄迟暮，疾病侵攻，乃以难强之筋骸，坐尸逾分之荣禄。自陈恳悃，颇历岁时。犹蒙上之哀怜，久乃赐其开可。奉身而去，怅负国之已多；受宠至优，但扪心而自愧。此盖伏遇某官权衡万物，佐佑三朝，思辅治于和平，务敦行于仁厚。不遗故旧，期俗革于偷风；过借宠光，俾民知于爱老。致兹涣渥，并及衰残。已自屏于明时，惟永藏于大赐。


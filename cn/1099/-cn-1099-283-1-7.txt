○議建城垣疏

以下因倭変撫治浙閩所上疏

據浙江等處分守寧紹台道左參議李寵等會呈案照、先為築砌城垣事、蒙廵按浙江林御史、牌行各道、即查沿海寧波府屬慈谿奉化象山三縣、台州府屬寧海黃巖太平三縣原無城垣即今應否築砌、作速議處停當、具由呈奪等因各道會呈及台州府申議處築城緣由、俱該臣批行布政司、參酌事宜、并合用錢糧陸續處辦外、今據前因、臣會同廵按浙江監察御史林、公蒞浙數議築城堡浙中士大夫或為不便不肯築後彼倭患乃悔之看得前項縣治切海患、城垣之設。本不容己往時海防嚴密。列衛所以保內民。修水戰以捍陸地以故邑城不設居民安堵邇來兵伍缺耗。戰備廢弛沿海衛所、每遇賊至。類皆閉城自守。縱賊長驅。致貽地方之禍。臣等仰仗天威、目今夷寇、雖多遠遁、但各邑經變之後。人情洶洶。俱無固志。况各賊得利而去明春風汛。難保不來。所據築城委為急務。除溫州府樂清縣寧波府象山縣、先該前廵按御史裴紳議請覆題、臣等不敢再凟外、其餘縣分、既經司道議處停當、臣巳遵照敕旨、酌量緩急、權行太平黃巖寧海三縣、培築土基、以圖保障、伏乞敕下工部、作速題請、行臣等動支錢糧、克期興工、則海寇庶絕窺伺、而地方獲保久安矣、


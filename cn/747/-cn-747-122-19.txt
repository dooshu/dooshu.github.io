○赐慕容彦超诏

朕与卿久叙兄弟，比无嫌隙，自前岁奔逃之後，寻时慰纳如初，察忧疑则推以赤心，邀信誓则指之白日。留男不归大职，欲已只顾旧藩，动必依从，断无疑阻，何故执心不定，率意而行？聚草寇於城中，修战具於衙内，发言不逊，举事无常，差遣元随，主持镇务，恣令残害，任便诛求，率配之名，三四十件，抢拾事力，赡养奸凶，一境生灵，不胜其苦。南则结连淮寇，北则勾唤刘崇。早者差都押牙郑麟口奏敷陈，乞移藩阃，朕推心嘉纳，回诏允俞。昨上表请赴阙廷，朕亦一从卿意。复成欺侮，翻有指名。兼更伪诈郓州书题，点染齐王勋德，且非奇计，何必如斯？近者东面诸侯，相继奏报，称卿差点管内人户，团并义营，欲议发军，攻取邻道。众情不服，阖境波逃。其百姓皆并力同心，杀却元随镇将，例各将家回避，散投外界潜藏。或则保聚山林，就便构置寨栅，惧卿挟仇屠害，不保朝昏，悬望官军，救护为主。朕为人父母，能不痛心？吊伐之行，盖不获已。今差侍卫步军都指挥使曹英等部领马步大军，问卿情状。卿若能改心知过，束身归朝，当许全生，待之如旧。朕或违信，是谓自欺。卿若拒张，便令攻取。今更飞此诏，始末指陈，冀卿静虑深思，庶几转祸为福。言尽於此，卿其图之。


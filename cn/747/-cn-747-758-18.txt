○大演虚其一赋（以“首先处虚用随数”为韵）

大演之数五十，其用四十有九。未谕一之本末，徒讶数之奇偶。於是稽所据，推所受。以不用为用端，以非数为数首。方知一不可见，上不在天；一不可寻，下不在田。是太极含三之本，居混元不二之筌。成出天入地之契，乘屈伸合散之权。作数之本，为唱之先。伏质於无体之体，反形於自然而然。则无者有之宗，有者无之据。一从虚而体立，数凭一而神助。舒而用，万象自虚无而来；摄而终，万象复虚无而去。安得不存我而立，因我而著。昧者以此一为无用之徒，先圣以此一为庶几之处。是以舍此则数不足，兼之则义有馀。终万物之末，始万物之初。在穷理以考实，勿存形而课虚。亦犹一人无为，兆人欣从。一气无体，群生所共。本立而道存，主适而臣从。若十二月之输转，不宰者岁之宗；三十辐之运行，无有者车之用。今则以未分而象太极，中分而象二仪。未分而百事隐，中分而百事随。然後四四而布，七七而具。可以明浅深，可以明好恶。总而举也，叶仲尼知命之筹；考其成焉，契伯玉识非之数。傥明得一之义，庶达传心之路。


○第六表

臣某言。同心同德，是为乱臣。五献封章，继陈恳悃。复升便殿，累贡切言。天高而曾不少闻，日近而未尝俯照。臣某诚忧诚迫顿首顿首。臣闻诗云：“受爵不让，至於已斯亡。”仲尼删诗，此言不去，则古之为君者，非憎其臣而欲以爵亡之也。盖劝忠劳，昭典册，无以加於爵位也。古之为臣者，非恶其爵而欲让之也，盖定是非，畏盈满，无以加於谦让也。得受爵之宜，无不存也。失让爵之宜，无不亡也。古人所谓亡者，彼亦不过其身。既而有益於君，亡亦可也。苟或亡身败国，无益於君，致乱阶於一时，流恶名於千载。今臣之不让，是长乱阶。且陛下观天下之事理乎，观宰臣之心忠乎？若天下已理，宰臣不忠，陛下迫以爵位，致其危亡，臣则瞑目而归，何害於国？若天下未理，宰臣则忠，陛下不听苦言，须加重爵，臣则碎首而退，何利於国？臣之不畏其亡，但当未理之时，不可更长乱阶也。所谓未理，则非圣德有所不能，盖天下承弊日深，诸侯不顺其理。故臣欲以今日之让，制天下承弊之风，而正其不顺也。不革承弊，不正不顺，而望万人再安，四方无事者，是抱薪救火，其可扑灭乎？言出臣口，事痛臣心。假使严旨复临，臣则终让而已。奚自拜疏，却类叩阍。臣某无任流涕哽切进退屏营之至。


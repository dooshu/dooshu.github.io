○为淮南杜相公谢诏许濠泗两州割属淮南表

臣某言：伏奉十一月二十九日诏书，其濠、泗两州令臣依前收管。臣谬承宠光，作镇淮海。位均九伯，权总十连。内省无堪，常恐不逮。岂谓恩私曲被，封略有加。惭无报政之勤，重受分忧之寄。伏以兵戎方息，闾里未安，谨当奉宣皇风，慰彼黔首。且责成於牧宰，期不失於澄清。伏惟圣明，俯赐昭鉴。臣无任感戴屏营之至。


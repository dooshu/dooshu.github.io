○新設寧武兵備道題名記 【 寧武兵備】

山西三關、先是蓋止雁門一兵備岢嵐兵備實恊理之、其於防秋、尋加守冀寧二道、嘉靖三十三年復以清軍屯田驛傳若守廵冀南河東諸道迭出而分區監督焉、三十七年改雁門為雁平、岢嵐為偏寧、其五道監督如故明年仍以偏寧為岢嵐兵備以偏老岢嵐河曲三守備西路參將老營遊擊地方兵馬屬之雁平兵備仍駐代州、以廣武北樓平刑三守備東路北樓太原參將地方兵馬屬之其八角利民神池寧武四守備中路參將地方兵馬、則以設今道云。從御史楊公美益之請也、惟是三關與大同相為表裏右衛水口等處。直虜南窺朔應諸州之道其於要害。視三關有輔車之義即虜一道出沒。我得以所直道兵馬掌距踵襲。而自相為應。何慮不及。三關延袤乃至八百餘里。而虜得以探疏數為堅瑕揣薄厚為虛實時分時合。雖漢兵如雷風安能八百里趣利也。惟是席國家廣大。守在大同云爾時則雁門一道。岢嵐一道恊理之足矣、然猶恃藩籬以撤閫閾不知中疆者外益固之為謀深也亡何以二道為不足、加之守巡冀寧二道為四道復以四道為不足、加之清軍屯田驛傳并冀南河東諸道為七道三關化八百里而七道以臨之即有五參將一遊擊十一守備亦惟雁門岢嵐二道相信而服習五道者非常所屬乃竟不相為用十羊九箠猶之愈數而愈疏、清軍屯田驛傳曠所司存、冀南河東棄所分署、是盡山西而事三關委土?意內而動一圉猶之愈實而愈虛不知疏數以形明。虛實以制槩也注雁門以雁平、注岢嵐以偏寧似矣。不知十一守備分地如石晝、相交尺寸、獨以八守備隸偏寧一道。偏頭西即套故也亡論石隰諸州防河之役。行兼坐累。有妨簡書。即虜一出套。便涉其境。而亭障積阻。烽火優游。巳難為率。又況仍以五道便宜掣肘、糜費無益豈所謂明形而槩制乎。時巳權生。變巳常存。寧武之介於雁門岢嵐之間。亦猶雁門岢嵐之左右於寧武。彊塲之政。雖力有餘。不備非其域。雖勢有餘。不守非其約。非其域不闌出徼功非其約不聲援為德辟耳目之於視聽。不相假借。然後可以著官知之良而稱同心亦使朝廷得以責所不備以其所備、按所不守。以其所守。捷無倖賞、挫無佚罰、三關猶一體也。省冀寧若清軍者七道而為三以重司存。養內治。境內不疲於奔命。三分其八百里而勞逸均。各可以朝檄而暮集。而齊一其指使。凡五决策以設寧武道而議始成。如此豈偏見一時之利害。不參邊大計始終者。右衛水口為虜必窺之道。即中路參將直之。與大同兩掖犄角相逐。衘尾相隨厚集其氣是顧是隈者。非寧武乎。與偏頭雁門翼擊而夾攻為常山蛇勢者。非寧武乎。明形槩制以回視聽。新旗鼓。出繕入計。為邊長老貽數百年之利身自作始者。非寧武乎。形不自勝。制不自舉。沈公所謂大人哉。首至者未幾論罷、繼至者尋以遷行、沈公明形槩制三年於此矣、乃少司馬萬公某獨以少方伯奏留之、豈不曰分地不量形、與無地同量形不善制、與無形同、善制不得人、與無制同、得人不久任、與無人同、是二公者、先後奏　請、蓋相足焉可謂同心謀國重、惟沈公之賢、適與設會也因具列之、使後之君子、得以觀寧武道所繇立者、葢以其人如此云、

吳明卿集（書）

吳國倫


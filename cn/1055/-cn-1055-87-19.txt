【上执政谢馆职启〈康定二年十二月〉】

修启。今月日，蒙恩以本官充前件职者。受命之始，荣惧交并。

伏以国家悉聚天下之书，上自文籍之初，六经、传记、百家之说，翰林、子墨之文章，下至医卜、禁祝、神仙、黄老、浮图、异域之言，靡所不有，号为书林。又择聪明俊之臣以游其间，因其校雠，得以考阅，使知天地事物，古今治乱，九州四海幽荒隐怪之说，无所不通，名曰学士。一日天子阙左右之人，思宏博之彦，出赞明命，入承顾问，遂登宰辅，以厘百工，一有取焉，多从此出。所以平居优游，崇奖其业，馆以禁署，食于太官。《诗》菁莪之育人材，《易》鼎饪之养贤者，凡在兹选，得非茂欤？

然而廪重职闲，则未免尸禄；官无吏责，则可容幸人。若修者，以寒陋之资，被文艺之举，自初营职，已与书筵。于时上有鸿儒侍从之才，下多群贤论撰之众。而修方被罪谴，窜之荆蛮，流离五年，赦宥三徙，山川跋履，风波雾毒，凡万四千里，而后至于京师。其奔走之役，忧思之劳，形意俱衰，岂暇旧学？比其来复，书已垂成，遂因众功，岂有微效？奏御之日，凫雁而前，例蒙褒嘉，正以职秩。虽因时而幸会，实有于面颜。

此盖伏遇某官，柱石之功，佐佑明主；钧衡之任，进退百官。方畴众劳，不忍独弃，遂令忝冒，出自生成。在于颛愚，何以论报！虽未能著见德业，以称君子教育之仁；犹可以作为歌诗，称颂圣朝功化之美。过此以往，未知所裁。


○敕安南首领爨仁哲等书

敕安南首领岿州刺史爨仁哲、潘州刺史潘明威、獠子首领阿迪和蛮大鬼主孟误、姚州首领左威卫将军爨彦徵、将军昆州刺史爨嗣绍、黎州刺史爨曾、戎州首领右监门卫大将军南州刺史爨归王、南宁州司马威州刺史都大鬼主爨崇道、麻县令孟耽卿等：虽在僻远，各有部落，俱属国家，并识王化。比者时有背叛，似是生梗，及其审察，亦有事由：或都府不平，处置有失；或朋雠相嫌，经营损害：既无控告，自不安宁，兵戈相防，亦不足深怪也。然则既渐风化，亦当颇革蛮俗，有须陈请，何不奏闻？蕃中事宜，可具言也。今故令掖庭令安道训往彼宣问，并令口具，有不稳便，可一一奏闻。秋中已凉，卿及百姓并平安好，遣书指不多及。


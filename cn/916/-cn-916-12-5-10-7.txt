【奉和悲秋应令诗】

秋天拟文学。秋水擅庄蒙。草湿蒹葭露。波卷洞庭风。便坐翻桑叶。（文苑云。一作荚。）长坂歇兰□。檐喧犹有燕。陂（文苑作波。注云。疑作陂。）静未来鸿。蝉噪（文苑云。一作唱。）闻疑断。池清映似空。刘安悲落木。曹植叹征蓬。重明岂凝滞。无累在渊冲。随时四序合。应物五情同。发言形恻隐。睿作挺神功。下材均朽木。何以慕凋虫。（文苑英华注曰：此篇前五韵见《初学记》。作萧悫秋日诗。文苑一百五十八卷复云庾信作。而一百七十九卷乃十韵。共题王胄作。观其辞意。只是一篇。当以十韵为正。○文苑百七十九作奉和愁秋应令。文苑英华辨证七。《诗纪》百二十五。）


羣公赠行集序

予至道三年十一月受诏修先朝国书越明年八月书成奏御既而以太夫人有桑梓之恋求典近郡因奉甘旨九月诏领缙云郡事拜命之翌日复留不遣再疏恳激得请而行公卿巨儒台阁髦士寮宷之际朋从之间相率赠言以宠行迈者凡三十八人藻绣纷错珠璧炫耀观咸洛之市天下之货毕陈入宋鲁之邦先王之礼尽在亦以见一时文物之盛岂独为鄙夫道路之光昔者楚丘列诸侯之末有蘧瑗史狗史鰌公子荆公叔发公子朝分执国政故吴札叹曰卫多君子西京承三代之季有朱买臣吾丘夀王司马相如主父偃徐乐严安枚臯胶苍终军严?奇并在左右故史班称曰汉之得人巍巍圣朝英俊咸集爵里鳞布颂声奋发览之者足以知多士在位周室以宁七子赋诗郑志斯见何止金声流於下国华衮被於薄躯而已哉既铨次成编辄敷述其事盖取夫卜商作颂以冠二雅之首用无媿焉


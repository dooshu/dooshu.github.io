○奏猫鼠议

右。今月日，中使吴承倩宣进止，以笼盛猫鼠示百寮。臣闻天生万物，刚柔有性，圣人因之，垂训作则。《礼记·郊特牲》篇曰：“迎猫，为其食田鼠也。”然则猫之食鼠，载在祀典，以其除害利人，虽微必录。今此猫对鼠不食，仁则仁矣，无乃失於性乎？鼠之为物，昼伏夜动，诗人赋之曰：“相鼠有体，人而无礼。”又曰：“硕鼠硕鼠，无食我黍。”其序曰：“贪而畏人，若大鼠也。”臣旋观之。虽云动物，异於麋鹿麇兔，彼皆以时杀获，为国家用。此鼠有害，亦何爱而曲全之？猫受人畜养，弃职不修，亦何异於法吏不勤触邪、疆吏不勤捍敌？又按礼部式具列三瑞，无猫不食鼠之目，以此称庆，臣所未详。伏以国家化洽理平，天符荐至，纷纶杂沓，史不绝书。今兹猫鼠，不可滥厕。若以刘向《五行传》论之，恐须申命宪司，察视贪吏，诫诸边候，无失徼巡，则猫能致功，鼠不为害。臣忝枢近，职司聪明，不揆狂愚，辄献公议。谨议。


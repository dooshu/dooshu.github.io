○彗星见修省诏

朕嗣守丕构，对越上元，虔恭寅畏，於今一纪。何尝不宵衣念道，昃食思愆，师周文之小心，幕《易》乾之夕惕，惧德不类，贻列圣羞。欲致和平，时无灾咎，然诚未感物，谪见於天。仰愧三灵，俯惭众汇，思获攸济，浩无津涯。昔宋景发言，星因退舍；鲁僖纳谏，饥不害人。取鉴往贤，深惟自励，载轸在予之责，宜布恤辜之恩，式表殷忧，冀答昭戒。

应在京城百司及天下州府见禁囚徒，各委长吏，亲自鞫问。罪合死者降从流，流已下并释放。惟故杀人及官典犯赃，并主掌钱谷之吏计较盗窃者，不在免限。扬州、楚州、浙西管内诸郡，如闻去年稍旱，人罹其灾，岂可重困黎元，更加诛敛。爰布蠲除之令，用申拯物之情。宜委本道观察使於两税户内，不支济者，量议矜减。今年夏税钱物，每贯作分数蠲放，分析速奏。仍於供上及留州使额内，相均落下，务令苏息。膏泽不愆，播种伊始，土木兴役，恐妨农功。禁中及百司所有修造，并宜权停。韶阳御辰，生气方盛，思全物类，以顺天时。内外五坊，凡有笼养鹰鹞及鸡鸭狐兔等，悉宜放之。起今月一日至五月三十日，禁京师畿内采捕禽兽，罗网水虫，以遂生成，永为定制，委台府及本军本司切加禁止。唐州昼劫县官，桂管聚集妖人，或始於计穷，或迷於诱导，啸聚未散，伏藏山林者，各委本处长吏遣人宣谕恩旨，便令放归乡贯田里，俾安家业，勿更根寻所犯。如不从制命，不在此限。朕今素服避殿，命太常彻乐，大官减膳，一日常费，分为一旬。

近者内外臣僚，继献表章，徵引故实，请册尊号。夫道大为皇，德大为帝，朕膺此称，祗愧已多。矧踵星变之灾，敢议名扬之美，非惩既往，且儆将来。宰臣百僚及诸道节度观察等使，更不用奏请，如表已在道路及到者，并宜却还。常参官及诸州府长吏如有规谏者，各上封事，极言得失。陈救灾之本，明致理之方，咸竭乃心，以俾厥辟。

於戏！朕明诚未感，化理未孚，谴告在天，丁宁斯甚。所宜尽意，与我同忧，勉进嘉言，共凝庶绩。弼违纳诲，副兹虚怀，宣示内外，各令知悉。


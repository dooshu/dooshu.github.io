○吊屈原辞三章（并序）

吁！三闾大夫之事，司马相如、班孟坚各有言，蜕不载故也。噫！大夫之贤，怀王之事，蜕得之，涕泗下衣，濡毫沥辞（集作血）。噫！大夫之为臣，千万年其谁肖？宋玉、淮南王、刘向、东方朔、王褒继有悼语事，蜕一小儒也。思贤人之作，悲哿人之佞，著吊屈原（集无原字）辞三章，吊公之志也。雨湘波，浮楫摇歌。既（集无既字）而悲，伸纸波辞，祈公兮采之。


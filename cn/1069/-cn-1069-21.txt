卷二十一

永乐元年六月丁未朔户部致仕尚书王钝言军士年六十之上老疾者既不能征操又不能耕种宜遣还乡令壮者代之不徒以实队伍亦不虚费粮饷从之仍命还乡者人□钞五锭其自愿随营不支月粮者听

○戊申以沐昕为驸马都尉尚常宁公主昕黔宁昭靖王英之子也

○升刑科都给事中周璟为山西右布政使

○己酉赈给永平府复业民粟二千二百石有奇

○庚戌户部致仕尚书王钝言三事一钟田囚人若照籍贯分定地方则有多寡不同难于编甲今宜不分籍贯于保定真定顺天等府所属州县挨程安置先近后远庶几聚乐易成屯种有效一军人冬衣布花已有常近因关给不时其间多罹寒苦今后当  时儹运依期给散一通州迤东驿分马少皆以江南之民应役别无更替饲餋马匹又不如法以致马多亏折设有警急难免稽违宜令北京行后军都督府及辽东都司于附近卫所每跕拨马十匹益之皆从之

○辛亥  上以久雨谓户部左侍郎古朴等曰苏松嘉湖四郡水必泛溢宜遣人驰往视之遂命侍郎李文郁往佐尚书夏原吉相度被水田地堪种者趣民种之后时者除今年租税

○壬子代王桂有罪削其三护卫止给校尉三十人随从仍赐敕谕之曰尔所为傲狼悖慢上违  祖训下虐军民无君无兄大逆不道朕以同气之故不欲遽绝特遣人召尔冀面训诲庶其改过以全亲亲之义尔拒命不至及再召始就道然今天气已热道路辽远于朕心有不忍焉敕至即日归国其本府三护卫官军悉革去惟留校尉三十人随从其文职官俱存辅导尔宜省愆改行毋贻后悔

○癸丑遣监察御史袁纲给事中朱亮等分诣直隶府州及浙江等布政司抚按军民白曩建文之政苦害军民朕初即位即欲与之休息而所司不体朕心尚肆扰害尔等为朝廷耳目侍从之臣熟知法度故命以抚安之寄其往革除旧弊以安良善凡事与内官锦衣卫官协议遇害民及奸贪不法者就执问如律重事奏闻区处务在军民获安公私不扰遇城池颇坏量拨军民修理草寇生发即调兵剿捕盖军民人口财产皆凭城池保护若不随时修理后益倾圯用功愈难草寇生发伤害良善若不随时剿捕成猖獗之势为患将深此二事不得不用人力及儧运粮草供给军储亦须随时调遣其余一应事务非奉朝廷明文一夫不许擅差一毫不许擅科有故违者具实奏闻以法治之

○授山西按察司署佥事事监生赵琮为山东按察司佥事

○甲寅日下午五色云见

○丙辰夜金星犯毕宿右股北第三星

○丁巳以上  太祖高皇帝  孝慈高皇后尊谥先期斋戒遣淇国公丘福祭告天地成国公朱能告  宗庙礼部尚书李至刚告  社稷鸿胪寺设册宝舆及香案于奉天殿是日早内侍先以册宝置于案太常寺先设册宝案于  太庙门外丹升上  皇考  皇妣神御前各设册宝案鸿胪寺设册宝舆于奉天门外御道上锦衣卫设卤簿教坊司设中和韶乐及大乐如常仪文武百官具祭服告诣  太庙门外立俟执事中并先册宝官先从之  太庙右门入以序立于殿右  上具衮冕御华盖殿捧册宝官四员各具祭服于奉天殿东西序立鸿胪寺奏请行礼导驾官导  上出奉天殿册宝案前捧册宝官各捧册宝前行导驾官导  上行至奉天殿丹陛上捧册宝官各以册宝置彩舆内卤簿大乐前导  上乘舆随彩舆后行至午门外降舆升辂至  太庙门文武百官皆跪俟彩舆过兴  上降辂随彩舆至  太庙中门外置彩舆于中道捧册宝官各于彩舆内取册宝前行  上随行至丹陛上捧册宝置于案典仪唱乐舞生就位执事官各司其事内赞奏就位导引官导  上就拜位典仪奏迎神奏乐乐止内赞奏  上四拜百官同典仪奏进册宝捧册宝官以次棒册宝前行导引官导  上行由左门入至庙中捧册宝官序立于执事官及宣册宝官之前导引官导  上诣  皇考神御前奏跪奏搢圭奏进册捧册官以册跪进于  上左  上受册以册授执事官置于案左奏出圭赞宣册宣册官跪宣于  上左册文曰维永乐元年岁次癸未六月丁未朔越十一日丁巳孝子嗣皇帝臣  谨拜手稽首言臣闻俊德赞尧重华羙舜禹汤文武列圣相承功德兼隆咸膺显号钦惟  皇考皇帝统天肇运奋自布衣戡定祸乱用夏变夷以孝治天下四十余年民乐雍熙礼乐文章垂万世德合乾坤明同日月功超千古道冠百王谨奉册宝上遵谥曰  圣神文武钦明启运俊德成功统天大孝高皇帝庙号  太祖伏惟  圣灵陟降阴隲下民覆懤无极如天长存谨言宣册讫奏搢圭奏进宝捧宝官以宝跪进于  上左  上授宝以授执事官置于案右奏出圭赞宣宝宣宝官跪宣于  上右宝文曰  太祖圣神文武钦明启运俊德成功统天大孝高皇帝之宝宣宝讫奏俯伏兴平身导引官导  上诣  皇妣神御前进宣册宝如前仪册文曰维永乐元年岁次癸未六月丁未朔越十一日丁巳孝子嗣皇帝  臣  谨再拜稽首言  臣  闻自古后妃皆承世绪妫汭嫔虞发祥帝室周姜辅治肇迹邦君钦惟  皇妣孝慈皇后以圣辅圣同起侧微弘济艰难化家为国克勤克俭克敬克诚克孝克慈以奉神灵之统理万物之宜正位中宫十有五年家邦承式天下归仁谨奉册宝上尊谥曰  孝慈昭宪至仁文德承天顺圣高皇后伏惟  圣灵陟降膺兹显名日月光华照临永世谨言宝文曰  孝慈昭宪至仁文德承天顺圣高皇后之宝宣宝讫  上复位奏四拜文武百官皆四拜兴行祭礼如常议祝文曰维永乐元年岁次癸未六月丁未朔越十一日丁巳孝曾孙皇帝  敢昭告于  五庙太皇太后曰惟我  皇考皇帝  皇妣皇后诞膺  天命化家为国身致太平四十余年功德之隆亘古莫比尊号未称宜加追崇乃命文武群臣议上尊谥众心所戴舆论翕同  皇考尊谥圣神文武钦明启运俊德成功统天  大孝高皇帝庙号  太祖  皇妣尊谥孝慈昭宪至仁文德承天顺圣高皇帝后兹者恭上册宝谨具特醴祭告

○戊午颁诏天下诏曰朕惟帝王盛德皆因实而著名达孝尊亲必扬名而显实此放勋重华所以赞尧舜而宣哲于皇所以颂文武也洪惟  皇考皇帝聪明神武俊德格天至诚吻合于乾刚光大实侔于坤厚固天纵之至圣膺历数之在躬当元运讫录四海纷纷疆暴相陵生民涂炭闵垫溺之莫极奋一剑以龙兴无一民寸土之资致英雄万国之会泛埽妖氛奠安寰宇不数载而成帝业乃一举而致太平制礼作乐典章焕乎重新用夏变夷人文蔚其宣朗东西际日月之出没南北极寒暑之幽遐咸蒙覆懤均被沾濡四十余年德教洋溢淳风熙皞自生民以来未有盛于  皇考皇帝者也  皇妣孝慈皇后齐庄懿淑恭俭仁孝诞符景运作配  至尊弘济艰难化家为国尽其诚敬之心以奉  神灵之统辅成乃治表著母仪极天下之富贵曾何加于其身躬蚕桑以为常服瀚濯不为异有樛木逮下之德致螽斯多男之祥虽妫汭嫔虞涂山启夏有娀肇殷挚任兴周迹同开创实莫与京自古后妃未有盛于  皇妣孝慈皇后者也仰惟二  圣之鸿休允合两仪之大德日月于迈深切孝思念名号未称乎功德兴礼必在于追崇考诸经史之文尤重尊亲之制乃者下诏廷臣定上尊谥众心戴慕舆论佥同  皇考尊谥圣神文武钦明启运俊德成功统天  大孝高皇帝庙号  太祖  皇妣尊谥孝慈昭宪至仁文德承天顺圣高皇帝告于  天地  宗社以六月十一日恭上册宝呜呼显号鸿名永协臣民之公论配天享祀用仲人子之至情光华宇宙垂裕万年布告天下咸使闻知分遣给事中杨春等十二人为正副使颁诏安南暹罗诸国仍赐其王彩币

○以上尊谥册宝礼成赐公侯驸马伯仪宾五府六部都察院通政司大理寺太常寺国子监应天府翰林院钦天监太医院近侍修史导驾官僧录司道录司监察御史宴其余官员人赐钞一锭

○设水东并乖西蛮夷二长官司俱隶贵州都司以把事向西为水东长官司土人杨文真为乖西长官龙里长官司长官何信幼弱以谷龙寨头目宋文胜为龙里长官从贵州宣尉使安卜葩所请也

○夜有如鸡子大青白色出东北云中西北流丈余发光如盏大一小星随之云中没

○庚申增设庄浪卫通远驿并通远递运所

○辛酉监修国史太子太师曹国公李景隆等总裁官翰林侍读学士角羊缙等上表进  太祖高皇帝实录前一日设香案于奉天殿丹陛之中表案于丹陛之东锦衣卫设卤簿驾教坊司设中和韶乐及大乐如常仪设宝舆于奉天门是日早史官捧宝录置其中  上御华盖殿具衮冕鸿胪寺官奏执事官行礼赞五拜奏请升殿导驾官前导乐作  上御奉天殿乐止文武官各具服诣丹墀分左右侍班鸿胪寺官导引宝舆至丹陛上史官举宝录置于案史官入班鸿胪寺官奏进实录序班举实录案以次由殿中门入班首由左门入  上舆序班以实录案置于殿中班首跪于案前赞史官皆跪序班并内侍官举实录案入谨身殿置于中  上复座赞俯伏班首俯伏兴复位赞四拜赞进表序班举表案由左门入置于殿中赞宣表赞众官皆跪宣讫赞赞俯伏兴赞四拜兴进实录官退于东班侍立文武百官入班鸿胪寺官奏奉天靖难推诚宣力武臣特进荣禄大夫右柱国左军都督府左都督成国公臣朱能同文武百官恭遇  太祖圣神文武钦明启运俊德成功统天大孝  高皇帝  孝慈昭宪至仁文德承天顺圣高皇后实录纂成群臣欢忭礼当庆贺宣讫各官四拜兴赞有制史官仍入班赞跪宣制  太祖圣神文武钦明启运俊德成功统天大孝  高皇帝  孝慈昭宪至仁文德承天顺圣高皇后功德光华纂述详实朕心欢庆与卿等同之宣讫俯伏兴三舞蹈山呼又四拜礼毕是日如所定赏格赐景隆等八十六人仍赐宴奉天门命公侯伯五府六部都察院通政司大理寺国子监应天府太医院钦天监堂上官皆预焉

○壬戌改筑湖广江华千户所城先是本所言诚决于洪水  上遣人视之至是还言城正当水势所冲若重筑之徒劳人力宜改筑于城北从之

○癸亥齐王榑遣指挥钟信进石床龙纹棕靴命以福生布九十匹将乐布洗白布各百疋色纱五十疋答之

○甲子户部尚书郁新言河南郡县蝗所司不以闻请罪之  上曰朝廷置守资其惠民几民疾苦皆当恤之今蝗入境不能扑捕又蔽不以闻何望其能惠民也此而不罪何以惩后命都察院遣监察御史按治之

○乙丑升前燕府良医陈克恭王彬袁宝为太医院判

○丙寅以实录成升纂修官吏部郎中徐旭为国子祭酒太常博士钱仲益知县杨觏梁灒王褒为翰林修撰国子助教王达给事中朱弦为编修行人蒋骥为检讨国子博士金玉铉为翰林五经博士晋府伴读苏伯厚为翰林侍书教谕角羊荣刘宗平为待诏教授张显为国子学正训导傅贵清罗师程为国子学录知府刘辰为江西布政使司左参政礼部郎中胡远为左参议广东按察司佥事李烨为福建布政司左参议知县赵季通例应升而以疾乞教职授国子博士佥事叶砥改吏部考功郎中知县唐广云改监察御史楚府教授吴勤改开封府学教授升誊写官主事陆颙为礼部员外郎端孝思为兵部员外郎擢监生钟子成陈彝训刘谦沈文为中书舍人梁逢吉叶蕃沈绍先华嵩乔岳卫浩郑中余从善陈俊良为监察御史生员金寔为翰林典籍汪琦等十人为知县

○丁卯北京行部奏请添置户曹清吏司主事三员从之泉州卫金门千户械送所获海岛逃民至京师言其数尝劫掠海滨诛之  上曰或者其初窘于贫不然则有司失于绥抚逃聚为盗盖非得已命释之且问曰尚有逃聚未归者乎对曰多有之因遣赉敕往谕之敕曰尔本国家良民或困于衣食或苦于吏虐不得已逃聚海岛劫掠苟活朕念好生恶死人之同情帝皇体天行道视民如子当洗涤前过咸俾自新故已获者悉宥其罪就俾赍敕往谕尔等朕已大赦天下可即还复业安王乐生共享太平若执迷不悟失此事机后悔无及其后敕书至彼皆相率来归矣

○戊辰遣内官祭中霤自是为定制  命武安侯郑亨充总兵官武城侯王聦充左副总兵安平侯李远充右副总兵率师驻宣府备御

○己巳书谕郡王高煦曰闻尔兵行初至清河从者为雷震死过居庸汝幕中釜鸣皆不祥之徵不可不谨即率骑兵三百人还北京余令武安侯郑亨武城侯王聪安平侯李远总之就驻宣府

○命宗人府经历黄中致仕中时年未六十引疾辞盖特恩云

○江西南昌卫言雨水坏城垣及门命俟农隙修之

○庚午升尚宝司丞李得成为陕西布政司左参议得成初以孝行得官虽不学然能数言民间不便事  上重之故有是命

○辛未朝鲜国王李芳远遣陪臣石璘李原等奉表谢赐药并贡马及方物且请冕服书籍  上嘉其能慕中国礼文悉从之命礼部具九章冕服五经四书并钞及彩币表礼俟使还赐之

○壬申修滁州卫城

○浚山东昌邑县河渠五所长六千七百七十丈各广一丈五尺深五尺

○画月与金星同见已位夜有星如鸡子大青白色有光出腾蛇东北行至云中

○癸酉修筑山东高密县鸂州等处水决堤岸

○甲戌复镇番卫建文中革卫而设守御千户所于庄浪至是守臣请复  上曰镇番地接胡虏守御不可废命兵部亟复之选边将一人率庄浪军士戍守

○巡按直隶监察御史冯本清言太仓卫城垣坍塌命俟农隙修之

○乙亥改旧承奉司为北京内官监秩正四品

○是月免追凤阳五卫被掳屯牛八百八十九头

○秋七月丙子朔享  太庙  上谕翰林侍读学士角羊缙等曰天下古今事物散载诸事篇帙浩穰不易检阅朕欲悉采各书所载事物类聚之而统之以韵庶几考察之便如探囊取物再尝观韵府回溪二书事虽有统而采摘不广纪载大略尔等其如朕意凡书契以来经史子集百家之书至于天文地志阴阳医卜僧道技艺之言备辑为一书毋厌浩繁

○陕西布政司左参政李得成赴任陛辞赐钞六十锭彩币二表里绢四疋纻丝衣一袭

○戊寅升科都给事中欧阳以恭为河南布政司左参政广东道监察御史朱懋为按察司副使大理寺右寺丞戚逊为山东布政司左参政陕西道监察御史李乐为按察司副使兵部郎中李贤为陕西布政司左参政湖广道监察御史王煜为按察司副使擢詹事府录事马俊宁德县知县关可成威海卫试经历余延庆宁远县丞黄童玉山县典史李杰监生汪必先钟震刘观郭林金英张翥陈英杨秦刘寔王文为监察御史广西大曹镇巡检徐崇威为中书舍人

○吏部言太仆寺太常寺光禄寺通政司大理寺国子监鸿胪寺翰林院正佐官考满旧例四品以上本部不考五品以下未有定拟命准四品以上之例

○修辽东鉄岭复州二卫城池

○己卯  上命礼部会议靖江府辅国将军品级礼仪本部官同太子太师曹国公李景隆顺昌伯王佐吏部尚书蹇义等校会  祖训录内靖江王别子授镇国将军三品孙辅国将军四品曾孙奉国将军五品玄曾镇国中尉六品五世孙辅国中尉七品六世以下世授奉国中尉八品  皇朝祖训内郡王子孙不开品级镇国将军岁用米千石辅国将军八百石奉国将军六百石镇国中尉四百石辅国中尉三百石奉国中尉二百石今考  祖训录内开辅国将军四品事例在前  皇明祖训内开岁用禄米八百石事例在后若依禄米合依从二品为允及洪武二十九年十二月集议将军与驸马仪宾公侯相见将军居左驸马居右皆再拜与文武一品至三品相见将军居中各官拜将军答拜与四品以下官相见各官拜将军受遇将军于道驸马仪宾公侯让左并行一品至三品引马侧立四品以下下马内廷出入由左门凡传其言者称镇国将军裔旨称呼之曰官人今宜俱依旧制但内廷出入宜从右门其袍服花样除龙凤文外随宜制用从之

○修绍兴府山阴阳浮桥

○庚辰升都指挥佥事刘得为山西都指挥同知金吾右卫佥事曹名为本卫指挥使大宁卫指挥佥事肖泰为府军后卫指挥同知旗手卫千户施暹为本卫指挥佥事以故指挥同知崔昌子承袭升金吾右卫指挥使

○福建建宁卫言霖潦坏城垣命修之

○辛巳升龙骧卫指挥佥事高得为辽东都指挥使河南布政司左参政欧阳以恭按察司副使朱懋山东左参政戚逊按察司副使李乐陕西左参政李贤按察司副使王煜升辞人赐钞六十锭纻丝衣一袭彩币二表里绢四疋

○壬午云南孟餋府土官知府刀木旦差侄刀满赛等来朝贡方物及金银器皿赐钞及绒锦金织文绮表里

○癸未命户部岁给驸马都尉沐昕禄米二千石

○甲申以周王橚生日遣驸马都尉宋琥赍钞币衣服鞍马羊酒赐之

○夜金星入井宿

○乙酉降浙江都指挥同知李信为指挥使信坐威迫管军官致死法司论其罪落职以闻于  上  上念旧信勋特宥之

○丙戌  上谕兵部臣曰比闻民间马价腾贵盖民不得私畜故也汉文景时闾里有马千百为群民有即国家之有其榜谕天下听军民皆畜马官府不得禁又曰三五年后庶几马渐蕃息

○广东布政司言水坏连州儒学及河源曲江英德三县城垣廨宇坛庙乞修理从之

○户部言淮安徐州诸郡民饥命发粟赈之凡给官粟八千四百四十余石

○丁亥复设山东安丘县之渠立浯门昌乐县之新兴马驿

○戊子敕镇守辽东保定侯孟善曰尔奏天鼓鸣考占书所鸣之方有兵天戒如此不可不慎其深警省毋怠

○己丑复户部左侍郎严奇良通政司右通政丘显官奇良等建文中并以事罢为民至是复之

○擢兴宁县试知县汪澄为广西道监察御史

○致仕礼部尚书郑沂来朝命仍知礼部事

○庚寅遣指挥革来等赍书谕虏主宛力赤书曰自昔有天下者必得天命故运祚兴衰事机成败人心去留皆非智力所能与冥冥之中寔有为之主宰者宋失天命元世祖入而代之立国垂统将及百年得天命也逮后嗣荒纵致以乖乱天命不畀海内兵起国势土崩  天乃眷求有德命我  皇考太祖高皇帝削平祸乱统御华夷立纲陈纪制礼作乐治道昭明万方宁谧此岂人力所能寔  天命所在也肆朕仰承  天休入正大统尝遣使臣朵儿只等赍书币往报重念帝王之治以天下为家可汗远处沙漠当知天命废兴之故遣往来讲好修睦窃闻有所觊觎是特自生衅端盖违天逆命非善者也古语顺天者昌逆天者亡可汗博古知今宁不鉴此今再遣指挥革来完者帖木儿等赍书谕意并致仪物可汗其审之遂遗鬼力赤文绮彩币表里各二仍赐所部马儿哈咱也孙台板台阿鲁台干里不花脱脱不花阿怜帖木儿脱火赤朵儿只藏百哈失帖木儿失剌千千家奴打兰麻罗呵脱老温等彩币表里各一

○辛卯上元县耆民言洪武中龙江复成桥下通三条湖湖可容舟四百余艘凡舟行率遇风涛即趋湖内以避顷年淤塞不通舟楫屡厄于风乞仍旧开没以便往来从之

○是夜月食初天色澄朗及期阴雨不见

○癸巳改北京刑部左侍郎许思温为吏部左侍郎右侍郎墨麟为兵部右侍郎升刑部郎中王钟为户部右侍郎前北平布政司右参议卢祥为刑部右侍郎扬州府知府张本为江西布政司右参政房吉为四川布政司右参政

○甲午以北京真定府知府吕震为大理寺左少卿新昌伯唐云卒云事  上于藩邸最久慎恪果毅为  上所知命领壮士侍卫左右出入未尝离云于诸将中年最高且勇智为人所信服军中一日有异云察知之谕以天命有在众遂定  上由是益信任之每出师必命云辅世子守城敌至出兵御之未尝失利累升都指挥使新封昌伯至是卒  上辍视朝二日命有司备棺椁冶葬

○乙未户部言直隶昆山县水命给粟赈其民凡给兵千二百八十石

○丙申户部尚书郁新等言淮河至黄河多浅滩跌波馈运艰阻请至淮安用船可载三百石以上者运入淮河沙河至陈州颍岐口跌波下复以浅船可载二百石以上者运至跌波上别以大船载入黄河至八柳树等处令河南军夫运赴卫河转输北京从之

○丁酉周世子有燉来朝

○占城国王占巴的赖遣使婆甫郎等奉金叶表文来朝贡方物且言其国与安南接壤数苦其侵掠请降敕戒谕  上可之赐其使钞币及织文绮袭衣

○江西右参政张本四川右参政房吉陛辞赐钞人六十锭纻丝衣一袭彩币二表里绢四疋

○夜有星如鸡子大青白色有光出奎宿南行入垒壁阵

○戊戌夜有星如盏大青白色有光出参旗东北行入四渎二小星随之

○己亥以前北平按察司佥事谢勉为大理寺左寺丞

○辽东都司言金州等卫蝗命户部遣人驰往捕之

○庚子  敕诸边将曰今火星犯垒壁阵占云先起兵者亡诸将守边须上顺天心下察敌情如有机可乘时不可失亦须详审若敌情未得无可乘之机宜谨天戒切勿妄动  赐淮安黄河卫河至北京馈运军士钞人五锭仍令各卫锍其自家属者别给之于是给山东平山等卫军士家属千二百九十七人钞三锭

○夜有二星如鸡子大俱青白色其一出天枢西北行入文昌其一尾迹有光出离宫西北行入瓠瓜

○壬寅  赐礼部尚书郑沂钞二十锭户部侍郎严奇良左通政丘显钞人十六锭悯其衰老故也

○癸卯  命礼部访求在京官员军民之家女子年十五至二十容止端正德性闲淑者备王妃之选

○周世子有燉还国赐钞二千锭并赐其随从官军钞有差

○升绍兴府李庆为刑部右侍郎复钦天监副伯阳官伯阳在监久言行笃实  上重之比以言事忤旨落职令官带办事无几复之

○巡按广东监察御史言霖雨坏惠州河源等卫所城宜及时修筑从之

○甲辰  赐吏部左侍郎许思温兵部右侍郎墨麟大理寺左少卿吕震银五十两钞九十锭彩币八表里户部右侍郎王钟银十二两钞五十锭彩币二表里刑部右侍郎卢祥银十两钞六十锭彩币二表里礼部祠祭司郎中程得兵部武库司郎中魏英各银四两钞二十锭彩币一表里以北京守城功也

○夜有星如鸡子大青白色有光出天津西北行入游气

○乙巳给僧度牒三百五十二

○夜有二星如鸡子大俱青白色尾迹有光其一出羽林军西南行入近浊其一出北落师门旁东南行入近浊








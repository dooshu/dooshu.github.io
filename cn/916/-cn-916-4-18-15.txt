【越谣歌】

〖《风土记》曰：越俗性率朴。意亲好合。即脱头上手巾。解腰间五尺刀以与之。为交拜亲跪妻。定交有礼。俗皆尝於山间大树下封土为坛。祭以白犬一、丹鸡一、鸡子三。名曰木下鸡。犬五。其坛地人畏不敢犯也。祝曰云。○此祝。《乐府诗集》、《诗纪》皆作越谣歌。编入先秦。逯案。《风土记》。晋周处著。其所谓越。指当时山越。非春秋时代越人也。今编之晋杂歌谣辞中。〗

卿虽乘车我戴笠。後日相逢下车揖。我虽（《御览》或无虽字。）步行卿乘马。他（《御览》作後。）日相逢卿当下。（乐府作君乘车。我戴笠。他日相逢下车揖。君担簦。我跨马。他日相逢为君下。《文选》补遗、《诗纪》同。○《初学记》十八。《御览》四百六。《乐府诗集》八十七。《诗纪前集》二。又《御览》五百四十三、七百六十五并引笠、揖二韵。）


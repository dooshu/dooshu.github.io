◇答释法云书难范缜神灭论

猥枉明诰，颁述敕旨，审神不灭，以答臣下。理据萧然，表里该妙。所以慧现独宣，舟梁含气。夫目所不睹，帷屏为隔，耳所不闻，遐迩致拥，不得以不闻不见，便谓无声无物。今欲诘内教，当仗外书，外书不殊，内教兹现。《书》云：「魂气无所不之。」佛经又曰：「而神不灭。」既内外符同，神在之事，无所多疑。疑其灭者，即蜉蝣不知晦朔，蟪蛄之非春秋，宁识大椿之永久，日月之无穷。主上圣明超古，微妙通神。三世之旨有证，孝飨之理斯光，苍生管见，已晦而复晓，晚俗沦冥，既迷而更悟。弟子宿植逢幸，预从餐道，投心慈氏，归敬诚深。惟孱来缘可期，载怀凫藻而已，弟子颜缮吴。（《弘明集》十）


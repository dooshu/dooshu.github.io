送崔氏昆季之金陵





放歌倚东楼，行子期晓发。秋风渡江来，吹落山上月。主人出美酒，灭烛延清光。[一]二崔向金陵，安得不尽觞。水客弄归棹，云帆卷轻霜。[二]扁舟敬亭下，[三]五两先飘扬。[四]峡石入水花，碧流日更长。思君无岁月，西笑阻河梁。

[一]刘铄诗：“罗帐延秋月。”吕向注：“延，引也。”



[二]马融《广成颂》：“张云帆，施霓帱。”



[三]孟康《汉书注》：扁舟，特舟也。《唐书·地理志》：宣州宣城县有敬亭山。



[四]郭璞《江赋》：“觇五两之动静。”《韵会》：“綄，船上候风羽，楚人谓之五两。”






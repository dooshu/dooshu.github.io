○送皇甫尊师归吴兴卞山序

尊师以齐物为师，抱神为事，有年数矣。外则质貌苍古，遗是非於耳目；内则冲气浩然，卷虚无於橐。常诵《道德》上下篇，往来吴中诸山，如浮独鹤，自适其适。吾陋，且遁迹不暇，又焉识其所以？戊辰仲夏，觌於山yin精舍。於时方牧追右军、许迈之期，下走作壶邱、御寇之遇。亦既合契，於焉饱和，百骸自理，滓浊如洗。先是师藏道书於卞山之下，留止未几，忽乎将行。不受一毫之施，且轻千里之别，有以见无待之情矣。予欲脱形神於鞅绊，蹈方外之逸轨，有志未就，心马火驰，命养空而游，相从於赤水之上。师乎师乎，斯言不苟也夫。


卷一百六十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百六十八

明　杨士奇等　撰

选举

宋哲宗时殿中侍御史吕陶上奏曰臣窃以今日任官之弊其轻且滥者惟郡守为甚也封疆千里生聚万衆休戚所系而不问能否一以资格用之为半刺两任有荐者二人则得之矣侮法慢令戕民害物十郡之中常有二三暗塞不治又有一二举天下亿兆之衆十分而言失其惠养者将半矣承流宣化乂何望焉方今朝廷清明百度讲举优劳元元以固邦本惟恐一夫不获而牧守之弊纷繷至此甚可痛也昔两汉盛时政平讼理居安其业者皆循吏之効唐之贞观开元号为善治太宗亦尝自择刺史志其姓名於屏风而用之当时名臣如马周张九龄辈皆极言刺史不可轻任载在史册足为龟监前日朝廷患监司不得其人乃诏近臣举用而监司之选稍稍清矣至於郡守尤为亲民略而未议是弃民也臣伏请诏内外待制太中大夫已上於通判资序人内岁举堪知州二人朝廷更加审察送吏部籍记名氏凡遇有阙先差有举主者如资任未及即差权知其次方差资序合入人庶几牧守之职有以庇民循吏之风无愧前古

陶又上奏曰臣伏谓朝廷差除之法大别有三自两府而下至侍从官悉禀圣旨然後除授此中书不敢专也自卿监而下及已经进擢或寄禄至中散大夫者皆由堂除此吏部不敢预也自朝议大夫而下受常调差遣者皆归吏部此中书不可侵也法度之设至详至密所以防大臣之专恣革小人之侥幸也恭惟神宗在御深究其弊凡堂选奏举之类并悉罢去以示大公之道始因去年八月中执政申请以繁剧去处重法地分为词收占吏部所用知州通判知县并在京库务寺监丞阙六十余处并归中书取旨选差之後除吏之弊私徇寖多今天下州郡除别京大府并元系堂除处及取旨选差并元属八路指射外其存於吏部以待常调者数极少而员极多待次之士远至二三年近须一岁或有一阙可就则中书取而差他人矣或受一阙而去则中书又夺而惠他人矣处州之胡宗质睦州之李孝广滁州之陈知新光州之燕介均州之刘斐永州之吴潜此六郡者皆非元系堂除去处而中书取以差也吏部差王照知海州栾子元通判瀛州方蒙知咸平县皆数月矣中书乃以石麟之知海州胡及通判瀛州孙纯知咸平县是皆夺而惠之也若谓胡宗质李孝广陈知新自提举得替燕介系中散大夫石麟之曾任太常官皆非吏部可差之人则当契勘堂除州郡而差不当取吏部见使之阙及夺他人之已受者与也若谓朝廷慎择庶官执政惟才是用则刘斐曾任知州以失入死罪责降吴潜曾为运判以刻剥苛细罢官皆非所谓才者而近方牵复并先除郡士论諠沸已谓不平然又有甚於此者盖胡及尝为开封判官以不能检慎去职才送吏部便得堂除孙纯以受?致罪止缘宰相之妻族乃受畿邑而皆夺他人之有而与之【胡及冲栾子元孙纯冲方蒙】王说前知徐州附会吴居厚掊敛害物得替归部忽除省郡为人所弹乃罢其职今则差知密州陆师渊前知开封县税入中限犹未造簿以弛慢冲替今则差知宿州且胡及送吏部王说罢省郎皆是朝廷显责诏墨未乾而中书已有选授告命之出不述所因陆师渊与刘斐吴潜均是冲替而师渊又得元系堂除大郡【谓知宿州】私曲纵横莫甚於此是陛下黜之则执政升之陛下退之则执政进之怨归於上而恩出於下非今日之所宜有也夫威福者天子之所得专法度者大臣之所当守今大臣进退羣吏一出已意盖不守法度而欲专威福矣臣恐朝廷不尊而纪纲紊乱当此之时宜戒其渐也伏愿圣慈将合系堂除阙编为一等今後如有合得堂除之人只於前项去处定差其曾经擢用而非次差替罢或责降牵复不送吏部者於合得堂除人之下别为一等依名次先後与前项差遣并不得於吏部取阙差授及冲已授之人所有元丰八年八月取旨选差条贯乞赐删改刑部侍郎王觌上疏曰臣伏见吏部四选吏员之冗莫甚今日而任使之际欲求乎秉德守义赴功称职之人则常患其少论者惑之夫十室之邑必有忠信况今承平之久陈力就列者以数万计其间藴道义负才能富学术者宜亦多矣然犹以少为患者何耶盖内不足者急於人知彼其贤廉既不汲汲於求知则朝廷之上知之岂易哉孔子曰举尔所知虽使孔子为政而欲得贤才之多亦不过使在位之人各举其所知而已今夫举陞陟改官者徒以应格近岁十科之荐所荐既衆而朝廷难於必用其科遂轻而缙绅视以为空文其势然也臣窃谓科格固不可废若於科格之外间诏中外臣僚素有才望其言可信者使特荐其所知一二人而试以事夫人臣既以特旨荐士为宠而不敢忽又以其所主而观其所为主者之能否而赏黜之则应诏者孰不任责庶几人才之出也

觌为右司谏时又上疏曰臣伏覩今年正月十七日勅节文举经明行修人委州县当职官同状保任申监司再加考察仍於?解前牒报本州与充本州解额臣窃以朝廷设经明行修之举非徒欲以得其人而任使又将劝後进之士笃於学行也今若以州县所举之人充本州解额则臣恐未足以劝学行而先有以败风俗矣夫古之所谓士者莫不以廉退自重也自以科举取士而士之不能以廉退自重亦已久矣今天下州郡应举者甚多而解额至狭凡挟筴读书而未免於干禄者莫不有竞进之心也使经明行修而被举者不在解额之中则後进之士视其乡之经明行修者其势必须出力推荐而人人有君子长者之风矣使经明行修而被举者遂夺其解额则後进之士视其乡之经明行修者其势必有内怀忌疾而谤讟诋讦无不为者矣如此则学者之完人益少而经明行修之举不几於废乎盖必然之理也臣故曰若以州县所举之人充本州解额则臣恐未足以劝学行而先有以败风俗也夫天下之风俗浇薄淳厚不同岂皆其天性哉顾所以道之如何尔臣伏望圣慈指挥於前项勅内改与充本州解额六字作於本州解额外解?庶可以久行而无弊也

贴黄臣兼看详前项勅内逐路所举各有人数惟不及畿内恐是漏落不可谓王畿之内而无经明行修之人也亦乞指挥添入

觌又上奏曰臣窃以祖宗来台谏阙一员诏近臣荐二员召对便殿去取选任一出上意执政大臣不得干预盖台谏所以司察大臣过失若出大臣则朋附之人至忠谠之路塞矣人主虽欲明目逹聪虚心听纳嘉谋嘉猷何缘而至哉近者监察御史阙二员命翰林学士御史中丞共荐六人今闻所召者二人而已未审出於陛下之意为复出宰执之意邪若出陛下之意则可然未应祖宗故事若出宰执进拟则权归大臣朝政阙失谁复拟议此源既开臣恐异日台谏皆出大臣之门而陛下孤立矣书曰惟辟作福惟辟作威传曰庆赏刑威曰君愿陛下念兹在兹今後近臣奉诏荐举台谏官并须召对亲阅人才去取独出圣断庶使祖宗故事不废台谏得人为多

毕仲游上言曰右臣今年三月准宣命入内充进士覆考官及臣自守官以来累蒙差入试院对读考校熟见举人科塲文字颇知诗赋经义取士利害之实自朝廷议改科举欲具奏陈而臣备员府僚事务繁并猝猝无须臾之暇得尽愚见今臣获解府事待罪儒馆而窃闻士大夫所论科举之利害犹未有定说尚诗赋者则指经义为易习难考而不言诗赋之名卑於经义尊经义者则指诗赋为雕刻无用而不思经义於取士其实如何诗赋经义之利害固以未决而又匿其所短暴其所长此所以更相不信而无定说也夫诗赋非经义之比易见也使举子为声病偶俪之文章以应有司之求而与读圣人之经原圣人之意而立其说则道之尊卑志之远近不待言而可明矣然诗赋之行几五六百岁而未厌自隋唐以来高才逹识立功名有道艺者往往出於其间经义之行无二十年天下已有倦色而亟复诗赋岂尊且远者不足以济务而卑且近者反宜於世耶盍亦要其本末终始而论之盖经术者古学也可以谋道而不可以为科举之用诗赋者今学也可以为科举之用而不足以谋道今若使天下之士不为科举而治经且如辅嗣之治易康成之治礼安国之治书杜预之治春秋则虽举隋唐以来诗赋岂能及四人之所治如纳四人於今日科举之间则亦化为举子之文章矣诗赋经义之利害至此而见臣请明言之扬子曰天俄而可度则其覆物也浅矣地俄而可测则其载物也薄矣盖言圣人之经幽深闳远如天地之高厚非可以小道治也孔子曰加我数年五十以学易可以无大过矣而汉唐诸儒亦多抱经白首然後名家近世如孙复治春秋居太山者四十年始能贯穿自成一说人犹以为未尽春秋之旨意而熙宁元丰之进士今年治经明年则用以应举谓传注之学不足决得失则益以新说新说不足决得失则益以佛老之书至於分章析字旁引曲取以求合於有司圣人之经术遂但为卜利禄之具要之应举得第而已岂有正心诚意治经术谋圣人之道者哉臣愚不知以经义为科举者欲尊经术耶欲卑经术耶欲卑经术固无此理然使举子分章析字旁引曲取以求合有司而为卜利禄之具则是欲尊经术而反卑之诗赋之学固无益於圣人之经而圣人之经术不为举子之所乱尚自若也士之有志者不害於科举之外正心诚意治经谋道若曰治经为佛老之学与分章析字旁引曲取者皆前在位者之所使今而不为何损於经则既以经术为卜利禄之具使求合於有司得失之虑交於目前臣恐後日在位者之所使有甚於前日者矣要之为术不善则己矣岂可逆知其无损此诗赋经义之利害可得论者一也夫举子之取名第止问得失而已既问得失则不得不趣时所尚故王安石在位则经义欲合王安石司马光在位则经义欲合司马光其小者不可胜论臣请论其大者王安石不治春秋熙宁元丰之间经义遂废春秋一科而学者亦讳春秋不言司马光治春秋元佑之间经义皆班班傅会春秋以为说此可谓正心诚意治经谋道之人乎於圣人之道有损乎有益乎虽然不可以责举子也彼应举则必有得失之虑既虑得失则不得不以经义取合於在位之人王安石在位而经义不合安石则有司不敢取知有司不取而应举则不若勿应而已矣天下应举者无虑数十万人而人人皆以经义苟合於在位以卜利禄则风俗伤败操行陵夷未必不由科举之致故诗赋虽为无用然作圜丘象天赋则止赋圜丘象天而已矣作尧舜性仁赋则止赋尧舜性仁而已矣虽欲取合於在位之人其路无由而取合固亦无益所以不为难臣者曰废经义而用诗赋诗赋不可以取合若以策论合於在位则如之何臣应曰以策论合於在位固所不幸而又益以经义使为合岂嫌取合之少乎然科举之体常以诗赋经义定去留策论定高下彼於去留之间无以取合则为高下而取合者必少故治平之前以策论合在位者未有如熙宁之後以经义合在位者甚衆也此诗赋经义之利害可得而论者二也夫取士之道古必有之乡举里选是也今朝廷若复乡举里选方得取士之正是求贤也是求能也如谓乡举里选未可猝行则今日之取士非敢必曰求贤亦非敢必曰求能特为科举不可废而立法耳若曰求贤则诗赋经义均不知人之贤否若曰求能则诗赋经义均不知人之能不能既贤能不可以科举得则诗赋经义姑问其为科举之後便与不便耳盖诗赋虽若无足为者而题目或出於经或出於史或出於诸子百家而习诗赋者必须涉猎九经泛观子史知其节目精华始可从事而策论之中又自有经义试取举人未罢诗赋之前策论之中所说经义与既罢诗赋之後专治经义者校之相去几何而涉猎泛观必粗知前言往行治乱得失而聪明特起之士因此自见於世者甚衆由是观之诗赋虽若无用而其术能使举人粗知前言往行治乱得失而通於事是其名则卑而施於科举偶得其术而便耳至於经义则不然为书者不为诗为诗者不为易为易者不为礼为礼者不为春秋是知一经而四经不知也虽有策论而科举之下论题自见所出易於为文策则人人皆挟策括以待有司不出掌握举可问者具在其中非所以广学问也虽多闻博识之士世自不乏而所治之书粗通策问有备遂可以得名第其势不假留意於其他书史若非常从旧日科举之人则所谓前言往行治乱得失虽衆所共知者亦或不知至有谓贾山为贾谊以建武为武帝年号者由是观之经义虽如近古而用经义应举之人反昧於前言往行治乱得失殆无以自见於世是经义之名则尊而施之科举偶非其术而不便耳而又自隋唐以来高才逹识立功名有道艺者往往出於诗赋之科似有成効今朝廷必欲仿古以兴贤能则请俟复乡举里选如止为科举不可废而立法则异日设官分职凡所与天下之治者必多由科举而进非细事也则诗赋经义之学不识当取施之科举已见成効与知其术偶得者为之耶当取施之科举未见成効与知其术之不便者为之耶此诗赋经义之利害可得而论者三也至於诗赋则有声律而易见经义则是散文而难考诗赋所出之题取於诸书而无穷经义所问之目各从本经而有尽诗赋则题目百变必是自作之文经义则理趣相关可使他人之作诗赋则虽为预备足见举人仓猝之才经义则易为牢笼多是举人在外所撰文字诗赋则唯校工拙有司无适莫之心经义则各尚专门试官多用偏见而去取如此小小利害难以究述今朝廷虽复诗赋以取士而诗赋之上犹存经义是诗赋经义之利害均也若以经义为可行则无事复诗赋若以经义为不可行则既复诗赋而又略存经义不过欲举人词赋之外更知经耳虽然又非术也昔科举之未变也诗赋以观其词采策论以观其经术与时务论题出於六经是经术也策问而及经旨是亦经术也岂必名为大义则谓之经术不名为大义则不谓之经术盖昔之策论虽非大义而策问论题或出於易或出於礼或出於诗书或出於春秋无所不出则举人亦无所不留意虽非纯於经者而诗书礼易春秋必泛逹也今既诗赋之外人治一经而为大义则策问论题必须避举人专治而不敢出於五经之中举人知策问论题不出於五经所以备有司者约矣则亦将为书者不为诗为诗者不为易为易者不为礼为礼者不为春秋是亦知一而四经不知也虽有诗赋而举人为诗赋留意与为经旨而留意五经者取舍不同是诱之使浅驱之令狭也为今之策莫若专复诗赋以取士而不累於科举以进治经之人专复诗赋以取士则隋唐以来高才逹识功名道艺或可以兼至不累於科举以进治经之人则圣人之经旨庶不为科举之所乱若论今之举子已习经义虽复诗赋而有不能为者则愿设嘉佑明经之科以待不能为诗赋之人所取之数与推恩薄厚少增损於嘉佑之制则人无难矣盖明经近於经义而术与今日经义利害不同取明经常少取进士常多则天下之应举者将自化而为诗赋不以法制而渐复其旧术之善者也以经义取士实虽不至而名近於古以诗赋取士实则几矣而名不及於经义今区区者徒见朝廷罢经义复诗赋则以为好古而已矣而不知经义之不可累以科举也既罢之後当诏天下求穷经谋道且如胡瑗孙复石介者置以为博士教官使传道於诸生则今日之所尚才得经术之正而无科举之累道之美者也盖旧政已废而复之者戒其於暴名近古而改则民疑然则专复诗赋以取士设嘉佑明经之科以待不能为诗赋之人而又诏天下求穷经谋道不累科举者使传道诸生虽理之所在亦以为不暴而释民疑也惓惓之忠唯朝廷裁择

贴黄臣窃见朝廷平日举事虽事体不大犹多循用故常慎於更改盖虑更改之後恐有意外利害非目前思虑之所能尽不若循用故常之为便也今以诗赋取士所从来远且以本朝言之如吕端李沆王旦鲁宗道王曾韩琦之徒百十年之间凡所与安社稷治天下者多出於昔日进士之科其为故常亦大矣然则凡今之所以论科举者非止为科举而已盖知异日亦将求柱石股肱於其间非细事也如度用经义决能取士过於诗赋之所取则今日所论诗赋经义皆是余事勿恤可也若理难臆度恐误朝廷久远用人之计即乞更加审谛以平日举事慎於更改为意诗赋策论四事之中诗赋最难修习自非超异絶出之才作诗赋兼策论以从科举未见其有余力也今既为诗赋策论而又於诗赋之前增大义一塲深虑举人力所不

逮兼自来科塲逼试之时皆息力养锐入试第一塲诗赋至次日入论文字不多方可第三日却试策今於诗赋之前先以大义一塲困之至次日才试诗赋不唯塲第太多考校增冗兼举人就试必所患苦然朝廷复诗赋又试大义者必以大义为经术之故但举人习诗赋止欲得名第习大义亦止欲得名第皆借以为干利禄之具非真所谓经术也与诗赋何异

殿中侍御史陈次升上奏曰臣窃以朝廷之事宰执得以行之台谏得以言之上下相维彼此相制以防私徇以杜奸惑祖宗以来选任台谏官宰执不得干预若有妨嫌必须囬避所以存大公之道立太平之基矣近来除授多出於大臣去取不缘於圣选切恐相为朋党相为比周蔽人主之聪明为权臣之肘腋兹事最大实系治体国家安危之机其要在此臣欲乞今後台谏官若有除授罢去三省不得进拟悉出宸衷批降指挥所贵言路得人消阿附之风开忠谠之路不胜幸甚

李荐上论曰臣闻荐得其人则受赏荐非其人则被罚古之道也必有赏以劝之然後可使举善必有罚以威之然後可禁朋邪独赏而已则竞猎虚名冀侥幸以自进独罚而已则虽有真贤皆疑畏而不敢进之鄂秋之於萧何一言而爵通侯驩兜之於共工一言而放崇山何劝沮之较着也夫人之情喜赏而恶罚国之格难赏而易罚人之所喜国之所难也人之所恶国之所易也可以赏而赏之缓则人必相谓曰慎无举贤徒劳人尔贤则欲我举而恩则吝也况无赏乎苟可罚而必罚之则人必相谓曰慎无举贤徒多累耳赏则未必予人而罚则信也况专用罚乎且古者进贤受上赏蔽贤蒙显戮贡士之诸侯则至于加九锡不贡士之诸侯至于黜爵地以是推之惟恐有贤而不进也尧求若采而啓明之嚚讼乃被荐於放齐尧求治洪水而伯鲧之方命乃被荐於四岳即其昧於知人则宜若驩兜之放可也尧则置而不问舜则不复罪之何也盖人实不易知而嚚讼方命其恶在外而易辨静言象恭其恶在心而难知以尧舜之圣犹且忧而畏之则放齐四岳之过举岂与驩兜同科以是推之虽或有罚犹当恕之有贤而或进退之未当恕之勿责则是圣人之於天下求贤之意深罪不肖之意浅用赏之意多用罚之意简愿治之意详施刑之意略故忠厚之化格於民心而天下无遗贤今也於荐举之制疑若罪不肖之意深求贤之意浅用罚之意严用赏之意简施刑之意详求治之意略如之何致天下之贤以为吾用哉故有司妄测朝廷之意例以进贤为末?有罪为本?有罪为有功无过进贤为有过无功朝廷授我黜陟之权者本以我为健吏耳不若峻法以寡恩朝廷俾我荐举之职者特循故事耳今又无赏而有罚故虽有荐举之名而无荐举之实非徒无实而又市之何哉借若甲为长吏於此乙为长吏於彼甲举乙之所私然後乙举甲之所私非有意於所举之人也甲乙自为施报也惟其自施报乃假手自举其所私非谓市之欤夫荐举之意岂不欲得有道之士乎有道之士安能容悦以自谦岂不欲得孤寒之士乎孤寒之士其谁怜恤而为援故凡所充举类皆肉食者缔交党与弥缝倡和之人未尝闻拔一滞淹擢一豪杰真可用者如是欲羣贤连茹而升有是理乎陛下聦明灼知邪正如别白黑则古之人所谓逹视其所举又曰观近臣以其所为主者不待臣言而後喻也为今之计莫若先诏大臣议复荐贤之赏使天下无咎恩之议庶几劝沮之道人皆信之然後使凡荐举者必如擿?之详得以考稽焉盖今天下之长吏凡所擿?者必铺陈其罪以闻于上曰某人尝为某事可以抵罪期必抵罪而後已其所荐举者则含糊其言假借其实文具而已未尝铺陈其事以闻于上曰某人尝为某事可以任使期必任使而後已虽然固亦有铺陈以闻上者必曰某人有干才尝於某处生财几十万某有机略尝於某处鞫狱几十次矣苟使荐举之奏如擿?之奏则下臣之善安有不闻逹者朝廷闻而用之後更器使践华要必使自言曰非某所荐安能至此陈平封侯而魏无知因以受赏者旌荐之人无忘其功则其德厚矣彼周行而封列侯自诸侯而加九锡固不可指以为格愿视其举者之高卑量为举主之酬奬可也以今之法所举之人一?有罪则凡为举主者坐之至有削品秩上印绶不少贷令举主以所举酬奬又何靳焉臣又窃以一郡论之夫一郡之内文武僚宷不啻百人而部刺史所举之法岁才二三而许之擿?者则无员数谓凡可擿?者必擿?也至于荐举奚独不然岂使员足矣尔後虽有可举置而勿恤呜呼是朝廷许其蔽贤矣故坐席未温已举所私所私皆毕余见真可举者则谓之曰非不知君奈何举之人数已足矣臣愿陛下既下荐贤之赏乃诏天下长吏见可举者举之不必限之以数或无可举则已之又不必充数则庶几无憾焉古昔逮今长吏以荐举为恩下吏以犇竞为俗或卖交以进已或赂人以借誉或饮食玩好以豢其亲信或姑息俯伛以媚其仆御或卑词以足恭或面柔以求悦吮痈舐痔曾不以为羞指天誓心曾不以为媿自非宣哲见几之士未有不堕其彀中而谬举矣愿诏长吏以阿大夫之所以烹即墨大夫之所以封者为之龟监勿妄许人以为国士也必欲公举则使下吏明具功过於考绩之书无崇虚文岁终则取诸考课之书稽考而优劣之可举者书其可举之行能可黜者书其可黜之过恶揭於公堂使吏民得以议之以为可举也然後举之可黜也然後黜之则无僭无滥臣之说无遗虑矣然亦不可不防者天下被荐或多吏部病其难选也臣愿以四科第之行同能偶也复以被荐多寡为差况朝廷必使真得其贤则又何多矣或多贤而多荐之无惮其劳此太平之光也

王岩叟上言曰臣窃以人得於表里不疑则可任事出於上下相应则易成此诸府之辟召羣司之表举所以不可废也自辟举之法罢而用选格可以见功过而不可以见人才中材患之於是不得已而有踏逐奏差申差之格踏逐者隂用举官之实而明削同罪非善法也选才荐能而曰踏逐非雅名也必当择用之之地而不重用之之道非深计也委人以权而不容举其所知非通术也臣伏愿圣慈特赐指挥复内官司举官法以畅公议

校书郎李昭玘进策曰璆琳琅玕皆美质也雕之琢之至於成器而後可施楩楠豫章皆良干也长之养之至於成材而後可用人受天地之中以生性无不善也充其性以至於成人然後可以治人未能成人也虽公绰之不欲冉求之艺圣人犹不取者礼乐不足故也先王能使人必至於成人固有术焉谨学校以教之而已先王之学皆所以明人伦也能明人伦然後可以尽人道尽人道然後可以治人事故入使长之出使治之者还以同民之善而已方其教之也或三岁宾兴或终身不齿虽庶人之子孙积问学正身行属於礼义则归之卿士大夫虽卿士大夫之子孙不能积问学正身行属於礼义则归之庶人此所以责人之必成俟人之必至也自离经辨志至於敬业乐羣自敬业乐羣至於博习亲师自博习亲师至於论学取友自论学取友至於知类通逹强立而不反谓之大成未能通逹则知不足以应物未能强立则仁不足以守身先王责人必至於如此之详者盖人之行已也自非四十而不惑则是非之理去就之义犹不保其往也升於乡则升於司徒升於司徒则升於学升於学则升於司马由秀而选由选而俊由俊而造由造而进不躐等不陵节论定然後官任官然後爵位定然後禄先王之取人必至於如此之久者盖听其言观其行非一日之察也故士知学之可乐不知学之可已知仕之可欲不知仕之可求进取退舍以俟天命人人安於为学而乐於循理考之则有成德任之则有成効三代所以成王业者此道素行也自汉武帝开设学校增置博士广弟子员射策决科劝以官禄学者寖盛异端日滋六经之说人自献於其君而操以为禽犊性命之理丧於破道之言圣贤之迹灭於浮名之行利禄使然也陛下尝诏师儒开广学校修正经义?古人精微之藴袪百年陈腐之说道德之义性命之理着见简策使天下学者一其祈向会其归宿足以见天地之纯古人之大体不溺於支离蹇浅之弊而又慎选讲官开析余义使疑斯明窒斯通虚而往实而归其於教人可谓至矣陛下聦明渊懿出於德性问学智虑?於天纵万几之暇周览坟籍始稽之以验物又操之以决事天人之道帝王之业固已自得於成心矣间谕大臣专意学校慨然思得豪杰之士与之都俞经画以跻时於三代之隆凡试言博士上书公车者躬自考核或擢之以高第或官之以不次其於好士可谓笃矣然而承学之士经术未甚明德行未甚厚志意不修风义不肃未足以应陛下寤寐虚已之求以其好学之志不能胜其禄利之心故也夫轩冕在前韦褐在後虽子夏不能忘交战之患利动其心故也子张学干禄孔子告之以言寡尤行寡悔禄在其中矣使漆雕开仕曰吾斯之未能信孔子说盖有志於学无志於仕然後可以尽心於圣人之道而成士君子之器今之学者弊在利禄之欲速其为道也苟於日月至焉而已矣故经术未甚明德行未甚厚志意不修风义不肃良以此也夫圣人之言非如天地之高远非如鬼神之不测凡所以明天道治人事者不外吾所性而已故秦焚六经杀学士圣人之言郁而复明者性之在人不可灭故也今之经术皆出於师儒致一之论剗革俗学?明至赜盖天为陛下生其人人为陛下驾其说此士之去圣人千载之远生於今而幸见者也然而有论然後能议有议然後能辨见近而不及远闻一而不知二适人之适而不自适其适得人之得而不自得其得由是思索不精尔昔有梓人为鐻者其技甚贱然犹三日而不敢怀庆赏爵禄五日而不敢怀非誉巧拙者致其精也乃若万物之理万理之变可以坐观可以意得必曰思之而已思之所入与神为一非神之使然也精之至也苟能如此利禄不足动也陛下欲取士得人莫若待其教养之久抑其进取之速使人尽心致志深造而自得然後敷奏以言明试以功庶几作人与古无愧矣

頴昌教授邹浩上疏曰臣愚伏覩近降贡举勅凡考进士试卷其习经术者以经术为去留其兼词赋者以词赋为去留其余数塲只以品定高下所有以四塲工拙通定去留高下指挥更不施行臣窃惑之自先王宾兴之法扫荡不行而後世所以取天下之士一以空言而已德行道艺不复谁何以迄于今莫之能改就令此法不行士之所务犹在言而不在实况既行乎臣见天下之士不惟有愧於其实又将有愧於其言矣何则法行之利不胜其害其弊必至於此何谓利两科之试各以四塲故习经术者不敢忽策论习词赋者不敢忽大义方其羣居欲无所不工则亦无所不知欲无所不知则亦无所不读今也专以其科之所主者为去留则士止务其所知者不必杂然并习如前日之扰扰一利也士之取舍一系有司而有司之好恶又各系其所习之如何故尚经术者斥词赋尚词赋者斥经术尚策论者乂并二者斥之交相毁誉迄无定论而士之取中直以幸不幸尔今也严之以法使有适从则有司虽欲奋私意执偏见以自胜负势有不可二利也何谓害惟知经然後工於义惟知子史然後工於策论至於词赋则往往裒诸家之集纂六帖之类左攘右窃以速名第而一时有司固莫之能辨也且以学校两科取士初无轻重然而不以经术应诏者已十有八九今也重以去留之法导之臣知天下之士自是以六经子史为弃物矣盖士之所急者在去留而高下非所恤故也一害也士之品有二不待教者上智也不足教者下愚也教之则成不教之则废中人也而中人之才满天下今也使之一趋於不该不徧之习则是天下之士将沦胥以废而莫之振二害也国家自庆历以来天下州县遍置学校自熙宁以来天下州学始命教官诚有意於以义理养天下之才者也今一以去留揺荡其心虽力以义理强之亦安能胜其所习然则所置学校徒为虚器所命教官徒耗廪禄顾欲化民成俗如古盛时不亦难乎三害也上自辅弼之大臣下迨州县之小吏皆佐陛下行道者也非欲其若司马相如枚乘沈佺期宋之问之属以文词供奉谄颂功德而已而乃养之不以其道用之不以其实谁恃以成天下之务哉四害也臣愚伏覩陛下南向以来以天地之德亭育万物以日月之光别白万微黜陟羣臣因革政令斟酌人心若合符节至取士之法最急之务者甲以为可乙以为否五六年间不知几变今又变焉曾未足以厌天下之望臣切惜之陛下诚以其法为善胡不尽罢科塲之文只以经术词赋试之然而不为者臣知建言之臣虑失天下之士不知有其名而失其实其失犹在也夫举事有名而无实非朝廷之美也万一所举或有与是比者无乃重为圣政之累乎传曰设教於本其弊且末设教於末其弊若何又曰为君人者谨其所好恶而已矣君好之则臣为之上行之则民从之偏於去留不可谓本已着之令不可谓非所好陛下少察臣之二利四害则得失判矣且四害之中如人才不振无以成天下之务尤为所当虑者陛下视今日之人才果有余耶果不足耶以为不足则岩廊未尝无辅弼左右未尝无侍从诸路未尝无监司州县未尝无守令凡中外之百执事亦未尝不备其待选次去来吏部者又尝倍蓰见任之数以为有余则自任以天下之重辅导陛下与二帝三王比隆争治者几人进退贤否惟其实而不汲引亲旧不遗弃疏逖以误陛下器使者几人正色昌言列百官之功罪论庶事之得失务存大体而不承风旨以自媒者几人持举刺之权以肃清所部而不结权贵以植私不惜孤寒以示公者几人承宣诏条劝课农桑使民各安其所而不饮泣於猾胥黠吏之手者几人夙夜修职不敢苟且冀指擿之不吾及者几人民贫所当富也则曰水旱如之何官冗所当澄也则曰人情不可扰人物所当求也则曰从古不乏才国用所当裕也则曰治世耻言利风俗所当厚也则曰不切於时变边备所当严也则曰在德不在兵其他覼缕臣不暇悉知要之为国谋不如谋其身为百姓虑不如虑其子孙者衆也陛下端拱一堂之上方以覆载为度固不规规然察臣之私然视朝之余省奏报听讲读之暇亦尝念其所以然之故乎此不明义理之验也夫以义理养天下之士士方平时师圣贤谈道德其取舍去就之际若无以易其操者一日用焉犹或幡然无以副朝廷承庸之意况不知所以养之耶董仲舒曰不素养士而求贤才犹不琢玉而求文采臣尝以为知言臣愿陛下诏有司追用旧物以四塲工拙定去留高下庶几经术策论之试不为虚名而士亦知陛下所以期之甚厚相与精白以承休德而人才有余岂甚难哉孔子不欲去饩羊者非为饩羊也为告朔之礼也孟子不欲毁明堂者非为明堂也为王者之政也饩羊不去则告朔之礼犹可以意推明堂不毁则王者之政犹可以迹考臣之区区实在於此臣寒乡一鄙人也生长和气之中沐浴仁厚之泽备员学校为日久矣重念古者工执艺事以谏之义用敢因职事所及轻犯天威冒献瞽说惟陛下采其一得而赦其万死则天下幸甚

朱光庭上言曰臣窃以圣朝用经术取士冠越前代止是不当用王安石之学使後生习为一律不复穷究圣人之藴此为失矣若谓学经术不能为文须学诗赋而後能文臣以为不然夫六经之文可谓纯粹温厚经纬天地辉光日新者也今使学者不学纯粹温厚辉光六经之文而反学雕虫篆刻童子之技岂不陋哉甚非圣朝之美事臣已上封事论列今再以经术取士之法约归义理之文条列于左

一第一塲试诸经大义六道乞令每人各治二经每经各试大义三道仍须先本注疏之说或注疏违圣人之意则先具注疏所以违之之说然後断以己见及诸家之说以义理通文采优者为上义理通文采粗者为次义理不通虽有虚文不合格

一第二塲试论语孟子大义四道论孟各两道考试之法与经同义

一第三塲试论一道乞於荀子扬子文中子韩吏部文中出题

一第四塲试策三道内两道乞问历代史一道时务省试五道三道乞问历代史两道问时务

右臣之所陈欲令天下学者不失宗经知根本之学不专用王安石之凿说各以己见诸家之说穷圣人之藴履之为事业?之为文章下之所以修身见於世上之所以敛材置之用皆不失道此臣所以区区为朝廷力言也伏望圣慈察臣管见如或可采特赐主张施行徽宗大观二年翰林学士叶梦得上奏曰臣伏以陛下自亲政以来凡擢士皆不以次用人之速古所未有将必得远业大器以为社稷无穷之计士大夫蒙识擢初何尝尽知此意其朝夕趋走大臣之门者仅志於得而已夫高爵厚禄人之所欲得而陛下之所有也一介匹夫崛起畎亩陛下不爱所有而与之人人皆得所欲反自认以为己物争夺倾覆唯恐其失视国家事曾不一槩於心陛下不负羣臣而羣臣负陛下者如此殆为朋党者胜也朋党之患世孰无之而近日为尤甚者其原本於重内而轻外且今自外召入者苟有寸长计日可取贵显又况阿附趋佞别以智巧得之一居要位非谴谪则不去而居外任者非被罪废黜则孤寒无援之人也虽尝为宰相执政者亦然夫以内为荣进之涂则苟可以安于内者人谁不营以外为谴黜之所则苟可以免於外者人谁不避此所以根株连结卒不可破祖宗时宰相罢归班或补外未几皆复召用中世以後乃各带节钺崇职至於执政从官更出迭入未尝有间夫使不慕居内不畏处外内外去来各适其志士大夫苟知自爱则亦何必舍彼而趋此谓之朋党非大奸邪势亦不得不自离今欲救之莫先於此然臣既为此言不可不以身先衆人愿乞为郡

大观中侍读兼议礼武选详议官慕容彦逢上奏曰臣伏覩神宗皇帝圣谟渊远思患豫防虽天下治安不忘武备自熙宁中特建西学招徕羣材训以武志凡考选升补之法皆出宸断士之游於斯者以程文观其器识以弓马阅其艺能以规式察其行义其自上舍免省试者积累岁月速不下十年须程文弓马数在优等乂其行义可称乃为应格虽应免省试格又从上共不得过三人其教之如此其备养之如此其久择之如此其精逮其授官历任与夫取一日之长者无甚轻重其非次进拔缺然不闻甚未副建学造士之意伏望圣慈因殿试武举进士唱名内该上舍免省试以上恩例者命执政审其人材稍加奬擢庶几学者向风罔不激劝因以作成其材上称任使

政和中彦逢知贡举上奏曰臣伏见神宗皇帝既废明经学究科特设新科明法优为恩例至黄甲拟官俾先进士注诸州司法盖将以变革旧习故其初不得不然绍圣四年朝议以此法行之既久昔人之为新科者十消八九矣恩例之优宜亦少损乃以司法及其余判司阙衮同从上差注元符三年十二月中因省部勘当遂罢绍圣指挥更不施行臣契勘新科明法等人徒诵其书未必晓其义若以进士素不习法难以轻授司法职任则其余判司等官或以治狱或以听讼亦未尝待其学而後授之也朝廷取士患不得实材果得实材何施而不可伏望圣慈特降睿旨将来吏部注新赐及第进士出身等人并依绍圣四年四月二十三日指挥施行所贵德泽均被上称陛下造士之意

宣和中监察御史许景衡上奏曰臣伏覩琼台郎黄宗源奏乞与文士衮同殿试已降指挥者臣窃惟国家取士虽有数路唯进士一科最为清选每三年一诏天下之士试于有司比至春官奏名来上然後陛下亲策于庭赐第锡服而官使之异时为名臣磊落相望皆由此出今宗源廼道家者流虽以程文擢为上舍实应前日道学之格耳今既罢道学则与其科目倂废之矣尚何殿试之有哉况进士之所学而陛下之所策者乃当世之务礼乐刑政治天下国家之大方非宗源之所习也盖道家以清虚澹泊为宗以无为寡欲为教宜其孤高自持不与世接今若使之操觚试艺竞科甲之高下以徼荣利则非所谓不见可欲使心不乱者也亦何取其为孤高絶俗者乎且为黄冠师而与多士同趋大庭不知所服何服既中科目则又不知所赐者何服耶若赐以进士之袍笏则非道官所应服也若止於羽衣则命士森列而衣冠独异实骇衆目必有窃?於班缀者矣易之同人曰君子以类族辨物夫以宗源之艺业一旦辄与进士同科联名桂籍而叙同年似非以类辨物之意也孔子曰必也正名乎臣观陛下稽古建极亲御翰墨是正百度复公少宰相之官易武选之称辨内省六司之职立命妇八等之封名实相当典章一新诚万世法也今独以进士科目杂以道家流故议者纷然以为未称陛下前日制作之意而臣区区之愚亦窃为朝廷惜之其黄宗源许令殿试指挥伏乞睿明详酌特赐寝罢

徽宗时陈次升上奏曰臣恭惟神宗皇帝待大臣有礼相与以诚至於进用人材选推士类其权必常在已而不轻付与自监司以上若阙一员宰执具人才资任合充其选者数人取自圣择若未当圣意则睿旨别行除授德音涣?三省奉行而已及寺监丞而下一切付之吏部用选格差注如有不当台察弹治当是之时威福专在乎上差除至公人无间言寒俊之士激昂自奋得人为多自後宰执欲任自己之私专窃威福之柄若有进拟指定一名除授去取不出圣意至於寺监丞而下州郡员阙多归於堂除大公至正之道罕闻私谒奔竞之风寖炽攀附宰执者有进擢之速特立自守者有留滞之叹除目一下士论沸腾此弊不可不革也伏望圣慈绍述神考之志监司已上差除并取圣择寺监丞而下一切付之吏部用选格差注如此则大公至正之道开私谒奔竞之风息实社稷无穷之福也

次升又上奏曰臣伏覩先帝修立官制允厘百工除监司省郎府推判官大藩知州已上系朝廷选差自寺监丞而下以至州县差除一切付之吏部乂有选格次第其等差有注授优便者必以功能进而不为势要得已授命者必可之官不为堂除易孤寒之士不附丽之人缘此皆得以自奋差除一出於至公而不缘於私徇元佑以来执政大臣欲擅国权紊乱官制自寺监丞以至主簿既出堂除吏部注授州县员阙职位乂为朝廷取阙其有已授命之人待阙有及一二年又为堂除别差官改易甚为狼狈当是之时被命公朝拜谢私庭其职任之美者无寒门悉归於势要缙绅咸有不均之叹今日朝廷修复先帝政事差除尚乃因循前日之弊未足以成先帝之良法美意也伏望圣慈特降指挥自寺监丞而下一如元丰官制之初不系堂差州县差注朝廷更不取阙庶使功能不遗於寒微职任不移於权要次升又上奏曰臣近论列乞寺监丞而下除授依官制格一切付之吏部以选格差注至今不蒙施行者臣窃惟神宗皇帝立事必有法立法必有意非苟然而已经画官制之初必先会计昔日官吏俸给所费几何既行官制则制禄高下必以昔日为准故省郎而上出於堂除则支全俸寺监丞而下付於吏部则支折俸今寺监丞而下既系朝廷注授皆给全俸所支既多国用益匮京师财赋窘乏其亦以此侵耗之一端况立法非特如此而已盖将以分宰执之权摧奔竞之风而使寒俊之士各得以自奋吏部员阙既当则人人无留滞之叹至公之道由是开矣今三省曾不以是为意其员阙收归朝廷惟欲增重其权柄而已其为官择人诚未见其实也伏望圣慈特降睿旨令寺监丞而下差注一切送吏部以存官制良法

左司谏江公望上疏曰廉非士之高行也衆人好污而亷有时而为高退非士之清节也衆人好骛而退有时而为清人君砥砺名教敦厚风俗岂有他涂哉狃衆所好而好之咈衆所恶而恶之好恶不出於在位之私而以在位为之媒故天下翕然观化而无东汉激扬提拂之弊清议归上厚德在下矣臣在乡曲及出试吏行三十年尝所见闻於仕宦不言财利不私货赂不侵蟊百姓百无一二焉监司郡守有岁荐常员三省枢密有不次除目内外纷骛门墙如市袖书自媒背语相刺甘言谀语日陈于前贵公心知其非亦重於谢絶既退骛立庑下折腰俛首呈露肺肝盱盱睢睢为可怜之态士节雕丧风俗薄恶干分犯义亏名败教有至於此今日天下所当先虑者也然由士类污染当以士类浣濯是犹解酲必以酒也欲望朝廷应中外任仕及未该引年自谢事者学行卓然可观尤於廉退为多若亷退不足而文采胜者不在选焉许侍从台省监司各荐所知一人保任终身以备选擢所举或谬不以自首原免一人为之媒衆人知所向矣此激浊镇浮之要术也伏惟陛下少留神天下幸甚

通判李新乞令部使者荐进人才劄子曰臣尝观皇华遣使之诗而曰周爰咨诹周爰咨谋周爰咨度周爰咨询且访问於善为咨所咨必於忠信使事以忠信为本故也咨诸事为诹既诹矣於是谋之既谋矣度其所宜而言之咨度者以义度之也犹以为未也又徧咨而择所从焉询者徧咨之也陛下緫章问道游心岩廊以天下四方之远上情有未通於下下情有未能逹於上故每道遣廉访使者二人分诣郡县观察风謡广求民瘼凡享上不?犯法干禁虽遐儌异域有寃抑杜塞及吏之暴横得以直通陛下遣使臣所以宠遇者至厚矣臣愚无知叨遇将明之列奔走尽瘁靡敢遑处日夜焦心劳思所以报陛下者无非忠信之事且州郡荐士各有常格而奇才文士素为一路推称孤寒无援沈於下僚亦有甘自晦缩不求闻知或不遇知己论荐不及士安义命莫肯竞进藴藉博洽难以自暴臣欲望陛下因其奏计愿赐圣训令广取时誉密以名闻即乞下所部取其文艺考察送学士院详校有可采者陛下自擢而试之菁莪乐育教养而後用之则真材辈出矣凡使臣廵历所至许令投献文字仍不得讽谕州县沽激荐士之名庶几上副陛下旁求隽乂之意而万里之远无遗贤之叹天下幸甚

历代名臣奏议卷一百六十八








卷三百十八

<史部,诏令奏议类,奏议之属,历代名臣奏议>

钦定四库全书

历代名臣奏议卷三百十八

明　杨士奇等　撰

弭盗

宋英宗治平元年知谏院司马光论除盗劄子曰臣窃闻降勅下京东京西灾伤州军如人户委是家贫偷盗斛斗因而盗财者与减等断放未知虚的若果如此深为不便臣闻周礼荒政十有二散利薄征缓刑弛力舍禁去几率皆推寛大之恩以利於民独於盗贼愈更严急所以然者盖以饥馑之岁盗贼必多残害良民不可不除也顷年尝见州县官吏有不知治体务为小仁者?遇凶年有劫盗斛斗者小加寛纵则盗贼公行更相劫夺乡村大扰不免广有收捕重加刑辟?死或流然後稍定今若朝廷明降勅文预言偷盗斛斗因而盗财者与减等断放是劝民为盗也百姓乏食官中当轻徭薄赋开仓赈贷以救其死不当使之自相劫夺也今岁府界京东京西水灾极多严刑峻法以除贼盗犹恐春冬之交饥民啸聚不可禁御又况降勅以劝之臣恐国家始於宽仁而终於酷暴意在活人而杀人更多也凡?令之出不可不慎毫厘之失为害实多若才知其失随即更张犹胜於有害及民迷而不复者也伏望陛下速令收还此勅严责京东京西转运司及州县应灾伤之处多方擘画斛斗救济饥民若有一人敢劫夺人斛斗者立加擒捕依法施行如此则衆知所畏不敢轻犯所以保全愚民减省刑狱之道也

二年侍御史赵瞻论京东盗贼疏曰臣伏见羣盗杀害辅郡之官吏系囚叛起京畿之狱此皆前古祻乱之萌朝廷腹心之虑为最急务而政府唯不过发关移为督责之状州郡亦不过备游儌为期会之迹而已文书一报恬爲无事但用习常苟求接问未有为国家穷渊薮积奸之源塞万一不测之计也谨按两汉故事胶东盗贼起宣帝即用张敞为胶东相渤海左右郡盗贼起丞相御史即举龚遂为太守颍川盗贼起光武即以寇恂为太守南山羣盗起大将军王凤即荐王尊行京兆尹事据两汉时盗贼奏至天子与大将军丞相御史擢举守臣复尚蠲去繁文假以一切而後激劝吏民镇安风俗莫不即着成效也平时国家列官校任即一路有安抚总管钤辖兵马一郡有知州丞尉提举巡检一县有令尉此皆盗贼之司也今一旦不逞之人数十相聚遂至贼杀官吏顾诸备位谁有受斯责者环视俟变无一援救其间甚者则必有罪其死战之忠以爲贪功辱命然则是无有公家竭力之人矣且昔用一郡守则盗贼屏息今联县数十员而?不能禁者何哉盖昔之责以实效而今之官司取空文也今盗一发符牒四走则曰吾有文书下一路矣帅府则曰吾有文书下郡矣按具则吾无责也郡则曰吾有文书下巡逻令尉矣关白即吾无责也令尉则曰吾有文书下坊里保伍矣期会则吾无责也此其由来得非自朝廷之守空文邪使因循巽愞之吏传执曹桉而与趣公疾恶之人挈度计校是终无以成实效也今知曹州王知贤不能禁盗贼致成徒党知濮州戚舜元年力衰老素无才术唯此二州为贼所聚臣今欲乞先於曹濮专责知州通判且令条陈方略更明赏罚许其规画悉就讨捕督以近限约以重劾如其逗遛无所建明即下有司责以无状别委辅臣举用才吏京东应诸旁郡悉可依此更张且须成绩乃议酬擢处置之宜俾先图上朝廷更为裁择官吏自无苟简足以肃清内郡震帖远方臣愚不胜恳激之至神宗熙宁七年太常博士直史馆权知密州军州事苏轼论河北京东盗贼奏曰臣伏见河北京东比年以来蝗旱相仍盗贼渐多今又不雨自秋徂冬方数千里麦不入土窃料明年春夏之际寇攘为患甚於今日是以辄陈狂瞽庶补万一谨按山东自上世以来为腹心根本之地其与中原离合常系社稷安危昔秦并天下首取三晋则其余强敌相继灭亡汉高祖杀陈余走田横则项氏不支光武亦自渔阳上谷发突骑席卷以并天下魏武帝破杀袁氏父子收冀州然後四方莫敢敌宋武帝以英雄絶人之资用武历年而不能并中原者以不得河北也隋文帝以庸夫穿窬之智窃位数年而一海内者以得河北也故杜牧之论以为山东之地王者得之以为王覇者得之以为覇猾贼得之以乱天下自唐天宝以後奸臣僭峙於山东更十一世竭天下之力终不能取以至於亡近世贺德伦挈魏博降後唐而梁亡周高祖自邺都入京师而汉亡由此观之天下存亡之权在河北无疑也陛下即位以来北方之民流移相属天灾谴告亦甚於四方五六年间未有以塞大异者至於京东虽?无事亦当常使其民安逸富强缓急足以灌输河北缾竭则罍耻唇亡则齿寒而近年以来公私匮乏民不堪命今流离饥馑议者不过欲散卖常平之粟劝诱蓄积之家盗贼纵横议者不过欲增开告赏之门申严缉捕之法皆未见其益也常平之粟累经振发所存无几矣而饥寒之民所在皆是人得升合官费丘山蓄积之家例皆困乏贫者未蒙其利富者先被其灾昔季康子患盗问於孔子孔子对曰苟子之不欲虽赏之不窃乃知上不尽利则民有以为生苟有以为生亦何苦而为盗其间凶残之党乐祻不悛则须敕法以峻刑诛一以警百今中民以下举皆阙食冒法而为盗则死畏法而不盗则饥饥寒之与弃市均是死亡而賖死之与忍饥祻有迟速相率为盗正理之常虽日杀百人势必不止苟其陛下至明至圣至仁至慈较得丧之孰多权祻福之孰重特於财利少有所捐衣食之门一开骨髓之恩皆徧然後信赏必罚以威克恩不以侥幸废刑不以灾伤挠法如此而人心不革盗贼不衰者未之有也

元丰元年十月轼为尚书祠部员外郎直史馆权知徐州军州事上书曰臣以庸材备员册府出守两郡皆东方要地私窃以为守法令治文书赴期会不足以报塞万一辄伏思念东方之要务陛下之所宜知者得其一二草具以闻而陛下择焉臣前任密州建言自古河北与中原离合常系社稷存亡而京东之地所以灌输河北缾竭则罍耻唇亡则齿寒而其民喜为盗贼为患最甚因为陛下画所以待盗贼之筞及移守徐州览观山川之形势察其风俗之所上而考之於载籍然後又知徐州为南北之襟要而京东诸郡安危所寄也昔项羽入关既烧咸阳而东归则都彭城夫以羽之雄略舍咸阳而取彭城则彭城之险固形便足以得志於诸侯者可知矣臣观其地三面被山独其西平川数百里西走梁宋使楚人开关而延敌材官驺发突骑云纵真若屋上建瓴水也地宜宿麦一熟而饱数岁其城三面阻水楼堞之下以汴泗为池独其南可通车马而戏马台在焉其高十仞广袤百步若用武之世屯千人其上聚櫑木炮石凡战守之具以与城相表里而积三年粮於城中虽用十万人不易取也其民皆长大胆力絶人喜为剽掠小不适意则有飞扬跋扈之心非止为盗而已汉高祖沛人也项羽宿迁人也刘裕彭城人也朱全忠砀山人也皆在今徐州数百里间耳其人以此自负凶桀之气积以成俗魏太祖以三十万人攻彭城不能下而王智兴以卒伍庸材恣睢於徐朝廷亦不能讨岂非以其地形便利人卒勇悍故耶州之东北七十余里即利国监自古为铁官商贾所聚其民富乐凡三十六冶冶户皆大家藏镪巨万常为盗贼所窥而兵卫寡弱有同儿戏臣中夜以思即为寒心使剧贼致死者十余人白昼入市则守者皆弃而走耳地既产精铁而民皆善鍜散冶户之财以啸召无赖则乌合之衆数千人之仗可以一夕具也顺流南下辰发巳至而徐有不守之忧矣使不幸而贼有过人之才如吕布刘备之徒得徐而逞其志则京东之安危未可知也近者河北转运司奏乞禁止利国监铁不许入河北朝廷从之昔楚人亡弓不能忘楚孔子犹小之况天下一家东北二冶皆为国兴利而夺彼与此不己隘乎自铁不北行冶户皆有失业之忧诣臣而诉者数矣臣欲因此以征冶户为利国监之扞屏今三十六冶冶各百余人采鑛伐炭多饥寒亡命强力鸷忍之民也臣欲使冶户每冶各择有材力而忠谨者保任十人籍其名於官授以却刃刀槊教之击刺每月两衙集於知监之庭而阅试之藏其刃於官以待大盗不得役使犯者以违制论冶户为盗所拟久矣民皆知之使冶出十人以自卫民所乐也而官又为除近日之禁使铁得北行则冶户皆悦而听命奸猾破胆而不敢谋矣徐城虽险固而楼橹敝恶又城大而兵少缓急不可守今战兵千人耳臣欲乞移南京新招骑射两指挥於徐此故徐人也尝屯於徐营垒材石既具矣而迁於南京异时转运使分东西路畏馈饷之劳而移之西耳今两路为一其去来无所损益而足以为徐之重城下数里颇产精石无穷而奉化厢军见阙数百人臣愿募石工以足之听不差出使此数百人者常采石以甃城数年之後举为金汤之固要使利国监不可窥则徐无事徐无事则京东无虞矣沂州山谷重阻为逋逃渊薮盗贼常入徐州界中陛下若采臣言不以臣为不肖愿复三年守徐且得兼领沂州兵甲巡检公事必有以自効京东恶盗多出逃军逃军为盗民则朢风畏之何也技精而法重也技精则难敌法重则致死其势然也自陛下置将官修军政士皆精锐而不免於逃者臣尝考其所由盖自近岁以来部送罪人配军者皆不使役人而使禁军军士当部送者当牒即行往反常不下十日道路之费非取息钱不能办百姓畏法不敢贷贷亦不可复得惟所部将校乃敢出息钱与之归而刻其粮赐以上下相持军政不修博奕饮酒无所不至穷苦无聊则逃去为盗臣自至徐即取不系省钱百余千别储之当部送者量远近裁取以三月刻纳不取其息将吏有贷息钱者痛以法治之然後严军政禁酒博比朞年士皆饱暖练熟技艺等第为诸郡之冠陛下遣敕使按阅所具见也臣愿下其法诸郡推此行之则军政修而逃者衰亦去盗之一端也臣闻之汉相王嘉曰孝文帝时二千石长吏安官乐职上下相朢莫有苟且之意其後稍稍变易公卿以下转相促急司隶部刺史发扬隂私吏?居官数月而退二千石益轻贱吏民慢易之知其易危小失意则有离畔之心前山阳亡徒苏令从横吏士临难莫肯伏节死义者以守相威权素夺故也国家有急取办於二千石尊重难危乃能使下以王嘉之言而考之於今郡守之威权可谓素夺矣上有监司伺其过失下有吏民持其长短未及按问而差替之命已下矣欲督捕盗贼法外求一钱以使人且不可得盗贼凶人情重而法轻者守臣辄配流之则使所在法司覆按其状劾以失入惴惴如此何以得吏士死力而破奸人之党乎由此观之盗贼所以滋多者以陛下守臣权太轻故也臣愿陛下稍重其权责以大纲濶略其小过凡京东多盗之郡自青郓以降如徐沂齐曹之类皆慎择守臣听法外处置强盗颇赐缗钱使得以布设耳目蓄养爪牙然缗钱多赐则难常少又不足於用臣以为每郡可岁别给一二百千使以酿酒凡使人葺捕盗贼得以酒予之敢以为他用者坐?论赏格之外岁得酒数百亦足以使人矣此又治盗之一术也然此皆其小者其大者非臣之所当言欲默而不发则又私自念遭值陛下英圣特逹如此若有所不尽非忠臣之义故昧死复言之昔者以诗赋取士今陛下以经术用人名虽不同然皆以文词进耳考其所得多吴楚闽蜀之人至於京东西河北河东陕西五路盖自古豪杰之场其人沈鸷勇悍可任以事然欲使治声律读经义以与吴楚闽蜀之士争得失於毫厘之间则彼有不仕而已故其得人常少夫惟忠孝礼义之士虽不得志不失为君子若德不足而才有余者困於无门则无所不至矣故臣愿陛下特为五路之士别开仕进之门汉法郡县秀民推择为吏考行察亷以次迁补?至二千石入为公卿古者不专以文词取人故得士为多黄覇起於卒史薛宣奋於书佐朱邑选於啬夫丙吉出於狱史其余名臣循吏由此而进者不可胜数唐自中叶以後方镇皆选列校以掌牙兵是时四方豪杰不能以科举自达者皆争为之往往积功以取旄钺虽老奸巨盗?出其中而名卿贤将如高仙芝封常清李光弼来瑱李抱玉段秀实之流所得亦已多矣王者之用人如江河江河所趋百川走焉蛟龙生之及其去而之他则鱼鼈无所还其体而鲵鳅为之制今世胥史牙校皆奴仆庸人者无他以陛下不用也今欲用胥史牙校而胥史行文书治刑狱钱谷其势不可废鞭挞鞭挞一行则豪杰不出於其间故凡士之刑者不可用用者不可刑故臣愿陛下采唐之旧五路监司郡守共选土人以补牙职皆取人材心力有足过人而不能从事於科举者禄之以今之庸钱而课之镇税场务督捕盗贼之类自公罪杖以下听赎依将校法使长吏得荐其才者第其功阀书其岁月使得出仕比任子而不以流外限其所至朝廷察其尤异者擢用数人则豪杰英?之士渐出於此涂而奸猾之党可得而笼取也其条目委曲臣未敢尽言惟陛下留神省察昔晋武平吴之後诏天下罢军役州郡悉去武备惟山涛论其不可帝见之曰天下名言也而不能用及永宁之後盗贼蠭起郡国皆以无备不能制其言乃验今臣於无事之时屡以盗贼为言其私忧过计亦已甚矣陛下纵能容之必为议者所笑使天下无事而臣获笑可也不然事至而图之则已晩矣干犯天威罪在不赦

轼代李琮论京东盗贼状曰臣伏见自来河北京东常苦盗贼而京东尤甚不独穿窬祛箧椎埋发塜之奸至有飞扬跋扈割据僭拟之志近者李逢徒党青徐妖贼皆在京东凶愚之民殆已成俗自昔大盗之发必有衅端今朝廷清明四方无虞而此等常有不轨之意者殆土地风气习俗使然不可不察也汉高祖沛人项羽宿迁人刘裕彭城人黄巢宛胊人朱全忠砀山人其余历代豪杰出於京东者不可胜数故凶愚之人常以此藉口而其材力心胆实亦过人加以近年更改贡举条制扫除腐烂专取学术其秀民善士既以改业而其朴鲁强悍难化之流抱其无用之书各怀不逞之意朝廷虽敕有司别立字?以收三路举人而此等自以世传朴学无由复践场屋老死田里不入彀中私出怨言幸灾伺隙臣每虑及此即为寒心扬雄有言御得其道则天下狙诈咸作使御失其道则天下狙诈咸作敌而班固亦论剧孟郭解之流皆有絶异之姿而惜其不入於道德苟放纵於末流是知人之善恶本无常性若御得其道则向之奸猾尽是忠良故许子将谓曹操曰子治朝之能臣乱世之奸雄使韩彭不遇汉高亦与盗贼何异臣窃尝为朝廷计以谓穷其党而去之不如因其材而用之何者其党不可胜去而其材自有可用昔汉武尝遣绣衣直指督捕盗贼所至以军兴从事斩二千石以下可谓急矣而盗贼不为少衰者其党固不可尽也若朝廷因其材而用之则盗贼自消而豪杰之士可得而使请以唐事明之自天宝以後河北诸镇相继僭乱虽宪宗英武亦不能平观其主帅皆卒伍庸才而能於六七十年间与朝廷相抗者徒以好乱乐祻之人背公死党之士相与出力而辅之也至穆宗之初刘总入朝而河北始平总知河北之乱权在此辈於是尽籍军中宿将名豪如朱克融之流荐之於朝冀厚与爵位使北方之人羡慕向进革其乱心而宰相崔植杜元頴皆庸人无远虑以为河北既平天下无事克融辈久留京师终不録用饥寒无告怨忿思乱会张弘靖赴镇遂遣还幽州而克融等作乱复失河朔今陛下鉴唐室既往之咎当收京东河北豪杰之心臣伏见近日沂州百姓程棐告获妖贼郭进等窃闻棐之弟岳乃是李逢之党配在桂州豪侠武健又过於棐京东州郡如棐岳者不可胜数此等弃而不用即作贼收而用之即捉贼其理甚明臣愿陛下精选青郓两帅京东东西职司及除兖单潍密淄齐曹濮知州论以此意使隂求部内豪猾之士或有武力?多权谋?通知术数而晓兵或家富於财而好施如此之类皆召而劝奨使以告捕自効籍其姓名以闻於朝所获盗贼量轻重酬赏若获真盗大奸随即录用若只是寻常劫贼即累其人数酬以一官使此辈歆艳其利以为进身之资但能拔擢数人则一路自然竞劝贡举之外别设此科则向之遗材皆为我用纵有奸雄啸聚亦自无徒但每州搜罗得一二十人即耳目徧地盗贼无容足之处矣历观自古奇伟之士如周处戴渊之流皆出於羣盗改恶修善不害为贤而况以捉贼出身有何不可若朝廷随才试用异日扞边隅立功名未必不由此涂出也非陛下神圣英武不能决行此策臣虽非职事而受恩至深有所见闻不敢瘖默谨录奏闻伏候勅旨

彭汝砺奏曰臣窃闻京东河北东西羣盗不禁朝廷数月经置知所以系圣念深矣臣伏惟河北土地坚固风俗尚气好胜宁死於盗贼以死於饥饿为耻其喜乱盖天性也陛下仁俭朝廷清明非有可窥之间隙而豪凶不道乌合蚁附白昼杀人於市以食攻劫县镇掠夺妻孥此亦圣虑之所宜加察??不已将不可堤防矣臣备数言责不胜日夜之忧谨具画一事件少冀裨补臣伏思盗贼之势可以智胜不可以力制也以国家粟米之多兵革之坚利而不能以一日殄絶狗偷鼠窃之盗亦不能无之也比虽闻巡检县尉许不依常例举差巡检县尉已指踪制胜盖犹不与焉臣读史观汉京兆盗贼惊扰王尊不出关而治渤海多劫掠龚遂下车而化然则使逐处有人则不能纵之至此矣臣欲乞早赐选差仁明智略之吏出领诸郡稍寛绳法使随宜处之几早殄絶以销未形之患

臣窃闻河朔比数不登民至卖妻鬻子以食迁徙者相踵死者相枕籍有司不知还定安集而头会箕歛然则民至相聚为盗者非独民之罪也吏亦有罪焉自北而来累为臣言去年秋不雨冬亦少雪麦根多不入土春夏之初民食恐不足朝廷不早加恤贫弱者?以贼为依而党与寖多矣臣欲乞专使体量稍寛诸般色役以安贫弱夫使善民怀惠而无解散之心奸人畏威而有不敢为之志贼之势易见衰止矣

刘挚上言曰天下虽有极治之政而不能使民不为盗虽然能禁其为盗而已三代两汉以来比追胥严捕察其法张弛时虽有不同要皆谨於搜逐奸恶以安善良者也国家於盗贼其防禁固已明具而近时捕法一二有可言者旧制盗发地分应职在伺察捕索之人皆给百日以为三限每限不获抵罪有差盖使身任其责心有所畏然後肯协心出力略张耳目求贼以自免故官司颇得其用今新勅虽不获贼有罪然乃将两限科校听各罚钱曰以充捕赏其次仍许收赎而乡村耆长壮丁近且废罢代以保甲保甲之法保内被盗止出赏钱更无认限决罚之法小人之情不以刑惧势驱之使有不得已者则何事肯戮力为公家索贼耶其所输钱又不过资取衆人夤缘自利正其所便

中书舍人曾巩上言曰臣伏以周礼以五家为比使之相保推之至於五州为乡因其民以用之於田役追胥之事管仲於齐亦以五家为轨推之至於五乡为军以有三军之制盖生民之业资於衣食则为农资於备御则为兵其所恃之理然也後世言兵者以谓九夫为井此八阵之法所由出也五家为轨此师旅之法所由出也以臣考之所以然者非三军之政取法於乡田盖古者生民之业兵农非异务也自经界既废而兵农始殊秦汉之际大率十里一亭亭有长十亭一乡乡有三老有秩啬夫游儌三老掌教化啬夫职听狱讼收赋税游徼循禁盗亦比闾族党卒伍追胥之遗事也今保甲之制自五家为保推之至於有大小保长有都副保正职承文书督盗贼与比闾有长乡亭有啬夫游徼非异意也臣昨守亳州亳为多盗重法之地臣推保甲之法以禁盗贼幸不至缪戾诚不自揆欲於保甲巡检县尉之法所以防虑盗贼者有所推广以称朝廷立法之意一诸处自来盗贼并是外来浮浪行止不明之人?是本处素来无赖之人保甲之法使五家为保盖欲察举非违之事一保五家若有一家藏匿外来浮浪行止不明之人?一家有素来无赖之人即五家无由不知而法禁之中不责其顔情盖芘则人於乡里谁肯告言若为设禁防使不告官者因事发露则有相坐之刑人情自爱谁肯苟容此乃本立保伍察非违之意也所察举者藏匿恶人之家所以为人除患固非开告讦之路伤隣里之义也若藏匿之家自不能揜则恶人何所容入盗贼不禁而自熄理之所可必也欲乞外来浮浪行止不明之人保内不得舍止本处素来无赖之人保内须以姓名申官官为籍记系籍之人凡有出入并须告知本保若保内舍止外来浮浪行止不明之人犯人严断同保不纠科不言上之罪保内本处无赖之人同保不以姓名申官及系籍之人出入不告本保本保不纠亦并科不言上之罪犯人严断所贵有所关防可以暗销盗贼况自来州县亦往往有禁絶舍止浮浪及籍记恶人之处可以断得盗贼别无扰烦兼保甲条诸保内有外来人如行止显有不明即收领送官则是法意盖已及此今来所乞只是申明更欲详备伏乞裁酌施行

一伏见熙宁六年保甲条法保内如遇有盗贼画时告报大保长已下同保人户即时前去救应追捕如入别保即逓相击鼓应接袭逐元丰二年详定上条节文诸保内贼盗画时集本保追捕如入别保逓相告报袭逐臣窃以谓元条及详定互有详略若合而用之则弥纶之意无所不备今所乞指挥诸保内贼盗画时集本保追捕如入别保即逓相击鼓报应袭逐并置铺屋及鼓仍轮保丁廵宿如此则保伍之内既不得容止恶人廵宿之法又备如有贼发则合力追捕措置无所不尽於本置保甲之意委曲备具亦古者井田守望相助後世置乡亭徼巡盗贼之遗法也

一伏见熙宁敕节文诸廵检常於地分内廵警廨宇所在州给与印历逐季点检臣欲乞相度指挥重法地分廵检县尉常於地分内廵警每旬具所到地分申州仍给与行程印历每季本州将旬申与印历委官点磨违者取勘施行州不督察监司按劾以闻如此则制置捕盗之官事体均一理在必行不容苟简之人得以废法使捕盗之官分廵不止保甲候望转相承接盗贼所向辄遇讥察窃发之谋必自衰熄?有伺间不逞之人亦易败获

右司谏苏辙奏请罢右职县尉劄子曰臣伏见旧法县尉皆用选人自近岁民贫多盗言事者不知救之於本遂请重法县尉地分并用武夫自改法以来未闻盗贼为之衰少而武夫贪?不畏条法侵渔弓手先失爪牙之心搔扰乡村复为人民之患臣窃惟捕盗之术要在先得弓手之情次获乡村之助耳目既广网罗先具稍加方略易以成功旧用选人虽未能一一如此而颇知畏法则必爱人使之出入民间於势为便不必亲习骑射躬自格鬭然後能获贼也今改用武夫未必皆敢入贼而不习法律先已扰民访闻河北京东淮南等路凡用武夫县分民甚患之欲乞复令吏部依旧只差选人所贵吏民相安不至惊扰

知洋州文同上奏曰臣窃见本州守治之所正居汉水之上川陆平衍广袤千里东北诸山萦带联属径路盘屈隙穴深远上通荆楚旁出岐雍其中所产济人急用之助品目甚衆旦夕赢辇道路不絶闾巷井邑百货填委实四方商贾贸易毕至之地衣被秦蜀有足仰者 汉唐之际已名重郡然而至今有所不能称是者城池庳漫全不如事不知几年灭裂为此苫茅累土宛若鼠戏缺漏颓落殆不可睹奸庸取罪常在跳越仓库所寄仅同空旷臣自至此即谋增葺患无兵夫不能施手每一虑至此沈唫终日伏以国家设州郡列官府具储蓄养士卒大抵本以为民故如此其备也夫何此州当襟喉要害之处而顾无壁垒壕堑之防以保护之譬之於人也筋骨虽云完固而皮革日已烂堕将何以为负恃而能使其中安且久耶一体既亏身不宜矣伏望朝廷慰念黎庶轸恤遐远特降中旨许令修筑度其工力了不至大庶使郡国制度无有一物废阙亦有备无患之深计也臣又窃见管内三县疆境絶为旷濶高山深林蔓衍重复直与巴达金凤永兴凤翔等处唇齿相密其远者有至五六百里近者亦不下三四百里中间有如子午骆谷之类斜通直达径路不少私商暗旅出入如织通奸隐罪萃为渊薮嵓谷之民孱愞畏事迫於衆势遂尔囊橐所居幽僻人不敢问既因全无防守所以难为检遏臣愚常此过虑忽尔蜂惊鼠骇妄肆螫啮散走巢窟肆出为暴呼集除荡形影不及亦须数日为之扰扰往日光化军近年庆州叛贼悉趋此路谋行於蜀是时西南郡邑闻风震耸赖以朝廷威灵元元之幸而卒以就败然而此州既为凶盗累伺其隙是後恬然不为之备至今耆甿宿吏语议及此则无不人人咨嗟叹惋是知如此与他州别郡封壤按聚隘厄奔冲之处平时常宜预设保御之方其或事有万一临时取具必然手足错乱不相捄应前无兵而後无城未免一方人心不得不使之旦夕恐惧而莫如之何也臣今欲乞朝廷特赐详酌更添置武宁一指挥?且先於诸处那屯三五百人常令住此不许亡出以备缓急驱使如此则上可以纾朝廷之忧下可以慰百姓之望臣职在守土理当建述此二事者伏望睿慈不罪其狂瞽而留意焉

哲宗元佑元年门下侍郎司马光乞罢保甲招置长名弓手状曰臣窃见府界及三路保甲虽罢团教犹冬教一月於民有损於官无益不若尽罢之便何则比於团教之时民间劳费虽十减六七然犹有三四此所谓於民有损也朝廷每岁遣使按閲所费金帛以百万计而终无所用之此所谓於官无益也臣以为不若尽罢之便自置保甲以来盗贼倍多所以然者乡村无赖子弟乍涉城市闻见纷华自恃身为保丁坐索本家供给饮博游荡习以成性今虽罢团教不肯复归南亩服田力穑逸欲既深资用不足既家藏利兵又身挟武艺由是邀结党友羣行攻劫父兄不能禁州县不能制此自然之势也是以数年以来年不甚饥而府界二路盗贼纵横入县镇杀官吏若遇虫蝗水旱大饥之岁将若之何此不可不为之虑也以臣愚见莫若尽罢府界及诸路保甲据逐县主户数目盗贼多少委提点刑狱相度每若干户置长名弓手一人与免户下租税支移折变及夫役诸般差徭科配一无所预务为优假使人歆慕每十人置节级一员五十人置十将一员百人置员寮一员二百人以上置指挥使副指挥使各一员虽不及二百人亦置指挥使副指挥使名目尽管一县弓手以为赏功资级其节级始初且令本县令佐依上名下次或选有部辖者权管候有长行捉杀到强盗一人即补充正节级替下权管之人自後每捉杀到强贼一人依此迁一级若未有阙且为守阙不得管人候有阙日补正其累功劳迁至正指挥使满三年以上又曾捉杀到强盗三人从来不曾犯赃罪者仰本县官吏结罪保明申州本州官吏结罪保明申奏乞朝廷与於三班借差内安排若遇有强恶贼人朝廷临时别立赏格者不在此限如此则保甲中勇健之士见前有出官之望来应募者必多除第一第二等户物力高强合充重役不得应募外其余但於本县有户籍田产不以等第高下并许投充长名弓手永无解役之期若一人阙额有二人以上争投者即委令佐拣试武艺高强者充如此则本县勇健者皆充弓手其余懦弱者虽使之为盗亦无能为患若见充长名弓手人有勇力武艺衰退者许令外人指名比较若胜於旧者即令充替如此则不须教阅武艺自然长得精熟仍委本州及提点刑狱常切觉察令佐有取舍不公者取勘依法施行若应募未满见今乡差弓手之数即且令乡差弓手相兼只应候招到长名弓手一人即替乡差弓手一人归农其乡差弓手愿投长名者亦听若长名弓手及百人以上即令分一半作两番二百人以上每百余人分作一番并年终交替其上番者随县尉逐捕盗贼自节级以上各令管所辖之人若所辖之人有小可过犯许一面区分不得过小杖十下若所辖之人敢陵犯本辖人员者杖一百殴者徒一年虽权管亦同本辖人员若於所辖人处取受财物并依律科罪犯赃罪杖者若系管辖权管即降充长行下名若系正人员即降一资自後每捉杀到强盗两人始当一人罪至徒者不以权正并降充长行下名自後每捉杀到强盗三人始当一人虽许迁资并系额外不得管人不得出官若遇下番则不相管辖亦无阶级其下番者自十将以下各随所居之处与耆长同觉察本管地分内曾有为强盗之人及?藏之家凡为强盗者不等於本管分作过须在他处盖恐累及本地分捕盗人无所自容故也其本地分捕盗人往往知之莫肯发举盗既得财分赃则絶迹远遁其贼发地分捕盗人虽欲擒捕莫知其处官中虽立三限科校终无所益由此贼发地分捕盗人每有贼发莫肯申举若变主懦弱则多方抑塞不令声贼变主强梁则共陪所失之财劝和使休是致羣盗无所忌惮日益昌盛又告捕得贼多被贼人雠报焚烧庄舍屠害老小其赏钱岂宜留滞而往往为州县沮难有司靳惜动有经年请领不得使之解体欲乞今後应贼发地方凡捕盗人更不立三限科校捕盗官亦不批罚只以擒贼多少论其功赏若敢抑塞隐蔽从严法施行仍每州各随大小贼盗多少借官钱数千贯专充告捕赏钱每获强盗勘得从来住止?藏去处候断遣已了委本州长吏当日先以官钱支给告捕之人即移牒出贼州县勾追住止窝藏地分捕盗人科不觉察罪弓手杖一百耆长杖八十壮丁笞四十先籍没贼人及窝藏家财产偿所支赏钱外其不足之数令捕盗人等均摊限一月催足津般赴给赏州军补填官钱若路远难以津般则各於本州官钱内关牒折兑其强恶贼人朝廷特於常法外多立赏钱者自以省钱充不在捕盗人均摊之限如此则盗贼无所容身必思改过自新若果行此法府界三路既免教阅劳费之患无赖子弟又有所归投得以羁縻诸路正乡村之名复国家旧制勇健之士前有仕进之望争讨贼立功不待教阅而弓手武艺自然不敢衰退不须点差而乡兵自足兼有所用人虽衆多而上下有纲纪不敢相侵暴贼发地分捕盗人不知贼处免虚受刑责出贼地分为累及身不敢蔽匿景迹之人被盗之家无人抑塞有所伸诉贼盗穷窘无所容身稍冀衰息

六年礼部侍郎范祖禹奏曰臣闻昔季康子患盗问於孔子孔子对曰苟子之不欲虽赏之不窃季康子又问政於孔子曰如杀无道以就有道何如孔子对曰子为政焉用杀子欲善而民善矣君子之德风小人之德草草上之风必偃臣始读书盖尝疑之以为圣人之言主於教化而己行之未必有近效也及观唐太宗初即位与羣臣论止盗?请重法以禁之太宗哂之曰民之所以为盗者由赋繁役重官吏贪求饥寒切身故不暇顾亷耻耳朕当去奢省费轻徭薄赋选用亷吏使民衣食有余则自不为盗安用重法耶自是数年之後海内升平路不拾遗外户不闭商旅野宿焉臣观太宗之政如此乃始知圣人之言不欺後世行之必有近効也夫以区区之鲁国季康子为相孔子犹劝之不欲所以止盗而况天子之於天下乎季康子鲁之执政犹不可以言杀当欲善而已而况天子之於天下乎自古用重法以止盗者莫如五代之汉汉高祖即位之年患四方盗贼衆多敕盗贼无问?多少皆抵死仍分命使者逐捕宰相苏逢吉草诏意云应贼盗其本家并四隣同保皆全族处斩衆以为盗犹不可族况隣保乎逢吉固争不得已但省去全族二字由是郓州捕贼使者张令柔杀平隂县十七村民其法可谓重矣然盗贼不为衰止汉室不四年而亡夫唐太宗之政如彼汉高祖之法如此有天下者当以盛唐为法乎当以季汉为法乎至周太祖时窃盗赃满三匹者犹弃市太祖皇帝代虐以寛稍轻盗法累圣仁厚哀矜庶狱逓加减贷故窃盗遂无死刑然今编敕所定盗赃犹重於律三倍盖承五代刑罚世重减之极轻犹至於此岂可更增重乎臣伏见熙宁四年中书检正官奏请开封府东明考城长垣等县京西滑州淮南宿州河北澶州京东应天府濮齐徐济单兖郓沂等州淮阳军别立盗贼重法其後又有他州奏请乞比东明等处行重法者有重法之地又有犯法之民夫溥天之下莫非王土食土之毛谁非君民今独视此州县如远方异域之人别立盗法自行法以来二十余年不闻盗贼衰止但闻其愈多耳老子曰法令滋彰盗贼多有又曰民常不畏死柰何以死惧之夫上以善待民乃可望民为善以应上若其不应罪在民也上以恶待民则民为恶以应上乃其理也何足怪其多乎古者开夜食之源立教化之官先之以节俭示之以敦朴仓廪实而知礼节衣食足而知荣辱则自不为盗有邪僻之民然後从之以刑岂有不治其本而专禁其末不清其源而欲塞其流也若以重法为权时之宜行之数年而盗少於前固当除之复用中典若盗益多於前则是重法不足止盗甚明其可除去无疑也又重法之地皆举知县必择强健之吏被此选者奉法除盗视民如雠一切以击断为称职此岂平世所宜为乎臣愚欲乞悉除重法改重法地分为举知县地分夫天下县令皆不可不择独此诸县先已举吏则不可废民多奸猾尤须良吏以治之选吏以养民不命吏以敌民也及今四方人情少安改峻法为平法庶可以变恶俗为善俗止用常典足以禁奸其刑亦不轻矣若行重法不已盗贼益多臣将见此数十州之民无乐生之心一有凶年饥馑则为等死之计羣起而为大盗虽有重法又可禁乎惟陛下无以孔子之言为迂无以唐太宗之治为难无以教化为不急无以峻法为足恃则民皆可使为善矣哲宗时右司谏苏辙乞招保甲充军以消盗贼状曰臣闻薄赋歛散蓄聚若以致贫而民安其生盗贼不作县官食租衣税廪有余粟帑有余布久而不胜其富也厚赋歛夺民利若以致富而所入有限所害无穷大者亡国小者致寇寇盗一起尽所得之利不偿所费之十一久而不胜其贫也臣未敢远引陈胜吴广庞勋黄巢之类只如淳化中李顺庆历中张海等熙宁中廖恩此数火盗贼计其燔烧官寺劫略仓库以至发兵命将转输粮食耗失兵械募士赏功之费大率不下数百万贯但得事了岂敢言费然方其未发有能建言乞捐数十万贯以消其变则上下争执如惜支体不肯割截此天下之大迷古今之通患也故臣愿於元丰库?内藏库乞钱三十万贯上以为先帝收恩於既往下以为社稷消患於未萌伏愿陛下权祻福之重轻较得丧之多少断而行之毋使有司吝於出纳以害大计河北之民喜为剽劫所从来尚矣近岁创为保甲驱之使离南亩教之使习凶器一夫在官一家资送穷苦无聊靡所不至椎埋为奸十人而九?为保甲莫敢谁何若更一年不罢则胜广之事可立而待也今虽已罢而弓刀之手不可以复执锄酒肉之口不可以复茹蔬既无所归势必为盗今河北寇贼成羣访闻皆是保甲余党若因之以饥馑则变故之作不可复知近岁富弼知青州是时河北流民百万转徙京东弼既设方略振活其老幼而招其壮悍者为军不待朝旨皆刺指挥二字其後皆为劲兵百万之衆无一人为盗者弼人臣便宜行事犹能若此况陛下富有四海而元丰及内库钱物山积莫可计数只如近日内降睿思殿金银一色令别库收贮者自约及百余万贯皆是先帝多方收拾以备缓急支用不取於民圣筭深远非凡所及若积而不用则与东汉西园钱唐之琼林大盈二库何异於先帝圣德不为无损故臣愿乞三十万贯为招军例物选文武臣僚有才干者一二人分往河北逐路於保甲中招其强勇精悍者为禁军随其人才以定军分本州无阙则自近及远?押上京不过一二万人则河北豪杰略尽矣其间武艺絶伦旧日以补班行者押赴阙试验有实即以补内六班之阙?以补本贯及邻近阙额军员但当严赐指挥候了日当遣人覆按有不如法重坐官吏臣闻先帝本谓保甲可用故欲隐兵於农以渐消正兵是以禁军多有阙额今保甲既罢正使无事犹合补填况如前所陈者惟陛下深察果断而力行之今冬春大旱二麦不熟事势如此恐不可缓

侍御史刘挚论盗贼疏曰臣窃以天下虽有极治之政而不能使民不为盗也然要能禁其为盗而己历世以来法严则盗衰法寛则盗盛国朝自近岁差役用募法而官弛捕盗之禁保甲行教法而民滋为盗之心前来滑州之单安商州之王冲以村野之人逃亡之卒一有呼啸遂能横行蹂践乡县杀害官吏以至烦遣兵将重为骚扰大劳大费仅能散扑皆由防禁寛纵赏罚不明而寒饥猖狂之人附之者衆故也近日制旨既薄敛轻赋稍还其夜食之路又复置弓手及县尉巡检而察捕赏罚并从旧典所以防备奸恶安养善良之意可谓甚厚然访闻州县不甚究心召募弓手至今殊未就绪廵检兵级多未差填见今河北陕西京东西所在常有盗贼攘劫钞窃殆无虚日乡野闾井人颇不安盖前来保甲巡检指使既有更不管勾指挥则其意固已不在於捕盗而新复官吏又未就职此盗之所以乘间而作累岁已来民间丰稔今尚如此自去冬大旱二麦失望积谷之家观望不发人已艰食臣虑将来寇盗更有甚於今日欲乞指挥逐路监司为备盗之计督促州县速招弓手及差拨巡检兵级严责近限早令数足以时训齐准备缓急及再乞指挥吏部所差注巡检县尉略加选择催遣赴任

毕仲游上言曰臣伏见开封府盗贼条禁至多而御盗之方其大节有未备者以外路州军言之捕盗之官在城内则都监监押城外则巡检县尉盖不可易之官也今京城外巡检县尉与外州军略同而京城内巡检之职寓於马军步军帅臣与四厢主者虽主徼巡於国中而寻常盗贼旧不干预自来开封府承例令使臣人员等密行缉捕获贼有赏而不获无甚谴罚人微责轻往往反与盗贼为市而诸厢小使臣虽带督察盗贼其实分管估计家业取问病人口词并检验捄火等杂务不类捕盗之官理如未尽臣愚欲乞於马步军帅及四厢主巡检之下别增置厢巡检六员其二在旧城内其四在新城内四壁使诸司使副?大使臣为之隶於开封府得以职事举荐按劾仍仿外州军都监监押功过殿最之法而增损之使专治巡检职事亦不废开封缉捕公人则京师盗贼知有专一责任之官自然人户安居奸盗屏息辇毂之治不为无助

仲游又奏曰捕盗之法遇有贼必立重赏购人缉捕立赏既重则宜人人闘用智力以应赏格然则州县每有盗贼更一二十火未见有贼因赏而败者此非重赏不足以捕盗盖州县给赏须拘条格每有人捕贼到官留连勘鞠近者一两月远者须半年一岁等候狱成然後检坐条格支给赏物其该赏之人捕贼到官经隔岁月未有所得或者过状陈诉迁延诘难方始得赏又其甚者则勾追往返取问捕贼因依拘系一两月费用钱物方始得赏其人居家各有生计因官司勾追理会赏格往往暂废经纪设使赏格不行反成失所故皆谓官司立赏虽重及至获贼未必如数皆得纵得所赏亦留滞别有妨废以此人人无意捉贼虽见牓掲视为空文今欲乞令州县各预储赏钱在逐处收掌遇有盗贼晓示数目召人缉捕如获到官见得委是贼人别无虚伪未勘得贼人情状先取问捉获因依不候结解令州县先次保明给赏与捕缉之人不得淹延追扰如此即小人虽不知义理但见捕贼入官别无留滞便得重赏更相传告宜有劝慕人人闘用智力捕贼以应赏格故立赏在信行赏在速立赏不信行赏不速不足以使衆非唯今日之当为盖亦古人之常事也

刘攽上奏曰臣昨因转对献议欲以盗贼罪至极刑而遇恩赦及以按问自首减死者加以刖刑事下有司不蒙施行臣窃听衆论以谓肉刑惨烈惊骇人听故不可用臣以谓不然臣所议刖刑非施之常民以禁盗贼尔又非施於常盗以驭当死而遇减者如此亦何惨刻之有凡民能为盗贼必其强壮凶悍有过人之资其犯至死罪者又必其桀黠无道者也虽遇恩有寛贷岂其有自新反善之意幸创痛完复则重为恶譬蠚虫之被伤而复完者其毒人必深臣故愿加之刖刑才废其一足完全其生不去乡里然虽有暴虐害物之心而材武絶衆不得复用於以惩奸絶恶其益不轻乞重下有司详定指挥

高宗建炎三年张浚上言曰臣窃谓当今盗贼窃发理宜诛伐使无遗类然事有出於权宜而不可轻举者臣闻盗贼之徒多河北京东失业之人义不归敌偷生中国若欲尽杀之是必使之尽归敌人而後已又御前之师傥百战百胜固无足道万一稍挫鋭於盗贼则王师之势愈弱何以扞御敌人臣谓不如临之以声势如差某军行且令驻军未发先遣辩士往谕之来则徙其老弱於江南分屯少壮於淮甸以待防秋他日国势苟立何施而不可者惟陛下留意

建炎中御史中丞许景衡奏乞措置杭州军贼疏曰臣契勘杭州军贼比已招降今访闻逐人虽已拜命尚闭城门未曾解甲仍称薛昂已有申请须候朝廷回降指挥方肯开门即未知薛昂如何奏请朝廷曾未报应也窃原仁圣之意不欲进兵讨贼正恐滥及无辜所以招降仍加爵命者盖谓一城生齿也而羣贼反侧未安却以待报为名故作迁延今闭门已五十余日一城生齿饥饿狼狈日俟朝廷之报若不速赐抚循不唯失招降之初指窃恐淹久别致生事杭为东南重地而风土轻脱易於从乱不可不虑也臣愚欲望睿明检会薛昂所奏若只是乞放羣贼之罪招降之後有司不得杀戮则乞详酌依其所请再降敕牓专差使臣星夜前去开谕羣贼速令开门以救一城垂死之命寔天慈终始之赐也

景衡论捉杀镇江贼劄子曰臣闻镇江府羣贼闻官军且至颇有逃遁之计其一路系本府下熟驿前此已曾钞虏今来官军若繇真州渡江以往则此路无虞矣其一路东走常州昨者己曾许以金帛犒设其无备为可知若更前进则不独浙西诸州为可虑深恐杭贼合谋如臣前日所策也契勘扬州管下柴虚镇亦名口岸渡江後四十里至常州?为捷径如蒙裁酌别遣人马繇此路以往遏其奔冲则贼势亦窘矣如前日官军方事奋击则今所遣者亦可夹攻庶几朝夕殄灭今车驾驻跸于此而贼在比境非所以振国威也伏乞速降指挥即行措置使凶徒就擒江渡通快诚今日之急务也景衡又奏乞招捉军贼疏曰臣契勘杭州军贼以蒙诏书招降已拜恩命而不解甲复闭城门间缘隂雾辄出城战破官军虏执提点刑狱官访闻秀州守城复入招降即未见得後来如何奏报逆党反复如此神人所不容今来若已招安开城门在朝廷不欲失信当一切赦其罪恶不然所宜痛治以戒将来也提点刑狱官屯守城外乃为贼虏劫则其方略可知矣岂可复倚仗耶今杭州闭门已七十五日杀伤之外饥饿而死者已不胜其多生灵无辜诚可怜悯如秀州守臣不曾奏到招降次第伏望圣慈明诏三省枢密院即行措置如合捉杀亦乞精选将卒疾速前去杭为东南都会其俗轻脱易於从乱今城门久闭援兵不至若被诱脇则皆从贼其势益张为害大矣岂独杀伤饿?为可怜哉如拯溺救焚不可时刻濡滞也臣以言责既有所闻不免喋喋浼圣听盖事有不得已者伏乞裁择速降指挥

景衡又论捉杀杭州镇江军贼劄子曰臣昨论奏杭州镇江府军贼事乞朝廷措置施行臣晓夕思之若二贼止於闭城自守官军疾速掩杀可无他虞盖杭为二浙之腹心而镇江为咽喉今二贼同恶皆据要地若不速行措置则阅日滋久奸计愈多万一交通消息一日合谋而起则浙西诸州皆为贼所据矣此在朝廷不可不深虑而早为之区处也兼访闻辛道宗下军贼自到平江府吴江即肆焚劫比至本府城下守臣初欲犒设既而徇郡人之请必欲击贼初战虽败继能乘城矢石交击昼夜不息贼遂遁去使他郡皆如平江则无可虑者闻所过常秀州皆厚敛金帛以为犒设而已设有缓急果何赖哉今钱伯言己除镇江守及遣将兵前去外唯杭州闭关几八十日一城生齿若不从贼必皆垂死之命也而招降捉杀二说至今未决欲望朝廷择其一而处之母使合谋而起为意外之变也其平江府官吏能坚壁拒贼伏乞圣慈行下核实褒赏不独养其後来锐气亦所以为列郡之劝也

景衡又奏乞不招安建州军贼劄子曰臣访闻建州兵变杀伤漕臣及二三命官见闭城门抄虏居民本州奏请招降自非出於迫脇当是循?近例盖招降之说乃是出於便宜非止寇之良策也前日杭州之事势非获己今若踵而行之则是缙绅横被杀伤而逆贼反受爵命赏罚颠倒莫甚於此盖自去岁福州兵变朝廷不曾穷治遂致江宁杭州相继而作今日建州设更招安则习以成俗此祻未易息也况福建枪仗手自是劲兵可以殄灭顾朝廷用之何如耳臣愚欲乞圣慈详酌不须别遣兵将只乞指挥本路钤辖提刑司令纠集将兵及隣州枪仗手许以厚赏疾速措置捉杀除首恶同谋之外其余脇从更不究治仍不管逗留关误庶几革招降之弊他州不敢视傚

景衡又奏曰臣闻建州兵变事昨日急於奏禀思虑未审其言有所未尽须至再具敷奏以备采择臣乞更不招降只令捉杀则召募枪仗手预合犒设其勇於入贼有功者亦合量借官资以俟奏功正授获级者第赏仍令先次告报脇从之人喻以朝廷寛贷之意以上并乞令帅臣监司公共措置仍许便宜施行契勘闭城今已一月比及指挥到彼则又须一月不唯玩寇长奸而一城生齿日遭虏劫设?迟久则尽为贼诱其势益张未易制也伏望睿慈详酌速降指挥令差来人星夜齎持前去以究仁圣轸恤远民之意

枢密院编修官胡铨奏曰臣伏见江西州军自金人侵犯之後未尝一年间无寇而?州数县?为贼渊每一出寇则大焚杀至伤三四千人敺掠子女牛马不可数计州县官吏往往多遭其害连年跳梁无所忌惮遂至散剽广南诸州杀令破县甚至攻城官司熟视无可柰何幸其去则遣乌合之卒名为追捕因缘剽虏又作一贼监司郡守讳言部中有寇不敢备申朝廷至其大段猖獗方始陈奏已无及矣况今清跸进驻建康江东西实陛下关中而江西安抚司兵不满千守备?濶有如?寇乘吾防秋又复窃发陛下未得置之度外臣愚欲望朝廷宜及防秋以前增遣一将付之帅司令於虔吉两界之间措置招捉仍令萃一路之兵以为声援须务戢盗不得因而骚扰庶使远方细民安土乐业获见中兴之治不胜幸甚

高宗时殿中侍御史张守上奏曰臣闻叛而伐之服而舍之德刑并举帝王之略也伏见陛下临御以来建康丹阳钱塘之寇次第剿除国威远畅固足以慰一方之愤快将士之心然皆始於招谕则皆贳其愆尤授之禄秩使改过以自効且示陛下寛仁之大德也然德音未絶于耳而兵属其颈矣计其罪戾固葅醢不足以塞责但卷甲退听之时正如掌上婴儿杀之不武虽?其初无朝廷招安之文其後有长恶不悛之迹然岂能遽使天下户晓哉方今四方寇盗尚多闻有欲降而反侧犹豫者往往以江宁杭润之戮为词也况陛下赤子弄兵潢池岂皆本心第困於诛求迫於寒饿脇於凶逆不得已者固不少矣既已招安当示以大信待以不疑听其自新迟之岁月俟其复出为恶则与衆弃之其谁曰不然侧闻江寇亦已就降臣以谓国势未强兵力单敝不免用招安之策以平羣盗倘循前辙为害不细欲望圣慈诏谕三省密院以及将士应贼已就招安不得辄杀仰称圣明所以伐叛舍服招携怀远之意

守知建康府乞措置丁家洲劄子曰臣自到任询访本路公私利害大小缓急随宜施行其大且急者惟江贼出没作过为往来商贾士庶之患见今府院禁勘贼火多是江中杀人劫盗盖缘江流去岸稍远虽有捕盗官司难於巡察内有丁家洲在池州下太平州繁昌县上长八十余里洲分为二江流出其中及两旁洲上并无居民去两?人家亦远为从来盗贼盘结之地他处口岸被贼舟船多是昏夜见无宗伴独宿乘不备以取之如丁家洲往往白昼劫掠每得一舟必尽杀其人取其财沈舟水中官司无从根究於是商贾行上水则自芜湖结甲而上行下水则自江州湖口结甲而下少者亦须十数舟而後敢行经过此处而或一二舟稍後即遭劫掠前舟回视骇愕而不敢赴救又以被害舟船不见踪绪则同伴虽欲投诉官司无以验实?反为己累往往不复陈告州县无由知之深恐日久为害不细朝廷向来虽於洲上置廵检闻亦相去濶远又土兵全阙亦无舟船廵检既不能谁何贼亦无所忌惮则是置廵检司有名无实窃见沿江诸处见有屯驻水军若令都统制就近轮差将官统一二百人及船十余只於丁家洲驻劄一月一替既夺其巢穴则无从盘结又知大军屯戍则不逞之辈自然销弭伏望睿慈详酌施行

章谊上奏曰臣窃见邵青张琪两项贼兵捕窜日久犹未伏诛颇闻朝廷已有指挥更不招安此诚有诛无赦之义然三农穑事垂成边邑防秋密迩贼徒所向不患无食而我之将士追捕扑灭不得暂息可无权宜制胜之策哉臣观朝廷累年以来其於盗贼止是诛其首恶赦其余党今来邵青张琪手下人兵亦是赤子何可尽杀虽其渠魁罪在不赦自余脇从徒党乞降指挥许之自新庶几反仄之人得复旧业而圣主好生之德所被弥广不胜幸甚

谊又奏曰臣闻建州南劒州两处盗贼未息朝廷专倚辛企宗一军控制一路诚可弹压然臣谓两处盗贼其起殊涂则今日措置亦宜异术盖范汝为自招安之後首破刘时举之兵故余胜等作乱声言欲为刘时举报怨三家结仇各虑报复是以兵不肯散此建州盗贼之所自起也李捧辛企宗之兵压贼而戍日月渐久粮饷渐艰建劒既为盗区无可供馈故钱米百费取之漳汀泉福邵武之间行船者泝流而上负担者一趼不息齐民骚动无以自全遂相团结以避征役此南劒州将乐县盗之所自起也所起不同而欲一切齐之以兵则祻乱不息以臣所见如范汝为之衆非有重兵弹压使离其巢穴散其党与则建州境内之人终不自安刘时举余胜之党终不敢复业至於将乐之盗本因赋敛之烦力役之困若朝廷速行措置使范汝为之衆可起辛企宗之兵可还朝廷仍复遣官宣谕有所蠲除则其余弄兵之人可使弃兵而就耕矣臣闻福建官私空匮上下艰食朝廷今有益兵而不疾决则财力愈困比者朝廷委福建漕臣发米十万石转至行在若尽数存留使赡大军仍於盗发之地量行赈粜候至贼平徐议补发则人情欣然便就安帖寔圣主之大惠也如臣所言仰合国论伏望早降诏旨以安反侧不胜幸甚

谊又奏曰臣伏见朝廷昨遣朝请郎谢向招安建州范汝为之兵存留强壮无业可归者万人以备使唤其虑远矣文书奏报往返数月就招之兵欲行则未有所之已散之人还乡则指为贼党失此机会於是喜乱之徒如刘时举者聚兵自卫以讨捕汝为为名声迹相闻遂相屠戮不以逆顺为强弱但以衆寡为胜负矣今闻刘时举既败之後领其余党南趋邵武范汝为战胜之余恃其兵强武断於乡曲朝廷方遣辛企宗正兵三千交割谢向一万之衆若其听命固为善矣?敢旅拒将如之何窃惟李捧所以不能制范汝为者以李捧兵寡於汝为也谢向所以能招范汝为者以汝为乃谢向之部曲也今令谢向之兵尽交与辛企宗然而企宗之兵何异於李捧切虑汝为怀谢向之小惠而未肯行轻企宗之兵寡而不听命万一出此福建兵革之祻未有平宁之日也兼闻刘时举见在邵武军光泽县有衆万人又南劒州顺昌县贼徒余胜等一项衆亦数千朝廷果欲消患於未形则莫若命谢向为企宗之副而与之偕行别遣能臣招抚刘时举余胜之兵使之归业如此则范汝为一军近惮企宗正兵之威远惧时举余胜来归之衆无不听命矣福建数郡盗贼连结如此且复半年安抚提刑司曾无措置为陛下分东顾之忧者其人材不足以副朝廷委任之意亦可见矣今不遣能臣早加绥抚使数州之人废农桑之业因之以饥馑臣恐盗贼不息疆土日蹙非国家之福也伏望圣慈特赐施行不胜幸甚

王元渤论弭盗之术曰臣窃谓弭盗之术有二小盗宜求所以安之勿思所以胜之大盗宜求所以胜之勿思所以安之何者小盗鼠窃千百为羣或因规利货财?缘不忍小忿顺而接之宜有悛革若官军不知出此必欲穷诛胜之不足增威不胜反成窥侮是以龚遂之临渤海安赤子以称良虞诩之在朝歌杀降者而生恨臣故曰盗之小者宜求所以安之勿思所以胜之也若乃大盗株连踰州跨邑啸聚不逞攻劫善良此敌国之所视以卜我兴衰寇贼之所凭以相为唇齿若不讲明军律选练羣锋断之以必取之谋示之以不赦之意使彼羣丑必底灭亡则将大盗不除小寇是傚州州相煽转发祻梯安能风示远方扩清宇内成中兴之渐觊奠枕之安乎臣故曰盗之大者必思所以胜之勿思所以安之也今者羣盗之中江州为最昔宪宗已平淮蔡河朔遂朝然方师未有功羣言屡至赖宪宗明断以有蔡功臣恐江州之寇稍成迁延官军淹时?有小衂则必有言其外顺之埶谓可怀柔者臣愿朝廷断而行之勿恤羣言必殄此贼以为四方之戒也

历代名臣奏议卷三百十八








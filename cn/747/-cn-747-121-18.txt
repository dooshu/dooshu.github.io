○详核增户添租敕

亲人之任，务在安民，经国之规，必资徵赋。至於招添户口增长税租，减选加阶，优有处分，劝能行赏，显降敕文。迩来论课绩者甚多，较虚实则未当，外州批上历子，南曹磨勘解繇，空收招到编民，莫见新添税额。盖有析居耕种，各立户名，或是避税逃移，并未归业。所以虚添农户，无益官租，考课涉名，未尽其善。宜兼吏部南曹自今後及已前应有令佐，招添点检出户口，据数须本处户合徵税赋物数目，於解繇历子内一一开坐批书，方得准天福八年三月十日敕条施行，如不合前後敕例，不在施行之限。


○为义兴公陈请终丧第二表

草土臣某言：去年某月日，奉哀陈请，乞终丧制，今某月日，奏事官赍臣所奏表回，伏读报诏，不胜悲惧。陛下为臣累有政能，特见任用，使臣移孝为忠，即断来表，臣内愧不孝，外惭无能，污辱圣聪，措身无地。臣某中谢。臣闻时方俞薄，劝人以孝；时方趋竞，劝人有礼：有不至者，诛而教之。臣今不病，固合辞避。况臣疾发日久，亡母未葬，忍偷馀生，望毕家事，敢人伦，以伤风俗。昔山涛与时主有旧，温峤亦功存当代，涛起应礼，峤不归葬，守礼法者，议而薄之。臣於国家，无涛、峤之功旧，必依诏命，兼涛、峤之可薄，俯仰人间，岂独羞耻？圣朝用法，合置诛殛。前者直省赍敕，勒臣赴任，使司准敕，移责州县，所由官吏，畏惧威严，臣所经行，停留不得，待臣出界，然後奏报。臣气力羸惫，奔波道路，悲忧惶恐，旧疾加极，半身不遂，手节拘急，行步饮食，须人扶助；近又两目昏暗，如有瘴冒，虽生犹死，不堪力强。特望圣慈，乞臣骸骨，归奏几筵，及葬州里，在臣私情，死生愿足。臣今病在桂州，俯伏待命，臣风昏谬妄，昏举动失常，频犯天威，不胜震恐，谨遣某官奉表陈乞以闻。


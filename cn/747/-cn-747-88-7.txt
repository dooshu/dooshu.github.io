○允宰臣萧遘等上尊号诏

朕以寡昧，嗣守丕图，思臻太和，不敢宁处。干戈载戢，稼穑少登，礼乐中兴，声教遂被，是用郊上元以报本，解密网以缓刑。岂非九庙降灵，群贤叶力，共赞薄德，致兹小康。永惟眇躬，实惧虚饰。卿等上稽天意，下采人谣，旁访典谟，仰奉明训。以为天地之道，既不让於强名；皇王之心，宜屈己而从物。累贡殷勤，至於再四。虽凿井耕田，未及勋华之理；而乐推欣服，难违亿兆之情。既徇众词，疑终溢美，勉俞来请，深用愧怀。


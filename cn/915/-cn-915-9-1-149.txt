◇南郊大赦诏（太清元年五月辛酉）

天行弥纶，覆焘之功博，乾道变化，资始之德成。朕沐浴斋宫，虔恭上帝，祗事燎，高太一，大礼克遂，感庆兼怀，思与亿兆，同其福惠。可大赦天下，尤穷者无出即年租调，清议禁锢，并皆宥释，所讨逋叛，巧籍隐年，暗丁匿口，开恩百日，各令自首，不问往罪，流移他乡，听复宅业，蠲课五年。孝弟力田，赐爵一级，居局治事，赏劳二年，可班下远近，博采英异。或德茂州闾，道行乡邑。或独行特立，不求闻达，咸使言上，以时招聘。（《梁书·武帝纪》下）


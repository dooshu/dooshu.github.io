◇与朱修之书

义宣反道叛恩，自陷极逆，大义灭亲，古今同准。无将之诛，犹或囚杀，况丑文悖志，宣灼遐迩，锋指绛阙，兵缠近郊，逼忧深，臣主盱食，赖朝略震明，祖宗灵庆，罪人斯得，七庙弗隳，司刑定罚，典辟攸在，而皇慈逮下，愍其愚迷，抑法申情，屡奏不省，人神悚遑，省心震惕。义宣自绝於天，理无容受，社稷之虑，臣子责深，便宜专行大戮，以纾国难，但加诸斧钺，有伤圣仁，示以弘恩，使自为所，上全天德，下一洪宪，临书悲慨，不复多云。（《宋书·南郡王义宣传》，大司马江夏王义恭诸公王八座与荆州刺史朱之书，书末达之，至江陵，已於狱尽焉。）




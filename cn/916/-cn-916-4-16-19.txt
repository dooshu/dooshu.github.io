【和胡西曹示顾贼曹诗】

蕤宾五月中。清朝起南ざ。不驶亦不迟。飘飘吹我衣。重云（曾本云。一作寒。案寒字当是重之异文。）蔽白日。闲雨纷微微。流目视西园。晔晔（苏写本作奕奕。）荣紫葵。於今甚可爱。奈何当（曾本云。一作後。苏写本云。一作行。）复衰。（曾本云。一作当奈行复衰。焦本云。一作当乐行复衰。非。）感物愿及时。每恨靡所挥。悠悠待秋稼。寥落将赊（曾本云。一作奢。）迟。逸想（曾本云。一作相。）不可淹。猖狂独长悲。（○本集。东坡先生和陶渊明集四。《诗纪》三十四。）


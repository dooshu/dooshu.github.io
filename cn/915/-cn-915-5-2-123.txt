◇上书让禅（《艺文类聚》题作《让授禅表》）

皇帝陛下：奉被今月乙卯玺书，伏听册命，五内惊震，精爽散越，不知所处。臣前上还相位，退守藩国，圣恩听许。臣虽无古人量德度身自定之志，保己存性，实其私愿。不寤陛下猥损过谬之命，发不世之诏，以加无德之臣。且闻（《艺文类聚》作「臣闻」。）尧禅重华，举其克谐之德；舜授文命，采其齐圣之美。犹下咨四岳，上观玑。今臣德非虞、夏，行非二君，（《艺文类聚》作「二后」。）而承历数之谘，应选授之命，内自揆抚，无德以称。且许由匹夫，犹拒帝位；善卷布衣，而逆虞诏。臣虽鄙蔽，敢忘守节以当大命，不胜至愿。谨拜章陈情，使行相国永寿少府粪土臣毛宗奏，并上玺绶。（《魏志·文帝纪》注引《献帝传》。又略见《艺文类聚》十三）


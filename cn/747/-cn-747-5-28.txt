○复建吐谷浑诏

伐罪吊人，前王高义，兴亡继绝，有国令典。吐谷浑擅相君长，窃据荒裔。志在凶德，政出权门。猷渠携贰，种落怨愤，长恶不悛，野心弥炽。莫顾藩臣之节，曾无事上之礼。草窃疆场，虐割氓庶。积恶既稔，天亡有徵。朕君临四海，含育万类，一物失所，深责在予。所以爰命六军，申兹九伐，义存活国，情非黩武。其子大宁王慕容顺，隋氏之甥，志怀明悟，长自中土，早慕华风。爰见时机，深识逆顺，以其父愎怀违众，独蹈迷途。遂诛邪臣，存兹大计，翻然改辙，代父归罪。忠孝之美，深有可嘉，子能立功。足以补过，既往之衅，特宜原免。然其建国西鄙，已历年代，即从废绝，情所未忍，继其宗祀，允归令子。封顺西平郡王，食邑四千户，仍授趉胡吕乌甘豆可汗。所司量遣使人，备礼册命。


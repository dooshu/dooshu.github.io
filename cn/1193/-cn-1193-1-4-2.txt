诚下第二

圣，诚而已矣。圣人之所以圣，不过全此实理而已，即所谓“太极”者也。诚，五常之本，百行之源也。五常，仁、义、礼、智、信，五行之性也。百行，孝、弟、忠、信之属，万物之象也。实理全，则五常不亏，而百行修矣。

静无而动有，至正而明达也。方静而阴，诚固未尝无也。以其未形，而谓之无耳。及动而阳，诚非至此而后有也，以其可见而谓之有耳。静无，则至正而已；动有，然后明与达者可见也。五常百行，非诚，非也，邪暗，塞也。非诚，则五常百行皆无其实，所谓不诚无物者也。静而不正，故邪；动而不明、不达，故暗且塞。故诚则无事矣。诚则众理自然，无一不备，不待思勉，而从容中道矣。

至易而行难。实理自然，故易；人伪夺之，故难。果而确，无难焉。果者，阳之决；确者，阴之守。决之勇，守之固，则人伪不能夺之矣。故曰：“一日克己复礼，天下归仁焉。”克去己私，复由天理，天下之至难也。然其机可一日而决，其效至于天下归仁，果确之无难如此。


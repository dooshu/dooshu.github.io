醉乡记


昔余尝至一乡陬，颓然靡然，昏昏冥冥，天地为之易位，日月为之失明，目为之眩，心为之荒惑，体为之败乱。问之人：“是何乡也？”曰：“酣适之方，甘旨之尝，以徜以徉，是为醉乡。”

呜呼！是为醉乡也欤？古之人不余欺也。吾尝闻夫刘伶、阮籍之徒矣。当是时，神州陆沉，中原鼎沸，而天下之人放纵恣肆，沐漓颠倒，相率入乡不已。而以吾所见，其间未尝有可东者。或以为可以解忧云尔。夫忧之可以解者，非真忧也；夫果有其忧焉，抑亦不必解也，况醉乡不能解其忧也。然则入醉乡者，皆无忧也。

呜呼！自刘、阮以来，醉乡有人，天下无人矣。昏昏然，冥冥然，颓堕委靡，入而不知出焉。其不入而迷者，岂无其人者欤？而荒惑败乱者，率指以为笑，则真醉乡之徒也已。





●清朝


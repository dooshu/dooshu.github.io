○第二表

臣某言。伏以累献表章，微诚务达，屡尘圣听，罪犯已多。臣闻固陋寒贱，人之所恶，富贵荣达，人之所欲。自臣忝谬，即宜推陈，岂可蓄缩偷安，襄攵苟得？若礼乖当植，得者不劝。故礼以旌德，赏以劝劳，谅或苟差，何以沮劝。臣自叨幸高位，二十一年，手足风病，十有馀岁。每恨国恩未答，沉瘵遂婴。命窃极於公侯，身实降於废弃。幸逢明诏，获睹阙庭。天颜咫尺之间，稠叠慈谕；彤庭拜舞之际，宣赐人扶。焉有臣对君上，获此恩礼，陈於明庭。虽丞相乘车入朝，ガ侯剑履上殿，臣忝侥幸，窃被殊荣，未知何功，宠光及此。史册莫载，今古全无。皆陛下降稽天之仁，垂极地之德，特开贷纳，俯赐舍容，君父之恩，不可称量！臣每退朝之後，感极涕流，唯思训子导孙，披诚沥恳，率令致命，不止终身。盖由感深，遂切肌骨。但臣去就如此，保固官荣，尚稽覆载之私，更安显重之位，则何以标明赏典，准约朝纲？臣是以陈露鄙诚，罄竭于此。昨者再披悃款，冒死奏闻。蒙赐批谕，特加奖饰，录其微功，未赐允从。臣今辄敢复献表章，触法陈乞，特仰恩私，养疾衡门。则陛下无虚授之名，微臣免旷官之责。不夺之志，告诉岂惧于再三；觖望之诚，允许庶几于万一。陛下傥恕尘黩，俯察区区，容其病免，以徇诚请。虽死之日，犹生之年。


◇诏答河南王拾寅（建元元年）

皇帝敬问使持节、散骑常侍、都督西秦河沙三州诸军事、车骑大将军、开府仪同三司、领护羌校尉、西秦河二州刺史、新除骠骑大将军、河南王：宝命革授，爰集朕躬，猥当大业，祗惕兼怀。闻之增感。王世武至，得元徽五年五月二十一日表，夏中湿热，想比平安。又卿款诚遥著，保宁遐疆。今诏升徽号，以酬忠款，遣王世武衔命拜授。又仍使王世武等往芮芮，想即资遣，使得时达。又奏所上马等物悉至，今往别牒锦绛紫碧缘黄青等纹各十匹。（《南齐书·河南氐羌传》。按：河南即吐谷浑。）


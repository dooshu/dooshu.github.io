○对乡射司正倚旌判

甲司正命获者倚旌，为有司所纠。词云：兼官无事。

国有燕飨，代存饮射，贵以观德，先乎践礼。故比兹六耦，是辨其等威；抗彼三侯，必凭乎班列。眷言伊甲，则曰司存，实掌厥仪，克闲事。序宾明揖让之则，进或历阶；赞射辨升降之仪，退惟辅序。而决拾是，亏矢斯调。射人发功，非无破的之艺；司正命获，爰有倚旌之礼。将欲乘其多算，罚以弛弓，使夫沮劝必明，威容可则。况职不在备，礼或从宜。无事则兼，宁云离局之过；有司所纠，实负旷官之责。

李尚一

尚一，赵郡元氏人。


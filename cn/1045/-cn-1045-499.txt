王洋　再和

故人客玄都，结茅临子午。

慈亲哺童稚，十口共甘苦。

门横百琅玕，永日不受暑。

浮名博烟霞，掉臂终不许。

听我读新诗，小侯趋大府。

挥毫散珠玉，风帆转惊渚。

北郭郑仙翁，襟怀两虚伫。

尹氏才振古，仙翁笔端语。

矛戈角森横，畚插起云雨。

应笑穷巷生，蓬蒿半垣堵。

所喜乐丰登，粒米不须数。

况从名士游，真可释羁旅。

愿君分馀光，下照及邻女。

切勿必好音，文典实不与。

再和答秀实

红剥芳菲绿作丛，遥知惆怅两心同。

结交旧燕多情语，消病残花无用红。

献计欲居尘境外，投各且向酒壶中。

新来但觉多新样，不道襟怀尽古风。

王洋


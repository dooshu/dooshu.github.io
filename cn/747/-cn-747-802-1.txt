○乞赠恤李德裕疏

故崖州司户参军李德裕，其父吉甫，元和中以直道明诚，高居相位，中外咸理，︳谟有功。德裕以伟望宏才，继登台衮。险夷不易，劲正无群。禀周勃重厚之姿，慕杨秉忠贞之节。顷以微累，窜於遐荒。既迫衰残，竟归冥寞。其子煜，坐贬象州邱山县尉。去年遇陛下有惟新之命，覃作解之恩，移授郴州郴县尉，今已殁於贬所。傥德裕犹有亲援，可期振扬，微臣固不敢上论，以招浮议。今骨肉将尽，生涯已空。皆伤戟之门，遽作荆榛之地。骨肉未归於茔兆，一男又殁於湘江。特乞圣明，俯垂哀愍，俾还遗骨，兼赐赠官。上宏录旧之仁，下激徇公之节。

苗绅

绅，咸通初官司勋员外郎。


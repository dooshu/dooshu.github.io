赠陈人中先生

其一


十年华采羡长离，拜手皋亭惬所思。
我问融修儿小大，君论苏白格高卑。
六桥烟暖莺千树，五泄云深月一规。
葛屦担簦称弟子，好从禹穴访遗碑。

其二

切云冠佩陆离裾，作拥敦彝意气舒。
春日湖山逢泛瑟，中原兵甲夜飞书。
江东顾盻谁元叹，天下安危望敬舆。
常怪邺台诸子盛，祇持文字纪黄初。


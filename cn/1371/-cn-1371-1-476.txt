初夏杂兴

隐趣与谁论，深居湖上村。

避宁兰改路，惜笋不开园。



庭草饶生意，溪沙记涨痕。



愁来时浅酌，随事有鸡豚。



初夏杂兴

避寂诸缘息，安贫百虑宽。



嬾如常抱疾，退似本无官。

皎洁鹤翎扇，嵯峨龟屋冠。



何劳问唐举，彻屋是清寒。



初夏杂兴

咄咄无穷事，腾腾暂寓身。



月生知改朔，花尽觉经春。



市哄朝沽酒，巫歌夜乐神。

兴来随众出，一笑不妨新。



初夏杂兴

移花得微雨，晒药遇新晴。



闷里家书到，贫时籴价平。



身方抱沉疾，天乃相余生。



莫恨村醪薄，灯前与细倾。



初夏杂兴

倦甚惟思睡，闲来却要行。



疏泉入幽圃，映树觇流莺。

药品从僧问，琴材就客评。



转头还一日，正尔送余年。



初夏杂兴

老子今朝不用扶，雨凉百病一时苏。



扇题杜牧故园赋，屏对王维初雪图。



把钓溪头蹋湍濑，煎茶林下置风炉。

个中莫谓无同赏，逋客能从折简呼。



初夏杂兴

巾脱冠欹八尺床，竹阴槐影有余凉。



随风花堕残棋上，引睡书抛倦枕傍。



水长沙鸥向人熟，雨余巢燕哺雏忙。



尚嫌未惬幽情在，又唤渔舟渡野塘。



初夏杂兴

自断残年莫问天，吾侪何处不随缘。



家贫却得身差健，夜短何妨昼熟眠。



未历名山采灵药，且从同社乐丰年。



卖丝粜麦偿逋负，犹有余钱买钓船。



初夏杂兴

缪算狂言悔莫追，杜门省事不妨奇。



欹倾淡墨诗成後，缥缈乌巾浴出时。



筇杖闲行穿密筱，绳床移坐照清漪。



眼边好景真须惜，渐近浮生结局时。



初夏杂兴

趁雨东园去荷鉏，归庵却展读残书。



幸能胸著云梦泽，何恨家无担石储。

水泛时须借篷艇，山行亦或命巾车。



嬾心惟怕游城市，非向交亲故人疏。



初夏杂兴

终日颓然蠹简中，门前烟水浩无穷。



百年等是一枯冢，四海应无雨放翁。



栗玉长枝挑苦笋，胭脂小把翦防风。



地偏日永闲无事，拟著珍蔬谱一通。




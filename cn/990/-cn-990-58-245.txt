孙应时　送台州沈虞卿使君入朝

鼓声霜晓寒，冠盖满街路。

诏书日边到，使君朝天去。

攀车愿公留，稚耋纷无数。

信哉慈父母，赤子中心慕。

七州浙江东，此邦变蕃庶。

使君手拊摩，白发缘汝故。

明时急良猷，此行那能驻。

眷眷公岂忘，江城一回顾。

孙应时

孙应时　送台州沈虞卿使君入朝

靖康建炎事，尝闻诸公言。

志士日夕心，鸣咽声气吞。

新亭五十年，尘埃尚中原。

君王大经略，梦想天河翻。

时情习安宴，未辨酬国恩。

修攘亦有序，此事难遽论。

所要夙昔怀，勿以暮气错。

为公一悲歌，风云澹乾坤。

孙应时

孙应时　送台州沈虞卿使君入朝

东南数十州，今惟本根地。

因乃军国须，支吾亦良费。

簿书高没人，大率非古意。

先生海邦来，历历眼中事。

诚心对天日，正色俯民吏。

那无一夜惊，感叹不能寐。

九重忧民深，时节苦未易。

源流傥可言，请拜仁人赐。

孙应时


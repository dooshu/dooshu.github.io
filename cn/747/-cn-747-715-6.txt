○请明察李逢吉朋党疏

臣窃闻朋党议论，以李绅贬屈尚轻。臣受恩至深，职备顾问，事关圣听，不合不言。绅先朝奖用，擢在翰林，无过可书，无罪可戮。今群党得志，谗嫉大兴，询於人情，皆共叹骇。《诗》云：“萋兮匪兮，成是贝锦。彼谮人者，亦已太甚。”又曰：“谗言罔极，交乱四国。”自古帝王，未有远君子近小人而致太平者也。又古人云：“三年无改於父之道，可谓孝矣。”李绅是前朝任使，纵有罪愆，陛下犹宜洗衅涤瑕，念旧忘过，以成无改之美。今逢吉门生故吏，遍满朝行，侵毁加诬，何词不有？所贬如此，犹谓太轻。盖曾参有投杼之疑，先师有拾尘之戒。伏望陛下断自圣虑，不惑奸邪，天下幸甚！建中之初，山东向化，只缘宰相朋党，上负朝廷，杨炎为元载复仇，卢杞为刘晏报怨，兵连祸结，天下不平。伏乞圣明，察臣愚恳。


三乞守制疏


比者，臣再疏陈乞，伏奉圣旨：“览奏，词益哀恳，朕恻然不宁。但卿言终是常理，今朕冲年，国家事重，岂常时可同？连日不得面卿，朕心如有所失。七七之期犹以为远，矧曰三年！卿平日所言，朕无一不从，今日此事，却望卿从朕，毋得再有所陈。吏部知道。钦此。”

又闻同官二臣言：昨送本官将臣奏本到阁，传奉圣意云：“虽上百本，亦不能从。”

嗟乎！古语云“犬马之诚，不能动人”，譬人之诚亦不能动天。臣始不信，今乃见之。臣前后所奏，哀苦迫切之情，非不仰触圣心也；悲呜号泣之声，非不上彻天听也。然竟不能侥一二之幸于万分之中者，仰窥皇上之心，不过以数年以来，举天下之重，尽属于臣，见臣鞠躬尽瘁，颇称意指，将谓国家之事，有非臣不能办者。此殆不然也。

夫人之才识，不甚相远，顾上用之何如。臣之不肖，岂真有卓荦超世之才，奔轶绝尘及之力？惟皇上幸而用之，故臣得尽其愚耳。今在廷之臣，自辅臣以至于百执事，孰非臣所引荐者？观其器能，咸极一时之选。若皇上以用臣之道而用诸臣，诸臣以臣心之忠而事皇上，将臣平日所称“圣贤道理”、“祖宗法度”此两言者，兢兢守之，持而勿失，则固可以端委庙堂而天下咸理。是臣虽去，犹未去也。何必专任一人，而使天下贤者不得以各效其能乎？

且臣尚有老母，年亦七十二岁，素婴多病。昨有家人到，致臣母意，嘱臣早归。田野之人，不知朝廷礼法，将谓臣父既没，理必奔丧。屈指终朝，依闾而望。今若知臣求归未得，相见无期，郁郁怀思，因而致病，则臣之心益有不能自安者矣。皇上方以孝养两宫，何不推此心以及臣之母乎？夫人之最难遣者，忧思之情也。臣本孱弱之躯，数日之间，上恋君恩，下念父母，欲留既不可，欲去则未能，抱此沉思，寝食俱废。若使忧能伤人，则臣之身亦有不能自保者矣。皇上诚欲用臣，何不生全之，以责他日之效乎？

臣闻：“兽死不择音。”今臣情势窘急，无可奈何，跼地号天，诚不自知其词之过激，而有干于严谴也。惟圣慈哀其愚而矜许之，无任拭泪抆血恳切仰干之至。

（奉圣旨：朕为天下留卿，岂不轸迫切至情，忍相违拒？但今日卿实不可离朕左右。着司礼监差随堂官一员，同卿子编修嗣修驰驿前去，营葬卿父；完日，即迎卿母来京侍养，用全孝思。卿宜仰体朕委曲眷留至意，其勿再辞。该衙门知道。钦此。）






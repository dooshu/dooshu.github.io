○江南西道观察使赠左散骑常侍太原王公墓志铭

公讳仲舒，字宏中。少孤，奉其母居江南，游学有名。贞元十年，以贤良方正拜左拾遗，改右补阙，礼部、考功、史部三员外郎。贬连州司户参军，夔州司马。佐江陵使，改祠部员外郎，复除吏部员外郎，迁职方郎中知制诰。出为峡州刺史，迁庐州，未至，丁母忧。服阕，改婺州、苏州刺史。

征拜中书舍人，既至，谓人曰：“吾老，不乐与少年治文书。得一道，有地六七郡，为之三年，贫可富，乱可治，身安功立，无愧于国家可也。”日日语人。丞相闻，问，语验，即除江南西道观察使兼御史中丞。至则奏罢榷酒钱九千万，以其利与民；又罢军吏官债五千万，悉焚簿文书；又出库钱二千万，以丐贫民遭旱不能供税者；禁浮屠及老子为，僧、道士不得于吾界内因山野立浮屠老子象，以其逛丐渔利，夺编人之产。在官四年，数其蓄积，钱余于库，米余于廪。朝廷选公卿于外，将征以为左丞，吏部已用薛尚书代之矣。长庆三年十一月十七日，未命而薨，年六十二。天子为之罢朝，赠左散骑常侍。远近相吊。以四年二月某日，葬于河南某县先茔之侧。

公之为拾遗，朝退，天子谓宰相曰：“第几人非王某耶？”是时公方与阳城更疏论裴延龄诈妄，士大夫重之。为考功吏部郎也，下莫敢有欺犯之者。非其人，虽与同列，未尝比数收拾，故遭谗而贬。在制诰，尽力直友人之屈，不以权臣为意，又被谗而出。元和初，婺州大旱，人饿死，户口亡十七八，公居五年，完富如初。案劾群吏，奏其赃罪，州部清整，加赐金紫。其在苏州，治称第一。公所至辄先求人利害废置所宜，闭阁草奏，又具为科条，与人吏约。事备，一旦张下，民无不叫喜悦；或初若小烦，旬岁皆称其便。公所为文章无世俗气，其所树立，殆不可学。

曾祖讳元柬，比部员外郎。祖讳景肃，丹阳太守。考讳政，襄邓等州防御使鄂州采访使，赠工部尚书。公先妣渤海李氏，赠渤海郡太君。公娶其舅女，有子男七人：初、哲、贞、宏、泰、复、洄。初，进士及第；哲，文学俱善；其余幼也。长女婿刘仁师，高陵令；次女婿李行修，尚书刑部员外郎。铭曰：

气锐而坚，又刚以严，哲人之常。爱人尽己，不倦以止，乃吏之方。与其友处，顺若妇女，何德之光。墓其有石，我最其绩，万世之藏。


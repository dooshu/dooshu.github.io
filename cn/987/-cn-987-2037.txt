苏轼　自普照游二庵

长松吟风晚雨细，东庵半掩西庵闭。

山行尽日不逢人，裛裛野梅香入袂。

居僧笑我恋清景，自厌山深出无计。

我虽爱山亦自笑，独往神伤後难继。

不如西湖饮美酒，红杏碧桃香覆髻。

作诗寄谢采薇翁，本不避人那避世。

苏轼

苏轼　自清平镇游楼观、五郡、大秦、延生、仙游，往返四日，得十一诗，

鸟噪猿呼画闭门，寂寥谁识古皇尊。

青牛久已辞辕轭，白鹤时来访子孙。

山近朔风吹积雪，天寒落日淡孤村。

道人应怪游人众，汲尽阶前井水浑。

苏轼


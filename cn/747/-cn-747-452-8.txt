○第四表

臣子仪言：伏以奉天耆寿等请为臣立碑及生祠，臣自揣功业至薄，不足以当刊纪。百姓至敝，不可以兴力役。历献愚恳，至于再三，言不动天，未蒙允纳，夙夜兢惧，不遑宁止。臣非有马授南征之绩，窦宪北伐之功，安敢饰词，以陈谦让。但以兵革不息，十年于兹，天下之人，未获其所。臣幸备相位，尚负忧责，顷岁之克复京都，去冬之小却夷丑，所有微效，皆禀圣谋。然未能使其干戈尽销，郊甸罢警，北有亡命之虏，西有无厌之戎，公卿大夫，未免旰食，臣幸而获宥，其荣巳多，岂可窃功侥各，以图不朽，其若千古何？昔汉为霍去病理第，辞以匈奴未灭，无以家为。况今残孽尚存，而敢播美金石，臣虽才不逮名，窃慕古人之志，所望再效驽骞，远斥凶渠三虏之首必悬，四海之波自定，从兹偃伯，可以息人，然後纪功，亦未为晚。臣以诚愿，实在於斯。伏乞圣恩，特遂勤请。无任惶怖恳迫之至！


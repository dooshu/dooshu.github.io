奉先寺僧


京城南奉先寺，宫人葬处也。尝寒食祠事，庖人夜切肉，或自幕外引手入攫食大脔者，举刀砍之，即疾走填而去。取火烛视，沥血满道。惊告同辈，相率白太官令章生云：“去岁亦以此时为物攘祭肉，至密买以偿。今又复然，以为人耶！其去甚疾，以为鬼耶！乃有血迹，深可怪，请物色追袭之。”乃尽呼集隶卒，秉烛寻血踪以行，去寺入丛冢荒草中，一径甚微，略有人迹，内一穴极芜秽，至此绝迹遂止，记识而返。

明日祀毕，竟行究其实，锄穴三四尺，则渐广如窟室，傍穿地道，有裸而据窟者，肌理粗恶，若异物然。细视乃妇人，正食庖中之肉，臂上伤痕犹湿，初疑鬼；未敢迎，少定知其无他，牵以出，室中列床几衣服，皆破败，无一坚者，询其为谁，曰：“我人也，姓某氏，家去寺远，未嫁时，僧诱我至此。至夜由地道过其房，与僧共寝，晓则复来此室，几十余年，僧忽绝不来，地道又塞，我念以离家久，且不识路，无从可归，既久自能穴土而去，遍往此近人家，窃食糊口，浸昏昧不省人事。夜则不觉身之去来，随意便到，昼则伏藏，不复知几岁月也。”

章以所言谕厢吏，求得其家，云：“父母皆在，但失女二十年，定无存理，不欲来。家人强之，至则相视恸哭。”与之入寺，时芜僧已死久，房为人徙，居尚可忆。女家亦不复质究云。






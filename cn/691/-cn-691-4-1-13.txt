◎陈默斋总戎

山阴陈默斋总镇（广宁），由世袭云骑尉历官寿春、兖州、腾越三镇总兵，有《寿雪山房诗集》。官福州中协时，与家大人以文字相知，又好共谈金石之学，收藏颇富，可称儒将风流。既熟于往还，乃得悉其家世，盖康熙初有陈理者，本山阴旧家，因官广西平乐府司狱，遂入籍桂林。孔兵之乱，曾救释被掠妇女千余人，恐不得脱，遂自烧其庐。事平，幸得回籍，后长子廷恭康熙甲戍进士，官至都察院左佥都御史。次子廷緰登康熙庚辰进士，官至安徽庐州府知府。（孙）齐襄应雍正七年保举贤良方正，官至江西广饶九南道，次齐□官江南镇江府通判，次齐贤官陕西州知府，次齐芳官湖北监利县知县，次齐庶官刑部直隶司员。外四人，皆雍正元年同榜举人。次齐绶，恩荫生。次齐绅，中乾隆壬申进士，官翰林院编修。至其曾孙圣瑞，官刑部陕西司郎中，圣时官山东道监察御史，圣传官福建台湾县丞，殉林爽文之难，世袭云骑尉。圣修官南府通判，皆举人。默斋即其元孙袭荫者。科名仕宦可谓极盛，而不知其先人阴骘之大如此。此与昆山徐氏之先故事相仿，宜其同此衍庆流芳矣。


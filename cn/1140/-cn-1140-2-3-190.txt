阆园牡丹花下醉歌

两度看花司马宅三度看花宗伯园客里每过开口笑花前失醉多狂言君言狂不妨尔诗自擅塲嗣宗太白今在眼世上悠悠谁短长此花远自吴中买古干盘根几百载不惜黄金舁入舟柯叶如山全未改阆翁洒落真仙翁对酒能歌语不同日张锦幄夜高烛四坐云霞烂漫红乍晴还雨愁沾湿地近东湖寒吹急百年欢乐能几何乘兴呼朋如不及布袜青鞋客又来余花重见数枝开当头明月复已满人生不饮胡为哉春风但肯相留得还傍花丛醉几回


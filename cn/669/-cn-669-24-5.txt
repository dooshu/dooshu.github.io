5　御覽引國策吴子問孫武　國策逸文遺事


太平御覽三百三十一引戰國策曰：「吴子問孫武曰：『敵人保山據險，擅利而處，糧食又足，挑之則不出，乘間則侵掠，爲之奈何？』武曰：『分兵守要，謹備勿懈。潛探其情，密候其怠。以利誘之，禁其牧採。久無所得，自然變改。待離其故，奪其所愛。』」何云：「陸遜破昭烈於猇亭，微得此意。」今本無之。

【元圻案】通典一百五十九兵十二載「吴子問孫武曰」云云，與此文同。惟「保山據險」，作「保據山險」，「擅利而處」作「常利而處之」，「牧採」作「樵牧」，「故」作「固」，又多「敵據險隘，我能破之也」兩句。〇姚寬戰國策後序曰：「正文遺逸，引戰國策者，司馬貞索隱五事：『豫讓擊襄子之衣，衣盡血』；『吕不韋言周凡三十七王』；『白圭爲中山將，亡六城，還拔中山』；『馬犯謂周君』；『馬犯謂梁王，云王病逾作癒字』。廣韻七事：『晉有大夫芬質音撫文切、羊千者，著書顯名』；『安陵丑』；『雍門周〔一〕』；『中山大夫藍諸〔二〕』；『晉有亥唐』；『趙有大夫肁賈』；音肇，訓門也。『齊威王時，有左執法公旗蕃』。玉篇一事：『驥仰而噴，鼓鼻也。』太平御覽二事：『涸若耶以取銅，破堇山而出錫〔三〕』；『廊廟之椽，非一木之枝；先王之法，非一士之智〔四〕』。元和姓纂一事：引風俗通云：『晉大夫芸賢。』春秋後語二事：『趙武靈王遊大陵，夢處女鼓瑟』；『平原君躄者』。注云：「躄，攣跛之名。」後漢地理志一事：東城九門注云：『碣石山在縣界。』後漢第八贊一事：『廉頗爲人勇鷙而好士。』藝文類聚一事：『蘇秦爲楚合從，元戎以鐵爲矢，長八寸，一弩十矢俱發〔五〕。』北堂書鈔一事：『楚人以弱弓微繳，加歸雁之上者。』徐廣注史記一事：『韓兵入西周，西周令成君辯説秦求救〔六〕。』張守節正義一事：『碣石九門，本有宫室以居』。舊戰國策一事：『羅尚見秦王曰：秦四塞之險，利於守，不利於戰。』李善注文選一事：『蘇秦説孟嘗君曰：秦四塞之國。』高誘注云：「四面有山關之固，故曰四塞之國也。」皆今本所無〔七〕。」吴師道曰：「此序題姚寬撰，附於姚注本者，皆與宏序同。特疏列逸文加詳。考其歲月則在後，乃知姚氏兄弟皆嘗用意此書。寬所著者，今未之見。」〇王氏此條，令威獨未之及，故備録姚序，以互相攷補云。

〔一〕「周」，原脱，據四庫本重修廣韻卷一上平聲二三魂補。

〔二〕「山」，原脱，據四庫本重修廣韻卷二下平聲二三談補。

〔三〕「堇山」，原作「忠山」，據四庫本太平御覽卷六七地部三二谿改。

〔四〕「一士之智」，原作「一國之志」，據四庫本太平御覽卷一八八居處部一六椽改。

〔五〕「弩」，原作「努」，據上古本藝文類聚卷六〇軍器部弩改。

〔六〕「西周」，原脱，據中華本史記卷四周本紀補。

〔七〕按以上所録戰國策遺逸文與有關注文，底本未區分字號，爲醒目，現將注文排成小字。






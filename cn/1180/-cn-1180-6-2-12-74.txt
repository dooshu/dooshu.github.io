答宣大巡抚


前据蓟报，满五大等往属夷营祭神，到即入犯，其来甚速，盖掩我不备也。

青酋狡诈多端，与东虏合从，情状已实；但其身未亲行，故往往用以自解。宜时时侦其向往，以便防御，未可遂信其无他也。

闻去年黄酋欲作贼，问于顺义。顺义亦答云：“宣、大是贡市地方，不可轻动，他处我不管。”推此言之，则虽顺义亦不能尽缚诸酋手足也。

宣帅已属本兵留用。此君论才可用，若素行诚为欠端，贿求钻刺，皆有实迹，先后开府，未有不中其饵者，今但取其才耳。然今后亦须奋励自检，以保晚节。此时宣、大无警，为将者亦不专取勇敢；抚绥士卒，缮甲治兵，必廉而爱人者，乃能得士心，备缓急。若徒以其剥下媚人，谄谀钻剌，猥云有才，缓急宁足赖乎？恃公知厚，幸惟秘谅。






○朱氏梦龙解

吴郡朱氏言，昔之夜梦龙入井。客之好诞者作佳占以祥朱氏。予曰：予未尝识周公、孔子者也。然而使予得梦一丈夫，苟冠衣之古者，因谓之周公、孔子，人必知其自欺也。未尝识越，不知越之城郭宫室途巷，苟或梦之，未可自知其何城也。然则朱氏之所梦入井者，朱氏安知其龙乎？岂非尝见画工者，屈其脊，其爪，施甲髦气於身，则似乎其所入井者邪。是朱氏之梦画者也，殆非梦龙矣。自夏后以来，人不见龙。然而言龙者，信其画而已。汉魏之数见者，见其画者也。薄姬之娠者，亦画者也。时门之斗者，亦画者也。史皆谓之龙，且明史之妄，况朱氏之学妄哉！夫龙不轻出，又不可亵乎妇人，有德不斗，故知皆非龙乎。呜呼！龙以变化为德也。故孔子曰：惟龙也不可知。是则德也，而如寅如蠖，如蛇如鱼，未可知不为龙也。或者谓如所画，亦可谓之龙也，则朱氏所梦，曾何龙乎？


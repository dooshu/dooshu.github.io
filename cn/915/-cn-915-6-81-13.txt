◇祭先考东郡君文

孝子沈敢昭告烈考东郡君；沈亡母郭氏，恪勤妇道，齐孝之节，克顺于先姑。天降氛气，雁门太夫人遘疾历旬，郭时又遇笃疾，弗获尝祷。夫人不幸，遂至殒没。烈考卒承大变，忧恸荒迷，未详听察，谓郭供养有阙，遂载疾大归，寻便殒亡。烈考深用悼恨。澹及沈仰惟烈考旧心，鉴亡妣素行，不迎之议，考礼度哀，未及施行，澹不幸夭没，沈敢述澹意，谋之通儒，咨之邦族，咸以为亡妣宜时改葬。沈辄受命于征南君，谨诣邺迎郭灵柩，以某月日安厝，庶顺烈考之旧心，全祖亲之慈受者也。（《通典》一百二）


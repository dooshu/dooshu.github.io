大营宫室


秦史纪：始皇以先王宫廷小，乃营朝宫渭南上林苑中。先作前殿阿房，东西五百步，南北五十丈。上可以坐万人，下可以建五丈旗。周驰为阁道，自殿下直抵南山，表山巅以为关。复道渡渭，属之咸阳。计宫三百，帷帐、钟鼓、美人充之，各案署不移徙。

秦史上记：始皇建都咸阳，以先王所住的宫殿狭小，不足以容，乃营建朝宫于渭南上林苑中。先起前面一座殿，叫做阿房殿。这殿的规制，自东至西，横阔五百步；自南至北，入深五十丈。上面坐得一万人，下面竖立得五丈高的旗。只这一座殿，其高大深阔如此，其他可知矣。周围四边，俱做可驰走的高阁道，自殿下直至南山，就南山顶上竖立阙门。其北首砌一条复道，直跨过渭水，如桥梁一般，接着咸阳都城。计建立的离宫有三百所，一一都有铺设的帷帐等物、作乐的钟鼓等器及四方美女充实其中，以待始皇游幸。但所到之处，百事俱备，不用那移。

夫自古帝王皆以民力为重，不忍轻用。知民心之向背，乃天命去留所系也。始皇竭天下之力以营宫室，极其壮丽，自谓可乐矣。而民心离叛，覆灭随之，竟为项羽所焚，悉成煨烬。吁，可鉴哉！






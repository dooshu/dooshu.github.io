四臣论

古之所以能国者有四臣焉何谓四臣曰社稷之臣腹心之臣谏诤之臣执法之臣也何谓社稷之臣忠荩孚扵上下威望加扵内外敌国闻之而不敢谋奸宄畏之而不敢发正色立朝招之不来而麾之不去若汉汲黯吴张昭唐郭子仪是也何谓腹心之臣识足以达天下之机畧足以济天下之业从容帷幄谋成而羣臣不知计定而将军不闻若汉良平魏荀彧秦王猛是也何谓谏诤之臣匡君之非而纳君扵善不阿顺以取容不迎合以求恱正言不廽触犯忌讳雷霆发扵上而不惊鼎镬具扵前而不顾若唐魏徴褚遂良张九龄是也何谓执法之臣直道而行不惮权贵逢奸必举遇恶必击使豺狼狐狸屏息而不敢动若汉王章盖寛饶唐宋璟是也盖社稷之臣以忠腹心之臣以智谏诤之臣以直执法之臣以刚此四臣者国之不可以一日无者也夫以匹夫之取友尚有能死义者能忠谋者能责善者能御侮者而况扵国君乎而况扵天子乎故国无社稷之臣则无与抗大难无腹心之臣则无与图大功无谏诤之臣则无与格大过无执法之臣则无与除大奸无与抗大难必危无与图大功必败无与格大过必昏无与除大奸必弱故古之兴者未尝无四臣而亡者未尝有四臣也呜呼四臣者岂真不易得耶君无优养作起之术尔故所以待社稷之臣者当尊以礼高爵而重禄之使危言不能中细故不能疎则彼必以社稷之忧为已忧社稷之辱为已辱毅然以身徇节而不变而大难可抗矣待腹心之臣者当推以诚畧去苛礼示之坦然食则同器坐则促席所言无不用所欲无不与则彼必竭思虑之精效胜负之计而大功可图矣待谏诤之臣者则当纳以寛凡有所论奏停舆以受之赐帛以旌之虽激切不怒虽指斥不罪则彼必务尽直心政事之阙日闻聪明之道益广而大过可格矣待执法之臣当假以威不以私爱挠其权不以谴辱挫其气使强者不敢伤防者不敢毁则彼必竦涌风生刺举无避以尊朝廷之势而大奸可除矣若或弃忠而擅智恶直而害刚平居而上唱下和相聚自贤势孤而不知机去而不察政失而不闻威削而不悟及一旦临变茫然而无所救岂不可哀也哉诗曰如彼泉流无沦胥以败予恐后世之君无四臣而致其败也


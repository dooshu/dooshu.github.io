○与吐蕃宰相尚绮心儿等书

敕吐蕃宰相尚绮心儿等：论思诺悉至，省表并进奉，具悉。卿等才器特茂，识略甚明，仗义立身，资忠事主，上佐赞普，下康黎元，以寻盟纳款为谋，继好息人为请，是卿上策，叶朕中心，每览表章，辄用嘉叹。朕与彼蕃国，代为舅甥，日结恩信，自论盟会，颇历岁时，常欲速成，以为永好，虽诚明之内，彼此无疑，而言约之间，往复未尽。今故略收来意，重示所怀，想卿通明，当所鉴悉。河陇之地，国家旧封，论州郡则其数颇多，计年岁则沿来甚近，既通和好，悉合归还。今者舍而不言，岂是无心爱惜，但务早成盟约，所以唯言三州。则没於彼者甚多，归於此者至少，犹合推於礼让，岂假形於言词。来表云“此三州非创侵袭，不可割属大唐来”，且此本不属蕃，岂非侵袭所得，今是却归旧管，何引割属为词？去年论与勃藏来，即云覆取进旨，赞普便请为定。今两般使至，又云比之小务未合，首而论之。前後既有异同，信使徒烦来去，虽欲速为盟会，其如无所适从。静言二三，固不在此，若论和好，即今各无侵轶，已同一家，若议修盟，即须重定封疆，先归三郡。若三郡未复，两界未分，即是未定封疆，凭何以为要约？彼若吝惜小事，轻易远图，未能修盟，且务通好。至於信使一往一来，但令疏数得中，足表情意不绝。彼有要事，即令使来，此有要事，亦令使往。若封境之上，小小事意，但令边头节度两处计会商量，则劳费之间，彼此省便。前般蕃使论悉吉赞至，缘盟约事大，须审商量，未及发遣，後使虽是两般，所论只缘一事，故令相待，今遣同归，在於日时，亦未淹久。所送郑叔矩及路泌神柩及男女等，并已到此，良用恻然，厚赠远归，深嘉来意。其刘成师原非刘辟子侄，本是成都郡人，已令送还本贯。其馀事目，并在赞普书中。卿等宜审参量，以副朕意，使回之日，可备奏闻。今遣兼御史中丞李及中使与回使同往，各有少信物，具如别数，至宜领之。秋凉，卿等各得平安好，遣书指不多言。


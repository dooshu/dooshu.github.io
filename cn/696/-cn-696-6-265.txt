怨诗行


九江倒影扬素波，洞庭微风鸣白鼍。
文狸赤鲤迎湘娥，翠竹泠泠蒙女萝。
重华一去不复还，愁云万古苍梧山。
五臣八恺竟谁在，空令帝子凋朱颜。
凋朱颜，堕绿水。
不见轩辕神鼎成，黄金如山映天紫。
日月光华阊阖开，飞龙半负婵娟子。
玉笙杳渺流雕云，升天入地皆随君。
小臣徒望青冥哭，天路茫茫竟不闻。





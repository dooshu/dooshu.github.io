赠沈絜斋观察世丈守廉二首


浙江潮与粤江通，豸节新移岭海东。百咏鸳湖裁玉局，丈有鸳湖百咏，集苏句。一篇鳄渚谶文公。丈在衮赋诗有驱鳄语，旋奉调潮之命。

身符舆颂民怀德，家宝楹书帝念忠。中外卅年扬历久，海滨今始遇春风。

嵩云岱雨峨眉月，吟遍天涯宦辙长。逾岭官仍观察使，能诗人本水曹郎。

西园芝盖成新咏，东阁梅花忆旧香。我愧少陵同部客，天南闲弄海珠光。






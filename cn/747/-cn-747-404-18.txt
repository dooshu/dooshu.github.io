○对履亩判

〈丙为诸侯履亩，择其最好者取之。百姓上诉，御史纠违法。云非入已。〉

制邑居民，务农肥国，均大家之闾井，永保士房；徵载师之远近，将安地著。惟丙职登牧伯，位列诸侯，茂穑劝分，须闻露冕之化；沾体涂足，当务曝之劳。而乃不问公私，无论沃脊，取其翼翼之稼，择彼之田。同鲁公之无恩，谷梁是议；类季孙之苟赋，尼父有言。将刺《大东》，何殊小桀，嗟狐裘之非当，宜豸冠之是纠。何者？仓惟国廪，食则人天，虽欲国实於仓，其若人勤於食。务知远者，不亦悦乎！

苏令问

令问，天宝时擢书判拔萃科。


○祭杨判官八弟文

惟年月日，姨兄开州刺史唐某，以清酌庶羞之奠，敬祭于杨判官八弟之灵：平生懿密，重以嘉姻，四海之内，惟君一人。发自总角，逮于知命，遨游宴寝，一歌一咏。周流俯仰，得君辉映，野寺孤亭，松门竹径。接襟援手，和神缮性，霜鹤唳天，玉音在听。空室闲斋，枯棋烂柯，自非伟生，受胜相磨。坐隐终日，负进亦多，历历{}言，其言若何？欢事胜游，皆随逝波，事均荣感，心冥贵贱，骨肉为交，肝胆相见。呜呼哀哉！婉子幼妹，爰居尔室，既结其衤离，载和琴瑟。何年龄之脆促，乃贞美之先失，悼手足之零落，又吾人之凋殁。以君之才，以君之义，合蹈丰福，合居上第，行与命违，道将时背，遏此仁厚，天胡不惠？博雅裴君，镇此南土，大招俊髦，鸿作侣。曾未累月，中兹炎毒，百药无验，颓龄愈促。怅怅旅魂，渊渊鳏目，目虽瞑而有恨，魂强招而可复。加有伤怛，况惟我亲，涕泪横随，遍乎衣巾。想容色兮如在，览毫翰兮犹新。呜呼哀哉！神理昭然，幽途可觌，悲心自攒，痛泪血沥，何畴日之欢惬，变今辰之空阒？归葬犹缓，俟君冢嫡，魂兮归来，安此幽宅，呜呼哀哉！尚飨。

高参

参师事独卫生所及，建中元年为中书舍人，三年以兵部郎中为舒王谊元帅府掌书记。


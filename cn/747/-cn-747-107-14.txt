○平朱守殷告谕天下诏

朕以名藩，龙潜旧地，思覃风教，爰议巡游，今月九日至荥阳，得朱守殷诈奏，本道都指挥使马彦超等欲谋叛逆，辄使杀害。寻令宣徽使范延光径往抚谕，自後更无申奏。节度使宋敬殷及使臣十馀，并遭陷没。至十日探知虏掠近城，居人上城闭门，显为拒捍。朕亲御六军，径临孤垒，守殷逆党，敌於郑门。百姓望风，下城效顺。守殷一家，遂自屠戮。寻获首级，已复城池。且朱守殷久事本朝，继膺重委，洎朕缵承宗社，前後累降渥恩，统处尹宗，荐居节制，位兼将相，贵极人臣。比谓戮力一心，赞时为国，殊不知潜怀枭性，暗蓄狼心，全无事上之忠，遽恣欺天之意，遂加诬於都校，兼杀戮於近臣，驱胁生灵，拒张车驾，果贻众怒，诛厥全宗。凶狂之衅自招，悖逆之辜莫逭。一方既静，万国永安。凡所闻知，当极庆快。如有诸色人，被朱守殷密行文字，妄有扇摇，盖虑奸细，黠黩良善，朕皆明察，不汝疵瑕，当各安怀，勿为挂虑。


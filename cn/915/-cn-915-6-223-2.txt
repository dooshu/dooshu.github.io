◇晋故使持节侍中太傅钜平成侯羊公碑

公讳祜，字叔子，泰山南城人也。其先晋羊舌大夫之胄，当汉中兴，始自南阳家于岱野，缨冕相继，九世于兹矣。显祖南阳太守，考上党太守，咸有能名。公承俊烈之高风，应明哲之盛代，德擅规模，仁成兹惠；其器量宏深，容度广大，浩浩乎固不可测已；其志节言行，卓尔不群，游神玄默，散志青云，弘之以道籍，博之以艺文。于是仁声远耀，芳风遐流。年十有七，上计吏察孝廉，州辟不肯就，群公休之，四府并命，盘桓累载，及公车徵，拜中书侍郎秘书监。于时当晋之盛，明扬英俊，乃引公为相国从事中郎，迁中领军，遇革命之期，任受禅之会，秉文经武，以集大晋之祚。皇采增辉，帝威远迈，伟绝代之风，弘唐虞之绪，帝嘉厥庸，酬以大国。公乃逡巡固让，裁居小邦。天子俞咨，仍复公中军将军散骑常侍，内厘王度，外绥区域，严恭寅畏，帝命允饬。运国威于句陈，握皇枢于紫极，于时之盛，未有上公者也。拜卫将军尚书仆射，以揆天极，崇成大业。帝道缉熙，泰阶永肃。以江寇未夷，乃命公都督荆州诸军侍中车骑将军，开府辟命，乃养民募财，开斥国界，创筑五城，以防寇卫境。然後阐敷皇风，怀远以德，知大同之业，思王化之则；齐其土人，均其利泽，军无虞警，民不疲劳，农功盈畴，百姓布野，群黎被德，殊俗望风，吴人感服，襁负而至者，四万馀口。进位征南大将军。公虽享有茅土，历登台阶，吐飧下士，贰于姬公，方将殪彼戎吴，经国吊民，然後偃甲戢兵，辞功退身；以优游乎初好，此公之素志也。会遘笃疾，春秋五十有八，咸宁四年十有一月庚寅，薨于京邑。天子痛悼，遣使持节追赠侍中太傅南城侯印绶，赙吊加于常也。及其葬，上亲临过车骑，谥曰成侯，天子以公德高勋大，而屡辞封爵，故复建南城之国，特以封公。公哲让终始，上未之许。及其薨也，夫人夏侯氏追公克让之志，遂不以敛。公自出身以至于终，忠言不辍于口，嘉谋不废于心，成其业不处其功，勤其勋不荣其禄，仪型言行，动为世范。暨六年春平吴，策诏曰：「故太傅钜平侯羊祜，造建平吴之规，潜谋远略，与从殊虑，勋业不遂。然荡灭之计，悉如祜策，固能夷旷世之寇，拯黎民之患，勋烈宏著，而宠不逮身，其遣使以克定之功策告祜庙。昔汉氏封萧何夫人为侯，以崇显元功，亦古之令典；封祜夫人为万岁乡君，食邑五千户，赐绢万疋。」于是故吏高文奚廉等，佥以公德高而志卑，位优而行恭，徽猷被于江汉，懿德及于群生。涉其风者，贪夫廉，懦夫立，虽夷惠之操，奋乎百世，曷以尚之？奇谋潜略，清功遗绪，靡所心，乃共揭石，刊勒盛轨，永表风烈焉，其辞曰：

天临有晋，乃降皇辅。猗欤惟公，应期协矩。聪哲神睿，乃文乃武。曰唐曰虞，渊渊其度。翼翼其明，孝思以形。乃耀高风，辞爵让荣。为而不有，志凌太清。如何不吊。中年殒□□□□□□□□□□□□末□□□□刊□□□是表是旌。（明宏治四年重立碑拓本，又见《湖北通志》。）


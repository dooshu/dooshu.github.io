○对受田兼种五菜判

〈丁受田，兼种五菜，吏税之。丁云在外，田稼不善，诣郡。科吏，吏固执合税，久莫能决，廉察使按郡守，令不行。〉

度土有众，务农理国。人力是借，公田为居，既八家而共资，亦五菜而云取。惟丁率常由已，不迁见异。守质抱瓮，将类汉阴之夫；闲居鬻蔬，未减河阳之令。相维彼吏，而乃弗经，既忘过籍之非，将为履亩之税。是同大桀，宜刺小东，且私田於人，馀力岂让？吏之不恤，稼乃无成，失官之谴已彰，税人之理徒执。季孙苟赋，周典闻仲尼之言：宣公不仁，鲁史有谷梁之议。吏而多僻，守可论刑，不能莅官，何逃使按？

赵不疑

不疑，开元时擢书判拔萃科。


◇封皇子叔陵为始兴王诏（太建元年正月甲午）

汉祖天伦，伯叔追封，晋元世系，琅邪传国，仰惟二后重光，率由前典。朕昔因蕃次，蒙继本宗，分在要荒，久离寒燠，天嘉绍祚，别命皇枝，归自崤函，礼隔登献，每至霜庭可履，瞩垣寝而怀悲，风树鸣条，望章陵而增感，今嗣王乖德，获罪慈训，永言主奠，宜自朕躬；但国步时艰，皇基务切，复奉家业，升纂帝图，重违情礼，言深哽恸，可以第二皇子叔陵为始兴王。（《艺文类聚》五十一。）


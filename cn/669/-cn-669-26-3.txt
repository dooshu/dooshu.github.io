3　司馬光張耒詠舜詩


司馬公虞帝篇詩曰：「虞舜在倦勤〔一〕，薦禹爲天子。豈有復南巡，迢迢度湘水〔二〕？」張文潛詩曰：「重瞳陟方時，二妃蓋老人。安肯泣路傍，洒淚留叢筠？」今本柯山集五十卷，不載此詩。二詩可以祛千載之惑。

【元圻案】史記五帝本紀：「舜南巡狩，崩于蒼梧之野，葬于江南九疑，是爲零陵。」〇楚辭九歌有湘夫人，王逸注：「舜二妃娥皇、女英，隨帝不反〔三〕，墮於湘水之渚，因爲湘夫人。」〇晉張華博物志史補云：「堯之二女，舜之二妃，曰湘夫人。舜崩，二妃啼，以涕揮竹，竹盡斑。」〇司馬温公史剡曰：「天子之職，莫勤於巡守，而舜猶親之，卒死於外而葬焉，惡用使禹攝哉？」〇沈存中夢溪筆談辨證曰：「帝舜陟方之時，二妃之齒已百歲矣，後人詩騷所賦，皆以女子待之，語多瀆慢，皆禮義之罪人也。」〇林氏尚書全解曰：「堯老而舜攝，則不復以庶政自關，而舜實行巡狩之事。舜既使禹攝矣，則巡狩之事禹實行之。蒼梧在舜之時，地在要荒之外，豈復巡狩而死？以是禹率天下諸侯以會葬於要荒無人之境，此理之必不然者。司馬公詩云云，此説爲得之。」〇路史餘論曰：「虞舜晚年，亦既退聽而禪禹矣，南巡之舉總之伯禹，而二妃俱過期頤，孰有從狩之事哉？」

〔一〕「在」，「度」，四庫本傳家集卷三虞帝作「老」，「渡」。

〔二〕「在」，「度」，四庫本傳家集卷三虞帝作「老」，「渡」。

〔三〕「反」，原作「及」，據四庫本楚辭章句卷二九歌章句改。






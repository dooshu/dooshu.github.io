○授李藩门下侍郎平章事制

皇王理本，系於辅弼。内以熙庶绩，釐百工；外以抚四夷，式群后。三五已降，崇替繇之。朕祗荷丕图，思厎于道，夙夜惟厉，登延俊贤。若涉大川，俾作舟楫。朝散大夫守给事中上柱国李藩，天锺粹美，气禀清英，信在言前，行为人表。蕴经邦之识度，发自明诚；见理道之本根，郁为公器。学探旨奥，文以忠贞。大玉斯宝於东序，朱弦可荐於清庙。广则难挹，刚则有容。处众无溷其风标在险尝推其名节。累登华署，克赞弥纶，擢授左丞，专闻駮议。永惟股肱之任，翼亮是资，必求其人，岂限常次。黄枢选重，佥曰宜之，爰举朝章，式副公望。於戏！尔惟率正，邪罔不惩。惟匪躬直诚，可以事上；惟秉钧平施，可以致和。毗予一人，允理三事，懋乃攸绩，永孚于休。可朝议大夫守门下侍郎同中书门下平章事，赐紫金鱼袋。


送李舒章游新都


江南云雨飞青凫，李郎辞我游新都。
吴天遥遥碧水尽，爱汝手执红珊瑚。
吾闻黄山四千仞，削成不与西华殊。
三十六峰满蛇虎，藤萝窈窕腾鼪鼯。
云为舟兮风为步，杳冥虚无莫回顾。
沸泉丹砂绛拂天，黄帝容成昔相聚。
芙蓉灼灼流神霞，千年鍊玉生毛羽。
凤吹鸾辀今有无，星汉苍茫思一遇。
烟雾与君相往还，夕岚晓日扬朱颜。
置身空濛若魂梦，雷霆在下难追攀。
雨收半隐南康郡，月出若见匡庐山。
此时哀乐不可问，叹我踯躅犹人间。





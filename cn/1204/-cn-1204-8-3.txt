◎岳珂论辛词

辛稼轩每开宴，必令侍姬歌所作词，特好歌贺新郎，自诵其中警句"我见青山多妩媚，料青山见我应如是"与"不恨古人吾不见，恨古人不见我狂耳。"顾问坐客何如。既而作永遇乐："千古江山，英雄无觅，孙仲谋处。"特置酒招客，合妓按歌自击节，遍问客，必使摘其疵。客逊谢不可，或措一二语不契，又弗答。

相台岳珂年最少，率然对曰："童子何知，而敢有议，必欲如范希文以千金求严陵记一字之易，则晚进窃有议也。"稼轩促膝使毕其说。珂曰："前篇豪视一世，独前後二警语差相似，新作微觉用事多耳。"稼轩大喜，谓座客曰："夫夫也，实中余痼。"乃味改其语，日数十易，累月未竟。［古今词话］


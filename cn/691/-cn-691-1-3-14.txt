◎节孝祠

岑可楼又言，前在钜野县幕时，闻其县学有门斗某典守节孝祠，即寄家于祠旁小屋。值秋祭，门斗夜起洒扫，其妻犹寝，似梦非梦，见祠门外坐二神将，金盔练甲，数鬼卒夹而伺。有妇女数十辈联袂而入，中有旧识二贫媪，素知其未邀旌典，讶问其何以亦来。一媪答曰："人世表题，岂能遍及穷乡小户？湮没者不可胜数。鬼神矜怜苦节，虽未得请旌者亦招之歆祀祠中，若冒滥恩荣者，虽已设位反不容入也。"按冥漠之中，理合如是，偶借此门斗之妻以传播于世耳。


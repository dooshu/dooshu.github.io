○嵩山太无先生气经卷序

夫形之所恃者气也，气之所依者形也，气全即形全，气竭即形毙。是以摄生之士，莫不炼形养气，以保其生，未有有形而无气者。即气之与形，相须而成，岂不皎然。余慕至道，备寻秘诀，自行气守真，向三十馀载，所闻所见，殊未惬心。大历中，遇罗浮山王公自北岳而返，倚策高昂，依然相顾。余奇其人，延之与语，果然方外有道之君子也。哀余恳至，见授吐纳须一二理身之要道，其恩罔极，非言词所能尽。每云道之要法，不在经书，悉传口诀。其二景、五牙、六戊诸服气法，皆为外气刚劲，非从中之事所能宜服也。至如内气已正，是曰胎息。身中自有，非假外求。不得明师之口诀，徒为劳苦，终无所成。今所撰录，皆承师之旨要，以申明之，谅非愚蒙所自裁。王公尝谓余曰：“老君云‘我命在我，不在天地’。”又曰：“吾与天地，分一气而自理焉，天地焉能死吾哉。”斯实真言要诀也。修奉之士，宜三复之，恭承诱训，敢不佩服。有偶时得此诀者，须慎勿轻传示，无或泄露，以致其殃耳。


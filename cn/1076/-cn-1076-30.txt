卷三十

<史部,诏令奏议类,奏议之属,历代名臣奏议>

钦定四库全书

历代名臣奏议卷三十

明　杨士奇等　撰

治道

宋仁宗天圣七年羣牧判官庞籍答诏论时政奏曰臣幸辱班联获当次对辄陈管见仰渎纩旒内揣狂愚当从震殛臣闻服忠义者皆怀爱君之意被惠养者咸蓄报恩之心故有委辂纳忠婴鳞陈谏义烈所激无故殒身而况生逢盛隆身事明圣丁宁诏旨责其尽言非臣韬默之秋实臣罄励之日也恭惟皇帝陛下倚祖宗之淳熙承慈圣之保佑积德弥盛涉道日深罄天咸宁而自谓未乂在理必照而退托不明招尊鲠臣虚受谠议不吝过举恩广日新此前王之所难而陛下之所易实九庙无疆之福四海永安之基也臣是敢竭至陋之识揣当今之宜可补助圣治之万一者条之如左伏以推诚任人则布腹心而事上怀疑待下则显形迹以避嫌腹心布则下无隐情形迹显则义乖至理夫古今之事固有形近私而实公者祁奚内举其子而见褒前典亦有形近公而实私者王莽亲戮其息而终成大盗是故王者察臣之心而任之推己之诚而信之则内竭其公外宣其力矣是以唐虞之朝兴羣臣之逊而不为比周东汉之世立三互之法而无救衰弱故推诚之益如彼而怀疑之损若此谨按唐文皇之世或言魏元成阿党者按验无状温彦博奏其不存形迹远避嫌疑元成奏曰君臣上下同遵此路则邦之兴亡或未可知文皇矍然改容曰吾巳悔之故贞观之冶与三代同风又宪宗之时皇甫湜应制举策语切直王涯是其舅时为翰林学士任当覆策不以舅甥之嫌而收之为贵幸者所怒及贬涯虢州司马以湜之盛才而尚不免亲累故元和之政不至於太平此乃推诚怀疑之効也臣愚切窥今日似怀疑而待下矣羣臣似皆存形迹以避嫌矣陛下疑羣臣之私也臣下必有挟私徇情以致陛下之疑者也臣又谓当考其状实退之罪之可也未闻任之而疑疑之而任也书曰任贤勿贰又曰疑谋勿成此之谓也而言事之臣知陛下之有疑也当以理道分判公私昭然不惑使朝廷推至诚广至公荡然无猜以至於大同也夫宓子贱古之一县令耳推诚於下而吏不忍欺况国家精择信臣置之左右苟推心任之自非回邪奸佞孰不竭心仰醻倚属也安可谓推诚不可行於今乎臣切度今之言事者类皆迎揣上意指似是之事以成其疑是致上之益疑也则其意似欲陛下悉疑於下自取信於圣心以利其身也不然夫岂不知疑之害治也臣恐防疑不巳则上不知所信畏避不巳则下无所推公公信两亏事将安决伏惟陛下至圣至明臣?陛下推至诚广至公察情伪以臻太平之治臣又闻万机之务所应至衆四海之大所緫至广必在乎立画一之法守不紊之条持其权纲擥其要命此帝王所以不劳而制天下也是故以一制衆则多至而益整以繁应广则虽久而必乱故曰法不一则朋党生若然则发号施令可得二三哉臣伏见去年十月十七日及二十七日宣传圣旨令群牧司借支带甲马二疋并随行草料与新差保州廵检都监杨怀愍本司为准大中祥符五年宣头节文今後应有臣僚及使臣脚下巳有官马因差遣并不得乞借官马碍此条贯遂具劄子於十二月二日进呈得旨只令赐马一疋自备草料枢密院出降宣头之次至三日又传圣旨却令借带甲马二疋随行十七日内为一小事四降圣旨三令借马二疋一令赐马一疋本司不知所从遂再具进呈当月十六日批降圣旨云巳赐与马其劄子更不行方敢依准宣头指挥且枢密院是陛下枢密发命之司也得旨画依方降宣命於外颁行之次陛下又以传宣冲之以在京之司职连大臣则可以进呈更改若踈远之地使何所依从夫一州之守一邑之宰若政令不一尚有受其弊者况一人之威天下之大苟命令二三安得不虑乎且号令如汗汗出而不返者也故曰安危在出令安危所系得不谨乎蜀相诸葛亮有云宫中府中皆为一体陟罚臧否不宜异同此实先代名臣之言也矧今寰宇之大咸遵一轨岂宜号令之发自啓多门万一处置大事亦如此比恐致不虞以成後悔此遂事既往诚不当言臣?陛下谨号令於此後耳臣又闻守文之体必遵於制度御下之方在谨於宪法制度定则贵不敢骄盈贱不敢踰越宪法正则寛不赦有罪猛不及无辜释此二者虽尧舜不能治天下也唐文宗尝言为国之道致治甚难宰相李石对曰朝廷法令行则易此要言妙道也故法行则君主重法废则朝廷轻轻重之理安危之机乎夫祖宗垂宪轨迹具在固不可改也所可改者请以医者谕之夫药所以攻疾也若疾证巳移不应但守故药必更方易剂随其所移而攻之则疾应而痊矣法所以塞奸也若奸源巳迁不应但守故法必更条易科随其所迁而塞之则奸息而政明矣其不可改者亦请以医者谕之夫三部之脉四时之气五药之性针灸之法更历古今孰可变改也若制度之设尊君卑臣同文一轨防踰僭塞侥幸虽前王後帝亦不可改易也凡人见法令之有改者遂谓制度之皆可易也此世之所以多违越之人也恭惟国家以圣继圣典章开具垂之无穷自中书枢密院下至百司政教所行皆有成宪守而勿失可致治平况祥符中敕文应臣僚上殿奏事不得批依奏并批送合属中书枢密等处以先帝睿明昇平在运小大之政无不洞晓尚不欲便行依可而必令有司奏覆者盖恐破改旧制开啓幸门故也抑又先帝之深意不独自守法度而已诚欲垂之训典冀陛下遵之也臣伏见顷来传宣内降岁有增多夫求丐之人若事合旧典理非所创则虽下有司不忧不行其背违定制创起新例者下於有司必法而不可行故须求传宣内降期於必遂是则因一传降废一制度传降不巳岁月寖深臣恐制度存者无几制度削则纪纲坏纪纲坏则上下之分何所检局此臣所以日夜为朝廷惜之也臣?陛下事无大小皆送有司覆奏则事机必当而典制常存矣然帝王行法必从近始使左右贵戚畏而不犯犯而不舍则天下孰敢轻重哉夫左右之臣贵密之戚出入禁闼绸缪宠遇凡常之见所望惟恩望恩不巳骄怨渐积诸葛亮所谓宠之以位位极则贱顺之以恩恩竭则慢夫有贱位之心继有慢恩之意未有不猖獗踰检纵肆无惮者矣过恶既盈然後寘之文法此前代之亡身覆族者皆由骄之太过制之不早故也所谓将欲福之适足祸之不若以义而断其恩以法而制其渐知有过不舍则大过不生矣知无故不赏则侥望自息矣诸葛亮所谓威之以法法行则知恩限之以爵爵加则知荣是也使其操履自守常有惧祸之心宠渥所被必怀感恩之意永保元吉与国同休岂非王者待左右亲戚之至仁乎孰若养癕疽使至决溃也臣顷为开封府兵曹参军伏见王世融因殴本府客司军将仇保法当赎铜物勅勒任且仇保京府一走吏耳世融贵戚之子也陛下责其横恣越法停官此实国家用法之至当而保全戚里之深心也若陛下制驭左右贵戚皆如世融则何患法不行而人不畏乎况此数年事耳固未忘於圣心近闻作坊料物库监官连宫掖之戚侵盗官物事发而逃三司按捕之次降旨不令穷究此非臣本职得自风传万一有之未为美事陛下何不使推穷其事付之於法俟其知过後或因赦文稍加收叙或以衣食豢养不使任职若因而悛改是陛下再造其身也此乃公法不屈私恩亦隆臣切惑圣断异於曩时也计过则此重而彼轻也论属则彼亲而此踈也议罪则彼加法而此贷刑也臣恐中外有或效之者绳之以法是同罪异罚矣因而寛之是法宪废矣昔汉武帝时隆虑公主病因以金千斤钱千万为子昭平君豫赎死罪上许之隆虑公主卒昭平君骄醉杀人廷尉请论武帝曰法令者先帝所造也用弟故而诬先帝之法吾何面目入高帝庙乎又下负万民乃可其奏哀不能止且隆虑帝妹也昭平帝壻也复巳许其赎死而终不贷贳者盖食言之媿小而废法之失大也故臣?陛下谨法制以齐中外也谨览诏文云规朕躬之过失臣伏惟陛下体仁圣之姿躬孝睦之德鉴照古昔包举艺文屏絶游畋不迩声乐奨用忠直斥远佞邪此天下家晓而户知也然日月不能无薄蚀之过唐尧不能无哲惠之难故怀多福者小心累大德者细行臣是敢竭愚虑塞明诏又云陈宰政之阙遗伏以执政之本在内铨择庶官在外安集百姓今官吏非其人而旷弛之政渐盛考课不得其实而升黜之典或滥夫官吏之体奉公束手以为要胥史之性舞文规利以为资官吏不严则胥史纵胥史纵则法令坏法令坏则民受弊此必然之理也夫欲外律郡国当先自京师故曰京邑翼翼四方是则今京任之官以寛纵法制为大体以姑息胥史为美名此巳相沿积习矣或有以公绳下者则羣胥百计而动揺之诚能动揺则来者为戒虽有公心干略安敢施为乎伏见祥符县令检下稍峻群胥相率逃去寻而罢其县事是动揺之计行矣况近年来任京职者多徇其私便罕责於才实按局废弛蠧弊增深而今之奉公稍矫前失朝廷不责狡胥之隂计而戒官吏之峻整臣恐自此孰敢尽公操法束缚羣下乎百司观之孰不效之乎百司之胥既效之而危其上百司之官亦戒之而纵其下上危下纵久而成风此为胥史谋则得矣为公家谋何有哉使四方闻之莫可则矣臣?朝廷速变此风无使成俗要在择人而任责之行法无听羣党动揺之也又考课之制备存令典景行功罪不容隐私今内外之官虽有课历率无实状盖由刺举之官或昧於察廉或徇於私曲推劳举过多失公实意有发擿则果能成赃情在容掩则吞舟漏网考课之司但据课历以入升殿之科无缘察其真伪夫刚正之吏强猾所以为仇则孤立而多患贪黩之夫奸智足以自卫则有党而寡祸故有干廉在公而偶罹文法者考司即为有过而降殿之典行矣诛剥害民而赃状不露者考司即为无瑕而升赏之恩及矣如此则降之或在非辜既无以戒恶赏之或在有罪又无以观能实由任选之道不精阿纵之法不严察举之官不惧故也臣?朝廷立严制去此弊风此乃铨择之阙也又国之用度节俭为先节俭行於上则府库实於内虽逢灾沴之数水旱之因上有赈救之备则民无流亡之悲今财赋益屈而土木之功不息浮冗之费日增储蓄寡备而荒殄之民屡困賙恤之恩不时此辅臣固当苦言陈罢土木削浮冗以存济之此乃安集之阙也傥陛下不轻小臣之言曲加裁择诚能察情伪审号令谨法制然後责辅臣之公正者推择天下才行而任之嫌疑之私既去至公之风自行名实不乱赏罚必当官曹严整纪纲振张则诏旨所谓回邪朋比阿私恣横请托贪残宜自息矣止土木之功去浮冗之费则失业之民有以济矣臣闻明王圣主好闻其过忠臣孝子言无隐情至於讳有司悼後害皆非人臣之节也敢效百虑冀补万分幸当责言之辰罔避论输之律实祈英睿照其悃诚

八年侍御史知杂事刘随上章献皇后乞还政疏曰臣恭惟皇太后天资圣明手扶宗社爰自先朝不豫万机倦勤皇帝养德东朝选贤咨善太后预闻政事参决居多洎皇帝膺龙跃之期年尚冲幼太后承顾托之命心如金石垂帘以对群臣尽力以报先帝戎夷率服华夏乂安终始不渝中外咸仰於国家显隆平之举於皇帝极慈爱之情天地之功全母子之道备光辉於简册垂亿万年然天下治矣王业崇矣皇帝长矣太后勤矣而犹祁寒盛暑劳苦圣躬一日万机烦於听断臣闻虚心以致遐夀澄神以保太和是以神仙夀同天地者不劳心而役神也臣愚欲乞今後军国常务并逐日专取皇帝处分所贵清神养素延圣母万夀之期内侍问安成皇帝孝治之德天下幸甚

景佑五年制策曰朕蒙积累之休莅幅员之广寅畏天命以康元元思欲恢祖宗之远图追皇王之极挚跻俗於仁夀之域陶民於礼义之化兢兢业业不敢怠遑焦心劳志十有七年于兹矣而明不烛远智不通幽奉承明训惟恐失坠故深诏有司详延天下特起之士冀闻忠谠实至之言以补朕之不逮子大夫卓出群萃褎然造庭必有宏谋以塞虚伫国家诞膺宝命奄甸中区三圣继明万邦作乂除残而革暴蠲苛而薄赋稼政修礼文缛爱人甚於赤子縻贤同夫白驹奇杰魁垒之士列位于朝循良慈惠之长分政于外求治若此可谓勤且至矣然而革之前载犹或异论法制寖讲未协厥中经费实繁而未得其节乐未谐於韶濩刑未措於成康官司或昧於廉平风俗颇亏於素朴夷貊虽率化而时或有陵犯边鄙者岁时虽嘉靖而时有警戒变异者将朕之不德使之然耶抑物之有数适当尔耶子大夫其精心极虑无有所隐古之制度可用於今今之章程有盭於古并宜条列勿事猥并立乐之方何以格神只而来瑞物祥刑之要何以空囹圄而致和气至於遴柬多士懋建庶官咸有前规可为来范唐氏考功之格善最悉陈汉家刺部之仪科条具举士民之类愚衆贤寡奢僭相尚习以成风不严而化其术安在蠢尔微寇何以革其非心漠然大钧何以致其顺序且道者万世无敝而前经有忠文相救之说法者百王不易而旧典着轻重异用之宜戴记为国有九经所宜铨次周官辨地以五物咸为敷陈式副谘询且观殚洽固将施之於行事匪独取之於虚文悉意以陈无挠执事张方平对策曰臣闻昔汉氏始举贤良文学士而策以当时之大政凡治乱之故施舍之宜使以经对所得善者辄施之於政故文景之朝制度兴作比隆三代得人之盛由此其选也今陛下上承先志遐稽治古祗惕乎安安之难戒慎乎事事之备数诏多闻之士延至大廷临问以保邦制理之道以通天下之志以成天下之务兹诚抱器而有心於生民者发舒其愤?之会臣不佞学不足以通天人之变识不足以达古今之务而窃有志焉乃今承之腼然塞举大问所及岂臣愚所能通者虽然敢不以承学所闻谨昧死上愚对臣伏读圣策见陛下寅畏天命以康兆民为心奉承谟训以恢远图为志期跻俗於仁夀思陶民於谊礼而退托於不逮以求忠谠之言斯以见陛下虚怀於听受之勤也伏以圣策有除残去暴之言及蠲苛薄赋之念列爱人縻贤之道叙列位分政之良斯又见陛下勤恤小民之依以深察其微隐励精庶政之纪以博用乎贤才此帝尧之协和万邦周文之思皇多士而犹慊然兴叹逖怀治古请为陛下广其义焉昔圣王之所以能见天下於户牖之间运万化於股掌之上者非为一人之明且智可徧见而尽察也使聦明者竭其视听知力者尽其谋能则事无所遗政无不举矣欲事无所遗在乎广言路欲政无不举在乎正有司臣闻书称舜之德曰询于衆伊尹曰匹夫匹妇弗获自尽人主罔与成厥功古之兴王咨嗟戒慎莫不箴勅其羣下俾补察其政故在舆有旅贲之规位宁有官师之典倚几有诵训之谏临事有瞽史之导犹衆楚人之求其齐言不可得也古之明君思兴治道曷有不先广视听以平王度者乎昔汉魏相白去尚书副封以防壅蔽而宣帝得以知万机之微为汉明主唐太宗着司门式云其无门籍人有论奏者皆令监门司马引对不许关碍又制大臣入论事辄令谏官同入或对问之言有亏理道随即争之此唐文帝致太平之迹也今朝廷司过拾遗之职惟御史谏臣凡厥庶官无得出位而言者臣?陛下深留圣虑远惟治方益进端亮骨鲠之士以旦夕承弼清闲之余对临之际访之古训爰及政事则嘉谋日闻于黈纩诚士各荐其见闻夫如是则何远而不烛乎臣闻夫子曰必也正名乎春秋之义君不尸小事臣不专大名故尊主其要卑任其劳人君佚於任使仰成而治三公论道九卿分职羣有司各事其事以故庶务百职本末条理今夫津官亭吏一命之微米盐货利毫杪之细莫不关决衡石经烦清衷三公下任卿大夫之劳卿大夫劳领羣有司之事职分名局不归台省政失其本事忘甚旧惟陛下考理之要清化之源莫若谨诸关柅执其机辖委任三吏切摩治本使夫緫百揆者则谋建庶官之长列庶官之长者则各选衆职之任付之柄而要其效尽其材而责其成官守典司无相侵紊有废厥职必正于罚如此则陛下以无为用天下羣吏莫不各有为而为天下用要在于上详在于下上下正则天下治矣夫如是又何幽而不通乎方且优游嵓廊之上拱揖羲轩之庭不为而功成不劳而治定易曰知临大君之宜此之谓也伏以圣策曰今奇杰魁垒之士列位于朝循良慈惠之长分政于外求治若此之勤犹未格于前载者臣伏读至于再而窃有惑矣臣诚深叹陛下有英睿之度而臣弼乏将明之材因循蔽欺偷取一切不能作法於治不能革弊於细独贻陛下兢兢之忧也诚使朝皆奇杰则朝廷重而百度正外皆循良则上下交而其志通虽甚盛德何以加此又何前载之愧乎以臣之愚正谓朝位鲜魁垒之器外官寡慈惠之师未足以副圣心爱人縻贤之念尔虽然奇杰乃间世而出循良非比肩而有亦在人主推择而耸劝之尔何以言之列位于朝者忠邪不可不辨也分政于外者牧宰不可不重也臣闻伊尹戒太甲曰左右惟其人周穆王命伯冏为太仆正曰仆臣正厥后克正仆臣谀厥后自圣旨哉圣贤之究治本也尧舜禹大圣智者然犹相与叹以不知人为忧此九德所以为帝谟也至于夫子亦以为知人之难尧舜其犹病诸夫知人之所以难者以其巧言令色之贼实也夫世之治乱君之昏明臣之忠邪所更而有虽治世明君不能使其立朝居位举忠贤而无邪佞者也由能亲忠贤而踈邪佞者尔虽乱世昏君亦未必立朝居位举邪佞而无忠贤者也由其近邪佞而远忠贤者尔故尧舜之庭稷契班乎共鲧幽厉之朝苏卫侪乎荣暴顾上所亲而近者孰悦焉夫欲辨朝位之忠谀者考其所朋之迹而志行见矣察其施作之谋而材智详矣忠庄而端直者斯则雪霜之松栢矣谄从而容悦者斯亦疾风之蓬累矣进斯人也原其誉之所自退斯人也察其毁之所出拔茅以彚必有类也如此则列位之縻贤颇得奇杰魁垒之士矣臣闻民政之本在乎牧宰而朝廷之选任其制甚轻铨审补除初无差择计阶而授循资而遣或罢弱昏乱狠顽贪忍流毒于下穷枉无告刺守夺于权利坐视其弊而莫之闻者地相接已夫本既失之姑正其末犹愈於不正也昔在两汉虽有刺史督州而又时遣使四出察羣吏之治故前汉则有绣衣直指传行四方得专免二千石後汉则有美俗清诏之名以按郡国唐虽有采访按察之职而亦时遣郎官御史出廉外事诚国家举用汉唐之典精选台阁之臣才识深明风度方重者时遣分道以察郡县守令能否之迹具善恶而入报示赏罚於必行如此则牧宰之官心知劝惧郡县之政稍以澄清夫是则治民分政者颇得循良慈惠之长矣圣策曰法制寖讲而未协厥中经费实繁而未得其节乐未谐於韶濩刑未措於成康官师或昧於廉平风俗颇亏於素朴此以见陛下无微不讲无小不虑者也夫法制所以未中以其命令之数易经费所以未节以其用度之无艺乐未谐於韶濩以其工师之失职刑未措於成康以其货利之乱制官师或昧於廉平以其澄劝之义废风俗颇亏於素朴以其分度之礼踰臣请为陛下悉数以终之臣所谓法制所以未中以其命令之数易者闻之书曰慎乃出令令出惟行夫命令者国之纲纪政之堤防纲纪一弛则万目随解堤防一倾则横流莫制故为国之本为政之原信为大也比者命令布下寻复冲改是以郡县承用者駮奸吏巧□因缘为市民无所措手足而多犯于有司揆大体而论之此损政之深者倘朝廷出令事干大政必集议而後行下于多方必一定而无变略其苛细删诸重累俾万姓咸曰大哉王言又曰一哉王心如此则法制允当协于中理矣臣所谓经费之未节以其用度之无艺者伏以承平之日久是故因循之弊生日知其所增岁不知其所减此费之所以烦也陛下幸加惠思所以撙节之理臣谓宜以约处之而已宫室台榭足以顺隂阳之候旌旗羽卫足以昭文物之容苑囿池蘌足以备游豫之行音官乐部足以具燕享之礼自余土木之不急者举罢容卫之罕用者勿饰寛池囿之利下赋於贫民省音乐之伎稍斥其冗食减後苑之工巧息匠司之营缮慎无名之好赐约无功之匪颁罢缁黄之厚施节一切之横费以缓天下水旱之赋以为国家帑廪之实以济疲农工女稼穑之勤以整老弱孤寡饥劳之殃如此则德泽被于天下而经费有节矣臣所谓乐未谐於韶濩以其工师之失职者昔舜命九官夔实典乐汉史叙得人之盛而儒雅质直无协律并列又汉制卑者之子不得舞宗庙之酎历代而下乐府令丞多用士人夫均声考律其义微矣故师胥瞽蒙古所甚重也今夫执伎以事上者历象则有司天之监医药则有翰林之署至于琴奕书画一艺之微者莫不厚赋廪稍间蒙宠赐太乐诸工真古者大夫士之职也谓宜略依司天为之官次补用知锺律之士以充其选择取儒师为之令丞使习其精义通其锺吕虽名异於韶濩而可以荐天地享祖宗其用一也臣所谓刑未措於成康以其货利之乱制者伏以国家之在宥天下一统治平德教加於蒸人其陶化益深矣陛下临御区极钦恤庶慎急深故之罪寛纵出之罚有惨怛之爱有忠利之教而刑未之措狱系犹繁其故何由盖上笼货物渔财利之路多筦榷封占之法密间之以权豪富室侵夺贫细吏务因循或引赇贿不能抑强扶弱是以小人业蹙穷而思滥者衆矣诚朝廷慎择守宰摧抑豪猾稍寛利路以优齐人刋定律令除文致毛细之法务从简易便於遵守使民不敢欺冒而试法吏无以轻重而侮文则刑虽未尽措而罗穽寛矣臣所谓官司或昧於廉平以其澄劝之义废者按周典小宰以六计弊羣吏之治虽治行不同而同主於廉故驭吏之法丽重惟货而受赇?禁相继有焉意者官刑稍以寛弛部长多故纵欤夫贪吏侵刻下民善事上官腹心爪牙各有施设及贯盈灭趾官以墨败而又赦令屡下亟蒙释解丹书未乾已冀收叙此所谓官刑稍以寛弛者也今夫令宰有滥黩之迹而守倅纵不考验守倅有贪暴之政而司官隐不上闻及乎恶积而不可掩事播而不可逭罪正不察厥罚至轻倘使诸统设之司及于联事之职赃罪相坐以重其累则人自为计下无容奸矣夫峻刑苛禁诚非治世善化之意然今风俗流溢踰轨者衆不严官制何以立法犹乎驭駻突而不利于衔策且奔踶而冲蹶矣古所谓惟齐非齐者谓此道也臣所谓风俗颇亏於素朴以其分度之礼踰者书曰惟民生厚因物有迁违上所令从厥攸好故君人者章好以示民俗慎恶以御民淫夫风化之所起必由上以达下内而及外且万邦表则在乎王国今夫雕饰巧伪之器奇邪纎靡之服陈鬻于市流于四方诈伪奸欺聚为渊薮按周官以仪辨等则民不越以度教节则民知足古之制民者使之虽富不异服无故不食珎纳币无过五两合亲不踰一肉故王道之端必自制节始也谓宜益条其僭侈之弊惟事事为之分度所示制令期于必信如此则争夺踰靡之俗革礼义敦厚之教行矣圣策曰夷貊虽率化而时有陵犯边鄙者岁时虽嘉靖而时有儆戒变异者兹又以见陛下过虞寇聚之渐祗畏天戒之重也然陵犯之扰虽特儌裔之小丑变异之来兹乃隂阳之大事何陛下问之後乎彼群蛮依嵠峒之险恃林岭之阻窥伺无备潜出攘掠结集如蚁蜂飞迸如鸟兽守臣无状自投亡地然此之区区者亦何足以累国威烦圣虑哉臣谓边事之重其在西北乎北戎通好於我余三十年自汉氏巳来夷夏之和而能坚守信誓如今之久者未之有也非惟怀我恩信利我聘币抑当我盛德之世无衅可乘夫以利相结者利尽则交踈以势相合者势解则难作故有备无患谓之善无恃不来在乎多筭又西陲虽受羁縻姑息盖久自国家失朔方弃灵武置戍内地控扼益蹙虽贡职外谨而巢穴内坚鄙上之防不可不戒且自唐氏中世以降兵农之业离文武之权分而政事不齐国谋相乖矣今之边事根本在於庙堂措置施设固非下臣所得而详然三军之命系於主帅是以择将之重兵事之本臣请因平寇之问着于後篇以言之深惟陛下以天日高明之德承祖宗淳耀之灵夙兴视朝中昃勤听勅天之命临此下人无疆惟休亦无疆惟恤宜乎自天降休百嘉来应而灾异数作谪变仍见上天勤勤之意谅不徒发而必有所属也间者殒星如雨流扰失次地震定襄裂而涌泉雷不收声泄于穷冬又正月以来日蒙少光辄或数日不解臣鄙儒昧於天官之学窃考春秋之义及前志天文五行之占其咎皆由乎阳德微弱隂道专纵下为阿比盗用威柄者也夫隂之为象臣道也妻道也边圉之道也天意若曰将俾陛下察左右之奸正宫闱以礼谨边防之备者乎夫人君之道所以配乾而法天者盖取乎乾体之刚天行以健也刚故中正无邪健故运行不息洪范曰惟辟作福惟辟作威春秋之义讥大夫之专者夫臣下能窃威福之柄亦不专在乎执政当国者苟信听之或过则欺诬之随生蚁漏坏堤炬遗燎原杜渐防微在慎厥始此所谓察左右之奸者也若夫防戚党之侵预絶女谒之请求御进取周典之文均选循汉氏之制戒留连之害政事省幽怨以延和气此所谓正宫闱以礼者也若夫将校之列思其智勇可任者为谁卒伍之衆察其锐骁无前者有几边垒守将孰有扞城之材帷幄谋臣孰有折冲之筭至于储峙输发之术兵械精完之数有一未备非先胜之道也此所谓谨边防之备者也夫是三者惟在陛下存神而远照凝虑而深思利柄勿以假人主威贵乎独运虽箧椟已固扃鐍不可不严虽垣墉既修关楗不可不设用乾刚以弭隂异谨人事以应天心如此则灾异不足消休祥不足致也且圣策俾臣精心极虑无有所隐臣既冒陛下斯举矣敢悼後害而为身谋者欤亦在陛下寛狂妄之诛以来天下至当之言焉圣策曰古之制度可用於今今之章程有盭於古并宜条列勿事猥并臣谨按春秋之义讥变古易常者而又善变之正者盖国之善制不可轻变其未至者变之可也伏以先制旧法彼此一时事体权宜各有云设诚大制度或大典章为世规摹着在甲令故当守而弗失谨以奉行至於凡小事为因时消息或迹存而理异或法久而奸生必践而行以为无改於祖宗之道此所谓胶柱而鼓瑟刻舟而求劒者易曰穷则变变则通通则久故复而不厌久而不弊之谓道昔先王之作为爵禄赏罚以亲揽其柄是以为天下之主见劳授赏则衆誉不能进无功见恶行诛则衆谗不能退无罪若政无大小人无善恶进退用舍一取诸旧是爵禄赏罚不在人主而在例也与夺之柄於陛下何有臣?陛下革弊去蠧无不忍之爱拔才赏忠无踈贱之隔大稽诸古小度于今使天下之耳目常新万务之本原必正无曰引例合义而已如此则古之制度斯用於今今之章程自合於古矣帝王之制不亦光大乎圣策曰立乐之方何以答神只而来瑞物祥刑之要何以空囹圄而致和气臣前所谓谨工师之职齐货利之制者备矣夫乐作而顺气成象则和和则瑞物至矣故夔曰於予撃石拊石鸟兽跄跄箫韶九成凤凰来仪刑得中则清清则和气应矣故周官曰以刑教中则民不虣夫是则和气其有不通乎圣策曰遴柬多士懋建庶官咸有常规可为来范唐氏考功之格善最悉陈汉家刺部之仪科条具举臣按唐六典考功考课之法有四善一曰德义有闻二曰清慎明着三曰公平可称四曰恪勤匪懈善状之外有二十七最献可替否拾遗补阙为近侍之最铨衡人物柬擢才良为选司之最扬清激浊褒贬必当为考校之最礼制仪式动合经典为礼官之最音律克谐不失节奏为乐官之最决断不滞与夺合理为判事之最部统有方警守无失为宿卫之最兵士调习戎装充备为督领之最推鞫得情处断平允为法官之最讐校精审明於刋定为校正之最承旨敷奏吐纳明敏为宣纳之最训导有方生徒充业为学官之最赏罚严明攻战必胜为将帅之最礼义兴行肃清所部为政教之最详録典正词理兼举为文史之最访察精审弹举必当为纠正之最明於勘覆稽失无隐为勾检之最职事修理供承强济为监掌之最功课皆充丁匠无怨为役使之最耕耨以时收获成课为屯官之最谨於盖藏明於出纳为仓库之最推步盈虚究理精密为历官之最占候医卜効验居多为方术之最讥察有方行旅无壅为关津之最市鄽不扰姧滥不行为市司之最收养肥硕蕃息孳多为牧官之最边境肃清城隍修理为镇防之最类其善最校定内外文武官吏之课为九等焉汉刺史以六条察所部二千石其略曰豪右兼并占田过制曰二千石纳引赇贿曰喜怒任情曰选署不平曰子弟请托曰违公不比此科条之目也圣策曰士民之类愚衆贤寡奢僭相尚习以成风不严而化其术安在夫戒奢防僭之术臣既略陈于前矣盖民之为名谓其冺然无知辨者愚之衆也所禀盖然其动静趣习惟上是视故曰君子之德风小人之德草草上之风必偃言下化上之速也在易履卦象曰君子以辨上下定民志故上下诚辨则民志斯定矣其在节卦象曰节以制度数议德行夫数度有等则贵贱章别德行见奨则贤愚自分此则节之本也陛下念民习侈屡以为问有以见圣意之深悯乎末俗之不厚也间者颁下诏旨戒服用之尤溢者媮靡少损矣然未足以称陛下淳俭之教意者民之所効者其本未正欤春秋之义法之所建必自贵者始陛下诚欲清天下之弊其自诸戚里豪贵大臣之家以先之上徐趋而下奔走不严而化此其术也圣策曰蠢尔微寇何以革其非心漠然大钧何以致其顺序者夫裔夷微孽臣既列于前篇矣其择将之事请得复尽焉今禁卫千幕环络京甸什伍相长偏禆相承六军之重统乎元帅而皆起奔走之勤旧积恩泽以稍迁以躯力为武以引强为材智不足以达机变惠不足以抚部伍冒没宠利优游太平轻肥相夸坐受姑息设不幸遐陬有啸聚之寇边隅有侵牧之扰虽受成于上指踪在人非惟师律之不臧智勇之无恃是其肯委易得之富庶冒难死之锋刃乎故将不知兵主不择将无功厚赐无劳厚禄皆法所忌者也向者朝廷念将帅之材难是以择搢绅之能者然其所得率多善奔走人事以为宠利之路而已其钤略才艺不谓无之然固鲜焉诚国家因为科条损益其制使夫衣冠之应诏者为设机宜十问以策之必有稽於军志精合於时体者为通擢之理戎参于列校其方略智勇固未之尽抑犹愈於徒进者也至於和大钧致大顺兹由民心下和则和气上应尔时使薄敛以富之缓刑弛力以佚之制节谨度以平之择吏审令以安之是以政和则民和民和而後隂阳和隂阳和则大钧调而顺气序矣圣策曰且道者万世无弊而前代有忠文相救之说法者百王不易而旧典着轻重异用之宜者夫董生推道盖探其本而言荀卿论刑盖有所激而发彼三代之弊虽有忠文相救之说至于法天顺人之意其可改乎此则万世无弊之本也彼治乱之世虽有轻重异用之宜至于遏恶扶善之用其可殊乎此则百王不易之制也圣策曰戴记为国有九经所宜铨次周官辨地以五物咸为敷陈夫为国有九经者修身则不惑尊贤则道立亲亲则诸父昆弟无怨礼大臣则不悖体羣臣则士之报礼重子庶民则百姓劝来百工则财用足柔远人则四方归之怀诸侯则天下畏之此为国之九经也周官大司徒之职以土会之法辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜核物其民专而长四曰坟衍其动物宜介物其植物宜荚物其民晢而瘠五曰原隰其动物宜臝物其植物宜丛物其民丰肉而痹此五地之物也圣策曰固将施之於行事匪独取之於虚文兹以见陛下虚己以谘询留听於葑菲者也臣材识迂鄙不通于政至于所发亦庶几有以上当圣心者陛下不废其言择其近是者粉泽而用之使天下知国家设科取士之道不为虚名则岂惟臣之独被宠灵也哉固国家之盛美者巳臣昧死上对

庆历五年张方平为御史中丞上言曰臣观古今治乱之变在上下之势离合而已上下之势合事无大不成上下之势离事无小不败况近司辅臣股肱同体协恭和衷岂容乖异窃闻中书奏事争辨御前连日纷譁中外喧骇其於事理必有曲直伏以中书政本其所拟议即为命令无作好恶是谓皇极各徇所执何以适治历代败乱之兆皆由朝廷立彼此之论而已彼此立则朋党分朋党分则胜负生胜负生则攻夺作攻夺作则败乱之所以起臣?圣心深鉴於此缘中书议论之事颇密外传不审不敢以为言故陈理乱大体而已

时方平又上言曰臣尝读汉书至晁错之事惟错谋策宏远达於权义有致君经世之志戮於奸谗之口而史氏不能褒发其忠更议以变古易常之说臣窃愤厉反覆较错凡所辨议悉国家危事乱经将以图安建治皆合覇王之轨不可不正迁之谬讥尝试论之古不可变耶则是三代无革弊救失之理而汉所用法当循亡秦也忠恭之异尚质文之殊用礼不相袭乐不相沿固三王之罪矣用寛大革苛惨固高祖之过矣夫以文景之世追视汉初之政沿革既多岂错先尝变易哉稽迁旨意则是颠而弗扶危而弗持兴亡倚天成败推数括囊结舌浮沈容身者为智矣此乃夫子深鄙以为焉用彼相可为具臣者也故论者称迁是非谬於圣人其斯诚矣益使後人务苟且而恶立事贵因循而重改作沮有心之锐为无功之辞其於教义不重亏欤臣尝论之夫为邦之道有制有权制为之本权为之势节之以礼行之以信齐之以刑断之以义此不可易之法故为之制长则萦之短则引之重则损之轻则益之此不可常之理故为之权其不可易者不为艰危急卒而变之其不可常者不为安宁平泰而慢之其本正虽危必安其势倾虽治必乱然人之大情危必思安治必忘乱均乎二者处权为难非通才达义适时知变者孰能与於此乎易曰变则通通则久故乐而不乱复而不厌之谓道夫事远必弊法久必衰原其始初各有云设时迁俗易迹在理非圣人执权盍即回革使天下之耳目常新万务之本源必正彼立法垂制不在人君乎言为典刑动为律度苟无愆於大义宁一取乎旧章在商中宗严恭寅畏天命自度治民只惧不敢荒宁在周宣王聿求贤臣忧勤戒慎以振絶绪嘉靖庶邦并建中兴之业夫岂悉履汤武之迹哉在汉孝武引拔俊乂文艺隆起武功震耀雄材大略为汉盛主又岂咸践文景之教哉且事苟便俗岂惮乎解弦而更张政苟戾时何固乎守株而求雉故夫不知达权推变之理而牵易常循旧之说者是拘生腐儒按文泥俗凝塞治道此圣智之所常患者也臣敢旁采世务仅若小敝者列之以禆万分焉

立政之本在信命令

臣闻制天下之动者主乎一齐天下之衆者存乎信王言惟作命百官承式兆民从乂其难其慎惟新厥德天下至大也兆庶至衆也民心至动也万务至烦也统之有宗会之有元使衆而不惑繁而不乱非信何以一之故曰德惟一动罔不吉德二三动罔不凶天何言哉四时行焉万物育焉惟其信之谓也故王者居上以制下宅中而图大虑善而动非礼勿言动则可法法必可以继言则可行行必可以复赏罚政命纪律条贯惟事事乃其有训非信何以成之傅说曰惟口起羞言教令轻发所以召乱帝舜曰惟口出好兴戎谓王者之言天下善恶所系也故凡为人上自一话一言罔不戒慎一动一静罔不寅畏又况设为法制布于四方之大者欤书曰慎乃出令令出惟行弗惟反故命令者国之纲纪政之堤防纲纪一弛则万目随解堤防一倾则横流莫制故令必信则上得其正下安其事令不信则吏侮乎法民慢其禁弊虽微於安静之初害必大於急虞之际且匹庶而无信衆必弃之士而无信友必踈之卿大夫而无信家必败王者而失信天下必危故人可以去食而无信不立三军可以夺帅而非信不行为国之本为政之经信为大也比见朝廷诏令或寻即迁改或久而自废吏易之而奉行不固民忽之而苟慢多违揆大体而论之此损政之深者盖国家切於求理急於听受一人唱之即行一人沮之即止本末故为枘凿前後自相矛楯是使民无所措手足而多犯於有司者也臣伏?自今凡诸臣有请创端厘旧事干大政必集议而後行下于多方必一定而无变略其毛细简其苛芜勿以辩言乱旧经勿以小忠害大德无稽之言勿听弗询之谋勿庸俾万姓咸曰大哉王言又曰一哉王心自然民协于中四方风动畴敢复慢孰不悦从呜呼弗虑胡获弗为胡成慎厥初图有终惟明明后邦其永孚于休

致理之要在广言路

臣闻趋利违害去危图安者世之大情遗身徇时忘家存国者人之难事故夫从容於舒逸眷恋乎富贵泥乎情之乐者举世而是感激乎忠义顾重乎名节处乎事之难者絶世而希哲后兴王深推此理故开怀接纳勤心率励无言不受择善而从奇策远猷必加酬赏犯顔忤意曲为矜容愚浅者固在恕中踈诞者姑置度外如监之照各尽其衆形如衡之平无爽乎一物緫羣智以为智因衆心而为心通其情伪分其邪正而君人之道举矣伊尹曰匹夫匹妇弗获自尽人主罔与成厥功盘庚曰无敢伏小人之攸箴此则询于刍荛下及庶贱者也况於士民乎况於卿大夫乎臣闻之屋漏在上知之在下政事有阙必访旁议诗曰惟彼二国其政不获惟此四国爰究爰度晋文听舆人之诵克兴覇功子产采乡校之谤卒成善政衆所善者我则行之衆所恶者我则改之政以无瑕事以合义是为国者之药石为政之量准也譬之庶人治一家之政其里人邑子有见其田莱不辟家事不修则勉之以敦业厚生劝功利用之说见其羞服玩用不中礼起居出入不以时则诫之以制节谨度周身啬用之善居常则励之以孝悌和睦之美缓急则展之以救賙分劳之助者是必其族姻亲爱意在相厚者也其有语焉不以义游焉不以时间诱其子弟使不循於法离谍其仆妾使不亲其上是必素尝仇恨或挟奸伺便有所利之者也彼为一家之长者将孰悦焉是必悦其相厚者谓有益其家也是必怨其仇而利之者也谓有损其家也今为天下乃不然忠良而相厚者飜以为怨谗邪而利之者飜以为悦是固不若庶人之治一家能审损益之正矣呜呼历代之昏君暴主不能自入於道德之门者可知之矣由其臣有利之者欤历代之乱臣贼子不能自立於忠孝之路者可知之矣由其主有以召之者欤故君臣之诚不尽则天下之患必生理之然矣臣窃惟陛下体乾刚之德奋震耀之断奨拔孤介听纳下议帝尧之询于衆大禹之不自矜成汤之从谏弗咈文王之徽柔懿恭道兼前王光被四表小臣愚鄙安足以识圣德之大者然尝览载籍颇识理乱之道见乎英叡之君忠正之臣恭畏戒慎咨嗟相戒莫不以博采下言周知衆情而兴治德骄佚之主奸利之下阿谀顺欲牵合迎意莫不以壅遏忠直渐取衰敝而至危乱故深?陛下揭日月之明无幽蔀而不照广江海之度无?流而不纳秕稗不以近俗而见弃葑菲不以下体而不采招来谠论以广听德音汉魏相白去尚书副封以防壅蔽而宣帝得以知万机之微为汉明主唐太宗躬勤政理明於听受着司门式云其无门籍人有论奏者皆令监门司马引对不许关碍又制大臣入论事辄令谏官同入或对问之言有亏理道随即诤之此唐太宗致太平之本也臣闻人之才有通塞识有浅深诤而合义自为深益诤或非当第可置之故春秋传曰文公逆祀去者三人定公顺祀叛者五人去者谓三谏不从去之以礼此谏而是者也叛者谓谏不合道去不以义此谏而非者也是故臣之论事容有当否在人主明择其善可从而从若乃辟忌讳之门断謇谔之路公为蔽拒之意以沮忠义之心臣虽甚愚窃所不取伏?陛下览成汤盘庚之令典考汉宣唐宗之善制务进有心之士时闻造膝之对益为寛大配洪覆於上穹不自聦明托视听於四远以通天下之志以成天下之务则七世之庙传裕於无疆蒸民之生率同於庆赖矣

姑息之赏

臣闻惟名与器君之重柄信赏必罚国之大经故以德诏爵度材居位计劳赋禄量罪议刑百王之通制也二典三谟五诰衆誓春秋一王之法周官六典之训功懋懋赏其义同归故车服以庸二帝所以褒德衣裳在笥有商所以礼贤爰及成周具存彛制寰内卿士甸外侯伯则有九仪之命以异尊卑之数八柄之法以驭予夺之权其好赐匪颁之式盖所以将宴喜之厚意非尊宠大臣者也昔者周公辅成王致太平既营洛宅社于新邑庶邦冢君骏奔咸觐召公欲因大会显周公之功乃出取币入以王命锡之才束帛尔则知圣人尚德贵礼不黩货利训天下以恭俭而已及王室衰乱战国纷扰兵拏祸结务相吞胜竞为赏法以激用命故秦设武功爵二十级以授战士齐立赐金之令魏行给复之制以首争首而享苴茅连从约衡至取封君干赏蹈利遂以成俗乃至楚汉历世之王各乘间衅互行窥图得之为英杰失之为奸叛莫不威之以斧钺宠之以轩冕是犹鬻贩贾卖之道刼质诱略之术岂先王尊教化褒功德法天秩而制礼之意欤至於唐氏天宝幽陵之乱建中奉天之逼而爵赏刑罚穷矣财赋不足以颁赉而职官之赏行焉职官不足以补授而检试之号立焉吏胥舆皂假春坊宪署之秩卒旅冗校僭三公八座之称彛章荡然官纪大紊五代相蹂乱靡有定呴濡姑息务相加厚奸臣骄将磨牙择肉指帑藏为外府视藩岳为别第人君之御国如燕巢幕上固无暇剗深固之弊迹立宏远之规摹也伏惟我有宋之集灵命而宅天极也经纶屯昧削平乱略丕冒无外缉熙光明故历世之相轥轹所以为我而驱除苟衆政之有因循固宜监彼而创艾臣窃见赏典之谬姑息之轨犹有存焉疑朝廷俟议者之所发也善乎前贤之论爵赏也以为立国之道惟义与权诱人之方惟名与利名近虚而於教为重利近实而於德为轻凡所以裁是非立法制者则存乎其义至於参虚实揣重轻消息盈虚使人不倦者则存乎其权专实利不济之以虚则耗匮而物力不给专虚名不副之以实则诞漫而人情不趋故国家之制赏典锡赉财赋秩廪所以裁实也差号品异章服所以饰虚也秩之载于甲令者有职事官焉有散官焉有勲官焉有爵号焉其掌务而受俸者以序才能以位贤德此所谓施实利而寓之虚名者也其勲散爵号大抵止於服色资廕而已以驭崇贵以甄功劳此所谓假虚名而佐其实利者也虚实交相养故人不黩赏轻重互相制故国不废权彼夫胥史台舆部曲卒校虽执简曳绶而无贵异之实假名虚号而无緫摄之柄罪不足以论赎徭不足以庇复於下则在无丧无得之际於国则有亏名害义之深是故损下之虚益上之实固权收利政之大方子曰必也正名乎夫岂惟名之不正而已哉固有理之重者臣请备言焉自天下乂宁四鄙撤警人安其业逾三十年是国家全盛之时公私丰余之日而帑廪无数年之积闾巷有半菽之民得非由於费也广故为敛也重乎以是观之设不幸遐陬有蜂蚁之扰连境有水旱之沴边徼有立功之衆郡县有施劳之人虚名先尽於无事之初实利不足於有为之际临危而画发机已晚矣且兵骄将惰无甚于今未尝臝股肱扞患难而号列功臣未尝识亭障出营垒而赏盈私槖作法於治敝犹不救治而无法何救艰难方今可谓乘治作法之期是宜悉去五代姑息之失而乃虚实之用巳竭权义之制未立此臣辄用感愤者也臣闻衆之去就视乎君心事之重轻系於国制重之则衆斯慕轻之则人必略故明主之为国譬犹执权衡谓其可以轻重乎天下之事制衆之去就也慎惜之斯重矣泛用之斯轻矣今虚名之在人可谓泛而轻者授之既不以为宠罢之固不足为怨而乃不加意慎惜作法贵重谋所以为佐实利而用者子曰民可使由之不可使知之管子曰密事端则上神自古明君良臣讲议理道未有不以轻重消息之术为政者也若其守一定之制昧通久之变过时失会後徒噬脐乃以动衆为虞易常为戒若是而能通天下之志成天下之务者臣不敢知也

恩贷之罚

臣闻洪范三德平康正直言用正直之德以治平宁之世也盖刚柔并用威惠相济之谓正直刚而不柔则非绥怀之道惠而罔威则成姑息之弊且子产有寛猛之说而谓寛则使民易犯不若猛以为政荀卿有轻重之论而谓轻则令人无畏不若重之近理夫子产仁人荀卿正士其言刑法乃後寛而尚猛是重而非轻彼岂乐苛惨而贵杀伐哉诚审乎治法之宜尔也书曰威克厥爱允济爱克厥威允罔功何谓平世主尊臣卑本重末轻朝无权强士无伪行民笃其业食节用时乐事劝功尊君亲上风俗敦厉礼义兴行纲纪文章修整淳重此之谓平世若其有不及於此者未得谓之平也且夫以一国之法譬一身之治平则致养疾必攻焉安佚舒泰而不以时发伸宣导则必有壅滞虚实之疾生焉发伸宣导既失其节疾焉而不时攻延属于腠理浸淫乎血脉而又怠于针熨煎剂之救滋入乎膏肓则虽扁鹊之伎雅无施矣然初由恃乎安佚舒泰故也故刑罚者因循之药石保息者承平之粱肉巳平而用刑罚是以药石致养因循而复保息是以粱肉攻疾也臣实愚惷不达理要窃揆时政属累盛之世治用中典德化醇醲仁泽深厚民颇流靡事或恩贷其尤着者罚用於下而不用於上赏行於上而不行於下若不整厉衔策箝勒鞬輈则且和銮失节偾突败御矣昔舜因天讨有四罪之诛汤制官刑着十愆之诫周官八议其议贵之辟盖谓请谳于王礼曰刑不上大夫盖谓不亏伤其体皆非谓不入罚科也故内则有放夺杀刺之典外则有绌爵削地眚伐之制汉氏之法则有免罢谪徙完舂输作之令是故爵位者天下之砥石先王所以励世磨钝贤则处之不贤则避之才则用之罪则罚之自古驭臣之通制也古者位重则忧大禄厚则责深今也位重则无忧禄厚则免责故臣曰罚用於下而不用於上赏行於上而不行於下也臣伏?陛下英威发断高明深烛鉴前王之治轨访良臣之忠议更立大训裁其过幸赏苟在功不以踈近而殊赏罚诚有罪不以尊卑而异罚如此则国典正於上官制立於下贻范永世见英主革弊立制之明焉谨论

历代名臣奏议卷三十








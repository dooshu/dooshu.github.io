○湖守李公增建郡城碑 【 湖州增建郡城】

吳興城建自東晉、不數里而遙、至唐李師悅以平黃巢功、陞郡為忠國軍、而建節于此、置四廂錄事司參軍、始擴其城至二十四里、元季用兵、偽吳築而小之僅及其半、即令之制也、歲久頹敝、在江南七郡為甚近年倭夷為亂、蘇松杭嘉諸郡、咸被其毒、士民殊憂之、前太守徐公督歸烏二縣料理而財無從出、僅飭女牆、補穿塌而巳、歲丙辰、潞安李公下車、首詢禦備之策、士民咸以修城為急務、公乃周視舊城、慨然而歎曰、萬家性命、惟此焉賴、豈可循常襲故、以虗文自彌哉、乃攷求古制、得宋太祖手畫汴城之圖凹凸相次、環縮相掎、即倣其遺意、擬立大箭臺七座、單臺四十一座、其南北水關、直受餘不苕溪之衝、舊設三門而單薄頹甚、廼增厚城面一丈六尺、腳厚一丈八尺城身加高五尺、兩旁各設箭臺、以為必守之勢、議定、以二縣所申轉呈守廵及水利道、既得請、又呈達撫按、准用二縣估計料銀三千二百四兩餘、乃以歸烏二縣行粮折銀、及本府所貯各縣解到修城銀、并贓罰鹽鈔學田銀、備由詳奪、乃委烏程知縣蔣君某、歸安知縣李君某、分界督造、二縣監生某等、及殷戶某等、體公憂民之意、自願効力者、共若干人、公咸推誠委心、咨其謀度、躬親臨視、務在堅固、百雉惟新、三門洞豁、重關峻立、層臺夾輔、奕奕巍巍、勢如地險、至於箭臺相望、連絡壁立、射疏相及、犄角成勝、東南之保障、莫有先之者矣、丁巳之八月落成、距其經始共若干時、公之為政、守常達變、操端履平、仁恕近民、精明及隱、民蒙其福、而吏不敢欺、是以上下相安、庶務畢集、雖茲浩大之役、不期年而告成、有如是者、闔郡士民、感公保生之德、以為不世之舉、不可無述、以告、來世、遂紀其始末云、

皇明經世文編卷之二百六十八終








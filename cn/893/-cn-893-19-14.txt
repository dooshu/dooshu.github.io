酬坊州王司马与阎正字对雪见赠





唐武德二年，析鄜州之中部、鄜城二县，置坊州，取马坊为名，隶关内道。州有司马一人，从六品。《唐书·百官志》：司经局正字二人，从九品上，掌校刊经史。按《宝刻丛编》，天宝中太子正字阎宽，撰《襄阳令卢僎德政碑》，未知即此阎正字否?



游子东南来，自宛适京国。[一]飘然无心云，倏忽复西北。访戴昔未偶，[二]寻嵇此相得。[三]愁颜发新欢，终宴叙前识。阎公汉庭旧，沉郁富才力。价重铜龙楼，[四]声高重门侧。[五]宁期此相遇，华馆倍游息。积雪明远峰，塞城锁春色。主人苍生望，假我青云翼。风水如见资，投竿佐皇极。[六]

[一]宛，即南阳县地。在周时为申伯国，战国时为韩之宛邑，秦为宛县。至后魏时，改上陌县，后周改上宛县，隋改南阳县，唐因之，隶邓州。



[二]王子猷雪夜乘小船，访戴安道，见九卷注。



[三]《世说》：嵇康与吕安善，每一相思，千里命驾。



[四]《汉书》：上尝急召太子出龙楼门，张晏曰：“门楼上有铜龙，若白鹤飞廉之为名也。”



[五]谢朓诗：“平明振衣坐，重门犹未开。”吕向注：“重门，帝宫门也。”



[六]《书·洪范》：“建用皇极。”孔安国《传》：“皇，大也。极，中也。凡立事，当用大中之道。”






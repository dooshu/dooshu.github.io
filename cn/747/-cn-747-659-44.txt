○除裴中书侍郎同平章事制

门下：朕闻後德惟臣，臣德惟良。在太宗时，实有房、杜赞贞观之业；在元宗时，实有姚、宋辅开元之化。咸克佑我烈祖，格於皇天。朕祗奉丕图，懋继前烈，思欲贞百度，和万邦，建中於人，垂拱而理，永维房、宋之化。寤寐求思，至诚感通，上帝眷佑，果赉良弼，辅予一人。正议大夫行尚书户部侍郎上柱国赐紫金鱼袋裴，器得天爵，文为国华，行有根源，词无枝叶，忠敬恭顺，贯之以诚心，方洁贞廉，辅之以通识，玉立不倚，金扣有声。洎内掌纶言，密参枢务，严重有大臣之体，温雅秉君子之文。每献纳之时，动有直气，当顾问之际，言无隐情，远图是经，大事能断，匡予不逮，时乃之功。及领地官，且司邦赋，会计务剧，出纳事殷，投利刃而皆虚，委棼丝而必理。历试已久，全才益彰，宜登中枢，以副佥望。夫宰辅者，下执邦柄，上代天工，为国蓍龟，注人耳目。尔尚降乃德以亲百姓，广乃志以序九流，匡朕心以清化源，从人欲以致和气。予欲宣力，汝为股肱；予欲询谋，汝为心膂。予违望於汝弼，勿谓不从；汝言逆於朕心，必求诸道。独立勿惧，直躬而行，明听斯言，敬践乃位。呜呼！罔俾房、宋专美於前。可中书侍郎同中书门下平章事，散官、勋、赐如故。主者施行。元和六年十一月。


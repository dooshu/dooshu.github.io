陈东甫


阳春白雪卷六有谭宣子摸鱼儿“怀云崖陈乘车东甫时游湘潭”词。乐雷发雪矶丛稿有“陈东甫酒间举作归心只有杜鹃知之句犹未成篇因为续之”“赠别陈东甫呈尚书钟公”二诗

词综补遗据谭宣子词，以陈云厓、陈东甫为昆季，疑非。

谒金门

西风竹。风入翠烟□矗。红小阑干知几曲。声声敲碧玉。

窗下凤台银烛。断梦已惊难续。曾伴去年庭下菊。夜阑听雨宿。

长相思

花深深。柳阴阴。度柳穿花觅信音。君心负妾心。

怨呜琴。恨孤衾。钿誓钗盟何处寻。当初谁料今。

望江南

芳思远，南苑惜春时。翠柳枝柔金笛怨，碧桃花老玉笙悲。风日正迟迟。








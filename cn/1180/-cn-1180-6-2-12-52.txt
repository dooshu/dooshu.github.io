答总兵戚南塘授击土蛮之策


前顺义部下酋长，密报土蛮入犯消息，即驰语蓟、辽军门戒备。数日以来，警息沓至，西酋所报不虚矣。不榖料此贼必窥滦东。今日之事，但当以拒守为主，贼不得入，即为上功。蓟门无事，则足下之事已毕，援辽非其所急也。贼若得入，则合诸路之兵，坚壁以待之，毋轻与战。我兵不动，贼亦不敢开营散抢，待之数日，贼气衰堕，然后微示利以诱之，乘其乱而击之，庶万全而有功。足下经营蓟事十年，今乃得一当单于。勉之！勉之！

辱示以破虏为己任，具见许国之忠。但古之论战者，亦不全恃甲兵精锐，尤贵将士辑和。和则一可当百，不和虽有众弗能用也。窃闻北人积愤于南兵久矣，今见敌，则必推之使先，胜则欲分其功，败则必不相救。是足下之士，能战者无几耳。军情乖离，人自为心，鼓之而弗进，禁之而弗止，虽有严刑峻法，将安所施？羊羹之事，可为明戒，足下宜深思之！时时查军情向背，布大公，昭大信，毋信谗言，毋徇私情；毋以喜行赏，毋以怒用罚。部署诸将，宜令食多而养厚者当先，毋令失职怨望者当剧处。虚心受善，慎毋偏听。察军中如有隐郁，亟与宣达。平日号令，如有未妥，不妨改图。士卒毋分南北，一体煦育而拊循之，与最下者同甘苦。务使指臂相使，万众一心，知爱护主将如卫头目，则不待两军相遇，而决胜之机在我矣。如是，乃可以一战望成功也。惟足下预图之。

不榖平生料事，往往幸中。凡所与足下言者，须句句体认，不可忽也。

（懋修曾记破家时，有一部堂讯狱曰：“汝先大夫与戚帅相结，凡有书问，虽夜中开门递进，意欲何为？莫非反状乎？”懋修答曰：“边烽警急，宰相或不得坚卧不省。”部堂意阻。今观先公与戚书，留神若此，宜人之致疑也。然戚师废殁后，朝议犹以名将称之，录用其子。于是见公道非私比矣！）






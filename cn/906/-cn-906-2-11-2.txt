同前三首


萧子云

惟王建国，辨方正位。於赫有梁，向明而治。知人则哲，聪明文思。思皇多士，俊乂咸事。弗惟其官，惟人乃备。

训迪庶工，位以德序。恭己而治，垂旒当宁。或以言扬，或以事举。春朝秋觐，圭币惟旅。翼翼酆、郇，峨峨齐、楚。

客入金奏，宾至县兴。威仪有则，是降是升。百辟卿士，元首是承。左右秩秩，终敬且矜。彝伦攸序，王猷以凝。






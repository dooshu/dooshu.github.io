91　林光朝論五音十二律


艾軒曰：「五音十二律，古也。舜彈五絃之琴以歌南風，是琴之全體具五音也。琴之有少宫、少商，則不復有琴；樂之有少宫、少徵，則不復有樂，以繁脆噍殺之調皆生於二變也。」

【全云】古旋宫法不用二變，詳見梨洲黄氏律吕精義。

【元圻案】詩名物疏：「琴有五絃，文王增二絃，曰少宫、少商。」〇唐書楊收傳：「時有安涚問樂意，收曰：『漢章帝時，太常丞鮑業始旋十二宫。以某律爲宫，某律爲商，某律爲角，某律爲徵，某律爲羽，某律少宫，某律少徵，亦曰「變」，曰「比」。一均成則五聲爲之節奏，此旋宫也。』」〇左傳昭公二十年，晏子有七音、六律之論。注：「武王伐紂，自午及子凡七日，王因此以數合之，以聲昭之，故以七同其數，以律和其聲，謂之七音。」正義曰：「賈逵注周語云：『周有七音，謂七律，爲七器音也。黄鍾爲宫，太蔟爲商，姑洗爲角，林鍾爲徵，南吕爲羽，應鍾爲變宫，蕤賓爲變徵。是五音以外，更加變宫、變徵爲七音也。』」然則樂之有七音，由來久矣。






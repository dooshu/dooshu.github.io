寿李若鹤年丈舒章尊人也


玄元皇帝乘云还，仙根散漫留人间。
太原真人已寂寞，陇西才子犹追攀。
几叶公为庙廊器，登朝十载不得意。
万言伏阙难公卿，一语论兵忤骠骑。
贵人矜大难与谋，公亦归卧横云秋。
凿泉小壑通蛟馆，筑室层岩问玉楼。
春风摇荡烟霞路，轻衫画舫无朝暮。
卢女能弹偕隐歌，客儿自写山居赋。
即今五月岳降期，芙蓉菖歜花发池。
已图戴胜屏六曲，复见凤凰蜡九枝。
令子结交满东海，意气纵横擅文采。
坐中有客如邹枚，年年与尔铭畏垒。





94　韓城燕師之地考


「溥彼韓城，燕師所完」，鄭箋以「燕」爲燕安。王肅云：「今涿郡方城縣有韓侯城。【原注】見水經注。燕，北燕國。」愚謂：詩云「奄受北國」，肅説爲長。

【閻按】「韓侯入覲」，「入」字便知韓國不在畿内，遠與北燕爲鄰。肅説果長。

【元圻案】大雅韓奕箋云：「溥，大也。燕，安也。大矣彼韓國之城，乃古平安時，衆民之所築完。」〇水經注十二：「聖水又東南逕韓城東。詩韓奕篇：『溥彼韓城，燕師所完。』鄭玄曰：『周封韓侯，居韓城，爲侯伯。爲獫夷所逼，稍稍東遷也。』王肅曰：『今涿郡方城縣有韓侯城。』」〇鄭康成以韓國在同州韓城縣，則去北燕二千餘里，必無遠役燕民往城之理，故以「燕」爲燕安，不以「燕」爲燕國。惟王子雍以韓城在涿郡方城縣，則與燕爲近，則燕即北燕也。不必迂其説爲燕安矣。李迃仲、黄實夫從鄭氏，曹氏詩説、逸齋補傳、朱子集傳從王氏。〇釋文：「燕，王肅、孫毓並烏賢反，云北燕國。」






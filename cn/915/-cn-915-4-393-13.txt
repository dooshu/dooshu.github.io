◇神女赋

惟天地之普化，何产气之淑真。陶阴阳之休液，育夭丽之神人。禀自然以绝欲，超希世而无群。体纤约而方足，肤柔曼以丰盈。发似玄鉴，鬓类削成。质素纯皓，粉黛不加。朱颜熙曜，晔若春华。口譬含丹，目若澜波。美姿巧笑，靥辅奇葩。戴金羽之首饰，珥照夜之珠晔。袭罗绮之黼衣，曳缛绣之华裳。错缤纷以杂佩，熠龠而煌。退变容而改服，冀致态以相移。发筵对兮倚床垂，税裳兮免簪笄，施华的（《史记·索隐》作「玄的」。）兮结羽钗。扬娥微眄，悬藐流离。婉约绮媚，举动多宜。称诗表志，安气和声。探怀授心，发露幽情。彼佳人之难遇，真一遇而长别。顾大罚之淫愆，亦终身而不灭。心交战而贞胜，乃回意而自绝。（《艺文类聚》七十九，《书钞》一百三十五，《文选·潘岳寡妇赋》注，《史记·五宗世家·索隐》，《御览》三百八十一，又七百十九）


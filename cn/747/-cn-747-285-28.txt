○敕北庭经略使盖嘉运书

敕盖嘉运等：安西去年，屡有攻战，丑虏肆恶，悬军可忧。卿深识事宜，以时救援，先声既振，後殿载扬，凶党之，卷甲而遁，使我边镇，且得休息。然此贼为患，势未必已，可数与王斛斯计会，每事先防。彼将自劳，众则离贰，我因其隙从此可图，善熟筹之，勿失便也。春晚，卿及将士已下并平安好，遣书指不多及。


○摘诗句为词

长洲江鹾步鹾尹［］，学问渊雅，诗宗山谷，以生新为主，而不喜为词。所著伏堂集，余亦不甚爱读，偶於友人扇头见所书旧作二绝句，集所未载。一云：“眼前物理费寻思。野店门前倚树时。千岁老樟枯欲死，寄生小草不曾知。”殆有所讽云。愚意物比兴，不如长短其句，较耐寻绎。忆在楚中，蔡笛椽大令［聘珍］以之江记遇诗见示。余谓寓感之作，宜含蓄不宜拉杂，请摘其句为浣溪沙云：“缥缈明姿忆绛仙。华云拥蔚蓝天。不恒风调最堪怜。花意自肥人自瘦，玉笙吹暖夜如年。趁时梳里为谁妍。”笛椽甚喜，且言初谓诗不能达之意，词能委曲达之，今乃知同一七言，而词婉於诗若是。笛椽居萧山，庚午举人，官兴山令，调江陵，被劾罢官。生平笃友谊，与余为忘年交，著有小诗航杂著诗钞各二卷。


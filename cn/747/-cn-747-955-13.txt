○对观生束判

〈庚补观生，所学未就。其师同算生例，徵束。诉云：“盖伎术不可为例。必其抑纳，遣出几何？”师曰：“算之伎术。”生终不伏。〉

仰乎天文，用察昭应，辨彼物，以知休祥，矜术数以分官，列保章而命职。庚以幽微可尚，精妙希探，蹑梓慎之陈迹，采刘向之故书。补职观生，扣钟师业。银河宛转，瞻一水而初分；玉漏萧条，齐七政而宁察。业则未就，师何有言？且束自行，诲无倦矣！六艺有数，算其异欤？言生合有束，称算不同伎术，始和昭布，甲令明悬。请从多少之差，方定是非之理。生之不伏，愚亦谓然。

李灵光


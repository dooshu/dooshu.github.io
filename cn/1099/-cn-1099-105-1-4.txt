○議處鄖陽流逋疏 【 議處流逋】

撫治鄖陽右副都御史潘旦題、照得臣撫屬之地、湖廣鄖陽荊襄、河南陝西漢中商州等處、乃萬山之中、三省之界、實為流逋淵藪、歲豐則火耕水種以避差。歲饑則嘯聚爭奪而為盜。其來非一日矣。臣蒞任二年、時加詢訪、中間流民、有先年附籍數姓朋戶。今眾至二三十丁。或五六十丁。自有附籍之心。後因府官科差煩重。隨復逃移。版籍為虛者。又有流來年久。迷失鄉貫。造屋買田。取妻生子。不曾報冊者。又有近年荒困。流移趁食未歸者。又有逃軍逃匠避罪不還者。凡此數等相應區處。方今大造黃冊在邇、乞　敕戶部行十三省布政司管冊官、及守廵道親臨地方、逐一清查、如先年附籍、復逃虛戶、即與開除、數姓朋戶人丁、多至十丁以上者、酌量分折、其有事產妻室、未報冊者、姑免問罪、即以附籍補填前項虛戶格眼、一應差役、比老戶減半科差、以示存恤、其餘近年流民、或脫逃軍匠、來歷不明之人、給示曉諭、限三月之內責令里老保甲鄰佑房主、逐之還籍、毋許窩容居住、如過限逐之不去、及去而復來、許里老保甲人等、拏送州縣正官、查照先年題準事例、問發邊衞充軍、窩主同罪、里老保甲隣佑人等不舉者、一體究治、如此則有籍者安之而不致于轉徙無籍者去之而不致于嘯聚民志定、版籍實、盜賊息矣、題奉　聖旨案呈到部、看得都御史潘旦、題稱要行三省布政司管冊官、及守廵道、親臨地方、督同府州縣各掌印撫民官、逐一清查朋戶人丁一節、足見安撫流民、保障地方至意、况又查有前項律例、相應再行申明、合候　命下本部、移咨湖廣河南陝西各廵撫都御史、轉行各布政司管冊守廵等官、趁今大造黃冊之年、親詣各該地方、督同各該府州縣、各掌印及撫民官、逐一用心清查、應附籍者附籍應發還者發還。逃亡者准令開除。報冊者准補虛戶。减免科差、給示曉諭、遵照律例、斟酌舉行、務在事妥民安。毋使下人作弊。貽患地方。仍行提督撫治都御史潘旦、一體查照施行

皇明經世編卷之一百五終








狮子诗拟应制二十四韵

圣朝惟尚德，薄海必归王。
却贡安殊俗，献珍来远方。
游麟当在野，彩凤已鸣冈。
御历兼三重，乘时集百祥。
旅獒誇往事，神兽致遐荒。
问产从乌弋，盘山过白狼。
尾张逾斗大，力劲作虓强。
雄骨毛辞駮，金精色受黄。
吞貔凭掉舌，击象直穿肠。
胫挟奔雷走，睛摇骇电光。
名徵博物志，赋赖永兴详。
践踏翻林麓，羁縻自汉唐。
皇图宽覆载，异国勇梯航。
玩好知无益，怀柔道不忘。
吼声惊虎殪，腾势想龙翔。
槛制蛮奴苦，途经西域长。
天颜时顾盻，禁苑命诗章。
位置分熊馆，威棱压豹房。
依仁靡搏噬，展力窘飞扬。
驱战歼犀兕，鸣銮愧骕骦。
修牙铦似锯，厚毳密为裳。
率舞随天仗，驯心习帝乡。
休徵将玉马，灵族又神羊。
服猛馀鸿略，君看靖海疆。



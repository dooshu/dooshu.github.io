○祭说

吕和叔曰：祭先之礼，自天子至於庶人，节文名物，差等虽繁，然以礼事亲，其义则一。寝庙虽不崇，而修除不可不严；性物虽不腆，而享饣喜不可不亲；器皿虽不备，而濯溉不可不洁；礼虽不得为，而诚意不可不尽。故斋宿荐彻，致爱与恭，岂可徇流俗燕亵之常，同鄙陋不经之事？然虽未能方古，亦当略举《春秋》之荐，旬日具修，三日斋戒，务在躬亲诚洁而已。近世祭多及旁亲，虽近爱而无义。礼惟殇与无後，始祭於宗子家，自馀祭皆为祭非其鬼，盖致隆祖者不得不然。士大夫止当祭五祀耳，山川百神，皆国家所行，不可得而祀。近世流俗，妄行祭祷，黩慢莫甚，岂有受福之理哉。水旱之灾，止可相率祈祷里社，至诚斋洁，奠以酒脯可也。若妄行望祀，合聚群小，喧呼鼓乐，非士君子所宜为。


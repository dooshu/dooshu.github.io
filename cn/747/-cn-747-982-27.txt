○对男取江水溺死判

〈顾乙从母所好，令男十五里取江。水溺死不为之服。〉

孝乃因心，礼从适变。惟彼顾乙，德合天地，甘旨必在於无违，承颜克遵於不匮。瞻言爱子，取汲长江，庶南陔之不亏，岂东流而永逝！掌玉兹碎，庭兰坐歇。顾斯惟疾之忧，恐阻长筵之乐，既不彰於服，诚有切於斑衣。虽失礼入刑，合彝典；而割情循养，庶可权宜。既竭姜诗之孝，无萧何之律。


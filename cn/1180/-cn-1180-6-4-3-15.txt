郊寺送客三首


三旬不出郭，冲泥复此过。
轻风摇砌草，迟日照渠荷。
僧饭盘中足，禅机物外多。
分题有新句，投醉客颜酡。

郊关频送客，因叩远公扉。
下榻藤花落，翻经野鹤归。
诸天开色象，层阁入烟霏。
欲问无生诀，那能遂息机？

禅关幽寂甚，一到隐心生。
礼佛炉烟细，烹茶鼎火明。
万缘空里息，半偈静中清。
落日催归骑，依依钟磬声。






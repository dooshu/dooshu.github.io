○心印铭

浩浩群生，或动或静，或幽或明。旁魄六合，运用五行。莫不因心，而寓其形。波流火驰，出入如机。如环无端，莫知其归。或细不可视，或大不可围。日月至明，或以为昏。秋毫至微，或以为繁。或囊包天地，或渴饮四海。舒卷变化，惟心所在。夭寿得丧，惟心所宰。心迁境迁，心旷境旷。物无定心，心无定象。明则有天人，幽则有鬼神。若乐相纷，如丝之棼。有无云云，不可胜言。抑末也已，本是不然。惟本之为体，寂兮浩兮，不可道兮，显矣默矣，不可测矣。统万有于纤芥，视亿载于屈指。外而不入，内而不出。不阖不辟，不虚不实。无感不应。无应不神。在天而天，在人而人。常存而未始或存。常昏而未尝或昏。岂惟我然，盖无物不然。岂惟我得，盖无物不得。混而为一，莫睹其极。故曰心生法生，心灭法灭。离一切相，则名诸佛。


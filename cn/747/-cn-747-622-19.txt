○对承袭称狂判

甲承袭，称病狂，有司桉以为妄。

求仁得仁，孔子叹其无怨；达节守节，延陵慕其高风。甲代袭衣裘，家承茅土，志无苟得，爰作佯狂。且元成让兄，初疑人望；丁鸿避弟，终感友言：良史以为美谈，志士称其重义。虽言诈善，尚贤为恶；与其宁失，犹曰从宽。况观过知仁，求之不远；深明知足，取则非遥。而当断以严科，计其大体。参也不敏，何足知之。

姜公复

公复，天水人，徙居九真。官比部郎中。


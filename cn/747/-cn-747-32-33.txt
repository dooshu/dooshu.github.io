○禁采捕诏

今属阳和布气，蠢物怀生，在於含养，必期遂性。如闻荥阳仆射陂陈留郡蓬池等，采捕极多，伤害甚广。因循既久，深谓不然。自今已后，特宜禁断，各委所由长官，严加捉搦。辄有违犯者，白身决六十，仍罚重役；官人具名录奏，当别处分。其仆射陂仍改为广仁陂，蓬池改为福源池，庶宏大道之仁，以广中孚之化。


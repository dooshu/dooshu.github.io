乞暂遵谕旨辞俸守制预允归葬疏


顷者，臣三疏陈情，伏奉圣旨：“朕为天下留卿，岂不轸迫切至情，忍相违拒？但今日卿实不可离朕左右。着司礼监差随堂官一员，同卿子编修嗣修驰驿前去，营葬卿父；完日，即迎卿母来京侍养，用全孝思。卿宜仰体朕委曲眷留至意，其勿再辞。该衙门知道。钦此。”又奉圣谕：“朕以幼冲，赖先生为师，朝夕纳诲，以匡不逮。今再三陈乞守制，于常理固尽，于先帝付托大义，岂不鲜终？况朕学尚未成，志尚未定，一日二日万几尚未谙理，若先生一旦远去，则数年启沃之功尽弃之矣！先生何忍？已有旨，特差司礼监官同先生子前去造葬；事完，便就迎先生老母来京侍养，以慰先生孝思。务要勉遵前旨，入阁办事。岂独为朕？实所以为社稷，为苍生也。万望先生仰体圣母与朕惓惓恳留至意，毋劳又有所陈。钦此。”

臣迫于一念，微情蠢愚，不能自解。凭恃宠眷，屡渎宸严，不加谴诃，已为厚幸。乃又仰廑圣心，曲加体恤，施之以礼之所不当得，以伸其追慕之情；资之以力之所不能为，以遂其怀归之愿。凡可以安臣之志而慰臣之私者，皆亲劳圣虑，屈己下逮，为臣图之。无论臣心悲感衔结，凡朝士大夫见者闻者，无不惆切叹颂，皆以大义责臣，谓殊恩不可以横干，君命不可以屡抗，既以身任国家之重，不宜复顾其私。臣连日枕块自思，且感且惧，欲再行陈乞，恐重获罪戾。且大婚期近，先帝之所付托与国家之大典礼，莫此为重，乃一旦委而去之，不思效一手一足之力，虽居田里，于心宁安？用是茹忍哀悰，不敢再申前请。谨当恪遵前旨，候七七满日，不随朝，赴阁办事，日侍讲读。但乞圣慈俯谅愚衷，容令在官守制，所有应支俸薪，准令尽数辞免；一应祭祀吉礼，俱不敢与；入侍讲读及在阁办事，俱容青衣角带，出归私第，仍以缞服居丧；凡章奏应具衔者，仍容加“守制”二字。使执事不废于公朝，下情得展于私室。臣职子道，庶几少全。

再惟人子事亲，送终为大。臣父虽蒙特恩，遣官治葬，然窀穸之事必躬必亲，乃可无悔。今卜地营茔，须明年三四月间乃可竣工，计此时大礼已成，国务稍暇。至期，仰恳圣恩，仍容臣乞假一行，送父归窆，便迎臣母一同来京。臣得了此一念，则自此之后皆报国之日矣。臣不识进止，敢预乞俞旨，以为他日请行之地，伏惟圣慈矜许。臣不胜感激祈望之至。

（奉圣旨：卿为朕勉出，朕心始慰。这所奏俱准。归葬一节，还候旨行。吏部知道。钦此。）






李弥逊　过鲁公观牡丹戏成小诗呈席上诸公

昨日花间风送雨，泪眼凝愁暗无语。

今日花间天色明，向人艳冶百媚生。

雨中多思晴亦好，日日看花被药恼。

人间绝色比者谁，汉宫飞燕开元妃。

轻颦浅笑各有态，淡妆浓抹俱相宜。

传闻姚魏多黄紫，醉红不似当筵枝。

移樽洗盏苦不早，明日春光暗中老。

西斋居士心已灰，也向花前狂欲倒。

李弥逊


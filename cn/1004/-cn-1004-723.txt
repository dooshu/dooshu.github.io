张耒　偶成

却扫客不至，端为四国骚。

杯寒荐园实，食俭煮溪毛。

霜过橘柚熟，天晴鸿鹄高。

幽斋高木近，不寝听鸡号。

张耒

张耒　偶成

许君踏月夜相过，此语当时恨已多。

但愿相逢休怨老，不妨白发听新歌。

张耒

张耒　偶成

漫学文章弊性灵，屠龙艺就误平生。

翩翩仕路新冠盖，何用扬雄强作经。

张耒

张耒　偶成

须知庖手有真如，合遣轮人笑读书。

拥褐蒲团深闭目，老人于此有工夫。

张耒

张耒　偶成

低云着地晓悠悠，雨湿帘旌不上钩。

江北江南千万里，年年长向此时愁。

张耒


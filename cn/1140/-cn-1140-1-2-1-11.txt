水阳河西李氏族谱序

邑水阳李氏族谱成李君元恺茂之载其书以示施子盖取元至正明嘉靖旧本厘定之从事斯役者茂之偕其兄元叔及元白辈皆贤有劳任而属张徵君芑山为笔削君子陈书而考其义盖重有取焉夫谱以明系重吾亲所自出也亲所自出虽微必溯非亲所自出虽贵不援狄武襄不附梁公後识者韪之李氏旧谱引盘谷李愿为西平郡王晟公子今辨其非是断自龙溪公始则本系以近而明亲亲之至也龙溪公肇居河以西抱德终隐厥用弗彰为传其生平及昆弟後裔之贤者并采轶事罗旧闻用以发抒潜德俾後人有所叹兴尚贤之义也他若详世牒述家训严继立之条讲惇睦之道其起例也简而该其褒贤抑不肖也微而显其为大小传记也质而不芜是可谱矣今世士大夫喜称大家谓其世远族蕃且贵也余闻之先人曰世家易大家难俗所谓世家者或位公卿世累缨笏相继然而公卿贵人咄嗟立尽高门巍阀吾见其生荆棘穴狐兔也甚且堕其家声为先人戮族虽大无取焉若夫户诗书而家礼让崇本尚实孝弟力田族不必皆贤而向善者衆有弗类者耻之让之其贤者慕而颂且效之贵至将相而不骄困为匹夫而不谄保世亢宗以无失坠是之谓大家非仅仅富贵者比故称难也是言也先君子尝举以告族人闰章为儿时心识之近见庐陵王塘南先生序其家乘亦述先儒之言曰子孙才族将大夫族之大系於子孙之才譬犹楩楠杞梓之材虽在拱把已卜其干云蔽日矣否则枳棘塞涂亡足算也盖族蕃则善人常少而不肖者多不肖者多则善人寡党而教有不行吾虞夫族大之难言也今李氏昌自龙溪公世有隐德上之称诗而述礼次之敦本以息业其父兄子弟多引绳墨厉廉耻又有耆硕如茂之不言而躬行李氏之相成以善者日有进也族之大将於是乎在茂之色动起谢曰是不独扬先德也其可志简册以启我後人遂请书为序


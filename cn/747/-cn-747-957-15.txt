○对刺史求青牛判

〈许州人郑杰，家有青牛。刺史张勤，从杰求市不与。及勤身死，杰将牛赠勤子。乡人告取牛父为监临。〉

张勤家承七叶，政举六条。经（一作谣）日无戏，方驯白鹿；牵星可暴，欲好青牛。郑杰荥水通门，襄城编户，既仰留棠之德，旋闻化梓之求。言惜清廉，少从拒抗。虽林中凤集，已见秦彭；而天上鹤来，忽徵王距。铜符此，玉树斯存。始叶朱晖，虑玷解刀（一作钩）之化；终齐季札，即追悬剑之诚。昔孔氏脱骖，犹见疑於弟子；今张勤受犊，何废惑於乡人？论情不是监临，抚事适当投赠，辄为纠告，深懵古今。不犯刑书，理宜绝笔。

费光裕


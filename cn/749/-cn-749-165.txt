张耒


耒字文潜，楚州淮阴人。生于至和元年（1054）第进士。元祐元年（1086），以试太学录召试，授秘书省正字。仕至起居舍人。以直龙图阁知润州。绍圣中，谪监黄州酒税。徽宗初，召为太常少卿。坐元祐党，复贬房州别驾、黄州安置。寻得自便，居陈州。政和四年（1114）卒，年六十一。有柯山集。

减字木兰花

个人风味。只有江梅些子似。每到开时。满眼清愁只自知。

霞裾仙珮。姑射神人风露态。蜂蝶休忙。不与春风一点香。

鹧鸪天

倾盖相逢汝水滨。须知见面过闻名。马头虽去无千里，酒盏才倾且百分。

嗟得失，一微尘。莫教冰炭损精神。北扉西禁须

分等，金榜当年第一人。

满庭芳

裂楮裁筠，虚明潇洒，制成方丈屠苏。草团蒲坐，中置一山炉。拙似春林鸠宿，易于□、秋野鹑居。谁相对，时烦孟妇，石鼎煮寒蔬。

嗟吁。人生随分足，风云际会，漫付伸舒。且偷取闲时，向此踌躇。谩取黄金建厦，繁华梦、毕竟空虚。争如且、寒村厨火，汤饼一斋盂。

风流子

木叶亭皋下，重阳近，又是捣衣秋。奈愁入庾肠，老侵潘鬓，谩簪黄菊，花也应羞。楚天晚，白蘋烟尽处，红蓼水边头。芳草有情，夕阳无语，雁横南浦，人倚西楼。

玉容，知安否，香笺共锦字，两处悠悠。空恨碧云离合，青鸟沉浮。向风前懊恼，芳心一点，寸眉两叶，禁甚闲愁。情到不堪言处，分付东流。

秋蕊香

帘幕疏疏风透。一线香飘金兽。朱阑倚遍黄昏后。廊上月华如昼。

别离滋味浓于酒。著人瘦。此情不及墙东柳。春色年年如旧。

少年游

含羞倚醉不成歌。纤手掩香罗。偎花映烛，偷传深意，酒思入横波。

看朱成碧心迷乱，翻脉脉、敛双蛾。相见时稀隔别多。又春尽、奈愁何。

失调名

端五

水团冰浸砂糖裹。有透明角黍松儿和。

又

菖蒲酒满劝人人，愿年年欢醉。偎倚。把合欢彩索，殷勤寄与。

又

手把合欢彩索，殷勤微笑檀郎。低低告，不图系腕，图系人肠。

鸡叫子

荷花

平池碧玉秋波莹。绿云拥扇青摇柄。水宫仙子鬥红妆，轻步凌波踏明镜。








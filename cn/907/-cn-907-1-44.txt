▼放歌行

泰山玉检书成功，芝房正奏甘泉宫。

汉家五叶号全盛，有似白日初当中。

雄鸡天上啼清曙，春满咸阳万家树。

诸侯客子尽西来，只道明时苦难遇。

褐衣不脱见至尊，立谈一刻皆承恩。

赓诗已上柏梁殿，献赋还过金马门。

大道易登平若砥，始信青云才尺咫。

共喜严徐得宠荣，未容绛灌生谗毁。

丹诏仍闻访草莱，皇心务欲揽群材。

嗟君犹在新丰邸，日暮空歌归去来。


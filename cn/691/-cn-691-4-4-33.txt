◎商城周氏

河南商城周姓，科甲之盛与固始吴姓相埒。其先有官安徽婺源县者，县多溺女，力劝谕之，其风竟戢。旋擢福建某县，其地城隍像系金铸，有通洋盗者，约以某月日来毁。周闻之，暗令人将纸厚裱，复加以泥绘之。盗至遍剥，止有泥土堕落而去。及周告归后，每家中生产时，皆梦城隍前来，且庭生瑞芝，故至祖字辈俱以芝字为号。嘉庆辛酉，周鉴堂（钺）首以进士由部曹擢官顺天府丞，再传则芝（祖荫）以己巳庶常改农部，官直隶清河道。芝生（祖植）以己卯进士由部曹官浙江按察使司，芝台（祖培）以编修现官刑部侍郎。此外群从尚有（）以庶常改江苏知县，（祖衔）以庶常改湖北知县，而更有现官庶常及以举贡官儒学等官者，则指不胜屈云。


故韩仲逵墓志铭

君苏州吴县人姓韩氏讳敏道仲逵字也生元世尝得推择为吏厯常之无锡苏之吴江二州提控案牍性寛厚不挟计数时吏相习为文深君议曹事独平恕有长者风家无厚蔵客至輙击牲命酤以相驩视罄匮弗计晚得足疾有以酒为夀者亦杖而从之谈噱酣畅不少衰其乐易盖如此年六十而卒实国朝洪武五年二月某日也祖讳某考讳某皆不仕配陈氏先十四年卒继配连氏一子焯为西安都指挥使司经厯七女长而嫁者五人余幼孙男侗君卒之六月经厯始闻讣归卜是年九月某日君于某乡某地之原乃来乞铭余向为史属时经厯方在宥府幙数相遇焉盖知其才器能大韩宗者岂非君为吏之善天之报施不扵其躬而将于其子邪铭曰文不刻深吏之贤胡仕弗崇夀靡延厥报在嗣天罔愆将俾昌炽耀尔先我庸作铭慰九泉


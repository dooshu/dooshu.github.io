○贬崔群潭州刺史制

致君之道，爰在辅臣，发挥政经，端理教化。或彝伦未叙，公议不明，免其所职，盖常典也。正议大夫守中书侍郎同中书门下平章事上柱国赐紫金鱼袋崔群，根於温恭，发以词彩，践履台阁，润色丝纶。尝以敏才，列於宥密，考能观行，益表谦勤。擢处钧衡，用参大政：缉熙之绩，每竭其谋猷；翊赞之心，亦彰於夙夜。朕旰食思理，注於话言，善而可行，无不虚受。而顾问之际，谓近於至公；说听之间，或违於事实。将何以同厎於道，化洽万方？宜罢印於中枢，俾报政於外服。优以显秩，尔其勉之。可使持节都督潭州诸军事守潭州刺史兼御史大夫充湖南都团练观察处置等使，勋赐如故。


伤春五首


天下兵虽满，春光一作青春日自浓。西京疲百战，北阙任群凶。关塞三千里，烟花一万重。蒙尘清露急，御宿且一作有谁供。殷复前王道，周迁旧国容。蓬莱足云气，应合总从龙。

广德元年，吐蕃陷京师，车驾至华州。官吏奔散，无复供拟。扈从将士，不免饥馁。乃幸鱼朝恩营。

莺入新年语，花开满故枝。天青风卷幔，草碧水通池。牢落官军速，萧条万事危。鬓毛元自白，泪点向来垂。不是无兄弟，其如有别离。巴山春色静，北望转逶迤。

日月还相斗，星辰屡合一作亦屡围。不成诛执法〔一〕，焉得变危机。大角缠兵气〔二〕，钩陈出帝畿〔三〕。烟尘昏御道，耆旧把天衣一云“固无牵白马，几至着青衣”。行在诸军阙，来朝大将稀。贤多隐屠钓，王肯载同归。

〔一〕执法：《史记·天官书》：南宫、衡、太微三光之廷，匡卫十二星，藩臣，西将东相。南四星执法，月五星顺入轨道，司其出所守，天子所诛也。《晋志》：左执法，廷尉之象；右执法，御史大夫之象。《广雅》曰：荧惑谓之罚星，或谓之执法。《旧书·程元振传》：吐蕃、党项入犯京畿，下诏征兵，诸道卒无至者。蕃军至便桥，代宗苍黄出幸陕州。及至行在，太常博士柳伉，上疏切谏诛元振以谢天下。代宗罢元振官，放归田里。

〔二〕大角：《天官书》：房南众星曰骑官，左角李，右角将。大角者，天王帝廷。

〔三〕钩陈：《星经》：钩陈大星为六宫，亦主六军。《晋志》：钩陈，后宫也。

再有朝廷乱，难知消息真。近传王在洛，复道使归一作通秦。夺马悲公主〔一〕，登车泣贵嫔。萧关迷北上〔二〕，沧海欲东巡。敢料安危体，犹多老大臣。岂一作得无嵇绍血，沾洒属车尘。

〔一〕夺马：《旧书》：肃宗女和政公主，下嫁柳潭。安禄山陷京师，宁国公主嫠居。主弃三子，夺潭马以载宁国，身与潭步日百里。颜鲁公《和政公主神道碑》：广德元年冬，上既东幸，主志期扈跸，回兵充斥，咫尺不通。因至荆南，尉荐诸将。

〔二〕萧关：《武纪》：元封四年，行幸雍，祠五畤，通回中道，遂北出萧关。如淳曰：萧关在安定朝那县。

闻说初东幸，孤儿却走多。难分太仓粟，竞弃鲁阳戈。胡虏登前殿，王公出御河。得无一作忍为中夜舞，谁一作宜忆大风歌。春色生烽燧，幽人泣薜萝。君臣重修德，犹足见时和。






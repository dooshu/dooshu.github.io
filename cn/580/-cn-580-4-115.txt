列传第一百十五 董抟霄　余阙


董抟霄，字孟起，磁州人。由国学生辟陕西行台掾，时天大旱，从侍御史郭贞谳狱华阴县。劫贼李谋儿狱已具，贿有司，以未获党徒，五年不决，人咸愤之。抟霄言于贞，论杀谋儿，天乃雨。授四川道肃政廉访司知事，除泾阳县尹，入为户部主事，迁员外郎，拜监察御史。又出佥辽东肃政廉访司事，累迁浙东宣慰副使，所至有称。

至正十一年，除济宁路总管，从江浙平章教化讨安丰贼，败贼于合肥定林站。时朱皋、固始贼复起，官军不能分讨。抟霄奖劳民寨及芍陂屯田兵，用之，三县悉平。官军屯安丰朱家寺，遣进士程明仲谕城贼，招徕千余家。知贼虚实，夜缚浮桥于淝水，既渡，贼始觉，众数万据涧自守。抟霄麾骑兵，别渡浅滩袭贼后，贼分兵拒之。抟霄跃马渡涧，扬言：“贼已溃。”诸军毕渡，一鼓败之，遂复安丰。

十二年，命抟霄攻濠州，又命移军援江南。渡江至湖州，而贼已陷杭州。教化问计，抟霄请急攻之，教化犹豫未决，诸将亦难之。抟霄正色曰：“江浙，相公辖地。已陷贼，今可取而不取。谁任其咎？”复拔剑谓诸将曰：“诸君荷国厚恩，而临难苟免。今相公在此，慢令者斩之。”计乃决。贼阵于盐桥，抟霄麾壮士突其阵，诸军夹击之，凡七战，追至清河坊。贼奔接待寺，塞其门焚之，贼尽殪，遂复杭州。余杭、武康、德清亦次第平。

未几，抟霄受代去。徽饶贼复自昱岭关寇于潜，行省乃假抟霄为参知政事，使讨之。抟霄曰：“讨贼不敢辞。若假以重爵，则不敢受。”即日引兵至临安新溪，分兵守之。进至叫口及虎槛，遇贼，皆败之，遂复于潜，又克昌化及昱岭关，降贼将潘大奫二千人。贼又犯千秋关，抟霄还守于潜。贼大至，焚倚郭庐舍，抟霄按军不动，左右请出兵。抟霄曰：“未也。”遣人执白旗登山，约曰：“贼以我为怯，必少懈，伺其有间，则麾所执旗。”又伏兵城外，授以火炮，复约曰：“见旗动然之。”已而炮发，兵尽出，斩首数千级，遂复千秋关。

贼复攻独松、百丈、幽岭三关。抟霄先以兵守多溪，三关要路也。既又为三军，分出三关，会兵捣贼巢穴，乘胜复安吉县。数日，贼再至，抟霄以兵守苦岭及黄沙岭。贼将梅元来降，且言欲降者有十一人。抟霄遣偏将余思忠至贼寨谕之，贼皆入暗室潜议。思忠持火投室内，拔剑语众曰：“元帅命我来活汝等，复何议！”已而火起，焚其寨，贼惊溃来降。明日进兵广德，克之。蕲州贼与饶池诸贼复犯徽州，有道士能作十二里雾。抟霄伏兵要之，伏发袭贼后，贼大溃，斩首数万，获道士，焚其妖书，斩之。徽州平。

十四年，除水军都万户，俄擢枢密院判官，从丞相脱脱围高邮，分戍盐城兴化。贼寨在大纵、德胜两湖间，凡十有二，悉破之。即其地筑芙蓉寨，贼入辄迷故道，为官军所杀，自是不复敢至。贼恃习水，渡淮据安东州。抟霄招善泅者五百人，与贼战于大湖，败之，进复安东。十六年，剿平北沙、庙湾、沙浦等寨。已而战不利，贼乘胜东略，断我军粮道，乃回屯北沙，粮且绝。与贼死战七昼夜，贼卒败走，夺贼船七十余，乃渡淮保泗州。时暑潦湖水溢，抟霄独守孤城，贼环攻之。抟霄坐城上，遣偏将率骑士突出贼后，约曰：“旗一麾即还。”既而旗动，骑士还，步卒自城中出，夹击之，贼大败。乃结阵而行，以奇兵转战，日数十合，始得至海宁。论功，擢同佥淮南行枢密院事。

抟霄建议曰“淮安为南北襟喉，江淮要冲之地，其地一失，两淮皆未易复也。为今日计，莫若于黄河上下并濒淮濒海之地，南自沭阳，北抵沂、莒、赣榆诸州县，布连珠营，每三十里设一总寨，就三十里中又设一小寨，使斥堠烽燧相望，巡逻往来。遇贼则并力野战；无事则屯种而食。然后进有援，退有守，此善战者所以常为不可胜，以待敌之可胜也。又海宁一境，不通舟楫，军粮惟恃陆运。其陆运之方，每人行十步，三十六人可行一里。三百六十人可行十里，三千六百人可行百里，每人负米四斗，以夹布囊盛之，用印封识，人不息肩，米不著地，排列成行，日行五百回，计路二十八里，轻行一十四里，重行一十四里，日可运米二百石。每运给米一升，可供二万人。此百里运粮之术也。又江淮流民及安东、海宁、沭阳、赣榆等州县，宜设军民防御司，择军官材堪牧守者，使居其职，籍其民，以屯故地，练兵积谷，且耕且战，内全山东完固之邦，外御淮海出没之寇，而后恢复可图也。”议上，朝廷不能用。

十七年，毛贵陷益都、般阳等路，命抟霄从知枢密院事卜兰奚讨之。已而济南路又告急，抟霄率所部援之。贼众自南山下攻济南，望之两山皆赤。抟霄按兵不动，先以数十骑挑之，贼悉众来攻，骑兵少却，伏兵起，合战，城中兵又大出，贼败走。泰安贼复逾山来袭济南，抟霄击败之，于是城守始固。擢淮南行枢密院副使，兼山东宣慰使都元帅，仍赐上尊、金带、楮币、名马以劳之。

有疾其功者，谮于总兵太尉纽的该，令抟霄依前诏，从卜兰奚征益都。抟霄以老病请，使弟昂霄领其众，朝廷从之，授昂霄淮南行枢密院判官。未几，命抟霄守河间长芦。十八年，抟霄以兵北行，且曰：“我去，济南必不守。”既而，济南果陷。抟霄屯于南皮县之魏家庄，诏拜抟霄河南行省右丞，甫拜命，毛贵兵已至，营垒未完，诸将问计。抟霄曰：“我受命至此，当以死报国耳。”贼众突至抟霄前，捽而问曰：“尔为谁？”抟霄曰：“我董老爷也。”众刺杀之，无血，惟见有白气冲天。是日，昂霄亦战殁。事闻，赠宣忠守正保节功臣、荣禄大夫、河南行省平章政事、柱国，追封魏国公，谥忠定。昂霄赠推诚效节功臣、嘉议大夫、礼部尚书、上轻车都尉，追封陇西郡侯，谥忠毅。

抟霄号令严肃，御将吏凛然不可犯，而四方之士归之者，礼遇勤至，各取其长任之，故能得人死力。元末名将，抟霄一人而已。

余阙，字廷心，一字天心，唐兀氏，世居河西。父沙剌藏卜，官庐州，遂为庐州合肥人。母尹氏，梦异人至而生阙。少孤，授徒养母，与吴澄弟子张恒游，学日进。元统元年进士及第，授同知泗州事。为政严明，豪猾慑服。州无麦，民不敢上闻。阙请于中书，著为令，凡无麦者，得减赋代还。民大悦，醵金为谢，阙不受。俄召为应奉翰林文字，转刑部主事，与上官议事不合，阙上书宰相言状，又不报，乃弃官归。

未几，召修辽金宋三史，复入翰林为修撰，拜监察御史。疏言：“守令为亲民之吏，欲天下治，责守令宜用殿最法。”时论韪之。廷议遣使者巡察诸路，阙言：“使者无状，所至供帐饮食，如奉至尊，不能宣上悯恤元元之意，宜亟罢之。”不听。改礼部员外郎，阙议复古礼乐，援据精核，朝廷不能用。安西郭氏女受聘，夫卒，郭为行服，不嫁。有司请旌其门，阙以过于中庸，非制礼所尚，不予旌。出为湖广行省左右司郎中。广西山路峻险，民输官粟费恒倍，阙命输布帛代粟，民便之。猺蛮叛，右丞沙班讨之，逗挠无行意，阙面责之。沙班辞以粮刍不给，阙下令趣三日具办，沙班遂行。

湖南章宣慰以婆律香馈阙，阙疑其重，不受，箧内果置黄金。章叹曰：“余馈达官无辞者，洁如冰壶，独余公一人耳。”复召入为集贤经历，迁翰林待制，出佥浙东廉访司事。贪吏闻阙至，多解印绶自免。衢州长官燕只吉台贼杀无辜，阙鞫治之，狱上，行台御史与有连，反摭事劾阙，阙复弃官归。旋丁母忧。

十二年，江淮盗起，行省平章政事脱忽儿不花承制起阙，权淮西宣慰副使，佥都元帅府事，分兵守安庆。阙对使者曰：“为臣死忠，正在今日。阙曷敢辞！”时城外皆贼栅，阙从间道入，与将吏议屯田战守事。阙自将攻双港栅，贼殊死斗，兵稍却。阙召败兵，誓之曰：“死则俱死，尔何生为！”乃一鼓而进拔之，诸栅皆次第降。阙以乡兵捍外，护民耕作。属县潜山八社土沃，垦为兵屯。贼至辄与战，战必胜。所用者，乡兵数千而已。十四年大饥，阙捐俸二百石为粥，以食饿者。又请于中书，得钞三万锭赈之，全活甚众。十五年，夏霖雨，城下水涌，有物声吼如雷，阙祀以少牢，水顿平。秋大获，得粮三万斛。阙度兵食足，乃浚隍增陴，陴外筑大防堑三重，引江水注之，环城植木栅，城上起望楼，表里完固。

是时淮东西皆陷，阙独守安庆，左提右挈，屹为江淮保障。贼伪作尺牍，与城中诸大姓约为内应，阙曰：“吾民安有是？”悉焚之。贼复令阙故人甘言说降，阙牵出，以铁锥击其齿颊，斩于东门外。论功累擢同知副元帅、都元帅，赐上尊及黄金束带。江西官军掠州县，杀婴儿贯槊上为戏，独不敢入安庆界。广西苗军元帅阿思兰抵庐州，遣使者至，腰刀直入，胁阙供亿，阙叱左右缚付狱。抗疏言：“苗蛮素不被王化，其人与禽兽等，不宜使入中国。”诏阿思兰还军。

转淮南行省参知政事，寻改左丞，赐二品服。阙益自奋，誓以死报国，立旌忠祠，集将士祠下，谓之曰：“男子生为韦孝宽，死为张巡，不可为不义屈。”闻者壮之。十六年，池州贼赵普胜来攻，连战却之。未几又至，淮宁县达鲁花赤百家奴战死。十七年，普胜挟青军两道来攻，相拒月余，围始解。

安庆倚小孤山为屏蔽，阙使义军元帅胡伯颜守之。十月，陈友谅自上游直抵小孤山，伯颜力战四昼夜，败还安庆，友谅追至山口镇，遂薄城下，阙遣兵扼于观音桥。已而饶州贼攻西门，友谅兵攻东门，已登闉，阙简死士击之，贼复败走。友谅恚甚，乃并军攻东西门，阙部分诸将，昼夜捍之。十一月，普胜攻南门，友谅自攻西门，战不利，阙驻于城东练树湾，据濠为阵。贼渡濠，阙手刃数人。一贼登岸，阙复刺杀之。友谅望见，叹曰：“儒者之勇如此，使天下皆余公，何患城守之不固哉！”遂退。

十二月，普胜复攻东门，阙矢贯左目，昏瞀不知人事，将士卫阙还。阙苏而骇愕，谓左右曰：“吾死得其地，瞑目无憾。汝奚以吾归？”于是复卫阙出。十八年春正月，普胜军东门，友谅军西门，饶州贼军南门，群贼蚁附，战舰蔽江而下。友谅攻西门急，阙自当之，分遣部将督三门之兵。阙身先士卒，斩馘无算，而阙亦身被十余创。俄城中火起，阙知城已陷，乃引刀自刎，坠濠西清水塘而死，年五十六。妻蒋氏、妾耶律氏、女安安，皆赴井死。子德臣，年十八，通经史大义，亦溺水死。甥福童战死。侄婿李宗可，蕲州人，为义兵元帅，手刃妻子，自刎死。吏民登城楼，自去其梯，曰：“宁俱死此，誓不从贼。”乃纵火自焚。其知名者，万户纪守仁、陈彬、金承宗，都事帖木儿不花，万户府经历段桂芳，千户火失不花、新李、卢廷玉、葛延龄、邱卺、许元琰，奏差兀都蛮，百户黄寅孙，推官黄秃伦歹，经历杨恒，知事余中，怀宁尹陈巨济，凡十八人。

阙号令严明，与下同甘苦。尝病不视事，将士皆吁天，乞以身代，阙闻之，强衣冠而出。临敌矢石雨下，左右以盾蔽，阙却之曰：“汝辈亦有命，何蔽我？”故人人为之效死。稍暇即注《周易》，率诸生会讲郡学，立将士门外听之，俾知尊君亲上之义，有古儒将风。赠摅诚守正清忠谅节功臣、荣禄大夫、淮南江北等处行中书省平章政事、上柱国，追封豳国公，谥忠宣。

阙留意经学，五经皆有撰述，尤工诗文，门人辑为《青阳山房集》五卷。初金溪危素以文学征，或问于虞集，集曰：“素事业匪所敢知。必求其人，其余阙乎！”或问：“何以知阙？”集曰：“吾于阙文字见之。”后竟如其言。阙既死，陈友谅义之，以金赎其尸，具棺敛葬于安庆西门外。明太祖复为阙立庙于忠节坊，命有司致祭焉。

史臣曰：以董抟霄之智勇，而使受节制于纽的该、卜兰奚等，往来奔命，死于盗贼。悲夫！余阙兼资文武，守孤城以抗方张之寇。阙尝曰：“男子当生为韦孝宽，死为张巡。”呜乎，阙固巡之亚匹也，岂孝宽所敢望哉！




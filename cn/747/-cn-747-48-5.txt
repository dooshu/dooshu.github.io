○宥李忠臣诏

纳忠引过，人臣之大节；录用念功，帝王之彝典。虽藩镇之守，秉律或亏；而股肱之良，懋勋斯在。不忘求旧，特用优贤。淮西节度观察处置使开府仪同三司检校司空同中书门下平章事汴州刺史上柱国西平郡王李忠臣，纯性直方，深衷厚实。自然文武之器，雅有将帅之才，勇则本仁，谋常制胜。顷者王室多故，戎事方殷，奋不顾私，义形於色。远自辽海，首拔全军，拥义勇之师，徇邦家之急。出入百战，勤劳两河，委以旌麾，寄在淮右，不俟驾而赴命，每先期而即戎。俾镇大梁，实参元辅，倚赖之重，中外式瞻。戎部之间，政刑或挠，虽在危难，能竭公忠。恋阙勤诚，载驰道路，降服请罪，至於再三。言念劳臣，良深悯叹。酌於军志，失政有惩，举以朝经，议勋可恕。罢其方面之务，省其台阁之烦。论道之司，仍处三公之列；分土之爵，尚居五等之封。用示优崇，服我嘉命，可检校司空同中书门下平章事，散官勋封如故。朕与功臣，本同休戚，其於任遇，岂易始终。庶将传庆子孙，宁止保其禄秩。凡百卿士，宜悉朕怀。


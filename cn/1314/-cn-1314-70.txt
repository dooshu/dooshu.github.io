第七十回　枷判官监令证冤



断云：



疑狱连年能决断，包公明鉴鬼神钦。



秋毫万里浮云净，一念真同天地心。




话说西京城离东门二十里，地名狮子镇，居人稠密。有富家，姓吕名盛，排行第九，邻里敬其有钱，皆以九郎呼之。娶城中王贵恩之女为妻。王氏性格温良，处事有方，长幼皆敬服之。王氏过门二年，生一儿名吕荣，聪明才貌，勤于诗书。年十五，提学考入庠，补廪。当日九郎指望儿子前程，加倍奉承上司，交结有名官员，甚有情面。然九郎为人，性度骄傲，又倚钱势，王府尹新除到任，粮户皆出郭远迎，九郎以其子在学，自恃有官宦情面，不去接迎。王府尹点查九郎不到，怀记在心，思得个机会，要处治他。一日，吕有家仆李二，因上元佳节，西京放灯甚盛。内外人家都聚于报恩寺，玩赏鳌山，李二探得主人们都出来看灯。九郎有妾名春梅，容貌清丽，李二欲私通之。恰值那夜，春梅正在厨下收拾，李二撞将入去，故问云：「尔日道有什么话对我说，遇我不得闲暇，未及细问，今夜主家都出去看灯，我亦闲些，有些话快说来。」春梅笑云：「贼奴才，日前我那里见尔之面，将此言蘸我。若漏此语与主母知之，教你皮亦去一层矣。」李二道：「今夜难遇此机会，尔能怜我，久不敢忘也。」春梅是个水性妇人，情亦易动，当下从得他来，恐主母知之，罪责不免，欲待逆他，怎禁那李二哀告。正在迟疑间，适九郎回家取香，正待进房，恰遇见李二与春梅在灯下议论。九郎大怒云：「小奴才！敢戏吾之爱妾。」李二走闪不及，被九郎捉出来，绑于柱上杖之。李二不胜其楚，惟乞饶命而已。比及王氏与婢从回来，见绑打李仆，慌问其故。九郎以调戏春梅之事说知。王氏云：「丑声不可外传，既李仆不良，逐之于外便了，怒责之何益？」九郎忿乃解，遂入房里。王氏命人解下，亦不责之，逐离出门。李二不胜其恨，忿然去了。



未及半年，九郎上庄与钱客廖某算账，廖有子最奸恶，将所借钱批，俱改作完账，执与九郎争辩。九郎怒激不能平，令数家人捉之而归，锁于家中，务逼招认。监系一二日，吕家缓于提防，忽夜被其人剪断锁镣越墙而走，不知逃往何处去了。九郎见走了其人，即着家仆，复往庄上缉探，莫非逃回本家。及群仆来庄上访问时，未有动静，特报九郎知之。九郎疑虑其有他故。



李二闻此消息，正恨主人，没个机会报他之仇，即具状于王府尹处，首告吕九郎谋杀廖某之子，弃其尸于江中。王府尹审了状子，大笑道：「吕九郎恃他有钱，藐视官府，今日亦撞在我手中来矣。」即差公牌拿得吕九郎来，根勘其谋杀人之由。九郎诉云：「彼欠吾钱，只赖已还，所以不忿某诈，委系于舍中，欲其自明，不意脱逃，宁有杀人而无迹哉？」王府尹叱云：「谋杀其人，弃尸于江中，以绝踪迹，尚何抵赖？」喝令用严刑拷掠。吕九郎受苦已极，不肯诬服。王府尹令监禁狱中根勘。虽是其妻王氏以夫受刑，将竭家私营救，而王府尹百端究问，务要问九郎个偿命。九郎之子累向省宪诉直，审复案卷，数年不得明白。正是：



要见此情真与假，须添公案一回新。



次年，宋仁宗敕命开封府包大尹案视西京狱事，拯领命回西京而来。九郎之子吕荣，欲待见母道知，正见王氏倚着案几而立，颜色憔悴，眉头不展。荣径上问母云：「事有前定，非人力所能胜，母亲何故戚戚如是？」王氏云：「尔父止生你一人。只为家有余钱，不守本分，小事而成大祸，今系狱中。逃者不知去向，连年未决，正虑此事。久则案卷坚固，尔父问死必矣。此冤那里申诉？为此忧怀，令母怎得心安？」吕荣道：「儿为父系狱之后，艰关千里，不辞跋踄，经省宪诉告冤情，争未遇明宰，以致连年不决，儿子夜里未尝安枕。目今此狱当得明白。」母问其故。吕荣道：「朝廷委开封府包大尹按视两京，不久来到。儿闻此人明见万里，处事如神，想吾父之冤，在此雪矣。」王氏听罢，即令吕荣迎候包公陈告。



数日，拯到西京，特开府衙理事。吕荣首先陈告。拯审状，唤吕荣问之。荣以前事诉了一遍。及拯取案卷根勘，都拟九郎谋杀情由。拯复审再三，乃云：「上下衙门都成案拟议，则尔父该偿命的实，何用复诉？」吕荣泣云：「若得其谋死尸首证验，父之偿命，是所甘心。」拯亦疑之。令荣于外伺候，乃斋戒沐浴。次日，入城隍司将牒文宣读讫，焚化纸钱，唤过庙祝，谓之云：「我未入城时，闻城隍及判官甚是灵异，今为吕九朗疑狱未决，我将先问此事，限尔三日要报应。若是三日无报应，则庙祝杖七十，判官用大枷枷了。五日无报应，则庙祝杖八十，判官该决六十七十。」言罢，径回府衙去了。庙祝承限之后，日夜惊心，惟恐不得下落，每朝于城隍案前殷勤祷祝，望乞显灵，以免杖责。将近二日，忽九郎于狱中，似寝非寝，举手大呼曰：「其人将到矣。我即出与之证理。」狱中罪犯，见者皆疑其狂语。次日，拯升堂，适见一人慌慌忙忙走入衙来，伏于阶下呼曰：「我西庄廖某之子，特来自首。」拯见其双手如被人所缚，抱住头不放，乃问其来故。其人云：「乞放开我缚，容直说来。」拯云：「请城隍赦尔解之。」道罢，那人遂下手，备言：「当日实欠吕九郎钱钞若干，不合改批图赖之，被其所禁，乘夜脱走于三百里外躲避。不想昨日被数人来捉住，缚我手于头，跟逐到此。」拯闻之愕焉，意其为城隍所驱，就令狱中取出吕九郎认其人。九郎见着大叫云：「冤家！我道你已死，遭累我坐了许多年狱，今日亦有相会之时乎。」那人低首服罪。拯根勘当初告首者是谁？却乃其仆李二。问其致仇之因，九郎诉明李仆欲私其妾，知觉遭责逐之，故怀恨报怨。拯判下李二诬陷旧主，延成疑狱，决配远恶之军；廖某逋欠主人钱钞，脱逃负累，决杖七十，配二千里。具疏劾奏王府尹之奸罪，而释李家之冤狱矣。




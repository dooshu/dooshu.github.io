○收葬遇害王妃诏

祸福之源，天不可问；报应之道，理或难凭。遂使积善深仁，并罹荼毒；元恶大憝，得恣凶残。自古以来，未免斯咎。日者禄山作逆，穷据两都，涂炭我生灵，伤夷我骨肉。於礼院门遇害王妃及男子等，或闺闱令德，妇道柔闲，或藩邸象贤，幼年聪慧。苍黄之际，隐没贼中，嗟其无辜，并遭非命。兴言及此，痛悼良深。宜令所司即择日收葬，一事已上，并令官供。其失骸骨者，亦令招魂，神而有感，庶从改卜之安。魂兮来归，将就新营之吉。


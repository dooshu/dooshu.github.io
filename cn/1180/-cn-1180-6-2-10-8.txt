答蓟镇总兵戚南塘计边事


孤之此行，甚非获已，君恩深重，宁敢亢违？到家事完，即星言赴阙矣。

蓟事已悉托之鸣泉公。渠乃孤之门生最厚，谅不相负。自被总督新命，听其议论，观其意向，便视蓟如家。士大夫有短足下者，即力为辩释，可以知其用意之厚矣。

愿足下自处，务从谦抑。凡事关利害，宜直披情愫，虚心商榷而行。勿定执己见，勿心口异同，与人争体面，讲闲气。南北军情，务须调适，法行一概，勿得偏重。凡浮蠹冗食之人，悉宜除汰，畜之无用，徒招物议。其处置属夷一节，不可视为细事。务宜恩威互用，使之知畏且怀，为我外藩可也。边疆事重，孤虽去，不敢须臾少忘。顷奉上谕，凡机密重务，许以不时奏闻。阃外之事，部署已定，幸足下倍加审慎，勿以孤之暂去，而遂易虑也。

途中仍行奔丧礼，不见宾客，不敢烦劳旌节。鸟铳、箭手，矫健者用五六人，键佩不必相随矣。往回途中，亦不差人迎送。幸惟体谅。






卷九十

<史部,诏令奏议类,奏议之属,历代名臣奏议>

钦定四库全书

历代名臣奏议卷九十

明杨士奇等　撰

经国

宋高宗时知扬州吕颐浩上奏曰臣窃以金人裒百战之兵一年之内两犯京师天佑陛下不堕敌中躬有神器臣窃观天下之势以拨乱为务成败安危系於施设臣不敢远引尧舜三代之事昔周世宗当中国残弊之後王朴献策曰唐失道而失吴蜀晋失道而失幽并观所以失之由知所以平之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民竢其仓廪实财用足人安将和则有必取之势无不成之功陛下睿算远图布昭圣武伏愿任贤使能信赏必罚理财节用积粟训兵裁抑恩幸无令挠朝廷之权选人材使之任将帅之责大开谏路而择其善总览羣策而从所长则何为不成何战不胜哉

颐浩特进观文殿学士上奏曰准尚书吏部牒备坐尚书省劄子臣僚上言边事乞大询衆庶奉圣旨行在职事官以上各具所闻实封闻奏仍限五日者伏惟陛下即位以来仁民爱物之心孚于四海忧勤恭俭之德格于上天是宜边境安宁万邦蒙福然而乘兵政败坏之後敌人以百战之师投隙而南所向无前适丁斯时实劳措画传曰天下多事圣哲驰骛而不足兹诚多事之际而圣哲驰骛不足之时仰蒙大询备御之策臣本以儒学进身然尝任西北沿边差遣敌人情伪与夫战阵之略粗闻一二犬马之齿今已六十筋力不能胜甲胄衰迈不能从军旅顾有愚见不敢缄嘿辄陈今日备御十策条具如後

一曰收民心臣闻治天下之道莫先於得民心昔汉高祖入关中约法三章除去秦之暴政民大悦服虽有项氏之强而终为所擒唐德宗被围奉天内婴孤城外迫强寇所恃者人心未去故卒能诛强暴而复社稷陛下清心省事约已便民慨然愿治可谓勤矣然金人因破灭契丹之势乘中原弛备之时北破河朔河东诸郡西陷京西陕右诸州近复引兵渡河驻兵于开德大名府濮州境内环地数千里被其荼毒可胜叹哉今敌骑渐迫京东州郡若民心畏祸一有动摇窃恐京东州县及淮南宿亳等州县望风而下则不可支吾矣伏望陛下发至诚之心下哀痛之诏远法商周之罪已近考奉天之诏书曲赦河北京东两路蠲免夏秋二税除放积年欠负凡破陷州军及乡村人户避勍敌而南来者令州县优加存恤及防护家小勿令贼盗杀害凡此号令断在必行播告远近使之周知所有逐州军军粮却令转运司条具措置以闻况京东州县累经大敌残破之後民失耕业不曾种植虽不放免无可输纳矣尝考自古远裔不善攻城惟金人慓勇坚悍轻生不畏死长於攻城诸路州郡缘大敌纵横之後乡村有力人户尽挈其家属牛畜资产入州城居止金人既破一城缘此所得倍广伏望圣慈诏三省密院详议利害如京东淮南诸路城壁坚壮守御足备粮储不乏去处责令死守如或不然缓急之际纵官吏与民避敌或入山林或入陂泽庶免全郡生灵皆为鱼肉为此一路之民开此生路昔李光弼与史思明相拒知洛阳不可守沮韦陟之虚诞纵民避贼退保河阳卒获大捷臣所愿收民心者此也

二曰定庙算臣契勘金人驻兵於澶魏之郊祈请之使屡行而彼未有讲和之报范琼韩世忠统兵北去而未有决战之期致圣虑焦劳大询羣策廼主忧臣辱之时而大将主兵官多言强弱不敌不敢交战百官之心皆愿銮舆渡江夫渡江一事不得已必为之但迎敌拒战之计岂可少缓哉昔魏武帝以中原之盛引兵南征周瑜决策以舟师挫之苻坚举百万之衆欲投马箠渡江伐晋谢安遣兵以败之况主上躬有天命祖宗德泽在人而金人残忍贪暴逆天殄物安知我之弱不为强彼之强不遂弱耶昔韩信论项氏以谓其强易弱与此相类伏望圣慈明诏大臣议定庙算隂为过江之备而大为拒战之资申敕主将修武备讲阵法训强弩料彼己明斥堠以竢夹淮一战此不易之策也昔范晔论高祖光武之略以谓淮隂论项王审料成败则知高祖之庙胜耿弇决策河北定计南阳则知光武之业成夫廷论决策不可二三蹉跌臣愿定庙算者此也

三曰料彼己臣闻用兵之道在知彼己知彼而不知己必败知己而不知彼亦败自金人犯边以来百战百败非止百战百败往往望风奔溃不暇交锋者以将帅不知彼己亦未尝讲究彼己之长短也臣顷在鄜延环庆路见我师与夏人接战每迭胜迭负未有败衂如今日之甚者盖鄜延环庆皆山险之地骑兵非所利故也金人起燕蓟历赵魏絶大河至汴宋皆平原广野骑兵驰突四通八达步人不能抗此所以多败也夫彼之所长在骑兵我之所恃惟步人以步人抗骑兵则平原广野决不能立惟阻险用奇可以掩击为将不可不知也金人用兵在秋冬之後每年四月放马入泊逐水草号曰入淀【注山西州军及燕蓟诸处契丹有国时择美水草之地数千顷禁人耕凿留以养马其人谓之马入淀】入淀之後马不喂料止食青草七八月间马乃出淀之际敌人畏大暑之时出其不意而攻之庶可胜也翰林学士孙洙制策论契丹其略曰以一月之粮兴六月之师破之必矣岂虚言哉臣宣和四年任河北转运使五月下旬随种师道与契丹相持於白沟是年大暑敌人以酷热不可忍不顾性命跃入白沟河以水浸其躯其畏热可知矣自用兵以来每於春冬交战正彼之所利我所不利此又所以多败也臣尝观晁错议兵事曰匈奴之长技三中国之长技五山林积石泾川丘阜草木所在步兵之地也车骑二不当一土山丘陵平原广野车骑之地也步兵十不当一有深意存焉历考自古论兵能知彼知己未有出晁错之右者愿诏诸将用我所长击彼所短讲求其说以保万全臣所贵知彼知己者此也

四曰选将材臣闻之孙武曰兵者国之大事将者材之至难传曰有必胜之将无必胜之兵又曰将者人之司命审如是将帅之材要当遴选委任若非其人则祸败不可胜计然人材难知功业寓於智识就其智识观之则人材或可得矣苏辙有言曰道艺文章勉强积习而可至惟有知人之明不可勉强譬如萧何之知韩信此岂有法可以授人者辙之言虽可信然孔子所谓视其所以观其所由察其所安庄周之论九证岂虚语哉今强敌在境天下多事将材为急臣愿陛下诏行在从官及统制官三衙臣僚各举材堪将佐之人各二人监察御史以上职事官各举一人委官问其谋虑试其材武如或可用从而擢试庶几将材自此涂出昔范晔有言曰事苦则矜全之情薄生厚故安存之虑深夫以中人易流之性享厚禄膏粱之奉安存之虑既深则临敌用命者鲜矣尝观太祖太宗皇帝驾驭将帅尝令有歉然不满之意如曹彬下江南王全斌下蜀未尝过与官爵郭进守山西李汉超守关南亦未尝妄进官资以其饥则着人饱则扬去故也以近事验之巨师古未知名之人能佐赵哲平建寇此类既衆将材出矣臣愿陛下选将材者此也

五曰明斥堠臣契勘金人用兵无斥堠军无行伍止是选择强壮有物力之人乘上等壮马四五人为一队齎弓箭及手刀不带衣甲前去探事号曰硬探其探事精审日驰二百余里而中国诸军自来斥堠不明万一敌骑南牧须拣选有材武心力使臣将校百人分为十二队给弓箭手刀及选择壮马乘骑前去分头探报遇有警急令奔驰前来逐人给金字牌与之所至村民官私验认牌子给与饮食草料盖敌骑之行若飘风骤雨邮传步人探报不及近年之弊往往缘此臣宣和七年陷于金人次年正月在金人寨中亲见金人引兵到上德桥而京师犹不知是年十一月金人已渡河破郑州执知州宋伯友纵之使归京师伯友诣都堂陈述而大臣以谓破郑州者河北强寇非金人夫斥堠乖谬如此之甚诚可怪骇又如累年以来敌骑渡河缘北岸无探报不知戎马所聚令治舟楫绞筏致南岸无由掩击臣愿陛下明斥堠者此也

六曰训强弩臣尝考近年以来金人入寇我师遇之不暇成列辄奔溃败走者以平原广野我之步人不能抗彼之骑兵故也又金人遇中国之兵往往以铁骑张两翼前来围掩为将者全不预谋分两翼而射之所以不能立臣尝观史册所载及以近事验之敌人之长实在骑兵我之所长莫若强弩今欲御骑兵舍强弩将安用哉晁错曰上下山坂出入谿涧且驰且射匈奴之长技也材官驺发矢道同的匈奴之革笥木荐弗能支也此中国之长技也其理亦明矣苏秦合从说韩曰少府时力距来皆射六百步之外韩卒超足而射百发不暇止远者达胸近者掩心又曰以韩卒之勇被坚甲跖劲弩带利劒一人当百不足道也夫史册所载兹可验矣以近事言之崇宁三年环庆路筑大砦泉种师中将前军羌酋比精者领铁骑万余人前来奔冲师中下马号令以强弩射之乃退虽相持数日不败五军中必有老将见此事者宣和四年冬契丹大酋四军太师引精锐来寇霸州大战於氷清县北郭药师用河北第六第八第十五将马黄弩神臂弓药师本将人马分队相间摆布对列以马黄弩神臂弓射之敌骑少却我师乘之遂大败今淮东提刑薛彦国时为第十五将可召而问也日近用兵多系孤军独进为将者不知强弩之利遂致中原之长技无由施设且如万人为军千人操弩敌人骑兵骤至奔突使三百步内强弩并发人人只能发两箭则敌人必却敌人既却我师乃可立我师立定然後可以语战近时之败以我师每为骑兵冲突措足不定所以败也神臂弓箭在军器中虽最能及远然其艺难精自来逐将下能射神臂弓者率不过三四百人兼临阵对敌缓急之际施放不快不若强弩之轻捷臣愿训强弩者此也

七曰分器甲臣尝观敌人之军兵器便利衣甲坚密所以多胜中国之军兵器不便利衣甲不坚密所以多败何以言之敌人之军皆是民兵平时赋敛至薄而缓急以丁点军器甲鞍马无非自办平时家居日逐擐甲胄而习弓矢所以器甲各适用中国之军莫非黥卒器甲从官给身躯短小者或得长甲修长者或得短甲力能挽七斗弓者或授以一石弓力能胜两石弩者付之以三石弩致弓弩不适用反与短兵同寒饿之卒无力自办器甲可胜叹哉昔马燧制衣甲必分三等盖有深意晁错曰甲不坚密与袒裼同射不能及远与短兵同夫驱人於行阵之间以肌肉冒锋刃而甲不坚密器不适用良可哀也又蕃兵遇敌步人骑兵皆全装所以心固而敢战汉兵遇敌马军全装步人则衣甲不具所以心怯而畏战【步人戴笠子不能御箭冇弇心则无披膞之类是也】非特此也敌人军行有车乘牛畜般载器甲所以步人可以全装我师之行无般载器甲之具步人全装则困於负担矣此又为将者当讲议措画也臣愿诏五军统制官使之讲论其事今日合如何措置条具以闻庶使士卒之心坚固敢战臣所谓分器甲者此也

八曰备水战臣契勘金人既残破京东州郡而京西路州军去年残破外止存金州与顺昌府敌人志在刼掠向北州军既无所有则秋冬之交睥睨淮南必矣江淮水战之具在今日岂可不讲然防淮难防江易是防淮不若防江也臣已条具夹淮一战之计矣防江之事莫若备水战今朝廷虽於镇江府摆泊海船以备御敌而上流州军自荆南府抵真州凡可以济渡处并未闻措置岂可不预为之计哉昔魏武帝既得荆州引兵窥吴周瑜策曰曹操舍鞍马仗舟楫与吴越争衡本非中国所长观曹操军方连船舰首尾相接可烧而走乃取蒙冲鬬舰数十艘实以薪草膏油灌其中裹以帷幕上建牙旗又预备走舸大破曹公於赤壁所谓蒙冲鬬舰当讲求其法制造於长江所谓走舸者亦不可忽也又观王濬伐吴造大船连舫方百二十步受二千余人以木为城起楼橹开四出门其上皆得驰马所谓大船连舫今亦可作也又造大筏数十方百余步今若可用亦不可废也又古之战舰或曰楼船或曰海鹘或曰游艇臣又尝於雄霸州见备战轻舟或曰刀鱼或曰云梯皆不可阙也伏望圣慈专置使二员一员自荆南府至池州一员自池州至镇江府专切提举制造战船教习水军及询访古今备战舟船设施利害申明措置不可少缓臣所谓备水战者此也

九曰控浮桥臣契勘泗州夀春府各有浮桥除夀春府浮桥因大水漂坏未曾修治外朝廷已差兵防守泗州浮桥矣窃恐斥堠不明探报不的万一敌兵或驰至缓急无以措手不可不防也靖康元年正月间金人到磁州邯郸县先遣郭药师提骑兵三千夜驰三百里比明至濬州夺浮桥是时内侍梁方平虽领精锐人兵在黄河北岸以失於探报不意敌骑遽至人兵仓卒奔溃幸南岸守桥人望见敌中旗帜急以猛火焚断缆索遂不得济敌人既不得济乃沿河上下寻觅舟船编排巨筏又四五日乃得济欲望圣慈详酌委官密窃前去措置若可解拆即权暂解拆其浮桥脚船并大缆物料并摆泊於南岸却以舟船济渡过往之人如未可解拆即南岸措置猛火油准备缓急焚爇缆索比之仓卒荒扰事不侔矣臣所谓控浮桥者此也

十曰审形势臣仰惟陛下圣德龙飞前年五月即位於睢阳圣心虑远究观损益谓汴都之境距大河止百里过大河乃金人界也诚未可以还阙乃时廵淮甸驻跸维扬逮今踰岁矣兹者金人攻破河北京东州郡尚未退师若駸駸南来则大驾必须渡江此势之必然人情之所共知也夫敌人过大河已不能控扼我乃渡淮既渡淮矣又不能控扼则我必渡江若渡江之後又不能控扼则敌骑亦须逼江此实忠臣义士杀身徇国决死一战之秋臣已於前篇条具夹淮一战之计矣又请大习水战为备江之计矣臣愿陛下明诏大臣及统制大将讲论一战之计可以图万全之策夫以金人善用兵善料敌彼知圣驾驻跸维扬楚泗之间必有御备则必遣重兵由夀春府或光濠州境内渡淮南来及以轻兵由宿泗前来牵制我师兼光濠州界淮河浅狭几可徒涉此尤不可不防者要当分擘两军以一军屯泗州盱眙县以一军屯夀春府花靥镇以备冲突臣契勘自金人犯边以来我师遇之望风奔溃不暇接战是以烟尘所向大将胆落士卒心惊亦未尝布为一阵使人自为战若非据淮阻险以决一战必至於糜烂不振又至於不可支持也金人用兵虽号骁勇然而无纪律无阵法若遇节制之兵一败之後必至於颠沛但令我师仿古阵法遵用节制人人不退走迎敌角胜负则可以语一战矣常山蛇势虽茫昧不传而兵法具存别有阵图可考昔汉高祖望黥布置阵如项羽其心恶之且黥布一卒能置阵如此今之大将岂不厚顔耶臣前所论金人所向尽用骑兵平原广野我之步兵决不能抗若非阻险用奇决不能胜则夹淮一战伏愿疾速处画拣阅人兵布列行阵如何据险如何进止以竢一举臣乂闻有必胜之将无必胜之兵今大将人人畏怯各陈引避之说可谓无必胜之将矣又安得必胜之兵哉加以近年以来朝廷驾驭将帅赏罚未明人不孚信败军失律之将未尝明正典刑致令统兵者畏死不畏法何以示天下耶昔孟氏之败责其将士曰吾父子以温衣美食养士四十年一旦临敌不能为吾东向放一只箭今日大将谁肯率衆北向放一箭哉昔唐太宗征王世充阵於洛阳之西窦建德举山东之衆号三十万以助世充诸将怯惧太宗奋独见之明引兵过洛阳阵於两贼间不忧世充袭其後一战而擒建德夫唐太宗敢阵於两贼间而夹淮之战在吾境内有粮草有地利我为主彼为客诸将尚踌躇而不敢进国之爪牙将安用哉昔周世宗征河东刘旻率衆犯阵兵始交大将樊徽何爱能退走其骑军乱世宗躬督战将士皆奋遂败旻军世宗休军潞州斩樊徽何爱能以徇军威大振近时用兵未尝行此诛责然则孰肯用命哉臣究观金人之势若二三月间不寇淮甸则秋冬之间南牧必矣备御之策不过如此臣所愿审形势者此也

颐浩又奏曰臣今月十七日准入内内侍省递到金字牌降付臣诏书一道臣已望阙只受外臣仰惟陛下圣德日跻睿谟天纵方逆臣作乱倡导敌人侵犯淮甸之初奋发独断亲御六飞廵幸近边号令诸将上下用命屡奏奇功遂使勍敌退兵生灵按堵凡所谓善後之策固不能逃於圣算矣尚且发德音下明诏俯询旧弼问以方略仰见陛下盛德谦冲将屈羣策以图中兴之大业也臣虽老且病然荷陛下非常之眷怀天地莫报之恩辄以所见析为十事凡今攻战之利守备之宜措置之方绥怀之略具在十事内虽智识蹇浅无所取材然臣生长西北两边出入行阵踰二纪耳闻目见粗为习熟谨缮写进呈所冀萤烛末光增辉日月冒渎天聪臣无任兢皇战惧激切之至

一论用兵之策臣契勘臣在河北塞上守官岁久目覩金人与契丹相持二十年今岁战次年和次年复战而契丹之衆不悟其诈卒致颠覆仰惟陛下天性圣孝痛北狩之未还悼生灵之荼毒屡遣信使卑辞屈己祈请讲和以纾父兄之厄以救生民之命而敌性贪婪吞噬不已自王伦之回跨四年矣岁岁举兵侵犯川口去年虽不曾出兵而移师南来大入淮甸又与刘豫同恶相济其志岂小哉今幸敌人已退若不用兵则五月间必传箭於敌中秋冬间复举兵至淮甸在我支梧赋敛终至财力困竭此不可不用兵也况不用兵则二圣必不得还中原之地必不可复伪齐资粮必不可焚或曰如此遂废讲和一事耶臣对曰不然古者兵交使在其间既不可因战而废和又不可因和而忘战间遣使命再贻书以骄之复示弱以绐之而我急为备出其不意乘时北伐此用兵之利也

二论彼此形势臣契勘金人本契丹所属之国止缘天祚侵陵其民诛求无厌以致愤怨举兵交战遂灭耶律氏政和年间内侍童贯奉使大辽得赵良嗣於卢沟河听其狂计遣使由海道至女真国通好女真既灭耶律氏兵益衆势益张知中国太平日久都无战备必可图也遂陷中原势愈猖獗二十年间主张国事者国相尼雅满也为之谋臣者刘彦宗乌舍贝勒萧三太师高庆裔王芮张愿恭之徒是也为之将帅者斡哩雅布札木国王伊都罗索贝勒三太子四太子达兰郎君之徒是也谋无不成战无不克横行天下又近十年彼之势可谓强矣然尼雅满性好杀而喜战用兵不已昧於不戢自焚之祸部曲离心久矣将士厌苦从军皆讴吟思其乡土势必溃散有将亡之兆又敌性嗜杀将兵所至族其强壮老弱掠其妇女财宝悖天道结民怨穷极已甚此亦将亡之兆刘彦宗斡哩雅布伊都札木国王罗索贝勒皆已死所存者才气皆在数人下其将士所有子女玉帛充牣于室志骄意满此亦将亡之兆凡此皆彼之形势也我之形势比之数年前则不同何以言之数年以前金人所向我之战兵未及交锋悉已遁走近年以来陛下留神军政拣择精锐汰去孱弱今二三大将下兵已精矣陛下圣性精於器械制作工巧数年以来卑宫室菲饮食而辍那财用修造器甲今器械略备矣兵既精器械又备将士之心曾经战阵胆气不怯勇於赴敌故顷者韩世忠扼敌於镇江张俊获捷於明州陈思恭邀击於长桥去年敌人初到淮南世忠首挫敌锋诸将屡得胜捷至于吴玠累次大捷于川口此我之形势也夫太祖太宗皇帝有兵十四万而平定诸国遂取天下况今有兵十五万察贼之势如彼度我之势如此若不用兵恢复中原则必有後时之悔岂可少缓哉

三论举兵之时臣在河北陕西缘边备见敌人风俗每逐年四月初尽括官私战马逐水草牧放号曰入淀入淀之後禁人乘骑八月末各令取马出淀饲以麦豆准备战鬭又敌人所长者在弧矢之利而暑月弓力怯弱射不能及远故自古至今凡远裔犯边未尝出於盛暑之时历代将帅儒臣皆不知此惟唐杜牧尝献言于宰相李德裕曰汉伐匈奴率以秋冬当虏人劲弓折胶重马免乳之际与之较胜负故败多胜少今若以仲夏月发兵出其意外一举无遗类矣呜呼世称杜牧知兵善论事岂虚言哉臣於绍兴二年十一月初八日尝铺引杜牧之论具劄子奏陈次日进呈之际蒙圣谕以为夏月举兵乃周宣王六月北伐之意也然时方议和未暇及此去岁秋末朝廷再遣使人北去请和而豫贼之子已与敌酋引兵过淮信义俱弃可知矣然则和议岂可凭信在我之计岂可但已纵令今年秋末复为边患臣愿陛下奋发睿断乘此机会有不可失之时密与大臣决策定议隂敕大将速为之备於今年四月初举兵北伐若乃进兵之路趋汴之计供饷之方招怀之略臣一一条陈於後伏望睿明深思熟计广询博访施行乞赐睿察

四论分道进兵之策臣本东北人自中原陷敌以来传闻京西路残破为甚京畿次之惟京东路河北东路不曾经兵火百姓安堵如旧然苦於刘豫苛虐思望本朝之心至今未泯兹盖祖宗德泽感民之所致若乘斯民徯望之深出敌人不意之际举兵北伐必有大功纵未能尽有其地亦可收人心慰民望也臣已条具今年四月举兵之策矣臣欲乞於即今所有战兵数内差拨五万人选大将一员统之由泗州捣南京至汴京仍差大将一员统兵二万人驻泗州为应援又别选大将一员统舟师二万人由明州趁今年四月内便风泛海前去攻沂密至青潍州京东之民企望王师日久所至必望风而下又遣大将一员提兵二万驻濠州以张声势此兵不可深入以粮运艰阻但时遣奇兵渡淮捣顺昌府陈州则京西北路诸郡传檄亦可下惟是申敕大将所至不得杀人不得刼掠务要宣谕朝廷德意蠲除刘豫什一之政明出黄榜除二税之外更不行青苖预买之法所下州县选差逐处豪杰为衆推伏者主管事务七八月间且班师过淮次年复出臣已於去年十二月二十八日具奏兵法所谓彼入我出彼出我入不二三年间中原之地黄河以南必先为我有者盖谓是也乞赐睿察

五论运粮供军事臣已条具分三路进兵以窥中原事其粮食亦合分项应副一项自明州由海道趋沂密州兵二万人每人日支米二升二万人每日合支米四百石一月合支米一万二千石臣乞於明州支上件米充一月之粮令海船附带前去到密州板桥镇左右住岸则有粮可因矣一项驻军濠州策应入界大兵所有军粮由淮河水运可到濠州岸下则此项人马不患乏粮也惟是自泗州趋汴京之兵五万人缘泗州以北汴水不通诸军合齎十日之粮至有粮地分乞委江浙漕臣拣选净米五万石前期运至泗州准备诸军附带入界南京以北乡民稍有耕种则可以因粮矣仍乞申敕大将军兵所至晓谕乡村使民通知王师吊伐除粮食必藉乡村百姓供应外一行军士如敢攘夺财物刼掠妇女并行军法及处分大将凡王师所至搜索刘豫父子所聚粮料准备资给金人者并行焚毁绍兴二年臣在政府日已定计北伐尝请韩世忠到都堂谕以焚毁刘豫粮料事世忠曰此乃清野之法不可不行合具奏知

六论大兵进发日乞圣驾驻跸镇江府事臣於建炎四年春末车驾在绍兴府日尝具奏韩世忠已於镇江府江心舣舟邀截住敌酋四太子人马未得济渡乞车驾进幸浙西号令诸将前去江上夹击敌酋及具奏闻以万乘之尊仗雷霆之势车驾所至自可以耸动人心销弭羣慝此议未决而臣罢政其事不行去岁秋末敌骑初到淮甸陛下奋然决策下亲征之诏大驾进幸平江诸将罔敢退缩斩获既衆敌遂退师此乃皇天悔祸开悟圣衷宗社有灵遂将恢复之兆也臣尝考五代时耶律氏方强德光举兵破汴京之际大辽强盛自古亦罕闻也不数年周世宗即位慨然有发奋之心亲统诸军巡行塞上其出师也自乾宁军御楼船入黄河顺流而下故北取三关兵不血刃欧阳修撰五代史云世宗英武之材可谓雄杰其料强弱较彼我非明於决胜者孰能至哉伏望睿明深思熟虑若夏初进兵北伐乞时暂移跸权驻镇江府训饬大将抚循战士讫遣之此帝王之盛举也尝观汉高祖唐太宗取天下栉风沐雨躬临行阵况陛下天资圣武精於驰射何惮而不行哉乞赐睿察

七论经理淮甸臣契勘淮南东西路平原广野皆天下之沃壤自建炎三年金人残破之後居民稀少旷土弥望数百里今又重困金人蹂践焚荡一空正当选择守臣经理之际不可缓也夫总兵统衆破敌决战当责武臣抚存凋瘵招集流移当用文臣欲望圣慈更命辅臣详议可否应淮南州郡除濠泗州夀春府差武臣外其余并差文臣使之大讲经理之政仍劝率乡村於三月间多种早禾六七月间成熟可济艰食比至防秋场圃毕矣其东西二帅可委者因任之不可委者别差官仍训敕令讲求羊祜治襄阳之故事踵行之其通泰州产塩地分尤宜选任能吏收塩息以助军兴臣於宣和元年任太府少卿尝考榷货务入纳大率淮南路入纳岁得一千四五百万贯浙东西岁收七八百万贯下户部勘当便见昔年所收实数盖通泰楚州产塩浩瀚倍如浙东西有此数事岂可不遴选守臣乎或曰敌酋若犯边文臣岂可委臣对曰不然去年宣抚司尝奏武臣楚序等守承楚泗州矣金人相近望风遁去大率东南州郡无城壁守御之备若小小寇盗有兵者犹可御扞若大敌至不问文武官皆不能保守也但当较其利害大小事体轻重而图之绥怀之略自此者始此其要也乞赐睿察

八论机会不可失事臣在陕西缘边见中国与夏人相持前後五十年每出兵接战胜负各相半惟自金人猖獗以来中国之兵未尝交锋望尘奔溃者是岂金人真不可敌哉我之兵不精耳故自宣和七年以来金人一举而围汴京再举而破京城又再举而犯扬州又再举而渡大江并陕西亦失之数年以来朝廷深究其弊修军政备器械又敌人过江之时战士屡经得捷胆气不怯人人皆敢迎敌则金人岂复能强梁横行如往年哉以近事言之吴玠初击退於和尚原再御退於饶风岭又大捷於仙人关去岁九月敌犯淮甸我师累捷敌人顿兵百余日师老粮匮无所得而遁则情见势屈可知矣夫侵陵中国如此之久侮嫚如此之甚今王师已振敌衆向衰若不发兵攻击则终无讨伐之期矣或曰得汴京而未能守何益於事臣对曰不然昔汉高祖入关约法三章除秦烦苛之令民心归之项羽虽以其地析为三秦徙高祖於汉中然关中之地终为汉有因之以取天下况此举必可以擒刘麟平僭伪使中原之民知神器不可以非望得又可以示我宋不忘中国土地人民之意兼彼入我出彼出我入无大悔吝乎臣尝考宣和年间国家以富有四海之事力而户部支费每月不过九十五万贯绍兴三年臣在政府日会计户部经费每月一百一十万贯臣闲退以来切料户部经费必有增添之数夫养兵二十万不能北向争天下则东南民力何可支梧岂不寒心哉况中原之人强悍壮实东南之人柔脆怯弱数年之後见管战兵渐次衰老消磨既尽虽欲北向争天下亦难矣臣冒死为陛下喋喋言之乞赐睿察

九论舟楫之利臣尝观晁错论兵以谓中国之长技五远裔之长技三未尝不叹服错之知兵也以今日论之敌人便鞍马每以骑兵取胜国家驻跸东南当以舟楫取胜盖舟楫者非敌人之长技乃今日我之长技弃而不用可胜惜哉臣已乞舟师一万照应北伐之兵矣臣尝广行询问海上北来之人皆云南方木性与水相宜故海舟以福建船为上广东西船次之温明州船又次之北方之木与水不相宜海水咸苦能害木性故舟船入海不能耐久又不能御风涛往往有覆溺之患今者国家与敌人相持之际天以舟楫之利赐我助中兴之大业朝廷其舍诸臣自少壮时遍走两浙京东河北及敌中沿海地分通知海道可往去处是宜大讲海船之利以扰伪齐京东诸郡河北诸郡及敌中诸郡今当聚集福建等路海船於明州岸下先补船主梢工一官依臣所论齎一月之粮前去沂密州仍选差曾在京东界与人接战将兵授以全装铁甲使之北去范温者本京东界不肯臣刘豫之人在海山间聚衆屡与豫贼相抗可遣也崔邦弼在青州为将官数年间与金人於青潍州界交兵一方之人极喜之可遣也王进本系登州界逓铺兵士後来为兵官尝屠戮敌人留在青州者人亦喜之可遣也臣自离朝廷不知诸将下见管人兵之数遥计崔邦弼下有兵约三千人王进下约二千人范温初到时有兵六千人後来并入中军或汰往诸州军充厢军若尽行剗刷归范温处约得五千人已一万人矣又於诸军中补足二万人之数遣行所至去处遇伪齐海船可用者即留之其不可用者即焚之趁南风而去得北风乃归敌人虽有铁骑百万必不能御夫此行在我无浩瀚之费到彼资东北之粮万全之计岂可缓哉乞赐睿察

十论并谋独断事臣尝考古之帝王举大事决大议谋不可不广而断不可不独晋武帝欲伐吴羣臣以谓未可惟张华赞成其计故一举而平江表唐宪宗欲伐蔡衆议排沮惟裴度与帝意合一举而擒吴元济韩愈颂其功曰凡此蔡功惟断乃成不赦不疑由天子明是也今陛下以圣明英武之资方敌人退兵之际首以善後之计下询於前宰相臣料六人者或以谓当用兵或以谓不当用兵或欲且保江南或欲经理淮甸或欲坚守和议或以谓上策莫如自治或以谓来则拒之去则勿追乃御敌之道人人所见既不同则议论必不一若夫稽考已然之事斟酌今日之势孰利孰害孰缓孰急是非可否在圣主独断而已臣事陛下之久出入将相踰五年平日尝以谓若不举兵则必不能还二圣复中原牵制川陕敌兵绍兴三年春臣已定计北伐枢密院机速房具有案底偶潘致尧高公绘自敌人处奉使回恐害和议其事中辍今乂二年矣夫敌性反复金人尤狡谲其操心坚忍必欲吞噬我国家陛下屈己极矣去秋忽然兵至其意不浅今其去也必大为之备秋冬间若本国别无牵制必举兵南来或并兵以窥四川在我之计决不可苟时暂安而忘北向争天下事万一欲举兵更乞质诸大臣参订禁从博访卿士谋及庶人谋及卜筮所贵虑无遗策动有成功臣年已衰老待尽於畎亩间妄陈所见不中事机惟陛下赦其万死乞赐睿察

贴黄臣契勘自金人入境以来天下之论或以谓必讲和议或以谓必须用兵二说胶扰曾无一定之论伏覩自建炎元年至今前後所遣使命差宇文虚中王伦朱弁郭元迈魏行可崔纵洪皓龚璹张邵辈前後祈请非不切至近又遣潘致尧高公绘韩肖胄胡松年章谊孙近魏良臣相继入国窃料敌人国书必无果决之言亦有难从之请姑欲欵我尔伏望圣明深赐洞察祈请十年略无显效斟量和议可成或不可成如和议可成则臣乞举兵之策置而不用可也如和议决不可成则臣衰愚之言或可备收采谨具奏知

颐浩又上奏曰臣昨日留身奏事仰蒙圣谕朕欲亲幸军营按视诸将教习阵队而前此宰执力陈不可近日自杭州舟行到常州缘诸军陆路不易遂登岸乘马欲与衆人同艰辛而范漴又以为不可缘此郁郁臣仰闻圣言不觉感叹窃以方今天下多难乃用武戡定之时马上治之之日按行营阵出入御马乃其宜也而儒士书生尚欲依太平之际必欲备法驾具仪仗非此不行是犹欲以干戚之舞解平城之围也昔周武王师踰孟津左仗黄钺右秉白旄载於经籍未闻有非之者汉文帝亲屈帝尊往来於棘门灞上细柳营劳军以今观之自咸阳东南西汉故都至灞上道路约五六十里计其往还必须三两日是时臣僚亦不以为非唐太宗躬擐甲胄平定祸乱如榆窠园之役与单雄信亲角胜负虎牢之战帝麾军先登率史大奈秦叔宝缠麾帜驰出贼阵後遂擒窦建德此皆圣人英武之略但陛下今日不当亲临战阵不当履危冒险不当驰骋畋猎不当身属櫜鞬若按视军营出郊跨马何损於治哉臣愿陛下以刚断为心以神武为事勿拘俗儒之论自为郁郁以图中兴之业臣不胜幸甚

颐浩又奏曰臣契勘金人自建炎二年引兵寇淮三年正月遂直犯扬州去年十月以大兵分路渡江皆有深意近者萧愿中引兵寇江今复稍退此皆天佑本朝圣德昭格之所致也夫敌人今年既不渡江则诸事可以措手矣将以创中兴之业伏愿陛下发中兴之诚心行中兴之实事今当先定驻跸之地据都会之要使号令易通於川陕将兵顺流而可下漕运不至於艰阻然後速发大兵一头项往江西湖南以平羣寇一头项往池州至建康府处置已就招安尚怀反侧之人於明年二三月间使民得务耕桑则大江以南在我之根本立矣然後乘大暑之际遣精锐之兵与刘光世渡淮掎角而北去由淮阳军沂州入密州以摇青郓命张俊躬亲统兵由河中府入绦州以撼河东乘两路余民心怀我宋未泯之时知王师有收复中原之意则中兴之业可觊也若不速为之逡巡过春夏则金人他日再来不惟大江以南我之根本不可立而日後之患不可胜言矣臣尝观自古有为之君将以取天下者弗躬弗亲则不能戡祸乱定海内伏望圣慈考汉高祖马上治之之迹法唐太宗栉风沐雨之事速图之不可缓也臣在西北二边出入行阵二十余年今者年踰六十近在军中顿觉筋力衰惫非复昔时之强壮也日望陛下赐骸骨而归所幸未塡沟壑之前一见中兴之业尔乞赐睿察知福州张守应诏论事劄子曰臣今月二日伏奉诏书以却敌之初图善後之计凡今攻战之利守备之宜措置之方绥怀之略可悉条具来上者仰惟陛下体虞舜之达聪迈成汤之好问不间遐迩务闻至言窥德意之所存则中兴之功指日可俟臣虽固陋不肖疾病久衰受恩至深论报无所敢不竭所闻以对然言方盈廷不当枝词蔓说广援古今以烦乙夜之观姑论利害之实愿留神财择议者必谓敌人既遁当追奔逐北恢复中原以快宿愤臣谓中原固可唾手而取也傥一战收复而能保固其土地阜安其民人则善矣得土地而未能保固得民人而未能阜安是自困之道也明诏四事臣以谓莫急於措置措置苟当则余不足为陛下道也盖措置失宜则不能守备守备不固则不能攻战攻战不胜则不能绥怀去冬敌人长驱以抵淮甸盖以措置未能无失故也夫防江不若防淮防淮然後可以驻跸建康驻跸建康然後可以经营中原此缓急之序也臣请言措置之大略其一措置军旅其二措置军食何谓措置军旅神武中军当专卫行在而以余军分戍三路一军驻于淮东一军驻于淮西一军驻于鄂岳或荆南择要害之地以处之使北至关陕西抵川峡血脉相通号令相闻有唇齿辅车之势则自江之南可以奠枕而卧也然今之大将皆握重兵贵极富溢前无利禄之望退无诛罚之忧故朝廷之势日削兵将之权日重而又为大将者万一有称病而赐罢或卒然不讳则所统之衆将安属耶臣谓宜拔擢麾下之将使为统制每将不过五千碁布三路朝廷号令径达其军分合使令悉由於朝廷优假朝廷之权以用之然後可以有为也何谓措置军食诸军既已分屯诸路则所患者钱谷也然所费多寡在彼犹在此尔则所患者转输也然祖宗以来每岁上供六百余万斛悉出於东南而转输未尝以为病也今宜以两浙之粟专供行在而江东之粟以饷淮东江西之粟以饷淮西荆湖之粟以饷鄂岳荆南量所用之数责漕臣输将而归其余於行在钱帛亦然恐未至於不足也然自艰难以来漕运之船悉归漕司仍委诸路各造一二百只专充转饷如有官司或诸军拘留则令漕臣州县闻诸朝而痛惩之诸军钱粮既无乏絶之患然後特降诏书戒饬诸将申严纪律不得秋毫侵扰州县以复业之民户口多寡为诸将殿最岁终遣官覆实而升黜之则民得以还其乡里而田野日辟生齿日滋江北州县有兴复之期矣如是措置既定候至防秋复遣大臣为之都督使诸路之兵进相援退相保如常山之蛇首尾相应居则可以守备而进则可以攻战可以传檄而定伪齐可以折箠而笞强敌可以保固其土地而阜安其民人绥怀之略亦在是矣然臣复有区区之愚诚敢因清问之及而冒贡一二敌人之轻中国尚矣去秋之来妄意车驾远避则大入江浙如曩岁之易也今既挫衂怅然而归後必不敢轻入使其复来其计须悉兵举国以取必胜是宜陛下留神於善後之策也如前所陈措置大略臣熟计之犹为未也究其本原则在陛下内修德而外修政耳召公之告武王曰明王愼德四夷咸宾惟修德可以服四夷也周诗之颂宣王曰内修政事外攘夷狄惟修政可以攘夷狄此皆书生常谈初无惊人可喜之论然简约易行悠久见效则未有此二端之为要也盖所谓愼德不过正心诚意畏天爱民俭于家勤于邦远声色屏货利兢兢业业凡可以累德者无不戒也持久不勌盛德日新四海爱戴而不忍去何患远人之不服乎所谓修政不过任贤使能信赏必罚任贤者非止崇以爵位苟知其贤则一切信任而不复致疑使能者不必信任苟有一能则随其才分俾尽其力信赏以劝功不以所喜而与之必罚以治罪不以所恶而夺之以至抑权幸裁冗滥谨法度兴廉耻凡可以害治者无不去也正朝廷以正四方何患天下之不治乎伏愿陛下果断而力行之臣言狂瞽不足以称塞明诏俯伏以俟诛殛

守为殿中侍御史乞诏大臣讲求政事劄子曰臣闻天下之势历数修短存乎天强弱治乱本乎政事在天者不可为而政事之在人者不可不勉也窃惟国家承平之久振古未有而兵革之旤亦振古之所无然而祖宗德泽之深基本之固历数延洪与天无极陛下以神武纂承四方延颈拭目以覩中兴则内修政事外御强敌在於因时设施以隆不拔之势仰惟陛下忧勤仄席日再御朝而公卿羣臣上体焦劳废休澣穷日力孜孜奉国不为不至矣然未见赫然有所设施以慰天下之望也夫扶颠必期於正持危必期於安援天下之溺必期於获济固宜贤者尽其虑智者竭其策勇士奋其节怯夫勉其死若乃遵常守故济济相逊而劳形怵心於簿书米盐之间臣恐未足以致太平也恭闻太宗皇帝尝谓大臣曰卿等所奏簿书乃是常事惟时务不便尤须极言其失又以在位诸臣自负才术既用之後罕有悉心当事者以责任大臣今兹艰虞圣哲驰骛不足之时尤当爱惜寸隂以急先务又况今春金人践蹂京西残及陕右意其秋冬之间必大举深入汲汲为备犹恐不及也臣愿陛下诏执政大臣惟以治军旅选将帅严守御广储积搜求人材慰安人心系政事之大者专意讲求凡细微不急之务付都司六曹长贰检详祖宗法令处决行下庶几精神心术不致烦劳日力不至虚费有以上助陛下大有为之意仰答太宗所以为子孙无疆之图也汉王吉有云欲治之主不世出公卿大臣幸得遭遇其时言听计从而未有建万世之长策举明主於三代之隆务在簿书期会听断狱讼此非太平之基也宣帝用是总核庶政以致中兴臣之区区诚有望於今日臣言狂瞽惟陛下裁择

守知洪州论遣使劄子曰臣叨膺阃寄职事之外不当冒言天下之事伏念受陛下大恩目覩利害不敢嘿嘿但已惟陛下留神裁择臣窃观陛下屈己与金人讲和诚以梓宫未即山陵两宫久阙大养孝思之切委曲听从至於复河南故地虽官吏军民复见太平官府为幸而凋瘵之余与敌接境犹未得奠枕而卧也故复河南之地利害未为甚重向者金使之来王伦之还具言金国无所须索梓宫两宫所许甚确指日渡河朝廷乃遣王伦蓝公佐奉迎比闻金人辄留伦而反公佐臣在远外固不能知曲折而道路之言以谓金人之留王伦欲尽变前日之议且以还河南之地为大恩而责岁币之数梓宫两宫则未有还期道路之言虽未足信然臣以理揆之惟一伦则可以尽反前日之议矣又闻金国前主和议之人皆因事就诛则前议之变理之必然也夫金人之用事者今既非主和议之人则和议之成与否不可知特以尝遣使发诏故未能尽变初议他日必以中国所不可行之事而为衅端矣其始不须岁币今乃首以为言其始许还梓宫今乃置而不论止以区区河南之地为大恩而责报焉他日之事固可见矣是宜长虑却顾以为善後之图若执一变因就弥缝侥幸万一之成非计之善也为今之计非可以其变诈而遽废前议亦当遣使逊辞且议要约且议岁币徐为之谋不惮使命之烦扰也其议要约也若曰陛下卑辞厚礼致恭於大国大国遣使下诏而还复其侵疆讲信修睦之初国人延颈以俟梓宫两宫之还今既愆期上下觖望何以展四体尽事大之礼乎向日赐许借使行人失辞国人无由户晓也傥或未从缓而图之盖金人之意俟我迎请之坚且急也必厚有邀求以敝中国臣恐中国之力无以满丘壑之欲也以至疆场之事必不得已亦当遵用前日契丹故事必使中国可行然後为善其议岁币也若曰国家全盛之时尽有河北山东膏腴之地故或可办今山东河北尽属金国河南新疆疮痍未瘳而东南数十州岁币安从出哉反覆议论必不得已而与之则契丹之数亦不可过也然臣之欲使人往反议论者欲陛下戒以密觇敌人盛衰虚实徐察天意而为後图惟是明诏大臣激厉诸将拔擢偏裨简阅士马积财粟备器械以为意外之备而和议之成与否且当置之度外可也夫以陛下圣明天纵必洞照此理而臣愚过计犹惧陛下孝悌之至亟欲梓宫两宫之还或堕敌计中而有噬脐之悔耳冒贡狂瞽出於爱君忧国之诚不自知其进越惟陛下裁赦

时秦桧为相和议成然犹以梓宫未还母后钦宗未复诏侍从台谏集议以闻礼部侍郎曾开上疏略曰但当修德立政严於为备以我之仁敌彼之不仁以我之义敌彼之不义以我之戒惧敌彼之骄泰真积力久如元气固而病自消太阳升而隂自散不待屈己陛下之志成矣不然恐非在天之灵与太后渊圣所望於陛下者也桧曰此事大系安危开曰今日不当说安危只当论存亡桧矍然

历代名臣奏议卷九十








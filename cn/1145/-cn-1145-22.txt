东都旱

汉愍帝之季年，东都大旱，野草皆焦，昆明之池竭。洛巫谓其父老曰：“南山之湫灵物，可起也。”父老曰：“是蛟也，弗可用也，虽得雨必有后忧。”众曰：“今旱极矣，人如坐炉炭，朝不谋夕，其暇计后忧乎？”乃召洛巫与如湫，祷而起之。酒未毕三奠，蛟蜿蜒出，有风随之，飕飕然山谷皆殷，有顷雷雨大至，木尽拔，弥三日不止，伊、洛、瀍、涧皆溢，东都大困，始悔不用其父老之言。


○告谢代宗庙文

维贞元元年，岁次乙丑，十一月癸巳朔，十一日癸卯，孝子嗣皇帝臣某，敢昭告于皇考代宗睿文孝皇帝：伏惟元德广运，重光盛业，武平多难，仁育群生，谓臣克堪，付以大宝。臣自底不类，再罹播迁，宗祧乏享，亿兆靡依。下辜人心，上负先顾，敢爱陨越，苟全眇身？大惧社稷阽危，以增九庙之愧，由是忍耻誓志，庶补前羞。列圣在天，鉴臣精恳，敷锡丕，俾之缵承，凶渠殄夷，都邑如旧。兹臣获执牺牲币，载见于庙廷，感慕惭惶，若罔攸厝，谨以云云。陈诚待罪，式奉严。尚飨！


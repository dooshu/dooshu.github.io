六用前韵奉答　二首


秋色西来接太行，故都回首虏尘黄。凄凉汾水沾衣泪，仓卒芜亭煮麦香。

岁币桧伦迟款敌，军书操绍托勤王。斜阳万里桥边路，谁奉当归祝上皇。

纵不人诛亦鬼诛，生灵百万死何辜？断难大义容三叔，休遣清谈御五胡。

行在《阳秋》书待著，广明庚子事原殊。中朝国法兼家法，遏必隆刀可在无？






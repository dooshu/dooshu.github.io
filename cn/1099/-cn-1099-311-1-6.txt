○議停買玉石疏 【 停買玉石】

臣等切惟慎廼儉德者、哲后之永圖、不寶遠物者、明王之盛軌我　皇上臨御以來、時該監奏回夷帶來玉一百九十塊共重六百四十餘斤□擡進監躬節儉以風萬邦、示敦朴以先天下、罷不急之工作、停非時之採辦薄海內外、仰頌聖明、罔不懽忻鼓舞、思見德化之成、所謂千載一時也、廼今收買玉石、一朝費價、輒至萬有七千餘金、且尚以為不足、而復欲增買、似此舉動、流傳道路、實駭聽聞、仰惟　皇上恭儉性成、豈肯為此奢靡之事、或者左右之人。妄意希寵。欲以珍玩奇巧。蠱惑聖心。於是凟奏收買。以試　皇上。而　皇上偶不之察耳。葢收買回夷玉石。　祖宗原無此例。嘉靖二十六年以後雖曾有之。然或買或否。不以為常。而其所買者。又皆選擇精良。斟酌留用。未聞不論美惡。傾囊盡收。如今日之甚者也。况內府寶藏。積自累朝。必先充牣足用。而玉石之類。原無敝壞。豈至缺乏。即使稍欲增新。所需亦當有數。似此六百餘斤之廣。將安用之。奈何以不貲之財。供無益之費。惠利姦宄。取譏遠夷、臣等切為聖明新政惜也、且方今邊儲匱乏、措辦甚艱、閭閻困窮、拯救無術、正宜樽節財用、以濟國家之急、而廼輕靡萬金、不復顧愛、豈所以示天下哉。伏望　皇上俯垂省念、特敕該監將前項巳收玉石。通行退還。後次傳收之命。即為收寢。更乞將太監滕祥等、嚴賜戒諭、今後不得擅奏收買、有滋欺罔、如此則聖德昭宣而遠夷無不心服矣、


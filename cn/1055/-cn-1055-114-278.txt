【乐语七首·南方老人】

但某托迹炎洲，游神衡岳。非海滨之野叟，乃星极之老人。当火德为治之朝，是离明继照之日。里社鸣而圣人出，泰阶正而王道平。百蛮向风，重译来贡。屡睹丰年之上瑞，故知百姓之欢心。鼓腹而歌，治世之音安以乐；曲肱而枕，化国之日舒以长。斯可谓唐、虞之民，又岂止成、康之俗！今则流虹诞圣，绕电开祥。来趋北阙之前，上祝之永。云翔雾集，既罗仙籍之班；地久天长，以祷皇家之祚。遥望天庭，敢进祝圣之颂：

南极星中一老人，为寿祝吾君。愿君永奏南薰曲，当使淳音万国闻。


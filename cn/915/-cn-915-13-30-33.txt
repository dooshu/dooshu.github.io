◇谢赵王赉米启

某启奉教垂赉米十石。丹乌衔穗，既集西周；黄雀随车，还飞东市。渍而为种，不无霜雪之精；取以论兵，即有山川之势。某陋巷箪瓢，栉风沐雨，剥榆皮于秋塞，掘蛰燕于寒山川之势仰费国租，遂开尘甑。非丹灶而流珠，异荆台而炊玉。东方朔之捧米，既息长饥，西门豹之垦田，方惭此赉。（《艺文类聚》七十二，《文苑英华》六百五十五）


○文章论

圣人之德也有其位，乃以治化为文，唐虞之际是也。圣人之德也无其位，乃以述作为文，周孔之教是也。纂尧舜之运，以宫室车辂钟鼓玉帛之为文，山龙华虫粉米藻火之为章，亦己鄙矣。师周孔之道，忘仁义教化之本，乐霸王权变之术，困於编简章句之内，何足大哉！况乎浇季之下，淫靡之文，恣其荒巧之说，失於中正之道。两汉以前，史氏之学犹在；齐梁以降，国风雅颂之道委地。今国朝文士之作，有诗、赋、策、论、箴、判、赞、颂、碑、铭、书、序、文、檄、表、记，此十有六者，文章之区别也。制作不同，师模各异。然忘於教化之道，以妖艳为胜，夫子之文章，不可得而见矣。古人之道，殆以中绝，赖韩吏部独正之於千载之下，使圣人之旨复新。今古之体，分而为四。崇仁义而敦教化者，经体之制也。假彼问对，立意自出者，子体之制也。属词比事，存於褒贬者，史体之制也。又有释训字义，幽远文意，观之者久而方达，乃训诰雅颂之遗风，即皇甫持正、樊宗师为之，谓之难文。今有司程式之下，诗赋判章而已。唯声病忌讳为切，比事之中，过於谐谑。学古文者，深以为惭。晦其道者扬袂而行，又屈宋之罪人也。且文者，身之饰也，物之华也。宇宙之内，微一物无文。乃顽也，何足以观。且天以日月星辰为文，地以江河淮济为文，时以风草木为文，众庶以冠冕服章为文，君子以言可教於人谓之文。垂是非於千载，殁而不朽者，唯君子之文而已。且时俗所省者，唯诗赋两途。即有身不就学，口不知书，而能吟咏之列。是知浮艳之文，焉能臻於理道？今朝廷思尧舜治化之文，莫若退屈宋徐庾之学，以通经之儒，居燮理之任。以杨孟为侍从之臣，使二义治乱之道，日习於耳目。所谓观乎人文，可以化成天下也。


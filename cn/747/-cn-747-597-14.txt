○泉州六曹新都堂记

贞元八年，刺史安定席公为邦之二祀，冬，造六曹之都堂，公表微而虑远也。天子建六官以纪纲天下，分刺史六司，用经纬封中，犹天之有四时，而人之有四肢：一时不若，则岁罔成功；一肢不和，则体莫全用。公以六司之掾如股肱，思安之，与身之安也。火流定中，将坏城郭，亲览廨宇，首视斯署，既聩而隘，非凝神揆务之所。日抚人民不则有国，营宫室是亦为政，乃量羡府以度用，指斯宇而命易。又曰：“处湫居卑，非智也；烦人蠹财，非仁也。吾欲全仁而就智，蒇事者志之。”有司于是审基址，程广袤，山节藻，僭也；削而不取，土阶茅檐，逼也。革而是捐，非约非丰，允执厥中，然后计具材，量日力，山水则酬之如市，人功则税之若时。物乐民愿，未旬而毕。飞梁五道而通负，连楣六接以都豁；阳轩遐引，阴室旁启；挹以重屏，翼以回廊；ㄙ黔黔以秘邃，屹崇崇而宏敞。夏处其达，则炎天以凉；冬居其奥，则凄风以温。足以宁肌静心，以厘厥职者也。

夫哲人有作，不唯利身在利人，不惟利今在利后。相斯堂者，公侯卿士，礼隔殊品，公不之降也，斯不亦利人不唯利于身欤？坚壮固护，存延千祀，人不之逮也，斯不亦利后不唯利于今欤？睹斯堂，见公之意，时某处某乙为司功，某处某已为司户、司仓、司法、司兵、司田，皆外庄内融，怀材抱忠，无回邪以莅下，有謇谔以承上，当时之彦也。请列于记左，庶后之君子，睹名访德，知夫是日，堂有人焉。


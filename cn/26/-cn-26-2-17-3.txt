吴峦


吴峦，字宝川，郓州卢县人也。少举明经不中，清泰中为大同沙彦珣节度判官。晋高祖起太原，召契丹为援，契丹过云州，彦珣出城迎谒，为契丹所虏。城中推峦主州事，峦即闭门拒守，契丹以兵围之。高祖入立，以云州入于契丹，而峦犹守城不下，契丹围之凡七月。高祖义峦所为，乃以书告契丹，使解兵去。高祖召峦，以为武宁军节度副使、谏议大夫、复州防御使。

出帝即位，与契丹绝盟，河北诸州皆警，以谓贝州水陆之冲，缓急可以转饷，乃积刍粟数十万，以王令温为永清军节度使。令温牙将邵珂，素骄很难制，令温夺其职。珂闲居无憀，乃阴使人亡入契丹，言贝州积粟多而无兵守，可取。令温以事朝京师，心颇疑珂，乃质其子崇范以自随。晋大臣以峦前守云州七月，契丹不能下，乃遣峦驰驿代令温守贝州。峦善抚士卒，会天大寒，裂其帷幄以衣士卒，士卒皆爱之。珂因求见蛮，愿自效，峦推心信之。开运元年正月，契丹南寇，围贝州，峦命珂守南门。契丹围三日，四面急攻之，峦从城上投薪草焚其梯冲殆尽。已而珂自南门引契丹入，峦守东门方战，而左右报珂反，峦顾城中已乱，即投井死。而令温家属为契丹所虏，出帝悯之，以令温为武胜军节度使，后累历方镇，周显德中卒。令温，瀛州河间人也。





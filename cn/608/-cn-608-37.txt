卷三十七 黄道周、金声列传

黄道周

金声

▼黄道周，号石斋，福建镇海人。道周生而好学攻苦，年三十，不能为诸生；乃益自负，落落无所可。学使者闻其名，方营搆先贤某祠，嘱为上梁文；道周缝掖进谒，援笔就，璀璘惊座：由是声籍八闽。有相者唐甲，道服谒道周曰：“忧时宰相也！”道周悦。举万历戊午乡试第七人。天启壬戌成进士，选授翰林院庶吉士，补编修。

时东事方始，辄苦办饷；道周以为冗滥宿蠹之所致，辄草上之。略曰：“臣闻善为国者，有十年之算，而后议三年之功；议三年之功，则必余十年之算。今为国者，计绌于朝夕而议悬于岁朔，兴师则如涉海，治赋则如黄金；汨没沦胥，茫无畔岸：是诚天下臣子之所共痛也！臣观天下未尝不富、兵力未尝不充，诸臣任事之意未尝不笃；然而源始不清，末流相倣，汰一冗、一冗旋生，去一蠹、一蠹随伏：物力已穷，而探索不已。故今天下以为贫国之患，臣独以为富国之患。天下之患，以为国不见富；臣之患，以为国不见贫。中官不见贫，而织造、服用、铺垫、库收、食料之属一切不省，又益之衣甲、火药、犒赏、燎原之数，以阴长其牙爪。朝官不见其贫，而冗吏、奸胥、舆皁、走从、宴御、竿牍之数一切不省，又益之亲戚姻娅琐琐膴仕，以白望其声利；边官不见其贫，而游客、骄丁、尸班、丐籍、巫师、鬼卒之数一切不省，又益之朽顿破冒弃有用于无用，以自丧其军实。故此三者，则皆自见富而始也。”又曰：“团营中外十二万众，散为工役、隶于私门无所用之，而常岁食粮八、九十万。直隶卫所、锦衣后军屯田四万八千七百余顷，侵冒占据无所用之，而常外税苗地、内竞草场；三辅五十万户、口四百万，椎埋无赖者亿数无所用之，而常召募五方之兵；辽东兵额九万岁饷六十七万、赏赉外裔十余万，地失而额存无所用之，而常于百四十万之外，奏数十万而无所复出。臣观关门内外四、五十里聚十三万之兵，月费一、二十万，筹度咨且；不出三年，天下膏血从此竭矣！”又曰：“会昌之末杂赋极少，犹九百二十二万。熙宁岁入五千六十余万，其兵皆八十三万，然而国日以削、境日以蹙。故赋多则蠹生，兵多则盗出。堆赋如堆肉，上恶而下不可食；聚兵如聚蛊，不毒人则毒其身。”道周强忍敢言，以圣贤自命；淡泊廉静，不事鲜好。初为文，谲辩似子；继乃闳肆，矫绝近代，天下咸以为山斗。魏珰时，以东林见废。

丁卯，思宗嗣位，道周论「易数」，以为「今上即位之年，当「师」之上爻」；退而谓所私曰：“不敢明指，乃比之上爻耳。”庚午，出典浙闱。时党与翻覆，至以东林比崔、魏，参罚开复。道周请罢归，遂以「用人行事」一疏指斥当事。略曰：“臣观迩年诸臣，无一实为朝廷者；其用人行事，不过吹求报复而已。自庚午春以来盛谈封疆，实非为陛下之封疆，不过为逆案而翻封疆；使诸芟锄逆案者无端而陷封疆之内，于封疆之要塞利害、区画布置，无一言及之。自辛未春而后盛言科场，实非为陛下之科场，不过为仇隙而翻科场；使诸素无仇隙者无端而陷科场之内，至于科场之源流清浊、屈折易难，无一言及之。臣观古之圣贤日夕经营，不过两事：外攘夷狄，内屏小人。今皆以此「二忧」遗陛下，而夷然自託于催科比较之末。图事而事失，则曰「事不可为」；用人而人失，则曰「人不可用」。独以衹句单词，窃周、孔之学，废圣贤之道；是臣所仰天而长叹也！”又曰：“宋儒有言，边师之才即不可得，当于缙绅廉干有识中求之。臣观万历中年，林下诸臣如邹元标、赵南星、高攀龙等二十余人，沦弃十九，酿成门户之祸。今又无故取诸缙绅稍有意识者，举网投阱；即缓急，何所得半士之用乎！”其后，上益锲急、务毫末，刑狱繁作；道周一人之身是非者数矣。壬申，罢为民。

丙子，复起原官。旋告病，因上「求言省刑」一疏。丁丑，升詹事府少詹。既而上之用人益杂，每以召对，片言决之；而陈新甲以居艰骤列本兵，廷臣莫敢力争。道周上疏劾之，不听。久之，新甲坐东事不成伏法；上复夺情以阁部杨嗣昌出督师中州。嗣昌以口辩见幸；道周上言：“朝廷即乏人，岂无一定策效谋者？而必破非常之格，以奉不祥之人！”上不怿；乃召廷臣于平台，问道周曰：“朕闻无所为而为之谓天理，有所为而为之谓人欲。尔前疏适当枚卜不用之时，果无所为乎？”道周对曰：“天人止是义利；臣心为国家、不为功名，自信其无成为！”上曰：“前月推陈新甲，何不言？”对曰：“时御史林兰友、给事何楷皆有疏，二人臣同乡，恐涉嫌疑耳。”上曰：“今遂无嫌乎？”曰：“天下纲常、边疆大计，失今不言，后将无及。臣所惜者纲常名教，非私也！”上曰：“清虽美德，不可傲物遂非；唯伯夷为圣之清。若小廉曲谨，是廉、非清也！”道周曰：“伯夷忠孝，故孔子许其仁。”上怒其强辩。道周又极诋杨嗣昌。嗣昌出奏曰：“臣不生于空桑，岂遂不知父母！臣尝再辞，而明旨偪切。道周素负人望，臣所仰企；今谓不如郑鄤，臣始太息绝望。郑鄤杖母，行同枭獍；道周又不如鄤，何言纲常也！”道周曰：“臣言文章不如郑鄤。”上责其朋比。道周曰：“众恶必察，何敢为比！”上曰：“孔子诛少正卯，当时亦称闻人；惟行僻而坚、言伪而辩，不免孔子之诛。”道周曰：“少正卯欺世盗名，臣无其心。臣今日不尽言，则臣负陛下；陛下今日杀臣，则陛下负臣！”上曰：“尔一生学问，止办得一张佞口！起，去罢！”道周叩头起，复奏曰：“忠佞二字，臣不敢不辨。夫臣在君父之前，独立敢言为佞；岂在君父之前，纔谄面谀者为忠乎？忠佞不分，则邪正混淆，何以致治？”上怒甚，叱去之。明日，有旨降道周江西布政司都事。庚辰，巡抚江西都御史解学龙「荐举人才」疏中极称「道周忠孝，为我明道学宗主，可任辅导」。上大怒，逮学龙，并逮道周。道周囊无一文，守土官及绅士争捐助饷缇骑；道周曰：“行乞假金，是欺朝廷；愿如故事，瘁肌血勿卹！”缇骑亦感谢不取，益厚遇道周。入都，案以「伪学欺世」，应大辟；刑部尚书刘泽深力请减戍，诏于午门外各杖四十。杖毕，道周向学龙四拜曰：“道周不才相累！”举止如常，遂往戍所。已而贼陷中州、福藩殉难，嗣昌知失律丧地不可赦，乃自杀；上已悟道周所言非妄。会辅臣周延儒侍讲筵，上偶言及岳飞事，叹曰：“安得将如岳飞者而用之！”延儒曰：“岳飞自是名将，然其破金人事，史或多溢辞。即如黄道周之为人，傅之史册，不免曰「其不用也，天上惜之」！”上默然。还宫，即传旨复官。道周见延儒专政，遂谢病去；庐先人墓侧，作「易正」，言数学极深秘。讲学江东，注「洪范」、「孝经」、「小学」诸书。癸未冬，山寇横漳、泉间，杀副总兵阮；居民争就道周庐避难，贼果过门不入。

甲申，闻北变，约郑芝龙起义，不应。弘光监国，起吏部右侍郎。南都时事日非，居数月，奉命祭禹陵，欲便假归。

乙酉，南都陷，还漳。七月，唐王入闽称帝，道周以拥戴功，进东阁大学士兼兵部尚书。上曰：“黄先生博学，吾闻之；当有机用以应时艰。”道周密陈芝龙不可恃，然闽、粤之势已尽属郑氏；郑氏素恨道周，益不为用。明年，诏以阁部封文明伯，同定卤侯郑鸿逵之师北进；郑芝龙不与一钱，隆武给空劄百道为行资而已。道周檄门人各籍家丁，具糗粮以从，得百人。居吉安，与杨廷麟、万元吉为呼应。出兵徽州，郑鸿逵师竟不进。道周角巾披褐，手执小帜麾其众前，止二十骑而已。清将许汉鼎来见，盖道周武闱所录士也；言部下清骑数百人欲归顺，愿先生以单骑抚之！”道周大喜，从之。去数里，被缚；汉鼎下马泥首称死罪，曰：“洪督师计也！”遂与兵部主事赵渊卿、中书舍人赖敬儒、通判毛玄水等同至金陵，羁之尚膳监中。洪督师与道周同乡，使人劝之降；道周闭目不答。使三十人守之。一日，传道周急，知不免，以正命绝笔诗一卷付门人吴繁祉，藏绝命词于衣带。拥至院门，督师勿与相见；过西华门，道周坐地不起曰：“此处死，与我高皇帝近矣！”遂刑其地——为三月十八日也，与四人同毕命于此。洪督师命江宁典史徐大绶视道周尸，大绶欲收殓之，出金犒隶卒，密藏其榇于古庙之夹墙；又潜窃道周与四人之首分识，并埋息心亭，诫庙祝守之。

庚寅六月，道周子黄子中来寻父尸，偏访金陵无蹤迹。有赵章者，为道周门人；夜得一梦，道周与语曰：“幸得复见子辈，当觅我于息心亭！”觉而异之，奔告子中；遂至古庙见庙祝，破夹墙，出道周榇。再发五人首，道周首不腐败；开榇入之，归葬。并囊四首归，各还其家：闽人称异。

▼金声，字正希，湖广嘉鱼籍，南直休宁人。父贾楚，寄楚籍，登贤书。崇祯戊辰成进士，改翰林院庶吉士，始归休宁。声负膂力，悦武事；学「易」理于陈云庄，更得慧定法，与同官刘之纶声气往还。有申甫者，善谈论，自负知兵；以占侯干声，声暱之。一日宴客，夜分席散；甫附声耳指天曰：“木星犯太微垣急，恐有边警！”半月后，果报女直兵入口；声神其术。思宗召对诸臣商榷大将，声荐申甫；上命兵部咨询筹略并任用练兵，遂以声为山东道监察御史、刘之纶为兵部侍郎，同参赞军务。申甫兵未及练而猝当敌，全军覆没，刘之纶阵亡；金声脱走。于是弹章群起；上曰：“即何不言之授简时，乃为事后之论！”犹以敢任，暂令致仕。

辛未，徐光启奉旨修历，特荐声素谙历法；壬申，起山东道御史，与光启同修历法，迄无成功。甲戌，升山东佥事；未任，以原官养病。

癸未，起修撰。声先驰奏凤翔巡抚马士英不职状，候旨清江浦；旋忧去。甲申三月之变，得不与难。

乙酉，南都不守，声集义兵与推官温璜撄城死守。闽隆武遣官授声都察院右副都御史，巡抚徽、宁、池、太，督师恢剿；寻又加兵部右侍郎，假以便宜行事。先是，声与黄澍为文字知己；后以澍挟左良玉称兵犯阙、请诛士英，益附澍。丙戌，清兵至徽，徽不即下；澍携数十人仓皇至城下，自言湖广逃回，来与协力。声信而纳之；为内应，城陷，遂缚声槛送留都。见清督师洪承畴，声大声问洪曰：“尔识我否？”承畴曰：岂不识？是金正希。”洪亦问曰：“尔识我否？”声曰：“不识也！”承畴曰：“我便是洪亨九。”声喝曰：“咄！亨九受先帝厚恩，官至阁部，办卤阵亡；先帝恸哭辍朝，御制祝版，赐祭九坛，予谥、荫子；此是我明忠臣。尔是何人，敢相冒乎！”承畴闻之面頳，不出一语。声被擒时，有友人江天乙者，请与俱；声固止之，不得。天乙周旋槛车，数百里不少离；语声曰：“丈夫死耳，何惧为！”声见承畴，天乙扶掖之；语稍怯，即大声代答。得稍近承畴座，天乙出袖中研石击之，勿中；承畴大怒，命与声同日弃市。声至大中桥，坐地闭目内视，持慧定力；数人掖不起，刀砍之不即入，众乃大骇。良久，声张目指其心曰：“欲了吾事，请从此入！”果刺其心，乃斩首；而天乙磔其尸。

初，声之至南都也，命僕治榇。僕治榇二，声骇之；友天乙曰：“幸益而三！”声益骇。至是，僕亦自尽，盖三人遂其志云。

石匮书曰：黄石斋，正人也，而近于迂；金正希，奇士也，而近于诞。本不知兵，以书生而践戎马之场，可望其有成乎？若夫一往孤忠，行将与天子争胜，石斋固优为之；而正希造次请缨，虽若孟浪，至未后一着「之死靡他」，差强人意。噫唏！二君子之病，诚在迂、诞；然使其不迂、不诞，而能若是乎哉？












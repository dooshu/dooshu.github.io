◇告庙册议

太常问：「今封建诸王，为告庙不？若告，庙册与告诸王同异？祝文同不？当以竹册白简？隶书篆书也？」

博士孙毓议：「案《尚书·洛诰》『王命作册，逸祝册，唯告周公其後。』谓成王已冠，命立周公後，作为册书《逸诰》以告伯禽也。又周公请命于三王，乃纳册于金滕匮中。今封建诸王，裂土树蕃，为册告庙。篆书竹册，执册以祝，讫，藏于庙。及封王之日，又以册告所封之王。册文不同。前以言告庙祝文，当竹册篆书，以为告庙删，册之文即祝词也。旧告封王、告改年号，故事，事讫皆当藏于庙，以皆为册书。四时享祀祝文，事讫不藏，故但礼称祝文尺一，白简隶书而已。（《通典》五十五）


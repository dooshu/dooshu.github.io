秋夜读书

门前客三千，帐下兵十万，人生可意事，随手风雨散。



不如一编书，相伴过昏旦，岂惟洗贫病，亦足捍患难。



老夫垂八十，岩电尚烂烂，孤灯对细字，坚坐常夜半。



吾儿幸能继，书亦未残断，安知不遭时，清庙荐玉瓒；不然老空山，亦足化里閈。



我死斯言存，观者有追叹。



秋夜读书

一雨濯残热，秋气忽已深。



青灯照空廊，重露滴高林。



危坐读周易，会我平生心。



夜分徐掩卷，闲弄床上琴。



帘外初斜河，屋头已横参。

人生每如此，利欲安能侵！



秋夜读书

读书喜夜长，著书悲齿暮。



平生企前哲，凛有庸人惧。



吾庐大泽中，地旷北风怒。

徂年凋草木，寒气逼霜露。



灯昏老眼闇，钝马行恶路。

投枕卷未终，吾衰叹非故。




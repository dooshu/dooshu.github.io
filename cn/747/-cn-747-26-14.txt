○停诸陵供奉鹰狗诏

园陵之地，衣冠所游，凡厥有司，罔不祗事。礼存则先王是训，礼失则后代何观，钦若永图，敢忘旧典。顷者别致鹰狗，供奉山陵，至於料度，极多费损。况昔诫禽荒，既非寻常所用，远惟龙驭，每以仁爱为心。彼耕象与耘鸟，且增哀慕，岂飞苍而走黄，更备畋猎。有乖仪式，无益崇严，载怀亏紊，良深悚惕。诸陵所有供奉鹰狗等，并宜即停。


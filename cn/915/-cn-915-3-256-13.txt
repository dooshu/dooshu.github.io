◇奏定郊祀

帝王之义，莫大於承天，承天之序，莫重於效祀。祭天於南，就阳位，祀地於北，主阴。义圜丘象天，方泽则地，圆方因体，南北从位，燔燎升气，瘗埋就类。牲欲茧栗，味尚清玄。器成匏勺，贵诚因质。天地神所统，故类乎上帝，於六宗，望秩山川，班於群臣，皇天后土，随土所在，而事焉。甘泉太阴，河东少阳，咸失厥位，不合礼制。圣王之制，必上当天心，下合地意，中考人事，故曰恺悌君子，求福不回。回而求福，厥路不通，在《易》泰卦，乾坤合体。天地交通，万物聚出。其律太簇，天子亲郊天地，先祖配天，先妣配地，阴阳之别。以日冬至祀天，夏至祀后土。君不省方而使有司。六宗，日月星，山川海，星则北辰，川即河，山岱宗。三光众明，山阜百川，众流淳污，皋泽以类相属，各数秩望相序。（《续汉·祭祀志》上注补引《黄图元始仪》：元始四年，宰衡莽奏。）


59　漢文光武革喪制　魏祖晉武祭祀從簡


宋書禮志云：「漢文以人情季薄，國喪革三年之紀；光武以中興崇儉，七廟有共堂之制；魏祖以侈惑宜矯，終斂去襲稱之數；晉武以丘郊不異，二至并南北之祀。豈三代之典不存哉，取其應時之變而已。」愚謂四事唯喪紀、廟制，先儒議其失。

【何云】南北亦有異論。

【元圻案】漢書文帝紀：「後元七年遺詔曰：『當今之世，咸嘉生而惡死，厚葬以破業，重服以傷生，吾甚不取。其令天下吏民，令到出臨三日，皆釋服。殿中當臨者，皆以旦夕各十五舉音，禮畢罷。以下服大紅十五日，小紅十五日，纖七日，釋服。』」〇後漢書光武紀建武二年，注：「漢禮制度曰：光武都洛陽，迺合高祖至平帝爲一廟，藏十一主於其中。」祭祀志：「建武二十六年，張純奏祖宗廟今宜以時定，上難復立廟，遂以合祭高祖廟爲常。」〇三國志魏武紀注：「魏書曰：『太祖以送終之制，襲稱之數，繁而無益，俗又過之，故預自制終亡衣服四篋而已。』」〇晉書禮志：「武帝泰始二年，有司議奏古者丘郊不異，宜并圓丘方丘於南北郊，更脩立壇兆，其二至之祀，合於二郊。帝從之。」〇荀悦漢紀論曰：「書云『高宗諒闇，三年不言』，孔子曰『古之人皆然』。三年之喪，天下之通喪，由來者尚矣。今而廢之，以虧大化，非禮也。」胡氏讀史管見曰：「行而有悖于天，有累于身，雖父令不可從也。從之則成父之小欲，而隳父之大仁，君子不謂之孝。況三年之喪，仁人君子所以事天成身之本，非父之所得令者乎！」






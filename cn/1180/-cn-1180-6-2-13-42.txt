答宣府巡抚张崌崃言虏情


中路夷情疏，已下部议覆。北路想亦完结矣。

顷又思夷情变态不常，在我处之，亦不宜定为一例，贵随机应变，操纵适宜可也。先年打喇明安事，顺义不候督责，即尽法罚处。朝廷嘉其忠顺，故以所罚头畜，尽数给之，而作歹夷人，亦纵释弗诛。此后遂以为例。昨西镇丙兔事，亦即仿此。

窃以为善奕者，局面屡变。朝廷恩威，当使人不测，乃为胜算。今北路事，不知作何处分？聊献瞽言，以备采择，惟高明裁之。






○香山寺白氏洛中集记

《白氏洛中集》者，乐天在洛所著书也。太和三年春，乐天始以太子宾客分司东都，及兹十有二年矣，其间赋格律诗凡八百首，合为十卷，今纳於龙门香山寺经藏堂。夫以狂简斐然之文，而归依支提法宝藏者，於意云何？我有本愿，愿以今生世俗文字之业，狂言绮语之过，转为将来世世赞佛乘之因，转法轮之缘也，十方三世诸佛应知。噫！经堂未灭，记石未泯之间，乘此愿力，安知我他生不复游是寺，复睹斯文，得宿命通，省今日事，如智大师记灵山於前会，羊叔子识金环於后身者欤？於戏！垂老之年，绝笔於此，有知我者，亦无隐焉。大唐开成五年十一月二日，中大夫守太子少傅冯翊县开国侯上柱国赐紫金鱼袋白居易乐天记。


○為預處邊儲以備緊急供餉事疏 【 邊儲】

臣聞昔者尚書周忱廵撫江南十有八年、一應錢粮任其通融區畫通融區畫一行政務便可隨宜措置不至束手致有紅陳貫朽之積。百姓賴之。至今以為美談。彼固多才。非當旹委任之專且久。何以至此。使周忱官於近旹。以若所為。不三二年。非被排而去。則循次而升矣。臣竊恐議者因見延寧小捷、地方稍靖、遂置邊儲於度外、萬一有警、又將貽後旹之悔、深慮卻顧、不得不極言之、查得先年戶部擬奏充實邊儲事件、非止一端、雖出一時權宜、中間有益無損、經久可行者亦多、至于開仕途濫進之門、為罪人幸免之地、所益者小、所傷者大、苟非門庭之寇、亦正不須如此。若發京師帑藏之財。雖失居重馭輕之宜。終成損上益下之美。但京師儲蓄有限。各邊仰給無窮恐非可繼之道。求其獲利多而取效速者。莫如開中引鹽為便。盖榷鹽之利。本為助邊。果能絕私販。之阻滯。杜權貴之請求。則生生無窮。何憂不給。伏望　皇上俯念陜西關中重地。邊儲缺乏太甚。所宜急時預處。合無於陜西開中兩淮等運司常股存積等課鹽百餘萬引、及今招商、於夏秋收成之後、糴買粮料艸束、查撥固靖蘭州環慶、各該邊堡屯駐、軍馬缺乏去處上納、仍要斟酌賊情緩急、如果虜賊在套。盡收本色。量寬斗頭。使人樂趍。不許嫌避誤事。若無緊急賊情。又當酌量年歲豐歉。年豐有收。則廣為招糴。不厭其多。如歲歉收薄。則量收一半本色。以防目前之急。仍存一半銀兩。以為來歲之圖。免以不貲之財。坐為營利者所得。其它充實邊儲事宜、擇其有益地方、無損治體者為之大要使邊倉各有二三年之儲。則遇警不至于告乏。布政司常有數十萬兩之積。則臨期尚可以有為此愚臣迂腐、為兵事謀、兼為民事謀、為治體謀之惓惓也。廵撫本股肱之臣。又得假便宜之柄。何事不可為亦存乎其人耳。苟非其人。當易其位。既授之任。當責其成。任者不疑。疑者不任。居其位弗事其事。則將焉用彼相矣。


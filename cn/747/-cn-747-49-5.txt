○册新罗五太妃文

维大历三年，岁在戊申，二月景子朔十日乙酉，皇帝使某官某持节册命曰：於戏！子承家嗣，作藩辅之臣；母加尊号，盖《春秋》之义。咨尔新罗王金乾运母，素推勋阀，雅有华风，其德可尚，其仪可则。鉴於图史，式是礼容，俪东方君子之国，处中壶贵人之位。事上以敬，接下以仁，睦我亲邻，亦资内助。有教子之明训，膺继代之新命，固可以崇峻徵章，光昭盛礼。是用册为新罗王太妃，修乃慈范，抚其嗣君，永怀前人，无改其道。钦承典册，可不慎欤！


○與張半洲

兵將狼狽之實。劇遠艱危之形。率爾上陳。仰祈益兵加戍。少救目前。非敢故自貶損。有所欺蔽。并聞松寇結巢境上。紛出搶刼。誠堂奧之禍。救之宜急也。傳者謂賊懼兵船在洋。不敢下海。葢兵船宜伏。不宜露。未應閉門。又謂風迅巳過。難于東歸。若果如此。大可慮矣。而嘉興嘉善。與賊不二三十里。此門庭之禍。雖與堂奧稍有淺深。計其危急則一而巳。又聞老先生京兵及山東兵。以次解集吳下。又聞鈞牌調取羅僉事挑選處州等兵。赴蘇州徑勦。夫合我兵將。得彼機宜。神運玅筭。殄此虜如拾芥。豈庸眾人所知耶。但生妄論此賊狡悍。半為吾人。內地虗實。無不預曉、萬一不得盡殄。不敢下海。難於東歸。生前謂不北入淮揚。必南入兩浙矣。又聞淮楊留有北兵稍眾。如此、賊不於浙。而何往耶。不惟嘉興。而杭城原無戍兵。勢益危矣。此地方士民大恐。如在旦夕也。况思質公七月三十日北行。汲泉公未有來日。當此新舊不屬之時。或有突出之警。擾無備之鄉。乘瓦解之勢、此又生之所大恐、如在旦夕也、伏惟老先生俯念浙西、傷殘巳甚、單弱巳極、乞賜多遣山東勁兵、押發應援、并止羅僉事赴調、及借稜威、督責本省將領兵備官、竭力隄備、如欲進勦、再乞密示各官期會。使之盡心防守。併力截殺。寧備而遲、無缺而速、庶可以萬全。而大有功矣、


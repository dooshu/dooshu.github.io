宣城九日，闻崔四侍御与宇文太守游敬亭，余时登响山，不同此赏，醉后寄崔侍御二首





《潜确居类书》：响山，在宣城县当鳌峰之前。两崖对峙，下瞰响潭，潭上有钓台。



九日茱萸熟，插鬓伤早白。[一]登高望山海，满目悲古昔。远访投沙人，[二]因为逃名客。故交竟谁在，独有崔亭伯。[三]重阳不相知，载酒任所适。手持一枝菊，调笑二千石。日暮岸帻归，[四]传呼隘阡陌。彤襜双白鹿，[五]宾从何辉赫。夫子在其间，遂成云霄隔。良辰与美景，[六]两地方虚掷。晚从南峰归，萝月下水璧。[七]却登郡楼望，松色寒转碧。咫尺不可亲，弃我如遗舄。[八]

[一]《艺文类聚》：《风土记》曰：茱萸，榝也。九月九日熟，色赤，可采时也。《太平御览》：《风土记》曰：九月九日，律中无射，而数九，俗尚此日以茱萸气烈成熟，可折其房以插头，言辟恶气，而御初寒。



[二]投沙，用贾谊谪长沙事，以谕崔四侍御，见十卷《赠崔秋浦》注。



[三]《后汉书》：崔骃，字亭伯，涿郡安平人。博学有伟才，尽通古今训诂、百家之言。善属文，少游太学，与班固、傅毅同时齐名。



[四]《晋书》：刘隗岸帻大言，意气自若。胡三省曰：岸帻，帻微脱额也。



[五]《毛诗正义》：“以帏障车之旁，如裳，为容饰。故或谓之帏裳，或谓之童容。其上有盖，四旁垂而下，谓之幨。”章怀太子《后汉书注》：襜，帷也。车上施帷，以屏蔽者。《白帖》：刺史，彤幨、皂盖、朱幡。谢承《后汉书》：郑弘为临淮太守，行春，有两白鹿随车夹毂而行。



[六]谢灵运诗序：“天下良辰、美景、赏心、乐事，四者难并。”



[七]卢照邻《五悲文》：“萝月寡色，风泉罢声。”



[八]《古诗》：“不念携手好，弃我如遗迹。”





其二





九卿天上落，[一]五马道傍来。[二]列戟朱门晓，[三]褰帷碧帐开。[四]登高望远海，召客得英才。紫绶欢情洽，[五]黄花逸兴催。山从图上见，溪即镜中回。遥羡重阳作，应过戏马台。[六]

[一]周弘正诗：“将军天上落，童子弃繻来。”



[二]五马，太守事，详见六卷注。



[三]《旧唐书》：唐制，三品以上，门皆列棨戟。



[四]《后汉书》：贾琮为冀州刺史。旧典，传车骖驾，垂赤帷裳，迎于州界。及琮之部，升车言曰：“刺史当远视广听，纠察美恶，何有反垂帷裳，以自掩塞乎?”及命御者褰之。百僚闻风，自然竦震。



[五]唐制，二品、三品，得服紫绶，详见五卷注。



[六]《太平寰宇记》：戏马台在彭城县南三里，项羽所筑，戏马于此。宋武北征至彭城，遣长史王虞等立第舍，于项羽戏马台起斋，作阁桥度池。重九日，公引宾佐登此台，令将佐百僚赋诗以观志。作者百余人，独谢灵运诗最工。云：“季秋边朔苦，旅雁违霜雪。凄凄阳卉腓，皎皎寒潭洁。良辰感圣心，云旗兴暮节。鸣笳戾朱宫，兰卮献时哲。饯宴光有孚，和乐隆所缺”云云。太白诗意，盖谓崔侍御重阳之作，过于谢公戏马台之诗也。






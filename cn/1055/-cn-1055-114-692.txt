【与富文忠公〈彦国〉六通】

△一〈天圣、明道间〉

某顿首白。彦国自西归，于今已逾月，无由一致书。盖相别后患一大疽，为苦久之，不暇求西人行者。然亦时时有客自西来，独怪彦国了无一书，又疑其人不的。于段氏仆夫来，致几道书，此人最的，宜有书，又无，然后果可怪也。始与足下相别时，屡邀圣俞语，谓“书者，虽于交朋间，不以疏数为厚薄。然既不得群居相笑语尽心，有此犹足以通相思，知动静，是不可忽。苟不能具寸纸，数行亦可。易致则可频致，犹胜都不致也”。当时相顾切切，用要约如此，谓今别后，宜马朝西而书夕东也。不意足下自执牛耳登坛先歃，降坛而吐之，何邪？平生与足下语，思欲力行者事何限，此尺寸纸为俗累牵之，不能勉强，向所云云，使仆何望哉？洛阳去京为僻远，孰与绛之去京师也？今尚尔，至绛又可知矣。自相别后，非见圣俞，无一可语者，思得足下一书，不啻饥渴，故不能不忉忉也。秋暑差盛，千万自爱。

△二〈嘉元年〉

某启。暑雨，不审台候何似？有蜀人苏洵者，文学之士也，自云奔走德望，思一见而无所求。然洵远人，以谓某能取信于公者，求为先容。既不可却，亦不忍欺，辄以冒闻。可否进退，则在公命也。

△三〈嘉七年〉

某启。慰疏已具如别。春候暄冷不常，不审孝履何似？伏惟以时顺变，徇礼节哀，上副人主之眷怀，下为士民自重。某自承乏东府，忽已半岁，碌碌无称，厚颜俯仰，尚思一有论报而去。然勉强庸拙，不知所为。苟终止若斯，顾亦安能迟久？不待弹劾，当自为计也，未知尚有可教否？无由瞻近，岂胜下怀？时事多端，伊、洛过客相踵，必有能道其大概者。其他委细，亦非笔墨可殚也。谨因遣人，万不布一。某又拜。

△四〈嘉八年〉

某顿首启。近驰贺恳，少布私诚。伏承大旆已及近郊，道路盛暑，窃审台候万福，实慰区区瞻之勤。朝廷新有大故，时事多艰。旧德元臣，与国同体，驰骑奔走，不惟出处之节得宜，与来者为法。康时济物，愚智所同，有望于马首之来也。余如前书所述也。旦夕当得瞻见颜色，第因张师远行，不可无书，谨奉手启咨问。

△五〈嘉八年〉

某启。忽承手诲，以屡辞新命未得请，俾有所开陈，敢不如教。然愚窃以公自元宰，还首西枢，恳请而从，则恩典未见其过。但公以避灾为意，思欲深自退抑，此与上待元老之意，本不相为谋也。亦窃见初一札，自后更不降出，上亦未尝语及，岂非事已决定，无可商量邪？若德音有所询，当具道如所教也。秋凉，喜承台候万福。谨奉此，不宣。

△六〈治平二年〉

某启。余暑未祛，伏承台候动履清福。人至，辱赐简，岂胜感服。自公在告，为常制所拘，不得时申候见，固以为恨。今者大旆当西，不一造门下，窃意不近人情。兼料诸公意必同此，所以虽承诲勤，未敢闻命也。皇恐皇恐。人还，谨此，不宣。





卷一四五·书简卷二


井井有条


清明日，插柳条于门，不知始自何时。俗有“清明不插柳，死了变黄狗”之谚。国初扬州石天基辩之云：“黄巢以清明日起兵，预令从己者插柳于门，以为识别。故当时口号曰：‘清明不插柳，死在黄巢手。’俗谚实此说之讹。”云云。粤俗是日且以柳条遍插神座及厨灶等处。某士人戏以插井旁，谓人曰：“可以辟疫也。”于是人皆效之。士人笑曰：“今而后，井井有条矣。”






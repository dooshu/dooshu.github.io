寄莆田余赓之先生

建南道徐君来辄再拜属讯起居今又以属海道宋君二君当能道鄙人近事也历下山色抱城泉声满郡差强人意兵燹频仍书籍灰烬所问济南先代旧家如李于鳞边庭实殷正甫辈子孙存者絶少殷氏诸生一二边氏无读书者于鳞之族止一童子李濚已青其衿且碑于鳞之墓为文以祭祭之先一夕梦五丈夫皆古衣冠伟然见过未通姓名中一人以黄纱笼面再三揖若言谢及造其墓则五塚盖自其先三世及李驹墓皆在焉则五丈夫也为之惊异若许殿卿则後人不可问矣临清谢茂秦亦然百年之间凌替至此盛名难居余泽易斩良可叹也亦可惧也宛雅之有续刻蔡子之书也委章以序实不敢分任笔削不知何由达记室读寄来长歌又忾焉增慨矣


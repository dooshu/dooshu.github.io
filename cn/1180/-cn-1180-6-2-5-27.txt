答蓟镇巡抚言优假将官


辱翰示，领悉。崔镛与赵奇仇隙甚深，昨调处善地，实两全之。乃因督抚之怒，而飞揭中伤以逞其毒，非良士也。昨部覆科疏，鄙意本欲留用之，恐督抚以仆为有所私庇于此辈，故拟罢之，然朝廷自此颇疑文臣矣。

仆与马、赵素不识面，异时当国者之家奴，率与边将结拜，鲜不受其啖者。自仆任事以来，内外隔绝，幸门尽墐。朝房接受公谒，门巷间可张罗，亦无敢有以间语谮言入于仆之耳者，又何所私庇于人？即此两人之狡猾无状，仆岂不知？第以其俱嚄唶宿将，部下又多犷少，代者未必能驭，即有瘢颣，犹可驱策而用之。贡市羁虏，本难久恃，猝有缓急，无可使者，故不得已曲为保全，徒以为国家耳。士大夫乃独不谅鄙心，奈之何哉！

公为观察，当自有公论，如以仆言为非者，幸直赐批驳，以为后来用人之鉴。






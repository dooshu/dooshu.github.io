○較賦稅 【 因地定賦】

臣聞三代之時、無輕重之賦、貧富之人、此何故也、天下之田。皆歸天子。上之所授有常。而下之所輸有定也。阡陌開田。不授於縣官。皆民貲市而力得者。縱橫分裂。惟意所欲。縣官特總其賦之大凡爾。廣踰千萬而儋石不供。步僅丈尋而倍蓰不啻。此天下所以苦不平也。語井田於後世腐儒矣。然而強陵弱。眾暴寡。知傾愚。不為整齊劑量。聽其自生自治。遞為君臣。則豈父母所忍哉。葢今天下田地不均。官民異則。狡獪之胥。豪悍之族。倍力為巧詐。飛走千形。機詭萬狀。泒於見在。謂之活洒。藏於逃絕。謂之死寄。分於子戶。謂之帶管。留於賣主。謂之包納。賦稅異等各視其鄉不可以一律論有推無收。有總無攃。倏忽變幻。鬼不可得而原也。至於富人憚於征徭。割數畝之產。加數倍之賦。無直以兌貧民。貧民逼於窮蹙。持難售之田。苟速售之利。減賦以邀富室。廣狹輕重。雜亂混浠。富者田廣而賦反輕。貧者田狹而賦反重。富者有公侯之資。貧者為狗彘之食。此所以流徙徧於山林。而盜賊難禁也。蘇軾號稱豪傑。而患按地更賦之不易行。昔者洪水沸出。葢漫於天地矣。大禹灑而澹之。東歸於海。若溝瀆然也。天下豈有難為事哉。且夫、土地之數。載之以籍。不若稽之以圖也。周禮大司徒以天下、土地之圖。周知九州之地域。我　朝黃冊里一圖焉。亦圖其戶耳。葢人繡錯而居。圖於東而移於西。田地則星分棊置。千古不易故人不可以圖拘而田則可以圖得也惟以田而繫人。不以人而繫田。是以增損出入。莫可踪跡。臣愚謂宜盡天下田地弓之。不以官民起科。惟以肥瘠為則。因地定賦。裒多益寡。如額而止。某處田若干。某田稅若干。魚鱗圖之、占田者書於其下、里有幾鄉、鄉為幾圖、里長掌之、圖與黃冊相並、占田之人。十年更書。圖則如故。更造之際、里長察之、即其稅之收除、而窮其田之交易或失覺或姦利、以致遺糧租稅徭役、里長代辦、葢先王之世。八家同井。宅在田畔。入之所耕眾共知。賦之所入眾共供也。故弊不作。今彼此殊方。田宅異所。一里之人。目不相識。一甲之田。足不相躡。欺隱之罪。里長雖同。未嘗實以責之。是以獘如牛毛。難數之矣。黃冊固嘗隨里通計、封內田地、第有數而無圖、今既圖里甲、復圖田地、此里之長。居彼里之地不問也。此里之田。必問此里之長、彼里之人。占此里之田不問也。此里之稅。必問此里之田。雖未履畝。披圖可見。後之君子。所以憚井田難復者。以為守令數易。不如封建世於其土。豪髮洞析。亂無從也。田賦伸縮。一問里長。更者必於故者。受其指示即世於其土何異哉葢同比閭。孰鬻孰受。孰洒孰寄。其知必詳。有代辦之虞。其防必至。不然里之田賦。雖如其圖。未免陰為贏朒。國之田賦。雖如其數。未免私為登降。漸積漸差。復如前矣。或謂里長代辦、則逋者無忌、代者無可柰何、揭其田、標其稅、苟明著矣、豈槩之乎、


【赠徐干诗】

谁谓相去远。隔此西掖垣。拘（《初学记》或作所。）限（《初学记》或作此。）清切禁。（事文《类聚》作禁切。）中情无由宣。思子沉（李善本《文选》作沈。六臣本注云。五臣作沈。）心曲。长叹不能言。起坐失次第。一日三四（黄氏杜诗注作次。）迁。步出北寺门。遥望（《初学记》作见。）西苑园。细柳夹道生。方塘含清源。轻叶随风转。飞鸟何翻翻。（《诗纪》作翻。）乖人易感动。（《文选》注作恸。）

涕（六臣本《文选》注云。五臣作泪。）下与衿连。仰视白日光。皦皦（《类聚》作皎皎。）高且悬。兼烛八□内。物类无颇偏。我独抱深感。不得与比焉。（○《文选》二十三。《诗纪》十六。又《文选》三十一杂体诗注引一句。《类聚》一引悬、偏二韵。《初学记》十一引垣、宣、言、迁、园、源、翩七韵。又垣、宣二韵。又垣一韵。黄氏集千家注杜工部诗六崔评事诗注引迁一韵。事文《类聚》新集五引垣、宣二韵。）


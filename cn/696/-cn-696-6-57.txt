遗兴

其一

江关多烈风，壮士颜不开。
迢迢隔河汉，万里无良媒。
默然托柔翰，此事古所哀。
折节良以困，逢掖真尘埃。
边庭日战斗，明时方爱才。
宰相张东阁，君王筑金台。
赏音苟可见，何当愁九垓。
不闻汗血马，尝从大宛来。

其二

猛虎托松柏，狐狸凭社丘。
吾欲灭此类，嗟哉无戈矛。
天高谁与语，日夜相绸缪。
朝扫丞相门，暮就京尹谋。
公然见逆节，扬扬趋道周。
昔时请剑人，束手徒离忧。
此辈何所望，视国如仇雠。
寂寞草野士，切齿鸣吴钩。





卷一百三十八

永乐十一年三月庚辰朔

○癸未应天府言新河圩岸为风涛冲啮四十余丈  皇太子命工部修筑

○乙酉  车驾次济宁鲁王肇煇来朝赐钞币并米一千石

○敕四川都指挥李敬比威州蛮为寇已调官军剿捕须严戒约无俾误伤善良

○己丑巡按河南监察御史李琳言巩县饥民九百五十余户男妇二千八百余口已给官粮赈济又言军夫修筑河岸者今河水日长难于用力况东作正兴请暂停止俟秋收水落用工  皇太子从之

○乙未  命驸马都尉西宁侯宋琥修  皇陵殿  己亥辽王植第十子生赐名贵火曷

○甲辰  皇太子命赈济浙江乌程等五县饥民计户万二千八百一十三给粟三万七千六百石

○丙午六科给事中言比以京城多盗命五城兵马捕之今月余不获一人请治其罪  皇太子曰给事中言是但初未有期限今限二十日不获停俸又二十日不获罪之遂召五军都督及各卫官谕之近获劫盗多是军校及功臣家人皆尔等不钤束之过后再有犯罪当随坐








○授尹谏议大夫制

门下：右省署掌谏之官，立司过之史，所以书君举，箴王阙，不次而授，唯才是与。道士尹，识洞微妙，心游淡泊，祗服元言，宏敷圣教。虽浑齐万物，独谙於清真；而博通九流，兼达於儒墨。朕方贵无名之璞，期不言之化。资其妙道，彼周行，宜居纳诲之职，仍存记言之地。可朝请大夫守谏议大夫集贤院学士，兼知史官事。


◎强暴稽诛

新安富姓某者，商于江右，性浮暴，尝偕客游松门，途遇浣女娟好，命僮仆促入丛林深处，欲污之。女滚地哭骂，抵死不从。某将纵之去，有刘姓客者，趣缚而轮污之，惨死林下。女家得尸，控于官，捕凶久不获，案遂寝。某一子蠢而劣，年二十一，女美而慧，年十八，未字。同伴入山采茶，雨骤至，失伴，独立岩下，忽闻石壁中有唤其闺名者，大怖。石中曰："汝无怖，我山神也。汝父客中逞暴，污一良家女致死，女已诉之冥司，将报之汝身。观音大士念汝母贤淑，日诵经咒甚虔，且长斋戒杀，发大慈悲，令解汝厄。汝父作恶不悛，大厄将至。汝当速归，此非善地也。"女踉跄冒雨行，寻见女伴聚立山亭，旋有四五恶少至，指女笑曰："不在岩下，何故狂奔至此？"饱眼而去。女始悟非善地之言，微神言，几遭狂暴，默诵观音号不绝。归白母，母叹且泣曰："以汝父素行，何事不为，神佛岂欺人哉？"自此戒律弥严，女亦诚心奉大士。其子未婚，常梗母命。一日为人所诳，谓世间惟太监最乐，因自阉而死。未几，某归，妻以女之事、子之死详告之。某仰首呵斥曰："妇人畏鬼信佛，乃欲以冥报吓我。如果有地狱，吾将遍历所谓刀山剑树者以广见闻，何惧之有。"妻哂曰："以若所为，恐十八重地狱尽当奉屈一游，但恐流连忘返，不能再入人世耳。"某怒，乃析宅而居。仅月余，遂病，目见前死女子或立榻前，或坐室中，若有所俟者。凡数夕，女又引两青衣械一人至，则前趣缚之刘客也。某凄怆不胜，呼妻女至前恸哭，告所见，乞为诵经忏悔，言未终，忽声喘如牛，大叫我去我去而死。后有人从江右来言，刘客于某月日自刃而死，甚惨。正某死之前一日也。徐柏舫曰："庶女一呼，雷霆下击。此女正气喷薄，百折不回，可怜，可敬。犹恨强暴之报迟迟，窃谓未快人心也，"此嘉庆年间事。


○送周孝廉擢第归觐序

始未与周相接，二年间，于贡府稠人中见之，年甚华，神甚清，英如颖如，若金在沙，若松在林。常奇之曰：“谁家千里驹，可羡也。岂权衡藻镜，而遗于是邪？”今春献艺，果登孝廉上第。予以片言只字进，亦同年成名。既昔情所佳，又今迹斯叶，或因有觌，独与之语。宫商起于朱弦，姜桂在乎太牢，泠然可听，芬乎可尝。已比郄诜之玉，思怀陆绩之橘。夏五月，自京而东，赁庑陋居，回轩见别。予则不敏，辄奉以言。会稽之竹既镞矣，宜羽之；荆山之璞既琢矣，直砻之。虽休勿作，古有光大，晨昏之暇勿忘，则叠札之望可酬，连城之价可取。勉哉！有如君材，盖不易得。


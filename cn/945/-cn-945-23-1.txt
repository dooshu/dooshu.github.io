代仆射李相公承天节进经疏状

右臣伏以河清九曲爰属於休辰节纪千秋式遵於故事富寿之祝臣子攸同况臣本乏器能出於幸会望苑早参於宾护台司旋预於弼谐享厚禄之万锺奉禁庭之三接在具瞻之地无补於衮章荷洪覆之恩免倾於鼎餗徒怀殒越莫报生成幸逢载诞之祥愿益无疆之算窃以大雄之教实为衆善之因辄就绀园式陈香供命五天之开士诵三藏之玄言六时之梵呗精严八部之龙神护卫奉焚修於西竺用集胜缘仰峻极於南山克资介祉拂石永延於浩刼倾葵庶竭於下诚


○與趙方厓中丞書 【 會勦】

吾浙直數十州郡、所橫罹倭夷之慘、漢以來西北所當虜患、雲中上黨漁陽之變、葢未有並之者、數年來賴　聖天子威靈、授梅林胡公閫寄、故得以芟刈羣兇。東南少填、然而海上之烽燧猶未息也、八閩中寇、所蟻引而破郡縣城邑者、去吾溫台特南北州也其所以內怖胡公之威名而睥睨其旁者旦且暮也、况西北之虜、入為　中國患、必控弦數萬、深秋而入、邊徼之臣、猶得以按期屯戍、若吾東海、春二三月、夏四五月、秋九十月、彼之乘汛往來、電之掣而風雨隨至也、二者之間、其形聲遲疾、不相及也如此、　聖天子憫吾東南數十州郡、故於胡公之待次積勞、其當徙　中朝也久矣、特為增秩賜璽書久留於此、　聖慮深遠、非眾所及、當時倚重胡公若此頃以南廣之亂、中外題覆、遽欲請胡公提兵會剿、萬一海上之乘汛而南者、閩中之頻年窟據而旁瞰者、稍聞胡公移節消息、又嘉湖蘇松之窘於饑殍者、不下數十萬戶也、諸州郡之間乘間而起、遠近搶攘、何以支之、然此一?姑置不論、即如會剿一節、僕竊謂萬萬不可者、兵法曰其勢險。其節短。言兵貴疾擊也。故自古稱兵難遙度。葢以兩壘相近。遠者不越四五百里。近者二三百里。吾得以深察其中虗實嚮背。而後可以用吾所長。擊彼所短漢昭烈伐吳連營八百里而曹子桓策其必敗要况八千里乎未聞一在粵南一在錢塘相去八千里會兵而能有功者今日南廣之釁、並在南贑襟帶間、愚謂此事唯南贑提督當獨任之。在福建、在廣東、在湖南、則各以其兵聽南贑指揮而巳。苟如或者所云。南北延袤。不下千萬里。而遽欲圖彼山川之形勝險夷。以擘畫其間。竊恐吾之擊之也。互為形與聲於千里之外。部署約束。不無彼矛此盾之嫌。而彼之捍之也。反得陰與實於萬山之內。而連箐塹壁。顧有一力一心之勢。古之所謂兵連禍結。此之謂矣。今之張璉諸寇。大畧並肘腋南贑。然其力亦與嚮之浰頭桶岡不相遠。當時部中題覆業亦巳請移三省之兵。欲為分道深入。獨陽明王公以為不必待三省戍兵之至。而先期夤夜突入掩擊。遂能有功。此事即為明驗矣。公當世重臣也。倘以鄙言少有合於公之區畫。何不共諸公一折衷之乎。為今之計其事當以十之六屬之南贑軍門。其後亦卒如所言不遷胡公也十之四屬之兩廣總督。若吾浙直總督衙門。則似當遣將與兵。助福建軍門之內定其亂而絕其外至者耳。若湖南則又祗以為南贑之聲援而巳。恐萬萬不得與之分功也廣中嘗有謠曰、　朝廷十萬兵、吾有十萬山頭、其言雖俚。甚切南方兵情不審公以為然否、


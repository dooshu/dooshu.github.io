○履霜坚冰至赋（以“君子之道，暗然而日章”为韵）

霜之履兮白商应，冰之坚兮元律分。其履也结之寒露，其坚也矗若长云。当万物始挫之时，降於青女；及六尺凝寒之日，可荐明君。信履微而知著，宜布象於前闻。乃若岁如何其，夜亦秋止。棱棱稍结，兢兢未履。渐皑皑於葛屦之下，将皎皎於玉壶之里。虽严凝作气，必纳於舆人；而怆凄动容，先感於君子。此谓履霜之始。暨夫变化无朕，坚刚有期。律移缇幕之候，辰当黑帝之司。由是璀璨无积，清明自持。则丰山古钟，不舂容而鸣矣；邺台旧井，可皎洁而藏之。此所谓坚冰之时也。霜之飞兮至微，冰之洁兮自保。所以通变其德，所以驯致其道。畜峨峨之色，且寒於长河；改{执}々之光，宁留於劲草。凝冷兮渐滋，积素兮斯瞰。始落金波之上，有助其明；终藏阴室之中，不欺於暗。冰因乎厚地，霜本乎高天。何质变而增励，何节穷而更妍。亦由洪因纤起，高以下先。投一迹而千里路极，覆一篑而九仞功宣。则求已者知霜冰之言理有渐，周身者知霜冰之防於未然。固宜研精屑屑，覃思乾乾。岂玩蒹葭苍苍之色，凿山谷冲冲之坚哉。士有错综文房，琢磨儒术。以修辞为履霜也，不同於豺祭之辰；以干禄为坚冰也，不同於狐听之日。愿察言而观行，傥循名而责实。况乃良牧煌煌，近天子光。引凝阴之义，为劝学之方。则因卑致崇，匪一朝一夕；为大於细，在日就月将。然後知作者之微旨，嘉言孔彰。


○观石山人弹琴序

天宝中，言雅乐者称马氏琴，石侯尝得其门而入矣，故其曲高，其声全。余尝观其操缦，味夫节奏，和而不流，淡而不厌，凛其感人而忘夫佚志。已而谓余曰：“鄙夫徒能弹之，而至和乐独善其身，足使情反乎性，吾闻其语矣，未辨其方也。敢问何为而臻哉？古之聪明睿智，其能为乎？”

余愀然曰：“善乎夫子之问。是道也，吾尝闻诸师矣。夫人生无其节则乱，故圣人道之天和，作乐以救之。於是乎有五弦之琴，以畅五音，以协五行，以宣五常，以纪五事。後世圣人，以为五弦备其本而未行其变；变而裁之，莫先乎文武之用。於是究夫刚柔，复益其弦者，非他也，文武之道也。亦犹八卦既列，复因而重之，然後既可以动天地而鼓万物，尽变化而感鬼神，极圣人之能事，反百虑於一致。此琴之以为贵也。故虞帝以之，乃歌《南风》；禹汤以之，而作《夏<音>》；周文武以之，万邦协和。卜代三十，成康以之，刑措不用；仲尼以之，见文王之象而乐正，《雅》、《颂》各得其所。若琴道不行，则君子之道消，而王泽不下。故殷纣失之，而弃河海；幽厉失之，而周道中绝；晋悼失之，师旷一弹而国大旱。琴之兴废，与理乱相并。夫备殷荐以配祖考肃相，庶几神降，则不可废於郊庙矣。若夫和平其志气，畅达於动用，使邪物不接，则不可废於律度矣。故自有国有家，下逮於庶人，莫不尤重焉。君子所居，於是有左琴右书，士无故不彻，盖谓是也。周穆载云和、空桑、龙门之琴，禹贡峄阳之桐以为之。历代善琴之士，与幽兰、白雪之号，则吾子其自知已，夫何言哉？”

问曰：“若如所云，则今之为琴者多矣，君子之风，何其未扇欤？”

对曰：“琴乐之雅者也；雅者，正也；正者谓能宣正其声，而行正道。今夫郑卫之移人久矣，其人或正，则其位未大，其位未大，故正声未被。君子风薄，不其然乎？夫雅乐之所贵者，岂取清商流徵不失度曲而已，彼各有所起也。”

言毕石君善之，俾予纪其辞，遂号为序云。








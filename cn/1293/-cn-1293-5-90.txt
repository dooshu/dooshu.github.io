○袁钧西庐词

鄞县袁陶轩明经［钧］，为阮文绕［元］门下士。文达辑两浙轩录，曾预采访之列。并裒自宋以来明州人词，为四明近体乐府。虽不分鱼目，而掇拾颇具苦心。自著西庐词，采桑子云：“去年今日春风岸，芳草如茵。绣被香熏。卧听笙歌响遏云。而今事往浑如梦，草尚如茵。香已成尘。满眼杨花愁煞人。”南山草堂夜饮，呈许穆堂侍御，玉漏迟云：“夜阑桦烛，换墙腰月上，漏移银箭。倦眼瞢腾，花影一庭零乱。莫问春还馀几，便春在，蝶慵莺懒。愁宛转。後期何处，西窗话短。可怜旧梦萦心，记载酒笼香，月湖湖畔。一纪流光，惆怅馀不溪浅。今日主人醉客，奈魂怯、离巢孤燕。归路晚。山城角声凄断。”唐多令云：“春夜雨帘纤。春风扑绣帘。惜春归、锦韵慵拈。生怕明朝花落尽，关心听，镇恹恹。无语傍雕奁。炉香细细添。耿青灯、好梦多淹。酒力三分愁万叠，春不管，上眉尖。”


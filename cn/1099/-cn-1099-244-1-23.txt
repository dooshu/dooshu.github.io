○再議　孝烈皇后忌祭 【 孝烈升祔】

臣階臣思忠伏、讀御批你每懷二之心牢至于今、臣等不勝恐懼、又伏讀御批茲未專論后也非比引子為親又大非夫為婦正義止以朕躬論、臣等自惟淺昧、不能仰知聖意之所存、又益深惶悚、竊惟周建九廟。三昭三穆。率六世而祧。然其後兄弟相及。則亦有不能具六世者。况國朝　廟制。本用同堂異室。與周禮不同。今　太廟之中。九室皆滿。若以聖躬論。　仁宗之當祧。何待論說。但此乃他日聖子神孫之事。而仰煩　皇上身自議之。則臣等之心。尚有所未安者。謹按夏廟五。商廟七。周廟九。夫既可自五而七。自七而九。皆權辞也則九之外亦可增也。禮有協諸義而協者。可以義起也。况有例可準乎。臣等狂妄以為今日之事。宜準三代廟數逓增之例。於　太廟及奉先殿各增二室。而以其一升祔　孝烈皇后。則　仁宗可不必祧而　孝烈皇后可速正南向之位。且在　皇上無預祧以俟之嫌也。臣等學識疏謬、議無可採、伏乞聖慈矜宥、


○狐偃

里克既杀卓子，使屠岸夷告重耳曰：“子盍入乎？”（屠岸夷，晋大夫也。）舅犯曰：“不可。”（云云。）秦穆公使公子絷吊重耳曰：“时不可失。”舅犯曰：“不可。”（云云。）

非曰：狐偃之为重耳谋者，亦迂矣。国虚而不知入，以纵夷吾之昏殆，而社稷几丧。徒为多言，无足采者。且重耳，兄也；夷吾，弟也。重耳，贤也；夷吾，昧也。弟而昧，入犹可终也；兄而贤者，又何栗焉？（“栗”一作“怯”。）使晋国不顺而多败，百姓之不蒙福，兄弟为豺狼以相避于天下，由偃之策失也。而重耳乃始伥伥焉游诸侯，（伥，丑良切。）阴蓄重利，以幸其弟死，独何心欤？仅能入，而国以霸，斯福偶然耳，（“偶”，一作“祸”。）非计之得也。若重耳早从里克、秦伯之言而入，则国可以无向者之祸，而兄弟之爱可全，而有分定焉故也。夫如是，（一有“足”字。）以为诸侯之孝，又何戮笑于天下哉？（初，里克及秦穆公既告重耳，又使告公子夷吾于梁。重耳以舅犯之言不入，夷吾以冀芮之言而入，是为惠公。惠公之恶，后篇可见矣。）


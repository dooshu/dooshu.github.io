◇东巡颂

伊汉中兴三叶，於皇维烈。允迪厥伦，缵王命，彻汉勋，矩坤度以范物，规乾则以陶钧。于是考上帝以质中，总列宿于北辰。开太微，敞紫庭，延儒林，以咨询岱岳之事。于是典司耆，载华抱实，尔而造曰：「盛乎大汉，既重雍而袭熙，世增其德。唯斯岳礼，久而不修。此神人之所庆幸，海内之所想思。颂有乔山之征，典有徂岳之巡。时迈其邦，民斯攸勤，不亦宜哉。」乃命太仆，训六驺，闲路马，戒师徒。于是乘舆登天灵之威路，驾太一之象车，升九龙之华旗，建翠霓之旌旄。三军霆激，羽骑火烈，天动雷震，隐隐辚辚。躬东作之上务，始八正于南行，裒胡之元老，赏孝行之农。（《初学记》十三引两条，《艺文类聚》三十九，《御览》三百四十，又五百三十七）


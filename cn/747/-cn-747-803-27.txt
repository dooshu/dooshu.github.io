○伸理罚俸状

臣准西台牒及金部称，奉六月二十七日敕，内园院郝景全事奏状内讼字音与庙讳同，奉敕罚臣一季俸者。右。臣官位至卑，得蒙罚俸，屈与不屈不合有，以事至分明，别关理体。若便隐默，恐负圣时。愿陛下宽其罪戾，使得尽言。臣前奏状称，“准敕因事告事旁讼他人，”是咸通十一年十月十三日敕语。臣状中具有“准敕”字，非臣自撰辞句。臣谨按礼不讳嫌名，又按职制律，诸犯庙讳嫌名不坐。注云：“谓若禹与雨。”《疏》云：“谓声同而字异。”注疏重复，至易分晓。伏惟睿文英武明德至仁大圣广孝皇帝陛下明过帝尧，孝逾大舜，岂自发制敕，而不避讳哉？故是审量礼律，以为无妨耳。即引陛下敕文而言，不敢擅有移改。不谓内园使有此论奏也，臣之罚俸，实为小屈，然今者非敢诉此罚俸也，实以从来制敕及百官奏表，曾有避嫌名例。而因臣致罚，即旧章自此有援引敕格者，亦须委曲回避，便成讹弊。臣今已罚俸，不合上闻。臣闻赵充国为将，不嫌伐一时事，以为汉家後法。魏徵为相，不存形迹，以致贞观太平。臣虽未及将相，忝为陛下持宪之臣，岂可为论俸为嫌，而使国家敕命有误也？且顺宗庙讳，万国仪刑，诚不可同於小事。愿陛下留意察纳，别下明敕。使自後章奏，遵礼律处分，则天下幸甚。


鉤翼夫人

鉤翼夫人者。齊人也。姓趙。少時好淸淨。病臥六年。右手拳屈。飲食少。望氣者云。東北有貴人氣。推而得之。召到。姿色甚偉。武帝披其手。得一玉鉤。而手尋展。遂幸而生昭帝。後武帝害之。殯尸不冷。而香一月間。後昭帝卽位。更葬之。棺內但有絲履。故名其宮曰鉤翼。後避諱改為弋。廟闈有神祠閣在焉。

婉婉弱媛　廟符授鉤　誕育嘉嗣

皇祚惟休　武之不達　背德致仇

委身受戮　尸滅芳流


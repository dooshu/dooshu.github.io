东山吟





原注：土山，去江宁城三十五里，晋谢安携妓之所。

《太平寰宇记》：土山，在升州上元县南三十里。按《丹阳记》：晋太傅谢安旧隐会稽东山，因筑土像之，无岩石，故谓土山也。有林木、台观、娱游之所，安常请朝中贤士、子姓亲属会宴于此。《江南通志》：东山，在江宁府城东南三十里，一名土山。晋谢安先隐居会稽东山，既出，心尝思忆，因筑土为山拟之，寄怀欣赏。《晋书》云：谢安于土山营墅，楼馆林竹甚盛，每携中外子侄往来游集，即此地也。

携妓东土山，怅然悲谢安。我妓今朝如花月，他妓古坟荒草寒。白鸡梦后三百岁，[一]洒酒浇君同所欢。酣来自作青海舞，秋风吹落紫绮冠。彼亦一时，此亦一时，浩浩洪流之咏何必奇。[二]

[一]《晋书》：谢安虽受朝寄，然东山之志始末不渝，每形于言色。及镇新城，尽室而行，造泛海之装，欲须经略粗定，自江道还东，雅志未就，遂遇疾笃，怅然谓所亲曰：“昔桓温在时，吾惧不全，忽梦乘温舆行十六里，见一白鸡而止。乘温舆者，代其位也；十六里止，今十六年矣。白鸡主酉，今太岁在酉，吾病殆不起乎!”乃上疏逊位，寻薨。杨齐贤曰：自安至太白时，三百余岁耳，一本作“五百”，非是。



[二]《世说》：桓公伏甲设馔，广延朝士，因此欲诛谢安、王坦之。王甚遽，问谢曰：“当作何计?”谢神意不变，谓文度曰：“晋祚存亡，在此一行。”相与俱前，王之恐状，转见于色，谢之宽容，愈表于貌，望阶趋席，方作洛生咏，讽“浩浩洪流”。桓惮其旷远，乃趣解兵。






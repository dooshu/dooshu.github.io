○論免租及山西賊情疏 【 捐租捕盜】

伏承　聖諭、免賦稅以寬天下事、待禮部年例類奏災異章上議下施行、　聖明之見、出于尋常萬萬矣、臣今日見各官、亦皆以災傷重大欲禮部及早奏　請下會議臣謂方獻夫曰、　皇上憂勞小民、旦夕甚切、今徵收田租。法以十月開倉。倘　皇上有浩蕩之恩。從來捐租以減明年者為實事以减今歲者為虛文未催徵以前优属明年也宜及九月十五日以前。則民受實惠。少遲之即成虛應故事。所謂黃紙雖蠲而白帋巳先催者也伏願皇上於禮部奏上之日、即時特　諭內閣、令戶部責令管倉尚書。即時報見在京通倉庫米銀。除彀嘉靖八年支給之外。還彀若干年分。即以其餘斟酌行之。以為蠲免起運分數。其不免之數。俱暫准各處一年。存留。以少助各王府之祿米。各軍士之月粮。則不測之恩。一旦從天而降。四海歡聲。為之動地矣。但此事係　皇上歛時五福、用敷錫厥庶民者、必一一出於特旨、然後可以收福威之權、故我　太祖高皇帝所以叮嚀于　祖訓。以速行為主大臣不得一毫干與以分其權者也　聖諭又云、山西賊情當作何處、臣巳備訪、其初止陳卿父子二人畏皋不出。宜令該州知州緝而捕之者、知州不職。以推二司。二司不職。以推廵撫。廵撫都御史不學無識。輕躁妄動。遂請用兵。而本兵者又不知事體。遂　請命將出征。廣召客兵。大費粮餉。大殘生靈。而不顧恤。此所以議論不一。而平定無期也。臣以為雖有　成命令其進兵。然任人不專。為謀未定。且州郡有司。既先前失事。而廵撫布按。又各不同心。况四散之兵消息不通先聲大揚脅從益固適所以與之以必死之形勢此自古兵家之人忌者也合無待兵部覆給事中周祚等本到即特旨云、師克在和、都御史巳與守廵官各不同心、而該州知州等官、又巳累失事機、還著吏部即推深知山西事情、慎密能斷者一人、量帶憲職以代之、別擇有才力知州、更換見任澤潞二州之官。罷遣客兵以節財費、以安被害地方之民。聽其調用鄉兵。漸逼巢宂。仍暫許便宜行事。不得遙制。則地方平定有期。而意外之虞可免。若不出此。費財傷民。將有言之可為痛心者。臣實不敢隱忍不預言也。　皇上若以臣言可采、更乞特傳　聖意、戒令今後腹裏地方、一切盜賊、再不許輕擬動調官兵、開報首級、止行有司緝捕、一一復　祖宗舊制、并令廵撫衙門、戒其只一意以存恤被害地方為務、各守封疆、以安閭里、不得生事貪功、今見在兩廣新建伯王守仁、可特　勑獎勵、就令以本爵鎮守兩廣、差去雲貴都御史伍文定便可取回別用、臣於議擬改用事理、具在別封、隨　祖訓一條別錄上呈、


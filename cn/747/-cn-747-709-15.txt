○伐国论

自古得伐国女以为妃，未尝不致危亡之患者。何也？亡国之馀，正能无怨气？其立基创业之祖宗，必皆一时之英杰，其社稷山川之鬼神，尝为一国之所奉，受其血食，忿其灭亡，故能为厉矣。必生妖美之色，蛊惑当世之君，使其骨肉相残，以坏於内，君臣相疑，以败於外，危亡之兆鲜不由此。史苏所谓必有女戎，妹喜、妲己、褒姒是也。史苏言之详矣，今不复论。是以晋献得骊戎佚女，太子有雉经之酷，祸及三世；苻坚纳慕容娣弟，秦宫有凤兮之谣，败於五将（原注：苻坚於五将山破灭）；梁武取东昏所幸，几至危国；隋文嬖陈王之妹，终以陨身。此皆祸败之著明者也。又夏姬入荆，子反疲於奔命，吴人始叛楚矣；吴嫔至晋，世祖怠於为政，戎狄乃乱华矣。所以王睹庐江美人，正言纳说。如王者，可谓识微之士，明於祸福矣。


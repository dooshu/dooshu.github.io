【见挽船士兄弟辞别诗】

〖乐府作折杨柳行。〗

郁郁河边树。青青野田草。舍（乐府误作合。）我故乡客。将适万里道。妻子牵衣袂。抆（《初学记》作落。乐府作收。）泪沾怀抱。还附幼童子。顾托兄与嫂。辞诀未及终。严驾一何早。负笮引文舟。（《书钞》作舡行。）饱渴常不饱。（《书钞》作食。）谁令尔贫贱。咨嗟何所道。（○《乐府诗集》三十七作谢灵运折杨柳行。《书钞》百三十八作魏文帝诗。引食一韵。《初学记》十八作魏文帝见挽船士兄弟辞别诗。引道、抱二韵。《白帖》六作魏文帝诗。引将适千里道。妻子牵衣袂两句。○逯案。《乐府诗集》作谢灵运诗。然其思想情调。语言风格皆不类。《乐府诗集》折杨柳行。魏文一篇。谢两篇。前后次列。亦或后世刊写已有窜乱。今依《书钞》、《初学记》、《白帖》等作魏文帝诗。而于谢诗亦分著此篇。）


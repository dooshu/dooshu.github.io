○送友人游蜀序

始吾挹至源之貌，若陇底积雪，耸寒木於云；次吾览至源之文，若骊龙相追，弄明月於泉窟；末吾听至源之论，若泰山欲雨，倒气于沧溟。如其貌，可以振肃周行；如其文，可以光润石渠；如其论，可以感动宣室。而沦荡江海，垂二十年。则不知天所以生之之意。贞元甲乙岁，以亲故劝勉，来游京师。时然後言，无辩以动众；乐然後笑，无欢以接物；义然後取，无食以宁居。慨然悔之，决策长往。因登紫阁峰而指曰：“西南青冥，色连岷峨。吾行何归？山尽则住。”翌日告别於友人。太原王元运顾谓予曰：“高云出岫，无时雨之会，与风悠扬，转远而散。若至源者，其犹云耶？盍亦赠之，序予和汝。”


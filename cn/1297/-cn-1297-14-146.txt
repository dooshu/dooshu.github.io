客星第一百四十六

客星者，非主座之星也，故曰客星。色白如气勃勃以絮，所过之宿必有灾害。出营室，无兵，亦不罢。入奎，破兵，杀将。犯娄，胡乱。入昴，胡入犯塞。入毕，边有急兵（一作水）。犯觜，堡虚，军储少，饥。犯柳，兵起。守张，将有阴计，兵起。入招摇，胡兵起。入天枪，兵起。入天，兵起。犯文昌星，苍色，将有忧；色多赤，将惊；色黄，将喜；色黑，将死。守传曰，胡入中国。守天鸡，天下兵马惊。守天街，胡王死。入娄库，兵起。守南河，兵起。守骑宫，将忧，士卒疫。守北落师门，虏入寨，兵起。守天仓，粟贵。入天苑，兵作马死。入天宫，天下弓弩皆张。出天宫，匈奴兵起。守库骑，西羌来降。守九洲殊口，负海丕安。


○选举论

王者官人，必视国之要，杜诸户，一其门，安平则尊经术之士，有难则贵介胄之臣。夏殷周选士必於庠序，非其道者，莫得仕进，是以诱人也无二，其应之者亦一。及周之末，诸侯异政，取人多方。故商鞅患之，说秦孝公曰：“利出一孔者王，利出二孔者强，利出三孔者弱。”於是下令，非战非农，不得爵位，秦卒以是并吞六国。汉室干戈以定祸乱，贵尚淳质，高后举孝悌力田，文景守而不变，故下有常业，而朝称多士。及孝武察孝廉，置五经博士弟子，虽门阀二三，而未失道德也。逮至晚岁，务立功名，锐意四夷，故权谲之谋设，荆楚之士进。军旅相继，官用不足，是以聚敛计料之政生，设险兴利之臣起。番系、严熊罴等经营作渠，以通漕运；东郭偃孔仅建盐铁诸利策，富者冒爵射官，免刑除罪。公用弥多，而为官者徇私，上下并求，百姓不堪元刂弊，故巧法惨急之臣进，而见知废格之法作。杜周减宣之属，以峻文决理贵；而王温舒之徒，以鹰击敢杀彰。而法先王之术，习俎豆之容者，无所任用。由是精通秀颖之士，不游於学；游於学者，率章句之儒也。是以昭帝之时，霍光问人疾苦，不本之於太常诸生，徵天下贤良文学以访之，是常道不足以取人也。至於东汉，光武好学，不能施之於政，乃躬自讲经。肃宗以後，时或祖效，尊重儒术，不达其意，而酌其文，三公尚书，虽用经术之士，而不行经术之道。是以元、成以降，迄於东汉，慷慨通方之士，寡廉隅立节之徒众。无何，汉氏失驭，曹魏僭窃，中正取士，权归著姓，虽可以镇伏庶，非尚贤之术。盖尊尊之道，於时圣人不出，贤哲无位，诗道大作，怨旷之端也。洎乎晋宋齐梁，递相祖习，其风弥盛。舍学问，尚文章，小仁义，大放诞，谈庄周、老聃之说，诵《楚词》、《文选》之言。六经九流，时曾阅目；百家三史，罕闻於耳。撮群抄以为学，总众诗以为资，谓善赋者廊庙之人，雕虫者台鼎之器。下以此自负，上以此选材，上下相蒙，持此为业，虽名重於当时，而不达於从政。故曰取人之道，可以敦化。《周书》曰：“以言取人，人竭其言；以行取人，人竭其行。”取人之道，不可不慎也。原夫诗赋之意，所以达下情，所以讽君上，上下情通，而天下乱者，未之有也。近之作者，先文後理，词冶不雅，既不关於讽刺，又不足以见情，盖失其本，又何为乎？隋氏罢中正，举选不本乡曲，故里闾无豪族，井邑无衣冠。人不土著，萃处京畿；士不饰行，人弱而愚。夫古者以勋赏功，以才莅职。以才莅职，是以职与人宜；近则以职赏功，是以官与人乖。古者计人而贡士，计吏而用人，故士无不官，官无乏吏。近则官倍於古，士十於官，求官者又十於士，故士无官，（後魏羽林士今万骑军功是也）；官乏禄，吏扰人。古者王畿千里，千里之外，封建诸侯。诸侯之吏，自卿以降，各自举任。当乎汉室，除保傅将相，馀尽专之，州县佐史，则皆牧守选辟。夫公卿者，主相之所任也；甸外之官吏者，又诸侯牧守之事也。然则主司之所选者，独甸内之吏，公卿府之属耳，岂不寡哉？所选既寡，则焉得不精？近则有封建而无国邑，五服之内，政决王朝，一命免拜，必归吏部，按名授职，犹不能遣，何暇采访贤良、搜行能耶？时皆共嗤其失，而不知失之所以，故备详之。

又曰：夫官有大小，材有短长，长者任之以大官，短者任之以小职。职与人相宜，而功与事并理，是以孟公绰为赵魏老则优，不可以为滕薛大夫。近之任官，其选之也略，其使之也备。一人之身，职无不莅，若委游夏以政事，责冉季以文学也，何其谬欤？故人失其长，官失其理。是以三代之制，家有代业，国有代官。孔子曰：“医不三世，不服其药。”史墨曰：“古之为官，代守其业，朝夕思之。一朝失业，死则及焉。”是知业不代习，则其事不精，此周之所以得人也。昔羲氏、和氏掌天地，刘氏代扰龙，籍氏、代司史，庾氏库氏代司出纳，制氏代司铸钟，即其事也。後代以代卿执柄，益私门，卑公室，齐夺於田氏，鲁弱於三家。革代卿之失，而不复代业之制，医工筮数，其道浸微，盖为此也。故老子曰：“圣人常善救人，故无弃人；常善救物，故无弃物。”不善用人者，譬若使骥捕鼠，令鹰守肉。骥之捕鼠，终不可获，而千里之功废矣。鹰之守肉，死有馀罪，而攫撮之效没矣。夫裁径尺之帛，刻方寸之木，不任左右，必求良工者，裁帛刻木，非左右之所能故也。径尺之帛，方寸之木，薄物也，非良工不能裁之，况帝王之佐，经国之任，可不审择其人乎？故构大厦者，先择木然後拣材；理国家者，先择佐然後守人。大匠构屋，必以大材为栋梁，小材为榱桷。苟有所中，尺寸之木无弃，此善理木者也。


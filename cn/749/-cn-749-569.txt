杨冠卿


冠卿字梦锡，江陵人。生于绍兴八年（1138）。尝举进士，知广州。有客亭类稿。

如梦令

满院落花春寂。风絮一帘斜日。翠钿晓寒轻，独倚韆鞦无力。无力。无力。蹙破远山愁碧。

生查子

闻莺用竹坡韵

娇莺恰恰啼，过水翻回去。欲共诉芳心，故绕池边树。

人去绮窗闲，弦断秦筝柱。百啭听新声，总是伤心处。

前调

忠甫持梅水仙砑笺索词

消瘦不胜寒，独立江南路。罗袜暗生尘，不见凌波步。

兰佩解鸣珰，往事凭谁诉。一纸彩云笺，好寄青鸾去。

前调

赋湘妃鼓瑟笺，湘妃泛莲叶，上有片云擎月

潇湘日暮时，倚棹蒹葭浦。不见独醒人，愁对湘妃语。璧月送归云，一叶莲舟兴。宝瑟奏清商，波底鱼龙舞。

浣溪沙

洞口春深长薜萝。幽栖地僻少经过。一溪新绿涨晴波。

惊梦觉来啼鸟近，惜春归去落花多。东风独倚奈愁何。

前调

次韩户侍

银叶香销暑簟清。枕鸳醉倚玉钗横。起来红日半窗明。

多病情怀无可奈，惜花天气恼余酲。瑶琴谁弄晓莺声。

霜天晓角

次韵李次山提举渔社词

渔舟簇簇。西塞山前宿。流水落红香远，春江涨、葡萄绿。

蕲竹。奏新曲。惊回幽梦独。却把渔竿远去，骑鲸背、钓璜玉。

卜算子

秋晚集杜句吊贾傅

苍生喘未苏，买笔论孤愤，文采风流今尚存，毫髮无遗恨。

凄恻近长沙，地僻秋将尽。长使英雄泪满襟，天意高难问。

垂丝钓

翠帘昼卷。庭花日影初转。酒力未醒，眉黛还敛。停歌扇。背画阑倚遍。情无限。怅韶华又晚。

锦鞯去后，愁宽珠袖金钏。碧云信远。难托西楼雁。空写银筝怨。肠欲断。更落红万点。

菩萨蛮

春日呈安国舍人

飞云障碧江天暮。杏花帘幕黄昏雨。翠袖怯春寒。有人愁倚阑。

天涯芳草路。目送征鸿去。人远玉关长。尺书难寄将。

前调

春日西湖用吴监簿韵

春山愁对修眉绿。春衫谁为裁冰縠。日暮倚阑干。不禁烟雾寒。

湖边归去路。犹记传觞处。往事等空花。客心惊岁华。

前调

冰肌玉衬香绡薄。无言独倚阑干角。相见又还休。可堪归去愁。

碧波溪上路。几阵黄昏雨。归去断人肠。纱厨枕罩凉。

前调

雪中呈李常门

玉妃夜宴瑶池冷。翩然飞下霓旌影。天阔水云长。风飘舞袖香。

姑山人似旧。清压红梅瘦。同赁玉阑干。光摇银海寒。

好事近

代人书扇

晚起倦梳妆，斜压翠鬟云鬓。手捻花枝辄笑，问青鸾音信。

绣帘慵卷玉钩垂，风篁奏余韵。灯火黄昏院落，报雕鞍人近。

前调

细雨落檐花，帘卷金泥红湿。楼外远山横翠，染修眉愁碧。

旧游春梦了无痕，香尘暗瑶瑟。凭仗青鸾飞去，问新来消息。

谒金门

春暮有感

伤漂泊。负了花前期约。寒食清明都过却。愁怀无处著。

晴日柳阴池阁。风絮斜穿帘幕。帘外秋千闲彩索。断肠人寂寞。

忆秦娥

雪中拥琴对梅花寓言

东风恶。雪花乱舞穿帘幕。穿帘幕。寒侵绿绮，音断弦索。

宫梅已破香红萼。梅妆想称伊梳掠。伊梳掠十分全似，旧时京洛。

前调

云垂幕。江天雪似杨花落。杨花落。翠衾不暖，晓寒偏觉。

起来独倚西楼角。客怀无耐伤离索。伤离索。蛮笺欲寄。塞鸿难托。

清平乐

翠团嘉树。杜宇呼春去。帘卷金泥凝望处。几点红薇香雨。

等闲过了花时。殷勤来问酴醿。恰有一枝春在，画楼红日林西。

柳梢青

红药翻阶。天香国艳，辉映楼台。解语浑如，三千粉黛，十二金钗。

青鞋踏破苍苔。趁舞蝶、游蜂去来。宿粉偷香，也应难似，年少情怀。

前调

咏鸳鸯菊、双心而白、秋晚始开

金蕊飘残。江城秋晚，月冷霜寒。一种幽芳，雕冰镂玉，舞凤翔鸾。

悠然静对南山。笑琼沼、鸳飞翠澜。小玉惊呼，太真娇困，俯槛慵看。

前调

为丁明仲纪梦

归梦迢迢。分明曾见，舞遍云韶。解道相思，愁宽金钏，瘦损宫腰。

觉来情绪无聊。正戌角、声翻丽谯。楚塞山长，巫阳人远，鬥帐香消。

西江月

秋晚白菊丛开，有傲视冰霜之兴。李渔

社赋长短句云：“若将花卉论行藏。盍在凌

烟阁上。”因次其韵

妙墨龙蛇飞动，新词雪月交光。论文齿颊带冰霜。凤阁从来宫样。

寿菊丛开三径，清姿高压群芳。折花聊尔问行藏。曾见横飞直上。

前调

罗袜浪传仙子，宫梅休写华光。人言寿客饱经霜。不趁凡花入样。

万玉森罗纱节，一枝剩有余芳。孤高肯使蝶蜂藏。特立甘泉顶上。

前调

咏黄菊

昨梦钧天帝所，曾陪奏赋明光。玉除金蕊映秋霜。尽道宫花别样。

妖额举行黄牢就，金莲衬步齐芳。舞鸾仪凤巧难藏。羞杀繁红陌上。

东坡引

岁癸丑季秋二十六日，夜梦至一亭子，

榜曰朝云。见二少年公子云：“久诵公乐章，

愿得从容笑语。”因举似离筵旧作，称赞久

之。余谢不能。公子咈然不乐，命小吏呼姝

丽十数辈至，围一方台而立，相与群唱，声

甚凄楚。俄顷，歌者取金花青笺所书词展于

台上。熟视字画，乃余作也。读未竟，一歌

者从旁攫取词置袖中，举酒相劳苦云：“钗

分金半股之句，朝夕诵之胡为念不及此耶。”

公子云：“左验如此、奚事多逊。”抵掌一笑

而寤，恍然不晓所谓。戏用其语，缀东坡引

歌之

绿波芳草路。别离记南浦。香云翦赠青丝缕。钗分金半股。钗分金半股。

阳关一曲声凄楚。惹起离筵愁绪。梦魂拟逐征鸿未能。行云无定据。行云无定据。

鹧鸪天

次韵宝溪探梅未放

岁月如驰乌免飞。情怀著酒强支持。经年不见宫妆面，秾碧谁斟悲翠卮。

江路晚，夕阳低。奚奴空负锦囊归。欲凭驿使传芳信，未放东风第一枝。

小重山

一笑回眸百媚生。娇羞佯不语，艳波横。缓移莲步绕阶行。凝情久，幽怨吒银筝。

些事那回曾。水晶双枕冷，簟纹平。窥人燕子苦无情。惊梦断，何处觅云行。

蝶恋花

次张俊臣韵

舞处曾看花满面。独倚东风，往事思量遍。绿怨红愁春不管。天涯芳草人肠断。

一纸云笺鱼雁远。归凤求凰，谁识琴心怨。臂枕香消眉黛敛。也应为我宽金钏。

前调

月冷花寒宫漏促。人在虚檐，玉体温无粟。弦断鸾胶还再续。娇云时霎情难足。

解道双鸳愁独宿。宿翠偎红，蛱蝶元相逐。蓬海路遥天六六。终须伴我骑黄鹄。

水调歌头

春日舟行

春涨一篙绿，江阔暮涛寒。龙骧万斛飞举，鲸饮酒杯宽。醉倚柁楼清啸，目送孤鸿杳霭，景意与俱闲。恍若驭风去，蓬岛旧家山。

记吾庐，环翠竹，拱苍官。碧云信杳，谁为日日报平安。桂棹桃溪归后，流水落红香寂。春事想阑珊。赖有锦囊句，写向此中看。

前调

赠维扬夏中玉

形胜访淮楚，骑鹤到扬州。春风十里帘幕，香霭小红楼。楼外长江今古，谁是济川舟楫，烟浪拍天浮。喜见紫芝宇，儒雅更风流。

气吞虹，才倚马，烂银钩。功名年少余事，雕鹗几横秋。行演丝纶天上，环倚玉皇香案，仙袂揖浮丘。落笔惊风雨，润色焕皇猷。

前调

次吴鬥南登云海亭

年少青云客，怀抱百忧宽。北窗醉卧春晓，归梦趁吴帆。来访鸱夷仙迹，极目平湖烟浪，万象一毫端。云海渺空阔，咫尺是蓬山。

佩飞霞，囊古锦，几凭阑。赤城应有居士，凤举

更龙蟠。待向玉霄东望，相与神游八极，身未似云闲。长剑倚天外，功业镜频看。

前调

归自罗浮，舟过于湖，哭张安国。至采

石，吊李谪仙，悼今昔二贤豪之不复见也。

月夜酹酒江濆，慨然而去，作长短句

曳杖罗浮去，辽鹤正南翔。青鸾为报消息，岩壑久相望。无奈渔溪欸乃，唤起苹洲昨梦，风雨趁归航。万里家何许，天阔水云长。

历五湖，转湘楚，下三江。兴亡千古余恨，收拾付诗囊。重到然犀矶渚，不见骑鲸仙子，客意转凄凉。举酒酹江月，襟袖泪淋浪。

水龙吟

金陵作

渡江天马龙飞，翠华小驻兴王地。石城钟阜，雄依天堑，鼎安神器。鳷鹊楼高，建章宫阔，玉绳低坠。望郁葱佳气，非烟非雾，方呈瑞、璇霄际。

貔虎云屯羽卫。壮金汤、更隆国势。天骄胆落，

狼烽书熄，玉门晏闭。祗谒陵园，长安□远，中兴可冀。笑六朝旧事，空随流水，千古恨、无人记。

贺新郎

秋日乘风过垂虹时，与一羽士俱，因泛

言弱水蓬莱之胜。旁有溪童，具能歌张仲宗

目尽青天等句，音韵洪畅，听之慨然。戏用

仲宗韵呈张君量府判

薄暮垂虹去。正江天、残霞冠日，乱鸿遵渚。万顷云涛风浩荡，笑整羽轮飞渡。问弱水、神仙何处。翳凤骑麟思往事，记朝元、金殿闻钟鼓。环佩响，翠鸾舞。

梦中失却江南路。待西风、长城饮马，朔庭张弩。目尽青天何时到，赢得儿童好语。怅未复、长陵抔土。西子五湖归去后，泛仙舟、尚许寻盟否。风袂逐，片帆举。








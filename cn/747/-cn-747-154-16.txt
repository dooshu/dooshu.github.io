○册虢王凤为青州刺史文

维麟德元年岁次甲子正月己酉朔二十一日己巳，皇帝若曰：於戏！剪商胙邑，宠秩盛於隆周；惩秦锡社，徽名崇於有汉。况乎爵穷五等，荣总六条，乃茂德之攸升，固非贤之罕择。沁州刺史上柱国虢王凤，履局端严，襟神秀整，道光懿戚，望重宗维。恭慎之心，符小言而缉誉；虚凝之度，包大雅而扬声。体备刚柔，艺殚文武。腾芳柱，动贞韵而锵金；写照荷池，响清文而振玉。若乃淄源回跨岱址斜临，人被莱风，俗兼齐书，布中和之化，申简惠之风，观政所先，建邦斯在。是用命王为使持节青州诸军事青州刺史，勋封如故，往钦哉。王其克迈十伦，稽往贤之峻躅；勤宣九德，蹈前哲之英规。绝浮竞之津，广真淳之路，光昭淑问，可不慎欤？


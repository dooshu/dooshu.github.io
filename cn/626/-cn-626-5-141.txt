人瑞翁林春泽七首

【居庸歌赠张心斋侍御】

居庸城堞摩青穹，关门跨峙虎豹雄。

千岩萧萧响戍柝，万木惨惨回悲风。

上谷云中出三辅，北门锁钥金汤固。

飞峦峭壁苍翠寒，迅湍惊涛雷霆怒。

忆余昔度关头云，边烽初息无妖氛。

儿童走卒手加额，为说潞阳张使君。

往者先帝事西巡，翠华晨渡榆河津。

六军腰横白羽箭，八骏身被金龙鳞。

驾言遥遥向西指，使君闭关不肯启。

赤心独把逆鳞批，劲气直作神羊抵。

群小口噤不敢言，乃挽六辔回东辕。

使君六月霜风冷，即今凛凛横关门。

君不见朝廷有道单于款，土木之监犹未远。

穆王马迹穷昆仑，千载祈招徒恳恳。

呜呼！张公之力能回天，况当揽辔澄九埏。

吾将望尔于泰华之山巅。

【九月二十四日早朝】

走马出东署，承明漏向残。

月华分曙色，霜气重秋寒。

车驾榆林道，衣冠玉笋班。

小臣金鉴录，何处达龙颜。

【中秋清源公署】

万里秋光旅夜清，空庭倚杖转伤情。

月明偏照干戈地，风冷惟闻鼓角声。

东海鱼龙俱寂寞，南枝乌鹊尚飘零。

天衣欲把思无力，愁绝长安北斗城。

【谢刘中丞商侍御建百岁坊】

翠旗谷口万松风，喘息犹存一老翁。

讵意夔龙黄阁上，犹怜园绮白云中。

擎天华表三山壮，醉日桑榆百岁红。

愿借末光垂晚照，康衢朝暮颂华封。

【行宫（二首）】

汉皇车驾拟南巡，河上行宫处处新。

杨柳堤边含雨色，翠眉愁结未舒颦。

驿卒征夫旦复休，鸾舆未必竟南游。

见说江淮民力困，行宫风雨使人愁。

【宫词】

沈香亭北夜炉熏，自拨琵琶向夜分。

岂是玉颜偏寂寞，君王原不识昭君。

附见

☆林侍郎应亮（五首）

【落花篇】

东邻昨夜飞红雨，落花如霰随风举。

千丛缀绮谢繁枝，九陌垂青隐芳树。

忆昨芳妍乍放时，含娟凝艳骋容姿。

盈盈绛帻承曦暖，烨烨瑶英泛露滋。

地拟昆溟霞作幄，门连阊阖玉雕题。

昆溟阊阖非人境，喜得繁华荐清景。

共讶同心照日开，坐怜并蒂临风整。

鸣弦伐鼓斗春菲，列彩飞觞延昼永。

为君催晓下朱楼，为君欢燕淹华省。

华省朱楼春昼迟，雕栏色色自称奇。

蝶翅轻穿翡翠筠，龙柯误触秋千丝。

名园岂辨烟和树，名卉难分菌与芝。

名园名卉色非一，夺目瑶华纷转日。

总多富贵卫张门，不让风流王谢室。

风流富贵擅谁家，照耀纵横本自夸。

别有仙葩吐仙种，疑从琼岛泛琼华。

绿畹斜攒珠蕊树，玉盘遥挂赤城花。

万斛香中贮甘露，五云芝上护流霞。

霞飞露染春光暮，东邻远客西邻戍。

鸾镜佳人愁里看，雁门征客暗中度。

此情难语北征人，此情偏入东家妇。

百啭莺呼作怨声，一叶花飞减妆素。

莺花岁暗可重新，节物朝来已非故。

簇陌游丝逐飙空，垂堤空梗向流东。

含香故弄妆台上，袭暖偏留舞袖中。

含香袭暖竟何处，乍入东墙复西署。

悠扬未识飘零归，寂历如随风雨去。

乍惊叶萼忽辞丛，何况飘廊兼委路。

随蓬不恋故根春，冲燕宁知托巢羽。

梧桐井畔映光寒，桃李蹊阴暮色阑。

蟋蟀机残催锦字，凤凰楼迥乏青鸾。

青鸾锦字总迢绝，见此令人心欲折。

败叶逢君可赠题，孤条感妾能生檗。

掇叶攀条聊自持，回簪转黛顾容仪。

茱萸锦上红尘恨，杨柳声中玉笛悲。

三千图画怜芳迹，十二阑干凋翠眉。

青苔忍诵蘼芜调，红树曾题芍药诗。

题诗欲寄远行客，春风相忆故园陌。

瑶池千岁始重看，锦瑟三春勿轻掷。

【昌平道中晚作】

岁晚昌平道，千官历翠微。

霜封阴殿瓦，云染祀臣衣。

骑火通幽谷，岩钟散御帏。

仙游忆空乐，杳杳六龙飞。

【溪上】

清溪流不极，林际带疏钟。

鸟道连山屋，滩声落水春。

涨消新有岸，云起本多峰。

愁对猿啼峡，乡关烟树重。

【春情】

雕栏朱箔澹池塘，旭日莺啼出洞房。

初服已从千蕊丽，新妆犹带百花香。

斗成百草遗金钏，弹罢孤桐倚玉床。

更道春宵闲弄笛，相将明月舞鸾凰。

【秋后经废寺】

露槿霜枫秋满寺，瓦烟疏冷石床隈。

萧条更值寒风后，黄叶深于旧路苔。


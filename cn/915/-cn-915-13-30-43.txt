◇答移市教

昔张楷硕儒，尚移弘农之市，宜官妙篆，犹致酒垆之客。况复德总郇周，声高梁楚。希风慕义之士，举袂成帷；卧辙反车之流（《初学记》作「卧辙攀车之人」），摩肩相接。遂使王充阅市之处，远出荒郊；石苞贩铁之所，翻临涯岸，圣德谦虚，未忘喧湫，欲令吹箫舞鹤，还反旧廛；卖卜屠羊，请辞新。而交贸之党好留，豳岐之众难遣。（《艺文类聚》六十五，《初学记》二十四）


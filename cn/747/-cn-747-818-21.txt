○未召试先与奉常启

某启。某人惟冗末，地匪清华。异前修稽古之勤，乏往彦求己之志。偶尘科级，旋履宦途。甘蒙碌碌之嗤，实愧堂堂之称。惟思勇退，欲自强。孰谓仆射念及孤沈，奖兹颛僻。遇孔梨之津润，别借齿牙。因姜被之包容，俯明肝膈。昨晚面承尊旨，曲奉温言。直欲拔自尘泥，置之霄汉。恩既生於望外，喜载溢於情衷。况悯恤垂仁，念惜兼至。假毛羽而使遂骞翥，回鞭策而俾学腾骧。尽自生成，益隆邱岳。但虑艺无所取，材不足称。仰累埏，或孤抬举。誓节永依於门馆，酬恩冀尽於死生。苟违斯言，是欺皎日。


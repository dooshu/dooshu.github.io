116　魏長賢譏切時政　長賢不可與魏收族同傳


北齊魏長賢曰：「王室板蕩，彝倫攸斁。大臣持禄而莫諫，小臣畏罪而不言，虚痛朝危，空哀主辱。匪躬之故，徒聞其語；有犯無隱，未見其人。嫠不恤緯，而憂宗周之亡；女不懷歸，而悲太子之少。況委質有年，安可自同於匹庶？」其言凜然，可以立懦夫之志。作史者以魏收之族與之同傳，閻按：「謂北史，非北齊書。」〇案：北齊書長賢無傳。蘭艾混殽甚矣。【原注】長賢，徵之父也。

【元圻案】北史齊魏長賢傳：「長賢，收之族叔也，齊著作郎。河清中，上書譏切時政，大忤權幸。親故以長賢不相時而動，或爲書以相規責，長賢答書云云。」






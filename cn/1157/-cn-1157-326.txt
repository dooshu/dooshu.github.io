●卷三百二十六　四裔考三

○豆莫娄

豆莫娄国，在勿吉北千里，旧北夫馀也。室娄之东，东至海，方二千馀里。其人土著，有居室仓库。多山陵广泽，於东夷之域最为平敞。地宜五榖，不生五果。其人长大，性强勇谨厚，不寇钞。其君长皆以六畜名官，邑落有豪帅。饮食亦用豆。有麻布，衣制类高丽而帽大。其国大人，以金银饰之。用刑严急，杀人者死，没其家人为奴婢。性淫，尤恶妒者，杀之尸於国南山上，至腐。或言濊貊之地也。

○百济

百济即後汉末夫馀王仇台之後，马韩五十四国，百济其一也。初以百家济海，因号百济。後渐强大，兼诸小国。晋时，句骊既略有辽东，百济亦略有辽西、晋平（唐柳城、北平之间）。自晋以後，吞并诸国，据有马韩故地。其国东西四百里，南北九百里，南接新罗，北距高丽千馀里，西限大海，处小海之南。国西南海中有三岛，出黄漆树，似小棕树而大，六月取汁，漆物器若黄金，其光夺目。自晋代受蕃爵，自置百济郡。义熙中，以百济王夫馀腆为使持节、百济诸军事。宋、齐并遣使朝贡，授官封。其人土著。地多下湿，率皆山居。其都治建居拔城。王号"於罗瑕"，百姓呼为"鞬吉支"，夏言并王也。王妻号"於陆"，夏言妃也。官有十六品：曰左平，曰率曰达率，曰恩率，曰德率，曰柰率，曰扞率（以上冠饰银花），将德（紫带），施德（皂带），固德（赤带），季德（青带），对德，文督（皆黄带），武督，佐军，振武，克虞（皆白带）。统兵以达率、德率、扞率为之人，庶及馀小城，咸分隶焉。其衣服，男子略同高丽拜谒之礼，以两手据地为敬。妇人衣似袍而袖微大，在室者编髪盘於首，後垂一道为饰出嫁者乃分为两道焉。兵有弓、箭、刀、稍。俗重骑射，兼爱坟史。其秀异者颇解属文，又解阴阳五行。用宋《元嘉历》，以建寅月为岁首。亦解医药、卜筮、占相之术。有投壶、樗蒱等雜戲。然尤尚奕碁僧尼寺塔甚多，而無道士賦税以布絹麻米等。婚娶之礼，略同华俗。父母及夫死者，三年持服，馀亲则葬讫除之气。候温暖，五榖、杂果、菜蔬及酒醴肴馔、乐器之属，多同於内地唯无駞驴、骡、羊、鹅、鸭等云。其王以四仲之月祭天，又每祭岁四祠其始祖仇台之庙。大姓有八族，沙氏、燕氏、劦氏、（音狭）、解氏、真氏、国氏、木氏、苩氏（音白）。国西南，人岛居者十五所，皆有城邑。王馀映卒，子馀毗立。毗卒，子庆代立。庆卒，子牟都立。都卒，子牟大立。每王立，必遣使诣江南请命，俱授以镇东大将军、都督百济诸军。百济亦遣使称藩，奉贡於魏。寻为高丽所破，衰弱累年，迁居南韩地。梁普通二年，王馀隆复遣使奉表，称累破高丽，今始与通好。隆卒，子明嗣。北齐时，亦通使焉。齐亡，遣使通周。隋开皇初，遣使贡方物，拜其王馀昌上开府、带方郡公、百济王。平陈之岁，奉表贺。十八年，遣使入贡，属兴辽东之役，请为军道。帝厚其使遣之。高丽颇知其事，以兵侵其境。馀昌卒，子馀璋立。大业时，遣使入贡，请讨高丽。炀帝许之，命觇高丽动静，然馀璋内与高丽通和，挟诈以闚中国。後隋乱，贡使遂绝。唐武德四年，王夫馀璋遣使入贡，自是数朝贡，且讼高丽梗道。太宗贞观初，诏使者平其怨。又与新罗世仇，数相侵，帝赐玺书和其怨。璋上表谢，然兵亦不止。璋卒，子义慈立。义慈事亲孝，与兄弟友，时号"海东曾子"。明年，与高丽连和伐新罗，取四十馀城，发兵守之。又谋取党项城，绝贡道。新罗告急，帝遣使赍诏书谕解。闻帝新讨高丽，乃取新罗七城；久之，又夺十馀城，因不朝贡。高宗立，乃遣使者来，帝诏义慈曰："海东三国，开基旧矣，地国犬牙。比者隙争侵校无宁岁，新罗高城重镇皆为王并，归穷於朕，丐王归地。昔齐桓一诸侯，尚存亡国，况朕万方主，可不恤其危邪？王所兼城宜还之，新罗所俘亦俾还王。不如诏者，任王决战，朕将发契丹诸国，度辽深入，王毋後悔。"永徽六年，新罗诉百济、高丽、靺鞨取北境三十城。显庆五年，乃诏左卫大将军苏定方等发新罗兵讨之，自成山济海。百济守熊津口，定方纵击，虏大败，王师乘潮帆以进，趋真都城一舍上。虏悉众拒，复破之，斩首万馀级，拔其城。义慈挟太子隆走北鄙，定方围之。次子泰自立为王，率众固守，义慈孙文思曰："王、太子固在，叔乃自王，若唐兵解去，如我父子何？"与左右縋而出，民皆从之，泰不能止。定方令士超堞立帜，泰开门降，定方执义慈、隆及小王演、酋长五十八人送京师，平其国五部、三十七郡、二百城，户七十六万。乃析置熊津、马韩、东明、金涟、德安五都督府，擢酋渠长治之，命郎将刘仁愿守百济城，左卫郎将王文度为熊津都督。九月，定方以所俘见，诏释不诛。义慈病死，赠卫尉卿，许旧臣赴临，诏葬孙皓、陈叔宝墓左，授隆司稼卿。文度济海卒，以刘仁轨代之。璋从子福信尝将兵，乃与浮屠道琛据周留城反，迎故王子夫馀丰於倭，立为王，西都皆应，引兵围仁愿。龙朔元年，仁轨发新罗兵往救，道琛立二壁熊津口，仁轨与新罗兵夹击之，奔入壁，争梁堕溺者万人，新罗兵还。道琛保仁孝城，自称领军将军，福信称霜岑将军，告仁轨曰："闻唐与新罗约破百济，无老懦皆杀之，畀以国。我与其受死，不若战。"仁轨遣使赍书答说，道琛倨甚，馆使者於外，嫚报曰："使人官小，我，国大将，礼不当见。"徒遣之。仁轨以众少，乃休军养威，请合新罗图之。福信俄杀道琛，并其兵，丰不能制。二年七月，仁愿等破之熊津，拔支罗城，夜薄真岘，比明入之，斩首八百级，新罗饷道乃开。仁愿请济师，诏右威卫将军孙仁师为熊津道行军总管，发齐兵七千往。福信颛国，谋杀王，丰率亲信斩福信，与高丽、倭连和。仁愿巳得齐兵，士气振，乃与新罗王全法敏率步骑，而遣刘仁轨率舟师，自熊津江偕进，趋周留城。丰众屯白江口，四遇皆克，火四百艘，丰走，不知所在。伪王子夫馀忠胜、忠志率残众及倭人请命，诸城皆复。仁愿勒军还，留仁轨代守。帝以夫馀隆为熊津都督，俾归国，平新罗故憾，招还遗人。麟德二年，与新罗王会熊津城，刑白马以盟，辞曰："往百济先王，罔顾逆顺，不敦邻，不睦亲，与高丽、倭共侵削新罗，破邑屠城天子怜百姓无辜，命行人修好，先王负险恃遐，侮慢弗恭，皇赫斯怒，是伐是夷。但兴亡继绝，王者通制，故立前太子隆为熊津都督，守其祭祀，附仗新罗，长为与国，结好除怨，恭天子命，永为藩服。右威卫将军鲁城县公仁愿，亲临厥盟，有贰其德，兴师动众，明神监之，百殃是降，子孙不育，社稷无守，世世毋敢犯。"乃作金书铁券，藏新罗庙中。仁愿等还，隆畏众携散，亦归京师。仪凤时，进带方郡王，遣归藩。是时，新罗强，隆不敢入旧国，寄治高丽死。武后又以其孙敬袭王，而其地巳为新罗、渤海靺鞨所分，百济遂绝。

○新罗

新罗魏时新卢国焉，其先本辰韩种也。辰韩始有六国，稍分为十二，新罗其一也（初曰新卢，或曰斯罗）。其国在百济东南五百馀里（亦在高丽东南，兼有汉时乐浪郡之地），东滨大海。魏将毋邱俭讨高丽破之，奔沃沮，其後复归故国，留者遂为新罗焉。故其人杂有华夏、高丽、百济之属，兼有沃沮、不耐、韩、濊之地。其王本百济人，自海逃入新罗，遂王其国。国小不能自通使聘。苻坚时，其王楼寒遣使卫头朝贡，坚曰："卿言海东之事与古不同何也？"答曰："亦犹中国时代变革，名号改易，今焉得同。"梁武帝普通二年，王姓慕名秦，始使人随百济献方物。其俗呼城曰"健牟罗"，其邑在内曰"喙评"，在外曰"邑勒"，亦中国之言郡县也。国有六喙评、五十二邑勒。土地肥美，宜植五榖，多桑麻果菜鸟兽，物产略与华同。至隋文帝时，遣使来贡，其王姓金名真平（隋《东蕃风俗记》云："金姓相承三十馀叶，其王至今亦姓金。"按《梁史》云："姓慕。"未详中间易姓之由），文帝拜为乐浪郡公、新罗王。其先附属於百济，後因百济征高丽，人不堪戎役，相率归之，遂至强盛，因袭加罗、任那诸国，灭之（并三韩之地）。其西北界犬牙出高丽、百济之间。地多山险，虽与百济构隙，百济不能图之。无文字，刻木为信，语言待百济而後通。朝服尚白，好祠山神。八月望日，大宴赉官吏，射其庭。官以亲属为上，其族第一骨、第二骨以自别。兄弟女、姑、姨、从姊妹，皆聘为妻。王族为第一骨，妻亦其族，生子皆为第一骨，不娶第二骨女，虽娶，常为妾媵。官有宰相、侍中、司农卿、太府令，凡十有七等，第二骨得为之。事必与众议，号"和白"，一人异则罢。宰相家不绝禄，奴僮三千人，甲兵牛马猪称之。畜牧海中山，须食乃射。息米榖於人，偿不满，佣为奴婢。王姓金，贵人姓朴，民无氏有名。食用柳柸若铜、瓦。元曰相庆，是日拜日月神。男子褐裤。妇长襦，见人必跪，则以手据地为恭。不粉黛，率美髪以缭首，以珠采饰之。男子翦髪鬻，冒以黑巾。市昏妇女货贩。冬则作灶堂中，夏以食置冰上。畜无羊，少驴、骡，多马，马虽高大，不善行。初，百济伐高丽，来请救，悉兵往破之，自是相攻不置。後获百济王杀之，结怨滋深。唐武德四年，王真平遣使入朝。後三年，拜柱国，封乐浪郡王、新罗王。贞观五年，献女乐二，诏归之。真平卒，无子，立女善德为王，国人号圣祖皇姑。十七年，为高丽、百济所攻，使者来乞师，会帝伐高丽，诏率兵犄角，善德使兵五万入高丽南鄙，拔水口城以闻。善德卒，妹真德袭王。明年，遣子文王、弟子春秋等来朝，因请改章服，从中国制，内出珍服赐之。又诣国学观释奠、讲论。高宗永徽元年，攻百济，破之，遣春秋子法敏入朝。真德织锦为颂以献，曰："巨唐开洪业，巍巍皇猷昌。止戈成大定，兴文经百王。统天崇雨施，治物体含章。深仁谐日月，抚运迈时康。幡旗既赫赫，钲鼓何鍠鍠。外夷违命者，翦覆被天殃。淳风凝幽显，遐迩竞呈祥。四时和玉烛，七耀巡万方。维岳降宰辅，维帝任忠良。五五成一德，照我唐家唐。"帝美其意，擢法敏太府卿。五年，真德死，帝与发哀，赠开府仪同三司，赐采段三百，遣使吊祭，以春秋袭王。明年，百济、高丽、靺鞨共伐取其三十城。使者来请救，帝命苏定方讨之，以春秋为嵎夷道行军总管，遂平百济。龙朔元年，死，法敏袭王。以其国为鸡林州大都督府，授法敏都督。咸亨五年，纳高丽叛，略百济地守之，帝怒，诏削官爵，以其弟右骁卫大将军仁问为新罗王，自京师归国。诏刘仁轨等发兵讨之。上元二年二月，仁轨破其众於七重城，以靺鞨兵浮海略南境，斩获甚众。诏李谨行为安东镇抚大使，屯买肖城，三战，虏皆北。法敏遣使入朝谢罪，贡篚相望，仁问乃还，辞王，诏复法敏官爵。然多取百济地，遂抵高丽南境矣。置尚、良、康、熊、全、武、汉、朔、溟九州，州有都督，统郡十或二十，郡有太守，县有小守。开耀元年，死，子政明袭王。遣使者朝，丐唐礼及佗文辞，武后赐《吉凶礼》及文词五十篇。死，子理洪袭王。死，弟兴光袭王。元宗开元中，数入朝，献果下马、朝霞紬、鱼牙紬、海豹皮。又献二女，帝曰："女皆王姑姊妹，违本俗，别所亲，朕不忍留。"厚赐还之。又遣子弟入太学学经术。帝间赐兴光瑞文锦、五色罗、紫绣纹袍、金银精器，兴光亦上异狗马、黄金、美髢诸物。初，渤海靺鞨掠登州，兴光击走之，帝进兴光甯海军大使，使攻靺鞨。二十五年，死，帝尤悼之，赠太子太保，命使吊祭，子承庆袭王，邢璹往使，帝诏璹曰："新罗号君子国，知《诗》、《书》。以卿惇儒，故持节往，宜演经谊，使知大国之盛。"又册其妻朴为妃。承庆死，诏使者吊临，以其弟宪英嗣王。帝在蜀，遣使溯江至成都朝正月。大历初，宪英死，子乾运立，甫卝，遣金隐居入朝待命。诏遣使吊祭，册命之。会其宰相争权相攻，国大乱，三岁乃定。於是，岁朝献。建中四年死，国人共立宰相金良相嗣。贞元元年，遣使持节命之。是年死，立良相从父弟敬信袭王。十四年，死，无子，立嫡孙俊邕。明年，遣使持册，未至而邕死，子重兴立。永贞元年，遣使册命。後三年，使者金力奇来谢，且言："往岁册故主俊邕为王，母申太妃，妻叔妃，而俊邕不幸，册今留省中，臣请授以归。"又为其宰相及王之弟丐门戟，诏皆可。凡再朝贡。七年死，彦昇立，来告丧，遣使吊，且册命新王及妃。长庆、宝历间，再遣使者来朝，留宿卫。彦昇死，子景微立。太和五年，遣使册吊如仪。开成初，遣子义琮谢，愿留卫。见听，明年遣之。五年，鸿胪寺籍质子及学生岁满者一百五人，皆还之。有张保皋、郑年者，皆善斗战，工用鎗。年复能没海，履其地五十里不噎，其勇健保皋不及也。年以兄呼保皋，保皋以齿，年以艺，常不相下。自其国皆来为武宁军小将。後保皋归新罗，谒其王曰："遍中国人以新罗为奴婢，愿得镇清海，使贼不得掠人西去。"清海海路之妻，王与保皋万人守之。自太和後，海上无鬻新罗人者。保皋既贵於其国，年饥寒客涟水，一日谓戍主冯元规曰："我欲东归，乞食於张保皋。"元规曰："若与保皋所负何如？柰何取死其手？"年曰："饥寒死，不如兵死快，况死故乡邪！"年遂去。至，谒保皋，保皋饮之极欢。会闻大臣杀其王，国乱无王。保皋分兵五千人与年，持年泣曰："非子不能平祸难。"年至其国，诛反者，立王以报。王遂召保皋为相，以年代守清海。会昌後，朝贡不复至。後唐同光元年，王金朴英遣使来朝贡。长兴四年，权知国事金溥遣使来。朴英、溥世次卒立，史皆失记。自晋以後不复至。

○沃沮

东沃在高句丽盖马大山之东，滨大海而居。其地形东北狭，西南长，可千里。北与挹娄、夫馀，南与濊貊接。户五千，无大君王，世世邑落，各有长帅。其言语与句丽大同，时时小异。汉初，燕亡人卫满王朝鲜，时沃沮皆属焉。汉武帝元封三年，伐朝鲜，杀满孙右渠，分其地为四郡，以沃沮城为菟郡。後为夷貊所侵，徙郡句丽西北，今所谓元菟故府是也。沃沮还属乐浪。汉以土地广远，在单太岭之东，分置东部都尉，治不耐城，别主岭东七县，时沃沮亦皆为县，汉光武六年，省边郡，都尉由此罢。其後皆以其县中渠帅为县侯，不耐、争丽、沃沮诸县皆为侯国。夷狄更相攻伐，唯不耐濊侯至今犹置功曹、主簿诸曹，皆濊民作之。沃沮诸邑落渠帅，皆自称三老，则故县国之制也。国小，迫於大国之间，遂臣属句丽。句丽复置其中大人为使者，使相主领，又使大加统责其租税，招布鱼盐，海中食物，千里担负致之，又送其美女以为婢妾，遇之如奴仆。其土地肥美，背山向海，宜五榖，善田种。人性质直强勇，少牛马，便持矛步战。食饮居处，衣服礼节，有似句丽。其葬作大木椁，长十馀丈，开一头作户。新死者皆假埋之，才使覆形，皮肉尽，乃取骨置椁中。举家皆共一椁，刻木如生形，随死者为数。又有瓦鬲，置米其中，编县之於椁户边。魏毋邱俭讨句丽，句丽王宫走沃沮，遂进师击之。沃沮邑落皆破之，斩获首虏三千馀级，宫奔北沃沮。北沃沮一名置沟娄，去南沃沮八百馀里。其俗南北皆同，与挹娄接。挹娄喜乘舡寇钞，北沃沮畏之，夏月恒在山岩深穴中为守备，冬月冰冻，船道不通，乃下居村落。王颀别遣追讨宫，尽其东界。问其耆老"海东复有人不？"耆老言国人尝乘船捕鱼，遭风见吹数十日，得一岛，上有人，言语不相晓，其俗常以七月取童女沈海。又言有一国亦在海中，纯女无男。又说得一布衣，从海中浮出，其身如国人衣，其两袖长三丈。又得一破船，随出在海岸边，有一人项中复有面，生得之，与语不相通，不食而死。其域皆在沃沮东大海中。

○挹娄

挹娄云即古肃慎之国也。周武王及成王时，皆贡楛矢、石砮。尔後千馀年，虽秦汉之盛，不能致也。魏常道乡公景元末，来贡献楛矢、石砮、弓甲、貂皮之属。其国在不咸山北，在夫馀东北千馀里，滨大海，南与北沃沮接，不知其北所极。广袤数千里，土地多山险，车马不通。人形似夫馀，而言语各异。有五榖、牛、马、麻布，出赤玉好貂。无君长，其邑落各有大人。处於山林之间，土气极寒，常为穴居，以深为贵，大家接至九梯。好养豕，食其肉，衣其皮。冬以豕膏涂身，厚数分，以御风寒。夏则裸袒，以尺布蔽其前後。其人臭秽不洁，作厕於中，圜之而居。无文墨，以言语为约。坐则箕倨，以足挟肉啖之，得冻肉，坐其上令温暖。土无盐铁，烧木作灰，灌之取汁而食。俗皆编髪，将嫁娶，男以毛羽插女头，女和则持归，然後致礼聘之。妇贞而女淫，贵壮而贱老。死者其日即葬之於野，交木作小椁，杀猪积其上，以为死者之粮。性凶悍，以无忧哀相尚。父母死，男女不哭泣，有哭者谓之不壮。相盗窃，无多少皆杀之，虽野处而不相犯。有石砮，皮骨之甲。国东北有山出石，其利入铁，将取之，必先祈神。其人众虽少，而多勇力，处山险，又善射。弓长四尺，力如弩。矢用楛，长尺八寸，青石为镞，镞皆施毒，中人即死。邻国畏其弓矢，卒不能服也。便乘船好寇盗，邻国患之。东夷饮食类皆用俎豆，惟挹娄独无，法俗最无纲纪。晋元帝初，又诣江左贡其石砮。至成帝时，通贡於石虎，四年方达。虎问之，答曰"每候牛马向西南卧者三年矣，是知有大国所在，故来焉。"

○勿吉（黑水靺鞨）

勿吉国在高丽北，一曰靺鞨。邑落各有长，不相总一。其人劲悍，於东夷最强，言语独异。常轻豆莫娄等国，诸国亦患之。去洛阳五千里。自和龙北二百馀里有善玉山，北行三十日至祁黎山，又北行七日至洛瓌水，水广里馀，又北行十五日至太岳鲁水，又东北行十八日到其国。国有大水，阔三里馀，名速末水。其部类凡有七种：其一号粟末部，与高丽接，胜兵数千，多骁武，每寇高丽；其二伯咄部，在粟末北，胜兵七千；其三安车骨部，在伯咄东北；其四拂湟部，在伯咄东；其五号室部，在拂湟东；其六黑水部，在安车西北；其七白山部，在粟末东南。胜兵并不过三千，而黑水部尤为劲健。自拂湟以东，矢皆石镞，即古肃慎氏也。东夷中为强国。所居多依山水。渠帅曰大莫弗瞒咄。国南有从太山者，华言太皇，俗甚敬畏之，人不得山上溲汙，行经山者，以物盛去。上有熊罴豹狼，皆不害人，人亦不敢杀也。地卑湿，筑土如隄，凿穴以居，开口向上，以梯出入。其国无牛，有马，车则步推，相与耦耕。土多粟麦穄，菜则有葵。水气咸，生盐於木皮之上，亦有盐池。其畜多猪，无羊。嚼米为酒，饮之亦醉。婚嫁，妇人服布裙，男子衣猪皮裘，头插虎豹尾。俗以溺洗手面，於诸夷最为不洁。初婚之夕，男就女家，执女乳而罢。其妻外淫，人有告其夫，夫辄杀妻而後悔，必杀告者。由是奸淫事终不发。人皆善射，以射猎为业。角弓长三尺，箭长尺二寸，常以七八月造毒药，傅矢以射禽兽，中者立死。煮毒药气亦能杀人。其父母春夏死，立埋之，冢上作屋，令不雨湿。若秋冬死，以其尸饵貂，貂食其肉，则多得之。魏孝文延兴中，遣乙力支朝献。太和初，又贡马五百匹。乙力支称；初发其国，乘船溯难河西上，至大濔河，沈船於水，南出陆行，度洛孤水，从契丹西界达和龙。自云其国先破高句丽十落，密共百济谋，从水道并力取高丽，遣乙力支奉使大国，谋其可否。诏敕："三国同是藩附，宜共和顺，勿相侵扰。"乙力支乃还。从其来道，取得本船，泛达其国。九年，复遣使侯尼支朝。明年，复入贡。其傍有大莫卢国、覆钟国、莫多回国、库娄国、素和国、具弗伏国、匹黎国、拔大何国、都羽陵国、库伏真国、鲁娄国、羽真侯国，前後各遣使朝献。太和十二年，勿吉复遣使贡楛矢、方物於京师。十七年，又遣使人婆非等五百馀人朝贡。景明四年，复遣使侯力归朝贡。自此迄於正光贡使相寻。尔後中国纷扰，颇或不至。延兴二年六月，遣使贡方物。至齐朝贡不绝。隋开皇初，相率遣使贡献。文帝诏其使曰："朕闻彼土人勇，今来实副朕怀。视尔等如子，尔宜敬朕如父。"对曰："臣等僻处一方，闻内国有圣人，故来朝拜。既亲奉圣颜，愿长为奴仆。"其国西北与契丹接，每相劫掠。後因其使来，文帝诫之，使勿相攻击。使者谢罪。帝厚劳之，令宴饮於前。使者与其徒皆起舞，曲折多战斗容。上顾谓侍臣曰："天地间乃有此物，常作用兵意。"然其国与隋悬隔，唯粟末、白山为近。炀帝初与高丽战，频败其众，渠帅突地稽率其部降，拜右光禄大夫，居之柳城，与边人来往。悦中国风俗，请被冠带，帝嘉之，赐以锦绮而褒宠之。及辽东之役，突地稽率其徒以从，每有战功，赏赐甚厚。十三年，从幸江都，放还柳城。李密遣兵邀之，仅而得免。至高阳，没於王须拔。未几，遁归罗艺。唐武德五年，渠长阿固郎始来。太宗贞观二年，乃臣附，所献有常，以其地为燕州。帝伐高丽，其北部反，与高丽合。高惠贞等率众援安市，每战，靺鞨常居前。帝破安市，执惠真，奴靺鞨兵三千馀，悉坑之。开元十年，其酋倪属利稽来朝，元宗即拜勃利州刺史。於是安东都护薛泰请置黑水府，以部长为都督、刺史，朝廷为置长史监之，赐府都督姓李氏，名曰献诚，以雲麾将军领黑水经略使，隶幽州都督。讫帝世，朝献者十五。大历世凡七，贞元一来，元和中再。初，黑水西北又有思慕部，益北行十日得郡利部，东北行十日得窟说部，亦号窟设，稍东南行十日得莫曳皆部，又有拂湟、虞娄、越喜、铁利等部。其地面距渤海，北、东际於海，西抵室韦，南北袤二千里，东西千里。拂湟、铁利、虞娄、越喜时时通中国，而郡利、窟说、莫曳皆不能自通。今存其朝京师者附左方。拂湟，亦称大拂湟，开元、天宝间八来，献鲸睛、貂鼠、白兔皮；铁利，开元中六来；越喜，七来，贞元中一来；虞娄，贞观间再来，贞元一来。後渤海盛，靺鞨皆役属之，不复与王会矣。後唐同光二年，黑水兀儿遣使来，其後常来朝贡，自登州泛海出青州。明年，黑水胡独鹿亦遣使来。兀儿、胡独鹿若其两部酋长，各以使来。而其部族、世次、立卒，史皆失其纪。至长兴三年，胡独鹿死，子桃李花立，尝请中国，後不复见云。

○渤海

渤海，本粟末靺鞨附高丽者，姓大氏。高丽灭，率众保挹娄之东牟山，地直营州东二千里，南北新罗，以泥河为境，东穷海，西契丹。筑城郭以居，高丽逋残稍归之。唐万岁通天中，契丹尽忠杀营州都督赵翽反，有舍利乞乞仲象者，与靺鞨酋乞四比羽及高丽馀种东走，度辽水，保太白山之东北，阻奥娄河，树壁自固。武后封乞四比羽为许国公，乞乞仲象为震国公，赦其罪。比羽不受命，后诏将军李楷固等击斩之。时仲象已死，其子祚荣引残痍遁去，楷固穷蹑，度天门岭，祚荣因高丽、靺鞨兵拒楷固，楷固败还。於是契丹附突厥，王师道绝，不克讨。祚荣节并比羽之众，恃荒远，乃建国，自号震国王，遣使交突厥，地方五千里，户十馀万，胜兵数万，颇知书契，尽得夫馀、沃沮、弁韩、朝鲜海北诸国。中宗时，使侍御史张行岌招慰，祚荣遣子入侍。玄宗先天二年，遣使拜祚荣为左骁卫大将军、渤海郡王，以所统为忽汗州都督，自是始去靺鞨号，专称渤海。元宗开元七年，祚荣死，其国私谥为高王。子武艺立，斥大土宇，东北诸夷畏臣之，私改年曰仁安。帝赐典册袭王并所领。未几黑水靺鞨使者入朝，帝以其地建黑水州，置长史临总。武艺召其下谋曰："黑水始假道於我与唐通，异时请吐屯於突厥，皆先告我，今请唐官不吾告，是必与唐腹背攻我也。"乃遣弟门艺及舅任雅相发兵击黑水。门艺尝质京师，知利害，谓武艺曰黑："水请吏而我击之，是背唐也。唐，大国，兵万倍我，与之产怨，我且亡。昔高丽盛时，士三十万，抗唐为敌，可谓雄强，唐兵一临，扫地尽矣。今我众比高丽三之一，王将违之，不可。"武艺不从。兵至境，又以书固谏。武艺怒，遣从兄壹夏代将，召门艺，将杀之。门艺惧，谗路自归。诏拜左骑卫将军，武艺使使暴门艺罪恶，请诛之。有诏处之安西，好报曰："门艺穷来归我，谊不可杀，已投之恶死地。"并留使者不遣，别诏鸿胪少卿李道邃、源复谕旨。武艺知之，上书斥言："陛下不当以妄示天下，"意必杀门艺。帝怒道邃、复漏言国事，皆在除，而阳斥门艺以报。後十年，武艺遣大将张文休率海贼攻登州，帝驰遣门艺发幽州兵击之，使太仆卿全思兰使新罗，督兵攻其南。会大寒，雪袤丈，士冻死过半，无功而还。武艺望其弟不已，募客入东都狙刺於道，门艺格之，得不死。河南捕刺客，悉杀之。武艺死，其国私谥武王。子钦茂立，改元大兴，有诏嗣王及所领，钦茂因是赦境内。天宝末，钦茂徙上京，直旧国三百里忽汗河之东。讫帝世，朝献者二十九。宝应元年，诏以渤海为国，钦茂王之，进检校太尉。大历中，二十五来，以日本舞女十一献诸朝。贞元时，东南徙东京。钦茂死，私谥文王。子宏临早死，族弟亢义立一岁，猜虐，国人杀之，推宏临子华璵为王，复还上京，改年中兴。死，谥成王。钦茂少子嵩邻立，改元正历，有诏授右骁卫大将军，嗣王。建中、贞元间凡四来。死，谥康王。子元瑜立，改元永德。死，谥定王。弟言义立，改年朱雀，并袭王如故事。死，谥僖王。弟明忠立，改年大始，立一岁死，谥简王。从父仁秀立，改年建兴，其四世祖野野勃，祚荣弟也。仁秀颇能讨伐海北诸部，开大境宇，有功，诏检校司空、袭王。元和中，凡十六朝献，长庆四，宝历凡再。大和四年，仁秀死，谥宣王。子新德蚤死，孙彝震立，改年咸和。明年，诏袭爵。终文宗世来朝十二，会昌凡四。彝震死，弟虔晃立。死，元锡立。咸通时，三朝献。初，其王数遣诸生诣京师大学，习识古今制度，至是遂为海东盛国，地有五京、十五府、六十二州。以肃慎故地为上京，曰龙泉府，领龙、湖、渤三州。其南为中京，曰显德府，领卢、显、铁、汤、荣、兴六州。濊貉故地为东京，曰龙原府，亦曰栅城府，领庆、盐、穆、贺四州。沃沮故地为南京，曰南海府，领沃、晴、椒三州。高丽故地为西京，曰鸭渌府，领神、柏、丰、正四州；曰长领府，领瑕、河二州。夫馀故地为夫馀府，常屯劲兵捍契丹，领扶、仙二州；郑颉府领郑、高二州。挹故地为定理府，领定、潘二州；安边府领安、琼二州。率宾故地为率府，领华、益、建三州。拂湟故地为东平府，领伊、蒙、沱、黑、比五州。铁得故地为铁利府，领广、汾、蒲、海、义、归六州。越喜故地为怀远府，领达、越、怀、纪、富、美、福、邪、芝九州；安远府领宁、郿、慕、常四州。又郢、铜、涑三州为独奏州。涑州以其近涑沫江，盖所谓粟末水也。龙原东南濒海，日本道也。南海，新罗道也。鸭渌，朝贡道也。长领、营州道也。夫馀，契丹道也。俗谓王曰"可毒夫"，曰"圣主"，曰"基下"。其命为"教"。王之父曰"老王"，母"太妃"，妻"贵妃"，长子曰"副王"，诸子曰"王子"。官有宣诏省，中台省，政堂省。有左、右相，左、右平章事，侍中，常侍，谏议。又有左六司，忠、仁、义部，右六司，智、礼、信部，名有郎中、员外。又有武员左右卫大将军之属。大抵宪象中国之度。服章亦有紫、绯、浅绯、绿及牙笏、金、银鱼之制。馀俗与高丽、契丹略等。幽州节度府与相聘问，自营、平距京师盖八千里而远。梁开平元年，王大諲譔遣王子来贡方物。二年、三年，及乾化二年，俱遣使来贡。後唐同光二年，遣王子来朝，又遣侄学堂亲卫大元谦试国子监丞。三年，及天成元年，俱遣使入贡，进儿口、女口。先是，契丹大首领邪律阿保机兵力雄盛，东北诸蕃多臣属之，以渤海土地相接，常有吞并之志。是岁，率诸番部攻渤海国夫馀城，下之，改夫馀城为东丹府，命其子突欲留兵镇之。未几，阿保机死，命其弟率兵攻夫馀城，不克而还。四年，及长兴二年、三年、四年，清泰二年、三年，俱遣使贡方物。周显德元年，渤海国乌思罗等三十人归化，其後隔绝不通。宋太平兴国四年，太宗平晋阳，移兵幽州，其酋帅大鸾河率小校李勋等十六人、部族三百骑来降，以鸾河为渤海都指挥使。六年，赐乌舍城浮渝府渤海琰府王诏略曰："蠢兹北戎，犯我封略。今欲鼓行深入，大歼醜类。素闻尔国密迩寇雠，势迫并吞，力不能制，因而服属，困於宰割。当灵旗破虏之际，是邻邦雪愤之日，所宜尽出族帐，佐子兵锋。俟其翦灭，沛然封赏，幽、蓟土宇，复归中朝，朔漠之外，悉以相与。勖乃协力，朕不食言。"时将率兵大举北伐，故降是诏。

○虾夷

虾夷海岛中小国也，其使须长四尺，尤善弓矢，插箭於首，令人载之而立数十步，无不中者。唐显庆四年十月，随倭国使至入朝。








遇桐城方密之于湖上归复相访赠之以诗

其一


小雨烟波碧可怜，残荷衰柳各娟娟。
才人南国皆纨扇，轶女西陵怨翠钿。
秋病扁舟能望气，夜寒古庙半谈天。
繇来江表论兵者，大抵风流似晋年。

其二


仙才寂寞两悠悠，文苑荒凉尽古丘。
汉体昔年称北地，楚风今日满南州（时多作竟陵体）。
可成雅乐张瑶海，且剩微辞戏玉楼。
颇厌人间枯槁句，裁云剪月画三秋。





少游魯直被謫作詩

少游謫雷，悽愴，有詩曰：「南土四時都熱，愁人日夜俱長。安得此身如石，一時忘了家鄉。」魯直謫宜，殊坦夷，作詩曰：「老色日上面，懽情日去心。今既不如昔，後當不如今。」「輕紗一幅巾，短簟六尺床，無客日自靜，有風終夕涼。」少游情鍾，故其詩酸楚；魯直學道休歇，故其詩閒暇。至於東坡，《南中》詩曰：「平生萬事足，所欠惟一死。」則英特邁往之氣，不受夢幻折困，可畏而仰哉！


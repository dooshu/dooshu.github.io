◇复上疏条礼乐异议三事

汉当改作礼乐，图书著明。王者化定制礼，功成作乐。谨条礼乐异议三事，愿下有司，以时考定。昔者孝武皇帝、光武皇帝封禅告成，而礼乐不定，事不相副。先帝已诏曹褒，今陛下但奉而承之，犹周公斟酌文、武之道，非自为制，诚无所疑。久执谦谦，令大汉之业不以时成，非所以章显祖宗功德，建太平之基，为后世法。（《后汉·张奋传》，「十三年，召拜太常。复上疏」。又略见《书钞》五十三引《续汉书》）


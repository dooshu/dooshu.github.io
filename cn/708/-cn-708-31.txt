卷三十一 铨选部 职官部


铨选

谢庄（出《谈薮》）

宋谢庄字希逸，代颜峻为吏部尚书。峻容貌严毅，常有不可犯之色。庄风姿温美，人有喧诉，常欢笑答之。故时人语曰：“颜吏部瞋而与人官；谢吏部笑不与人官。”

高季辅（出《唐会要》）

贞观十七年，吏部侍郎高季辅知选，凡所铨综，时称允惬。至十八年，于东都独知选事。上赐金镜一面，以表清鉴。

狄仁杰（出《唐会要》）张说（出《玄宗实录》）

圣历中，则天令宰相各举尚书郎一人。仁杰独荐其子光嗣。由是拜地官员外，莅事有声。

中书舍人张均知考，父左相张说知京官考。特注曰：“父教子忠，古之善训。祁奚举子，义不务私。至如润色王言，章施帝载。道参坟典，例绝常功，恭闻前烈，尤难其任。岂以嫌疑，敢挠纲纪，考上下。”【眉批】均后竟臣贼。教忠者如是乎？视梁公之公逊矣。

李至远（出《唐会要》）

如意元年，天官郎中李至远权知侍郎事。时有选人姓刁，又有王元忠，并被放。乃密与令史相知，减其点画。刁改为丁，王改为士。拟授官后，即添成之。至远一览便觉，曰：“今年铨覆万人，物识姓名，安有丁、士者哉？此刁某、王某也。”省内以为神明。

卢从愿（出《唐会要》）

景云元年，卢从愿为侍郎，精心条理，大称平允。其有冒名伪选，虚增功状之类，皆能发其事。典选六年，颇有声称。时人曰：“前有裴、马，后有卢、李。”裴即行俭，马谓戴，李谓朝隐。

郑杲（出《唐会要》）

圣历二年，吏部侍郎郑杲，注韩思复为太常博士，元稀声京兆士曹。尝谓人曰：“今年掌选，得韩、元二子，则吏部不负朝廷矣。”

石抱忠（出《御史台记》）

石抱忠检校天官郎中，与侍郎刘奇、张询古同知选。抱忠素非静慎，刘奇久著清平，询古通婚名族。将分钤，时人语曰：“有钱石下好，无钱刘下好。士大夫张下好。”

唐皎（出《唐会要》）

贞观八年，唐皎除吏部侍郎，尝引人入铨，问何方稳便。或云：“其家在蜀。”乃注与吴。复有云：“亲老，先住江南。”即唱之陇右。有一信都人希河朔，因绐云：“愿得江淮。”即注与河北一尉。由是大被选人绐言欺之。【眉批】愚人用术，必反为术所中。

斜封官（出《朝野佥载》）

景龙【眉批】景龙，唐中宗年号。景云，睿宗也。孝和自中宗。中，斜封得官者二百人，从屠贩践高位。景云践祚，尚书宋璟、御史大夫毕构奏停斜封人官。璟、构出，后见鬼人彭君卿受斜封人贿赂，奏云见孝和，怒曰：“我与人官，何因夺却！”于是斜封皆复旧职。【眉批】真是见鬼！

又君卿被御史所辱，他日对百官，诈宣孝和敕曰：“御史不存检校，去却巾带。”即去之。曰：“有敕与一顿杖。”大使曰：“御史不奉正敕，不合决杖。”君卿曰：“若不合，有敕且放却。”御史裹头，仍舞蹈拜谢而去。【眉批】无耻极矣！

则天革命，举人例皆与官，起家至御史、评事、拾遗、补阙者，不可胜数。张为谣曰：“补阙连车载，拾遗平斗量。把推侍御史，椀脱校书郎。”沈全交续四句曰：“评事不读律，博士不寻章。面糊存抚使，眯目圣神皇。”遂被把推御史纪先知捉向右台，对仗弹劾，以为谤政，请付法。则天笑曰：“但使卿等不滥，何虑天下人语？不须与罪，即宜放却。”【眉批】则天作用尽有绝快人处。先知大惭。

【总评】张云：伪周革命之际，十道使人搜剔天下，凡明经黜落，及村童教授，不加试练，并与美职。尘黩士品，诱悦愚心。昔赵王伦之篡也，天下孝廉秀才，一概与官。屠沽亡命，封侯略尽。太府之铜，不供铸印，至有白版侯者。朝会之服，貂者大半。故谣云：“貂不足，狗尾续。”小人多幸，君子耻之。无道之朝，一何类也。

糊名（出《国史异纂》）

武后以吏部选人多不实，乃令试日自糊其名，暗考以定等第。判之糊名，自此始。又投匦者，或不陈事，而有嘲谑之言，于是乃置使，先阅其书奏，然后投之。匦院有司，自此始。

郑愔 崔湜（出《朝野佥载》）

唐郑愔为吏部侍郎掌选，赃污狼藉。引诠有选人系百钱于靴带上，愔问其故，答曰：“当今之选，非钱不行。”愔默然。时崔湜亦为吏部侍郎，贪纵，兄凭弟力，父挟子威，咸受嘱求，赃污狼藉。父挹，为司业，受选人钱，湜不知也，长名放之。其人诉曰：“公亲将赂去，何为不与官？”湜曰：“所亲为谁？吾捉取鞭杀！”曰：“鞭即遭忧。”湜大怒惭。有选人云：“能翘关负米。”湜曰：“若壮，何不兵部选？”答曰：“外边人皆云‘崔侍郎下，有气力者即得’。”

【总评】郑愔初附来俊臣；俊臣诛，即附张易之；易之既戮，即附韦庶人。后附谯王，被诛。崔湜谄事张易之；易之败，又附武三思。后复附太平公主，有冯子都、董偃之宠，竟为玄宗所诛。二人奸贪，何一律也？又主上以湜父年老，瓜初熟，特赐一颗。湜以遗妾，不及其父，朝野诮之。

杨国忠（出《唐续会要》）

天宝十载，杨国忠为右相，兼吏部尚书，奏请两京选人，诠日便定留放，无少长各于宅中引注。虢国姊妹垂帘观之，或有老病丑陋者，皆指名以笑，虽士大夫亦遭斥耻。又不问资序，短小者通道参军。胡者云：“湖州文学。”帘下大笑。【眉批】以国事为戏具，不乱得乎？

【总评】裴遵庆罢相知选，朝廷优其年德，令就第注官。自宣平坊榜引士子以及东市两街，时称为盛事。然破典以优贤，君子无取焉，况以博宠幸一笑乎？是故宅中注选而唐乱，西湖听政而宋亡。

李林甫（出《国史补》）

李林甫知选，宁王私谒林甫曰：“就中乞一人。”林甫榜云：“据其书判，自合得留。缘属宁王，且放冬集。”【眉批】林甫且不有天子，况宁王乎？

裴光庭（出《唐会要》）

开元十八年，苏晋为侍郎，而侍中裴光庭每过官，应批退者，但以朱笔点头。晋遂榜选院。门下点头者，更引注拟。光庭以为侮己，不悦。时有门下主事阎鳞之，为光庭腹心，专主吏部过官，每鳞之裁定，光庭随口下笔。时人语曰：“鳞之口，光庭手。”

邓渴（出《唐会要》）

弘道元年，侍郎魏克己以铨综招议，被贬。中书舍人邓玄挺替焉。又无藻鉴之目，及患消渴。选人因号“邓渴”。

李适之（出《独异志》）

李适之仕不历丞簿，便为别驾；不历两畿官，便为京兆尹；不历御史及中丞，便为大夫；不历两省给舍，便为宰相；不历刺史，便为节度使。

职官

宰相考（出《国史补》）

凡拜相，礼绝班行，府县载沙填路，自私第至于子城东街，名曰“沙堤”。有服假，或问疾，百僚就第，有司设幕次排班。元日冬至立仗，大官皆备珂伞，列烛有五六百炬，谓之“火城”。宰相火城将至，则皆扑灭以避。宰相判四方之事，有都堂；处分百官，有堂帖。不次押名曰“花押”。【眉批】花押之名始此。黄敕既下，小异同曰“黄帖”。宰相呼为堂老。初百官早朝，必立马建福望仙门外。宰相则于光宅车坊以避风雨。元和初，始置待漏院。

苏瓌（出《谈宾录》）

景龙三年，苏瓌除尚书右仆射。时公卿大臣切拜官者，例许献食，名曰“烧尾”。瓌竟不烧尾。帝问之，瓌奏曰：“臣闻宰相者，主阴阳，助天理物。今粒食踊贵，百姓不足。臣见宿卫兵至有日不得食者。臣愚不称职，所以不敢烧尾。”

参酌院（出《国史补》）

长庆初，穆宗以刑法为重，每大狱，有司断罪，又令给事中、中书舍人参酌出入之。百司呼为参酌院。

吕温（出《嘉话录》）

通事舍人宣诏，旧命拾遗团句把麻者。盖谒者不知书，多失句度，故使低摘声句以助之。及吕温为拾遗，被唤把麻，不肯去，遂成故事。拾遗不把麻自吕始。【眉批】吕温不是。时柳宗元戏吕云：“幸识一文半字，何不与他把也？”

李程（出《传载》）

翰林学士以阶前砖日影为入候，李程性懒，每入必逾八砖。故号为“八砖学士”。

杂说（出《国史补》）

两省相呼为阁老，尚书丞郎相呼为曹长，员外郎御史拾遗相呼为院长，侍御史相呼为端公。

谏院以章疏之故，忧患略同。台中则务纠举，省中多事，旨趣不一。故言：“遗补相惜，御史相憎，郎官相轻。”

五院（《出《尚书故实》）

台仪，自大夫已下至监察，通谓之五院御史。国朝历跋五院者共三人焉：李尚隐、张延赏、温造也。

御史考（出《国史补》）

御史故事，大朝会则监察押班。监察不足，则使下御史因朝奏而摄之。常参则殿中分班，入阁则侍御史监奏。盖含元殿最远，用八品；宣政其次，用七品；紫宸最近，用六品。殿中得立花砖、绿衣、用紫案褥之类，号为“七贵”。监察院长与同院礼隔。凡上堂绝言笑，有不可忍，杂端【眉批】凡侍御知杂事者谓之杂端；非知杂者曰散端。失笑，则合座皆笑，谓之“烘堂”。烘堂不罚。

御史台门北开，盖取肃杀就阴之义。

御史本草（出《朝野佥载》，又《御史台记》）

唐户部郎侯味虚著《百官本草》。题御史曰：“大热，有毒。主除邪佞，杜奸回，报冤滞，止淫滥，尤攻贪浊，无大小皆搏之。出于雍洛州诸县，其外州出者尤可用，日炙干硬者为良。服之长精神，减姿媚，久服令人冷峭。”

贾言忠撰《监察本草》，里行及试员外者为合口椒，最有毒。监察为开口椒，毒微歇。殿中为萝卜，亦曰生薑，虽辛辣而不为患。侍御史为脆梨，渐入佳味。迁员外郎为甘子，可久服。

御史谑（出《御史台记》）

御史纠察群司，为众所忌，詈御史为冷峭。而突厥号御史为吐屯。则天朝，蕃使来朝，而吐屯独立，不入班。谕德张元一以齐谐见称，问蕃使曰：“此独立者为谁？”译者曰：“吐屯，此御史。”元一曰：“人言我朝御史独冷峭，此蕃御史亦甚冷峭。”举朝喧笑。

唐孝和朝，左右台御史有迁南省，仍内供奉者三，墨敕授者五，台讥之为“五墨三仍”。左台呼右台为“高丽僧”，言随汉僧赴斋，不咒愿叹呗，但饮食受而已；讥其掌外台，在京辇无所弹劾，而俸禄同也。自右台授左台，号为“出蕃”。自左台授右台，号为“没蕃”。每相遇，必相嘲谑不已。【夹批】何谓？

评事入台（出《御史台记》）

自则天好法，刑曹望居九寺之首，以此评事多入台。姚贞操、侯承训而后，相继不绝，后遂为例。俗语畿尉有六道：入御史为佛道；入评事为仙道；入京尉为人道；入畿丞为苦海道；入县令为畜生道；入判司为饿鬼道。

韩皋（出《传载》）

韩皋为御史中丞，常有所陈，必于紫宸殿对百寮而请，未尝诣便殿。或谓皋曰：“自乾元已来，启事皆诣延英，公独于外庭，无乃非慎密乎？”韩曰：“御史天下之持平也。摧刚直枉，唯在公共，不宜避人窃语，以私国家之法。且延英之置也，肃皇以苗晋卿年老艰步，故设之。后来臣僚得诣便殿，多以私自售，希求恩宠，奈何效之？”

尚书省（出《国史补》《两京记》）

郎官故事，吏部郎中二厅，先小铨，次格式。员外郎二厅，先南曹，次废置。刑部分四覆，户部分两赋，其制尚矣。旧说吏部为省眼，礼部为南省舍人，考功度支为振行，比部得廊下食，以饭从者，号“比盘”。二十四曹呼左右司为都公。省中语曰：“后行祠屯，不博中行都门。中行礼部，不博前行驾库。”

尚书郎自两汉已后，妙选其人。武德、贞观已来，尤重其职。吏、兵部为前行，最为要剧。自后行改入，皆为美选。考功员外，专掌试贡举人，员外郎之最望者。司门都门，屯田虞水，膳部主客，皆在后行，闲简无事。时人语曰：“司门水部，入省不数。角牴之戏，有假作吏部令史与水部令史相逢，忽然俱倒，良久起云：“冷热相激，遂成此疾。”先天中，王上客为侍御史，自以才望当入省，常望前行，忽除膳部员外郎，微有怅惋。吏部郎中张敬忠戏咏之曰：“有意嫌兵部，专心取考功。谁知脚踜蹬，几落省墙东。”膳部在省中最东北隅，故有此句。

崔日知（出《国史异纂》）

崔日知历职中外，恨不居八座。及为太常卿，于都寺厅事后起一楼，正与尚书省相望，时人谓之“崔公望省楼”。

省桥（出《因话录》）

尚书省东南隅通衢有小桥，相承目为拗项桥，言侍御史及殿中久次者至此，必拗项望南宫也。都堂南门东道有古槐，垂阴至广。相传夜深闻丝竹之音，省郎有入相者，俗谓之“音声树”。祠部呼为“冰厅”，言其清且冷也。

秘书省（出《两京记》）

唐初，秘书省唯主写书贮掌勘校而已。自是门可张罗，权贵子弟，率不好此职。流俗以监为宰相病坊，少监为给事中、中书舍人病坊，丞及著作郎为尚书郎病坊，秘书郎及著作左郎为监察御史病坊。凡不任繁剧者，当改入此省。然其职在图史，非复喧卑。故好学君子，厌于趋竞者，亦求为此职焉。

莎厅（出《闻奇录》）

京兆府两厅事多，东士曹厅时号为“念珠厅”。盖判案一百八道。西士曹厅为“莎厅”。厅前有莎，周回可十余丈。河中府司录厅亦有绿莎，昔好事者相承常溉灌。天佑已后，为不好事者除之。








菁菁者莪

四章，章四句


首章讲：此燕饮宾客之诗。若曰：国家之所倚赖者，惟贤才；则吾心之所愿见者，亦惟贤才。今我于君子可知。





菁菁者莪，在彼中阿。

菁菁，盛也。中阿，山阿之中。菁菁者莪，则在彼中阿矣。





既见君子，乐且有仪。

君子，指宾客。乐，是悦。仪，是享。况此君子，而我得以既见之，则以其德之写我心也，而有悦乐之念；以其情之无由适也，而有多仪之享：不乐且有仪乎？是我今日之喜，固如此矣。

二章讲：然是喜也，非出于矫也。





菁菁者莪，在彼中沚。

菁菁者莪，则在彼中沚矣。





既见君子，我心则喜。

况我既见君子，慕其嘉乐之德。其喜也，盖根于中心之诚矣，夫岂笑貌也哉？

三章讲：然是喜也，不可以轻拟也。





菁菁者莪，在彼中陵。

菁菁者莪，则在彼中陵矣。





既见君子，锡我百朋。

况我既见君子，慕其金玉之德，其喜之至也。盖有如百朋之锡矣，夫岂寻常乎哉？

末章讲：若此者，惟其昔有愿见之思，而今幸得以自慰焉耳。





泛泛杨舟，载沉载浮。

彼泛泛杨舟，载沉载浮，而未有所定也。然则我也向未见君子，而往来于怀，其不定也，不犹之杨舟耶？





既见君子，我心则休。

君子，指宾客。休，安定也。夫我之未见而思如此，今也幸既见止，则夙昔之怀慰，此心休休而安定矣。则其喜之若是也，固其宜哉。然则今日之燕，固以志喜也，而不容以不燕设矣。






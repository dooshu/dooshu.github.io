○禦虜策一

策 【 禦虜】

自庚戌始而西北之兵亡日不與虜戰、自壬子始而東南之兵亡日不與倭戰、兵日以戰、挫削日以繼、而卒不彊、此又何也、夫所謂戰者非浪焉而逼之使角也、兵日以戰、挫削日以繼、此所謂沒世而不復振者、敗軍之氣也、夫易進易退。不量敵而前。一中敵而糜爛者。東南之兵也。難進易退。敵寡而前。敵一多而縮匿者。西北之兵也。愚請先言西北之弊、今夫所謂將者、非必人見才而用之也、所謂紈袴乳臭債帥者日參焉、率然而授之三千之卒、不習而責之戰、此以將敗也、三千之卒、不必、盡精、武庫之朽甲雕戈?焉、使之食半菽而禦虜、虜馬驅若風。搏若電。我之馬若仆若偃。若蝟若蝸。匈奴之長技十不得一矣。此以卒敗也。三千人為方陣。四面而受敵。虜為大軍以擬我。而雜出其騎為四面而更迭攻之。今之言戰者大都於分合之法茫如虜分而我分之則內亂虜合而我合之則不支彼此不相援也。援則慮陣動而賊乘我。故以萬人軍焉而不收萬人用也。以三千人軍焉而不收三千人用也。此以陣法敗也。退縮逗遛者斬、軍律也、然元帥不敢輕用之於將。而將不敢輕用之於卒。其極至于鞭而貫耳止矣。前有死而後無死。誰不後也。將銳而以師損者誅。懦而以師完者免損而無賄者誅。損而有賄者免。此以罰敗也。將幸而掩敗以為功者賞功微而賄巨者賞。大臣有欲與恩者賞。功大而無賄者不賞。大臣有欲甘心者不賞。此以賞敗也。於乎。若之何其兵之彊也。漢武帝不愛天下之食邑府藏。以待天下之有功者。賞不踰時。罰不信宿。得其人則付之以數萬人聽其損而不問恩者酬。怨者報。而不恤。是以投響而意得。事至而功隨聚也。其次則莫若楊素。素貴近人也。嘗出戰簡留者三百人。人畏敵多願留者。素悉取三百人斬之。更簡留。人人不願留矣幕府上功簿。纖悉必錄。故將士畏素嚴而樂得其欲。其擊突厥也。為騎陣以誘之。敵來奮擊而大勝。此五敗者無一也。如楊素者。可以戰者也。


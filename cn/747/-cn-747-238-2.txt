○谏营兴泰宫疏

臣愚虽不达时变，窃尝读书，见自古帝王之迹众矣。臣闻土阶三尺，茅茨不翦，采椽不斫者，唐尧之德也；卑宫室，菲饮食，尽力於沟洫者，大禹之行也，惜中人十家之产，而罢露台之制者，汉文之明也：并能垂名无穷，为帝皇之烈，岂不以克念徇物，博施济众，以臻於仁恕哉？今陛下崇台邃宇，离宫别馆，亦已多矣，更穷人之力以事土木，臣恐议者以陛下为不忧人、务奉己也。且顷岁已来，虽年颇登，而百姓未有储蓄。陛下西幸东巡，人未休息，土木之役，岁月不空。陛下不因此时施德布化，复广造宫苑，臣恐人未易堪。今左右近臣，多以顺意为忠；朝廷具僚，皆以犯忤为患：至令陛下不知百姓失业，百姓亦不知左右伤陛下之仁也。臣闻忠臣不避死亡之患，以纳君於仁；明主不恶切直之言，以垂名千载。陛下诚能发明恕之制，以劳人为辞，则天下必以陛下为惜人力而苦己也。小臣固陋，不识忌讳，敢冒死上闻，乞下臣此章，与执事者议其可否，则天下幸甚。


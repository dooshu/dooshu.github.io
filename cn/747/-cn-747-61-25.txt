○绝王承宗朝贡敕

敕：天地至广，有自绝者不得容；皇王至仁，有当诛者不敢赦。朕缵承丕业，虔奉睿图。乐战佳兵，每思圣祖之诫；纳污藏垢，尝佩先哲之言。罪有难原，事非获已。

成德军节度管内支度营田恒冀深赵德棣等州观察处置等使银青光禄大夫检校吏部尚书兼恒州大都督府长史御史大夫上柱国王承宗，自涤疵瑕，累加奖拔，列在维藩之重，待以忠正之途。谓怀君父之恩，克劢人臣之节，而勋思弃命，恣逞非心，傲很反常，横厉无畏。以其先祖，常立忠勋，每为含容，庶闻悛革。曾不知阴谋逆状，久则逾彰；凶德祸机，盈而自覆。乃敢轻肆指斥，妄陈表章，潜遣奸人，窃怀兵刃，贼杀元辅，毒伤宪臣。纵其凶残，无所顾忌，推穷事迹，罪状彰明，周览谳词，良用惊叹。今罪人咸伏，首恶有归，虽当去害之诛，犹轸录功之念。宜令绝其朝贡，使自惩省，冀其翻然改过，束身归朝，攻讨之宜，更俟后命。傥或不能迁善，即当续有处分。所为指使，盖自承宗，其事不在於三军，其辜（阙）延於百姓，所以但绝朝贡，未加讨除。如不自新，止於有罪，咨尔成德之众，勉於忠顺之机。

博野乐寿之郊，本范阳管界，刘总自授朝寄，常罄公忠，既有继於能劳，则宜仍於旧服。其博野、乐寿两县，并却赐刘总收管。大中大夫检校左散骑常侍兼少府少监驸马都尉赐紫金鱼袋王承系，亦由勋伐之后，锡以姻戚之荣，莫顾宠私，用包淫慝，交通谋虑，叶比奸凶。抚兹情状，合正刑典，俾居遐远，犹示宽宏，宜於黔府安置。朝请郎守太子左赞善大夫赐紫金鱼袋王承迪、朝请郎守丹王府司马上柱国赐紫金鱼袋王承荣，国有彝章，亦宜从坐。承迪宜於归州安置，承荣宜於通州安置。仍并驰驿发遣，各委本道具到州府月日奏闻。云麾将军上护军王士平，忠武将军守左神武将军事兼御史大夫赐紫金鱼袋王士则，并志秉恭德，家承茂勋，既申（阙）恶之议，亦以全功臣绍续之庆，示朝典旌别之宜，委中书门下即加奖授。

呜呼！朕方以五常之道，刑於万国之风，犹有弃德而崇奸，兴秽以自臭。惟训导之不至，顾菲薄而增惭，尚欲依违，务宏天网，而公卿庶尹，多士具僚，继有陈论，咸请诛讨。沈吟轸虑，未忍加兵，屈法申恩，乃兹惩绝。迫於公议，难徇衷怀，宣示中外，咸令知悉。


○药师琉璃光如来画像赞（并序）

圣之道，无形无名。形以感著，名以功立。盖物有病於妄，我则喻其医；物有滞於暗，我则照其光。其形无方，有感必应。神哉仁哉！惟唐代宗孝武皇帝之甥，某邑长公主之子，曰兰陵萧位，禀灵天潢，承训家范，其性孝，其气醇。大历中，丁先人银青光禄大夫光禄卿赠汝州刺史府君之忧，自反哭至於大祥。哀敬之礼，动无违者。长公主戒之曰：“欲报之德，岂止於斯乎？归诚上仁，可以徼福，尔其志之！”位於是泣遵德命，爰用作绘，八十之物，十二之愿，赫然如见其全身，肃然如闻其音声。自外入者，或疑乱怖投体膜拜，而不知其粉绘也。嘻！昔人有一至之性，或通於神祗，以致福庆，矧夫孝子之哀思，大圣之元运，幽赞之力，可思量哉！安定梁肃，悦闻其风，乃为赞曰：

披圣籍兮览元功。赫神光兮被无穷。勿用药兮医之王。感斯应兮万福彰。系於梁兮出於唐。蓄纯孝兮思不忘。绰大象兮景煌。洞冥冥兮福穰穰。


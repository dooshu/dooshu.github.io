◎钱南园侍御

钱南园先生（沣）伉直有声，似御史。为军机章京时，和砷掌军机，屡之弗屈也。钱劾山东巡抚国泰贿赂通行，秽名彰著。上命和珅驰往查办。和与国素相比，欲化其事为子虚，奏请与钱偕行。时值冬令，沿途送温裘、送珍食，凡可以结钱之欢者，备极殷勤。钱弗为动。比至济南，以众证确凿，不能不据实奏覆。和益衔之。钱旋出为湖南监司，和密嘱本省大吏媒蘖其短，久之，不得间。最后，浦霖为巡抚，亦与钱龃龉，乃以盐务陋规附会成狱，褫职。钱卒于京，启殡南旋，路过柴市，正值浦霖押赴伏法之时，灵举与囚车相摩击而过，竟若预刻其时而巧使先生亲见之者，钱之交好为笔其事于书云。


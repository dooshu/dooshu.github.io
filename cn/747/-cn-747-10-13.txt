○赐薛延陀玺书

突厥颉利可汗未破已前，自恃强盛，抄掠中国，百姓被其杀者，不可胜纪。我发兵击破之，诸部落悉归化，我略其旧过，嘉其从善，并受官爵，同我百寮。所有部落，爱之如子，与我百姓不异。但中国礼义，不灭尔国。前破突厥，止为颉利一人为百姓之害，所以废而黜之，实不贪其土地，利其人马也。自黜废颉利以后，恒欲更立可汗，是以所降部落等，并置河南，任其放牧。今户口羊马，日向滋多，元许册立，不可失信，即欲遣突厥渡河，复其田土。我策尔延陀，日月在前，今突厥理是居后，后者为小，前者为大。尔居碛北，突厥居碛南，各守土境，镇抚部落。若其逾越，故相抄掠，我即将兵各问其罪。此约既定，非但有便尔身，贻厥子孙，长守富贵也。


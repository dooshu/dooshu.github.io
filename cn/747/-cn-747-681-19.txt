○祭卢虔文

维元和四年岁次己丑七月日，皇帝遣某官某，以清酌庶羞之奠，致祭於故秘书监赠兵部尚书卢虔之灵。惟尔质性端和，风猷茂远，名因文著，位以才升。秉大节而事君，始终一致；陈义方而训子，忠孝两全。甲族推华，士林增美。久在貂蝉之列，近迁图籍之司，方延宠光，遽幽穸。褒奖之命，虽已表於哀荣；遣奠之恩，宜再申於轸悼。魂兮不昧，鉴此诚怀。尚飨。








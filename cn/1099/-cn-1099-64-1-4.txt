○為豫防黠虜奸謀事疏 【 防虜奸謀】

臣於六月十七日聞朵顏衛進貢夷人到京。該大通事譯審得、說稱本衛大頭目阿兒乞蠻、與小王子結親和好等情、其事未知的確、臣先思往年三衛達子。偷盜大虜馬匹。經過大同宣府邊上。俱來報說我每在大達子營偷馬回還。老營在某處。報的知道。今將一年宣大。二邊守臣。俱不曾奏報前因臣巳疑有彼此相和之意且正統十四年朵顏等三衛達子、與虜酋也先相和。故有土木之禍。臣又聞北虜大眾、即目俱在宣府地方住牧。亦有東行者。而大同無賊。竊疑此虜奸謀。若寇宣府。山勢險阻。若寇大同。邊牆重復又各有精兵。兼調延綏遊擊官軍在此。虜意交鋒之間。彼此各有所傷。或被朵顏衛為彼鄉導。引領大眾。俱到本衛地方劄營。或留虜眾在于大同宣府邊外。制我之兵。不敢東行。彼無後顧之慮。分遣精銳。或從喜峰口。或從燕河營。彼處山勢平漫、不數十里。即係腹裏。居民稠密。人口頭畜頗多。彼賊朝入搶掠。夕可計歸。彼處軍勢寡弱。豈能支持。在京臨時發兵不無緩不及事。成化年間朵顏衛達子曾由此處而入。搶至永平地方。如蹈無人之境。若此虜熟知道路。剽擐日久京師未免戒嚴。畿民為之驚擾。其為國家之患非細也。乞敕兵部、一面于團營揀選馬步精銳官軍三千員名、前去永平、再選步兵三千員名、前去密雲。各整點器械齊備、含知兵武臣管領操候、一面選差乖覺舍人、或職官星馳前去宣府大同、會同鎮廵等官、哨探大虜即今在何處。有無東行消息。或俱在宣府地方爪探的確。作急回奏。如果東行。即將原定二處軍馬。就便起行前去。所據地方操守、遇賊侵犯。相機截殺。務在度時審勢。不可輕率悞事。又恐此虜譎詐。聲東寇西。彼此不可不防。復慮擁眾之賊。三千之兵。恐難捍禦。但此時達馬未、經控掠、不敢馳騁。秋凉之後。必肆猖獗。思得下班官軍休息將及半年。合無兵部奏差屬官二員、分投前去、將德州并德州左天津三衛秋班馬隊官軍、催點齊足、俱限八月初起程取便、俱赴永平、聽候欽差武臣、一併提調操守、及將河間等三衛、并保定等五衛、馬步官軍、及原選土達、俱在本城、平山衛官軍、亦在本衛、定州衛官軍、俱在本州真定等衛、并寧山衛、及平定千戶所官軍、俱在真定、各如法操練、仍乞欽命知兵武職大臣一員前去、往來提調防守、若大同宣府聲息緊急、先將前項各城精銳步軍、分散各關口、恊同守把、其馬軍遇有入關賊寇、相機戰守、若大虜俱在東路出沒。總兵等官統領聽征官軍前去剿殺。如果西路無事。馬隊秋班官軍該赴京者。仍舊赴京。其在京春班官軍。若係選作聽征之數者。且不令下班。留之以實京師。庶東西二路。各有其備。倉卒之間。不致誤事亦可以拱護神京。但京師者天下之本。京師之兵。不可空虗。若只依前擬或又調遣赴邊征剿。未免京師兵少非居重馭輕之計。臣思得順天并保定等八府、原有選定民兵八千餘名、選用民兵止湏郡縣得人自能訓練可済實用比先真定府知府張琡、大名府知府李瓚、俱能操練。儘堪調用。經今數年。恐致廢弛。萬一賊勢猖獗再無應援之兵。若將此等民兵。用心操練。臨時亦可調用。合就令兵部差去官員、一員在于真定等四府、一員在于保定等四府、將各府所屬原僉民壯、俱從容調取赴府、逐一揀選、分為二等、一體操練一則可以振揚威武、一則可以守護地方、亦可以為京師之援、揀選畢日、造冊在官、仍每名免戶下三下專一供給盤費、其馬匹盔甲弓箭什物。宜從兵部設法整理。乞敕兵部、將臣所言、參詳斟酌、上請定奪


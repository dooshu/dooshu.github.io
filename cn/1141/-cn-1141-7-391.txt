鸡笼山登览经鸡鸣寻作（山巅旧为观象台。）

言寻万古迹，奋袂陵崇冈。
璇玑归蔓草，楼观馀斜阳。
含悽台城畔，流笑宫井旁。
旧迹半沦灭，仰视天茫茫⑴。
城中百万户，烟树纷低昂。
洵美此南国，天堑一何长。
列季更相送，万事如朝霜。
当年游宴地，绮丽不可详。
雉堞枕湖水，山影涵青苍。
浩呼渔网集，鸥鹭皆惊翔（山之阴即后湖，旧禁渔钓数百年。）。
左顾岿兰若，丹碧郁相望。
垣馀一亩地，径曲九回肠。
悬空争燕垒，盘簇成蜂房。
浮图蕴灵异，古碣吐寒铓⑵。
钟磬忽疏歇，一木支隤墙。
江山犹故物，百变生清光。
凭高过疏雨，吹我征衣凉。
⑴ 旧有石刻「古台城」三字，今废，景阳宫、辱井亦不可考。
⑵ 塔藏懒融祖师骨，前有宝志公影碑。



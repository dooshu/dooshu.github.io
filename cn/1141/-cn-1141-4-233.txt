北征口号

其一

筐筥纵横黍麦陈，喧阗物色片时新。
君看江北行千里，野市初逢趁集人。

其二

茅店从无酒一杯，炎风刮面总黄埃。
连樯正送兵船过，动地还看御马来（时发数千骑征南，谓之御马。）。

其三

平原弥望绝孤村，叠奏开荒慰至尊。
犹剩芜田千万顷，好谁报垦荷殊恩。

其四

歌风台近起悲风，刘项雌雄茂草中。
驻马日斜餐豆粥，几家残店说新丰。

其五

腰弓箙矢骑如云，胆落行人傍夕曛。
见说年来鸣镝少，健儿强半去从军。

其六

河决年荒处处愁，买鱼沽酒问徐州。
题诗白傅多情甚，留得春风燕子楼。

其七

黄河北去好山稀，路傍龟凫见翠微。
最是峄峰经雨后，芙蓉洗出白云飞。

其八

明湖画舫濯尘缨，依旧荷花照水清。
正值鹿鸣秋荐近，白头重接鲁诸生。


北征口号 其九

日夜虫声不肯休，干戈衰疾并含愁。
老夫宦兴秋云薄，不分飞蓬爱远游。

其十

夏歌云汉又秋霖，路改高原揽辔寻。
斜日暗飞高树下，暮蝉冲过马头吟。

其十一

积雨严飙带雪珠，谁知七月粟生肤。
故园橘柚霜还未，此夜江南寒到无（时七月廿七日，景州飞霰。）。

其十二

虎符羽檄骑如龙，万里军储五载供。
安得长蛇齐扫穴，普天高枕罢边烽。



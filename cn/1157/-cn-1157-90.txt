●卷九十　郊社考二十三

○杂祠淫祠

《大宗伯》，以簜辜祭四方百物（疈，孚逼反。注疏见《四方礼》。《春官　鬯人》，凡祭祀疈事用散。注疏见《祭器条》）。《鼓人》，凡祭祀百物之神，鼓兵舞、帗舞者（兵谓干戚也。帗，列五采缯为之，有秉。皆舞者所执，疏曰："云'鼓兵舞帗舞'者，天地之小神，所舞不过此兵舞、帗舞二事。按下《舞师》，山川用兵舞，社稷用帗舞。今此小神等，若义近山川者，舞兵舞；义近社稷者，舞帗舞。故六舞之中，唯言此二舞而已。按《司兵》云：'祭祀，授舞者兵。'郑亦云：'授以朱干、玉戚。'必知兵舞是干戚者，见《礼记　乐记》云'干戚之舞'，《祭统》又云'朱干玉戚'，并是《大武》之舞，是知兵舞干戚也。又知帗舞'列五采缯为之，有秉'者，按《乐师》注'帗析五采缯，今灵星舞子持之'，是举今以晓古，故知之也。"《地官》）。一献质（谓祭群小祀也。疏曰："祭群小祀最卑，但一献而己，其礼质略。"），一献孰（一献，祭群小祀也，孰而已。并《礼器》）。王祭群小祀则元冕（群小祀，林泽、坟衍、四方百物之属。元者，衣无文，裳刺黻而已。凡冕服皆元衣纁裳。疏曰："以其祭服，衣本是元。今元冕一章，仍以元为名，明衣上无画；一章者，刺黻於裳而已。"）。

周立寿星祠於下杜、亳（亳，汤所都，济阴亳县。师古曰："亳即京兆亳县，有亳亭，非汤之都也。"），时奉焉。又立杜主祠，因宣王杀杜伯射王，故周人尊其鬼，以岁时奉祠。

惠王十五年，有神降於莘（惠王十五年，鲁庄公三十二年。降，下也，言自上而下，有声像以接人也。莘，虢地也）。王问於内史过（内史，周大夫；过，名也。掌爵禄废置及策命诸侯、孤、卿，大夫也）曰："是何故？固有之乎（故，事也。固犹常也）？"对曰："有之。国之将兴，其君齐明衷正（齐，一也。衷，中也），精洁惠和，其德足以昭其馨香（惠，爱也。馨香，芳馨之升闻也），其惠足以同其民人（同，一也）。神享而民听，民神无怨，故明神降之，观其政德而均布福焉。国之将亡，其君贪冒辟邪，淫泆荒怠，粗秽暴虐；其政腥臊，馨香不登（腥臊，臭恶也。登，上也。若馨香不上闻於神，神不享也。《传》曰："黍稷非馨，明德唯馨。"）；其刑矫诬（以诈用法曰矫，加诛无罪曰诬），百姓携贰（携，离；贰，二心也）。明神不蠲（蠲，洁也），而民有远志（欲叛也），民神怨痛，无所依怀（怀，归也），故神亦往焉，观其苛慝而降之祸（苛，烦也。慝，恶也）。是以或见神以兴，亦或以亡。昔夏之兴也。融降於崇山（融，祝融也。崇，崇高山也。夏居阳城，崇高所近也）；其亡也，回禄信於耹隧（回禄，火神。再宿为信。耹隧，地名）。商之兴也，檮杌次於丕山（檮杌，鲧也。过信曰次。丕，大。邳山在河东）；其亡也，夷羊在牧（夷羊，神兽。牧，商郊牧野也）。周之兴也，鸑鷟鸣於岐山（三君云："鸑鷟，凤之别名也。《诗》云：'凤凰鸣矣，於彼高冈。'其在岐山之脊乎？"）；其衰也，杜伯射王於鄗（鄗，鄗京。杜国，伯爵，唐氏之後也。《春秋传》曰："宣王杀杜伯而不辜。後三年，宣王会诸侯田於囿，日中，杜伯起於道左，衣朱衣，冠朱冠，操朱弓、朱矢射宣王，中心折脊而死也。"）。是皆明神之志者也（志，记也。见记录在史籍也）。王曰："今是何神也？"对曰："昔昭王娶於房，曰房后（康王之子昭王也。房，国名），实有爽德，协於丹朱（爽，二也。协，合也。丹朱尧子也）丹朱凭身以仪之，生穆王焉（凭，依也。仪，匹也。《诗》云："实维我仪。"言房后之行有似丹朱，丹朱凭依其身而匹偶焉，生穆王也）。是实临照周之子孙而祸福之。夫神壹，不远徙迁（言神一心依凭於人，不远迁也）。若由是观之，其丹朱之神乎？"王曰："其谁受之？"对曰："在虢（言神在虢，虢其受之）。"王曰："然则何为（何为在虢）？"对曰："臣闻之，道而得神，是谓逢福（逢，迎也）；淫而得神，是为贪祸（以贪取祸也）。今虢少荒，其亡乎？"王曰："吾其若之何？"对曰："使太宰以祝、史帅狸姓，奉牺牲、粢盛、玉帛往献焉（太宰，王卿也，掌祭祀之式、玉帛之事。祝，太祝也，掌祈福祥。史，太史也，掌次王位。狸姓，丹朱之後是也。其神必歆，故帅之以往也。凡纯色谓之牺也），无有祈也（祈，求也。无有祈请，礼之而已）。"王曰："虢其几何？"对曰："昔尧临民以五（五，五年巡狩也），今其胄见（胄，後也，谓丹朱之神），神之见也，不过其物（物，数也）。若由是观之，不过五年。"王使太宰忌父（周公忌父）帅傅氏及祝、史（傅氏，狸姓也，在周为傅氏）奉牺牲、玉鬯往献焉（玉鬯，鬯酒之圭，长尺二寸，有瓒，所以灌地降神之器）。内史过从之虢（从，从太宰而往也。内史不掌祭祀，王以其贤，使以听之也），虢公亦使祝、史请土焉（祝、史，虢之祝、史，祝应、史傊）。内史过归，以告王曰："虢必亡矣。不禋於神而求福焉，神必祸之（洁祀曰禋）；不亲於民而求用焉，人必违之（用，用其财力也）。精意以享，禋也（享，献也）；慈保庶民，亲也（慈，爱也。保，养也）。今虢公动匮百姓以逞其违，离民怒神而求利焉，不亦难乎！"十九年，晋取虢（惠王十九年，鲁僖之五年也）。

秦文公东猎汧、渭之间，梦黄蛇自天而下属地，其口止於鄜衍，乃作鄜畤。後九年，文公获若石云，於陈仓北阪城祠之（质如石，似肝。陈仓之北阪上城中也）。其神或岁不至，或岁数，来也常以夜，光辉若流星，从东方来，集於祠城，若雄雉，其声殷殷云，野鸡夜鸣（师古曰："殷殷，声也。云，传声之乱也。言陈宝若来而有声，则野鸡皆鸣以应之也。雉即是野鸡。"）。以一牢祠之，名曰陈宝，作陈宝祠。（臣瓒曰："陈仓县有宝夫人祠，或一岁、二岁与叶君合。叶君神来时，天为之殷殷雷鸣，雉为之偢也。"《正义》曰："《晋太康地志》云：'秦文公时，陈仓人猎得兽若彘，不知名，牵以献之。逢二童子，童子曰："此名为媦，常在地中食人脑。"即欲杀之，拍捶其首，媦亦语曰："二童子名陈宝，得雄者王，得雌者霸。"陈仓人乃逐二童子，化为雌雉，上陈仓北阪为石，秦祠之。《搜神记》云：'其雄者飞至南阳，其後光武起於南阳，皆如其言也。'"）

始皇既并天下，东游海上，礼祠名山、大川及八神（见《山川门》），而雍又有日、月、参、辰诸祠（见《祭星门》），又有四海、九臣、十四臣、诸布、诸严、诸逐之属（皆淫祠也，未闻其义），百有馀庙。西亦有数十祠。於湖有周天下祠，於下傢有天神，丰、镐有昭明、天子辟池，於杜、亳有五社主之祠，寿星祠，而雍营庙祠亦有杜主。杜主，故周之右将军（即杜伯），其在秦中最小之鬼神也（鬼虽小而有神灵）。各以岁时奉祠。唯雍四畤上帝为尊，其光景动人民，唯陈宝。

汉高祖初起兵，徇沛，为沛公，祀蚩尤，衅鼓、旗。

二年，东击项籍，入关，立北畤。有司进祠，上不亲往。悉召故秦祀官，复置太祝、太宰，如其故仪礼。因令县为公社（李奇曰："犹官社。"）。下诏曰："吾甚重祠而敬祭。今上帝之祭及山川诸神当祠者，各以其时礼祠之如故。"後四岁，天下已定，诏御史令丰治枌榆社，常以时，春以羊彘祠之。令祝立蚩尤之祠於长安，置祠祝官、女巫。其梁巫祠天、地、天社、天水、房中、堂上之属；晋巫祠五帝、东君、雲中君、巫社、巫祠、族人炊之属（服虔曰："东君以下皆神名也。"师古曰："东君，日神也。雲中君，谓雲神也。巫社、巫祠，皆古巫之神也。族人炊，古主炊母之神也。炊谓饎爨也。"）；秦巫祠社主、巫保、族累之属（师古曰："社主即上所云五社主也。巫保、族累，二神名。累，力追反。"）；荆巫祠堂下、巫先、司命、施糜之属；（师古曰："堂下，在堂之下。巫先，巫之最先者也。司命，说者云文昌第四星也。施糜，其先常施设糜鬻者也。"）九天巫祠九天（师古曰："九天者，谓中央钧天，东方苍天，东北旻天，北方元天，西北幽天，西方浩天，西南朱天，南方炎天，东南阳天也。其说见《淮南子》。一说云：东方旻天，东南阳天，南方赤天，西南朱天，西方成天，西北幽天，北方元天，东北变天，中央钧天也。"）：皆以岁时祠宫中。其河巫祠河於临晋，而南山巫祠南山、秦中。秦中者，二世皇帝也（张晏曰："以其疆死，魂魄为厉，故祠之。成帝，时匡衡奏罢之。"）。各有时日。

武帝七年，上求神君，舍之上林中磃氏馆（磃音斯。）神君者，长陵女子，以乳死，见神於先後宛若（产乳而死也。兄弟妻谓先後，古谓娣姒，今人俗呼之以为妯娌。宛若，字也）。宛若祠之其室，民多往祠。平原君亦往祠，其後子孙以尊显（平原君，武帝外祖母也）。及上即位，则厚礼置祠之内中。闻其言，不见其人云。

亳人谬忌奏祠泰一方，置寿宫神君（见《祀星门》）。後人复有言："古天子常以春解祠，祠黄帝用一枭破镜（见《祀前代门》），冥羊用羊祠，马行用一青牡马，泰一、皋山山君用牛，武夷君用乾鱼，阴阳使者以一牛。"令祠官领之如其方。明年，齐人少翁以方见上。上有所幸李夫人卒，少翁以方盖夜致夫人及灶鬼之貌云，天子自帷中望见焉。廼拜少翁为文成将军，赏赐甚多，以客礼礼之。文成言："上即欲与神通，宫室、被服非象神，神物不至。"廼作画雲气车，及各以胜日（甲乙五行相克之日，如火胜金，用丙丁日，不用庚辛日也）驾车辟恶鬼。又作甘泉宫，中为台室，画天地、泰一诸鬼神，而置祭具以致天神。居岁馀，其方益衰，神不至，乃见诛。

元封二年，公孙卿言，见神人东莱山，若云"欲见天子"。天子於是幸缑氏城，拜卿为中大夫。遂至东莱，宿。留之数日无所见，见大人迹云。是岁，旱天子既出而无名，廼祷万里沙（万里沙，神祠也，在东莱曲城），过祠泰山，还至瓠子，自临塞决河，湛祠而去（湛读作"沈"，谓沈祭具於水中也）。既灭两粤，粤人勇之乃言："粤人信鬼，而其祠皆见鬼，数有效。昔东瓯王敬鬼，寿百六十岁。後世怠慢，故衰耗。"乃命粤巫立粤祝祠，安台无坛，亦祠天神帝、百鬼（天帝之神及百鬼），而以鸡卜（持鸡骨卜，如鼠卜）。上信之，粤祠鸡卜自此始。

太初元年，西伐大宛，蝗大起，丁夫人、雒阳虞初等（丁夫人，其先丁复，本越人，封阳都侯。夫人其後，以诅军为功。丁，姓；夫人名）以方祠诅匈奴、大宛焉。

诸所兴祠，如薄忌泰一及三一、冥羊、马行、赤星、五，宽舒之祠官（皆祠名），以岁时致礼。凡六祠，皆太祝领之。至如八神，诸明年、凡山他名祠，行过则祠，去则已。方士所具祠，各自主，其人终则己，祠官不主。他祠皆如故。

天汉二年秋，止禁巫祠道中者（文颖曰："始，汉家於道中祠，排祸咎移之於行人百姓。以其不经，今止之也。"师古曰："非也。秘祝移过，文帝久巳除之。今此总禁百姓巫觋於道中祠祭耳。"）。

宣帝时，南郡获白虎，献其皮牙爪，上为立祠。又以方士言，为随侯、剑宝、玉宝璧、周康宝鼎立四祠於未央宫中。又祠太室山於即墨，三户山於下密（师古曰："即墨、下密皆胶东之县也。"），祠天封宛火井於鸿门（如淳曰："《地理志》，西河鸿门县有天封宛火井祠，火从地中出。"）。又立岁星、辰星、太白星、荧惑、南斗祠於长安城旁。又祠参山八神於曲城，（师古曰："东莱之县也。"）蓬山石社、石鼓於临朐（师古曰："临朐，齐郡县也。朐音劬。《地理志》，蓬山作达山也"），之罘山於腄，成山於不夜，莱山於黄（应劭曰："腄音甀。"晋灼曰："腄、不夜、黄县皆属东莱。"师古曰："腄音丈瑞反。"）。成山祠日，莱山祠月。又祠四时於琅琊，蚩尤於寿良（师古曰："东郡之县也。"）。京师近县鄠，则有劳谷、五床山、日月、五帝、仙人、玉女祠，雲阳有径路神祠，祭休屠王也（师古曰："休屠，匈奴王号也。径路神，本匈奴之祠也。休音许虬反。屠音除。"）。又立五龙山仙人祠及黄帝、天神、帝原水凡四祠於肤施（肤施，上郡之县也）。或言，益州有金马、碧鸡之神（金形似马，碧形似鸡），可醮祭而致，於是遣谏大夫王褒使持节而求之。

《汉旧仪》：祭先陇西西县人先山，山上皆有畦畤，如种菜畦。畦中各一土封：祭西王母於石室，皆在所二千石、令长奉祠。祠已，胙皆瘗埋，馀祭具而去。

成帝时，丞相匡衡奏罢五畤及陈宝祠，复条奏："长安厨官给祠郡国候神方士使者所祠，凡六百八十三所，其二百八所应礼，及疑无明文，可奉祠如故。其馀四百七十五所不应礼，或复重（复，扶目反。重，文庸反），请皆罢。"奏可。本雍旧祠二百三所，唯山川、诸星十五所为应礼云。若诸布、诸严、诸逐，皆罢。社主有五祠，置其一。又罢高祖所立梁、晋、秦、荆巫九天、南山、莱中之属，及孝文渭阳，孝武薄忌、泰一、三一、黄帝、冥羊、马行、泰一、皋山山君、武夷、夏后启母石、万里沙、八神、延年之属，及孝宣参山、蓬山、之罘、成山、莱山、四时、蚩尤、劳谷、五床仙人、玉女、径路、黄帝、天神、原水之属，皆罢。候神方士使者副佐、本草待诏七十馀人皆归家（师古曰："本草待诏，谓方药本草而待诏者。"）。

明年，匡衡坐事免官爵。众庶多言不当变动祭祀者。又初罢甘泉泰畤作南郊日，大风坏甘泉竹宫，折拔畤中树木十围以上百馀。天子异之，以问刘向，对曰："家人尚不欲绝种祠（师古曰："家人谓庶人之家也。种祠，继嗣所传祠也。"），况於国之神宝旧畤！且甘泉、汾阴及雍五畤始立，皆有神祇感应，然後营之，非苟而已也。武、宣之世，奉此三神，礼敬敕备（敕，整也），神光尤著。祖宗所立神祇旧位，诚未易动。及陈宝祠，自秦文公至今七百馀岁矣，汉兴，世世常来，光色赤黄，长四五丈，直祠而息，音声砰隐，野鸡皆偢（直，当也。息，止也。当祠处而止也。砰，普萌反）。每见雍太祝祠以太牢，遣候者乘传驰诣行在所（报神之来也。传，张恋反），以为福祥。高祖时五来，文帝二十六来，武帝七十五来，宣帝二十五来，初元元年以来亦二十来，此阳气旧祠也。及汉宗庙之礼，不得擅议，皆祖宗之君与贤臣所共定。古今异制，经无明文，至尊至重，难以疑说正也。前始纳贡禹议，後人相因，多所动摇。《易大传》曰：'诬神者殃及三世。'恐其咎不独止禹等。"上意恨之。後上以无继嗣，令皇太后下诏，复甘泉泰畤、汾阴后土及雍五畤、陈宝祠在陈仓者，又复长安、雍及郡国祠著明者且半。

成帝末年，颇好鬼神，亦以无继嗣故，多上书言祭祀方术者，皆得待诏，祠祭上林苑中长安城旁，费用甚多，然无大贵盛者。

太中大夫谷永说上曰："臣闻明於天地之性，不可惑以神怪；知万物之情，不可罔以非类。诸背仁义之正道，不遵《五经》之法言，而盛称奇怪鬼神，广崇祭祀之方，求报无福之祠，及言世有仙人，服食不终之药，〈辶｛夕言｝〉兴轻举（〈辶｛夕言｝〉，古'遥'字，远也。兴，举也，起也。谓起而远去也），登遐倒景（如淳曰："在日月之上，反从下照，故其景倒。"遐亦远也），览观县圃，浮游蓬莱（李奇曰："昆仑九成，上有所谓县圃；县圃之上，即阊阖天门。"），耕耘五德，朝种暮获（晋灼曰："翼氏《风角》，五德：东方甲，南方丙，西方庚，北方壬，中央戊。种五色禾於此地而耕耘也。"），与山石无极（师古曰："言获长寿，比於山石无穷也。"），黄冶变化（晋灼曰："黄者，铸黄金也。道家言冶丹沙令变化，可铸作黄金也。"），坚冰淖溺（晋灼曰："方士诈以药石，若陷冰丸投之冰上，冰即消液，因假为神仙道使然也。或曰，谓冶金令可饵也。"师古曰："或说非也。淖，濡甚也，音女教反。"），化色五仓之术者（李奇曰："思身中有五色，腹中有五仓神，五色存则不死，五仓存则不饥。"），皆奸人惑众，挟左道，怀诈伪，以欺罔世主（师古曰："左道，邪僻之道，非正义也。"）。听其言，洋洋满耳，若将可遇（师古曰："洋洋，美盛之貌也。"）；求之，荡荡如系风捕景，终不可得。是以明王距而不听，圣人绝而不语。若周史苌弘欲以鬼神之术辅尊灵王会朝诸侯，而周室愈微，诸侯愈叛。楚怀王隆祭祀，事鬼神，欲以获福助，却秦师，而兵挫地削，身辱国危。秦始皇初并天下，甘心於神仙之道，遣徐福、韩终之属，多赍童男童女，入海求神采药，因逃不还，天下怨恨。汉兴，新垣平、齐人少翁、公孙卿、栾大等，皆以仙人黄冶祭祠事鬼使物入海求神采药贵幸，赏赐累千金。大尤尊盛，至妻公主，爵位重絫，震动海内（絫，古"累"字）。元鼎、元封之际，燕、齐之间，方士瞋目鶬掔，言有神仙祭祀致福之术者以万数。其後，平等皆以术穷诈得，诛夷伏辜。至初元中，有天渊玉女、钜鹿神人、轑阳侯师张宗之奸，纷纷复起（师古曰："轑阳侯，江仁也。元帝时，坐使家丞上印绶随宗学仙免官。轑音辽。"）。夫周秦之末，三五之隆（三谓三皇，五谓五帝），已尝专意散财，厚爵禄，竦精神，举天下以求之矣。旷日经年，靡有亳釐之验，足以揆今。《经》曰：'享多仪，仪不及物，惟曰不享（师古曰："《周书　洛诰》之辞也。言祭享之道，唯以洁诚；若多其容仪，而不及礼物，则不为神所享也。"）。'《论语》说曰：'子不语怪、神。'唯陛下距绝此类，毋令奸人有以窥朝者。"上善其言。

致堂胡氏曰："天子祀七庙，郊上帝，望于山川，而遍于群神。群神谓何等也？日月、星辰、风雨之属，则从类於上帝矣；林麓、邱陵、水泽之属，则包举於山川矣。帝王无妄祭，无徼福，然则凡载於秩典者，其皆有功德垂世，如《祭法》所谓'法施於民，以死勤事，以劳定国，能御大菑，能扞大患，及上古君臣之贤圣者'欤？非此族也，则非所事矣。汉兴礼废之後，先王祭法既不传，自秦以来，乃多淫祀，至武帝用方士言而尤盛焉。皆无所经见，率意建立，逮於季世，凡七百馀祀，一岁万七千祠，其不度可知矣。贡禹、匡衡皆请罢之，是也；然稽泉台之义，不必毁撤，姑存而勿举可也。刘向资气精忠，为汉贤大夫，岂永、衡所敢望，然学少不纯，颇信异端，《鸿宝秘书》，其所旧习，今兹种祠之论，谓皆有感应而後营之者，何考之未详欤？是皆山呼、巨迹之类，以欺武帝者，岂当据以为实也。善乎谷永之言曰：'明天地之性，而知万物之情，则不可惑以神怪，罔以非类。'以永谄邪而能及此，向反不及乎？尺有所短，寸有所长，其果然矣。"

哀帝即位，寝疾，博徵方术士，京师诸县皆有侍祠使者，尽复前世所常兴诸神祠官，凡七百馀所，一岁二万七千祠云。

王莽末年，崇鬼神淫祀，自天地、六宗以下至诸小鬼神，凡千七百所，用三牲、鸟兽三千馀种，後不能备，廼以鸡当鹜雁，犬当麋鹿。

范晔论曰："臧文仲祀爰居，孔子以为不知。《汉书　郊祀志》著自秦以来讫於王莽，典祀或有未修，而爰居之类众焉。世祖中兴，蠲除非常，修复旧祀，方之前事，邈殊矣！"

章帝元和二年，诏曰："山川百神，应祀者未尽。其议增修群祀宜享祀者。"

殇帝延平元年，诏罢祀官不在祀典者（《本纪》注云："《东观记》曰：'邓太后性不好淫祠。'"）。

桓帝即位十八年，好神仙事。初使中常侍之陈国苦县祠老子，又亲祠老子於濯龙，文罽为坛，饰淳金釦，设华盖之座，用郊天乐也。

延熹八年，坏郡国诸房祀（本记表纪云："坏诸淫祀祠。"）。

魏文帝黄初五年，诏曰："先王制礼，所以昭孝事祖，大则郊社，其次宗庙。三辰、五行、名山、大川，非此族也，不在祀典。叔世衰乱，崇信巫史，至乃宫殿之内，户牖之间，无不沃酹，甚矣其惑也！自今其敢设非礼之祭、巫祝之言，皆以执左道论。著於令典。"

晋武帝泰始元年，诏曰："昔圣帝明王修五岳、四渎、名山、川泽，各有定制，所以报阴阳之功故也。然以道莅天下者，其鬼不神，其神不伤人，故祝史荐而无愧辞，是以其人敬慎幽冥，而淫祀不作。末世信道不笃，僭礼黩神，纵欲祈请，曾不敬而远之，徒偷以求幸，妖妄相煽，舍正为邪，故魏朝疾之。其按旧礼，具为之制，使功著於人者必有其报，而妖淫之鬼不乱其间。"二年正月，有司奏春分祠厉殃及禳祠，诏曰："不在祀典，除之！"

穆帝升平中，何琦论五岳祠曰："今非典之祠，可谓非一。考其正名，则淫昏之鬼；推其糜费，则百姓之蠹。而山川大神，更为简阙。今元憝已歼，宜修旧典（详见《祭山川门》）。"

宋武帝永初二年，普禁淫祀，由是蒋子文祠以下皆绝。孝建初，更修蒋侯祠，所在山川，渐皆循复。明年立九州庙於鸡笼山，大聚群神。加蒋侯爵位至相国、大都督、中外诸军事，加锺山王；苏侯骠骑大将军。四方诸神，咸加爵秩。

後魏自入中国以来，虽颇用古礼祀天地、宗庙、百神，而犹循其旧俗，所祀胡神甚众。太武时，崔浩请存合於祀典者五十七所，其馀重复及小神悉罢之。

孝文时，自天地、社稷以下，合千七十五所，岁用牲七万五千五百头。显祖深愍生命，乃诏曰："朕承天事神，以育群品，而咸秩处广，用牲甚众。夫神明正直，享德与信，何必在牲？其令有司非天地、宗庙、社稷之祀，皆用酒脯。"

太和十五年，诏："自先朝以来，享祀凡千二百馀处，今欲减省，务从简易。先常有水火之神四十馀名，及城北星辰；今圜丘之下，既祭风伯、雨师、司中、司命等，明堂祭五祀，皆有此四十神，悉罢之。"初，每以正月吉日，於朝廷设幕，中置松柏树，设五帝座。至孝文，诏曰："《礼》云：'自外至者，无主不正。'此既无祖配，揆之古典，实无所取。又探册之祭，可悉罢之。"

北齐後主末年，祭非其鬼，至於躬自鼓舞，以事胡天。邺中遂多淫祠，此风逮唐不绝。

後周欲招来西域，又有拜胡天制，皇帝亲焉。其仪并从夷俗，淫僻不可纪。

唐武后时，河南道巡抚大使狄仁杰以吴、楚多淫祠，奏焚其一千七百馀所，独留夏禹、吴太伯、季札、伍员四祠。

元宗开元二年，诏祠龙池。右拾遗蔡孚献《龙池篇》，公卿以下一百三十篇，诏太常寺考其词合音律者，为《龙池》乐章十首，又诏置坛及祠堂，每仲春将祭则奏之。

十八年，有龙见於兴庆池，因祀而见也。敕太常卿韦縚草祭仪，縚奏曰："臣谨按《周礼》：'以疈辜祭四方百物。'《祭法》曰：'能出雲为风雨者皆曰神。'龙者，四灵之畜，亦百物能为雲雨，亦曰神也。《礼》有'公食，大夫飨'之文，即生曰食，亦曰飨矣。其飨之日，合用仲春之月。《易》曰'震为龙'，'震者，东方'。春用事於二月也。飨之法，请用二月，有司筮日，池旁设坛，官致斋，设笾豆，如祭雨师之仪，以龙致雨也。其牲用少牢，乐用鼓钟，奏姑洗，歌南吕。郑元云风师、雨师及小祀用此乐。'凡六乐者，三变而致鳞物'。今享龙亦请三变，舞用帗舞，樽用散酒，以一献。《周礼》曰凡祭群小祀用之也。诏从之。

肃宗至德二年八月，道士李国正奏："皇室仙系，修崇灵路。请於昭应县南三十里山顶置天华上宫露台，天地三婆父、皇道君、太古天皇，中古伏羲娲皇等祠堂，并置洒埽宫户一百人。又於县之南义扶谷故湫置祠堂。"并许之。昭应县令梁镇上疏，其略曰："天地婆、父，祀典无文，言甚不经，义无可取。若陛下特与天地建祖宗之庙，必上天贻向背之责。又夫湫者，龙之窟也。龙得水则神，无水则蝼蚁之匹也。故知水存则龙在，水竭则龙亡。今湫竭已久，龙安所在？何必崇饰祠宇，丰洁荐奠？其三皇、五帝则两京及所都之处，巳建宫观祠庙，时设斋醮享祀。其湫既竭，不可更置祠堂，又不当更为天地建立宗庙。臣并请停其三皇、道君、天皇。伏羲、女娲等既先各有庙望，并於本祠依礼斋祭。"制曰："可。"

宋京城东旧有五龙，即唐开元中因兴庆宫池设坛，常以仲春祭之。宋因唐礼，行其祀，用中祠礼。大中祥符元年，诏饰神帐。又城西南隅有九龙堂，四年赐名普济堂，皇祐三年葺其庙。讹传池水能愈疾，都人日赴，不可胜计，乃塞其池。

德安公庙在京城北作坊，即夷门山神也。景德中，葺其庙，加封爵，令开封府春秋设祭。

崔府君庙在京城北，相传唐滏阳令设为神，主幽冥事。庙在磁州。淳化初，民有於此置庙，後诏修庙宇，赐名护国庙，及送衣服供具。景德元年重修，每岁春秋，令开封府遣官致祭。後封护国显应公。

要册湫在宁州真宁县。按旧记，古有五池，今四竭，一在山之半，周一百六十步，傌注不益。凡岁旱，祈祷无不应，後人立祠其旁。乾符三年，封应圣侯。光化二年，进封普济王。太宗在晋邸，尝有神告，事具《符瑞志》。太平兴国二年闰七月，诏曰："要册湫神普济王宅於水府，幽赞上元，功烈显著，严祀有常，宜加崇号，以表灵休。特改封显圣王，增饰祠宇，春秋奉祀，仍立碑以纪其事。"雍熙二年，令有司改造礼衣、冠剑及祭器。端拱二年，冬旱祈雪，即日大雨雪，遣使送银香炉等。天禧二年夏，乾州旱，取湫水祷雨，诏本州祭醮。

镇戎军有朝那湫，即秦、汉湫渊祠也。是岁四月，赐庙名灵泽。

灵显王庙在郑州城东仆射陂侧。是陂本後魏赐仆射李冲，唐末建庙，因陂为名，俗传李靖神也。後唐天成二年，册赠靖为太保，晋加号灵显王。建隆元年正月，太祖临幸，因遣内侍葺祠宇，每岁春秋二祀。景德元年，遣使增修。二年，又修後殿。四年，车驾朝陵，命入内都知石知顒致祭。祀汾阴回，亲幸，登东北亭观陂。

显灵庙在安陵东北，旧有蛇王祠，景德四年赐名。大中祥符四年，朝陵，遣官以中祠例致祭。

昭圣、灵惠二庙并在河南永安县界。先是，陵域附山而高，帝苦乏水，景德中，朝陵，车驾至则泉源瀵涌，济用无阙，诏封泉神为昭应公，庙曰昭圣。大中祥符四年，再朝陵，遣官致祭以中祠礼。时祀汾阴，经度制置使陈尧叟议导徘徊泉，缘山麓入邑中。明年，三陵副使江守训立庙泉侧，赐名灵惠。

泰山玉女池在太平顶，池侧有石像，泉源素壅而浊。东封先营顿置，泉忽湍涌，上徙升山，其流自广，清泠可鉴，味甚甘美。经度制置使王钦若请浚治之。像颇摧折，诏皇城使刘承珪易以玉石。既成，上与近臣临观，遣使砻石为龛，奉置旧所，令钦若致祭，上为作记。

炳灵公庙在泰山下。後唐长兴三年，诏以泰山三郎为威雄将军。大中祥符元年十月，封禅毕，亲幸加封，令兖州增葺祠宇。经度制置使王钦若自言尝梦睹神，又於庙北僡建亭，名曰灵感。

三水府神者，伪唐保大中，封马当上水府为广祐宁江王，采石中水府为济远定江王，金山下水府为灵肃镇江王。大中祥符二年八月，诏改封上水府为福善安江王，中水府为顺圣平江王，下水府为昭信泰江王，令九江、太平、润州遣官祭告。

杭州吴山庙，即涛神也。大中祥符五年夏，江涛毁岸，遣内侍白崇庆致祭，涛势骤息。五月，诏封神为英烈王，令本州每春秋二仲，就庙建道场三昼夜，及以素馔祠神。

明应公庙在润州焦山。大中祥符七年，上以京江多覆溺之患，是山在江中，近海门，祷祈有应，诏封山神以公爵，仍制文告之，刻石庙中。

广惠王庙，宣州昭亭山神也。唐景福中，封昭威侯。伪唐保大中，加为王。景德元年正月，知州裴庄表言灵应，请加朝命诏封焉。

广济王庙，秦蜀守李冰祠也。伪蜀封大安王，又封应圣灵感王。开宝五年，诏修庙。七年，改号广济王，岁一祀。

英显王庙在剑州，即梓潼神张亚子，仕晋战没，人为立庙。唐元宗西狩，追命左丞。僖宗入蜀，封济顺王。咸平中，王均为乱，官军进讨，忽有人登梯冲指贼大呼曰："梓潼神遣我来。九月二十日城陷，尔辈悉当夷灭。"贼射之，倏不见。及期果克城。招安使雷有终以闻，诏改王号，修饰祠宇，仍令少府造衣冠、法物、祭器。

灵济公庙在梓州射洪县白崖山下。唐中书舍人陆弼贬涪州刺史，卒葬山侧，土人立庙，水旱祷之必应。伪蜀封洪济王。大中祥符六年，诏封公号。

〈共阝〉亭庙在南康军〈共阝〉亭湖上，能使行舟分风上下。先是，江中有蛟为害，东晋旌阳令许逊斩之，小蛟逸去，後颇为害，行舟多覆溺者。大中祥符三年，内侍赵履信奉使过沧湖，有龙长十馀丈自空而下，须臾暴雨，因焚香祝之。异日，龙自湖中复乘雲而上。又有木筏过湖，忽有巨蟒登筏，筏遂沈，俗言即庙神也。遂诏官吏祭蛟，又改蛇山为吴山，立庙山侧，下即其穴。六年十月，上作《戒蛟文》，遣中使赍往刻石，仍致祭。自是颇有灵应。

祠山庙在广德军。土人言其灵应，远近多以耕牛为献。伪唐以来，听乡民租赁，每一牛岁输绢一疋，供本庙之费。其後以绢悉入官。景德二年，知军崔宪请量给绢完葺祠宇，上曰："此载在祀典，当官为崇饰。"因诏本军葺之。

神宗元丰三年，诏加号江州庐山太平兴国观九天采访使者为应元保运真君，蜀州青城山丈人观九天丈人为储福定命真君。

六年，太常寺言："博士王古请：自今诸神祠加封，无爵号者赐庙额；已赐庙者加封爵，初封侯，再封公，次封王。先有爵位者从其本号，妇人之神封夫人，再封妃。其封号者初二字，再加四字。神仙封号，初真人，次真君。如此，则锡命驭神，恩礼有序。"从之。

哲宗元祐三年，广南经略司言："侬寇之乱，康州赵师旦、封州曹觐、邕州苏缄战死，请为立祀，载祀典。"从之。

绍圣二年，礼部侍郎黄裳请诏天下州军，籍所祠庙，略叙本末如《图经》，命曰"某州祀典"。从之。

徽宗建中靖国元年，封皮场土地庙神为灵贶侯。其後累封明灵昭惠王。

崇宁元年，方士魏汉津请备百物之象，铸九鼎。四年三月，九鼎成，诏於中泰一宫之南为殿以奉安，各周以垣，上施睥睨，墁以方色之土，外筑垣环之，名曰九成宫。中央曰帝鼐，其色黄，祭以土王日，为大祠，币用黄，乐用宫架。北方曰宝鼎，其色白，祭以冬至，币用皂；东北曰牡鼎，其色白，祭以立春，币用皂；东方曰苍鼎，其色碧，祭以春分，币用青；东南曰冈鼎，其色绿，祭以立夏，币用绯；南方曰彤鼎，其色紫，祭以夏至，币用绯；西南曰阜鼎，其色黑，祭以立秋，币用白；西方曰皛鼎，其色赤，祭以秋分，币用白；西北曰魁鼎，其色白，祭以立冬，币用皂；八鼎皆为中祠，乐用登歌，享用素馔。复於帝鼐之宫立大角鼎星之祠。

大观三年，诏以铸鼎之地作宝成宫，总屋七十区。中置殿曰神灵，以祀黄帝；东庑殿曰成功，祀夏后氏；西庑殿曰持盈，祀周成王及周公旦、召公奭；後置堂曰昭应，祀唐李艮及隐士嘉成侯魏汉津。

又诏每岁八月二十五日举祀事。祀黄帝，依感生帝、神州地祇为大祠，币用黄，乐用宫架，祝文依祀圣祖称"嗣皇帝臣名"。其成功、持盈二殿，礼用中祠，币各用白。昭应堂，礼用小祀，并以素馔。

按：三代之九鼎，未闻有神司之而列之祀典也。崇宁时，用方士之说，铸鼎而名，以其方色祭之，则不知司鼎者何神欤？至於因采首山铜之说而祀黄帝，因贡金九牧之说而祀夏后，因定鼎郏鄏之说而祀成王、周、召，然此三数圣贤之所以当祀者，固不以鼎也。若魏汉津，则当时献言铸鼎之方士耳，亦尸而祝之，俾侑食於圣贤，亵慢不经甚矣！

四年，封英灵顺济龙王为灵顺昭应安济王。

详定《九域图志》所言："郡邑祠庙多出流俗一时建置，初非有功烈於民者。请申敕礼官，纂修《祀典》，颁之天下，以仿先王之命祀，与图志实相表里。"从之。寻令："礼部、太常寺修《祀典》，巳赐爵及曾封爵者为一等，功德显著无封额者为一等，若民俗所建祠无功德为一等，各系上尚书省参详可否。若两处庙号不同者，取一高爵为定。"从之。

八月，诏天下五龙神皆封王爵：青龙神封广仁王，赤龙神封嘉泽王，黄龙神封孚应王，白龙神封义济王，黑龙神封灵泽王。

政和元年，诏开封府，应神祠不在祀典者毁之。凡毁一千三十八区，仍禁军民擅立神祠。

钦宗靖康元年，诏佑圣真武灵应真君加号佑圣助顺真武灵应真君；三圣庙灵威公进封威成王，灵佑公追封威烈王，灵显公追封威惠王。

高宗绍兴十一年，太常卿陈桷等言："自来神祠加赐庙额及封王、公、侯爵等，给降敕告，自有定式。昨自渡江後来，神祠加封合给告者，止命词给敕，窃恐未称褒崇之意。大觀三年三月二十三日，詔神祠，封王、侯、真人、真君，婦人封妃、夫人者，并给告赐额降敕。欲乞自今後每遇神祠封王、公、侯、真人、真君，妇人之神封妃、夫人者，并乞命词给告。其道、释封太师塔额，神祠赐庙额及封将军，并乞依旧降敕。"从之。

二十三年七月二十一日，将作监主簿孙祖寿言："圣王之制，祭祀非忠劳於国、功德及民者，不与祀典。间者禁止淫祠，不为不至，而愚民无知，至於杀人以祭巫鬼，笃信不疑，湖、广、夔、峡，自昔为甚。近岁此风又浸行於他路，往往阴遣其徒，越境千里，营致生人，以贩奴婢为名，每至岁闰，屠害益繁，虽异姓至亲，亦不遑恤。今浙东又有杀人而祭海神者，四川又有杀人而祭盐井者，守令不严禁之，生人实被其害。今岁闰在季冬，良民罹其非横者必多，若不早为之所，则弗及矣！欲望申严法令，戒饬监司州官之吏，治之纵之，明示赏罚，增入考课令格，加之乡保连坐，诰诫禁止，期於革心，毁撤巫鬼淫祠。"从之。








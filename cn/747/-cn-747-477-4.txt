○三朝上寿有乐议

《礼记》但有献酬，无上寿文，惟《诗·雅》云：“再拜稽首，天子万寿。”《豳风》云：“为此春酒，以介眉寿。”虽非灼然明文，要是仿佛其实，古者诗工皆歌之，故可得而言也。汉兴，叔孙通定礼仪，七年长乐宫成，诸侯朝礼毕，复置酒，侍坐殿上，皆伏，尊卑以次起上寿。汉故事上寿四会曲，注言但有钟鼓，无有歌诗。魏初作四会，有琴筑，但无诗雅乐。郭琼云：明帝青龙二年，以长笛食举第十二古置酒曲代四会，又易古诗名曰《羽觞行》，用为上寿曲，施用最在前。《鹿鸣》已下十二曲名食举乐，而四会之曲遂废。汉故事邓吴及琼等食举之曲，与时增损，张华上雅乐诗表云：魏上寿食举时及汉代所施用，其文句长短不齐，皆未合於古雅。汉故事则云上寿四曲，华亦言有歌辞，会其注当是阙文，晋代歌诗，傅元述具存。


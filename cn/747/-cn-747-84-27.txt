○改徐州为感化军敕

徐州地当沛野，军本骁雄，实为壮国之都，固协建侯之制。况山河素异，土俗甚殷，岂欲削卑，挫其繁盛。盖缘比因稔祸，或至乱常，罪由已招，孽非天作。桂林叛卒，继有逆谋，涂炭生灵，首尾周岁。杀伤黎庶，污染忠良，所不忍言，寻加翦灭。是以卑其镇额，隶彼藩方。近属大兵已来，饥年荐至，且闻军人百姓，深耻前非，愿行旧规，却希建节。朕每深轸念，思致雍熙，欲示渥恩，特议改易。既崇军额，要备供须，宜赐宣徽库内绫绢一十万匹，助其宴犒，必获周丰。累岁用兵，甚费国力，特与借助，功在节量。如初有胁从，后成亡命，或未还乡里，或逃匿诸州，加意招携，各归本业。若称自乐所止，亦可徇其私情。贵众士获安，恐一物失所，用期昭泰，必在均平。典故具存，废兴不昧，仍更镇额，盛彼军威。冀睹封疆，就保宁谧。其徐州都团练使仍改为感化军节度徐宿濠泗等州观察处置等使。


○白茅港新建石閘記 【 白茅港閘】

吳之水莫大於震澤、其克有底定、則以三江入於海也。禹貢志之矣、三江今巳湮其二、而太倉之有七浦、常熟之有白茆、之二港者、其口皆瀕於海。而吳諸水所從入。若可當二江然。其關於水利也甚大、嘉靖初、天子特命大司空、率其屬、臨白茆濬之、費二十餘萬金、江南數郡供之、而其工亦役數郡之人、歷年多而港日以湮久、議當疏、以其費鉅役眾、而聞者皆相顧逡廵、不敢輕動、吳之境內坐是數十年中災被、水旱者常六七頃歲諸上官以諮於邑令張侯、張侯數詣遍視、謂其役亦不必求如昔之大濬也、在權宜小濬之、時又有獻計者、謂港所由湮、徒以海潮溷進、而沙積焉耳、今欲圖久遠、莫若閘於海壖。時其啟閉。以節制之便。而欲其閘之固。免於水之衝嚙。而未易崩也。則莫若石潭以麗之便。於是張侯以請於廵撫林公、廵按董公、溫公、廵塩麻公、兵憲湯公、郡守蔡公、諸公皆心切利民、皆是之、先是並港居民有牟墾於積土之上者。張侯弛其罰、而苐令計畝補稅。為伐石之費。其餘則斥邑帑之羨金、而撫院而下亦各發贖金之餘助之。未幾張侯被徵去、而郡貳守龍公金公張公吳公王公迭臨以董、蔡公每於勤勞有旌、羣心益奮邑新令許侯繼至、又往督之、而裨益其所未及、葢經始於戊辰年之六月、凡用銀四千一百四十一兩有奇、役工凡五萬一千三十有奇、迄己巳年之五月而閘告成矣、今之蘇松、公家之賦、強半仰給主計者、每議設官以督之、而不知賦出於田。田資於水利。水利誠修。則田可不蕪。而賦可不虧。是以有識者。謂宜裁督賦之官而專設官以司水利可謂知要之論往港既大濬、復設有導河之夫、導河之艘、以防其湮、人以為有衣袽之思、其後工直在官、每借以他用、而所存者。特其名而巳。河不復導。而欲其不湮也難矣。今間所宜防。亦何以異於是。


29　三皇五帝諸説


五帝本紀列黄帝、顓、辛、堯、舜，謂孔子所告宰予，「儒者或不傳」，及「春秋、國語發明五帝、繫姓章矣〔一〕。書缺有間，乃時見於他説」。五峰胡氏曰：「仲尼繫易，歷敘制器致用，兼濟生民者，獨稱犧、農、黄帝、堯、舜氏，蓋以是爲五帝也，而顓、辛無聞焉。太史公所載，特形容之虚語爾。」案：此是胡致堂所作復州重修伏羲廟記，述其弟五峰語。朱子答吕子約書曰：「易大傳，孔聖之言；八卦，文字之祖。何故遺而不録？」

【元圻案】胡五峰皇王大紀五帝紀：「論曰：包羲、神農、黄帝、堯、舜，是五君有先天地開闢之仁，後天地制作之義，故孔子曰：『包羲氏没，神農氏作。神農氏没，黄帝、堯、舜氏作。』按黄帝之後，少昊、顓頊、高辛皆嘗帝天下矣，孔子所以越而遺之者，以三君居位僅可持其世而已，未嘗有制作貽萬世故也，則五帝之名實定矣。」〇國朝王氏鳴盛十七史商榷曰：「周禮春官『掌三皇五帝之書』，則五帝以前固有三皇矣。僞孔安國書序以伏羲、神農、黄帝爲三皇，少昊、顓頊、高辛、堯、舜爲五帝。而史記則以黄帝、顓頊、高辛、堯、舜爲五帝，無少昊。考昭公十七年左傳『少昊氏鳥名官』，杜預云：『少昊，金天氏，黄帝之子。』疏引大戴禮帝系云：『黄帝生玄囂。』史記云：『黄帝生二子，其一曰玄囂，是爲青陽。』據世本及春秋緯，皆言青陽即是少皞，黄帝子，代黄帝有天下，號曰金天氏。雖史記言『青陽降居江水』，與諸書言『有天下』不同，而其爲黄帝之子則同，意者亦如帝摯立而不終，故當統於黄帝爲一代而不得别爲一帝，僞孔説非矣。且史記所數五帝，本大戴禮五帝德篇，此孔子之言，豈可不依？又易繫辭以伏羲、神農爲上古，黄帝、堯、舜爲後世聖人，二者顯有區别。然則羲、農爲皇，黄帝等爲帝明甚。紀聞引五峰説，大繆。」〇王禮堂先生據繫辭以定三皇五帝，説最精當。然則五帝之數，當以大戴、史遷爲正，而不録伏羲、神農，究屬史遷之疎。王符潛夫論曰：「世傳三皇五帝，多以伏羲、神農爲三皇，其一者或曰燧人，或曰祝融，或曰女媧，其是與非未可知也。」將何據乎，述其可信者，而闕其可疑者，庶幾得之。

〔一〕「五帝」，元刊本、清嘉慶本作「五德」。按「五帝、繫姓」，史記原文作「五帝德、帝繫姓」。






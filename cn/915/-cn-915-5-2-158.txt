◇周成、汉昭论

或方周成王于汉昭帝，佥高成而下昭。余以为周成王体上圣之休气，禀贤妣之贻诲，周召为保傅，吕尚为太师，口能言则行人称辞，足能履则相者导仪，目厌威容之美，耳饱仁义之声，所谓沉渍玄流，而沐浴清风者矣。犹有咎悔，聆二叔之谤，使周公东迁。皇天赫怒，显明厥咎，犹启诸《金滕》，稽诸国史，然后乃悟。不亮周公之圣德，而信《金滕》之教言，岂不暗哉！夫孝昭，父非武王，母非邑姜，养惟盖主，相则桀光，体不承圣，化不胎育，保无仁孝之质，佐无隆平之治，所谓生于深宫之中，长于妇人之手。然而德与性成，行与体并，年在二七，早智夙达，发燕书之诈，亮霍光之诚，岂将有启《金滕》信国史而后乃悟哉？使夫昭成均年而立，易世而死，贸臣而治，换乐而歌，则汉不独少，周不独多也。（《艺文类聚》十二，《御览》八十九）


寿李母杜夫人七十序


杜太夫人者，御史中丞李公母也。中丞公早孤，太夫人身不越阈，茹苦坚操，以训中丞公，遂致通显。中丞公游宦四方，恒奉太夫人为养云。正尝观览古人瞻云陟屺事，盖伤之焉。夫子之于亲，其念诚笃矣。或意有所壅阏，不得自恤其私，独乃流涕于云霄，兴歌于道路。若然者，即有奉公许国之诚，岂不以返顾虑牵私怀哉！

正数从中丞公游，窃闻太夫人在壸内，持范严，居处节，顾独好释氏言，其奉佛最谨，乃侍婢亦化之。中丞公奉觞为寿，侍婢居旁，语释氏事，太夫人即大喜，为益餐焉。是以太夫人体和气适，寿七十矣，而聪明步履，恒如盛年。公亦因是得专积虑，忘返顾之怀。殆天以太夫人之寿厚公，而赞其勤劳之志也。然亦公有以致之焉。

夫致寿有三：养备体腴者寿；身荣志惬者寿；施德于人，人皆欣戴慕愿者寿。备养者，奉甘膬，实肠腹者也，此编户之氓有力者能之。荣悦者，以贵逮亲者也，此宦仕之人乘坚策肥者能之。若夫德厚施于人，而惠爱润乎物，得人欢心，以事其亲，则非公卿大夫有道术者，未之由矣。

自公为巡抚，以敦大优裕为治，远近莫不洽悦。间者国家欲更新三殿，搜材楚、蜀、贵州之地，亿度用费，且数百万。民惶怖逃匿，嗷嗷靡依。公不震不遽，镇之以定，徐令有司曰：“创作，国之大事也；而元元，国之本也。本一摇，即大事何赖？”其务所以安之，然后度经费，审区画，慎选良吏，分任其事。未数月，山中以巨木告者，项背相摩于道。事既遄举，而民不告劳。

里中父老咸曰：“今吾所以获生者，由李公。闻公有母事佛，慈爱不忍伤物，乃公所为者，举太夫人教也。吾侪念无以报公，独愿太夫人之寿于万斯年，以享公之禄养于无穷。”此之为德，不直一口誉之，一手戴之而已。兹非所谓德施于人，而人皆欣戴慕愿之者耶？夫鼓撼园则花放，鸟群噪而风生。众动所向，天必从之。故太夫人之寿，天所以厚公，亦公有以致之也。正窃听舆人之诵，而知太夫人之所以获寿者由此。因论次其语，以为太夫人寿。






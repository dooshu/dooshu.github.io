○請停取銀兩疏 【 停取內用】

穆廟時頗多宮中之費

昨者恭睹　聖諭欽取戶部銀三十萬兩、隨該戶部奏稱邊費重大、國用不足、欲乞聖明停止取用等因奉御批巳有旨了、臣等看得　祖宗朝、國用邊餉、俱有定額、各處庫藏、尚有嬴餘、自嘉靖二十九年虜犯京師之後、邊費日增、各處添兵添馬、修堡修城、年例犒賞之費、比之先朝、數幾百倍、奏討請求、殆無虛日、加以連年水旱灾傷、百姓徵納不前、庫藏搜括巳盡臣等備查御覽揭帖、計每歲所入折色錢粮。及塩課贓贖事例等項銀兩。不過二百五十餘萬。而一歲支放之數。乃至四百餘萬。每年尚少銀一百五十餘萬。無從措取。生民之骨血巳罄、國用之費出無經、臣等日夜憂惶、計無所出、方與該部計議、設處支持、目前尚恐不給、若又將前項銀兩、取供上用、則積貯愈虛用度愈缺、一旦或有饑荒盜賊之事、何以應之、該部所以懇切具奏、誠事窮勢蹙、有萬不得已者也、仰惟皇上嗣登大寶、屢下寬卹之詔、躬行節儉以先天下、海內訢訢、方幸更生、頃者以來、買辦漸多、用度漸廣當此缺乏之際、臣等寔切隱憂、輒敢不避煩瀆、披瀝上請伏願　皇上俯從該部之言、將前項銀兩、免行取進、仍望念國儲之日乏、懷儉德之永圖、節賞賚以省財用、停買辦以寬民力、如上供之費、有必不可巳者、照　祖宗舊制止于內庫取用。至于該部所儲、專以備軍國重大之費、庶國用可以漸??谷、而民力可以少甦也、臣等無任惶悚隕越之至


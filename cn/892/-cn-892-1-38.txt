诗集卷三十八　古今体诗四十四首


过庐山下


予过庐山下，云物腾涌，默有祷焉。未午，众峰凛然，故作是诗。

乱云欲霾山，势与飘风南。群相应和，勇往争骖。可怜荟蔚中，时出紫翠岚。雁没失东岭，龙腾见西龛。一时供坐笑，百态变立谈。暴雨破坱圠，清飙扫浑酣。廓然归何处，陋矣安足戡。亭亭紫霄峰，窈窈白石庵。五老数松雪，双溪落天潭。虽云默祷应，顾有移文惭。





壶中九华诗


湖口人李正臣蓄异石，九峰玲珑宛转，若窗棂然。予欲以百金买之，与仇池石为偶，方南迁，未暇也。名之曰壶中九华，且以诗纪之。

清溪电转失云峰，梦里犹惊翠扫空。五岭莫愁千嶂外，九华今在一壶中。天池水落层层见，玉女窗虚处处通。念我仇池太孤绝，百金归买碧玲珑。





南康望湖亭


八月渡长湖，萧条万象疏。秋风片帆急，暮霭一山孤。许国心犹在，康时术已虚。岷峨家万里，投老得归无。





江西一首


江西山水真吾邦，白沙翠竹石底江。舟行十里磨九泷，篙声荦确相舂撞。醉卧欲醒闻淙淙，直欲一口吸老庞。何人得隽窥鱼矼，举叉绝叫尺鲤双。





秧马歌


过庐陵，见宣德郎致仕曾君安止。出所作《禾谱》，文既温雅，事亦详实，惜其有所缺，不谱农器也。予昔游武昌，见农夫皆骑秧马，以榆枣为腹，欲其滑；以楸桐为背，欲其轻；腹如小舟，昂其首尾，背如覆瓦，以便两髀。雀跃于泥中，系束藁其首以缚秧，日行千畦，较之伛偻而作者，劳佚相绝。《史记》：“禹乘四载，泥行乘橇。”解者曰：“橇形如箕，擿行泥上。”岂秧马之类乎？作《秧马歌》一首附于《禾谱》之末云。

春云濛濛雨凄凄，春秧欲老翠剡齐。嗟我妇子行水泥，朝分一垄暮千畦。腰如箜篌首啄鸡，筋烦骨殆声酸嘶。我有桐马手自提，头尻轩昂腹胁低。背如覆瓦去角圭，以我两足为四蹄。耸踊滑汰如凫鹥，纤纤束藁亦可赍。何用繁缨与月题，朅从畦东走畦西。山城欲闭闻鼓鼙，忽作的卢跃檀溪。归来挂壁从高栖，了无刍秣饥不啼。少壮骑汝逮老黧，何曾蹶轶防颠。锦鞯公子朝金闺，笑我一生蹋牛犁，不知自有木。





八月七日初入赣过惶恐滩


七千里外二毛人，十八滩头一叶身。山忆喜欢劳远梦，自注：蜀道有错喜欢铺，在大散关上。地名惶恐泣孤臣。长风送客添帆腹，积雨浮舟减石鳞。便合与官充水手，此生何止略知津。





郁孤台


自注：以下四首皆虔州。

入境见图画，郁孤如旧游。山为翠浪涌，水作玉虹流。日丽崆峒晓，风酣章贡秋。丹青未变叶，鳞甲欲生洲。岚气昏城树，滩声入市楼。烟云侵岭路，草木半炎州。故国千峰外，高台十日留。他年三宿处，准拟系归舟。





廉泉


水性故自清，不清或挠之。君看此廉泉，五色烂摩尼。廉者为我廉，何以此名为？有廉则有贪，有慧则有痴。谁为柳宗元，孰是吴隐之？渔父足岂洁，许由耳何淄。纷然立名字，此水了不知。毁誉有时尽，不知无尽时。朅来廉泉上，捋须看鬓眉。好在水中人，到处相娱嬉。





尘外亭


楚山澹无姿，赣水清可厉。散策尘外游，挥手谢此世。山高惜人力，十步辄一憩。却立浮云端，俯视万井丽。幽人宴坐处，龙虎为斩薙。马驹独何疑，岂堕山鬼计。夜垣非助我，谬敬欲其逝。戏留一转语，千载岂攘袂。





天竺寺


予年十二，先君自虔州归，为予言：“近城山中天竺寺有乐天亲书诗云：‘一山门作两山门，两寺原从一寺分。东涧水流西涧水，南山云起北山云。前台花发后台见，上界钟声下界闻。遥想吾师行道处，天香桂子落纷纷。’笔势奇逸，墨迹如新。”今四十七年矣。予来访之则诗已亡，有石刻存耳。感涕不已，而作是诗。

香山居士留遗迹，天竺禅师有故家。空咏连珠吟叠壁，已亡飞鸟失惊蛇。林深野桂寒无子，雨浥山姜病有花。四十七年真一梦，天涯流落泪横斜。





过大庾岭


一念失垢污，身心洞清净。浩然天地间，惟我独也正。今日岭上行，身世永相忘。仙人拊我顶，结发受长生。





宿建封寺，晓登尽善亭，望韶石三首


其一


双阙浮光照短亭，至今猿鸟啸青荧。君王自此西巡狩，再使鱼龙舞洞庭。





其二


蜀人文赋楚人辞，尧在崇山舜九疑。圣主若非真得道，南来万里亦何为。





其三


岭海东南月窟西，功成天已锡玄圭。此方定是神仙宅，禹亦东来隐会稽。





月华寺


自注：寺邻岑水场，施者皆坑户也。百年间盖三焚矣。

天公胡为不自怜，结土融石为铜山。万人采斫富媪泣，只有金帛资豪奸。脱身献佛意可料，一瓦坐待千金还。月华三火岂天意，至今茇舍依榛菅。僧言此地本龙象，兴废反掌曾何艰。高岩夜吐金碧气，晓得异石青斓斑。坑流窟发钱涌地，莫施百镒朝千锾。此山出卖以自贼，地脉已断天应悭。我愿铜山化南亩，烂漫黍麦苏茕鳏。道人修道要底物，破铛煮饭茅三间。





南华寺


云何见祖师，要识本来面。亭亭塔中人，问我何所见。可怜明上座，万法了一电。饮水既自知，指月无复眩。我本修行人，三世积精炼。中间一念失，受此百年谴。抠衣礼真相，感动泪雨霰。借师锡端泉，洗我绮语砚。





碧落洞


自注：在英州下十五里。

槎牙乱峰合，晃荡绝壁横。遥知紫翠间，古来仙释并。阳崖射朝日，高处连玉京。阴谷叩白月，梦中游化城。果然石门开，中有银河倾。幽龛入窈窕，别户穿虚明。泉流下珠琲，乳湔交缦缨。我行畏人知，恐为仙者迎。小语辄响答，空山白云惊。策杖归去来，治具烦方平。





何公桥诗


天壤之间，水居其多。人之往来，如鹈在河。顺水而行，云驰鸟疾。维水之利，千里咫尺。乱流而涉，过膝则止。维水之害，咫尺千里。沔彼滥觞，蛙跳儵游。溢而怀山，神禹所忧。岂无一木，支此大坏。舞于盘涡，冰折雷解。坐使此邦，画为两州。鸡犬相闻，胡越莫救。允毅何公，甚勇于仁。始作石梁，其艰其勤。将作复止，更此百难。公心如铁，非石则坚。公以身先，民以悦使。老壮负石，如负其子。疏为玉虹，隐为金堤。直栏横槛，百贾所栖。我来与公，同载而出。欢呼填道，抱其马足。我叹而言，视此滔滔。未见刚者，孰为此桥。愿公千岁，与桥寿考。持节复来，以慰父老。如朱仲卿，食于桐乡。我作铭诗，子孙不忘。





峡山寺


自注：《传奇》所记孙恪、袁氏事即此寺，至今有人见白猿者。

天开清远峡，地转凝碧湾。我行无迟速，摄衣步孱颜。山僧本幽独，乞食况未还。云碓水自舂，松门风为关。石泉解娱客，琴筑鸣空山。佳人剑翁孙，游戏暂人间。忽忆啸云侣，赋诗留玉环。林深不可见，雾雨霾髻鬟。





散郎亭


法花下有散郎亭，老树荒崖如有情。欢戚已随时事去，壁间只有古人名。





柏家渡


柏家渡西日欲落，青山上下猿鸟乐。欲因新月望吴云，遥看北斗挂南岳。一梦愔愔四十秋，古人不死终未休。草舍萧条谁与语，香风吹过白州。





清远舟中寄耘老


小寒初度梅花岭，万壑千岩背人境。清远聊为泛宅行，一梦分明堕乡井。觉来满眼是湖山，鸭绿波摇凤凰影。海陵居士无云梯，岁晚结庐颍水湄。山腰自悬苍玉佩，野马不受黄金羁。门前车马猎猎走，笑倚清流数鬓丝。汀洲相见春风起，白吹花散烟水。万里飘蓬未得归，目断沧浪泪如洗。北雁南来遗素书，苦言大浸没我庐。清斋十日不然鼎，曲突往往巢龟鱼。今年玉粒贱如水，青铜欲买囊已虚。人生百年如寄耳，七十朱颜能有几。有子休论贤与愚，倪生枉欲带经锄。天南看取东坡叟，可是平生废读书。





舟行至清远县，见顾秀才，极谈惠州风物之美


到处聚观香案吏，此邦宜著玉堂仙。江云漠漠桂花湿，梅雨翛翛荔子然。闻道黄柑常抵鹊，不容朱橘更论钱。恰从神武来弘景，便向罗浮觅稚川。





广州蒲涧寺


自注：地产菖蒲，十二节，相传安期生之故居，始皇访之于此。

不用山僧导我前，自寻云外出山泉。千章古木临无地，百尺飞涛泻漏天。昔日菖蒲方士宅，后来薝蔔祖师禅。而今只有花含笑，笑道秦皇欲学仙。自注：山中多含笑花。





赠蒲涧信长老


优钵昙花岂有花，问师此曲唱谁家。已从子美得桃竹，自注：此山有桃竹可作杖，而土人不识，予始录子美诗遗之。不向安期觅枣瓜。燕坐林间时有虎，高眠粥后不闻鸦。胜游自古兼支许，为采松肪寄一车。





发广州


朝市日已远，此身良自如。三杯软饱后，自注：浙人谓饮酒为软饱。一枕黑甜余。自注：俗谓睡为黑甜。蒲涧疏钟外，黄湾落木初。天涯未觉远，处处各樵渔。





浴日亭


自注：在南海庙前。

剑气峥嵘夜插天，瑞光明灭到黄湾。坐看旸谷浮金晕，遥想钱塘涌雪山。已觉苍凉苏病骨，更烦沆瀣洗衰颜。忽惊鸟动行人起，飞上千峰紫翠间。





游罗浮山一首示儿子过


人间有此白玉京，罗浮见日鸡一鸣。南楼未必齐日观，郁仪自欲朝朱明。自注：刘梦得有诗记罗浮夜半见日事，山不甚高而夜见日，此可异也。山有二石楼，今延祥寺在南楼下，朱明洞在冲虚观后，云是蓬莱第七洞天。东坡之师抱朴老，真契久已交前生。玉堂金马久流落，寸田尺宅今谁耕。道华亦尝啖一枣，自注：唐永乐道士侯道华窃食邓天师仙药去。永乐有无核枣，人不可得，道华独得之。予在岐下亦尝得食一枚。契虚正欲仇三彭。自注：唐僧契虚遇人导游稚川仙府，真人问曰：“汝绝三彭之仇乎？”契虚不能答。铁桥石柱连空横，自注：山有铁桥石柱，人罕至者。杖藜欲趁飞猱轻。云溪夜逢喑虎伏，自注：山有哑虎巡山。斗坛画出铜龙狞。自注：冲虚观后有朱真人朝斗坛，近于坛上获铜龙六、铜鱼一。小儿少年有奇志，中宵起坐存黄庭。近者戏作凌云赋，笔势仿佛《离骚经》。负书从我盍归去，群仙正草《新宫铭》。汝应奴隶蔡少霞，我亦季孟山元卿。自注：唐有梦书《新宫铭》者，云紫阳真人山元卿撰，其略曰：“良常西麓，原泽东泄。新宫宏宏，崇轩。”又有蔡少霞者，梦人遣书碑，略曰：“公昔乘鱼车，今履瑞云，躅空仰涂，绮辂轮囷。”其未题云：“五云书阁吏蔡少霞书。”还须略报老同叔，赢粮万里寻初平。自注：子由一字同叔。





十月二日初到惠州


仿佛曾游岂梦中，欣然鸡犬识新丰。吏民惊怪坐何事，父老相携迎此翁。苏武岂知还漠北，管宁自欲老辽东。岭南万户皆春色，自注：岭南万户酒。会有幽人客寓公。





寓居合江楼


海山葱昽气佳哉，二江合处朱楼开。蓬莱方丈应不远，肯为苏子浮江来。江风初凉睡正美，楼上啼鸦呼我起。我今身世两相违，西流白日东流水。楼中老人日清新，天上岂有痴仙人。三山咫尺不归去，一杯付与罗浮春。自注：予家酿酒名罗浮春。





惠州灵惠院壁间画一仰面向天醉僧，云是蜀僧隐峦所作，题诗于其下


直视无前气吐虹，五湖三岛在胸中。相逢莫怪不相揖，只见山僧不见公。





白水山佛迹岩


自注：罗浮之东麓也，在惠州东北二十里。

何人守蓬莱，夜半失左股。浮山若鹏蹲，忽展垂天羽。根株互连络，崖峤争吐吞。神工自炉鞲，融液相缀补。至今余隙罅，流出千斛乳。方其欲合时，天匠麾月斧。帝觞分余沥，山骨醉后土。峰峦尚开阖，涧谷犹呼舞。海风吹未凝，古佛来布武。当时汪罔氏，投足不盖拇。青莲虽不见，千古落花雨。双溪汇九折，万马腾一鼓。奔雷溅玉雪，潭洞开水府。潜鳞有饥蛟，掉尾取渴虎。我来方醉后，濯足聊戏侮。回风卷飞雹，掠面过强弩。山灵莫恶剧，微命安足赌。此山吾欲老，慎勿厌求取。溪流变春酒，与我相宾主。当连青竹竿，下灌黄精圃。





咏汤泉


自注：在白水山。

积水焚大槐，蓄油灾武库。惊然丞相井，疑浣将军布。自怜耳目隘，未测阴阳故。郁攸火山烈，觱沸汤泉注。岂惟渴兽骇，坐使痴儿怖。安能长鱼鳖，仅可狐兔。山中惟木客，户外时芒屦。虽无倾城浴，幸免亡国污。





自笑一首


子石如琢玉，远烟真削黳。入我病风手，自注：古语云：摩墨如病风手。玄云渰萋萋。是中有何好，而我喜欲迷。既似蜡屐阮，又如锻柳嵇。醉笔得天全，宛宛天投蜺。多谢中书君，伴我此幽栖。





无题


六秩行当启，区中缘更疏。不贪为我宝，安步当君车。故国多乔木，先人有敝庐。誓将闲散好，不著一行书。





朝云诗


世谓乐天有“粥骆马放杨柳枝”词，嘉其主老病不忍去也。然梦得有诗云：“春尽絮飞留不住，随风好去落谁家。”乐天亦云：“病与乐天相伴住，春随樊子一时归。”则是樊素竟去也。予家有数妾，四五年相继辞去，独朝云者随予南迁。因读《乐天集》，戏作此诗。朝云姓王氏，钱唐人，尝有子曰幹儿，未期而夭云。

不似杨枝别乐天，恰如通德伴伶元。阿奴络秀不同老，天女维摩总解禅。经卷药炉新活计，舞衫歌扇旧因缘。丹成逐我三山去，不作巫阳云雨仙。





寄虎儿


独倚桄榔树，闲挑荜拨根。谋生看拙否，送老此蛮村。





十一月二十六日，松风亭下梅花盛开


春风岭上淮南村，昔年梅花曾断魂。自注：予昔赴黄州春风岭上，见梅花，有两绝句。明年正月往岐亭，道上赋诗云：“去年今日关山路，细雨梅花正断魂。”岂知流落复相见，蛮风蜑雨愁黄昏。长条半落荔支浦，卧树独秀桄榔园。岂惟幽光留色夜，直恐冷艳排冬温。松风亭下荆棘里，两株玉蕊明朝暾。海南仙云娇堕砌，月下缟衣来扣门。酒醒梦觉起绕树，妙意有在终无言。先生独饮勿叹息，幸有落月窥清尊。





再用前韵


罗浮山下梅花村，玉雪为骨冰为魂。纷纷初疑月挂树，耿耿独与参横昏。先生索居江海上，悄如病鹤栖荒园。天香国艳肯相顾，知我酒熟诗清温。蓬莱宫中花鸟使，绿衣倒挂扶桑暾。自注：岭南珍禽有倒挂子，绿毛红喙，如鹦鹉而小。自东海来，非尘埃中物也。抱丛窥我方醉卧，故遣啄木先敲门。麻姑过君急扫洒，鸟能歌舞花能言。酒醒人散山寂寂，惟有落蕊黏空尊。





新酿桂酒


捣香筛辣入瓶盆，盎盎春溪带雨浑。收拾小山藏社瓮，招呼明月到芳尊。酒材已遣门生致，菜把仍叨地主恩。烂煮葵羹斟桂醑，风流可惜在蛮村。





惠守詹君见和复次韵


已破谁能惜甑盆，颓然醉里得全浑。欲求公瑾一囷米，试满庄生五石尊。三杯卯困忘家事，万户春浓感国恩。刺史不须要半道，篮舆未暇走山村。





花落复次前韵


玉妃谪堕烟雨村，先生作诗与招魂。人间草木非我对，奔月偶桂成幽昏。暗香入户寻短梦，青子缀枝留小园。披衣连夜唤客饮，雪肤满地聊相温。松明照坐愁不睡，井华入腹清而暾。先生来年六十化，道眼已入不二门。多情好事余习气，惜花未忍都无言。留连一物吾过矣，笑领百罚空罍尊。





江郊


惠州归善县治之北数百步，抵江，少西有盘石小潭，可以垂钓，作《江郊》诗云。

江郊葱昽，云水蒨绚。埼岸斗入，洄潭轮转。先生悦之，布席闲燕。初日下照，潜鳞俯见。意钓忘鱼，乐此竿线。优哉悠哉，玩物之变。





詹守携酒见过，用前韵作诗，聊复和之


箕踞狂歌老瓦盆，燎毛燔肉似羌浑。传呼草市来携客，洒扫渔矶共置尊。山下黄童争看舞，江干白骨已衔恩。自注：时詹方议葬暴骨。孤云落日西南望，长羡归鸦自识村。






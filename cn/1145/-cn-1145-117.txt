鄙人学盖

郑之鄙人学为盖，三年艺成而大旱，盖无所用，乃弃而为桔槔，又三年艺成而大雨，桔槔无所用。则又还为盖焉。未几而盗起，民尽改戎服，鲜有用盖者。欲学为兵，则老矣。郁离子见而嗟之曰：“是殆类汉之老郎与，然老与少非人之所能为也，天也。艺事繇己之学，虽失时在命，而不可尽谓非己也。故粤有善农者凿田以种稻，三年皆伤于涝，人谓之宜泄水以树黍，弗对，而仍其旧。其年乃大旱，连三岁，计其获则偿所歉而赢焉。故曰：旱斯具舟，热斯具裘。天下之名言也。”


○曆書總目 【 曆書】

崇禎曆書文定公所作凡數百卷不能詳悉止錄疏稿数篇以見今上憲天奉若之至意而文定亦可謂絕學矣

臣竊惟星曆之學、興於邃古、如伏羲作干支、神農分八節、黃帝綜六術、顓頊命二正是巳、六經可考者、則虞書之在璣、齊政曆象授時、周禮之土圭致日月、馮相氏會天位辨時敘也、而黃帝以下六曆皆不傳、其傳者、自西漢太初曆始、太初以後、迄于勝國、千四百年、改曆者七十餘次、創法者十有三家、約略計之、二十餘年而一修改、百餘年而一創法、其間學士疇人布衣艸澤流傳衍繹、曾無絕緒、即有守株之陋、時呈秀林之材矣、元郭守敬兼綜前術。時剏新意。授時既就。以為終古絕倫、後來學者。謂守此為足無復措意三百五十年來。并守敬之書。亦皆湮沒。即有志之士殫力研求。無能出守敬之藩。更一舊法。立一新義確有原本。確有左驗者。則是曆象一學。至元而盛。亦自元而衰也。我　高皇帝神聖首出、深明象緯、元統李德芳爭言歲實消長、　聖諭云、但以七政行度交會無差者為是、然而二臣亦各不能自為無差、是後欽命儒臣吳伯宗等翻譯西域曆書三卷、載在掌故、又面諭詞臣李翀等曰邇來西域陰陽家推測天象、至為精密有騐、其緯度之法、又中國書之所未備、此其有関于天人甚大、宜譯其書、隨時披閱、庶幾觀象可以省躬修德、順天心立民命焉、又稱其測天之道、甚是精詳、豈非禮失而求之野乎、所惜者翻譯既少、又絕無論說、是以一時詞臣曆師、無能用彼之法、參入大統、會通歸一者、又其本法、係阿剌必年所造、是隋開皇己未、去今一千三十二年、其地復迤西數萬里、千年以來、天象密移、事事遷革、無從更定、數萬里外、地度經緯、亦各參差、牽彼就此、自多乖迕、今本科所推交食、與大統互異、五星凌犯、亦未能悉合天行、葢為此也邇來星曆諸臣、頗有不安舊學志求改正者、故萬曆四十年、有修曆譯書、分曹治事之議、夫使分曹各治。事畢而止。大統既不能自異于前。西法又未能必為我用。亦猶二百年來。分科推步而巳。臣等愚心。以為欲求超勝。必湏會通。會通之前。先湏翻譯。葢大統書籍絕少。而西法至為詳備、且又近今數十年間所定、其青于藍、寒千水者、十倍前人、又皆隨地異測、隨時異用、故可為目前必騐之法。又可為二三百年不易之法。又可為二三百年後測審差數。因而更改之法。又可令後之人、循習曉暢。因而求進。當復更勝于今也。翻譯既有端緒。然後令甄明大統。深知法意者。參詳考定鎔彼方之材質。入大統之型模。譬如作室者。規範尺寸。一一如前。而木石瓦甓。悉皆精好。百千萬年。必無敝壞。即尊制同文、合之雙美、　聖朝之鉅典、可以遠邁百王、垂貽永世、且于　高皇帝之遺意、為後先合轍、善作善承矣、臣惟茲事、義理奧賾。法數殷繁、述敘既多、宜循節次、事緒尤紛、宜先基本、今擬分節次六目、基本五目、一切翻譯譔著、區分類別、以次屬焉、謹條列如左、

節次六目

一曰日躔曆

二曰恒星曆

三曰月離曆

四曰日月交會曆

五曰五緯星曆

六曰五星交會曆

基本五目

一曰法原

二曰法數

三曰法算

四曰法器

五曰會通

右六節次循序漸作、以前開後、以後承前、不能兼并、亦難凌越、五基本、則梓匠之規矩、漁獵之筌蹄、雖則浩繁、亦湏隨時並作、以周事用、然而臣更有說者、大事必湏衆力、疾行當無善步、郭守敬時曆學未墜、集合大僚數輩、及南北曆官、然猶五年而成曆、七年而頒行、二十餘年而典籍始備、今人數既乏、功緒倍繁、恐旁觀者、議其曠日遲久、則臣有三議于此、其一苟求速就。則預算日月交食。三四十年。次用舊法。畧加損益附會其間數月可竣夫曆家疏密惟交食為易見餘皆隱微難見者也交食不悞亦當信為成曆然三四十年之後。乖違如故矣。此則昧心罔上。臣等所不敢出也。其二依循節次、辨理立法基本五事、分任經營、今日躔一節、大?完訖恒星半已就緒、太陰方當經始、次及交食、次及五星、此功既竟。即有法有數疇人世業。悉可通知。二三百年。必無乖舛。然其書巳多于曩昔。其術亦易于前人矣。其三事竣曆成、更求大備、一義一法、必深言所以然之故、從流遡源、因枝達榦、不止集星曆之大成、兼能為萬務之根本、此其書必逾數倍、其事必閱歲年、既而法意既明、明之者自能立法、傳之其人、數百年後、見有違離、推明其故因而測天改憲、此所謂今之法。可更于後。後之人。必勝于今者也。兩端臚列、事在徐圖、先其易簡、次其繁重、惟是功非朝夕、人必旁求、藉非多助。為時愈久、此必然之勢也、若臣弱植衰年、庸才末學、即第二議、必非臣所能竟、何况其三、特如精衛填海、有求成之望愚叟移山、論可為之理而巳、伏惟　聖明矜??言、


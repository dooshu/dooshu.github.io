○授张献恭御史中丞制

敕：开府仪同三司行梁州刺史兼御史中丞山南西道节度观察处置支度营田等使上柱国南阳郡开国公张献恭，正以居业，直以辅仁，行三复而无玷，刚百炼而不缺。阶历要重，发挥刑政，分总戎诘禁之柄，处导俗宣风之长。讲求典礼，以训三军，精辨文法，以检群吏。赡助孤老，怀和还夷，岘南之轻裘缓带，蜀郡之得贤乐职。交修文武，俦诸古人，而贞方侃然，清峻自处，端本静性，未尝及私。固可以准绳朝廷，课第郡国，入正二丞之列，俾分三独之事。可行御史中丞，散官勋封如故。


洪咨夔　辛巳夏四月行西山欲未能也得曹沪南壬午冬留题上清诗因次韵三首

窈深青城路，逢仙不知名。

悠然拾瑶草，天风飐双缨。

进予语之道，诚者非思诚。

谷神以虚应，万物同一灵。

是谓众妙门，古今未尝扃。

洪咨夔

洪咨夔　辛巳夏四月行西山欲未能也得曹沪南壬午冬留题上清诗因次韵三首

仙人爱楼居，梯空炫灵赫。

下有炼丹井，光怪不容羃。

凌里酌井花，御风谢尘迹。

飘摇芙蓉旆，三十六峰碧。

欲扣读易翁，苍苔洞门閴。

洪咨夔

洪咨夔　辛巳夏四月行西山欲未能也得曹沪南壬午冬留题上清诗因次韵三首

朝阳生危岑，委光皂江壖。

江妃舞倒景，老木奔惊猿。

群仙亦戏剧，挹袂来联翩。

笑倒天地间，谁亏复谁全。

手携昭文琴，一曲三千年。

洪咨夔


○及大会议国子祭酒韩洄请历数近日征应祥瑞故又改其文如后表

又伏见陛下以今年四月以来，方当雩祭之修，而有旱备之请。才愆期而未害于物，深轸念而将恤其人，气潜通而交感以和，泽旋流而{滂}霈斯远。由是风雨时而霜雹不降，稼穑茂而蝗螟不生，农功以成，年谷大熟。休祥数见，福应屡臻。仁木连理而垂阴，嘉禾同颖而挺秀。寿星舒景炎之盛，芝草布葩英之重。白獐凝彩而雪辉，苍乌取象于天色。将遍于郡国，相继于岁时。右具如表。


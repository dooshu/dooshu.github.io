【答中书诗】

〖八章〗

悬圃树瑶。昆山挺玉。流采神皋。列秀华岳。休哉美宝。擢颖昌族。灼灼风徽。采采文牍。伊昔昆弟。敦好闾里。我暨我友。均尚同耻。仰仪前修。绸缪儒史。亦有暇日。啸歌宴喜。

聚散无期。乖仳易端。之子名扬。鄙夫忝官。素质成漆。巾褐惧兰。迁流推薄。云胡不叹。中予备列。子赞时庸。偕直东署。密勿游从。彼美显价。煌煌逸踪。振迹鼎朝。翰飞云龙。

嗟兹飘转。随流如萍。台岳崇观。僚士惟明。□巢々下陪。从公于征。溯江践汉。自徐徂荆。

契阔北京。劬劳西郢。守官末局。年月已永。孰是疲劣。逢此多□。（当是眚字。）厚颜既积。在志莫省。

凄凄离人。惋乖悼己。企伫好音。倾渴行李。矧乃良朋。贻我琼□。久要既笃。平生盈耳。申复情言。欣叹{牙丿=丶}（古互字适园本作平。误。）起。保用托诚。寄之吾子。在昔先师。任诚师天。刻意岂高。江海非闲。守道顺性。乐兹丘园。偕友之唱。敬悦在篇。霜露荏苒。日月如捐。相望式遄。言归言旋。（○文馆词林百五十二。）


第四卷


再生纪畧【长洲】陈济生【官生】

官生国家熙洽垂三百年，遘此阳九，天倾地圻，亘古奇祸。再四思维，恍如大梦。凡有心胸，能不痛哭？济生草莽臣，目击倾危，骨寒眦裂。行居颠沛，滨死者再，痛定回想，血泪犹濡。敬述其畧，以厉同仇之志，并示子孙，无忘行路难云尔。

济生以先人芝台公，昔荷天恩祭葬，尚缺觐谢，癸未始就道。七月抵京，寓于城之东偏，随伏阙拜疏。十二月十九奉旨下部。甲申二月初，铨部具覆。三月初邀俞旨，赐赠赐荫，感而继之以泣。方拟束装出都，而昌平之兵告哗矣。衙舍民居，焚劫一空，抚臣何谦枭示乱首，随奉命戴罪守居庸关，而榆林败告踵至。巡城御史奉上传，凡勋卫、驸马、科道等分守九门，盘诘奸细，禁止出入。一应差选官员家眷辎重，俱不许出城。又命辅臣魏藻德加本兵衔，往天津调兵；方岳贡加大司农衔，往济宁督漕。旋以贼报甚急，收回成命。首辅陈演、次辅蒋德璟俱准回籍，候旨出城。此初三日事。

至初四日，上召对大小九卿科道等官，命襄城伯李国祯练京营兵守西直门。钦天监奏帝星下移，百官修省，城中犹晏如也【正日可虑】。兵部都察院等衙门晓谕，如有获奸细一名，赏银百两，其馀无所短长。大僚饮酒赴席者，雍雍如尝时。【好修省】

初五日，报督师李建泰病。兵溃，抚臣杨鹗伤，抚臣卫景瑗、宣府总兵朱三乐俱自杀，总督余三桂逃，知州董复、乡宦韩霖俱降。上发内帑数万，特遣司礼太监杜之秩、总兵唐通协守居庸关等处。

初六日，会设饷之法，封疆重犯如侯恂、董象恒、王志举、王永祚、陈睿谟、郑二阳等，俱拟充饷赎罪【以饷充饷，乾没尚多，可恨！】。辅臣又举勋戚太康伯张国纪、嘉定伯周奎等，出资借饷。大僚各官又举旧司马张国维、江南练兵输饷，俱如议。总兵唐通、吴三桂、左良玉、黄得功俱封伯爵【无功而封，适以骄之】；刘泽清、高杰、郑芝龙俱封都督世袭，协力剿贼。有功即加侯爵，以致鼓厉。

初七日，襄城伯李国祯、都察院李邦华等，俱有密揭请东宫南迁，科臣光时亨等即行纠驳。下午报大同已破，贼兵一路不杀不劫，以结人心。平买平卖，不许罢巿。

初八日，宣府亦破，贼兵势如席卷。兵马随到随行，印官降者，视事如初，触其锋者辄死。随于营中擢选代任，语见御史霍达疏中。

初九日，破阳和，地方官悉降。有载酒椎牛以先者，有预备下马饭亲送供给者，甚有掠民子女献贼者。其绅亦多向风疑附。营中分别选擢，即出入无忌。如此怪事，往往见之抚按章奏中。是日，大司马张国维单骑南行，城门锁钥益严，然能禁出，不能禁入。况九门闹巿，凡布行、酒麺店多山陕人，来者如归，各于其党，安从盘诘。

初十日，上特遣司礼徐高，加太康伯张国纪、嘉定伯周奎以侯爵，随宣诏求助。以为休戚相关，莫如戚臣，务宜首倡。自五万至十万，各协力设处，以备缓急。高先至嘉定府，周奎谢言：「老臣安得多金？」高泣论再三，见其坚辞，艴然而去。云：「老皇亲如此鄙吝，朝廷万难措手，大事必不可为矣！即广蓄多产，后来何益！」奎乃自具一疏，勉蠲万二千金。内监王永祚、曹化淳等，有助至五万三万者，上即颁旨嘉奖，建坊其间以风僚庶。凡旧司礼有才能者，俱以原官起用。晩刻拨儿马飞报贼信，城中愈严，傍晚，路绝行人。

十一日，召见新庶尝于左中门。陈名夏先有固人心及城守等疏，魏学濂、史可程等俱有条议，大率劝输之外，别无奇策。名夏即御前拜命，兼兵户二科长。兵食寄耳目焉，咸谓圣意独注云。是日，诏给城军半岁之粮，每人止黄钱五十文，怨声填耳。于是庶吉士朱积、方以智等登城劝劳，私犒每人数十文，人亦不怀。

十二日，内外城各议增兵。兵无所出，百计绸缪，惟襄城一人，科臣戴明说反特疏纠之，以灰其心，殊不可解。

十三日，各门分设大将军并红夷等炮，炮所伏处，立营守之。每日部属轮督九门，以九色旗为号。三大营兵营于门外，统以卫官，类纨袴耳。大司马张缙彦议各处调兵勤王，刻不容缓。戎政王家彦、少司马金之俊拮据终日，无所见长。都察院李邦华安抚军民，严禁讹言，榜文颇多。而金吾骆养性纵贿如尝，绝无敛戢。太宰李遇知为掌道，涂必泓所论，谢事不出。朝端日以门户相争体面把持，谋腹缺、卸边缺、营高升、求速转者，较尝更甚【平日争惯了，一时更改不来，可叹可恨！】。选司沈自彰重听，惟吏书上下手无所断制，独张大司马将武官员缺照文选抽籖听补。吏胥无所措力，一时颇称公焉。

十四日，上颁罪己之诏。即贼腹牛金星等，尚许其反邪归正，除凶自赎。宽政已甚，然无益也。旧司礼监曹化淳戴罪守城。上忽传密旨收葬魏忠贤遗骸，羣臣力止之。时日色两旬失光，是夜风色阴惨，沙尘刮天。

十五日，日光益晦。正阳门外关帝庙旗杆中劈为两横【奇事】，道上一时哄传，关帝厌世，已出都门，于三日前先托梦于圣上矣。是日，报贼兵进居庸关，杜之秩、唐通俱降，尽献帑饷。

十六日，贼繇红门川等处突营平，抚臣何谦同何太监赴敌，遂陷于阵。或云死，或云遁矣。日晡，贼犯十二陵，焚享庙，伐松栢，自西山连营，直通沙河，无一隙地。是日午后，上召对三次，辅臣及六部科道等官，不知何语。守门官俱穿箭衣上城，满城俱架火器，箭帘盈堵，炮声远震数十里。询之士大夫，皆曰无害，藉圣天子威灵【体面话】，不过坐困几日，拨云雾见青天耳。即大僚中，尚有言笑自若者。济生面谒相知数人，惟政府范景文、司农倪元璐、太常卿吴麟征三公慷慨伤怀，义形于色。盛称圣上焦劳如是，吾辈何以为策？自是济生遂不复往西偏矣。时有权将军者，发伪牌定于十八日入城，行至幽州会同馆缴，皆以为骇。

十七日，西直门闻贼炮声。人情汹汹，三五成群，即声言往巨室乞饷。济生心动，遂同武林孝廉翁声业、翁自涵，暨云间太学生李雯，东行觅僻寓，至吕公堂，皆以保甲甚严莫纳。归途风沙扑面，不复成步。上召大小九卿科道等官，不时商畧。有举故相冯诠者，有言曹景辰、杨维垣、霍维华边才者，上皆不允。后闻诸臣多物故，其议始息。上又与司礼王之心相对而哭，御案手书十二大字，密示司礼，看毕，随即抹去【相传「文武官员可杀，百姓不可杀」或此时所书也】。又新授试御史十八员，添督九门，起用旧都给事中章正宸，补兵科给事中陈子龙，出旧抚董象恒、郑二阳、曾缨于狱。城中议论纷纷不一，或曰神京天府，万难摇动，或曰贼志不在此，即往天津截粮；而不知贼薄外城矣。炮声转逼，犹云「城外扬兵」。【全不设詗探，何也？凡伪传皆奸细所为】

十八日早起，喧传勤王兵已到城外。唐通已叛，其部下尚来索饷，民心滋惑。时黄沙障天，忽而凄风苦雨，愁惨异常。前门货铺，悉车载归私寓；而老幼妇女从西而东者，匍匐泥泞中，肩摩不绝。济生亦迁于齐化门之著智化寺。觉炮声更近，如在隔墙，乃知贼兵无处不伏也。先是，都督周铉坐彰义门，知贼已临城，急告其父嘉定伯，转告司马速速调兵守护。上传军卒且尽数诣外罗城，其紫金城内，守陴以大小宦寺补之。于是老幼太监从内出者数千人，徒扰民间，岂习御守？又传谕光禄寺，取大麻叉袋三四千，以备不测之用。午间复传九门试炮，至晚门亦不及试矣。贼兵入张义门，入德胜、平子二门，亦随破。门俱下闸填土，不知何以迅疾至此。传云太监曹化淳内应，想不诬。自是火器在内城施放，大内震惊。申酉分，贼密遣杜监通话，欲中分天下，谋之大僚，不可而止【或云杜监登城为说李襄城降也】。漏下二鼓，上微服步至成国公府中，阍人辞「赴席未归」，愤愤而返。杜监尽以我情输贼，贼势愈张【贼已悉我情，不必杜监而后输也】，声言大炮击死一人，即当屠城，将卒惧甚。故炮声竟夜无所伤，干响而已。济生局跻著智化寺中，夜雨如丝，不堪伏枕，惟与老僧相顾叹息。

半夜，圣驾复偕内监数人，步至前门，进白家衚同，望见正阳门城上已悬白笼灯三碗盏，知大事已去，即刻还宫。白笼灯者，自一至三，以表寇信之缓急者也。时内城未破，而三灯毕悬，守者盖有外心矣。上复召魏藻德一人来皇极门，不知所对何语。已而老幼宫人纷纷从东华门出，每为厂卫拿讹言者，执送金吾所。长宫主年十五，奉圣母命，同宫人十馀诣嘉定府。府闭不肯启，徘徊久之。天将晓，仍归大内。上亦进寿甯宫，公主泣，上欲杀之，手不能举。良久忽挥刀，公主以手格之，臂断而瞑。袁妃缢，绳绝堕，圣上亲斫其颈，爱妃数人皆刺死圣上大有手段。圣母抚太子及诸王恸哭，叮咛再三，随亦自尽。上复遣宫人逼张太后并李娘娘速死，然后自缢。外人寂然不知，喧传以为驾已出齐化门，而东偏人尚未信。

适有人自长安街来，见东、西华门大开，宫装委地，始知此宫中之有变也。济生于寺中惊仆，不禁泪下。旋强起，易微服，叩伏魔大帝乞籖，籖注曰：一人有难，百姓无灾。速速迥避，自脱网罗【籖灵如此，关圣仍未行耶？】。乃意寺中决不相安。独步至武学中，拟与广文芮昌龄相商，不遇。复转至一小衖，陋极，或可暂避。恨无相识，忽于颓垣中见破衣一老，熟视之，乃射渎小庄佃户张圣泉也。因奇穷，代人解粮领批，赁一椽居此，守二年余矣【解粮之苦，即此可知。当事者何不留心耶？】。因问主翁何以至此？予以实告，且假寓焉。屋低隘甚，且破，入门如昏夜，依稀见神像一轴，其傍即卧铺。予聊且即安，仆辈皆无从而知也。呼张老外探消息，始知太监傅某献门【是时用事太监未闻傅姓者。而御史傅景星巡视皇城，四门则献门，当是景星。后以功伪授兵政大堂】，内城已破，巡城御史王章死，兵科光时亨降，襄城伯李国桢被获，城上下贼兵俱满。逆闯拥飞骑数百，直近紫金城。百姓皆执香以迎，写「顺」字，或「顺天王」，或「永昌元年新皇帝万万岁」等语，遍粘门户，首额亦贴「顺民」字。

各衚同步骑如织，以献驴马为名，恣行杀掠。男女杂踏呼号，倐聚倏散。趋者蹶者，刀砍者，箭伤者，惊死扑地者，悬梁者，投井者，走奔堕胎者，委襁褓而去者，为众挤仆者，墙压者，马蹂垂命者，断手折踁者，剖腹者，截耳者，割须髪者，街巷狼籍，哭声如雷。贼兵或怒或嘻，或杀或劝，一兵至，则数百人咸俯伏乞哀。所挟惟弓刀，童子贼挺短刃，见者魂夺，莫敢撄也。初但掠金银，后至者掠首饰，最后及衣服矣。三法司一应重囚尽释，如徐州山东大盗，无不脱网。于是城外向马公行劫杀，不分昼夜。

犯官张若麒、侯恂呼至伪将军府，拜参谋；都司董心葵亦自狱出，备言中国情形，并江南势要，伪将军赞赏不已。伪将军，或称权，或称制，或称果毅，或称智勇。其主者为刘宗敏，为李章，副者则田化龙、郭之纬、白风、贺有威、董学礼等，分屯九门。闻我朝叛将如白广恩、黑云龙、梁甫、左泽溥、王琦等，亦久为贼用。且闻督师李建泰亦在营中，伪总兵唐通兵营于彰义门外。逆闯据大内，叛监杜之秩、曹化淳为导。逆闯谓曰：「汝曹背主献城，罪当斩。取汝能识天时，饶死去。」责各献银数万，用事如故。闻内库尚有银十七窖、金八窖，恐未必然。其宫人多有存者，掌书杜氏、陈氏，为逆所录。太子及永、定二王，俱于宫中就获，犹未变服。逆令行君臣礼，皆不肯，仅相对一揖【龙子自是不同】；发伪将刘抚养于棋盘街。济生偶经其地，得遥望定王丰采，恨未见太子及永王耳。【一说云东宫与定王先出匿民家，宿一日走，往田皇亲府，为伪将刘所获，永王不知所之】

逆不知先帝所在，悬榜募之，获以献赏黄金万两，封伯爵，匿者灭其家。是日，大小官僚俱以重价购极破青布衫并破帽，混稠人中，低头下气，惟恐人觉；富贵子弟，至以鲜衣数袭易一垢敝衣不可得，赤体狂奔，随路跧伏。其或恋妻孥，守财帛，贼一至，诎辱万端，有目覩其奸淫渔猎而无奈何者。凡朱门世阀，巨室广寓，悉为贼占。挟妓招童，欢呼狂饮；白昼行淫，犬羊无异。良家子女，自非玉碎，罕能瓦全。江米巷口有传神者，夫妇同缢。更有一童生周姓，悲愤捶胸，呕血数升而卒。士大夫闻之，岂不愧死。下午，传示戢军，然后稍定。东偏甚得伪果毅将军贺有威力，然而乌合之众，约束未能遍也。

二十日，以先帝无耗，传言将大索，人情危惧。俄有伪诏云：「因献城甚速，免尔民屠戮之苦。尔民各安生理，不得罢市。大兵扰害者，治以军法。」至日将午，始闻先帝凶问，同秉笔司礼王之心缢于后宰门煤山之红阁【相传二十一日始得凶问，此独先一日。又，同缢者相传王之俊，此独云王之心】。红阁系先帝于二月间命勋卫诸臣演习弓马，亲自御览之地也。所御玄色镶边白绵䌷背心，上有御笔血诏，畧云：「诸臣误朕！朕无颜见先帝于地下，将髪覆面，任贼分裂朕尸，决勿伤我百姓一人。」初燕都之迁鼎也，大内有密室，刘诚意留秘记焉，鐍键甚固，相诫非大变勿启。去岁虏患甚棘，先帝欲启视，掌印内臣叩头固谏，不听。室中惟一柜，发之，得绘图三轴。第一轴文武百官数千，俱手执朝冠，披髪乱走；上诘问，内臣叩头答云：「或恐官多法乱。」第二轴绘兵将倒戈弃甲，穷民负襁奔逃状；上又问，内臣又叩头答云：「想军民背叛也。」上勃然变色。内臣请止。上必欲再展第三轴，轴中像酷肖圣容，身穿白背心，右足跣，左足有袜履，披髪中悬，于今日分毫不爽。内臣曾密言于国丈，且嘱勿泄。余先假馆嘉定府，是以与闻。岂非厄运有定乎？未时，逆闯发钱二贯，遣太监市柳木柩，枕以土块，停于东华门外之茶菴，畧设棚厂，有两僧诵经，老太监四五人侍卫。王之心极薄一棺，亦在其旁。去济生寓不过二里。遂冒险疾趋灵前，饮泣叩头而返。适圣母亦繇东华门扶出，以锦被覆榻上，尚在暴露，尤为凄惨，见者流涕。张太后遗尸尚不知处。

逆闯貌甚陋，一目先为总兵左良玉射损，御女即流血。伪将数人俱兄弟相称，有李姓者，亦只眼，或云其弟也。诸将出入禁闼无忌，同坐同食，大殿深宫优觞纵饮，午门外任马兵驰骋，亵嫚狼籍，千古所未有也。伪相牛金星出示，文武大小官员，俱干廿一日见朝面圣。愿回籍者听便，抗违藏匿者罪之。又遣贼兵拘各衙门长班，令开报各官职名，因此无一得免。亦有充纳候缺，以及三考出身，缙绅不载者，反希进用，投报职名，自投罗网，愚哉！

先一日死节者，为辅臣范景文、大司农倪元潞、翰林简讨汪伟、新乐侯刘文炳、驸马都尉巩永固。是日，又闻兵部车驾司郎中成德、太常寺少卿吴麟徵、都御史李邦华、佥都御史施邦曜、左庶子兼侍读周凤翔、左庶子马世奇、左中允刘理顺、大理寺卿淩义渠、户科都给事中吴甘来、刑部侍郞孟兆祥同子章明、吏部考功司员外许直、兵部武库司主事金铉、太仆寺丞申佳胤、四川道御史陈良谟。济生留心谘访，所闻甚确，今已传播人口，不复详述。戚臣中，惟张英国世泽、张惠安庆臻、吴清平遵周、薛阳武濂、郭博平振明、王永宁长锡，俱自尽，余皆覥颜偷生而已。

廿一日，从行伪官俱方巾色衣，连翩入朝；报名各官，青衣小帽，于午门外匍匐听点。平日老成者，儇巧者，负文名才名者，晓晓利口者，昂昂负气者，至是皆缩首低眉，植立如木偶，任兵卒侮谑不敢出声；亦有削髪成僧，帕首作病，种种丑态笔不尽绘【已绘矣】。日午，贼命设祭于茶菴，鬻棺改殡，人谓李襄城国桢欲触死金阶，苦争三大事：一勿犯陵寝；二先帝先后丧礼宜厚；三太子、二王不可伤害。太子亦尝苦口争之，逆闯悉从焉，然莫知为何日事。济生草莽臣，亦含泪往叩一首，所见惟职方主事刘若宜，疾呼「太祖」，大恸，观者无不酸鼻。诸臣奉伪命，芒芒然报名听点，惟恐获戾。即知先帝梓宫甚近，亦无暇一行也。日已昃，诸臣俱有饥色，未见指挥。忽司礼内监王之俊、王德化，偕小宦者数人，大哭而出，遇故司马张缙彦，责以误国欺君，攒欧之，拔其须，鬓顷刻而秃。复谓诸臣曰：「汝辈逆臣，不急殡先帝，乃复戴新主求富贵耶？」吐骂不已。诸臣皆摇手叩头谢罪，面有愧色。因共商草一公疏，请葬先帝成礼派【闻尔时禀事纷纷有求封太子大国者，亦有求京城百官带孝，哭临三日者】。适伪文谕院顾君恩自内出，即呈稿求其上达。君恩答云：「一应事权，俱牛相为政，我主亦未肯轻听人言。诸公半属沽名，岂尽为旧朝起见耶？」碎其疏。众齐声举哀，庶吉士周钟、魏学濂等先哭，中书吕兆龙从而和之。于是诸宦者皆散。【此公疏乃吹散内臣楚歌也】

日晡，伪相牛始至，于五凤楼下席地而坐，兵卫甚众，各伪政府衙门先受职者，拱立于旁。不见名单，惟旧缙绅一册，置于地下，任意花点，应迟者用军法。金星熟视大僚，笑怒不测。文武官僚约三千馀人，既点讫，独拔九十二名，遣兵士押送伪吏政府宋企郊所听用【文武官僚三千馀人，据绅集无此之多，且入选止九十二名，兵押者乃有二千九百馀名耶？疑传未实】。怒词臣卫胤文、杨昌祚、林增志、宋之绳等削髪，令人尽拔其馀毛，詈云：「既已披剃，何又报名？」众皆失色。闻逆曾谓其党曰：「各官于城破日能死，便是忠良。若身体髪肤，受之父母，不敢毁伤，削髪之人不忠不孝，留之何益？」牛语盖有所本。时牛又出令，不入选者，每官用马兵二人执刀押候。众意必死，忽传伪旨云：「押往西四牌坊去。」各兵驰马驱逐，如羊豕然；行稍迟，刀背乱下。此时魂魄俱坠，无复生理。中道忽又传一伪旨云：「前朝各犯官，俱送权将军刘府中听候施行。」众心怦怦然，乃复望须臾活矣。既押到，伪将军方挟妓欢呼，不暇审鞫，仍命各兵守视，以俟来朝。于是诸臣囚服羁系，相对彷徨，以刻为岁，翻觉生之可厌也。腹馁甚，即强项大僚有拾兵士餍馀以缓死者。是夜，家人辈谓主人已戮，群聚合谋，挟重赀而逃者，不计其数。

廿二日黎明，众官仍囚服候于府前，枵腹殆不可忍。日中，伪将军始出，逐一唱名坐赃，重者数万，轻亦及千。认者押追免刑，稍诉力薄，夹打随之。一庭之中，应接不暇，遂分送伪将军李府。而二府复转委郭、王诸伪将，互相追比，大抵拶夹尝事，更有脑箍及炮烙火尺等刑，目所未覩。如犯官私逃，即拶其妻妾完赃。是日风闻御史陈纯德、户部郎中张鸣骏死节；更闻太仆寺丞贺王盛骂贼甚厉，贼去其齿，断其舌。询之长班，未目击也。旧司礼王之俊、徐高俱自尽，老司礼王德化、王永祚等，亦以缉获追赃，骂贼颇快，一时夹死。金吾骆养性坐赃数万，弟养心、养志皆受酷形。嘉定伯周奎家资素厚，尽为贼有，空手出门，尚疑诸子私殖，不免敲朴，悔不徐徐。司礼之言，噫晚乎哉？庶吉士魏学濓，偶为贼兵损一臂，诉之伪将军，叱云：「如此小事，何必饶舌？」【妙！妙！】

廿三日，旧辅诸臣同成国公率领降臣，具囚服，集皇极殿劝进。此时大小从贼诸臣，居然以为一统别界矣。日奔走于伪政府之门，或于棋盘街及东西江米巷留连顾盼，探问消息。青衣成队，蒙面丧心，不复知人间有羞耻事。商民仍旧张肆，兵淫掠者有禁，民抢攘者有禁，城军下城者有禁，犯者立死。断头截体，纵横衢道，虽触目悚恻，而人情稍帖。但贼党有夙怨深隙，无不立报，如总兵王朴子琦，以父仇故磔陈君美，而藉其家【王朴重辟在狱，子琦以千金托君美营干。君美知事不可挽，以好语欺琦而没其金。至是琦在贼营，遣人召君美，君美犹恃父执，欣然往谒。琦数其罪，缚而脔割之】。此类不一。向来厂卫知名者，咸从束缚，要津猾胥先倾其家，而后杀之。此举差强人意。襄城伯李国祯为贼所逼，作诗数章，大哭至先帝灵前，服药而死。驸马冉兴让、都督刘岱、冉孔悦等皆夹死。至于文官，如礼部左侍郎杨汝成、部司邹逢吉、刘有澜、刘养贞、王钟彦、萧鸿谱等，不两日夹死王钟彦各单开缢死，此独异。其垂危者，如辅臣陈演、魏藻德、方岳贡、丘瑜、吏部尚书李遇知、侍郎雷跃龙，工部尚书陈必谦、兵部尚书张缙彦、侍郎金之俊、刑部尚书张忻、掌院方拱乾、张维机、谕德杨士聪、孙从度、李明睿、春坊杨昌祚、卫胤文、林增志、李士淳、庶吉士张端【张端别单皆入从逆】、御史冯垣登、吴邦臣、部司赵士锦、申济芳等，皆始而血溅阶庭，继而骨髓滴历，甚有遍足生蛆。观者恻然，莫不掩鼻。凡输纳、现银、加二、首饰十不当一；珠玉玩好，一槩掷弃。衣服极新者，准价钱许；大叚疋不及两，纱罗减之。前门商铺，凡有乡亲株连，无不搜括立尽。如蝗蝻集野，草木为空。更有写字中书谭玄武学、敎授沈浣先，卫经历沈全斌等，皆系冷曹，亦索至千金；无从称贷，输不及数，随到随夹。时贼兵弄权，任意张威，不必承禀。贼将中或原系降官，而昔有交情者委曲求宽，如科臣汪惟效、王都，词臣方以智等，大减前派之数。辅臣方岳贡清贫素著，松江布商代纳千金。辅臣陈演追出黄金三千两，珍珠三斗；魏藻德父子受刑数次，吐金银以万计。文选司沈自彰，亦于署中搜出金爵、人参、数千金，其馀盈千累百，凑集无算。道路贼兵纵横，日甚一日。避祸者俱潜身颓垣破屋之中，足迹不敢出户。

廿四日，伪授顺天府尹王则尧吉服到任，出伪示安民，有「前朝失德」等语。以前印信，俱着职方司彚收缴进，改印为契。凡逆闯三代祖宗名讳，以及其身，如「定、光、印、务、自成」等字，俱戒勿犯。一应衙门悉行更张，俱伪相牛酌定。降贼文臣亦时有条陈。六部为「六政府」，内阁为「天佑殿」，翰林院为「弘文馆」，文选司为「文谕院」，督抚为「节度使」，兵备为「防御使」，六科为「谏议」，十三道为「直指使」，太仆为「验马寺」、通政为「知政使」，知府为「府尹」，知州为「州牧」，知县为「县令」，主事为「从事」、尚宝为「尚契司」，中书为「书写房」，五军府为「五军部」，守备为「守领」，把总为「守旅」，其馀光禄、大理、太常、鸿胪、国子监等如故。诸伪官如吏大堂宋企郊，文谕院顾君恩，从事杨枝起，户大堂杨王休，少堂张辚然，礼大堂巩焴，少堂梁兆阳，兵大堂傅景星，少堂黎志升，刑大堂安兴民，少堂陆之祺，工大堂侯恂、少堂李振声，知政使王学先，前两日各到任，皆先时归顺，随到授职者。是日，九十二人者，仍囚服诣吏政府听选。伪尚书宋企郊上坐，文谕院顾君恩傍坐于东，伪从事杨枝起拱立于西，先选者呼立后堂，次选者立轩下，未选者立庭中。下午挂榜，据长班抄白，头行云：「吏政府今将前朝愿授职文官，分别挨选，晓谕通知。俱限次日于午门外谢恩。」末云「永昌元年三月廿三日」，有印有押。

首列弘文馆掌院何瑞徵，修撰韩四维、杨观光，司业薛所蕴，编修杨廷鉴、陈名夏、周钟、刘正宗，庶吉士史可程、梁清标、刘余谟、刘世芳、胡统虞、朱积、张之奇、吕崇烈、鲁桌、赵熲，大理卿刘大巩，光禄卿李元鼎，太常卿吴家周、寺丞项煜，鸿胪卿张鲁，验马卿宋学显，尚契卿叶初春，国子学录钱位坤，助敎李森先，吏谏议申芝芳，户谏议孙承泽，礼谏议龚鼎孳，兵谏议光时京，刑谏议翁元益，工谏议戴明说，直指使涂必泓、裴希度、高汉翔、蔡鹏霄、陈羽白，防御使吴道新、卫周祚、陈扆诵、涂原、柳寅东、张希夏、张茂爵，礼政府从事吴之琦、吴刚思，司务孙节，户政府从事刘庆蕃、吴文帜、方延祚、缪浣，司务魏学濂，兵政府从事沈元龙，潘同春、汪承诏、王自超，司务赵开心，刑政府从事李登云、傅鼎铨、侯佐，司务董献廷，工政从事郭万象、金震出、玉奇才，司务贺久邵，淮扬盐运司魏天赏，长芦盐运司王孙蕙，僭漕吕弼周、方允昌、金汝砺，庐州府尹熊世懿，慎庆府尹吕兆龙，待诏张国泰，定州州牧董复，四川等处州牧熊文举、赵玉森、李化麟、何胤光，县令汤有庆、时敏、顾棻、施凤仪、吴尔𤪠、姚文然、高尔俨、张元琳、成克巩、高珩、刘廷琮、归起先、张琦。已上共九十二人，此皆第一日报职名、遣兵押送者。又一伪榜，特选兵政府左侍郎左茂泰镇守山海关等处地方，兵政府右侍郎张若麒镇守辽东等处地方。嗣后牛金星又送降官五十员到吏政府，限次日听选。

廿五日，各官复劝进。礼政府传伪旨云：「百官俱于五凤楼前叩头，登极大典，朝廷自有鉴裁，不允所请。」诸叛恐人心未定，功名不稳，日夜望大位之早正【好官不过多得钱尔，草头天子，何独不然？】。而贼方点简黄白命银匠倾销，每千为一饼，穴其中，络以麻索，为西运计，僭位非其所急也。又有中途归顺宛平举人王仕屺，特出伪示授山东潍县县令【无锡传揭云，廿三日先选劝进诸臣，廿五日复选报名诸臣】。是日吏政府补选各官，据长班所抄伪榜：州牧则孙以敬、刘肇国、黄灿、傅学禹、李长祥、孙一脉、罗宪汶、杨明朗、王士奇、吴篪、高去奢、张若麟；县令则朱国寿、张慎学、黄昌胤、朱受佑、冉希舜、韩士伟、李呈祥、杨栖鴞、万发祥、张玄锡、史垂誉、白胤谦、史起明、秦汧、王秉鉴、傅鷟祥、王之凤、赵之玺、郑逢兰、侯伟时、馀忠宾、陆禹恩、杨云鹤、姜承宗、程兆科、邹魁明、王显五十人，尚未足之数。凡外选，大抵北直、四川等处，尚属王土。贼造逆以来，惯以虚声恐喝。若河南、山东诸郡县，伪官单骑所临，莫不委篆让席，故止给小票为凭，刻期赴任，亦或借此市德，发脱诸降臣了局耳。诸臣苦请携孥，企郊不可，曰：「俟赴任一两年，做得好时，来迎未晚。」于是宠妾艳婢，往往赠贼将以取媚，妻子留质，孑身出城。每一官则兵数人押之，行李之费，百端借措。或有欣然愿赴者，或有借题营脱，互相商畧者，私庆以为视夹打诸臣不啻天壤悬隔矣。

廿六日，刘李各伪将复将输未及额官员夹比，如张伯鲸、党崇雅、余应桂、金之俊、王鳌永、李天经、李世祺、赵京仕、孙昌龄、刘显绩、黄熙胤、张正声、曾应遴、李向中、郝晋、刘廷谏、沈自彰、黄纪、刘昌、李永茂、吴孳昌、冯垣登、谢于宣、杨玄锡，勅房中书吴之瑞、朱国诏等，惨毒难言【闻刘昌以河南乡里先送款用事，沈自彰亦在降数，此独异】。又闻牛金星之慕周钟才名，召试士见危授命论，顷刻成篇，大加赞赏。又有贺表数千言，四六甚工，颂扬贼美。更闻降臣中有与钟联杜相好者，钟为恳恩擢用，大为伪相叱吒。

廿七日黎明，忽传伪旨，密令叛监杜之秩畧具仪从，将先帝先后梓宫移出平子门外，惟内臣数员相随，臣民无一知者。太子仍命送至城门。即返，济生乍闻未信，既而长班来言，果不在茶菴矣。济生不胜悲悼，未知权厝何所。是日，刑辱各官株连未已，人人自危。贼兵厚结长班及无赖子，使为乡道。本地乡绅如周锵、刘余佑、梁以樟、米万钟、吴邦臣、沈自彰等，咸蜂聚其家，恣意掠取，与籍没无异。至青衿白户，稍立门墙，无幸脱者。贼兵满路，手携麻索，见面稍魁肥，即疑有财，系颈征贿，有中道借贷而释者，亦有押至其家，任其拣择而后释者；若缚致伪府，便无生理。长洲诸生张维熙者，馆于京师，以貌被槷，不得一钱，大为所困。城中凡领勋戚家毋钱者，严加迫索，鬻产不惜，惟恨无主。所籍质库，俱立限责赎，军士多领单分追。民不聊生，长安为之罢市。

廿八日，道路行迹顿稀，惟见贼兵押官僚无数，东奔西走。人人丧胆，独予破屋潜伏，恃以无恐。时闻各门枭首累累，私询之，则天津、通州等处解来大盗也。东偏一狂衿某姓，素以武断为里雄，因与贼兵争马料价相哄，诉伪将诬以奸婢，及婢至，面质实无此事。此生淩迟处死，一方快之。








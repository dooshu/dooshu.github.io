○悲人生

五悲曰：礼乐既作，仁义不愆；死生有命，富贵在天。一变一化，一亏一全。去其外物，归於内篇，儒与道兮，方计於前，其书万卷，其学千年。钟鼓玉帛，蹩{薛足}蹁跹；金木水火，混合推迁。六合之内，慕其风兮如市；百代之後，随其流兮若川。三界九地，往返周旋；四生六道，出没牵联。良々磕磕，蠢蠢。受苦受乐，可悲可怜。

有超然之大圣，历旷劫以为期，戒定慧解非因人，慈悲喜舍非见思。闻儒道之高论，乃撞钟而应之。曰：“止止善男，子观向时之华说，乃天下之辩士。请弄宜僚之丸，以合两家之美。若夫正君臣，定名色，威仪俎豆，郊庙社稷，适足夸耀时俗，奔竞功名。使六艺相乱，四海相争。我者遗其无我，生者哀其无生。孰与乎身肉手足，济生人之涂炭；国城府库，恤贫者之经营？舍其有爱以至於无爱，舍其有行以至於无行。若夫呼吸吐纳，全身养精，反於太素，飞腾上清。与乾坤合其寿，与日月齐其明。适足增长诸见，未能永证无生。孰与夫离常离断，不始不终，恒在三昧，常游六通？不生不住无所处，不去不灭无所穷。放毫光而普照，尽法界与虚空。苦者代其劳苦，蒙者导其愚蒙。施语行事，未尝称倦。根力觉道，不以为功。”

所言未毕，儒道二客离席，再拜稽首而言曰：“大圣哉！孔晚闻道，聃今已老。徒知其一，未究其术，何异夫戴盆望天，倚杖逐日？苍苍之气未辨，昭昭之光已失。”

呜乎！优优群品，遑遑众人。虽凿其窍，未知其身。来从何道？去止何津？谁为其业？谁作其因？一翻一覆兮如掌，一生一死兮若轮。不有大圣，谁起大悲？请北面趋伏，愿终身而教之。








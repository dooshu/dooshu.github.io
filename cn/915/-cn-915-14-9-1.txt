◇临淮海下教延沙门智聚

弟子下车旧楚，亟改炎凉。逖听清规，其来有日。敬承幽栖山谷，多历年所，道风胜气，独擅当今。故以德冠林远，道超生什，炳斯慧炬，以悟群迷。独步江东，何甚之美！未获稽疑下筵，餐承高义。杼轴之劳，载盈怀抱；据虎之岫，川途不遥。翔鹭之涛，风烟相接。必愿振忍辱之衣，赴翘勤之望。（《续高僧传》，案：智聚姓朱，住虎丘东山寺。柬作牧淮海，乃降教书延之。）


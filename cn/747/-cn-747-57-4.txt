○宣慰魏博制

奉君亲，竭忠孝，人伦之大端也，贤智所以尽心；赏功劳，懋名节，国家之急务也，皇王所以致理。朕嗣服丕业，恭临万邦，每念政之未孚，化有不暨，怵惕惟厉，载廑於怀。尝以为肖质禀灵，皆思响善，亦在甄明抚导，推示至诚。树绩必使其光扬，罹患必图其安缉，永言及此，终食岂忘。

魏博大藩，东夏雄屏，军戎勇於见义，黎庶怀於有仁。自中原始兵革之虞，河朔为用武之地。抱才器者，或感恩而尽力；申节效者，果因事而彰明。时将大宁，斯获予志。近田季安薨谢，其子幼童，奸邪凭依，妄肆威福。一境危慄，惧致覆亡；比屋凋伤，疲於杼轴。田兴仗义奋发，翦去憸人，大安方隅，屡献忠恳。达三军奉上之志，激千里望阙之诚，誓遵典彝，丕变旧俗。忠谏指切，感於朕心，是用特授旌旄，俾靖封略，言念将士，同德叶谋。守正如金石之坚，凌寒挺松柏之操，垂令名於不朽，示臣节於将来。清风载扬，丹款可鉴，嘉尚叹息，劳於寝兴。赏不逾时，式示旌劝。

其管内百姓等，身劳耕稼，力竭征徭，每念予怀，用当忧悯。宜令司封郎中知制诰裴度往魏博宣慰，亲谕朕意。仍赐钱一百五十万贯，以河阳院诸道合进内库绫绢绵等支送充，赏给将士及六州县百姓。差科宜给复一年，使之苏息。州县之中，或有残破偏甚者，委田兴逐便宜处分。朕以布泽之时，务从人欲，好生之德，期洽众心。魏博管内，宜赦见禁囚徒。其与田兴协心立功大将及判官等，委兴具名衔闻奏，当有甄升，如有父母在，别加优恤。当道从前以来官吏将校等，或忠义可嘉，而刑戮滥及。如有此色，委田兴条录奏闻，当加追赠；如有家口见存，宜厚加优恤。管内高年茕独，或天宝遗人，夙霑皇化，或孤独废疾，不能自存，委田兴差官存问，仍量给粟帛。管内有清勤奉职，为众所知者，委田兴具事迹奏闻，当加进改。如身在邱园，行义素著，或才兼文武，名节可称，亦委田兴具名闻荐。赠太尉季安，姻戚旧臣，尝任将相，饰终之典，宜示优崇。其葬事委田兴差官勾当，礼物之间，务从周厚。田怀谏在疚之初，政出群小，因致军府骚然不宁。以其幼年，有足矜悯，待其到京之日，一门量加存恤。

呜呼！耸善念功，惟恐不及；卹人厚下，惟恐不丰。庶洽雍熙，遂櫜弓矢。为仁繇己，其道信然；树德务滋，在乎终始。凡百多士，宜悉朕怀。


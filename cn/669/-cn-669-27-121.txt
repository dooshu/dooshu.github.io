121　光武不隔於反支　祖君彦檄煬帝


祖君彦檄「光武不隔於反支」，乃明帝事，見王符潛夫論。【原注】反支日，用月朔爲正。戌、亥朔一日，申、酉朔二日，午、未朔三日，辰、巳朔四日，寅、卯朔五日，子、丑朔六日。

【元圻案】通鑑隋紀恭帝義寧元年：「李密襲興洛倉，前宿城令祖君彦往歸之。君彦，珽之子也。密移檄郡縣，數煬帝十罪，君彦之辭也。」〇潛夫論愛日篇：「明帝時，公車以反支日不受章奏，帝聞而怪曰：『民廢農桑，遠來詣闕，而復拘以禁忌，豈爲政之意乎？』遂蠲其制。」王氏原注即王符傳注文也，注云「見陰陽書」。〇文苑英華六百四十六祖君彦爲李密檄洛川文曰：「大禹不重於尺璧，光武不隔於反支。」〇唐李德裕丹扆六箴亦云：「光武至仁，反支不忌。」






○覆侍郎王希烈題正三皇禮典疏 【 三皇禮典】

查得嘉靖二十一年、初建景惠殿于太醫院、以祀太昊伏羲氏、炎帝神農氏、黃帝軒轅氏、配以勾芒氏、祝融氏、風后氏、力牧氏、而祀歷代醫師於兩廡東廡、僦貸季天師岐伯、伯高鬼臾區俞跗少俞少師桐君、太乙雷公馬師皇伊尹神應王、扁鵲倉公、淳于意張機、西廡華陀王叔和皇甫謐枹朴子葛洪巢元方、真人孫思邈、藥王韋慈藏啟玄子王水錢乙朱肱、李泉劉完素朱彥修、凡二十八人、歲以仲春仲冬上甲日、遣禮部堂上官一員、行禮、太醫院堂上官二員分獻、今該本部右侍郎王希烈題、乞　聖明裁正凟祀、要將太醫院景惠殿、每年欽遣大臣致祭三皇、及配位勾芒祝融風后力牧、欲行釐正、改祀先醫以重典禮一節。臣等謹議得三皇為帝王之祖、道德之宗、繼天立極、功在萬世。我　世宗皇帝、遵奉　聖祖舊制、既建廟于都城之西。復設祀於文華殿之東。俱以三皇為首。以明正統道統之有自。厥旨深遠。自後先帝偶因太醫院相沿奉有三皇小像、舊廟頹圯、傳諭修建奉祀、而當時禮臣、急於承迎、略於稽度、乃因陋就簡、創立祀規、遂以三皇大聖、祀於醫師之中、勾芒四佐、配於醫院之側、殿名景惠、祭遣部臣、典禮不協于常經。祭義似涉乎瀆祀。向蒙遺詔、謂郊社等禮、各稽舊典、斟酌改正、俱巳次第奉行、而此獨未經釐正、似為缺典、今侍郎王希烈因奉欽遣行禮、思惟其故、心有未安、是以有此論列、深得　先帝嚴祀三皇之遺意、相應俯從所請、合無今後太醫院三皇四配位之祭、當從罷免、止以兩廡醫師僦貸季天伯等二十八人、合祀於一堂、照依世次南向東西序列、每年仍以仲春仲冬上甲日、遣本院正官行禮、祀典既非三皇則堂宇名殿、祭用太牢、俱非所宜、合無以景惠殿、改名先醫祠、其祭品用羊一豕一、簠簋各四、籩豆各十、爵祿酒盞十篚二帛二、其祝文行移翰林院改撰。以便舉行。庶三皇之祀不凟。先醫之祭不廢。典禮可清。而神人以和矣。


◇谏外勤征役内务宫室疏

陛下方当恢崇前绪，光济遗业，诚未得高枕而治也。今虽有十二州，至于民数，不过汉时一大郡。二贼未诛，宿兵边陲，且耕且战，怨旷积年。宗庙宫室，百事草创，农桑者少，衣食者多，今其所急务，唯当息耗百姓，不至甚弊。弊倦之民，傥有水旱，百万之众，不为国用，凡使民必须农隙，不夺其时。夫欲大兴之君，先料其民力而燠休之。句践养胎以待用，昭王恤病以雪仇，故能以弱燕服强齐，羸越灭劲吴。今二敌不攻不灭，不事即侵，当身不除，百世之责也。以陛下圣明神武之略，舍其缓者，专心讨贼，臣以为无难矣。又欢娱之耽，害于精爽；神太用则竭，形太劳则弊。愿大简贤妙，足以充「百斯男」者。其冗散未齿，且悉分出，务在清静。（《魏志·蒋济传》）


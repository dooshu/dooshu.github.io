◇大赦诏（正月戊子）

古设象刑而众不犯，今虽参夷而奸不绝，何德刑相去之远哉先帝深愍黎元，哀矜庶狱，乃命群后，考正典刑。朕守遗业，永惟保皇基，思与万国以无为为政。方今阳春养物，东作始兴，朕亲率王公卿士。耕藉田千亩。又律令既就，班之天下，将以简法务本，惠育海内。宜宽有罪，使得自新，其大赦天下。长吏、郡丞、长史各赐马一匹。（《晋书·武帝纪》。）


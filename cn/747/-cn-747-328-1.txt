○上元宗尊号表

臣闻上元成命，锡祯符以应期；圣皇乘时，受神策於兴运。是以启殊祥於景福，崇大号於至公。伏惟陛下缵重元之耿光，嗣五圣之丕绪，大德侔於天地，至化贯於阴阳。感元道之尊，运百辟之议，三冒阙下，累陈鸿名。陛下犹以固让为心，不以至公为意。臣等请以符瑞，重叙明之。日者五星如连珠，两曜如合璧，卿蔚，膏露凝，天之贶也。瑶英产於金，元记开於玉洞，神光见，真诰传，地之祥也。固知天地以鸿休报陛下，陛下以至德通乾元，允宜合符，克配徽号。伏奉乙卯诏书曰：“志存要妙，理却虚名。”臣又闻之，天不让高，地不辞大，五帝法之而成象，三王参之而比德。先天地者道也，圣祖已著於强名；合天地者圣也，陛下允膺於明称。式彰妙用，岂曰虚名？况祯祥感通，既著於彼；灵应参会，又符於此。是以封章再献，而日重光；徽号三陈，而烟霄降泽。天人交感，影响必臻。若然者，陛下安得阙三才之大端，抑万姓之勤愿，违祖宗之卷命，旷天地之符文？臣等固陋，犹知不可。况真宗示庆，秘简呈文，乘王气於玉行，拥神休於宝运。伏愿光临大宝，允答洪休，尝垂覆载之仁，永保延长之历。天下幸甚！


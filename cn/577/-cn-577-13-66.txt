春日江村五首


农务村村急，春流岸岸深。乾坤万里眼，时序百年心〔一〕。茅屋还堪赋，桃源自可寻。艰难贱一作浅，陈作昧生理，飘泊到如今。

〔一〕“乾坤”二句：鲍明远诗：争先万里途，各事百年身。

迢递来三蜀，蹉跎有一作又六年。客身逢故旧，发兴自林泉。过懒从衣结，频游任履穿。藩篱无限景陈川本并作颇无限，恣意买一作向江天。

种竹交加翠，栽桃烂熳红。经心石镜月，到面雪山风。赤管随王命〔一〕，银章付老翁。岂知牙齿落，名玷荐贤中。

〔一〕赤管：《汉官仪》：尚书令仆丞郎，月给赤管大笔一双，篆题曰北宫著作。又二千石以上，银印龟钮，刻曰某官之章。

扶病垂朱绂，归休步紫苔。郊扉存一作在晚计，幕府愧群材。燕外晴丝卷，鸥边水叶开。邻家送鱼鳖，问我数能来。

群盗哀王粲，中年召贾生。登楼初有作，前席竟为荣。宅入先贤传〔一〕，才高处士名。异时怀二子，春日复含情。

〔一〕先贤传：《郡国志》：长沙南寺贾谊宅，亦陶侃宅在焉。殷芸《小说》：湘州有南寺，东有贾谊宅，宅有井，小而深，上敛下大，状似壶，即谊所穿。井傍局脚石床，容一人坐，即谊所坐也。出盛弘之《荆州记》。又云：谊宅今为陶侃庙，时种甘犹有存者。出庾穆之《湘州记》。《襄沔记》：繁钦宅、王粲宅，并在襄阳，井台尚存。






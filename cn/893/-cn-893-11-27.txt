巴陵赠贾舍人





唐时，巴陵郡即岳州也，隶江南西道。《唐书》：贾至，字幼邻，擢明经第，解褐单父尉，从玄宗幸蜀，拜起居舍人，知制诰，历中书舍人。至德中，坐小法，贬岳州司马。宝应初，召复故官。



贾生西望忆京华，湘浦南迁莫怨嗟。[一]圣主恩深汉文帝，怜君不遣到长沙。[二]

[一]《史记》：贾生年少，通诸子百家之书。文帝召以为博士，超迁，一岁中至太中大夫。后亦疏之，不用其议，乃以为长沙王太傅。贾生既辞往行，闻长沙卑湿，自以寿不得长，又以谪去，意不自得，及渡湘水，为赋以吊屈原。



[二]长沙在洞庭湖之南，去巴陵又远五百五十里。






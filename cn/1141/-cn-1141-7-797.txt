画松歌为梅瞿山作

梅郎为我画松索我歌，古来画松歌已多。
对君目駴奈君何，但见修鳞巨鬣盘拿绝壑凌嵯峨。
咆哮腾虎豹，怒掣奔鼋鼍。
一株突裂馀霜柯。
神猿健鹄不得上，空中壁立搴藤萝。
高枝猎猎翻风去，白日寒山愁欲暮。
斸药长镵客有无，前峰木末横烟雾。
同时画手老秃翁（谓半山。），往往挥毫共奇趣。
世人不向黄山游，眼中那识真松树。
请君酌酒且论诗，休遣人间唤画师，梅郎掉头濡墨称不疲。
公孙大娘舞剑器，朱亥壮士挥铁椎。
丈夫豪气亦如此，何妨纵笔走蛟螭，大笑山巅与水涯。



天心法

李士美丞相长子衡老。初学天心正法时。饮食坐起。未尝不持摄。寓居桂林。夜如厕。见灯盏出于外。心已怪之。复取置中间。俄又在外。已则登其上。既而益高。盏正覆而油不倾。旋转满室。将及头上。衡老方踞厕。势不可施法。怖惧大呼而出。自是不敢轻习行。或云初行符箓。非鬼物所乐。故多设怪以恐试之尔。嘉叟说。


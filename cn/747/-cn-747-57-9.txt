○赈给京畿百姓制

善为国者，务蓄於人，百姓未康，君孰与足？其或时逢水旱，念切茕嫠，於是有已责之恩，行散利之典，古今通范，何莫繇斯。朕恭已励精，以临兆庶，永言忧济，终食岂忘。思俾万邦，同臻富寿，而去岁甸服，气序愆和。夏属骄阳，秋多苦雨，三农爽候，五稼不滋，比及收藏，曾靡善熟。如闻闾井之内，储备罕充，产於地者既微，出於力者宜困。既牵公上之税，荐迫输送之期，循环岁时，固亦劳止。况群司具列，军卫实繁，供亿之名制备存，工役之科条未艾，四方桢干，属在京师，念兹矜人，良多愧叹。今土膏方动，东作其勤，逋赋未蠲，粮饷何望？宜加惠渥，式俾厚生，趋泽务农，庶乎劝化。姑示纳隍之旨，伫宽艰食之虞，煦育顺时，义斯可取。应京畿百姓所欠元和八年税斛斗青苗钱税草等，在百姓腹内者。并宜放免。仍以常平义仓斛斗三十万石，委京兆府条疏赈给，务及贫人。如常平义仓不足，即宜以元和七年诸县所贮，折籴斛斗添给。应缘赈给百姓等，委京兆差择清干官，於每县界逐处给付，使无所弊，各得自资。近岁以来，屡宏德泽，邦畿千里，田号上腴，阜安疲黎，亦在循政。咨尔京邑长吏，洎於宰字之官，各宜叶心，将我诏意，戒之以扰，授之以仁，宣示朕怀，咸使知悉。


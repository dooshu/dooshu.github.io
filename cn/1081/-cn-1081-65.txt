卷六十五

钦定四库全书

怀麓堂集卷六十五

明　李东阳　撰

文後稿五

记

重修琼州府二贤祠记

琼州府旧有二贤祠祀知府王徐二公者也王公讳泰字伯贞以字行吉之泰和人洪武间以前户部主事起知琼为政寛简崖州黎杀人报讐府卫以反闻欲兵之公保其无他捕讐杀者数人遂定琼田三获军赋不时受俟民乏急则敛而倍入之公始令每获必输皆告便流民来归者万三千余人弘治十五年以内艰去民号泣攀送十余里不絶徐公讳监字子明常之宜兴人宣德间自户部郎中奉勅知琼亷正寡慾琼多异产中使踵接公限有司弗予及行所部辄遣骑从之俾不得肆武官利黎产多启衅以邀贿公镇以无事皆安堵不为变民渐黎俗病不服药惟杀牛祭鬼至鬻子女为禳祷费公婉而导之民寖化皆感悦立生祠祀公比其卒巷哭家祭柩还送者填海滨目送其舟至不见乃去盖其治祗四年视王公不及三之一而治状相若人以为难琼民思二公不置祔祭于苏文忠公祠事有不平者则往诉之若官府然成化初知府蒋淇建祠于府治西医学故基标为今名久乃就圯弘治初知府张英改建於御史行台之右则今祠也议以春秋举祀事复其民二人俾世守焉会左参议任君谷上京师请为记夫祭有二义亲与神之谓也赋形受气一体而分幽明之相通聚散之相感焄蒿凄怆若或见之则存乎亲上下四旁昭布森列善则福不善则祸比之赏罚影随而响答则存乎神斯二者有所感各有所应精神魂气之间潜孚默契有不容已者孔子祭如在祭神如神在为是故也若守令之祭於民者实兼二义而有之恩则父母灵则明神故桐乡之於朱邑亲之也罗池之於柳子厚神之也画地而守分民而治去留生死之相代者其常也德存而爱俱功立而名传其去也有思其远也有追胶固缠结虽欲已之有不可得者是岂声音笑貌仪文器数可饰具而强致哉顾今之守令不惟不获乎下而反病之故为之民者面背殊情死生异观勉之恒常或忽之仓卒者比比而是况累纪閲世少者壮壮者老而其子孙苗裔若躬沐膏泽亲炙风范愈久而不能忘者其难易何如也乃或以遐方僻地诿於无所用治苟焉以为政又从而徇之以幸其泯而弗彰然其实终有不可揜者闻二公之风亦可以少省矣厥後王公之子文端公名直为翰林学士官至少傅徐公之孙今少傅公名漙与文端同官学行勲绩後先相望蔚为名臣皆以一品官阶赠及祖考朝有诰家有庙诗书簪组绵延而未艾所谓盛德必百世祀者岂独于其民徵之哉东阳以学士典词命远继文端比预机务从少傅公後获考国史及观其家乘为详并书以为记实弘治八年九月也

天津卫城修造记

天津及左右三卫其地曰直沽沽云者小水入海之名也盖禹贡冀州之域在天文为箕尾之分胜国以前实海滨荒地潞卫二河南北相接以入於海胥此焉会我朝太宗文皇帝兵下沧州始立兹卫筑城浚池立为今名则象车驾所渡处也卫既武置无州县承平之余故习未改则肆为强戾讼狱繁起越愬京师者殆无虚日往来舟檝夫役之费不统于一下上病之朝廷乃用议者特置山东按察副使一人专督兵备而凡城池兵马词讼盗贼之事皆隶之于时西蜀刘君实膺是选承勅以行君至则以为城池最重宜亟为之处顾乏帑积势不可猝办累岁而计每事而处徐而图之增城为高甓而扃之隅方而准平又构楼于门曰镇东曰定南曰安西曰拱北皆踰寻累丈平看俯瞰迥出尘垢而北楼尤絶特相倍往来命使及大夫士之有事于是者登眺之际神竦心畅瞻宫阙之尊崇览畿甸之高腴周诹隐幽则器閧不生询察吏治则糺纷不作於斯城也可以观政矣夫城之为制实取诸设险守国之义其来尚矣是必预制于平居无事之日乃可以保治于无穷顾凡有民社兵马之寄者不加之意日颓月塞无复有经久制远之具固识者所深虑也矧畿辅之近喉襟之要拥重兵置羣士而无以控制统驭之其可哉且钧是地也钧是政也匪得人以理之则治效不着然则天津之治亦固可诬也哉予又闻刘君积材谷籍丁户第差役其所为役如治庙学备祭器辟射圃立教塲及诸祠宇工局类皆就绪而城池尤重是其始末不可以不纪也天下之事成于前必继于後乃可以久存而不坏今废之久而修之难如此则继是以往恶可以不之慎哉予尝以使命夜道天津见土石颓圯兵士传递者越堞而行若履平地心甚讶之感兹役之获成也故因诸卫戎官之请为之记

安平镇减水石坝记

弘治初河徙汴北分为二支其一东下张秋镇入漕河与汶水合而北行六年霖雨大溢决其东岸截流径趋夺汶以入于海而漕河中竭南北道阻上既命都察院右副都御史臣刘大夏治厥事复命内官监大监臣李兴平江伯臣陈鋭总督山东兵民夫往共治之佥议胥协疏塞并举乃於上流西岸疏为月河三里许塞决口九十余丈而漕始复通又上则疏贾鲁河孙家渡塞荆隆口黄陵冈筑两长堤蹙水南下由徐淮故道又议以为两堤绵亘甚远河或失守必复至张秋为漕河忧乃相地于旧决之南一里用近世减水坝之制植木为杙中实甎石上为衡木着以厚板又上墁以巨石屈铁以键之液稬以埴之坝成广袤皆十五丈又其上甃石为窦五梁而涂之梁可引缆窦可通水俾水溢则稍杀冲啮水涸则漕河获存庶几役不重费而功可保工既告毕上更命镇名为安平迁大夏为左副都御史又命工部伐石勅内阁臣为文各纪功蹟臣东阳当记兹坝之成臣窃考之治水之法疏与塞而已矣塞之说不见於经中古以降堤堰议起往往亦以为利利与害相值必较多寡以为重轻若敺役土石当水之怒费多而利寡此古人所深戒惟水势未迫後患尚未形则思豫制以为之备则障之利亦不可诬况兹坝者势若为障而实疏之顾其疏不至漏障不至激去水之害以成其利暂劳而永逸费虽不能无而用则博矣揆之善沟者水漱之善防者水淫之两者不亦兼而有之乎易象财成书陈修和君出其令臣宣其力虽小大劳逸不同同是道也今圣天子勤民思理重馈饷悯流垫宵衣而南顾者累岁非二三臣之贤其孰克副之当洪之未塞也水势冲激深莫可测每一舟至百夫弗能胜则人船俱没卷扫筑堰垂成辄败千金之费累日之功卒然失之若未始有者羣议喧閧皆若弃而弗终改而他图盖方御患不暇而何豫备之有及臣职就工而地灵顺轨不逆性以制物不後天以违时而又从容优裕以图可久之利销未然之患诚事会之不可失者也然则鉴往辙之覆而思成功之囏修废补罅以期不坠庸讵非有司者之责乎呜呼天下之事莫患乎可以为而不为彼宦成之怠交承之诿遗智余力而莫为尽未有不贻後日之悔者独水也哉人无於水监当於民监斯言也亦可以喻大矣唐韦丹筑扞江堤窦以疏涨诏刻碑纪功着在国史臣不文谨书此为明命复

重建首阳书院记

山西之蒲州旧有首阳书院盖宋元佑间郡人王昉所建因山而名有张尚文者实为山长历元制废入国朝至宣德间知州事者改为仓塲名迹益泯弘治初元山阳许侯鹏来知是州既修庙学饬师生示郡治所尚乃建里社学以教蒙士询诸士夫得所谓书院者图兴复之徧閲祠庙撤其非所当祀即其居而重建焉中为堂曰崇德以施讲授後为堂曰养正以藏古今图籍旁为左右庑以为肄习之所又後为祠堂三区中以祀夷齐二贤左祀名宦右祀乡贤而总名则因其旧越二年告成於是简州之少俊得二百人礼聘国子生王绅为之师越四五年渐有成业士之进于州学者视昔有加而侯亦将满九载矣国子生某某辈谓兹举不可以无纪北至京师介而请予意恳甚予弗能拒也夫书院之制肇于宋初州县学之未建也天下之士往往出於其间及学制大行而所谓书院亦未尝罢前规後随其效若有盛於州县者今文教熙洽学校徧天下固无俟乎此顾人才日盛而籍额有定员则养蒙蓄鋭以待天下之用者虽多不厌校诸前代所置小大若殊而作人之意则一而已且凡师所以教士所以学皆以为忠与孝也然必有准则之地而後可以为教必有趋向之涂而後可以为学圣人者百世之师也孟子称伯夷之风可以亷贪立懦韩子谓微伯夷者乱臣贼子接迹於後世矣故虽其羇游饿死之乡流风余韵在人耳目有不容泯天下之有君亲者固於是有警焉而况薰染渐渍出乎其地者哉兹使童生穉子诵简册习姓名少而学壮而行之者迹不必同而风节可以无愧则教与学皆不为虚文也若贤父兄之仪范名守令之惠泽老成虽去而典型尚存者亦独非登高行远之一助也哉然则院之有祠其义有所在而礼亦不为无所起也学于是者其亦知所以自励矣

衡山县重建文定书院记

衡岳之阴宋胡文定公之书院在焉历胜国以来颓圯殆尽而遗址尚存弘治丁巳监察御史郑君惟桓按视其地图所以兴复之者会财于官役力于民合计定制中为堂祀公配以少子宏所谓五峰先生者而房庑庖库之类皆备又掘地得旧祭器若干葺而完之岁春秋修祀事又将聚其乡之学者居之邓君请予记按文定公本崇安人哲宗时举进士为大常博士提举湖南学事高宗时拜中书舍人以疾求去留兼侍读专讲春秋後以宝文阁学士致仕盖公初患居当兵冲徙于荆再徙於衡优游十五年以卒五峰以廕补官家居不调晚辞召命创楼着书者二十余年视公尤久此书院之所由建也公之学以尊王贱伯为本安夏攘夷为用当金强宋屈之时朝野靡然附和议者为识时论雪耻者为生事而公引经议政正色直言所以警君心而禆治道者至矣身既不用其所为传卓然成一家言至我国朝遂列诸学宫用诸塲屋为不刋之典使公用於一时亦孰若传於後之为远哉若五峰虽未见於用而出处明决未尝枉已以干禄深得乎家学之正矣古者乡先生没必祭於社而圣贤道在万世则天下祀之盖视其功德小大以为久近有不可得而诬者公今从祀孔子庙庭天子之所亲视儒臣之所分祼天下学者之所尊祀也况其所居之地非游宦流寓之可比不特举而祀之其可哉且及门之士私淑之人如孔氏之有顔孟皆在配享从食之列况公作述之善有若五峰者出而成之徵诸南轩之授受考亭之论议又若是着也而可以无配乎哉书院之作乃古庠序之遗制宋之初学校未立故盛行於时今虽建学置师徧於天下无俟乎其他而前贤往蹟风教之所关亦不容废如兹院者是也夫祭者学之所有事也而其所为学岂独粢盛俎簋仪文度数之间哉衡之学者读公之书学公之学固将观羮墙於庙貌思景行於高山虽欲自画於道而亦有不容已者矣湖南之地舂陵则有濓溪岳麓则有南轩兹院相距不数百里遗风流泽相望而不絶东阳世家长沙盖尝登岳麓吊其所谓书院者闻文定之风而有感焉因为记之以成贤有司之志云

重建岳麓书院记

东阳昔省墓长沙尝渡湘江发岳麓访宋人所谓书院者得断碑遗址於榛莽间慨晦翁南轩两先生之余风遗泽未有以复也顾有寺存焉耳越二十余年通判陈君捐俸治材为中门为左右庑甃石数级上为讲堂又上为崇道祠以祀两先生复名之曰岳麓书院构亭其巅名之曰极高明又买田若干亩以成陈志比王君来知府事帅僚属师生行舍菜礼诸所未及如开道路备器用广旁舍储置经史延师领教皆次第举行而同知某佐其事盖兹院自宋初郡守朱洞始建真宗时李允则请藏书国子监簿周式教授其间乃请赐额遂与应天白鹿石鼓并称为四大书院及南渡毁于兵安抚刘公珙复建孝宗时两先生实会讲焉光宗时晦翁为安抚更建於兹地学者多至千人田至五十顷庙舍至百余间今殿故在遗址废田为僧卒势家所据历三百余年而兹院始复其旧於是王君遣使属记於予亦陈昔所尝请者也惟古者学校徧天下其教与学者皆圣贤之道故能以一德同俗及世衰政弛道晦不明上择官以教下择师以学穷什一之力而後得世之少治而多乱奚惑哉今学有恒制师有定员第玩常愒久不能无望乎什一之外如书院者故士或起於乡塾则於此为培养之地或籍於郡学则藉游息以广见闻使斯道之在天下体用一源显微无间者随厥穷达皆可为成已成物之用乃可以言学不然虽学於此犹学於彼无益也且南轩得衡山胡氏言仁之旨观所为书院记亦惓惓以是为辞晦翁之学固有大於彼然亦资而有之後之学者曾不逮其万一而不百倍其功恶可哉由南轩以介晦翁又等而上之以希所谓古之人者庶几为兹院重以为山川之光若其程格条绪则存乎教与学吾於吾大夫士望之矣

梧州府重建庙学记

广西梧州府倚郭曰苍梧县旧各有学成化初佥都御史韩公开置帅阃特新府制迁旧学於府东门外建大成殿于中以府县二学左右附之规度甚伟而未甚备且门地卑湿为雨潦所困诸公继帅屡欲修之未暇也比左都御史邓公总督於兹谓总镇王公总兵毛公曰学校风化之原也不可以武事废不可以遐服弛盍相与图之皆曰如议公乃简於羣属暨凡百执事以其意示之皆曰如令於是鸠工度地会具财物卜日兴事辇土为堤周百二十丈高六尺广三倍之又凿石以甃其外又建石为灵星门三造甓为垣为丈百堂有分斋殿有翼庑祭有庖库居有房室皆因其故而新之学旧无乐则募工于南昌仿国学为之又募工於潮范铜为祭器各若干而学之制始备教授某某辈遣价具书京师请纪成绩以示来世惟古者文武一道然禹定绥服则分文教武卫而为之制盖所谓绥服者当夷夏之交文以治内武以治外虽其势不可以偏废而轻重之序有不容紊者周以六师统於司马而受成献馘皆与学行之则文之该乎武可见为政者宜亦知所重矣今之司民社者往往以期会书簿为急置教化於不足为其或有疆场之寄斥堠之警震撼冲击应接之不暇则其治外非独不容於不略殆亦有废而不举者矣梧之为郡当二广之冲营陈所集戈马所聚宜无急乎铅椠卷册之间然帷幄之筹兵食之计以至於望助保障之心亲上死长之节凡所谓武胄之英土着之旧者皆其所有事也况其大者或与于科目之选出而为台谏侍从公卿辅相之臣所以辅德立功参天地赞化育者繇此焉出然则其斆学之方惩劝之法振起磨砺之风不於此始焉亦奚以施哉夫秉彞之性人人所同初不以远迩疎戚而间惟狃於气习然後失之学之制所以明道善俗化天下於皇极之归义盖如此或者蔑视其地鄙夷其人不屑乎所谓教而姑诿曰缓文而急武详内而略外则天下之不归于极不用于世也亦岂特为士者之贲哉邓公名廷瓒岳之巴陵人起名进士称贤守令明达政体以兴学作人为己任折冲御侮之务於此盖有余力焉固其为士者之幸而亦斯地之遭也嗣是以往安知岭海之徼无勃然而兴以副公之意者哉愿为师弟子者共勉之姑记其岁月以俟

岍山书院崇经阁记

崇经阁者岍山书院藏书之阁也院在陕之陇州陇人静乐阎先生为教官素喜积书及致事居城西五里许建静乐堂藏其书以教学者先生既谢世其子光甫为吏部考功郎中时欲成父志置所未备书复万余卷季子参甫为监察御史亦积书以益之於是经书子吏皆备光甫以河南参政致事归乃即堂之故址为书院中为敦本堂东西为养正复初二斋堂之後斯阁建焉中设孔子及四配像旁两壁各置架以庋书而总名曰崇经者亦张伯玉尊经意也阁之下设七贤像左右为肄诵之房後为燕室设乡贤主於中翼以庖庾周为高垣垣之外为田百余亩岁收其入以共祀事凡州都之俊秀未籍於庠校者皆聚学其间延师而教之学者日衆参政君乃以书属其子御史价请记於予予惟圣人之道达於天下固人之所能知能行而乃有不及知与不能行者圣人则着其道於经以明示天下盖有不得已焉天下之人不能皆穷经以明道君人者建学以居之置师以教之若学校所未育儒师所未及教穷乡僻壤之间遗经旧史亦有不得而闚者贤士大夫又从而赞相之虽非法制之所必为而亦莫之或禁如兹院兹阁者是已且学之设固存乎师然犹有守令以领其事有宪臣以督其令乃能成才而致用则夫乡党之学非有所谓贤士大夫者足以系衆望而收全功亦奚以建为哉先生往而後皆以易书春秋显羣子姓学易者尤衆盖其家学得於经者如此陇之士视此而兴焉其大者以文学行业效用于天下而其小者亦不失为亲上死长之民庶无负於兹阁之建也是为之记

重建正学书院记

正学书院为道学而作也院在陕之西安盖宋横渠张子倡道之地门人吕大钧辈皆得其传元鲁斋许公来主学事亦多造就後省臣建议为书院合祀横渠鲁斋及其乡贤杨元甫而聚徒讲学其间朝廷赐以经籍给之学田张忠文公养浩实记其事入国朝百余年遗址为兵民所据而坊名尚存弘治丙辰杨君一清始倡之时巡抚都御史张公敷华巡按御史李君瀚以为业久不可夺乃属参政汪君奎副使马君龙督府卫别度吉壤得诸城之正中为秦府隙地秦简王闻而捐之知府严君永濬议重建焉丁巳汪君进继为布政仰君昇为按察使请於巡抚许公进巡按张君黼往达观之贸地为南门後熊公翀为巡抚马君碁为巡按益严督劝再易地以益之而其域始广画为三区其中为祠左为提学分司而书院实居其右祠有堂有庖有库司有前後堂有左右庑书院之制皆与司称又左右环为肄业之室堂之後为会馔之所共为门一重以通出入堲而垣之四周而其制始备是虽佥议积力而张君之克断严君之干固厥功为多其祠之所祀杨君则以为明道程子尝为鄠县簿横渠之学实得之二程於是主程及张以及於许吕杨以下各以类配是虽复鲁斋之旧而实崇祀先贤表章正道以风厉学者非独为许设也故易其名曰正学书院杨君既被徵为大常少卿以其事告诸东阳请为记夫所谓正学者圣贤之学也其理仁义礼智信其伦父子兄弟夫妇长幼朋友其用则视听言动思其文则易书诗春秋其治则礼乐刑政百凡之务藴之於心发之於言见之於事而施之乎民者皆是也孔子没杨墨氏各自为学孟子始正人心息邪说其教盛行遭秦之祸几乎熄矣汉之学以阴阳唐之学以词赋其间若董韩二子号为知道而未纯至宋周程张朱四子者後先继出而正学始大明於天下故凡志乎圣人者必以四子为的元入主中国鲁斋以圣贤之道自任而淑诸人其所谓学亦是学也呜呼文武之道在人贤者识其大不贤者识其小苟得其正则所入皆足以进道所就皆足以成功不得其正者弗与也且学古人者诵其诗读其书即所居处随所寄寓皆足以为瞻依据守之地故国监郡县学通祀孔子以诸贤配之而大儒名宦则各祀於其上以其道存焉耳杨君受命分省任兴教作人之寄其督学州郡有成效矣兹又聚徒置院为养蒙储俊之计为之标的绳准以示之使趋向有涂跻攀有等以求至於圣贤之域其教之不厌乎详如此为之学者尚一志百力朋从而泽丽居必於此而他业不迁学必於此而旁岐不惑则为黉校之良才科塲之杰士庙廊藩郡之名臣循吏可计日以俟而古之所谓正学者将暴白於天下无疑矣苟视为美观文具而莫知所以学则州县之余亦安用此为哉东阳既嘉杨君之功庆兹学之行於兹地也故为之记

重建解州盐池神祠记

曩岁山西按察副使陈君抵予书曰弘治甲寅军储阙赋有司弗能给巡抚都御史张公念惟解池盐利可取奏之朝许给三十万引金时分巡河东实受檄焉时岁饥民病先发粟赈之始俾就役会大雨水溢公继至忧甚剧乃共祷于神翼日近池州县皆雨而池独无越十日盐乃大给课不劳而数足足之日雨复大至公归惠於神因慨其祠宇倾圯复以属金乃籍其民之居货取重利者各出赀为木石费命以官夫佐之始於冬之十月至明年乙卯之四月而成亦若有神相之者请记其事予惟古之祭法於地之能出财用者则祀之如山林川泽之类是也今天下之地利盐为大煮海之力菹薪之伐牢盆之制亦劳甚矣而岁课每不给惟解池所出朝取夕获尤为自然之利此周官所谓盬盐韩献子所谓国之宝者顾其为产必视阳雨燥湿以为丰约虽大钧之运归於无朕而土地所在亦必有神焉主之神液阴漉孕灵富媪柳宗元亦尝言之矣然所谓神者不必有形与声而昭示响答或不可泯则亦存乎人焉耳矣故曰有其诚则有其神诚於为国为民者神必有以应之盖神者民之所赖国之所祀而贲望之者也所谓有其举之莫之敢废者其兹祠之类也乎且予所谓存乎人者亦非特以事神故也盖必量其贵贱节其赋入如昔之监司者则公私兼利不求神而自足若所谓豪家之占夺近地之障恡则神虽有知亦安得而与其力哉此宝应灵庆之封亦议礼者之所异也予独嘉张陈之诚於国与民且徵神之灵也故为记

重建成都府学记

成都府学之重建也实肇於弘治壬子倡其议者布政使郑君龄提学王君敕柄其事者巡抚梁公璟巡按陈君瑶分董其役者某某而成於今都御史锺公蕃给其费者为官帑之嬴赴其役者为农隙之夫木以章计者九千瓦以片计者五十余万青雘黝垩以斤计者二千石以块计者二万余甎十有一万油麻胶漆以石计者百二千铜铁椶竹布草之类不可殚纪为殿之基其崇丈殿为间七崇六丈有奇深广称之增左右庑为五十八殿左右为齐室各一戟门门五间崇三丈灵星门三为泮池桥略与门称又前建大成坊东西为麟洲凤薮二坊迁题名记二亭於大门之内以至明伦之堂分教之斋会馔之所名贤之祠仓庾之室皆新之又前为泮池坊市民地二百余丈增肄业之房为重楼八十间又制为礼乐服器共三百余事盖自畿辅近郡之学鲜有若是比者而遐方僻地弗论也夫自汉文翁守成都至国朝千余年而其故址为蜀王府迁今学於西南一里许又百有余年而复建焉其间凡閲历若干代造就若千人虽道德勲业与时高下而作育之效磋切之益皆不可诬然则古人建学立教之意其有功於天地万物亦厚矣夫所谓教固在於明伦复性树功立业大者律之以身小者谕之以言条格品式已为末节有不繁乎居室之间者顾丽泽以为占居肆以为喻古亦有之不此之先而徒务乎其大则虽正其模范善其榘彠亦岂可立谈而道语之哉且今之为政者必有堂宇以为发号出令之地观政者尚比之田野之辟道涂之治而况学之为道有专志而倍力者哉诸御史之激扬方伯之旬宣郡守之抚字宜不止乎簿书期会之粗於兹学乎见之矣使司教者及时以明道因地以育才不啻为美观故事而止则所谓复性树功者安知不大验於来学之士哉予故因教授彭伟辈请备述修建之岁月名物以示後之人俾勿坏

怀麓堂集卷六十五








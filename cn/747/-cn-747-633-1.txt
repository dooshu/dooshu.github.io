○谢加正议大夫表

臣某言。伏奉今月日制书，以臣职理粗进，加正议大夫。朝命远临，天慈曲被，感戴殊造，震惊失图，臣某中谢。臣出自书生，谬分旌钺，拙直无援，孤贞少徒。虽封域安，恭凭理化；而消尘靡效，实惧素飧。属瘴疠为灾，私门多衅，愧无烈士之死志，而有犬马之贪生，辄状表章，陈乞骸骨。遇陛下宽一戮之责，起将废之魂，因请退之诚，增进秩之典，宸光独照，枯朽顿荣。况尧舜在上，蒸人自理；日月既出，爝火何光？加以无左右之容，无龚、黄之政，猥蒙天地之德，载於金玉之音。是则陛下切思理之心，以风海内，而臣受分忧之寄，谬窃宠荣。成命已行，不敢固让，受恩益厚，期於杀身。无任感戴屏营之至。

韦表微

表微，字子明，隋城公元礼七世孙。累擢中书舍人知制诰，拜户部侍郎。卒年六十，赠礼部尚书。


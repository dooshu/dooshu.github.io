陈纪


纪字景元，东莞人。宝祐二年（1254）生。咸淳十年（1274）进士，官通直郎。宋亡，隐居不仕。有秋江欸乃，不传。卒于延祐二年（1315），年六十二。

贺新郎

听琵琶

趁拍哀弦促。听泠泠、弦间细语，手间推覆。莺语间关花底滑，急雨斜穿梧竹。又涧底、松风簌簌。铁拨鹍弦春夜永，对金钗钟乳人如玉。敲象板，剪银烛。

六么声断凉州续。怅梅花、岁晚天寒，佳人空谷。有限弦声无限意，沦落天涯幽独。顿唤起、闲愁千斛。贺老定场无处问，到如今、只鼓昭君曲。呼羯鼓，泻醽。

念奴娇

梅花

断桥流水，见横斜清浅，一枝孤袅。清气乾坤能有几，都被梅花占了。玉质生香，冰肌不粟，韵在霜天晓。林间姑射，高情迥出尘表。

除是孤竹夷齐，商山四皓，与尔方同调。世上纷纷巡檐者，尔辈何堪一笑。风雨忧愁，年来何逊，孤负渠多少。参横月落，有怀付与青鸟。

满江红

重九登增江凤台望崔清献故居

凤去台空，庭叶下、嫩寒初透。人世上、几番风雨，几番重九。列岫迢供远目，

晴空荡荡容长袖。把中年、怀抱更登台，秋知否。天也老，山应瘦。时易失，欢难久。到于今惟有，黄花依旧。岁晚凄其诸葛恨，乾坤只可渊明酒。忆坡头、老菊晚香寒，空搔首。

倦寻芳

郭颐堂寒食无家之感，为赋

满簪霜雪，一帽尘埃，消几寒食。手捻梨花，还是年时岑寂。簌簌落红春似梦，萋萋柔绿愁如织。怪东君、太匆匆，亦是人间行客。

问几度、五侯传烛，但回首东风，吹尽尘迹。笑杜陵泪洒，金波如积。对酒且宽悉意绪，题诗与寄真消息。待归来，细温存、慰伊相忆。

满江红

饯赵佥事

揽辔埋轮，算不负、苍髯如戟。从争看、横秋一鹗，轩然健翼。只手天行日月，寸怀与物同苏息。到于今、天定瘴云开，伊谁力。

云霄路，金门客。念往事，情何极。把行藏细说，应无惭色。虹气上横牛斗剑，梅花不软心肠石。愿此行、珍重不赀躯，无瑕璧。

念奴娇

钓鳌台用东坡赤璧韵。台在亭头海滨

凭高眺远，见凄凉海国，高秋云物。岛屿沉洋萍几点，漠漠天垂四壁。粟粒太虚，蜉蝣天地，怀抱皆冰雪。清风明月，坐中看我三杰。

为爱暮色苍寒，天光上下，舣棹须明发。一片玻璃秋万顷，天外去帆明灭。招手仙人，拍肩居士，散我骑鲸髮。钓鳌台上，叫云断残月。








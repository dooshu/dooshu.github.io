○奉天论尊号加字状

右。冀宁奉宣圣旨：“往年百官请上尊号曰圣神文武皇帝。今缘经此寇难，诸事并宜改变，众议欲得於朕旧号之中，更加一两字，卿宜商量事体稳便得否者。”

伏以睿德神功，参天配地，巍巍荡荡，无得而名。臣子之心，务崇美号，虽或增累盈百，犹恐称述未周。陛下既越常情，俯稽至理，愚衷未谕，安敢不言。窃以尊号之兴，本非古制，行於安泰之日，已累谦冲；袭乎丧乱之时，尤伤事体。今者銮舆播越，未复宫闱，宗┙震惊，尚愆祀，中区多梗，大憝犹存，此乃人情向背之秋，天意去就之际。陛下诚宜深自惩励，以收揽群心，痛自贬损，以答谢灵谴，岂可近从末议，重益美名，既亏追咎之诚，必累中兴之业，以臣庸蔽，未见其宜。乞更详意思，不为凶孽所幸，此臣之至愿也。谨奏。


○李师道私庙议（元和二年六月太常礼院）

伏以师古虽是师道亲兄，师古身存之日，先未庙，今庙因师道而立，即师道便合是百世不迁之宗。谨按封爵令，传袭之制，皆子孙以下相继，并无兄弟相继为後之文。则明师古神主不合入师道之庙。若师古男自有四品、三品官，兼有封爵，准《开元礼》，合待三年丧终，礼祭毕後，别立庙宇，设师古神主座，行祭之礼。自承宗祀，庶合《礼经》。


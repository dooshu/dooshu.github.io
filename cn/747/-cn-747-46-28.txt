○答郭子仪等表请改元立号手诏

朕嗣守洪名，钦承丕构，克清多难，奄甸四方。圣灵在天，元德敷佑，南面恭已，朕何有焉。巨猾削平，非予之武。言念海内，生人至艰。兵锋犹虞，暴骨未掩。日旰忘食，宵分疚怀。遽称成功，良谓虚美。元宫甫毕，岂宜即及改元。宝位至尊，何以更言加号？宰臣之任，职在辅弼，劝进之词，深所不取。


居庐答豫所凤盘乾庵瑶泉四相公


比者，蒙恩赐假，蚤夜遄征，以月之四日抵舍。十六日，幸克襄事，乌鸟微情于是少遂。仰荷鼎力维持，获如初愿。行时辱厚情种种，顷兵部差官至，又承遣奠优渥，存殁均被，衔结未伸，中心藏之而已。

老母入春多病，忽见游子归来，郁怀顿解，强起加餐。然欲如严旨，以五月中旬扶舆趋命，则未能也。不得已，再乞宽限，语具别揭中。更烦台重，于面对时曲为一请，庶获鄙愿，惟公垂念焉。情事卒卒，不悉欲陈，统惟鉴亮。






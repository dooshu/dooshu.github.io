水旱祈祷

海内雨肠之数，郡异而县不同，为守为令，能以民事介心，必自知以时祷祈，不待上命也。而省部循案故例，但视天府为节，下之诸道转运司，使巡内州县，各诣名山灵祠，精洁致祷，然固难以一概论。乾道九年秋，赣、吉连雨暴涨。予守赣，方多备土囊，壅诸城门，以杜水入，凡二日乃退。而台符令祷雨，予格之不下，但据实报之。已而闻吉州于小厅设祈晴道场，大厅祈雨。问其故，郡守曰：“请霁者，本郡以淫潦为灾，而请雨者，朝旨也。”其不知变如此，殆为侮惑神天，幽冥之下，将何所据凭哉？俚语笑林谓“两商人入神庙，其一陆行欲晴，许赛以猪头，其一水行欲雨，许赛羊头。神顾小鬼言：‘晴乾吃猪头，雨落吃羊头，有何不可。’”正谓此耳。坡诗云：“耕田欲雨刈欲晴，去得顺风来者怨。若使人人祷辄遂，造物应须日千变。”此意未易为庸俗道也。






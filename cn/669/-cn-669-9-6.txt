170　樂名歷代異稱　各朝稱樂名義


樂名，周以「夏」，宋以「永」，梁以「雅」，周、隋以「夏」，唐以「和」，本朝以「安」。

【元圻案】通典一百四十二：「周享神諸樂多以『夏』名，宋以『永』爲名，梁以『雅』爲名，後周亦以『夏』爲名，隋氏因之。今國家多以『和』爲名。」〇周禮春官鍾師：「凡樂事，以鍾鼓奏九夏：王夏、肆夏、昭夏、納夏、章夏、齊夏、族夏、祴夏、驁夏。」〇宋書樂志一：「左僕射建平王宏議：『祠廟迎神，奏肆夏。皇帝入廟門，奏永至。皇帝詣東壁，奏登哥。初獻，奏凱容、宣烈之舞〔一〕。終獻，奏永安。送神奏肆夏。』詔可。」〇隋書音樂志上：「梁天監元年，國樂以『雅』爲稱。『雅者，正也。』止乎十二，則天數也。衆官出入，奏俊雅，取禮記『司徒論選士之秀者而升之學〔二〕，曰俊士也』。皇帝出入，奏皇雅，取詩『皇矣上帝，臨下有赫』也。皇太子出入，奏胤雅，取『君子萬年，永錫爾胤』也。王公出入，奏寅雅，取尚書周官『貳公弘化〔三〕，寅亮天地』也。上壽酒，奏介雅，取詩『君子萬年，介爾景福』也。食舉，奏需雅，取易『雲上於天，需，君子以飲食宴樂』也。撤饌，奏雍雅，取禮記『大饗客出以雍撤』也。牲出入，奏滌雅，取禮記『帝牛必在滌三月』也。薦毛血，奏牷雅，取左氏傳『牲牷肥腯』也。降神及迎送，奏諴雅，取尚書『至諴感神』也。皇帝飲福酒，奏獻雅，取禮記祭統『尸飲五，君洗玉爵獻卿』〔四〕。今之福酒，亦古獻之義也。燎埋俱奏禋雅，取周禮大宗伯『以禋祀祀昊天上帝』也〔五〕。其辭並沈約所製。」又音樂志中：「周建德二年十月，六代樂成，朝會則皇帝出入奏皇夏，皇太子出入奏肆夏，王公出入奏驁夏。五等諸侯正日獻玉帛，奏納夏。宴族人〔六〕，奏族夏。食舉，奏深夏。」又音樂志下：「開皇中，牛弘等議：『周禮，王出，奏王夏，尸出，奏肆夏。叔孫通法，迎神奏嘉至。今亦隨事立名。皇帝入出，皆奏皇夏。群官入出，皆奏肆夏。食舉上壽，奏需夏。迎、送神，奏昭夏。薦獻郊廟，奏諴夏。宴饗殿上，奏登歌。并文舞武舞，合爲八曲。』仁壽元年，奇章公弘等創製雅樂歌辭。其祀圓丘，皇帝入，至版位定，奏昭夏之樂。以降天神。升壇，奏皇夏之樂。受玉帛，登歌，奏昭夏之樂，皇帝降南陛，詣罍洗，洗爵訖，升壇，並奏皇夏。初升壇，俎入，奏昭夏之樂。皇帝初獻，奏諴夏之樂。皇帝既獻，作文舞之舞。皇帝飲福酒，作需夏之樂。皇帝反爵於坫，還本位，奏皇夏之樂。武舞出，作肆夏之樂。送神作昭夏之樂。就燎位，還大次，並奏皇夏。」〇唐書禮樂志十一：「開元定禮，始復遵用祖孝孫十二和，其著於禮者：一曰豫和，以降天神。二曰順和，以降地祇。三曰永和，以降人鬼。四曰肅和，登歌以奠玉帛。五曰雍和，凡祭祀以入俎，又以徹豆。六曰壽和，以酌獻、飲福。七曰太和，以爲行節。八曰舒和，以出入二舞。九曰昭和，皇帝、皇太子以舉酒。十曰休和，皇帝以飯，以肅拜三老。十一曰正和，皇后受册以行。十二曰承和，皇太子在其宫，有會以行。」〇通典樂二：「開元中，又造三和樂，共十五和。祴和，王公升殿，會訖，下階履行則奏。豐和，享先農則奏。宣和，孔宣父、齊太公廟奏之。」〇玉海一百五：「會要：建隆元年，竇儼上言：改樂十二『順』爲十二『安』，蓋取『治世之音安以樂』之義。祭天爲高安，祭地爲静安，宗廟爲理安，天地、宗廟登歌爲嘉安，皇帝臨軒爲隆安，王公出入爲正安，皇帝食飲爲和安，皇帝受朝、皇后入宫爲順安，皇太子軒垂出入爲良安，正冬朝會爲永安，郊廟俎入爲豐安，祭享、酌獻、飲福、受胙爲禧安，祭文宣王、武成王同用永安〔七〕，藉田、先農用静安。」

〔一〕「奏」，原脱，據中華本宋書卷一九樂志一補。

〔二〕「秀」，原作「序」；「貳」，原作「三」，皆據中華本隋書卷一三音樂志上改。

〔三〕「秀」，原作「序」；「貳」，原作「三」，皆據中華本隋書卷一三音樂志上改。

〔四〕「君」，原脱，據中華本隋書卷一三音樂志上補。

〔五〕「祀祀」，原作「禮祀」，據中華本隋書卷一三音樂志上改。

〔六〕「宴」，原脱，據中華本隋書卷一四音樂志中補。

〔七〕「祭」，原脱，據四庫本玉海卷一〇五音樂樂三補。






○赐吐蕃宰相尚结赞书

敕尚结赞：卿天资材术，作辅大蕃，识通古今，志奉忠信，义声积著，远近流传。比闻入典枢衡，近知还总戎务，二国所定和好首末，是卿商量，得卿却来，深以为慰。昨者边军状奏，彼国兵马，逾越封疆。朕以画界立盟，先有定分，赞普素敦仁义，卿又特禀纯诚，背约侵渔，必无此理。但敕边城自备，不令辄动干戈，若使效尤，恐成交恶。初疑界首游奕，少有乖宜，不谓大发师徒，渐加侵轶，兴兵动众，必合有名，蕃军此行，未测其故。朕自嗣膺宝位，即与赞普通和，敦以舅甥，结为邻援，惩战争之弊，知礼让之风，彼此大同，务安众庶。乃於境上建立坛场，契约至明，誓词至重，告于皇天后土诸佛百神，有渝此盟，殃及其国。朕敬奉诚约，分毫不移，信使交欢，岁时无绝，碑文具在，可以明徵，岂有一事不行，一言不守，（一作信）。顷令赵聿专往，近方从彼却回，兼闻彼蕃使同来，至今独在道路。卿所论奏，朕并未知，待详事由，乃可商议。既称和好，理绝相疑未合轻举甲兵，便逾境界。盟誓之语，忽焉如遗，天地神明，岂其可罔？卿智识明达，朕所深知，顷年犹举义师，救此灾患，今岂不存大信，遂弃令名？故专遣使见卿，欲得审知来意，伫闻还奏，以副所怀。赵聿及蕃使合到，待览表中意旨，续即商量报卿。卿涉远而来，当甚劳顿，今赐卿某物，至宜领之。秋冷，卿比平安好，将士并存问之。


诗集卷五十　古今体诗五十七首


观开西湖次吴左丞韵


伟人谋议不求多，事定纷纷自唯阿。尽放龟鱼还绿浦，肯容萧苇障前坡。一朝美事谁能纪，百尺苍崖尚可磨。天上列星当亦喜，月明时下浴晴波。





戏题巫山县用杜子美韵(1)


巴俗深留客，吴侬但忆归。直知难共语，不是故相违。东县闻铜臭，江陵换衣。丁宁巫峡雨，慎莫暗朝晖。





答晁以道索书


阅世真难记，如公自不忘。其于书太简，正以懒相妨。





陈伯比和回字复次韵(2)


田里冯生宁屑去，湖海陈侯犹肯来。诗书好在家四壁，蒲柳蓊然城一隈。骑上下山亦疏矣，鯈从容出何为哉。市桥十步即尘土，晚雨潇潇殊未回。





与道源游西庄，遇齐道人，同往草堂，为齐书此


桑麻已零落，藻荇复消沉。园宅在人境，岁时伤我心。强穿南埭路，遥望北山岑。欲与道人语，跨鞍聊一寻。





答子勉三首(3)


其一


君不登郎省，还应上谏坡。才高殊未识，岁晚喜无他。枥马羸难出，邻鸡冻不歌。寒炉余几火，灰里拨阴何。





其二


惊人得佳句，或以傲王公。处士还清节，滑稽安足雄。深沉似康乐，简远到安丰。一点无俗气，相期林下风。





其三


欧倩腰支柳一涡，小梅催拍大梅歌。舞余片片梨花落，奈此当涂风月何。





和子由次王巩韵，“如囊”之句，可为一噱


平生未省为人忙，贫贱安闲气味长。粗免趋时头似葆，稍能忍事腹如囊。简书见迫身今老，尊酒闻呼首一昂。欲挹天河聊自洗，尘埃满面鬓眉黄。





元祐癸酉八月二十七日，于建隆章净馆，书赠王觏


海上东风犯雪来，腊前先折镜湖梅。遥思禁苑青春夜，坐待宫人画诏回。





东园


岑寂东园可散愁，胶胶扰扰梦神州。万竿苦竹旌旗卷，一部鸣蛙鼓吹收。雨后月前天欲冷，身闲心远地偏幽。杜门谢客恐生谤，且作人间鹏游。





藏春坞


朱阁前头露井多，碧桃花下美人过。寒泉未必能胜此，奈有银瓶素绠何。





次韵参寥寄少游(4)


岩栖木石已皤然，交旧何人慰眼前。素与昼公心印合，每思秦子意珠圆。当年步月来幽谷，拄杖穿云冒夕烟。台阁山林本无异，故应文字不离禅。





赠仲勉子文(5)


雨昏南浦曾相对，雪满荆州喜再逢。有子才如不羁马，知君心似后凋松。闲看书册应多味，老傍人门想更慵。何日晴轩观笔砚，一杯相属更从容。





讲武台南有感


月明犹在搭衣竿，晓踏台南路屈盘。驺子雨中乘马去，村童烟外倚墙看。鸦啼宰木秋风急，鹭立渔船野水干。花似去年堪折赠，插花人去泪阑干。





移合浦郭功甫见寄


君恩浩荡似阳春，合浦何如在海滨。莫趁明珠弄明月，夜深无数采珠人。





题怀素草帖(6)


人人送酒不曾沽，终日松间挂一壶。草圣欲成狂便发，真堪画作《醉僧图》。





仆年三十九，在润州道上过除夜，作此诗。又二十年，在惠州，追录之以付过，二首


其一


寺官官小未朝参，红日半窗春睡酣。为报邻鸡莫惊觉，更容残梦到江南。





其二


钓艇归时菖叶雨，缲车鸣处楝花风。长江昔日经游地，尽在如今梦寐中。





万州太守高公宿约游岑公洞，而夜雨连明，戏赠二小诗(7)


其一


肩舆欲到岑公洞，正怯冲泥傍险行。定是岑公清境，春江一夜雨连明。





其二


蓬窗高枕雨如绳，恰似糟床压酒声。今日岑公不能饮，吾侪犹健可频倾。





送柳宜归


折脚铛中煨淡粥，曲腰桑下饮离杯。书生不是南迁客，魑魅无情须早回。





谢都事惠米


平生忍欲今忍贫，闭口逢人不少陈。俸薄身清赵都事，也能作意向诗人。





绝句三首


其一


松柏萧森溪水南，道人只作两团庵。市区收罢豚鱼税，来与弥陀共一龛。





其二


此身分付一蒲团，静对萧萧竹数竿。偶为老僧煎茗粥，自携修绠汲清泉。





其三


天风吹月入栏干，乌鹊无声夜向阑。织女明星来枕上，乃知身不在人间。(8)





睡起(9)


柿叶铺庭红颗秋，薰炉沉水度衣篝。松风梦与故人遇，同驾飞鸿跨九州。





秋思寄子由(10)


黄落山川知晚秋，小虫催女献功裘。老松阅世卧云壑，挽著沧江无万牛。





侯滩


江流激激过侯滩，更上山腰看打盘。百岁老人亲击鼓，城中忧乐不相干。





火星岩


火星岩下石崚嶒，殿阁相望止一僧。莫问人间兴废事，门前流水几前灯。





谢惠猫儿头笋


长沙一日煨鞭笋，鹦鹉洲前人未知。走送烦公助汤饼，猫头突兀想穿篱。





题净因壁(11)


暝倚蒲团挂钵囊，半窗疏箔度微凉。蕉心不展待时雨，葵叶为谁倾夕阳。





题净因院(12)


门外黄尘不见山，此中草木亦常闲。履声如渡薄冰过，催粥华鲸吼夜阑。





同景文咏莲塘


塘上钩帘对晚香，不知斜日已侵床。江妃自惜凌波袜，长在高荷扇影凉。





竹枝词


自过鬼门关外天，命同人鲊瓮头船。北人堕泪南人笑，青嶂无梯闻杜鹃。





寄欧叔弼


昔葬衣冠今在否？近来消息不须疑。曾闻圯上逢黄石，久矣留侯不见欺。





和黄龙清老三首(13)


其一


万山不隔中秋月，一雁能传寄远书。深密伽陀枯战笔，真诚相见问何如。





其二


风前橄榄星宿落，月下桄榔羽扇开。静默堂中有相忆，清秋或遣化人来。





其三


骑驴觅驴真可笑，以马喻马亦成痴。一天月色为谁好，二老风流各自知。





过土山寨


南风日日纵篙撑，时喜北风将我行。汤饼一杯银线乱，蒌蒿数箸玉簪横。





跋姜君弼课册


云兴天际，欻若车盖。凝未瞬，弥漫霮。惊雷出火，乔木麋碎。殷地爇空，万夫皆废。溜绠四坠，日中见昧。移晷而收，野无完块。





惠崇芦雁(14)


惠崇烟雨芦雁，坐我潇湘洞庭。欲唤扁舟归去，故人云是丹青。



* * *



(1) 本篇又见于《黄庭坚诗集注》卷十四，篇题同，文字无异。

(2) 本篇又见于晁补之《鸡肋集》卷十四，题为《次韵陈伯比二首》，此为第一首，文字略异。

(3) 此三首，前两首又见于《黄庭坚诗集注》卷十六，为《次韵高子勉十首》之其四、其六；后一首又见于《黄庭坚诗集注·外集》卷十七，为《太平州作二首》之其一，文字稍异。

(4) 据《咸淳临安志》卷七八记载，此诗为辩才所作。

(5) 本篇又见于《黄庭坚诗集注》卷十五，题为《和高仲本喜相见》，文字略异。

(6) 本篇又见于《全唐诗》卷八〇八，题为《题张僧繇醉僧图》，为怀素所作。

(7) 此二首又见于《黄庭坚诗集注》卷十四，题为《万州太守高仲本宿约游岑公洞，而夜雨连明，戏作二首》，文字略异。

(8) 本篇又见于秦观《淮海集》卷十一，题为《四绝》，此为其三，文字略异。

(9) 本篇又见于《黄庭坚诗集注·外集》卷九，篇题与文字皆相同。

(10) 本篇又见于《黄庭坚诗集注》卷一，篇题与文字均同。

(11) 本篇又见于《黄庭坚诗集注》卷十一，题作《题净因壁二首》，此为其一，文字略异。

(12) 本篇又见于《黄庭坚诗集注》卷十一，题作《题净因壁二首》，此为其二，文字略异。

(13) 本篇又见于《黄庭坚诗集注》卷二十，题同，文字略异。

(14) 本篇又见于《黄庭坚诗集注》卷七，题为《题郑防画夹五首》，此为其一，文字略异。






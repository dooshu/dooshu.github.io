○曲江亭阁

【在丰城县】

缆舟金华潭。遂陟冈上阁。蹊径阻纡郁。岩水光参错。夏林一何清。余雨浙未落。高览景自异。况值晚霁廓。夕日明锦湍。归云拥华薄。近山聿苍翠。远岭复岑崿。旷荡感遇寓。俛仰叹今昨。不见往者悲。秪觌来者乐。顾瞻大江流。愈恨代谢速。源涌竟谁御。谦守谅能曲。所贵遗荣名。覩义愿有朂。

【辕文曰苍坚之色康乐所难】


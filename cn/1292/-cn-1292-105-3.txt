◇　改正朔议

帝王必改正朔，易服色，所以明受命於天也。创业变改，制不相复，推传序文，则今夏时也。臣等闻学褊陋，不能明。陛下躬圣发愤，昭配天地，臣愚以为三统之制，后圣复前圣者，二代在前也。今二代之统绝而不序矣，惟陛下发圣德，宣考天地四时之极，则顺阴阳以定大明之制，为万世则。

（《汉书·律历志》上：元封七年，御史大夫□宽与博士赐等议。）




卷一百九十四



卷之一百九十四

洪武二十一年冬十月辛卯朔。

壬寅，南安侯俞通源奏云南新附官民、军士、田粮、马牛之数，都指挥使司所属官计一千三百一人，军士六万四千二人，马三千五百四十五匹，屯牛一万二千九百九十四头，田四十三万四千三十六亩，粮三十三万六千七石，布政使司所属军民凡六万三千七百四十户，粮七万六千五百六十二石，马驿六十七所，马九百九十三匹。

癸卯，电。

乙巳，享太庙。

升百户池裕为指挥佥事，赏黄金一百两、白金三百两、彩段六表里、钞一百锭，总旗施文等为副千户，各赏黄金一百两、白金二百两、彩段二表里、钞八十锭，以征胡获元君金宝功也。

以刘献为广西布政使司左参政。

命羽林左卫指挥佥事李成守西宁。

丙午，故元国公老撒、知院捏怯来、丞相失烈门于耦儿千地遣右丞火儿灰、副枢以剌哈、尚书答不歹等率其部三千人至京，进马，乞降，命锦衣卫指挥答儿麻失里赍白金、彩段往赐之。初，虏主脱古思帖木儿在捕鱼儿海为我师所败，率其余众欲还和林依丞相咬住，行至土剌河，为也速迭儿所袭击，其众溃散，独与捏怯来等十六骑遁去。适遇丞相咬住、太尉马儿哈咱领三千人来迎，又以阔阔帖木儿人马众多，欲往依之。会天大雪三日，不得发，也速迭儿遣大王火儿忽答孙、王府官孛罗追袭之，获脱古思帖木儿，以弓弦缢杀之，并杀其太子天保奴，故捏怯来等耻事之，遂率其众来降。

丁未，征南右忝将靖宁侯叶昇等进兵讨东川，平之，捕获叛蛮五千五百三十八人。

命五军都督府更定屯田法，凡卫所系冲要、都会及王府护卫军士，以十之五屯田，余卫所以五之四。

庚戌，改尚衣、尚膳监为司，余监仍旧。

辛亥，复以致仕光禄司卿徐兴祖为光禄司卿。

壬子，辰星入氐宿。

癸丑，敕五军都督府自今武臣有坐罪罢者，追夺诰敕。

夜，太阴犯外屏。

甲寅，遣使赍白金往湖广思南宣慰使司籴粮一万二千石，运赴贵州等处，以给征南将士。

丙辰，调广西都指挥使李茂为江西都指挥使。

夜，月食。

戊午夜，太阴犯井宿。有星大如鸡子，赤色，尾迹有光，起自紫微垣内太子旁，北行至紫微东蕃没。

己未，给赐陕西所属军士十五万七千八百八十人绵布六十四万四千三百匹、绵花二十万八千八百斤，钞各有差。

庚申，高丽国王王禑遣其臣禹仁烈等上表，请逊位于其子昌。上曰：“前者闻其王被囚，今表请逊位，必其臣李成桂之谋，东夷狡诈多类此，姑俟之以观其变。”

辛酉，汰天下州县佐贰官凡三百六十四人，以民稀事简故也。

癸亥，给赐和州卫进马番僧喃伽蓝藏钞二百锭。

乙丑，颁《武士训戒录》。时上以将臣于古者善恶成败之事，少所通晓，特命儒臣编集申鸣、鉏麑、樊哙、金日磾、张飞、钟会、尉迟敬德、薛仁贵、王君廓、仆固怀恩、刘辟、王彦章等所为善恶为一编，释以直辞，俾莅武职者日亲讲说，使知劝戒。

丙寅，命中山武宁王徐达子允恭袭封魏国公，开平忠武王常遇春子昇袭封开国公。允恭诰曰：“朕观古昔名臣，当创业垂统之时，抚顺摧坚，勤劳开国，及天下甫定，享有爵禄，爰及子孙，与国悠久，若是者简册昭然，历历可数。朕自渡江以来，尔徐允恭父达，天资挺特，为朕首将，屡命出师四征，奇谋妙筭，席卷长驱，使群雄束手，不数年间，廓清海内，是以威名远振，勋业兼隆，行赏验功，最于诸将，故生锡公爵，死授王封，虽古昔名臣，何以过此？然功既成于前人，业必传于后嗣，今特命尔允恭袭封魏国公，俾承父业。尔其永思前人之艰难，忠以立志，礼以守身，恪尽继承之道，则神人共鉴，福禄永昌。敬之哉！”昇诰曰：“昔先王之定天下，必剖符以封功臣，使其子孙世禄，与国咸休，其立子之法，论嫡而不论贤，或无嫡而立庶，则论贤而不论长，所以谨嫡庶者，其意远矣。尔常昇父遇春，昔从朕渡江，被坚执锐，破敌摧锋，东征西讨，所向当先，开拓之功，十居七八。及天下大定，论功行赏，尔父已逝，时朕急于报功，既追封尔父以王爵，即以尔庶兄常茂袭封郑国公，使世其禄，初不暇论其贤否，柰何尔兄茂不知起家之难，罔思报国之意，亏忠违礼，自取黜免。然尔父之功，朕实难忘，今特改封尔昇为钦承父业推诚宣力武臣、右柱国、开国公，食禄三千石，以及子孙世世。呜呼！居高位，享重禄，非忠孝者不能。尔其以忠报国，以礼律身，益彰乃父之勋，毋蹈尔兄之失，则天必眷佑，昌及子孙，岂不与国同久？敬哉，毋怠。”

以青州左卫指挥使周兴为北平行都指挥使司都指挥使，复命燕山左护卫指挥同知陈亨为都指挥使，佐之。

戊辰夜，有星二，其一初出如弹丸，赤色，起自霹雳，南行二丈余，发光如鸡子大，至游气中没；其一大如杯，赤色，尾迹有光，起自厕星，西南行至游气中没。

庚午，置泸州、赤水、层台三卫指挥使司。时陕西都指挥马烨征南还，言：“泸州与永宁接壤，乃诸蛮出入之地，宜置守兵。”遂从其言，调长安等卫官军一万五千二百二十人分置各卫。

置四川苏州卫指挥使司。初，以土官帕兀它为知州，抚其夷民，至是命羽林右卫指挥佥事陈起领军至苏州，筑城置卫，以镇之。

十一月辛未朔。

壬申，故元国公哈剌章男玉出忽儿秃哈进马二百一十三匹，诏赐钞一千四百五十锭。

给赐山东所属军士七万一千八百余人钞十四万二千六百锭。

甲戌，岁星入亢宿。

壬午，赐国子监生钞，北平、陕西、山西、山东、广东、广西、四川、福建之人在监三年以上者人五锭，二年人二锭，俾制冬衣。复命工部于国子监前造别室一区，凡百余间，具灶釜床榻，以处诸生之有疾者，令膳夫二十人给役。侍臣进曰：“陛下作兴学校，推心悯下，无所不至，从古未有。”上曰：“诸生去乡土，离亲戚，远来务学，日久衣必毙，或有疾无人具汤药，朝廷作餋之，必使之得所，然后可必其成材。盖天之生材，皆为世用，人君育材，当有其实，惟能有以作餋之，则未有不成材者也。”

乙酉冬至，上御奉天殿受朝贺，大宴群臣。

辛卯，故元辽王阿札失里命宁王塔宾帖木儿来降，先遣人赍脱思古帖木儿旧降诏书赴京来献，以表其诚。

癸巳，荧惑犯外屏。

甲午，太阴与岁星同度。

丁酉，旌表武昌府江夏县梅福妻冯氏贞节。

戊戌，上闻北平等处旧军比岁贫困，命户部出冬布赐之，人四匹。

庚子，女直千户孛罗哥等叛于沅江。初，江阴侯吴高率所部故元蕃军往征百夷，至是行至沅江，孛罗哥与百户粉红等谋叛，事觉，高召其党至驿，擒之。孛罗哥闻之，即驰马渡江，杀不从己者，趋晃州驿，掠驿马，走思州。

征南将军傅友德等将兵讨阿资，道过平夷，以其山势峭险，密迩龙海，宜筑堡驻兵屯守，以捍蛮夷，遂迁其山民往居卑午村，留神策卫千户刘成等领兵千人，树栅置堡，其地后以为平夷千户所，给赐广西、桂林等卫听征军士三万一千五百余人钞十三万一千二百锭。

是月，颁赐武臣保身敕。时广西都指挥耿良以科歛激变良民，江西都指挥戴宗以收捕山贼贪贿赂，致贼人纵逸，皆坐罪。上因述武臣受命守御之方，崇名爵、享富贵、福及子孙之道，为保身敕，颁诸武臣，使朝夕览观，知所鉴戒。

十二月辛丑朔。

壬寅，故元新附蕃军一百一十七人进马八千四百八十四匹，给钞偿之。

戊申，命户部：凡北平军士虽已关给绵布，其有征进回还者，加赐钞，人四锭。

壬子，高丽遣其臣李穑等上表，贺明年正旦，贡金龙头双台盏一、金盂一、镀金银莲花台盏二、银盂三十八、镂金银樽一、镀金盆六、银壸三、镂金银丝龙头镫二、黄白黑布八十疋、花席四十领，诏赐穑等绮钞有差。

癸丑，安南遣其臣阮完等来上表，谢所赐敕书及文绮，贡象四只、象奴三人。上以其来烦数所，贡方物往往过侈，道路不无劳扰，诏礼部咨谕安南国，令三岁一朝，方物随其所产，止许一人进送，效其诚敬而已，象、犀之属毋或再进，以重劳吾民。

辛酉，赐故元翰林院侍读学士忽歹钞二十锭及文绮、袭衣、被褥等物。

夜，太阴犯亢宿。

壬戌，进封永昌侯蓝玉为凉国公。玉，凤阳定远人，其女兄归开平王常遇春，因隶遇春帐下，长身頳面，言动异等辈，临阵突围，所向有功，遇春甚加奖爱。上亦以遇春故，特宠擢之。岁壬寅，拔充管军镇抚，授武德卫千户。乙巳，转亲军千户。吴元年，授武德卫指挥佥事，寻升指挥使。洪武三年冬，升大都督府都督佥事。十一年，同西平侯沐英率兵征西番，擒其酋长瘿嗉子、三副使，获马二万余匹、牛羊十余万头。十二年秋，班师，封永昌侯。十四年，为征南右副将军，同颖川侯傅友德、西平侯沐英率师取云南，擒故元平章达里麻于曲靖，而梁王巴匝剌瓦尔密走死滇池，次取大理、鹤庆、丽江、建昌、金齿、车里、平缅，地方万里皆入职方，玉功居多。十八年，册玉女为蜀王妃。二十年正月，为征虏右副将军，同大将军宋国公冯胜北征。五月，遇故元丞相纳哈出于金山，纳哈出遣使约降。一日，期会军门，置酒饮，玉与同席，因酌酒劝酬，玉解衣以衣纳哈出，纳哈出不肯服，玉亦不饮酒，争让久之，纳哈出覆酒，顾其下咄咄语。郑国公常茂察其中变，因直前砍伤其臂，拥至胜营，其众惊溃。玉率轻骑追至亦迷河，降其众数万而还。八月，诏代宋国公冯胜行总兵官事，分军驻锦州。冬十月，移屯蓟州，休养士马，拜征虏大将军。二十一年四月，进兵踰岭而北至捕鱼儿海，直捣虏营，虏主惊奔，获其次子地保奴及妃主、诸王、太尉、平章等二千四百余人，并宝玺、金银印、车辆、军士、家属六万九千余口，尽得其马驼襍畜。捷至，上命通政使茹瑺等赍敕书往劳。秋，班师，赐白金文绮，论功行赏，拟封玉梁国公，适有发其私元主妃者，上闻之怒，事遂中止。至是念其劳，改封凉国公，仍镌其过于券。

夜，太阴入氐宿中。

丁卯，三辰昼见。

庚午，享太庙。

是月，越州叛酋阿资等率众寇普安，烧府治，大肆剽掠，征南将军頴国公傅友德等率兵击之，斩其营长者满已青。

忠建宣抚田思进遣子田忠孝贡方物。

朵甘都指挥搠斡尔监藏遣酋长监藏卜等来贡马，诏赐衣服、钞锭有差。

是岁，命兵部置军籍勘合，遣人分给内外卫所军士，谓之勘合户由。其中间写从军来历、调补卫所、年月及在营丁口之数，如遇点阅，则以此为验，其底簿则藏于内府。

安南陈炜为其国相黎一元所废，继于城外大阳坊十二月弑之，立叔明子日焜主国事。一元一名季犛。








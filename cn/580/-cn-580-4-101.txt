列传第一百一 旭迈杰　倒剌沙


旭迈杰，宗室诸王也。事泰定帝于潜邸。至治三年八月，泰定帝猎于土剌河，铁失等谋弑英宗，密遣斡罗思以其事告于倒剌沙，且言：“汝与马速忽知之，勿令旭迈杰得闻。”旭迈杰不与倒剌沙等党附，故铁失之言如此。泰定帝执斡罗思，遣使赴上都告变。未至，英宗已为铁失等所弑。泰定帝即位于龙居河，以旭迈杰为宣政院使。及还上都，拜中书右丞相，遣至大都，执铁失、失都儿、赤斤铁木儿、脱火赤章台等，诛之，并戮其子孙，籍入家资。未几，命旭迈杰兼阿速卫达鲁花赤。

是年十二月，旭迈杰言：“近也先铁木儿之变，诸王买奴奔赴潜邸，愿效死力，且言‘不除元凶，则陛下讨贼之名不著，天下后世，何从闻知’？上契圣衷，尝蒙奖谕。今臣等议，宗戚之中，能自拔逆党尽忠朝廷者，惟有买奴，请加封赏，以示激励。”诏以泰宁县五千户，封买奴为泰宁王。未几，赏讨逆功，赐旭迈杰金十锭、银三十锭、钞七十锭。时倒剌沙已拜左丞相，位次于旭迈杰。帝常责之曰：“朕即位以来，无一人能执成法为朕言者，知而不言，则不忠，且陷人于罪。自今凡有所知，宜为朕言之。”又曰：“凡事防之于小则易，救之于大则难尔。其以朕言告于众，俾知所慎。”倒剌沙虽为帝所亲爱，然敬礼则不及旭迈杰云。

泰定元年春，以风灾、地震，中书省臣兀伯都剌、张珪、杨廷玉，皆抗疏乞罢。旭迈杰言：“比者灾异，陛下以忧天下为心，遵祖宗圣训，修德慎行，敕各勤乃职。”手诏至，大都居守省臣引罪自劾：“臣等才识愚黯，当国大任，无所赞襄，以致天灾，咎在臣等，所当罢黜，诸臣无罪。”帝曰：“卿等皆引避而去，国家大事，朕孰与图之？宜各相谕，以勉乃职。”秋奏，言：“东宫卫士，先朝止三千人。今增至万七千人，请命詹事院汰去，仍依旧制。”从之。二年，又言江南民贫僧富，诸寺观之田，非宋旧制，并累朝所赐者，请与民均役。”又言：“国用不足，宜罢不急之费。”冬以岁祲，旭迈杰又请罢皇后营缮，皆从之。是年十二月卒。泰定帝诛逆臣铁失等，旭迈杰实佐之，既秉政，谨守先朝法度，节用爱民，为一时贤相焉。

倒剌沙，西域人，事泰定帝于潜邸，为王府内史，深见亲信。仁宗时以其子合散事丞相拜住，得入宿卫，常以朝廷机事报王。至治三年三月，铁失遣宣徽使探忒来，为倒剌沙言：“主上将不容于晋王，汝盍思之？”八月二日，晋王猎于土剌河。铁失复遣斡罗思告倒剌沙曰：“我与阿散、也先铁木儿、失都儿等谋已定，事成推王为帝。”王闻之，囚斡罗思，遣别烈弥失赴上都，以逆谋告。未至，英宗已遇弑。诸王按梯不花、淇阳王也先铁木儿，奉皇帝玺绶来迎。九月癸巳，帝即位，以倒剌沙为平章政事。是年冬，车驾至大都，拜中书左丞相，旋改御史大夫。

时倒剌沙擅威福，其党与受赇，御史台都事李思明奏其事，倒剌沙怒，欲沮之，会参知政事杨庭玉亦以官市锦受赇事觉，词连倒剌沙婿。倒剌沙奏：“请御史台与中书省宗正合鞫之。”台臣言：“世祖之制，官吏贪墨者，惟令御史台劾治。今与中书省宗正共之，是违祖宗旧制。”章屡上，帝始从之，庭玉等伏辜，倒剌沙益怒。已而御史奏天下水旱，贫民流徙，乃执政大臣不能调燮之咎。倒剌沙袖其封事入见，曰：“曩者丞相拜住与御史大夫铁失议论异同，构成大祸。今御史诬诋大臣，紊乱朝纲，宜鞫问。”乃矫制下御史中丞及侍御史亦怜真等于狱，无敢白其冤者。侍御史韩若愚以国制，宰相必历御史大夫，乃奏丞相倒剌沙未入台，请迁为御史大夫。倒剌沙悦，狱始解。十一月，复由御史大夫拜左丞相，加开府仪同三司、平章军国重事。

二年，旭迈杰卒，倒剌沙以左丞相当国。帝宠任之。倒剌沙与平章兀伯都剌皆西域人，党于贾胡。有胡人售宝石，求增其值。同知大禧宗禋院事傅岩起力争之，倒剌沙不听。三年，倒剌沙言：“比郡县旱蝗，臣等不能调燮，故天灾屡降。今当恐惧修省，力行善政，亦冀陛下祗敬厥德，闵恤生民。”帝嘉纳焉。四年，复以天灾乞罢黜，不允。以倒剌沙兼内史府四斡耳朵事。致和元年，倒剌沙请蒙古色目人效法汉人丁忧者除名，从之。

秋七月庚午，帝崩于上都。倒剌沙受顾命，立皇太子阿速吉。八年，甫九岁，时诸王大臣未会集，故未颁即位诏。佥知枢密院事燕帖木耳留守大都，谋立武宗之子，遂于八月甲午，胁诸王大臣遣使分道迎怀王于江陵，迎周王于漠北，严兵守居庸关、古北口、大和岭、潼关。河南行省平章政事伯颜举兵应之，倒剌沙奉皇后命发兵讨。燕帖木儿遣梁王王禅、右丞相塔失帖木儿、御史大夫纽泽、太尉不花等，以兵次榆林，战屡不利。燕帖木儿阴使人约上都诸王满秃阿马剌台、大臣阔阔出买驴等为内应。事觉，倒剌沙悉诛之。九月，颁即位诏于四方，改元天顺。陕西行省杀燕帖木儿所遣使者，以应上都。分兵入河中府，诸王失剌、平章政事乃马台、詹事钦察等，与大都兵战，失利。复遣诸王也先帖木儿、平章秃满迭儿以辽东兵攻入迁民镇。又遣诸王忽剌台攻崞州。梁王王禅袭破居庸关，游兵至大口。燕帖木儿与战于红桥之北，又大战于白浮之野，梁王败走昌平。倒剌沙复遣知枢密院事竹温台以兵入古北口，又遣靖安王阔不花等，将陕西兵袭潼关南水门，入之，分据陕州，进攻洛阳。辽东兵复败，脱脱木儿兵于蓟州，遂抵大都。燕帖木儿分兵守御。陕西行台御史大夫也先帖木儿，引兵从大庆关渡河，河东官吏皆弃城走。

是月怀王已至大都，称尊号，改元天历，四方多拒不受命。冬十月，湘宁王八剌失里闻难，与赵王马札罕、诸王忽剌台各率兵勤王。湘宁王入冀宁。陕西行省官再焚大都诏书，下其使于狱。辽东兵复入古北口。燕帖木儿以上都兵南下，守备空虚，覆其根本，则四方瓦解。乃遣齐王月鲁帖木儿径袭上都，梁王王禅遁，辽王脱脱战死。倒剌沙肉袒奉玉玺出降，至京师，下之狱，籍没倒剌沙及其兄马某沙、子泼皮、木八剌沙家资。十二月倒剌沙及马某沙等皆弃市，磔其尸。

史臣曰：旭迈杰、倒剌沙，俱为泰定潜藩之旧，而贤否不同。帝执斡罗思告变于上都，固免于乱贼之诛。然倒剌沙则与闻乎故者也。不然，铁失之谋何独告于倒剌沙，而不使旭迈杰知之乎？旭迈杰卒，倒剌沙当国，无勘乱之才，而任托孤寄命之重，卒为奸雄所篡。肉袒乞降，身婴大戮。悲夫！小人乘时徼利，未有善其始终者矣。




请改文基乡为文福启


按：本文录自《丘仓海先生文集》。

盖闻先畴旧德，管敬仲首表士乡；让水廉泉，范柏年自夸臣宅。自昔名因时著，地以人传，置郑公之乡，特标通德，署荀氏之里，上比高阳，大都笔锡嘉名，必由贤宰。文基乡者，始隶石窟之都，继有丰田之号，辟洪荒巢窟之世，开周家稼穑之基，八政先农，五谷时熟，厥田上上，我稼多多。乃草昧之俗目殊，文明之象聿启，遂由先正请易今名。特基之为义虽美，其始未观厥成，譬之九成之台仅有其址，百宝之塔必合其尖，用俟后人益宏前制。于是广参古说，博采舆谋，欲就前基，以延后福。福已集成，文仍在兹。三老之论佥同，百世之基益拓。盖镇之为乡十二，名福者有四焉。夫稽天锡于《洪范》，五福备志箕畴，颁发赏于宗潢，五福首瞻奎藻，是以福冠古今，自必数符天地，如其未弥，缺憾尚留。招、同、兴、广招福、同福、兴福、广福四乡之名之间，曷若用集大成更易初哉！首基之字，陶写江渚风月本赖福人，指挥龙虎风云必推福将。谁谓文豪一世，不由福慧三生？而况得岁者，越福星耀牛斗之墟。吾道其南，福州为人文之薮。吾邑雄藩越境，俯瞰闽关。读诗寻文节之梅，衍卦问文山之竹。登文石于黉序，实为邑材；集文禽于讲堂，本名越鸟。访前代忠臣遗迹，文信国曾来此邦；数本朝异姓殊封，福郡王实临吾广。然而从古文章，必资福命；在天福德，并耀文昌。欲以吾邑兼备五福之全，厥有兹乡，高踞三台之上，上参云汉，君山高耸，文峰舒啸，烟霞仙桥，允推福地，鉴石屏峙，焕岚翠为文光；炉峰云生，普甘霖为福泽。玉华绚彩，现龙辅之奇文；花诰钟英，应鸾章之降福。将萃同人于儒林文苑，路斯世于寿寓福林。结文字之福缘，汇文澜于福海。恭惟公祖大人为一世文宗，实万民福主，请颁佳贶，用协新称。官原进士，多士怀斯文有主之心；岁在丙申，引中得锡福无疆之义。不特有韵曰文，将兴舆颂；无事为福，共享太平。行见人材蔚起，报国以文；伫看同颁，如天之福。

一八九八年






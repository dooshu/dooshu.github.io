○捣衣

凉颷吹闺闼。夕露凄锦衾。言念无衣客。岁暮芳寒侵。皓腕约长袖。雅步饰鸣金。寒机裂霜素。繁杵叩清砧。哀音缘云发。断响随风沉。顾影惜流月。仰盻悲横参。路长魂屡徂。夜久力不任君子万里身贱妾万里心灯前择妙匹。运思一何深。裁以金剪刀。缝以素丝针。愿为合欢带。得傍君衣襟。

【辕文曰此元美所谓却扇一顾时也】

【卧子曰惠心妍质绮罗如在】

【舒章曰素袖微风飘然独举】


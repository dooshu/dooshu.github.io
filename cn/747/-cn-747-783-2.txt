○同德寺凑禅师院群公会集序

岁五日，杜扬州出镇东洛，群公礼宾，用饯会於此堂以候。於戏！从公率俗，道机交态。倦息得於此，乐道得於此。众君子同之，员亦同之。况乃竹深寒庭，雪净禅室，境捐世染，坐对天涯，甘茗代醪，清论如药。盖劳生之少息，群心之一胜会耳。惜乎夕鸟集，暝客散，候人至，车马行。各从尔司，笔返吾患。向来所聚，倏尔成空。索过风於前林，求往梦於既寤。不可及也。尚书郎李君曰：“其可及者诗，犹庶乎诗之哉。”


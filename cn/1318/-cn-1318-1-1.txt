钟情丽集（上）


尝有辜生者，辂其名。本贯广东琼州人氏。丰姿冠玉，标格魁梧，涉猎经史，吞吐云烟，真士林中之翘楚者也。



一日，父母呼而命之曰：「尔有祖姑，适临高之黎氏。乃子奉朝廷命而为土官。经今数载，音问杳然。皆尔亲之薄幸，以致暌违之久，疏阔之甚也。孔子云：『亲者毋失其为亲，故者毋失其为故。此人道之当然。』即辰春风和畅，景物熙明，今备微贽，代我探访一度，以将情意。」生唯唯听命，收拾琴书，命仆童佑哥随行。



生既至，入谒表叔，见之尽礼。乃引赴中堂，进拜祖姑暨婶，并诸兄弟。皆相见毕，询及故旧，生一一答之，尽恭且详。乃馆生于西庑清桂西轩之下。



明日侵晨仲春晖堂揖祖姑，适瑜侍焉。将趋屏后避生，祖姑止之曰：「瑜儿出拜四哥。（生行第四也）都是一家人，何避嫌之有。」瑜得命，即下阶与生叙礼。生窃视之，颜色绝世，光彩动人。真所谓入眼平生未曾有者也。



厥后，祖姑甚钟爱生。几晨昏，命生与瑜侍食左右。



一日谓生曰：「诸生久失训诲，汝叔屡求西宾无可意者。幸子之来，可姑舍此以发其蒙，一二年间回家不晚矣。」复顾瑜曰：「四哥寒暑早晚，但有所求，汝一切与之，勿以吝啬。」女唯唯听命，生亦拜谢。然生虽慕瑜娘之容色，及察其动静有常，言词简约，知其决不敢犯。又以亲情之故不敢少肆也。



表叔择日设帐，生徒日至。虽用意于书翰之间，而眷恋瑜娘之心则不能遏也。累累行诸吟咏，不下二三十首。不克尽述，特摘其尤者，以传诸好事者焉，以见他作亦皆称是也。其夜，作舒怀二律，诗曰：



连城韫匮已多时，耻效荆人抱璞悲。白璧几双几地种，灵台一点有天知。



青灯挑尽难成梦，红叶飘来不见诗。寂寂小窗无个事，娟娟斜月射书帏。



多愁多病不胜情，怅味萧然似野僧。绿绮有心知者寡，白简无字梦难凭。



带宽顿觉诗腰减，身重应知别恨增。独坐小窗春寂寂，感怀伤遇思匆匆。



生自得祖姑言之后，凡有所需，无不得之。一日，生命侍童佑哥问瑜娘取槟榔，遂以蜡纸封蜜酿者十颗馈生，并标书于其上曰：「进御之余，敬以五双奉兄，伏乞垂纳。」生但谓其有容色，不意其亦识字也。见之，大喜曰：「西厢之事，可得而谐矣。」乃制《西江月》词，命佑哥持以谢云：



蜡纸重重包裹，彩毫一一题封。谓言已进大明宫，特取余甜相奉。　口嚼槟榔味美，心怀玉友情浓。物虽有尽意无穷，感德海深山重。



女见之，微微而哂，就以云笺裁成小简书数字以复云：



感承佳作，负荷良多。第以白雪阳春，难为和耳。



生得此简，欢喜欲狂，不觉经史之心顿释，花月之思愈兴，他无所愿也，惟属意瑜娘而已。朝夕求间寻便，欲以感动于瑜。然瑜训谨稳实，生挑之，不答，问之，不应，莫得而图之。



一夕，月初出，叔婶会饮于漱玉亭上，命使女召生。生以手挥之，使先行。生徐徐后赴。至兰房东轩之隅，海棠树下，遇瑜独归。生曰：「五姐何归之速耶？」瑜曰：「倦矣，故归。」生曰：「久怀一事，欲以相闻，不识可乎？」女以他辞拒之，曰：「昨承佳作，健羡，健羡！」生曰：「不为是也。」女不答而去。生大惭，悒悒而赴宴，半酣而回。自是棠下之遇，不果所怀，遂制平韵《忆秦娥》以泄悒怏之意云：



忆秦娥，忆秦娥，无意奈渠何！奈渠何，一场好事，从此蹉跎。　茫茫日月如梭，悠悠光景逐流波。花天月地，毕竟闲过。



一日，生就外馆。女窃入其所居之轩，发其书笥，见所作之诗词，知生之意有在也，默记归，感叹移时。及察见生之容色变常，饮食减少，颇怜之焉。



一夕，女晚绣绿纱窗下。生行过窗外，偶念周美成词「些小事，恼人肠」之句，瑜隔窗问曰：「四哥何事恼愁肠也？盍为我言之？」生曰：「子自思之。」女曰：「兄欲归乎？」生曰：「不然。」女又曰：「兄思兄之情人乎？」生又曰：「非也。」女又曰：「春寒逼兄耶？」生曰：「非寒也，愁也。」女曰：「何不拨之乎？」生曰：「谁肯与我拨之？」女笑而不答。生欲进而与之语，自度不可，于是退居轩间，思向者窗前之言，乃作词以识其事，名曰《花心动》：



万绪千端，恼人肠肚事，有谁共说？多丽多娇，有意有情，特地为人撩拨。绿纱窗晚珠帘卷，绣床貌如花模月。如簧语，一声才歇，千愁顿雪。　惟恨衷肠未竭。空惆怅，归亲又成间绝。一片乍灭，千种仍生，拥就心头成结。琴心未必君知，何日也？山盟同设。休猜讶，不是狂蜂浪蝶。



生浓墨楷书，命侍童持以示女。女览之，掷地曰：「我本无此意，四哥何诬人也！」童归以告。生殆无以为怀，乃于轩之西壁画一莺，后题一绝于其上云：



迁乔公子汇金衣，独自飞来独自啼。



可惜上林如许树，何缘借得一枝栖？



见者谓其题莺，殊不知觉其托意于其中也。



一日，瑜之侍妾碧桃偶过生轩，归谓瑜娘曰：「向来见西边轩里琼州官人画一鸟于壁上，甚是可爱。」瑜因伺生出，遂抵生轩，玩索良久，知其意也，乃作一词，书于片纸之上，置于几间而归。诗曰：



金衣今已换人衣，开口如啼却不啼。



自是傍墙飞不起，休悲无树借君栖。



生归，见瑜所和之诗，正想象间，忽见绛桃持一简至。生启之，鱼笺烂然绚目，乃是《喜迁莺》词也。



娇痴倦极，正柳困花柔，东风无力。桃锦才舒，杏花又褪，种种恼人春色。不恨佳期难遇，惟恨芳年易掷。堪据处，有东逝流水，西沉斜日。　记得此去意，早筑盟坛，共定风流策。也不须愁，更休烦恼，务要身亲经历。欲使情如胶漆，先使心同金石。相期也，在西厢待月，蓝田种璧。



生得此词，大喜过望，愿得之心，逾于平昔，每寻间便，思与女一致款曲，终不可得也。



过数日，表叔赴县，婶又宁归，女乃潜出，直抵生轩。生偶辍讲而归，适瑜在焉，揖而谢曰：「往日之词，直中阿堵中，诚能践之，虽死无憾。」瑜曰：「前词聊以宽兄之意耳，岂有他哉？」生曰：「所谓『身亲经历』者，果历何事耶？」女不答，遂欲引去。生掩窗扉而阻之，因谓瑜曰：「辂自二月来抵仙乡，今则蓂荚已三更矣。自从见卿之后，顿觉魂飞魄散，废寝忘餐，奈何无间可乘。今蒙下顾寒窗，而辂偶出适归，抑且不先不后，岂非天意乎？而卿又欲见拒，此辂之所深不识也。」瑜曰：「兄言良是，妾岂不知而为是沽娇哉？抑以人之耳目长也。」生曰：「为之奈何？」瑜曰：「俗语云，心坚石也穿，但迟之岁月而已。」生曰：「青春易掷，若迟之以岁月，岂不错过了时节哉！」瑜曰：「妾，女子也，局量褊浅，无有深谋远虑，在兄之图之则善矣。」言未已，忽闻众声喧哗，遂遁去，不得再语。生乃制《浣溪沙》以记其事云。



云淡风轻午漏迟，昼余乘兴乍归时，忽惊仙子下瑶池。　有意鹧鸪窗下语，无端百舌树梢啼，教人如梦又如痴。



一日，生陪叔婶宴于漱玉亭上，生辞倦先归。至和乐堂侧，闻有讽诵声，生趋视之，见瑜独立蔷薇架下，拂拭落花。生曰：「花已谢落，何故惜之？」女曰「兄何薄幸之甚耶！宁不念其轻香嫩色之时也？」生曰：「轻香嫩色时不能伫赏，及其已落而后拂之而惜，虽有惜花之心，而无爱花之实。与薄幸何异？」女不答。生曰：「往日『图之』一言何如？」女曰：「在兄主之，非妾所能也。」忽觉人声稍近，遂隐去。生作《减字木兰花》一阕：



小亭宴罢，偶到蔷薇花架下。忽惊兰香，独立花荫纳晚凉。　手拈花瓣，轻轻整顿频频看。花落花开，厚薄之情何异哉！



又一夕，叔婶俱赴邻家饮宴，生独视若有失。正忧闷间，忽见瑜娘掀扉而入，谓生曰：「兄何忧之多耶？」生曰：「愁何足惜，但肠断为可惜耳。」女曰：「何事肠断？」生曰：「尽在不言中。」女曰：「妾试为兄谋之。」生曰：「卿言既许矣，不可只作一场话柄，恐断送人性命。惟子图之。」女曰：「兄尚不念图，况妾乎？」生曰：「辂图之熟矣。」女指墙，谓生曰：「奈此何？」生曰：「事至如此，虽千仞之山，尚不足畏，数仞之墙，何足道哉！」女曰：「所谓图者，其计安出？」生乃以扇指示所达之路。女笑曰：「恐不然也，妾之一心，惟兄是从而已。事若不遂，当以死相谢。第恐兄之不能践言耳。」生以手抱瑜，欲求合欢，女不从。正反复间，忽闻叔婶回，遂出迎接。次日，生乃作《凤凰台上忆吹箫》之句以示女云：



水月精神，乾坤清气，天生才貌无双。算来十洲三岛，列此娇娘。堪笑兰台公子，虚想象，赋咏高堂。何如花解语，玉又生香。　茫茫！今宵何夕，亲曾见姮娥，降下纱窗。又以将合，风雨来访。记得何时，约言难践，空悉断肠。肠断处，无可奈何，数仞危墙。



生念瑜娘之言，欲实其心，奈何无路可达。将欲越危墙，恐伤身命，终日沉思，计无所出。因自思之：「惟有得向春晖堂安寝，则身可通矣。」遂称病不起。表叔省之，生诈之曰：「近来数夜卧此轩间，才瞑目，便见鬼魅或牛头或马面等来相击闹，心甚怖焉。但以精神恍惚所至，不以为意。昨夜又梦一长牙者，语余曰：『明日大王来请你，你勿复起。』不觉今日身体沉重，不能起也。」叔闻此语，大惊，遂移之东轩，命其小子名铭者伴生寝焉。生私念：「本欲设计寻入中堂，只得移向东轩，无以异于西轩也。」至夜半，佯狂大叫，举家惊视。生良久始言曰：「向见一人冠黄巾，同昨所见长牙者坐，骂余曰：『我叫你莫起，你强要起。』黄巾者曰：『大王请先生去作平贼露布耳，无他也。』言未已，又见一红发尖嘴者至，促曰：『连忙去，无羁滞。』将扶余出，我与之抵敌良久。喜诸人起来，散去。不然，被伊捉去矣。」祖姑闻言大惊，令人请良巫祈禳。生乃厚赂巫者，命伊言曰：「若在此宿卧，恐性命难保。除非移入中堂，则无事矣。」彼时即移生入中堂。生病渐安，日则肄业于轩间，夜则居宿于堂上。



后第三夜，生谓诸侍伴曰：「今宵服药，忌人见，你辈回后间宿歇。至夜静，生步入兰房西室之前，正见瑜于月桂丛边焚香拜月，生潜出，立墙荫以俟之。闻其微吟云：



炉烟袅袅夜沉沉，独立花间拜太阴。



心事不须重跪诉，姮娥委是我知心。



瑜吟讫，突见生至，且惊且喜曰：「闻兄被魅，今夜乃得到此耶？」生曰：「若非被魅，安能得会卿于此乎？」相与携手入室，明灯并坐。生熟视之，容貌愈娇，肌肤愈莹，情不能忍，乃曰：「我肠断尽矣。」欲挽女以就枕。女坚意不从，因谓生曰：「妾与兄深盟密约，惟在乎情坚意固而已，不在乎朝朝暮暮之间也。苟以此为念，则淫荡之女也。淫荡之女，兄何娶耶！」生曰：「卿虽不从，辂之至此，设使他人知之，宁信无他事也？」女曰：「但秉吾心而已。」生虽不能自持，然见其议论，生亦喜其秉心坚确，不得已而从之，遂相与终夜坐谈。女曰：「妾尝读《莺莺传》、《娇红记》，未尝不掩卷叹息，自恨无娇、莺之姿色，又不遇张生之才情，自见兄之后，密察其气概文才，固无减于张、申，第妾鄙陋之质，有愧二女不足以感君耳。」生曰：「卿知其一，未知其二。且当时，莺莺有自选佳期之美，娇红有血渍其衣之验，今宵之遇，固不异于当时也。而卿之见拒，何耶？抑亦以愚陋之迹，不足以当清雅之意耳，将欲深藏固蔽，以待善价之沽也？」女正色而言曰：「妾岂不近人情者，但以情欲相期，美满于百年也。假使今日苟图片时之乐，玉壶一缺，不可复补，合卺之际，将何以为质耶？」生曰：「此事辂任之，勿虑也。但不如此不足以表情之交孚，卿请勿疑。」女曰：「谚语有云：『但得五湖风月在，不愁无处下金钩。』正此之谓也。兄自此勿复举矣。」生兴稍阑，乃口念《菩萨蛮》词以赠之：



不因色胆如天大，何缘得入天台界？辜负阮郎来，桃花不肯开。　芳心空一寸，柔肠千万束。从此问花神，何苦逼人情？



女亦口念《西江月》以答生云：



借问朝云暮雨，何如地久天长？殷勤致语示才郎，且把芳心顿放。　苦恋片时欢乐，轻飘一点沉香。那时三万六千场，乐尔无灾无障。



自后，生凡数次就瑜，瑜终固执如前，委道百端，略不经意；或与并坐，或与并卧，见生才有异意，即厉色正言以拒之。生作《望江南》词以示瑜焉。



堪叹处，空到碧纱厨。一寸柔肠千寸断，十回密约九回孤，夜夜相支吾。　驹过隙，借问子知乎？弱草轻尘能几许，痴云阁雨待何如？后会恐难图。



生情不能已，复继之以诗一绝云：



青鸾无计入红楼，入到红楼休又休。



争似当初不相识，也无欢喜也无愁。



女见词与诗，笑曰：「兄岂不喻往夜之言乎？」生曰：「余岂不喻？但以兴逸难当，姑排遣之耳。」暨晚，生归独坐，自思：「费尽心机，得达女室，终不见从，必无意于己也。」



至夜，复思：「不如与女作别。」至则长吁短叹，凭几而卧，终不与女一言，问之亦不答。百般开喻，逼勒再三，始一启口曰：「我今夜被你断送了也。」女大悟，谓生曰：「兄果坚心乎？」生曰：「若不坚心，早回去矣。」女因呼碧桃添香，呼生共拜于月下，祝曰：「妾瑜，生居深闺，一十七岁于兹矣。今夕以情牵意绊，不得已，以千金之体许之于情人辜辂者，非惟有愧于心，亦且有愧于月也。敬以月下共设深盟，期以死生不忘，存亡如一，无负斯心，永远无也。苟有违者，天其诛之。」祝罢，挽生就寝，因谓生曰：「妾年殊幼，枕席之上，漠然无知，正昔人所谓『娇姿未惯风和雨，吩咐东君好护持』。望兄见怜，则大幸矣。」生笑曰：「彼此皆然。」遂相与并枕同衾，贴胸交股。春风生绣帐，溶溶露滴牡丹开；檀口揾香腮，淡淡云生芳草温。曲尽人间之乐，不啻若天上之降也。虽鸳鸯之交颈，鸾凤之和鸣，亦不足形容其万一矣。展转之际，不觉血渍生裙。女乃起而剪之，谓生曰：「留此以为他日之验。」生笑而从之。女以口念《虞美人》词以赠生云：



平生恩爱知多少，尽在今宵了。此情之外更无加，顿觉明珠减价玉生瑕。　霎时丧却千金节，生死从今决。祝君千万莫忘情，坚着一钩新月带三星。



生亦口念《菩萨蛮》词以答女云：



春风桃李花开夜，烛烧凤蜡香燃麝。鱼水喜相逢，犹疑是梦中。　感情良不少，报德何时了。细语问莺莺，何人解此情？



瑜得生词，谢曰：「妾今夕溺于兄之情爱，故致丧身失节，殊乖礼法，非缘兄亦不至此也。幸为后日之图，则妾之终身庶得所托矣。」生曰：「五姐千金之身为我而丧，犹当铭肝镂骨以报子之深恩矣，岂肯负月下之盟耶。」



自后，生夜必至。一夕，谓女曰：「我以亲舅托于门下，人皆罔知，诚恐他日此事彰闻，亲庭谴责，何颜重上春晖堂乎？」瑜曰：「妾虽女流，亦颇知礼，岂不知韫椟之可嘉，失节之可丑！以兄之情牵意绊，遂至于斯，倘他日事情彰明，寻奉巾栉于房帏之中。事若不果，当索我于黄泉之下矣。」相与泣下数行。



又一夕，生复赴约，女目生良久，曰：「观子之容色辞气，决非常人，他日得侍房帏，则虽不得为命妇，亦不失为士夫之妻耳。苟流落俗子手中，纵使金玉堆山，田连阡陌，非所愿也，惟兄之是从而已。」生感其节义，作诗以赠云：



水月精神冰雪肤，连城美璧夜光珠。



玉颜偏是书中有，国色应言世上无。



翡翠衾深春窈窕，芙蓉褥软绣模糊。



何当唤起王摩诘，写出和鸣鸾凤图。



女亦吟一律以答生云：



多感阳春一气嘘，吹开玉砌未生枝。



合欢幸得逢萧史，快睹曾应识紫芝。



碧沼鸳鸯交颈处，妆台鸾凤下来时。



此情纵有成终始，莫把平生雅志亏。



初，瑜父选民间女之艳色者以为媵，得八人焉。分四与瑜：曰碧桃，曰绛桃，曰仙桃，曰小桃；分四与琼：曰腊梅，曰月梅，曰春梅，曰素梅。父命姆诲之，皆颇识字晓音律。自瑜交通生后，四桃心怀忧惧，惟恐事泄，罪及于己。一日，四桃上书谏曰：




娘子生长名门，深居幽阃，世荣封袭，家极华腴。况且仙态芳菲，懿德清淑，才华充赡，妙手精工，芳名洋溢乎三洲，美誉昭彰于十邑。尚不保身律己，却乃失节丧身，理义有亏，彝伦败。倘或闺中事露，门外风闻，非惟有污损于己身，抑且玷辱于父母。亲庭谴责，他人笑讥，名节荡然，性命难保。诚恐楚国亡猿，祸延林木，城门失火，殃及池鱼。后悔难追，噬脐莫及。苟能先事改过自新，勿蹈前非，待时而动，则娘子幸甚，妾辈亦幸甚！



瑜得书，览毕，喟然叹曰：「尔言良是，但余既以死许辜生，背之不祥。今日之事，其咎在余，谅必不相累也。」碧桃曰：「其然，岂其然乎！娘子若不自新，我辈终有去志。」瑜泣而谕之曰：「余与辜生牵情溺己而成痼疾，身可死而情不可解也。虽苏张更生，不能移吾之初志耳。汝欲去则去之。」四桃同泣而应之曰：「妾辈侍奉闺帏，已非一日。娘子开心见诚，推恩均惠，感戴不已，补报无由。倘若事露，娘子捐身，妾辈安能独存，誓必不相负也。」乃相抱唏嘘而泣久之。至暮，生至，女乃出所吟诗并四桃所谏书以示。生读之赧然。



一轮明月本团圆，才被云遮便觉残。



欲把相思从此绝，别君容易望君难。



自后，暮聚晓散几月余，温存缱绻之情，益以加矣，不觉大火西流，金风又起。父母以生久别，遣仆持书促归甚急。生得书，言之叔婶，治装将为归计。生至夜复抵女室，告以将别之由。二人不忍离别之情，见于颜色，短叹长吁，悲不能已。久之，女徐拭泪曰：「第无伤感，且尽绸缪，未知后会何时也？」生曰：「我去三两月，必至再来，子勿劳苦构思成疾，此特暂别而已。」女乃吟诗二绝以别生云：



乌啼月落满天霜，执手相看泪满眶。



明月相如归去也，文君从此倍凄凉。



秋雨梧桐叶落时，悲秋怀抱正凄凄。



多情自古伤离别，莫笑莺莺减玉肌。



生乃以玉耳环馈女，并留题一绝云：



黄雀衔来已数年，别时留取赠婵娟。



莫将闲事萦衷曲，常把佳音在耳边。



暨晚，生以他事不果行。至夜，女命侍女以白金十锭、青布四端、花巾二十条、裙带二十双并词一阕以赆生。词名《柳梢青》：



南陌花残，西厢月暗，风雨凄凄。见说君归，明松金钏，暗减玉肌。　吁嗟后会难期，将何物，表人别离。万斛离愁，千行情泪，两地相思。



生亦立缀排十韵以赠女别云：



驱驰来戚里，特地探仙乡。推馆开纱帐，拦阶随雁行。二天恩不断，一德感难忘，况复蒹葭质，亲陪兰蕙旁。尘埃沾洁节，襟袖染余香。月下深盟固，花边思语长。绝胜鱼得水，何异凤求凰。只谓欢娱永，谁知归思忙。百年终有在，一别不须伤。若问重来日，橙黄与菊香。



生别，至家之后，行止坐卧，食息起居，无非为女记忆也；经史家事，略不介意，终日昏昏而已。先是，城之西北隅有林曰迈游，山明水秀，多生佳丽。有名小馥者，字微香，亦美丽超群。其俗有纺纱场之习，生尝游畋其间，与之亦相好。生有诗以赠之曰：



生长茅茨在迈游，微香两字动炎舟。



玉般温润兰般馥，花样娇妍柳样柔。



巧笑千金苏氏小，清歌一曲杜家秋。



也知好事人人爱，不可明知但暗求。



微香缉知生归，意其必访己也。日日候待，杳无消息，疑其必有他遇而忘己也，乃效温飞卿体作《懊恨曲》以怨之云：



莲藕抽丝那得长？萤火作灯那得光？薄幸相思无实意，可怜蝶粉与蜂黄。君何不学鸳鸯鸟，双去双来碧纱沼。兰房白玉尚抛捐，何况风流云散了。大堤儿女抹翠娥，贵财贱德君知么？夭桃浓李虽然好。何似南山老桂柯。悠悠万事回头别，堪叹人生不如月。月轮无古亦无今，至今长照丁香结。



微香亲书于鸾笺之上以寄生。适生之友王仲显者与生检阅诗书，得此曲，问：「谁之笔也？」生以实告。遂与王生共探之。微香以生久别，见生至大喜，而生忧闷之怀凄然可掬。微香以王生在，亦不诘生。



迄至夜分，王生倦而寝矣，微香乃谓生曰：「自从君之别妾也，不觉乌兔沉东西矣，而妾思君之心不啻若大旱之望云霓也，深藏固蔽以待君久矣。近闻君归，喜动颜色，思得一见而无由。今夜既蒙垂顾，正当缱绻以偿契阔之情，而君之短叹长吁，愀然不乐，何也？岂非疑妾有外意，抑亦君有外遇乎？」生曰：「感子之情，亦已多矣。奈何将新变故易，以故变新难。」微香笑曰：「妾之言果不差矣。君盍均而惠乎？」生不答。微香曰：「君寓临邑，所遇者得非临邑之人乎？」生曰：「然。」复问：「女为谁名？何氏之女也？」生不肯言。再三逼勒，良久，始言曰：「子亦我之情人也，语亦何害。子宜秘之，勿言其姓名于人，斯可矣。」微香指灯而言曰：「我若违子之嘱，有如此灯。请言之，勿虑也。」生乃曰：「黎氏，名瑜娘，字玉真。」微香叹息而言曰：「此女无双也。其面团而光，其质富而润，其目凝而澄，其声清而婉，果然乎？」生曰：「子之言，若亲见也。何以知之？」微香曰：「妾之表亲有善穿珠者，前日往临邑，知黎土官宅有此女也。且闻其善诗，有作赠君否？」生乃诵其《柳梢青》与微香，微香击节叹曰：「才貌兼全，真天上之人也。子之视我如土块，不亦宜乎！」乃缀《满庭芳》一阕自歌以贺生：



月下歌声，风前笛韵，遥思当日风流。枕边言语，尤记在心头。玉珮玎珰，别后空惆怅，永巷闲幽。行云去，才离楚岫，却又入瀛洲。　仙境里，奇逢姝丽，端好绸缪。羡金桃玉李，凤偶鸾俦。一个文章清雅，一个体态娇柔。谁念我，雕栏独倚，一日似三秋。



生观讫，起谢曰：「余受卿之情不为不多，负卿之罪亦不为不少。」立缀《木兰花》一阕以答之。



念当时行乐，乌乍落，兔乍生。向花下重门，柳边深巷，弄笛三声。毕声断，柴门启，见花颜玉脸笑相迎。喜气春风习习，歌喉山溜冷冷。自从别后阻归程，非是我无情。奈故思漫漫，新欢款款，誓下深盟。情已固，心意谁评？从今长揖谢芳卿。肠断纺纱场上，月轮依旧光明。



明日，生与王仲显回归。抵家后，因念微香之语，乃赋长歌一篇以贻之云：



我生幸值升平时，春风和气长熙熙。幸今喜在繁华地，山水清佳人秀丽。此生此世岂徒然，好展情怀乐所天。不须贪富贵，何必求神仙。万岁虚生耳，纵有千金亦须死。世间万事非所图，惟慕娇娆而已矣。君不见，卓文君，至今千载芳名传。古人今人同一致，有能逢之亦如是。人生少年不再来，人生年早少开怀。黄金买笑何足吝，白璧偷期休更猜。我曹不是风流客，懒向金门献长策。脚跟踏遍海天涯，久慕倾城求未得。亲家有貌倾长城，养在深闺十八龄。蕙性芳心真慧敏，玉颜花貌最娇婷。春山远远秋波浅，嫩笋纤纤红玉软。暗麝芬芬百合香，绿云绕绕双乌绾。上迫能字卫夫人，下视工诗朱淑真。柳絮才华应绝世，梅花标格更超群。云闺雾阃深深处，罗帏锦帐重重贮。绝似姮娥住广寒，世人有恨无由睹。记得春光三月天，曾寻流水到桃源。春晖堂上分明见，晚绣窗前款语言。童仆往来传意绪，诗词络绎通情素。数向花前密约时，同于月下深盟处。烛摇红影照兰房，香喷清烟袭象床。一线枕痕生玉晕，碧梧枝上凤求凰。芳情百纽丁香结，真心一点蔷蔽血。个中顿觉两心知，妙处偏难向人说。朝朝暮暮恋高唐，忘却人间日月忙。回望白云归思切，金刀寸寸断人肠。美满意情呻吟绝，销魂怕唱阳关叠。依依牛女隔星河，杳杳行云归楚峡。香罗重结又何时，惆怅西风泪湿衣。旧恨牵连推不去，新愁郁结有谁知？惟有知情旧知己，每把甘言慰愁耳。多承佳惠感难忘，自觉违心惭不已。徐徐思后更思前，回首西风亦怅然。应是前生曾种福，今生偏得美人怜。



微香得此歌，以示其同伴，众口称夸，乃用手卷以赠生，名《双美》，请善画者绘图于其首。微香又摅妙思，作《并美序》一篇以冠其端，复继之以长歌一篇，以传好事者：



琼南人物倾天下，才子佳人两无价。吴门锦里何足数，蓬岛瑶池此其亚。画堂重重闭广寒，青聪白马跃金鞍。奇才美貌皆潘岳，腻体香肌尽弱兰。弱兰潘岳今何许，听说琼林鸾凤侣。凤友鸾朋绝世无，一双两好真无比。天与风流年少郎，声名籍甚动炎荒。凤刍骥子麒麟种，绘句文章锦绣肠。往来洒落起尘俗，绣虎雕龙总入目。万卷诗书刘曾风，千首词曲要同淑。清风明月四清香，胜景名山足遍经。曾向朱崖开绛帐，忽从戚里遇娉婷。娉婷自是豪家子，长养绮罗丛队里。天上丽质自起群，百媚千娇谁与比。水月精神冰雪肌，芙蓉如面柳如眉。春山淡淡横蛾黛，秋水盈盈漾碧漪。飘飘柳絮才情绝，戛玉鉴金满箱帙。光风溜溜泛崇兰，碧涧溶溶涵皓月。久擅芳名荡海天，风流年少总夸妍。笑他有眼何曾见，羡子相逢岂偶然。偶然相逢真奇遇，时人那得知幽趣。红叶飘时传丽情，绯花泛水知山路。直入蓬莱第一层。云轩谒拜许飞琼。鲛绡帕上题佳句，鹊尾炉前结好盟。黄莺唤友迁乔木，丹凤求凰栖翠竹。醉风芍药暗生香，着雨夭桃红杏肉。绝似姮娥下月宫，宛如神女在巫峰。翻嫌月殿非人世，却笑巫山是梦中。何似相逢明盛世，早能偿此风流债。负兹通古通今才，遇此倾国倾城态。倾国倾城世无多，通古通今谁复过。绝胜兰香伴张硕，宛然萧史共秦娥。秦娥萧史虽无比，不过如斯而已矣。天香国色产南方，不让中州独专美。嗟予与子素相知，记得纱场夜月时。浪作狂歌赞并美，聊传盛事记佳期。



有善儿者，字纯叔，微香之侄也。年最妙，亦善歌词，继诗于卷上曰：



才子风流正少年，佳人窈窕更蝉娟。一双两好真无比，百媚千娇出自然。



瑶树琪花欺众卉，金山玉海冠群贤。闻君此遇真奇异，故献风流并美篇。



有何真者，字洁节，亦继诗曰：



好事多偏自古然，佳人才子贵双全。文君司马夸重见，崔氏张生岂独专。



窃玉偷香输妙手，连珠合璧羡良缘。云英若问纱窗事，为道花开月未圆。



生得卷，感三美人之厚意，亦作一律以谢之：



云锦霞笺照眼明，长篇短韵总含情。微香妙手奇还健，纯叔新诗宛更清。



团也相应如小小，真兮端不让琼琼。朝思暮想心常念，欲报深恩愧未能。



生自别瑜娘之后，倏尔斗柄三移，而相思之心如一日也。奈鳞鸿杳绝，后会无由。是月某日，适值祖姑生诞，乃托所亲，言于父母曰：「某日祖姑诞辰，理当往贺。何吝四哥一行，而不使之往庆之耶？」父母从之。次日，遂命生起行。



既至，表叔一家见生，莫不欣然喜其再至。于是复馆生于清桂西轩之下。生遍视，窗轩如故，诗画若新，惟庭前花木有异耳。不胜旧游之感，遂吟近体一律以寓意云。诗曰：



一年两度谒仙门，前值春风后值冬。草木已非前度色，轩窗还是旧游踪。



重临杨柳三三径，专忆高唐六六峰。知是盟深应不负，虚言万事转头空。



生至数日，不能与瑜一语。因设卧中之计，尚未克果，而祖姑之寿日届矣。乃制《千秋岁令》一首以庆寿云：



菊迟梅早，报道阳春小。坡老说，斯时好。北堂萱草茂，南极箕星皎。人尽道，群仙此日离蓬岛。



宝炬红光耀，金兽祥烟袅。丝竹嫩，蟠桃老。永随王母寿，却笑篯铿夭。画堂年年，膝下斑衣绕。




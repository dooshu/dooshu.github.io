○请以圣寿日为启圣节表

臣等闻大电绕枢，哲後继牺农之运。五星聚井，真人启文景之基。昌图允洽於千年，嘉号宜光於载诞。不有称述，曷显休明。伏惟皇帝陛下玉律调元，金华启旦。上帝锡九龄之梦，遒人闻下武之诗。德协无为，民知有庆。当大雨时行之日，乃常星不见之辰。将欢县之心，窃效华封之祝。臣等不胜大愿，望以六月二十七日为启圣节，著於甲令，告彼万方。使地角天涯，望南山而祝寿，九州四海，仰北极以倾心。诚乖致主之功，辄敢称君之美。


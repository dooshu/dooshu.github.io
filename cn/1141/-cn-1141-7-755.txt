黄山怪松歌

效古人纯用仄转体。松有把门、卧龙、破石、蒲团、接引、绕龙之目。

山中老松多诡绝，风伯手揉云绾结。
青枝如组踵屈铁，根似引绳长百折。
高可寻丈短尺许，寄生以石不以土。
餐风饮雾无凡姿，倒身拂地翩跹舞。
天门以上两翁立，一迎一送相拱揖。
向人两手俨开张，笑语有时风习习。
盘石团团翠盖擎，僧趺细雨衣不湿。
巉崎一线岩前坐，倏駴苍龙眠欲堕。
腾身逾峡复斜空，片石支撑成负荷。
又过云梯各呼吒，破石松生莲萼下。
怒如利剑刺山顶，迸出青霞穿石罅。
平天矼畔蒲团好，围坐数人欢绝倒。
软铺熨贴贻阿谁，应待维摩及天老。
山樵野火烧半枝，雨渍云滋未枯槁。
峰寻始信（峰名。）眩眉睫，断崖恰赖孤柯接。
似伸猿臂来引手，位置欹危通步屧。
左瞰一峰等卓锡，突出倒垂翻峭壁。
纠髯奋角肆盘旋，烟霭冥濛缠霹雳。
徐看知是绕龙松，或称帝松莫与敌（「帝松」字见山志。）。
趾无梯磴绝攀缘，胆裂猿猱愁搏击。
其馀万树难名状，石窦山腰迷背向。
曾见轩皇炼药年，瘦筋绿发今亡恙。
离奇睥睨人间世，盆盎移栽空好事。
徂徕山麓尽凡材，天台桥畔差比类。
我今作歌非癖异，笑遣胸中槃礴意。
厩多肉马怪真龙，时俗徒誇梁栋贵。



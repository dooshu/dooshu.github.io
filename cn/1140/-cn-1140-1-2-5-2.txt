熊少司马遗集序

司马熊公雪堂先生即世之明年余以事至南州入吊而哭之长君芋僧季春卿属叙先生遗集已具舟东下二君追予浒次复以为言余病不能作既别卧舟中数日窃自念曰生而敬之殁而哀之独无辞以附其遗文如生死义何先生自少以才鸣於时所为古今文章自簪缨及缝掖无论识不识皆能道其姓字其撰着颇汗漫三四年前悉畀陈子伯玑删次为大集剞劂以传自是之後观其意稍倦於文笔矣而世之慕悦先生者争欲得其一言强之不已故卒不能辞多於颂美之外寓忧时悯俗之怀至其单词短语风藴清远往往可诵自先生视之要皆其余也先生起家县令为铨司不数转洊历少宰官不为不达通籍贵人日候於马首希望顔色者叠迹竞进而自处局蹐若不能安其身引疾家居卧将十年不为起久之徵拜少司马部牒敦促再四始力疾行至京师不朞月复乞骸骨归尝语余曰吾拙且老矣厠足公卿大僚间自顾濶迂多不可人意筋力不任走趋实不敢塞贤者路非薄官也家南州郭外凭江构绿波楼坐对西山以诗书为朝夕意所悦可手自疏录小楷如毫髪一日多或十余纸终其身不作一草书盖先生之勇退而好学如此余故拙宦善病先生过许为贤及归自湖西留连赠答不能已今先生之诗在箧而其人往矣能不悲哉


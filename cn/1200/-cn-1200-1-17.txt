第十七神护卦〔阴居阳位兑金正西〕：二上一中一下神假之象

象曰：太乙将兵，玉女在旁，巫咸先拂，除去不祥。

颜曰：家长有女鬼作祟，宜解除之。凡事多难，行人不还。又曰：天神尊者，有太乙、玉女，巫咸为之佐，巫咸，殷贤臣。此卦祈祷获福；求官、望事、市贾、婚姻俱不利。

何曰：行人应至，口舌无害，官事无患。合得人力，宜求福除祸，所作得成。

陈曰：二本阴数，反居天位，天神之象也。下应一中一下，必得天人之福，故曰云云。

刘曰：太乙将兵，除不祥也。阳至阴孤，妖不长也。

此课阴虽居上，而二阳得朋于下，有同心去邪之势，而上阴反为我用，故取太乙将兵之兆。玉女在旁，巫咸先拂之象。占事虽有疑难，而终得朋友之助以成功。病者禳之即瘥。行人还，战斗胜。

诗曰：云淡蟾光暗，花开雨半残。解除终获福，恬退且求安。


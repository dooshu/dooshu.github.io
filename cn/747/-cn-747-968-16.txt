○请定去任官犯罪科条奏（大中六年十二月中书门下）

准名例律，在官犯罪。去官事发，或事发去官，犯公罪流已下各勿论。疏云：谓在本任犯罪，去官事发，或事发去官者，谓事发未给断问，便即去任。职此三事，犯公罪流已下勿论。又准会昌五年正月三日敕文，据律文，已去任者，公罪流已下勿论。公罪之条，情有轻重，苟涉欺诈，岂得勿论？向後公罪有情状难恕，并不在勿论之限。今伏详勿论之理者，实启幸门，敕律所标，科条未具。

伏见近日已来，频有长吏在官无政，被人告论，鬼迹已达於圣聪，苛政又布於人口。降制使案劾，并已伏愆，下法司参详，即云去任，纵有重罪，尽得勿论。此乃徒致推穷，何惩奸滥？且当官犯罪，事迹已彰，既令推勘，自合停替。前同去任，实有等差。伏请自今已後，应在官犯罪，事发因而去任，不论公罪私罪，一切准敕律科刑，不在勿论之限。其去任事发者，公罪流已下，即望许引勿论之科。其有事涉欺诈，情理难恕者，请法司详断之时，审详事状，如涉此色，准会昌元年正月三日敕文，并不在勿论之限。


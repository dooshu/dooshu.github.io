與楊德祖書


植白：數日不見，思子為勞，想同之也。

僕少小好為文章，迄至於今二十有五年矣。然今世作者可略而言也。昔仲宣獨步於漢南，孔璋鷹揚於河朔，偉長擅名於青土，公幹振藻於海隅，德璉發跡於此魏，足下高視於上京。當此之時，人人自謂握靈蛇之珠，家家自謂抱荊山之玉。吾王於是設天網以該之，頓八紘以掩之，今悉集茲國矣。然此數子猶復不能飛騫絕跡，一舉千里也。以孔璋之才，不閒於辭賦，而多自謂與司馬長卿同風。譬畫虎不成反為狗者也。前有書嘲之，反作論盛道僕贊其文。夫鍾期不失聽，於今稱之。吾亦不能妄嘆者，畏後世之嗤余也。

世人著述不能無病，僕嘗好人譏彈其文，有不善應時改定。昔丁敬禮嘗作小文，使僕潤飾之。僕自以才不過若人，辭不為也。敬禮謂僕：「卿何所疑難，文之佳惡，吾自得之，後世誰相知定吾文者邪？」吾常嘆此達言，以為美談。昔尼父之文辭與人通流，至於制《春秋》，遊夏之徒乃不能措一辭。過此而言不病者，吾未之見也。

蓋有南威之容，乃可以論於淑媛，有龍淵之利，乃可以議於斷割。劉季緒才不能逮於作者，而好詆訶文章，掎摭利病。昔田巴毀五帝，罪三王，訾五霸於稷下，一旦而服千人。魯連一說，使終身杜口。劉生之辯未若田氏，今之仲連求之不難，可無嘆息乎？人各有好尚。蘭茝蓀蕙之芳，眾人所好，而海畔有逐臭之夫。咸池六莖之發，眾人所樂，而墨翟有非之之論。豈可同哉？

今往僕少小所著辭賦一通相與。夫街談巷說，必有可採；擊轅之歌，有應風雅；匹夫之思，未易輕棄也。辭賦小道，固未足以揄揚大義，彰示來世也。昔揚子云，先朝執戟之臣耳，猶稱壯夫不為也。吾雖薄德，位為藩侯，猶庶幾戮力上國，流惠下民，建永世之業，流金石之功。豈徒以翰墨為勳績，辭賦為君子哉？若吾志未果，吾道不行，將採庶官之實錄，辨時俗之得失，定仁義之衷，成一家之言。雖未能藏之於名山，將以傳之於同好。非要之皓首，豈今日之論乎？其言之不慚，恃惠子之知我也。

明早相迎，書不盡懷。曹植白。






○海日照三神山赋（以“耀辉相烛，珠庭灿然”为韵）

海日飞光，神山之阳。流一气於天表，自三峰而景彰。龙车回驰，丽於高而特异；金阙互映，混其彩以交相。原夫出巨浸以贞明，次崇冈而久照。当峻极之离立，灭尘氛而引曜。遂使授人之历，分乎命以正其方；涉海之伦，骇乎目以观其徼。迟隐见於危壁，蔼晶荧於远峤。披道接灵之府，含华蕴粹之仙。秉至阳而不极，体元气於自然。骇景克存，讶鲁阳挥戈於在侧；腾精独往，疑羲和弭节於其巅。於以系时，於焉绝俗。幽莫可辨，明之所烛。异景暂凝乎地首，奇峰载列於鼎足。影摇林树，渐升桑野之躔；色动鲸波，尚想甘泉之浴。且霞标建其南服，日观揭其东隅。虽照临之等类，亦重深之道殊。岂若丹极赫以戒晨，仙宫朗而增焕。方运行而不息，乃而未旰。森琼树之离离，曳羽衣之灿灿。此日而御，惟山有辉。谅难徵於纪牒，思载瞻乎海沂。彼或栖真，方丈必期乎悠久；如将处代，崦嵫且惧於浸微。是以养志忘形，驰晖以宁。福地无阻，无门寝扃。哲将越渤，陵杳冥。仰无私之照，穷不死之庭。愿参光而有待，庶群仙兮是听。


○与裴埙书

应叔十四兄足下：比得书示，勤勤不以仆罪过为大故，有动止相悯者。仆望已矣，世所共弃，唯应叔辈一二公独未耳。仆未之罪，在年少好事，进而不能止。俦辈恨怒，以先得官。又不幸早尝与游者居权衡之地，十荐贤幸乃一售，不得者张排恨，仆可出而辨之哉！性又倨野，不能摧折，以故名益恶，势益险，有喙有耳者，相邮传作丑语耳，不知其卒云何。中心之愆尤，若此而已。既受禁锢，而不能即死者，以为久当自明。今亦久矣，而嗔骂者尚不肯已，坚然相白者无数人。

圣上日兴太平之理，不贡不王者悉以诛讨，而制度大立，长使仆辈为匪人耶？其终无以见明，而不得击壤鼓腹，乐尧舜之道耶？且天下熙熙，而独呻吟者四五人，何其优裕者博，而局束者寡，其为不一征也何哉？太和蒸物，燕谷不被其煦，一邹子尚能耻之，今若应叔辈知我，岂下邹子哉！然而不耻者何也？河北之师，当已平奚虏，闻吉语矣。然若仆者，承大（一作天）庆之后，必有殊泽，流言飞文之罪，或者其可以已乎？幸致数百里之地，使天下之人，不谓仆为明时异物，死不恨矣。

金州考绩已久，独蔑然不迁者何耶？十二兄宜当更转右职。十四兄尝得数书，无恙。兄顾惟仆之穷途，得无意乎？比当大寒，人愈平和，推楚南极海，元冥所不统，炎昏多疾，气力益劣，昧然人事百不记一，舍忧栗则怠而睡耳。偶书如此，不宣。宗元再拜。


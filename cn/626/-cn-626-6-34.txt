苏右都志皋四首

【雪夜袭虏】

朔风利似刀，朔雪密如织。

四山号虎兕，万卒无生色。

号令等风霆，直捣龙沙北。

夜半缚呼韩，天明传蓐食。

【盱眙山馆】

山馆雨初歇，村园菜正肥。

摘花引寒蝶，冉冉过篱飞。

【送杨虚楼还任饶阳】

澹烟疏雨禁城秋，彰义门前古渡头。

欲把相思付流水，芦沟日夜总悠悠。

【初夏寄题隆兴寺禅房】

蒲萄引蔓枣开花，台殿参差日影斜。

一客不来双燕语，老僧闲欲晒驾裟。


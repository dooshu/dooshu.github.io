达观和尚：

达观和尚(真可)，宿吴江村庵中。旦语主僧曰：「昨尔妇诉冤，宜自省。」其僧尝少娶，以冤死，大竦异。命即礼忏讫，出佛前朱几火之，主僧如其言。朱几镶以石，得赤蛇，即妇孽也。尝宿华亭徐氏所，晓起语主人曰：「昨夕女婢诉银壶之枉，银重十八两三钱，见在某室，可覆按也。」因入其内，指乳母床顶上，果得壶如其重。(吴中书说)

和尚寓嘉善东门外景德寺，时大悲阁圯，卜葺之未利，云后自有人。甲辰五月，钱相国士升明经时，梦和尚为祝发，加僧帽，出《法华经》示之，展卷赤光荧荧，寤后犹未知所谓达观也。先癸卯冬，师化去。已相国父疾，迎医于嘉兴楞严寺前，偶憩经房，问《法华经》几卷，曰七卷。主僧出和尚血书《法华经》，顿悟前梦。道念始切，其冬手书《法华经》一部。及解组，重修大悲阁，得和尚自题像，摹刻于石，见《记》中。又手书《法华经》一部。(相国自说。)又曰邑人盛懋相问秋闱事，师曰「老鹳窠头立」。懋相不解，曰「待子来」。万历丙子登科。

神祖手书《金刚般若经》，汗渍欲易之。命曹内官问和尚，答偈曰：「御汗一滴，万世津梁。无穷法藏，从此放光。」上大悦。




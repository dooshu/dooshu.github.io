赠淮阳兵宪郑潜庵年丈


其一


广陵城堞郁嵯峨，猎火旌旗夜渡河。
高垒独悬星剑动，澄江无恙锦帆过。
三年鼓角登楼暮，十里烟花飨士多。
为下玺书淮海郡，楚中先已奏铙歌。

其二


击鼓椎牛海上闻，清秋落日水犀军。
盗从文纪车前散，险自元龙筑后分。
塞北风烟时借箸，淮南宾客尽如云。
可教万骑趋陵阙，诸将甘泉未策勋（时有虏警）。





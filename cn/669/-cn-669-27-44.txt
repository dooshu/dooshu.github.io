44　八陣圖遺址有三


八陣圖，薛士龍曰：「圖之可見者三，一在沔陽之高平舊壘，一在新都之八陣鄉，一在魚復永安宫南江灘水上。」蔡季通曰：「一在魚復，石磧迄今如故〔一〕。一在廣都，土壘今殘破不可考。」

【元圻案】玉海一百四十二兵制陣法門：薛氏曰：「圖之可見者，一在沔陽之高平舊壘。」注：「郡縣志：在興元府西縣東南十里，武侯壘石門爲圖。」「一在新都之八陣鄉。」注：「郡縣志：在成都府西縣北十九里。寰宇記：在縣北三十里彌牟鎮。」「一在魚復永安宫南江灘水上。」注：「洞當、中黄、龍騰、烏飛、折衝、虎翼、握機、衝陣之法，本諸侯方、圓、牝、牡、衝方、罘罝、車輪、雁行之制〔二〕。」又：「蔡氏曰：『八陣圖有二，一在魚復云云。』成都圖經云：『八陣有三，在夔者六十有四，方陣法也；在彌牟者一百二十有八，當頭陣法也；在棊盤市者二百五十有六，下營法也。』興元志：『西縣亦有之。』則八陣圖有四。」〇杜詩箋：嘉話録云：「王武子曾爲夔州之西市，俯臨江岸沙石下，看八陣圖，箕張翼舒，鵝形鸛勢，象石分布，宛然尚存。峽水大時，巴、蜀雪消之際，大樹十圍，枯槎百丈，破磑巨石，隨波塞川而下，水與岸齊。雷奔山裂〔三〕，聚石爲堆者，斷可知也。及乎水落川平，萬物皆失故態，唯陣圖小石之堆，標聚行列，依然如是者，垂六百年。劉禹錫曰：『是諸葛公誠明一心，爲玄德效死。況此法出六韜，是太公上智之材所構。自有此法，惟孔明行之，所以神明保持，一定而不可改也。』」〇高似孫子略一附武侯八陣圖，似孫曰：「八陣圖在沔陽者，酈道元水經注以爲傾而難識矣。在新都者，峙土爲魁，植以江石，四門二首六十四魁，八八成行，兩陣並峙，周凡四百七十二步，魁百有三十。在魚復者，隨江布勢，填石爲規，前障壁門，後倚却月，縱八横八，魁間二丈，内面偃月，九六鱗差。江自岷來，奔怒湍激，驚雷迅馬不足以敵其雄也，徙華變滄不足以窮其力也。磊磊斯石，載轟載樁，知幾何年，曾不一仄。是非天所愛，神所儆者歟？」

〔一〕「磧」，原作「蹟」，據元刊本改。

〔二〕「諸侯」，玉海原作「諸葛武侯」，按宋薛季宣八陣圖贊認爲「衝陳」諸法「本諸孫吴方圓」諸制。「罘罝」，原作「置」，不文，據武經總要等書稱八陣者爲方、圓、牝、牡、衝方、罘罝、車輪、雁行，而無「置」説。「置」爲「罝」誤，罝即罘罝。因之改正。「輪」，原作「倫」，據玉海改。

〔三〕「雷」，原作「雪」，據中華本唐語林校證卷二文學改。






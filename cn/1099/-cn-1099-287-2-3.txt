○優卹大同軍士疏 【 除屯田害】

大同與宣府鄰近。而軍士之苦特甚者。其故有三。夫兌屯者為其身自屯種。不欲輸官。以其月粮抵補。官免催科之勞。而軍省加耗之費也。然軍士之領屯者無幾。而屯丁之逃故者日多。逃故者之所逋。何與于軍。而管粮郎中期于足額。昔以屯政而富邊今因屯□而士益田凡每月軍粮。槩從半給。不論有屯無屯而以一切之法行之是削軍士衣食而償屯丁之流亡一矣今內郡之田。有司往往以荒蕪請蠲租賦。而沿邊土林雲川威遠平虜。各鎮屯田之處。比歲苦虜。或變為鹵鹻。或沒為沙磧。或蕩為溝壑。乃其額粮。獨不得視內郡末减。二矣。原額屯田。拋荒既多。官軍扣補。力巳不勝。而屯田御史。又於額外新增本色粮六千七百石有奇折色粮一千四百石有奇。草四萬八千束有奇。牛具之銀不與焉。邊民聞之。往往棄產亡去。今新開之地。復成汙萊。而新增之粮。遂為常課。是使國家冐重歛之虗名。而遺邊郡無窮之實禍。三矣。今欲足兵足食。先除此三害乃可。


第一百零九盗窃卦〔阴伏阳孤震雷正东〕：四上一下牵系之象

象曰：盗人珍宝，欲为己有。人纠其奸，鬼缚其肘。

颜曰：阴据天位，阳反在下，犹小人乘君子之器，鬼交罚也。

何曰：病者由取他人之物，致有今祸，当急求解之，兼慎口舌。此卦凶，宜向东求僧尼道士，有力女人医之方瘥。行人开年方回，失物可寻。

陈曰：四在上，盗贼得志也。一在下，欲盗之宝也。然一阳在地，地势尚安，可以追盗而安民。故曰云云。

刘曰：盗人珍宝，亦可丑也。人纠鬼缚，莫能有也。

此卦以至阴居天位，非所当居而居之，盗也。阳虽孤弱，非我所能奄而有也。故人鬼交罚而不能逃也。占事皆凶。惟捕盗则必获。

诗曰：不必劳形役，须防失盗时。若求终不悔，反至自身危。


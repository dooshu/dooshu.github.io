金鱼池歌同诸公作

京华何处散愁疾，城里金鱼池第一。
相国园林尤豁爽，新秋遘会好风日。
诸公为我开金尊，菰蒲满眼如江村。
掣浪游鱼出水面，蹲羊怪石攒云根。
别馆丹亭环大泽，层栏峻阁几千尺。
西岭斜阳绕屋明，南郊万树垂天碧。
忆昔花开桃李新，倾城罗绮骄青春。
金鞍玉管杂无数，游女娇姬不避人。
只今弥望转清旷，四座词人气豪宕。
绿莎鸥鹭閒往来，白昼鱼龙相下上。
乐复乐兮延千秋，勺水拳石成沧洲。
古来胜地以人著，南皮邺下皆荒丘。
坐中半是飘蓬客，莫遣清波照白头。



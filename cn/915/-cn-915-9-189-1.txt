◇遣使奉表

大吉天子足下：离淫怒痴，哀愍众生，慈心无量。端严相好，身光明朗，如水中月，普照十方。眉间白毫，其白如雪，其色照曜，亦如月光。诸天善神之所供养，以垂正法宝，梵行众增，庄严都邑。城阁高峻，如乾陀山。楼观罗列，道途平正，人民炽盛，快乐安稳。著种种衣，犹如天服。于一切国，为极尊胜。天主愍念群生。民人安乐，慈心深广，律议清净，正法化治，供养三宝，名称宣扬，布满世界，百姓乐见，如月初生，譬如梵王，世界之主，人天一切，莫不归依。敬礼大吉天子足下，犹如现前，忝承先业，庆嘉无量。今遣使问讯大意。欲自往，复畏大海风波不达。今奉薄献，愿大家曲垂领纳。（《梁书海南诸国传》）


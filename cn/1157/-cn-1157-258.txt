●卷二百五十八　帝系考九

○公主

唐尧二女：长曰娥皇，次曰女英，以妻舜。

《孟子》："舜尚见帝，帝馆甥於贰室，亦飨舜，迭为宾主（尚，上也。舜上而见於帝尧也。贰室，副宫也。尧舍舜於副宫，而就飨其食）。尧之於舜，使其子九男事之，二女女焉；百官、牛羊、仓廪备，以养舜於〈亩犬〉亩之中。"

商帝乙归妹，以祉元吉。

周武王以元女大姬配虞胡公，而封之陈，以备三恪。

《诗　何彼穠矣》，美王姬。虽则王姬，亦下嫁於诸侯。车服不系其夫，下王后一等，犹执妇道，以成肃雝之德也（下王后一等，谓车乘厌翟。服则僾翟。栘疏曰："王后五辂，以重翟为上，厌翟次之；六服，袆衣为上，僾翟次之。天子尊无二上，故其女可下王后一等，若诸侯之女下嫁，则从其夫之爵。何休云：'天子嫁女於诸侯，备侄娣如诸侯礼。'皇甫谧云：'武王五男二女，元女妻胡公，王姬以为媵。今何得適齐侯之子？何休事未可据也。"）。"何彼穠矣，唐棣之华。曷不肃雝，王姬之车（穠，犹戎戎也，厚貌。唐棣，栘也，今之郁李。王姬下嫁於诸侯，车服之盛如此，而不敢挟贵以骄其夫，故其见车者知其能敬与和。肃雝者，王姬而曰"王姬之车"，不敢指切之也。唐棣之华，华如桃李，皆言王姬容色之盛美也。）"何彼穠矣，华如桃李。平王之孙，齐侯之子（武王女，文王孙，適齐侯之子。言"平王之孙，齐侯之子"，其辞匹敌，则不骄亢可知）。"其钓维何？维丝伊缗。齐侯之子，平王之孙（丝之合而为纶，犹男女合而为婚。言侯子、王孙宜为偶，如合丝纶）。"

鲁庄公元年秋，筑王姬之馆于外。

《左氏传》："为外礼（公在谅闇，虑齐侯当亲迎，不忍便以礼接於朝，又不敢逆王命，故筑舍於外。齐强鲁弱，又委罪於彭生，鲁不能雠齐，然丧制未毕，故异其礼，得礼之变）。"《公羊传》："何以书？讥。何讥尔？筑之，礼也；於外，非礼也（以言外，知有筑内之道也，於外，非礼也。礼同姓本有主嫁女之道必阙地於夫人之下。群公子之上也。时鲁以将嫁女於雠国，故筑於外）。於外，何以非礼（据非内也）？筑於外，非礼也（於，远辞也，为营卫不固，不以将嫁於雠国，除讥也。鲁本自得以雠为辞，无为受命而外之，故曰非礼）。其筑之何以礼（据礼当预设）？主王姬者必为之改筑。主王姬者曷为必为之改筑（据诸侯宫非一）？於路寝则不可，小寝则可（皆所以远别也）。群公子之舍（谓女公子也），则以卑矣（谓太卑也），其道必为之改筑者也（以上传言尔，之当筑夫人之下，群公子之上，筑例时）。"《榖梁传》："筑，礼也；於外，非礼也（外，城外也）。筑之为礼，何也？主王姬者，必自公门出（公门，朝之外门。主王姬者，当设几席筵於宗庙，以俟迎者，故在宫门之内筑王姬之馆）。於庙则己尊，於寝则己卑。为之筑节。筑之外，变之正也。筑之外，变之为正，何也？仇雠之人，非所以接婚姻也；縗麻非所以接弁冕也（亲迎服祭服，重婚姻。公时有桓之丧）。其不言齐侯之来逆，何也？不使齐侯得与吾为礼也。"

《初学记》："昔尧女有娥皇、女英，舜妹有鏺手，舜女有宵明、烛光，易有帝乙归妹。周武王之女嫁於陈，并未有封邑之号。至周中叶，天子嫁女於诸侯，天子至尊，不自主婚，必使诸侯同姓者主之，始谓之公主。秦代因之，亦曰公主。汉制，帝女为公主，帝姊妹为长公主。汉制皇女皆封县公主，仪服同藩王。"

秦二世时，十公主吒死於杜（皆始皇女也）。

汉制：皇女皆称县公主（师古曰："天子不亲主婚，故谓之公主。诸侯即自主婚，故其女号翁主。翁者，父也），仪服同列侯。其尊崇者，加号长公主，仪服同藩王。诸王女皆封乡、亭翁主，仪服同乡、亭侯（《汉书》谓齐厉王姊为纪翁主，以纪氏所生，因以为号）。以列侯尚公主（王吉曰："汉家列侯尚公主，诸侯则国人承翁主，使男事女，夫诎於妇，逆阴阳之位，故多女乱。"），诸公主家令、门尉皆属宗正，又有主傅（《东方朔传》："昭平君酢杀主傅。"师古曰："傅，母也。"）、中府（《东方朔传》："馆陶公主中府。"师古曰："中府，掌金帛之藏。"）。

太上皇女　昭哀后（高帝姊，初封宜夫人，吕后七年，尊曰昭哀后）

高祖一女　鲁元公主（宣平侯张敖尚之。孝惠时，齐悼惠王尊为鲁元太后）

文帝二女　馆陶长公主（窦后生女。文帝即位为馆陶长公。师古曰："年最长，故谓长公主。"堂邑侯陈于尚之。见《窦后传》）、昌平公（主周勃太子胜之尚之。见《周勃传》）。

景帝三女　平阳公主（王皇后长女，本阳信长公主也。为平阳侯曹寿所尚，故称平阳公主。寿有恶疾，上乃诏卫青尚平阳主。见《青传》）、南宫公主（王皇后次女）、隆虑公主（王后少女。并见《王皇后传》）

武帝五女　鄂邑盖长公主（昭帝姊。《燕刺王传》云："食邑鄂，而为盖侯妻也。"张晏云："盖侯，王信。"师古曰："信不取鄂主为妻，当是信子须侯充耳。"）、夷安公主（隆虑公主子昭平君尚。见《东方朔传》）、卫长公主（《外戚传》云："子夫生三女，长主卫太子姊也。帝以妻栾大。见《郊祀志》）、诸邑公主（《五行志》："征和二年，巫蛊事兴，帝女诸邑公主、阳石公主，皆下狱死。"）、阳石公主（见上。又《武纪》注云："二公主，皆卫皇后女。"）

宣帝二女　馆陶公主（华倢伃女，名施。于定国子于永尚）。敬武公主（张临尚薨，元帝令薛宣尚。後王莽白太后赐药死。见《宣传》）

元帝三女　平阳公主（傅昭仪女）、平阳公主（卫倢伃女。见《中山卫姬传》）、颖邑公主（杜业尚）

△西汉和蕃公主

高帝罢平城归，是时，冒顿单于兵疆，控弦四十万骑，数苦北边。上患之，以问娄敬，敬曰："陛下诚能以適长公主妻单于，厚奉遗之，彼知汉女送厚，蛮夷必慕，以为阏氏，生子必为太子，代单于。冒顿在，固为子婿；死，外孙为单于。岂曾闻外孙敢与大父抗礼哉？可毋战以渐臣也。若陛下不能遣长公主，而令宗室及後宫诈称公主，彼亦知不肯贵近，无益也。"高帝曰："善。"遣长公主，吕后泣曰："妾唯一太子一女，柰何弃之匈奴！"上竟不能遣长公主，而取家人子为公主妻单于。使敬往结和亲约（《娄敬传》）

孝惠二年，以宗室女为公主，嫁匈奴单于（《本纪》）。

匈奴老上单于初立，文帝复遣宗人女翁主为单于阏氏，使宦者中行说傅翁主（《匈奴传》）。

孝景五年，遣公主嫁匈奴单于（《本纪》）。

孝武元封中，乌孙昆莫使使献马，愿得尚汉公主，为昆弟。天子问群臣，议许，曰："必先纳聘，然後遣女。"乌孙以马千匹聘。汉遣江都王建女细君为公主，以妻焉。赐乘舆服御物，为备官属、宦官、侍御数百人，赠送甚盛昆。莫以为右夫人。昆莫年老，欲使其孙尚公主，公主不听，上书言状，天子报："从其国俗。"岑陬遂妻公主，生一女少夫。公主死，汉复以楚王戊之孙解忧为公主，妻岑陬。甘露三年，楚公主上书言年老思土，愿得归骸骨，葬汉地。天子悯而迎之，公主与乌孙男女三人俱来至京师。时年且七十，赐田宅奴婢，奉养甚厚，朝见仪比公主（《西域传》）。

元帝竟宁元年，匈奴呼韩邪单于复入朝，自言愿婿汉氏以自亲。帝以後宫良家子王嫱字昭君赐单于，单于驩喜。昭君宁胡阏氏生一男。呼韩邪死，株絫单于复妻王昭君，生二女，长女为须卜居次，小女为当予居次（居次者，女之号，若汉言公主也，见《匈奴传》）。

後汉制同前汉。其後安帝姊妹亦封之长公主，同之皇女（安帝姊妹，清河孝王之女）。其皇女封公主者，所生之子袭母封为列侯，皆传国於後。乡、亭之封，则不可传袭（永初元年，邓太后封清河孝王庆女十一人，皆为乡公主，分食邑俸）。诸公主置家令一人（《东观书》曰："其主薨，无子，置传一人，守其家。"）。

南顿君三女　湖阳长公主黄　新野公主元適邓晨　宁平长公主伯姬適李通

世祖五女　舞阳长公主义王適梁松　泹阳长公主中礼適窦固　馆陶公主红夫適韩光　滴阳公主礼刘適郭璜　郦邑公主绶一作绥適阴丰

显宗十一女　获嘉长公主姬適冯柱　平阳公主奴適冯顺　隆虑公主迎或作延適景袭　平氏公主次（不言所適，史阙文，後仿此）沁水公主致適邓乾平皋公主小姬適邓蕃　浚仪公主適王度　武平公主惠適来棱　鲁阳公主臣　乐平公主小迎成安公主小民

肃宗三女　武德长公主男　平邑公主王適冯由　阴安公主吉

和帝四女　修武长公主保　共邑公主成　临颍公主適贾建　闻喜公主兴

顺帝三女　舞阳长公主生　冠军长公主成男　汝阳长公主广

桓帝三女　阳安长公主华延適伏全　颍阳长公主坚　阳翟长公主修

灵帝一女　万年公主某

魏制：公主有家令、仆、丞、行夜、督邮。

太祖女　清河长公主適夏侯楙　金乡公主適何晏

文帝女　东乡公主

明帝女　平原懿公主（早夭追封。帝取甄皇后从孙黄之丧与主合葬，追封黄列侯，以郭德嗣黄後，封平原侯，袭公主爵）齐长公主適李韬　公主適任恺

晋文帝女　常山公主適王济　长广公主適甄德　京兆公主

武帝女　荣阳公主適卢谌　繁昌公主適卫宣　襄城公主適王敦　荣阳公主適卢恒　平阳公主　新丰公主　平阳公主　万年公主　武安公主

惠帝女　临海公主適曹统　河东公主　始平公主　哀献皇女

元帝女　寻阳公主適王袆之　公主適苟羡

明帝女　南康公主適桓温　南郡公主適羊贲　庐陵公主適刘惔

简文帝女　新安公主適王献之

孝武帝女　晋陵公主適谢混　鄱阳公主適王偃

恭帝女　海盐公主　富阳公主

宋公主有传令，传令不得朱服。

武帝女　会稽宣长公主適徐逵之　宣城德公主適周峤　豫康长公主適徐乔吴兴公主適王偃　新安公主適王景深　安哀公主適褚湛之　义兴长公主　吴郡公主

文帝女　东阳献公主適王僧绰　淮阳公主適江湛　新蔡长公主適何迈浔阳公主適郄晔　临川长公主英媛適王藻　南郡献公主適褚渊　庐江公主適褚澄

孝武女　山阴公主適何戢　临海公主適江教　安固公主適王志　临汝公主適何教　安吉公主適蔡约　山阴公主楚玉　康乐公主修明　皇女楚琇

明帝女　阳羡公主適王俭　临淮公主適王莹　晋陵公主伯姒　建安长公主伯媛

宋世诸主，莫不严妒，明帝每疾之。湖熟令袁慆妻以妒赐死，使近臣虞通之撰《妒妇记》。左光禄大夫江湛孙教当尚武帝女，上乃使人为教作表让婚，曰："伏承诏旨，当以临海公主降嫔，荣出望表，恩加典外。顾审輶蔽，伏用忧惶。臣寒门悴族，人凡质陋，闾阎有对，本隔天姻。如臣素流，家贫业寡，年近将冠，皆以有室，荆钗布裙，足得成礼。每不自解，无偶迄兹，媒访莫寻，素族弗问。目惟门庆，屡降公主，天恩所覃，庸及醜末，怀忧抱惕，虑不获免，徵命所当，果膺兹举。虽门忝宗荣，於臣非倖，仰缘圣贷，冒陈愚实。自晋氏以来，配尚王姬者，虽累经美胄，极有名才，至如王敦慑气，桓温敛威，真长侔愚以求免，子敬炙足以违祸，王偃无仲都之质，而踝雪於北阶，何瑀阙龙工之姿，而投躯於深井，谢庄殆自害於曚叟，殷仲几不免於强鉏。彼數人者非無才意，而勢屈於崇贵，事隔於闻览，吞悲茹气，无所逃诉。制勒甚於仆隶，防闲过於婢妾。行来出入，人理之常，当代兵客，朋从之义。而今扫辙息驾，无闚门之期；废筵抽席，绝接对之理。非惟交友离异，乃亦兄弟疏阔。第令受酒肉之赐，制以动静；监子待钱帛之私，节其言笑。姆妳争媚，相劝以严；尼媪竞前，相谄以急。第令必凡庸下才，监子皆葭萌愚竖，议举止则未闲是非，听言语则谬於虚实。姆妳敢恃耆旧，唯赞妒忌，尼媪自唱多知，务检口舌。其间又有应答问讯，卜筮师母，乃至残馀饮食，诘辩与语谁，衣被故弊，必责头领。又出入之宜，繁省难哀，或进不获前，或入不听出。不入则嫌於欲疏求，出则疑有别意。召必以三晡为期，遣必以日出为限。夕不见晚魄，朝不识曙星。至於夜步月而弄琴，昼拱袂而披卷，一生之内，与此长乖。又声影裁闻，少婢奔迸；裾袂向席，则醜老丛来。左右整刷，以疑宠见嫌；宾客未冠，以少容致斥。礼有列媵，象有贯鱼，本无嫚嫡之嫌，岂有轻妇之诮？今义绝傍私，虔恭正匹，而每事必言无仪適，设辞辄云轻易臣。又窃闻诸主聚集，唯论夫族。缓不足为急者法，急则可为缓者师。更相扇诱，本其恒意，不可贷借，固实常辞。或云野败去，或云人笑我，虽云家事，有甚王宪，发口所言，恒同科律。王藻虽复疆佷，颇经学涉，戏笑之事，遂为冤魄。褚暧忧愤，用致夭绝。伤理害义，难以具闻。夫螽斯之德，实免克昌。专妒之行，有妨繁衍。是以尚主之门，往往绝嗣。驸马之身，通离衅咎。以臣凡弱，何以克堪。必将毁族沦门，岂伊身眚。前後婴此，其人虽众，然皆患彰遐迩，事隔天朝，故吞言咽理，无敢论诉。臣幸属圣明，矜照由道，弘物以典，处亲以公，臣之鄙怀，可得自尽。如臣门分，世荷殊荣，足守前基，便预提拂，清官显位，或由才升，一叨婚戚，咸成恩假。是以仰冒非宜，披露丹实。非惟止陈一己，规全身愿，实乃广申诸门受患之切。伏愿天慈照察，特赐蠲停，使雀燕微群，得保丛尉，蠢物怜生，自己弥笃。若恩诏难降，披请不申，便当刊肤剪髪，投山窜海。"帝以此表遍示诸主以讽切之，并为戏笑。

按：自王姬执妇道之风，不见於後世。後之公主，皆庸奴其夫。晋人己有无事取官府之说，至六朝，而其弊尤甚。《南史　王诞传》载辞婚表，虽戏笑之言，然亦当时事实也，故录於此。

齐、梁、陈皆踵宋制。

齐高帝女　义兴献公主適沈文和　临海长公主適王彬

武帝女　武康公主適徐演　长城公主適何敬容

明帝女　山阴公主適何况　钱塘公主適谢览

梁武帝女　安吉公主適王实　长城公主適柳偃　永嘉公主適王铨　永兴公主玉姚　永世公主玉婉　永康公主玉环　临安公主

简文帝女　馀姚公主適王溥　南河公主適袁宪　溧阳公主辱於侯景元帝女益昌公主

陈武帝女　永嗣公主適钱藏（帝即位时，主己卒，追封。至是将葬，尚书请议加藏驸马都尉。侍中袁枢议曰："昔王姬下降，必適诸侯。汉氏初，列侯尚主，自斯以後，降嫔素族。驸马都尉置由汉武，或以假诸功臣，或以加於戚属，是以魏曹植表驸马、奉车，取为一号。《齐职仪》曰：'凡尚公主必拜驸马都尉'。魏、晋以来，因为赡准。盖以王姬之重，庶姓之轻，若不加其等级，宁可合卺而酳？所以假驸马之位，乃崇於皇女也。今公主早薨，伉俪已绝，既无礼数致疑，何须驸马之授？按杜预尚晋宣帝第二女，晋武践祚，而主己亡，泰始中追赠公主，元凯无复驸马之号。梁文帝女新安穆公主蚤薨，天监初，王氏无追拜之事。远近二例，足以校明，无劳此授，今宜追赠亭侯。"时议以为当）会稽穆公主適沈君环。

文帝女　信安公主適蔡凝　义兴公主適钱肃　富阳公主適柳盼

後魏公主有家令、丞。

道武曾引崔容讲论《汉书》，至娄敬说汉祖欲以鲁元公主妻匈奴，善之，嗟叹良久。是以诸公主皆嫁於宾附之国，朝臣子弟、良族美彦不得尚焉。

平阳公主薨，石肇欲使公主家令居庐制服，太常博士常景曰："今王姬降適，虽加爵命，事非君邑，理异列士。何者？诸王开国，备立臣吏，生有趋奉之勤，死尽致丧之礼。而公主家令，唯有一人，其丞以下，命之属官，既无接事之仪，实阙为臣之体。原失公主之贵，所以立家令者，盖以主之内事脱须关外，理无自达，必也因人。然则家令唯通内外之职，及典主家之事耳，无关君臣之理，名义之分也。由是推之，家令不得为纯臣，公主不可为正君明矣。且女人之为君，男子之为臣，古礼所不载，先朝所未议。"乃寝。

道武女　华阴公主適闾大肥　濩泽公主

明元女　宜阳公主適穆逐留　武威公主適沮渠蒙犍　上谷公主適乙怀南安长公主適杜超

太武女　乐陵公主適穆寿　始平公主適赫连昌　博陵长公主適冯熙景穆女城阳公主適穆平国　长乐公主適穆正国　安乐公主適乙乾归高阳公主適万振

文成女　济北公主適穆伏干　河南公主適万安国　上左公主適赫连宿石　西河公主適薛初古捘　武邑公主　建兴公主　平阳长公主并適刘昶　新平长公主適穆罴

中山长公主適穆亮

献文女　长城公主適穆真　琅琊公主適穆绍　常山公主適陆腾　赵郡公主適司马跃　彭城长公主初適刘承绪再適王肃　乐浪长公主適卢道裕　乐安长公主適冯诞

孝文女　淮阳公主適乙瑗　华阳公主適司马朏　长乐公主適高猛　安乐公主始平公主　淮王长公主適己弗瑗　章武长公主適穆泰　兰陵长公主適刘晖　南阳长公主適萧宝寅　济南长公主適卢道虔　顺阳长公主適冯穆

宣武女　建德公主適萧烈　寿阳长公主適萧赞

文帝女　金明公主適尉迟回

北齐、後周、隋公主官属，皆如後魏制。

齐神武女　太原长公主初为魏孝静皇帝后後再適杨愔　东平长公主適可朱道元　□□公主適司马消难　浮阳长公主適李千学

文宣女　东安公主適段深　义宁公主適斛律武都　中山长公主適段宝鼎　□□公主適潘子晃

周文帝女　霍国公主適贺拔纬　襄乐公主適韦世康　襄阳公主適窦毅永富公主適史雄　顺阳公主適隋滕穆玉杨瓒　西河长公主適刘昶　新兴公主適苏威宇文护女

武帝女　清都公主適阎毗

隋文帝女　乐平公主为周天元帝后　兰陵公主初適王奉孝再適韦机炀帝女南阳公主適宇文士及

後魏以来和蕃公主：

魏太武女　公主適氐主杨保宗　光化公主適吐谷浑世伏　广乐公主適吐谷浑夸（吕魏济南王匡孙女）　西海公主適蠕蠕主郁久闾吴提　化政公主（元翌女）兰陵公主并適蠕蠕主郁久闾阿那怀　长乐公主適突厥主阿史那土门周千金公主（赵王招女）適突厥主阿史那他钵

隋华容公主適高昌王伯雅　义安公主（宗女）適突厥可汗突利　义成公主（宗女）適突厥可汗启民

史称魏道武采娄敬之说，诸公主皆嫁於宾附之国，朝臣良族子弟皆不得尚，盖闾大肥、杨保宗之属皆夷狄也，似不必分别为和蕃公主。然闾大肥辈则部落之服属而为臣者也，杨保宗辈则外国之未服属而为敌者也。又国内之胡人，所娶皆帝女，而外国之君长所娶多宗女，此又其所以不同也。

唐制：皇姑为大长公主（後亦谓之长长公主），姊为长公主，女为公主，皆封国，视正一品。太子女为郡主，封郡，视从一品。亲王女为县主，正二品（建中元年十二月，出嫁岳阳等十一县主。初，开元中，置礼会院於崇仁里，自兴兵以来，废而不修，公、郡、县主不时降嫁殆三十年，凡皇族子弟，皆散弃无位，或流落他县。上即位，始叙用枝属，以时婚嫁，公族老幼，莫不悲感。及县主将嫁，小大之物，必周其用。贞元十五年敕：驸马郡县主，如实无子，准式养男，并不得用母荫。会昌五年敕：今後先降嫁公主、县主，如有儿女者，并不再请从人。如无儿者，陈奏委宗正寺处分。而有妄称无，辄请再从人者，觉察处分）。凡诸王及公主，皆以亲为尊。皇之昆弟妹先拜於皇子，上书称启。神龙初，下诏革之。二年敕："公主府设官属。镇国太平公主仪比亲王。长宁、安宁唯不入置长史，馀并同亲王。宜城、新都、定安、金城等公主，非皇后生，官员减半。其金城公主以出降吐蕃，特置司马。"景龙四年，停公主府，依旧邑司（永淳前，亲王食实户八百，增至千辄止，公主而不过二百，而太平公主独如户五十。圣历时，进及三千户；预诛二张功，增号镇国，与相王均封五千。薛、武二家皆食实封。主与相王、卫王、成王、长宁乐安二公主给卫士，环第十步一区，持兵呵卫，僭肖宫省。神龙时，与长宁乐安、宜城、新都、定安、金城凡七公主，皆开府置官属，视亲王。安乐户至三千。长宁二千五百，府不置长史。宜城、定安非韦后所生，户止二千）。唐乾元年六月敕："公主置府，近有敕总停。其太平公主有崇保社稷功，其镇国太平公主府，即宜依旧。"（酸枣县尉袁楚客奏记於中书令魏元忠曰："女有内，男有外，男女有别，刚柔分矣；中外斯隔，阴阳著矣，岂可相滥哉？然而幕府者，大夫之职，非妇人之事，今诸公主并开建府僚，崇置官秩，若以女家处男职，所谓长阴而抑阳也。而望阴阳不僭，风雨无爽，其可乎？窃谓非致远之计，乖久安之策。《书》曰'事不师古，以克永世，匪说攸闻'，此之谓也。君侯罔正，而谁正之哉？"）开元四年三月制：诸封国自始封至曾孙者，其封户三分减一。十年，加永穆公主封千户（初，永穆等各封五百户，左右以为太薄，上曰："夫百姓租赋者，非吾有也。斯皆宗庙、社稷苍生是为尔。边隅战士出万死不顾一生，所赏赐才不过一、二十疋，此辈何功於人，顿食厚封，约之，使之俭啬，不亦可乎？"左右以长公主皆二千户，请与比，上曰："吾尝读《後汉书》，见明帝曰：'朕子不敢望先帝子'，车服下之。吾未尝不废卷叹息，如何欲令此辈望长公主乎？"左右不敢复言，至是公主等车服不给，故加焉。自後公主皆封千户，遂成其例），凡诸王及公主以下所食封邑，皆以课户充。州县与国官、邑官共执文帐，准其户数，收其租调，均为三分，其一入官，其二入国，公主所食邑则全给焉。二十年五月敕："诸食邑实封，并以三丁为限，不须一分入官，其物仍令封随庸调送入京。"凡公主封，有以国名者，鄎国、代国、霍国是也。有以郡名者，平阳、宣阳、东阳是也；有以美名者，太平、安乐、长宁是也。唯元宗之女皆以美名名之。

世祖一女　同安公主適王裕

高祖十九女　长河公主適冯少师　襄阳公主適窦诞　平阳昭公主適柴绍（主及柴绍起兵佐高祖取长安，武德六年薨。葬加前後部羽葆、鼓吹、大路、麾幢、虎贲、甲卒、班剑。太当议，妇葬古无鼓吹。帝曰："鼓吹，军乐也，往者，主身执金鼓，参佐命，於古有邪？宜用之。"）高密公主初適长孙孝政再適段伦长广公主適赵慈景　长河公主適豆卢怀让　房陵公主初適窦奉节再適贺兰僧伽九江公主適执失思力　庐江公主適乔师望　南昌公主適苏勖　安平公主適杨思敬淮南公主適封道言　真定公主適崔恭礼　衡阳公主適阿史那杜尔　丹阳公主適薛万彻临海公主適裴师律　馆陶公主適崔宣庆　常乐公主適赵环　安定公主初適温挺再適郑敬言

太宗二十一女　襄城公主初適萧铙再適姜简（主性孝睦，动循矩法，帝敕诸公主视为法。有司告营别第，辞曰："妇事舅姑，如事父母，异宫则定省阙。"止葺故第，门列双戟而己）　南平公主初適王敬直，再適刘元意（敬直王珪之子。先时，公主下嫁，未尝行见舅姑礼。珪曰："主上循法度，吾当受公主谒见，岂为身荣，将以成家国之美。"於是与夫人坐堂上主执笄盥馈乃退。後主出降，有舅姑者，备礼始於珪）　遂安公主初適窦达，再適王大礼豫章公主適唐义识　长乐公主適长孙冲（帝以主长孙后所生，敕有司装赍倍长公主，魏徵曰："昔汉明帝封诸主言：'朕子安得同先帝子？'然则长公主尊公主矣，制有差等，岂可越乎？"帝以语后，后赞徵，劝帝从之，乃赏徵）北景公主適柴令武　普安公主適史仁表　东阳公主適高履行　临川公主適周道务　清河公主適程怀亮　兰陵公主適窦怀哲　晋阳公主初適韦思安再適杨仁辂　安康公主適独孤谌　新兴公主適长孙牺　城阳公主初適杜荷再適薛瓘　合浦公主適房遗爱　汝南公主早卒　金山公主早卒晋阳公主早卒　常山公主早卒　新城公主初適长孙诠再適韦正矩

高宗三女　义阳公主適权毅　高安公主適王勖　太平公主初適薛绍再適武攸暨

中宗八女　新都公主適武延晖　宣城公主適裴巽　安定公主初適王同皎再適韦濯三適崔铣　长宁公主初適杨慎父再適苏彦伯　永寿公主適韦针　永泰公主適武延基　安乐公主初適武崇训再適武延秀　成安公主適韦捷

睿宗十一女　寿昌公主適崔真　安兴昭怀公主早卒　荆山公主適薛伯阳　淮阳公主適王成庆　代国公主適郑万钧　凉国公主適薛伯阳　薛国公主初適王守一再裴巽　鄎国公主初適適薛儆再適郑孝义　金仙公主　王真公主皆入道不嫁霍邑公主適裴虚已

元宗二十九女　永穆公主適王繇　常芬公主適张去奢　孝昌公主　灵昌公主上仙公主　怀思公主　普康公主　宜春公主（并早卒）　唐昌公主適薛鏽　万安公主不嫁，为道士　常山公主初適薛譂，再適窦泽　晋国公主適崔惠童　新昌公主適萧衡　临晋公主適郭潜曜　晁国公主初適豆卢建，再適杨说　信成公主適独孤明　楚国公主適吴澄江　昌乐公主適窦谔永宁公主適裴齐丘　真阳公主初適源清，再適苏震　宋国公主初適温西华，再適杨徽　咸宜公主初適杨洄，再適崔高　齐国公主初適张垍，再適裴颖，三適杨敷　太华公主適杨琦　寿昌公主適郭液　乐昌公主適苏履谦寿安公主適苏发　广宁公主初適程昌允，再適苏克贞万春公主初適杨朏，再適杨琦　新平公主初適裴玪，再適姜庆初

肃宗七女　宿国公主適豆卢湛　肃国公主初適郑巽，再適薛康衡，三適回纥英武威远可汗　和政公主適柳潭　郯国公主適张清　纪国公主適郑沛　永和公主適王诊　郜国公主初適裴徽，再適萧升

代宗十八女　永清公主適裴仿　齐国昭懿公主適郭暧　灵仙公主　真定公主玉清公主　太和公主　玉虚公主　西平公主　章宁公主（并早卒）　华阳公主入道不嫁　嘉丰公主適高怡　普宁公主適吴士广　长林公主適沈明（贞元二年具册礼，德宗不御正殿，不设乐，遂为故事）　晋阳公主適裴液赵国庄懿公主初適封武清，再適田绪（德宗幸望春亭临饯，厌翟不可乘，以金根车代之。公主出降，乘金根车，自主始）　义清公主適柳杲　寿昌公主適窦克良　新都公主適田华

德宗十一女　韩国贞穆公主　普宁公主　义川公主　晋平公主（并早卒）魏国宪穆公主適王士　郑国庄穆公主適张茂宗　临贞公主適薛钊　永阳公主適崔諲文安公主入道不嫁　宜都公主適柳昱　燕国襄穆公主適回纥武义成功可汗

顺宗十一女　汉阳公主適郭鏦　梁国恭靖公主適郑何　东阳公主適崔杞西河公主適沈翬　雲安公主適刘士泾　襄王公主適张克礼　浔阳公主　平恩公主邵阳公主（并为道七）　临汝公主（早卒）　虢国公主適王承系

宪宗十八女　梁国惠康公主適于季友　永嘉公主　永宁公主俱为道士衡阳公主　普康公主　义宁公主　贵卿公主（俱早卒）　宣城公主適沈〈立義〉郑国温仪公主適韦让　岐阳庄淑公主適杜倧（开成二年敕，驸马当为公主服三年，颇乖典法。自此准礼，夫妇齐服縗杖周。时岐阳公主既薨，驸马杜倧因礼文不为重服，时论推羡故有是诏）陈留公主適裴损　真宁公主適薛翃　南康公主適沈汾临真公主適卫洙　真源公主適杜中立　永顺公主適刘弘景　安平公主適刘异　永安公主入道不嫁　定安公主適回鹘可汗

穆宗八女　义丰公主適韦处仁（会昌五年，中书门下奏："伏见公主上表称妾李者。伏以臣妾之义，取其贱称；家人之礼，宜即区别。臣等商量，公主上表，请如长公主例，并云'某邑公主第几女上表'。郡、县主亦望依此例。"从之）淮阳公主適柳正元　延安公主適窦澣　金堂公主適郭仲恭　清源公主（早卒）饶阳公主適柳仲词　义昌公主　安康公主（俱不嫁为道士）

敬宗三女　永兴公主　天长公主　宁国公主

文宗四女　兴唐公主　西平公主　朗宁公主　化光公主

武宗七女　昌乐公主　寿春公主　长宁公主　延庆公主　静乐公主乐温公主永清公主

宣宗十一女　万寿公主適郑颢　永福公主　齐国恭怀公主適严祁　广德公主適于琮　义和公主

饶安公主　盛唐公主　平原公主　唐阳公主　许昌公主適柳陟　丰阳公主

懿宗八女　晁国文懿公主適韦保衡　安化公主　普康公主　昌元公主昌宁公主　金华公主　仁寿公主　永寿公主

僖宗二女　唐兴公主　永平公主

昭宗十一女　新安公主　平原公主適李继偘　□信都公主　益昌公主　唐兴公主德清公主　大康公主　永明公主　新兴公主　普安公主　乐平公主

◎唐开元礼

△册公主及公主出降仪

▲册公主

前一日，尚书奉御设御幄於太极殿如常。守宫设群官次於东西朝堂，奉礼设版位。太乐令殿宫悬，典仪设举麾位如常。又设文武群官版位；五品以上於横街北，六品以下於横街南，文东武西，俱重行。诸亲於五品之南（皇亲在东，诸亲在西）。设典仪位如常仪。赞者二人在南，少退，俱西向。册使立於悬北，西上，俱北面（副使立於大使东，少退。以後准此）。其曰，诸卫屯门列仗如常，册使、群官等依时刻集朝堂，次改服朝服，通事舍人各引就朝堂位。侍中量时刻版奏"请中严"。鈒戟近仗入陈於殿庭。太乐令帅工人入就位，协律郎入就举麾位。典仪帅赞者先入就位。诸守卫之官各服其器服。符宝郎先请宝，俱诣閤奉迎。通事舍人分引王公群官入就位。又通事舍人引册使并入立於殿门外道东，西面以俟。黄门侍郎帅主节奉节及幡立於阶仗南，节在前。中书侍郎先请册置於案，令史降公服，各对举案立於节南道东，西面，中书侍郎立於案後。侍中版奏"外办"。所由承旨索扇，扇上，皇帝服通天冠、绛纱袍，御舆以出，曲直华盖，警跸侍卫如常。皇帝出自西房，即御座，南向坐，扇开，协律郎偃麾、戛敔，乐止。符宝郎奉宝置於御座，典仪赞拜，群官在位者俱再拜讫，通事舍人引册使入就位。册使等初入门，《舒和之乐》作；至位，乐止。立定，典仪曰："再拜。"赞者承传，册使等皆再拜。侍中进当御座前，北面跪奏称："侍中臣某言，册公主，请命使。"俛伏，兴。又侍中少前，称"制曰可"。退，复位。侍中承制，降诸使者北，西面，称："有制。"册使、副等俱再拜。侍中宣制曰："册某公主，命公等持节展礼。"宣制讫，使、副等又再拜。侍中还侍位。赞礼者引册使少前，黄门侍郎引主节诣册使东北，主节以节授黄门侍郎（主节者後立於使右），黄门侍郎持节西南授，册使跪受，兴，付主节，幡随节立於使左。黄门侍郎退，赞礼者导中书令诣册使东北，西面立。又赞礼者导中书侍郎引诸公主册案，立於中书令之右，中书令於案取公主册（举案者皆由後立於使左。以後准此）授册使，册使跪受，兴，置於案（持案者退立於使後。以後准此）。赞礼者引中书令与册使俱向北，退复位。典仪曰"再拜"。赞者承传，册使及群官在位者皆再拜讫，通事舍人引册使等右旋而出。持节者前导，持案者次之。册使等初行，乐作；出门，乐止。侍中前跪，奏称："侍中臣某言，礼毕。"俛伏，兴，还侍中位。所由承旨索扇，扇上，皇帝兴，太乐令令撞蕤宾之钟，右五钟皆应，鼓柷奏《太和之乐》，皇帝降座御舆，入自东房，侍卫警跸如来仪。侍臣从至閤，扇开，乐止。通事舍人引群臣在位者以次出，举册者及册使至长乐门外次，如後仪。

▲公主受册

尚仪二人（读册）司赞二人（引公主）掌赞二人（知赞拜）女史四人（对举册案）

前一日，尚舍，守宫计会设使者及册案便次於光范门及长乐门外，皆道右东向。司赞设公主立於长乐门外内殿前，近南，当阶，北面西上。又分设内命妇应陪位者位於公主东北及西北，嫔御者在东，宫官等在西，重行相对，北上。又於内命妇之前设尚仪位二，皆东向，以西为上。又於尚仪位南少退，设司赞位，掌赞二人陪其後。其曰，典仪设册使位於长乐门外之西，东向北上。又设举册案者位二在南，差退，东向。内谒者监先取公主册案，置於长乐门外，近限。内命妇以下及应在位者，并服礼衣先就位。公主花钗翟衣，司言引就受册位，侍从如常仪。通事舍人引册使、副使等出就位，持节者立於侍者之北，少退，持册案者立於册使、副使西南，俱东向。持节者去节衣，持册案者以案进册使之前，北向相次而立。内使二人引使者诣门，内谒者举案少前，使取公主册，跪置册於内案，俛伏，兴。通事舍人引册使、副使等俱进就次以俟。尚仪率女史诣门，舁册案入，各就尚仪之前，对举册案，皆东向。司赞曰"再拜（凡司赞有词，掌赞皆承传）。"司言赞公主再拜，在位者皆再拜。尚仪取公主册於案（持案者退），少前，北面称："有制"，衍司言赞公主再拜。尚仪执册跪读讫，退复位，以册进授公主。公主受册以授司言讫，司赞曰"再拜。"公主再拜，在位皆再拜。司赞少前，称"礼毕"。司言引公主退，在位以次退。掌赞报内谒者监"礼毕"，内谒者监传报，册使等。诣太极殿前南横街南，北面西上立，中书令立於册使等东北，西面。册使再拜，复命曰："奉制册命其公主，礼毕。"又再拜，中书令奏闻，册使等退，幡、节各还本司。

▲纳采

前一日，主人设侍者次於大门之外道右，南向（其纳吉、纳徵、请期、亲迎等礼，皆如之）。其日大昕，使者至於主人大门外，赞礼者延入次（凡宾主及行事者，皆公服），使者出次，赞礼者引至於大门外之西，东面。主人立於东阶下，西面。傧者立於主人之左，北面受命，出，立於门东，西面曰："敢请事。"使者曰："朝恩贶室於某公之子某，公有先人之礼，使某也请纳采。"傧者入告。主人曰："寡人敢不敬从。"傧者出告。掌畜者以雁授使者。其馀并如一品婚仪。

▲问名

"使者既出"，至"主人还阼阶上，西面曰：皇帝第某女，封某公主。"馀行事并如一品婚仪（其礼使者户牖之间，赠之篚币及两马。词云："吾子为事，故至於寡人之室，寡人有先皇之礼，请礼从者。"）。

▲纳吉

其曰大昕，使者至。请事，使者曰："加诸卜，占曰吉，使某也某也敢告。"主人曰："某公有吉，寡人与在焉，寡人不敢辞。"馀如纳采之仪。

▲纳徵

其日大昕，使者至，入次。掌事者布幕於内门外，元纁束帛陳於幕上，乗馬在幕南，北首西上。掌事者璋以匮，俟於幕东，使者曰："朝恩贶室於某公之子某，公有先人之礼，使某也以束帛、乗馬請納徴"主人曰："某公顺先典，贶以重礼，寡人敢不承命。"馀并如一品婚仪。

▲请期

其日大昕，使者至，入次至请事，依常礼。使者曰："某公有赐，既申受命，某公使某请吉日。"傧者入告，主人曰："寡人既受前命，惟命是听。"使者曰："某公命某听命於王。"傧者入告，主人曰："寡人固惟命是听。"使者曰："某公使某受命於王，王不许，某敢不告期。曰某日。"馀并如一品婚仪。

▲亲迎

其日大昕，婿之父告庙、醮子、并如一品婚仪。子再拜，降出，乘辂备仪仗诣主人之第。宾将至，内赞者布席於东房，当户南向，设樽氧返褥抖熛俊Ｖ魅　醴公主如一品醴女之仪。公主著花钗，僾翟纁袡，入房以下并如一品醴女仪。讫，主人降立於东阶东南，西面。赞礼引宾出次，立於门西，东面。傧者进受命，出门东，西面曰："敢请事。"宾曰："某王命某之父，以兹初婚，命某将请承命。"傧者入告，主人曰："寡人固敬具以请。"至奠雁出，如常礼。初，宾入门，主妇出立於房中外之西，南面。於宾拜讫，姆导公主出，主人少进西面戒之："如有正焉，若衣若花。"命之曰："戒之敬之，夙夜无违命。"主妇戒之於西阶上，施衿结帨，戒之曰："勉之敬之，夙夜无违。"公主出。以下并如常仪。

▲同牢

初婚，掌事者设洗於东阶东南，及陈设牢馔鈃俎之数，各依其品，羊豕节折，大羹在於爨（其器皆明乌漆，惟〈登瓦〉以陶，匏以瓢）。馀并如一品仪。

▲见舅姑

见之日，公主夙兴，沐浴，著花钗，服僾翟。舅服公服，姑著钿钗礼衣，其仪同一品婚礼。公主降西阶以出，无取脯授妇氏之仪。

▲盥馈舅姑

公主盥馈以少牢。舅姑、公主服，如见礼。及醑舅姑讫，内赞者设公主席於舅姑席东北，南面。馀并如一品礼。

▲婚会

妇人礼仪

以上并如一品婚仪。

▲飨丈夫送者

同一品仪，加送以乘马，设从者乃於西廊下。

▲飨妇人送者

女相者引宾升降，酬以束帛。馀如丈夫礼。

唐和蕃公主：

弘化（宗室女。贞观时，降吐谷浑慕容诺曷钵）文成（宗室女。贞观时，降吐蕃赞普弄赞。命礼部尚书江夏王道宗送之。弄赞亲迎河源，见主人，执子婿礼甚谨，叹大国服饰仪礼之盛，有愧色，谓所亲曰："我祖父未有通婚大国者，今我得尚大唐公主，当筑一城，以夸示後世。"乃遣酋豪子弟，请入国学，习《诗》、《书》。从之）金城（雍王守礼女。神龙时，降吐蕃赞普）宁国（肃宗女。乾元时，降回纥英武威远可汗，置公主府。二年，自蕃还。贞元五年，罢府，置邑司）永乐（宗室女。开元时，適契丹於郑郡王李失活）燕郡（馀姚公主女慕容氏，开元时降契丹松罗郡王李郁於焉）固安（从外甥女辛氏。开元时，降奚首领李大辅。後大辅戮死，立李弟鲁苏为主，仍尚主。鲁苏牙官谋归突厥，主杀之，以功被赏）东光（咸宁公主韦氏，降奚首领鲁苏）交河（十姓可汁史怀道女。开元时，降突厥骑施可汗苏鲁）和义（宗室女。天宝时，降宁国奉化王）静乐（外孙独孤氏，天宝时，降松汉都督、怀顺王李怀节）宜芳（外甥女杨氏。天宝时，降饶乐都督、怀信王李延笼）崇徽（仆固怀恩女。大历时，降回纥可汗）咸安（德宗女。贞元时降回纥天亲可汗，置咸安公主府，准亲王例）太和（宪宗女。长庆时，出降回纥崇德可汗）

梁太祖女　安阳公主適罗延规　长乐公主適赵岩　普宁公主適王昭祚　金华公主　真宁公主

少帝女　寿春公主　寿昌公主

後唐武帝女　琼华长公主適孟知祥　瑶英公主適张延钊

明宗女　永宁公主適晋高祖　兴平公主適赵延寿　寿安公主　永乐公主

晋高祖女　长安公主適杨承祚

汉高祖女　永宁公主適宋延渥

周太祖女　乐安公主　寿安公主適张永德　永宁公主

宋太祖六女　三长女不及封　秦国长公主適王承衍　晋国大长公主適石保吉许国长公主適魏成信

宋初之制，初被选尚者即拜驸马都尉，赐玉带、袭衣、银鞍勒马、采罗百疋，谓之系亲。又赐其家银万两，令办聘，进财之数，倍於亲王聘妃。出降，赐甲第。馀如诸王夫人之制。而扇加四，引障花、烛笼各加十。

太宗七女　长不及封　燕国长公主適吴元駞　曹国长公主　中国大长公主（皆出家为尼）　晋国大长公主適柴宗庆　邓国长公主適王贻永　齐国大长公主適李遵勉（旧制，选尚者降其父为兄弟行，事时遵勉父继昌尚无恙，主因诞日以旧礼谒继昌，帝闻而嘉之，赐金币）

真宗二女　长不及封　次及幼入道（亦早薨）

仁宗十三女　周、陈国公主適李玮　周国公主　汉国公主　秦国公主魏国公主　鲁国公主　吴国公主　燕国公主　楚国公主（皆早夭）　晁国公主適曹诗秦、鲁国大长公主適钱景臻（至绍兴十四年始薨）　庆寿、宝寿二公主，史不言所適。

公主册礼：嘉祐二年仪注，前一日，有司设册使、副幕次於内东门外。又设内命妇次於公主受册印本位门外，又设公主受册印位於本位庭阶下，北向。又设册使位於内东门，副使及内给事於其南差退，并东向北上。又设册印案位於册使前，南向。又设内给事位於册使北，南向。其日，自文德殿奉册印将至，内给事诣本位，诸公主服首饰、僾翟。册印至内东门外褥位置讫，内臣引内命妇俱入就位，礼直官引册使、副俱立东向位内给事前，东向躬称："册使王尧臣、副使田况奉制授公主册印。"退复位，内给事入诣所设册印本位公主前，言讫退。内给事进诣册使前，西向，册使跪以册印授内给事。内给事亦跪以授内谒者，册使退复位，内谒者及主当内臣持册印入内东门，内给事从入诣本位庭。又内给事赞公主降立庭中北向位，跪取册，兴，立於公主之右，少前，西向。又内给事立於公主之左，少前东向，又内给事称："有制"，内给事赞公主再拜，内给事奉册跪授公主，公主受以授内给事。奉印亦然。复赞再拜，前引公主升位以次，内臣引内命妇贺，内给事赞言"礼毕"，内命妇退，遂引公主谢皇帝、皇后。册印如贵妃，文曰"兖国公主之印（皆有匣）。"

公主出降：嘉祐二年，礼官言："《礼閤新仪》，公主出降前一日，行五礼。古者，结婚始用行人，告以夫家采择之意，谓之纳采。问女之名，归卜夫庙，吉，以告女家，谓之问名、纳吉。今选尚一出朝廷，不待纳采。又公主封爵己行诞告，不得问名而卜之。若纳成则既有进财，请期则有司择日。宜稍依五礼之名，存其物数，俾知古者婚姻之事重而夫妇之际严如此，亦不忘古礼之义也。"时兖国公主下嫁李璋，诏俟出降日，令夫家主婚者具合用雁、帛、玉马等物，陈於内东门外，以授内谒者，进入内中，付掌事者受之，其马不入。

英宗四女　舒国公主（早夭）　魏、楚国公主適王师约　魏国长公主適王诜韩、魏国大长公主適张敦礼

神宗十女　吴国　郓国　潞国　邢国　邠国　晁国（六主皆夭）　周国淑怀公主（早夭）　唐国贤穆公主適韩嘉彦　潭国贤孝公主適王遇　徐国贤静公主適潘意

哲宗四女　邓国、杨国二公主（早世）　秦国公主適潘正夫　陈国公主適石端礼

徽宗三十四女　嘉德帝姬適曹夤　荣德帝姬適曹晟　顺淑帝姬（早亡）　安德帝姬適宋邦光　茂德帝姬適蔡鞗　寿淑帝姬早亡　慧淑帝姬　永淑帝姬（并早亡）　崇德帝姬適曹湜　康淑帝姬　荣淑帝姬　保淑帝姬（并早亡）　成德帝姬適向子房　旬德帝姬適田丕　悼穆帝姬　熙淑帝姬　敦淑帝姬（并早亡）　显德帝姬適刘文彦　顺德帝姬適向子駞　申福帝姬保福帝姬　贤福帝姬　仁福帝姬（并早亡）。　柔福帝姬　宁福帝姬　和福帝姬　永福帝姬　惠福帝姬　令福帝姬　华福帝姬　庆福帝姬　仪福帝姬　纯福帝姬　恭福帝姬（并未及选尚，从北狩，殁於虏中）

《四朝国史传》史臣曰："国朝帝女封公主，沿袭汉、唐，或以美名，或以国。姊妹曰长公主，诸姑曰大长公主，至祖姑则或加两国。政和三年，蔡京为相，建议以为不典，始改为帝姬，以二字易国名，四字易两国名。自祖宗以降，数十女皆追加封册。至中兴时，始复初，故今所书，但乃旧式，唯徽宗诸主乃从一时之制云。"

帝姬降嫁仪：纳采、问名、纳吉、请期，婿家具礼物（并用雁）纳成（用玉币等），修表如仪。前期，太史局择日，差官奏告景灵东西宫。亲迎。前一日，所司於东门外量地之宜，西向设婿次。其日大昕，婿之父服其服，告於祢庙曰（无庙者行厅事东閤设神位）："天子降女於某（婿名），以某日亲迎，敢告"，再拜，子将行，父醮子於厅事。赞者设父位於中间南向，设子位於父位之西近南，东向。父即座，子公服升自西阶，进立於位前。赞者注酒於醆，西向授子，子再拜跪受。赞者又奉馔设於位前，子举酒兴，即座，饮食讫，降，再拜，赞礼者引立於父位前，父命之曰："往迎肃雍，以昭惠宗祐。"子再拜曰："祗率严命！"又再拜，降，出乘马，至东华门内下马，礼直官引就次。有司陈帝姬卤簿、仪仗於内东门外，俟帝姬将升厌翟车，礼直官引婿出次，立於内东门外，躬身西向。掌事者以雁陈於前，内谒者奉雁以进，俟帝姬升车讫，婿再拜，先还第。同牢。其日初婚，掌事者设巾、洗各二，一於东阶东南，一於室之北。水在洗东，尊於室中，实四爵、两卺於篚（爵卺以常用酒器代之）。婿至本第，下马以俟。帝姬至，降车，赞者引婿揖帝姬以入，及寝门又揖，婿导帝姬升降，入室盥洗。掌事者布对位，婿揖帝姬，皆即座受醆三饮，婿及帝姬俱兴，再拜讫，赞者彻酒。见舅姑。夙兴，帝姬著花钗、服僾翟以俟见。赞者设舅姑位於堂上，东西相向，舅位於东，姑位於西，舅姑服其服，俱就位後立。女相者引帝姬升自西阶，诣舅位前再拜讫，赞者以枣｛卤木｝授帝姬，帝姬奉枣｛卤木｝置於舅位前，舅即座，赞者进彻以东，帝姬退，复位，又再拜。女相者又引帝姬诣姑位前再拜讫，赞者以腶脩授帝姬，帝姬奉腶脩置於姑位前，姑即座，赞者受以东，帝姬退，复位，又再拜。次醴妇、盥馈、飨妇如仪。

五年五月，嘉德帝姬下嫁曹夤，诏用新仪，行盥馈之礼。皇后宫闱送至第，外命妇免从。重和五年十一月，蔡京请免茂德帝姬下降见舅姑、行盥馈之礼，诏不允。又诏："神考治平间，亲洒宸翰，以王姬下降，躬行舅姑礼，革去历代沿习之币，以成妇道，以风天下。於是崇宁、大观以来，诏有司讲求典礼，继颁《五礼新仪》，著为永法。近闻徒有奉行之名，而舅姑既不端坐，返有下拜之礼，甚失本意，可自今帝姬下降，恪遵新仪。"

《中兴国史传》论曰：右三十四帝姬早亡者十四人，馀皆北迁，独恭福帝姬生才周晬，虏不知，故不行，建炎三年薨，封隋国公主。安德帝姬有遗女一人，後適嗣秀王伯圭，封秦国夫人。荣德帝姬至燕京，驸马曹晟卒，改適习古国王。绍兴中，有商人妻易氏者，在刘超军中见内人言宫禁事，遂自称荣德帝姬。镇抚使解潜送至行在，遣内夫人验之，言其诈，遂付大理寺，狱成，诏杖死。又有开封尼李静善者，内人言其貌似柔福，静善即伪称之。蕲州兵马钤辖韩世清送至行在，遣内侍冯益等验视，为所欺，遂封福国长公主，出適永州防御使高世荣。其後内人从显仁太后归，言其妄，送法寺治之。内侍李谔自北还，又言柔福在五国城適徐还而薨。静善遂伏诛。柔福之薨也，在绍兴十一年，从梓宫来者以其骨至，葬之，追封和国长公主。

孝宗二女　嘉国公主　次女（俱早世）

光宗三女　文安公主　和政公主　齐安公主（俱早世）

宁宗一女　祁国公主（早世）








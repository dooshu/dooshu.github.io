○再至界围岩水帘遂宿岩下

发春念长违，中夏欣再睹。（公元和十年春正月，自永召还，过岩下，故云“发春念长违”。是年三月，出刺柳州，五月复经从，故云“中夏欣再睹”。）是时植物秀，杳若临玄圃。（东方朔《十洲记》：昆仑有三角，一角正西北，名玄圃台。层城、阆风、玄圃皆在昆仑。）阳讶垂冰，（，许骄切。热气出貌。）白日惊雷雨。笙簧潭际起，鹳鹤云间舞。（《诗》：鹳鸣于垤。鹳鹤，水鸟，皆见此水帘而舞。鹳，古玩切。）古苔凝青枝，阴草湿翠羽。蔽空素彩列，激浪寒光聚。的沉珠渊，（的，白貌，班孟坚《东都赋》：贱奇丽而不珍，捐金于山，沉珠于渊。的，丁历切。，音历。）锵鸣捐佩浦。（《楚词》：捐余佩兮澧浦。）幽岩画屏倚，新月玉钩吐。夜凉星满川，忽疑眠洞府。（一本作“恍惚迷洞府”。）


◇经汉武通天台为表奏陈思归意

臣闻乔山虽掩，鼎湖之灵可祠，有鲁遂荒，大庭之迹不泯。伏惟陛下降德猗兰，纂灵丰谷，汉道既登，神仙可望，射之罘于海浦，礼日观而称功，横中流于汾河，指柏梁而高宴，何其甚乐，岂不然欤？既而运属上仙，道穷晏驾，翠幕珠廉，一朝零落，茂陵玉碗，遂出人间，陵云故基，共原田而无々，别风馀址，带陵阜而茫茫，羁旅缧臣，岂不落泪？昔者承明见厌，严助东归，驷马可乘，长卿西返，恭闻故实，窃有愚衷，忝稷非馨，敢望微福，爵台之荐，空怆魏君，雍丘之祠，未光夏后，瞻仰徽猷，伏增凄惧。（《初学记》九，《御览》八十八凄惧作凄怅，又见《陈书·沈炯传》，少末六句。）


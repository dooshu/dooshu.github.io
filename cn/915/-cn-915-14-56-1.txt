◇宴喜赋

梁孝王帝子帝孙，藉宠承恩，名高西汉，礼盛东藩，引雍容文雅之客，坐檀栾修竹之园，水逶迤而绕砌，风清泠而入轩，直凝神而回晖，乃惆怅而兴言，顾谓枚乘曰：「予闻气序环周，人生若浮。补天立地之圣，不能止日光西落；疏土奠川之力，不能停河水东流。韩王酸枣之观，荒疏芜漫；楚国阳台之云，空见尘埃。固可以纵志纵心，以游以逸。穷宴乐于长夜，混是非而为一。于时霜重庭兰，秋深气寒。横长河之耿耿，挂孤月之团团。乃有丹墀缥壁，柘馆椒宫，徘徊宛转，掩映玲珑，妖姬淑媛，玉貌花丛。织女下而星落，娥来而月空。澄妆影于歌扇，散衣香于舞风。图云刻雷之樽，渍桂酿花之酒，拭珠沥于罗袂，传金杯于素手。」（《初学记》十四）


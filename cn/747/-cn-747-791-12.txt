○诸元正权御宣政殿疏

伏以新正大庆，万国来朝。华夷愿睹盛仪，士庶固当胥悦。但窃闻关辅之内，频岁不登，自冬以来，降雪极少。尚须祈祷，方轸圣慈。伏见去岁之初，权御宣政，从宜之制，出自宸衷。事简礼全，人心为便。伏乞且推此例，停御含元。待至丰年，却依旧典。所冀觞称万寿，不愆元会之期；礼酌一时，益表圣明之美。臣官忝谏列，合陈管见。


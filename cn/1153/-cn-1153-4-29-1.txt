其一


予读小游仙，而知人生于情，死于情也，方永之素缣反掷也。延陵剑已心许徐君矣。乔命与吾兰亭将收去，复以死邀之也。情之牵系人乃至是。虽然，吾以为二人者得死所矣。惜花者以其方发遭风雨耳，春尽飘零，谁复顾之。世间鸡皮鹤发，岂足动秋风长簟之悲哉。李夫人回面向床，遂令刘郎思之不置，既竭少君之术，犹讶其姗姗来迟。弥子瑕不幸而留色衰爱弛之身，不觉矫驾食馀，二罪俱发矣。不然，孝哉，爱我哉，犹将十世宥也。云淙先生闻此，得无展然而一笑乎。却怪石佣，幸自无事，替人向牡丹亭寻梦也。
小队红云逐落花，美人何处把瑶华。
香魂不昧三生石，可是墙东旧宋家。


◇与王弘书



仆闻轨物设教，必随时制宜，世代盈虚，亦与之消息。夫势之所处，非亲不居，是以周之宗盟，异姓为後，权轴之要，任归二南，斯前代之明谟，当今之显辙。明公位极台鼎，四海具瞻，劬劳夙夜，义同吐握。而总录百揆，兼牧畿甸，功实盛大，莫之与俦。天道福谦，宜存挹损。骠骑彭城王，道德昭备，上之懿弟，宗本归源，所应推先，宜入秉朝政，翊赞皇猷。竟陵衡阳春秋已长，又宜出据列蕃，齐光鲁卫，明公高枕论道，燮理阴阳，则天下和平，灾害不作，福庆与大宋升降，享年与松乔齐久，名垂万代，岂不美欤。（《宋书·王弘传》。）




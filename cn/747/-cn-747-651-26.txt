○同州奏均田状

当州自於七县田地数内，均配两税元额顷亩，便请分给诸色职田、州使田、官田与百姓，其草、粟、脚钱等，便请於万户上均率。又均摊左神策阳镇军田粟，及特放百姓税麻，及除去斛斗、钱、草零数等利宜。分析如後。

当州两税地。

右件地，并是贞元四年检责，至今已是三十六年。其间人户逃移，田地荒废。又近河诸县，每年河路吞侵，沙苑侧近，日有沙砾填掩，百姓税额已定，皆是虚额徵率。其间亦有豪富兼并，广占阡陌，十分田地，才税二三。致使穷独逋亡，赋税不办，州县转破，实在於斯。臣自到州，便欲遣官检量，又虑疲人烦扰。昨因农务稍暇，臣遂设法各令百姓自通手实状，又令里正、书手等傍为稳审，并不遣官吏擅到村乡。百姓等皆知臣欲一例均平，所通田地，略无欺隐。臣便据所通，悉与除去逃户荒地及河侵沙掩等地，其馀见定顷亩，然取两税元额地数，通计七县沃瘠，一例作分抽税。自此贫富强弱，一切均平，徵敛赋租，庶无逋欠。三二年外，此州实冀稍校完全。

当州京官及州县官职田、公廨田、并州使官田、驿田等。

右，臣当州百姓田地，每亩只税粟九升五合，草四分，地头榷酒钱共出二十一文已下。其诸色职田，每亩约税粟三斗，草三束，脚钱一百二十文。若是京官上司职田，又须百姓变米雇车般送，比量正税，近於四倍加徵。既缘差税至重，州县遂逐年抑配百姓租佃，或有隔越乡村被配一亩、二亩之者，或有身居市井，亦令虚额出税之者。其公廨田、官田、驿田等，所税轻重，约与职田相似，亦是抑配百姓租佃，疲人患苦，无过於斯。伏准长庆元年七月赦文，“京兆府职田，令於万户上均配”，与臣当州事宜相类。臣今因重配原额税地，便请尽将此色田地，一切给与百姓，任为永业，一依正税粟、草及地头榷酒钱数纳税。其馀所欠职田斛斗、钱、草等，只於夏税地上每亩加一合，秋税地上每亩各加六合，草一分。其馀脚钱，只收地头榷酒钱上分厘充数便足，百姓元不加配。其上司职田合变米送城者，比缘百姓自出车牛，及零碎舂碾，动逾春夏，送纳不得到城。臣今便於当州近城县纳粟，官为变碾，取本色脚钱，州司和雇情愿车牛搬载，差纲送纳。计万户所加至少，使四倍之税永除，上司职禄及时，公私俱受其利。

当州供左神策阳镇军田粟二千石。

右，自置军镇日，伏准敕令，取百姓蒿荒田地一百顷，给充军田，并缘田地零碎，军司佃用不得，遂令县司每亩出粟二斗，其粟并是一县百姓税上加配。偏当重敛，事实不均。臣今已於七县应税地上，量事配率，自此亦冀均平。

当州朝邑等三县代纳夏阳、韩城两县率钱。

右，准元和十三年敕，缘夏阳、韩城两县残破，量减逃户率税，每年摊配朝邑、澄城、阳三县，代纳钱六百七十九贯九百二十一文，斛斗三千一百五十二硕一斗三升三合，草九千九束，零并不计。臣今因令百姓自通田地，落下两县蒿荒之外，并据见定顷亩一例徵率。自然两县已减元额税地，请更不令三县代纳差科。

当州税麻。

右，当州从前税麻地七十五顷六十七亩四垄，每年计麻一万一千八百七十四两，充州司诸色公用。臣昨因均配地税，寻检三数十年两税文案，只见逐年配率麻地，并不言两税数内为复数外。既无条敕可凭，臣今一切放免不税。

当州所徵斛斗、草及地头等钱畸零分数。

右，从前所徵斛斗升合之外，又有抄勺圭撮，钱、草即有分厘毫铢。案牍交加，不可勘算。人户输纳，元无畸零，蹙数所成，尽是奸吏欺没。臣今所徵斛斗并请成合，草并请成分，钱并请成文。在百姓纳数，元无所加；於官司簿书，永绝奸诈。其蹙数粟、麦、草等，便充填所欠职田等数。其钱当州每亩元税二十文三分六厘，人户元纳二十一文整数，臣今只收纳二十一文，内分厘零数，将充职田脚钱，二千六百馀贯便足，更不分外摊徵。回奸吏隐欺之赃，除百姓重敛之困，如此处置，庶有利宜。

以前件谨具利宜如前。逐县两税元额顷亩，并摊配职田分数，及蹙成文、分、合等钱、草、斛斗数，谨具分析在前件，状如前。伏以当州田地，咸卤瘠薄，兼带山原。通计十亩，不敌京畿一二。加以检责年深，贫富偏并，税额已定，徵率转难。臣昨所奏累年逋悬，其弊实由於此。臣今并已均融抽税，又免配佃职田，闾里之间，稍合苏息。伏缘请配职田地充百姓永业，事须奉敕处分，然冀永有遵凭，伏望圣慈允臣所奏。谨录奏闻，伏听敕旨。


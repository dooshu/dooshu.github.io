○谏不朝群臣疏

臣事先朝，迨三十年。每论议之际，常恐朝廷百官之中，有忠赤苦口之人，壅蔽不得达其意恳。今始即位而不与群臣相见，是陛下偏专独任，自圣特贤而已。是以古之帝王，一人不能独闻，假天下耳以听。一人不能独明，假天下目以视。故无远迩群情世态，不必亲见躬闻而可得知之。盖能延接疏越异方之人，未尝隔绝也。今深居邃处，而欲闻民间疾瘼艰苦，是犹恶阴而入乎队道也。然臣老矣，墓木亦既拱矣，桑榆之景，而可待以旦乎？


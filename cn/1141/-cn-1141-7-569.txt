今日行留别王伟树廉使

王伟树按察粤西，余奉使相接欢甚。及北归，闻桂林陷，度王不免。次豫章，值其子往省觐，路阻，恸哭而返。今六年矣，王迁粤东左司，归里亡恙，而其子已客死。赋《今日行》。
今日相逢是何日，握手开尊重促膝。
回想桂林奔迫时，欲言呜咽声不出。
桂林畴昔何殷勤，忘年尔汝成胶漆。
许我新诗逼古人，执卷高吟散愁疾。
星岩仙洞忆同游，惆怅欢娱忽相失。
漓江烽火渡豺狼，城头流血殷潇湘。
君在围城余间道，天南地北两茫茫。
令子中途惊问讯，招魂引领断人肠。
谁知玉树转摧折，白首逢君归故乡。
龙须华席鸲鹆研，绨袍嗛嗛不可忘。
人生聚散亦何尝，为君努力倾百觞，明日东西征路长。



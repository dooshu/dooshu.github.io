○遼東鎮

遼東古幽營二州、舜分冀北醫無閭之地為幽州、即今廣寧之地、分青東北為營州、即今遼陽之地、東至鴨綠江、西至山海關、一千四百六十里、南至旅順海口、北至開元城一千七十里、元季時為平章劉益高家奴分據、洪武初、奉表來歸、四年置定遼衛、八年改為遼東都司、十年革所屬州縣、設衛二十五、永樂七年、于開元遼陽復設安樂自在二州、以處內附夷人、自湯站抵開元、隣建州毛隣海西野人兀者諸夷、而建州為最。自開元之北近松花江之山寨夷、亦海西種類、又北抵黑龍江之江夷、而江夷為最。自寧前迤東抵開元隣兀良哈三衛。而朵顏為最。

遼東保障

遼東邊夷

遼東經略

△遼東保障

比隣朔漠。而遼海三萬瀋陽鐵嶺四衛之統于開原者。足遏其衝。南枕滄溟。而金復海葢旅順諸軍聯屬海濱者。足嚴守望。東西倚鴨綠長城為固。而廣寧遼陽各屯重兵以鎮壓之。復以錦義寧遠前屯五衛西翼廣寧增遼陽山東諸堡以扼東建遼之保障困於地之迂遠今三岔河南北數百里遼陽舊城在焉。木葉白雲之間。即遼之北京中京地也。自委以與虜。進據腹心。東西限隔。道路迂遠。若復其舊。則城堡士馬芻粮。可省十之三四。

△遼東邊夷

東夷即九夷之地、所謂獻夷方夷于夷黃夷白夷赤夷玄夷風夷是也。後為朝鮮高句驪女直木?邑婁新羅百濟伏餘東胡烏桓鮮卑渤海沃沮三韓濊貉曰霫安定樂浪玄菟直番臨屯帶方肅慎靺鞨勿吉高麗北貉契丹孤竹等國、歷代兼併不常、今所存者、惟東有朝鮮、東北有女直諸部落、西有兀良哈三衛、今之邊患。三衛為緊。女直次之。于今則三衛與女直為一朝鮮無患。

女直初號女真、後臣屬于遼、避興宗諱、改曰女直、即古肅慎地、至混同江之東、東濱海、西接兀良哈、南隣朝鮮、北至奴兒北海、部族散居山谷、至阿骨打始大易部建國曰金、滅遼都渤海、金亡歸元、永樂元年、野人頭目來朝、悉境歸附、自開元以北、因其部族所居、制奴兒干都司一、建州毛隣等衛一百八十有四、兀者隱勉赤等所一十有四、其酋長為都督指揮千百戶鎮撫等職給之以印、俾以舊俗統厥屬、每年一朝貢、每貢都督許帶一十五人、共一千五百人、建州毛隣則渤海大氏遺孽。樂住種。善緝紡。飲食服用皆如華人。自長白山迤南可拊而治也。海西山寨之夷曰熟女直。完顏之後。金之遺也。俗尚耕稼。婦女以金珠為飾。倚山作寨。聚其所親居之。居黑龍江者曰生女直。其俗畧同山寨。數與山寨讐殺。百十戰不休。自乞里迷去奴兒干三千餘里。一種曰女直野人。又一種射。雖通職貢。時加搶掠。居民苦之。但較之三衛則少差耳。

兀良哈三衛、見薊州邊鎮下、自寧前抵喜峰口、近宣府曰朵顏、自錦義歷廣寧至遼河曰太寧、由黃泥凹逾瀋陽鐵嶺至開原曰福餘、其俗喜偷。常入北漠盜馬匹。三人驅數百十匹善剽掠。即殺人、寇抄髠其髮以目剽。性貪黠。邊人以酒若貨啗之執而殺之茲故報復抄虜無寧時。一遭剉衄。數十年不入其地。遼邊各夷惟此最無賴也、

一國初分東胡為衛三百有奇。兀良哈三衛各置都督二。羈縻撫馭。最上策也。分其部落。則其弱易以制。別其種類。則其間易以投。使之人自為雄。各相為戰。所謂夷狄相攻。中國之利也而又為之虛級、衛之長官揮使也今設都督則非衛官也故曰為之設虛級自都督以及所鎮撫、在女直一歲一貢、在三衛一歲二貢、使之歆戴　中國、外禦北虜也、

朝貢夷人、賞賜都督?絹六表裏、都指揮至鎮撫五表裏、舍人四表裏散達二表裏、所貢馬收于本鎮行寺。工部給價。每匹六兩。女直一年一貢。每貢一千人。三衛一年二貢。每員三百人。二項夷人每年來貢者一千六百其宴賞之費。驛逓之擾可知矣。

△遼東經略

一遼之邊隘、莫先寧前、葢自紅螺失守。興中淪沒。退而濱海一綫之地耳。說者欲拓一片石抵椵木衝以廣屯種。茲其小者也。夫開元東隣建州海西。北隣山寨江夷。西隣福餘太寧。自清陽迤西抵鐵嶺。營堡六十有三。而墩空數百。自鎮北迤西抵湯站。營堡一十有八。而墩空亦數百。葢其建置之初。計小遺大。迤東迂北柴河汎河有警則鐵嶺不南懿路不北開元四戰之地也。自廣寧師行十餘日。吉行五七日。遼河渾河三岔新橋之淖濘不計焉。若不復南行。而直西向由鎮北抵山海。行可五六日。并其城堡墩空提重兵以防。設遊兵以巡警。東西合作。首尾相應。營堡城空先計而後隨置之。篾不濟矣。攷之木葉白雲之間。即遼之北京中京地也。今其城垣廛舍蔬圃碓磨尚存焉顧乃委之草莽。不亦重可惜哉。夫拓邊有三利焉。省兵粮也。據要害也、廣土地也。消息便利。存乎其人焉耳。

一粵觀上世。遼之通中國者未嘗不由海道舜分十有二州。則青之東北境也。漢武遣樓船將軍亦浮海而東。下迨孫權之於公孫度。隋唐之入高麗。我　國家之平定哈納束。皆由是道。管寧之還。圖欲之奔。亦由海而南。是故無棄置不相屬者山東民運。廢自弘治間。而海船不通矣。且山東之不利於海運也。徵解之難。風濤之險也。祖制遼東一鎮并属之山東省正欲其接済也輕齎折色則有司之事易集故忘經國之大計而苟且支吾於是遼為東北絕域人中國者一泥丸可塞矣。寧前有警。阨山海之吭。據沙河之阻。則永平無左臂。遼西無右臂。批其左右臂以鬪。兵法所謂死地也。且倭寇自劉江望海蝸之捷。迄今幾百年矣。墩哨營堡。空虛草莽。萬一樓櫓奄至。其何以為備哉。誠使修復運船。申嚴程法。則人樂易。人樂易。則知險夷。知夷險。則預趨避。預趨避。則眾習熟。眾習熟。則上可以供億軍需。下可以貿遷有無。近可以設警備倭。遠可以備營緩急。即東南饑饉轉遼東之粟亦足以濟之。又畫則疏廣寧火燒橋以達潮河溝引吳家墳污下之水注之。則自三岔河可達盤山矣由寧前歷右屯。沿剪子河入遼河。則河東之粟可達山海矣由黃泥凹自境外入遼河以達開原老米灣。則國初運道也。茲又拓邊以後事也。而說者視為迂談。葢亦弗思爾矣。

一分東胡為衛三百有奇。自都督以下。歲一入　貢。論其功而陞賞之。方其入　貢也。守土之臣驗之而入。無敢留難焉。以此言之撫夷之不得要領在于法隳不在于勢失比其賞賚之加。恒饜其所欲。其私相貿易者。率寬假之。故諸夷恒求貢而其購在我今也不然。其來也守邊者索之。索之不足。則怒詈之。其入京也譯者之害如邊臣比其賞賚之錫。又不足以償其所欲。而凡陳乞陞級。譯者悉為張主。其所欺取。猶無厭而可惡。所司若部悉因其言以低昂也賂彰威損。侮孰甚焉。此其故諸夷率易　中國。而無心於貢。無心於貢。而後撫諭之說行。有撫諭之說則其購在彼矣夫使諸夷以入　貢為購。　中國之威安在哉。夫驗貢以勑為準也。今之勑皆私相貨市。非其人之子姓也矣。違之則失在我。從之則犬羊之貪無厭。而其漸愈熾。故其先當求邊臣之有心計威重者。悉召諸胡而諭之。核其真偽而折服之。限以年而更易其勑。凡入貢之數。悉凖如制。其應陞之功。邊臣狀上撫按。撫按以其狀上之　朝廷使司譯者無所與而其賞賚之給。貿易之通。如先朝之厚且信焉。則庶幾服其心矣。

一遼之諸胡、古山戎也、昔者中行說之教單于、無愛漢物、所得繒絮、皆以馳草棘中、使衣袴弊壞、以示不如旃裘之堅善也、得漢食物、皆去之以示不如醺酪之便美也、是故匈奴日強、不能制焉、今之東胡則不然。得尺綺文帛則寶愛之。其富者華服錦繡。金珠離飾。以靡麗相高。貧者垂涎睥睨。專事偷盜以赴市。故馬市交關。互以名馬易錦綺數十尺。獲餅殽鹽酒之勞。其甘若飴。此侈其心以棄其所長實我　中國之利也往者速長家之死。數十百人。徒手就戮。去而復來。如魚之思餌。鳥之思食。雖間之使去未能也。故善馭之者。謹互市之交易。可不戰而馴擾之。此賈生三表五餌之餘技耳。今誠得人而理之。取樁朋銀以市馬。歲可得萬餘匹。即軍人無馬驗給。而入其值餘以充太僕寄養騎操。不數年馬可登息矣。乃率以紕薄短小之物貽之。欺其不見而襲取之。威之以勢。而擅奪之。失其心者數矣。而又利歸貪猾。禍隱疆塲。善觀變者覩之於未萌。是豈可易而忽之哉。

一維遼之東南常山大海。海有島。流徙之民聚其間者曰島民聚於萬山之間者曰流民是皆四方亡命流徙自食其力。而罔知官府之法者。置而不問。則無以渙天下之群。而有意外之虞。繩之以法。則是激以賈禍也。故為之清查。為之保甲。為之解發。為之類編差銀。皆求以治之。而卒無底於成。此其勢有所不能。而處之無其方也。夫茲地也。其在前代至繁庶也。其半為朝鮮北界。及夫遼金為郡邑者幾二十餘。今以流移之人。散處其中。而無所統屬之。是能保其恒晏然哉。是故設憲臣以撫治立州縣以分治隨其居止。俾之保伍聯什。曠以三數年治其役與有司等則其人安土而樂生。安土樂生而後刑罰教化加焉。即不得巳而籍兵供役。數十萬眾可集矣。

一朝鮮在我　朝、為不侵不叛之臣、自湯站抵遼陽六百餘里。皆連營野宿。故東胡時出刼掠。乃設鳳凰城以防衛之。或乃濳通互市。相誘盜窃。守者又為需索抑勒。得無損威重耶。沿江流民耕牧壓境。時有移文。置之不省。又非樂天字小之義矣。嗚呼吳楚之爭。起於採桑女子。天下之事。未有不始於纖微者也。

遼有苑馬寺、統監圉以畜牧、二寺之設稟給祿費甚多而所得畜牧甚少往往不償所費有行太僕寺、司簡閱以蓄馬、立法之意、未始不善也、積習漸久、曠廢益滋、兩寺之卿、并除陞轉、動以年計、其政多委之他司、縱使當其任者、日日而治之、事事而度之、所謂孳牧之多寡、印烙之肥瘠、率多陳迹故事、轉相虛應、存乎其名焉耳矣、間有豪傑之士。剔洗而振作之。頹綱斷領隨手剝落。而又侵官生事之謗興。此無他。上下相習而窮不能變也。若少變其法。以原官量兼憲職。苑馬駐葢州兼理東南流聚之民太僕駐開原兼領東夷一應機務凡朝　貢互市攻守蒭粟之政。皆責成之而與其便宜。是謂不易局而勝。不變市而理。斯固安危之機也。

皇明經世文編卷之二百四十八終








第四十七恶消卦〔群阳克阴离火正南〕：三上四中三下吉臻之象

象曰：日出东隅，炎炎赫赫。中有妖氛，反受熏炙。群阳破阴，祸患解释。

颜曰：中有盛阴，故曰妖氛，内外纯阳，得熏炙矣。凡事先乖后合。

何曰：官事不成，有人助之。囚狱自解。病者先重后安，行人即至。市贾、求官，百事前不如意，后获其吉。

陈曰：人道阴盛，而上下强阳皆能制之，有邪谗畏正人之象，自然退散，故曰云云。

刘曰：炎炎赫赫，上下明也。妖氛则衰，不能成也。群阴破荡，人道行也。

此课以两刚阳，攻一盛极三阴，始难用力，终必成功。占事皆吉，虽危无咎。占阴私事则不利也。

诗曰：欲进又徘徊，心危事不危。水边人指引，名利得荣归。

又曰：群阴方蔽盛，天日已开明。大阐维新化，乾坤自此亨。


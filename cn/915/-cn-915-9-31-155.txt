◇栖禅精舍铭（并序）

此寺征西蔡公所立，昔厕番麾，预班经创之始，今重游践，览旧兴怀。故为此铭，以传芳迹。在郢州，永徽三年岁次某时某月某朔某日子。

岩灵旅逸，地远栖禅。兰房葺蕙，峤甍架烟。南瞻巫野，北望淮天。遥哉林泽，旷矣江田。空心观寂，慧相淳荃。眷惟斯践，怆属遐年。游仁厕远，宅赏凭旃。颁创禅苑，陪构灵椽。瞻禁拓圃，望鹫疏山。制石调响，栖理凝玄。旷移羽旆，眇别松泉。委组东国，化景西莲。峦隰夷改，蓬箨粗迁。重依汉远，复逐旌悬。往辞妙幄，今承梵筵。八翻海鹤，九噪岩蝉。华长掩，懋迹空传。式籍云拱，敢告祥缘。（《广弘明集》十六）


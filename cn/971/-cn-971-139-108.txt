刘学箕　送庾侄亲迎延平李先生家

庾郎吾爱千里驹，朝莫勤苦读父书。

少年绰有老成态，月旦考订评乡闾。

明当别我择贤妃，结束琴剑谁挽裾。

春空吹明惠风畅，烟草弄色和气舒。

野桥融洩柳絮合，石岸惨怆鸣鶢鶋。

乘龙有期弗获钱，数椽政葺渊明庐。

旅愁冥思莫非遣，离恨挂臆难扫除。

况当春晚气暄淑，着人欲醉甘体如。

修程的嘱善养摄，礼毕蚤辨双轮舆。

妇翁傅道世大儒，習俗再使淳古初。

稔知贤舅继学家，子如从之师有馀。

归来阿叔待审订，义路礼门从广居。

刘学箕


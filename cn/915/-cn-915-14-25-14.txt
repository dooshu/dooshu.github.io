◇让吏部尚书表

窃以汉置五曹，方今六尚；魏隆八凯，拟古六卿。近喻喉舌，远譬枢斗。至如东京许郭，西晋袭王，仰首伸眉，可得而论列矣。但臣门基世绪，晋宋以来，内侍帷，入尸衡尺。或年甫将立，或岁未强仕。是以退思弱冠，追伤畴昔，早尘华任，见知名辈，常谓忝窃，匪朝伊夕。岂期梁室多故，有志无时。平生意气，飒尔零落。特由邀奉嘉运，千载一时。惟奋宠灵，遂臻于此。（《艺文类聚》四十八，《初学记》十一）


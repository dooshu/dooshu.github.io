○授京兆尹魏少游加御史大夫制

门下：肃清风欲，纠正朝廷，必求蹇谔之才，式总纲纪之任。金紫光禄大夫行京兆尹上柱国钜鹿郡开国公魏少游，直方其行，简亮在躬，有玉壶之清澄，兼龙泉之断割。通变可以成庶务，精密可以举人伦，中外累更，风声益振。法无所避，奸不能欺，贰职司徒，实平邦教。三尹京邑，备洽人谣，不有兼官，岂云重寄。宜授赵尧之印，俾雄张敞之职。可检校御史大夫，馀如故。


○司门员外郎壁记

《周官》司门为司徒之属，今为司寇之属。员外郎於周为上士，後数更其名，至隋为承务郎，武德初方定为今制，秩从六品上。大凡自汉魏以还，典曹理事，虽时有崇，官有轻重，或百职耗废，杂而多端，而郎位然，未尝有卤莽进越非其任者。盖宗公贵仕，多由此涂出，所以储明才，练官业，必於是焉。方今车书尉候，通道旁午而斯任尤剧。彭城仲子陵，修词而筮仕，说经有师道，自博士祠部郎稍迁於兹。且以南辕铨藻之勤，久次而後至，循（一作修）性自牧，ウ然君子之道也。况大雅之匪懈，孔门之政事，古谊家法，久於讲贯，遵修砥砺，其可量耶？至若门关出入之籍，设险闲邪之义，讥而不征，守而不紊，列在令典，端如贯珠，故可略於此。仲侯以故志屋壁之隙坏磨灭，使鄙夫书而补之。贞元辛已岁夏六月记。


62　諸儒論三傳得失


三傳皆有得於經而有失焉。「左氏善於禮，何云：「左氏言禮多誤。」公羊善於讖，穀梁善於經」，鄭康成之言也。此六藝論之文。「左氏艷而富，其失也巫；穀梁清而婉，其失也短；公羊辯而裁，其失也俗」，范武子之言也。此范甯穀梁傳集解自序文。「左氏之義有三長，二傳之義有五短」，劉知幾之言也。此史通申左篇文。「左氏拘於赴告，公羊牽於讖緯，穀梁窘於日月」，劉原父之言也。原父語，檢公是集及春秋傳權衡、意林皆不載，當攷。「左氏失之淺，公羊失之險，穀梁失之迂」，崔伯直之言也。案：崔伯直春秋經解十六卷，本例、例要一卷。注見本卷十頁〔一〕。今惟例要刊入通志堂經解中。「左氏失之淺」三句，例要中無此文。「左氏之失專而縱，公羊之失雜而拘，穀梁不縱不拘而失之隨」，晁以道之言也。此晁景迂三傳説。「事莫備於左氏，例莫明於公羊，義莫精於穀梁。或失之誣，何云：「誣亦當爲巫。」或失之亂，或失之鑿」，胡文定之言也。胡文定又曰：「左氏敘事見本末，公羊、穀梁辭辯而義精，學經以傳爲案，則當閲左氏，玩辭以義爲主，則當習公、穀。」「左氏傳事不傳義，是以詳於史而事未必實；公羊、穀梁傳義不傳事，是以詳於經而義未必當」，葉少藴之言也。此葉夢得春秋傳自序文。「左氏史學，事詳而理差；公、穀經學，理精而事誤」，朱文公之言也。朱子曰：「左氏是史學，公、穀是經學。史學者，記得事却詳，於道理上便差。經學者，於義理上有功，然記事多誤。」又曰：「左氏曾見國史，考事頗精，只是不知大義。公、穀考事甚疏，然義理却精。二人乃是經生，往往不曾見國史。」〇吕氏大圭曰：「左氏熟於事，公、穀深於理。蓋左氏曾見國史，而公、穀乃經生也。」學者取其長，舍其短，庶乎得聖人之心矣。啖、趙以後，憑私臆決，甚而閣束三傳，韓文公贈玉川子詩曰：「春秋三傳束高閣，獨抱遺經究終始。」是猶入室而不由户也。

【方樸山云】「啖、趙以後」云云，宋景文之言。

【全云】公、穀理亦未盡精。

〔一〕按見本書本卷第一六「西疇崔氏」條注。






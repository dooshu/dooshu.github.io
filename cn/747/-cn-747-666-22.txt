○再言承璀疏

陛下讨伐，本委承璀，外则卢从史、范希朝、张茂昭。今承璀进不决战，已丧大将；希朝、茂昭，数月乃入贼境，观其势似阴相为计，空得一县，即坚壁不进，理无成功。不亟罢之，且有四害；以府帑金帛，齐民膏血，助河北诸侯，使益富强，一也；河北诸将，闻吴少阳受命，将请洗涤，承宗章一再上，无不许，则河北合从，其势益固，与夺恩信，不出朝廷，二也；今暑湿暴露，兵气薰蒸，虽不顾死，孰甚其苦，又神策离募市人，不狃於役，脱奔逃相动，诸军必摇，三也；回鹘、吐蕃，常有游侦，闻讨承宗，历三时无功，则兵之强弱，费之多少，彼一知之，乘虚入寇，渠能救首尾哉，兵连事生，何故蔑有，四也。事至而罢，则损威失柄，祗可逆防，不可追悔。


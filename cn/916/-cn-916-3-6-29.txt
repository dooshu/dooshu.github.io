【盘石篇齐瑟行。】

盘盘（齐府作盘石。本集同。）山巅石。飘□涧底蓬。我本太山人。何为客淮（乐府作海。）东。蒹（乐府作雚。）葭弥斥土。林木无分重。岸（《诗纪》作圻。）严若崩缺。湖水何汹汹。蚌（《诗纪》作[□半]。）蛤被滨涯。光彩如锦虹。（《文选》注作红。）高彼（当作波。）凌云霄。浮气象螭龙。鲸脊（乐府作羹。本集同。）若丘陵。须若山上松。呼吸吞船欐。澎濞戏中鸿。方舟寻高价。珍宝丽以通。一举必千里。乘飔举帆幢。经危履险阻。未知命所钟。常恐沈黄垆。下与鼋鳖同。南极苍梧野。游眄（《诗纪》作盼。）穷九江。中夜指参辰。欲师当定从。仰天长太息。思想怀故邦。乘桴何所志。吁（乐府作于。本集同。）嗟（《诗纪》云。一作嗟叹。）我孔公。（○《乐府诗集》六十四。本集六。《诗纪》十三。又《文选》十二海赋注作齐瑟行。引红一韵。）


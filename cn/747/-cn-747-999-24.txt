○论事表

臣笃萨波提言：臣是从天主领普天贤圣皇帝下百万里草土类奴，在远叉手，胡跪礼拜。天恩威相，如拜诸天。自有安国已来，臣种族相继作王不绝，并军兵等并赤心奉国。从此年来，被大食贼每年侵扰，国土不宁。伏乞天恩慈泽，救臣苦难，仍请敕下突厥施，令救臣等，臣即统领本国兵马，计会翻破大食。伏乞天恩，依臣所请。

今奉献波斯娄二、拂绣氍毹一、郁金香三十斤、生石蜜一百斤。臣今借紫讫，伏乞天恩赐一员三品官。又臣妻可敦奉进柘必大氍毹二、绣氍毹一，上皇後。如蒙天恩慈泽，请赐臣鞍辔器仗袍带，及赐臣妻可敦衣裳妆粉。

西曹国王哥逻仆罗

哥逻仆罗氏昭武，与康国同族。天宝元年，遣使贡方物。诏封怀德王。


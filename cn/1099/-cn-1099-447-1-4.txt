○議築緊要臺城疏 【 建築城臺】

據神木帶管榆林兵備道左布政使陳性學呈稱、先蒙臣憲牌、照得紅山市口每年虜款受賞、應於款塞臺叩頭謝　恩、而尋盟雖新、當為久遠之慮、今塞臺安置　龍亭卑隘不足示觀、倘虜夷寒盟。無從察其虛實、及臺下原有土城一座。低薄不堪。凡遇互市之期。或屯聚兵馬以備不虞。或蓄積貨物以給賞賚。內不可不多建空房。以嚴界限。外不可不磚包城垣。以固守禦。是以本院思患預防、周咨輿論、或謂應加修築增高、為此仰道即便查議前項臺城、應加修築、底濶周圍各若干、頂濶高厚各若干、應建樓房及臺下堂房各幾間、并周圍城垣俱用磚包、合用軍夫匠作若干、木植磚石料物各若干、應動何項官銀、作何備辦、應委何官督工、幾時興工、幾時可完、逐一從長估計、議處停妥、以憑覆酌具　題、行據城堡同知陳大務、查得各項工程、計期不等、自三十五年四月興工大約六七箇月可完、覆議相同、造冊呈詳到臣、該臣會同總督陝西三邊軍務兵部尚書徐三畏、議照本鎮設在極邊。橫當虜衝。中路各堡。地多漫衍。無險可恃。非壁壘高堅。何以杜窺伺之萌。沿邊城堡。風沙日積漸成坦途。欲即扒除則歷年沙壅或深至二三丈者有之三四丈者有之且黃沙瀰望。各邊墻自不同風沙日積不便扒除則延鎮边墻所苦也旋扒旋壅數日之人功不能當一夜之風力而一墻之外。虜騎充斥。使瞭望不遠。戒備不嚴。一旦躍馬長驅。如入無人之境。豈可不為之寒心哉。查得紅山市口。自萬曆二十九年始創設、邊內距鎮城僅十里、原有土築款塞臺城、乃夷虜領賞謝　恩之所、其形勝矢?見模、固已畧具、惟是臺基卑矮。城垣低薄。不堪保障。每當互市之期。套虜擁眾臨邊。萬部環覩。如我撫賞之財貨。官民之貿易。或隨時交接。或預先蓄貯。各該經事員役。典守所在。有終日而不返者。晝則散處塞下。夜則露宿荒郊。非直一時風雨不蔽。而重貨慢藏。萬一猾虜覘我虗寔。別生戎心。則內外利害。關係匪細。如先年方互市而酋首明安因挾賞突然犯順。可不為殷鑒哉。至於屯聚兵馬。周防市口。須於臺城安營得所。方資虎豹在山之勢。為今之計、詢謀僉同、咸謂臨邊宜臺以資瞭望。必須高明壯麗河山在望。庶可遠察虜情。臺下宜城以資屯聚。必須寬大堅固。堂構周匝。庶可近防虜變。且矢?見模嚴整。計慮周詳。內壯　國威。外聳虜目。其於保固疆圉。計安久遠。或莫善於此者。既經該道議呈前來、相應題　請、伏乞敕下兵部覆議施行、


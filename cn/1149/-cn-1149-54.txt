卷五十四

钦定四库全书

续後汉书卷五十四　　　　元　郝经　撰

列传第五十一

吴臣

张昭【子承　弟子奋】　张紘【子玄】

张昭字子布彭城人也少好学善隶书从白侯子安受左氏春秋传博览衆书与琅琊赵昱东海王朗友善俱有时名举孝亷不就时汝南主簿应劭议宜为旧君讳论者互有异同昭着论曰客有见大国之议士君子之论云起元建武以来旧君名讳五十六人以为後生不得协也取乎经论譬诸行事义高辞丽甚可羡嘉愚意褊浅窃有疑焉盖乾坤剖分万物定形肇有父子君臣之经故圣人顺天之性制礼尚敬在三之义君实食之在丧之哀君亲临之厚莫重焉恩莫大焉诚臣子所尊仰万夫所大恃【谨案陈志作天恃】焉得而同之哉然亲亲有衰尊尊有杀故礼服上不尽高祖下不尽玄孙又传记四世而缌麻服之穷也五世袒免降杀同姓也六世而亲属竭矣【原注郑玄注四世共高祖五世高祖昆弟六世以外亲尽无属名】又曲礼有不逮事之义则不讳【原注曲礼逮事父母则讳王父母不逮事父母则不讳王父母】不讳者盖名之谓属絶之义不拘於协况乃古君五十六哉邾子会盟季友来归不称其名咸书字者是鲁人嘉之也【原注按春秋初邾仪父称字其後从齐桓公会盟始称爵曰子孔子嘉季友故特书字皆非鲁人嘉之也】何解臣子为君父讳乎周穆王讳满定王时有王孙满者其为大夫是臣协君也又厉王讳胡及庄王之子名胡其比衆多夫类事建议经有明据传有徵案然後进攻退守万无奔北垂示百世永无咎失今应劭虽上尊旧君之名而下无所断齐犹归之疑云曲礼之篇疑事无质观省上下阙义自证文辞可为倡而不法将来何观言声一放犹拾渖也过辞在前悔其可追州里材士陈琳等皆称善之刺史陶谦举茂材不应谦以为轻已遂见拘执昱等倾身营救得免汉末大乱徐方士民多避难扬土昭遂南渡江孙策定江东以昭为长史抚军中郎将升堂拜母待以师友之礼文武之事一以委之昭每得北方士大夫书疏专归美於昭昭欲嘿而不宣则惧有私宣之则恐非宜进退不安策闻之笑曰昔管子相齐一则仲父二则仲父而桓文为霸者宗今子布贤我能用之其功名独不在我乎策临亡以弟权托昭曰若仲谋不任事者君便自取之正复不克捷缓步西归亦无所虑昭遂率羣僚立权权悲感未视事昭谓权曰夫为人後者贵能负荷先轨克昌堂构以成勲业也且周公立法而伯禽不师非欲违父时不得行也【原注裴松之曰按礼记曾子问曰子夏问三年之丧金革之事无避也者礼与初有司与孔子曰吾闻诸老聃曰昔者鲁公伯禽有为为之也郑玄注曰周人卒哭而致事时有徐戎作难伯禽卒哭而征之急王事也昭所云伯禽不师父盖谓此也】况今天下鼎沸奸宄竞逐豺狼满道乃欲哀亲戚顾礼制是犹闭门而揖盗未可以为仁也乃改易权服扶令上马使出巡军昭率僚属上表朝廷下移属郡中外将校各令奉职然後衆心知有所归昭复为权长史时天下分裂在所擅命策涖事日浅恩泽未洽一旦倾陨士民狼狈颇有异同昭辅权绥抚百姓知有生赖诸侯宾旅寄寓之士得用自安权每出征留昭镇守领幕府事黄巾贼复起昭讨平之权出合肥命昭别讨匡奇【原注吴书作琦按权遣兵围陈登於匡奇别无匡琦也】又督诸将攻破豫章贼帅周凤等於南城自是希复将领【谨案将领与监本陈志合今志作将帅】常在左右为谋画进退将吏赏罚功罪礼遇甚重曹操取荆州顺流东下昭劝权迎操权不从遂破操於赤壁昭欲权终事汉非附操也昭烈表权行车骑将军昭为军师权每田猎常乘马射虎虎突前攀持马鞍昭变色而前曰将军何有当尔夫为人君者谓能驾御英雄驱策羣贤岂谓驰逐於原野校勇於猛兽乎有如蹉跌奈天下笑何权谢昭曰年少虑事不远以此慙君然犹不能已乃作射虎车为方目间不置盖一人为御自於中射之时有逸羣之兽辄复犯车而权每手击以为乐昭虽谏诤常笑而不答章武元年魏遣使者邢贞拜权为吴王贞入门不下车昭谓贞曰夫礼无不敬故法无不行而君敢自尊大岂以江南寡弱无方寸之刃故乎贞即遽下车拜昭绥远将军封由拳侯昭与孙绍滕胤郑礼等【谨案陈志孙权传绍作邵礼作札】采周汉典礼撰定朝仪权於武昌临钓台饮酒大醉使人以水洒羣臣曰今日酣饮惟醉堕台中乃当止尔昭正色不言出外车中坐权遣人呼昭还谓曰为共作乐尔公何为怒乎昭对曰昔纣为糟丘酒池长夜之饮当时亦以为乐不以为恶也权默然有慙色遂罢酒初权当置丞相衆议归昭权曰方今多事职统者责重非所以优之也後孙邵卒百寮复举昭权曰孤岂为子布有爱乎领丞相事烦【谨案通监作顾丞相事烦】而此公性刚所言不从怨咎将兴非所以益之也乃用顾雍权称尊号大会百僚归功周瑜昭举笏欲褒赞功德未及言权曰如张公计今已乞食矣昭大慙伏地流汗昭忠塞亮直有大臣节权虽推重所以终不相昭者盖以昔駮周瑜鲁肃等议为非也【原注裴松之曰张昭劝迎曹公所存岂不远乎夫其扬休正色委质孙氏诚以厄运初遘涂炭方始自策及权材畧足辅是以尽诚匡弼以成其业上藩汉室下保民物鼎峙之计本非其志也曹公仗顺而起功以义立冀以清一诸华拓平荆郢大定之机在於此会若使昭议获从则六合为一岂有兵连祸结遂为战国之弊哉虽无功於孙氏有大功於天下矣昔窦融归汉与国升降张鲁降魏赏延于世况权举全吴望风顺服宠灵之厚其可测量哉然则昭为人谋岂不忠且正乎】於是昭以老病上还官位及所统领更拜辅吴将军班亚三司改封娄侯食邑万户在里宅无事乃着春秋左氏传解及论语注权尝问卫尉严畯宁念小时所闇书不畯因诵孝经仲尼居昭曰严畯鄙生臣请为陛下诵之乃诵君子之事上咸以昭为知所诵昭每朝见辞气壮厉义形於色尝以直言逆旨中不进见後汉使来称汉德美而羣臣莫敢拒权叹曰使张公在坐彼不折则废安复自夸乎明日遣中使劳问因请见昭昭避席谢权跪止之昭坐定仰曰昔太后桓王不以老臣属陛下而以陛下属老臣是以思尽臣节以报厚恩使泯没之後有可称述而意虑浅短违逆盛旨自分幽沦长弃沟壑不图复蒙引见得奉帷幄然臣愚心所以事国志在忠益毕命而已若乃变心易虑以偷荣取容臣所不能也权辞谢焉权以公孙渊称藩遣张弥许晏往辽东拜渊为燕王昭谏曰渊背魏惧讨远来求援非本志也若渊改图欲自明於魏两使不反不亦取笑於天下乎权与相反覆昭意弥切权不能堪案刀而怒曰吴国士人入宫则拜朕出宫则拜君朕之敬君亦为至矣而数於衆中折朕朕尝恐失计昭熟视权曰臣虽知言不用每竭愚忠者诚以太后临崩呼老臣於牀下遗诏顾命之言故在耳因泣涕横流权掷刀於地与昭对泣然卒遣弥晏往昭忿言之不用称疾不朝权恨之土塞其门昭又於内以土封之渊果杀弥晏权数慰谢昭昭固不起权因出过其门呼昭昭辞疾笃权烧其门欲以恐之昭更闭户权使人灭火住门良久昭诸子共扶昭起权载以还宫深以克责昭不得已然後朝会【原注习凿齿曰张昭於是乎不臣矣夫人臣者三谏不从则奉身而退身苟不絶何忿怼之有且秦穆违谏卒霸西戎晋文暂怒终成大业遗誓以悔过见録狐偃无怨絶之辞君臣道泰上下俱荣今权悔往之非而求昭後益回虑降心不远而复是其善也昭为人臣不度权德匡其後失夙夜匪懈以延来誉乃追忿不用归罪於君闭户拒命坐待焚灭岂不悖哉　昭志存汉室权之僭号皆所不与身受付托不用其言逞其狂悖投万衆於海壖则权固无面目以见昭与权君臣之义已絶矣习氏乃责昭以不臣过矣谨案权称尊号昭欲褒赞功德不得谓其不与且身仕吴廷何云君臣之义已絶此駇习氏之论非是】年八十一嘉禾五年卒遗令幅巾素棺敛以时服权素服临吊諡曰文侯昭容貌矜严有威风权常曰朕与张公言不敢妄也举国惮之称为仲父其文辞藴藉典雅中州人士甚推重之刘表尝自作书欲与孙策以示祢衡衡蚩之曰如是欲使孙策帐下儿读之邪将使张子布见之乎衡负材蔑物独称昭若此【原注典畧如正平言以为子布之材高乎虽然犹自藴藉典雅不可谓之无笔迹也加闻吴中称谓之仲父如此其人信一时之良干恨其不於嵩岳等资而乃播殖於会稽】初昭佐策及权欲平定江淮以辅汉室卒之三方鼎裂委质偏霸非其志也故尝迕权竟不当国忠直之气老而益笃焉【谨案昭之始末具见陈志本传初无辅汉之意其忤孙权谓之忠吴则可谓之志存汉室则非也郝书取裴松之一时之论窜入正史误矣】长子承已自封侯小子休袭爵承字仲嗣少以材学知名与诸葛瑾步隲严畯相友善权为骠骑将军辟西曹掾出为长沙西部都尉讨平山寇得精兵万五千人後为濡须都督奋威将军封都乡侯领部曲五千人承为人壮毅忠谠能甄识人物拔彭城蔡欵南阳谢景於孤微童幼後并为国士欵为卫尉景至豫章太守【原注吴録欵字文德历位内外以清贞显於当世後以卫尉领中书令封留侯二子条机条孙晧时位至尚书令太子少傅机为临川太守谢景事在孙登传】诸葛恪年少时衆人奇其英才承言终败诸葛氏者元逊也勤於长进笃於物类凡在庶几之流无不造门年六十七赤乌七年卒諡曰定侯子震嗣初承丧妻昭欲为索诸葛瑾女承以相与有好难之权闻而劝焉遂为婚【原注裴松之曰按承与诸葛瑾同以赤乌中卒计承年少瑾四岁尔】生女权为子和纳之权数令和修敬於承执子壻礼震诸葛恪诛时亦死昭弟子奋年二十造攻城大攻车为步隲所荐昭不愿曰汝年尚少何为自委於军旅乎奋对曰昔童汪死难子奇治阿【原注礼记战于郎公叔禺与其邻童汪踦往皆死焉鲁人欲勿殇童汪踦问於仲尼仲尼曰能执干戈以卫社稷虽欲勿殇也不亦可乎子奇事见前注】奋实不才尔於年不为少也遂领兵为将军连有功効至平州都督乐乡侯卒休有传【谨案陈志张休附昭传後此别入死虐传】

张紘字子纲广陵人游学京师事博士韩宗治京氏易欧阳尚书又於外黄从濮阳闓受韩诗礼记左氏春秋还本郡举茂才大将军何进太尉朱儁司空荀爽三府辟为掾皆不就孙策在江都时紘有丧策数诣紘咨以世务曰方今汉祚中微天下扰攘豪杰各拥衆营私未有能扶危济乱者也先君与袁氏共破董卓功业未遂为黄祖所害策虽暗稚窃有微志欲从袁扬州求先君余兵就舅氏於丹阳收合流散东据吴会报讐雪耻为朝廷外藩君以为何如紘答曰紘旣素空劣方居衰絰之中无以奉赞盛畧策曰君高名播越远近怀归今日事旣决之於君何得不纡虑啓告俾副高山之望哉若微志得展血讐得报皆君之勲也因涕泣横流紘见策忠壮内发辞令慷慨乃曰昔周道陵迟齐晋并兴王室以宁诸侯贡职今君绍先侯之轨有骁武之名若投丹阳收兵吴会则荆扬可一雠敌可报据长江奋威德诛除羣秽匡辅汉室功业侔於桓文岂徒外藩而已哉当与君俱南济也策曰今便行矣以老母弱弟付君策旣定江东表紘为正议校尉与张昭并参谋议策常令一人居守一人从征讨後吕布袭取徐州自为州牧不欲令紘从策追举茂才移书令策遣紘紘恶布反覆耻为之属策亦重惜紘欲以自辅答记不遣曰海产明珠在所为宝楚虽有才晋实用之英伟之士所游见珍何必本州哉从讨丹阳策身临行陈紘谏曰夫主将乃筹谟之所自出三军之所系命也不宜轻脱自敌小寇愿麾下重天授之姿副四海之望无令国内上下危惧建安四年策遣紘奉章至许曹操留为侍御史少府孔融等皆与亲善【原注吴书紘至与在朝公卿及知旧述策才畧絶异平定三郡风行草偃加以忠敬欵诚乃心王室时曹公为司空欲加恩厚以悦远人至乃优文褒崇改号加封辟紘为掾举高第补侍御史後以紘为九江太守紘心恋旧恩思还反命以疾固辞】操闻策卒欲因丧伐吴紘谏以为乘人之丧旣非古义若其不克成雠弃好不如因而厚之操从其言即表权为讨虏将军领会稽太守操欲令紘辅权内附出为会稽东部都尉权初统业春秋鼎富太夫人吴氏以方外多难深怀忧劳数属紘以辅助之义紘思惟补察每有密计及章表书计与四方交结常与张昭草创撰作紘以破虏有破走董卓扶持汉室之勲讨逆平定江外建立大业宜有纪颂以彰其美旣成呈权权省读悲感曰君诚识孤家门也遣紘之部或以紘本受北任恐有异志权不聼初琅邪赵昱为广陵太守察紘孝亷昱後为管融所杀紘甚伤愤而力不能讨昱门户絶灭及紘在东部遣主簿至琅邪设祭并求亲戚为之置後以书属琅邪相臧宣宣以赵宗中五岁男奉昱祀权讨江夏以东部少事命紘居守遥领所职孔融遗紘书曰闻大军西征足下留镇不有居者谁守社稷深固折冲亦大勲也无乃李广之气循发益怒乐一当单于以尽余愤乎【原注汉书大将军青出塞捕虏知单于所居廼自以精兵走之而令广并於右将军军出东道东道少回远大军行水草少其势不屯行广辞曰臣部为前将军今大将军乃徙臣出东道且臣结髪而与匈奴战廼今一得当单于臣愿居前先死单于大将军阴受上指以为李广数奇毋令当单于恐不得所欲是时公孙敖新失侯为中将军大将军亦欲使敖与俱当单于故徙广】南北并定世将无事叔孙投戈绦灌俎豆亦在今日但用离析无缘会面为愁叹尔道直途清相见岂复难哉权以紘有镇守之劳欲论功加赏紘厚自挹让每从容侍燕微言密指常有规讽初权与羣臣多呼其字惟呼张昭曰张公紘曰东部云後权以紘为长史从攻合肥城久不拔紘曰古之围城开其一面以疑其心今围之甚密攻之又急彼并命死战固难卒拔及救未至可小寛之以观其变议者不同会救骑数至围下挑战权率轻骑将往突之紘谏曰夫兵者凶器战者危事今麾下恃盛壮之气忽强暴之虏三军之衆莫不寒心虽斩将搴旗威震敌场此乃偏将之任非主将之宜也愿抑贲育之勇怀霸王之计权乃止旣还明年将复出军紘又谏曰自古帝王受命之君虽有皇灵佐於上文德播於下亦赖武功以昭其勲然而贵於时动而後为威尔今麾下值四百之厄有扶危之功宜且隐息广开播殖任贤使能务崇寛惠顺天以行诛可不劳而定也遂不行紘建计请都秣陵曰秣陵楚武王所置名为金陵地势冈阜连带石头访问父老云昔秦始皇东廵会稽经此望气者谓金陵地形有王者气故掘断连冈改名秣陵今处所具存地有其气天之所命宜为都邑权善其议未能从也後昭烈宿於秣陵周观地势亦劝权都之权曰智者意同遂都焉【原注献帝春秋刘备至京谓孙权曰吴去此数百里即有惊急赴救为难将军无意屯京乎权曰秣陵有小江百余里可以安大船吾方理水军当移据之备曰芜湖近濡须亦佳也权曰吾欲图徐州宜近下也裴松之曰秣陵之与芜湖道理所校无几於北侵利便亦有何异而云欲闚徐州贪秣陵近下非其理也诸书皆云刘备劝都秣陵而此独云权自欲都之又为虚错】令还吴迎家道病卒时年六十临困授子靖牋曰自古有国家者咸欲修德政以比隆盛世至於其治多不馨香非无忠臣贤佐闇於治体也由主不胜其情弗能用尔夫人情惮难而趋易好同而恶异与治道相反传曰从善如登从恶如崩言善之难也今君承奕世之基据自然之势操八柄之威甘易同之欢【原注周礼太宰职曰以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过】无假取於人而忠臣挟难进之术吐逆耳之言其不合也不亦宜乎虽则有衅巧辩缘间眩於小忠恋於恩爱贤愚杂错长幼失序其所由来情乱之也故明君寤之求贤如饥渴受谏而不厌抑情损欲以义割恩上无偏谬之授下无希冀之望宜加三思含垢藏疾以成仁覆之大权省书流涕紘着诗赋铭诔十余篇初紘在吴见柟榴枕爱其文采为作赋陈琳在北见之以示人曰此吾乡里张子纲所作也後紘见陈琳作武库赋应机论与琳书深叹美之琳答曰自仆在河北与天下隔此间率少於文章易为雄伯故使仆受此过差之谭非其实也今景兴在此足下与子布在彼所谓小巫见大巫神气尽矣紘旣好文学又善楷篆尝与孔融书自书之融遗紘书曰前劳手笔多篆书每举篇见字欣然独笑如复覩其人也子玄清介有高行官至南郡太守尚书初紘同郡秦松字文表陈端字子正并与紘见待於孙策参与谋谟各早卒玄子尚有传【谨案陈志张尚附紘传後此别入死虐传】

议曰国之将兴必有佐命之臣以建不拔之基焉孙氏之有张昭近之矣昭以硕儒元老顾受遗托忠鲠强谏有不可犯之色与不可夺之节汲黯萧望之之流也虽以严见惮终于疏外而耆德峻望殷勤敌国增重江表足以揭桓王之美明大帝之盛业也使谏行言听有吴功烈岂止是哉其劝权迎操志存汉室以王道为度初不事夫偏霸也此昭之所以为昭岂浅浅功利之徒所能识哉【谨案赤壁之战诸葛亮周瑜主之其後孙氏保有江东昭烈创基荆益鼎峙之势皆肇于此张昭劝迎曹操自为失计经乃谓其志存汉室以王道为度未免立议之偏】孙策以孤童见紘言议慷慨紘即许以桓文之事而委质焉则亦昭烈孔明之举也虽其忠直高壮不逮於昭而文理意正缱绻缜密赞襄孙氏使中州人士见推亦昭之亚也其建计请权都秣陵屹为江左京邑而传继六代有奉春君之识焉

赞曰中州名流弛担江表逢时啓霸分辰割曜把臂挈孤付托元老强直不挠忠诚矫矫紘亦时英润色吴业建都定鼎南纪有截








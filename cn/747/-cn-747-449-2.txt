○曹刿请从鲁公一战赋（以“大小微情，必能穷理”为韵）

曹刿者何？鲁国英士，将有征而无伐，必虑终而谋始。是以揣人情，究物理。决胜则若火燎原，发言则如石投水。智非尔及，乡人胡乃以措辞？谋必我臧，庄公固无其逆耳。今小大是恤，忠信是履。故刿谓公曰：“此可一战而已。”於是陈车乘，备甲兵，顾谓斯战，请从而行。敌已料却，计当宿成。鲁有奇才，将吞之於度内；齐无良算，讵得知其祸萌？俟彼三鼓而退，谅此一埽而平。若临阱扼兽，竭海斩鲸，则何以逞其情哉？观其扬红旗，耀白日；两军山峙，千骑栉比。挥戈电飞，激箭飚疾。我鼓振兮，其威初厉；彼气衰兮，其律已失。果当辙乱而旗靡，孰谓无固而无必？既而齐师败绩，奔走ㄈ扰，杀气凝於空间，惊尘接於表。鸿门之会，比其功而莫高；涿鹿之师，齐其阵而犹小。馀勇未终，地尽川穷。师旋而烟昼廓，兵殄而山河夕空。已矣哉！千古崇崇，仰夫英风。被褐之时，贾勇当百夫之特；登轼之日，指纵为三军之雄。益使鲁君去其奢，抑其欲。永兢兢而刑狱。择其善，从其能，得翼翼之股肱。故君子曰：“猗欤曹刿？经国之大。”俾夫肉食者，终有惭於暧昧。


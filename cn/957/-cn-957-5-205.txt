王柏　题泽翁小巷

寂寞小桥前，山人住何处。

村童酤酒随，策杖同归去。

王柏

王柏　题泽翁小巷

绿阴最深处，楼阁出林杪。

江阔野桥间，目断行人少。

王柏

王柏　题泽翁小巷

断岸江波阔，迢迢十里宽。

人烟藏处密，霁色媚寒滩。

王柏

王柏　题泽翁小巷

石护山溪口，溪溪自有原。

若非江海量，曷受百川奔。

王柏

王柏　题泽翁小巷

两水汇长江，绝壁上苍翠。

前头风浪恶，危樯且深避。

王柏

王柏　题泽翁小巷

缥缈云烟外，迢迢江水明。

数家藏密树，一塔峭孤城。

王柏

王柏　题泽翁小巷

野渡人归处，纵横八九家。

晚来寒力健，风飍酒帘斜。

王柏

王柏　题泽翁小巷

晚得知心友，芳樽日日开。

不辞江路远，依旧抱琴来。

王柏

王柏　题泽翁小巷

名利驱驰急，江山自古今。

舟行水上意，人立渡头心。

王柏

王柏　题泽翁小巷

到岸未为了，行行万里涂。

举头岐路惑，岩畔过樵夫。

王柏


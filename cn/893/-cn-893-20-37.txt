游水西简郑明府





天宫水西寺，[一]云锦照东郭。清湍鸣回溪，绿竹绕飞阁。[二]凉风日潇洒，幽客时憩泊。五月思貂裘，谓言秋霜落。石萝引古蔓，岸笋开新箨。[三]吟玩空复情，相思尔佳作。郑公诗人秀，逸韵宏寥廓。[四]何当一来游，惬我雪山诺。[五]

[一]按：《江南通志》有水西寺、水西首寺、天宫水西寺，皆在泾县西五里之水西山中。天宫水西寺者，本名凌岩寺，南齐永平元年，淳于棼舍宅建。上元初改天宫水西寺，大中时重建。宋太平兴国间，赐名崇庆寺。凡十四院，其最胜者曰华严院。横跨两山，廊庑皆阁道，泉流其下。



[二]《东京赋》：“飞阁神行。”薛综注：“阁道相通，不在于地，故曰飞。”



[三]《韵会》：“箨，笋皮也。”



[四]颜师古《汉书注》：“寥廓，天上宽广之处。”



[五]《广弘明集》：案《文殊师利般涅盘经》云：佛灭度后四百五十年，文殊至雪山中，为五百仙人宣说十二部经讫，还归本土，入于涅盘。案《地理志》、《西域传》云：雪山者，即葱岭也。其下三十六国，先来属汉，以葱岭多雪，故号雪山焉。文殊往化仙人，即其处也。






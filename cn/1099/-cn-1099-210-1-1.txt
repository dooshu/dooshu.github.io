○撫恤屯田官軍疏 【 南畿屯政】

一曰召佃　看得各衞屯種軍餘。近年以來。苦于賠補。相繼逃亡。拋下田畝荒蕪。間有暫荒之田。易于開墾。非無人領佃也。但以我　朝屯法。太祖時衞所軍田以急于派數肥瘠寬狹不得其宜者有之不特圩?維遠也以故軍士賠累不堪漸有逃亡者矣每軍一名。給田五十畝。其田四散。一軍之名。或跨數圩。一圩之田。又分數處屯官旗甲。不知事體。或有鋤種一二畝者。便率全粮。彼欲兼領。又患窵遠。孰貪一二畝之便。而任數十畝之勞。圖數畝之地。而賠五十畝之稅哉。人視荒田。畏如蛇蝎。以致荒者日荒。賠者愈賠。患不得息。自非　朝廷寬恩停稅。設法召佃。則此荒田。迄無可耕之期矣。今將拋荒屯田。不拘軍民僧道之家。聽其各擇所便開耕。具告本衙門。計畝定稅。給帖承耕。免其二年租稅。不許屯田官分外科擾。候三年成熟。方許徵納。深為有見、蒙本院備劄、到職切惟前項荒田零坵、隔遠則不便於全領。荒蕪則不望其收成。非聽令擇便。則人苦於四散而不肯佃。非量停租稅。則人憚於賠糧而不敢佃。即今勘得南京和陽鎮南等衛。近年拋荒田畝。共計三百三十頃九十七畝。儘堪耕闢。乞聽本衙門多方招人佃種。不拘全分。隨其所便開坐畝?。告領戶由。開墾耕種。佃五畝者納五畝之稅。十畝者納十畝之稅。非見佃之田。一毫不許妄徵量寬二年稅糧。以為牛犋種子之費。候三年成效。一體徵納。成熟之後。若有新軍補役逃戶復業。亦不許告爭。待十年之後。另為區處。如無補役復業之軍。則永為已業。如是則承佃之人。既不苦于全領。又不患于賠粮。雖一二年間。未必有收。亦肯捨力向前以圖長遠之利。近荒之田。刻期可熟。稅額不患于虧欠矣

一曰蠲逋　查得南京和陽等衞、拖欠嘉靖四年分屯粮、共一萬五百石。各衞掌印官、并管屯官員、俱各住俸、至今參照前項屯粮、不係災傷應免之數、各官徵收不完、合應住俸、但見今勘得各衞拋荒田地、動經數百餘頃、訪得前項無徵粮稅。每年俱係各戶包補。如豐成之際。猶隱忍代賠。至薄收之年。僅可自完本戶錢粮。誰肯鬻妻典子。為人賠納。此葢拖欠之由也。今各官俸粮住支巳久、彼拖欠數少者、猶望豐成處置賠足、如南京和陽一衞、欠下五千餘石、縱得豐年、亦無賠納之計、若各官俸粮。再無關支之望矣。今南京戶科等衙門給事中林士元等官、奏要將各官住過俸粮。通行扣算。抵補嘉靖六年以前拖欠屯糧之數。其有未足。待二年之後、財力稍舒補完、蒙本院備劄到職、窃惟各官所住之俸、已係在官、今復以之准抵逋粮、揆諸事體、恐亦未安、合無照各年分豁災傷事例、查各衞見今勘實土?册荒田地若干。所欠屯糧悉為蠲免。此外若有未完。的係拖欠。俱照原欠多寡數目。分作三分。嚴立程限。先完一分。暫准開俸。其餘二分續徵。取通關繳報。如二年之後不完。仍舊住俸。庶幾人心有所遵循。漸次補完。否則各官之俸可住。所欠之粮終不得完。且祿以養廉。士人尚資于此。軍職之中。求其甘貧守職者。不多得也。今俸糧久住。日用無措。未免侵剋屯軍。屯軍既窮。未免復欠子粒。計所虧損仍在正額不若寬以處之之為愈也如蒙乞賜施行、非惟屯官有資生之慶、而屯軍亦無侵擾之虞矣、

一曰薄徵　照得屯田之則有三、曰比較、曰改科、曰新增、比較之田、每畝納粮一斗二升。改科則減其半。每畝五升三合五勺。新增每畝納銀一分六厘。葢又輕矣。看得比較之田、屯軍一名、佃五十畝、每歲納粮一十八石、內准十二石准作月粮、實納粮六石、豈得為重、但　先朝末年、頻歲凶歉、嘉靖三年加以時疫流行、人死過半、以致前項屯田。無人耕種。如南京鎮南等衞。坐落江浦等屯。行數十里。俱是曠地。葮莽極目。不勝凄凉。此項無徵粮稅。所司因循不與區豁。逐年俱係眾戶賠補。賠補愈重。逃亡愈多。逃亡賠補。反覆相因。勢不能巳。屯政之弊。至今極矣。今南京戶科等衙門給事中林士元等官、奏欲將三則之內。一項停免、候年豐人眾、方議並復、又欲通查三項田地、見種若干頃畝、照常輸納、見荒田頃畝若干、姑且停免以待召佃成効、一體徵收、無非憫時救弊之意也、蒙本院備劄到職、看得田有常額、額有常稅、前三項屯田、俱係在冊正額、遂欲除額一項、恐亦有碍、如云將見荒田畝、姑且停徵、待召佃成効、一體徵收、切恐法亦未備、葢停徵而不召佃則徵之停者何時可復召佃而不設法則召之佃者何人敢承查得嘉靖六等年曾經總督南京粮儲右副都御史杭淮、巡視屯田監察御史唐勳王世爵等、累次題請欲通查各衞土?册荒田若干頃畝。坍江者悉與除豁。拋荒者俱作改科所缺額糧。將各衞新增田內。每畝加銀分厘。通融處補。以足原額虧欠之數。酌量事體。似為永久可行之規。詢訪輿情。俱各稱便。今大約計算勘實各衞坍江田地四十五頃二十一畝一分。委實崩坍。合應除豁拋荒。比較田地四百七十畝的係久荒。難于開墾。若非薄稅改科。必無願佃之人矣。合無照依都御史杭淮等官所議、將前項坍江田畝、悉為除豁、比較荒田、俱減作改科、計缺額粮共三千五百餘石、通衞新增田地三千四十八頃、每畝加銀五厘、共加出一千五百二十四兩、每粮一石、折銀五錢、准備欠額粮米三千四十石、又查三則之外、有三升二合等項之田、此項田地、俱係成熟年久、俱當陞作五升三合五勺、共陞出粮四百七十五石、足以抵補原額、而無虧欠、然後出給曉諭、不拘軍民僧道之家。聽其擇便開坐畝段。俱赴本衙門告領戶由。開墾耕種。永為巳業量寬二年租稅。待三年之後。田巳成熟。一體徵收。如此則有力之家貪圖輕稅庶幾出力承佃矣再照中間有等田地、坐落和州等屯、荒廢久遠、措力極難、則雖薄徵改科、人未必願、佃者又不可不預為之計、查得紅牌事例、承佃故軍田地戶由。每戶不過二分。近年以來。各衞故軍好田。槩被軍官戶內舍餘侵領。每戶領戶由十紙二十紙者有之。磽瘠不堪之田。俱著貧軍領佃賠補稅粮。最為作弊。合無通查衞所戶由。每戶多領二紙以上。此亦通融荒熟之法每三紙者著領久荒田一分務要立限開完回報。如不願開者。即將戶由退出另召有力之人承佃每三分戶由。帶領荒田一分。將見得三分熟田而領一分荒田未有不願承佃者矣如此。則前項久荒之田。俱可耕闢。待十年之後。成熟巳久。仍當復作比較。國稅可增。人心亦願。如蒙採擇施行、則屯無曠土、軍有餘粮、屯弊庶幾可清矣、


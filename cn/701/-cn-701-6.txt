第六 事舅姑

阿翁阿姑，夫家之主。既入他门，合称新妇。

供承看养，如同父母。敬事阿翁，形容不睹，

不敢随行，不敢对语。如有使令，听其嘱咐。

姑坐则立，使令便去。早起开门，莫令惊忤。

洒扫庭堂，洗濯巾布。齿药肥皂，温凉得所，

退步阶前，待其浣洗。万福一声，即时退步。

整办茶盘，安排匙箸。香洁茶汤，小心敬递。

饭则软蒸，肉则熟煮。自古老人，齿牙疏蛀。

茶水羹汤，莫教虚度。夜晚更深，将归睡处。

安置相辞，方回房户，日日一般，朝朝相似。

传教庭帏。人称贤妇，莫学他人，跳梁可恶。

咆哮尊长，说辛道苦，呼唤不来，饥寒不顾。

如此之人，号为恶妇。天地不容，雷霆震怒。

责罚加身，悔之无路。




陆游　龟堂杂兴

朝来地碓玉新舂，鸡跖豚肩异味重。

便腹摩挲更无事，老人又过一年冬。

陆游

陆游　龟堂杂兴

曳杖东冈信步行，夕阳偏向竹间明。

丹枫吹尽鸦声乐，又得霜天一日晴。

陆游

陆游　龟堂杂兴

闽溪纸被软於绵，黎峒花紬暖胜毡。

一夜山中三尺雪，未妨老子日高眠。

陆游

陆游　龟堂杂兴

三分带苦桧花蜜，一点无尘柏子香。

鼻观舌根俱得道，悠悠谁识老龟堂？

陆游

陆游　龟堂杂兴

方石斛栽香百合，小盆山养水黄杨。

老翁不是童儿态，无奈庵中白日长！

陆游

陆游　龟堂杂兴

少年身寄市朝中，俗论纷纷聒耳聋。

清绝宁知有今日，高眠终夜听松风。

陆游

陆游　龟堂杂兴

二三邻曲偶相寻，小醉悠然卧竹阴。

醒後自看还自笑，溪云犹未是无心。

陆游

陆游　龟堂杂兴

蒲团安坐地炉温，无位真人出面门。

世上不知何岁月，断钟残角送黄昏。

陆游

陆游　龟堂杂兴

道妙从来亦麤闻，闭门方用十年勤。

笔端小技深知悔，旧稿如山欲尽焚。

陆游


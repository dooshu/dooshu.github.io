●绎史摭遗卷十四

吴郡李瑶子玉纂

目录

逸民、独行列传

徐枋（吴稽田、戴南枝附）李天植邵以贯沉盷陆世仪钱光绣陈洪绶（崔子忠附）徐芳声、蔡仲光（从弟宜之附）画网巾先生（二仆）采薇子一壶先生（纸衣翁附）

正叔有言：『饿死事小，失节事大』；涧上、川上三君子，其庶几之。或曰：老莲以画名，早已传诸画鉴；无事子以「逸民」列！余曰：人知其画，而不知其所以画；列诸「逸民」，正所以明其志也。彼若画网巾先生者，宛转剑锋、矢镝之间，而自以留姓名为辱身，则其志为尤苦；惜不能与采薇、一壶、纸衣者拍手相见耳。且二仆者，亦人奴也；从故主于孤穷危踬之余，而恬然以殉；此又文丞相所不能得于余元庆者，可不敬哉？

列传十四

徐枋

徐枋字昭法，号俟斋；崇祯壬午举于乡，为故詹事汧之子，海内三高士之一也。

初丁国难，避地汾湖；已迁芦区、迁金墅，往来灵岩、支硎间。及定卜上沙，筑涧上草堂遂老焉。枋痛父死节，故不入城；及老涧上，并不入市。长年禁足，以书画自给，非力不食。虽达官贵人访之，每逾垣避去；凡有所遗，悉屏却。是时以汤抚军斌之贤，欲致一丝一粟，辄不可；既而屏骑徒步，叩门者再，卒不见。平居往来者，惟世好数人，如莱阳姜实节、宣城沉寿名、昆山朱用纯、同里杨旡咎、其门弟子吴江潘耒及南岳和尚洪储也。洪储每以香火资周其所急，曰：『此世外清净食，得独留』。以故涧上之得安止者，多洪储力。

尝豢一驴甚驯，而通人意。日用间有所需，则以所作书画卷置一簏驾于背驱之，驴乃独行至城，立城闉间而不阑出一步。市人见之，咸谓高士驴至；亟取其卷，争以日用所需之物如其指，备而纳诸簏，遂返。枋所居，当天平山簏，平远清胜；读书染翰之外，则竟日不出一语。年七十有三，卒。其门下即以草堂为之祠。

「摭遗」曰：俟斋先生与李潜夫、巢端明三君子，皆毕其生不入城市者，海内敬其高躅。其书法孙过庭、画法巨然，自署为秦余山人。晚尤名重江左，得其遗墨，不啻珊瑚钩也。涧上之祀，至今秋菊春兰，犹绵其泽。当时理先生之事者，为南岳大师外，更有山阴戴先生南枝、嘉善吴先生稽田。盖先生之得安于涧上也，为南岳力；其身后，则皆南枝之力也。先生既却汤文正之聘，易箦时，遗命并不受吊，而托殡事于南枝。故漫堂宋公为提唱风雅者，辄以不得一致赙襚于先生为歉。是南枝、稽田，特为先生素心之交且笃者也。子文止，字观成；诗文翰墨有父风。惜年仅二十四，卒。故先生殁时，仅存一孙，托诸次耕、稽田云。

谢山全氏曰：『稽田生平■〈车从〉迹，颇与徐先生相反，而实为同德。盖二公，故郎舅也。稽田抱刘琨、祖逖之志，而又欲雪其王哀之耻；故终身冥行，不返家园。先生之初于汾湖、于芦区，则依稽田；及于金墅，则稽田依先生。因其往来灵严、支硎间，既又同栖积翠；及居涧上，稽田每自北来，但过先生而不入其家。先生集中以储公之贤言之，不一而足；而于南枝则未及。凡呼远公者，皆稽田也。稽田一生逐日奔走中原，不得稍泄其志。死葬胶东，以明其蹈海之愤、白其不愿首邱之恨；是非大招、广招所能致也。且由是而知徐先生之高蹈，非石隐者流也』。

次耕作「南枝传」曰：『戴山人易，字南枝；不详其出处。语操越音；数称刘念台先生及酉、戌间事，盖越之遗民云。来游吴门，年七十余；苍颜古貌，谈论娓娓。能作径丈八分书。先师性行高峻，平居阖户不见一人；特与之相得，称老友。先师没，仅一嫠妇、一孤孙，饘粥不继；谋葬于祖茔，而族人不可。山人曰：『吾为俟斋任此事；一日不得，则吾一旦不了』。经年，乃得地于邓尉之西真如坞；谓耒曰：『地甚佳，又在梅花深处，与高士宜；但价需三十金』。耒先以十金成券。会有黄、庐之游，山人因募于人，无应者；乃矢愿卖字以买地。初，求其八分书者，非其人多不应；得者，必厚酬。至是榜于门，一幅止受银一钱；赀稍稍集。又相旁地并买之，凡四十余金；而地毕入。山人酷贫，寓无隔宿炊，冬月常衣绤。其求地也，目之所营、神之所驰，无往不在地；黧面茧足，彷徨山谷中而不知疲悴。其卖字也，铢积寸累，悉归之地，不妄费一钱。一苍头饥不能忍，辄辞去。已则寄食僧舍中，语及徐先生必流涕。人笑其迂、讥其愚，终不悔；至诚感人，事竟以集。呜呼！先师簪缨世家，亲族故旧甚众；身后鲜过而问焉者。山人非有葭莩之亲，簦笠之好，徒以片言心许，不惜倾身命以践之，无所为而为；岂非天下之高义哉』？

李天植

李天植字因仲，学者称为蜃园先生；平湖之乍浦镇人。崇祯癸酉，举于乡。先世有隐德；少而萧散，其于世事泊如也。尝曰：『无欲则心清，心清则识朗，识朗则力坚；无欲则心真，心真则情挚，情挚则气厚』。时时以诲，学者亦颇耽清言。浦上之以科名起者，自天植始；三上公车。

癸未，其子诸生观卒；自以为有隐慝，痛自刻责。遂绝意仕进，改名确，字潜天（或言其国难后，改名非）。洊遭丧乱，遣妾、遣婢殆尽；尚有田四十余亩、宅一区并家具一切，分畀所后（子震与其女），遂自髡其发，别其妻，径入陈山隐。足不至城市，训山中童子以自给；其自署曰「村学究」、「老头陀」。

居山十年，陈山之僧开堂，以避喧，始返其蜃园；复与妻居，卖文取食。不足，则与其妻为棕鞋、竹筥以佐之。时有好事者，约为月给供米；力辞不受。有司慕其高，访之；逾垣避。其所着诗赋，皆吊甲申以来之殉节者。

蜃园者，乍浦胜地，可以望见海市者也。又十年，家益困，不复能保其园；乃以妻委之婿家，而身寄食于僧寺。戚友怜之，相与赎蜃园归之。于是复与妻居，则年已七十矣。

所后子震，亦禀其教；弃诸生，顾以谋食走四方。二老相对，时绝食；乃叹曰：『吾本为长往之谋，顾蜡屐未能、乘桴又未能；至于今日，悔之无及。待死而已』！有馈之食者，非其人终不受。或问以身后；曰：『杨王孙之葬，何必棺也』！

又十年，蜃园但存二楹。两耳失聪，又苦下坠，终日仰卧；客至，以粉版相问答。或有自江西来者造其庐，相对而泣。临别，以银五钱赠之；五反不受。固以请曰：『此非盗跖物也』！始纳之。客属曹侍郎倦圃纠同志为继粟之举，且谋其身后事；吴中徐昭法闻之，曰：『李先生不食人食，听其以饿死可矣』。旋使至则言，果坚拒不受；客乃深以为媿。未几，竟饿死。

「摭遗」曰：乍浦同时有郑婴垣者，孤介绝俗；与蜃园先生称金石交。先数年，于大雪中以冻死。客自江西至者，乃魏凝叔也。及为之谋继粟而不受，凝叔叹曰：『吾浅之乎，为丈夫已』！凝叔知为先生谋食，而不知为先生谋施食之人！夫倦圃，新朝之贵人也：先生肯食其食，亦何待凝叔。故俟斋之在涧上能食之者，惟一退翁禅师，余莫能也。俟斋闻凝叔之举，而卜其必不食；亦可谓相知以心者矣。

邵以贯

邵以贯字得鲁，余姚人。门材最盛；少与兄以发齐名。性狷洁，日讲求有用之学。时遭饥馑，倡设义仓；桑梓德之。

已国难大作，几欲死；以母在，不得。遂髡为头陀状，狂走入雪窦山中妙高台。僧道岩者，故鄞广文张廷宾也，亦姚产；乃依之。苦身持力，不与人接。

寻以省母，返故居。时，姚江黄氏季子名宗会者，志节夙近；至是，来同居其潭上园中。夜相与读谢皋羽「游录」，辄幕之曰：『方今豺虎满天下，五狱之志不可期矣。四明二百八十峰近在卧榻，当使峰峰有吾二人屐齿』！于是遍走山中。然山寨方不靖，所在多逻卒；而二人者冠服奇古，踯躅其间，频遭诘难不为苦。一日，忽入绝谷，罔知所向，茫然求故道不可得。俄而峰回路转，松梧桐竹甚盛，有鸡犬声。就一家，有幅巾者出曰：『客从何来』？语之以宅里，笑曰：『吾亦姚人，避世居此；不虞君之陟吾地也』！止二人宿。曰：『是名石屋山。仆为陈从之，尝监故大学士孙公嘉绩军。公死海上，吾无所依；来此山中，未尝与世接』。因相顾嗟叹曰：『是真桃源矣』！宗会尝语人曰：『得鲁自甲申后，颊辅间无日不有泪痕；其稍开笑口者，则游山耳』。

未几，宗会卒；遂孑然无所向，遂弃家投四明山中。时尚有一妾，不忍判；亦自为尼，偕隐山中之杨庵。每日晨昏，各上堂礼佛。外此，虽茗粥不相通。久之，并卒。

「摭遗」曰：读诸家文集，于国初遗民为之传者多矣；而得鲁邵先生事独轶。清节若斯，而后世几不能举其名；嗟哉！

沉盷

沉盷字朗思，初名兰先，号甸华；仁和人。弱冠，为名诸生，从学蕺山。

甲申之变，年二十七；即弃诸生业，甘作首阳之饿，以刻苦清励自守。力排佛、老，曰：『其精者傍吾儒，其异者不可一日容也』！闻四方之士有贤者，即书其姓氏置夹袋中，冀得一见。然亦不肯妄有交，取与尤介。授徒自给，三旬九食以为常；每连日绝粒，采阶前马蓝草食之。闻者馈之米，不受；固请，则固辞。时饿已甚，宛转辞谢而益困，遂仆于地；其人皇骇去。良久始苏，笑曰：『其意可感，然适以困老子耳』！尝展蕺山墓，徒步来往。里中子弟习知其清节；有好事者，极意为继粟、继肉之举，而卒莫敢前。

残明讲学习气，蕺山身后弟子争其宗旨，各有烦言。盷独曰：『道在躬行；但滕口说，非师门所望于吾曹也』！疾革，门人问曰：『夫子今日之事何如』？曰：『心中并无一物，惟知诚敬而已』。夜半卒，年六十三。

「摭遗」曰：沈先生与潜斋应先生交最醇；没后无以殓，潜斋经纪其丧，不知所出，涕泣不食。或问之；曰：『吾不敢轻受赙襚以玷之』！潜斋之徒姚生者曰：『如某何如』？曰：『子笃行，乃先生夙许；殆可也』。于是姚生遂殓而葬之。甬上全氏曰：『世或有知潜斋者，而甸华则沉冥也。潜斋与之淳心笃行，师表人伦；其风节殊绝如此』。

陆世仪

陆世仪字道威，号桴亭；太仓人。少好养生之说：既而弃去，一于敬天敬心之学。钱肃乐为州牧，奇之曰：『他日必以魁儒着』。

流寇日甚，世仪谓：『平贼在良将，尤在良有司；宜大破成格。凡进士、举贡、诸生，不当拘资地；但有文武干略者，辄与便宜，委以治兵、积粟、守城之事。有功，即以为其地之牧令。如此，则将兵者，所至皆有呼应。今拘以吏部之法，重以贿赂，随人充数，是卖封疆也』！时不能用。国亡，上书南都，复不用。太湖起事，又尝参其军。既解，凿池宽可十亩，筑一亭，拥书坐卧其中，不通宾客；榜曰「桴亭」。其旧日门弟子询之；曰：『吾藉此作浮海观耳』。

风波既定，至四明哭肃乐。归，始应诸生请，讲学东林、毗陵间。寻还里中；当事者累欲荐之，力辞不出。西安叶静远者，蕺山门下士也；千里贻书，与之讨论。喜曰：『证人尚有绪言，吾得慰未见之憾矣』！先是，里■〈尙阝〉少年之从学者，尝问「知行」先后之序；曰：『有知及之而行不逮者，知者是也；有行及之而知不逮者，贤者是也：故未可以概而论之。及其至也，真知即是行，真行始是知；又未可以歧而言之』。闻者无不叹服。遂以隐君子终。

〔「摭遗」〕曰：国初遗老如孙夏峰、黄梨州、李二曲、其高蹈如徐昭法而下诸君，名皆最着；而桴亭，则少得知者也。读其书，则叹其学之邃、品之清。昔温公撰『文中子传」，而采其粹言为词；「摭遗」于此，亦从其例。

钱光绣

钱光绣字圣月，号蛰庵；故大学士肃乐从弟。少负异才；侍其父侨居硖石，尽交浙西诸名士。既游吴中、宛中、南中，又尽交江左诸名士。是时社会方殷，四方豪杰俱游江、浙间，因尽交天下诸名士。年甫及冠，而诸宿老俱重之。

流寇逼京师，上书南枢史可法，请『急引兵勤王，以救京师之困。而先以飞骑追还漕艘，勿赍盗粮』！可法答以『具晓忠怀，即图进发』。福王称制，累言于当道，深以立马量江为忧。陈潜夫按河南，檄光绣知舞阳县；以亲老辞。而于周镳之狱，则悉力营救。南都破，肃乐方举兵江上，乃独居硖中；惟隔一水，竟不赴。吴中起义，硖中举兵应之；光绣亦不豫。盖虽为故国常抱杞人忧，而逆知时事犯手之难，故置身局外；卒无不如其所料。

丙戌以后，颓然自放。生平师友半死剑铓，所之有山阳之痛；遂以佞佛晦之，别署其号曰「寒灰道人」。居吴中久，乃■〈示多〉吴中习；谈谐四出，必有名理。一茗一粥，非手制无可意；虽曰佞佛，辄旦旦啖鼋羹、炙牛心、饮醇酒不置。逃儒入墨，固其宿根所近；然亦半触于时之所激，故未尝不一呈露本色也。

时肃乐家方被籍，隐欲为之纾家难。适招抚严我公至，往见之。严欲召以赞画，且有荐之修「玉牒」者；因辞绝。肃乐既殉，诸弟远去；独修其祝版之文，凄感行路。从兄肃凯向有隙，以江宁推官罹刑，惧家门不保，托以幼子；竟力任之。

时吴、越诸野老多以不仕养高，而牧守干谒仍不废；因作长谣讽之云：『昔日夷、齐以饿死，今日夷、齐以饱死；只有吾乡夷、齐犹昔日，何怪枵腹死今日』！闻者惕然。

光绣平居蕴藉性成，虽困厄不少憾。然感怀家国，渐至憔悴，竟成心疾，以自裁死。

「摭遗」曰：钱氏诸弟无不尽命于国；其得盘恒牖下者，独蛰庵一人。然卒不能以善终，亦可哀也！

陈洪绶

陈洪绶字章侯，诸暨人。四岁，就读妇翁家塾。翁方治舍垩壁，诫童子曰：『毋许人入我舍，洿我壁』！洪绶入，视之良久，绐童子出，自累其案登之；手绘汉前将军关侯像长十余尺，拱而立。童子至，遑惧号哭。闻于翁，翁见之惊且拜，即其舍奉香火。

既长，师事蕺山讲性命之学。已而，意有所不如，遂纵酒、近妇人，而头面或数十日不沐。客有求画者，虽罄折至恭，辄勿与。或置酒召妓，辄自索笔墨；虽孺子傔从，无不应。尝赴西湖友人之召；先与他舟遇，径登其席，据上坐，举酒大嚼。主人怪之；已知为洪绶，亟称其画。洪绶骇曰：『子与我素不相识也』？竟起拂袖去。

崇祯末，始入赀为国子生。明年还里遭乱，混迹浮屠氏；自称「老迟」，亦称「悔迟」、亦称「老莲」，纵酒狎妓则如故。醉后语及国家沦丧、身世颠连，辄痛哭不已。

后画名逾重，而意气逾奇。更数年，以疾卒。

「摭遗」曰：老莲作画，是无等等咒；是夙世得来，至不可思议。后之人蘧篨戚施，直自献其百丑图耳！或曰：老莲饮醇酒、近妇人，在国难前已然；则为之有玷蕺山之门，更何豫于故国、故君之感邪！噫！此正赵州和尚未见大菩萨时所论，乌足与言老莲哉！世之传老莲、知老莲者多矣，各自成文、各自有说，胥置之。此从潜采堂本，志其奇。其妾胡净鬘亦能画，亦一遗民氏女也。

思宗之世之以画名家者，称南陈、北崔。崔即所谓宛平秀才崔子忠也，一名丹，字道母，又字青蚓。其先莱阳人，以书画，为华亭董尚书其昌所许。顾自矜贵，虽贫甚而不能以金帛动。友人官诠部者念之，属选人具千金为寿；子忠怒，投之地曰：『念我贫，当分俸饷我；乃以此外来物洿我邪』！时史阁部官南枢，故与之善；偶诣其舍，见子忠方绝食，乃脱乘马曰：『聊佐一夕卫（？）』。径徒步归。于是子忠牵马入市，得金呼友噱饮之；曰：『此酒自史道邻来，非盗泉也』。凡饮一日夜，而金去尽，绝食如故。已闯陷京师，子忠出奔，郁郁不自得。适有世俗子拂其意，遂遯入土室中匿不出。南都覆后，以饿死。

徐芳声、蔡仲光

徐芳声，字徽之；蔡仲光字子伯，原名士京，一字大敬：萧山两高士也。才名素相泐，而高尚之名亦与齐。

天启丁卯，芳声父子同举省试；主者斥子而取其父明征，卷为「书经」冠。明征曰：『吾冠一经无所媿；吾媿者，特吾儿耳』！时甫弱冠，所试无大小，必第一。四方论文之家，每耻不得与芳声交。而仲光之学，则益主居敬者也。甲申之变，同集学中诸子弟哭孔氏庙三日。

既而芳声入潘山隐，称「潘山埜人」。尝曰：『读书贵有用也』。自惜其经济不为天下用，思以言嬗后；因着兵、农、礼、乐诸有用书，而于「兵」尤详。别辑兵书数十卷，凡运筹指顾、制械器、设屯灶，无不简核，以辟从前之虚言兵者。嘉兴徐仲威于乡闱虑策及兵政，忽梦关侯告之曰：『萧山徐生善言兵，盍师之』！仲威即晋谒而语以故，乃尽授之。

初，与里中翁德洪、何之杰、张杉、毛甡交最得。德洪字纤若；乙酉，阖家以义死。杉字南士；亦尽节。甡独受聘，应制科；芳声、仲光，各为诗文赠其行，寓意切劘。甡佩之至都，都人士问两君者踵至。尝谒益都冯相国溥于私宅；升阶，见左厢朱扉间大书「萧山徐芳声，字徽之；葵仲光，字子伯」十四字。其足不出户，而名达都下者如此。会朝廷恢复西南，大赦；诏征天下山林隐逸之士。侍读汤斌、侍讲施闰章联名具荐，以例由外入贡；于是萧山知县姚文熊承益都命，特赍书币亲造门征之，芳声、仲光并却之。芳声年八十四，卒于贞节里。

既而毛甡归里，诣仲光请见。时，仲光栖一楼，久不与世相接；甡至，亦谢之。甡拱立不去；无已，凭楼语曰：『仆与子为金石友；子今新朝贵人也。为忠、为孝，则子自有子事。仆以桑榆之景，将披发入山矣；更弗敢豫世俗交』！甡洒然动容。已复请其业，遂出旧着经学诸疏，曰：『仲光毕生精力尽此。子能昌明斯道，请即署子名无伤也』！命童子举以为赠。或云：今「西河集」中之论经者，都半是仲光生平于指授弟子文章；忠孝外，无他言。至灾祥、星纬之验，亦无不明彻；而绝不肯妄言休咎。当戊申之夏六月地震，凡幽燕齐鲁以南、晋豫以东、闽与粤、江南与江右半天之下，震无不同于浙，而泰山之东为尤甚。客有自远游归者告之，叩其故至再；乃着「地震说」数千言以示之。略云：『土莫旺于五月之午、六月之未；阴气乘之，一震而泄。以震之时日测之，其在甲寅之年乎！震之月日皆刚，刚为阳；以阳胜阴，天之道也。甲木之德为仁、寅木为禄；木得禄逾疆，有「除刑去暴」之义。以东方震之日，合于都城震之日，两支相刑；甲辅寅、寅又刑申，申虽属金，不能敌也。故阴之衰，必始于甲寅。天道三十年一变，以甲申始，必以甲寅变。今兹天下，东方其有灾乎！然震之岁在申，虽灾不害』。后七年，而有逆藩之变起东南，旋平；学者益尊其言若操券。年至七十有奇；康熙乙丑秋，以病终。晚岁得男子子二，长某先卒。载嬗而嗣斩，着述遂散佚。凡诗文之传于世者，仅数十篇。

「摭遗」曰：大敬先生孤■〈车从〉绝俗，宠辱弗惊；其造诣，较徽之为尤进。盖后徽之而没者，则世际隆平矣；若故人者，已欣欣向荣矣。夫实学优行如先生，假令当时奉诏而出，恐西河氏终须逊却一筹也。矧先生于故国以一衿垂老，无斗糈之恩、无乔木之感，非可与吾乡徐高士辈例论也。而竟自甘岩穴以遂其披发行吟之志，则其志之皭然不滓，益为世所几希者矣！同时其从弟宣之者，字德修；奉父避兵，甫出城即冲散，号泣追寻。已见父于隔岸已被执，亟■〈扌双〉身入河，泅水救之；然素不习水也，及岸则父已在刃下。乃以身庇，请代死；兵亦感动，得两全去。既而潜心理学，有名行，学者甚众；题其门为「匠门」。与大敬先生同祀乡贤云。

道光庚寅，匠门七世孙孝廉聘珍助予勘补事而为之捭版焉。孝廉与予族父盘溪先生为同岁生，其从父鹤（松町）丈尝为予道大敬先生高节如斯。既而读「近轩文集」，以西河诸文参之，遂合作两高士传，而并书匠门节概于后（瑶附记）：匠门凡五子，近轩其伯子也；有文集行世。名惟慧，字青侯；康熙岁贡。筑屋城南，阐道授经，学者宗之。其五世孙诸生松龄，亦以夙学名。嘉庆己卯，予为浙都转掌记室；以事渡江，鹤与松龄得定交。鹤则出自匠门之叔子、聘珍则为季子六世孙也。鹤之子亦登贤书。其一门渊源如此。

画网巾先生（二仆）

胜朝至酉、戌间，邦殄人亡，将相草靡矣；既以竖掌支天者，亦旋起而旋仆。凡吴、越、闽、粤之士，或就死若鹜、或束身世外者，■〈扌麕〉补类列，复得尔许人。外此而别有恬死藏名、悯默沉苦如画网巾先生、采薇子、一壶先生数辈者，则其志节之苦更加人一等也。故于「逸民」中又判其传曰「独行」。

画网巾先生，其名位、乡里皆不可稽。初同二仆潜迹邵武光泽山寺中作苦观变，衣冠俨然。久之，声影渐露。光泽防将吴镇者，闻其岸异，因掩捕之。逮至邵武，镇将池凤鸣讯其里居、姓名，默不答。凤鸣伟其状，戒部卒曰：『谨事之。去而网巾，无以惑众，足矣』。明日，自索网巾无有；盥栉毕，则谓二仆曰：『得笔墨否？为我画网巾额上』！仆问故；曰：『衣冠本历代旧制；网巾，则大明创制也。即死，可忘明制乎』？于是二仆为之画；画已，乃加冠。二仆亦复交相画。军中哗然笑之，共呼之曰「画网巾」云。

是时，适有四大营之乱。四营者，张自盛、洪国玉、曹大镐、李安民也。自盛始为王得仁裨将；得仁据江西反正后败死，自盛亡入山，纠召残卒及贼之无■〈车页〉者众逾万人，借义声曰「恢复」；一时名德如督师侍郎揭重熙、詹事傅鼎铨等皆依之。顾攻取无策，徙鸟徒（？）江、闽界；所经地毛如洗，飞走皆尽，流毒诸村落者二年。庚寅夏，江、闽之师合剿之，四营溃。池凤鸣因诡称为俘获画网巾者，献之闽督杨名高。杨鞿之，欲生之；见所画网巾固历录然，笑置不问。既就槛车至泰宁，杨犹欲谕之降；因谓杨曰：『左路总兵王之纲吾旧识，就彼决之可乎』？杨喜，即遣往。之纲愕然；乃曰：『吾固不识公，特从公索死耳』！之纲穷诘里籍、姓字殊苦；喟然曰：『吾忠未报国，留姓名则辱国；智不保家，留姓名则辱家；国危不即致身，留姓名则辱身。若曹呼我「画网巾」，吾即此姓名矣』。之纲抗声曰：『天下大定，一夫强死何济！且改制易服，历代皆然，薙发亦奚伤；胡作此怪鬼为』！画网巾者顾之而唾曰：『何许痴物！网巾且不忍去，况发乎！死已，无多谈』！语侵之纲益厉。之纲怒曰：『明亡，填沟壑者莫名数；庸渠皆俊物乎』！令先斩二仆。逡巡间，群卒捽之；二仆嗔目叱曰：『痴奴！吾岂怯死者。顾死亦有礼，当一辞吾主人』！于是向先生再拜辞，曰：『奴得扫除泉下矣』！欣然受戳。之纲复好谓之曰：『若岂有所负乎？不然，义死亦佳，何坚自晦也』！曰：『我何负？负明耳！一筹不抒，束手就尽，去婢妾无几！又以此易节烈名，吾笑古今之随例就义者；故耻不自述也』！检袖中有诗一卷，掷于地。复出白金一小封，掷向刽者曰：『此樵川范生所赠，今与汝』！遂挺然受刃于泰宁之杉津。泰人聚观之，所画网巾犹斑斑在额上也。泰之诸生谢韩者收其遗骸，瘗郭外之松窠山，题曰「画网巾先生之墓」；岁时谒奠如家仪。其后泰人有召乩仙者，乩动如飞，辄书曰：『我画网巾也』；而终不名。其幽灵蕴结如此。

「摭遗」曰：此传节诸「明文授读」中，为李世熊着；且曰：『是时杨、王追破四营，报获累累；多有文秀俨毅、顾盼睴睴伟，绝无鞿类愁状者。岂亦「画网巾」先生之流欤！其别营有投降者，当就邵武听抚；行至朱口，忍一魁独不肯前，伸颈就其党索杀，曰：『吾熟思累日，终不能俯仰于官，宁死汝手』！其党难之。即奋袂裂眦抽刃相拟，曰：『不杀我者，今当杀汝』！其党乃挥涕刃之，瘗骨而去。张自盛后亦就俘泸溪山中。

采薇子

国初，有采薇子者，衣如悬鹑，两足重茧如漆。往来绩溪岭北，常宿路亭中，拾楛枝、撅野菜就沙罐烂煮食之。食已，复撅菜、拾枝如故，而未尝向人乞一钱。间入村馆中，向童子假楮笔题诗；诗或可解不可解，而字甚工。题已，呜呜诵、呜呜哭；尾辄署曰「采薇子」。叩其姓氏，即流涕不答；再叩之，则哀号疾驰去。顾每岁三月既望，必僵卧地下者数日；不饮不食，不言笑。好事者或蹴而呼之以食，则口又呜呜然若诵、若哭至不已；而卒不肯食。人以是度其为故明之有爵位而悼丧其君焉者耳。

「摭遗」曰：绩溪为一郡之僻、岭北为一邑之偏，彼其人入山惟恐不深、去名惟恐不尽，而独不忘失国变之期也，隐哉！吾特补此「采薇子」传告后世。

一壶先生

一壶先生者，其姓氏、里族不可知，亦不知其为何如人。尝见诸登、莱间，角巾破衣，徉狂自放。好饮酒，行辄以酒一壶笼袖中；人故称之如此。好之者咽以酒，即留宿其家。间一读书，即欷歔流涕，往往不竟读；虽黑夜，亦踉跄走。

其踪迹无定向，或宿野人家、或寄僧寺；然不久辄去，去复罔知所之。与即墨黄生、莱阳李生者善。每与两生相对，瞪目无语；既而曰：『行酒来，吾为汝痛饮』！两生度其胸中多不平而外自放乎酒也，尝从容叩之；勿答，即舍去。去之数岁，忽再至，仍居僧寺。容貌憔悴，神气惝怳。中夜即放声哭，哭之达旦。阅数日，竟雉经死；年垂七十矣。两生者为之殡，而岁以一壶酒浇其土。

「摭遗」曰：吴中有纸衣翁者，面目略可辨，言语不可知。徜徉廛市，儿童绕之。尝自翦纸为衣，行则■〈宀卒〉■〈宀卒〉作响。日诣破庙野寺中卧；卧起，于两袖间出崇祯大钱一，弘光、隆武平钱二，置之高所而载拜。拜已，始就食；食亦不审其何所得。识者谓是南都、闽疆之遗臣邪！而姓氏竟弗传。








○命皇帝处分军国政刑诰

大宝之尊，谅非为己，神器之重，必在与能。自昔兴王，率繇兹道。我国家运光五圣，业盛百龄，大赉洽於人心，淳风偃於区外。而道不常泰，时更小屯。朕以菲薄，属兹多难，仰让王之宿志，顺公议於群情。丕业既康，天保斯定。皇帝神武攸纵，睿哲克跻，安宗社於缀旒，拯生人於在溺，用遵内禅，令总朕师，夙夜在勤，政刑益理。昨者奸臣构衅，潜发禁闱，凶党布於萧墙，飞变闻於帷扆，朕虑深仓卒，受命讨除。皇帝遂与岐王范、薛王业等，励兹孝心，率彼义勇，戮鲸鲵於阙下，扫欃枪於天路。元恶大憝，罔不伏诛。人神用康，功业弥广，信可总璇衡之大政，守国家之鸿绪。能事备矣，朕又何忧？自今已后，军国政刑，一事已上，宜并取皇帝处分。其歧王范、薛王业，宜各加实封一千户。朕方闲居大庭，缅怀汾水，无为养志，以遂素心。凡百卿士，以洎黎庶，宜体朕怀，各尽诚节，布告遐迩，咸使闻知。


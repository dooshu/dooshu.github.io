前生城隍

陈汉题国柱，杭人，白手成家。其子宝斋，于二十五六岁时患病。两月余，终日卧床不醒，时作呓语。愈后自言前生为某县城隍，忽有城隍来拜，言有一案系君任内事，须往会鞫。不觉随之俱往，案乃一孀妇生有一子，家系巨富，有夫弟二人欲谋其产，诡称妇不贞，例应断离。妇控于县，邑宰拘其夫弟同讯，案无指实，夫弟某行贿五千金，宰纳之。告其妻，妻曰：“此昧天理事，不可为。”极力谏阻，宰大怒，詈责妻，遂自经死。

宰受贿后，将妇断离，妇愤懑而卒，其子即为其叔害死，其产妇夫弟瓜分。妇殁后控于冥，因宰阳寿未终，案未结。今案犯俱已归冥，奉帝命会鞫，宰与妇之夫弟二人俱论斩，妇转生为孝廉，官邑宰，宰之妻为其正室，妇之子仍为其子。其姓名居址俱不肯言，盖冥中不许泄漏也。

宝斋年近三十，恂恂如处子，现尚读书，此足以儆世之贪酷不仁者。













○瑣拾民情乞賜採納以隆治安疏 【 蠲免裁减紛更】

臣待罪該科、莊誦綸音、萬曆十四年內閣傳災傷蠲恤詔至該科故具此疏葢視民如傷、不數周文王、今見我　皇上矣、臣新從遠方來、經由五六都會、所至問民疾苦、則民財日匱、民生日窮、流離遷徙、誠有如皇上所慮者、臣愚無能出上計以裨至理、第能實取閭閻畎畝之情、為　皇上控焉、一曰蠲免無實惠何也蠲免錢糧、朝廷曠蕩之恩也、而節年議蠲、率以起運存留為限制、蠲存留而不蠲起運。豈非以起運為急。存留為緩耶。但朝廷之議蠲。非直以虛名啗人。而不必其澤之下究也。蠲存留是有蠲之名。不蠲起運是無蠲之實。此何以故。葢所為存留錢糧。不過官吏俸薪、師生廩餼、庶儀祿米、孤貧口糧等項而巳。□其□在郡邑朝廷亦無從而稽考此數者不因歲登而可加不登而可减也一邑之內。額設員名。自有定數。偶遇災傷。謂可减其人乎。人不可减、俸廩不可减。而曰存留可蠲。何弗思之甚也。故蠲存留而不蠲起運。猶弗蠲也。臣以為弗蠲則巳。蠲則何分于起存也。倘司農以歲計為憂。寧損其數。如欲蠲五分。請損之為三分。欲蠲三分。請損之為二分。什而用其七什而用其八。總計銀十兩。或納七兩。或納八兩。即為全完使愚夫愚婦。明白而易曉。則庶乎所蠲皆實惠哉。然有司之踏災、撫臣之報災、撫臣勘災、展轉往復、動經歲月、迨奉俞旨、則徵收巳過半矣、奸民倖未然之惠。而故意延捱。良民據巳然之數。而安心輸納。以故所蠲者多属奸民。而良民不與焉。此又何貴于蠲也。自後踏災報災勘災、竝宜刻期定限、毋使遲違、而奉旨准蠲者。于次年减定額數則不論良頑皆可以沾實惠寧于次年新錢糧內扣免則受惠者徧而且均民情如此。二曰裁减無實利何也、節省美名也　皇上躬行儉德。中外臣工。夫誰不曰節省。顧省所可省者。斯足為民利。省其所不可省者。未　為民利。而適足為民害。此無庸枚舉為也。即如條鞭一事、其初議也、未始不因地方之繁簡、而定公費之盈縮也、一歲所用、取足于一歲所輸、民未見其為病也、有司者欲投時好、博名高、則取于原定之數、而日請縮焉、然不能縮于用也、遂令所入無以支所出矣、而包賠加派之弊滋矣、是其未减之先有此事。有此用。而民以眾人之力供之。眾供則易舉。及其既减之後。亦此事。亦此用。而昔以眾人供之。今以一人任之獨任則稱累。彼為之民者、方群然稱累于下、而有司且自伐其功、且嘵嘵于人曰、我能為民節省也、我能仰體　皇上儉德也、吾誰欺、欺民乎、欺君乎、故臣以為節省之心不可無。而節省之名不可有。有節省之心。則必能簡約以先人。而减樂省騶毀第皆于民為實利。務節省之名則必將刻覈以繩下。而公辭私受。民不堪其包賠加派之苦矣。則又何如因其舊而不必减。使眾易供之為愈也裁减本以利民、亦足以害民、不裁减、則不見其利、亦不見其害、民情如此、三曰紛更無實用、何也、紛更與因循、其弊等也、而紛更尤足以害事、禹之行水也、行其所無事、而好名喜事之徒、每每不安于蹈常襲故、自知其計、自多其力、請因請革、各從所見、其在上者不察、遂因而可否之、以致行之方習。而遂即議罷罷之未久。而又復議行。炫觀敓聽。使民無所適從。此臣往為縣令時所親見者也一徵收也。一人以為投櫃便。一人以為投櫃不便旋行旋止。一夫馬也。一人見以為有餘。一人見以為不足。旋减旋增。一丈量也、忽焉從新。忽焉從舊。一書院也。忽焉欲廢。忽焉欲復。諸如此類。未可次第舉。豈天下竟無畫一之論耶。在內之通行。日異而月不同。在外之約束。朝更而夕改。所謂民志一而天下寧。安所望矣。民情如此


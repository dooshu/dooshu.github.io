○请宣示御制华岳碑文表

臣伏见御制西岳碑文，来从上元，光照下土，群臣捧戴，游圣难名。臣闻天作高山，气雄兹岳，压洪河而杰起，凌苍昊而孤标。近当国门，用固京邑。自巨灵开拓，往帝巡游，精意尝闻，颂声则未。非胜赏难就，盖词翰无能。不遇非常之君，孰睹非常之事？陛下知其若此，金声而玉振之，乃发挥睿词，幽赞神化。广大极天地，光明融日月，至理动清微，至功含造化。合而成体，散而成章，巍乎焕乎，不可得而称也。又复亲纡彩笔，写在香笺，随手生姿，入神变态。势如飞动，妙绝古今，谅得之自然，岂因之外物。对扬天休，臣子之常也，美而无述，过莫大焉。请以御制碑文颁示四海，使伊昔之后，自愧不才；率土之臣，咸知所谓，则虽死之日，犹生之年。

李志暕（彭王志暕）


◇遣使奉表

谨白大宋明主，虽山海殊隔，而音信时通。伏承皇帝道德高远，覆载同於天地，明照齐乎日月，四海之外，无往不伏，方国诸王，莫不遣信奉献，以表归德之诚，或泛海三年，陆行千日，畏威怀德，无远不至。我先王以来，唯以修德为正，不严而治，奉事三宝，道济天下，欣人为善，庆若在己，欲与天子共弘正法，以度难化。故托四道人遣二白衣送牙台像以为信誓，信还，愿垂音告。（《宋书·夷蛮传》，元嘉五年。）


○委宰臣专判祭祀制

国之大事，惟祀与戎。祭法所标，礼经犹重。其齐心必至，备物精臻，方感召於神，乃降通於福。近者所司祠祭，或闻官吏因循，虚破支供，动多亏阙，致阴阳之失序，仍水旱以为灾。每一念思，实多凛若，宜加提举，用复敬恭。须委元臣，以专重事。自今後应在京四时大小祀及诸色祭祀，并委宰臣贻矩专判，躬亲点简，无令怠堕，有失典常。


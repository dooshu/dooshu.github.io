白云桥异事


白云桥，村名，属浙之德清县。村有吴姓男子，幼失怙恃，终鲜兄弟，以佣作自给。喜与里中恶少狎游。年十九，腹渐大，人疑为肥耳。既而膨脝不便俯仰，他体却不肥，众又以为虫。顾肤色、饮食如常人。会有妇科医者至，诊其脉，大骇曰：“六脉和而血气萃，君其女也，断为娠矣；男子则非吾所敢知。”吴漫嗤之曰：“君自习妇科，惟天下非尽人皆女也。”里中目为怪疾病。十月余，自觉无所苦，而腹中辄有物转侧。

适负麦易纻入县，遇大雨，狂奔至家，腹渐痛。忍须臾，绞刺不可当，伏枕呻吟，声达户外。邻媪怜其困顿，往馈之浆，曰：“郎中暍耶？”哭不应，痛益剧，翻腾堕地，号哭震邻里。妇孺闻声来观者盈室，吴暝吼无人状，惧而去者少散。忽号内急，邻媪扶之起，就便器坐，血大下。吴死复苏，便器中忽发呱呱声，视之女也。邻人咸致诧怪。视吴则面黄，腹且瘪矣。里人笑为“雄雌”。遂扬播四方，舟车来观者，户限几穿。吴惭而不能讳也。县令闻之欲上达，恐遭诘责，触法网，为村民累。乃拘吴，薄笞之，曰：“拾得谁家弃女子，敢为妖妄惑人？”其女付无子者哺养，事始息。






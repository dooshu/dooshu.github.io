○复刘幽求官爵诏

刘幽求风云元感，川岳萃灵。学综九流，文穷三变。义以临事，精能贯日。忠以成谋，用若投水。茂勋立艰难之际，嘉谟盈启沃之初。存谠直以不顾，为奸邪之所忌。衅萌颇露，谮端潜发，元宰见逐，谗人孔多。既殄群凶，方宣大化，期问政於经始，载登贤於梦卜。可依旧金紫光禄大夫守尚书左仆射知军国事监修国史上柱国徐国公，仍依旧还封七百户，并赐锦衣一袭。








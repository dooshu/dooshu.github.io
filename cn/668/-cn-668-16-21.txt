两汉崇儒考


汉高祖十二年，过鲁，以太牢祠孔子。

《史记·世家》：“孔子葬鲁城北泗上，弟子及鲁人往从冢而家者百有余室，因命曰孔里。鲁世世相传以岁时奉祠孔子冢，而诸儒亦讲礼乡饮大射于孔子冢。孔子冢大一顷。故所居堂弟子内，后世因庙藏孔子衣冠琴车书，至于汉二百余年不绝。高皇帝过鲁，以太牢祠焉。诸侯卿相至，常先谒然后从政。”《皇览》曰：“孔子冢去城一里，冢茔百亩，冢南北广十步，东西十三步，高一丈二尺。冢前以瓴甓为祠坛，方六尺，与地平。本无祠堂，冢茔中树以百数，皆异种，鲁人世世无能名其树者。民传言，孔子弟子异国人，各持其方树来种之。”《水经注》云：“《从征记》曰：洙、泗二水，交于鲁城东北十七里。阙里背洙泗墙，南北一百二十步，东西六十步，四门各有石阃，北门去洙水百余步。《孔丛》曰：夫子墓茔方一里。”鲁人藏孔子所乘车于庙中，是颜路所请者也。献帝时，庙遇火烧之。《儒林传》：“高帝诛项籍，举兵围鲁。鲁中诸儒尚讲诵习礼乐，弦歌之音不绝。岂非圣人之道化，好礼乐之国哉！”

武帝建元五年，置五经博士。元朔五年，为博士置弟子。

晋灼曰：“西京无太学。”公孙弘曰：“请因旧官而兴焉。其肄习之地，则太常也。传授之师，则五经博士也。”《三辅黄图》：“汉太学，在长安西北七里。”《关中记》：“在安门之东，杜门之西。”何武歌太学下，王咸举幡太学下，则有太学矣。或曰：晋灼以汉初言，《黄图》记武帝时。

宣帝甘露三年，诏诸儒讲《五经》同异于石渠阁。

《三辅故事》：“石渠阁，在未央宫殿北，藏秘书之府。”《黄图》云：“萧何造，其下砻石为渠以导水。所藏入关所得秦之图籍。”

成帝绥和元年，封孔吉为殷绍嘉侯。匡衡、梅福以为宜封孔子世为汤后。 刘向说上宜兴辟雍，设庠序。未作而罢。

平帝元始元年，封孔均为褒成侯。

《汉表》：殷绍嘉侯在沛郡，褒成侯在瑕丘。今兖州瑕丘县。 《后汉·孔僖传》：“平帝时，封孔均，追谥孔子为褒成宣尼公。建武十三年，复封均子志为褒成侯，子损嗣。永元四年，徙封褒亭侯。”

世祖建武五年，初起太学，帝还，视之。十九年，又幸太学。中元元年，起辟雍。

明帝永平二年，临辟雍，行大射养老礼。十五年，至鲁，诣孔子宅。

章帝建初四年，诏诸儒会白虎观，议《五经》同异。元和二年，至鲁，祠孔子及七十二弟子于阙里，作六代之乐，会孔氏男子六十二人。

安帝延光三年，祀孔子及七十二子于阙里，还幸太学。

《洛阳记》：“太学在洛阳城故开阳门外，去宫八里。讲堂长十丈，广三丈。”《述征记》：“在国子学东二百步。”《汉官仪》：“辟雍去明堂三百步，车驾临辟雍，从北门入。三月、九日于中行大射礼。”永平四年、八年，和帝永元十四年，顺帝阳嘉元年、二年，灵帝熹平六年，并临辟雍。 “孔子宅，在兖州曲阜县，故鲁城中归德门内，阙里之中，背洙面泗，矍相圃之东北也。”梅福曰：“今仲尼之庙，不出阙里。”永平二年，郡县学校行乡饮，祀孔子，犹未立庙也。梁天监四年，初立孔子庙。唐武德二年，始诏国子学立庙。贞观四年，诏州县学皆作孔子庙。北宫白虎门，于门立观。

顺帝永建六年，修缮太学，凡造二百四十房，千八百五十室。

《水经注》：“汉置太学于国子堂东。石经东有一碑，阳嘉八年立，文云：‘建武二十七年，造太学，年积毁坏。永建六年九月，诏修太学，用作工徒十一万二千人。阳嘉元年，作毕，碑南面刻颂。’”献帝初平四年，太学行礼，幸永福城门临观其仪。光和五年，幸太学。

灵帝熹平四年，诏诸儒正《五经》文字，刻石立太学门外。

《水经注》：“光和六年，刻石镂碑，载《五经》，立于太学讲堂前东侧。蔡邕自书丹于碑。《洛阳记》：高一丈许，广四尺。”

魏文帝黄初二年，封孔羡为宗圣侯。

晋封二十三世孙震为奉圣亭侯。后魏延兴三年，封二十七世孙乘为崇圣大夫。太和十九年，孝文幸鲁，亲祠孔子庙，改封二十八世孙珍为崇圣侯。北齐封三十一世孙为恭圣侯。周武帝改封邹国公。隋文帝仍旧封，炀帝改封绍圣侯。唐贞观十一年，封裔孙德伦为褒圣侯。开元二十七年，以孔子后为文宣公。宋太平兴国二年，孔宜袭封文宣公。至和二年，祖无择言不可以祖谥加后嗣，诏封宗愿为衍圣公，今世袭。后魏太和十六年，谥孔子曰文圣尼父。唐贞观二年，升孔子为先圣；十一年，尊为宣父。武后封隆道公。开元二十七年，谥为文宣王。宋祥符元年，幸曲阜，谒文宣王庙，谥玄圣文宣王；五年，改谥至圣。






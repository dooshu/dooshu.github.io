○礼部为文武百寮请听政第一表

臣某等言：臣闻大道必体于至公，大孝莫高于善继。上观列圣，旁考前王，罔不俯就礼文，仰承大事，严奉宗庙，慰安元元。然后德教惟新，邦家永固。伏惟皇帝陛下寝苫泣血，号慕无时，贯于神明，动于天地。未临庶政，犹徇至诚；凡在人臣，孰不哀惧？伏惟先圣遗旨，俾陛下抑哀而听政。本朝乏人，使臣等竭忠以奉上。非敢惧死，辄布恳词，期于必从，以慰寰宇。且王业至重，军国方殷，一日万几，不可暂阙。伏愿追尊顾命，蹈履成规，恢王者华夷之望，顺上帝乃眷之怀。臣等不胜哀迫诚恳之至。


诗集卷十七　古今体诗五十一首


次韵子由送赵㞦归觐钱塘遂赴永嘉


归舟转河曲，稍见楚山苍。候吏来迎客，吴音已带乡。言从谢康乐，先献鲁灵光。已击三千里，何须四十强。风流半刺史，清绝校书郎。到郡诗成集，寻溪水溅裳。芒鞋随采药，茧纸记流觞。海静蛟鼍出，山空草木长。宦游无远近，民事要更尝。愿子传家法，他年请尚方。





中秋月三首


其一


殷勤去年月，潋滟古城东。憔悴去年人，卧病破窗中。徘徊巧相觅，窈窕穿房栊。月岂知我病，但见歌楼空。抚枕三叹息，扶杖起相从。天风不相哀，吹我落琼宫。白露入肺肝，夜吟如秋虫。坐令太白豪，化为东野穷。余年知几何，佳月岂屡逢。寒鱼亦不睡，竟夕相喁。





其二


六年逢此月，五年照离别。自注：中秋有月，凡六年矣，惟去岁与子由会于此。歌君别时曲，满座为凄咽。留都信繁丽，此会岂轻掷。镕银百顷湖，挂镜千寻阙。三更歌吹罢，人影乱清樾。归来北堂下，寒光翻露叶。唤酒与妇饮，念我向儿说。岂知衰病后，空盏对梨栗。但见古河东，荞麦花铺雪。欲和去年曲，复恐心断绝。





其三


舒子在汶上，闭门相对清。自注：舒焕试举人郓州。郑子向河朔，孤舟连夜行。自注：郑仅赴北京户曹。顿子虽咫尺，兀如在牢扃。自注：顿起来徐试举人。赵子寄书来，《水调》有余声。自注：今日得赵杲卿书，犹记余在东武中秋所作《水调歌头》也。悠哉四子心，共此千里明。明月不解老，良辰难合并。回头坐上人，聚散如流萍。尝闻此宵月，万里同阴晴。自注：故人史生为余言，尝见海贾云：中秋有月则是岁珠多而圆。贾人常以此候之，虽相去万里，他日会合相问，阴晴无不同者。天公自著意，此会那可轻。明年各相望，俯仰今古情。





中秋见月和子由


明月未出群山高，瑞光万丈生白毫。一杯未尽银阙涌，乱云脱坏如崩涛。谁为天公洗眸子，应费明河千斛水。遂令冷看世间人，照我湛然心不起。西南火星如弹丸，角尾奕奕苍龙蟠。今宵注眼看不见，更许萤火争清寒。何人舣舟临古汴，千灯夜作鱼龙变。曲折无心逐浪花，低昂赴节随歌板。青荧灭没转山前，浪飐风回岂复坚。明月易低人易散，归来呼酒更重看。堂前月色愈清好，咽咽寒螀鸣露草。卷帘推户寂无人，窗下咿哑惟楚老。自注：近有一孙名楚老。南都从事莫羞贫，对月题诗有几人。明朝人事随日出，恍然一梦瑶台客。





答王巩


自注：巩将见过，有诗，自谓恶客，戏之。

汴泗绕吾城，城坚如削铁。中有李临淮，号令肝胆裂。古来彭城守，未省怕恶客。恶客云是谁，祥符相公孙。是家豪逸生有种，千金一掷颇黎盆。连车载酒来，不饮外酒嫌其村。子有千瓶酒，我有万株菊。任子满头插，团团见花不见目。醉中插花归，花重压折轴。问客何所须，客言我爱山。青山自绕郭，不要买山钱。此外有黄楼，楼下一河水。美哉洋洋乎，可以疗饥并洗耳。彭城之游乐复乐，客恶何如主人恶。





次韵王定国马上见寄


昨夜霜风入夹衣，晓来病骨更支离。疏狂似我人谁顾，坎坷怜君志未移。但恨不携桃叶女，尚能来趁菊花时。南台二谢人无继，直恐君诗胜义熙。自注：二谢从宋武帝九日燕戏马台。





与顿起、孙勉泛舟，探韵得未字


窗前堆梧桐，床下鸣络纬。佳人尺书到，客子中夜喟。朝来一樽酒，晤语聊自慰。秋蝇已无声，霜蟹初有味。当为壮士饮，眦裂须磔蝟。勿作儿女怀，坐念蟏蛸畏。山城亦何有，一笑泻肝胃。泛舟以娱君，鱼鳖多可饩。纵为十日饮，未遽主人费。吾侪俱老矣，耿耿知自贵。宁能傍门户，啼笑杂猩狒。要将百篇诗，一吐千丈气。萧条岁行暮，迨此霜雪未。明朝出城南，遗迹观楚魏。西风迫吹帽，金菊乱如沸。愿君勿言归，轻别吾所讳。





次韵答顿起二首


其一


挽袖推腰踏破绅，旧闻携手上天门。相逢应觉声容似，欲话先惊岁月奔。新学已皆从许子，诸生犹自畏何蕃。殿庐直宿真如梦，犹记忧时策万言。自注：顿君及第时，余为殿试编排官，见其答策语颇直。其后与子由试举人西京，既罢，同登嵩山绝顶。尝见其唱酬诗十余首，顿诗中及之。





其二


十二东秦比汉京，去年古寺共题名。自注：去岁见之于青州。早衰怪我遽如许，苦学怜君太瘦生。茅屋拟归田二顷，金丹终扫雪千茎。何人更似苏司业，和遍新诗满洛城。





九日黄楼作


去年重阳不可说，南城夜半千沤发。水穿城下作雷鸣，泥满城头飞雨滑。黄花白酒无人问，日暮归来洗靴袜。岂知还复有今年，把盏对花容一呷。莫嫌酒薄红粉陋，终胜泥中千柄锸。黄楼新成壁未干，清河已落霜初杀。朝来白雾如细雨，南山不见千寻刹。楼前便作海茫茫，楼下空闻橹鸦轧。薄寒中人老可畏，热酒浇肠气先压。烟消日出见渔村，远水鳞鳞山。诗人猛士杂龙虎，自注：坐客三十余人，多知名之士。楚舞吴歌乱鹅鸭。一杯相属君勿辞，此景何殊泛清霅。





太虚以《黄楼赋》见寄，作诗为谢


我在黄楼上，欲作黄楼诗。忽得故人书，中有黄楼词。黄楼高十丈，下建五丈旗。楚山以为城，泗水以为池。我诗无杰句，万景骄莫随。夫子独何妙，雨雹散雷椎。雄辞杂今古，中有屈宋姿。南山多磬石，清滑如流脂。朱蜡为摹刻，细妙分毫厘，佳处未易识，当有来者知。





九日次韵王巩


我醉欲眠君罢休，已教从事到青州。鬓霜饶我三千丈，诗律输君一百筹。闻道郎君闭东阁，且容老子上南楼。相逢不用忙归去，明日黄花蝶也愁。





送顿起


客路相逢难，为乐常不足。临行挽衫袖，更赏折残菊。佳人亦何念，凄断《阳关曲》。酒阑不忍去，共接一寸烛。留君终无穷，归驾不免促。岱宗已在眼，一往继前躅。天门四十里，夜看扶桑浴。回头望彭城，大海浮一粟。故人在其下，尘土相豗蹴。惟有黄楼诗，千古配《淇澳》。自注：顿有诗记黄楼本末。





送孙勉


昔年罢东武，曾过北海县。白河翻雪浪，黄土如蒸面。桑麻冠东方，一熟天下贱。是时累饥馑，尝苦盗贼变。每怜追胥官，野宿风裂面。君为淮南秀，文采照金殿。自注：君尝考中进士第一人。胡为事奔走，投笔腰羽箭。更被髯将军，豪篇来督战。自注：其兄莘老以诗寄之，皆言战事。亲程三郡士，玉石不能炫。欲知君得人，失者亦称善。君才无不可，要使经百炼。吾诗堪咀嚼，聊送别酒咽。





李思训画《长江绝岛图》


山苍苍，水茫茫，大孤小孤江中央。崖崩路绝猿鸟去，惟有乔木搀天长。客舟何处来，棹歌中流声抑扬。沙平风软望不到，孤山久与船低昂。峨峨两烟鬟，晓镜开新妆。舟中贾客莫漫狂，小姑前年嫁彭郎。





张安道见示近诗


人物一衰谢，微言难重寻。殷勤永嘉末，复闻正始音。清谈未足多，感时意殊深。少年有奇志，欲和南风琴。荒林蜩蚻乱，废沼蛙蝈淫。遂欲掩两耳，临文但噫喑。萧然王郎子，来自缑山阴。自注：其婿王巩携来。云见浮丘伯，吹箫明月岑。遗声落淮泗，蛟鼍为悲吟。愿公正王度，《祈招》继愔愔。





次韵王巩颜复同泛舟


沈郎清瘦不胜衣，边老便便带十围。躞蹀身轻山上走，欢呼船重醉中归。舞腰似雪金钗落，谈辩如云玉麈挥。忆在钱塘正如此，回头四十二年非。





次韵张十七九日赠子由


千戈万槊拥笓篱，九日清樽岂复持。自注：是日南都敕使按兵。官事无穷何日了，菊花有信不吾欺。逍遥琼馆真堪羡，取次尘缨未可縻。迨此暇时须痛饮，他年长剑拄君颐。





次韵王巩独眠


居士身心如槁木，旅馆孤眠体生粟。谁能相思琢白玉，服药千朝偿一宿。天寒日短银灯续，欲往从之车脱轴。何人吹断参差竹，泗水茫茫鸭头绿。





次韵王巩留别


去国已八年，故人今有谁。当时交游内，未数蔡充儿。岂无知我者，好爵半已縻。争为东阁吏，不顾北山移。公子表独立，与世颇异驰。不辞千里远，成此一段奇。蛾眉亦可怜，无奈思饼师。无人伴客寝，惟有支床龟。君归与何人，文字相娱嬉。持此调张子，一笑当脱颐。





登云龙山


醉中走上黄茆冈，满冈乱石如群羊。冈头醉倒石作床，仰看白云天茫茫。歌声落谷秋风长，路人举首东南望，拍手大笑使君狂。





题云龙草堂石磬


折为督邮腰，悬作山人室。殊非濮上音，信是泗滨石。





与舒教授、张山人、参寥师同游戏马台，书西轩壁，兼简颜长道，二首


其一


古寺长廊院院行，此轩偏慰旅人情。楚山西断如迎客，汴水南来故绕城。路失玉钩芳草合，林亡白鹤古泉清。淡游何以娱庠老，坐听郊原琢磬声。





其二


竹杖芒鞋取次行，下临官道见人情。天寒菽粟犹栖亩，日暮牛羊自入城。沽酒犹教陶令醉，题诗谁似皎公清。更寻陋巷颜夫子，乞取微言继此声。





滕县时同年西园


人皆种榆柳，坐待十亩阴。我独种松柏，守此一片心。君看闾里间，盛衰日骎骎。种木不种德，聚散如飞禽。老时吾不识，用意一何深。知人得数士，重义忘千金。西园手所开，珍木来千岑。养此霜雪根，迟彼鸾凤吟。池塘得流水，龟鱼自浮沉。幽桂日夜长，白花乱青衿。岂独蕃草木，子孙已成林。拱把不知数，会当出千寻。樊侯种梓漆，寿张富华簪。我作西园诗，以为里人箴。





次韵王廷老和张十七九日见寄


霜叶投空雀啅篱，上楼筋力强扶持。对花把酒未甘老，膏面染须聊自欺。无事亦知君好饮，多才终恐世相縻。请看平日衔杯口，会有金椎为控颐。





鹿鸣宴


连骑匆匆画鼓喧，喜君新夺锦标还。金罍浮菊催开宴，红蕊将春待入关。他日曾陪探禹穴，白头重见赋《南山》。何时共乐升平事，风月笙箫坐夜闲。





次韵参寥师寄秦太虚三绝句，时秦君举进士不得


其一


秦郎文字固超然，汉武凭虚意欲仙。底事秋来不得解，定中试与问诸天。





其二


一尾追风抹万蹄，昆仑玄圃谓朝。回看世上无伯乐，却道盐车胜月题。





其三


得丧秋毫久已冥，不须闻此气峥嵘。何妨却伴参寥子，无数新诗咳唾成。





与参寥师行园中，得黄耳蕈


遣化何时取众香，法筵斋钵久凄凉。寒蔬病甲谁能采，落叶空畦半已荒。老楮忽生黄耳菌，故人兼致白芽姜。萧然放箸东南去，又入春山笋蕨乡。





百步洪二首


王定国访余于彭城。一日，棹小舟，与颜长道携盼、英、卿三子游泗水，北上圣女山，南下百步洪，吹笛饮酒，乘月而归。余时以事不得往，夜著羽衣伫立于黄楼上，相视而笑，以为李太白死，世间无此乐三百余年矣。定国既去逾月，复与参寥师放舟洪下，追怀曩游，以为陈迹，喟然而叹。故作二诗，一以遗参寥，一以寄定国，且示颜长道、舒尧文，邀同赋云。





其一


长洪斗落生跳波，轻舟南下如投梭。水师绝叫凫雁起，乱石一线争磋磨。有如兔走鹰隼落，骏马下注千丈坡。断弦离柱箭脱手，飞电过隙珠翻荷。四山眩转风掠耳，但见流沫生千涡。崄中得乐虽一快，何异水伯夸秋河。我生乘化日夜逝，坐觉一念逾新罗。纷纷争夺醉梦里，岂信荆棘埋铜驼。觉来俯仰失千劫，回视此水殊委蛇。君看岸边苍石上，古来篙眼如蜂窠。但应此心无所住，造物虽驶如吾何。回船上马各归去，多言师所呵。





其二


佳人未肯回秋波，幼舆欲语防飞梭。轻舟弄水买一笑，醉中荡桨肩相磨。不学长安闾里侠，貂裘夜走胭脂坡。独将诗句拟鲍谢，涉江共采秋江荷。不知诗中道何语，但觉两颊生微涡。我时羽服黄楼上，坐见织女初斜河。归来笛声满山谷，明月正照金叵罗。奈何舍我入尘土，扰扰毛群欺卧驼。不念空斋老病叟，退食谁与同委蛇。时来洪上看遗迹，忍见屐齿青苔窠。诗成不觉双泪下，悲吟相对惟羊何。欲遣佳人寄锦字，夜寒手冷无人呵。





送参寥师


上人学苦空，百念已灰冷。剑头惟一吷，焦谷无新颖。胡为逐吾辈，文字争蔚炳。新诗如玉屑，出语便清警。退之论草书，万事未尝屏。忧愁不平气，一寓笔所骋。颇怪浮屠人，视身如丘井。颓然寄淡泊，谁与发豪猛。细思乃不然，真巧非幻影。欲令诗语妙，无厌空且静。静故了群动，空故纳万境。阅世走人间，观身卧云岭。咸酸杂众好，中有至味永。诗法不相妨，此语当更请。





夜过舒尧文戏作


先生堂上霜月苦，弟子读书喧两庑。推门入室书纵横，蜡纸灯笼晃云母。先生骨清少眠卧，长夜默坐数更鼓。耐寒石砚欲生冰，得火铜瓶如过雨。郎君欲出先自赞，坐客敛衽谁敢侮。明朝阮籍过阿戎，应作羲之羡怀祖。





和参寥见寄


黄楼南畔马台宫，云月娟娟正点空。欲共幽人洗笔砚，要传流水入丝桐。且随侍者寻西谷，莫学山僧老祝融。待我西湖借君去，一杯汤饼泼油葱。





十月十五日观月黄楼席上次韵


中秋天气未应殊，不用红纱照座隅。山上白云横匹素，水中明月卧浮图。未成短棹还三峡，已约轻舟泛五湖。为问登临好风景，明年还忆使君无。





答王定民


开缄奕奕满银钩，书尾题诗语更遒。八法旧闻宗长史，五言今复拟苏州。笔踪好在留台寺，旗队遥知到石沟。欲寄鼠须并茧纸，请君章草赋黄楼。





次韵王庭老退居见寄二首


其一


浪蕊浮花不辨春，归来方识岁寒人。回头自笑风波地，闭眼聊观梦幻身。北牖已安陶令榻，西风还避庾公尘。更搔短发东南望，试问今谁裹旧巾。





其二


接果移花看补篱，腰镰手斧不妨持。上都新事长先到，老圃闲谈未易欺。酿酒闭门开社瓮，杀牛留客解耕縻。何时得见纤纤玉，右手持杯左捧颐。





次韵颜长道送傅倅


两见黄花扫落英，南山山寺遍题名。宗成不独依岑范，鲁卫终当似弟兄。去岁云涛浮汴泗，与君泥土满衣缨。如今别酒休辞醉，试听双洪落后声。





云龙山观烧得云字


丁女真水妃，寒山便火耘。陨霜知已杀，坯户听初焚。束缊方熠耀，敲石俄氤氲。落点甘泉烽，横烟楚塞氛。穷蛇上乔木，潜蛟蹑浮云。惊飞堕伤雁，狂走迷痴麏。谷蛰起蜩燕，山妖窜夔。野竹爆哀声，幽桂飘冤芬。悲同秋照蟹，快若夏燎蚊。火牛入燕垒，燧象奔吴军。崩腾井陉口，万马皆朱。摇曳骊山阴，诸姨烂红裙。方随长风卷，忽值绝涧分。我本山中人，习见匪独闻。偶从二三子，来访张隐君。君家亦何有，物象移朝曛。把酒看飞烬，空庭落缤纷。行观农事起，畦垄如缬纹。细雨发春颖，严霜倒秋。始知一炬力，洗尽狐兔群。





和田国博喜雪


畴昔月如昼，晚来云暗天。玉花飞半夜，翠浪舞明年。螟螣无遗种，流亡稍占田。岁丰君不乐，钟磬几时编。自注：田有服不乐。





祈雪雾猪泉，出城马上作，赠舒尧文


三年走吴越，踏遍千重山。朝随白云去，暮与栖鸦还。翩如得木狖，飞步谁能攀。一为符竹累，坐老敲榜间。此行亦何事，聊散腰脚顽。浩荡城西南，乱山如玦环。山下野人家，桑柘杂榛菅。岁晏风日暖，人牛相对闲。薄雪不盖土，麦苗稀可删。愿君发豪句，嘲诙发天悭。





次韵舒尧文祈雪雾猪泉


长笑蛇医一寸腹，衔冰吐雹何时足。苍鹅无罪亦可怜，斩颈横盘不敢哭。岂知泉下有猪龙，卧枕雷车踏阴轴。前年太守为旱请，雨点随人如撒菽。自注：傅钦之曾祷此泉得雨。太守归国龙归泉，至今人咏淇园绿。我今又复罹此旱，凛凛疲民在沟渎。却寻旧迹叩神泉，坐客仍携王子渊。自注：钦之时客，惟舒在矣。看草中和乐职颂，新声妙语慰华颠。晓来泉上东风急，须上冰珠老蛟泣。怪词欲逼龙飞起，险韵不量吾所及。行看积雪厚埋牛，谁与春工掀百蛰。此时还复借君诗，余力汰辀仍贯笠。挥毫落纸勿言疲，惊龙再起震失匙。





宋复古画《潇湘晚景图》三首


其一


西征忆南国，堂上画潇湘。照眼云山出，浮空野水长。旧游心自省，信手笔都忘。会有衡阳客，来看意渺茫。





其二


落落君怀抱，山川自屈蟠。经营初有适，挥洒不应难。江市人家少，烟村古木攒。知君有幽意，细细为寻看。





其三


咫尺殊非少，阴晴自不齐。径蟠趋后崦，水会赴前溪。自说非人意，曾经入马蹄。他年宦游处，应指剑山西。





赠狄崇班季子


狄生臂鹰来，见客不会揖。踞床咤得隽，借箸数禽入。短后掬豹裘，犹溅猩血湿。指呼索酒尝，快作长鲸吸。半酣论刀槊，怒发欲起立。北方老猘子，狂突尚不絷。要须此慓悍，气压边烽急。夜走追锋车，生斩活离级。持归献天王，封侯稳可拾。何为走猎师，日使群毛泣。





石炭


彭城旧无石炭。元丰元年十二月，始遣人访获于州之西南白土镇之北。冶铁作兵，犀利胜常云。

君不见前年雨雪行人断，城中居民风裂骭。湿薪半束抱衾裯，日暮敲门无处换。岂料山中有遗宝，磊落如䃜万车炭。流膏迸液无人知，阵阵腥风自吹散。根苗一发浩无际，万人鼓舞千人看。投泥泼水愈光明，烁玉流金见精悍。南山栗林渐可息，北山顽矿何劳锻。为君铸作百炼刀，要斩长鲸为万段。






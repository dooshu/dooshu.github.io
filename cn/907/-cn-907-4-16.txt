▼独游云岩寄周砥

城西诸山非不奇，我游独与兹山宜。

红樱春开山后寺，白水夏满山前陂。

幽居况与山不远，钟鼓每到空斋帷。

雨余烟中落日下，曳杖往读头陀碑。

两崖苍苍石色古，枇杷树高阴满池。

殿灯欲昏上群鼠，塔铃已静蹲孤鸱。

兴来即游兴尽返，迎送岂要山僧知。

困穷丧乱岂无感，正赖此境忘吾悲。

嗟君何为乃自苦，破鞯短策尘中驰。

挂帆能来亦未晚，浦口三日南风吹。


程周量寓斋夜宴兼送蔡竹涛游太原同用一屋

同荔裳、顾庵、绎堂、周量、西樵、阮亭、竹涛。

鸟归佳客集，露坐散羁束。
爽气同山斋，秋灯照深竹。
冰碗寒蔗浆，银脍罗水族。
海峤森入怀，嵇阮纷在目。
却忆河上饮，雪片飞满屋。
回首已八年，流光逾转毂。
永献方夜阑，离忧动心曲。
之子游晋阳，匹马远踯躅。
石室辨奇字，中条耸遐瞩。
行役岂不疲，吟赏意良足。
归当解诗帙，共醉酒一斛。



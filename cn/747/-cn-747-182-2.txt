○秋晚入洛於毕公宅别道王宴序

下官才不旷俗，宠不动时，充帝王之万姓，预乾坤之一物。早师周礼，偶爱儒宗；晚读老庄，动谐真性。进非干物，自疏朝市之机；退不邀荣，谁识王侯之贵？散琴樽於北阜，喜耕凿於东陂。野老披荷，暂辞幽涧；山人卖药，忽至神州。惊帝室之威灵，伟皇居之壮丽。朝游魏阙，见轩冕於南宫；暮宿灵台，闻弦歌於北里。交情独放，已厌人间；野性时违，少留都下。

道王以天孙之重，分曲阜之新基；毕公以帝室之华，拥平阳之旧馆。迹尘钟鼎，思在江湖。居荣命於中朝，接风期於下士。绿滕朱绂，且混以萝裳；列榭崇轩，坐均於蓬户。宾主由其莫辨，语默於是同归。终大王之乐善，备将军之揖客。

是日也，繁雨骤，气爽风驰。高秋九月，王畿千里。高扃向术，似元礼之龙门；甲第临衢，有当时之驿骑。英王入座，牢醴还陈；高士临筵，樵苏不爨。是非双遣，自然天地之间；荣贱两忘，何必山林之下？元谈清论，泉石纵横；雄笔壮词，烟霞照灼。既而神驰象外，宴洽寰中。白露下而南亭虚，苍烟生而北林晚。ジス始望，不及牲牢；麋鹿长怀，非忘林薮。先生负局，倦城市之尘埃；游子横琴，忆汀洲之杜若。

况乎迹不皆遂，时不再来？属宸驾之方旋，值群公之毕从。洛城风景，此会无期；戚里笙竽，浮易尽。仰霞而道意，舍尘事而论心。夏仲御之浮舟，愿乘春水；张季鹰之命驾，思动秋风。策藜杖而非遥，整柴车之有日。青溪数曲，幽人长往；白万里，帝乡难见。安贞抱朴，已甘心於下走；全忠履道，是所望於群公；倘心迹克谐，去留咸遂。庙堂多暇，返身沧海之隅；轩冕所辞，回首箕山之路。寻赤松而见及，泛黄菊以相从。虽源水桃花，时时失路；而幽山桂树，往往逢人。庶公子之来游，幸王孙之毕至。茅君待客，自有金坛；王烈迎宾，还开石架。维恐一邱风月，侣山水而忘年；三径蓬蒿，待公卿之来日。对光阴之易晚，惜雾之难披。

群公叶县凫飞，入朝廷而不出；下走辽州鹤去，谢城阙而依然。敢抒重襟，爰疏短引。式命离前之笔，希存别後之资。凡我故人，其辞云尔。


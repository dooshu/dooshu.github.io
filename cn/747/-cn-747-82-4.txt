○大中改元南郊赦文

门下：执大象者，导阴阳之和；帝率土者，茂生植之化。粤自轩昊，暨於唐虞，侧身皇阶，虚己大位。悬金鉴之朗耀，致玉烛之融明，惠中国以绥四方，钦上元而育兆庶，所谓至德，劳深企怀。朕荷先帝之眷求，奉祖宗之成宪，获抚万国，统和三灵，兢严丕构，惕励神器，实赖昊穹嘉飨，神祗降休。蛮夷戎狄之聿来，鸟兽草木之咸若，真宰潜运，元功启光。麦禾丰登，兵革偃息，物不疵疠，人无夭亡，发扬氤氲，敷祐寡昧。夙夜祗戴，訏谋经纪，尚惧德教之未宣，黎元之未泰，贪虐之害政，朋邪之败风。永念困穷，思臻富庶，每兴赤子之叹，不知黄屋之尊。爰因首正，克洽彝典，告受命之纂绪，展严配之盛仪。柴燎升闻，馨香殷荐，群祀昭答，百神来享。精诚既达，感庆良深，是用肆眚恤刑，改元建号。利时者不废，便人者必行，俾覃在宥之因，以顺发生之气，与之更始，咸使维新。可大赦天下，改会昌七年为大中元年。

自大中元年正月十七日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不原者，咸赦除之。唯犯十恶五逆已上及故杀人，并不在免限。官典犯入己赃，兼情涉巨蠹，及持仗行劫，纵不杀人，并不在免限。左降官量移近处，已经量移者更与量移。如已至刺史者，准刺史月限例处分。诸色官未复资者，有司条疏闻奏。如复资者，五品已上，中书门下速与处分，六品已下依常调选。丁忧去任，服阕日亦与量移。如有亲故在上都，任所司陈状，便与处分，不必更待本州府申请。从九月二十二日降郊礼敕后流贬，及引决妄称冤人等，并重推覆囚徒，并不在此例。别敕因责授降资正员官，及曾因痕累停免，未经引用者，并与进改。流人及降死从流者，与移近地。如有收叙者，量才录用。并僧尼道士移隶者，亦与放还。其情状难容者，更不在量移及放还之限。流贬人如已亡殁，家口欲还，及须归葬者，听随所便。如缘葬事，幼弱饥穷，不能自济者，委所在长吏量给棺榇，优恤发遣。左降官流人先有官者，如已亡殁，各还本官。亡官失爵痕累禁锢者，并从洗涤。诸色流贬人，元敕内云虽逢恩赦不在量移限者，自去年五月五日赦文后已经量移者，五千里外更与量移千里，三千里外者更与量移五百里。情状难容者，不在此限。常参官及诸色刺史，先停替及以病解免，并终制未授官者，委中书门下量才进拟，勿令稽滞。

国家与吐蕃，舅甥之好，彼此无虞。自今后，边上不得受纳投降人，并擒捉生口。誓著山河，勋铭鼎鼐，恩延后裔，义在劝人。故尚父汾阳王、赠太师晟、太尉秀实、司徒颜杲卿、赠太师颜真卿、许远、张巡、南霁云，子孙中未经甄奖者，每家与一人正员官。元和以来河朔节制，以土地朝者，各与其家一子正员官。回鹘残寇，尚虑窥边，诸道防秋，固是常例。如或别有徵发，久未放还，念其辛勤，须议存恤。应缘回鹘别徵集防戍人等，宜令中书门下节级量事赐物，仍即具数闻奏。歉沴颇甚，已议赈恤，冀免流亡。自今已后，所在时雨稍愆，有伤农亩，即仰长吏当时闻奏。如涉隐蔽，必节级处分。

古者郎官出为邑宰，公卿外领郡符，所以重亲人之官，急为政之本。自浇风兴扇，此道稍消。颉颃清途，便至显贵，理人之术，未尝经心，欲使救百姓之艰危，通天下之利病，不可得也。朕为政之始，思厚时风，轩墀近臣，盖备顾问。如不周疾苦，何以膺朕访求？自今已后，谏议大夫给事中中书舍人未曾任刺史县令，及纵曾任有败累者，并不在进拟限。守宰亲人，职当抚字，三载考绩，著在格言。贞元元和频有诏，县令五考，方得改移。近者因循，都不遵守。虽诸州县令，或得三考，两府畿内，亦罕及二年。以此字人，望其成化，转书案牍，宁免奸欺。道路有迎送之劳，乡里无苏息之望。自今以后，刺史县令除授后，一例须满三十六个月，方得替换，其责授迁擢，即不在此限。其受替后，量其在任课效，作三等闻奏。其在第一等，委中书门下及吏曹优与处分；第二等依资改转；第三等量加降黜。其受替后，委刺史录事参军比验等第，申观察使与观察判官勘验，诣实申奏。后因事考核，有不如所奏，观察判官、刺史录事参军据人节级惩罚，观察使奏听进止。其刺史，委观察使判官具考课闻奏。虽去任已久，但因事发露，合惩合奖，并准元敕处分。其合拔擢贬黜者，则不拘此限。长吏举荐县令录事参军，虽有近敕，如涉请讬，是启幸门。其诸州府县令录事参军，吏部所注之官，虽与替，亦须具所替人罪犯及不胜任事状闻奏。所举之人，须前任曾有殊考，不然，课绩尤异，分明有据者，方得论请。此外中书门下，不得与进拟。

河东、振武、易定、京西北等道，官吏料钱，过闻寡薄，省司注拟，罔不固辞承乏之由。其新收阙官料钱，说不用收管，便令本府少尹与司录参军勾当，并旧给课料数额，添给见钱。在官无少尹，即仰观察判官与录事参军同勾当，使司辄不敢妄有借贷支用。如违，本州官量加贬责，长吏另议处分。仍委所在盐铁度支院判官参访中书门下。如违，院官准本州官例处分。诸色入仕，近者转多，内外官员，无不填塞。盖因州府论请，多用虚衔，军师论功，或未摭实。自今已后，无正官及无出身者，并不在奏州府县官限，纵有出身，亦须去避，稍近方得奏请。诸军将非有殊功者，不在奏兼州县官限。素非吏部注拟之处，即不在此限，仍委中书门下准此处分。

京畿之内，荆南数州，或频岁辛勤，或遭罹歉沴，须免租赋，以慰疲人。京兆府今年夏青苗钱，及元和十五年已后至会昌三年终已前应有诸县欠日掌闲，并宜放免。荆南管内应遭旱损农户，赦书下后，新年夏随地税钱，宜并放免。

塞上置兵，本防戎虏，苦寒之地，尤要抚绥。如闻军中小有所须，旧例不无科率，或有逋欠，必载簿书，给衣散粮之时，克折略尽。永言此弊，积有岁年，爰因庆泽，须使蠲改。自今已后，边上兵士，除本分差役外，辄不得妄有科配。春冬给衣，及每月粮米，并须当时分付。如依前克折，本判官本将并重加贬责，长吏别议处分。仍从前应有此色欠负，不问多少，更不得科校徵索，所在盐铁度支院切加防察，申中书门下，如违，院官与判官同议贬责。

榷酤之例，诸道权宜。如闻所设科条，过有严酷。一分抵罪，连坐数家，或没入资财，或身处极刑，里闾之内，遂至无聊，岂有疲人，堪此陷阱。宜令中书门下商量停罢，续作条疏闻奏。州府拆寺，瓦木堆积多时，风雨所侵，朽蠹将尽。所在出卖，虽有敕文，百姓畏惧严刑，莫敢投状。巡检防护，岂免劳人。自今已后，百姓要买者，任二年续徵纳价钱，州县辄不得暴有校科。私茶盐虽要止绝，法或连坐，则害平人。自今已后，但科犯茶盐（阙）要人罪，其买茶籴盐，及经过食宿之处，并不要勘问。

差役不时，妨农为甚，古者用人之力，岁不过三日，盖为此也。如闻所在修筑，动逾数月，事非甚切，所妨即多。自今已后，所在州县如要修理者，任和雇诸色人役使，仍须据时价给钱。（阙）方今就使农户，辄不得追扰，遇忙时五月六月九月，事非切时，屋宇城垒，不在修筑限。如违，官吏并节级贬责，仍令御史台及所在度支盐铁院检举，申中书门下。如涉隐蔽，本御史及本院官并准前处分。君以人为国，人以食为天，有国有家，舍此无急。如闻州府之内，皆有闲田，空长蒿莱，无人垦辟，与其虚弃，曷若济人。宜令所在长吏设法召募贫人，课励耕种，所收苗子，以备水旱及当处军粮。其初建置，或镇小力微，不办营备，任量常平义仓粟充粮食，种子及耕农具，仍各任本道自详军便条疏处分讫申奏。每年所收营田苗子，除给耕种人牛，量事填补所借常平义仓本物，所冀野无荒田，灾有储备。观察使刺史，起营田二年已后，据见谷为殿最。泉重货轻，当今最甚，甿庶捐瘠，莫不由斯。输纳租征，须从利便，应天下百姓所出土货，幸是官中每年收市之物，即所在州府具色目，先下文帖指挥，令据官中收市价输纳，不得一一徵纳见钱，切不得令所由妄纳耗剩。如违，本判官录事参军重加贬责。盐铁度支院官不加检举，亦准此处分。

诸道藩方，牙门将校，不独资以武略，亦在拔其干能。近门下商量停罢，续作条疏闻奏。近年随使人多，冗食要职，倾夺占位，勋旧无依，虑不均平，例有停解。如闻或有自还招收，或因其投募，人材武艺，要籍辕门，或因类能，擢处右职，军中已著劳绩，选众又合甄升，一例勒停，实乖至当。其应随使军将及骁勇官健等，有超轶辈流者，并许待使到后，选验处分。设法施禁，固在长人，访奸去邪，尤系胥吏。若纪纲不漏，上下相同，虽损益悬殊，功利百倍。

度支户部盐铁三司吏人，皆主钱谷，去留之际，切在类能。若一概节以年劳，众职从何条举，必资奖诱，明示劝惩。其中如有才用智识，昭然独见，自期展效，建立事功，或剔抉疵瑕，或纠正案牍，发明已往之咎，条理将来之规，宜委本司便与奏论，特有选授，仍与勾当，依前本司驱使。如守职多年，无事可称，但循默自容者，一例准旧年限勒赴选，不得妄诉事故，留在本司。其案牍中或有过犯，并不用追理，贵许自新，以示宏贷。

磐石维城，本支祚庆，亲贤之义，宠渥宜申。文武庶官，中外执事，皆肃恭职任，祗奉郊禋，俾洽推恩，同霑霈泽。亚献福王绾终献抚王绾等各赐物百匹，夹侍正衣进圭捧圭各赐物五十匹，亚献正衣各赐物四十匹。内外文武见任及致仕官，三品以上赐爵一级，四品已下加一阶，合入三品及五品欠考未叙者，考足日听叙。鲁圣儒风，虞宾前典，必须展敬，允叶国章。文宣王之后及二王三恪各与一子官，其祠庙委所司量加修饰。孝惟资爱，礼著事亲，属当布泽之辰，用覃睦族之庆。太皇太后皇太后二等已上亲，皇三等已上亲，委中书门下合择有才行者，量与改官，无官者与出身。皇五等已上亲，三品已上赐爵一级，五品已上加一阶，六品已下及前资常选散官，简选日优与处分。未有出身陪位者，准会昌五年正月三日赦文处分。应陪位皇五等已上亲，及太皇太后皇太后三等已上亲，三品己上赐爵一级，四品已下加一阶。诸亲四等五等并诸色人陪位官，五品已上加一阶，六品已下及白身并赐勋两转，其前资及有出身，各减一选。孝弟之道，王教所先，哀庆之礼，人伦所重。常参官及诸州府长官父母，见存未有官封者，并量与五品致仕官及阶并邑号，如有官者，量与进改。如官已至五品已上，即与五品阶。父母亡殁，未经追赠者，量与追赠官及邑号。

义深心膂，寄重藩垣，俾命追崇，延恩存殁，用酬勋效，岂吝宠私。中书门下及节度使带平章事，宜与一子正员八品官，祖父母先亡殁，各与追赠，已经追赠者，更与改赠。节度使各与一子正员九品官。东都留守度支盐铁观察处置都团练都防御经略招讨使及神策金吾六军将军大将军上将军统军威远营镇国军等使皇城留守各与一子出身，父母先亡殁，未经追赠者，各与追赠。礼仪使京兆尹各与一子正员九品官。昭宣典册，寅奉郊禋，宜普恩光，以答公干。应郊庙升坛升殿行事官，普恩之外，中书门下尚书省御史台，三品已上特加一阶，四品已下各赐一阶，如合入三品者量减三考，入五品者减两考，仍待考足日听叙。其合选人与减一选。内行事官，三品已上赐爵一级，四品已下加一阶。内侍省及内坊官，四品已上各赐勋五转，五品已下各赐勋三转。应从驾上郊庙者，普恩之外，三品已上各赐爵一级，四品已下各加一阶，白身赐勋两转。禁营兵仗，列卫爪牙，言念勤劳，宜颁庆赉。神策六军威远营左右金吾及皇城将士，应缘大礼移仗宿卫御楼立仗等，普恩之外，三品已上赐爵一级，四品已下各加一阶，仍准旧例，赐物有差。其神策将士应在京畿内诸县者亦各有赐物。应缘大礼职掌行事官并修撰仪注及留守副留守守仓库卿等，普恩之外，三品已上赐爵一级，四品已下各加一阶。琛赆来朝，梯航入贡，藩方陈奏，职业无亏，或禁署策名，或官司效用，俾同沾渥，各示加恩。鸿胪礼宾院应在城内蕃客等各有赐物，诸道知上都进奏院官在城者各赐勋三转，应缘大礼四方进表疏及贺正官，各赐勋三转，翰林待诏供奉并诸色直见任及前资并员外试官，三品已上赐爵一级，四品已下各加一阶，无官者赐勋两转。掌赞礼仪，祗奉郊庙，理宜优奖，用洽恩华。郊庙行事斋郎减二年劳，室长掌座礼生赞者减一年劳，无劳可减者便放出身。崇文馆行事学生及斋郎礼生，番考已满，所司缘大礼却遣入行事，各减一选。国子监学生陪位者赐勋一转。中书门下专知仪制官各特加一阶。应缘祗奉供作官直司长上诸州行纲考典两县耆寿诸色番役当上在城并量留十二月番者，各赐勋两转。飞龙闲厩宫苑典引掌扇内园掌总监栽接少府将作内作中尚武德军内外弓箭库等诸司使下白身，及无品直司定额长上杂匠巧儿黄衣长上监门直长杂仗三卫七色引驾细行执扇角手彍手弩骑武士天文观生漏生典鼓典钟工人乐人主衣主膳主酪典食胡食手宰手闲幕士御士医士兽医门仆药僮御书手楷书手流外行署等，各赐勋两转。

立敬之本，在敦於耆老；劝俗之道，莫先於节义。天下百姓，九十已上各赐绢三匹，八十已上各赐绢两匹，仍委长吏斋帛就家宣赐。孝子顺孙，义夫节妇，旌表门闾，终身勿事。先已旌表者，量加优恤。岳渎孕灵，公侯列位，助宣景化，利及含生，宜委本州府长吏备礼致祭。皇王应期，贤哲济代，式遵令德，用达明诚，名山大川，及自古圣帝明王忠臣烈士，各令所在以礼致祭。自会昌元年后赦文及诸色条疏有不便於人者，委有司及外州府长吏条疏闻奏。亡命山泽，挟藏军器，百日不首，复罪如初。赦书有所不该者，所司具条疏闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。


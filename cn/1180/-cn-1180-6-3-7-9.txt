送李汉涯之永清序


昔蜀苏氏父子，皆以文章名于时。余自总角，则爱诵苏氏文。观洵之作，实胜二子，然二子之名乃独显，何也？洵之走京师，历抵诸公间。当是时，意在暴其子之所长而已。及其望实已著，轼、辙之名冠海内，而洵竟老，无以自见于世，以故其名寖以不章。若洵殆靳其发，秘其光，让其子以为名者焉。

李侯汉涯，少负奇气，善属文，为当时名士许少华辈所称重。方侯壮盛时，屈指计日，谓卿相不足取者，然竟落落不偶。而其子元树、元性，以学显于时。元树与余同举进士，元性亦举于乡，旦夕且见进用。兄弟蹑踵摩肩并起，少年有称誉光显矣。而侯年六十，乃得一县令。嗟乎，人之处世遇合诚有命也！若侯者，岂非命邪？抑亦靳其发，秘其光，让其子以为名者邪？然余闻之，厚积者远发，蓄硕者用允。譬之于物，取精多而受气足，则其发之必迟，华实必茂。侯之未去京师也，曾一再过余。余视其貌甚健，视听明，气冲冲然锐也。为余言：“今吏不能有益于民，为宠赂以败类者，凡皆欲自顾其私，富厚滋润，为子孙计耳。今吾起布衣，数贫，二子已幸自立，虽富厚滋润无所庸。凡吾所以来，亦欲庶几乎平生之蓄志，又焉求乎？”观此，亦足以见侯之心矣。

夫其孕美含精，既让二子以成其名。而磊落瑰伟之概，数十年悭沦坎壈，百不试一，晚乃效用于时，而复无时俗所谓计子孙富贵滋润者，则云蒸龙变，愤发其所蓄，必有过人者矣，岂特如洵之终以文名家者哉！侯之行也，乡士大夫饯侯于郊，使不佞致词焉。余观侯之事，绝与苏氏父子间相类，因纪其事如此。若其子之为轼为辙，功名所就，固可预料，然亦不必论也。






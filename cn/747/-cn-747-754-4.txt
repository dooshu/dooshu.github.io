○塞废井文

井废辄不塞，於古无所据。今之州府厅事有井，废不塞，居第在堂上有井，废亦不塞，或匣而护之，或横木以土覆之，至有岁久木朽，陷人以至於死，世俗终不塞之，不知出何典故而井不可塞？井虽列在五祀，在都邑中，物之小者也。若盘庚五迁其都，若社稷宗庙，尚毁其旧，而独井岂不塞邪！古者井田，九顷八家，环而居之，一夫食一顷，中一顷树蔬凿井，而八家共汲之，所以籍齐民而重泄地气。以小喻大，人身有疮，不医即死，木有疮，久不封即亦死。地有千万疮，於地何如哉？古者八家共一井，今家有一井，或至大家至於四五井，十倍多於古。地气漏泄，则所产脆薄，人生於地内，今之人不若古之人浑刚坚一，宁不由地气泄漏哉？《易》曰：“改邑不改井”，此取象言安也。非井不可塞也。天下每州，春、秋二时，天子许抽常所上赋锡宴，其剌史及州吏必廓其地为大宇，以张其事。黄州当是地，有古井不塞，故为文投之而实以土。


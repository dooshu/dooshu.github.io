○接報夷情疏 【 北虜開市】

議照醜虜逆天犯順、震驚畿輔、今者復屢以求貢為請、職伏思之、虜情巨測、變態多端。難以悉數、據其踪跡、探其委曲、約有數說、葢聞我　皇上赫然震怒、爰整六師、行欲出塞問罪、以洩神人之憤、天威遠播、遐荒畏威、此其一也、比者歸正人來、傳說醜虜自昨犯順歸巢、人畜多見死亡、天心悔禍、虜罪貫盈之象、虜雖犬羊、亦有知覺、能不惕然畏禍乎、茲因悔罪、又其一也、且我中國貨物、虜所甚利、搶掠則利散諸部落、求貢則利歸于酋首、其貪利者、又其一也虜中小王子者、俺荅之姪也、俺荅桀驁、鈐制漠北諸部落、漸不聽小王子約束、然亦一部落之雄耳、而猶有其姪壓于其上、乃陰慕東夷朵顏等衛、歸順內附、官爵之顯榮、衣服之華麗、意望我　皇上比例加授於焉誇耀于諸部落中、而欲與小王子爭雄長、此慕名者、又其一也、夫職之愚見、虜之求貢、雖云有此四者、職等復恐虜情詭譎、難以遽憑、通事欺隱不可輕信、故多方譯審、參伍以前後之人、屢次哨探、証驗其彼此之詞不敢以一次一人一時之言、即為憑據參看張福許伯達等齎來番文、與其所供、大畧相同雖似有款誠之意而往來順逆之言、前後反覆不一、葢醜虜犬羊也性本驕狂、禮難責備、得其善言不足為喜、惡言不足為怒、在虜則險詐難測、在我則駕馭有定、職以為求貢之初、其誠與詐。似不必深究。嘉靖許市亦非失策但仇鵉史道欲以一款塞責急于應允不知善後耳許貢之後。其順與逆亦難以逆睹。何也、葢虜之求貢也、其詞為順、而　朝廷之許其進貢、于義則正、况貢亦備。不貢亦備者。乃中國思患預防之常。未嘗因虜之甘言卑詞而緩我戒備。使其誠也。既在我　皇上天覆地載之中。如其詐也。亦不能出籠絡羈縻之內。故曰誠懷詐不必深究者。此也。既貢之後、虜仰窺我　皇上威武不殺威靈丕振將必終始慕來王之義效款塞之誠矣、但其部落不一譎詐無常、異日或肆無厭之求、發難從之請、以起釁端、以開邊隙、亦未可保者故曰順與逆難以逆覩者此也。葢在我者必先自治。而在虜者以不治治之。自古御夷狄之常道也。職惟為今日之計、當外示羈縻之術。內修戰守之務。若求貢之事。决不可輕信而遽許之以遂彼之奸。亦不可逆詐而峻絕之。以激彼之怨。但虜復惓惓以宣大陜西各邊通行開立馬市買賣馬騾牛羊為言、伏望　皇上敕下兵部、查探遼東聲息、如果前賊三萬侵犯是實。是與其開市求貢之說事巳相左。當俟廟筭計會另行。非職等所敢遽擬。如不曾侵犯遼東、仍乞敕下廷臣會同詳議開市馬市有無利便、參酌歸一、請自　聖裁、遵奉施行、如蒙　皇上准令各邊通開馬市、後來東市則西搶西市則東搶卒不能各边皆市也一可分散各部落之勢。一可誘結各部落之心。今春及秋或一二年間。虜賊不來侵犯。方可將進貢之事。另為議處奏請。如此既足尊我中國正大之体。亦不孤外夷納款之心。或既開馬市之後、虜賊外示效順、內復懷奸、于春暖草青之時、秋高月明之候、仍來侵犯、則我邊兵粮、自爾照常提備、未嘗因開馬市遽敢玩弛。或戰或守。俱不相妨。于計亦未為失也。


赠蓟抚陈令威中丞陈繇宁前兵备擢抚蓟门


其一


榆关千里塞云横，一夜移师右北平。
辽海西来山渐险，更教骠骑作长城。

其二


三协秋风壁垒新，军中惯戴白纶巾。
更收山外诸番落，突骑渔阳十万人。

其三


匈奴屯牧近西山，汉将移兵拔朵颜。
铁骑夜开松漠路，秋来不闭马兰关。

其四


中使西归马市开，敕分万骑有龙媒。
秋深校猎平原上，独坐轩辕百尺台。

其五


海风吹断古榆关，一线斜通万叠山。
数道角声西塞口，中丞今夜破胡还。

其六


关外将军近若何，辽西部曲感恩多。
新屯细柳防三辅，忠义先教曳落河。

其七


三卫平沙二百秋，蓟门东望塞云愁。
应窥旧界包泺水，别筑新城向会州。

其八


铙吹三千驿使催，袅蹄十万自天来。
燕然片石寒云外，可借兰台令史才。





更漏子

玉炉香，红蜡泪。偏照画堂秋思。眉翠薄，鬓云残。夜长衾枕寒。　　梧桐树。三更雨。不道离情正苦。一叶叶，一声声。空阶滴到明。

此首写离情，浓淡相间，上片浓丽，下片疏淡。通篇自昼至夜，自夜至晓。其境弥幽，其情弥苦。上片，起三句写境，女三句写人。画堂之内，惟有炉香、蜡泪相对，何等凄寂。迨至夜长衾寒之时，更愁损矣。眉薄鬓残，可见展转反侧、思极无眠之况。下片，承夜长来，单写梧桐夜雨，一气直下，语浅情深。宋人句云：“枕前泪共阶前雨，隔个窗儿滴到明。”从此脱胎，然无上文之浓丽相配，故不如此词之深厚。


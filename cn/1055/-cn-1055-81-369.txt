【赐河阳三城节度使同中书门下平章事判河南府文彦博辞加恩不允诏〈十一月十七日〉】

敕彦博：省所上表，陈让享礼毕加恩事，具悉。朕属者洁齐精诚，荐见宗庙。蒙神之贶，受福孔多。推庆赐以大行，均中外而咸及。矧我同德，乃时旧臣。惟体貌之隆，宜加于异数；而褒优之意，未称于予衷。嘉让节之甚勤，顾成命之难止。所让宜不允。故兹诏示，想宜知悉。冬寒，卿比平安好？遣书，指不多及。


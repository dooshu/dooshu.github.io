132　聖人不慚影君子慎其獨　獨立不慚影獨寢不愧衾　高登謹獨銘


文子精誠篇曰：「聖人不慚於影，君子慎其獨也。」劉子慎獨篇曰：「獨立不慚影，獨寢不愧衾。」【原注】高彦先謹獨銘曰：「其出户如見賓，其入虚如有人。其行無愧於影，其寢無愧於衾。」四句並見劉子。

【集證曰】晏子外篇云：「嬰聞之君子：獨立不慚於影，獨寢不慚於魂。」是又劉子所本。

【元圻案】劉子，注見卷三三十一頁〔一〕。〇朱子文集七十九漳州州學高東溪祠記：「臨漳有東溪先生高公者，名登，字彦先。靖康間遊太學，與陳公少陽伏闕拜疏，以誅六賊，留种、李爲請。用事者欲兵之，不爲動也。紹興初，召至政事堂，與宰相秦檜論不合，去爲静江府古縣令，有異政。」〇書録解題：「高東溪集十二卷。今所存詩文，僅數十頁而已。」厚齋所引之銘尚存集中。其序曰：「靖康初，高子以少故去賢關，僦居景德僧寺，兀兀終日，咄咄書空。因揭『慎獨』顔間，爲之銘云：『其出户如見賓云云，請事斯語，無怠厥終。』」

〔一〕按見本書卷三第六七「袁孝政釋劉子曰」條注。






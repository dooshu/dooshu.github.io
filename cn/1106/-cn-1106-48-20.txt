○河东先生集题后

石所得柳文凡四本：其一得之于乡人萧宪甫，云京师阎氏本；其一得之于范衷甫，云晏氏本；其一得之于临安富氏子，云连州本；其一得之于范才叔之家传旧本。阎氏本最善，为好事者窃去。晏氏本，盖衷甫手校以授其兄偃刊之，今蜀本是也。才叔家本，似未经校正篇次，大不类富氏连州本，朴野尤甚。今合三本校之，以取正焉。如刘宾客序云，有退之之志并祭文附于第一通之末，盖以退之重子厚叙之意云尔也。蜀本往往只作“并祭文”，其他有率意改窜字句以害义理者尚多。此类或作字、一作字、衍字、去字，此三本之相为用也。然亦未敢以为全书，尚冀复得如阎氏本者而取正焉。方舟李石书。


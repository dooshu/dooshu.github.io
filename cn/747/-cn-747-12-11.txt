○分立弥射为兴昔亡可汗步真为继往绝可汗诏

自西蕃罹乱，三十馀年，比者贺鲁猖狂，百姓重被劫掠。朕君临四海，情均养育，不可使凶狡之虏，恣行侵渔，无辜之甿，久遭涂炭。故遣右屯卫将军苏定方等，统率骑勇，北路讨逐。卿等宣畅皇风，南道抚育，遂使凶渠畏威，夷人慕德。伐叛柔服，西域总平，员鲁父子，既已擒获，诸头部落，须有统领。卿早归阙庭，久参宿卫，深感恩义，甚知法式。所以册立卿等，各为一部可汗。但诸姓从贺鲁，非其本情，卿等才至即降，亦是赤心向国，卿宜与卢承庆等，准其部落大小，位望高下，节级授刺史以下官。


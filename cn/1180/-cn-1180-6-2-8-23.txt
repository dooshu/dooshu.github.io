答蓟辽总督方金湖


辱教，领悉。近来东虏垂涎于贡市之利，阴与青酋交通，携市于宣府，而明扰辽左，以求为市。故宣府之马岁增，而辽左之患日甚，职此故也。辽人素称忠义可用，然近亦羆敝，非用蓟人助之，不能支也。顾蓟镇隔阂三卫，出塞不便，又迫近陵京，防御为急，必斥堠严明，侦探的实，知贼向往，乃可出他道，用奇以制之耳。此意前已屡语蓟人，尚未得策，承教，当再申儆之。

闻那吉、恰台吉俱亲至边，此来想彼亦有意，宜厚遇之。俺酋老矣，黄酋穷蹙无赖，虏中之势在此两人，须常与之气脉相通乃可。大约虏情，只要涣之，无令得合而已。






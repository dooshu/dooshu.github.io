其五 蛏介

蛏介虫而穴居，各为一孔，潮退，视沮洳间历历如竹筛眼，钩而致之，俄顷千百。状类蝤蛴，无口眼而以鼻鸣，以井水浸之，腹中泥尽吐出，用以糁面最佳。周身有甲，长二寸许，大者或五六寸，体肥而肉脆，以其甲似竹筒，故名笔管蛏。又有以刀靶名者，江淮间取以为腊，盖形同而族异云。

雕虫小技旧知名，食邑由来号管城。
曾与江郎书恨赋，莫将刀笔博公卿。


卷五十六

<集部,别集类,明洪武至崇祯,怀麓堂集>

钦定四库全书

怀麓堂集卷五十六

明　李东阳　撰

诗後稿六

七言律诗

应制启沃诗十首

钦蒙皇上遣太监载义传示圣意命臣等各撰诗十首用寓启沃臣等闻命惊惕谨拟十题撰成七言律诗各一首缮写进呈伏望万几之暇俯垂电覧臣等不胜荣幸之至

敬天

理气流通自古今每从人事识天心灾祥有应皆仁爱日月无私并照临直以精诚昭上下敢於茫昩托高深愿将敬德祈周命先献君王两字箴

法祖

盛代龙飞定两都分明武烈配文谟极知圣祖忧勤意尽是邦家久远图礼乐万年周制作山河一统汉规模焚香敬读皇明训如见艰难创业初

勤政

大禹犹闻惜寸隂秪应无逸是良箴晨朝屡省千官奏昃食频劳四海心圣世怠荒非过计国风勤俭有遗音只今苑囿无巡幸敢学词臣赋上林

务学

自古兴亡一监如由来治道此权舆遗踪往迹千年事长昼深宫两卷书宸翰有光同象纬讲筵无日不唐虞请看圣学从家教蒙养如今有正储

任贤

治体分明在一身股肱元首义俱亲求才自合资金砺爱国还须付玉人千载风云逢圣作一时鱼水见情真臣心欲效慙无力勉为吾皇赞化钧

纳谏

忠言元不为身谋大海真能纳衆流始信适情皆佞口须知逆耳是嘉猷虞廷屡有陈谟拜汉室频闻下诏求试看古来青史上直臣明主一时收

节用

君王俭德小民知往代流传尽可师阶土仅存三尺制露台真惜百金赀丰凶岂必归年岁出纳惟应付有司拟效魏徵陈十渐敢忘更化改元时

爱民

圆颅方趾是同胞眼见昇平乐稚髦秪恐颠连非旧业极怜辛苦尽秋毫东南财力徵输竭西北军储馈饷劳愿向天瓢分一滴徧将恩雨洒蓬蒿

恤刑

民命须关狱重轻我皇於此最留情真看笔底灾祥判要使人间曲直平法遇变时仍守旧罪当疑处每求生覆盆恐有幽隂地离照终教仰大明

讲武

百年至治拟华勲安不忘危旧所闻周代守成方诘武汉廷习射本称文营兵夜静千山月苑马晴看五色云伫看王师清紫塞秋高无复射鵰羣

寄题姜贞庵夀藏

和得司空谷里诗早从尘世脱天羁红顔白发有归处山月江风无尽时地下菟裘人未老树头华表鹤先知君看五马经行路已筑漳南太守祠

病起述怀

一病经春似隔年三章请老未归田极承优诏丁寜语又拜威顔只尺天梦里黄扉惊再到局中青简待重编惟余一寸丹心在犹绕红云向日边

夀太宰尹公八十

三朝旧德耸冠裾曾是昂藏一丈夫老眼閲人犹水监壮心忧国更江湖年高合受隣翁拜身健时嗔稚子扶七十二泉堪酿酒不知能给夀筵无

哭青谿倪太宰先生

握手藤牀肉未寒重来不觉泪丸澜山川一代英灵尽人物三朝作养难班史旧编家继有山公新启世传看平生爱国忧民意仕路谁堪话肺肝

房山山房相墓道中纪事八首

乞得君恩暂拨忙许从西郭看林庄千年丘壠或天意百里山川真帝乡地远有时惊斥堠岁终何处问耕桑私怀未了忧官事默默无言秪自伤

太行西下水朝东圣代提封一掌中形胜千年今古在车书四面往来通垂虹影卧长桥日啸虎声传衆壑风俯仰乾坤双望眼不知身世是樊笼

历尽重冈始见山石门高处不容攀尘踪误落心期外旧路遥疑指顾间老树傲霜犹硉兀断溪流雪尚潺湲十年两度经过地不共游人一解顔

旧游长记此山曾又宿慈光寺里灯吹断野风犹苍莽踏残冈雪更崚嶒人声灭尽惟闻鸟民户凋余秪见僧不是行春还问俗宦情离思两无凭

晓日鸣钟出寺迟峰峦诘屈路逶迤轻舆傍险频劳下健马乘高不受骑出瓮酒当秋熟後隔村鸡报午炊时老亲穉子何曾到一句诗成一泪垂

望远登高数里程雪消风煖爱新晴缘崖健妇如猱捷荷担羸僧似鹤轻直以荣枯占地力还从向背识山情前冈恐有牛眠处倦马临溪驻复行

下马西林一瓣香古槐隂里拜幽堂百年战伐中兴地两世恩封异姓王宝剑有光冲夜斗石麟无影卧斜阳锦衣公子能留客白饭青刍意正长【时憩英国张公先墓】

出城三日两冲风舆马归时日过中地远极怜僮仆苦愁多非为路途穷陶松岁晚门谁候谢草春迟梦亦空病眼不禁双泪冷自欹乌帽解纱笼

哭傅白会郎中用体斋见慰韵二首

秋来哭子正酸辛恨入通家意更真寄我尚题前月信惜君犹是後生身江山荏苒年华尽梦寐分明笑语亲因与大苏谈旧事半床风雨两愁人

登科犹记岁逢辛曾见趋朝画里真应与傅岩为後裔定知何逊是前身文章饰吏谁兼美兄弟论交我最亲月落屋梁秋署冷忆君还似梦中人

东山先生有两广之命奉寄一首

听漏西堂黯不眠忆君如在夜灯前可堪环堵三年病又上南州万里船缩手未闲终坐巧踰垣欲避转愁偏行藏在我今须识纵不由人也属天

王古直挽诗次方石韵二首

漫浪乾坤有岁年不知官府更神仙吴山越水重来地明月清风未了缘五夜诗篇还独赏【尝问古直云何以消夜答云夜半时起将自所作旧诗念一念耳】一时谐谑尽堪传从今脱屣无遗累免卖苏家二顷田

自将诗卷祭残年断送平生贾浪仙久客耳通南北语故人心结死生缘【古直闻方石来曰吾事济矣踰年而卒方石为殡殓葬之】文章岂必千金价姓字聊应一代传不用庄名题万柳【方石欲与之万柳庄不果】本知沧海是桑田

再哭青溪

海内衣冠失老成梦中精爽尚平生杏园醉後千花拥柳院归时一字行旧事苍黄空过眼暮年幽独转伤情不须更作三同会又听城西薤露声【时体斋亦已捐馆】

哭体斋傅宗伯先生【是日倪公祖奠毕於傅公会歛】

哭罢青谿又体翁素车匍匐走西东白头搔尽浑成雪泪眼啼多不受风翰苑才高经百战南宫官重说三同伤心更是江楼鴈各自分飞落照中【体斋已丧弟故云】

再哭体斋叠见慰哭子韵

公来慰我极酸辛我哭公来意更真山斗正悬天下望簿书长绕病中身【公病殆犹手削奏案】一门和气芝兰共四海交情管鲍亲定与青谿重握手九原之下复何人

送吴学士克温之南京

玉堂风月每平分北客南来又送君千里山川非远别两都词赋旧能文亭边野兴随修竹江上归心驻白云二十年前曾此梦不胜吟望立斜曛

送罗司业允升之南京

金陵王气还双阙璧水文章重六经官好况当初摄篆【时祭酒缺司业始复设】门高曾忆旧趋庭【允升父尝为南京助教】烟随草色连天远雨过山光拨眼青多病秪今思药物拟从新笼问参苓

卜树村新庄约方石先生不至次韵四首

浴沂真乐许同寻过眼春光次第深病里有官虚岁月老来无梦不山林天教剩地堪容膝我爱清泉好洗心却恨可人招不至空将短札代长吟

路绕湖堤不费寻野人遥指荜门深平田水足元通浍独树隂多自作林看竹偶逢曾识主买田先了欲归心不知风月还多少消得先生一醉吟

偶从僻地得幽寻门掩踈篱一径深风定落花还作阵雨多遗果渐成林百年游赏浮生梦两世经营旧主心更忆老亲兼稚子不胜哀思与微吟

老树盘空过十寻緑隂繁护古亭深村炊几处日当午牧笛一声风满林逝水如斯真在眼浮云於我更何心房山险絶今辞尽赢得西湖漫浪吟

夀祭酒罗先生七十次所寄韵二首

登第同年事宪皇看君射策胜穿杨两都赋出争传汉九老图成正忆唐旧日才贤多皷铸老来神采尚飞扬也知忧国怀人意不问寒暄问雨阳【来诗云燮调事业须公等卧看南山记雨阳】

十年不见先生面忽枉西江第二诗郢客高词惭寡和杜陵新赠怯轻为多收野秫贫堪醉久服山芝老不饥万里云霄三月近报书犹恨鹤飞迟

松窻屠公挽诗

老健全轻玉带围余欢犹及彩衣归乾坤乐事古来几湖海耆英公後稀满坐芸香留宿雨半窻松影下斜晖树头华表高坟在时有行人指翠微

次李白洲侍郎督复西涯旧业韵二首

面对青峰俯碧流三间矮屋一重楼山高合拄王郎笏水濶堪容范蠡舟诗客苦曾逢戴笠钓心闲不在垂鈎旧时风景如重到日日慈恩寺里游

招提南畔石桥边水色山光净可怜送隐预劳盘谷序得归何必洞庭船总多坛树宜春服不信楼钟搅夜眠寄谢汝阳三斗客未妨来作饮中仙

慰东山刘司马哭子次谢祭酒韵二首

十日朝囘不出门两翁孤坐各黄昏炎风朔雪萧条过旧恨新愁次第论问业有诗空鲤退破怀无计且鲸吞此筹可但输君恨老眼犹堪对子孙

定省何人夜候门客堂无语一灯昏三生过眼真疑幻万事从头莫更论愁对燕山身独老恨深云梦气须吞君情似觉全胜义我已无儿况有孙

张尚絅侍郎挽诗

卧病经秋药裹中入春乡思太匆匆十年心苦移家地两世名成教子功辽海几时归去鹤塞书无复寄来鸿因怀诗酒过从处一夜高情笑语空

弘治癸亥二月四日雨中再代视牲纪事一首

宿霭全消辇路尘远将天语问牺人郊坛二月稀逢雨使命三囘尚及春龟卜有期先後易骏奔无地往来频圣躬已豫思蠲洁愿达平安上紫宸

次陈德卿顾士亷乔希大韵三首

两年春兴总相孤百感重来更郁纡旧事有形归梦泡浮生无处问方壶马犹识路人何在土未成坟草又枯四海极知同父子不知还似此情无

祗树林开日正中玉泉澌下水还东十年丘壠瞻依近百里川原眺望空敢谓并州非客舍极知嬴博有遗风良辰好景多相似只对愁人便不同

看尽朝晖又夕阳旧时风景更难忘鸟情空解怜山色草泪犹知泣露光岂谓幽明分骨肉敢将穷达论文章从今不作江南梦秪合辞官老帝乡

南屏迁翰林典籍白洲有诗次韵二首

束帛丘园满路光十年词苑尚囘翔籖题徧检书千卷诰草频挥墨万行名重岂须还甲第地高何必更岩廊浮云过眼真余事不向官阶较短长

几年渊底爱珠光一日云端羡鸟翔白雪调应高凤沼青袍名已动鵷行交游有道怀金石荐达无能耻庙廊同是感时忧国者向来情话夜何长

复畏吾村旧茔志感十首

旧壠萧条二亩秋眼中无地着松楸比隣价许千金直老我心余一念休未爱林居添野意直开神道想灵游幽堂手泽依稀在细认苍苔几涕流【时於明堂得劵石乃先考手书方向始定】

原头高冢郁巃嵸我祖殷勤手自封四世礼宜昭穆序百年心苦岁时供开云旋辟墙东地带雨新移屋後松说到九泉应一颔愿从遗迹想音容

行尽房山复树村三年岐路几销魂山占水卜无时定鬼护神诃此地存假手经营烦旧主白头瞻拜有孤孙西园宰木东原草犹是春风长养恩

白头遗姊说当年【有邹氏表姊年七十余能道葬时事】听到残灯各黯然地许精灵先後合天教骨肉死生全流光老至偏成感旧事疑多敢浪传今日重来如梦里壠头新树墓前田两年清泪不成乾三尺孤坟欲葬难千载抱孙心敢负九泉将母意须安情知季札犹怀土义比文公合去官今日一杯重酹汝可将顽健诧加餐【儿东行道中有诗云报道痴顽今健饭不须传示教加餐】

五父衢边泪满巾旧愁未尽转成新九原可作真疑梦三鼎空踰不逮亲骨肉竟同归复地衣冠非是显扬身心长夜短清无睡坐久村鸡又报晨

今夕何夕宿城西烛影下照茅檐低茶烟扬空月冉冉竹露洒地风凄凄发能几许白且尽心向此时荒欲迷总为劬劳德未报老来无事不悲凄

旧冢新茔次第成尽将心力付平生经旬命锸随高下半夜推窻看雨晴今日山川增秀丽向时狐兎大纵横小西门外休囘首蔓草残烟也系情

愁来不觉泪澘澘枕上诗成鬓已斑信有神交还梦接争知地下与人间吊余宿草人空到望断孤云鸟不还又是雨余花落後有谁携酒共登山【後四句五月二十九日梦中作觉後续成之时梦见吾儿若不欲闻吾诗者意苦甚盖自是断不复作矣三十日识】

都城西下石桥东十里川原四面通僧饭午钟洪庆寺洞箫凉月静虚宫邻多鸡犬知村近祭有田园及岁丰兼是白头归老地未论丘首得相同

曾司空七十

童丱相随已白颠看公先到古稀年门临御苑朝偏近位重官曹席每专暇日不妨留客醉多情兼喜抱孙眠华筵缓奏长生曲欲借南风起舜弦

杨给事篪父母夀诗

郑公乡里世称贤陶母家声衆所传欵段车轻犹旧路屠苏酒熟又新年庭栽桂树还生子地近桃源不问仙五色宫袍千岁酒门前须系省郎船

一舫斋诗二首

十亩青山八九椽卧游聊以屋为船星槎有路疑秋泛波浪无声搅夜眠东海添筹非浪语南华飘瓦亦同篇也知白发诗人兴不在芦花浅水边

木兰为柱桂为椽陆地从来别有船纵饮直疑骑马坐无愁何必对江眠七重漫拟欧公记万厦还歌杜甫篇闻道银河通碧海恩波元自斗牛边

怀麓堂集卷五十六








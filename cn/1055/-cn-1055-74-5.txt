【祭王深甫文〈治平二年〉】

嗟吾深甫！孝悌行于乡党，信义施于友朋。贫与贱不为之耻，富与贵不为之荣。虽得于内者无待于外物，而不可掩者盖由其至诚。故方身穷于陋巷，而名已重于朝廷。若夫利害不动其心，富贵不更其守。处于众而不随，临于得而不苟。惟吾知子于初，世徒信子于久。念昔居颍，我壮而子方少年；今我老矣，来归而送子于泉。古人所居，必有是邦之友。况如子者，岂止一邦之贤。举觞永诀，夫复何言！


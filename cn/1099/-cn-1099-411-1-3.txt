○関稅虧減疏 【 請罷稅使】

照得周官九職、六曰商賈阜通貨財、孟子以行旅出途、列之王政、國家置立鈔關、倣古譏市征商之法、下不病商、上藉裕國、內供賞賚、外濟邊疆、法至善也、萬曆二十五年間、東征缺餉、各關增稅有差、尚有賴焉、及臣蒞事以來、備查崇文門河西務臨清九江滸墅揚州北新淮安等鈔關、會計錄載原額、每年本折約共該銀三十三萬五千五百餘兩、又于萬曆二十五年攤增銀八萬二千兩、此定例也、及查二十七年各關徵解本折銀約共三十四萬五百四十九兩零、二十八年各關徵解本折銀約共三十萬六千一百三十二兩零、二十九年各關徵解本折銀約共二十六萬二千八百兩三錢零、以原額約之、歲縮一歲、幾減三分之一、隨查各關監督預呈文案、在河西務關、則稱稅使征歛、以致商少、如先年布店計一百六十餘名、今止存三十餘家矣、在臨清關、則稱往年夥商三十八人、皆為沿途稅使盤騐抽罰、貲本盡折、獨存兩人矣、又稱臨清向來?店、三十二座、今閉門二十一家、布店七十三座、今閉門四十五家、襍貨店六十五座、今閉門四十一家、遼左布商、絕無一至矣、在淮安關、則稱南河一帶剝來貨物、多為儀真徐州稅監差人挾捉、各商畏縮不來矣、其他煩辭、不敢一一陳凟、大都人情熙熙攘攘兢利而來、各商不惜霜風跋涉之勞。不憚湖海波濤之險。以兢尺寸之利。乃以稅使辛螫。視為畏途。舍其重利。不通往來。是豈甘心。無乃稅使之害。尤甚於跋涉風濤者。則苛政猛于虎之說也。天地生財。止有此數多之于此必損之于彼　皇上得無以連年稅使之供進有餘乎不知其所朘削者即此各關不足之數也即此一項。則各項錢粮。種種逋欠。皆可例推。是若輩未見其利。先見其害。不惟病民。抑且病國。伏惟聖明留意裁焉、臣愚幸甚、國計幸甚、


同堵芬木邵叔虎堵乾三赵浮山牟侯甫泛舟㟙湖分韵

其一


湖上秋光敛素烟，行厨泛酒泬寥天。
红衣落尽芙蓉老，黛色遥看睥睨悬。
云去定归沧海畔，月来疑在剡溪边。
芦中有客同摇落，坐对群鸥话昔年。

其二

曲港分流界水涯，芰荷如幄影交加。
轻摇画桨冲鱼笱，乱点清波有荻花。
生计且须营笠子，醉归随意宿渔家。
五湖今日谁堪长，与尔同乘八月槎。

其三

朝看宜雨晚宜风，西子明妆约略同。
无尽泉源来地底，一行雁影落杯中。
水含密藻添深碧，叶隐馀花殿晚红。
苦忆平原旧池馆，夕阳衰草满寒空。

其四

当年吾党羡邹枚，醉里狂登北极台。
玉笛重闻人不见，芒鞋无恙客还来。
欲从楚壁呵天问，谁向秦川辩劫灰。
此日同君称六逸，杖藜携手入徂徕。


○故虔州节度使贾匡浩相公谥议

伏以策勋谥行，名实有伦。善恶必书，褒贬斯在。故龙武统军使检校太傅同中书门下平章事河东郡开国侯食邑一千五百户贾匡浩，顷以程功积事，服勤有年。国朝疏爵之初，人惟求旧。洎剖符锡壤，休显亦多。庐陵上饶，声化且著。南康重镇，番禺连封。五岭之南，惟王巨屏。有溪洞犷民，昔尝恃险，窃聚妖凶。匡浩控压蕃要，务去元恶。致令滋蔓其徒，攻剽庐舍。而匡浩受方面得寄，不曰徒然。夫见义而动，所举必克。匡浩执心寡断，何所述哉！按《谥法》“述义不克曰丁。”贾匡浩曰丁。谨议。


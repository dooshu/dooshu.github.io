○九邊總論 【 九邊總論】

據形勢審要害究利病通權変幾希明見萬里之外

國家驅逐胡元。混一寰宇。東至遼海。西盡酒泉。延袤萬里。中間漁陽上谷雲中朔代以至上郡北地靈武皋蘭河西。山川聯絡。列鎮屯兵。帶甲六十萬。據大險以制諸夷全盛極矣。初設遼東宣府大同延綏四鎮。盛持安邊大畧如此繼設寧夏甘肅薊州三鎮。專命文武大臣鎮守提督之。又山西鎮廵。統馭偏頭三關陜西鎮廵。統馭固原。亦稱二鎮。遂為九邊。弘治間設總制于固原。聯屬陜西諸鎮。嘉靖初設總督于偏頭。聯屬山西諸鎮。又設總督于薊州。遼東不便內通恐聯属為無益番重專制之權聯屬遼東鎮戍益嚴密焉。然自大寧未弃。遼東宣府大同勢相聯屬。自偏頭關逾河跨西北大虜之警。守在東勝。河套之南。又有榆林實相犄角後弃大寧。移置都司于保定。而宣府遼東。勢始分矣正統以來。有司又失守東勝。大虜仍得逾河。而偏頭關迤西遂有河套之虞。因循既久。有司又不肯以時廵套。東勝之鎮。併近內地。形勢愈弱。于是所賴以衛　京師。防邊虜者。不過遼東宣府大同榆林四鎮而已。夫四鎮所領各堡亦有精壯。苟足其糧餉。守備等官。勤加廵哨。為之牽連援救。自足以各守地方。督率耕牧。從古備邊之道也。因操習之弊寶生按伏之奸回咎則在抚臣不在將帥也今則撫臣假調操以自固。將帥假按伏以為奸。攻守無策。而偷惰相襲。文法太密。而巧避益多。斥堠不立。而勇敢未倡。功賞不明。而激勸每爽。地方屢失糧餉屢乏實此之故矣。今惟痛革其弊。積漸之餘一時弊難盡革惟督率耕牧最為切務也堅壁固守。勤加廵哨為耕牧長計。而無狃近利乃可為也。其治蠻夷之道。則在率土著良民。得以自相守望。一或不支。為之聯屬附近地方策應之。如湖廣之永靖。廣西之狼兵。擅用徵調便有單弱不均之病也置之不復徵調。民足相死。兵不毒民。無貪功之文臣。無貪利之武將。則邊鄙晏然矣。


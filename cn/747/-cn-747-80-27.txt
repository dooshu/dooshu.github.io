○遣使册回鹘可汗诏

夫兴灭继绝，有国之懿图；推亡固存，先王之茂典。在春秋时，齐秦列国之诸侯也，秦穆尚存於晋嗣，齐桓犹继於莒土。况我国家，超迈皇王，并包宇宙。昔者回鹘可汗，在武德之初，始毕效力於太宗；在天宝时，叶护有功於京洛。乾元至德之际，与子仪叶心，大破西虏。自时以降，谊为舅甥，岁有通和，情无诡诈。会昌中，其国实遇天灾，莫能地著，尽皆散徙，遂至灭亡。朕自纂承丕图，常多轸恻，爰命使者，将远抚之，讯厥存亡，俾求嗣立。轺车甫至於灵武，蕃使已及於塞垣，迨至阙庭，深陈血恳。称可汗已立，诸部宾归，宝资神祗之卫，乃藉忠勋之力。果能克绍，叶纂旧图，颇协人愿，深契朕志。尚恐未为诸蕃所信，犹疑新造之邦，是用特命使臣，遵行册礼。於戏！布德茂功，柔远祗迩，前代之所以称礼也。使若敖氏之无后，何以劝善？须布中外，咸使闻知，表朕中怀，不问夷夏。可册为嗢禄登里逻汨没密施合俱录毗伽怀建可汗。命检校秘书监兼御史中丞王端章持节册使，乃令所司择日，备礼册命。


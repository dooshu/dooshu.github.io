○请修省以塞天变表

近日星辰变度，苦雨霖霪。是生灵共感之灾，致纬象垂芒之异。惟宜修德，以答元穹。臣窃以修德遍在君臣，非独在於君父。自古创业守文之主，未有无灾变者。但能修德省躬，则化灾为福。臣见今月三日夜五更初，有二星变易，一出轩辕前路，一出室壁之间。凡五星之气，不合五行，一德稍亏，五星变异。臣恐自战争己来，或有功臣义士，枉抱幽冤，或有名山大川，失於祀。今九月震雷，极为异事。雷者天之号令，八月收声。今震伏不时，是号令失节之象。陛下继覃赦宥，虔礼神，惟德动天，其灾必退。更宜师古，以合天心。恶杀好生，资於睿化。

于遘

遘，後唐清泰二年官刑部郎中。


○论振武以北事宜状

右，缘回鹘牙帐渐移向东，去振武疆界稍近，今以草青马壮，深虑有意窥边。望令刘沔於云伽关及边界要害添兵，严加警备，先令郑许、陈滑两道兵马於代州就粮。今缘把头烽北一川皆是散地，若回鹘万一驰突，更无重兵备御，则退浑部落，先被破伤，太原北境，不免骚扰。望付翰林赐刘沔诏，令酌量事机，审探回鹘情伪，更於把头烽北添置，令速详利害闻奏。如蒙允许，伏望约此意撰诏处分。


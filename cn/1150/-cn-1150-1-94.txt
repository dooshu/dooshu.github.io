○题怀仁圣教序真迹

古人摹书用硬黄，自运用绢素。此卷首，有宋徽宗金书缥字，与内景经同一黄素。知为怀仁一笔自书无疑。书苑所云，杂取碑字，右军剧迹，咸萃其中，非也。黄长睿，书家董狐，亦以书苑为据。恨其不见真迹，辄随人言下转耳。

○又

此书视陜本，特为姿媚。唐时称为小王书。若非怀仁自运，即不当命之小王也。吾家有宋舍利塔碑云：习王右军书，集之为习，正合。馀因此自信有会。


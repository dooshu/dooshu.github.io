梦先母

闰章十岁而孤，背母时甫三岁，自伤孩稚不识母，梦亦无之。己丑举礼部，归次江北，梦吾母破冢出，如卧初起，且呼儿就语。惊寤，遂失声，书以志吾痛焉。
射策游金门，回镳返故国。
故国伤我怀，风木情惨恻。
中夜梦慈亲，蔼蔼好颜色。
颀然出黄土，衣裳徐拂拭。
自称为我母，呼儿侍母侧。
失恃在襁褓，梦寐讵相识。
惝恍心然疑，流泪满胸臆。
游子良可悲，精灵逝不测。
明发拜松楸，当闻母叹息。



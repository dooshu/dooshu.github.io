【桂楫泛河中】

黄河曲注（乐府作渚。）通千里。浊水分流引八川。仙查逐源终未极。苏亭（乐府、《诗纪》云。一作汉帝。）遗迹上（乐府作尚。）难迁。眇眇云根侵远树。苍苍水气合（乐府作杂。注云。一作合。）遥天。波影杂霞无定色。湍文触岸不成圆。赤马青龙（乐府、《诗纪》并云。一作骊。）交出浦。飞云盖海远凌烟。莲舟渡沙转不碍。桂楫距浪弱难前。风急金乌翅自转。汀长锦缆影微悬。榜人欲歌先扣□。津吏犹醉强持船。河堤极望今如此。行杯落叶讵虚传。（○《乐府诗集》七十四。《诗纪》九十三。）


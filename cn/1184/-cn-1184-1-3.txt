●南疆绎史勘本卷三

霅川温氏原本

古高阳氏勘定

目录

纪略三

唐王

右闽疆纪略第三。

○王英才大略，在藩服之时已思有所施为；及遭逢患难，磨砺愈坚。两京既覆，枕戈泣血，躬行节俭，以裕兵食。性喜文辞，手撰三诏、「御制祖训后序」、「行在缙绅便览序」，皆典雅可诵。所至访求书籍，军行亦载书数十乘。听纳谏说，拔钱邦芑、金堡于下僚，置之言路，欲其有所开陈。章奏朝至夕发，或送后代批。后亦读书，通明识治体；王尝与之决事。笃念旧恩，不遗纤微；于从兴诸臣，恩泽尤渥：不可谓非一时令主也。论者徒见其不能出关，遂言好作聪明、自为张大，无人君之度；此以成败论耳。夫郑氏起盗贼，目无君上，据有全闽，富贵已盈，始愿亦不及此；而欲责以鞠躬尽瘁，经营天下，难矣！王之托于郑氏，所谓「祭则寡人」而已。其二、三心膂之臣，所藉以恢复者，如黄道周、苏观生皆儒雅可观，祗将略未优，又束缚其手足，不能一展所长。悲夫！悲夫！天之所废，谁能与之？虽有忠义，如之何哉！

纪略三

唐王

·唐王

唐王，太祖九世孙也。讳聿键，小字长寿。其先唐定王，高帝第二十二子，封于南阳。父器墭，唐世子；追封裕王。母毛氏。王生十二岁，祖端王惑于嬖妾，欲立其爱子，遂囚世子于承奉司，王亦从之。有大志，虽处患难而意气不挫。年二十有八，尚未请名。世子为其弟毒死，端王讳之，将传国于次子。分守道陈奇瑜入吊，谓王曰：『世子薨逝不明，若又不立其子；事且露，国法重』！王惧，始请名立为世孙。崇祯五年，端王薨，王袭位；年三十一矣。选妃曾氏，诸生曾文彦女。七年，流寇入河南，南阳当其冲；城卑薄，王捐千金谋修筑。知府陈俊豪勿授工；王上言，诏逮俊豪下狱。王乃援潞藩例，请增兵三千人，设参将一员以陈永福充之；不许。八年冬，贼再犯南阳。上疏言：『臣府护卫一千二百人，近制以其半为汴梁班军，给抚臣以下策使，无谓。惟明诏念臣困阨，以全军见还』！庄烈帝报之曰：『南阳番军班直，祖制已久，朕不敢变』。时欲行宗室换授之法，陈子壮署礼部事，执不可；王贻书于子壮相驳难，称说典训，援据经传，皆有本。廷臣顾勿及知，特以为诸侯王尚气持异同而已。子壮寻下狱，众口惜子壮者，辄以尤王。王亦薄公卿为不足重，而尊宗藩体统。劾总督卢象升不朝。其所建请，颇多与群臣相抵牾，帝意亦不之善也。九年秋八月，京师戒严。王率军勤王；汝南道周以兴制之，不听。至裕州，巡按御史杨绳武以闻；旨下切责。会前锋值寇，亡内竖三人，乃返国。十一日，下部议，废为庶人，安置凤阳高墙。押发官同知张有度欲以槛车行，王自裁不殊。至凤阳，守巷奄人索贿不得，墩锁以困苦之；不胜其辱，病几殆。曾妃割股以进，始愈。有司廪禄不时，资用乏绝。时有望气者以高墙中有天子气，言于淮抚路振飞。振飞假赈罪宗名入见王，心异之。王告以吏虐状；振飞上疏请加恩罪宗，赡以私钱，且责吏之无状者。王甚德之。

甲申春三月，北部陷，南京福王立，大赦，王出高墙。礼臣请复王爵，不许；命徙驻广西之平乐府。

乙酉夏五月，行抵杭州，而南都已覆。王劝潞王监国，不听。时镇江总兵郑鸿逵自京口、户部主事苏观生自南都，胥会于杭；遂奉王入闽。六月甲戌，次浦城。闰六月癸未，福建各官迎谒于水口驿，南安伯郑芝龙、礼部尚书黄道周、福建巡抚张肯堂等三笺劝进。王出御用银一百五十两，令有司葺行宫，勿扰民。丁亥，至福州监国，建行在太庙社稷。时郑芝龙拥兵骄悍，鸿逵欲王早正位以系人心，芝龙犹豫弗决。群臣多言监国名正，建号宜迟；不报。

丁未，祭告天地、祖宗，即位南郊。以福建为福京、福州为天兴府、布政司为行殿。大赦，称号隆武。追尊皇考为皇帝、妣为皇后，遥上福王尊号曰圣安皇帝。芝龙、鸿逵俱进爵为侯，其弟芝豹封澄济伯、郑彩永胜伯；并赐号「奉天翊运中兴宣力定难守正功臣」。以黄道周为吏部尚书武英殿大学士、苏观生为吏部右侍郎兼东阁大学士、福建巡抚张肯堂为兵部尚书兼左都御史、何楷为户部尚书、四川按察使曹学佺为礼部尚书，福建巡按御史吴春枝为兵部右侍郎兼右副都御史、周应期为刑部尚书、郑諠为工部尚书、黄锦为礼部右侍郎，并赐号「奉天翊运中兴宣猷守正文臣」。各官进秩有差。自道周外，凡有声望者何吾驺、蒋德璟、黄景昉、朱继祚、林欲楫、姜曰广、吴甡、高弘图、路振飞、曾樱、郑三俊、熊开元、黄土俊、顾锡畴、陈子壮、林增志、李先春、陈洪谥等皆遥授阁辅；戎车转侧，至者数人。后林增志、李先春先至，同入阁办事。

王性素俭，少遭患难；既即位，慨然以复仇雪耻为务。布衣蔬食，不御酒肉。敕司礼监：行宫不得以金玉玩好陈设，器用磁锡；帏幄被褥皆布帛，绝去锦绣。后宫无嫔妃，御执事者三十人而已。中宫懿旨选女厨十人；王闻之，以为扰民，不许。勤于听政，批阅章奏，丙夜不休。上书陈言军国大事者，辄以手诏答之。素好读书，博通典故，手撰三诏与鲁监国书，群臣皆莫能及。重风节、重文学，收召名士不次擢用。其志欲大有为于天下，而呃于时势乃尔。感路振飞旧恩，募能致者赏千金、给五品秩。

六月，浙东张国维、朱大典、孙嘉绩、方逢年等迎鲁王监国绍兴。时浙西已降附，大清兵方在江、楚，吏部侍郎杨廷麟、兵部侍郎万元吉、国子祭酒刘同升等以义师往来捍御，克复吉安、临江等处。遂加廷麟兵部尚书兼东阁大学士，赐剑便宜从事；元吉副都御史，总督江西、湖广诸军；以同升为南赣巡抚。

时王优礼郑氏，以闽事属之。芝龙长子森入见，奇其表，赐国姓，改名成功；命提督禁旅，以驸马都尉体制从事。芝龙议陈战守事宜，自仙霞关外当守者计百余处，应设守兵若干；其战兵以今冬简练、明春出关：一出浙东、一出江右，计兵二十余万。合闽、粤饷，不支一年；仍请于两税正供内米一石预借银一两，令群臣捐俸、劝绅士输助。察府县历年积榖银两未解者，悉催赴行在；遣侍郎科道征发。吏部主事王兆熊兼御史督御饷急迫，不输者榜其门曰「不义」：于是闾里骚然矣。芝龙又请清理寺田，可得饷八十万；王不听。户部侍郎李长蒨请广开事例，从之；无论厮养隶卒皆得给札授官，犹苦饷不足。守关兵仅数百人，率疲癃不堪用。

设储贤馆，定十二科取士，以苏观生领之。已而招徕者多挟邪士，王亦厌罢。

王以盗贼之兴皆由贪吏虐民，欲效高皇帝之法惩之。建阳知县沉炉■〈火豦〉贪酷被劾，特敕诛之；辅臣申救，不听。由是人稍知惧。

廷臣日请出关，王屡戒征期，芝龙辄以饷绌为辞。会赐宴大臣，芝龙自以侯爵，欲位首辅上。黄道周争以祖制武职无班文臣右者，终先道周；芝龙鞅鞅不悦。道周知芝龙无意视师，乃自请出关号召义旅图恢复；王许之。请兵、请饷，芝龙皆不应，仅给羸卒千人、赍一月饷。秋七月辛未，道周率以行。

八月乙酉，颁祖训五十七条于阁部科道，大学士林欲楫率诸臣表谢。

庚寅，命肃卤伯黄斌卿出镇舟山。命吴江诸生孙文中赍手敕召路振飞；及其至，拜太子太保、吏兵二部尚书文渊阁大学士，官其子太平为兵部员外郎。

壬辰，册曾妃为后；赠后父曾文彦为吉水伯。

癸巳，行郊天礼于南郊，芝龙、鸿逵称疾不从。户部尚书何楷劾其无人臣礼，宜正厥罪；王喜楷敢言，命掌都察院事。命妇朝后于太和殿。

邵武知府吴炆炜、推官朱健闻敌畏葸，弃城先逃；下狱诛。

靖江王嘉享僭号桂林，执巡抚瞿式耜幽之，两广总督丁魁楚遣总兵陈邦傅往攻。封魁楚平粤伯，加式耜兵部侍郎。式耜得释，即令中军焦琏合邦傅兵擒之。

行保甲法于天兴府。定锦衣卫军制：设中、前、后五所，每军百户曰一威所，八威所为一禁军。

时兵事皆掌于郑氏，芝龙自知众论不平，不出关无以弭众，乃请以鸿逵出浙东、彩出江西，各拥兵数千，号数万。既出关，托候饷，仍驻不行。鸿逵驻仙阳镇，虑有上书言事者，严禁仙霞关不听四方儒人入。王檄催孔亟，不应；彩行百里而还，称饷缺，留如故。

九月，大清兵取徽州。

时李自成兵败奔九宫山，为村民鉏击以死；楚督何腾蛟以闻。其众无所归，推其兄子李锦为主，同自成后妻高氏、高弟一功等乞降；腾蛟与摄抚堵胤锡往受之，一时增兵数十万。王大喜，告庙。进腾蛟大学士，封定兴伯；胤锡右副都御史，实授湖北巡抚，总制其军。降将皆授总兵官，赐李锦名亦心、一功名必正、高氏为贞义夫人，号其营为「忠贞营」。已而粮不继，降者稍稍散去。高、李十三部就食施州卫，其余郝摇旗、马进忠、王进才、张光翠、袁应第、牛万才、张先璧等十余营悉隶腾蛟麾下，军势颇振。然王内制于郑氏，不能出关相应援也。

十月，科臣刘中藻颁谕浙东，鲁王不受。自是，闽、浙相水火矣。

原任兵部郎中王期升、御史彭遇颽至行在，加期升总督衔、遇颽佥都御史；大学士路振飞、曾樱封还内传，谓遇颽依附马士英，期升在太湖奉朱盛澄称通城王派饷苛虐，不可用。王乃止。

杨廷麟疏至，请王幸江右；何腾蛟请驻湖南，浙中诸将请如衢州。王以芝龙不足恃，欲出赣入楚倚腾蛟。会原任临清知州金堡朝行在，言腾蛟可倚，急宜弃闽幸楚；王大喜，即擢堡兵科给事中，决计由赣以赴长沙。遣大学士苏观生先诣南安募兵。

户部尚书何楷请告去。未几，死之。

十一月甲午，类于上帝；乙未，禋于太庙；丙午，禡于社稷。丁酉，以郑鸿逵为御营左先锋出浙江、郑彩为御营右先锋出江西，驾幸西郊，行推毂礼。先期为坛，设先帝高皇帝位；王御翼善冠诣坛所，百官陪位，武臣戎服听事。王皮弁升坛拜谒，立于神位西、南面；御营先锋北面跪。兵部授钺，王东向揖之。赐饯，光禄寺授爵；御营先锋跪受爵。诫劳毕，谢恩出，率将士跪坛下；王甲冑誓师，乃鸣金鼓扬旌而出。当授钺时，风雨晦冥，大风陡起，坛上烛尽灭、神位皆仆。鸿逵出城，马蹶踣地。识者以为不祥。

下诏亲行，以唐王聿钊、邓王鼎器监国，大学士曾樱协同芝龙留守。以吴震文为随营兵部侍郎，王觐光为随营户部侍郎，皆兼吏、户、礼三部事；张家玉、陈履贞为随营兵科，亦兼吏、户、礼三科事。命曹学佺修「思宗实录」，设兰台馆以处之。

十二月甲申，王戎服登舟，大学上何吾驺等随行。舟次芊江五溪，百姓壶桨迎者载道；皆赉以银牌。

壬寅，黄道周师溃婺源，被执。南赣巡抚刘同升卒，命万元吉兼摄其事。

大清顺治三年（丙戌）春正月己酉朔，唐王在建宁，称隆武二年。不受朝贺，以三大罪自责，令百官皆戴罪从行。

交趾、日本国皆遣使入贡。

广东布政使汤来贺运饷十万由海道至，擢来贺户部右侍郎。

马士英叩关求入朝；王数其罪，谕守关将士勿纳。士英七疏自理，终不许。

鲁监国遣柯夏卿、曹维才来聘，王加夏卿兵部尚书、维才光禄寺少卿。手敕谓：『朕无子，王为皇太侄，同心戮力，共拜孝陵。朕有祚土，终致于王』。取浙东所用职官同列朝籍，不分彼此。寻遣佥都御史陆清源解饷十万犒浙东江防诸军；以散给不平，方国安纵兵夺饷，杀清源（或曰：士英使之也）：而闽、浙衅益深矣。

熊开元罢。以苏观生兼吏、兵二部尚书、行在文渊阁大学士，出为经略；赐上方剑便宜行事。王御门，赐银印曰「瞻奉南北山陵、安集军民文武官」。召见泉州布衣蔡鼎，授为军师。

二月，马胫岭兵变，命路振飞至浦城安抚之。江、楚迎王疏相继至。

诏宽「逆案」之禁。王曰：『北京陷于东林、南都亡于魏党，厥罪维均。今中兴之初，嘉运綦新；其附党诸臣概予洗濯，以收后效』。擢堵胤锡右副都御史，巡抚湖广。

丁亥，大雨雹（闽所无也）；风霾昼黑，对面不相见。

广西有僧自称弘光，召九卿科道议，将迎请。廷臣曰：『即真弘光，甫经失国，有尊奉而无迎请』。已而有司审知其伪，下狱诛之。嘉亨俘至，下诸王议，废为庶人，以幽死；诛其臣顾奕、吴之琮、杨国威、张龙翼等。

三月戊申朔，督师大学士黄道周殉节南京；王闻，恸哭撤朝，赠文明伯。

王将出汀入赣与湖南为声援，芝龙使军民数万人遮道号呼，拥驾不得行，芝龙因具表请回天兴；王不得已，驻札延平。封成功为忠孝伯。以张肯堂为留守；旋加少保，总制浙直，给敕印便宜从事。

辛未，大清兵破吉安，郑彩弃广信奔入关。

夏四月五日万寿节，不受贺。未几，抚州亦破。

命礼臣追复建文年号，立方孝孺祠。

先是，汀、邵间有大帽山峒蛮最强，屡征不服。益宗永宁王慈炎诱之出降，以与大兵战，屡捷，遂复抚州，大兵围之。郑彩屯广信府，永宁王请救，其监军给事中张家玉以三营往援，围暂解。已而复合，彩军溃，抚州遂破；永宁王死之，峒蛮亦散。报至，举朝震惊；命削职戴罪图功。廷麟、元吉退守赣州，大兵追攻之。

五月，琉球国入贡。

廷试贡生，取万荆等十二人；命为萃士，照庶吉士例送翰林院教习。

擢湖广监军道章旷为右佥都御史，巡抚湖北。

鲁监国遣都督陈谦入闽，久驻衢州，持两端；自云鲁已爵为侯，欲邀封。召赴行在，御史钱邦芑劾其外媾，下狱将杀之。芝龙与谦有旧，亟入朝，请以官赎谦死；王故留芝龙久语，密促行刑。芝龙出，已死矣，因厚殓之。由是，益怀异志。

加吏部尚书郭维经六省督师衔，募兵援赣。时赣已被围两月，巡抚刘广胤战败，受执；援兵皆不敢前。

六月，开科取士。命广额七十名，流寓者皆入试；以编修刘以修、闵肃为主考，举叶琐等一百七十五名。士子多以贿进，乃命覆试，落四名。逮同考推官王三俊下狱，追赃一万两。

兵部侍郎前南赣巡抚李永茂遣粤兵五千援赣，与大清兵战于李家山，围暂解；粤兵退守南康。时赣城坚守已久，奉谕奖劳，赐名「忠诚府」。加杨文荐右都御史，偕郭维经出闽入援，与杨廷麟、万元吉等为协守计。

浙东报至，大兵已渡江取绍兴，鲁监国航海去，江上诸师尽溃。鸿逵驻城外，警报我兵至，乃徒跣而逃；三日，抵浦城。事闻，行在大震；削其封爵。

秋七月，元子生。大赦，加恩从兴诸臣，悉进爵；御史钱邦芑言：『浙东新破，唇亡齿寒。举朝正切同仇之日，非蒙恩受赏时也』。不报。

己巳，王御门，内侍捧小匣置御前；诏谕群臣曰：『朕本无利天下心，以勋辅拥戴，不得已勉徇群策。浣衣粝食，有何人君之乐。朝夕干惕，恐负重付，岂意诸臣已变初志！昨巡关之使得尔等出关迎降书二百余封，今俱在此。朕不欲知其姓名也，今命锦衣卫焚之午门前。尔诸臣其有名者，尚洗心涤虑否？倘能竭节奉公，不渝终始，是所望也』！王长身丰颐，声如洪钟，闻者悚息。

时锐志出赣，芝龙百计阻之，欲留王以自重。既而阴通款于洪承畴，托言海寇至，驰还临安，尽撤关隘，水陆诸兵随之去。大清兵既破浙东，长驱而前；仙霞岭空无一卒，遂如入无人之境焉。

何腾蛟遣郝永忠以铁骑五千迎驾，将至韶州。大兵已出衢州，于八月乙未抵仙霞，守浦城巡按御史郑为虹、治饷兵科给事黄大鹏、延平知府王士和死之。

丁酉，王自延平出奔。宫眷皆骑，犹载书十余簏以从，辅臣吾驺、继祚等随行。庚子，入汀州城。

辛丑，大兵奄至。有十余骑叩城称扈跸者；开门纳之，则追骑也。直入行宫，从官迸散，乃执王与曾妃去。妃至九泷潭，投水死；王死于福州。其从难之臣，有部郎赖垓、给事中熊纬、御营总兵胡上琛等（或曰：建宁代死者为唐王聿钊、汀州代死者为张致远，王实未死。后郑成功屯兵鼓浪屿，有遣使存问诸臣者，云为僧于五指山；然亦莫必其真伪也）。

是冬十月，赣州闻王讣，全城气索。会天雾雨雪，城夜破；督师大学士兵部尚书杨廷麟、兵部侍郎左副都御史江广总督万元吉俱赴水死，吏部尚书郭维经、御史姚奇胤入嵯峨寺自焚死，湖西兵备佥事太常卿彭期生自缢死。兵部职方主事周瑚被执不屈，戮之。右都御史杨文荐擒至南昌，绝粒死。后以闻难继死者，御史艾南英缢于汀州僧舍、大学士蒋德璟于泉州不食而卒。

粤中永明王立，遥上尊号曰思文皇帝。丁酉春，复谥曰绍宗襄皇帝。

「勘本」曰：闯贼败走九宫山为村民锄死事在九月，原本载于『杨廷麟、万元吉以义师守赣』之下；错讹甚矣。其『李锦、高一功等乞降』下至『浙中诸将请如衢州』一节，原阙；又卷末『是冬十月』下赣州殉事诸臣及后闻难继死者，原本皆阙书。今悉纂补。

案唐王躬行节俭，伤国家之多难，至敕断酒肉。其初孤身南来，郑氏进美女十二人以充后宫；王意不忍拂，姑留之，然卒未尝一御及也。夫福京之亡，亡于芝龙之通款；其衅则在王杀鲁使臣陈谦而起。谦为南直隶武进人，先以乙酉之春赍福王诏封芝龙南安伯；比读券，误书「安南」。芝龙故南安人，心不怿。谦曰：『南安一邑也。安南则地兼两广，当是将军福命所致，为他日拓地开疆之兆，又何不乐为！请即留券易诏，而更爵为侯』。芝龙喜，乃与之订交，称莫逆。谦之行成于闽也，先诣郑；言者谓芝龙有异图。御史陈邦芑挟夙嫌，遂谮谦于王所。吾独怪以唐王之贤，而肯信一陈邦芑。且芝龙百计营救，甚至请以己官贷谦死，而王直以必杀谦为快。究竟谦何罪哉？呜呼！此残明气数使然，展转致败尔。闽中苟无此失，则芝龙虽有二心，而未必恝然投款掣兵以去。芝龙存，而福京或可旦夕延也。芝龙子森，故为王弄儿，王为之改成功名。厥后背父入海，独搘一面。虽经屡抗王师，死有余辜。而于鲁监国则修颁诏之怨，终其身不肯奉；徒以张司马煌言以忠义相激劝，仅为之施寓公礼。至王虽殂而犹称隆武号，则其尽于唐事也，至矣。

曾妃固通交义，辅王管章奏；凡外廷拟进批答，悉由妃所决可否。妃父文彦颇知大义，绝不干与朝政，较监国之张国俊胜矣。然王则内惮于妃，亦多所牵制。及王将巡赣，命妃先发；甫出城而大兵猝至，妃亟投水死。

温氏于宫壶俱阙书，续当补纂后妃传也。今以舟山、安隆殉节妃嫔附「摭遗」纪诸。








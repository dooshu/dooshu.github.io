临江答耦长次韵

谢李高吟久寂寞都官独擅宛陵诗忽惊鶵凤生丹穴又见神龙出故池陆子才华入洛日终童卓荦弃繻时闲居亭阁江山助絶调骚歌气候移荐赋羞寻杨得意怜才恨少魏无知短衣射虎成何计抱膝横琹聊尔为石室藏书家自富沧洲秃笔兴忘疲登楼独啸青天月入坐人推玉树枝苦学三余雌霓识素心十载白云期波澜自许陈思敌意气谁呼德祖儿策杖风泉庐岳顶挂帆烟雨楚江涯官斋地静看鸥狎野寺吟多把酒迟散带临溪开北牖沈瓜浮李续南皮疎狂却忆高生老白眼东西何所之【谓阮怀】

清明前一日经水东闻衆浔桃花沿溪红数里恨不果往【在宣城东南港口有龙窟土人言阴雨时闻鼓乐声】

江城伏枕动淹旬细草天寒緑未匀昨夜东风何造次老夫策杖太逡廵谿边好乌要人语谷口闲云傍客身浦接桃源花夹路山连龙窟地无尘钧天乐奏灵湫底濯锦波明曲水滨已办青钱拚一往忍敎红树阻相亲中年衰乐登临嬾比岁西南斥堠频苦惜良辰谁共酒饱经多难可怜春平生不分愁如雾明岁应添髩似银古墓乌啼垂柳外斜阳偏照独归人


◎沈演之

演之字台真，吴兴武康人，晋冠军长史劲曾孙，袭父叔任，爵吉阳县侯，郡命主簿，州辟从事史西曹主簿。举秀才，除嘉兴令，入为司徒祭酒南谯王义宣左军主簿钱塘令，复为司徒主簿。丁母忧，起为武康令，除司徒左曹掾州治中从事史，迁尚书吏部郎，进右卫将军。迁侍中，又迁中领军，领国子祭酒本州大中正，转吏部尚书，领太子右卫率，元嘉二十六年卒。赠散骑常侍金紫光禄大夫，谥曰贞侯。


○授历支特勒以下官制

敕：国家与回鹘久修邻好，重以姻亲，视其酋豪，犹吾赤子。属本蕃乖乱，种落未安，君长之间，自相疑阻，穷而归款，得不抚宁？况尔等生戴斗之乡，精能贯日，负射雕之艺，气乃凌云，忠而善谋，勇则能断，率其骁骑，来附北边，愿削衽以图全，且弓而俟命，矢其一志，之死靡他。既投我以诚，则诏之以礼。昔徐卢款塞，即受汉封；比能入朝，仍疏魏爵。今则解其被毳，荣以票彡缨，爰嘉介石之心，式宠衔珠之命。宅侯忠孝，可保於克终；安上子孙，方期於必贵。勉兹师律，为我信臣。


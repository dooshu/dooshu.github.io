其二十八





容颜若飞电，时景如飘风。[一]草绿霜已白，日西月复东。华鬓不耐秋，飒然成衰蓬。古来贤圣人，一一谁成功。君子变猿鹤，小人为沙虫。[二]不及广成子，[三]乘云驾轻鸿。[四]

[一]毛苌《诗传》：“飘风，回风也。”



[二]《艺文类聚》：《抱朴子》曰：周穆王南征，久而不归。君子为猿为鹤，小人为虫为沙。今本《抱朴子》云：三军之众，一朝尽化，君子为鹤，小人成沙。与古书所引迥异。徐祯卿曰：“谁成功”，言未有能仙举者也。为猿鹤，为虫沙，言君子小人皆莫逃于阴阳变化之中也。



[三]广成子已见前注。



[四]沈约诗：“朋来握石髓，宾至驾轻鸿。”






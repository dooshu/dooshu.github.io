○允长孙无忌逊位诏

昔东汉功臣，莫任机密；西京戚里，或存退让。故能长守富贵，不惧危殆。尚书右仆射齐国公无忌，神识清举，风彩凝映，贤戚之望，朝野所推。比轩禁不虞，衅生虑表，仓卒之闲，厥功以茂。自居枢要，声实俄远。然以椒掖之亲。处权衡之地，深知止足，有戒满盈。收衽之言，情词恳切，宜遂其心，以厉贪竞。可解尚书右仆射，仍进散位开府仪同三司。


○宣再往青城安复真灵醮词

盖闻天设神墟，地开仙府，真灵是宅，幽显攸尊，握群岳之纪纲，司万方之休否。峰霞观，历代所崇，垂贶庇人，古今受赐。顷者以远披萝薜，躬造轩庭，仰堂宇之威容，睹四垣之仪卫，光灵如在，翘瞩常深。遂命图绘神姿，铺舒内殿，朝燃玉穗，夕备银，祷祈盖切於生民，注念非关於秘祝，钦惟不昧，必鉴斯诚。今则山观之中，已加与葺，鼎新殿宇，别命焚修，既无荤杂之虞，益有清严之致。是用特申醮礼，精具告陈，谒请真灵，复还仙观。霓幢鹤辔，优游松月之乡；蕙郁兰芬，潇洒虚无之路。永安真域，丕邦家。自兹寰海之民，常庞洪之福。不任祝望之至。谨词。


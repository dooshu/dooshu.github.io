列传第四十九 月里麻思　塔不已儿〔重喜〕　怯怯里〔相兀速〕　孛罕〔忽都〕　苫彻拔都儿　哈八儿秃〔察罕〕　阿儿思兰〔阿散真〕　失剌拔都儿　口儿吉　阿老瓦丁〔亦思马因〕　失里伯　拜延　坤都岱〔乌克岱〕　合剌江　勖实带　只儿哈郎〔秃鲁不花　咬住哥〕


月里麻思，乃蛮氏。太宗命为断事官忽都虎之副，又同阿术鲁充达鲁花赤，破宿州。太宗十三年，使于宋，从行者七十余人，月里麻思语之曰：“吾与汝等奉命南下，楚人多诈，倘遇害当死，毋辱君命也。”已而抵淮上，宋将以兵胁之，曰：“尔命在我，生死顷刻间耳！若能降，官爵可立致。不然，必不汝贷。”月里麻思曰：“吾持节南来，以通国好，反诱我以不义，有死而已。”言辞慷慨，不少屈。宋将知其不可逼，乃囚之长沙飞虎寨二十六年而死。

世祖深悼之，诏复其家，以子忽都哈思为答剌罕。忽都哈思自陈于帝曰：“臣愿为国效命，为父雪耻。”帝嘉纳之，授以均州监战上万户。十八年，以招讨使将兵征日本，战没。

塔不已儿，束吕糺氏。太宗时，以招讨使将兵破信安、河南，授金虎符、征行万户，以疾卒。

子脱察剌袭职。宪宗九年，伐宋，破十字寨。命其子重喜从行。重喜与宋兵战于洋隘口，夺战舰一，流矢中左足，勇气愈倍。时世祖驻跸口北，亲劳之曰：“汝年幼能宣力如是，深可嘉尚，然继今尤当勉之。”及脱察剌卒，以重喜袭职。中统三年，从征李璮有功。四年，率所部镇莒州。至元二年，筑十字路城，以重喜为游击军。四年，从抄不花伐宋，至泗州北古城。时蔡千户为宋兵所围，重喜救出之。五年，入觐，赐白金、纳失失段及金鞍、弓矢等。十一年，宋兵围正阳，败之。十二年，从下涟海诸城，别领五千人径至衡阳店，与宋将李提辖等战，大败之，遂进驻瓜洲。十三年夏六月，宋都统姜才来攻，败之。又从败李庭芝等于泰州。

十四年，进昭勇大将军、婺州路总管府达鲁花赤，佩已降虎符。未几卒。

子庆孙袭职。初授宣武将军、管军总管，镇守安乐州。十六年，移戍镇江府。十八年，还镇通州。二十年，进明威将军。二十二年，移镇十字路。二十四年，领诸翼军镇太湖，教习水战。二十九年，从征爪哇，擢昭勇大将军、征行上万户，将行，诏留之。皇庆二年卒。子孛兰奚袭。

怯怯里，斡耳那氏。以千户从阔出攻安丰、寿州。又从诸王塔察儿率蒙古军二千攻荆山，破之，赐马二匹。与万户纳以兵略涟海，又从元帅怀都攻襄阳。卒。

子相兀速袭父职。至元十二年，率本部兵从丞相伯颜渡淮，别将千骑攻淮安南门，破之。又从元帅博罗罕筑湾头堡。万户纳儿卧疾，令相兀速权领蒙古、女直、汉人三万户。宋扬州都统姜才引兵来寇，相兀速逆战有功。又从丞相阿术袭制置使李庭芝及姜才于泰州，皆获之。十四年，加宣武将军、管军总管。十八年，为蒙古侍卫亲军总管。二十三年，改千户。三十年，擢蒙古侍卫亲军副指挥使司事，易金虎符，加显武将军。

子捏古，元贞元年，为蒙古侍卫亲军百户。大德六年，袭父职，佩金虎符，授宣武将军。延祐四年，迁左翊蒙古侍卫亲军都指挥使，仍所佩符，进怀远大将军。卒。

孛罕，兀鲁带氏。事太祖，备宿卫。太宗时，领蒙古、汉军从攻河中府、潼关及河南诸州县，与拜只思、札忽带、阿思兰攻秦巩及仁和诸堡，又与拜只思共守长安。太宗七年，授万户，从都元帅塔海绀卜代蜀，卒于师。

子忽都袭万户。宪宗命将其父军从都元帅大答攻巴州，又从都元帅纽璘渡马湖江，破宋叙州兵于老君山下。中统元年，宋人以舟师二千犯成都新津，忽都逆击败之。至元元年，授蒙古、汉军总管。二年，从都元帅百家奴败宋将夏贵于淮安。五年卒。

子札忽带方在宿卫，弟忽都答立袭其职。忽都答立卒，札忽带复嗣为千户。从行枢密院围重庆，守将张珏以劲兵数千挑战，札忽带力战大破之。回军围泸州，未下，行枢密院遣入朝计事，授定武将军、管军总管。复还攻泸州，登城搏战而殁。子阿都赤。

苫彻拔都儿，钦察人。初事太宗，掌牧马。从攻凤翔，战潼关，皆有功。后从大将速不台攻汴京，金人列大栅于河南，苫彻拔都儿率死士往拔之，赐良马十匹。师还，金将高英率众邀于中路，苫彻拔都儿击斩之，赐白金五十两、币四匹。从攻秦州，前锋塔察儿与金将战，金将捽其须，苫彻拔都儿斫金将乃得脱。蔡州破，金守将佩虎符立城上，苫彻拔都儿以铁椎击杀之，取虎符以献。命从皇子阔出攻枣阳。又从宗王口温不花攻光州。一日五战，光州下，赐黄金五十两、白金酒器一事、马三十匹。百户爱不怯赤自以无勇略，乞苫彻拔都儿自代，遂授为百户。从攻滁州，宋兵败走西山，苫彻拔都儿与千户忽孙追歼之。

世祖伐宋，募能先绝江者，苫彻拔都儿与脱欢领兵百人，同宋使谕鄂州降，抵城下，鄂守将杀使者以军来袭，苫彻拔都儿奋击大破之，复赐黄金五十两。中统三年，授蔡州蒙古、汉军千户。冬，宋人犯西平，为苫彻拔都儿所却。至元二年秋，由安庆入庐州，闻宋兵至，设伏于竹林败之。四年秋九月，从元帅阿术败宋兵于襄阳安阳滩。五年，从阿术围襄阳，夺宋将夏贵米舟。阿术入汉江，使与札剌儿引军南略，多所斩获。十年八月，略地淮东。十二年，遣招降滁州，戮其守将王应龙，改武略将军、管军千户。十三年，复略地淮东，获其总管二人以献。迁滁州总管府达鲁花赤。宋都统姜才率军取粮高邮，苫彻拔都儿从史弼夺其马及粮橐二万，淮东平，入朝。

十四年，从讨只里瓦歹于怀剌合都。改宣武将军、滁州路总管府达鲁花赤。十七年，率其子脱欢、孙麻兀入见，奏曰：“臣老矣，幸主上怜之。”帝命以脱欢为宣武将军、管军总管，佩金符；麻兀为滁州路总管府达鲁花赤。后脱欢以征日本功授明威将军、滁州万户府达鲁花赤，迁昭勇大将军、征行万户府达鲁花赤，佩三珠虎符。又以征爪哇功迁昭毅大将军，镇守无为滁州万户府达鲁花赤。卒。次子锁住袭其职。

哈八儿秃，薛亦氏。从宪宗攻钓鱼山有功。又从亲王塔察儿北征，充千户所都镇抚。从千户脱伦伐宋，没于阵。

子察罕，从塔察儿攻樊城，领扬州等处游击军，与宋兵战，有功。至元十一年，从忽都帖木儿攻江陵，又从阿剌罕败宋兵于阳逻堡，阿剌罕选为万户府副镇抚。十二年，从总管脱脱出广德，与宋兵战，败之，赐白金酒器。又从攻独松、千秋等关及诸山寨，抚其降民，赐白金一百两。

十三年，中书省檄为瑞安县达鲁花赤。始至，招集逃民十万余户。十四年，擢管军总把，并领新附军五百人，从宣慰唐兀台战于司空山，有功，命以本职兼都镇抚。俄选充侍卫亲军。十六年，授银符、忠武校尉、管军总把。二十四年，赐金符，授承信校尉、蒙古卫军屯田千户。二十五年，进武义将军、本所达鲁花赤。二十七年，迁左翼屯田万户府副万户。大德五年卒。子大纳袭。

阿儿思兰，阿速氏。宪宗伐阿速部，阿儿思兰偕其子阿散真上谒，帝赐手诏，命专领阿速部众，留其众之半，余悉遣归，以阿散真侍左右。道遇阇里哥叛军，阿散真力战死，帝命裹其尸还葬之。阿思兰言于帝曰：“臣长子死，今以次子捏古来侍陛下，愿用之。”捏古来从兀良合台征哈剌章有功。又从伐宋，中流矢卒。子忽都儿，世祖命从孛罗那颜使于哈儿真，以疾卒。子忽都帖木儿。

失剌拔都儿，阿速氏。父月鲁达某，宪宗时率阿速十人入觐，充阿答赤，从世祖平大理，兀良合台奏其功，赏俘口，后以金创发卒。

失剌拔都儿至自脱别之地，赐白金、楮币、牛马有差。至元十一年，从伯颜南征有功，仍充阿答赤。二十四年，授武略将军、管阿速军千户，赐金符。乃颜反，从诸王和兀鲁讨之，赐金束带及银交椅。二十五年，进武德将军、尚乘寺少卿，兼阿速千户。从讨哈答安等，败之，获其驼马。又从讨叛王脱脱，擒之。大德六年卒。

子那海颜袭职。至大二年，进宣武将军、右卫阿速亲军都指挥使，赐二珠虎符。泰定二年，加明威将军，卒。

口儿吉，阿速氏。与父福得来赐俱事宪宗，直宿卫。世祖时，口儿吉以百户从阿术伐宋有功。宋平，命充大宗正府也可札鲁花赤，领阿速军从征海都。师还，命宣抚湖广等处，访百姓疾苦。至大元年，追录前劳，擢左卫阿速亲军都指挥使，进广威将军。卒。

子的迷的儿，由玉典赤改百户，领阿速军，从指挥玉哇失征叛王乃颜，败金刚奴于锁宝赤之地。至大四年，袭父职，授明威将军、阿速亲军都指挥使。卒。

子香山，事武宗、仁宗，直宿卫。天历元年九月，与上都兵战于宜兴，自旦至暮，却敌兵十有三次。以功赐金带，授左阿速卫都指挥使。卒。

阿老瓦丁，西域木发里人。世祖至元八年，遣使征炮匠于宗王阿八哈，以阿老瓦丁、亦思马因应诏，首造火炮置于五门前，帝命试之，各赐衣段。十一年，阿里海涯伐宋，奏乞炮手匠，命阿老瓦丁往，破潭州、静江等路。十五年，授管军总管。十七年，入觐，赐钞五千贯。十八年，屯田南京。二十二年，改元帅府为回回炮手军匠上万户，以阿老瓦丁为副万户。大德四年，告老，以子富谋只袭职。

亦思马因，别马里斯丹人。从大兵攻襄阳，亦思马因置炮于城东南隅，机发声震天地，守将吕文焕惧，以城降。授回回炮手总管，佩虎符。十一年卒。

子布伯袭职。从大兵渡江，每战皆有功。十八年，赐三珠虎符，加都元帅。明年，进军匠府万户。迁刑部尚书，以弟亦不剌金为万户，佩元降虎符。布伯改通奉大夫、浙东宣慰使。卒。

失里伯，蒙古氏。祖怯古里秃，从太祖经略西夏有功。隶于朮赤，领宝儿赤，与金人战殁。父莫剌合袭其职，从讨阿蓝答儿有功。卒。

失里伯由枢密院断事官出为河南行中书省断事官，赐金虎符。至元七年，引水军四万攻襄阳。八年七月，宋将范文虎来援。败之。与诸将围樊城，先登。十年，迁昭勇大将军、耽罗招讨使。入觐上都，改管军万户，领襄阳诸路新军。从丞相伯颜渡江，破独松关，取湖州，行湖州安抚司事。十四年，授湖州总管，进镇国上将军、浙西道宣慰使。十九年卒。

子塔剌赤，曲靖等路宣慰使。

拜延，西夏人。父火夺都，以质子降于太祖。太祖立质子军，号秃鲁花，以火夺都为百户。从元帅纽璘征西川，承制授为千户。忽都叛于临洮，世祖命火夺都从大军讨之。卒。

拜延袭千户。至元九年，授征行千户，佩金符。宋人寇成都，佥省严忠范遣拜延击败之。又从也速带儿攻嘉定，从忽敦攻泸、叙、重庆，皆有功。十二年，授东西两川蒙古汉军万户。总帅汪田哥用兵于忠州，拜延将兵二千往涪州为策应。宋人伺田哥回，以舟师邀于清江，拜延却之，擒副将李春等十七人，夺其军资。

十三年，泸州叛，拜延率所部扼泸之珍珠堡，败其将王世昌，移兵戍暗溪寨。宋合州守将来援，败之，遂克泸州。从行院副使不花围重庆，重庆降，授宣武将军、蒙古汉军总管。十九年，从汪田哥入觐，擢怀远大将军、管军万户，改赐金虎符。卒。

子答察儿，金州万户府达鲁花赤。

坤都岱，钦察氏。父库春，为钦察部酋诸孙，太宗时，速不台平钦察，库春隶速不台麾下，为百户。卒。坤都岱嗣。从速不台平河中、凤翔。又从围汴京，金亡。从诸王巴哈及察罕伐宋，破襄阳、郢州、德安，援淮西诸州，登陴陷阵，常为诸将冠。后戍光州，宋兵来犯，率所部御之，中流矢卒，年五十一。

子乌克岱嗣百户。从攻襄阳，斩宋将白都统。从大军伐宋，由忠显校尉蒙古大总把赐金符，监真定、河间、曹州、大名翼各千户。从伯颜济江，授元帅府知事。擢经历，以给西安、河东蒙古军衣粮，赐鞍勒、弓矢。累迁泰州同知、宣政院断事官。擢朝列院经历。驿征西蕃负欠金五千两、钞八万五千锭。丁母忧，庐墓，为乡里所称。寻起为参议院事、西蕃宣慰使，佩虎符。入为吏部郎中，累擢尚书吏部侍郎。卒。

合剌江，宏吉剌氏。祖纳鲁都，从太祖伐金，授千户。卒。父门特哥袭为平阳府达鲁花赤，赐金虎符。卒。合剌江袭，累官武略将军晋潞吉三州达鲁花赤。至元四年，李璮叛，从宗王合必赤讨之。璮突围出，适当合剌江分地，力战却贼。合必赤饮以酒，并饮器赐之。世祖又赐白金。卒。

子阿尔答蓝嗣。历晋朔应三州达鲁花赤，以治最拜监察御史。历浙东西、广西等路廉访司佥事、副使。

勖实带，克烈氏。祖昔里吉思、父兀都，世为炮手军千户。至元中，勖实带袭职。从伯颜南伐，以渡江功授武义将军，佩金符。寻迁武德将军、本军总管。诸将渡江争掠金帛、妇女，勖实带独取图书百卷，士之被俘者辄赎而归之。宋平，还屯闻喜，建伊川书院以教士。手不释卷，与陈天祥、姚燧、卢挚、赵简友善，台省交荐之会卒。

勖实带晚改名士希，字及之，有诗五百余篇，曰《伊东拙稿》。

子慕颜帖木儿，袭千户，亦有学行。

只儿哈郎，灭里乞台氏。至元二十四年，授昭武大将军、太仆卿。元贞元年，进资德大夫、御史大夫、太仆卿、西域亲军都指挥使司达鲁花赤，佩虎符。寻进荣禄大夫。大德四年，以疾卒。

子秃鲁不花。至大元年，授开府仪同三司、丰国公。遥授平章政事、行太府院使、西域亲军都指挥使，佩虎符。又特授左丞相、行知枢密院事。至大元年卒。

子咬住哥。嘉议大夫、西域亲军都指挥使司达鲁花赤。皇庆二年，进通议大夫。至治三年，改授同知典院院使，兼前职。天历元年，有战功。三年，授云需总管府达鲁花赤。




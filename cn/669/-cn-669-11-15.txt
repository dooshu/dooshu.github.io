76　素問之言發明左氏正時義


素問：「立端於始，表正於中，推餘於終，而天度畢矣。」注謂：「立首氣於初節之日，示斗建於月半之辰，退餘閏於相望之後。」此可以發明左氏「正時」文元年。之義。

【何云】回回曆有閏日而無閏月，似本之此。

【元圻案】素問六節藏象論曰：「日行一度，月行十三度而有奇焉。故大小月三百六十五日而成歲，積氣餘而盈閏矣。立端於始，表正於中，推餘於終，而天度畢矣。」注：「端，首也。始，初也。表，彰示也。正，斗建也。中，月半也。推，退位也。言立首氣於初節之日，示斗建於月半之辰，退餘閏於相望之後。是以閏之前則氣不及月，閏之後則月不及氣。故常月之制，建初立中，閏月之紀，無初無中，縱曆有之，皆他月節氣也。故曆無云某候、某閏月節、閏月中也。」素問注，見後卷九第十四頁〔一〕。

〔一〕按見本書卷九第二二「素問太始天元册文」條注。






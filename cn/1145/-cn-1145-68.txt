士蔿谏用虞臣

晋献公灭虞，置其俘于下阳，使士蔿监焉。其大夫多逃，士蔿弗禁，公闻之怒，召士蔿让之。士蔿对曰：“君以是为可以充吾国之用也夫？＿夫彼虞公之臣也，皆尝任虞公之事矣，食虞公之禄，而立虞公之朝，闻虞公之政，虞亡不能救，虞公执而身随之，君将焉用是为哉？”公曰：“吾惧其适邻国也。”士蔿笑曰：“若是，则臣滋惑矣。”公曰：“何哉？”士蔿曰：“往岁，臣之里有厉，卜之曰‘丛为祟。’于是集里之老幼，召巫觋，具舟车，奉牲币，羞桃茢，男女以班，举丛而置诸衢。东里之人，利其器物而收之，因得厉焉，死者且过半，故废社之土不可以涂宫室，弃出之妇不可以主中馈，鬼神之所遗也。今虞之贤臣，曰宫之奇，百里奚而已矣。宫之奇先虞公之亡，而以其族去，百里奚与俘。则君既入之秦矣，其他奚取焉？而必欲置之，曰无使适邻国。君实欲善邻，则曰爱厥苗无遗莠可也。今君坐不安，食不甘，缮甲兵以睨四封，无岁不征，岂有他哉，求吾欲也。敌衅未生，无所用谋，如其弗欲，犹将纳之，矧自往焉。如其用诸，适吾愿也，君何怒为？”公曰：“善”。


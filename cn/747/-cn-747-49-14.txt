○南郊赦文

惟我高祖、太宗之有邦，罔不昭事於上帝，严恭敬畏，与神合符，七圣在天，眷命永固。朕嗣守鸿业，敢忘奉先，尚质贵诚，聿修盛典。顷以四方多难，责在朕躬，建侯行师，日不暇给。东擒羯胡之首，西御犬戎之患，元元告病，社稷阽危，内定外攘，不遑展礼。虽高明未达，而精意惟勤，克通至诚，以锡纯嘏。番戎即叙，弓矢载櫜。虔奉泰坛，鉴寐接神祗之顾；永保宗社，岁时结霜露之思。近又百辟在庭，俨然而进，奉请元子，以居少阳。册命乃行，匕鬯攸主，按风雨之清道，乘星火之仲春，朝於元元，格於艺祖，躬执珪奠，祗见南郊，天何言哉！神所劳矣。敷兆人之戩谷，广四达之聪明，式重燔柴之经，益申解纲之惠，可大赦天下。

自广德二年二月二十一日昧爽已前，大辟罪无轻重，已发觉未发觉，已结正未结正，系囚见徒常赦所不免者，咸赦除之。左降官即与量移近处。亡失爵放归不齿之类，并官已复资未得本阶者，各量与收叙。诸色流人及量移人，并罚镇效力配隶等，一切放还。

自凶孽乱常，王室多难，干戈不息，今已十年。军国务繁，关辅尤剧，念兹疲耗，久困徵科。其京城诸司诸使应配彍骑官散官，诸色丁匠幕士供膳音声人执祭斋郎问事掌闲渔师，并诸司门仆京兆府骑丁屯丁，及诸色纳资人，每月总八万四千五十八人数内，宜每月共支二千九百四十四人，令河东关内诸州府配，不得偏出京兆府，馀八万一千一百一十四人并停。所须卫役使宜撙节定数，官给资钱，不得干扰百姓。其宝应元年十二月三十日已前，诸色欠逋在百姓腹内者并放免。天下户口，宜委刺史县令，据见在实户，量贫富作等第差科，不得依旧籍帐，据其虚额，摊及邻保。其天下诸州府长史及县令，有清白著闻，善政称最，能招辑逃亡，编附复业，户口增多者，具状闻奏，朕当差人按覆，与所举状同者，超资进改。天下所有诸色结聚，及羌浑党项等，能悔过自陈，各归生业，一切并舍其罪。其中有能率先来降者，仍特加官赏。征人不息，勤戍斯久，丁壮疲弊，老弱困穷。光武有言，头须为白，戢藏锋刃，牧养元元，方面重臣，宜悉朕意。应诸州团练将士等，委本道节度及诸防御使等审与州府商议，如地非要害，无所防虞，其团练人等，并放营农休息。寇戎以来，积有年岁，徵求数广，彫弊转深。自今已后，除正租税及正敕，并度支符外，馀一切不在徵科限。

内外文武官，三品已上赐爵一级，四品已下各加一阶，仍并赐勋两转。武德元从功臣，勋业特崇，子孙沈翳者，委所司勘责，各与一人官。成都、灵武元从，普恩之外，三品已上更赐一级，四品已不更加一阶。宝应功臣，普恩之外，三品已上各与一子六品官，赐爵一级；四品已下各加两阶，更赐勋两转；五品已上官子为父后者，赐勋两转；副元帅光弼、子仪各与一子三品官并阶；诸道节度使各一子五品官并阶；都防御使及经略等使各与一子六品官并阶。去岁行幸陕州，六军英武威远威武宝应射生衙前射生左右步军等，并内外文武百官扈从到行在者，三品已上与一子官，四品已上各加两阶；自陕州至上都已来，置顿使及州府长官，普恩之外，各与一子出身；置顿使判官已下缘路县令，及专知置顿官，各加一阶。其六军神策宝应射生衙前射生及左右步军英武威远威武等诸军，左右金吾将士，缘大礼扈从及在城留后者，共赐钱五万贯，鸿胪、蕃客共赐钱一千贯。仪王及彭王已下诸王男未有官者，并准旧例与官，其已封为郡王国公者，及永穆长乐已下长公主及诸郡县主并嗣王郡王，各与一子官。皇亲五等已上，诸亲三等已下，各与一子出身，二王之后各与一子官。

台省之官，事资履历，刺史县令，任在亲人，职务所更，是为理本。其左右丞侍郎御史中丞等，取曾任刺史者，郎官亦取曾任县令者，并所选御史，亦宜於录事参军县令中简择，仍须资历稍深者，其有官非累历，才行特堪任用者，自布衣已下，任所在闻荐。委中书门下尚书省考试，堪任者不在此限。尚书省政理所系，左右丞纲辖攸归，比来百司，职事皆废，宜令明徵式令，各举所职。百官有论时政得失，并任指陈事实，具状进封，必宜切直无讳。有司白身人亦宜准此。任诣匦使进表，朕将亲览，必加择用。

朕每思素俭，淳以淳风，必约严章，以齐侈俗。其珠玉器玩宝钿杂绣等，一切禁断。诸道摄官，频有处分，一切尽停。尚闻因循，其弊未革，即宜申明旧敕勒停。三年之丧，谓之达礼，自非金革，不可从权。其文官自今已后，并许终制，一切不得辄有奏请。缘大礼应升坛殿行事者，普恩之外，更与一子官。应在太清宫郊庙诸色职掌者，及册皇太子行事官撰删并书文及简较造册官，普恩之外，三品已上赐爵一级，四品已下加一阶，仍赐勋一转。天下耆老，九十已上版授刺史，七十已上版授上佐县令。孝子顺孙，义夫节妇，旌表门闾，终身勿事。五岳四渎，名山大川，今古圣帝明王忠臣义士，宜令所管致祭。


民劳

五章，章十句


首章讲：此同列相戒之诗。言：人君用贤以行保民之政，人臣事君当尽保民之道。惟我僚友，尔固有保民之责也，而可不加之意乎？





民亦劳止，汔可小康。

汔，庶几。康，安也。方今中外之民，憔悴困苦，劳亦甚矣，亦庶几小有以康之可也。





惠此中国，以绥四方。

惠，恩惠。中国，是京师。绥，亦安。四方，天下也。是必惠此中国，先固其根本之区，以绥四方，使措诸咸宁之域，则民劳庶其小康矣。





无纵诡随，以谨无良。式遏寇虐，憯不畏明。

不顾是非而妄从人曰诡随。谨，敛束之意。遏，是止也。憯，是曾。明，是天之明命。然斯民之不安，以小人有以戕之也；小人之得志，由我有以纵之也。故必无纵诡随之人，使无良者有所儆而自肃，寇虐无畏之人有所惩而自止。





柔远能迩，以定我王。

柔，是安。能，是顺习。王，王室。则民害既除，而安民之泽可施。由是于四方之远者，宽而抚之，使远者以安；于中国之迩者，顺而习之，使迩者以宁。吾知王者以天下为家，中外乂安，而王室不于此而定乎？

二章讲：





民亦劳止，汔可小休。惠此中国，以为民逑。

民亦劳止，亦可以使之小休也。是必惠此中国，以为民逑，使内有奠安之庆，而外无涣散之虞，则民劳庶其小休矣。





无纵诡随，以谨惽怓。式遏寇虐，无俾民忧。

惽怓，犹欢哗。俾，是使。然民害不除，民何以休？是必无纵诡随之人，使惽怓者知谨而不敢惑听，寇虐者知止而不敢肆威，以无俾斯民之忧可也。





无弃尔劳，以为王休。

劳，功也。休，是美。去小人以安民，此尔今日之劳也。要当惟怀永图，始终不渝，以无弃尔之前功焉。则安在天下，美归一人，不惟尔职克尽，而且有以为王之休矣，可不务乎？

三章讲：





民亦劳止，汔可小息。惠此京师，以绥四国。

四国，即四方。民劳甚矣，亦可使之小息也。是必惠此京师，以绥四国，使内有被泽之悦，而外有辑宁之风，则民劳庶其小息矣。





无纵诡随，以谨罔极。式遏寇虐，无俾作慝。

罔极，为恶无穷极。慝，恶也。然民害不除，民何以息？故必无纵诡随之人，使罔极者知谨而不敢恣恶，寇虐者知止而不敢肆威，以无俾作慝于民可也。





敬慎威仪，以近有德。

近，是亲。有德，有德之人。然远小人，莫先于亲君子，而亲君子则自谨仪始。要必谨慎尔之威仪，使无侮慢自贤之态，以近乎有德之人。则君子进而小人退，民于是安矣，可不务乎？

四章讲：





民亦劳止，汔可小愒。惠此中国，俾民忧泄。

愒，亦息。泄，是去。民劳甚矣，亦可使之小愒也。是必惠之所施，先及中国之近，使四方之民亦得以去忧困之情焉。





无纵诡随，以谨丑厉。式遏寇虐，无俾正败。

厉，是恶。正败，正道败坏。然民之所以有忧者，以小人蠹政，而为正道之败耳。故必无纵诡随，以谨丑厉，式遏寇虐，使不得肆意妄行，以为正道之败，则民之忧于是可泄矣。





戎虽小子，而式弘大。

戎，汝也。小子，以年之幼言。弘，是广。夫去小人以安民，正尔所任之职也。今汝年虽小子，而其职则甚大也。知其职之大，而可不思以尽其职乎？

末章讲：





民亦劳止，汔可小安。惠此中国，国无有残。

残，残暴。民劳甚矣，亦可使之小安也，是必惠之所加，先及中国之迩，使四方之国亦得以免伤残之害焉。





无纵诡随，以谨缱绻。式遏寇虐，无俾正反。

缱绻，小人固结其君之状。正反，反于正意。然民之所以有残者，以小人固宠，以为正道之反耳。故必无纵诡随，以谨缱绻，式遏寇虐，使不得拂经乱常，以为正道之反，则国之残于是可去矣。





王欲玉汝，是用大谏。

玉，是宝爱意。汝，指友。谏，正也。夫去小人以安民，亦王所托之意也。是王宝爱于汝者，诚不轻矣。故我用王之意，作为《民劳》之章，以大谏正于汝。使汝知王爱之深也，而可不思以副其爱乎？






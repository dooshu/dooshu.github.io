◇劾奏晁错

吴王反逆亡道，欲危宗庙，天下所当共诛。今御史大夫错议曰：「兵数百万，独属群臣，不可信。陛下不如自出临兵，使错居守。徐僮之旁，吴所未下者，可以予吴。」错不称陛下德信，欲疏群臣百姓，又欲以城邑予吴，亡臣子礼，大逆无道。错当要斩，父母妻子同产，无少长皆弃市。臣请论如法。（《汉书·晁错传》：丞相青翟、中尉嘉、廷尉欧劾奏错云云，制曰可。按：严青翟，孝武元狩五年代李蔡为丞相。今此事在孝景三年正月，其时丞相乃陶青也。各《汉书》本衍一「翟」字耳。）


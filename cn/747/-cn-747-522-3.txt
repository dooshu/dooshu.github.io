○为常州独孤使君祭李员外文

维大历元年五月日，朝散大夫守常州刺史赐紫金鱼袋独孤某，谨以清酌之奠，祭於故尚书吏部郎赵郡李遐叔三兄之灵。

呜呼！畴昔之年，接兄讨论。倚伏之数，或寻其源。尝谓仁人，百禄滋蕃。如何於兄，斯道莫存。呜呼哀哉！惟兄孝友仁恕，高明宽裕。何德之茂，何才之富。粹气积中，畅於四肢。发为斯文，郁郁耀辉。自五百年，风雅陵夷。假手於兄，郁为宗师。乃登宪闱，直以举之。乃列谏臣，阙则补之。元宗季年，戎狄内侮。兄方就养，拘在豺虎。氛雾，薄我躬。雷雨作解，远身於东。帝曰孝哉，可移於忠。名彰右掖，迹践南宫。邱明有耻，元晏方病。清漳闲卧，乐道推命。哀於大贤，不向大年。人之不幸，天亦何言。在昔贾生，见恶绛灌。王佐之用，不展於汉。我之方行，遭世纷乱。时塞道塞，古今一贯。呜呼哀哉！某以蒙蔽，夙承眷惠。义均伯仲，合若符[B094]。博约乎文章之间，优游乎性命之际。谓得携手，相期卒岁。天其丧予，兄则先逝。呜呼哀哉！曩自朝列，出持使节。十年离别，一旦存没。吴楚迢递，江山阻越。不及归，仍乖执绋，寝门一哀，魂断心绝。恭承嘉命，来牧於常。む帐所在，哀何可忘。鞠然二孤，诉彼穹苍。孰谓遐叔，与天茫茫。魂兮归来，临此一觞。呜呼哀哉！尚飨。


◇厚德

恃门户之闭以禁盗者，不如明其刑也。明其刑，不如厚其德也。故有教禁，有刑禁，有物禁，圣人者，兼而用之。故民知耻而无过行也。不能止民恶心，而欲以刀锯禁其外，虽日刑人于市，不能制也。明者知制之在于本，故退而修德：为男女之礼，妃匹之合，则不淫矣；为廉耻之教，知足之分，则不盗矣；以贤制爵，有民德厚矣。故圣人贵恒，恒者德之固也。圣人久于其道，而天下化成，未有不恒而可以成德，无德而可以持久者也。


○对祭侯判

〈得甲祭侯辞曰：“强饮食。”御史纠非息宴之礼。不伏。〉

揖让而升，发彼以祈尔爵；正鹄苟失，必也反求诸身。甲主张三侯，是供五射。簋贰以荐，初陈强饮强食之辞；金奏既动，间以采蘩采之节。属九围有截，五兵载，宜习礼於泽宫，可观德於相圃，下纲不及於地武，中掩以待於手弓。惟若宁侯，则抗而祝也；所以择士，乃与之祭焉。称非息宴，妄为柱史之纠；观其守职，未失梓人之规。无咎可徵，甲免夫戾。

路荡


○论度支疏

十一月十二日，将仕郎守右补阙臣权德舆谨昧死顿首上疏皇帝陛下。臣闻建官惟贤，任人以器，细大毕效，辕辐无遗。盖就其所长，以求至当，古人所以有忧於赵魏而劣滕薛，改於栗邑而理於频阳，诚才各有所极也。伏见司农少卿权判度支裴延龄，早以文学，累居官次，固而似守，刻而少通，徒有专谨之心，且非适时之器。往者贰大农之卿长，司太仓之出纳，号为称职，盖有恒规。陛下急於奖能，切於赏善，权委邦赋，冀有成绩。且度支所务，天下至重，量入为出，从古所难。使物无遗利而不可竭，竭则害生类；使奸无隐情而不可刻，刻则伤人和。调其盈虚，制其损益。上系邦本，下系元元。苟非全才通识，则有所壅。自延龄受任，巳近半载，群议纷然，皆曰非宜。且权其轻重，固与守之之才不同，边储经费之功，懋迁移用之法，贵无留事，以酌乎中，簿领简书，周行郡国。失於毫厘，利病相万一物未理，所轸皇情。而延龄切於感恩，昧於量力，思有以效，强所不通，则有枉尺直寻之心，多方自固之计。吏伺其隙，人售其奸，因缘蒙蔽，触类滋长，致远恐泥，学制实伤，异时其败，罪之何补？伏料圣意，久未正授延龄职名，似观其能否，以为进退。官司闾里，众口一心，评议喧哗，所不可遏。伏望与一二宰臣时有栽议，或诏问度支郎官，使得以事实条对，苟言者谬妄，盖有以辩之，或才实未称，恐难久处。倘择能代，命以他官，以全延龄，以便天下。上副求理之意，下遂陈力之宜，则事任交修，职业不废。臣忝备员陛下谏诤之官，常服师训，缄默自负，无以为容。阮嗣宗口不言人之短，臣心常师之，但以束带立朝，则异於是，职当献纳，岂敢顾身？耳有所闻，目有所见，义在无隐，以奉圣明，言而获戾，臣之死所。不胜愚瞽悃款之至！伏惟陛下裁择。谨奏。


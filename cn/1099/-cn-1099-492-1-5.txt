○復熊芝岡經略二 【 守遼】

讀別札知遼城守備、全未足恃、人非其人、器非其器、且無將無馬如此情勢、竊恐歸併合力。不足為怯。嬰城自守不足為弱。古之人多有行之者矣。若城外立營。必須良將精兵。足以當敵然後可。如或不然。萬一兵勢外挫。人心內搖。其為守豈不更難乎。古來相傳輸攻墨守。經年累月。終不能下者。誰不知外營拒敵。于法為便。勢或不能。不若據城為固。敵終無奈我何也倘言城不足恃。則十圍五攻。古人豈欺我哉。若空瀋陽之城。并兵合勢。此亦昔人應變之常。主上既假臺下以便宜矣。何不可之有。所少者守器守人、今廠庫器械、計必旋發、但恐未遂可用、尚煩清慮也、其人必須南兵為可、竊計薊門臺兵、練習有年、能用火器。似當厚給安家行糧。選調一半。助遼城守。即以近畿各營南兵。薊兵雖不能戰然尚知守法充薊鎮臺兵。令其練習。而以募到新兵補足近畿額數。此意不敢具疏。當以聞之樞部耳。東西仇殺、我之大利、激而怒之使諸營合從為同仇之義舉、彼既雪前恥、復除後患而我又有功賞市利以誘之。其勢必從。即今日傾巢乘我之謀。亦將恫疑而勿敢遂乎。但北關之路。亦既梗塞不得巳。或從西邊假道他營達之何如。


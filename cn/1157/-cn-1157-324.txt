●卷三百二十四　四裔考一

○东

《通典》、《总序》曰：覆载之内，日月所临，华夏居土中，生物受气正（李淳风云："谈天者八家，其七家甘氏、石氏、浑天之类，以度数推之，则华夏居天地之中也。历代史，倭国一名日本，在中国东，扶桑复在倭国东，约去中国三万里，近日出处。贞观中，骨利幹国献马使云："国在京师西北二万馀里，夜短昼长，从天色暝时煮羊足，才熟而东方已曙，盖近日入处。今崖州直南水行，便风十馀日到赤土国。其国到五月亭午，物影却在南，一日三食饭皆旋炊，不然，逡巡过时，即便臭败，热气时特甚，盖去日较近。其地渐远转寒，盖去日稍远。则洛阳告成县土圭居覆载之中明矣。唯释氏一家，论天地日月怪诞不可知也）。人性和而才慧，地产厚而类繁。所以诞生圣贤，继施法教，随时拯弊，因物利用。三五以降，代有其人，君臣长幼之序立，五常十伦之教备，孝慈生焉，恩爱笃焉，主威张而下安，权不分而法一，生人大宝，实在於斯（三代以前，列国更相征伐，未尝暂宁。陪臣制诸侯，诸侯陵天子，人毙锋镝，月耗岁歼。秦氏罢侯置守，两汉及隋、唐，户口皆多於周室之前矣。夫天生烝民而树君司牧，语治者固当以既庶而安为本也）。昔贤曰："失道而後德，失德而後仁，失仁而後义，失义而後礼。诚谓削厚为薄，散淳为浇。"又曰："古者，人至老死不相往来，不交不争，自求自足。"盖疾时浇巧，美往昔敦淳，务以激励勉慕向也。然人之常情，非今是古，其朴质事少，固信固可美，而鄙风弊俗，或亦有之。缅惟古之中华多类今之夷狄，有居处巢穴焉（上古中华亦穴居野处，後代圣人易之以宫室。今豕韦国及黔中羁縻东诸夷及附国，皆巢居穴处，诸夷狄处巢穴者非少，略举一二），有葬无封树焉（上古中华之葬，衣之以薪，葬中野，不封不树，後代圣王，易之以棺椁。今韎鞨国，父母死，弃之中野以哺貂。流求国死无棺椁，草裹尸以亲土而葬，上不起坟。诸夷狄殡葬，或以火焚，或弃水中。潭、衡州蜑人取死者骨，小函子盛置山岩石间。大抵习俗既殊，其法各异，不可遍举矣），有手团食焉（殷周之时，中华人尚以手团食，故《礼记》云"共饭不泽手"。盖弊俗渐改，仍未尽耳。今五岭以南，民庶皆手团食），有祭立尸焉（三代以前，中华人祭必立尸，自秦、汉则废。案後魏文成帝拓跋濬时，高允献书云："祭尸久废，今风俗，父母亡殁，取其状貌类者以为尸而祭焉，宴好如夫妻，事之如父母，败损风化，黩乱情礼。"又周、隋蛮夷传，巴、梁间风俗，每春秋祭祀，乡里有美鬓面人，迭迎为尸以祭之。今都、道州人，每祭祀，迎同姓丈夫、妇人伴神以享，亦为尸之遗法），聊陈一二，不能遍举（夏商以前，臣不讳君名，子不讳父名，自有周方讳耳。今夷狄则皆无讳。如此之类甚众，不可殚论）。其地偏，其气梗，不生圣哲，莫革旧风。训诰之所不可，礼义之所不及。外而不内，疏而不戚，来则御之，去则备之。前代达识之士，亦已言之详矣。历代观兵黩武，讨伐戎夷，爰自嬴秦，祸患代有。始皇恃百胜之兵威，既平六国，终以事胡为弊。汉武资文、景之积蓄，务恢封略，天下危若缀旒。王莽获元始之全实，志灭匈奴，海内遂至溃叛。隋炀帝承开皇之殷盛，三驾辽左，万姓怨苦而亡。夫持盈固难，知足非易，唯後汉光武深达理源，建武三十年，人康俗阜，臧宫、马武请殄匈奴，帝报曰："捨近而图远，劳而无功。捨远而谋近，逸而有终。务广地者荒，务广德者强。有其有者安，贪人有者残"。自是诸将，莫敢复言兵事。於戏！持盈知足，岂特治身之本，亦乃治国之要欤（宋文元嘉中比西汉文、景，分命诸将经略河南，致拓跋瓜步之师，因而国蹙身弑。陈宣令主，江明入安吕梁二十万卒，悉为周师所虏，由是力殚财竭，旋为隋氏削平。是昏昧持盈，不能知足故也）。我国家开元、天宝之际，宇内谧如，边将邀宠，竞图勋伐，西陲青海之戍，东北天门之师，碛西怛逻之战，雲南渡泸之役，没於异域数十万人（天宝中，哥舒翰克吐蕃青海，青海中有岛，置二万人戍之，旋为吐蕃所攻，翰不能救而全没。安禄山讨奚、契丹於天门岭，十万众没。高仙芝伐石国於怛逻斯川，七万众尽没。杨国忠讨蛮閤罗凤，十馀万众全没）。向无幽寇内侮，天下四征未息，离溃之势，其可量邪？前事之元龟，足为殷鉴者矣！

○东夷总序

东夷（《白虎通》云："夷者，蹲也，言无礼仪。"或云："夷者，抵也，言仁而好生，万物抵地而出。故天性柔顺，易以道御。"）有九种，曰畎夷，方夷，黄夷，白夷，赤夷，元夷，风夷，阳夷，于夷，率皆土著（迟略切），嘉（许利切）饮酒、歌舞，或冠弁衣锦，器用俎豆，所谓中国失礼，求之四夷者也（凡蛮、夷、戎、狄总名曰夷者，犹公、侯、伯、子、男皆号诸侯）。昔尧命羲仲宅嵎夷，曰暘谷，盖日之所出也。夏后氏大康失德，夷人始叛。其後知后发即位，宾於王门，献其乐舞。桀为暴虐，诸侯内侵，商汤革命，伐而定之。至於仲丁，蓝夷作寇。自是或服或叛，三百馀年。武乙衰弊，东夷浸盛，遂分迁淮、岱，渐居中土。周初，封商太师国於朝鲜（太师为周陈《洪范》。其地今安东府之东，悉为东夷所据）。时管、蔡畔周，乃招诱淮夷作乱，周公征定之。其後徐夷僭号，穆王命楚灭之（徐偃王也）。至楚灵王会申，亦来同盟。後越迁琅琊，遂陵暴诸夏，侵灭小国。秦并天下，其淮、泗夷皆散为人户。其朝鲜历千馀年，至汉高帝时灭。武帝元狩中，开其地，置乐浪等郡。至後汉末为公孙康所有，魏、晋又得其地。其三韩之地在海岛之上，朝鲜之东南百济、新罗，魏、晋以後分三韩地。新罗又在百济之东南，倭又在东南（倭，乌和反），隔越大海。夫馀在高丽之北，挹娄之南。其倭及夫馀自後汉，百济、新罗自魏，历代并朝贡中国不绝。而百济，唐显庆中，苏定方灭之。高丽本朝鲜地，汉武置县，属乐浪郡，时甚微弱。後汉以後，累代皆受中国封爵，所都平壤城，则故朝鲜国王险城也。後魏、周、齐渐强盛。隋文帝时，寇盗辽西，汉王谅帅兵讨之，至辽水遭疠疫而返。炀帝三度亲征，初度辽水败绩；再行，次辽水，会杨元感反，奔退；又往，将达涿郡，属天下贼起及饥馑旋师。贞观中，太宗又亲征，度辽破之。高宗总章初，英国公李勣遂灭其国。古之肃慎，宜即魏时挹娄。自周初贡楛矢、石砮（楛，音户），至魏常道乡公末，东晋元帝初，及石季龙时，始皆献之。後魏以後曰勿吉国，今则曰韎鞨　焉。大抵东夷书文并同华夏，其闽越之地，秦平天下以为郡，及秦乱，其帅又自称王於故地。武帝元封初，杨仆灭其国，迁其人於江、淮，虚其地。自後，虽人庶复集，遂为郡县矣。

范晔论曰："《王制》云：'东方曰夷。'夷者，抵也，言仁而好生，万物抵地而出（事见《风俗通》）。故天性柔顺，易以道御，至有君子、不死之国焉。"《山海经》曰：'君子衣冠带剑，食兽，使二文虎在傍。'《外国图》曰：'去琅琊三万里。'《山海经》曰：'不死人在交胫东，其国人黑色，寿不死。'并在东方。昔箕子逢衰殷之运，避地朝鲜。始其国俗未有闻也，及施八条之约，使人知禁，遂乃邑无淫盗，门不夜扃（扃，关也），回顽薄之俗，就宽略之法，行数百千年，故东夷通以柔谨为风，异乎三方者。苟政之所畅，则道义存焉。仲尼怀愤，以为九夷可居。或疑其陋。子曰："君子居之，何陋之有！"亦徒有以焉尔。其後遂通接商贾，渐交上国。而燕人卫满扰杂其风（扰，乱也），於是从而浇异焉。《老子》曰："法令滋彰，盗贼多有。"若箕子之述文条而用信义，其得圣贤作法之原矣！

○朝鲜

朝鲜（晋张华曰："朝鲜者泉水、冽水、汕水，三水合为冽水，疑乐浪、朝鲜取名於此也）昔武王封殷太师箕子於其地，箕子教以礼义、田蚕，又制八条之教（《前书》曰：其法，相杀者，以当时偿杀，相伤者以榖偿；相盗者，男没入为其家奴、女子为婢，欲自赎者，人五十万。《音义》曰："八条不具见也。"）。其人终不相盗，无门户之闭，妇人贞信，饮食以笾豆。其後四十馀代，至战国时，朝鲜准亦僭称王。始全燕时，尝略属焉，为置吏，筑障塞。秦灭燕，属辽东外徼（秦辽东郡，唐安东府之东地），及秦乱，燕、齐、赵人往避地者数万口。汉兴，为其远难守，复修辽东故塞，至浿水为界（浿，旁拜反）。属燕王卢绾反，入匈奴，燕王卫满亡命，聚党千馀人，魋（杜回反），结蛮夷服而东走出塞，度浿水，击破朝鲜王准，居秦故空地上下障。

《魏略》曰：昔箕子之後，朝鲜侯见周衰，燕自尊为王，欲东略地，朝鲜侯亦自称为王，欲兴兵遂击燕以尊周室，其大夫礼谏之，乃止。使礼西说燕，燕止之不攻。後子孙稍骄虐，燕乃遣将秦开攻其西方，取地二千馀里，至满潘汙为界，朝鲜遂弱。及秦并天下，使蒙恬筑长城到辽东。时朝鲜王否立，畏秦袭之，略服属秦，不肯朝会。否死，箕子准立。二十馀年而陈、项起，天下乱，燕、齐、赵民愁苦，稍稍亡往准，准乃置之於西方。及汉以卢绾为燕王，朝鲜与燕界於浿水。及绾反，入匈奴，燕人卫满亡命，为胡服，东渡浿水，诣准降，说准求居西界，故中国亡命为朝鲜藩屏，准信宠之，拜为博士，赐以圭，封之百里，令守西边。满诱亡党，众稍多，乃诈遣人告准，言汉兵十道至，求入宿卫，遂还攻准。准与满战，不敌也。

後稍役属真番、朝鲜诸夷及故燕、齐亡命者王之，都王险（在浿水之东）。会孝惠、高后时天下初定，辽东太守即约满为外臣，保塞外，以故满得兵威、财物，侵降其旁小邑，真番临屯皆来服属，地方数千里，传子至孙右渠，所诱汉亡人滋多。初，汉约朝鲜蛮夷君长，欲入见天子，勿得禁止，以闻。右渠既未尝入见，真番、辰国谓辰韩也欲上书见天子，又雍阏弗通。元封二年，汉使涉何谯谕，右渠终不肯奉诏，使裨王长送何至浿水，何刺杀之，归报曰："杀朝鲜将。"上为其名美，弗诘，拜何辽东东部都尉。朝鲜怨何，发兵袭攻杀之。汉遣楼船将军杨仆从齐浮渤海，兵五万，左将军荀彘出辽东，诛右渠，发兵距险。汉兵不利，天子为两将未有功，乃使卫山因兵威往谕右渠。右渠见使者顿首谢："愿降，恐将诈杀臣，今见信节，请服降。"遣太子入谢，献马五千匹，及馈军粮。人众万馀持兵，方渡浿水。使者与左将军疑其为变，谓太子已服降，宜令人每持兵。太子亦疑使者、左将军诈之，遂不度浿水，复引归。山报天子，诛山。会兵围之，右渠坚城守，数月未能下。朝鲜王乃私约降楼船。两将不相得，兵久不决，左将军执楼船并其军，因急击朝鲜王，不肯降。元封三年夏，尼谿相参乃使人杀王右渠来降，遂定朝鲜为真番、临屯、乐浪元菟四郡（後悉为东夷之地）。昭帝时，罢临屯、真番，以并乐浪元菟。自内属以後，风俗稍薄，法禁亦浸多，至於六十馀条。

○濊（音秽）

濊亦朝鲜之地，南与辰韩，北与高句丽、沃沮接，东穷大海，西至乐浪。汉武帝元朔元年，濊君南闾等畔朝鲜，率二十八万口诣辽东内属，帝以其地为苍海郡，数年乃罢。至元封三年，灭朝鲜，分置四郡。昭帝时，并二郡入乐浪、元菟，复徙元菟居句丽。自单大岭以东，沃沮、濊貊并属乐浪。後以境土广远，复分岭东七县置乐浪东部都尉。光武建武六年，省都尉官，遂弃岭东地，悉封其渠帅为县侯，皆岁时朝贺。无大君长，自汉以来，其官有侯、邑君、三老，统主下户。其耆旧自谓与高丽同种，言语法俗大抵相类。其人性谨愿，少嗜欲，有廉耻。男女衣皆著曲领，男子系银花，广数寸，以为饰。其俗重山川，山川各有部分，不得辄相干涉。同姓不婚。多所忌讳，疾病死亡，即弃旧宅，更作新居。知种麻，养蚕，作绵布。晓候星宿，先知年岁丰约。不以珠玉为宝。常用十月祭天，昼夜饮酒歌舞，名曰"舞天"。又祭虎以为神。其邑落有侵犯者，辄相罚，责生口牛马，名之为"责祸"。少寇盗。作矛长三丈，或数人共持之，能步战。乐浪檀弓出其地。又多文豹，有果下马，高三尺，乘之可於果树下行也。其海出班鱼皮，汉时常献之。魏齐王正始六年，不耐濊侯等举邑降，四时诣乐浪、带方二郡朝谒（并今东夷之地）。有军征赋调，如中华人焉。

○马韩

韩有三种：一曰马韩，後汉时通焉，二曰辰韩，三曰弁辰。马韩在西，有五十四国，其北与乐浪，南与倭接。辰韩在东，十有二国，其北与濊貊接。弁辰在辰韩之南，亦十有二国，其南亦与倭接。凡七十八国，百济是其一焉。大者万馀户，小者数千家，各在山海间，地合方四千馀里，东西以海为限，皆古之辰国也。马韩最大，共立其种为辰王，都目支国，尽王三韩之地。其诸王先皆是马韩种人焉。马韩人知田蚕，作绵布。出大栗如梨。有长尾鸡，尾长五尺。邑落杂居，亦无城郭。作土室，形如冢，开户在上。不知跪拜。无长幼男女之别。不贵金宝锦罽，不知骑乘牛马，唯重缨珠，以缀衣为饰，及县颈垂耳。大率皆魁头露紒（魁头犹科头也，谓以髪萦绕成科结也。紒音计），布袍草履。其人壮勇，少年有筑室作力者，辄以绳贯脊皮，縋以大木，嚾呼为健。常以五月祭鬼神。昼夜酒会，群聚歌舞，舞辄数十人相随，蹋地为节。十月农功毕，亦复如之。诸国邑各以一人主祭天神，号为"天君"。又立苏涂（《魏志》曰：诸国名有别邑，为苏涂，诸亡逃至其中，皆不还之。苏涂之义，有似浮屠），建大木以县铃鼓，事鬼神。其南界近倭，亦有文身者。其国各有帅，大者自名为臣智，其次为邑借，散在山海间，无城郭。有爱襄国、牟水国、桑外国、小石索国、大石索国、优休牟涿国、臣濆沽国、伯齐国、速卢不斯国、日华国、古诞者国、古离国、怒蓝国、月支国、治离牟卢国、素谓乾国、古爰国、莫卢国、卑离国、占离卑国、占衅国、支侵国、狗卢国、卑弥国、监奚卑离国、古蒲国、致利鞠国、冉路国、儿林国、驷卢国、内卑离国、感奚国、万卢国、辟卑离国、旧斯乌旦国、一离国、不弥国、友半国、狗素国、楼卢国、牟卢卑离国、臣苏涂国、莫卢国、古腊国、临素半国、臣雲新国、如来卑离国、楚山涂卑离国、一难国、狗奚国、不雲国、不斯濆邪国、爰池国、乾马国、楚离国，凡五十馀国。大国万馀家，小国数千家，总十馀万户。辰王冶月支国。臣智或加优呼臣雲遣支报安邪踧支濆臣离儿不例拘邪秦支廉之号。其官有魏率善、邑君、归义侯、中郎将、都尉、伯长。初，朝鲜王准既为卫满所攻夺，将其左右官人走入海，攻马韩破之，自立为韩王（《魏略》曰：其子友亲留在国者，因冒姓韩氏。准王海中，不与朝鲜相往来）。其後绝灭，今韩人犹有奉其祭祀者。准既灭，马韩人复自立为辰王。建武二十年，韩人廉斯人苏马諟等诣乐浪贡献。光武封苏马諟为汉廉斯邑君，使属乐浪郡，四时朝谒。灵帝末，韩、濊并盛，郡县不能制，百姓苦乱，多流亡入韩者。献帝建安中，公孙康分屯有、有盐县（屯有、有盐并汉辽东属郡，唐并为东夷地）以南荒地为带方郡，遣公孙模、张敞等收集遗民，兴兵伐韩、濊，旧民稍出，是後倭、韩遂属带方。魏景初中，明帝密遣带方太守刘昕、乐浪太守鲜于嗣越海定二郡，诸韩国臣智加赐邑君印绶，其次为邑长。其俗好衣帻，下户诣郡朝谒，皆假衣帻，自服印绶衣帻千有馀人。部从事吴林以乐浪本统韩国，分割辰韩八国以与乐浪。晋武帝太康元年、二年，其王频遣使入贡方物。七年、八年、十年，又频至。太熙元年，诣东夷校尉何龛上献。咸宁三年复来。明年又请内附，其王来朝，自後无闻三韩，盖为百济、新罗所吞并。又有州胡在马韩之西海中大岛上，其人差短小，言语不与韩同，皆髡头如鲜卑，但衣韦，衣有上无下，略如裸势。养牛、豕，乘船往来，货市韩中。

○辰韩

辰韩，耆老自言秦之亡人，避苦役来適韩国，马韩割其东界地与之。有城栅。其言语有类秦人，由是或谓之为秦韩。其王常用马韩人作之，世世相系袭，辰韩不得自立为王，明其为流移之人故也。其名国为邦，弓为弧，贼为寇，行酒为行觞。相呼皆为徒。诸小邑各有渠帅，大者名臣智，次有险侧，次有樊秽，次有杀奚，次有邑借，皆其官名。土地肥美，宜五榖。知蚕桑，作缣布。乘驾牛马。嫁娶以礼。其俗男女有别。以大鸟羽送死，其意欲使死者飞扬。国出铁，马乂韩、濊、倭皆从取之。诸市买皆用铁，如中国用钱，又以供给二郡。俗喜歌舞饮酒鼓琴瑟。其瑟形似筑，弹之亦有音曲。儿生便以石厌其头，欲其匾，故辰韩人皆匾头（匾音补典反）。男女近倭，亦文身。便步战，兵仗与马韩同。其俗，行者相逢，皆住让路，晋武帝太康中，三来朝贡。

○弁辰

弁辰与辰韩杂居，亦有城郭。衣服居处与辰韩同。言语风俗相似，祠祭鬼神有异，施灶皆在户西。其人形皆长大，美髪，衣服洁清。而刑法严峻。其国近倭，故颇有文身者。

○夫馀

夫馀国，在元菟北千里。南与高句丽，东与挹娄，西与鲜卑接，北有弱水，地方二千里，本濊地也。初，北夷索离国王出行（"索"或作"橐"音度洛反），其侍儿於後｛任女｝身（｛任女｝音人鸩反），王还，欲杀之。侍儿曰："前见天上有气，大如鸡子，来降我，因以有身。"王囚之，後遂生男。王令置於豕牢（牢，圈者），豕以口气嘘之，不死。复徙於马兰（兰即栏也），马亦如之。王以为神，乃听母收养，名曰东明。东明长而善射，王忌其猛，复欲杀之。东明奔走，南至掩氵虎水（今高丽中有盖斯水疑此水是也），以弓击水，鱼鳖皆聚浮水上，东明乘之得度，因至夫馀而王之焉。於东夷之域，最为平敞，土宜五榖。出名马、赤玉、貂豽（豽似豹，无前足，音奴八反），大珠如酸枣。以员栅为城，有宫室、仓库、牢狱。其人粗大疆勇而谨厚，不为寇钞。以弓矢刀矛为兵。以六畜名官，有马加、牛加、狗加，其邑落皆主属诸加。食饮用俎豆，会同拜爵洗爵，揖让升降。以腊月祭天，大会连日，饮酒歌舞，名曰"迎鼓"。是时断刑狱，解囚徒。有军事亦祭天杀牛，以氾占其吉凶。（《魏志》曰："牛氾解者为凶，合者为吉。"）行人无昼夜，好歌吟，音声不绝。其俗用刑严急，被诛者皆没其家人为奴婢，盗一责十二。男女淫皆杀之，尤治恶妒妇，既杀，复尸於山上。兄死妻嫂，死则有椁无棺。杀人殉葬，多者以百数。其王葬用玉匣，汉时常豫以玉匣付元菟郡，王死则迎取以葬焉。建武中，东夷诸国皆来献见。二十五年，夫馀王遣使奉贡，光武厚答报之，於是使命岁通。至安帝永初五年，夫馀王始将步骑七八千人寇钞乐浪，杀伤吏民，後复归附。永宁元年，乃遣嗣子尉仇台诣阙贡献，天子赐尉仇台印绶金采。顺帝永和元年，其王来朝京师，帝作黄门鼓吹、角抵戏以遣之。桓帝延熹四年，遣使朝贺贡献。永康元年，王夫台将二万馀人寇元菟，元菟太守公孙域击破之，斩首千馀级。至灵帝熹平三年，复奉章贡献。夫馀本属元菟，献帝时，其王求属辽东云。汉末，公孙度雄张海东，威服外夷，夫馀王尉仇台更属辽东。时句丽、鲜卑疆，度以夫馀在二虏之间，妻以宗女。尉仇台死，简位居立，无適子，有孽子麻余。位居死，诸加其立麻余。牛加兄子名位居，为大使，轻财善施，国人附之，岁岁遣使诣京师贡献。魏正始中，幽州刺史毋邱俭讨句丽，遣元菟太守王须诣夫馀，位居遣犬加郊迎，供军粮。季父牛加有二心，位居杀季父父子，籍没财物，遣使薄敛送官。旧夫馀俗，水旱不调，五榖不熟，辄归咎於王，或言当易，或言当杀。麻余死，其子依虑年六岁，立以为王。晋太康六年，为慕容廆所袭破，依虑自杀，子弟走保沃沮。夫馀库有玉璧、珪、瓒数代之物，传世以为宝，耆老言先代所赐也（《魏略》曰："其国殷富，自先世以来，未尝破坏"）。武帝以何龛为护东夷校尉。明年，夫馀後王依罗遣使诣龛，求率见人还复旧。国龛遣督护贾沈以兵送之，廆又要之於路，沈与战破之。依罗乃得复国。尔後每为廆掠其种人，卖於中国，帝又以官物赎还，禁市夫馀之口，自後无闻。

○倭（即日本）

倭在韩及带方郡东南大海中，依山岛为居，去乐浪郡境及带方郡并一万二千里。凡百馀国。自汉武帝灭朝鲜，使驿通於汉者三十许国，国主称王，世世传统。其大倭王居邪马台国（按：今名邪摩维，音之讹也）。乐浪徼去其国万二千里，去其西北界拘邪韩国七千馀里。其地大较在会稽东冶之东，与朱崖、儋耳相近，故其法俗多同。土宜禾稻、麻紵、蚕桑，知织绩为缣布。出白珠、青玉。其山有丹土。气温暖，冬夏生菜茹。无牛马虎豹羊鹊（"鹊"或作"鸡"）。其兵有矛、楯、木弓，竹矢或以骨为镞。男子皆黥面文身，以其文左右大小别尊卑之差。其男子皆横幅结束相连。女人被髪屈紒，衣如单被，贯头而著之，并以丹朱坋身（《说文》曰："切，尘也。"音蒲顿反），如中国之用粉也。有城栅屋室。父母兄弟异处，唯会同男女无别。饮食以手而用笾豆。俗皆徒跣，以蹲踞为恭敬。人性嗜酒。多寿考，至百馀岁者甚众。国多女子，大人皆有四五妻，其馀或两或三。女人不淫不妒。又俗不窃盗，少争讼。犯法者没其妻子，重者灭其门族。其死停丧十馀日，家人哭泣，不进酒食，而等类就歌舞为乐。灼骨以卜，用决吉凶。行来度海，令一人不栉沐，不食肉，不近妇人，名曰"持衰"。若在涂吉利，则顾以财物。如病疾遭害，以为持衰不谨，便共杀之。建武中元二年，倭奴国奉贡朝贺，使人自称大夫，倭国之极南界也。光武赐以印绶。安帝永初元年，倭国王帅升等献生口百六十人，愿请见。桓、灵间，倭国大乱，更相攻杀，历年无主。有一女子名曰卑弥呼，年长不嫁，事鬼神道，能以妖惑众，於是共立为王。侍婢于人，少有见者，唯有男子一人给饮食，传辞语。居处宫室楼观城栅，皆持兵守卫。法俗严峻。自女王国东度海千馀里至拘奴国，虽皆倭种，而不属女王。自女王国南四千馀里至侏儒国，人长三四尺。自侏儒东南行船一年至裸国、黑齿国，使驿所传，极於此矣。会稽海外有东鯷人（鯷音达奚反。分为二十馀国）。又有夷州及澶州。传言秦始皇遣方士徐福将童男女数千人入海（事见《史记》），求蓬莱神仙不得，徐福畏诛不敢还，遂止此州，世世相承，有数万家。人民时至会稽市。会稽东冶县人有入海行遭风，流移至澶州者。所在绝远，不可往来（《南史》："倭西南海有海人，身黑眼白，裸而醜，其肉美。行者或射而食之。文身国在倭东北七千里，人体有文如兽，其额上有三文，文直者贵，文小者贱。土俗欢乐，物丰而贱。行客不赍粮。有屋宇，无城郭，国王所居，饰以金银珍丽，绕屋为堑，广一丈，实以水银，雨则流於水银之上。市用珍宝。犯罪轻者鞭杖，死罪则置猛兽食之，有枉则兽避而不食，经宿则赦之。大汉国在文身国东五千馀里，无兵戈，不攻战，风俗并与文身国同而言语异。倭国有兽如牛，名日'山鼠'。又有大蛇，吞此兽，蛇皮坚不可斫，其上有孔，乍开乍闭，时或有光，射中之蛇则死矣。"）。

《魏志》曰：从带方郡至倭，循海岸水行，历韩国，乍南乍东，到其北岸拘邪韩国，七千馀里，始度一海，千余里至对马国。其大官曰卑狗，副曰卑奴母离。所居绝岛，方可四百馀里，土地山险，多深林，道路如禽鹿径。有千馀户，无良田，食海物自活，乘船南北市籴。又南渡一海千馀里，名曰瀚海，至一大国，官亦曰卑狗，副曰卑奴母离。方可三百里，多竹木丛林，有三千许家，差有田地，耕田犹不足食，亦南北市籴。又渡一海，千馀里至末卢国，有四千馀户，滨山海居，草木茂盛，行不见前人。好捕鰒鱼，水无深浅，皆沈没取之。东南陆行五百里，到尹都国，官曰尔支，副曰泄谟觚、柄渠觚。有千馀户，世有王，皆统属女王国，郡使往来常所驻。东南至奴国百里，官曰兕马觚，副曰卑奴母离，有二万馀户。东行至不弥国百里，官曰多模，副曰卑奴母离，有千馀家。南至投马国，水行二十日，官曰弥弥，副曰弥弥那利，可五万馀户。南至邪马一国，女王之所都，水行十日，陆行一月，官有伊支马，次曰弥马升，次曰弥马获支，次曰奴佳鞮，可七万馀户。自女王国以北，其户数道里可得略载，其馀旁国远绝，不可得详。次有斯焉国，次有已百支国，次有伊邪国，次有郡支国，次有弥奴国，次有好古都国，次有不呼国，次有姐奴国，次有对苏国，次有苏奴国，次有呼邑国，次有华奴苏奴国，次有鬼国，次有为吾国，次有鬼奴国，次有邪马国，次有躬臣国，次有巴利国，次有支惟国，次有乌奴国，次有奴国，此女王境界所尽。其南有拘奴国，男子为王，其官有狗古智卑狗，不属女王。自郡至女王国万二千馀里。

魏景初二年，既平公孙氏，倭女王遣大夫难升米等诣郡，求诣天子朝献，太守送诣都，乃以金印紫绶封为亲魏倭王，升难米等并拜中郎、校尉，假银印青绶，劳赐优渥。正始元年，太守弓遵遣使奉诏书印绶并赍诏赐金、帛、锦罽、刀、镜、采物，倭王国使上表答谢诏恩。其四年，复遣使上献生口、方物。八年，太守王颀到官。倭女王卑弥呼与狗奴国男王卑弥弓平素不和，遣使诣郡说相攻击状。遣塞晋掾史张政等赍诏告谕之。卑弥呼死，更立男王，国中不服，更相诛杀，复立卑弥呼宗女壹与，年十三为王，国中遂定。壹与遣使送政等还，因献男女生口，贡白珠、青大句珠、异文杂锦。晋武帝太始初，遣使重译入贡。安帝时，倭王赞遣使入朝贡。宋武帝永初二年，诏曰："倭赞远诚宜甄，可赐除授。"文帝元嘉二年，赞又遣使奉表献方物。赞死，弟珍立，遣使贡献，自称使持节、都督倭百济新罗任那奉韩慕韩六国诸军事、安东大将军、倭国王，表求除正。诏除安东将军、倭国王。珍又求除正倭洧等十三人平西、征虏、寇军、辅国将军等号，诏并听之。二十年，倭国王济遣使奉献，复以为安东将军、倭国王。二十八年，加使持节、都督倭新进任那加罗秦韩慕韩六国诸军事、安东将军如故；并除所上二十三人职。济死，世子兴遣使贡献。孝武大明六年，诏授兴安东将军、倭国王。兴死，弟武立，自称使持节、都督倭百济新罗任那加罗秦韩慕韩七国诸军事、安东大将军、倭国王。顺帝昇明二年，遣使上表，言："自昔祖弥，躬擐甲胄，跋涉山川，不遑宁处。东征毛人五十五国，西服众夷六十六国，陵平海北九十五国，王道融泰，廓土遐畿，累叶朝宗，不愆於岁。道径百济装饰船舫，而句丽无道，图欲见吞。臣亡考济，方欲大举，奄丧父兄，使垂成之功，不获一篑。今欲练兵申父兄之志，窃自假开府仪同三司，其馀咸各假授以劝忠节。"诏除武使持节、都督倭新罗任那加罗秦韩慕韩六国诸军、镇东大将军。梁武帝即位，进武号征东大将军。陈平，至隋开皇二十年，倭王姓阿，每字多利思比孤，号阿辈鸡弥，遣使诣阙。上令所司访其风俗。使者言倭王以天为兄，以日为弟，天明时出听政，跏趺坐，日出便停理务，云委我弟。文帝曰："此大无义理。"於是训令改之。王妻姓鸡弥，没官有女六七百人。名太子谓利歌弥多弗利。无城郭。内官有十二等：一曰大德，次小德，次大仁，次小仁，次大义，次小义，次大礼，次小礼，次大智，次小智，次大信，次小信，员无定数。有军尼一百二十人，犹中国牧宰，八十户置一伊尼翼，如今里长也。十伊尼翼属一军尼。其服饰，男子衣裙襦，其袖微小，屦如屦形。漆其上，系之脚。人庶多跣足，不得用金银为饰。故时衣横幅，结束相连而无缝。头亦无冠，但垂髪於两耳上。至隋，其王始制冠，以锦采为之，以金银镂花为饰。妇人束髪於後，亦衣裙襦，裳皆有襈。〈木韯〉竹聚以为梳，编草为荐，杂皮为表，缘以文皮。有弓矢刀槊弩〈矛贊〉斧，漆皮为甲，骨为矢镝。虽有兵，无征战。其王朝会，必陈设仪仗，奏其国乐。户可十万。俗杀人强盗及奸皆死，盗者计赃酬物，无财者没身为奴。自馀轻重，或流或杖。每讯冤狱，不承引者，以木压膝，或张强弓，以弦锯其项。或置小石於沸汤中，令所竞者探之，云理曲者即手烂。或置虵瓮中，令取之，云曲者即螫手。人颇恬静，罕争讼，少盗贼。乐有五弦、琴、笛。男女多黥臂黥面文身，没水捕鱼。无文字，唯刻木结绳。敬佛法，於百济求得佛经，始有文字。知卜筮，尤信巫觋。每至正月一日，必射戏饮酒，其馀节略与华同。好棊博、握槊、樗蒲之戏。气候温暖，草木冬青，土地膏腴，水多陆少。以小环挂鸬鹚项，令入水捕鱼，日得百馀头。俗无盘俎，藉以槲叶，食用手餔之。性质直，有雅风。女多男少，婚嫁不取同姓，男女相悦者即为婚。妇入夫家，必先跨火，乃与夫相见。妇人不淫妒。死者敛以棺椁，亲宾就尸歌舞，妻子兄弟以白布制服。贵人三年殡，庶人卜日而瘗。及葬，置尸船上，陆地牵之，或以小舆。有阿苏山其石无故火起接天者，俗以为异，因行祷祭。有如意宝珠，其色青，大如鸡卵，夜则有光，云鱼眼睛也。新罗、百济皆以倭为大国，多珍物，并敬仰之，恒通使往来。大业三年，其王多利思比孤遣朝贡。使者曰："闻海西菩萨天子重兴佛法，故遣朝拜，兼沙门数十人来学佛法。"国书曰"日出处天子致书日没处天子无恙"云云。帝览不悦，谓鸿胪卿曰："夷书有无礼者，勿复以闻"。明年，上遣文林郎裴世清使倭国。度百济，行至竹岛，南望耽罗国，经都斯麻国，迥在大海中。又东至一支国，又至竹斯国，又东至秦王国，其人同於华夏，以为夷洲，疑不能明也。又经十馀国，达於海岸。自竹斯国以东，皆附庸於倭。倭王遣小德何辈台，从数百人，设仪仗，鸣鼓角来迎。後十日，又遣大礼奇多毗，从二百馀骑郊劳。既至彼都，其王与世清来贡方物。此後遂绝。唐太宗贞观五年，遣使入朝，帝矜其远，诏有司无拘岁贡，遣新州刺史高仁表往谕，与王争礼，不平，不肯宣诏而还。久之，更附新罗使者上书。永徽初，其王孝德即位，改元白雉，献琥珀、码瑙。时新罗为高丽、百济所暴，高宗赐玺书令出兵援新罗。未几，孝德死，子天丰财立。死，子天智立。明年，使者与虾蛦人偕朝。虾蛦人亦居海岛中，其使者须长四尺许，珥箭於首，令人戴瓠，立数百步，射无不中者。天智死，子天父立。死，子总符立。咸亨元年，遣使贺平高丽。後稍习夏音，恶倭名，更号日本，使者自言，国近日所出以为名。或云日本乃小国，为倭所并，故冒其号。使者不以情故疑焉。又妄夸其国都方数千里，南、西尽海，东北限大山，其外即毛人云。长安元年，其王文武立，改元曰大宝，遣朝臣真人粟田贡方物。朝臣真人者，犹唐尚书也。冠进德冠，顶有华花四被，紫袍帛带。真人好学能属文，进止有容，武后宴之麟德殿，授司膳卿，还之。文武死，子阿用立。死，子圣武立，改元曰白龟。开元初，粟田复朝，请从诸儒授经。诏四门助教赵元默，即鸿胪寺为师，献大幅巾为贽，悉赏物货书以归。其副朝臣仲满慕华不肯去，易姓名曰朝衡，历左补阙，仪王友，多所该识。久乃还。圣武死，女孝明立，改元曰天平胜宝。天宝十二载，朝衡复入朝。上元中，擢左散骑常侍、安南都护。新罗梗海道，更繇明、越州朝贡。孝明死，大炊立。死，以圣武女高野姬为王。死，白璧立。建中元年，使者真人兴能献方物。真人，盖因官而氏者。兴能善书，其纸似玺而泽，人莫识。贞元末，其王曰桓武，遣使者朝，其学子橘免势、浮屠空海，愿留肄业。历二十馀年，使者高阶真人来请免势等俱还，诏可。次诺乐立，次嵯峨，次浮和，次仁明。仁明直开成四年，复入贡。次文德，次清和，次阳成，次光孝，直光启元年。其东海屿中，又有邪古、波邪、多尼三小王，北距新罗，西北百济，西南直越州，有丝絮、怪珍云。宋雍熙元年，本国僧奝然与其徒五人浮海而至，献铜器十馀事，并本国《职员今》、《年代纪》各一卷。奝然衣绿，自云姓滕原氏，父为真连。真连，其国五品官也。奝然善隶书而不通华言，问其风土，但书以对。上召见，存拊甚厚，赐紫衣。上闻其国王一姓传继，臣下皆世官，因谓宰相曰："此岛夷耳，乃世祚遐远，其臣亦继袭不绝，盖古之道也。中国唐季宇县分割，梁、周、五代享历尤促，大臣世胄，鲜能嗣续，可叹也。"其国多中国典籍，奝然之来，复得《孝经》一卷、越王《孝经新义》第十五一卷，皆金缕红罗缥，水晶为轴。《孝经》即郑氏注者。越王乃唐太宗子越王贞，《新义》者，记室参军任希古等撰也。奝然又求印本《大藏经》，诏给之。二年，随台州宁海县商人船归其国。後数年，遣弟子奉表来谢。又别启，贡佛经及方物。

奝然书曰："国中有《五经》书及佛经、《白居易集》七十卷，并得自中国。土宜五榖而少麦。交易用铜钱，文曰'乾文大宝'。畜有水牛、驱、羊，多犀、象。产丝蚕，多织绢，薄緻可爱。乐有中国、高丽二部。四时寒暑，大类中国。国之东境接海岛，夷人所居，身面皆有毛。东奥州产黄金，西别岛出白银，以为贡赋。国王以王为姓，传袭至今王六十四世，文武僚吏皆世官。"其《年代纪》所记云：'初主号天御中主。次曰天材雲尊，其後皆以"尊"为号，次天八重雲尊，次天忍尊。次胆波尊，次万魂尊，次利刹魂尊，次国狭搥尊，次角龚魂尊，次津舟尊，次面重见尊，次国常立尊，次天鉴尊，次天万尊次珠名杵尊，次伊壮大尊，次素戋乌尊，次天照火神尊，次正哉吾胜连日天押穗耳尊，次天彦尊，次炎尊，次彦潋尊，以上凡十三世，并都於筑紫日尚向宫。彦潋第四子号神武天皇，自筑紫宫大居入和州疆原宫，即位元年甲寅，当周僖王时。次绥靖天皇，次安宁天皇，次懿德天皇，次孝昭天皇，次孝安天皇，次孝灵天皇，次孝元天皇，次开化天皇，次崇神天皇，次垂仁天皇，次景行天皇，次城务天皇，次仲哀天皇，国人言今为镇国香椎大神。次神功天皇，开化天皇之曾孙女，又谓之息长足姬天皇，国人言今为太柰良姬大神。次应神天皇，始於百济得中国文字，今号八番菩萨，有大臣号纪武内，年三百七岁。次仁德天皇，次履中天皇，次反正天皇，次允恭天皇，次安康天皇，次雄略天皇，次显宗天皇，次仁贤天皇，次武烈天皇，次继体天皇，次安闲天皇，次宣化天皇，次天国排开广庭天皇，亦名铭明天皇，壬申岁始传佛法於百济国，当此梁承圣元年。次达海天皇。次用名天天皇，有子曰圣德太子，年三岁，闻十人语，同时解之，七岁悟佛法於菩提寺，讲《圣橜经》，天雨曼陀罗华。当此隋开皇中，遣使泛海至中国，求《法华经》。次崇峻天皇。次推古天皇，敛明天皇之女也，次舒明天皇，次皇极天皇，次考德天皇，白雉四年，律师道照佛法至中国，从三岁僧元重授经、律、论，当此永徽四年也。次天丰财重日足姬天皇，令僧智通等入唐求大乘法相教，当此显庆三年也。次天智天皇，次天武天皇，次持总天皇。次文武天皇，大宝三年，当此长安元年，遣粟田真人入唐求书籍，律师道慈求经。次阿闭天皇，次贩天皇。次圣武天皇，宝龟元年，遣僧正元昉入朝，当此开元四年也。次孝明天皇，武圣天皇之女也，天平胜宝四年，当此天宝中，遣使及僧入唐求内外经教及传戒。次大炊天皇。次高野天皇，圣武天皇之女也。次白璧天皇，遣二僧灵仙、行贺入唐，礼五台山，学佛法。次恒武天皇，遣腾元葛野与空海大师及延历寺僧澄入唐，诣天台山传智者正观义，元和元年也。次诺天皇，次诺乐天皇，次嵯峨天皇。次淳和天皇。次仁明天皇，当此开成、会昌中，遣僧入唐，礼五台。次文德天皇，当此大中年。次清和天皇，次阳城天皇。次光孝天皇，遣僧宗睿入唐传教，当此光启元年也。次仁和天皇，当此梁龙德中，遣僧宽建等入朝。次醍醐天皇，次天庆天皇。次封上天皇，当此周广顺年也。次冷泉天皇，今为太上天皇。次守平天皇，即今王也。凡六十四世。畿内有山城、大和、河内、和泉、摄津凡五州，共统五十三郡。东海道有伊贺、伊势、志摩、尾张、参河、远江、骏河、伊豆、甲裴、相模、武藏、安房、上总、常陆凡十四州，共统百二十六郡。东山道有近江、美浓、飞驒、信浓、上野、下野、陆奥、出羽凡八州，共统百二十二郡。北陆道有若狭、越前、加贺、能登、越中、越後、佐渡凡七州，共统三十郡。山阴道有丹波、丹彼徂马、因幡、伯耆、出雲、石见、隐伎凡八州，共统五十二郡。小阳道有播么、美作、备前、备後、安艺、周防、长门凡八州，共统六十九郡。南海道有伊纪、淡路、河波、谮耆、伊豫、土佐凡六州，共统四十八郡。西海道有筑前、筑後、丰前、丰後、肥前、服後、日向、大隅、萨摩凡九州，共统九十三郡。又有一伎、对马、多褹凡三岛，各统二郡。是谓五畿、七道、三岛，凡三千七百七十二乡二都，四百一十四驿，八十八万三千三百二十九课丁。课丁之外，不可详见。"皆奝然所记云。按隋开皇，唐永徽、长安、天宝、元和、开成，史称遣使来贡，与此所记皆同。大中、光启、龙德及周广顺中，皆尝遣僧至中国，《唐书》、《五代史》失其传。唐咸亨中，及开元二十三年，大历十二年，建中元年，皆来朝贡，其记不载。

咸平五年，建州海贾周世昌遭风飘至日本，凡七年得还，与其国人滕木吉至，上皆召见之。世昌以国人唱和诗来上，其词雕刻肤浅无取，後赐装钱遣还。景德元年，其国僧寂照八人来朝，寂照不晓华言而识文字，缮写甚妙，凡问答并以笔札。诏号圆通大师，赐紫方袍。天圣四年，明州言日本国太宁府遣人贡方物，而不持本国表诏，却之。其後亦未通朝贡，南贾时有传其物货至中国者。熙宁五年，有僧诚寻至台州，止天台国清寺，愿留。州以闻，诏使赴阙。诚寻献银香炉、木〈忄刍〉子、白琉璃、五香、水精、紫檀、琥珀所饰念珠，及青色织物绫。神宗以其远人而有戒业，处之开宝寺，尽赐同来僧紫方袍。是後连贡方物，而来者皆僧也。元丰元年，使通事僧仲回来，赐号慕化怀德大师。明州又言得其国太宰府牒，因使人孙忠还，遣仲回等贡色段二百匹，水银五千两，州以孙忠乃泛海商客，而贡礼与诸国异，请自移牒报，而答其物直，付仲回东归，从之。乾道五年，附明州纲首进贡方物。淳熙三年，其国人泛海遭风飘至明州，无口食。诏给之。又有百人行丐於市，至临安，诏守臣支给津，遣往明州养赡，候有便船发回本国。十年，七十三人飘至秀州华亭。绍熙元年，飘至泰州。诏见行货物免抽买，船只物件尽数给还，仍给常平米赈恤。庆元六年至平江，嘉泰二年至定海县，诏并支给钱米养赡，候风便津发回国。

按：倭人自後汉始通中国，史称从带方至倭国，循海水行，历朝鲜国乍南乍东，渡三海，历七国，凡一万二千里，然後至其国都。又言去乐浪郡境及带方郡并一万二千里，在会稽东，与儋耳相近，其地去辽东甚远，而去闽、浙甚迩。其初通中国也，实自辽东而来，故其迂回如此。至六朝及宋，则多从南道浮海入贡及通互市之类，而不自北方。则以辽东非中国土地故也。《三朝志》，雍熙中，僧奝然入贡，归国後，奉表来谢。叙其来则曰："望落日而西行，十万里之波涛难尽；顾信风而东别，数千重之山岳易过。"何其远也！叙其归则曰："季夏解台州之缆，孟秋达本国之郊。"又何其近也。而继之曰："爰逮明春，初到旧邑，缁素欣待，侯伯慕迎。"然则其国境虽去浙东甚近，而其国都则又必半年而後达欤。








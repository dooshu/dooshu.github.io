27　沈亞之謂文之病煩　昌黎以藝樹喻文


沈亞之送韓静略敘曰：「文之病煩久矣。聞之韓祭酒之言曰：『善藝樹者，必壅以美壤，以時沃灌。』」【原注】祭酒即文公也。白樂天老戒詩「我有白頭戒，聞於韓侍郎」，皆文公緒言也。

【元圻案】沈亞之送韓静略序曰：「裁經綴史，補之如疣，是文之病煩久矣。聞之韓祭酒之言曰：『善藝樹者，必壅以美壤，以時沃灌，其柯萌之鋒，由是而鋭也。』」〇四庫全書總目别集類三：「沈下賢集十二卷，唐沈亞之撰。下賢，亞之字也。長安人。李賀送沈亞之詩曰『吴興才人怨春風』，則似吴興人。元和十年進士，官南康尉。」〇晁公武曰：「沈亞之常遊韓愈門，李賀、杜牧、李商隱俱有擬沈下賢詩。」






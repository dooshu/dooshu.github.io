○恭擬世宗寶訓序文 【 世宗寶訓】

朕聞我　皇祖肅皇帝在位時、侍臣有請纂輯聖訓、名之曰嘉靖政要者、我　皇祖謙讓未遑、且曰他日朕身後史臣必書之、嗚呼逖矣神衷、其俟諸後者晰也、茲者恭修寶錄成、一代中興大烈、巳烈槩見、朕仍命儒臣就中掇其睿謨偉製、便於誦法、遵舊例為寶訓二十四卷、親加裁覽、葢不勝仰止之思焉、嘗觀前代人主訓辭可傳者無幾、且往往出臣下擬撰、世廟宸翰所撰比　列聖為多故序及之惟我皇祖淋漓灑翰、頃刻千百言、累牘連篇、咸抒心所自得、無假思搆、以之議禮議獄、經國籌邊、惟所施用、直與執中精一之學、相為表裏、其微詞奧義、有前聖未發、六籍未備者、信定保之鴻謨、作則之明訓也、朕生也晚、不獲面承燕翼之謀然聆其緒言、遡其遺範、豈惟文章功業、燦然具陳、即精神心術之微、亦有可仰窺萬一者、葢我　皇祖英資大畧、本出于性生、而典學崇儒、又乾乾無一息之怠、用能中天地為綱常禮樂之主、不偶然也、夫三代有道之長、其本在德澤、其具在法度、而救偏補弊、隨時低昂、則存乎人焉、我　國家祖宗德澤在人、是時江陵當國意主綜核鳳盤特發抒此意要之當年　中興之烈亦在是矣二百年如一日、顧法久而玩。吏緣為奸。惟　皇祖揆時之宜。乾綱獨斷。故是篇所載。大要在綜名實飭修攘以興周官之法度而關睢麟趾之意。未嘗不存乎其中誠仁義並用長久之道巳朕屬承聖統、深懼弗克負荷、以忝先烈、惟是揚謨纂訓、傳之、無窮、使繼今萬世子孫、益知　祖宗德澤之所由延、法度之所以守、紹庭敬止、日慎一日、此則予小子一念覲揚之思、亦我　皇祖惓惓以繼、述望後人之意也、是為序、


○命张说兼领朔方节度诏

朔方之地，雍州之域，密迩关辅，是称河塞。顷者胡孽为寇，扰其居人，王师有征，戎事斯大。戍役之弊，边甿既勤，虽妖丑厎清，而政理未洽。不有经制，曷云昭苏，且和众为武者，所以诘奸慝，总军命将者，所以训甲兵。匪夫大贤，孰允兹任。兵部尚书中书门下三品燕国公张说，天与明秀，自然才杰，光备九德，宏宣七政。爰掌邦理，实为国桢，谋而必忠，言则无隐。寅亮之美，用熙帝载。谈笑之馀，更陈戎备。所谓善行樽俎，事立封疆，宜以上台之尊，遥统中军之任。可持节兼知朔方军节度大使，馀如故。


诗集卷二十八　古今体诗四十二首


和周正孺坠马伤手


平生学道已神完，岂复儿童私自怜。醉坠何曾伤内守，色忧当为念先传。书空渐觉新诗健，把蟹行看乐事全。卖却老骢为酒直，大呼乡友作新年。





戏周正孺二绝


其一


折臂三公未可知，会当千镒访权奇。劝君鬻骆犹闲事，肠断闺中杨柳枝。





其二


天厩新颁玉鼻骍，故人共敝亦常情。相如虽老犹能赋，换马还应继二生。





题文与可墨竹


故人文与可为道师王执中作墨竹，且谓执中勿使他人书字，待苏子瞻来，令题诗其侧。与可既没八年，而轼始还朝见之，乃赋一首。

斯人定何人，游戏得自在。诗鸣草圣余，兼入竹三昧。时时出木石，荒怪轶象外。举世知珍之，赏会独予最。知音古难合，奄忽不少待。谁云生死隔，相见如龚隗。





潘推官母氏挽词


南浦凄凉老逐臣，东坡还往尽幽人。杯盘惯作陶家客，弦诵尝叨孟母邻。尚有升堂他日约，岂知负土一阡新。今年我欲江湖去，暮雨连山宰树春。





玉堂栽花，周正孺有诗，次韵


故山桃李半荒榛，粗报君恩便乞身。竹簟暑风招我老，玉堂花蕊为谁春。纤纤翠蔓诗催发，皎皎霜葩发斗新。只有《来禽青李帖》，他年留与学书人。





杜介送鱼


新年已赐黄封酒，旧友仍分赪尾鱼。陋巷关门负朝日，小园除雪得春蔬。病妻起斫银丝鲙，稚子寻尺素书。醉眼朦胧觅归路，松江烟雨晚疏疏。





送杜介归扬州


再入都门万事空，闲看清洛漾东风。当年帷幄几人在，回首觚棱一梦中。采药会须逢苏子，问禅何处识庞翁。归来邻里应迎笑，新长淮南旧桂丛。





和黄鲁直烧香二首


其一


四句烧香偈子，随香遍满东南。不是闻思所及，且令鼻观先参。





其二


万卷明窗小字，眼花只有斓斑。一炷烟消火冷，半生身老心闲。





再和二首


其一


置酒未逢休沐，便同越北燕南。且复歌呼相和，隔墙知是曹参。





其二


丹青已是前世，竹石时窥一斑。五字当还靖节，数行谁似高闲。





送杨孟容


我家峨眉阴，与子同一邦。相望六十里，共饮玻璃江。江山不违人，遍满千家窗。但苦窗中人，寸心不自降。子归治小国，洪钟噎微撞。我留侍玉座，弱步攲丰扛。后生多高才，名与黄童双。不肯入州府，故人余老庞。殷勤与问讯，爱惜霜眉庞。何以待我归，寒醅发春缸。





见子由与孔常父唱和诗，辄次其韵。余昔在馆中，同舍出入，辄相聚饮酒赋诗。近岁不复讲，故终篇及之，庶几诸公稍复其旧，亦太平盛事也


君先鲁东家，门户照千古。文章固应尔，须鬣余似处。虽非蒙倛状，尚肖历国苦。诵书口澜翻，布谷杂杜宇。十年困奔走，栉沐饱风雨。吾道其非邪，野处岂兕虎。灞陵闲老将，柏直口尚乳。自君兄弟还，鼎立知有补。蓬山耆旧散，故事谁删去。来迎冯翊传，出饯会稽组。吾犹及前辈，诗酒盛册府。愿君倡此风，扬觯斯杜举。





赵令晏崔白大图幅径三丈


扶桑大茧如瓮盎，天女织绡云汉上。往来不遣凤衔梭，谁能鼓臂投三丈。人间刀尺不敢裁，丹青付与濠梁崔。风蒲半折寒雁起，竹间的横江梅。画堂粉壁翻云幕，十里江天无处著。好卧元龙百尺楼，笑看江水拍天流。





次韵张昌言给事省宿


冯颠久已攲残雪，戎眼何曾眩落晖。朔野按行犹雀跃，东台瞑坐觉乌飞。自注：道家有乌飞入兔宫之说。漫夸年少容吾在，若斗尊前举世稀。待向嵩阳求水竹，一犁烟雨伴公归。





次韵三舍人省上


自注：三月二十九日作，明日驾幸景灵宫。

纷纷荣瘁何能久，云雨从来翻覆手。恍如一梦堕枕中，却见三贤起江右。自注：曾子开、刘贡父、孔经父皆江西人。嗟君妙质皆瑚琏，顾我虚名但箕斗。明朝冠盖蔚相望，共扈翠辇朝宣光。武皇已老白云乡，正与群帝骖龙翔，独留杞梓扶明堂。





送钱承制赴广西路分都监


当年我作《表忠碑》，坐觉江山气未衰。舞凤尚从天目下，收驹时有渥洼姿。踞床到处堪吹笛，横槊何人解赋诗。知是丹霞烧佛手，先声应已慑群夷。自注：广西僧寺顷有佛动之异，钱君碎而投之江中。





次韵曾子开从驾二首


其一


槐街绿暗雨初匀，瑞雾香风满后尘。清庙幸同观济济，丰年喜复接陈陈。雍容已餍天庖赐，俯伏初尝贡茗新。辇路归来闻好语，共惊尧颡类高辛。





其二


入仗魂惊愧草莱，一声清跸九门开。晖晖日傍金舆转，习习风从玉宇来。流落生还真一芥，周章危立近三槐。自注：学士班近执政。道傍倘有山中旧，问我收身早晚回。





再和二首


其一


眼花错莫鬓霜匀，病马羸骖只有尘。奉引拾遗叨侍从，思归少傅羡朱陈。衰年壮观空惊目，险韵清诗苦斗新。最后数篇君莫厌，捣残椒桂有余辛。





其二


忆观沧海过东莱，日照三山迤逦开。桂观飞楼凌雾起，仙幢宝盖拂天来。不闻宫漏催晨箭，但觉檐阴转古槐。供奉清班非老处，会稽何日乞方回。自注：时方阙会稽守。





次韵刘贡父省上


密云今日破郊西，疏雨翛翛未作泥。要及清闲同笑语，行看衰病费扶携。花前白酒倾云液，户外青骢响月题。不用临风苦挥泪，君家自与竹林齐。自注：贡父诗中有不及与其兄原甫同时之叹，然其兄子仲冯今为起居舍人。





再和


当年曹守我胶西，共厌糟与汨泥。自古赤丸成习俗，因公黄犊免提携。生还各有青山兴，病起犹能小字题。莫怪歌呼数相和，曾将狱市寄全齐。自注：贡父为曹州，盗贼皆奔邻境。尝有诗云：“从教晋盗稍奔秦。”





送顾子敦奉使河朔


我友顾子敦，躯胆两俊伟。便便十围腹，不但贮书史。容君数百人，一笑万事已。十年卧江海，了不见愠喜。磨刀向猪羊，酾酒会邻里。归来如一梦，丰颊愈茂美。平生批敕手，浓墨写黄纸。会当勒燕然，廊庙登剑履。翻然向河朔，坐念东郡水。河来屹不去，如尊乃勇耳。





次韵子由送家退翁知怀安军


吾州同年友，粲若琴上星。当时功名意，岂止拾紫青。事既与愿违，天或不假龄。今如图中鹤，俯仰在一庭。自注：吾州同年友十三人，今存者六人而已，故有“琴上星”“图中鹤”之语。退翁守清约，霜菊有余馨。鼓笛方入破，朱弦微莫听。西南正春旱，废沼黏枯萍。翩然一麾去，想见灵雨零。我无谪仙句，待诏沉香亭。空骑内厩马，天仗随云。竟无丝毫补，眷焉谁汝令。永怀旧山叟，凭君寄丁宁。





诸公饯子敦，轼以病不往，复次前韵


君为江南英，面作河朔伟。人间一好汉，谁似张长史。上书苦留君，言拙辄报已。置之勿复道，出处俱可喜。攀舆共六尺，食肉飞万里。谁言远近殊，等是朝廷美。遥知送别处，醉墨争淋纸。我以病杜门，商颂空振履。后会知何日，一欢如覆水。善保千金躯，前言戏之耳。





走笔谢吕行甫惠子鱼


卧沙细肋吾方厌，通印长鱼谁肯分。好事东平贵公子，贵人不与与苏君。





送吕行甫司门倅河阳


结交不在久，倾盖如平生。识子今几日，送别亦有情。子生公相家，高义久峥嵘。天才既超诣，世故亦屡更。譬如追风骥，岂免羁与缨。念我山中人，多与麋鹿并。误出挂世网，举动俗所惊。归田虽未果，已觉去就轻。河阳岂云远，出处恐异程。便当从此别，有酒无徒倾。





和张昌言喜雨


二圣忧勤忘寝食，百神奔走会风云。禁林夜直鸣江濑，清洛朝回起縠纹。梦觉酒醒闻好句，帐空簟冷发余薰。秋来定有丰年喜，剩作新诗准备君。





次韵刘贡父西省种竹


要知西掖承平事，记取刘郎种竹初。旧德终呼名字外，后生谁续笑谈余。自注：昔李公择种竹馆中，戏语同舍：“后人指此竹，必云李文正手植。”贡父笑曰：“文正不独系笔，亦知种竹耶？”时有笔工李文正。成阴障日行当见，取笋供庖计已疏。白首林间望天上，平安时报故人书。





偶与客饮，孔常父见访，方设席延请，忽上马驰去。已而有诗，戏用其韵答之


扬雄他文皆不奇，独称观瓶居井眉。酒客法士两小儿，陈遵张竦何曾知。主人有酒君独辞，蟹螯何不左手持。岂复见吾衡气机，遣人追君君绝驰。尽力去花君自痴，醍醐与酒同一卮，请君更问文殊师。





次韵子由书李伯时所藏韩幹马


潭潭古屋云幕垂，省中文书如乱丝。忽见伯时画天马，朔风胡沙生落锥。天马西来从西极，势与落日争分驰。龙膺豹股头八尺，奋迅不受人间羁。元狩虎脊聊可友，开元玉花何足奇？伯时有道真吏隐，饮啄不羡山梁雌。丹青弄笔聊尔耳，意在万里谁知之？幹惟画肉不画骨，而况失实空留皮。烦君巧说腹中事，妙语欲遣黄泉知。君不见韩生自言无所学，厩马万匹皆吾师。





次韵贡父独直省中


明窗畏日晓先暾，高柳鸣蜩午更喧。笔老诗新疑有物，心空客疾本无根。隔墙我亦眠风榻，上马君先锁月轩。共喜早归三伏近，解衣盘礴亦君恩。





轼以去岁春夏，侍立迩英，而秋冬之交，子由相继入侍。次韵绝句四首，各述所怀


其一


曈曈日脚晓犹清，细细槐花暖欲零。坐阅诸公半廊庙，自注：仆射吕公、门下韩公、右丞刘公，皆自讲席大用。时看黄色起天庭。





其二


上尊初破早朝寒，茗碗仍沾讲舌干。陛楯诸郎空雨立，故应惭悔不儒冠。





其三


两鹤摧颓病不言，年来相继亦乘轩。误闻九奏聊飞舞，可得徘徊为啄吞。





其四


微生偶脱风波地，晚岁犹存铁石心。定似香山老居士，世缘终浅道根深。自注：乐天自江州司马除忠州刺史，旋以主客郎中知制诰，遂拜中书舍人。轼虽不敢自比，然谪居黄州，起知文登，召为仪曹，遂忝侍从。出处老少大略相似，庶几复享此翁晚节闲适之乐焉。





送宋构朝散知彭州迎侍二亲


东来谁迎使君车，知是丈人屋上乌。丈人今年二毛初，登楼上马不用扶。使君负弩为前驱，蜀人不复谈相如。老幼化服一事无，有鞭不施安用蒲。春波如天涨平湖，鞓红照坐香生肤。带鞲上寿白玉壶，公堂登歌凤将雏。诸孙欢笑争挽须，蜀人画作西湖图。





郭熙画秋山平远


自注：文潞公为跋尾。

玉堂昼掩春日闲，中有郭熙画春山。鸣鸠乳燕初睡起，白波青嶂非人间。离离短幅开平远，漠漠疏林寄秋晚。恰似江南送客时，中流回头望云。伊川佚老鬓如霜，卧看秋山思洛阳。为君纸尾作行草，炯如嵩洛浮秋光。我从公游如一日，不觉青山映黄发。为画龙门八节滩，待向伊川买泉石。





次韵张昌言喜雨


千里黄流失故居，年来赤地到青徐。遥闻争诵十行诏，无异亲巡六尺舆。精贯天人一言足，云兴岳渎万灵趋。爱君谁似元和老，贺雨诗成即谏书。





章质夫寄惠崔徽真


玉钗半脱云垂耳，亭亭芙蓉在秋水。当时薄命一酸辛，千古华堂奉君子。水边何处无丽人，近前试看丞相嗔。不如丹青不解语，世间言语原非真。知君被恼更愁绝，卷赠老夫惊老拙。为君援笔赋梅花，未害广平心似铁。






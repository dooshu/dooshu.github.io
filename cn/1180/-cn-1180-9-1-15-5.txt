伐柯

二章，章四句


首章讲：周公居东之时，东人喜得见之，故托喻而言。曰：





伐柯如何？匪斧不克。

柯，斧柄也。伐柯如何？必有资于斧也。匪斧则无以为取则之具，柯不可得而伐之矣。





取妻如何？匪媒不得。

媒，乃通之二姓之言者。娶妻如何？必有资于媒也。匪媒则无以通二姓之好，妻不可得而取之矣。然则我公向也秉钧天朝，吾人欲见之无由，不犹伐柯之无斧，娶妻之无媒乎？以今思昔，其始时得见之难如此。

二章讲：然在昔如此，而今不然矣。





伐柯伐柯，其则不远。

则，取法。彼伐柯而有斧也，则不过即此旧斧之柯，而得其新柯之法，其则固伊迩而不远矣。





我觏之子，笾豆有践。

之子，指其妻。践，陈列。娶妻而有媒也，则不过即此见之，而成其同牢之礼，笾豆有践而陈列矣。然则我公今日莅止东土，而吾人幸得于亲炙，不犹伐柯之有斧，娶妻之有媒乎？

以昔观今，其得见之易如此。要之，不有昔日之难，不见今日之易为可喜；不有今日之易，不终阻于昔日之难，而其情莫慰哉！吁！若东人者，可谓爱公之至者矣。






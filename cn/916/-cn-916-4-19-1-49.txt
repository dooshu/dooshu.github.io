【那呵滩】

〖六曲〗

〖古今乐录曰：那呵滩。旧舞十六人。梁八人。其和云途。郎去何当还。多叙江陵及扬州事。那呵。盖滩名也。〗

我去只如还。终不在道边。我若（乐府作苦。）在道边。良信寄书还。沿江引百丈。一濡多一艇。水上郎担篙。何时至江陵。江陵三千三。何足特（乐府作持。）作远。书疏数知闻。莫令信使断。

闻欢下扬州。相送江津湾。愿得篙橹折。交郎到头还。

篙折当更觅。橹折当更安。各自是官人。那得到头还。

百思缠中心。憔悴为所欢。与子结终始。折约在金兰。（○《乐府诗集》四十九。《诗纪》四十二。）


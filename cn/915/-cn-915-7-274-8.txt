◇杂阿毗昙心序

如来泥洹数百年後，有尊者法胜，於佛所说经藏之中，抄集事要，为二百五十偈，号《阿毗昙心》，其後复有尊者达摩多罗，览其所制，以为文体不足，理有所遗，乃更搜采众经，复为三百五十偈，补其所阙，号曰《杂心》。新旧偈本凡有六百，篇第之数，则有十一品，篇号仍旧为称，唯有择品一品，全异於先。尊者多罗复即自广引诸论，敷演其义，事无不列，列无不辨，微言玄旨，於是昭著。自兹之后，道隆於世，涉学之士，莫不宝之，以为美说。於宋元嘉三年，徐州刺史太原王仲德，请外国沙门伊叶波罗，於彭城出之。择品之半及论品一品，有缘事起，不得出竟。至元嘉八年，复有天竺法师名求那跋摩，得斯陀含道，善练兹经，来游扬都，更从校定，谘详大义。余不以暗短，厕在二集之末，辄记所闻，以训章句。庶於览者，有过半之益耳。（《释藏》迹十。）


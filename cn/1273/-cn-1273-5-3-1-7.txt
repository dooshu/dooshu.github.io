7.上中丞　三月十八日


顷据丘国霖报称，本日巳刻有黑色□旗轮船三艘，由南来，一艘径由外洋北行，二艘驶近南崁港约三四里，停一钟许始北去。查通商章程所载倭奴国旗商旗均白色红心，兵船亦相同否？其旧用之船多白色者，今所购已杂，当不尽一色，乞示及，以便详告各营。又大甑山极为要地，已令丘国霖于无可分哨中暂分一哨往扎，以便续行布置：此本非南崁防地，而又关南崁防地甚巨，故不能不急切往防。其大小南湾、石头厝、出水坑等处，派谢道隆往勘，险要已详前书。兹据丘国霖续往勘回，所言与谢相同，现无一人一骑驻扎，乞速派营来。又据吴镇洸禀称，港南散漫无扼要处，将来总需营哨散布，所幸兰棱木丛杂尚可埋伏。昨派其往勘许厝港，兹据复称，尚有小山可扼守云。倭寇闻要索赔款七千万磅。持议者虚与委蛇，于此令人思宾媚人一流人物不置矣。破倭船，杀倭头，谓前出有赏格告示，营中多不知，乞饬抄一纸见示。






○敕瀚海军使盖嘉运书

敕瀚海军使北庭都护盖嘉运：突骑施凶逆，犯我边陲，自夏以来，围逼疏勒。顷得王斛斯表，见屯边城张羲之等，入据此城，屡与之斗，将士效节，逆虏破伤，已不敢攻围，而顿兵不去。但边城笼毁，或为其所知，持久则难，不可不早为计也。卿可简练骁武，扬声大入，仍有所保据，以防不虞，用解边城之围，以挫逆贼之势。临机适变，委卿裁之，仍与王斛斯审筹形势，取万全也。今故令内谒者监王尚客往，一一口具。冬中甚冷，卿及将士已下并平安好，遣书指不多及。


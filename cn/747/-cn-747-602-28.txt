○为淮南杜相公谢赐墨诏第一表

臣某言：中使陈日华至，奉宣圣旨存问，兼赐臣墨诏。又以臣所奏罗向及裴靖政理有方，今各赐手诏激赏者。恩降重霄，泽流下土。义敦奖劝，荣冠等夷。臣某中谢。臣昨以罗向、裴靖励精吏理，效用著明。人感悦安，俗致殷阜。恐须甄录，以劝在官。辄献封章，具陈成绩。伏蒙睿览，俯亮愚衷。嘉理行之尤光，示丝纶之深旨。守道者益以固志，怀慝者由是悛心。激俗化人，於兹为大。臣谬司廉察，职在澄清，幸遇旌善之时，获免蔽贤之责，无任欣戴之至。


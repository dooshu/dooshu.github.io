◇重报妻书

车还空反，甚失所望，兼叙远别。恨恨之情，顾有怅然。间得此镜，既明且好，形观文彩，世所希有，意甚爱之，故以相与。并致宝钗一双，价值千金，龙虎组履一纟两；好香四种各一斤；素琴一张，常所自弹也。明镜可以鉴形，宝钗可以耀首，芳香可以馥身去秽，麝香可以辟恶气，素琴可以娱耳。（《艺文类聚》三十二，《书钞》一百三十六引两条，《御览》六百九十七，七百十七，七百十八，又九百八十一引两条）


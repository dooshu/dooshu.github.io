○授权德舆礼部尚书同平章事制

门下：夫宰相之任，上以代天工，辅佐之宜；下以立人极，燮调之理。（阙）爰得忠正，方膺股肱。正议大夫守太常卿上柱国襄武县开国侯赐紫金鱼袋权德舆，器度端实，智资通敏，学成师法，文为国华。素履常践於贞方，黄中允合於易简。自出入清列，茂著嘉声，名利无屑於中怀，风雨不移其常性。骥騄之质，常识於远途；鸾凤之姿，宜巢於阿阁。期於致理，推之至公，宠以春卿，掌我枢务。辅天地之德，俾化及清宁；导阴阳之和，使物靡疵疠。予违汝弼，言无面从，君可臣否，事已心同。用伫宏美，式副虚怀。可守礼部尚书同中书门下平章事，散官勋封赐如故。


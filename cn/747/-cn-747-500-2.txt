○故太子右庶子集贤院学士赠左散骑常侍王公神道碑铭（并序）

兴元元年春二月，太子右庶子王公艰贞归全於京师新昌里。夏五月，王师震耀，销散。天子以公忠义风节，可以耸励人臣，追命左散骑常侍，且诏有司护葬加礼，冬十一月，宁神於咸阳县浮原先公之兆域，既葬十二岁，其孤仲周，以德舆昔在羁，获见於公，无容之敬，尝拜於床下，乃泣状代德，俾表识於神道云。公讳定，字镇卿，京兆人。其先魏信陵君无忌之後，秦灭魏，谓之王家。周太尉尚书令罴，以勋劳阀阅，为藩卫威重。从太尉三代至隋司金上士邢孟相等七州刺史明进，明进生同州河西县令喜，喜生蒲州长史赠礼部郎中庆，庆生吏部侍郎扬州大都督府长史赠礼部尚书扬州大都督易从。积是德善，丛滋彰大。

公即尚书第若干子，弱冠游太学，举进士甲科，补太子校书，以文雅盛德，名声四畅。属执事者用喜怒为刑赏，上蔽天明，婚亲坐累，微文痛诋，历湘潭蓝山梦盐城四邑之属。天宝末，违难家食於淮湖闲，四征五府，聘问狎至。某年，中书元载廉问九江，表公为介，授右骁卫兵曹参军，以疾乞告不屑就。无何，元拜小司徒，执宪乘轺，实颛徵令，复表公为大理评事，奉诏踵门，词礼皆切，不得已而从之。耻骛功利，每稽中正，酌轻重之法，通方圆之宜。叩虽应於舂容，技宁投於肯綮，才逾旬朔，复以疾辞。时荐绅先生多游寓於江南，盍簪清议，以天爵为贵，退然矩，名动京师，宰相得君，且务树善。俄除监察御史，不乐拘屑，换太子司议郎。公望浸盛，徵书累下，不就。朝论以九迁是望，大僚之七发相继，拜起居舍人，寻加理匦使，历礼部吏部二员外。於是昭法诫，广聪明，裁百辟之章疏，治九流之刀尺，私回屏伏，公是兴行。迁考功郎中，每岁群吏之能否，书其上下之籍，有司赋禄，此焉质正？吏诈谖以尝巧，法靡密而不胜，公乃大为之防，尽去其弊，於是选部以称职闻。或贺之者，举手曰：“此考功之力也，岂敢攘善？”寻以本官知制诰，岁中迁谏议大夫，掌诰如故，且加命服。凡赞书名命，必辅以精诚，其旨在於搴菁华而去枝叶，故简实体要，不为蔓辞。明年，实臣伏法，移太子洗马。今上嗣统，柬求吏师，授隰州刺史。以南京归重，寻拜吏部郎中，再授方面。命循行方国，初自淮淝至於汝南，後自上党亘於山东，辩逆节以致诛，宣王泽以宏化，德立刑行，时公之功。迁太子右庶子集贤院学士，或叹以才全位散，非公所宜者。公蹴然曰：“此予仲父之职官也，窃惧不称，岂必使濡翼腊毒，然後为得耶？”明年冬，上思避狄之乱，玉虬西狩。公闻，挈二子奔扈行宫，在涂发疾，为凶党所得，不敢加害，劫送京师。元恶惜公素名，污以右职，桀犬日至，盗言孔甘，不时赴就，期以大戮。公瞑目噤口，其心确然，私谓所亲曰：“忘君恩以苟生，非忠；蹈贼刃以诛死，非孝。”於是药攻五脏，艾灼四肢，耗其神形，终启手足，任重道远，君子以为难。前此理命其子曰：“吾尝被冕服，近天子之光，不能酬恩刷耻，而遭罹执劫，得正而毙，犹生之年。但虑窃国泉以赙我，义无所受，勿使伪命吾之行。”口占遗表，言终而绝。礼盛服充，追崇身後，君君臣臣，其至矣哉！

故尚书吏部郎中赵郡李公洎公，皆德舆先大夫之执也，李公尝称公交道之深，评议之正，天下之人，以为知言。前夫人就兆韦氏，刑部尚书赠太子宾客坚之女，继夫人陇西李氏，右金吾卫将军资州刺史延业之女，龙麟趾之庆，重於淑哲，皆叶公之志，而先公之殁。长子逢，以进士宏词甲科，历咸阳万年县尉监察御史殿中侍御史，佐东之画，才名休茂，不幸蚤代。幼子仲周，亦以进士甲科，使车交辟，以廷尉评摄监察御史，佐制河元侯外任。实商功利，利用敏职，文行修明，论撰先烈。炳然详实，故采获始终，用成斯文。铭曰：

大玉孚尹，庆霄。有卓王公，清方直温。考绩中台，吏理有伦。密侍右掖，化成人文。时或屈伸，道无缁磷。别殿清近，东朝显尊。盗泉滔天，猛狺狺。不亏其全，不害其人。凛凛风节，追崇厚恩。玉印金貂，衤遂於墓门。家法凭厚，庆丛後昆。纂叙德辉，敬而不谖。冈连夏屋，木拱秦原。传信贞珉，令声无垠。


释文珦　秋光

秋光已过半，风气日凄紧。

鸿雁复来宾，燕莺无留影。

游子於此时，感物念乡井。

纵使梦能归，归涂难历省。

释文珦

释文珦　秋光

昔人苦悲秋，我独爱秋色。

无云天万里，远峤出寒碧。

枫林叶如丹，溪水清见石。

饱雨豆荚肥，经霜栗包拆。

连畴稻正黄，冒野荞亦白。

篱菊忽盈氢，山萸又堪摘。

日月如过鸟，良辰敢虚掷。

青猿颇会意，为我具短策。

西风吹破帽，野兴在故屐。

不惮登涉劳，远访巢居客。

此客更可人，分我渔樵席。

人生贵适意，何必累形役。

释文珦


腊月八日同诸君青原即事

其一

初来春雨继晴秋，今日残冬又续游。
却忆雨中奇绝处，一天飞瀑碧峰头。

其二

松下亲烹卓锡泉，胜游三卧白云边。
苍颜五老曾相约，不到庐峰十二年。

其三

涧转晴云拂袖低，一时支许共招携。
若留慧远相看笑，赢得风流胜虎溪（先是药地禅师驻过。）。

其四

胜事相传倒插荆，菁葱一树又旁生。
啸公飞锡凌空去，塔院松风是啸声（天界啸峰和尚示寂寺中。）。

其五

怪石孤亭曲水滨，香城腊日总如春。
当杯不饮君休笑，清绝梅花解醒人⑴。
⑴ 予以疾戒酒，是日得汗，体为之轻。


腊月八日同诸君青原即事 其六

谷口祠堂尚可寻，弦歌泉壑有遗音。
明年重践春风约，云满空山花满林（吉州诸公有仲春讲学青原之约。）。



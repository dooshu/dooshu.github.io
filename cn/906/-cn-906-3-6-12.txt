玄化


《古今乐录》曰：“《玄化》者，言上修文训武，则天而行，仁泽流洽，天下喜乐也。当汉《上邪》。”

玄化象以天，陛下圣真。张皇纲，率道以安民。惠泽宣流而云布，上下睦亲。君臣酣宴乐，激发弦歌扬妙新。修文筹庙胜，须时备驾巡洛津。康哉泰，四海欢忻，越与三五邻。

《玄化曲》凡十三句，其五句句五字，二句句三字，三句句四字，三句句七字。





乐府诗集卷第十九　鼓吹曲辞　四



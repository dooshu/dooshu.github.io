○投顾端公启

某启。某闻三吴词苑，不乏家声。两晋儒林，非无祖德。洎风流寝薄，簪绂渐稀。将阐吾宗，独付全德。不依华宇，更托何门。某远派涓流，寒林一叶。学由耕石，才实镂冰。爰自随计遐方，观光上国。难沽声价，易掇羁愁。出谷风高，先摧弱羽。登门浪急，预返穷鳞。伏念一掷鱼竿，四环星。华洒倚门之泪，远书开隔岁之缄。而又曾弃关，空归未得。已随律柱，舍此何之。今则渐逼春期，将临试艺。弯弧乏勇，睇鹄增忧。伏以端公三翁德服儒流，言为诂训。荑枯有术，肉骨多方。傥蒙少借馀波，微回诞说，当见长房之竹，亦可为龙。则知庄叟之鱼，终能化羽。轻渎尊听，伏积忧惶。延望清尘，不胜翘企。


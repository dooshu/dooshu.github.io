金陵酬翰林谪仙子王屋山人魏万





君抱碧海珠，我怀蓝田玉。[一]各称希代宝，万里遥相烛。长卿慕蔺久，[二]子猷意已深。[三]平生风云人，暗合江海心。去秋忽乘兴，命驾来东土。谪仙游梁园，爱子在邹、鲁。二处一不见，拂衣向江东。五两挂淮月，[四]扁舟随海风。[五]南游吴、越遍，高揖二千石。雪上天台山，春逢翰林伯。宣父敬项橐，[六]林宗重黄生。[七]一长复一少，相看如弟兄。惕然意不尽，更逐西南去。同舟入秦淮，[八]建业龙盘处。[九]楚歌对吴酒，借问承恩初。宫买《长门赋》，[十]天迎驷马车。[十一]才高世难容，道废可推命。安石重携妓，[十二]子房空谢病。[十三]金陵百万户，六代帝王都。虎石踞西江，[十四]钟山临北湖。[十五]湖山信为美，王屋人相待。应为歧路多，不知岁寒在。君游早晚还，勿久风尘间。此别未远别，秋期到仙山。

[一]《后汉书》：蓝田出美玉。《长安志》：蓝田山，在长安县东南三十里，其山产玉，亦名玉山。



[二]《汉书》：司马相如，字长卿，少时名犬子。既学，慕蔺相如之为人也，更名相如。



[三]《世说》：王子猷居山阴，夜大雪，眠觉开室，命酌酒，四望皎然。忽忆戴安道，即便夜乘小船就之，经宿方至，造门不前而返。人问其故，王曰：“吾本乘兴而行，兴尽而返，何必见戴?”



[四]郭璞《江赋》：“觇五两之动静。”李善注：“许慎《淮南子注》曰：綄，候风也，楚人谓之五两。”



[五]《汉书》：“范蠡乃乘扁舟浮江湖。”孟康注：“扁舟，特舟也。”



[六]《唐书》：贞观十一年，诏尊孔子为宣父。《史记》：项橐生七岁为孔子师。



[七]《后汉书》：郭林宗少游汝南，先过袁阆，不宿而退。后往从黄宪，累日方还。或以问林宗，林宗曰：“奉高之器，譬诸氿滥，虽清而易挹。叔度汪汪若千顷陂，澄之不清，淆之不浊，不可量也。”



[八]《方舆胜览》：秦淮，在上元县南三里。始皇时，望气者言金陵有天子气。使朱衣凿山为渎，以断地脉。以秦开，故曰秦淮。或曰淮水发源屈曲，不类人工。



[九]《一统志》：秦始皇以金陵有都邑之气，改曰秣陵。吴自京口徙都于此，改为建业。晋平吴，改建业为秣陵。寻分秣陵北为建业。建兴初，改为建康。



[十]汉陈皇后退居长门宫，奉黄金百斤为司马相如取酒，相如为作《长门赋》。详见四卷注。



[十一]《汉书》：朱买臣拜会稽太守，长安厩吏乘驷马车来迎，买臣遂乘传去。



[十二]《晋书》：谢安虽放情丘壑，然每游赏，必以妓女从。



[十三]《史记》：留侯性多病，即道引不食谷，杜门不出。



[十四]《太平御览》：《丹阳记》曰：石头城，吴时悉土坞。义熙初，始加砖甓，因山以为城，因江以为池。地形险固，尤有奇势，故诸葛亮云“钟山龙蟠，石城虎踞”，良有之矣。《六朝事迹》：吴孙权于江岸必争之地筑城，名曰石头，常以腹心大臣镇守之。今石城故基，乃杨行密稍迁近南，夹淮带江，以尽地利，其形势与长干山连接。《舆地志》云：环七里一百步，在县西五里，去台城九里，南抵秦淮口，今清凉寺之西是也。诸葛亮论金陵地形云：“钟阜龙蟠，石城虎踞，真帝王之宅。”正谓此也。



[十五]《太平广记》：钟山，今江宁东北蒋山是也。《江南通志》：玄武湖，在江宁府太平门外，一名蒋陵湖。晋元帝改名北湖，宋武帝改名习武湖。元嘉中，因黑龙见，改名玄武湖。



此诗杨、萧本不载，今从缪本补录。






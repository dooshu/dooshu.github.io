◇矫公智母服议

父者子之天，违父与违天同。公曜父临亡，知其母无守志，故敕公智还其母，此为临亡情正虑审也。公曜幼小在此母怀抱，其见慈长以至成人，过于所生，而母之亡，哀不过啁噍之顷，衣不释彩，食不损味，居处自若，古今未之有也。夫孝子事其亲，事亡若事存也。女子从人，出之则归，命之则反，上奉夫母以为姑，下有夫儿以为子，制矫氏之家政，修母氏之教命，而怡然无戚，言非我母也。（《通典》九十四。）


◇告祭石庙祝文

天子焘，谨遣敞等用骏足、一元大武敢昭告于皇天之灵。自启辟之初，佑我皇祖，于彼土田。历载亿年，聿来南迁。惟祖惟父，光宅中原。克翦凶丑，拓定四边。冲人纂业，德声弗彰。岂谓幽遐，稽首来王。具知旧庙，弗毁弗亡。悠悠之怀，希仰馀光。王业之兴，起自皇祖。绵绵瓜瓞，时惟多祜。敢以丕功，配飨于天。子子孙孙，福禄永延。（《魏书·礼志》一。魏先居幽，凿石为祖宗之庙于乌洛侯国西北。真君中，乌洛侯国遣使朝献，云石庙如故。遣中书侍郎李敞诣石室，告祭天地，以皇祖先妣配。祝云云。）


召试体仁阁下恭纪

帝擅知人哲，天宽吁俊涂。
山川昭瑞应，麟凤耀高衢。
纶綍旁求急，弓旌旷典殊。
三公勤启事，百执共嘘枯。
出处咸推毂，升沉许合符。
庭咨兼岳牧，物色遍江湖。
雄丽收文士，渊通问宿儒。
赓歌怀喜起，射策笑模糊。
笔札邹枚出，贤良董贾俱。
俳优吾岂敢，经术世还须。
檄下王程促，星驰驿路纡。
烟霞时有癖，箕颍未容逋。
照室珠宁掩，连城玉必沽。
玺书弥恺恻，芒屩孰踟蹰。
试可凭敷奏，明扬定咈俞。
卿云飞玉几，旭景照金铺。
宝鼎诗重作，燕山铭讵孤。
观游誇羽猎，研练比京都。
公等来何晚，群臣召则趋。
天颜真咫尺，日晷迅须臾。
虎观谁同异，龙门信有无。
裁成归大冶，采择辨嘉谟。
击缶惭馀响，雕虫劣小巫。
九重不自圣，一得也输愚。
扈从森仙仗，壶浆出御厨。
螭庭纷琬琰，鲛窟拔珊瑚。
簪绂瀛洲选，梯航王会图。
安边看利剑，报德忖恩珠。
文治元根本，民艰尚嗫嚅。
披鳞能曲贷，伏阙拟重敷。



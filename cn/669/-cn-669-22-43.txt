81　王弼注老子知與不知　佳兵不祥章非老子之言　常善救人等語古本無有　河上公其人


晁景迂云：「王弼注老子，知『佳兵者不祥之器』，至於『戰勝以喪禮處之』，第三十一章。非老子之言，不知『常善救人，故無棄人；常善救物，故無棄物』，第二十七章。獨得諸河上公，而古本無有也。傅奕能辯之。」

【元圻案】此晁景迂跋王弼注老子語。〇四庫全書提要：「晁公武讀書志曰：『太史公謂河上丈人通老子，再傳而至蓋公，蓋公即齊相曹參師也。而葛洪謂：河上公者，莫知其姓名，漢孝文時居河之濱。侍郎裴楷言其通老子，孝文詣問之，即授素書道經。兩説不同，當從太史公云云。』然隋志『道家』載老子道德經二卷，河上公注。又載梁有戰國時河上丈人注老子經二卷，亡。則兩河上公各一人，兩老子注各一書。戰國時河上公書，在隋已亡，今所傳者，實漢河上公書耳。」〇隋書經籍志：「道德經二卷。」今存。〇唐志傅奕注老子二卷，今四庫書不著録。〇畢氏沅道德經攷異自序謂：「所見老子注家不下百餘本，其佳者數十本，唯唐傅奕多古字古言，且爲世所希傳，故就其本互相參校云云。」今攷第三十一章後引王氏此條，案曰：「今所傳王弼本，獨此章無注，故晁氏云爾。」第二十七章「聖人常善救人，故人無棄人；常善救物，故物無棄物。」攷云：「河上公、王弼作『故無棄人』、『故無棄物』，淮南子同奕，然則傅奕不以此文謂非老子本書也。」豈晁氏所見奕注，非即畢氏所據之本耶？






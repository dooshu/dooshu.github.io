▼赠谈鬼谷数瞽师金松隐

我闻鬼谷子，乃是古仙真。

避世青溪中，不污战国尘。

著书十三章，当年授仪秦。

二子不善用，竟皆杀其身。

瞽师得异传，相去逾千春。

不为从衡说，谈数妙入神。

往年客南都，蓬门集朱轮。

下帘论玄理，惊动金陵人。

归来隐虞山，绕庐树松筠。

谁言目无睹？内照灵光新。

缅思大化根，生此下土民。

起灭千万途，孰能究其因？

或愚骋结驷，或贤被悬鹑。

命也可奈何，天道谁疏亲？

世事眯守常，毋使徒纷纶。


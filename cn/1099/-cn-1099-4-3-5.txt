○封安南占城二國詔 【 安南占城】

皇帝詔曰、朕居中國、統天下、法古先帝王、一視同仁、每欲使四夷俱安、近者海外諸國、皆來臣服、貢獻方物、夷狄相攻中國之利聖祖此詔真上世人主所罕及也占城上言安南出兵、連年侵境、朕未知實否、今為爾兩國言之、和睦隣境、乃保國之善道、故善為國者、各守其封彊、各安其民人、上順天道、天必祐之、世道得以久長、若各不安分、搆怨交兵、縱其君長身雖無損而害及生民、又何利乎、甚而至于天地神人、同憤共怒、其患將有不可測者、此豈保國之道哉、朕為天下主、治亂持危、理所當行、今遣使諭爾兩國、若彼此果有所爭、當即罷兵以和睦隣境為念、畏天保民、安疆土以永傳于子孫、豈不美歟、故茲詔示、想宜知悉、


苏轼　周夫人挽词

教子通经古所贤，安贫守道节尤坚。

当熊遣烈传家世，投烛诸郎慰眼前。

不待金花书诰命，忽惊玉树掩新阡。

凯风吹棘君休咏，我亦孤怀一泫然。

苏轼

苏轼　周公庙，庙在岐山西北七八里，庙後百许步，有泉依山，涌冽异常，

吾今那复梦周公，尚喜秋来过故宫。

翠凤旧依山硉兀，清泉长与世穷通。

至今游客伤离黍，故国诸生咏雨蒙。

牛酒不来乌鸟散，白杨无数暮号风。

苏轼


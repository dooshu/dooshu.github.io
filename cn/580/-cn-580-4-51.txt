列传第五十一 杭忽思〔阿塔赤　伯答儿〕　拔都儿〔别吉连〕　帖赤〔帖木儿脱欢　帖木儿不花〕　忽都思〔和尚　千奴〕　叶仙鼐　帖哥朮探花爱忽赤〔脱力世官〕　也罕的斤　旦只儿　脱欢　孛兰奚　怯烈　月举连赤海牙　也速[Z141]儿　昔都儿　阔里吉思　伯行　铁连　谟克博罗


杭忽思，阿速部长也。太宗兵至其境，杭忽思率众来降，赐名拔都儿，佩金符，领其部众。寻敕选阿速军千人，及其长子阿塔赤扈驾亲征。既还，阿塔赤入直宿卫。杭忽思归国，遇贼战殁，敕其妻外麻思领国事。外麻思躬擐甲胄平叛乱，后以次子按法普代之。

阿塔赤从宪宗伐宋，军于钓鱼山，战有功，帝亲饮以洒，赏白金。阿蓝答儿、浑都海叛，从大军讨之，腹中流矢，赏白金，召入宿卫。中统二年，扈驾征阿里不哥，追至苏马勒图之地，复以功赏白金。三年，从征李坛，授金符、千户。至元五年，从塔卜台伐宋，克金刚台。六年，从攻安庆府。七年，从下五河口。十一年，从下松江诸郡，戍镇巢，宋降将洪福乘醉杀之。世祖悯其死，赐白金五百两、钞三千五百贯及镇巢降民一千五百三十九户，命其子伯答儿袭千户，佩金符。

伯答儿从讨叛王昔里吉，与只儿瓦台战于押里，复与药木忽儿战于秃剌及斡鲁欢。十五年春，与叛将赤怜战于伯牙之地。五月，又与外剌台、宽赤哥思等战于阿赤牙，其大将塔思不吉为木栅石城，以自守。伯答儿督勇士先登拔之，矢中右股，元帅别吉里迷失以其功闻，赏白金。二十年，授虎符、定远大将军、后卫亲军都指挥使，兼领左阿速卫事，充阿速拔都达鲁花赤。二十二年，征别失八里，军于亦里浑察罕儿之地，与秃呵、不早麻战，有功，赐貂裘、弓矢、鞍辔，寻复以银生椅赐之。二十六年，征杭海，大军乏食，其母乃咬真输私财及畜牧等以佐军储，世祖闻而嘉之，赐予甚厚。大德四年，伯答儿卒。

长子斡罗斯，由宿卫累官佥隆镇卫都指挥使司事，赐一珠虎符。天历元年，谕降上都兵，赐三珠虎符，擢本卫都指挥使。

斡罗斯二子，长都丹，右阿速卫都指挥使；次福定，怀远大将军、右阿速卫达鲁花赤，兼管后卫军。后以兄都丹领右阿速卫，福定复迁后卫，升同佥枢密院事，命领军一千守迁民镇，寻授定远大将军、佥枢密院事、后卫亲军都指挥使，提调右卫阿速达鲁花赤。二年，进资善大夫、同知枢密院事。后至元间，进知枢密院事，因忤伯颜放海南，寻召还。卒。

拔都儿，阿速氏，世居上都宜兴。宪宗在潜邸，与兄兀作儿不罕及马塔儿沙帅众来归。马塔儿沙从征蔑吉思城，为前锋，身中二矢，先登拔其城。又从征蜀至钓鱼山，殁于军中。

拔都儿从征李璮，围济南，有功，赏纳失思段九，命领阿速军一千常居左右，寻充阿塔赤怯薛百户。后从塔卜台南征，与宋人战于金刚台，又以功受赏。师还，言于帝曰：“臣愿从军，为国效死。”世祖留之，充孛可孙，兼领阿速军，令鞚引御马。至元二十三年，授广威将军、后卫亲军副都指挥使，赐虎符。明年夏，征乃颜于亦米河，擒金家奴、塔不台以归，赏钞及衣段，加定远大将军。大德元年，卒。

子别吉连袭。至大四年，河东、陕西、巩昌、延安、燕南、河北、辽阳、河南、山东诸翼卫探马赤争草地讼者二百余起，命别吉连往谳之，悉正其疆界，累官怀远大将军。致和元年，从燕帖木儿入中书省擒平章政事乌伯都剌等。迎立文宗，使别吉连领卫军守居庸关诸要害。天历元年十月，梁王王禅兵掩至羊头山，势张甚，别吉连从燕帖木儿击之，突入其军，王禅败走，文宗赐御衣二袭、三珠虎符及弓矢、甲胄、金帛，旌其功。寻以疾辞，子也连的袭。

帖赤，答答里带氏。同都元帅塔海绀布伐蜀，并将蒙古也可明安、和赤马赖及炮手诸军，攻下兴元、利、剑、成都诸路。中统二年，赐虎符，授西川便宜都元帅。俄进行枢密院，率诸军略定未下郡县。至元元年，迁益都等路统军使，卒于军。二子：帖木儿脱欢、帖木儿不花。

帖木儿脱欢，初以蒙古军千户从伐蜀有功，行枢密院承制授万户，并将列别暐、塔海帖木儿、也速带儿、匣剌撒儿四千户军，从大军取重庆，徇下流诸城，留戍夔州，兼本路安抚司达鲁花赤。进怀远大将军、蒙古军万户。迁定远大将军，兼嘉定镇守万户、本路总管府达鲁花赤。寻升镇国上将军、诸蛮夷部宣慰使，加都元帅。亦奚不薛叛，与岳剌海会云南兵讨平之。改征缅都元帅，卒于军。子忽都答儿嗣。

帖木儿不花，中统初入备宿卫。至元七年，授虎符，代张马哥为淄莱水军万户，将其众赴襄阳，与宋将范文虎战于灌子滩，夺其战舰，追至云胜洲，大败之。行省上其功，赐白金五十两，并衣甲、鞍辔。九年，授益都、淄莱新军万户。从丞相伯颜伐宋，败其大将夏贵于阳罗堡，论功赐白金五百两。又从下鄂、蕲、黄、江、常、秀等州，累加昭武大将军。从参知政事阿剌罕略定绍兴、温、台、福建，授台州路总管府达鲁花赤，迁广东宣慰使。十六年，加都元帅，从攻宋将张世杰于厓山，世杰死，降其众数千人。广东平，领诸降臣及将校有功者入见于大安阁，命太府监视其身，制银鼠裘亲赐之，授中书左丞，行省江西。二十五年，拜四川等处行尚书省平章政事，兼总军务，改行中书省平章政事，卒。

忽都思，玉耳别里伯牙吾氏。父哈剌察儿，率所部归太祖。忽都思有膂力，太宗四年，从睿宗败金兵于三峰山，赐号拔都。六年，授百户，从攻宋唐、邓州，数有功，赐银币、名马、甲胄、弓矢。宪宗四年，从攻宋汉上铁城寨，战殁，追赠竭忠宣力功臣、资德大夫、中书右丞、上护军，追封沇国公，谥武愍。子和尚。

和尚袭父职。从世祖攻鄂州，又从大军讨李璮，败其众于老僧口，擢阿剌罕万户府经历。至元五年，从攻襄阳，都元帅阿术荐其才可大用。十一年，从丞相伯颜渡江，战于柳子、鲁洑、新滩、沌口，皆有功。十二年，从平章政事阿里海涯攻江陵，宋安抚使高达城守，和尚直抵城下，谕以祸福，达开门出降，以功擢行省郎中。从围潭州，守将李芾坚守不下。十三年，城陷，诸将议屠其民，和尚曰：“拒命者，宋将耳，民何罪？且列城未附者尚多，若降而杀之，是坚其效死之心也。”参知政事崔斌曰：“郎中言是。”阿里海涯从之。由是湖南郡县，望风纳款。世祖闻而嘉之，改行省断事官，分徇广西，兼行宣抚司事。未几，授常德路达鲁花赤，以治最闻，擢岭南广西道提刑按察使。阿里海涯恃功骄恣，和尚据事劾之不少贷。迁江南浙西道提刑按察使。卒于官，年四十九。赠宣忠守正功臣、银青光禄大夫、司徒、上柱国，追封沇国公，谥庄肃。子千奴。

千奴以月鲁那延荐，召见大安阁，世祖以其父官授之，拜江南浙江道提刑按察使。是时行省、行台皆治杭州，千奴上言：“两府并在杭州，势逼则权分，情通则威亵，宜移行台于要便之地。”后行台卒移于江东道。二十六年，累迁淮西江北道提刑按察使。入觐，极言丞相桑哥罪状，帝为之改容。未几，桑哥竟伏诛。二十八年，改立肃政廉访司，授江北淮东道肃政廉访使，进阶广威将军。三十一年，换江东建康道，丁祖母忧归。

大德二年，授太中大夫、建康路总管，未行，奉使淮东西察官吏能否，还奏军民便宜三十事，多见采用。历江西湖东、江南湖北两道，奏劾中书平章政事伯颜等颛权固位，行台闻于上，伯颜等皆被黜。千奴刚正不挠，朝廷事有不便，必上章极论之，未尝以外吏为嫌。七年，授大都路总管，兼大兴府尹。俄进通议大夫、同佥枢密院事。奏言：“蒙古军在山东、河南者往戍甘肃，资装归其自办，往往鬻田产卖妻子。戍者未返，代者又继，前后相仍，困苦日甚。请以甘肃邻境兵戍之。其山东、河南戍兵，官为出钱赎其田产妻子。”诏从之。未几，迁参议中书省事。武宗即位，拜荣禄大夫、平章政事、商议枢密院事，兼左翼万户府达鲁花赤，赐玉带。

延祐五年，乞致仕，仁宗悯其衰老，从之，仍给半俸终身。千奴屏居济南，筑先圣祠于历山之下，聚书万卷，延名儒教其乡里子弟，赐额历山书院家。居七年卒，年七十一。赠推忠辅治功臣、光禄大夫、河南行省平章政事、上柱国，追封卫国公，谥景宪。

四子：龙宝，监察御史；洪泽屯田万户；不兰奚，江南行台监察御史；观音保，袭洪泽屯田万户；孛颜忽都，郑州知州，以治行第一，入为翰林国史院经历。

叶仙鼐，畏吾氏。父土坚海牙，以才武从太祖、太宗平西夏及金，俱有功。

叶仙鼐事世祖于潜藩，从征吐蕃、云南，常为前锋。从伐宋至鄂州，先登，夺其外城。中统元年，从征阿里不哥，赏白金、貂裘。明年，讨李璮，又以功赏白金五百两，授西道都元帅、金虎符、吐蕃宣慰使。叶仙鼐随地之阨塞设兵屯镇抚之，恩威兼著，赐金币钞及玉束带。为宣慰使历二十四年，迁云南行省平章政事。寻改江西行省平章政事。至元三十一年，成宗即位，召还，赐玉带，改陕西行省平章政事。谢事归陇右十年，卒，赠协恭保节功臣、太保、仪同三司、上柱国、巩国公，谥敏忠。

子完泽，太子詹事。至大四年，拜平章政事。皇庆二年，以宣徽院事除知枢密院事。延祐四年，出为云南行省平章政事。后与弑英宗，伏诛。

帖哥暐探花爱忽赤，畏吾氏。父八思忽都探花爱忽赤，领畏吾、阿剌温、灭里乞、八思四部，从攻四川，战殁。宪宗命帖哥暐管理渴密里、曲先诸宗藩地。浑都海、阿蓝答儿叛，执帖哥暐械系之，帖哥暐乘间脱走，入觐世祖，赐金符，袭其父职，命率所部讨贼，以功赐衣服、弓矢、鞍勒。又命从诸王奥鲁赤讨建都蛮，平之，擢昭勇大将军、罗罗斯副都元帅、同知宣慰司事。至西蕃境内，蕃酋遮道不得进，帖哥暐战却之，道遂通，赐金符，赏白金及衣二袭，卒于官。子脱力世官。

脱力世官，袭父职为武德将军、罗罗斯副都元帅、同知宣慰司事。定昌路总管谷纳叛，与千户阿夷谋率众渡不思鲁河，脱力世官引兵擒阿夷，杀之。德平路落来民叛，又讨平之。亦奚不薛诸部未附，诏脱力世官率罗罗斯蒙古军四百人、罗罗章六百人，从左丞爱鲁讨之。爱鲁命率兵攻罗羽，抵落穿，夺其关，获牛马以给士卒。又与万户兀都蛮攻怯儿部，其酋阿失据寨不下，脱力世官先登，拔之。爱鲁遂命脱力世官总左手四翼兵，讨平亦奚不薛。又有蛮子童者，立寨于纳土原山，脱力世官与参政阿合八失夹攻之，贼穷蹙乞降，进兼管军副万户。蛮细狗、折兴等及威龙州判阿遮皆阻险为乱，脱力世官夜袭其寨，贼败走，获阿遮斩之。

入觐，授三珠虎符，加怀远大将军、罗罗斯宣慰使，兼管军万户。既还，括户口，定赋税，以给屯戍。昌州苏你、巴翠等作乱，以云南王命讨降之，徙其众于昌州平川县。千户任世禄以所部二千人乘间遁去，屯威龙州，脱力世官据其要路扼之，世禄降。未几，入觐，卒于京师。

子唆南班，由宿卫袭职，佩三珠虎符，晋镇国上将军。

也罕的斤，匣剌鲁氏。祖匣答儿密立，以斡思坚部哈剌鲁军三千人降于太祖。以千户从征西域，又从睿宗及哲别谕降河西诸城，后从攻临洮，战殁。父密立火者，从太宗灭金，又从宪宗攻蜀，为万户府达鲁花赤。宪宗崩，大军北还，留密立火者戍成都，以备宋。世祖即位，密立火者贰于阿里不哥，廉希宪使别思马袭杀之。

世祖以匣答儿密立死王事，中统二年，授也罕的斤千户，数有战功，拔宋五花、石城、白马等寨。至元七年，宋兵入成都，以四百人拒之，相持四日，宋兵败退，追击于眉州，败之，授蒙古匣剌鲁河西汉军万户，戍眉州。从攻嘉定，筑怀远寨以扼其要害，屡败宋兵。

十二年，入朝，赐对衣、玉带、白金百两，加昭勇大将军、上万户，益兵万人。会围重庆，督马湖江两岸水陆兵。十四年，从攻泸州神臂门，先登拔之。又从行枢密院副使卜花攻重庆，屯佛图关，移屯堡子头，宋将赵安开门降。复率所部略地恩州，加昭毅大将军，授嘉定军民西川诸蛮夷部宣抚司达鲁花赤，增户万余。进奉国上将军、四川宣慰使都元帅。

十七年，率所部征斡端，拜云南行省参知政事。二十一年，与诸王相吾答儿、右丞太卜等分道征缅，造舟二百于阿昔、阿和二江，进拔江头城，以都元帅袁世安守之，且图其地形势以献。先是，遣黑的儿、扬林等谕缅降，不报，诸叛蛮据大公城以拒官兵，复遣僧谕以祸福，反为所害，乃水陆并进，连拔建都、金齿等十二部，命都元帅合带、万户不都蛮等戍之，缅遂纳款。二十八年，改四川行枢密院副使，卒。

子火你赤的斤，云南都元帅；也连阿蒙古军万户。

旦只儿，蒙古答答带氏。至元初，从征蜀，败宋兵于马湖江。九年，从征建都蛮。十三年，从败宋兵于峡江。又从拔泸、叙诸州，进围重庆，败宋将张万。泸州叛，旦只儿先将所部据红米湾，败宋援兵。进至安乐山，复败之，斩首五百余级。宋兵邀粮运于安乐山，击走之，遂破其石槃寨。十四年，从诸军拔泸州，张万欲引兵向合州，旦只儿以锐卒千人邀击于龙坎，万遁走。赐银符，授管军千户。从征斡端，至甘州。赐金符，擢总管。十九年，从诸王合班、元帅忙古带讨斡端，与叛王元卢战，败之。二十年，诸王八巴以兵来攻，旦只儿败其众五百人，拔出亡卒二千余人，进副万户。二十六年，授信武将军、平阳等路万户府达鲁花赤，卒。子建都不花袭。

脱欢，札剌儿台氏。父脱端为千户，从皇子阔出伐宋。宪宗三年，镇蔡州，卒。子不花袭；不花卒，弟阿蓝答儿袭；阿蓝答儿卒，弟长寿袭，并为千户。长寿卒，脱欢袭，加武略将军，佩金符。从阿暐攻阳逻堡，又从攻拔鄂汉诸州、建康、太平等路。宋将姜才攻杨子桥，脱欢率锐卒逆之，斩馘无算。俄宋兵又集于堡北，复破之。万户昔里罕入朝，道滁州，为宋兵所遮，脱欢击败宋兵，出昔里罕。从攻扬州，至泥湖，夺战舰三十艘。进攻平江，宋将王邦杰等迎降。至元十三年，大军围高邮，脱欢率所部赴之，未至二十里，遇宋将漕高邮粟，擒之。又败高邮兵于城下。十四年春，授怀远大将军、太平路达鲁花赤。会只里瓦带寇北边，遣脱欢御之，左臂中流矢二，赐铠甲、弓矢、鞍勒、钞千五百缗。十五年，从亲王斡鲁忽台、丞相孛罗西征，加定远大将军、福州路达鲁花赤，改武昌路，卒。

孛兰奚，宏吉剌氏。祖忙哥，以后族为太祖宿卫。父律实，状貌魁伟，善骑射，太宗问以兵事，应对称旨，授千户。寻命隶济南王按只吉歹府。从睿宗伐金有功，仍入为宿卫。卒。

孛兰奚英迈有父风，幼孤，能自刻厉，暇日习弓马，夜则读书。其母尝训之曰：“汝父忠勇，天不假年。汝能自立，则汝父无憾矣。”孛兰奚亦感奋，期成其父之志。袭为济南王府官。世祖征乃颜，孛兰奚以王府兵从，跃马陷阵，所向披靡，世祖望见壮之。及战捷，帝劳之曰：“无忝尔父也。”赐黄金及金织文二匹，授宣威将军、信州路达鲁花赤。时江南初附，孛兰奚宣布德意，与民休息，期年信州大治，使者以闻，帝遣使赐以上尊。俄以疾卒，年三十三。赠河间路达鲁花赤，追封范阳郡侯。

子脱颖不花，历监察御史、河南道廉访使、郴州达鲁花赤。

怯烈，西域人，云南行省平章赛典赤辟为掾。至元十五年，分省大理，缅人入寇，怯烈击却之，授行省左右司员外郎。十八年，平章纳速剌丁遣诣阙面奏边事，世祖爱其聪辨，赐虎符，授镇西平缅麓川等路宣抚司达鲁花赤，兼招讨使。成都、乌蒙诸驿阻绝，怯烈市马给传，往来便之。俄召入，询征缅事宜，奏对称旨，赐币及翎根甲。诸王相吾答儿、右丞太卜征缅，命怯烈率兵船为向导，拔其江头城。复从云南王入缅，将兵三千人屯骠甸，招徕蛮峒民，多复业。后入觐，授镇西平缅宣抚司达鲁花赤，兼招讨使、佥缅中行中书省事，佩金符。颁诏于缅，缅王稽颡降附，遣世子信合八的入贡，迁通奉大夫、云南行省参知政事，进资善大夫、左丞。二十八年，改四川行枢密院副使。大德四年，卒。

月举连赤海牙，畏兀氏。从宪宗攻合州，奉命修药曲以疗疫，赏白金五十两。又从皇子忙哥都征云南。中统三年，火都暨答离叛，从大军讨平之。至元十二年，佩虎符，为陇右河西道提刑按察使。番酋兀朗孩火石颜谋为乱，从皇子安西王讨平之。十五年，与伯速带讨平土鲁蕃，皇子复赐衣带、金碗。十七年，进嘉议大夫。二十年，进中奉大夫、四川行省参知政事。寻以疾归秦州。大德八年，卒。至顺中，赠推忠宣力定远功臣、资善大夫、陕西行省左丞、护军，追封威宁郡公，谥襄靖。

也速儿，伯牙乌氏。父爱伯，太祖时内附。徙济阴，以五十户从大军伐宋，战殁。也速儿袭父职，从大军经略襄樊，攻百丈山、鹳子滩，俱有功。樊城围合，也速儿先登，赐银钞。明年，破复州，以功迁百户，主将言赏不酬劳，世祖擢为千户，赐金符，督五路招讨。至元十六年，改授金虎符、管军总管。宋平，进怀远大将军、管军万户。领江淮战舰数百艘，东征日本，全军而返，特赐养老户一百及弓矢、鞍辔。二十二年，移镇泰州。是时籍民丁为兵，得万人，以也速儿为钦察亲军指挥使统之。二十四年，诏范文虎将卫军五万镇平滦州，也速儿及右卫佥事王通副之。大德三年，卒。

四子：黑厮，袭万户；黑的，牧马同知；延寿；拜颜，领哈剌赤；完泽帖木儿，广德万户府达鲁花赤。

昔都儿，钦察氏。父秃孙，从大军讨李璮有功，授百户。至元十年，告老，以昔都儿代之。从攻襄阳、唐、邓等州，授管军总把，赐银符。十四年，从诸王伯木儿追击只儿瓦台、岳不忽儿等于哈喇和林，平之。赐金符，进武略将军、侍卫军百户。宋亡，江南郡县犹有未附者，昔都儿白于省臣，愿率所部平之，诸城望风景附。赐虎符，进宣武将军、溪洞右江万户府达鲁花赤，率洞军从镇南王征交趾。二十四年冬十月，屯兵万劫，右丞阿八赤命进兵，拔其一字城，夺战舰七。明年春正月，与交趾兴道王战于塔儿山，右臂中毒矢，裹创力战，诸军乘胜继进，大败之，入其都城。四月，战于韩村堡，擒其将黄泽。是夜，交人劫营，官军坚壁待之，敌退追败之，斩馘无算。五月，镇南王引兵还，以昔都儿为前军，至陷泯关，败追兵，迎镇南王于女儿关。交人以兵四万截要路，将士相顾失色，昔都儿率死士奋击，败之，镇南王遂由单巳县趣盠州，间道以出。二十六年，赐虎符，授广威将军、炮手军匠万户府达鲁花赤。大德二年，卒。子也先帖木儿袭。

阔里吉思，蒙古按赤歹氏。曾祖八思不花，从太祖平乃蛮诸部，常为先锋，佩虎符。以谕降丰州、云州，擢宣抚使。祖忽押忽辛袭父职，宪宗语之曰：“汝所佩虎符旧矣，何以旌世功！”命改制赐之。中统三年，改河中府达鲁花赤，卒。父药失谋，襄阳统军司经历，改宿州达鲁花赤，不拜。枢密副使孛罗、御史中丞木八剌引见世祖，奏曰：“此忽押忽辛子也，乞以其祖父虎符赐之。”除金刚台达鲁花赤，累迁建康路达鲁花赤，卒。

阔里吉思以宿卫充博儿赤。至元二十五年，拜司农少卿，赐金束带。迁司农卿，进秩资善大夫。未几，拜荣禄大夫、湖广行省平章政事，平海南黎峒。入觐，赐玉带、金银币帛有差。成宗即位，又入觐，赐海东青鹘、白鹘各一。大德二年，改福建行省平章政事。旋改福建道宣慰使、都元帅。迁征东行省平章政事。阔里吉思与高丽王王昛不相能，又多受贿赂，五年征还，复拜湖广行省平章政事。明年，改陕西行省，以目疾还京师。加金紫光禄大夫、云南行省左丞相。卒，年六十六。

子完泽，湖广行省右丞，征广西猺，卒于军中。

伯行，玉吕伯里氏。本西北部人，父忽都从太祖定中原，遂家于大名路之清丰县。伯行幼孤，大兴尹张柔见而奇之。后从丞相阿塔海镇扬州，阿塔海奏以本州所领四万户移于鄂，易鄂州两万户戍扬州，廷议如所请。湖广行省丞相阿里海涯不从，阿塔海使伯行乘驲至鄂州，宣上旨，语竟，阿里海涯怒而面赤，伯行前曰：“此圣旨，公怒且不敬。”阿里海涯曰：“吾怒阿塔海也。”伯行曰：“圣旨非阿塔海所造，公殆怒上耳，盍姑退。”阿里海涯惧，置酒食谢罪，卒易两万户而返。阿塔海以伯行通国语，使专奏对，岁率乘驲六七返，世祖见而喜曰：“是黑髯使者复来矣。”

至元二十二年，授金坛县尹。未几，迁行省理问官。帝欲再伐日本，阿塔海言其不便，使伯行入奏，帝悟，遂罢兵。帝谕执政曰：“伯行，朕昔以黑髯使者目之，今察其人温良洁正，可当重任。”时桑哥秉政，寝上命不下。阿塔海移江西，奏以伯行自辅，授奉议大夫、行省都镇抚。二十九年，除庆元路治中。庆元多宋故家，翰林学士王应麟杜门谢客，伯行首加尊礼，俾学者师事之。胥吏侮士大夫，至叱名召立廷下，伯行禁之，俾称其故官，民大悦。

大德元年，迁浙东海右道肃政廉访副使。太傅答剌罕荐其贤，擢工部侍郎。伯行条江南弊政数百事，答剌罕悉革之。十一年，成宗崩，伯行掌诸库键钥，迁尚书。至大元年，加正议大夫，从皇太子幸五台山，顿递如法，民不知劳，赐白金、名马以奖之。丁母忧归，特赐上尊祭墓。起为两浙都转运使，辞不就；再授资国院使，复辞，不允。三年，奉使至江南，道卒，年六十一。延祐四年，赠资政大夫、江浙行省左丞、上护军，追封顺义郡公，谥贞惠。

伯行母徐氏，守节教子甚严，及伯行贵，闻其事于朝，诏旌其门。子和尚，监察御史；教化，同知沔阳府事。

铁连，乃蛮人，居绛州。祖伯不花，为宗王拔都傅。铁连魁伟寡言，有智略，早岁宿卫王府。拔都分地平阳，以铁连监隰州。中统初，调平阳马步站达鲁花赤。

至元初，海都叛，廷议欲伐之，世祖曰：“朕以宗室之情，当怀之以德，其择谨密足任大事者往使焉。”左右以铁连对，遂召见，帝嘉其辩慧，曰：“此事非汝不可，然必先诣蒙哥帖木儿相与计事而后行。”使二人副之。铁连欲直造海都境，视其虚实，副者弗从，曰：“上命我辈先与诸王议，今遽造敌境，不可。”铁连曰：“亲承密旨，汝辈违则当诛。”副者惧而从之。既至，海都召与宴饮，铁连乃厉声斥之曰：“且食勿语，望语言脱口，相摭为罪耶！”良久，海都曰：“直哉！”酒半，铁连求衣为赐，海都嘉其辩，将解与之，其妃止之，赠以裘二袭。因语其属曰：“为使者当如是矣。”及至蒙哥帖木儿所，具告以故，王曰：“祖宗有训，叛者人得诛之。如通好不从，奉师以行天罚，我即外应掩袭，剿绝不难矣。”铁连还，悉以事闻，因言于帝曰：“海都兵多而锐，不宜速战，来则坚垒待之，去则勿追，自守既固，必无他虞。”帝然之。敕所受海都裘饰以金，凡朝会服之，以旌其奉使之劳。

后屡使于海都，道遇海都游兵，副者前行失对遇害，铁连后至，曰：“我为天子使，可以非礼犯耶！”游兵语屈，乃曰：“前者伪使，此真使也。”释之，遂得还。帝常谓侍臣曰：“有铁连，则朕之宗族不失和好矣。”铁连始终凡四往返，历十有四年，帝谓铁连曰：“在朝官之要重者，惟汝所择。”对曰：“臣志在王室，其事未办，不敢奉命。今臣母在绛州，老且病，得侍朝夕，幸也。”诏从其请，授绛州达鲁花赤。至元十五年，平阳李二谋乱，铁连捕问，尽得其状。中书奏进其秩，帝曰：“铁连岂惟能办此耶！”加宣武将军。至元十八年，病卒于官，年六十四。

子答剌带嗣，官信武将军、同知大同路总管府事。

谟克博罗，维尼斯国人，从其父来中国贸易，世祖平江南，授为杭州管税官，乞解职返国，从之。时旭烈兀后王阿鲁浑使者至，求汉女为妃，世祖以蒙古女库喀奇赐之，媵以宋宗室女，使谟克博罗送之，并使通好于英吉利、法兰西、日斯巴尼亚诸国。谟克博罗与阿鲁浑使者三人从海道归，逾年始抵西域忽里模子。阿鲁浑已前卒，盖喀图嗣立，命谟克博罗送女于合赞阿鲁浑之长子也。谟克博罗著游记，载西域及中国事甚悉，泰西人入中国著书，以谟克博罗为称首云。




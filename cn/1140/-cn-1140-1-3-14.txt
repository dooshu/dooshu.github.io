提学道题名记

山东提学道署在济南府治之北大明湖上凡天下官署皆南面而此独北面其始盖至道书院也嘉靖间学臣邹公善筑以教养多士士多向学江陵议毁书院始改今署地与湖接水流至阶除余置石梁曰濯缨其上有高楼名之曰四照俯瞰郡城内外如指掌湖中蒲苇菱芡芙蕖之色来就几砚是可乐也余视事之暇登楼纵目凭云驭风已而引领南望其隐然若可见者为岱宗又其南则尼山鳬绎诸峯也退自念曰学使者天子特简之儒臣多士之师也其学以孔子为法其书以六经为宗其学宫之堂曰明伦其门曰礼路曰义所以端本立教移易风俗也非独校艺之官也孔子布衣倡学席不暇煖教成於天下後世尚已朱子之白鹿洞陆子之鵞湖并能以官为师讲道考业而胡安定教授湖州天下称湖州先生诏取其法着为令授国子监直讲今学使者俨然为多士师操八股殿最虽有顔闵之行非文不录而上亦以其所殿最之业定其官学使者循文法救过为幸士日以跃冶风教未振夫教授之力不逮学使者而以其盛若彼以衰若此是可愧也余绍述先人理学之绪待罪齐鲁之都数引诸生讲业相告诫或至流涕诸生亦有感动泣下者犹惧其未能格也旁徨转侧未旦而兴一日顾视厅侧有题名记自薛文清以下得六十有三人而理学惟薛公为着士称薛夫子明末至今姓氏皆阙考名次补之又得七人因为述今昔沿革之由湖山风物之美本

天子倚毗学臣广厉风化之旨而重有感焉夫绍往学诏来者司教之责也其敢不惴惴以求无失坠是为记


卷三百二十七

钦定四库全书

历代名臣奏议卷三百二十七

明　杨士奇等　撰

御边

宋仁宗庆历三年枢密副使富弼论削兵当澄其冗弛边当得其要上奏曰臣闻茶塩之法汉唐之所取赡也孔仅建白有釱趾之刑桑羊画策为安边之本张林卫觊踵陈其方此煮海之利也至如张滂始倡於正元之间王涯继议於太和之後郑注赵赞并沿其术此摘山之税也国家茶塩之利兼唐数十倍矣向以边隅用兵经费不足主计之吏益求其赢新旧之法屡更是非之议纷起羣商咨怨远近諠然究其弊端奚厚利之可致哉试陈一策或可取焉臣尝究桑羊之说观倪寛之论从大夫之计则曰修鄣塞备屯戍必蕃货长财以御不轨通有无调缓急必建本抑末以制豪人览文学之策则曰广道德开仁义必本修民慤以兴教化遏贪鄙尚至诚必防塞利门以劭农业二者之术交尚而相胜卒无所归准由是溺利权者不知兴王致治之本谈古谊者不知佐财备边之急今徒能语兴王致治而不能思其急则腐儒之议也止能语佐财?边而不能思其本则霸图之駮也今国家追王风黜霸略国用稍艰而利课遂梗者兵不可削籍而边不可弛候故也然兵有可削之术边有可弛之谋所谓兵有可削者非能去之也在乎澄其冗者而已所谓边可弛者非不备之也在乎得其要者而已今中自京畿外至州县防戍之卒屯驻之兵其籍盈数百万无技勇者有之矣癯弱朽迈则虚为耗蠧是皆可澄之者也今屯?之要存乎西北自西羌叛命以来朝廷制御之术为不少矣其北鄙虽结驩奉好无轻儳宼钞之患然烽候不可不严堡鄣不可不?且边陲所恃唯骑与射若夫劲弩大戟长矛巨盾镞之所中刃之所挂洞?连腋则非彼之所能加也傥释骑而就步则参伍不能当中国之一必若驰高骛下规回矩折则非中国之骑所堪也中国之马驵骏既少骑士或非精习战阵之际步兵整顿骑士驰突多或蹀乱诚宜损其驽下存其精鋭以增步兵东汉尝诏边郡增置步兵列屯塞下此其効也而况给一骑之刍粟可以赡步兵数人矣得不违害而就利哉此又可以澄之者至如今之边候多屯内兵土宜非所堪技能非所习而坐食储峙惯忲给赐久恬安逸靡知艰苦有未尝识阵伍而闻金鼓者忽有一旦之用擐三属之甲雪霜增其惨瘃墯切其身则恐疲瘁颠仆之不暇非全胜之师也夫边儌之人土俗懻忮便骑射能寒苦与戎人习尚一同寇或暴至皆能全保聚有闘心虽讨击驱攘亦尝参用然什不得伍所遗实多莫若岁乘农余鸠集勇壮教以长技缮其利兵示之以进退之形权之以赏罚之柄分之以部队领之以干臣粟帛可以不供赋租可以自赡角前犄後翼以内兵则为全胜之师矣此所谓得其要者如此而後利途可以寛本业可以阜教化可以振贪鄙可以消而免讥乎腐儒之议渐远乎霸图之駮也愿陛下不以臣说为妄特留圣意

四年弼上河北守御十三策疏曰臣伏以北敌自古为中国患黄帝时谓之獯鬻周时谓之玁狁秦时谓之胡汉时谓之匈奴唐时谓之契丹其名虽异其实则一也有民人而不能教化有土地而不出财货寒无温丽之服饥无甘珍之食凡百所欲率皆不足只知有射猎之事鬭战之习恣其欲逞其强而已矣於是见中国之盛万物之富非已之所有求而不可得贪惏之性济以趫武则不得不为边鄙侵掠之患也然为患深浅系其强弱亦系中国盛衰焉或暂而入宼或连岁扰边或散处中原或逐出漠北或费兵力而臣蓄之或从权宜而亢礼之伏叛相倚胜败不常历代帝王知其若此不欲困百姓而外事四夷故有曰视为化外放之而已复有曰接以礼让覊縻不絶而已又有或质其子或盟於天或啗之金帛以厌其欲或结之姻好以昵其心自古谋谟之臣运筹画策相与争於庙堂之上者亦惟此数科而已国家初得天下震耀威武太祖待北敌仅若一族每与之战未尝不克太宗因亲征之衂敌势遂骄频年寇边胜败相半真宗嗣位之始专用文德于时旧兵宿将往往沦没敌骑深入直抵澶渊河朔大骚乘舆北幸於是讲金帛啗之之术以结懽好自此河湟百姓几四十年不识干戈岁遗差优然不足以当用兵之费百一二焉则知澶渊之盟未为失策而所可痛者当国大臣议和之後武?皆废以边臣用心者谓之引惹生事以搢绅虑患者谓之迂濶背时大率忌人谈兵幸时无事谓敌不敢背约谓边不必预防谓世常安谓兵永息恬然自处都不为忧西北之寇稔知朝廷作事如此之失也於是隂相交结乘虚有谋边臣有奏敌中事宜则犹曰探候之人妄报所以希赏固未尝听也蕃使每到朝廷悖慢则尚曰异域之人无礼是非异事固不之恤也但只自谩吓佯为包容其实偷安不肯为国家忘私任责画久长之远经所以纵其奸谋养成深患是致宝元元年元昊窃发数载用兵西人穷困未有胜筭又至庆历二年契丹观舋而动嫚书上闻中外仓黄不知为计不免益以金帛且苟一时之安此二边所以敢然者盖国家向来轻敌忘战不为预备之所致也臣深见二敌为患卒未宁息西乏则北助北静则西动必欲举事不难求舋通和则安享重币交战则必败官军叛而复和孰敢不许擒纵自在去住无梗两下牵制困我中国有何大害而不为边患有何後悔而长守懽盟渝盟扰边我则遂困不幸凶荒相继盗贼中起则彼二敌所图又甚大矣臣故曰二敌为患卒未宁息臣上之所陈西北形势乃唐室以前戎人之事也其後契丹自得燕蓟以北拓跋自得灵夏以西所生英豪皆为其用得中国土地役中国人民称中国位号立中国家属任中国贤才读中国书籍用中国车服行中国法令是二敌所为皆与中国等而又劲兵骁将长於中国中国所有彼尽得之彼之所长中国不及我当以中国勍敌待之庶几可御岂可以古之戎人待二敌邪前既轻敌妄战不为预?致二敌结祻为朝廷深忧今又欲以苟安之势遂为无事二敌各获厚利退而养勇不数年相应而起则无复以金帛可啗而盟诅可约也臣向者累奉德音今韩琦范仲淹专管西事命臣专管北事臣才识无取滥膺擢任退自循省何以塞责然敢不强勉夙夜揣摩今辄得守策凡六事御策凡七事谨具如左

一河北三十六州军内缘边次边如北京雄霸祁深保瀛漠沧定镇冀十二州广信安肃顺安信安保定乾宁永宁七军緫一十九城皆要害之地可以控制敌寇而不得深入矣定为右臂瀛沧为腹心北京为头角此四城者河朔之所望也余十五城为指爪支节乃四城之所使者定瀛沧各置一大帅余十五城分属定瀛沧三路悉择善将守之十九城都用三十万定五万沧瀛镇各三万冀二万【冀在要会之地诸路皆通故比余郡蓄兵稍多】保祁深广信安肃各一万【保州广信安肃当入寇之冲故三城鼎足相峙欲以交相会合以御初入之锋也祁在镇定之东旧颇慢後来敌骑入寇以镇定有重兵不肯趋镇定路才过保州便从东南道出祁深往取冀路寇澶魏故祁深亦须屯兵稍多】雄霸漠顺安信安保定乾宁永宁各五千北京五万为诸路救援之兵今河朔平时有驻泊屯驻就粮兵十八万本城五万至用兵时增十万人则战兵足矣此三十万兵非如景德年闭门自守皆使出而接战也当时城守不敢出所以寇兵堂堂直抵澶渊几至渡河为京师患今若使良将帅守十九城分头三十万衆左右出入纵横救应闪误逗诱冲陷掩袭臣虽愚未信敌敢长驱而南也顷年大兵悉屯定州然闭城不使出战者盖恐一败涂地则无以救援且防中渡之变也今虽用兵三十万而分置十九城右败则左救纵失则横援岂更有昔时之虞邪其外十七城不复蓄兵只以本郡乡兵坚守不使出战

一河朔州军长吏最宜得人以?匈奴之变自来都不选择?污不才年老昏昧者尽使为之又移替不定久者不过一二年其间苟且之人只是干寻常之务其经久利害自知不及其身率皆不为前後相承积弊已甚若不选人久任以矫前失则异日或有变故边城不守浸淫深入为患不细其上件十九州军在河朔尤为要害内定保雄霸沧五州广信安肃顺安信安四军近已得旨选人差定见施行次北京已有大臣自余镇冀瀛漠祁深六州保定乾宁永宁三军北平一寨亦乞选差长吏并使久於其任内绩效着闻者优与就迁秩禄及厚加赐予使乐於边寄亡所怨苦则悉心营职自甘久处或亷勤可尚才有不足者罢之与内地合入差遣若故为乖缪欲违边任及有罪不可留而法不至死者废之终身如此则人知祻福必及孰敢不勉别有事件已具进呈

一除上件十九州军长吏已下并乞诏本路转运提刑安抚部管钤辖分擘举充仍委枢密院三班审官铨司选择不许循入并须三年一替所贵上下得人衆职皆举用兵之际有可供使与夫临时外求得失相万也

一屯兵?边古今常制所患者民赋有限兵食多缺必须广为经度其间岁有凶歉谋之不获或寇至益兵食常不足则暴歛横取何所不至民由是困盗由是起此历代之所患也河北自石晋失燕蓟之险无所固守是以蓄兵愈多积粟愈厚国朝踵之颇久至景德讲和之後兵?渐弛粟亦随减前年敌忽生变虽强与复和而终非悠久之计自此边舋已兆向去未有宁岁尤宜谨?御之策使久而不匮臣辄得养兵二条其一据守边兵马合留外屯驻驻泊就粮诸军悉分屯於河南郓齐济濮等州以教以养况其地富实不劳而足率三年一代遇有警急发符召之不旬日可到岂有後期不及者邪所以略省河朔诛歛以寛疲民使之安逸苏息坐待宼至而用庶几沛然师有余力可以御敌其二缘大河州军起敖仓支移河南民税及漕江淮粟以实之分屯近边兵马每二岁一代亦足以寛河湟之困民二者可择一焉或兼用亦善不然臣恐无事时河北已见殚竭一旦用武又重加歛民必怨叛则肘腋之下皆为仇雠岂暇御外宼哉

一河北最号劲兵之处若尽得精鋭则无敌於天下况边鄙乎顷年朝廷未与匈奴讲和敌每入宼唯惧北兵视南兵轻蔑之也我分南北兵各为一军凡敌阵必先犯南兵南兵溃则并北军累之而必败惩此因有以南北兵混而战者败走北兵南兵尚多徒能张为虚声而实不足用臣愿自今河北增募土人为禁军料钱不可过五百文每成一指挥即代南兵一指挥归营不数年三十万尽得北兵不教之精勇则匈奴自当畏服岂敢轻动哉恐议者谓不宜益兵则请於别路罢招以此易彼亡所增矣既得土兵勿戍他郡粮不足则愿用臣前养兵二条

一北敌风俗贵亲率以近亲为名王将相以治国事以掌兵柄而信任焉所以视中原用人亦如已国向者燕王威望着於北敌知是皇叔又为王爵举天下之尊无与二谓朝廷庶事皆决於王又疑王善用兵天下兵皆王主之严刑好杀无敢当者北敌疑此益所畏惧故燕蓟小儿夜啼辄曰八大王来也於是小儿辍啼每牵牛马度河或旅拒未进又曰必是八大王在河里其畏服如此敌人每见南使未尝不问王安否及所在朝廷以王之故亦见重於敌朝廷有如是亲贤每欲妄动未必不畏王而止今春王薨识者亦忧之谓王之生则北敌以朝廷为重王之薨则北敌以朝廷为轻矣臣亦尝念国家将帅既未闻於敌国而亲王素有威望为匈奴所畏者又已沦谢且不复更闻有皇亲可以为朝廷屏翰者必谓王室孤弱无所扶助本根不固易以动摇此诚宜为敌人之所窥测也臣愿陛下亲择宗室中年长知书识理道晓人事者十数人为王畿千里知州【虑宗室不逹民政且或有任性为事通判位下难规正宜择方严公干近上朝廷一人为同知州所贵势均力敌可以共事而无所乖失俟历一两郡决知可以独任则罢同知州只置通判】又择其次者数十人为千里内州郡钤辖【恐亦未练军政职事不举其都监监押未可减省宜择亷干历事之人令共职仍选良守臣伺察而裁处之】其年少官卑度其稍堪差使者为畿县都监监押【虽年少亦须三十岁已上者亦择良令长以董正之】并限二年一替亦用文武臣寮赏罚之法以劝沮之内有勤俭好学接寮属有晓习文法能治民事者量高下等第或降诏奬谕或赐金帛或迁官秩有诸过者亦量大小等第或罚俸或赎金或降官甚者召还黜於宫宅俾之省过一二年复遣补外凡三省过而遂不改者终身使奉朝请如此教育之选试之善者必赏不善必罚臣知不数年当有贤宗室如前汉河间後汉东平二王者不为难矣内可以藩屏王室外可以威示四夷此有国家者之急务臣观二代已後兴王者今日得天下明日封建宗室至于襁褓之子亦皆为侯为王分割土地自成邦国所以分布枝叶庇廕根本张大王室壮观天下使英豪无间辞无异意谓四海之内尽是一姓虽有凶谋变计不敢妄动此前代帝王制御天下长久之策也布在简牍验之可信今则埋没抑压仅同豢养纵其非僻殊不教训虽有说书之官又实虚设是尽欲愚之而不令知善道为善人甚非帝王养宗室之义也至於臣庶之家有子孙弟侄者无不孜孜诲诱使之成器盖持门户主祭祀若子孙不肖则家道沦没又有担负之夫微乎微者日求升合之粟以活妻儿尚每日那一二钱命厥子入市学谓之学课亦欲厥子读书识字有所进益而嗣其家国家富有天下基业全盛实祖宗艰难而致所宜子子孙孙相承不絶为万世之计岂可宗室满宫而陛下都不教导任为过恶俾外裔轻笑是陛下自去枝叶而取孤根易摇之患臣窃忧之臣又伏思陛下任李用和为殿前副指挥使任曹琮为马军副都指挥使是任亲也用和与琮诚亲矣然皆异姓异姓者尚可信之则宗室同姓与陛下是骨肉之亲反不可信之哉陛下不过谓宗室无人臣谓今则诚未见其人教之试之当自有人矣今唯朝会时羣行旅进青盖满道士大夫见者方知有宗室但出得都城四门之外已不知宗室之有无况天下乎况四夷乎上古直至周世宗其间所历何啻万代而宗室不教不试不用微弱之人未有如本朝之甚之极者也宜乎为识者之所忧而北敌之所轻也且如北敌有南大王萧孝穆北大王萧孝惠鲁王特哩衮楚王伊勒希巴是其近亲者甚衆臣前岁奉使尽与之接又询其国人未必实皆才武而中原闻之莫不疑其人人皆良将也其故何哉盖闻其名而疑其有实尔今朝廷若能崇植宗室使声名渐着闻於北敌亦谓南朝宗室有人根本牢矣藩屏固矣欲谋则息欲动则止古者有以实效济务者亦有虚声慑敌者兵尤重先声而後实况臣之所说必能声实相副愿陛下行之无疑

一景德以前缘边土兵无事时戍本州军宼至则尽为逐路部管司抽起沿边缺人却以南兵屯守甚无谓也夫土兵居边知其山川道路熟其彼中人情复谙敌兵次第亦藉其营护骨肉之心且又服习州将命令所以御必坚战必胜也若迁入内地则山川道路不知人情不熟敌兵不谙骨肉不在州将命令不习又为南兵怯弱所累则御不必坚战不必胜也北敌唯惧土兵每闻以南兵替入内地敌人大喜故来则胜而回前年河朔有警定帅复寻景德故事尽抽边兵守定州河湟之民大恐以谓官军必败幸而敌骑中止不见失律不然丧师必矣臣愿自此若敌入宼沿边土兵只在本处不复令部管司抽移若逐处土兵尚少即以南兵益之如其有余方许部管司抽起况部管司自有近里州军土兵可以聚而为大阵矣【臣上篇议十九城分领兵三十万出战余十七城系近里州军只用乡兵守之更不出战其逐路部管可於十七城聚大阵兵矣】边兵勇悍不畏坚敌敌骑初入使当堂堂之锋或得便可战必能取胜则近里州军人心自壮则虽是南兵之怯亦自增气苟以南兵在边遇宼一败敌骑乘胜而南则表里震恐虽精鋭尽在部管司亦已沮丧安能保其全胜哉

一景德以前匈奴寇边必由飞狐易州界道东西口过阳山子度满城入自广信之西後又多出兵广信安肃之间大抵敌骑率由西山之下入宼大掠州军然後东出雄霸之间景德前二州之间塘水不相接因名东塘西塘二塘之交荡然可以为敌骑归路遂置保定军介於二州以当敌冲厥後开导不已二塘相连虽不甚浩渺而敌路亦少梗矣然或穷冬氷坚或旱岁水竭亦可以济未为必安之地虽然但少以兵控扼之则敌骑无以过矣自余东从泥茹海口西至保州一带数百里皆塘水弥漫若用以为险可以作限只自保州以西至山下数十里亡塘水之阻敌骑可以平入敌若守盟不动则我无先发但用臣上篇屯兵之法足以固守万一渝盟入宼用臣之策可以转祸为福逞志泄愤矣何以陈之今敌若寇边必由广信西来敌骑初入境沿边州军坚壁亦不得出兵敌必不顾而进将入镇定亦坚壁敌必易我而懈於是令广信安肃保州三城开壁会兵张虚而不与战敌必分兵来御已而令镇定互开壁复不与战彼既前後受敌必未敢长驱而南於是我急从沧州取海上路以数十艘出轻兵三千趋于州入宼家口咫尺燕蓟【沧州至北界平地水路约五百里不数日登岸地肥水草美不必重齎】计其日然後自雄霸之间【即景德年敌骑东归之路也】又出精兵直抵燕京会沧州兵捣其腹心破其聚积彼见两下兵入则莫之为计矣燕地既乱入宼者必有归心又为王师所牵而不能遂去於是乘其向背之际使沿边三城及镇定兵合击必大破之追奔及燕尽逐敌兵过山後【敌兵入界则整若败而出塞则纷然散走无复行阵易为驱除矣】则敌骑无复南者因其妄动可以一举而复全燕之地拔数郡陷兵之俗平累朝切骨之恨臣自谓必无遗策矣既以兵守四关口外唯西山後有新开父牛铁脚猪窠三口敌人以通山後八州之路然皆峻狭不容车马【敌人凿山为径只通人行险峻非兵行之道】虽不加防守亦无所害或於口侧少伏兵马纵敌入宼发伏可以尽杀之假如陛下谨重未欲尽举复燕之策即请寇入之後顿重兵於西山下敌骑有所掠而东出亡路进退不遂我於是以十九城之兵分布掩击必使退败保无深入之患敌势既屈与物则削与和则久亦制匈奴之下策也

一燕地割属契丹虽逾百年而俗皆华人不惯为匈奴所制终有向化之心常恨中国不能与我为主往往感愤形於恸哭臣前年奉使边廷边上往复数次边人皆劝臣无重契丹以困民万一入宼我沿边土人甚有豪杰每一豪杰可自率子弟数百人为官军前驱愿朝廷复取燕蓟吾等却为华人死亦幸矣臣窃壮之慰谢而退朝廷之力未及外御遂虚边豪之请虽臣未尝忘怀思为异日之外用自後不辍寻访所得边豪颇多将来敌若宼境臣必能以所得边豪令自率乡户各成一队或为向导或为内应或破阵或攻城大可以为王师之助矣其始去则质其家其成功则厚其赏臣不患其谲而反为害也

一古者有外虞则以敌国攻敌国中国之利也朝廷西有羌人之患力足?御不假求外援以自助唯是北敌强盛十倍羌人异日渝盟悉衆南下王师力若不给则祸未可涯宜求所以牵制之术使有後顾而不敢动则有所惮而不能尽鋭以来我力足以御之此不可不虑也今契丹尽服诸番如元昊回鹘高丽女真渤海□惹铁勒黑鞨室韦逹靼步奚等弱者尽有其地强者止纳其贡赋独有高丽不伏自谓夷齐之後三韩旧邦读书礼义之风不减於中国契丹用力制之高丽亦不战後不得已而臣之契丹知其非本意颇常劳於制御高丽亦终有归顺朝廷之心臣伏见淳化年中其国王王治遭契丹兵入境遣使元郁来朝纳欵太宗不从但婉顺回答又於咸平年中其国王王诵遣户部郎中李定古来使真宗不纳但降优诏而已又於祥符七年其国王王询遣工部侍郎尹古贡表来使表称今断絶契丹乞归附大国仍乞降正朔并皇帝尊号真宗又不许陛下即位後天圣二年复曾遣使来朝朝廷差柳植管接其事甚近可以按证前後高丽四次遣使修贡每来必言不愿附契丹而愿归朝廷终不允纳虽然高丽欵附之切如渇者望饮饥者望食无一日而忘也但略遣人翘发则其来必矣来则善遇之许其岁朝京师赐与差厚於前以回其心优为诏命之辞以悦其意它时契丹复欲犯顺以逞志我遣人使高丽激之且约曰契丹往年无故侵高丽三韩之地今又累兴师深入诛求无厌高丽甚苦之我先帝重惜民命不欲数与之闘故岁遗厚币於兹四十年矣今契丹又欲背施肆毒犯我边境我军民并怒皆愿死战我不敢违衆师行有日高丽又举兵相应表里夹攻契丹败则三韩之地及所得人民府库尽归高丽我秋毫不敢有但止复所割故地尔高丽素怨契丹侵其地又怨每岁敛取过重向者恨无大国之助以絶之闻今之说必然从命然则契丹不足破也或者疑其纳高丽则契丹可以为舋端不便臣答曰前岁之隙岂为纳高丽兴辞邪北敌之性变诈多端苟欲背盟何说不可岂宜动自拘碍不敢有为直俟祸来坐受其弊愚者尚不肯如此况谋谟天下之事乎高丽果入贡假契丹来问我当答以中原自古受方国之朝献矧高丽素禀朝廷正朔但中原有阻今却复旧好使我何辞阻絶之与契丹纳诸国之欵一也契丹安能使我必不纳高丽之贡哉臣又思之若契丹寡弱不足为虞或能谨守盟誓无陵侵中国之志则何用远纳高丽之欵而忽契丹之约今契丹尽吞诸蕃事力雄盛独与中原为敌国而渐有凭陵之心况前岁己生舋隙自知不直谓朝廷伪增金帛後图释憾不久又将先有以制我焉发而谋之则不及矣经营措置今及其时臣又尝闻契丹议曰我元昊与高丽约连衡攻中原元昊取关西高丽取登莱沂密诸州【又曰高丽隔海恐不能久据此数城但纵兵大掠京束官私财而去】我则取河北三十六州军以河为界臣闻此久矣万一果如斯说臣恐朝廷必无以制之外宼如此窥图中国中国但因循日过一日臣不知终久如何夫高丽累年贡奉朝廷朝廷终不许遂决志事契丹所以为契丹用也契丹所使无令不从今朝廷能许高丽进贡正遂其久志则必反为我之用矣契丹何能使之邪臣熟知高丽虽事契丹而契丹实惮之天圣三年契丹尝伐高丽【是年朝廷遣李维奉使】高丽败契丹兵三十万疋马?轮无回者自是契丹常畏之而不敢加兵朝廷若得高丽不必候契丹动而求助臣料契丹必疑高丽为後患卒未敢尽衆而南只此已为中国之大利也臣愿陛下行之无疑

一镇定西山有谷口十余道尽通北界山後之路景德已前不甚迹熟盖溪涧峻狭林木拥遏故敌罕由兹路而入虽有来者亦必艰阻臣顷闻河朔人说契丹自山後斩伐林木开凿道路直抵西山汉界而止今则来往通快可以行师臣亦细诘其由云契丹旧亦疑朝廷有复燕之志恐天兵渡界河直北趋燕京则敌人欲出我不意由山後进兵旁击镇定横行河朔牵制王师以解收燕之患也臣必料往年缘边已曾探报闻于朝廷今或契丹自广信安肃入窃我必以重师御其锋若有西山别衆出于镇定横行背击官军败绩则大事去矣兵家切务不可不知当得能干而谨密者隂往经制如何屯戍如何扞御必有可以胜之术先事而定以待其来则保边之道也

一祁深二城旧非要郡宿兵至少故城垒廹而陋不甚修葺窃闻契丹今复入寇知吾重兵屯镇定不肯南面直走才过保州便取东南路由祁深以来祁深二垒当广而高之以防攻逼【誓书言不得创制城池若因而广之则无疑】又曰敌既惮镇定而忽祁深必谓二城兵寡不戒而过我若乘其不备使二城潜出精兵首尾应而击之必大得志此系於临时非可预度然亦当知之俟其变则易为谋矣

一汉唐以前匈奴入宼率由上郡鴈门定襄等路盖当时中国据全燕之地有险可守匈奴不敢由此路而来也自石晋割燕蓟入契丹无险可守由是敌骑直出燕不复寻定襄等故道今朝廷若留意河朔边鄙有俻敌不可得而入须求别路以来路或虽可入宼第取定襄等路为犄角之势则河东不得不大为防或创立城池或造作险阻何地可以设奇伏何路可以出牵制此须预为经度素有堤俻则临时足以御扞应卒不至仓皇使与河朔表里相应宼不能逞其欲实边防之急务也

右守御二策緫一十三条是臣庚辰壬午二岁奉使契丹日於河朔往回十余次询诸缘边土兵并内地故老博采参较得之甚详及到敌廷议事又颇见其情状以至稽於载籍质於时务用是裒聚撰述以副陛下委责之意即非臣任胸臆罔圣听惟陛下令两府会议可者速行之其未可者交相致诘而是正之臣必不敢持己狥私旁拒衆证两府亦不得畏事养病而无所发明如此则庶几谋行而患可弭矣臣闻古者人君遭患难则退修道德可以无咎是故文王出羑里纯任教化而终灭独夫勾践脱会稽厉精武事而卒破夫差又闻主忧则臣辱主辱则臣死是故陈主答书悖慢而杨素下殿请死蔡贼跋扈难制而裴度誓不两全终之隋灭江南裴度平淮西有以见古之君臣所为各得其道无不建功立业声流後世者也昨契丹背约呼索无厌朝廷以中国之尊敌人敢尔陛下固未闻有文王勾践复雠雪耻之心臣亦未见有杨素裴度死难平贼之志如此而望排患解纷建功立业如古之君臣何可得也臣计北敌势方强盛可以为宼而辄肯议和者有谋也谋而後举以为万全之策也又计中国之势如人坐积薪之上而火已然虽焰未及其身可谓危矣北敌之强既如彼中国之危又如此而尚不急求所救之术是欲秦之鱼烂梁之自亡耶臣?位枢府夙夜忧畏恨未得死所少纾国难愿解臣密职与河朔一要郡得以效拙经营边事虽未敢必谓无虞然料或可稍寛陛下北顾之忧矣伏惟早赐裁幸

弼又论契丹不宼河东上疏曰臣昨日垂拱奏事准宣谕今来契丹云州受礼恐於河东作过令两府设?实由臣误荷奬擢无所施设致此外宼上烦圣忧闻命震惊不遑啓处然退自思念仅得粗略切谓契丹必不宼河东其事有九无名一也动称王师不肯窃发二也河北平坦可以长驱必不由河东险阻而来易入而难出三也河北富实河南虚乏必不肯击虚乏而令我?富实地四也河北无?河东有?黠敌萌南下之心久矣临事必不肯舍无?而宼有俻五也若欲乘我不测而入当行诡道出於仓卒必不肯先报云州受礼六也契丹始与元昊相约以困中国前年契丹背约与中国复和元昊怒契丹坐受中国所益之币因此有隙屡有怨辞契丹恐其侵轶於是压元昊境筑威塞州以俻之而保族累杀威塞役兵契丹又疑元昊使来遂举兵西伐验之非诈今必无会合入宼之理七也契丹惜燕地如人惜心腹若宼河东岂不防我攻燕为牵制之术于今不闻俻燕八也契丹自得燕蓟不复由河东入宼九也臣验此九事故知契丹不宼河东必矣臣今但论目下不为河东之患过此以往则非臣所知臣谓契丹异日之祻必在河朔【河东只可为牵制之地】所以臣近奏河北守御之策因乞守一要郡自行其事下二府议之未合只且令田况往彼按臣所说此乃平时悠悠所为非今来确乎至急之意也河朔二三年来虽名为设备其实未堪御宼乃是张豫备之虚声适足重敌人之奸计为患愈大不可不思臣前岁奉使契丹理当无所增赂盖为朝廷方尽力西郡未遑北事於是忍羞自屈岁益所入聊以欵兵缓祻而望雪耻於後也臣今欲乞必愿俞允不住多兵备敌以安元元至於身羞国耻庶几可刷臣不胜大幸

弼又论元昊所上誓书上疏曰臣近见元昊所上誓书及表奏辞礼恭顺一遵朝廷所约只是疆场上微有商量候杨守素等到阙乞与婉顺商议示以必和之意使之深信不可为其恭顺却於元约事外别有诘难邀勒所宜多方容纳令无俻我心则必尽力与契丹相持若二宼自相杀伐两有所损此朝廷之福天之所假也苟议絶和约或大段拖延不成则元昊必复与契丹合而为患如故此必然之理也臣料契丹必未肯与朝廷絶好余靖此去保无他虞将来若遣谢使所齎谢物不可过数苟多无益更乞深加详择

五年弼为河北宣抚使论河北七事上疏曰臣伏以河北一路盖天下之根本也古者未失燕蓟之地有松亭关古北口居庸关为中原险要以隔关匈奴不敢南下而历代帝王尚皆极意防守未尝轻视自晋祖失全燕之地北方关险尽属契丹契丹之来荡然无阻况又河朔士卒精悍与它道不类得其心可以为用失其心则大可以为患安得不留意於此而反轻视哉臣昨奉诏宣抚自度河而北徧询土人熟知祖宗以来边防事机者观其所说皆有条理太祖太宗之时契丹入宼边兵或有丧败而不能长驱真宗初边兵亦少失而有长驱之患者何哉盖太祖太宗时屡曾出师深入攻讨及寇至又督诸将发兵御战敌骑虽胜知我相继开壁援兵四至无退藏之惧是以怱怱出塞不敢长驱也洎真宗即位惩丧师之衂遂下诏边臣宼至但令坚壁清野不许出兵纵不得已出兵只许依城布阵又临阵不许相杀贼知我不敢出战於是坚壁之下不顾而进一犯大名一犯澶渊是故虽无丧师之失而有长驱之患真宗再驾河朔幸而讲和不然事未可知也臣尝为史官窃览国史以土人之说参验之大略相合既得祖宗朝守御利害又伏思今来事体不及祖宗朝其事有七朝廷号令不一前後自相抵牾事有缓急四方不能遵行北敌苟动必有阙误此号令不及先朝严明一也自西鄙用兵今七年大小凡经十余战每战必败官军沮丧望风畏怯此威令不及先朝震赫二也北敌之衆又非西贼可比苟有变动何由以威武取胜两府大臣不敢主事设有所主断然而行则横议羣兴惑乱圣听以此往往破坏暂行复止是故朝政不举北敌苟动事系安危谁敢为朝廷主行之四方多事此执政事者不及先朝大臣主断三也天下之人恩信不及配率重大攘肌及骨悲愁怨恨莫不思乱近年凡有盗贼应者如云足见人心多叛北敌苟动大兵四集百姓必有观舋而起者自忧内患不暇岂暇防外虞哉此民心不及先朝固结四也朝廷费用浩瀚财物殚竭取於民则民人已困取於帑则内帑有限今河北诸州军唯粮储稍有准?外其余藏库无不空虚北敌一动所费无涯今未有财用所出之计此财用不及先朝丰足五也外有强敌窃窥中国或攻或守须得健将今河朔止有一二人可充偏裨五七人可於阵中役使北敌苟动大兵毕集都未有将帅统领此将帅不及先朝有谋勇而轻战阵六也军政隳弛士卒骄惰居常少有钤束不过笞箠已谋杀害都将结扇逃背若急有调发使当矢石则岂无变乱与外宼合势为孽昨保塞事起沧州兵欲刼瀛州莫州兵欲刼顺安军自余至城下者无不白日刼人殊无畏惮其事甚近可以为验此士卒不及先朝肃整七也上件七事尽臣目覩耳闻不敢缄默恐系边防大计伏望陛下特留圣念以先朝已试之效而革因循之弊奋自宸断以为久长之策不胜大幸

仁宗时蔡襄知谏院论拒二敌皆为边患上奏曰或曰今拒二敌皆为边患何以处之臣谓校轻重之势执理道之直者行之然沿边亦须俻若契丹一举我军未能决胜则人心摇动中国之势十去五六况元昊之和未决契丹以兵胁之二敌通谋元昊当陕西契丹当河北合兵而出河东则中国所俻者衆而兵势分此天下至危之势也

襄又奏曰或曰前所陈沿边地形之势胜在我其利出攻乎曰出攻未见其利也何则我虽有地形之胜而西虏之地亦多险隘是皆有地利但为客者败多而为主者胜多耳今若兴兵出攻且西虏地无水草又飞刍挽粟崎岖山谷虏必深遁远去我若进攻虏必遣兵依险设伏絶我粮道进则不得攻止则粮不给退则必有掩袭之兵此出攻其利少也或曰既不可出攻又不可通和但增兵守边繁费转多虏何时可破乎曰若边郡帅臣能设计谋诱之使其来侵而败之然後元昊可得而制也此最为上策

襄又乞大为边?之要上奏曰或曰契丹事宜如此朝廷应副添兵择将可以御之臣谓不然不去其弊不求其要兵多益分危事也臣所谓求其要者一曰变军法二曰委兵柄於必战之人三曰择偏裨於行阵四曰去无用之兵五曰分守兵与应兵为首尾救援之势六曰择要害郡县之官六者既修然後可言边?若因循旧弊未见可胜之期此方今至急之务也

襄又乞拒契丹之请上奏曰契丹今以兵助中国讨元昊伪为善意朝廷若不从其请契丹必以为词又驻兵云州正当鴈门之路或便盟好即为边患河东河北必为大俻或曰契丹今在云中只是帐下兵马不曾点集他部必非大举臣谓元衡归既得此事端传檄而起不踰月而大合岂得不为患哉患在目前若拒契丹则当速为备

襄又请纳元昊使人上奏曰右臣等伏见北敌请絶西人使才去而西人纳欵之信已来从北敌则畏西人纳西人则畏北敌不审庙堂之上何以为谋自元昊宼边以来国家有累败之羞而无一战之胜复忍耻屈体以金帛买和又不能自为而假手黠敌当敌人对梁适遣耶律音使元昊之时中国今日之患已萌矣而中道有可悔之理而大臣执不悟之迷事至於今势何可已使北敌晏然不动俟和而邀功故已为吾大患二敌诈谋一来纳欵一请絶和而使中国絶和莫知所从亦是为患二敌实有舋而相攻使中国纳西则违北心顾北则失西好亦足为患然等为受患宜择其轻何谓择轻速纳西人是也今料二敌者不过直疑其实有隙与实无隙耳且俟我和西而责报是敌本志今和垂就而反请我絶之其意何在岂非彼衒其强自是能指麾中国谓和必由我不和亦由我欲使元昊必信中国和与不和皆由之故托有隙之名而遣絶和之使苟中国遂从其请则元昊不得不信中国动止由於彼也是北敌一与西贼为有隙之名使元昊遂信中国不得自由此则北敌之举南则指麾中国西则能信服羌人他日却为元昊服罪之名又使中国通好则度吾今已从其请则後日必不能违苟至於斯中国不能为国矣以此言之二敌虽无隙而诈来请絶不可从之必矣若实有隙则纳西人粗为中国之利西人新与北结舋而与我和得无南顾之忧而东并力以拒之必不肯轻絶吾盟北敌万欲西战元昊吾虽不从其絶和亦不有力分兵而寇中国以此而言虽实有隙尤宜早纳西人也伏以二敌交构中国忧危盖由从前所议参差两端不决切恐西人已到议者尤更迟疑伏望圣慈决於睿断

襄又乞通和之後早计费用上奏曰自赵元昊狂悖以来朝廷日日发关东兵马以为边郡守?然沿边州军自来只约见在人马刍粟为一二岁计今者增兵与马比旧必多数倍至於馈运刍粟转辇兵甲修葺城塞燕犒给赐之费日以益广若终一岁而计之其费用之物大率必倍多於每岁既边兵未有罢期则其费愈多臣恐年岁之後必有议者建白请赐元昊金帛与之通和者臣谓此谋非国家长久之计也若元昊削去尊号臣礼如旧朝廷但赦其罪亦不当大与金帛与之金帛是为狂悖而得之况元昊岂肯削去称号何名而赐之金帛与之通和哉国家遗北敌其费不少若更与西虏通和使北敌窥中国之强弱而啓其狡心不细事也臣谓朝廷将来罢通和之议莫若早计度减损费用之物苟费用不减於旧日则何以持久而制狂虏也

宋庠在崇政殿与枢密院同答手诏曰臣等今月十七日伏蒙圣慈召赴崇政殿面赐手诏各一封仍令中书枢密院一处商量对答闻奏者伏读圣训震骇愚衷退获详研稍分条目乃知皇帝陛下防危於虑表求策於事先欝悼谆勤徧咨良策此诚圣人劳谦思治博索广询不以睿哲掩寻常之谋不以高深辞浅近之益虽舜好问禹拜言无以过此奚独臣等幸甚抑亦天下幸甚然臣等与闻几事皆忝近司自去岁春陛下有秘殿畴咨之劳迎阳敷纳之广是时中书枢密院亦合条对急政寻曾面谕以谓两府者佐天子决大攻揔四海谋议评百官能否或片言可以防患或寸效可以佐时凡有见闻便当裁处不须承命然後告猷而宸旨丁宁辞不获免腼顔待罪粗述大纲虽荷天地包荒之仁终慙股肱同体之美今者再烦清问是重前尤既不敢固拒诏音仍且许协陈公论衔恩被贷无可寘言敢不悉心同上愚对谨案圣诏大略以今契丹因有西征之役遣使来告深虑狡黠别有邀求诡谲多途将何回答臣等窃谓敌人之性虽不可以仁义礼法为期待文书言辞为约束见利则动缘间则争狡诈犹疑固其常态至於向背之劳逸利害之轻重虽曰匪人亦将有择契丹自景德通好垂五十年冠盖相望於岁时金缯沓委於幽朔戎马不汗而坐收厚利边烽不焰而自称邻国彼若常保此誓可谓逸而不劳常获所资可谓利而无害今或自违信顺固作端倪必欲渝盟以图入寇是则部落蒙调发之苦酋豪须尝饵之科穿塞必有矢石胜负之忧掠野不过牛羊廪窖之获我若坚壁以持重蓄力以待疲去则不追来则固守但恐彼之所获不复有五十万之数矣舍交聘就战闘则背逸而向劳絶岁输谋掠夺则利轻而害重果从此举是谓无谋况今特聘之来未失睦邻之意且西北构舋边境具知既议出师固当通问昔岁高丽之役近年河西之行皆遣使人实为成例未闻前来两次别有他求兼契丹常作大言欲平西夏今若乞财助费便为示弱於人遥揣敌情恐无此理万一狂狡实有过言则对答之间誓书可复彼曲我直何惧无辞然必望朝廷且镇之以静浅谋横议抑而未行圣意又虑诈报西行隂为南顾山川地形甚处可为控扼臣等窃以自来河北河东两路各有控制走集之地救应边陲之所只缘保守信誓不敢明作改张必缘此使人便违旧约则可勅此两路驰案边屯或展塘水以扼兵冲或筑军城以遮贼道壍山堙谷何所不为树师分兵唯变所适事至而应亦匪後时圣意又念方面辅翊之材帅领偏裨之举或难於自荐或须藉衆推威御绥宁堪为镇静者臣等以谓将帅之器非独今世所难得威御之略顾亦前代所希逢然自古圣帝明王选才擢士未有借才於既往待俊於将来必以一世之人治一世之事不可谓将无韩白而废军帅吏非龚黄而去守宰顾其策励奬育任使之术何如耳苟得其道胡恤乏才若能赏不过功罚必当罪上无姑息之施下无侥幸之求则虽懦夫可使握节以制军女子可使攘袂以赴敌又况择材武之长用训练之师哉大法一行则贤者不得藏其谋何烦於自荐智者有以申其用何待於衆推而绥宁镇御之方唯所使矣圣意又念河朔轸救之外军储阙乏及向去财用如何省节加以冗兵尚衆战马未孳发于焦劳并令周悉臣等伏以冀部不幸决溢为灾中路州军例遭湮没此则非缘它故专为河防民户既已流亡田?未能耕艺且可恣其所往以就广饶所在抚绥庶几存活议者多欲使州县出粟以救其命虚仓餔馁诚是深仁连营乏储更非小事欲乞严勅三司及安抚转运等使凡系本路浮费且令一切罢之专以调食为先次以安民为急若向去秋夏西路丰登必有余波可苏疲衆至如冗兵一事最是减费大端日近虽累降指挥并令拣退天下剩员万数亦已别行催督其余条贯敢不申明此则向去财用省节之矣若廼战马登耗事存监牧然自昔生马之地今皆不属中州唯藉四夷与官互市切闻边关黠诈未尝肯出名驹徒费财珍例多驽劣其源若此为弊实深自余坊监官司华戎贸易更乞下羣牧制置使多为条约以量价直重明赏罚以督蕃孳常或举修亦恐可登旧数然臣等今来所陈数事即是日夕奉行行而复言理不踰此窃恐衆臣议论别有所长欲望圣慈尽取将相学士以下对诏之文降付中书枢密院商量行遣匪徒逃尸素之责固亦合中外之谋天下至公於此为美惟陛下留神财幸

庠又答手诏曰伏奉手诏以贼昊未平边防用武上烦圣虑谘及具臣窃以贼昊旅拒偷生巢穴深固若或兴师出境必须命将得人又缘承平以来久无征伐纵有骁勇之士皆非緜历之流况复馈运之间劳费斯甚陕西民力配率已繁更或随军愈难应副且当静守颇谓得宜今来边臣例循旧辙靡营御寇之策但急济师之言须立定规俾从经久缘边州郡皆有熟户蕃兵不能训齐但务姑息虽有弓箭手人数甚衆其如部伍未明至於本城蕃落定功之类亦未严整凡所防托悉藉正军是致调发之烦不无科率之困复又多立小寨倒蕃粮储无事则兵势虚分临敌则不能自固奔冲掩袭职此之由所宜委自转运使与逐州长吏量其户口籍定土兵每至农闲轮番教閲仍选勇敢有部辖之人充等第将校其熟户蕃兵亦须点集齐整捡括人数与本城及弓箭手每临阵敌前後节次使用所有贼兵出入道路合行把截去处并可展置大寨令弓箭手与本城兵士守把其诸小寨不可废去者量留侧近土兵看守探候不得广积粮草所有朝廷差去禁军只委自部置钤辖路分臣僚相度贼势远近策应如此则固守有常东兵可减盖资其土人服习道路彼中若有点集易为探候自免奔冲而又兵籍素定经费有涯转饷之劳渐可撙节自来每招役蕃户耗蠧颇多主帅但纳其虚言临阵恐成於悮事今後不须枉用金帛更有招收其逐州长吏能训练兵师修完战备胆勇材干为人所称朝廷当与保全不责小过岁满成绩增秩再留使之恩信及人用明奬激臣等素不知兵叨居近列钦承睿问莫副天心无任战惧之至

庠又答内降手诏曰伏奉二月二十七日手诏以逆贼元昊阻命西鄙令臣等细画方略并具实封进入者仰读天旨伏用震汗臣等愚驽无状待罪宰府圣恩含养弗暴所疵夙宵惟念未获云补乃今羌戎小种违背恩盟轻为风尘穿盗边塞而将吏未习烽儌弗明蕞然逆丑遂积天罚此皆臣等谋猷疏暗奉职不称之咎也陛下幸开大惠不忍加诛丁宁垂喻俾悉其意此诚谋及卿士询于刍荛之成训然臣等旅服三事义殊百辟以谓中书门下政令之所出也朝夕之所询也事无钜细谋无远迩皆可罄率庸浅日陈于前随宜制务靡容有隐不当更竚清问始复条列至於守御方略之要则与枢密院立可议定馈运便宜之常即下三司转运司坐见虚实凡所关啓略皆施行此陛下之明悉也虽使各述尔志亦不出于兹矣惟诏旨内深入讨击一事臣等自来未敢轻议非谓沮损威重直以势有轻重时须进退请试言之夫中国之人习见承平久矣将不六十不更金鼓战阵之事卒不五十不经疆场驰闘之役齐民编户租赋之外不知差调率歛之劳猝然有警孰不骚动自刘平石兀孙陷没之後边防震扰吏气沮伤奏报相衔妄增敌数或言四十万或称三十万故敌未攻垒先上城门贼已出界尚求兵援将帅庸懦亦缘人情未尝谙历故也今若更责未习之将驱尝败之兵讨己黠之虏而希百胜之术无功必矣故臣等近者但乞本路修峻城堞以遏奔冲籍閲强壮以拟缓急速遣韩琦等驰至边郡采访利病补理颓敝且为今秋守御之策仍令纾放倚阁缓责转输绥抚西人务令安堵且亦申戒边将以时训练使贼去勿追此上数事虽皆老生常谈然当今守边之策未有易此者也臣等又料狡敌狃忲必须再谋宼抄欲乞谕缘边守戍因贼入境之际或羸师以诱之或伏险以邀之或奇兵夜斫其营或坚壁昼挫其鋭务据便地勿与驰逐俟其疲老则犄角以毙之如此一经创艾则可以渐谋羁服矣臣等熟计莫便於此至若临机处可应变弛张一二之言非可豫述事至中覆未为後时然敢不策发憃冥以须期会思有以伐谋决胜少报万分然後退就田里诚无所恨谨昧死上愚对惟陛下幸察

历代名臣奏议卷三百二十七








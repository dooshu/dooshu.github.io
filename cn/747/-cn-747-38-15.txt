○圣祖大道元元皇帝加号册文

维天宝八载，岁次己丑，闰六月癸亥朔四日景寅，曾孙嗣皇帝臣隆基，奉册大圣高祖元元皇帝。臣闻有万物者，必本乎大道，称谓所极，乃强名焉；通三才者，必存乎大宝，敬教所厎，唯崇号焉。伏惟象帝启元，犹龙表圣，应代降迹，立言垂范。冲用之功，覆帱於天地，救济之德，亭毒於生灵。安裕邦家，克保丕业。顾以眇躬，缵承丕绪，永惟孚佑，以致太和。顷者玉芝再产，上记阴骘，是用恭膺景命，肃事鸿名。既刻元辰，荐彰佳贶，则有卿云散彩，瑞日重轮。钦承降鉴，载深兢惕，谨上加尊号曰圣祖大道元元皇帝。伏惟昭膺盛典，永贻休烈。


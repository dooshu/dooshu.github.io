29　箾爲舜樂名　箾韶與簫韶義實異


古文「箾」，今文作「簫」，【原注】左氏曰：「韶箾，舜樂名也。」諸儒誤以簫管解之。

【元圻案】此蔡氏尚書集傳文。〇林氏尚書全解六：「謂之『簫韶』者，孔氏曰：『言簫以見細器之備。』其説不然，而説者又謂簫者不齊之管，其聲清而細，以象鳳凰之聲，故奏之而鳳凰來儀。其説亦不然。案古文尚書『簫』字，從竹從削，箾，舞者所執之物。簫與箾音雖同而義實異，説文於『管簫』之『簫』注云『參差管』，而從竹從削之『箾』注云『舜樂名箾韶』。延陵季札觀周樂，見舞韶箾者，其字從竹從削之箾，以是知『箾韶』二字，蓋舜樂之總名也。今文作管簫之簫，故諸儒皆曲爲之説。」






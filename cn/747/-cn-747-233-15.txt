○为郑虚已作祭舅文

维年月日，外甥虚已，谨以清酌少牢之尊，敬祭於故汴州司马四舅之灵；衅积周亲，天祸外氏，仁舅捐馆，灵盾祖庭。四海丧其范仪，九族失其阴润，感今循昔，触绪增悲。恭惟先门，逮舅平日，渊流莫逆，道术同归，穆齐郑之累姻，深言孙之至友。及鞠凶之际，创巨失图，赠厚获葬之恩，事优含哺之育。顾省全立，功归抚惠，窃荷济於百罹，思效过於一等。岂其德素积而力莫寿，愿未伸而祸先集。不孤之托，缅尔何依？犹父之心，忽焉罔报。冥昧靡觌，存亡永违，执馈奉酹，五性含塞，幽灵昭察，当歆宿诚。


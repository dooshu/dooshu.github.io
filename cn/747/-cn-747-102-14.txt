○请车驾还京表

臣独兼四镇，迨事两朝，分数千里之封疆，受二十年之恩渥，微同物类，犹解感知，忝齿人伦，宁忘报效。臣昨将兵士，奔赴阙庭，寻过京畿，远迎车驾。初因幕吏，面奉德音，寻有宰臣，频飞密札。或以京都纷扰，委制置於中朝；或以銮辂播迁，俾奉迎於近甸。臣是以远离藩镇，不惮疲劳，昨奉诏书，兼宣口敕，令臣速抽兵士，且归本藩，仍遣百官，俾赴行在。睹纶言於凤纸，若面丹墀；认御札於龙衣，如亲翠盖。然知从来书诏，出自宰臣，每降宣传，皆非圣旨，致臣误将师旅，遽入关畿。比令迎驾之行，翻挂胁君之过。臣今见与茂贞要约，释两地猜嫌，早致万乘归京，以副八恳望。其宰臣百官已下，非臣辄有阻留。伏乞诏赴行朝，以备还驾。


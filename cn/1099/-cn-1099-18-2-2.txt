○瑞應騶虞頌

臣聞天子有大德、則克當天心、以享天命故上天慰悅、昭答景貺、以兆億萬年無疆之慶、洪惟　聖天子、祗膺大命、統承寶祚、敬恭天地、嚴奉宗廟、輯和人民七緯順度、九有寧謐、乃宣德巳酉春、正月南京守臣來言、有騶虞二見于滁州之石固山、謹卜日、遣人馳獻、粵二月十有三日、達闕下、上賜文武臣僚、洎四夷朝貢之使、觀之、白質玄章。膚體明潤。馴擾安適。弗懾弗驚。中外抃舞歡揚。咸曰此國家上瑞。天下太平之徵。非偶然而致者。臣竊惟　太宗文皇帝、以聖神文武之資、統馭華夷、深仁厚澤、涵浸無外、在位之日、四方以祥瑞進者、輻輳于廷、而騶虞凡兩見、至今日猶赫赫如前日事、惟我　聖天子、以聖繼聖、化洽宇內、仁及庶類、雖蒞阼以來、嘉祥屢至、而未有若斯仁獸者。駢臻並見于一日之間。徵之往牒實為希奇、自非聖天子之至仁大德、足以上當天心、曷克臻茲、誠宜播之聲歌、編之簡冊、以丕昭鴻休于無窮、臣不勝欣躍、謹拜手稽首而獻頌曰、維皇嗣統、膺命上天、睿知文武、以馭八埏、祗率舊章、法祖圖治、選賢簡能、以希庶位、五行順序、三光昭明、四方來同、萬姓以寧、洎于幽潛、跂行喙息、總總林林、咸被茂澤、太和絪縕、充溢兩儀、涵毓靈祥、益蕃而滋、乃有仁獸、駢出畿內、造化胚腪、適與時會、其見于何、滁山之陽、瑞靄祥氛、為之低昂、穆穆旼旼、有白其質、亦玄以文。匪羣之匹。不角不牙。匪兕匪貙。蹈??豕含仁。惟德之符。正月令辰榮光四被。守臣告祥。山靈效異。祝網既除。罻羅弗張。乃服軒車。載趨載行。既安且馴。不虓以怒。祥飆汎川。彤雲載路。維春二月。進于九重。天光低佪。風日朗融。于時都人于時卿士于時蠻夷咸稱上瑞兆時聖徵。有燁其光。至仁之應。太平之祥。在昔　太宗。功成治定、騶虞再見、亦惟德之應、維皇奉天、昭格　上帝、眉壽萬年、同于天地、


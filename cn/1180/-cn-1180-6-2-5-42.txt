与蜀抚曾确庵计剿都蛮


凌霄既破，我师据险，此天亡小丑之时也。宜乘破竹之势，早收荡定之功。计蛮众不过数千，我师当数倍之，无不克者。攻险之道，必以奇胜。今可征兵积饷，为坐困之形，而募死士，从间道以捣其虚。先年破香炉，取洮、岷，皆用此道。若不奋死出奇，欲以岁月取胜，此自困之计。兵闻拙速，未睹巧之久也。惟公熟计之。刘帅功名，著于西蜀，取功赎过，保全威名，在此一举。其一切攻围之计，宜听其自为便利，勿中制之。唯与之措处军前赏功、募士之费，计军中一月当费几何。与其旷日迟久，不若暂费速罢之为愈也。凡此皆书生之见，谩寄以备采择。






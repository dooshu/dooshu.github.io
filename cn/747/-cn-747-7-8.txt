○黜魏王泰诏

朕闻生育品物，莫大乎天地；爱敬罔极，莫重乎君亲。是故为臣贵於尽忠。亏之者有罚；为子在於行孝，违之者必诛。大则肆诸市朝，小则终贻黜辱。雍州牧相州都督左武候大将军魏王泰，朕之爱子，实所锺心。幼而聪令，颇好文学，恩遇极於隆重，爵位穷於宠章。不思圣哲之戒，自构骄僣之咎，惑谗谀之言，信离间之说。以承乾虽居长嫡，久缠疴恙，潜有代立之望，靡遵义方之则。承乾惧其凌夺，泰亦日增猜沮。争结朝士，竞引凶人，遂使文武之官，各有托附；亲戚之内，分为朋党。朕志存公道，义在无偏，彰厥巨衅，两从废黜。非惟作则四海，亦乃贻范百伐。可解泰雍州牧相州都督左武候大将军，并削爵土，降为东莱郡王。


○漕河策 【 治新河】

自古之漕有三、曰河曰陸曰海、然各因時以制宜量勢以制便要在通利而巳、夫漢都長安、唐都關中、阻河據渭、以東臨齊魯荊吳、其輓輸為稍易、宋都洛陽、汴水旁及四達之地也、其輓輸為最易、元都燕京、去江南極遠而漳御江淮、勢不相属、其輓輸為稍難、故運道易者、則河陸致輸、難者則浮海入貢、何哉、其勢然也、我　太祖高皇帝嘗以七十萬石餉遼東、　成祖文皇帝初年、以七十萬石至北京、亦由海以達也至十三年、工部尚書宋禮發丁夫十餘萬疏鑿會通河、運道通利乃始轉餉河漕、罷絕海運矣、于是百八十年來輓輸之卒、千里踵接、湖湘江淮之征、萬艘雲集、軍無覆溺之虞、倉有儲積之富、猗與休哉、誠千萬世大利也、而議者或欲習海運以復舊、或欲疏膠萊新河以並漕、何哉、葢京師天下腹心也、郡縣猶支體也、運漕猶咽喉也、故積貯者、生民之大命也、轉輸者、朝廷之急務也、即一旦或有意外之虞。沙滯金龍之口。河浮原武之涯。則泗沂洸汶之流。皆不足恃。而清濟之間。為咽喉之梗矣。浚治不及施其巧。排决不及展其功。將何賴以善其後與。夫海運由、安東循靈山。歷陳家之島。邊岸而來。則觸浮勞之險。放舟大洋。入黑水。夾延真曰蓬。經芝芣沙門。則蹈萬里濤湍之害未易輕涉也其故道雖在。閒習雖便。亦未可以輕議也。今以朝廷之力歲治一運道尚不能給况兼兩運道乎此新河之說所以?行而識者欲耕西北之水田為國家萬年之利也此新河之議。所以廑執事之慮也。夫新河南自蔴灣。北至海倉。其間相距者。纔三百餘里耳。非遠若漾海數千里之阻也。下款三沙之洋。上接三山之渤。海濤流入。其勢自然。若非引汶絕濟。強决細流。以畜注也。此固元人之所為經理而未成者也。然究其所難鑿者。獨馬家壕之石底耳。今馬壕聞巳濬渠矣。壅塞者通而建八閘以相漕引矣。九宂之湖。張魯白現諸水。巳决引而經流矣。江淮商貨。巳達蔴灣之處矣。是垂成之功。可乘之勢也。昔丘濬謂會通河葢天假元人之力、為我國家之用。斯新河也。又非元人為我經略之前驅與。不然。何向之疏鑿未通者。今始有成功之漸也。嘗攷我朝初浚會通河、工部尚書宋禮刑部侍郎金純、矢忠畢能、積數年之勞、動數十萬之眾、經數百里之地、而運道始達、然不以為勞者、誠惟國家之急而建萬世之功也、今新河有易乘之勢、當垂成之漸、較之用力、勞逸相去葢遠、而省費寬民、必又倍之。是誠利漕之一策也、宜專任大臣殫忠竭謀、親履小竺之山、度形相勢、慮遠邇、量事宜、計廣狹、訪其成事、循其故迹、浚淤塞之途、通渤海之波、時啟閉之候、補其未備、緝其未成、道路既通、南北相属、然後使沿海便道諸郡、悉從此轉輸。而郡路不便海者、則泝會通河以入。如此、是無放洋之患。絕風礁之險。省牽率之勞。而又收徑達之利。兩道並進。諸路畢集。且以減輓漕之卒、省耗折之粮即一路卒遇有虞。而運道固未阻矣。此萬世無患之道也。或者有曰緣俗而為治者、利必倍、尋常而制政者民必聽方今海內和平、水泉洋溢譬之人身血脈周流、罔有間阻、是以方國之珍、九州之賦、來則鱗次羽集、去則鳥舉獸散、沛然順利矣、廼復陳新河之策、古人所未籌前哲所不論也、何其謬與、是不然、葢聞之深計者不慮始而慮終、長筭者不慮近而慮遠、楊子曰為可為於可為之時則從、為不可為于不可為之時則無功、昔漢元光中、鄭當時引渭穿渠。起長安並南山。下至河以絕渭道。中渡之難。永平中王景發卒數十萬治汴渠隄。起榮陽至海口千餘里。以分河汴之流。故不計穿引之勞。以尋河渭之便者。鄭當時之勳也。不憚千里之役。以疏河汴之勢者。王景之能也。當時稱便。後世利之。夫新河在膠萊之間。其地脈固相属也。靈山小竺之崖。邊海之處。而運輸之故道也。海倉之口。直沽之近境也。由天津直沽以泊新河。固燕齊轉販之熟途也。今開濬者巳及三百里。所未通者數十里之泥沙耳。非必起榮陽海口千里之役也。非若自長安傍南山穿渭之難也。而轉輸甚易。漕輓為便。昔丘濬申海運之說。謂河運雖通、人輓如故。海道雖險。而省減十倍。若新河成。則省減尤多。而永無海患。此又識者所以過計。而申其議也。若必尋常而守之。是漢謂渠無用穿、而榮陽海口。治隄之卒不足發矣。夫利者聖智之所必趨也、患者賢哲之所必計者也、見利而動、慮患而防、所以成大業而裕後世之大猷也、故會通河者、經遠之大利也、新河者權宜之一策也、此業一定、而世世可無患矣、庸弗議乎、

皇明經世文編卷之二百八十六終








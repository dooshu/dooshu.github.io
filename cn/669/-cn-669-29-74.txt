74　陳恕定茶法　張方平論鹽法


陳恕定茶法，以中等爲可行。張方平論鹽法，以再榷爲不可。

【閻按】陳恕傳：「將立茶法，召茶商數十人，俾各條利害。恕閲之，第爲三等，曰：『吾觀下等，固滅裂無取。上等取利太深，此可行於商賈，不可行於朝廷。唯中等公私皆濟，吾裁損之，可以經久。』於是始爲三法行之，貨財流通。」〇張方平傳：「初，王拱辰議榷河北鹽，方平見曰：『河北再榷鹽，何也？』帝曰：『始立法耳。』方平曰：『昔周世宗以鹽課均之税中，今兩税鹽錢是也。豈非再榷乎？』帝驚悟，方平請直降手詔罷之。」

【元圻案】陳恕，字仲言，南昌人。太宗深器重之，題殿柱曰「真鹽鐵」。






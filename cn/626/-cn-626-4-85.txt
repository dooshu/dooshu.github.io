王舍人绂四十五首

【送杨得昂】

我适桑干归，君犹五溪去。

飘流若萍梗，何由复相遇。

迢迢江上山，历历烟中树。

后夜月明时，相思渺何处。

【题秋菊轩】

九月霜露零，秋气已云肃。

草木尽凋瘁，而有篱下菊。

粲粲如有情，盈盈抱幽独。

我欲餐其英，采之不盈掬。

呼儿具鸡黍，白酒正可漉。

素心二三人，于焉叙心曲。

陶然付一醉，万事亦已足。

咏歌柴桑诗，千载有余馥。

【写竹寄赠顾教授禄谨中】

秋声起巫峡，暝色迷湘渚。

怅望千里遥，佳人渺何许。

幽期邈难值，欲往复延伫。

中夜独遐思，西窗飒风雨。

【题成趣轩】

桑麻日已长，稼穑日已成。

门巷荫榆柳，隔屋缫车鸣。

生平寡营为，遂此田园情。

衣食喜不乏，公赋尤宽平。

举家情欣欣，澹然忘世荣。

力作虽云劳，浊酒时共倾。

岂意事高尚，所乐安吾生。

【雨中过欧阳编修馆题竹木画上】

我生本寂寞，况兹久羁旅。

偶君素心人，来往迭宾主。

秋声动高树，暝色渺烟渚。

孤馆坐题诗，萧萧正风雨。

【题画】

衡门掩秋色，苔径净无尘。

人迹虽罕至，简编良可亲。

修篁度凉幰，高梧落繁阴。

时应散幽寂，采药过中林。

【题义方书舍】

我昔童丱时，蒙养绝浮靡。

朝夕常趋庭，颇解学诗礼。

奈何才弱冠，早已失怙恃。

徒怀风木悲，没齿殊未已。

及余生两雏，将以托宗祀。

既欲承箕裘，当令业经史。

无何我多故，谪戍向边鄙。

迢迢父子心，隔越数千里。

惟恐有存殁，不暇较贤否。

漂流无定居，岁月动盈纪。

幸余初还家，无恙共惊喜。

踉跄拜我前，并立肩可比。

弱质虽成人，愚呆诚可耻。

大儿仅识丁，唯足代耘耔。

小儿复痴顽，真乃豚犬耳。

近令亲笔砚，十日书一纸。

我欲痛责渠，隐忍辄中止。

邢君义方训，诸郎尽贤嗣。

芝兰满阶庭，玉树映屏几。

岁时行具庆，称寿罗拜跽。

嘉宾每过从，迎立具甘旨。

瞻彼天伦间，蔼若和风里。

椿桂同敷荣，雨露光薿薿。

缅怀燕山窦，今昔良可拟。

所云阴报德，谅亦自兹始。

诗成发三叹，愧我曷能企。

岂惟颂君贤，尤当示吾子。

【题松鹤轩】

吾宗有令弟，所志乐夷简。

载笔游两京，襟抱常坦坦。

自言外祖翁，素不治资产。

平生有砚田，耕获同渭浐。

挥毫拟羲献，伯仲固无赧。

前朝虽薄宦，名士交无限。

所居有长松，蔚蔚张羽伞。

上有双白鹤，对之怡岁晚。

吴兴赵公子，书价重圭瓒。

为写松鹤轩，骞翥龙蛇绾。

翁今久仙去，往事不可挽。

轩居成丘墟，轩扁独遗板。

青松未化石，白鹤去不返。

追昔成梦寐，令人泪长潸。

求君为写图，庶或哀可铲。

我亦重其请，不复辞以懒。

欣然为一挥，庭宇已萧散。

须臾点染成，高致如在眼。

急须润吾笔，沽酒奉杯盏。

九原如可作，翁亦笑而莞。

【蔡芝林为蒋公进求画扇遂题】

蒋君我未识，好事能延宾。

从游蔡夫子，是可知其人。

谓我隘而介，傲兀长居贫。

尚耽山水癖，豪缣扫嶙峋。

一介不以取，尤难辄交亲。

片纸畴可得，吾将永为珍。

夫子为之请，一一重具陈。

仍持君扇来，求写湘江春。

我闻夫子言，笑落头上巾。

丈夫贵知己，谊合情便真。

苟能志吾志，宁谓非吾伦。

况闻君远祖，三径招隐沦。

清风千载余，遐躅君能遵。

渍笔一挥洒，翛翛见霜筠。

交加林影间，团团月如银。

时方凉雨歇，斋居绝纤尘。

缅焉怀二仲，安能与之邻。

掷扇返夫子，衣袂凌风振。

为我先谢君，美酒宜多询。

秋高月明夜，直造君宁嗔。

【过华叔端草堂写晴竹于壁上】

我爱君家远城郭，绕檐竹色侵帘幕。

醉中挥翰写晴梢，湘云一剪春阴薄。

看来顿觉风气清，耳边恍若闻秋声。

啸歌到晚不归去，高卧翠阴呼月明。

【又雨竹】

高轩置酒延夕曛，眼前知己无如君。

枯肠醉后有芒角，手挥高节凌青云。

图成自觉精灵聚，素壁俄然仪凤羽。

拟得秋深直造来，剪烛连床听风雨。

【为宣指挥题枯木竹石】

修竹娟娟净如洗，古木槎牙半空倚。

莫嫌怪石长苍苔，当年曾中将军矢。

将军年少多奇勋，平生意气凌秋云。

他时太史书勋业，汗简须当用此君。

【吴姬留客行】

吴姬年少才十六，能抱琵琶唱新曲。

愁连山黛锁青蛾，汗透霞绡湿香玉。

问郎今去宿谁家，郎须听妾弹琵琶。

吴城有酒不肯住，巴姬未必颜如花。

迟留那得情相与，芳心一一弦中语。

空江霜落叫征鸿，孤棹风高响秋雨。

须臾仿佛临三湘，切切哀猿堪断肠。

巫阳云暗楚台晚，故山不见关山长。

弹到胡笳少三拍，郎心欲去何匆迫。

挽郎不住郎过船，满江月色秋潮白。

【早行索水】

鸡鸣晨炊戒轮鞅，开门一点明星上。

路出长林不见人，烟深咿轧车声响。

须臾日出气象分，往来行旅才纷纭。

仆夫笑指都城近，宫殿岧峣五色云。

【题青山白云图】

我曾九龙山下住，结庐正在云深处。

日日看山还看云，长教剪却当檐树。

无端一别猿鹤群，马蹄南北徒纷纭。

尘途底事拂衣晚，回首愧负山中云。

【题袯襫轩为叔敏赋】

长年耕凿东皋阿，结得草轩如草蓑。

栖身仅足蔽风雨，抱膝犹能发咏歌。

窗外鸠鸣花雾重，门前犊卧柳阴多。

嗟予久作京华客，未得归田奈尔何。

【题渔乐图】

遥天雨歇明残霞，凉风飒飒吹蒹葭。

晚来随处可栖泊，五湖烟水皆吾家。

得鱼且觅津桥酒，旋采溪毛杂菱藕。

除着沙鸥孰可亲，隔篷唤取邻船叟。

生计年年一叶舟，全家不识别离愁。

妇能斫帟儿行盏，一笛横吹万里秋。

【题画】

结屋千山万山里，轩窗四面峰峦起。

卷幔晴招岭上云，烹茶夜汲岩前水。

二三高人同素心，杖藜时复来幽林。

抱琴相延坐亭上，一曲雅谐山水音。

屋头隙地肯相许，愿作比邻共相处。

剩采松花酿玉醪，更觅黄精斫春雨。

【端午赐观骑射击球侍宴】

葵榴花开蒲艾香，都城佳节逢端阳。

龙舟竞渡不足尚，诏令禁御开球场。

球场新开向东苑，一望晴烟绿莎软。

万马骞腾鼓吹喧，五云缭绕旌旗展。

羽林年少青纶巾，秀眉丰脸如神人。

锦袍窄袖巧结束，金鞍宝勒红缨新。

纷纭来往尤迅速，马上时看藏马腹。

背挽雕弓金镞鸣，一剪柔条碎新绿。

忽闻有诏命分棚，球先到手人夸能。

马蹄四合云雾集，骊珠落地蛟龙争。

彩色球门不盈尺，巧中由来如破的。

剨然一击电光飞，平地风云轰霹雳。

自矜得隽意气粗，万夫夸羡声喧呼。

摐金伐鼓助喜色，共言此乐人间无。

鸾舆临幸天颜喜，宴赐千官醉蒲醑。

光禄尊开北斗傍，箫《韶乐奏南薰里。

微臣何幸遭盛明，清光日近多恩荣。

呈诗敢拟《长杨赋，万岁千秋颂太平。

【过梅花室】

我曾泊棹西湖滨，千树万树梅花春。

孤山月照一篷雪，十里湖光如烂银。

兴豪对客酣清宴，达旦赓吟骋雄健。

灯前索纸呵手题，霜兔鏦锵冰满砚。

年来浪迹随西东，看花多在驱驰中。

纵有香醪对明月，浑无好兴酬春风。

只今书剑来京国，欲访梅花杳难得。

亭馆多栽逞艳姿，山林谁重凌寒色。

春来未几薄雪余，蹇驴偶过西城隅。

疏花寂历三五树，中有一室幽人居。

室中幽人广平后，旅寓看花为花瘦。

窗横古影神愈清，杯吸寒香骨应透。

相逢休言一事无，邻家有酒须剩沽。

趁取楼头未吹角，莫教地上鱼鳞铺。

我因看花狂兴发，花应笑我生华发。

曲逆长贫岂足论，冯唐已老谁能拔。

怜君与我同襟期，看花酌酒情相宜。

百年一任世所弃，寸心独许花相知。

我家君家隔江浙，一水相通吴与越。

此夕何妨对榻眠，梦魂还醉西湖月。

【夜宿黄牛峡】

烟景暮萧森，黄牛峡转深。

滩声孤棹月，山影半江阴。

感慨追陈迹，登临惬壮心。

倚篷眠未得，何处又猿吟。

【送张知县】

作宰麻堤去，民风杂五溪。

世传盘瓠后，地接夜郎西。

腊酿多藤酒，春禽半竹鸡。

到官应有便，莫惜寄缄题。

【寄包征士公恺】

爱尔闲情好，林堂白昼长。

楷书临小晋，近体学中唐。

水莳一池芡，园栽十亩桑。

不知篱下菊，秋后肯分香。

【代州道中】

堪笑复堪嗟，行行路转赊。

稍阴忧雨雪，才霁苦风沙。

逆旅人欺客，征途犬护车。

不知缘底事，沦落向天涯。

【病中雨夜（二首）】

不眠孤烛在，风雨送凄凉。

病骨秋加瘦，羁愁夜并长。

自应强饮食，谁复问衣裳。

蟋蟀如相念，时来啼近床。

怀抱怕生愁，病来难自由。

雨声孤馆夜，人影一灯秋。

书剑乖前志，江湖忆旧游。

无端身外事，一一上心头。

【题老圃卷】

桑榆宜晚境，筑圃近茅堂。

凿沼分流水，编篱补坏墙。

雨晴瓜蔓绿，风暖菜花香。

客过饕鸡黍，村醪剪韭尝。

【韩蒙庵先生同留夏雪洲馆中韩以诗留别遂次韵】

闲身江海上，世事每嫌听。

吟稿逢人论，扁舟到处停。

雪销新水绿，云尽远峰青。

何事思归早，潮生未满汀。

【寄孙景昭】

每爱孙公子，风情不可禁。

留宾开博具，呼妓合胡琴。

杯泛忘形酒，囊存买笑金。

别来嗟已久，绿鬓雪应侵。

【送黄仲逊之安平镇巡检】

闻说安平镇，荆湖当要关。

潇湘合二水，衡霍拱千山。

地僻居民少，时清逻卒闲。

遥知到官后，多在醉吟间。

【暇日读楞严经偶成】

劳生何扰扰，衰鬓已萧萧。

偶得《楞严读，都将世虑消。

水流虚谷静，云度碧天遥。

独坐忘言久，西山对寂寥。

【花上白头翁】

欲诉芳心未肯休，不知春色去难留。

东君亦是无情物，莫向花间怨白头。

【题竹赠潘晦初】

灯下狂歌酒半醺，兴来为尔写秋云。

故人湖海如相问，骨立萧然似此君。

【题静乐轩（四首）】

前溪冰泮绿生波，好雨催花向晓过。

宿酒未醒眠未起，半窗红日鸟声多。

竹几藤床小砚屏，薰风帘幕篆烟青。

闲斋几日黄梅雨，添得芭蕉绿满庭。

秋声早已到梧桐，露气生凉湛碧空。

独倚阑干待明月，紫箫吹散木樨风。

斗帐藏春日醉眠，静中惟与懒相便。

寻常甲子无心记，看到梅花又一年。

【小乔观书】

云髻新妆珠翠团，杏花零落晓风寒。

每怜春事伤心处，偷把周郎曲谱看。

【写竹寄俞潮宗先生】

与君一别十年余，每见人来问起居。

尽说丰神清似竹，霜明须发影疏疏。

【题雁】

联翩飞处影横斜，暝色和烟暗荻花。

远水微茫秋万顷，不妨随意落平沙。

【题画】

汀洲潮落雨初晴，独坐兰舟酒半醒。

欲采芙蓉过江去，迢迢秋水数峰青。

【折杨柳词】

每为多情记别离，道傍披拂乱如丝。

东风也学时人态，偏向柔条恣意吹。

集外诗（三首）

【为夏叔度写葡萄于雪洲之上因赋叙别】

我生负气尤好奇，襟怀抑塞蟠蛟螭。

屡遭屈折莫我知，向人委顺长低垂。

偶尔逢君雪洲上，酌我凉州寄来酿。

醉倾墨汁为君涂，一吐胸中气千丈。

维时雨歇凉风生，薄阴零乱纵复横。

蛰龙蜕骨冷云湿，骊珠出海秋蟾明。

坐间观者皆惊讶，何由宝帐人间挂。

恐令痴眼起贪心，主者收藏始知画。

知我如君能有几，此术聊将游戏耳。

白鸥湖海一身轻，长揖谢君吾去矣。

【题真上人竹茶炉】

僧馆高闲事事幽，竹编茶灶瀹清流。

气蒸阳羡三春雨，声带湘江两岸秋。

玉臼夜敲苍雪冷，翠瓯晴引碧云稠。

禅翁托此重开社，若个知心是赵州。

【题竹】

宫树栖鸦拜夕郎，洞门烟霭竹苍苍。

佩声摇曳归来晚，香篆初消月到床。


于石　分蜂

群蜂割据作生涯，户牖新开蜜酿花。

汉世侯王自分国，秦民父子各当家。

尊卑两尽君臣义，朝夕争趋南北衙。

因感途人本兄弟，无知微物亦何嗟。

感兴二首

愚公欲移山，精卫欲填海。

嗟乎智力穷，山海元不改。

春秋更战国，仁义日荒怠。

近趋管晏功，远受仪秦诒。

杨墨骋邪说，申韩祸无罪。

孔孟生其间，迂阔谁复采。

群嚣竞纷纭，智力几百倍。

山崩海可竭，吾道固长在。

于石


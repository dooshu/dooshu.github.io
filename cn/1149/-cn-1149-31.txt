卷三十一

<史部,别史类,郝氏续後汉书>

钦定四库全书

续後汉书卷三十一　　　　元　郝经　撰

列传第二十八

魏臣

荀彧【子恽　孙?霬】　荀攸　贾诩

荀彧字文若颍川颍阴人汉朗陵相淑之孙司空爽之犹子济南相绲之子也世以高节盛德称彧伟仪观几略奇敏【□案裴松之曰本传不称彧容貌典略曰彧为人伟美潘朂为彧碑文称彧瓌姿奇表平原祢衡传曰荀彧有容仪衡曰文若可借面吊丧】少时南阳何顒异之曰王佐才也【原注典略中常侍唐衡欲以女妻汝南傅公明公明不娶转以与彧父绲慕衡势为彧娶之彧为论者所讥裴松之曰汉记云唐衡以桓帝延熹七年死彧於时年始二岁则彧婚之日衡之没久矣慕势之言为不然也绲八龙之一必非苟得者也将有逼而然何云慕势哉昔郑忽以违齐致讥隽生以拒霍见美致讥在於失援见美嘉其虑远并无交至之害故得各全其志尔至於阉竪用事四海屏气左悺唐衡杀生在口故於时谚云左回天唐独坐言威权莫二也顺之则六亲以安忤违则大祸立至斯诚以存易亡蒙耻期全之日昔蒋诩姻於王氏无损清高之操绲之此婚庸何伤乎　彧为盛门而娶宦者之女何以辨姓哉世期曲为辨明私彧之论也】永汉元年举孝亷拜守宫令董卓之乱求出补吏除亢父令遂弃官归谓父老曰颍川四战之地也天下有变常为兵冲宜亟去之无久留乡人多怀土犹豫会冀州牧同郡韩馥遣骑迎之莫有随者彧独将宗族至冀州而袁绍夺馥位待彧以上宾之礼彧弟谌及同郡辛评郭图皆为绍所任彧度绍终无所成初平二年去绍从曹操於东郡操大悦曰吾之子房也以为司马时年二十九董卓威陵天下操以问彧彧曰卓暴虐已甚必以乱终无能为也卓遣李傕等出关东所过虏掠至颍川陈留而还乡人留者多见杀掠明年操领兖州牧後为镇东将军彧常以司马从兴平元年操攻陶谦任彧留事会张邈陈宫以兖州叛迎吕布布至邈乃使刘翊告彧曰吕将军来助曹使君击陶谦宜亟供军食衆疑惑彧知邈为乱即勒兵设备驰召东郡大守夏侯惇而兖州诸城皆应布矣时操悉军攻谦留守兵少而督将大吏多与邈宫通谋惇至其夜诛谋叛者数十人衆乃定豫州刺史郭贡帅衆数万来至城下或言与吕布通谋衆甚惧贡求见彧彧将往惇等曰君一州镇也往必危不可彧曰贡与邈等分非素结也今来速计必未定及其未定说之纵不为用可使中立若先疑之彼将怒而成计贡见彧无惧意谓鄄城未易抜遂引兵去又与程昱计使说范东阿卒全三城以待操操自徐州还撃布濮阳布东走二年夏操军乘氏大饥人相食陶谦死操欲遂取徐州还乃定布彧曰昔高祖保关中光武据河内皆深根固本以制天下进足以胜敌退足以坚守故虽有困败而终济大业将军本以兖州首事平山东之难百姓无不归心悦服且河济天下之要地也今虽残坏犹易以自保是亦将军之关中河内也不可以不先定今已破李封薛兰若分兵东击陈宫宫必不敢西顾以其间勒兵收熟麦约食蓄谷一举而布可破也布破然後南结扬州共讨袁术以临淮泗若舍布而东多留兵则不足用少留兵则民皆保城不得樵采布乘虚寇暴民心益危惟鄄城范卫可全其余非已之有是无兖州也若徐州不定将军当安所归乎且陶谦虽死徐州未易亡也彼惩往年之败将惧而结亲相为表里今东方皆以收麦必坚壁清野以待将军将军攻之不拔掠之无获不出十日则十万之衆未战而自困矣【原注裴松之曰於时徐州未平兖州又叛而云十万之衆虽是抑抗之言要非寡弱之称益知官渡之役不得云兵不满万也】前讨徐州威罚实行【原注三国魏志注曹瞒传云自京师遭董卓之乱人民流移东出多依彭城间遇太祖至坑杀男女数万口於泗水水为不流陶谦帅其衆军武原太祖不得进引军从泗南攻取虑睢陵夏丘诸县皆屠之鸡犬亦尽墟邑无复行人】其子弟念父兄之耻必人自为守无降心就能破之尚不可有也夫事固有弃此取彼者以大易小可也以安易危可也权一时之势不患本之不固可也今三者莫利愿将军熟虑之操乃止大收麦复与布战分兵平诸县布败走兖州遂平建安元年操击破黄巾献帝自河东还雒阳操议奉迎都许彧以山东未平韩暹杨奉新将天子到雒阳未可卒制劝操曰昔高祖东伐【谨案高祖东伐上太平御览有晋文纳襄王而诸侯愿从十一字】为义帝缟素而天下归心自天子播越将军首唱义兵徒以山东扰乱未能远赴关右然犹分遣将帅蒙险通使虽御难於外乃心无不在王室是将军匡天下之素志也今车驾旋轸义士有存本之思百姓感旧而增哀诚因此时奉主上以从民望大顺也秉至公以服雄杰大略也扶弘义以致英杰大德也天下虽有逆节必不能为累明矣韩暹杨奉其敢为害若不时定四方生心後虽虑之无及矣操遂至雒阳奉迎天子都许天子拜操大将军进彧为侍中【谨案陈志云进彧为汉侍中通志无汉字与此合是时魏国未建何得加汉字志误】守尚书令常居中持重操虽征伐在外军国事皆与彧筹焉彧内司出纳外干心膂与操中表相应使挟天子以令诸侯成操功业彧之力为多彧折节下士坐不累席其在台阁不以私欲挠意彧有羣从一人才行实薄或谓彧以君当事不可以某为议郎耶彧笑曰官者所以表才也若如君言人其谓我何卒不用其持心如此故许下纲纪整肃职司咸得其人时方征役草创礼乐制度未能兴复彧言於操曰昔舜分命禹稷臯陶以揆庶绩教化征代并举而行高祖之初金革方殷犹举民能善教训者使叔孙通制礼仪陆贾说诗书【原注汉书叔孙通徵鲁诸生共起朝仪采古礼与秦仪杂就之拜通为奉常定宗庙及汉诸仪法　陆贾时时前说称诗书高祖骂之曰乃公居马上得之安事诗书贾曰马上得之宁可以马上治乎且汤武逆取而以顺守之文武并用长久之术也帝谓贾曰试为我着秦所以失天下吾所以得之者及古成败之国贾凡着十二篇每奏一篇高帝未尝不称善称其书曰新语】世祖投戈讲艺息马论道【原注後汉书帝讲论经理夜分乃寐皇太子谏曰陛下有禹汤之明而失黄老养性之福愿颐爱精神优游自宁帝曰我自乐此不为疲也】君子无终食之间违仁造次必於是今公外定武功亦宜内兴文学使干戈偃戢大道流行国难方弭礼乐并兴此姬旦宰周之所以致太平也立德立功又兼立言岂不盛哉宜集天下大才通儒考论六经刋定传记存古今之学除其烦重以一圣真隆礼尚德敦裕教化则王道成而至治可期也操以为事平当议之尔操问彧谁可代卿为我谋者彧言荀攸锺繇先是彧言策谋士进戏志才志才卒又进郭嘉操以彧为知人诸所进逹皆称职惟严象为扬州韦康为凉州後败亡【原注三辅决録象字文则京兆人少聪博有胆智以督军御史中丞诣扬州讨袁术会术病卒因以为扬州刺史建安五年为孙策庐江太守李术所杀时年三十八象同郡赵岐作三辅决録恐时人不尽其意故隐其书惟以示象　康字元将亦京兆人孔融与康父端书曰前日元将来渊才亮茂雅度弘毅伟世之器也昨日仲将又来懿性贞实文愍笃诚保家之主也不意双珠近出老蚌甚珍贵之端从凉州牧徵为太仆康代为凉州刺史时人荣之後为马超所围坚守历时救军不至遂为超所杀仲将名诞见刘邵传】自操迎天子袁绍内怀不服绍既并河朔天下畏其强操方东忧吕布南扼张绣而绣败操於宛绍益骄与操书辞旨悖慢操大怒出入动静异於常衆皆谓以失利於绣故锺繇以问彧彧曰公之聪明必不追咎往事殆有他虑因见操问之操乃以绍书示彧曰今将讨不义而力不敌何如彧曰古之成败者诚有其才虽弱必强苟非其人虽强易弱刘项之存亡公所知也今与我争天下者惟袁绍尔绍貌外寛而内忌任人而疑其心公明逹不拘惟才所宜此度胜也绍迟重少决失在後机公能断大事应变无方此谋胜也绍御军寛缓法令不立士卒虽衆其实难用公法令既明赏罚必行士卒虽寡皆争致死此武胜也绍凭世资从容饰智以收名誉故士之寡能好问者多归之公以至仁待人推诚心不为虚美行已谨俭而与有功者无所恡惜故天下忠正效实之士咸愿为用此德胜也夫以四胜辅天子扶义征伐谁敢不从绍之强其何能为操悦彧曰不先取吕布河北亦未易图也操曰然吾所惑者又恐绍侵扰关中乱羌胡南诱蜀汉是我独以兖豫抗天下六分之五也为之奈何彧曰关中将帅以十数莫能相一惟韩遂马超最强彼见山东方争必各拥衆自保今若抚以恩德遣使连和相持虽不能久安比公定山东足以不动锺繇可属以西事则公无忧矣三年操既破张绣东擒吕布定徐州遂与袁绍相拒孔融谓彧曰绍地广兵强田丰许攸智计之士也为之谋审配逢纪尽忠之臣也任其事顔良文丑勇冠三军统其兵殆难克乎彧曰绍兵虽多而法不整田丰刚而犯上许攸贪而不治审配专而无谋?纪果而自用此二人留知後事若攸家犯法必不能纵也不纵攸必为变顔良文丑一夫之勇尔可一战而擒也五年与绍连战操保官渡绍围之操军粮方尽书与彧议欲还许以引绍彧曰今军食虽少未若楚汉在荥阳成臯间也是时刘项莫肯先退先退者势屈也公以十分居一之衆画地而守之扼其喉而不得进半年矣情见势竭必将有变此用奇之时不可失也操乃止遂以奇兵袭绍别屯斩其将淳于琼等绍退走审配以许攸家不法收其妻子攸怒叛绍顔良文丑临陈授首田丰以谏见诛皆如彧所策六年操就谷东平之安民粮少不足与河北相支欲因绍新破以其间击刘表彧曰今绍败其衆心离宜承其困遂定之而背兖豫远师江汉若绍收其余烬承虚以出人後则公事去矣操复次於河上绍病死操渡河击绍子谭尚而高干郭援侵略河东关右震动锺繇帅马腾等击破之八年操録彧前後功表请封彧曰臣闻虑为功首谋为赏本野绩不越庙堂战多不踰国勲是故曲阜之锡不後营丘萧何之土先於平阳珍策重计古今所尚【原注史记武王封功臣谋士而师尚父为首封於营丘曰齐封弟周公旦曰鲁　汉书上以萧何功最盛先封为酇侯曹参次之封平阳侯】侍中守尚书令彧积德累行少长无悔遭世纷扰怀忠念治臣自始举义兵周游征伐与彧戮力同心左右王略发言授策无施不效彧之功业臣由以济用披浮云显光日月陛下幸许彧左右机近忠恪祗顺如履薄氷研精极鋭以抚庶事天下之定彧之功也宜享高爵以彰元勲彧固辞无野战之劳不通操表操与彧书曰与君共事以来立朝廷於僭乱君左右匡弼举人建计亦已多矣夫功未必皆野战也愿君勿让彧乃受遂封万岁亭侯九年操拔邺领冀州牧或说操宜复古置九州则冀州所制者广大天下服矣操将从之彧曰若是则冀州当得河东冯翊扶风西河并幽之地所夺者衆前日公破袁尚擒审配海内震骇必人人自恐不得保其土地守其兵衆也今使分属冀州将皆动心且人多说关右诸将以闭关之计今闻此以为必以次见夺一旦生变虽有善守者转相胁为非则袁尚得寛其死而袁谭怀贰刘表遂保江汉之间天下未易图也愿公急引兵先走河北然後修复旧京南临荆州责贡之不入则天下咸知公意人人自安天下大定乃议古制此社稷长久之利也操遂寝九州议【原注至十七年彧自杀後十八年遂复并为九州受九锡晋魏公而领冀州牧】是时荀攸常为谋主彧兄衍以监军校尉守邺都督河北事操之征袁尚也高干密遣兵谋袭邺衍逆觉尽诛之以功封列侯【原注荀氏家传衍字休若彧第三兄彧第四兄谌字友若事见袁绍传陈羣与孔融论汝颍人物羣曰荀文若公逹休若友若仲豫当今并无对衍子绍位至大仆绍子融字伯雅与王弼锺会俱知名为雒阳令参大将军军事与弼会论易老义传於世谌子闳字仲茂为太子文学掾时有甲乙疑论闳与锺繇王朗袁涣议各不同文帝与繇书曰袁王国士更为唇齿荀闳劲悍往来鋭师真君侯之勍敌左右之深忧也终黄门侍郎闳从孙恽字景文太子中庶子亦知名与贾充共定音律又作易集解仲豫名悦朗陵长俭之少子彧从父兄也】操以女妻彧长子恽後称安阳公主彧及攸并贵重皆谦冲节俭禄赐散之宗族知旧家无余财十二年操复表请增彧户邑曰昔袁绍侵入郊甸战於官渡时兵少粮尽图欲还许书与彧议彧不听臣建宜住之便恢进讨之规更起臣心易其愚虑遂摧大逆覆取其衆此彧覩胜败之机略不世出也及绍破败臣粮亦尽以为河北未易图也欲南讨刘表彧复止臣陈其得失臣用反斾遂吞凶族克平四州向使臣退於官渡绍必鼓行而前有倾覆之形无克捷之势後若南征委弃兖豫利既难安将失本据彧之二策以亡为存以祸致福谋殊功异臣所不及也是以先帝贵指纵之功薄搏获之赏古人尚帷幄之规下攻拔之捷前所赏録未副彧巍巍之勲乞重平议畴其户邑乃增邑千户合二千户彧深辞让操报曰君之策谋非但所表二事前後谦冲欲慕鲁连先生乎此圣人逹节者所不贵也昔介子推有言窃人之财犹谓之盗况君密谋安衆光显於孤者以百数乎以二事相还而复辞之何取谦亮之多也操欲表彧为三公彧使荀攸深让至於十数操乃止操将伐刘表问彧策安出彧曰今华夏已平南土知困矣可显出宛叶而间行轻进以掩其不意操遂行会表病死操直趋宛叶如彧计表子琮以州降十七年董昭等谓操宜进爵国公九锡备物以彰殊勲密以谘彧彧以为曹公本兴义兵以匡朝宁国秉忠贞之诚守退让之实君子爱人以德不宜如此操由是心不能平【谨案宋景文笔记曰荀彧之於曹操本许以天下及议者欲加九锡彧未之许非不之许欲出诸已耳操不悟遂杀之然则天夺其爽以诛彧宁不信乎】会伐孙权表请彧劳军於谯因辄留彧以侍中光禄大夫持节参丞相军事操军至濡须彧疾留寿春操馈彧食发之乃空器也於是饮药而卒时年五十諡曰敬侯明年操遂为魏公矣【原注献帝春秋董承之诛伏后与父完书言司空杀董承帝方为报怨完得书以示彧彧恶之久隐而不言完以示妻弟樊普普封以呈太祖太祖阴为之备彧後恐事觉欲自?之因求使至邺劝太祖以女配帝太祖曰今朝廷有伏后吾女何得以配上吾以微功见録位至宰相岂复赖女宠乎彧曰伏后无子性又凶邪往尝与父书言辞丑恶可因此废也太祖曰卿昔何不道之彧阳惊曰昔已尝为公言也太祖曰此岂小事而吾忘之彧又惊曰诚未语公邪昔公在官渡与袁绍相持恐增内顾之念故不言尔太祖曰官渡事後何以不言彧无对谢阙而已太祖以此恨彧而外含容之故世莫得知至董昭建立魏公之议彧意不同欲言之于太祖及齎玺书犒军饮飨礼毕彧留请问太祖知彧欲言封事揖而遣之彧遂不得言彧卒於寿春寿春亡者告孙权言太祖使彧杀伏后彧不从故自杀权以露布于蜀刘备闻之曰老贼不死祸乱未已裴松之曰献帝春秋云彧欲?伏后事而求使至邺而方诬太祖云昔已尝言言既无徵廼托以官渡之虞俛仰之间辞情顿屈虽在庸人犹不至此何以玷累贤哲哉凡诸云云皆出自鄙俚可谓以吾侪之言而厚诬君子者矣袁暐虚罔之类此最为甚也】彧自为尚书令常以书陈事比自杀皆毁之故密谋奇策不得尽闻锺繇尝曰顔子既没能备九德不贰其过惟荀彧为然或问繇曰君比荀君於顔子且自以为不及可得闻乎曰夫明君师臣其次友臣以太祖之聪明神武每事必先谘之则古师友之义也吾等受命而行犹或不尽相去顾不远邪司马懿谓书传远事吾自耳目所闻见逮数百年间贤才间世未有及荀令君者也其为当世推重如此【原注彧别传彧德行周备非正道不用心名重天下莫不以为仪表海内英隽咸宗焉前汉所举者命世大才邦邑则荀攸锺繇陈羣海内则司马宣王及引致当世知名郗虑华歆王朗荀悦杜袭辛毗赵俨之俦终为卿相以十数人取士不以一揆戏志才郭嘉等有负俗之讥杜畿简傲少文皆以智策举之终各显名】子恽嗣恽字长倩官至虎贲中郎将初曹丕与弟植并有拟论丕曲礼事彧及彧卒恽复与植善而与夏侯尚不睦丕深恨恽恽卒子甝【原注音酣】霬【原注音翼】以外甥故犹见宠待甝嗣爵为散骑常侍进爵广阳乡侯卒子頵嗣頵字温伯为羽林右监早卒頵子崧字景猷位至光禄大夫开府仪同三司崧子蕤为建威将军吴国内史羡尚公主为北中郎将徐兖二州刺史卒赠骠骑将军霬官至中领军卒諡曰贞侯赠骠骑将军子恺嗣霬妻司马师之妹也故师昭皆与亲善咸熙中开建五等以霬着勲前朝改封恺南顿子恺位至征西将军【原注三国魏志注荀氏家传曰恺晋武帝时为侍中　干宝晋纪曰武帝使侍中荀顗和峤俱至东宫观察太子顗还称太子德识进茂而峤云圣质如初孙盛曰遣荀朂其余语则同臣松之案和峤为侍中荀顗亡没久矣荀朂位亚台司不与峤同班无缘方称侍中二书所云皆为非也考其时位恺实当之恺位至征西大将军恺兄憺少府弟悝护军将军追赠车骑大将军】恺兄憺少府弟悝护军将军卒赠车骑大将军恽弟俣诜顗粲并以才学显【原注三国魏志云俣御史中丞俣弟侁大将军从事中郎皆知名早卒荀氏家传曰俣字叔倩诜字曼倩俣子寓字景伯世语曰寓少与裴楷王戎杜默俱有名京邑仕晋位至尚书名见显着子羽嗣位至尚书诜弟顗咸熙中为司空】粲顗有传荀攸字公逹彧从子也祖父昙广陵太守父彛州从事【原注荀氏家传昙字元智兄昱字伯修张璠汉纪称昱昙并杰俊有殊才昱与李膺王畅杜密等号为八俊位至沛相攸父彛州从事彛於彧为从祖兄弟】攸少孤昙卒故吏张权求守昙墓攸年十三疑之谓叔父衢曰此吏有非常之色殆将有奸衢寤乃推问果杀人亡命由是异之【原注魏书攸年七八岁衢曾醉误伤攸耳而攸出入游戏常避护不欲令衢见衢後闻之乃惊其夙智如此荀氏家传衢子祈字伯旗与族父愔俱着名祈与孔融论肉刑愔与孔融论圣人优劣并在融集祈位至济阴太守愔後徵有道至丞相祭酒】何进秉政徵海内名士攸等二十余人攸到拜黄门侍郎董卓之乱关东兵起卓徙都长安攸与议郎郑泰何顒侍中种辑越骑校尉伍琼等谋曰董卓无道甚於桀纣天下怨之虽资强兵实匹夫尔今直刺杀之以谢百姓然後据殽函辅王命以号令天下此桓文之举也事垂就而觉收顒攸系狱顒忧惧自杀【原注张璠汉纪曰顒字伯求少与郭泰贾彪等游学洛阳泰等与同风好顒显名太学於是中朝大臣太傅陈蕃司隶李膺等皆深接之及党事起顒亦名在其中乃变名姓亡匿汝南间所至皆交结其豪杰顒既奇太祖而知荀彧袁绍慕之与为奔走之友是时天下士大夫多遇党难顒常岁再三私入洛阳从绍计议为诸穷窘之士解释患祸而袁术亦豪杰与绍争名顒未尝造术术深恨之汉末名士録曰术尝於衆坐数顒三罪曰王德弥先觉儁老名德高亮而伯求疎之是一罪也许子远凶淫之人性行不纯而伯求亲之是二罪也郭贾寒窭无他资业而伯求肥马轻裘光曜道路是三罪也陶丘洪曰王德弥大贤而短於济时许子远虽不纯而赴难不惮濡足伯求举善则以德弥为首济难则以子远为宗且伯求尝为虞伟高手刃复仇义名奋发其怨家积财巨万文马百驷而欲使伯求羸牛敝马顿伏道路此为披其胸而假仇敌之刃也术意犹不平後与南阳宗承会於阙下术?怒曰何伯求凶德也吾当杀之承曰何生英俊之士足下善遇之使延令名於天下术乃止後党禁除解辟司空府每三府掾属会议顒策谋有余议者皆自以为不及迁北军中候董卓以为长史後荀彧为尚书令遣人迎叔父司空爽丧使并置顒尸而葬之於爽冢傍】攸言语饮食自若会卓死得免【原注魏书攸使人说卓得免与此不同】弃官归复辟公府举高第迁任城相不行攸以蜀汉险固人民殷盛乃求为蜀郡太守道絶不得至驻荆州曹操迎天子都许遗攸书曰方今天下大乱智士劳心之时也而顾观变蜀汉不已久乎於是徵攸为汝南太守入为尚书操素闻攸名与语大悦谓荀彧锺繇曰公逹非常人也吾得与之计事天下当何忧哉以为军师建安三年从征张绣攸言於操曰绣与刘表相恃为强然绣以游军仰食於表表不能供也势必离不如缓军以待之可诱而致也若急之其势必相救操不从遂进军至穰与战绣急表果救之军不利操谓攸曰不用君言至是乃设奇兵复战大破之闻吕布叛攸劝操还击布议者曰表绣在後而远袭吕布危道也攸曰表绣新破势不敢动布骁猛又恃袁术若从横淮泗间豪杰必应之今乘其初叛衆心未一往可破也操曰善比行布已败昭烈而臧覇等应之矣操遂自宛伐布至下邳布败退固守攻之不拔连战士卒疲操欲还攸与郭嘉说曰吕布勇而无谋今三战皆北其鋭气衰矣三军以将为主主衰则军无奋志夫陈宫有智而迟今及布气之未复宫谋之未定进急攻之布可拔也乃引沂泗灌城城溃生擒布後从救刘延於白马攸画策斩顔良操拔白马还遣辎重循河而西袁绍渡河追之卒与操遇诸将皆恐说操还保营攸曰此所以擒敌奈何去之操目攸而笑遂以辎重饵绍兵绍兵竟奔之陈乱乃纵步骑击大破之斩其骑将文丑操遂与绍相拒於官渡军食方尽攸言於操曰绍运车旦暮至其将韩□鋭而轻敌击可破也【原注裴松之曰按诸书韩□或作韩猛或云韩若未详孰是】操曰谁可使攸曰徐晃可乃遣晃及史涣邀击破走之烧其辎重会许攸来降言绍遣淳于琼等将万余兵迎运粮将骄卒惰可要击也衆皆疑惟攸与贾诩劝操操乃留攸及曹洪守自将攻破之尽斩琼等绍将张合高览烧攻具降绍遂弃军走合之来洪疑不敢受攸谓洪曰合计不用怒而来君何疑乃受之七年从攻谭尚於黎阳明年操方伐刘表谭尚争冀州谭遣辛毗乞降请救操将许之以问群下羣下多以为表强宜先平之谭尚不足忧也攸曰天下方有事而刘表坐保江汉间其无四方志可知矣袁氏据四州之地带甲十万【谨案陈志作数万毛本作百万通志作十万与此合】绍以寛厚得衆借使二子和睦以守其成业则天下之难未息也今兄弟遘恶其势不两全若有所并则力专力专则难图也及其乱而取之天下定矣此时不可失也操曰善乃许谭和亲遂还击破尚其後谭叛从斩谭於南皮冀州平操表封攸曰军师荀攸自初佐臣无征不从前後克敌皆攸之谋也於是封陵树亭侯十二年下令大论功行封操曰忠正密谋抚宁内外文若是也公逹其次也增邑四百并前七百户操自柳城还过攸舍称述前後谋谟劳勲曰今天下事略已定矣孤愿与贤士大夫共飨其劳昔高祖使子房自择邑三万户今孤亦欲君自择所封焉攸辞之转为中军师魏国初建为尚书令攸深密有智防自从操征伐常谋谟帷幄时人及子弟莫知其所言攸姑子辛韬尝问攸取冀州时事攸曰佐治为袁谭乞降王师自往平之耳吾何知焉自是内外莫敢复问军国事操每称曰公逹外愚内智外怯内勇外弱内强不伐善无施劳智可及愚不可及虽顔子甯武不能过也曹丕在东宫操谓曰荀公逹人之师表也汝当尽礼敬之攸尝病丕问之独拜牀下其见尊异如此攸与锺繇善繇言我每有所行反复思之自谓无以易以咨公逹辄复过人意公逹前後凡画奇策十二惟繇知之繇撰集未就会卒故世不得尽闻也【原注裴松之曰攸亡後十六年锺繇乃卒撰攸奇策亦有何难而年造八十犹云未就遂使攸从征机策之谋不传於世惜哉】攸从伐孙权卒年五十八操言则流涕曰孤与荀公逹周游二十余年无毫毛可非者又曰荀公逹真贤人也所谓温良?俭让以得之孔子称晏平仲善与人交久而敬之孤与公逹亦云又曰荀令君之进善不进不休荀军师之去恶不去不止又曰二荀之论人久而益信吾没世不忘【原注傅子曰或问近世大贤君子答曰荀令君之仁荀军师之智斯可谓近世大贤君子矣荀令君仁以立德明以举贤行无謟渎谋能应机孟轲称五百年必有王者兴其间必有名世者其荀令君乎太祖称荀令君之进善不进不休荀军师之去恶不去不止也仁智之道二荀岂能尽之哉一失其身余皆不可论也　傅氏及魏晋诸人甚为称道范晔之论皆出於此乎】长子缉有攸风早没次子适嗣无子絶黄初中诏封攸孙彪为陵树亭侯邑三百户後转封丘阳亭侯正始中追諡曰敬侯

议曰曹操险谲无行隂图簒窃有识之士方遁逃避匿之不暇安肯身事之而蹈其难哉故孔明高卧不起幼安濯足辽海所以为高而存汉也荀彧之委质已失其身矣既运筹决策相与取汉则魏室佐命元臣及其忤意不容以汉尚书令自杀则亦操之欲题其墓道为征西将军曹侯也攸亦智计之士彧之次也陈寿谓彧清秀通雅有王佐之风然机鉴先识未能充其志唐杜牧谓彧之劝魏武取兖州则比之高光官渡不令还许则比之楚汉及事就功毕乃欲邀名於汉代譬之教盗穴墙发匮而不与之同挈得不为盗乎皆至论也或者与彧为管仲之仁管仲不死子纠而荀彧死汉室其仁复居管仲之先谓牧之论比高光楚汉非彧之言史氏之文误矣【原注通监论】彧以智计佐操挟天子令诸侯征伐四克其名为汉其实皆簒窃之私也视其掠杨彪诛孔融弱寡王室曾无一辞十分天下而有其八既已为丞相赞拜不名入朝不趋剑履上殿不在於九锡之受否也故彧以为不必受有其实不必有其名以是忤操饮药而卒尔以死事魏非死汉室也乃比之管仲而与其仁何哉管仲相桓公伐戎帖荆尊王室治诸侯皆所以翼戴宗周惠王欲以爱易嫡而桓公率诸侯朝王世子於首止故孔子与为一匡天下使王室弱而复强诸侯叛而复服桓公没其子孝公仍为诸侯未尝遂取周而代之也彧之佐操既专其国又逼其主至於弑母后酖皇子必使无噍类乃以周文自况身死未冷而丕遽代汉其得并桓公乎操不得并桓公彧焉能比管仲故先儒谓五覇者三王之罪人曹操五覇之罪人则荀彧又管仲之罪人也夫管仲之不死子纠之难桓公当立子纠不当立【原注汉书齐桓杀其弟以反国则桓公庶长当立纠幼不当立也】仲以失身佐非其人故幡然而改而不死是以召忽死孔子以为匹夫之谅管仲不死孔子以为仁荀彧佐操簒汉簒械既具知不免而始自裁则亦召忽之谅也又焉得为管仲之仁乎若彧者特莽之孝元后之节也王氏之祸皆本元后莽既簒汉而执玺不与其平日所缔构叶图保佑假借者都忘其非故班彪谓之妇人之仁【原注汉书莽即位请汉传国玺太后不肯授莽莽必欲得太后出玺投之於地曰我老已死知而兄弟今族灭也司徒掾班彪曰王莽之兴由孝元后历汉四世为天下母飨国六十余载羣弟世权更持国柄五将十侯卒成新都位号已移於天下而元后卷卷犹握一玺不欲以授莽妇人之仁悲夫】若彧者则亦小人之仁也其比曹操以高光袁曹为楚汉则固彧之志也不得其说从而为之辞以为史氏之文则史之所载援引比拟者皆非其人之言而不可信矣怙彧一时之私并误历代信史又不可之甚也锺繇称彧为顔子操称攸为顔子夫顔子与禹稷未易地尔岂以谲计教人簒窃者邪故二荀之顔子曹操之周文曹丕之舜禹皆以盗贼自名圣贤欺天下之甚者也

贾诩字文和武威姑臧人也少时人莫知汉阳阎忠异之谓诩有良平之奇【原注九州春秋曰中平元年车骑将军皇甫嵩既败黄巾威震天下阎忠时罢信都令说嵩曰夫难得而易失者时也时至而不旋踵者机也故圣人常顺时而动智者必因机以?今将军遭难得之运蹈易解之机而践运不抚临机不?将何以享大名乎嵩曰何谓也忠曰天道无亲百姓与能故有高人之功者不受庸主之赏今将军授钺於初春收功於末冬兵动若神谋不再计旬月之间神兵电扫攻坚易於折枯摧敌甚於汤雪七州席卷屠三十六万方夷黄巾之师除邪害之患或封户刻石南向以报德威震本朝风驰海外是以羣雄回首百姓企踵虽汤武之举未冇高於将军者身建高人之功北面以事庸主将何以图安嵩曰心不忘忠何为不安忠曰不然昔韩信不忍一飱之遇而弃三分之利拒蒯通之忠忽鼎峙之势利剑已揣其喉乃叹息而悔所以见烹於儿女也今主势弱於刘项将军权重於淮阴指麾可以振风云叱咤足以兴雷电赫然奋发因危抵颓崇恩以绥前附振武以临後服徵冀方之士动七州之衆羽檄先驰於前大军震响於後蹈蹟漳河饮马孟津举天网以网罗京师诛阉宦之罪除羣怨之积忿解久危之倒悬如此则攻守无坚城不招必影从虽儿童可使奋空拳以致力女子可使其褰裳以用命况厉智能之士因迅风之势则大功不足合八方不足同也功业已就天下已顺乃燎于上帝告以天命混齐六合南面以制移神器於已家推亡汉以定祚实神机之至决风发之良时也夫木朽不雕世衰难佐将军虽欲委忠难佐之朝雕画朽败之木犹逆坂而走丸必不可也方今权宦羣居同恶如市主上不自由诏命出左右如有主聪不察机事不先必婴後悔亦无及矣嵩不从忠乃亡去　英雄记曰凉州贼王国等起兵共刦忠为主统三十六部号车骑将军忠感慨?病而死】察孝亷为郎疾病去官西还至汧道遇叛氐同行数十人皆为所执诩曰我段公外孙也汝别埋我我家必厚赎之太尉段熲久为边将威震西土故诩假以惧氐果不敢害与盟而送之其余悉死董卓之入雒阳诩以太尉掾为平津都尉迁讨虏校尉卓壻中郎将牛辅屯陕诩在辅军卓败辅死衆恐惧校尉李傕郭汜张济等欲解散闲行归乡里诩曰闻长安中议欲尽诛凉州人而诸君弃衆单行即一亭长能束君矣不如率衆而西所在收兵以攻长安为董公报仇幸而事济奉国家以征天下若不济走未後也衆以为然傕乃西攻长安【原注裴松之曰传称仁人之言其利溥哉然则不仁之言理必反是夫仁功难着而乱源易成是故有祸机一?而殃流百世者矣当是时元恶既枭天地始开致厉阶重结大梗殷流邦国遘殄瘁之哀黎民婴周余之酷岂不由贾诩片言乎诩之罪也一何大哉自古兆乱未有如此之甚】诛王允与郭汜等共专朝政诩为左冯翊傕等欲以功侯之诩曰此救命之计何功之有固辞不受又以为尚书仆射诩曰尚书仆射官之师长天下所望诩名不素重非所以服人也纵诩昧於荣利奈国朝何乃更拜诩尚书典选举多所匡济傕等亲而惮之【原注献帝纪郭泛樊稠与傕互相违戾欲鬬者数矣诩辄以道理责之颇受诩言魏书诩典选举多选旧名臣以为令仆论者以此多诩】会母丧去官拜光禄大夫傕汜等鬭长安张绣谓诩曰此中不可久处君胡不去诩曰吾受国恩义不可背卿自行我不能也傕请诩为宣义将军【原注献帝纪曰傕时召羌胡数千人先以御物缯彩与之又许以宫人妇女欲令攻郭汜羌胡数来窥省门曰天子在中邪李将军许我宫人美女今皆安在帝患之使诩为之方计诩乃密呼羌胡大帅饮食之许以封爵重赏於是皆引去傕由此衰弱】和傕等出天子佑护大臣诩有力焉【原注献帝纪曰天子既东而李傕来追王师败绩司徒赵温太常王伟卫尉周忠司隶荣邵皆为傕所嫌欲杀之诩谓傕曰此皆天子大臣卿奈何害之傕乃止】天子既出诩上还印绶是时将军段煨屯华阴【原注典略称煨在华阴时修农事不虏略天子东还煨迎道贡遗周急献帝纪曰後以煨为大鸿胪光禄大夫建安十四年以夀终】与诩同郡遂去傕托煨诩素知名为煨军所望煨内恐其见夺而外奉诩礼甚备诩愈不自安张绣在南阳诩阴结绣遣人迎诩诩将行或谓诩曰煨待君厚矣君安去之诩曰煨性多疑有忌诩意礼虽厚不可恃久将为所图我去必喜又望吾结大援於外必厚吾妻子绣无谋主亦愿得诩则家与身必俱全矣诩遂往绣执子孙礼煨果善视其家诩说绣连刘表诩南见表表以客礼待之诩归语绣曰表平世三公才也不见事变多疑无决无能为也曹操比攻绣一朝引军退绣自追之诩谓绣曰不可追也追必败绣不从进兵交战大败而还诩谓绣曰促更追之更战必胜绣谢曰不用公言以至於此今已败奈何复追诩曰兵势有变亟往必利绣信之遂收散卒赴追大战果以胜还问诩曰绣以精兵追退军而公曰必败退以败卒击胜兵而公曰必克悉如公言何也诩曰此易知尔将军虽善用兵非曹公敌也军虽新退曹公必自断後追兵虽精将既不敌彼士亦鋭故知必败曹公攻将军无失策力未尽而退必国内有故已破将军必轻军速进纵留诸将断後诸将虽勇亦非将军敌故虽用败兵而战必胜也绣乃服操拒袁绍於官渡绍遣人招绣并与诩书结援绣欲许之诩显於绣坐上谓绍使曰归谢袁本初兄弟不能相容而能容天下国士乎绣惊惧曰何至於此窃谓诩曰若此当何归诩曰不如从曹公绣曰袁强曹弱又与曹为雠从之如何诩曰此乃所以宜从也夫曹公奉天子以令天下其宜从一也绍强盛我以少衆从之必不以我为重曹公衆弱其得我必喜其宜从二也夫有霸王之志者固将释私怨以明德於四海其宜从三也愿将军无疑绣从之率衆归操操见之喜执诩手曰使我信重於天下者子也表诩为执金吾封都亭侯迁冀州牧冀州未平留参司空军事袁绍困操於官渡操粮方尽问诩计焉出诩曰公明胜绍勇胜绍用人胜绍决机胜绍有此四胜而半年不定者但顾万全故也必决其机须臾可定也操曰善乃并兵出围击绍三十余里营破之绍军大溃河北平操领冀州牧徙为太中大夫建安十三年操破荆州欲顺江东下诩谏曰明公昔破袁氏今收汉南威名远着军势既大若乘旧楚之饶以飨吏士抚安百姓使安土乐业则可不劳衆而江东稽服矣操不从遂败於赤壁【原注裴松之曰诩之此谋未合当时之宜於时韩马之徒尚狼顾关右魏武不得安坐郢都以威怀吴会亦已明矣彼荆州者孙刘之所必争也荆人服刘主之雄姿惮孙权之武畧为日既久诚非曹氏诸将所能抗御故曹仁守江陵败不旋踵何抚安之得行稽服之可期将此既新平江汉威摄扬越资刘表水战之具藉荆楚楫櫂之手实震荡之良会廓定之大机不乘此取吴将安俟哉至赤壁之败盖有运数实由疾疫大兴以损凌厉之锋凯风自南用成焚如之势天实为之岂人事哉然则魏武之东下非失筭也诩之此规为无当矣魏武後克平张鲁蜀中一日数十惊刘备虽斩之而不能止由不用刘晔之计以失席卷之会斤石既差悔无所及即亦此事类类也世咸谓刘计为是即愈见贾言之非也　使操听诩计镇抚荆州绥缉岭表召璋入朝兼有蜀汉则昭烈孙权必不能成鼎足之势世期谓诩策为非赤壁之败归之天命非公论也】操後与韩遂马超战於渭南超等索割地以和并求任子诩以为可伪许也又问诩计策诩曰离之而已操曰解一用诩谋卒破遂超是时操子丕为五官将而临菑侯植才名方盛各有党与有夺宗之议丕使人问诩自固之术诩曰愿将军恢崇德度躬素士之业朝夕孜孜不违子道如此而已丕从之深自砥砺操又尝屏左右问诩诩默然不对操曰与卿言而不答何也诩曰属适有所思故不即对尔操曰何思诩曰思袁本初刘景升父子也操大笑於是太子遂定诩自以非操旧臣而策谋深长惧见猜嫌阖门自守退无私交男女嫁娶不结高门天下之论智计者归之丕立以诩有德於已故超诸勲贤首拜太尉进爵魏寿乡侯增邑三百并前八百户又分邑二百封小子访为列侯以长子穆为驸马都尉孙权闻诩为三公大笑之【原注魏畧文帝德诩之对太祖故即位首登上司荀朂别传曰晋司徒阙武帝问其人於朂答曰三公具瞻所归不可用非其人昔魏文帝用贾诩为三公孙权笑之】丕问诩曰吾欲伐不从命以一天下吴蜀何先诩曰攻取者先兵权建本者尚德化陛下应期受禅抚临率土若绥以文德而俟其变则平之不难矣吴蜀虽蕞尔小国依阻山水刘备有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜後战量敌论将故举无遗策臣窃料羣臣无备权对虽以天威临之未见万全之势也昔舜舞干戚而有苖服臣以为当今宜先文後武丕不纳後兴江陵之役士卒多死诩年七十七卒諡曰肃侯子穆嗣历位郡守穆卒子模嗣後为晋惠帝散骑常侍护军将军子胤胤弟龛从弟疋皆至大官【原注陈寿评曰荀彧清秀通雅有王佐之风然机鉴先识未能充其志也荀攸贾诩庶乎筭无遗策经逹权变其良平之亚欤裴松之曰世之论者多讥彧协规魏氏以倾汉祚君臣易位实彧之由虽晩节立异无救运移功既违义识亦疚焉陈氏此评盖亦同乎世识松之以为斯言之作诚未得其远大者也彧岂不知魏武之志气非衰汉之贞臣哉良以於时王道既微横流已及雄豪虎视人怀异心不有拨乱之资杖顺之畧则汉室之亡忽诸黔首之类殄矣夫欲赞翼时英一匡屯运非斯人之与而谁与哉是故经纶急病若救身首用能动於险中至于大亨苍生蒙舟航之接刘宗延二纪之祚岂非荀生之本图仁恕之远致乎及至覇业既降翦汉迹着然後亡身徇节以申素志全大正於当年布诚心于百代可谓任重道远志行义立谓之未充其殆诬欤又曰列传之体以事类相从张子房青云之士诚非陈平之伦然汉之谋臣良平而已若不共列则余无所附故前史合之盖其宜也魏氏如诩之俦其比幸多诩不编程郭之篇而与二荀并列失其类矣且攸诩之为人其犹夜光之与蒸烛乎其照虽均质则异焉今荀贾之评共同一称尤失区别之宜也　陈夀评彧婉而有章得其意矣世期讥之非也又谓诩不当与二荀同传诩与二荀皆佐操取汉之元恶也其同传宜矣】

议曰呜呼天欲亡人之国其祸衅必起於不虞一触其机横溃而不可止当王允诛董卓廓廓焉皆以为遂无事据关河临天下都咸阳复我高祖之大烈有日矣一贾诩以救死之故复生数十百卓诛允而执天子流离奔播卒为大盗所有复叩其余智移汉与魏天固亡汉矣诩真倾危之士哉

赞曰文若英英龙孙凤雏洞鉴知微跃渊择梧略包河山几先神鬼仗义匡时匪人自凂帝师王佐与盗共窃偾掷失声碎此明月公逹贡筹保身之哲文和亿中甘为汉贼








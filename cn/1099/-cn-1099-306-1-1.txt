○上內閣本兵邊務求實書 【 補練修守】

看得薊鎮連年補練修守之策、皆當事諸臣之所建畫、委於地方有益法久弊生、勢之必然、其在今日、惟當因其巳成之績、斟酌損益、以求其實、雖非平胡破虜之奇策、亦薊鎮防守之至計也、自其補軍言之、嚴清軍之法、申優恤之令、每年各御史查其分數以為舉劾、宜乎行伍充實、而軍威日振也、如近日據石匣遊擊方琦開呈、查得該營軍士、自去年八月巳缺少二百有餘、各該管隊官旗、不行開除、追問其故、皆曰如要開除、則迯亡數多、恐閱試不及分數、及查其粮、而粮尤冒支、臨時則上下通同、顧人代點、一營如此、則他營可知、此補軍之所以未得實也、不惟不實、並其錢粮而冒支矣、自其練兵言之、火器弓矢、尤軍中之長技、因先年考驗不及分數、各官降罰、是以將大排把安於五七十步之外、惟求中箭之多。不論排把之近。至於火器、每一桶裝鉛子六七箇、就地滾去。中間必有中者。止知砲無虗放而不知子巳多藏。所以近年考至八九分者此也。此練兵之不得其實也、不惟不得其實、抑且多騙其賞、而臨時顧倩買求之弊、尚有不可盡言者矣、自其修工言之、有極衝次衝稍緩等項名色、自庚戌之變、本職任薊州兵備時、創修邊工所立之名也、及至今日凡查議邊工、其名猶存、而各道未必親臨、委官查看、未必盡履險要、不以賊之出沒為衝緩。而以修工之難易為衝緩。一來各取水土之便。且備閱視之依山築牆非詳察地勢不可查門面儘有可觀而險夷之大勢巳失此修工之所以未得實也、不惟不實、且冒破工價而連年入寇者。何嘗由極衝而進乎。至於守邊之事、外無可恃之險、內無策應之兵、沿邊無棲止之地、主客混雜、躲避各營城之內、及至差人查點。即聞風上墻。點者未回。而各軍巳退。此守邊之所以未得實也不惟不實、甚至差去人役乘機詐財。亦勢之所不能無者矣。以上四事、委皆守薊之上策、但奉行者不實、設謀雖善、所以竟無成功其在今日不必別有所圖、即此不實者以求其實事免紛更之擾。而人有畫一之矢?見。本職累疏上陳、未敢別生異見、其補軍也或招募、或抽垜嚴清勾之法、申稽查之令、以補軍士之實耳。其練兵也、改立把式、安於百步之上、每營發銀二百兩以行賞罰。革去虗報分數以求練兵之實耳。其修工也、不分衝緩、分立信地、一併修理、盡革昔時之弊。以求修工之實耳、其守邊也、分地列營、各有專責、墻外修設險地、墻上添設舖舍。墻內設備援兵。亦惟求守邊之實耳。若使事事果得其實年年舉而不廢、胡虜雖強、諒亦無能為謀矣、但人之識見不同、每每別生異論以釣虗譽於明時、暮冬之所條陳者。尚未施行。春初又從而易之春初之所申令者。各官未及遵守。春暮又從而易之朝更夕改、禦虜之策何時而可定乎。緣本職以書生談兵、未協人望、雖幸蒙　聖明採納而同事者不免有所未滿也所行事宜、亦非執巳見而不尋舊矢?見破眾說而別建長策不過因其既往之跡。可法者法之未實者實之。以求無負委任而巳。但恐爭能鬪巧、虗文日盛不免功隳於議論之多、事擾於彼此之異、是豈本職之福哉、是豈地方之幸哉情非得巳、方敢上陳、伏乞廟謨預定而効力者自專也


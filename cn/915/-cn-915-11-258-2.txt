◇四术周髀宗序

汉成帝时，学者问盖天，扬雄曰：「盖哉，未几也。」问浑天，曰：「洛下闳为之，鲜于妄人度之，耿中丞象之，几乎，莫之息矣。」此言盖差而浑密也。盖器测影而造，用之日久，不同于祖，故云「未几也」。浑器量天而作，乾坤大象，隐见难变，故云「几乎」。是时，太史令尹咸穷研晷盖，易古周法，雄乃见之，以为难也。自昔周公定影王城，至汉朝，盖器一改焉。浑天覆观，以灵宪为文，盖天仰观，以《周髀》为法。覆仰虽殊，大归是一。古之人制者，所表天效玄象。芳以浑算精微，术几万首，故约本为之省要，凡述二篇，合六法，名《四术周髀宗》。（《北史》八十九）


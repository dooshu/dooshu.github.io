潘良贵　夏日四绝

四月天气初郁蒸，碧桐照空门巷清。

何人解助隐居乐，为我唤取黄鹂鸣。

潘良贵

潘良贵　夏日四绝

扫地焚香避湿蒸，睡余茶熟碾声清。

风来桐竹僛舞，雨过阶除虢虢鸣。

潘良贵

潘良贵　夏日四绝

错落星河天未明，太虚涵露气全清。

东方隐约生光耀，便觉林间宿鸟惊。

潘良贵

潘良贵　夏日四绝

娟娟疏竹拂云长，门巷无尘气自凉。

多病无情如嚼蜡，卧看风篆博山香。

潘良贵


○临海岳千文跋后

米海岳行草书，传于世间，与晋人几争道驰矣。顾其平生所自负者为小楷，贵重不肯多写，以故罕见其迹。予游京师，曾得鉴李伯时西园雅集图，有米南宫蝇头题跋，最似兰亭笔法。已丑四月，又从唐完初获借此千文，临成副本，稍具优孟衣冠。大都海岳此帖，全仿褚河南哀册枯树赋，间入欧阳率更，不使一实笔。所谓无往不收，盖曲尽其趣。恐真本既与馀远，便欲忘其书意。聊识之于纸尾。□此余已丑所临也，今又十年所矣。笔法似昔，未有增长。不知何年得入古人之室。展卷太息，不止书道也。戊戌四月三日。


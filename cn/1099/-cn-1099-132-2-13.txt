○寧王反牌行吉安府鄉大夫共守城池 【 城守】

照得寧府反叛、本院調兵進剿、即日啟行、各府縣掌印正官、既該統兵前進。所據各該府縣城池。雖巳行委各佐貳官防守。但艱危之際。事變不測。必須歷練老成之人。相與維持鎮定。庶幾人心。不致驚疑。政務有所倚賴。為此案行吉安府官吏。通行各縣署印官員徑自以禮敦請老成鄉宦。眾所推服者一一員。在城。以備緊急。城守自是要事須有人為倚重者恊同行事。該府城池關係尤重。查得致仕按察使劉遜、素有才望、忠義奮激就仰該府請至公舘。仍仰署印官。待以賓師之禮托以咨决之任一應軍機事宜。咨稟計議而行。以安人心。以濟大事。仍行本官。務以　國家大難為心。盡心竭力。共圖殄賊。毋以休致自嫌。諒　朝廷報功之典。當亦自不相負。如誤大事。咎亦有歸。通無違錯、


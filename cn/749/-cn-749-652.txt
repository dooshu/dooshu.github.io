徐冲渊


冲渊字叔静，姑苏人。自号栖霞子。淳熙中，被召居太一宫高士斋，已而奉诏典洞霄通明馆。孝宗召寘佑圣观凝神斋。复主豫章玉隆观，卒。有西游集，不传。

水调歌头

怀山中

穷达付天命，生死见交情。人今老矣，□□狗苟与蝇营。赢得一头霜雪。闲却五湖风月。鸥鸟负前盟。颜厚已如甲，太息误平生。

相箕山，怀颍水，挹馀清。只今归去，沧浪深处濯吾缨。笑抚山中泉石。细说人间荆棘。有道苦难行。好补青萝屋，且占白云耕。








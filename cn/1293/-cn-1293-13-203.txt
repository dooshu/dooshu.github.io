○原本脱字应注明词下

昔与凫芗宗伯论及词中有讹脱一二字，意调俱失者。余谓补遗中采辑各词，如兴调未协，文义亦不贯串，必原本脱落字句，似宜计字留空，或於词下注明，免致後人认为另体。宗伯颇以为然，尤以注明词下，谓得虚衷论古之意。今就管窥所及，如李亿徵招云：“漫举目销凝，对愁朦翁。”［愁字下似脱一字。］傅大询水调歌头後起云：“童子门开，看有谁来。”［恐童字上脱一唤字或呼字。］利履道水调歌头云：“相思酒醒，花落五更头。”［相思下似脱二字。］欧良百字令云：“困倚屏风无意绪，把眉儿双绉。”［把字上似脱一字。］吴渊水调歌头云：“酒旗斜处，一簇几红妆。”［恐酒旗或一簇上脱落二字。］黄伯厚书锦堂云：“笑酒杯翻手，满地祥云。”［笑字上下似脱一字。］方君遇风流子云：“回首别离容易过，杨柳又依依。”［回首下似脱一字。］李好古八声甘州後段云：“游子凭阑凄断，百年故国，飞鸟斜阳。恨当时肉食，一掷赌封疆。骨冷英雄何在，望荒烟、残戍触悲凉。无言处、西楼画角，风转牙樯。”［百年骨冷四字上恐各落一字，赌作睹误。］江汉喜迁莺云：“绣衮香浓，荣耀满门朱紫。”［香浓下似脱四字。］白仁甫多丽云：“渺澄波，聚鱼曲港，浣纱人去掩柴荆。”［误气不接，恐曲港下脱落十三字。］姚燧木兰花慢云：“转幽蕙，泛崇兰。上已清明，相期一日，百岁逢难。”［兰字下恐脱一正字或恰字。］萧维斗婆罗门引起句云：“谁人得数登临。看公钟鼎何心。”［恐谁人上脱落五字。］李孝光青玉案前结云：“春风千里，绿到棠阴处。”［千里下似脱四字。］朱颜苏武慢云：“常是懒歌慵笑。正天威扫平狂寇，整顿乾坤都了。”［正字下似脱一字。］此皆显而易见者。宋以来流传词调，因错落而误分另体者，正不少耳。


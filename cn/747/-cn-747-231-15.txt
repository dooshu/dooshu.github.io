○文昌左丞陆公墓志

公讳元方，字希仲，苏州吴县人也。帝典惟二，虞尽美於南风；强国有七，齐莫大於东海。元侯制食，因而为宗，丞相册勋，开吴佐命。盛德之後，瑶琨代袭，故丹青弈世，三君之望并高。金玉联华，五常之目齐重。公即陈给事黄门侍郎琛之曾孙，唐荆州当阳县丞山仁之孙，司仪郎东之之侄，豫章尉元之之子。体元黄之纯粹，峻清白之隆名，鹏翼载轩，骐鸣自远。始以司成明经业优擢第，补三水、扶风、渭南三县尉，授裹行监察殿中三御史，迁凤阁舍人兼太子中舍。又判凤阁，又守秋官，行鸾台三守侍郎同凤阁銮台平章事。坐公事降为绥州刺史，居无何，检校春官。又试天官二侍郎兼司尉卿，复除鸾台侍郎同凤阁鸾台平章事，转右庶子，转文昌左丞：前後掌选及知考各二岁。九流铨总，代天理物，公执其衡镜，而野无遗贤；三载考绩，惟王旧典，公秩其幽明，而庶官咸事：斯并宪章台阁，籍甚人伦。至於经济大道，弥纶庶务，嘉猷削於隐德，宏益晦於推美，盖不得而闻也。古人有言：“进退在命，忠信在人。”一出持州，再入莅政，汲长孺之方直，时守外台；胡伯始之详明，亟司中禁：抑有由焉。呜呼！人之淑斯，宜享难老，昊天降戾，曾不遗。大足元年二月七日，寝疾而终，春秋六十有三。历事两宫三十馀载，奉上惟敬，临下惟诚，密勿两终，静而调理。心尚坦率，不违名教之地；迹列轩裳，不杂风尘之伍。施与忘倦乡党穆焉；夷险若一，朋友义焉：所谓终温且惠，行同归於大雅；克己复礼，身不离於令名。及东首归全，西阶彻奠，无食粟之马，无衣帛之妾，知与不知，莫不嘉叹。粤三月十四日，假葬於国门之南费村，永刊昭烈，垂之幽础。


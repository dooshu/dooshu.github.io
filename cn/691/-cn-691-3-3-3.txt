◎托生报德

顾小韩方伯（学潮）言：杨乘时（溥），无锡诸生，文名甲于邑。奈屡试辄落孙山，年过五十，所育非男，闺中但有五女，因娶妾焉。娶之日，宾客宴，贺者未散，主人入房，见新姬呜咽镜蔹次，慰之不止，诘其由，乃曰："忆儿家阿父为南浔通判时，尝置多妾，后为阿母不容，鞭篓极楚，逐出后甚有流为娼者。阿父闻而不忍，使苍头持金嫁为厕养妇，或送空门。今不幸父兄俱戍黔疆，母妹早年丧失，孑身异路，遭媒侩居奇，侍巾栉于君。予抚今追昔，不觉悲从中来。"杨为之泫然，曰："毋泣，我之祧嗣有命存焉，何忍以宦家女为媵妾尔，其为我女，当为择一佳婿。"女再拜，遂命与诸女寝，隶姊妹行。出谓客曰："君辈且留，不意今夜复得一女，请再作汤饼会。"具述前事，众客颂其盛德。明年，夫人举一子，临蓐时，公坐堂上，蓦见二隶导一官进，方欲迎迓，官遽趋内室，与二隶俱不见。觇其面貌，女谓酷似其父也。公年九十余终，子为名孝廉，诸婿俱显贵，义女婿后亦得官，赠公为中宪大夫焉。


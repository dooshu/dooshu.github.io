戴给事铣四首

【出塞（二首）】

军行入大漠，遥见胡骑来。

死战四五合，白日昏黄埃。

战败虏星奔，血洒阴山隈。

高功在主将，南向班师回。

汉家开疆土，穷兵逐天骄。

后有窦车骑，前有霍嫖姚。

明时重文教，边功谁敢邀。

迩来逐小丑，已觉战士凋。

【经古莫州】

城势尚蜿蜒，风光异昔年。

民垣公署瓦，兔穴战场田。

古树无秋色，残碑有莫烟。

废兴自常理，临眺思凄然。

【闺情】

春眠初起軃残妆，倦倚雕栏谩自伤。

那得落花随水去，为侬传恨与刘郎。


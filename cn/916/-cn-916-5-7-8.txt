【代门有车马客行】

门有车马客。问客（乐府作君。）何乡士。捷步往相讯。（本集作讠九。）果得（乐府云。一作遇。）旧邻里。凄凄声中情。慊慊增下俚。（本集作理。注云。一作俚。）语昔有故悲。论今无新喜。清晨相访慰。日暮不能已。欢戚竞寻绪。（乐府作诸。注云。一作叙。）谈调何终止。辞端竟（广《文选》作境。）未究。忽唱分途始。前悲尚未弭。後感（乐府作戚。）方复起。嘶声盈我口。谈言在君（乐府作我。）耳。手迹可传心。愿尔笃（本集作驾。注云。一作笃。）行李。（○本集三。乐府四十、广《文选》十四并作门有车马客行。《诗纪》五十。）


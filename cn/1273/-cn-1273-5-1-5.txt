取人以身修身以道


人不易言“取”也，身不可泛言“修”矣。夫人以道为归，斯身必以道为准，人顾易言取哉，专其力于修焉可耳。且明见为有道之人而不思取者，天下必无是人情，顾往往取之而不得。何哉？人以道来，我不以道往，则既与道离，自不能与人合矣。人以道应，我必以道求，则欲与人亲，即不可与道疏矣。自来君择臣，臣亦择君。君方以道责臣，而不知臣之以道责君者为已久也。为政在人，在有道之人也。天下惟有道之人乃能取有道之人，则且因人而还验其身，则且本身而进徵其道。朝进一人焉，日奉之为师；暮拔一人焉，日与之为友：岂非所以鼓励群材？然而伪矣！古盛时林无被褐，山无韦带，握其券者只此垂拱之精神，而何事要结为也？颁一宪典焉，日缉熙法文；申一旧章焉，日敬胜师武：岂非所以昭示来茲？然而扰矣！古常王冕旒蔽目，黈纩塞耳，向其风者自服志气之清明，而何劳文诰为也？然则人可易言取乎？既为朝野倚赖之人，则束帛干旌必非所羡。取有不在文貌而在情性者，惟默察此中维系之端，不以为身之取人，直视为人之取身，其兢业有独运焉，而措施之迹犹其末矣。然则身可泛言修乎？既为贤哲依属之身，则粉饰升平，有所不敢修，有不在细行而在大防者，惟深愧我躬缺陷之多。此身苟不能见道，此身实未尝慎修，其操持无敢懈焉，而嗜欲之源所必绝矣。不因取人而自励其修，则其用力也恐怠。然因取人而始造乎道，则其用心也易浮，修之者盖见道不见人焉。合此道而互勘之，身有一事之未修，不得谓之以；分此道而各验之，道有一时之未以，不得谓之修。迨至精诚结于梦卜，山川贡其秀灵，人方以其人之得，信其道之得，而励诸身者，犹觉有失而无得也，其斯为修身之极则欤？将自信有人必有道，则爱人者恐不爱道；将自恃有道即有人，则爱道者恐不爱人。修之者，盖见人即见道焉。见此道为共由之道，人所同以者，身无不修；见此道为未由之道，人所独修者，身无不以。迨至近者效其驰驱，远者辍其耕钓，已愈恐其道之失或致人之失，而应于人者果皆有得而无失也：其斯为取人之要图欤？然则道之修，必以仁始矣。






○建三师诏

朕比寻讨经史，明王圣帝，曷尝无师傅哉！前所进令，遂不睹三师之位。黄帝学太颠，颛顼学绿图，尧学尹寿，舜学务成昭，禹学西王国，汤学威子伯，文王学子期，武五学虢叔，前代圣王。未遭此师，则功业不著乎天下，名誉不传乎载籍。况朕接百王之末，智不同圣人。其无师傅，安可以临兆民者哉！《诗》不云乎：“不愆不忘，率由旧章。”夫不学则不明古道，而能致太平者，未之有也。可即著令，置三师之位。


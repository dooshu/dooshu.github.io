○时日无吉凶解

古者国家将有事乎戎祀，必先择时日以定其期。是用备物於有司，习仪於礼寺，俾臻其虑而戒其诚，非所以定吉凶决胜负也。後之惑者，不详其故，惟考时日，妄生穿凿，斯风不革，拘忌益深。至使凡庶之家，将欲越一沟隍，拆一葭苇，必待择日而後为之。构一衡宇，一榛芜，必审方位而後为之。且凶吉由人，焉系时日。夫四达之衢，轮蹄未尝息也。五都之市，货贿未尝绝也。万家之邑，斤斧未尝断也。七雄之世，战伐未尝已也。其凶也必由於人，其吉也必由於人。故吉人凶其吉，凶人吉其凶，一於人之所为而已矣。然则惑者不知其在人，有一不知（一作吉）则罪於时日矣。且以不谋之将，不练之士，有能以时日胜者乎？不耕之土，不实之谷，有能以时日种者乎？以铁为金，以石为玉，有能以时日济者乎？是皆不能也。则时日於人何有哉！夫王者之兵以德胜，霸者之兵以义胜。其次以智，其次以勇。故古之名将，未尝不以此而战胜也，未尝不以此而立功者也。


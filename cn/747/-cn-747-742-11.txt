○栖霞寺故大德比律师碑

世说域中四名刹，栖霞其一，以其高僧世出。自齐、梁间大小郎至大师，声闻相袭。故江左重呼其名，谓栖霞大师焉。

大师讳昙比，俗姓王氏，晋琅琊文宪公後。自永嘉南迁，为句曲人。王父师虔，会稽守，虔生智，高尚不仕，州里号处士。生大师，自孩抱绝不为儿弄，廑能言，标颖聪拔，群言秘旨，迎耳必了。及长，不茹荤血，乃曰：“天其或者将涤吾器耶。”既落发於金陵希瑜律师，受戒於过海鉴真大师。後与友人高陵恩律师追远永之游，乃偕隐匡庐之东林。虽欲遗名，而名已高矣。於是奔走吴、楚、青、徐之学者，始五腊讲律於豫章龙兴，环座捧帙者麻苇。明年登明寺坛。至德三载，敕隶於明寺。後累莅事於甘露坛。端肃严恪，仪刑梵众。大历初乃归栖霞。其莅坛传戒一十五会，讲训经律三十七座。州牧兰陵萧公高其人，谓标望风度，讵独邺、卫松柏耶！乃命为僧正，纪纲大振，虽一公帖四辈之望，无以上也。十四年，忽昌言於众曰，吾以律从事，自谓无愧於篇聚矣，然犹未去声闻之缚。”既而探曹溪牛头之旨，沈研覃思，朗然内得。乃曰：“大丈夫了心当如此。”建中元年，禅坐空谷，虽野马飘鼓，星辰凌历，云云自彼，我何事焉。後瓦官寺其徒聚谋而请曰：“瓦官寰中之名刹也。大师乃江左之硕人也，舍是而不居，吾属安仰？”始出山居焉，从人欲也。无几何，谓弟子志诚、海潮等曰：“吾休矣，邱井梦电之喻必然耳。”贞元十三年十一月六日丁亥，坐化於瓦官寺律堂。是月景申，茶毗塔於新亭之後冈。春秋七十五，僧腊五十一。

门人临坛者，有若庐陵龙兴寺明则、广陵定山寺道兴、乡邑寺行铨、临淮开元寺澄观、九江宝珍寺智满、当州彭城寺惠兴、瓦官寺灵津、鹤林寺常静、天乡寺日耀、龙兴寺惠登，皆津梁後进，为世灯烛。贤七十子而後知仲尼大圣，睹栖霞弟子得不为师氏名焉！今宝称领摩诃刍众，坛压庐岳，大江西南，卓然首出。若商那之後，继以掬多，得不谓释氏之雄乎！轲夙承宝称之知，见命叙述，且曰：“吾得子铭吾大师，吾无恨矣。”文曰：

有晋世家，地高琅琊，产栖霞兮。宿殖有自，许身佛氏，为释子兮。结夫缠盖，惠刃中淬，谁何对兮。璞琢金蓥，潭澄月映，本清净兮。尸罗毗尼，开遮止持，作律师兮。摄深匡高，以游以遨，铿蒲牢兮。梵行既立，薪传火袭，光岌岌兮。


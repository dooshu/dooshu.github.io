○送元锡赴举序

自三闾大夫作《九歌》，於是有激楚之词，流於後世，其音清越，其气凄厉。吾友君贶者，实能诵遗编，吟逸韵，所作诗歌，楚风在焉。初元之明年，予与君贶兄洪俱参淮南军事，属河外尘起，羽书狎至，每沈迷簿领之际，一见夫人清扬，则烦襟洗如也。又常爱其人也，澹然其静也，旷然其适也，泛然其无不与也。且从宾荐之礼，以赴扬名之期，又见其志也。秋气云暮，芜城草衰，亭皋一望，烽戍满目，边马数声，心惊不已。感离别於兹辰，限乡关於远道。孰曰有情，而不叹息？伤时临歧者，得无诗乎？


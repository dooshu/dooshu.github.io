○对陂防判

甲秉权决去陂水，人相传云：有两黄鹄云陂当复。甲以惑众劾之，众云：自决陂之後，饭我豆食羹芋，魁科不服罪。

秉国之权，非贤奚可？因人所利，君子不夺，甲为政者，异於是乎？以为畜水不流，竭之何害？岂知旧防是要，罢之或损。且川浸薮泽，殖物於是乎生；蒲鱼稻粱，为利於是乎博。济人理国，职此之由，溃塘涸源，过孰斯盛？荩藏或寡，纯固则盈。割鲜厌粱，空思於旧贯；饭豆煮芋，奚取於讹言？愚谓载以既陂，政可遵於夏训；废而兴谤，事无取於汉臣。此则有过能改，彼当内讼自直。无往不复，传者何伤？聊以抒忧，未为惑众。甲自不典，人无匪彝，辄欲笞之，末由也已。

宋温璩

温璩，元宗时人。


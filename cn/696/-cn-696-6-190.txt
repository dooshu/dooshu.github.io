仲冬十二日湖上方暖夜二鼓呼小艇循两堤并南山环湖而归抵岸则鸡三唱矣同游者为彭燕又张幼青诸君


吴天冬夜无风烟，寒湖千顷月可怜。
群峰黯霭眉黛老，一泓睡醒明镜前。
山馆沈沈遥暗碧，呼艇乘流竟安适。
袅窕空濛恣所如，清光白露凭虚客。
四坐无言酒不辞，灯移岸转穿云石。
已惊凫雁起寒洲，岂有鱼龙动深宅。
此时滟潋月正明，长庚舒芒云汉横。
高林灯火南屏寺，戍楼鼓角钱塘城。
夜久天深静莫测，星辰历落随人行。
花港柳堤皆寂寞，水远山长动魂魄。
鄂君湖上影融融，帝女湘中飞绰绰。
二客酣歌如有神，烛龙已驾排银阁。
城乌咿喔栖寒枝，人生哀乐各有期。
何年不见越溪女，携手西陵明月时。





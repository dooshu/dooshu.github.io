董汉阳穀五首

【金山寺】

孤绝江心寺，烟波接渺茫。

浪花浮石磴，帆影落僧床。

金碧辉天界，歌钟起下方。

月明潮落后，倚槛听鸣榔。

【云山图】

众绿献秋色，寒山生夕容。

林间静茅宇，云外响村舂。

落日行文豹，澄江飞断鸿。

遥怜徐孺子，一榻坐千峰。

【塞上曲】

摇空白浪见玄菟，遍野黄羊是福余。

最苦辽阳城下戍，月明清泪下吹芦。

（右辽阳。）

【临清柳枝词二首】

春早持斋一月余，罗衣初试觅香车。

丁宁夫婿严斋禁，顶上归来始破除。

结束腰肢细可怜，女奴相送上秋千。

风光又是清明近，堕却金钗记去年。


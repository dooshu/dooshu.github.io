为杜徕西悼亡


本是巫峰秀，移来茂苑鲜。
撷芳杜有若，求种楚为先。
刘女门仍大，卫娘家更贤。
小楼怜碧玉，晓匣弃青铅。
理鬓秋蝉见，飘裾春燕穿。
桃花娇暮雨，兰叶破朝烟。
龙脑烧鸾带，龟珠饰雁钿。
红纹绡罢织，绿水轸初旋。
绣幞金为剪，枯桐荻化弦。
珊瑚扶鼠笔，蛤粉拭鱼笺。
砚爱琉璃叠，文多玳瑁编。
书名传弟子，箫谱动神仙。
纱系轻持臂，钩藏属放拳。
素娥云作扇，青雀羽成船。
矾石温香露，琅玕刺宝軿。
佳人方凤舞，公子正鸢肩。
蜴肉胭脂样，蟾肪琼琚边。
犀钉凉不捲，熊席暖馀妍。
白髓资朝染，黄脐减夜煎。
欢情三午月，愁绪九秋天。
急雨催银箭，狂澜荡石莲。
飞花伤要渺，落叶病婵娟。
红璧釭摇灭，丹幡辇召还。
玉妃呼月御，婺女失星躔。
阆苑悲离鹤，人间泣杜鹃。
返魂香自煮，怀梦草空眠。
窃药先奔羿，凌波不姓甄。
抱寒吟桂殿，流眄坐芝田。
豆蔻心犹白，悉茗茎竟玄。
空馀龙缟袜，何用比肩毡。
不见云为雨，常看水逝川。
刘郎悲毒石，穆满吊寒泉。
银鸭衣犹热，金虫发尚缠。
韩冯飞恻恻，秦吉语儇儇。
魂断灯初泪，神伤月再圆。
自多新宛转，无复旧因缘。
熊胆口中苦，马蹄云外牵。
莎青神女冢，头白小姑篇。
寄子九节草，贻郎七窦鞭。
相期同不死，惆怅白云年。





卷十三

钦定四库全书

翰林记卷十三　　　　　明　黄佐　撰

修日历宝训

圣祖时设起居注後惟专设本院史官常谕学士詹同等曰国史贵直书是非善恶昔唐太宗观史命直书建成之事其意欲以公天下也予平日言行可记其是非善恶汝等皆当明白直书勿为隐讳庶使後世观之不失其实洪武六年七月壬寅学士承旨兼吏部尚书詹同等言自上起兵渡江以来征讨平定之绩礼乐治道之详虽有纪载而未成书乞编日历藏之金匮传之後世上从其请八月甲申上御东黄阁命同与侍讲学士宋濓为总裁官侍读学士乐韶凤为催纂官员外郎吴伯宗儒士朱右赵埙朱亷徐一夔孙作徐尊生同纂修乡贡进士黄昶国子生陈益阳等誊写九月四日开局於西华门内分年纂辑日轮寺人守阍大官进膳羞其事甚严且秘同等昧爽而入至日曛始出复会宿於词林虞有宣泄不敢不慎也十二月擢右埙亷为编修作为太平府教授一夔辈以病乞归许之七年五月丙寅朔纂修大明日历成自上起兵泗濠至即位六年癸丑冬十二月凡征伐次第礼乐沿革行政设施羣臣功过四夷朝贡之类莫不具载合一百卷同等率诸儒上进命藏之金匮其副藏於秘书监同与亷又言於上曰日历藏之天府人欲见之有不可得臣请依唐太宗贞观政要分类更辑圣政为书以传天下後世从之於是分为四十类自敬天至制蛮夷厘为五卷总四万五千五百余言名曰皇明宝训自是以後凡有圣政史官纪録之随类增入按永乐以後日历之修遂废学士王直在馆阁私自纪述及纂修太宗实録辑以为宝训然列圣以来所谓实録宝训大都出于继世之後旁蒐泛索盖有不得其真者矣詹宋所言足为成宪诚使史馆载笔之臣日事编纂则所谓纪言动者不至鳏官而後世观之足以传信也

修实録

洪武三十一年九月勑修太祖高皇帝实録不知成於何年始不可考三十五年十月己未勅景隆等重修庚申谕修实録官曰此建文中信用方孝孺等纂述实録任其私见以致盛美弗彰尔等其以古良史自期必详必公用光昭我皇考创业垂统武功文治之盛与乾坤相为无穷斯无忝厥职矣永乐元年六月辛酉景隆等以实録成表上之凡一百八十三卷大行赏赉仍赐宴奉天门命公侯伯五府六部都察院通政司大理寺国子监应天府太医院钦天监堂上官皆预焉九年十月上以太祖实録建文时修多失其实永乐初再修亦仓卒未备命史臣重修勑户部尚书夏原吉与太子少师姚广孝监修学士胡广杨荣等为总裁金幼孜等与纂修未几广孝死原吉独专其事凡七年始成十六年五月庚戌朔原吉等以实録进凡若干卷共二百五册宝训凡若干卷十五册上御奉天殿受之披阅良久嘉奬再四曰庶几少副朕心辛亥赐宴于礼部洪熙元年五月庚午朔勅修仁宗实録宣德五年正月壬戌书成太宗实録凡一百三十卷一百二十四册宝训凡若干卷十五册仁宗实録凡十卷二十册宝训凡若干卷六册太师英国公张辅等表上之上御奉天殿受焉癸亥赐宴于中府赏赉如永乐时宣德十年九月庚午勑修宣宗皇帝实録赐宴礼部正统三年四月己巳实録成凡一百一十五卷一百一十六册宝训凡十二卷十册太师英国公张辅等具表上御奉天门慰劳再三加陞赏焉赐宴於礼部一云西苑天顺八年三月勑修英宗皇帝实録附以景泰时事成化三年八月实録成凡若干卷三百六十册宝训凡若干卷十二册郕戾王附太保会昌侯孙继宗等具表上进成化二十二年二月勑修宪宗皇帝实録弘治四年八月实録成凡若干卷二百九十三册宝训凡若干卷十册太傅兼太子太师英国公张懋等具表上进弘治十八年五月勑修孝宗皇帝实録正德四年五月实録成凡一百二十四卷若干册宝训凡十卷若干册太傅兼太子太师英国公张懋等具表上进自成化以来宴赉一如故事进实録仪则具载会典云按国初儒臣徐一夔曰元朝制度文为务从简便且闻史事尤甚疎略不置日历不置起居注独中书置时政科以一文学掾掌之以事付史馆及继世之後则国史院据所付修实録而已詹事杨守陈在史馆尝言古人谓国可灭史不可灭我太祖定天下即命儒臣撰元史太宗靖内难其後史臣不纪建文君事遂使建文数年朝廷政事及当时忠於所事者皆湮没不传及今采辑尚可补国史之缺景皇帝已复位号而英宗实録标目犹书郕戾王附是宜改正旧例羣臣章疏留中者虽有可传皆不得书乞以留中之奏悉付史馆择而书之盖国初修纂圣政以为日历故言动犹详後之所据以为实録者惟中外臣僚章疏与所行事例焉耳二人所论良足箴也

焚藁

凡进呈实録之日其草稿内阁大臣会司礼监官於内府烧毁李东阳曰正德四年五月二十五日在海子西岸焚实録稿事毕尚膳供宴是日入西苑门望南台登广寒殿过芭蕉园而还是时焚稿例供宴也

修玉牒

凡玉牒每十年一次宗人府具各王府宗支开报内阁奏请学士等官二员纂修其修合用纸劄洪熙元年勑司礼监别造本院委官一员公同附注宣德三年命本院一员同宗人府经历於史馆内附写其後合用纸劄弘治十年命刑部关领附注之日令吏部拨办事吏三名宣宗宣德五年四月重修玉牒成少傅杨士奇太子少傅杨荣以进上览之因言国家族属之盛士奇等请远法帝尧明峻德以亲九族上以为然孝宗时太常寺少卿兼侍讲学士杨时畅进玉牒按宋制於正殿登受前此所未有也

修书

洪武中稽古右文以开至治故纂述之事殆无虚日元年六月命礼部尚书陶凯辑自古太子诸王之嘉言善行为书既成上未慊意更令修撰王僎等删定之二年二月书成凡一百一十余条为二卷赐名昭鉴録又命学士朱升等同本院儒士修女戒是年三月辛未朔书成四年七月存心録成六年三月宋濓进辨奸録分赐皇太子亲王濓尝被命辑自古奸宄之迹为书至是进呈七年九月孝慈録成命翰林定服制也十三年五月臣戒録成先是上命本院儒臣纂録历代诸侯王宗戚宦官之属悖逆不道者二百二十人备其行事以类书之既成赐今名命颁布中外十四年五月朔编修吴沉典籍刘仲质吴伯宗进千家姓凡为姓一千九百六十有八十六年二月东阁大学士吴沉等进精诚録类编圣贤所言三事曰敬天曰忠君曰孝亲十八年三月省躬録成初上命翰林儒臣编集历代帝王祭祀祥异感应可为鉴戒者为书名曰存心録朝夕观览後复命赞善刘三吾编类汉唐以来灾异之应於臣下者别为一书名曰省躬録至是成诏颁行之二十一年九月颁武士训戒録亦翰林儒臣所修也二十六年诸司职掌成先是命吏部同本院儒臣仿唐六典自五府六部都察院以下职务类编为书至是成刋布中外又尝诏本院稽考汉唐宋功臣封爵食邑多寡及名号虚实等第为书名曰稽制録至是亦颁示功臣十二月永监録成颁赐诸王世臣总録成颁示中外羣臣皆本院儒臣所修也二十七年七月寰宇通志成时上以舆地之广不可无书以纪之乃命本院儒臣及廷臣以天下道里之数总类为书复编洪武志书二十八年十二月成刋行之二十九年十一月颁稽古定制亦翰林儒臣所定勋旧食禄之家禁例礼节也他如皇明祖训大诰三编大诰武臣资世通训御制诗文御注洪范御注尚书御注道德经皆出宸衷而令本院儒臣商确之又有志戒録忠义録为政要録彰善瘅恶録武臣监戒醒贪简要録务农技艺简要録大率皆翰林院所修而年月莫考洪武戊寅尝诏编辑经史百家之言为类要侍读唐愚士等纂修未成永乐元年七月上谕侍读学士解缙等曰朕欲悉采各书所载事物类聚之而统之以韵凡书契以来经史子集百家之书至於天文地志隂阳医卜僧道技艺之言备辑为一书毋厌浩繁於是广召四方儒者许侍臣各举所知至三年正月开局纂修命太子少师姚广孝礼部尚书郑赐监修刑部左侍郎刘季篪副监修赐卒以赞善梁潜代焉其总裁副总裁纂修等无虑数百人书成名曰永乐大典元年九月勑谕翰林儒臣辑自古嘉言善行有益於太子以储君昭监録为主稍充广之名曰文华宝监二年四月书成上御奉天门召皇太子授焉又命解缙等编次古今后妃诸侯大夫士庶人妻之事分为三卷元年十一月进御赐名古今列女传上亲序之颁之六宫行之天下时庶吉士余鼎辈读书文渊阁上命编纂君臣父子诸格言各为类名曰圣学心法七年二月书成亦亲序之出示学士胡广等因命司礼监刋印又以玺书谕皇太子令学士黄淮杨士奇等采古名臣直言并奏疏彚类以便观览十四年十二月书成赐名历代名臣奏议遂命刋印以赐皇太子皇太孙及大臣十六年六月乙酉诏修天下郡邑志书命学士杨荣等总之户部尚书夏原吉提调上尝巡北京以仁宗随行道途所经过农家徧览农具及其衣食且谕以农民勤苦之事曰此为帝王者不可不知也遂作务本之训以授仁宗又为善隂隲孝顺事实二书以风厉天下虽出御制而本院儒臣亦与闻焉宣德元年正月乙卯勑修历代臣鉴外戚事鉴皆命大学士杨荣总之且谕荣以书馆中编纂及缮写官有不遵约束者悉聼稽督责罚敢有违越者具闻黜之荣处之适当人皆悦服二年九月书成颁赐在廷诸臣及戚畹又诏修五伦书正统十年三月书成景帝时勅修君监及寰宇通志成英宗复辟以寰宇通志多泛滥勅本院儒臣约为一统志天顺五年五月大明一统志成上亲序之宪宗时肇建东宫诏修文华大训本院官预者惟学士王献侍讲学士杨守陈侍读倪岳等四人篇目条例多本大学衍义独事涉中人者悉不以书守陈争曰是何以为训撮其贤否得失之故分注一条议者不能夺成化十八年二月文华大训成上亲授诸皇太子令宫臣进读弘治十年三月诏修大明会典大学士李东阳焦芳等总之其凡例本诸司职掌而旁及诸制书以官职制度为纲事物名数仪文等级为目每有事例因革损益皆详载焉十五年十二月书成凡一百八十卷上亲为序正德六年四月司礼太监张永传奉圣旨命儒臣重加参校十二月大学士李东阳以重校大明会典表上之武宗复为序始纂修时学士王鏊欲如唐六典之本庶润色有文简明易见总之者不能从也一代之制虽云具备然宫中所设职掌皆未详载岂当时中人之焰方煽与重加改正悬诸象魏以为法守在今日而已凡进书例有表上其仪见会典

修史

洪武二年二月丙寅朔诏修元史以中书左丞相宣国公李善长为监修前起居注宋濓漳州府通判王褘为总裁徵山林遗逸之士汪克寛胡翰宋禧陶凯陈基赵埙曾鲁高啓赵汸张文海徐尊生黄箎傅恕王錡傅着谢徽十六人同为纂修开局于天界寺取元经世大典诸书以资参考时方召诸儒考礼於是儒士徐一夔梁寅周子谅胡行简刘宗弼董彞蔡深滕公琰时曾鲁辈以元史方成共奏留之因命与诸儒同纂修九月元史成纪三十八卷志五十三卷表六卷传六十二卷濓等表上之惟元统以後尚缺三年二月乙丑诏续修元史时儒士欧阳佑等采摭元统以後实事还朝仍命濓与待制王禕总裁儒士赵埙朱右贝琼朱世廉王彞张孟兼高逊志李懋张宣李汶张简杜寅殷弼俞同十四人同纂修七月丁亥朔续修元史成计五十三册纪十志五表二列传三十六凡前书未备者悉补完之通二百十二卷濓等率诸儒以进诏刋行之人赐白金二十两文绮帛各二授儒士张宣等官各有差惟赵埙朱右朱濓乞还田里从之後令解缙还家着述十年乃复来朝因命改修元史之舛误及踵成宋书删定经礼凡例皆以留中未几缙以太祖大丧入朝进香被谪书盖未成也成化八年十月诏修宋元通监纲目十二年十一月成凡若干卷大学士商辂等表上之弘治十六年三月诏修历代通监纂要正德六年十月成凡若干卷大学士李东阳等表上之二书皆上亲为序盖纂修之事必集衆长而後可成正统中南京侍读学士周叙独受诏修宋辽金三史未及成而卒至今犹为缺典顾此非一人精力所能就虽开局可也

订辑经传

经书注释言人人殊自国朝订辑之而後五经六籍益明於世洪武六年诏修撰孔克表御史中丞刘基秦府纪善林温取诸经要言以恒言释之使人易晓因手释二章赐克表为例克表等承诏释四书五经以上赐名羣书类要圣祖尝览蔡氏书传指摘其可议者二十四年十一月礼部右侍郎张智等奉命同学士刘三吾等会议改正蔡氏书传并定程文格式颁行天下学校其改正之说曰前元科举尚书专以蔡传为主考之传内如天文一节已自差缪谓日月随天而左旋今仰观乾象甚为不然夫日月五星之丽天也除太阳则人目不能见其形於列宿之间其太隂与五星昭然右旋何以见之当天清气爽之时借一宿为主使太隂居列宿之西一丈许尽一夜则太隂过而东矣盖列宿附天舍次定而不动者太隂过东则其右旋明矣夫左旋者随天体也右旋者非天体也又如五星右旋为顺行左旋为退行其顺行之日常多退行之日间有若依蔡氏之说则退行多而顺行少岂理也哉皆乾象昭然有目之所共见蔡氏不知而妄为异说以致愚惑後世之愚儒俗士又皆诵习纸上之文莫有能仰观天象以究其非者若不革正有误方来今後学学尚书者天文一节当依朱氏诗传十月之交注文为是又如洪范内惟天隂隲下民相协厥居一节蔡氏俱以天言殊不知隂隲下民乃天之事相协厥居乃人君之事天之隂隲下民者何风雨霜露均调四时五谷结实立烝民之命此天之隂隲也君之相协攸居者何敷五教五典以教民以五刑而弼教保佑和协使强不得凌弱衆不得暴寡而各安其居也若如蔡氏之说则相协之事皆付之於天而人君但宴安自若於奉天勤民之政略不相与又岂天佑下民作之君师之意哉今後当依此说二十七年四月复诏徵儒臣考正蔡氏书传於是太子少保唐铎等举致仕编修张美和国子监博士钱宰等二十七人皆宿儒也并遣行人驰传徵之既至上语以正定书传之意且曰尔等知天象乎皆对曰不知上曰朕每观天象自洪武初有黑气凝於奎壁奎壁乃文章之府朕甚异焉今年春暮其间黑气始消文运始兴尔等宜考古正今有所述作而称朕意於是命三吾等总其事开局翰林院至九月书成三吾等率诸儒上进赐名曰书传会选命礼部刋行天下赐诸儒绮缯衣物等并御制诗燕享命坐殿中濒行又赐宝钞俾驰驿而还上又尝谓孟子一书不可泛观二十二年四月诏集耆儒钱宰等二十七人命刘三吾总之参订孟子纂其要语删去八十五条至九月书成进御命之曰孟子节文寻又命三吾订正周礼上躬与之裁定盖由圣心沉潜经术既久故能探赜诣极以成书永乐十二年十一月甲寅上谕学士胡广杨荣金幼孜曰五经四书皆圣贤精义要道传注之外诸儒议论有发明者尔等宜采附于下周程张朱诸君子性理之言如太极图通书西铭正蒙之类皆六经羽翼然各自为书未有统会卿等宜类聚成编务极精备用垂永久命广等三人总其事仍举朝臣及在外教官有文学者同修开馆东华门外命光禄寺给朝夕馔甚丰十三年九月己酉书成赐名性理大全广等表上之上亲为序冠其首诏颁于六部两京国子监及天下学校按圣祖命刘三吾定科举取士之制四书义主朱氏集注章句易主程氏传朱氏本义书主蔡氏传及古注疏後主会选诗主朱氏集传春秋主三传及胡氏张洽传礼记主古传疏广等所定惟四书及易诗如旧书主蔡氏春秋主胡氏礼记主陈澔集说尝求其故盖当时编纂惟据元人四书五经性理会通稍加删润而成非为异也

校勘书史

洪武中本院儒臣校勘书史进御日以为常盖圣祖好学手未尝释卷故也仁宗在东宫尝命侍讲杨士奇赞善陈济校讐欧阳修文集正其误补其阙厘为一百五十三卷命刻以传成化中本院官受命校勘资治通监纲目贞观政要二书翻刻以赐在廷大臣正德时命重校大明会典语见前余多莫考

修书陞赏

凡书成进御例有陞赏酬劳也洪武中修元史及书传会选陞赏见前然擢用皆儒臣之未授官者若本院官则赏而不陞盖以文墨特其职分之常故尔永乐元年六月癸亥太祖皇帝实録成侍读学士解缙传於奉天门钦奉圣旨修史官除翰林院及尚书李至刚外其余官员监生生员人等说与吏部引选发落钦此丙寅吏部将修史郎中等官同儒士监生生员吏部引选诏以郎中等官徐旭等各陞一级儒士监生生员吏员王孟易等除授主事御史中书舍人并都事等官有官者修史得陞擢始见於此于是以吏部郎中徐旭为国子监祭酒太常寺博士钱仲益知县杨觏梁潜王褒为修撰国子助教王达给事中朱紘为编修行人蒋骥为检讨国子博士金玉铉为五经博士晋府侍读苏伯厚为侍书教谕解荣刘宗平为待诏靖江府教授张显为国子监学正训导富贵清罗师程为国子监学録知府刘辰为江西右参政礼部郎中胡远为江西左参议广东佥事李宜为福建左参议佥事叶砥改吏部考功郎中知州邹济改礼部仪制郎中知县赵季通例应陞而以疾乞教职授国子博士知县唐云改监察御史楚府教授吴勤改开封府学教授陞誊写官主事陆顒为礼部员外郎端孝思为兵部员外郎擢监生锺子勤陈彞训刘谦沈文为中书舍人梁逢吉叶蕃沈绍先华嵩乔岳卫谈郑中余从善陈俊良陈实为监察御史生员金实为翰林典籍汪琦等十人为知县而纂修儒士王孟易端礼朱逢吉莫士安陞授莫考以圣诏推其次第盖授主事云十六年再重修太祖实録成改纂修主事李时勉陈敬宗为侍讲监修以下赐金帛钞币纱衣有差太宗仁宗两朝实録吏部据行在翰林院备开修史官员人等姓名具题请旨奉圣旨曾棨王英王直都陞少詹事支正四品俸仍兼原兼职事周述陞庶子支正五品俸仍兼原兼职事李时勉钱习礼都陞侍读学士余学夔既告老疾着冠带回去闲住陈循蒋骥都陞侍讲学士蔺从善陞洗马仍在翰林院办事刘永清邢寛胡穜都陞侍讲蒋礼陞中允仍在翰林院办事周叙孙曰恭杨敬都陞修撰王雅等四员都陞编修陈继陞检讨张礼陞行人署典籍事沈寅陞正字署孔目事蒋晖程南云都陞从四品俸兼翰林院侍书夏衡宣嗣宗都陞郎中张习苏监王观陞员外洪益中陞左寺正丘宗杨玹邵暹陞右寺正萧湘至胡宜衡陞左评士解祯期至寇原陞右评士潘文奎他老了着冠带回去闲住陈中陞员外陈叔刚陞修撰万节陞左寺副丘锡还做府学教授支九品俸梁萼陞府学教授邹循为翰林待诏朱铨做翰林侍书办事吏翁选至李用都做县丞钦此盖自是本院官始以纂修陞矣然纂修与稽考参对皆混陞又有令其闲住者实断自宸衷故也宣宗实録据行在礼部开报具题奉圣旨皇考实録修完特念他每勤劳英国公於原号加佐理二字岁加禄米百石杨士奇杨荣陞少师兼职如旧杨溥陞少保兼尚书武英殿大学士钦此随又奉圣旨英国公张辅等四员已发落了王直王英俱陞礼部左侍郎兼职如旧不管部事李时勉钱习礼蔺从善俱陞翰林院学士苖衷陞侍读学士曾鹤龄高谷马愉俱陞侍读学士周叙尹凤岐孙曰恭习嘉言陈叔刚陈恂俱陞侍读曹鼐仪铭王一宁杜宁诸懋陞侍讲杨翥董璘杨夀夫林文锺复张益邵宏誉俱陞修撰刘球刘铉洪璵对品改除侍讲俱陞从五品俸胡穜邢寛及萧鎡至靳通共三十三员俱照本等品级各陞俸一级内有原陞俸的还照例加俸一级陈循徐珵王玉既丁忧且不陞秀才陈学等十八名俱授试中书舍人给半俸三年後实授办事顔聚等十一名各照原资格除授钦此盖监修及总裁官陞擢自此始英宗实録成吏部据翰林院开报具题奉圣旨皇帝实録修完念他每勤劳会昌侯孙继宗陞太傅陈文陞太子太保兼礼部尚书彭时陞太子太保兼兵部尚书俱文渊阁大学士刘定之陞工部右侍郎兼翰林院学士不管工部事吴节陞太常寺卿兼翰林院侍读学士柯潜万安李泰陞詹事府少詹事孙贤刘珝陞太常寺卿仍兼旧职陈监刘吉陞侍读学士丘濬陞侍讲学士黎淳陞左庶子童缘刘宣陞右庶子王一夔陞左谕德江朝宗杨守陈陞洗马彭华尹直陞侍读彭教徐琼陈秉中李永通陞侍讲耿裕郑环刘健汪谐吴釴罗璟陞修撰周经陞编修张元祯既告病罢李东阳倪岳谢铎焦芳陈音程敏政吴希贤马麟焦?李溥凌晖蔚宣黄清刘询俱陞俸一级余谦陞太常寺卿林章陞太常寺少卿吴谦陞从四品散官并俸韩定何暹叶玫陈纲王琼陞本司郎中王佐白直陞通政司知事毛显陞司宝署丞冀舞陞大理寺评事高监陞户部照磨监生史盛等九名除从七品京职译字官并生员秀才胡清等十二名俱除序班办事吏曹昂等九名俱照原资格除授事故的罢钦此盖是时总裁官少保吏部尚书兼华盖殿大学士李贤副总裁官礼部右侍郎李绍纂修官侍读学士周洪谟左春坊左庶子王?右春坊右庶子兼侍读徐溥侍读李本修撰岳正邢让王献誊録官吏部员外郎凌耀宗礼部员外郎谢宇中书舍人温良刘珙鸿胪寺司仪署丞潘致中序班梁俊周景各以事故去犹具姓名上故有此旨宪宗实録成吏部据本院除事故不开外将见在开报具题奉勅吏部皇考实録修完念他每勤劳监修张懋陞太师仍兼太子太师总裁刘吉陞少师华盖殿大学士余兼如故徐溥陞太子太傅户部尚书兼武英殿大学士刘健陞礼部尚书兼文渊阁大学士副总裁丘濬陞太子太保仍兼礼部尚书汪谐陞礼部右侍郎兼翰林院学士如敇奉行钦此又二日奉圣旨监修总裁张懋等俱已陞了纂修官傅瀚陞太常寺卿费誾陞詹事府詹事俱兼侍读学士李杰已陞官了仍加俸一级李东阳董越陞太常寺少卿谢迁吴寛陆简少詹事俱兼侍讲学士曾彦杨守址左谕德刘戬王鏊右谕德杨杰梁储司经局洗马张元祯南京翰林院侍讲学士刘机杨廷和江澜俱侍读武卫张芮刘忠邓焲黄珣张天瑞俱侍讲杨时畅刘春凃瑞俱修撰誊録等官林章龙暹各陞俸一级马绍荣太常寺少卿姜立纲太仆寺少卿季通王文琮俱本司郎中王佐王璡员外郎陆华主事俱工部毛显大理寺左寺副吴荣刘棨右寺副胡清徐鹗左右评事黄灿胡清仍加俸一级李瑄光禄寺署正王臣通政司经历靳瑭蔡振光禄寺署丞何泽朱宾杨全试中书舍人刘安刘学陈伦户部照磨吴孜翰林院典籍以上官俱照旧办事原加俸一级者照旧加之张翰陞侍书仍管孔目事监生九名除从七品京职办事吏八名照旧资格除授钦此孝宗实録成吏部查事例具题奉圣旨这修实録官员曾修大明会典陞过的及丁忧未陞的都查职衔并脚色到馆年月日期开写明白来看钦此行准翰林院手本开坐具题节奉圣旨这纂修实録重事你吏部便照例拟陞职等例来说钦此随于奉天门钦奉勑吏部皇考实録修完念他每勤劳监修张懋加赏大红紵丝蟒龙一表里总裁李东阳加支正一品俸焦芳加少师兼太子太师华盖殿大学士杨廷和加陞俸二品副总裁梁储陞本部尚书余如旧勑奉行钦此续该本部将纂修官员等各酌量历俸并到馆浅深查照往年纂修陞职事例拟陞相应职俸通行开坐具题节奉圣旨纂修催纂侍读毛纪等十八员并收文书刘讯誊録沈冬魁等七员俱陞一级稽考参对修撰吕柟等十二员陞俸一级乔宗及秀才张保等二十九员名细开因何入馆年月日期来历脚色务查明白来讫不致乖方丁忧起复官生刘春等二十二员名还查到馆年月日期来讫钦此于是吏部复将入馆来历缘由具题有旨以营求入馆贪图陞赏又保送来历不明责之乔宗等对品调外任有差而侍讲吴一鹏等皆陞调两京部属时逆瑾扇虐恶诸翰林不为礼屈焦芳刘宇辈又嗾之谓文士不习世故摘所同忌者十余人以扩充政务为名故有此举非武宗意也而忧居者如侍读徐穆编修贾咏等犹不免一鹏调南京刑部员外郎穆调南京礼部员外郎咏调兵部主事董玘调刑部主事穆孔晖调南京礼部主事余各有差及瑾诛谏官以为言乃俱复官正德五年八月也会内阁以本院及坊局多阙员乃疏其有资望者以次陞补乔宗等则本院以善楷书保留云盖自纂修以来陞赏事例至是大紊矣复先朝之彝典将有望于今日若乃赏赉按永乐元年五月乙未上以太祖实録将成命礼部预定赏格礼部以修元史赏例进上覧之曰此述前代兴亡之迹今朕纪皇考神功圣德贻范万世岂可比而同之尔拟议非伦矣遂亲定监修官银百两彩币六表里织金纱衣一袭鞍马一副总裁官银八十两彩币五表里织金纱衣一袭鞍马一副纂修官各银五十两彩币四表里纱衣一袭催纂兼誊写官银二十两彩币三表里纱衣一袭催纂官银二十五两彩币二表里纱衣一袭誊写监生生员儒士各银十两钞三十锭彩币一表里誊写吏各银八两钞三十锭彩币一表里催督誊写者钞二十锭绢二疋办事吏各钞二十锭绢二疋六月辛酉景隆等八十六人如赏格受赐其後太宗仁宗两朝以至英宗实録成皆为例独宪宗实録成视前或微不同弘治四年定赐监修并总裁官银八十两彩段四表里罗衣一套鞍马一副总裁银八十两彩段四表里罗衣一套纂修官银三十两彩段四表里罗衣一套催纂官银二十两彩段二表里罗衣一套誊録官银十五两彩段一表里办事吏典钞二十锭绢一疋各色人匠钞二十锭布一疋官陞擢事故去任及监生事故去者久近不一赏赉有差乃若修他书宣德以前不过白金文绮袭衣宝钞之赐而已正统以後始有陞擢而赏赉则视实録稍杀焉

东宫纂修

洪武十二年八月东宫文学傅藻等受皇太子命编辑春秋诸国君臣行事始终书成皇太子以闻上赐名曰春秋本末永乐中东宫命杨士奇徐善述等编纂大易等直指语见前卷其後东宫纂修盖无闻焉

翰林记卷十三








寄天都许青岩

青岩旧有青藤杖生掣蛟螭驯倔强苦心割爱倾所懽作歌赠我余惆怅乱来踯躅扶杖行怀君望远攀孤嶂侧闻松竹都亡恙重倚梅花酌佳酿我不共饮可若何兴来拍手为君歌丈人家傍黄山住山房却在临溪处丈人爱向黄山游飞策天都最上头住山游山心总闲雕镂云物穷仙山雪翁千岁成逸友【山有老白猿人称雪翁】莲花百丈开懽顔黄山峯势千手指就中耆旧今余几词赋家风传二子眼前万事堪老矣残编自向碧山藏仙客还分石髓尝南村潭上东风暖应有春云满竹房


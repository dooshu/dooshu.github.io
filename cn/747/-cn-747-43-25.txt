○命皇太子即位诏

於戏！奉天地者，是称大宝；承宗庙乾，必在元良。吾以薄德，纂承丕绪。今以忧劳所积，遘疾弥留，用申顾命，诫尔元子。尔性禀生知，幼有明德，蒸蒸之孝，言必因心，温恭睿哲，允文允武。往在西土，爰讨凶渠，命尔总戎，克宣王略。收复中夏，唯尔之功，遂昇以储闱，将中我鸿业。尔有令闻，万方宅心。吾大渐之后，即宜膺宝位。夫天下至广，神器所重，丕承累圣之德，虔奉大中之道。必当任贤勿贰，去邪勿疑。以慈惠为心，开谏诤之路，兢兢业业，无怠无荒。呜呼戒之，无替厥命！


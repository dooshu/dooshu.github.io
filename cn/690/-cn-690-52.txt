卷五十二



卷之五十二

洪武三年五月己丑朔，大将军徐达分遣左副将军邓愈招谕吐蕃，而自将取兴元。

宁国卫指挥佥事陈德成从征西蕃，战殁干岷州。上命有司致祭，厚葬之，仍恤其家，追赠德成指挥副使，授其子千户。

辛卯，遣使访历代帝王陵寝。初，上尝观宋太祖诏修历代帝王陵寝，叹曰：“此羙事也。”遂遣翰林编修蔡玄、侍仪舍人李震亨、陈敏、于谦等往四方求之，仍命各行省之臣同诣所在审视，若有庙祀，并具图以闻。

壬辰，命工部制皮鞵，给征北军士，凡十四万八千余人。

癸巳端午，享太庙。

上谕中书省臣曰：“今人于书劄，多称顿首、再拜、百拜，皆非实礼。其定为仪式，令人遵守，又小民不知避忌，往往取先圣、先贤、汉唐国宝等字以为名字，宜禁革之。”于是礼部定议：“凡致书于尊者称端肃，奉书答则称端肃奉复，敌己者称奉书、奉复，上之与下称书寄、书答，卑幼与尊长则云家书敬覆，尊长与卑幼则云书付某人。其名字有天、国、君、臣、圣、神、尧、舜、禹、汤、文、武、周、汉、晋、唐等国号相犯者，悉令更之。”

甲午，复置司农司。上以中原之地自兵兴以来，田多荒芜，命省臣议计民授田，设官以领之。于是省臣议复置司农司，开治所于河南，司设卿一员、少卿二员、丞四员、主簿、录事各二员。从之。

乙未，册妃孙氏为贵妃，吴氏为充妃，郭氏为惠妃，郭氏为宁妃，达氏为定妃，胡氏为顺妃。其仪：皇妃服九翚四凤冠，翟衣九等，车辂用厌翟车。册用镀金银册二片，其长短阔厚与诸王册同。盝饰以浑金沥粉蟠凤，其用物裹覆，皆与诸王同。印用金龟钮，其尺寸与诸王宝同，文曰“皇妃之印”，其余制度皆与诸王同。匣皆饰以蟠凤。前期一日，礼部官奉册印进入，置于谨身殿御座宝案之前，册东印西。侍仪司设册礼使受制位于奉天殿横街之南稍东，副使位于其西，俱北面。设承制官、奉节官、奉册官、奉印官位于副使之东北，西向，以北为上。设使副受册受印褥位于受制位之北，南向以俟册使受册、副使受印。设典仪二人位于丹陛上之左右，传赞二人位于丹陛下之左右，文武官对立位于丹墀两旁，引班四人位于文武官之北，赞礼二人位于册使位之北，皆东西相向。所司置龙亭于奉天门外正中，备仪卫、鼓吹以俟迎册。即行，内使监令设使副位于内宫门之外，北向东上。设内使监令位于册使之东北，西向。设赞者二人位于册使之北，东西相向。设册印案于赞者之北，册东印西。内使设妃受册位于本位庭中，北向。设册印案于妃受册印位之北，册东印西。设内命妇诸亲贺位于庭阶之南，北向。又设妃受贺位于其宫之中，南向。设内赞二人位于妃受册位之北，设引礼二人位于内赞之南，皆东西相向。其日，质明，文武百官皆朝服，引班分引序立于奉天殿丹墀之两旁，东西相向。赞引引使副公服入，就横街南位北面立。承制官、奉节、奉册、奉印官及掌节者皆入诣谨身殿外，北向立以俟。内臣传旨讫，掌节者持节，奉册官、奉印官率执事者举册印案以行。奉节官、掌节者前导，次册案奉册官后从，次印案奉印官后从，承制官押其后。至横街南，以案置于使副受册褥位之北，册东印西。承制官、奉节官、奉册、奉印官各就位西向立，掌节者持节立于奉节官之左，差退。典仪赞“使副皆再拜”，承制官诣使副前称“有制”。典仪赞“使副跪”，承制官宣制曰“妃某氏，特封某妃，命卿等持节展礼”，宣制讫，复位，典仪赞“使副再拜”。奉节官率掌节者持节诣册使前，掌节者脱节衣以节授奉节官，奉节官以节西向授册使，册使跪受以授掌节者，掌节者受节立于册使之左，奉节官退复位。赞礼引册使诣受册褥位立，奉册官于册案上取册授册使，册使跪受册兴，置于案，奉册官及册使各退复位。赞礼引使副诣褥位北向立，奉印官于印案上取印西向授使副，使副跪受印讫，兴，置于案，奉印官及使副俱退后位。典仪、传赞赞“使副皆再拜”。典仪唱“礼毕”，执事者举册印案出奉天门外，奉册、奉印官取册印置龙亭中，奉册、奉印官退。赞礼引册使押册、副使押印，持节者前导，仪卫、鼓吹以次出，引班引文武百官退。册印将至内宫门外，内使请妃服花钗翟衣引出閤，至本位宫中南向立。及册印至，使副于龙亭中取册印权置于门外所设案上。讫，引礼、内使引使副及内使监令俱就位立，次引册使于内使监令前称“册礼使某、副使某，奉制授某妃册印”，退复位。内使监令入，诣妃本位庭中躬言讫，出复位。引礼引内命妇诸亲俱入就位，引礼引册使诣内使监令前，册使取册以授内使监令，内使监令跪受以授内执事。引礼又引副使取印以授内使监令，内使监令跪受以授内执事。率执事者奉册印以次入诣妃受册位前，各置于案，册东印西。引礼引妃降诣庭中受册位立，侍从如常仪。内使监令率内执事取册印以次立于妃之东，西向。内使监令称“有制”，内赞赞“妃四拜”。内使监令宣制讫，执事者取册授内使监令，跪读册讫，以册授妃，妃跪受册以授内执事。执事者取印跪授妃，妃跪受印以授内执事。内赞赞“妃四拜”。内使监令出，诣使副前躬称“妃受册印礼毕”，使副还复命。引礼引妃升阶就位南向坐，引礼引内命妇诸亲以次贺，如常仪。礼毕，引礼引内命妇退。内使监令引妃谢皇帝、皇后，并如宫中之仪。

上以元末之君不能严宫阃之政，至宫嫔女谒私通外臣而纳其贿赂，或施金、帛于僧道，或番僧入宫中摄持受戒，而大臣、命妇亦往来禁掖，淫渎亵乱，礼法荡然，以至于亡，遂深戒前代之失，著为令典，俾世守之。皇后之尊，止得治宫中嫔妇之事，即宫门之外豪发事不预焉。自后妃以下至嫔侍、女使，小大衣食之费，金银钱帛、器用百物之供，皆自尚宫奏之，而後发内使监官覆奏，方得赴所部关领。若尚宫不及奏而朦胧发内官监，监官不覆奏而辄擅领之部者，皆论以死。或以私书出外者，罪亦如之。宫嫔以下遇有病虽医者，不得入宫中，以其证取药而已。群臣、命妇于庆节、朔望朝见中宫而止，无故即不得入宫中。人君亦无有见外命妇之礼。天子及亲王后妃、宫嫔等，必慎选良家子而聘焉，戒勿受大臣所进，恐其夤缘为奸，不利于国也。至于外臣，请谒寺观烧香、禳告星斗之类，其禁尤严。

丁酉，遣使告祭王国山川，以封建诸王也。

诏天下守令询举有学识笃行之士，礼送京师。

左副将军李文忠、左丞赵庸败元太尉蛮子、平章沙不丁、朵儿只、八剌等于白海子之骆驼山，遂进次开平，元平章上都罕等降。

都督孙兴祖及燕山右卫指挥平定、大兴左卫指挥庞禋等兵次三不剌川，遇胡兵力战，皆殁于五郎口。海宁卫指挥副使孙虎率兵至落马河，与元太尉买驴战，死之。兴祖，濠州人，刚毅有胆气，初从上取和阳，在行伍中，无知者。比渡江，下毗陵，皆先登，遂以功授右都先锋，克宣城、宜兴、马驮沙，俱有功。又从取婺、越、舒、池阳，败陈友谅于龙江，升统军元帅。继捣瑞昌八阵营寨，进伐南昌，迁天策卫指挥使。镇海陵，敌不敢犯其境，升骠骑大将军、大都督府副使，移镇彭城。及大将军取元都，上以北州重地，命兴祖戍守。兴祖至，纪律严肃，军民安之。至是，从大将军北伐，以战死，年三十有五。事闻，上甚悼之，遣使往北平致祭，命配享于通州开平王常遇春祠，赠推忠宣力效节功臣、龙虎上将军、北平等处行中书省左丞、上护军，封燕山侯，谥忠愍。孙虎，不知何许人，始来附时，遣从诸军援池阳，下於潜、昌化，安辑严州、诸暨，以功授千户。及克新城，取桐庐，皆与有劳，升海宁卫指挥副使。嘉兴盗起，虎领兵捕斩之，调征福建。及还，从大将军征沙漠，战死，诏赠镇国将军、佥大都督府事，追封康安郡伯。

山西忻州官安时敏、静乐县丞谭章等私通元四大王，阴洩军中消息，欲为乱，事觉诛之。

己亥，诏设科取士。诏曰：“朕闻成周之制，取才于贡士，故贤者在职，而其民有士、君子之行，是以风淳俗羙，国易为治，而教化彰显也。汉唐及宋，科举取士，各有定制，然但贵词章之学而不求德艺之全。前元依古设科，待士甚优，而权豪势要之官每纳奔竞之人，夤缘阿附，輙窃仕禄，所得资品，或居贡士之上。其怀材抱道之贤，耻与并进，甘隐山林而不起。风俗之弊，一至于此！今朕统一华夷，方与斯民共享昇平之治，所虑官非其人，有殃吾民，愿得贤人君子而用之。自今年八月为始，特设科举，以起怀才抱道之士，务在经明行修，博通古今，文质得中，名实相称。其中选者，朕将亲策于庭，观其学识，第其高下而任之以官。果有才学出众者，待以显擢，使中外文臣皆由科举而选，非科举者毋得与官。彼游食奔竞之徒，自然易行。於戏！设科取士，期必得于全材；任官惟贤，庶可成于治道。咨尔有众，体予至怀。”

遣使颁科举诏于高丽、安南、占城。

辛丑，左副将军李文忠师趋应昌，未至百余里，获一胡骑，问之，曰：“四月二十八日，元主已殂。今自应昌往开平，报国丧。”文忠即督兵，兼程以进。癸卯，复遇元兵，与战，大败之，追至应昌，遂围其城。明日，克之，获元主嫡孙买的里八剌并后妃宫人暨诸王、省院、达官、士卒等，并获宋元玉玺、金宝一十五，宣和殿玉图书一，玉册二，镇圭、大圭、玉带、玉斧各一，及驼马牛羊无筭，遣人俱送京师。惟太子爱猷识理达腊与数十骑遁去，文忠亲率精骑追之至北庆州，不及而还。师过兴州，遇元将江文清等，率军民三万六千九百余人来降，至红罗山，又降其将杨思祖等一万六千余人。师还北平，遣人送江文清、杨思祖等赴京师。

乙巳，建斋宫于圜丘之西、方丘之东，前后皆为殿，殿左右为小殿，为庖湢之所，外为都墙，墙内外为将士宿卫之所，又外为渠前为灵星门，为桥三，左右及后各为门一，为桥一。

丁未，诏行大射礼。初，上以先王射礼久废，弧矢之事专习于武夫，而文士多未解。至是，诏太学生及郡县学生员皆令习射。凡遇郊庙之祭，先期，命文武官、执事行大射之礼，乃命工部制虎中、鹿中及诸侯、卿、大夫射侯等器，命礼部考定其仪，斟酌古今，烦简适中。于是，礼部奏曰：“按周礼，大司马之职，王大射则合诸侯之耦，其属有射人掌张三侯，司弓矢掌六弓八矢之法，服不氏掌赞张侯，以旌居乏而待获。古大司马，今兵部之职也，宜令掌之。其射鹄有七：虎鹄五采，天子射用之；熊鹄五采，皇太子射用之；豹鹄五采，亲王射用之；豹鹄四采，一品、二品文武官射用之；糁鹄三采，三品至五品文武官射用之；狐鹄二采，六品至九品文武官射用之；布鹄无采，文武官子弟及士民俊秀射用之。乏又名容，凡射时置于鹄右，执旗及待获者以蔽身。设楅并韦，当射时，置于前以齐矢。设射中五：皮树中，天子大射用之；闾中，天子宴射用之；虎中，皇太子、亲王射通用之；兕中，一品至五品文武官用之；鹿中，六品至九品及文武官子弟、士民俊秀通用之。其职事：设司正官二员，掌验射者品级、尊卑、人力强弱而定耦，其中否，则书于算，兵部官职之；司射二员，掌先以强弓射鹄诱射，以鼓众气，以武职官充之；司射器官二员，掌办弓力强弱，分为三等，验人力强弱而授之，工部官职之；举爵者，掌以马湩，授中者饮，光禄寺官职之；请射者，掌定耦射，射毕，再请某耦射，每鹄二人，侍仪司职之；待获者，掌矢纳于司射器者，以各隶仆共其役。执旗者，掌于容后，执五色旗。如射者中的，举红旗麾之；中采，举彩旗麾之；偏西，举白旗；偏东，举青旗；过于鹄，举黄旗；不及鹄，举黑旗。以军士二人掌之。设引礼二人，掌引文武官进退，命侍仪司舍人职之。”制曰：“可。”仍命颁仪式于天下官府、学校，使遇朔望，则于公廨或闲地习之。

其官府、学校射仪：前期，戒射定耦，选执事充司正、副司正、司射、司射器、请射、举爵、收矢、执旗。树鹄陈设讫，至日，执事者入就位，请射者引主射正官及各官员子弟、士民俊秀者各就品位。司射器者以弓矢置于各正官及司射前，请射者诣正官前圆揖毕，引诣司射器前，受弓矢讫，复位。司正执算入立于中后，请射者诣司射前曰“请诱射”，引司射二人耦进，各以三矢搢于腰带之右，以一矢挟于二指间，推年齿相让，年长者为上射，年幼者为下射，上射先诣射位，向鹄正立发矢，司正书中，投算置于中，举旗者如所射应之。射毕，退立于旁，让下射者诣位。射讫，请射者俱引复位，收矢者收矢，复于射者，司正取所中算。请射者次请士民俊秀射，次请官员子弟射，次请品卑至品高者射，其就射位，发矢、取算、书中、取旗、收矢、复位，皆如前仪。既毕，司正、副司正各持算，白中于主射正官，举爵者酌酒授中者饮之，中的者三爵，中采者二爵。饮讫，请射者请属官以下仍捧弓矢纳于司射器，还诣主射正官前，相揖而退。

戊申，夏至，祭皇地祗于方丘。先期，赐陪祀执事官明衣布，乐舞生各给新衣。前祀二日，诣仁祖庙告请配享，其祝辞曰：“孝子皇帝元璋敢昭告于皇考仁祖淳皇帝，今月某日夏至，恭祀皇地祗于方丘，谨请皇考作主配神。”至日，行礼，其器物、礼乐，悉仍旧仪。祝文，皇地祇曰：“嗣天子臣元璋，敢昭于皇地祇：时当夏至，万物咸亨，用遵彝典，谨率臣僚，以玉帛、牺斋、粢盛庶品奉兹瘗祀，皇考仁祖淳皇帝配神作主。”仁祖祝曰：“孝子皇帝臣元璋，敢昭告于皇考仁祖淳皇帝，时当夏至，万物咸亨，谨率臣僚恭祀皇地祗，奉以玉帛、牺斋、粢盛庶品，用修典礼，伏惟敬慎瞻仰，永为配位。”礼毕，驾还御奉天殿，百官行庆成礼。

己酉，升兰州卫指挥使张温为大都督府都督佥事。

辛亥，命礼部考定百官及内官于皇太子、诸王前所称。礼部尚书崔亮等会议：“百官及内使监官于皇太子、亲王前称‘殿下’，自称名。东宫及本宫内使于皇太子前称‘殿下’，自称‘臣’。王府官及本位承奉司官于亲王前称‘殿下’，自称‘臣’。百官在上前称‘皇太子’，称亲王曰‘某王’。”从之。

诏考历代服色所尚。礼部奏言：“历代异尚，夏尚黑，商尚白，周尚赤，秦尚黑，汉尚赤，唐服饰尚黄，旗帜尚赤，宋亦尚赤。今国家承元之后，取法周、汉、唐、宋以为治，服色所尚，于赤为宜。”上从之。

大将军徐达与都督冯胜、参政傅友德、左丞李思齐自徽州南出一百八渡，至略阳，擒元平章蔡琳，遂入沔州，又遣禆将金兴旺、张龙由凤翔入连云栈，合兵攻兴元。兴元守将刘思中、知院金庆祥迎降，达留兴旺、龙镇守，还军西安。

左副副将军邓愈自临洮进克河州，遣人招谕吐蕃诸酋。

命罢寿星、司中、司命、司民、司禄等祀。

夜三鼓，有星大如杯，赤黄色，尾迹有光，起文昌东，行至天船没。

癸丑，礼部奏：“大明、夜明、星辰、太岁既从祀于圜丘，而五岳、四海、五镇、四渎亦既从祀于方丘矣，独风、云、雷、雨及天下山川不得以类从祀，非通敬于神明者也，宜增列于圜丘、方丘从祀之次。”上从之，遂命于圜丘坛下壝内增设坛，从祭风、云、雷雨、之神，于方丘坛下壝内增设坛，从祭天下山川之神，其礼如太岁、岳镇。

甲寅，礼部奏：“按古者礼神，每神币一，故今郊祀天地及岳镇、海渎等神，皆如其数，如五岳则用币五是也。至于太庙，每室奉安帝、后二位神主，当用币二而止用币一，恐于节文未称，各室宜增币一，庶为得宜。且天地山川等神，币帛既依，古制天用苍，地用黄，日用赤，月用白，皆用本体之色，而五岳、五镇、四海亦各随其方色，其四渎及天下诸水宜用黑色。”从之。

湖广行省平章杨璟攻覃垕不下，遣使来请军饷。初，璟兵攻覃垕寨，贼众下山迎敌。官军击败之，乘胜追至半山，山势陟峻，视其寨三面岩险而下俯江水，一面仅有路，才通一人。官军不可上，乃回驻山下，而贼亦阻险自守。未几，以三千人下山挑战，官军又击败之，贼复遁入山。璟遂以兵逼之，覃垕乃遣人诈降，璟不悟，使部下黄永谦往报，为垕所执，由是尽知我军虗实，拒守不下。璟欲为持久之计，使人来请军饷。上因遣使让之曰：“尔违吾言，妄动而不能平贼，既已失矣，又中其诡计，以陷部将。尔之智略何在？今再命参政戴德以兵从，凡诸小寨，限以月日平之，仍抚绥慈利等处人民，俾安生理，毋致惊疑。若再违朕命，并以潞州失利之罪治尔。”敕至，璟乃督将士尽力攻之，贼遁入溪洞，官军乃还。

丙辰，免苏州逋负秋粮三十万五千八百余石。先是，户部奏：“苏州所逋税，其官吏当论如律。”上曰：“苏州归附之初，军府之用，多赖其力。今所逋税，积二年不偿，民困可知。若逮其官，必责之于民，民畏刑罚，必倾赀以输官，如是而欲其生遂不可得矣。其并所逋免之。”

山西蔚州定安县大风雨雹，伤田苗。

丁巳，上谕大都督府及中书省臣曰：“国初设都先锋府及十大元帅都尉、指挥之职，其人甚众，今思之多有阵亡物故者，追念旧劳，怆然于怀。其有子孙承袭，禄足以赡给，苟无承袭之人，则其父母妻子将何所赖？宜给存恤之禄以餋之。有初同居而后离析者，分禄以赡，毋使失所。”

上遣使复以书谕纳哈出曰：“曩因天革元命，四海鼎沸，群雄角逐，涂炭生民，朕以一旅之众，从淮渡江，姑孰之捷，尔实在焉。时朕未知天命所向，无必取天下之心，凡遇元臣忠于所事者，未尝不悯其劳而惜其无成也。朕赖天地之灵，将士一心，旌旗所指，糜不服从。今天下已定，南极朱崖，北际燕云，一时豪杰，顺天爱民，悉来归我。独河东渠帅拥众北奔，比之关中诸人，稍为崛强，然其顺天爱民，筹筭之良，殆不若李思齐矣。大将军徐达未至，吐蕃蜂屯蚁聚，复来攻城，战败俘擒之余，有若孤豘。故破竹之势，直指川蜀，云南、六诏，使者相望，交趾、占城，万里修贡，高丽称藩，航海来庭。于是卢龙戍卒，登莱、浙东并海舟师，咸欲奋迅，一造辽沈。朕闻尔总其众，不忍重扰，特命使者，告以朕意。使还，略不得其要领，岂以辽海之远，我师不能至欤？抑人谋不决，故首鼠两端欤？不然，必以曩时来归，未尽宾主之欢，谓朕不能虚怀耶？何相忌之深也？昔窦融以河西归汉，功居诸将之右，朕独不能为辽东故人留意乎？兹遣人再往，从违彼此，明白以告，哲人知几，毋贻后悔。”

凤翔府宝鸡县进瑞麦一茎五穗者、一本三穗者、一本二穗者，十有余本。上谓廷臣曰：“向者，凤翔饥馑，朕闵其民，故特遣人赈恤，曾未数月，遽以瑞麦来献。借使凤翔民未粒食，虽有瑞麦，何益？苟其民皆得所餋，虽无瑞麦，何伤？朕尝观自古以来，天下无金革斗争之事，时和岁豊，家给人足，父慈子孝，夫义妇顺，兄爱弟敬，风俗淳羙，此足为瑞世。若此麦之异，特一物之瑞，非天下之瑞也。”








卷三十六

钦定四库全书

柳河东集卷三十六

唐　柳宗元　撰

启十三首

上权德舆补阙启【公生於大历八年至贞元五年举进士年十七来京师後一年上此书於权补阙後三年即贞元九年登第故此书旧本题注云年十八不诬矣权德舆史有传初德宗闻其才召为太常博士改左补阙贞元中知礼部贡举真拜侍郎凡三岁甄品详谛所得士相继为公卿宰相取明经初不限员史所载如此韩昌黎有燕河南府秀才诗有云昨闻诏书下权公作邦桢文人得其职文道当大行以此观之则德舆之在当时诚多士之龙门也公上书求驰声成名之资基宜矣】

补阙执事宗元闻之重远轻迩贱视贵听所由古矣窃以宗元幼不知耻少又躁进拜揖长者自於幼年是以簉俊造之末迹厠牒计之下列【簉初救切厠初吏切】贾艺求售閴无善价【贾音古閴苦璧切】载文笔而都儒林者匪亲乃旧率皆携抚相示谈笑见昵【尼质切】喔咿逡巡为达者嗤【喔乙角切咿於祗切逡七伦切嗤音蚩】无乃覩其朴者鄙其成狎其幼者薄其长耶将行不拔异操不砥砺学不该广文不炳耀实可鄙而薄耶今鸳鹭充朝而独啓於执事者特以顾下念旧收接儒素异乎他人耳敢问厥由庶几告之俾识去就幸甚幸甚今将慷慨激昂奋攘布衣纵谈作者之筵曳裾名卿之门抵掌峩弁厚自润泽进越无恧污达者之视听狂狷愚妄固不可为也复欲俛默惕息疉足搨翼拜祈公侯之阍跪邀贤达之车竦魂栗股兢恪危惧荣者倦之弥念厥心又不可为也若慎守其常确执厥中固其所矣则又色平气柔言讷性鲁无特达之节无推择之行琐琐碌碌一孺子耳【琐音锁碌音禄】孰谓其可进孰谓其可退抑又闻之不鼓踊无以超泥涂不曲促无以由险艰不守常无以处明分不执中无以趋夷轨今则鼔踊乎曲促乎守其常而执厥中乎浩不知其宜矣进退无倚宵不遑寐乃访於故人而咨度之其人曰补阙权君着名踰纪行为人高言为人信力学掞文朋侪称雄【掞音剡侪牀皆切】子亟拜之足以发扬对曰衷燕石而履元圃【荀卿子曰宋人得燕石於梧桐台归而藏之以为宝周客闻而观焉主人斋七日端冕玄服以发宝革匮千重缇巾十袭客见之掩口而笑曰此燕石也与瓦甓不殊十洲记崑仑山有元圃台】带鱼目而游涨海【选卢谌赠刘琨诗序云所谓咸池酬於北里夜光报於鱼目注云夜光宝珠也言琨能酬诗是以宝珠而报鱼目也】只取诮耳曷予补乎其人曰迹之勤者情必生焉心之恭者礼必报焉况子之文不甚鄙薄者乎苟或勤以奉之恭以下之则必朂励尔行煇耀尔能言为建瓴【建纪偃切瓴音零】晨发夕被声驰而响溢风振而草靡可使尺泽之鲵奋鳞而纵海密网之鱼举羽而翔霄子之一名何足就矣庶为终身之遇乎曷不举驰声之资挈成名之基授之权君然後退行守常执中之道斯可也愚不敏以为信然是以有前日之拜又以为色取象恭大贤所饫【依据切】朝造夕谒大贤所倦性颇疎野窃又不能是以有今兹之问仰惟览其鄙心而去就之洁诚斋虑不胜至愿谨再拜

上大理崔大卿应制举启【新史年表崔同尝为大理少卿崔鋭尝为大理卿然皆不见於传公此书盖未中博学宏词时作其书谓向应此科其不知我者遂排逐而委之时贞元十二三年间也】

古之知已者不待来求而後施德举能而已其受德者不待成身而後拜赐感知而已故不叩而响不介而合则其举必至而其感亦甚斯道遁去辽濶千祀何为乎今之世哉若宗元者智不能经大务断大事非有恢杰之才学不能探奥义穷章句为腐烂之儒虽或寘力於文学勤勤恳恳於岁时然而未能极圣人之规矩恢作者之闻见劳费翰墨徒尔拖逢掖曳大带游於朋齿且有愧色岂有能乎哉合下何见待之厚也始者自谓抱无用之文戴不肖之容虽振身泥尘仰睎云霄何由而能哉遂用收视内顾頫首絶望【頫音俯】甘以没没也今者果不自意他日琐琐之着述幸得流於袵席接在视听合下乃谓可以蹈远大之途及制作之门决然而不疑介然而独德是何收采之特达而顾念之勤备乎且合下知其为人何如哉其貌之美陋质之细大心之贤不肖合下固未知也而一遇文字志在济拔斯盖古之知已者矣故曰古之知已者不待来求而後施德者也然则亟来而求者诚下科也宗元向以应博学宏词之举会合下辱临考第司其升降当此之时意谓遇合事并适丁厥时其私心日以自负也无何合下以鲲鳞之势不容尺泽悠尔而自放廓然而高迈其不我知者遂排逐而委之委之诚当也使古之知已犹在岂若是求多乎哉夫仕进之路昔者窃闻於师矣太上有专达之能乘时得君不由乎表着之列而取将相行其政焉其次有文行之美积能累劳不由乎举甲乙历科第登乎表着之列显其名焉又其次则曰吾未尝举甲乙也未尝历科第也被朝廷之位吾何以修而可以登之乎必求举是科也然後得而登之其下不能知其利又不能务其往则曰举天下而好之吾何为独不然由是观之有爱锥刀者以举是科为悦者也有争寻常者以登乎朝廷为悦者也有慕权贵之位者以将相为悦者也有乐行乎其政者以理天下为悦者也然则举甲乙历科第固为末而已矣得之不加荣丧之不加忧苟成其名於远大者何补焉然而至於感知之道则细大一矣成败亦一矣故曰其受德者不待成身而後拜赐然则幸成其身者固末节也盖不知来求之下者不足以收特达之士而不知成身之末者不足以承贤达之遇审矣伏以合下德足以仪世才足以辅圣文足以当宗师之位学足以冠儒术之首诚为贤达之表也顾视下辈岂容易而收哉而宗元朴野昧劣进不知退不可以言乎德不能植志於义而必以文字求达不可以言乎才秉翰执简败北而归不可以言乎文登场应对剌缪经旨不可以言乎学固非特达之器也忖省陋质岂容易而承之哉叨冒大过秽累高鉴喜惧交争不克寜居窃感荀罃如实出已之德【荀罃之在楚也郑贾人有将寘诸禇中以出既谋之未行而楚人归之贾人如晋荀罃善视之如实出已贾人曰吾无其功敢有其实乎吾小人不可以厚诬君子遂适齐罃音莺晋公族也】敢希豫让国士遇我之报【豫让事知伯赵襄子以知伯头为饮器豫让乃变名姓为知伯报讐襄子而数豫让曰子尝事范中行氏乎知伯灭范中行氏而子不为报讐反委质事知伯又何为报讐之深也豫让曰中行氏以衆人遇臣故衆人报之知伯以国士遇臣故国士报之】伏候门屏敢俟招纳谨奉启以代投刺之礼伏惟以知已之道终抚荐焉不宣宗元谨启

上裴晋公献唐雅诗启【详见第一卷平淮夷雅注雅有二一曰皇武为晋公作二曰方城为李愬作故也】

宗元启伏以周汉二宣中兴之业歌於大雅载於史官然而申甫作辅方召专淮夷之功【申甫申伯仲山甫也方召方叔召虎也】魏邴谋謩辛赵致?羌之绩【魏邴魏相丙吉也辛赵赵充国辛武贤同为破羌将军】文武所注中外莫同伏惟相公天授皇家圣贤克合谋协一德以致太平入有申甫魏邴之勤出兼方召辛赵之事东取淮右北服恒阳略不代出功无与让故天下文士皆愿秉笔牍勤思虑以赞述洪烈阐扬大勲宗元虽败辱斥逐守在蛮裔犹欲振发枯槁决疏潢污【潢音黄】罄効蚩鄙少佐毫髪谨撰平淮夷雅二篇恐惧不敢进献愿彻声闻於下执事庶宥罪戾以明其心出位僭言惶战交积无任踊跃屏营之至不宣宗元谨启上襄阳李愬仆射启【见上注愬既平淮右有诏进检校尚书左仆射山南东道节度使封凉国公故曰襄阳李仆射唐分山南东道其镇在襄阳西平王李晟也即愬之父云】

宗元启昔周宣中兴得贤臣召虎师出江汉以平淮夷故其诗曰江汉之浒【音虎】王命召虎其卒章曰于周受命自召祖命以明虎者召公之孙克承其先也今天子中兴而得合下亦出江汉以平淮夷克承於先西平王其事正类然而未有嗣大雅之说以布天下以施後代岂圣唐之文雅独後於周室哉宗元身虽陷败而其论着往往不为世屈意者殆不可自薄自匿以坠斯时苟有辅万分之一虽死无憾谨撰平淮夷雅二篇斋沐上献诚丑言淫声不足以当金石庶继代洪烈稗官里人采而歌之【汉艺文志小说家者流盖出稗官街谈巷语道听涂说者所造也如淳曰王者欲知闾巷风俗故立稗官使称说之师古曰稗音稊稗之稗国语为里人所命次注里宰也稗旁卦切】不胜愤踊之至轻黩威重战越交深谨启

上扬州李吉甫相公启【新史宰相表元和二年杜黄裳罢吉甫自中书舍人拜中书侍郎同中书门下平章事三年九月罢为淮南节度使六年正月复为中书侍郎同中书门下平章事此启云上扬州李相公即元和四年公在永州吉甫节度淮南时也据吉甫传德宗以来姑息藩镇有终身不易地者吉甫为相岁余凡易三十六镇殿最分明皆如启所述云】

宗元启始合下为尚书郎荐宠下辈士之显於门闼者以十数而某尚幼不得与於厮役及合下遭谗妬在外十余年又不得効薄技於前以希一字褒贬公道之行也合下乃始为赞书训辞擅文雅於朝以宗天下而某又以此时去表着之位受放逐之罚荐仍囚锢视日请命进退违背思欲一日伏在门下而不可得常恐抱斯志以没卒无以知於门下冥冥常怀魂魄幽愤故敢及其能言贡书编文冒昧严威以毕其志伏惟观览焉幸甚幸甚合下相天子致太平用之郊报则天神降地只出用之经邦则百货殖万物成用之文教则经术兴行用之武事则暴乱剪灭依倚而冒荣者尽去幽隐而怀道者毕出然後中分主忧以临东诸侯而天下无患盛德大业光明如此而又有周公接下之道斯宗元所以废锢滨死而犹欲?其志焉合下傥以一言而扬举之则毕命荒裔固不恨矣谨以杂文十首上献缧囚而干丞相大罪也寜为有闻而死不为无闻而生去就乖野不胜大惧谨启

谢李吉甫相公示手札启【以前启推之吉甫尚在淮南未再入相之时其曰六月二十九日衡州刺史吕温道过永州者必五年六月也盖吕温自道州移衡州五年六月过永之衡至六年而温已卒矣】

宗元启六月二十九日衡州刺史吕温道过永州辱示相公手札省録狂瞽收抚羁缧沐以含宏之仁忘其进越之罪感深益惧喜极增悲五情交战不知所措宗元质性庸塞行能无取着书每成於废疾进德且乏其馨香常愿操篲医门【庄子医门多疾愿以所闻思其则庶几国有瘳乎又良医之门不弃衆疾篲音遂】掬溜兰室【家语与善人居如入芝兰之室】良辰不与夙志多违昨者踊跃残魂奋扬蓄念激以死灰之气【庄子形如槁木心若死灰】陈其敝箒之词【班叔皮王命论家有敝箒享之千金】?之烟霄分絶流盼今则垂露在手清风入怀华衮滥褒於赭衣【贾山传赭衣当道顔师古曰犯罪则衣赭衣】龙门俯收於埳井【庄子埳井之蛙伏於甃砌之崖埳苦感切坎同】藻镜洞开而秋毫在照文律傍畅而寒谷生辉化幽郁之志若觌清明换兢危之心如承抚荐非常之幸岂独此生伏以淮海剧九天之遥潇湘参百越之俗倾心积念长悬星汉之上流形委骨永沦魑魅之羣【魑抽知切魅音寐】何以报恩唯当结草无任喜惧感恋之至

上江陵赵相公寄所着文启【公与赵宗儒启前後凡三此其一也以前二启之词观此又当在前云】

宗元启往者尝侍坐於崔比部闻其言曰今之为文莫有居赵司勲右者自是恒欲饰其所论着荐之合下病其未就将进且退者殆十数焉幸以废逐伏匿获伸其业类於向者若有可观然又以罪恶显大甘死荒野不能出其固陋以求知於合下则固昧昧徒生於世矣谨献杂文十首傥还以数字定其是非使得存於世则虽生与蛮夷居魂与魑魅游所不辞也轻渎威重伏增战惶谨启

上严东川寄剑门铭启【严东川砺也元和元年刘辟反自山南西道节度使讨辟以储备有素检校尚书左仆射节度东川公作铭以纪其事其详已注剑门铭砺在东川时元和四年也】

宗元伏惟仆射以仁厚蓄生人以勇义平国难而剑门用兵之事最为天下唱首取其险固为我要冲王师得以由其门而入傍佯布濩【佯音羊濩胡故切布濩散也】遂无留滞是合下之勲力宜着於万祀而不已也宗元负罪俟命晷刻观望道里深远不得悉闻当时之威声然而窃以累受顾念踊跃盛德恐没身炎瘴卒无以少报於合下是以昼夜恼恼不克自寜【恼许拱切】今身虽败弃庶几其文犹或传於世又焉知非因合下之功烈所以为不朽之一端也敢默默而已乎谨撰剑门铭一首惶恐献上诚无以称宏大之略亦足以发平生之心不胜惭惧战越之至

上江陵严司空献所着文启【司空严绶也新史有传自刑部员外郎为河东司马此启故云往岁司空由尚书郎出贰太原明年以检校刑部尚书使杨惠琳刘辟平进司空拜右仆射出为荆南节度使元和七年吴元济叛绶尚在荆南此书当作於七八年间公尚在永州云】

宗元启伏念往岁司空由尚书郎出贰太原宗元获於天长专用候谒伏蒙叙以世旧许造门阑自後司空累膺宠荣位极公辅宗元得罪朝列窜身湘南霄汉益高泥尘永弃瞻仰辽絶陈露无由司空统临旧荆控制南服道路非远德化所覃是敢奋起幽沦仰希光耀伏惟悯怜孤贱将赐抚存则缧绁之辱有望蠲除鸣吠之能犹希効用谨献杂文七首伏惟以一字定其褒贬终身之幸无以加焉轻黩威严伏增战越

上岭南郑相公献所着文启【郑相公絪也本传宪宗初拜平章事继出为岭南节度使广州刺史公尝代为举裴中丞自代表又为奏百姓产三男状时在元和六七年则此启又当在前也】

宗元启伏见与当州韦使君书猥赐存问惊怍悼惧交动於中循念竟日若无容措幸甚幸甚宗元素乏智能复阙周慎一自得罪八年于今兢愧吊影追咎既往自以终身沉废无迹自明不意相国垂愍特记名姓守窔奥者忽仰睎於白日负泥涂者遂自濯於清源快心畅目不知所喻伏以圣人之道与其进也不保其往故敢藻饰文字洗涤心神致之门下只俟严命伏惟收抚奬励以成其终谨献杂文三十六首冒昧上黩无任踊跃惶恐之至

上李中丞献所着文启【即湖南李中丞与前卷二启同其人也此启云幸缘罪辜得与编人齿於部内与前卷启中之意同此元和五六年间相先後作】

宗元启宗元无异能独好为文章始用此以进终用此以退今者畏罪悔咎伏匿惴栗犹未能去之时时举首长吟哀歌舒泄幽郁因取笔以书纫韦而编略成数卷伏念合下以文章昇大僚统方隅而宗元幸缘罪辜得与编人齿於部内不以此时露其所为以希大君子顾视则为陋劣而自弃也敢饰近文及在京师官命所草者凡三卷合四十三篇不敢繁故也傥或以为有可采者当缮録其余以增几席之汚去就鄙野伏用兢惶上裴行立中丞撰訾家洲亭记启【裴行立本传尝为桂管观察使故以桂州此记属公作公自元和十年召至京师复谪为柳州其亭记云元和十二年御史中丞裴公来莅兹邦又云当天子平淮夷定河朔告於诸侯据史元和十二年冬蔡州平公至岭表皆在十二年则贻书以献记当在十三年柳州作明矣】

右伏奉处分令撰訾家洲亭记【訾音?】伏以境之殊尤者必待才之絶妙以极其词今是亭之胜甲於天下而猥顾鄙陋使为之记伏受严命不敢齿让退自揣度惕然汗流累奉游宴窃观物象涉旬模拟不得万一窃复详忖进退若坠久稽篆刻则有违慢之辜速课空薄又见疎芜之累????期废事尤所战栗【????与愆同】谨修撰讫上献退自局蹐【局音局蹐音脊】不知所裁无任陨越惶恐之至

上河阳乌尚书启【尚书乌重胤也新史本传元和初与吐突承璀缚卢从史帐下宪宗嘉其功擢河阳节度使後徙镇横海帝讨淮蔡诏重胤以兵压贼境割汝州隶其军此启云进临汝上控制东方又云威棱所加狂狡已震莫大之绩重复增崇盖方以淮蔡之功期之专当具笔札以扬大功也时元和十年间云】

宗元启伏以尚书以硕德伟才代着勲烈两河定乱三城建功鼎彛竹帛未足云纪进临汝上控制东方隐然长城朝野倚赖宗元虽屏弃遐壤而饱闻德声所恨不获亲执鞭弭以备戎伍夙夜踊跃不克寜居伏以威棱所加狂狡已震莫大之绩重复增崇小子久以文字进身尝好古人事业专当具笔札拂缣缃【上音兼下音襄】赞扬大功垂之不朽瞻望霄汉慕恋交深冒黩威严伏增战越

柳河东集卷三十六








○代韩仆射辞官表

臣某言。臣以夙疾多时，受任非浅，常有负，冒据官荣。将贻折足之尤，以速素餐之谤。昨者辄陈章疏，冀蒙矜免。不意血诚徒恳，圣虑未回，怀荷宠私，有如冰炭。臣闻力小任重，久则致败；功微禄厚，过则生灾。故经垂知足之言，《易》著负乘之诫，皆明力不胜任，才不当官。臣虽孱微，尝所执守。且臣受钺阃外，二十一年，弟执金吾，男居藩服，穷极宠幸，萃臣一门。每夙夜忧惶，常恐身先犬马，不获策励驽蹇，上报鸿恩。今臣实惧不逮，是以告诉。况臣心力未减，犹可支持；筋骸已伤，或难勉强。伏望圣慈哀察，赐徇恳诚，恐其再有陈闻，许以病免。丹款傥遂，没齿为荣，无任恳迫之至。


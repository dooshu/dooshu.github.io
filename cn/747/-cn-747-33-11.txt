○禁战功虚冒诏

王者制军诘禁，师旅惟贞，饮至劳旋，赏罚必信。《易》曰：“在师中吉，承天宠也。”《传》曰“赏不失劳，俾人劝也”。若黩前典，何以化成？诸军节度使等，委任尤重，虽奉谋受律，去则捷归，而甄赏叙勋，率多非实。且为君者以信御下，为臣者以忠奉上，信不可失，忠不可亏，朕保而行之，庶能激励。且往前立功，皆令简覆，至於叙录，亦委别人。朕以将者国之腹心，朝之方岳，舍此不任，谁则竭诚？所以每一立功，咸委录叙，推心之道，斯亦极矣。近来诸军，滋弊尤甚，乃至奏蕃中事意，爰及破敌录功，触类凭虚，皆非摭实。或久在行阵，反被弃遗；或不践军戎，虚霑爵赏。银章紫绶，无汗马之劳；厚录崇班，皆亲援而致。使战士失望，侥幸竞驰，静言其繇，实在於此。且古者士农异处，军国殊容，所以国学上庠，以教胄子，撰车表貉，用训戎师，岂有家袭弓裘，身参卒伍。斯乃假名取进，其理昭然，皆因主将有私，遂乃公行嘱讬。已往之过，朕亦不言，将来自新，必期革弊。自今已后，朝要并监军中使子弟，一切不得将行。先在军者，亦即勒还。破敌叙功，事归案实。且虚妄事君，靦冒行惠，不惧於法，不畏於神，凡在庶僚，亦宜自戒。宣示中外，令知此怀。


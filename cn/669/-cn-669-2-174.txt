174　先甲先庚之義


「先甲」、「先庚」，吴祕注法言云：「周禮『治象，挾日而斂之』，鄭司農云『從甲至癸，謂之挾日』，是以易稱『先甲三日』、『先庚三日』，皆爲申命令之義。獨取甲、庚者，以甲木主仁，示其寬令也；庚金主義，示其嚴令也。」

【元圻案】吴祕法言注，今佚。其説見於司馬温公法言集注。〇周禮天官注作「從甲至甲，謂之挾日」，正義曰：「從甲至甲謂之挾日，凡十日者，破諸家從甲至癸謂之挾日通也。若從甲至癸，仍有癸日，不得通挾，故以從甲至甲言之。」〇鄭康成周禮注序曰：「世祖以來，大中大夫鄭少贛，名興，及子大司農仲師，名衆，皆作周禮解詁。」〇周易義海撮要：「陸希聲曰：『甲者，德政也。蠱以四德創制，彖言其正曰「先甲」「後甲」，所以原始要終也。庚者，刑政也。巽以小亨申命，故爻言其變曰「先庚」「後庚」，所以信而審之也。甲，出也；庚，更也。以庚變甲，天之道也。先後三日，使知其意，審其令也。』」






○临泾城碑

临泾之筑，迹於郝比。贞元中，比为泾将，德於军，军中皆推其公。尝从壮数百骑出捕野，还白於帅曰：“临泾地扼洛口（原注：有洛川在泾州西北，尽於临泾），其川绝饶利息蓄。其西大野，走戎道，旷数百里，其土乃流沙，无能出水草，当涉者尽疲，即屯临泾为休养便他。愿以城控之，可艰其来。”比出，其傍一人谓帅曰：“诚以比言有是也。虽然，公自念之。公所以蒙殊恩大幸，子姓昆弟俱得不业而官者，盖以边防未有可制。上心日夜悬於此，故厚公之事无所难。今用比言，则边已固，公安倚耶？虽戎不得越所趋，而捕者复何以称获。使上闻之，亦且轻所忧矣。”遂不从比计。及帅死，其校段代为帅。岁馀，比又白曰：“昔天宝时，天下有兵，为防者独西戎矣。而边至王畿，尚万有馀里。其烽燧之惊，东不过敦煌、张掖之间。又有严关重阻，盘错之固，绵属於其中。乃者安、史反，其边兵强壮，悉会难咸阳东，而西陲复为所攻，尽亡美地。今王畿之傍，列为边郡。飞烽传候，昏晓之际，必奏於帝垣。况未有可固。今每秋戎入塞寇泾，驱其井闾父子，与马牛杂畜，焚积聚，残庐室，边人耗尽。而又以一方便宜，委决於将军，何以自塞。夫临泾之筑，於泾甚便。前年比白於故将军不听，今日幸愿将军省计”遂筑城於临泾，以比部镇之。自是戎无敢犯泾者。元和初，入觐，因留宿卫。後为帅者恶比能，强诬以年朽不任兵罢之。八年，余西道塞，历岐、陇，而边人无幼老，尽能诵郝比之功。故余悉著所论，勒其事於临泾城。








20　終始任安義見蕭君之賢　少陵注蕭君事足砥薄俗


「終始任平聲。安義」之句，蕭使君之賢可見矣。少陵自注其事，足以砥薄俗，惜其名不傳也。

【元圻案】少陵贈蕭十二使君詩云〔一〕：「終始任安義，荒蕪孟母鄰。」自注云：「嚴公既没，老母在堂，使君温凊之問〔二〕，甘脆之禮，名數若己之庭闈焉。及太夫人頃逝，喪事又首諸孫，主典撫孤之情，不減骨肉，則膠漆之契可知矣。」

〔一〕此題中「蕭十二」，除杜詩詳注相同外，其他各本多作「蕭二十」。

〔二〕「問」，原作「間」，據四部叢刊初編本分門集註杜工部詩卷一八奉贈蕭二十使君改。






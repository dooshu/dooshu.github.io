37　元結范仲淹其言可立懦　寧方爲皁不圓爲卿　寧鳴而死不默而生


元次山惡圓曰：「寧方爲皁，不圓爲卿。」范文正靈鳥賦曰〔一〕：「寧鳴而死，不默而生。」其言可以立懦。

【元圻案】元結惡圓曰：「元子家有乳母，爲圜轉之器，以悦嬰兒。友人公植者，聞有戲兒之器，請見之。及見之，趨焚之，責元子曰：『吾聞古之惡圓之士歌曰：「寧方爲皁，不圓爲卿；寧方爲汙辱，不圓爲顯榮。」』」〇范仲淹靈鳥賦序曰：「梅君聖俞作是賦，曾不我鄙，而寄以爲好，因勉而和之，庶幾感物之意，同歸而殊途矣。」〇葉石林燕語曰：「范文正公始以獻百官圖譏切吕申公，坐貶饒州。梅聖俞作靈鳥賦以寄，所謂『事將兆而獻忠，人反謂爾多凶』，蓋爲公設也。故公亦作賦報之。」〇北齊書元景安傳：「天保時，諸元帝室親近者多被誅戮。疏宗如景安之徒議欲請姓高氏，景皓曰：『豈得棄本宗，逐他姓，大丈夫寧可玉碎，不能瓦全。』」次山之言，不愧其宗人矣。〇四庫全書簡明目録别集類：「次山集十二卷，唐元結撰。所著元子十卷、文編十卷、猗玗子一卷，今皆不傳。此本蓋後人掇拾也。」

〔一〕「曰」，原脱，據元刊本、清嘉慶本補。






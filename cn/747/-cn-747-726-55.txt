○授韦正贯京兆尹制

敕。权知京兆尹韦正贯。《诗》不云乎：“京邑翼翼，四方是则。”故赵张边延，驰名两汉而不疑，兼以儒学，取重当时。斯任也。吾岂易哉！尔敷用政术，列为殊科。再升文字之途，一举霄之路。近者拔於郡府，以尹京师。有抑强扶弱之心，得通变适时之用。煦若春日，肃如秋霜。干将淬而投刃皆虚，骐骥驭而追风自远。重以郊天盛礼，发号鸿恩。讫事而物力安舒，设禁而寇攘帖息。是用嘉乃成效，宠之正名；尔其奉上思尽，临事思权。辖健吏而惠穷人，简簿书而提纲目。处剧勿紊，居闲勿遗。俾椎剽绝迹於九衢，抱鼓息鸣於五夜。克扬显绩，用继前修。可依前件。








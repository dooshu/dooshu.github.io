164　荆公傷弔杜醇王致詩　隱約不外求耕桑有妻子　老妻稻下收遺秉　四明慶曆五先生


荆公傷杜醇曰：「隱約不外求，耕桑有妻子。藜杖牧雞豚，筠筒釣魴鯉。」弔王致曰：「老妻稻下收遺秉，稚子松間拾墮樵。」二人，四明鄉先生也，固窮守道如此，今人知者鮮矣。利欲滔滔，廉恥寥寥，孰能景慕前賢哉！

【全云】四明慶曆五先生，曰大隱楊先生適、石臺杜先生醇、西湖樓先生郁、鄞江王先生致、鄞江猶子桃源先生説也。荆公令鄞時，皆所尊禮。其講學在濂、洛未起之先，亦泰山、安定、徂徠之流亞也。

【元圻案】荆公傷杜醇詩，李壁注曰：「公爲鄞縣，常有書請醇入縣學。及在朝，又數從越人問其安否。公厚醇如此，其退之所稱董召南之流乎？讀公詩，可想見其人。」〇弔王致詩曰：「處士生涯水一瓢，行年七十更蕭條。老妻稻下收遺秉，稚子松間拾墮樵。雖有聲名高後世，且無饘粥永今朝。窮魂散漫知何處，甬水東西不可招。」






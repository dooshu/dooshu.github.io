○授萧京兆尹制

黄门：九牧之重，列为州伯；四方之则，求於京尹：或匪其才，莫膺兹任。左散骑常侍上柱国东都留守萧，体峻而整，气刚而直，慎必兼清，文能饰吏，慈惠可以应务，严明可以训人。故当权豪革心，贵戚敛手，三王迭拜。况其甫嗣家声；二鲍相承，未若累光朝奖。休命斯允，佥言所属，可京兆尹，勋如故，主者施行。


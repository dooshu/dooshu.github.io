海说:

凡物有纳者，必有所出。海，吾见其纳也，未见其出也。然则，弥天地，更万世，滔滔百川，靡昼夜而东注，虽海之巨者，庸能不满溢乎？伯阳谓海为百谷，固为王矣，固善下矣。然不独有所纳，抑亦有所施也。犹圣人之道，日用而不知，故朝夕被海之泽者，曰海之功也。何以明之？海涵虚东荒，密迩旸谷，每日浴于渊，而气腾乎天，由是蒸而润者谓之露，嘘而霈者谓之雨，飞而结者谓之霜，飘而散者谓之雪。雨露之生成，雪霜之收藏，是万物朝夕被海之泽也，明矣。譬设爨于釜，盖之以盎缶，则釜未沸，而盎缶已濡矣。物之小者犹尔，况巨浸乎？故曰：不独有所纳，抑亦有所施也。或谓，方载万里，海在一隅，岂海之泽能备于天下邪？噫！海既为王矣，则以五湖为五侯，以九州为九伯，以四渎为四岳，至于池沱沼沚、陂泽浦薮，皆附庸也。故五侯得以专其惠，九伯得以供其职，各以其所属土地分野，而为雨露以生成之，为霜雪以收藏之，斯亦上尊王室而旁市民利也，诚所谓有所纳而必有所施者尔。故古之王者厚往薄来，以恩信御天下，不敢侮于鳏寡，况诸侯乎？故禹会涂山，玉帛万国未闻禹之盈而覆、满而溢也，盖所纳鲜而所施广矣。商受积粟渭桥、聚财鹿台，知所纳而不知所施，故盈而覆、满而溢，亦宜矣。是知，海不特以柔远而为尊，亦以惠物而能永，是以屯其膏者，易象有悔；竭其泽者，诗人攸讥。自秦郡天下，恩苦惠乾，食民若蚕，吞国若鲸。六雄之鬼馁而不祀，兆民之首悬而不解。汉用晁错削夺诸侯，亲亲之恩绝于上，憧憧之赋疲于下，厚敛自足，多藏取亡。吁！可惜哉。以至天道用违，人心以离，春露之不滋，夏雨之不时，秋霜之不令，冬雪之不正，怨气积而为骄阳，谤言振而为迅雷，饿肤散而为飞蝗，战骨化而为暴电。㓙荒盗馑，良由是欤。呜呼！人君者，大海也；诸候者，江湖川泽也；兆民者，百榖草木也。人君善下则诸侯归之，国君利下则兆民戴之。苟有所纳而无所出，知其积而不知其施，则诸侯叛、兆民乱矣，又焉能长久乎？如是，则为天下者无于人鉴，当于海鉴。










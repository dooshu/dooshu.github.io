○（阙一字）令宾墓志铭

（阙四字）令宾，南阳人也。帝颛顼之苗裔，曾（阙三字）魏征西大将军。祖伯，齐北银州刺史。（阙二字）隋历亭县，并蕴山岳之高，苞河汉之（阙二字）奕叶光华，名流千载也。君德怀邈远，志尚清居，怪张议之愤（阙四字）之贞粹，行齐三径，情欣五柳，隐不遂（阙一字）痼由斯起，灾风滥及，先拂高花，忽於显庆五年十二月廿六日，卒於家第，春秋八十有一。但以死生契阔，幽明有殊，即以辛酉之年月己酉之日，葬河阳西北九里。冥冥有分肠之痛，永永有莫睹之悲，酸哽不纪其切，刊石题之不朽。呜呼哀哉！乃为铭曰：

峨峨高德，淼淼怀深。志尚冲寂，荣位无心。神情亮远，清居可寻。道於时外，名利何侵。舒散（阙一字）候，放（阙一字）情沈。痼疾因动，大渐相临。死生（阙一字）暗，运往无禁。形虽忽谢，永播芳。


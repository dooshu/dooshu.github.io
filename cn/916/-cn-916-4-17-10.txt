【移居诗二首】

昔欲居南村。非为卜其宅。闻多素心人。乐与数晨夕。怀此（曾本云。一作兹。）颇有年。今日从兹役。弊（莫本作敝。）

庐何必广。取足蔽床席。邻曲时时来。抗（曾本云。一作话。）言谈在昔。奇文共（曾本云。一作互。）欣赏。疑义相与析。（曾本云。一作斥。○本集。东坡先生和陶渊明集二。《诗纪》三十五。）

春秋多佳日。登高赋新诗。过门更相呼。有酒斟酌之。农务各自归。闲暇辄相思。相思则披（曾本云。一作拂。）衣。言笑无厌时。此理将不胜。无为忽去兹。衣食当须纪。（焦本作几。注。一作纪。非。曾本、和陶本云。一作几。）力耕不吾（焦本作吾不。曾本云。一作吾不。）欺。（○同上）


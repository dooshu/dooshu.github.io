铁布政二女诗

铁铉，色目人也。建文中，为山东布政。文皇靖难，师至城下，攻之百方，随机设变，终不能下。以炮击其城，城将破，铉书太祖高皇帝牌悬城上，（「铉书太祖高皇帝牌悬城上」，「牌」原作「碑」，据明纪录汇编本改。）师不敢击，铉终不下。后姚少师献计曰：「师老矣，不如舍之而去。」文皇正大统，擒铉至，终不屈，被杀，其家属发教坊司为娼。始有二女，入教坊数月，终不受辱。有铉同官至，二女为诗以献。文皇曰：「彼终不屈乎？」乃赦出之，皆适士人。长女诗曰：「教坊脂粉洗铅华，一片闲心对落花。旧曲听来犹有恨，故园归去已无家。云鬟半绾临妆镜，雨泪空流湿绛纱。今日相逄白司马，樽前重与诉琵琶。」其妹诗曰：「骨肉伤残产业荒，一身何忍去归娼。涕垂玉筋辞官舍，步蹴金莲入教坊。揽镜自怜倾国貌，向人羞学倚门妆。春来雨露宽如海，嫁得刘郎胜阮郎。」


◎江都某令

扬州卞竹辰方伯（士云）云，乾隆间江都某令以公事将往苏州，赴甘泉李令处作别，面托云，如本县有尸伤相验事，望代为办理，李唯唯。已而闻其登舟后夜三鼓仍搬行李回署。李不解何事，探之，乃有报验尸者。商家汪姓两奴口角，一奴自缢死。汪有富名，某令以为奇货，命停尸于大厅，故不即验。待其臭秽，讲货三千金始行往验。又语侵主人，以为喝令，重勒诈四千金方肯结案。李令见而尤之，以为太过，某令曰："我非得已，适欲为儿子捐知县故耳。现在汪银七千已即日兑往京师上库署中，并未藏一金也。"未几，其子果选甘肃知县，擢河州知州。因赃私案发处斩，两孙尽行充发，家产籍没入官。某令惊悸，疽发背死。按此事与吾闽厦防某丞事相仿，而其报更烈矣。


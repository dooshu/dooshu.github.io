○梦为鱼赋（以“故知人生，不似鱼乐”为韵）

梁世子以体道安居，逍遥有馀。宴息而魂交成梦，分明而身化为鱼。恍若有忘，顾物我以何异；悠然而逝，失形骸之所如。其初也，漏滴寒城，月笼凉牖。悄尔人静，溘焉夜久。於银屏既设之所，是角枕欹之後。遽因神遇，能游之质斯成；渐觉形迁，相望之心曷不。是则仿佛川阔，依稀浪轻。始讶沈浮而在此，俄惊鬣以俱生。恍兮惚兮，岂悟益刀之兆；今夕何夕，空怀畏网之情。由是涵泳无疑，佥喁未已。值良夜之寂寂，溯清波之唯唯。腹上之松俯映，在藻虽殊；怀中之日旁明，衔珠稍似。既掉尾，还张紫鳞。维熊维罴而自远，有有鲔以相亲。沙际禽去，汀旁草春。遇周公而疑为钓叟，逢傅说而谓是渔人。於时砌竹无风，庭梧有露。既异为云之事，空惊微禹之故。翻成浪迹，全忘枕上之身；却忆浮生，宁异莲东之趣。其梦也何乐如之，其觉也何愁若斯。复是鱼由我变，抑当我本鱼为。庄生化蝶之言，昔时未信；公子为乌之验，今日方知。悲夫何事蘧然，欲思咸若。良由尘世之多故，难及深渊之或跃。人兮不因一梦之中，岂信濠梁之乐。


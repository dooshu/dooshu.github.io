○赠颜真卿司徒诏

君臣之义，生录其功，没厚其礼，况才优任国，忠至灭身，朕每兴叹，劳於寤寐。故光禄大夫守太子太师上柱国鲁郡公颜真卿，器质自天，公忠杰出，出入四朝，坚贞一志。属贼臣扰乱，委以存谕，拘胁累岁，死而不挠，稽其盛节，实谓犹生。朕自贻斯祸，惭悼靡及，式崇嘉命，兼延尔嗣。可赠司徒。仍赙绢帛五百端，米三百石。男頵、硕等，至丧制终后，所司闻奏，超授官秩。


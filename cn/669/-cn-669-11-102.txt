163　虞卿荀卿張蒼春秋傳授　漢初左傳出張蒼家　魯詩毛詩由來


藝文志：「春秋虞氏微傳二篇。」案：史記十二諸侯年表序：「趙孝成王時，其相虞卿上采春秋，下觀近世，亦著八篇，爲虞氏春秋。」按劉向别録云：「虞卿作抄撮九卷，授荀卿，卿授張蒼。」引見杜預春秋序正義。然則張蒼師荀卿者也。左氏傳，漢初出蒼家，許氏説文解字序：「北平侯張蒼獻左氏春秋傳書。」亦有功於斯文矣。浮丘伯亦荀卿門人，申公事之受詩，是爲魯詩。經典序録：「根牟子傳趙人荀卿子，荀卿子傳魯人大毛公，是爲毛詩。」荀卿之門有三人焉，李斯、韓非不能玷其學也。【原注】毛詩傳以平平爲辨治，又以五十矢爲束，皆與荀子同。

【全云】張蒼本傳言蒼無所不通，恐或過情，然要其多學可知。且賈太傅出其門，則亦偉矣。

【又云】尚有高賢如穆生。又鹽鐵論有苞丘子尤高。

【繼序按】苞丘子，即浮丘伯。

【元圻案】史記老子韓非列傳：「韓非者，韓之諸公子也。喜刑名法術之學，與李斯俱事荀卿。」〇荀子儒效篇：「分不亂於上，能不窮於下，治辯之極也。詩曰：『平平左右，亦是率從。』是言上下之交不相亂也。」楊倞注：「詩小雅采菽之篇，毛云：『平平，辯治也。』」議兵篇：「負服矢五十个。」〇惠氏九經古義五：「『采采卷耳，不盈頃筐』，傳云：『頃筐，易盈之器也。』荀卿子引此詩，亦云『頃筐，易滿也。卷耳，易得也』。然而不以貳周行。大雅行葦云『敦弓既堅』，傳云：『天子敦弓，敦與彫古今字。』荀卿子云：『天子彫弓，諸侯彤弓。』正義以天子彫弓爲事不經見，非也。」






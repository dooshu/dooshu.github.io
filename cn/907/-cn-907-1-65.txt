▼美女篇

美女婉清扬，白晳纤且长。

艳色照上国，不殊古姬姜。

巧笑发令姿，芳词吐柔肠。

耀首有何物，黄金作钗梁。

珥悬磥砢珠，祎带霍纳香。

新服制罗纨，光辉丽靑阳。

上袂绣蛱蝶，下裙织鸳鸯。

姗姗歩春风，乍见惊欲翔。

虽有楚大夫，善赋焉能详。

岂徒骋妍媚，况乃持贞良。

家居辟高门，宛在城中央。

过者共倾慕，日晏停上襄。

借问谁氏子，无非金与张。

蹇修岂不勤，通辞重珪璋。

中怀非所托，雁币徒相将。

永宵叹遅回，起倚东西厢。

君子苟未得，年徂谅何伤。


浮萍兔丝篇

李将军言部曲尝掠人妻既数年携之南征値其故夫一见恸絶问其夫已纳新妇则兵之故妻也四人皆大哭各反其妻而去予为作浮萍兔丝篇

浮萍寄洪波飘飘东复西兔丝罥乔柯嫋嫋复离披兔丝断有日浮萍合有时浮萍语兔丝离合安可知健儿东南征马上倾城姿轻罗作障面顾盼生光仪故夫从旁窥拭目惊且疑长跪问健儿毋乃贱子妻贱子分已断买妇商山陲但愿一相见永诀从此辞相见肝肠絶健儿心乍悲自言亦有妇商山生别离我戍十余载不知从阿谁尔妇既我乡便可会路岐宁知商山妇复向健儿啼本执君箕帚弃我忽如遗黄雀从乌飞比翼长参差雄飞占新巢雌伏思旧枝两雄相顾诧各自还其雌雌雄一时合双泪沾裳衣


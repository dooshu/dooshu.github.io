○减拜郊行事官选数制

获遇拜郊，远来行事，既施微效，宜被优恩。欠一选者宜令待阙，欠两选者减一选，欠三选四选者减两选，欠五选六选者减三选，欠七选八选者减四选，欠九选已上者减五选。三司勒停官，显有过愆，遂当停替。不逢大礼，终是弃人，仍令所司以罢官理选赴常调。如是今年合格者，许令待阙注拟。仍委吏部南曹依元简勘事节，合减选数，给付牒知。


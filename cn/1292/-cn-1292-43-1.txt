◇　上尊号疏

楚王韩信、韩王信、淮南王英布、梁王彭越、故衡山王吴芮、赵王张敖、燕王臧荼昧死再拜言，大王陛下：先时秦为亡道，天下诛之。大王先得秦王，定关中，於天下功最多。存亡定危，救败继绝，以安万民，功盛德厚。又加惠於诸侯王有功者，使得立社稷。地分已定，而位号比拟，亡上下之分，大王功德之著，於后世不宣。昧死再拜上皇帝尊号。

（《汉书·高纪》下：五年正月诸侯上疏。）

大王起於细微，灭乱秦，威动海内。又以辟陋之地，自汉中行威德，诛不义，立有功，平定海内，功臣皆受地食邑，非私之也。大王德施四海，诸侯王不足以道之，居帝位甚实宜，愿大王以幸天下。

（《汉书·高纪》下）




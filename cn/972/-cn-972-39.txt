楼钥　陈夫人挽词

作配知名士，周旋内则篇。

宜家兼四德，训子见三迁。

就养荣方逮，归宁病忽缠。

庆源流未已，佳兆得牛眠。

楼钥

楼钥　陈夫人挽词

族姓甲休阳，夫人懿范彰。

奇男已南省，快婿更东床。

珍锡人加叹，佳城神所藏。

平生阴德在，余庆尚难量。

楼钥

楼钥　陈夫人挽词

雅有幽閒操，来嫔清白家。

相夫全礼敬，见子致清华。

方享乘轩乐，俄兴陟屺嗟。

谁将彤史纪，大笔为雄夸。

楼钥


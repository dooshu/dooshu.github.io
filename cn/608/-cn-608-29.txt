卷二十九 左懋第列传

左懋第，号萝石，登州莱阳人。崇祯辛未进士，授韩城知县。其时流寇蹂躏山西，突河津，与韩城隔一水，懋第严为之备。贼渡河入秦，三年之中，薄韩城者三、入其境者五，前后皆以见兵谈法击走之。于是关中言保障者，推韩城第一。

丙子，考选户科给事中，上疏论事有直声。寻以吏科给事中，奉敕察核南京、芜湖、池州、安庆、九江兵饷。未复命，而烈皇帝升遐。

弘光立，升太常寺少卿；寻改都察院右佥都御史，巡抚应、安、徽、宁、池、太、广德地方，提督军务兼理粮储。懋第以母丧，乞守制；而朝议遣大臣使北营先帝山陵并议割地岁币，懋第自请北行，因得葬母。升兵部右侍郎兼都察院右佥都御史，经理河北、联络关东军务，賫国书、金币以行；而副之者太子太傅左都督陈洪范、太僕寺少卿兼兵部职方司郎中马绍愉，兵部司务陈用极等从行。九月，至德州，清抚方大猷传摄政王令：「明朝来使，止许百人赴京朝见」。十月，至张家湾，趣懋第入京，馆鸿胪寺。洪范趣见摄政王，懋第曰：“敕令先谒陵、后通好，未拜先帝梓宫，不敢见。”往返再三，不得请；乃陈太牢于寺堂祭之，率将士哭三日。陈洪范私自请降，并进钱谦益、王铎降表。洪范欲以国书畀礼部，懋第言必以龙亭出迎；不然，敕书不可与。摄政王命于二十七日放归；十一月四日至沧州，复遣兵追执懋第等北去，改禁太医院。十二月，独放陈洪范归南，懋第羁縻半载。

乙酉五月，南都复陷，懋第大恸；摄政王遣其弟懋泰频来劝降，必叱退之。六月十五江南平，下剃发令，中军艾大选私自髡首，懋第立杖杀之；遂捕下刑部狱。懋第即绝食七日，不食。摄政王复召见懋第，麻衣孝巾草履，向上长揖，南面坐地下，摄政王数以为立福王、勾引土寇、不投国书、擅杀中军、当廷抗礼五大罪；懋第抗词，惟请一死。命剃发，以刀胁之，坚不肯；摄政王恚怒，遂令于闰六月十九日杀之。作绝命诗，有「峡坼巢封归路迥，片云南下意如何？寸丹冷魂消难尽，蕩作寒烟总不磨」之句。兵部司务陈用极、游击王一晟、都司张良佐、王廷佐、守备刘统等五人请从死；懋第曰：“止杀我耳，尔辈何与！可速去！”五人曰：“愿随部主，即死无恨！”同日斩于西市。临刑，犹遣飞骑传谕儈子：但于懋第口中得一「降」字，即免死；懋第不出一声，遂被戮。行刑时，风沙四起，捲市棚于云际，屋瓦飞堕如雨，一时罢市。有诸生曹姓者，人皆目为狂士，不与语；闻懋第死，抚尸哭之。归，鬻其妻簪珥，得百金营殓；徒步杖榇，送至莱阳。榇到即去，不告姓名。

石匮书曰：古来出使匈奴，谓不替臣节者，无过苏子卿。而当其处于大窖，齧雪牧羝，备受僇辱；至为于靬王网纺缴、擎弓弩，受其马畜，服匿穹庐：可谓贬损极矣。而左侍郎崛强负固，侃侃不挠，宁受斧锧，不受颐指；其生死大节，直与颜常山、文信公颉颃千古！嗟乎，子卿又出其下矣！












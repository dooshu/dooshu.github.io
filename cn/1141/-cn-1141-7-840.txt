张给谏见访舟中壮之以歌

饥蛟立水白浪开，江雷峡雨枫林哀。
忽逢天上含香客，欹鞍勒马横矶来。
入舟满面黄沙色，惊捋黄须认不得。
忆君早岁专城居，境无野狐苗无贼。
天子闻声重股肱，玺书立拜作喉舌。
痛哭方传贾谊书，叩头又沥朱云血。
圣明折槛仍霁颜，谁挤殿上落人间。
蛇龙昼斗繁星见，虎豹当关几日还。
嗟公意气一何愚，跼蹐忍为辕下驹。
从他白眼怒且笑，仰首青天未敢呼。
空手相看无骨肉，卖田赎罪愁不足。
丈夫开口不顾身，世事悠悠聊捧腹。



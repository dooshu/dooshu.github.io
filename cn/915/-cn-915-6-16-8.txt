◇报桓冲请讨符坚诏（元年）

丑类违天，比年纵肆，梁益不守，河西倾丧。每惟宇内未一，愤叹盈怀。将军经略深长，思算重复，忠国之诚，形于义旨。贤省未周，以感以慨。寇虽乘间窃利，而以无道临之，黩武穷凶，虐用其众，灭亡之期，势何得久！然备豫不虞，军之善政。辄询于群后，敬从高算。想与征西协参令图。（案：《文选》沈约《齐安陆王碑》注引《晋中兴书》，烈宗诏曰：「桓冲协隆治道。」与此语相当，後讳「隆」、「治」字，遂改易之耳。）嘉谋远猷，动静以闻。（《晋书·桓冲传》）


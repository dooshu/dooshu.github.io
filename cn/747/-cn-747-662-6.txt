○张聿可衢州刺史制

敕：中散大夫行尚书工部员外郎上柱国吴县开国男食邑三百户张聿：内外庶官，同归共理，牧守之任，最亲吾人。盖弛张举措由其心，赏罚威福悬其手，若一日失其职，一郡非其人，而名未达於朝听之间，为害已甚矣。选授之际，得不慎夫？以尔聿前领建溪有理行，次临沔郡著能名，用尔所长，副吾所急，宜辍郎署，往颁诏条，来暮之声，伫入吾耳。可使持节衢州刺史，散官、勋如故。


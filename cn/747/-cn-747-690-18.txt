○奉送良郢上人游罗浮山序

良郢法师多闻强学，风表端净，拔乎出萃者也。始童子剃落，转持麈尾，讲《仁王经》，白黑赞叹，生希有想。既进具，酷自砥砺，加之以聪明迅发，至於修多罗、毗尼、达摩书，杂如是若干种法，上人悉知解。以佛门言之，文学则游夏也，以法将则韩、彭也，异日必能破魔军，阐元风，当来像教，不坠於地矣。甲申岁夏六月，中丞杨公下车长沙之三年也，馀自故山，扁舟一叶，主人舍我於东馆，师荷簦振策，惠然相顾。始见其青莲眼目，水田衣裳，其心则欢如也。次闻纵论，云涌波委，甚严如也。居累日，报馀以罗浮之行，云心不定，稍欲引去。噫！沙门释子，弃捐万臣，携三衣钵，乞食自给，晦宿聚落，朝行乱山，心明境界，何乐如此！悲夫尘劳之士，校名利溺爱，缚区区於寻尺之内，宁复拱怀於方外之游哉？尝闻说者云：有蓬莱一岛浮至，与罗山合并，因命曰罗浮，风烟草树，木有异态。馀未尝践履，其心技痒。师到日为我殷勤手疏，寄北来檀越也。


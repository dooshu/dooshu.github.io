58　仲尼稱不如顔淵


曹操祭橋玄文曰：「仲尼稱不如顔淵。」注引論語「孔子謂子貢：『吾與汝俱不如也。』」按包氏解云：「吾與女俱不如。」

【何云】操又云：「夏侯淵虎步關右，所向無前。孔子所謂『吾與爾俱弗如也』。」

【元圻案】後漢書橋玄傳：「玄，字公祖，梁國睢陽人也。操嘗感其知己，經過玄墓，輒悽愴致祭奠。自爲文曰：『操以幼年，逮升堂室，特以頑質，見納君子。增榮益觀，皆由奬勖，猶仲尼稱不如顔淵，李生厚歎賈復。士死知己，懷此無忘。』」〇九經古義十六：「吾與女弗如也。論衡問孔篇引云：『吾與女俱不如也。』陳耀文曰：鄭玄别傳：『玄從馬融學，季長謂盧子幹曰：「吾與女皆不如也。」』」






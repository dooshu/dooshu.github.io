102　韓愈杜甫李衡論識字　不識進退剛正忠孝之人


韓文公李陽冰科斗書孝經後記曰：「凡爲文辭，宜略識字。」杜子美漫成詩曰：「讀書難字過。」字豈易識哉！李衡識字説曰：「讀書須是識字。固有讀書而不識字者，如孔光、張禹、許敬宗、柳宗元，非不讀書，但不識字。孔光不識『進退』字，張禹不識『剛正』字，許敬宗不識『忠孝』字，柳宗元不識『節義』字。」此可爲學者之戒。

【元圻案】漢書孔光傳稱光「經術尤明，凡爲御史大夫、丞相各再。壹爲大司徒、太傅、太師。見王莽威權日盛，憂懼不知所出，而不能堅辭去位」，故曰「不知進退」。張禹傳稱禹「經學精習，帝車駕至禹第，親問禹以天變。因用吏民所言王氏事示禹。禹自見年老，子孫弱，又與曲陽侯不平，恐爲所怨，則謂：『災變之意，深遠難見。新學小生，亂道誤人，宜無信用。』上由此不疑王氏」，故曰「不識剛正」。〇唐書姦臣傳：「許敬宗幼善屬文。父善心爲宇文化及所殺，敬宗舞蹈求生。又陰揣高宗將立武昭儀，即妄言：『天子富有四海，立一后謂之不可，何哉？』帝意遂定。」故曰「不識忠孝」。柳宗元傳：「贊曰：叔文沾沾小人，竊天下柄。宗元等撓節從之，一僨而不復，宜哉！彼若不附匪人，自勵材猷，不失爲名卿才大夫，惜哉！」故曰「不識節義」。〇李衡，字彦平，號樂菴，紹興二年進士。歷官秘閣修撰。致仕居崑山。其初成樂菴詩云：「老子平生百不足，菴成那管食無肉。終朝閉户只讀書，四面開窗都見竹。」可以見其人品矣。






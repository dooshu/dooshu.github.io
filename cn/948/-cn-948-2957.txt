陆游　书适

畴昔花前醉放颠，即今不饮亦陶然。

太平固自多遗老，独往何妨是斥仙。

扶杖每观南亩饁，解衣时作北窗眠。

人间贤俊方云集，我遇龙蛇岂厄年。

陆游

陆游　书适

万事罢经营，悠然心太平。

甘餐随日足，美睡等闲成。

处处佳风月，人人好弟兄。

神仙不须学，券内有长生。

陆游

陆游　书适

老人去健羡，饭足便有余；

此外一壼酒，荐以园中蔬，

手种数畦花，时开一编书。

近者苦足蹇，复营一柴车。

时时访溪父，亦或游僧庐。

上下山泽间，视身等禽鱼。

既归则浩歌，幽抱亦少摅。

一笑谓儿子；不须起犁锄。

陆游

陆游　书适

细读养生主，长歌归去来。

山僧借水品，溪父送琴材。

病退稀求药，身闲日探梅。

今宵喜无寐，岷下有书回。

陆游

陆游　书适

架竹苫茅屋数椽，推开窗户即江天。

微饥未遽愁长日，小疾何妨度厄年。

孤鹤入秋偏警露，断山欲雨自生烟。

囊中妙法君知否？买断清闲不用钱。

陆游

陆游　书适

清和巷陌单衣後，绿润轩窗午饷余。

曲曲素屏围倦枕，斜斜筠架阁残书。

松阴坐石闲看鹤，山寺寻僧晚跨驴。

此段家风君试看，京麈扑帽独何欤？

陆游

陆游　书适

北崦千梢竹，东轩八尺床。

遍行欣老健，熟睡领新凉。

海石陈书几，陶诗贮药囊。

时时一到眼，亦足傲羲皇。

陆游

陆游　书适

老翁垂七十，其实似童儿。

山果啼呼觅，乡傩喜笑随。

群嬉累瓦塔，独立照盆池。

更挟残书读，浑如上学时。

陆游

陆游　书适

心清绝欲早，才薄去官多。

月下时闲钓，云边每浩歌。

野堂青草覆，山市白驴过。

也有成功处，新降百万魔。

陆游

陆游　书适

家食身无役，耆年力未衰。

寓欢那待酒，随意或成诗。

穷达元非我，冤亲竟是谁？

惟嗟见事晚，枉却鬓边丝。

陆游


○題為比例建立武學疏 【 真順廣大武學】

此疏實于近行　明旨相合

題為比例建立武學、以修武備、以廣作養事、據大名兵備按察使詹爾、詳前事、內稱本年五月二十八日據大名府知府趙琦、詳前事、內稱文武並用、經國之常、况射為六藝之一、古人每于祀享陰習之、即國初令甲中試者亦試以騎射、自承平久而重文輕武、遂置弧矢于不講、今三韓之土宇淪棄、黔蜀之黠鷔鴟張、亦非無事時矣、與其求折衝于草澤、而未有應、孰若畜禦侮于庠序、而或得當、今蒙本院蒿目憂時、加意作士、以習射鼓舞諸生一時子衿、咸能破的、而畿輔間、亦翕然向風矣、然議者猶謂合不如分、兼不如獨、葢以操弧而兼挽強者。不患無進取之路。惟力能貫革。巧可穿楊。而修辭未工者。棄之不無可惜。如遽躋之翰墨之林。則終非本色。恐反為浮薄者所譏。故不如分之便。上馬擊賊。下馬作露布豈非有用之材。乃今武之不競。政由弄柔翰以襲輕緩之風。恥距躍而無馳突之用。故有不習孫吳而習風雅。不諳韜畧而繡鞶帨者。故不如獨之便。此大名習射童生彭鯤化等、習射武生李嘉言等、有剏置武學之呈、而鄉紳亦有廣置武生之議也、本府讀鄉紳廣置武生議曰、廣置者謂兩京雖有武學。不過以教紈絝冑子耳。茲欲推之郡邑。盡收跅??也之士。而養之庠序之中。以武經將傳為專業。以勇略騎射為科條。一如諸生課習之例。其試也邑拔而上之郡。郡拔而上之監司。監司拔而上之臺使。入彀者給衣巾復其身。優者復其家。如諸生進學之例。臺使歲試之。監司季試之。郡邑月試之。每試必有差等。量行賞罰。如諸生考試之例。遇鄉大比。武即于其中彙送應試如諸生科舉之例。其殊彩異能屢試優等者。獎賞外仍得咨送委用。其惰窳不振者。時汰斥之。如諸生優劣之例。遇學臺按臨願改就儒試者。准徑送院。免其彙考。如樂舞生例。而稍為優之。其肄業令各就教塲射圃。不必增舍。其督訓屬在郡邑。不必增官。大率闢其登進之途。使有所嚮慕而思奮。重其提調之權。使有所詭竊而不敢。又不為一切束縛文具。致妨其業而滋之擾。法至便也。行之無斁。將見決拾之儔。與纓弁之倫。齊驅並駕。皆得以自樹于功名。而武不為絀矣。人知有武。則凡倜儻驍捷負俗使氣之輩。不難俛首于上所磨勵。以鳴劍登壇自喜。以躍冶觸藩自媿。而武不為厲矣。事平生聚教訓。可武可文。事急有勇知方。可戰可守。武且不俟張皇而自備矣。所謂率子弟以衛父兄。實戶垣以固堂奧。視彼驅役號召。功政相萬耳。鄉紳之議如是、其言最悉、而亦鑿鑿可行、即本府原籍滇中、州縣亦有武生皆附于儒學、其進退黜陟、皆略比于文士、如議中言、况恒南神京外戶、其人慷慨而矜勇、古記之矣、茲者憲臺以習射收試武童、一時入彀者既二十二人、而挽強命中者、咸思磨勵自見、豈宜一行輒罷、似當題著為令、以貯多材、學不必另剏、即庠序而是。官不必另設。即師儒而是。大都以能射為主。射而頗習制義者收之。射而能談方畧者急收之。即不工辭章。而技絕人勇出衆者亦間收之。要必取之有額。始不開濫觴之端。試之必嚴。始不啟徼倖之路。待之有禮。始足示風勵之權。兼之以文。始足洗椎魯之恥。如是而干城腹心之士。有不矜奮以期效用者。未之聞也。或者謂武科未必得人。則今之詞章取士。豈盡古里選法。而名臣碩輔。悉用以起家。即唐之郭汾陽亦孰非以武舉進也葢上之所向。下之所趨。方今撫髀而歎乏人。歌風而思猛士、誠闢其途以招之。豈無嚮風而應者哉。緣由照會到司呈詳本院、蒙批據議設武學以儲材且有薊密永河諸例可倣、急當舉行、以順輿情、順廣二府事體相同、一并議妥、以便具題繳、蒙此隨行據順德府、呈為比例比郡、請立武學、以作人材以振神氣事、竊照經邦用文。戡亂用武、葢綦重矣、自古作士有薪槱之典、于邁有烝徒之楫、文武葢不相離矣、是以我朝作養人材、兩京設有儒學、有武學、學各有官以司教授、其近京保定河間永平三郡、亦各有武學、葢以畿輔乃居重馭輕之地武士不可弁髦、學宮為將相發軔之初紘網不可畸廢、其每歲學院發送武學作養者、未易縷指數獨念順永保河固為近水樓臺、真順廣大、亦是股肱良郡、其拱衛神京等重也其士之歌鷹揚而舉于鄉等額也、何以北有武學、南郡獨無、北郡稍能引弓者、皆得列衿裾易頭角、南郡射能穿楊破的者、區區與齊民伍、非所以示激勸崇武功也。况今奴酋猖獗之後、人人欲為請纓、其自中山以南。皆趙魏故地。猶多悲歌感慨之士。其聞國讐而奮臂磨礪者。隱然有封狼居胥之意。幸蒙本院按臨閱文、兼以閱武、多士響應、操弓反勝操觚、藉令與北郡武學諸生、角能于甘蠅飛衛之之途、未知誰當環樹而走、顧乃北郡有學以收錄之、南郡之士、獨使之散處于草野、上之人亦與有責焉、昔寇恂為河內太守、移書屬縣、講兵肄射、今幸遇本院先為加意、士之操弓而至者如雲。無庸本府移書講肄矣、維是武學不設、終是畿南一缺典、伏望本道轉詳學院、每府剏立武學、即武學猝不能立、姑以儒學兼其名、以收目前習射之士、即有武學、亦不能另設職官、姑以儒學代其官、以省俸薪衙舍之費、其與首善之人材、帝畿之神氣、未必無少補焉、又據廣平府呈為請立武學以修武備以廣作養事、竊照畿南數載不一歲試、即試亦不過衡文、尺幅寸晷、程一日之工拙、定六等之賞罰止矣、士生長其間、且不識弓矢為何物、矧云習也、今蒙本院軫念時艱、槩復古制、于操觚之外、教之以射于錄文之餘、廣之以武、一時詩書子弟、識上意指、聞風而磨厲者、且不難竭懸弧之力、為飲羽之奏矣、此而審括、彼亦決括、穿楊百步者、將不乏人、而挽強命中者、且肩相摩也、平于墨子郡。無能仰京學涯渚、乃今籍而紀之、精七箭以上者、二三十人、善騎射者、又四五十人、此數十人者、向非弄柔翰而思附青雲者耶、遽弃之官墻之外、恐拂嚮??山王?之初心、驟混之章縫之例、又啟僥倖之後進、惟是文不工七襄而力能挽五石者。上不難以武之名進之。學能講六韜而技又能洞七札者。上又不止以武之途闢之。如是無武學之名、而有武學之實、非儒士之質、而有儒士之用、誠一時之便計、而千載之良規也、合無比照大名府議、附武生于儒學、而以教官董之、月有試、歲有程、一切優免禮待、得比京武學諸生例、庶人人奮吞胡之志、而國家收登壇之實效矣、各緣由呈詳到道、據此、看得文武兩途。古出于一。而後乃分矣。文以俎豆擯軍旅。武以長戟笑毛錐。不相能也。然文以禮樂餙治平。武以干戈戡禍亂有相濟也。今天下恬熙日久。武備日弛。與宋室之聲容何以異。三韓弗靖。竟虩顧而莫可誰何。則國之需武。孰有如今日之甚者。乃台臺慮周桑土、戒切衣袽下車未衡文、先較射、廣錄武童若而人、復其身、且擬上聞、著為令、一時控弦矯矢者、翕爾向風、慨然有武學之請、真壯圖也、第當此兵荒交窘、內外交訌之秋而驟議創建、寧惟事不暇及。實亦力莫能支。莫若以廣厲之心。行通融之法。學附之文庠。不必更設之學也。官督以師儒。不必更設之官也。演武之塲。肄射之圃。藉為訓練之區。不必更立之所也。略文而右射、所為激厲而拔擢之者、一如諸生例、則待以國士、有不以國士報者豈人情哉、或者曰、天保治內、采薇治外、軍容不入國。國容不入軍、其途原分、而學奚以合、是不然、古者寓兵于農、以內政寄軍令、以敦說司折衝、比比而是、今獨不可以文庠當武庠、師儒作武傳乎、而况游武技于文墨之林、左陶右淑、日漸月摩、有飛揚之氣。而無詭竊之習。有輕緩之風。而無椎魯之態。咫尺自樹、巳有足觀。又况進之拾級以登之。得當一面。則讓如公孫。仁如國華。雅如武穆。詎庸知不權輿于今日也哉。則信乎附學一議。所可布之功令以壯國衛者也。等因到臣、竊惟順天之設有武學。督以專官。與文學等。　祖制良有深意。即薊密與永平保定河間等處。每歲申議武生六七十名寄學。其能武與否。皆不可知。而相沿巳久。惟真順廣大四府。則虗無人焉。八郡之內。偏枯若此。殊不可解。豈近邊重武。腹裏重文。非上蘄而不與。則士薄而不為耳。今時不為不岌岌矣。職待非學政、倣會典及欽約申諭諸生習射、兼使其子弟習之、一時儒童彬彬、家弧矢而決拾、除文理平通者、職收入庠序外、其餘不勝收、亦不忍弃、且恐有終不能文者矣、職之初心。寔欲合有用之文、為有用之武。而復棄有用之武。轉趨無用之文。殊甚惜之。在北四府。則有武王之名。而無其實。在南四府。則有武生之實。而靳其名。此士紳所以不平而鳴。道府所以比例而請也。近據景州棗強武邑衡水報稱擒禦妖賊。多係生童。職巳檄行分別獎賞外。激發人心。全在此舉。合無比照順永保河事例。每遇考試。職親試之儒童能中五矢以上。准收試。七矢以上者准給武生衣巾。復其身。即附入儒學內。學不必另設。官不必另添。其能文者徑送縣試。武科年分。即就此中起送。既不能文。又不能武者黜之。其永平河間保定薊密等處武生。容職于廵行時嚴加甄別。務使文成其為文。武成其為武。庶幾名實各相副而彼此競相勸。行之二三年。安知無岳武穆奮起于諸生。郭子儀崛興于武舉也哉。

皇明經世文編卷四百九十五終








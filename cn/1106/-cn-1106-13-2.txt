○伯祖妣赵郡李夫人墓志铭

（贞元十九年为监察御史作。）

夫人，姓李氏，辩族姓者曰，赵郡赞皇之东祖。（赞皇，赵州县名。六国时，武安君李牧事赵，遂为赵人。晋司农丞楷徙居常山，有五子，辑、晃、芬、劲、睿，睿子兄弟居巷东，劲子盛兄弟居巷西，故睿为东祖，芬与弟劲共称西祖，辑与弟晃共称南祖。）祖某，为某官，父冲，为单父尉，夫人生于良族，嶷然殊异。及笄，（音稽，女十五而笄，《说文》云：笄，簪也。）德充于容，行践于言，高朗而不伤其柔，严恪而不害其和。特善女工剪制之事，又能为雅琴秦声操缦之具。（为雅琴，击琴也。杨恽曰：“家本秦也，能为秦声。”叩，击而歌之也。《礼记》：不学操缦，不能安弦。操缦，杂声也。操，七刀切。缦，末旦切。）妇道既备，宜为君子之配偶焉。我伯祖临邛令府君讳某，（此志不载临邛君讳，《新史》年表亦止载曰某为临邛令，它无所考，盖察躬兄也，邛，渠容切。）受夫人于李氏之庙，而归于正室。临邛府君之先曰我曾王父清池府君讳某。（讳从裕。）清池之先曰徐州府君讳某。（讳子夏。）又其先，曰常侍府君讳楷，常侍之兄，曰中书令讳。自中书以上，为宰相四世。（父则，则父旦，旦父庆，凡四世为相。）

噫！我伯祖以宗胄硕大而济其德厚，（“济”，一作“齐”。）夫人以族属清显而修其礼范，合二姓以承先祖，为士者荣之。故佐奉养，承祭祀，妇德用光，家道甚宜。无何，伯祖终于临邛而窆焉，夫人从子而返于淮浒。（浒，水涯之名。夫人家扬州，淮浒谓此。浒，音虎。）呜呼！我先府君每得仕，未尝不奉迎供养，必诚必亲。男既立，必使之有禄仕，女必使之有家。将嫁己子，必先择良士可以配诸姑者，定，然后议焉。仲父殿中侍御史府君由是志也。

夫人生男一人，讳某，不幸终于宣州旌德尉。（此志不载其名，而曰终旌德尉。史亦不载其名，而曰终旌德令。恐史误作尉为令也。）女三人，皆得良婿。陇西李伯和为扬子丞，疾痹废痼而没。（“疾”，一作“病”。）太原王纾，（纾，工部员外郎端之子，其弟曰绍，《唐史》有传。纾，音舒。）今为右补阙。颍川陈苌，（苌，京之兄，公有京《行状》，苌，音长。）为校书郎、渭南尉，知名。贞元十六年，王氏姑定省扶持，自扬州至于京师，道路遇疾，遂馆于陈氏。以诸婿之良，诸女之养，无不得意焉。享年八十一，是岁六月二十九日，终于平康里。自小敛至于大敛，比及葬，则二婿实参主之。有孙二人，长曰曹郎，奉之以而正于位，八月二十四日，葬于万年县之少陵原，实栖凤原，介于我先府君仲父二兆之间，神心之所安也。

呜呼，嗣子早夭，临邛万里，以岁之不易，（《左传》昭四年之文。不易，有难也。）未克合，哀孰甚焉。诸姑命宗元以为斯志。（合，一作命。）以从人之道，内夫家，外父母家，且又葬于我，志于我，故叙柳氏为备。铭曰：

蔼其芳，寿且康，大梁鹑火沉幽光。（大梁、鹑火，二星名。是年岁星在大梁，六月，日月会于鹑火。盖以纪卒之年月也。）夙沦夫子嗣又丧，（平声。）青帷不复岷之阳。（青，丧车饰。岷之阳，指临邛令窆所也。青，此见切，或作。）兆灵趾，栖凤里，艮之山，兑之水，灵之车，当返此。子孙百代承灵祉，谁之言者青乌子。（《风俗通》曰：汉有青乌子，善数术。《唐·艺文志》，葬书有《青乌子》三卷。《相冢书》曰：青乌子称山三重相连，名连华山。葬之，当出二千石。）


○对治道奏

前代创业之君，多起自人间，知百姓疾苦，初承丕业，皆能厉精思理。太宗文皇帝特禀上圣之资，同符尧、舜之道，是以贞观一朝，四海宁宴。有房元龄、杜如晦、魏徵、王之属为辅佐股肱，君明臣忠，事无不理。圣贤相遇，固宜如此。元宗守文继体，常经天後朝艰危，开元初得姚崇、宋，委之为政。此二人者，天生俊杰，动必推公，夙夜孜孜，致君於道。尝手写《尚书·无逸》一篇，为图以献。元宗置之内殿，出入观省，咸记在心。每叹古人至言，後代莫及。故任贤戒欲，心归冲漠。开元之末，因无逸图朽坏，始以山水图代之。自後既无座右箴规，又信奸臣用事，天宝之世，稍倦于勤，王道于斯阙矣。建中初，德宗皇帝尝问先臣甫开元、天宝治乱之殊，先臣具陈本末。臣在童，即闻其说。信知古人以韦弦作戒，其益宏多。陛下既虚心理道，亦望以无逸为元龟，则天下幸甚。


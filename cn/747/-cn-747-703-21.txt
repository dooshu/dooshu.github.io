○论幽州事宜状

右，臣等今月五日於紫宸，陛下访问刘约事宜。今臣等亦与君赏一书，谕以此意。臣等将谓君赏久在河朔，谙练戎机，远授规模，必副圣意。君赏只合自出己意，潜道款诚，事从乖张，泯然无迹。岂有将朝廷密旨，显示乱军，激其悖心，致此章表？兼见君赏与张绛手疏，词甚卑逊，非惟失将帅之体，实亦失忠荩之诚。近者何重顺未得节制，初遣茂复谕旨，又遣执方致书，臣等两度令元蹇申意，料重顺岂不知是朝廷密谕，然竟无大将军表，终守恭顺之词，所以授之有名，不紊朝典。幽州一方，自朱克融留连中使，不受赐衣，继以杨志诚累遣将吏上表，邀求官爵，自此悖乱之气，与镇魏不同。今若便与（阙二字）实为朝廷之耻。伏望且逗留旬月，更候事宜，克恭亻兼回日，伏望不赐诏书，庶全事体。


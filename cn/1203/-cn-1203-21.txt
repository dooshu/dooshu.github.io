卷二十一

<集部，词曲类，词选之属，御选历代诗余

钦定四库全书

御选历代诗余卷二十一目録【五十字】

西江月

欧阳炯

司马光

晏几道【二首】

柳永

苏轼【五首】

黄庭坚【三首】

晁补之

陈师道【二首】

李之仪

毛滂【三首】

葛胜仲【四首】

周紫芝【二首】

谢逸【七首】

向子諲【四首】

蔡伸

赵师侠

赵长卿【二首】

赵鼎

张抡

朱敦儒

曾觌【三首】

杨无咎

侯寘【二首】

辛弃疾【十三首】

范成大

陈三聘

葛立方

张孝祥【九首】

朱熹

王千秋【二首】

黄机【二首】

卢祖皋

高观国

史逹祖【三首】

韩淲【二首】

汪莘

李昴英

张榘

卢炳

沈端节

吴文英【三首】

周密【三首】

王沂孙

张炎【三首】

石孝友

张景臣

曾　揆

何梦桂

陈逢辰【二首】

无名氏

曹希藴

韩玉

段克已

白朴

蒲道源

刘因

刘诜

王行

刘基

张大烈

程馟

吴桢

端淑卿

前调【又一体】

黄庭坚

吴文英

前调【又一体】

程垓

御选历代诗余卷二十一目録

钦定四库全书

御选历代诗余卷二十一【五十字】

司经局洗马掌局事兼翰林院修撰加二级【臣】王奕淸奉旨校刋

西江月

【一名步虚词双调五十字前後平仄叶一韵】

西江月　　　　　　　　　　　欧阳炯

水上鸳鸯比翼巧将绣作罗衣镜中重画远山眉春睡起来无力　钿雀稳簪云髻含羞时想佳期脸边红艳对花枝犹占凤楼春色

前调　　　　　　　　　　　　司马光

宝髻松松绾就铅华淡淡妆成红云翠雾罩轻盈飞絮游丝无定　相见争如不见有情还似无情笙歌散後酒微醒深院月明人静

前调　　　　　　　　　　　　晏几道

愁黛颦成月浅啼妆印得花残只消惊枕夜来闲晓镜

心情更嬾　醉?檐头风细征衫袖口香寒緑江春水寄书难携手佳期又晩

前调　　　　　　　　　　　　晏几道

南苑垂鞭路冷西楼把袂人稀庭花犹有鬓边枝且插残红自醉　画幕凉催燕去香屏晓放云归依前青枕梦回时试问闲愁有几

前调　　　　　　　　　　　　柳　永

凤额绣帘高卷兽鐶朱户频揺两竿红日上花梢春睡厌厌难觉　好梦狂随风絮闲愁浓胜香醪不成雨暮与云朝又是韶光过了

前调【次韵赏瑞香】　　　　　　　　　苏　轼

小院朱阑几曲重城画鼓三通更看凝月转光风归去香云入梦　翠袖争浮大白皁罗半插斜红灯花零落酒香浓妙语一时飞动

前调【重九】　　　　　　　　　　苏　轼

点点楼头细雨重重江外平湖当年戏马会东徐今日凄凉南浦　莫恨黄花未吐且教红粉相扶酒阑不必看茱茰俯仰人间今古

前调【梅】　　　　　　　　　　　苏　轼

玉骨那愁瘴雾冰肌自有仙风海仙时遣探芳丛倒挂緑毛么凤　素面翻嫌粉涴洗妆不褪唇红高情已逐晓云空不与梨花同梦

前调【月夜蕲水桥上】　　　　　　　　　苏　轼

照夜弥弥浅浪横空暧暧微霄障泥未解玉骢骄我欲醉眠芳草　可惜一溪明月莫教踏碎琼瑶解鞍敧枕緑杨桥杜宇数声春晓

前调【得代】　　　　　　　　　　苏　轼

昨日扁舟京口今朝马首长安旧官何物与新官只有湖山公案　此景百年几变个中下语千难使君才气卷波澜与把新诗判断

前调【酬惠洪上人】　　　　　　　　　黄庭坚

月侧金盆堕水鴈回醉墨书空君诗秀色雨园葱想见衲衣寒拥　蚁穴梦魂人世杨花踪迹风中莫将社燕等秋鸿处处春山翠重

前调【茶】　　　　　　　　　　　黄庭坚

龙焙头纲春早谷帘第一泉香已醺浮蚁嫩鹅黄想见翻匙雪浪　兎褐金丝宝盌松风蟹眼新汤无因更发次公狂甘露来从仙掌

前调　　　　　　　　　　　　黄庭坚

宋玉短墙东畔桃源落日西斜浓妆下着绣帘遮鼓笛相催清夜　转盼惊翻长袖低徊细踏红靴舞余犹颤满头花娇学男儿拜谢

前调　　　　　　　　　　　　晁补之

似有如无好事多离少会幽怀流莺过了又蝉催肠断碧云天外　不寄书还可恨全无梦也堪猜秋风吹泪上楼台只恐朱顔便改

前调【咏酴醿菊】　　　　　　　　　　陈师道

点点轻黄减白垂垂重露生鲜肌香骨秀月中仙雪满瑶台曳练　绰约却宜长见清真不假余妍殷勤与插小婵娟要试尊前玉面

前调【咏榴花】　　　　　　　　　　陈师道

叶叶枝枝緑暗重重密密红滋芳心应恨赏春迟不会春工着意　晩照酒生娇面新妆睡汚臙脂凭将双叶寄相思与看钗头何似

前调　　　　　　　　　　　　李之仪

醉透香浓斗帐灯深月浅回廊当时背面两伥伥何况临风怀想　舞柳经春底痩游丝到地能长鸳鸯半调已无肠忍把么弦再上

前调　　　　　　　　　　　　毛　滂

花下春藏五马松间风落双鳬兵厨玉帐卷酃湖人醉碧云欲暮　归去聊登文石翺翔便是天衢雅歌谁解继投壶桃李无言满路

前调【县圃小酌】　　　　　　　　　　毛　滂

烟雨半藏杨柳风光初到桃花玉人细细酌流霞醉里将春留下　柳畔鸳鸯作伴花边蝴蝶为家醉翁醉里也随他月在柳桥花榭

前调【秋夜】　　　　　　　　　　毛　滂

雨後裌衣初冷霜前细菊浑斑觚棱淸月绣团圞万里长安秋晩　槽下内家玉滴盘中江国金丸春容着面作微殷烛影红揺醉眼

前调　　　　　　　　　　　　葛胜仲

山镇红桃阡陌烟迷緑水人家尘容误到只惊嗟骨冷玉堂今夜　莫对佳人锦瑟休辞洞府流霞峰回路转乱云遮归去空传图画

前调　　　　　　　　　　　　葛胜仲

靺鞨斜红带柳琉璃涨緑平桥人间风月正新妖不数江南苏小　恨寄飞花簌簌情随流水迢迢鲤鱼风起木兰桡回棹荒鸡报晓

前调　　　　　　　　　　　　葛胜仲

清樾已生昼寂孤花尚表春余象牀云簟燕堂虚初过晩凉微雨　珪璧新来北苑鲈鱼未减东吴捧觞红袖透香肤不浥翔龙烟缕

前调【送弟赴定远簿】　　　　　　　　　葛胜仲

万卷旧推鸿博一官且慰蹉跎昇平楼下赐巍科曾对顒卬黼座　燕颔从来骨贵鸾栖尚屈才多今宵且共入无何定远功名么麽

前调　　　　　　　　　　　　周紫芝

罗袖云轻雾薄醉肌玉软花柔相逢不道有春愁只道春来微痩　一点人间深意数声柳下轻讴带将离恨上归舟肠断月斜时候

前调【拒霜花】　　　　　　　　　　周紫芝

天意未教秋老花容剗地宜霜酒肌红软玉肌香不与棃花同样　来伴孙郎小宴临风为舞霓裳更深緑水照红妆便是采莲船上

前调　　　　　　　　　　　　谢　逸

落莫寒香满院扶疎清影侵门雪消平墅晩烟昏睡起嬾匀檀粉　皎皎风前玉树盈盈月下冰魂南枝春信夜来温便觉肌肤痩损

前调　　　　　　　　　　　　谢　逸

窄袖浅笼温玉修眉淡扫遥岑行时云雾绕衣襟步步莲生宫锦　菊与秋烟共晩酒随人意俱深尊前有客动琴心醉後清狂不禁

前调【筝】　　　　　　　　　　　谢　逸

宝柱横云鴈影朱弦隔叶莺声风生玉指晩寒清宫样轻黄袖冷　饮罢尚留余意曲终自有深情归来江上数峰青梅小横斜夜永

前调　　　　　　　　　　　　谢　逸

青锦纒枝佩劒紫丝络辔飞骢入关意气喜生风年少胸吞云梦　金阙日高露泫东华尘软香红争看荀氏第三龙春暖桃花浪涌

前调【木芙蓉二首】　　　　　　　　　谢　逸

晓艳最便清露晩红偏怯斜阳移根栽近菊花傍蜀锦翻成新样　坐客聨挥玉麈歌词细琢琼章从今故事记溪堂岁岁携壶共赏

前调　　　　　　　　　　　　谢　逸

木末谁攀新萼雪消自种前庭莫嫌开过尚盈盈似待诗人醉咏　霜後最添妍丽风中更觉娉婷影揺溪水一湾清妆罢晓临鸾镜

前调【梅】　　　　　　　　　　　谢　逸

密雪未知肤白夜寒已觉香清振芳堂下月盈盈踏碎横斜疎影　且醉杯中緑蚁休辞笛里清声东君催促子青青滋味要调金鼎

前调【寄友】　　　　　　　　　　向子諲

得意穿林度水及时斫玉分金兹游了却未来心怪我归迟一任　居士何如学士翰林休笑芗林个中真味少知音不是清狂太甚

前调　　　　　　　　　　　　向子諲

五柳坊中烟緑百花洲上云红萧萧白髪两山翁不与时人同梦　抛却麟符虎节徜徉月下林风世间万事转头空个里如如不动

前调【酴醿】　　　　　　　　　　向子諲

红褪小园桃杏緑生芳草池塘谁教芍药殿春光兀似酴醿官样　翠盖更蒙珠幰熏炉賸熨沉香娟娟风露满衣裳独步瑶台月上

前调【夀妇】　　　　　　　　　　向子諲

几见芙蓉并蒂忽生三秀灵芝千年老树出孙枝岩桂秋来满地　白鹤云间翔舞緑龟叶上游嬉齐眉偕老更何疑个里自非尘世

前调　　　　　　　　　　　　蔡　伸

翡翠蒙金衫子镂尘如意冠儿持杯轻按遏云词别是出尘风味　莫羡双星旧约愿谐明月佳期凭肩密语两心知一棹五湖烟水

前调【同友廵城饮於南楚楼】　　　　　　　赵师侠

淼淼澄清波面依依紫翠山光危栏徙倚对斜阳山影波流荡漾　世事一翻醒醉人生几度炎凉高情收拾付觥觞何啻羲皇人上

前调【邀蔡坚老忠孝堂观书】　　　　　　　赵长卿

水满平塘过雨洗妆红褪芙蕖緑荷弄影荫龟鱼无限闲中景趣　潇洒高堂邃馆那堪左右图书凌云赋得似相如多少风流态度

前调【夏日有感】　　　　　　　　　　赵长卿

稳唱巧翻新曲灵犀密意潜通荷花香染晩来风相对恍然如梦　有恨眉尖皱碧多情酒晕生红此愁不是等闲浓应为仙源倾动

前调【福唐别故人】　　　　　　　　　赵　鼎

世态浮云易变时光飞箭难留五年重见海东头只有交情似旧　未尽别来深意难堪老去离愁青山迢递水悠悠明日扁舟病酒

前调【瑞香】　　　　　　　　　　张　抡

翦就碧云闹叶刻成紫玉芳心浅香不怕峭寒侵暖彻熏笼瑞锦　花里清芬独步尊前胜韵难禁飞香直到玉杯深消得厌厌痛饮

前调　　　　　　　　　　　　朱敦儒

日日深杯酒满朝朝小圃花开自歌自舞自开怀且喜无拘无碍　青史几番春梦红尘多少奇才不须计较与安排领取而今现在

前调【元宵醉中走笔】　　　　　　　　　曾　觌

焕烂莲灯高下参差梅影横斜凭阑一目尽天涯雪月交辉清夜　莫惜柔荑劝酒从教醉脸生霞烂银宫阙对仙家一段风光如画

前调　　　　　　　　　　　　曾　觌

桂苑旋生凉思银河左界秋高纤尘不动湛清霄皓月照人偏好　诗为情多却减酒因愁里难消一声羌管梦魂劳可惜风光虚了

前调　　　　　　　　　　　　曾　觌

醉伴三千珠履如登十二琼楼壶天澄爽露华秋灩灩金波酾酒　罗扇不随恩在佳时须要人酬麒麟画阁为谁留只见浮生白首

前调　　　　　　　　　　　　杨无咎

态度雪香花痩情怀雨润云温故将淡墨写精神记得洗妆余晕　只恐妖娆未似谁云彼此难分别来顦顇不堪论相对无言有恨

前调　　　　　　　　　　　　侯　寘

金鼎香销沉麝碧梧影转阑干半庭明月绮牎闲帘幙低垂不卷　一自高唐人去秋风几许摧残拂檐修竹韵珊珊梦断山长水远

前调　　　　　　　　　　　　侯　寘

豆?梢头年纪芙蓉水上精神幻云娇玉两眉春京洛当时风韵　金缕深深劝客雕梁簌簌飞尘主人从得董双成应忘瑶池宴饮

前调【采石矶戏作渔父词】　　　　　　　　辛弃疾

千丈悬崖削翠一川落日熔金白鸥来往本无心选甚风波一任　别浦鱼肥堪鱠前村酒美重斟千年往事已沉沉闲管兴衰则甚

前调【夀范南伯知县】　　　　　　　　　辛弃疾

秀骨青松不老新词玉佩相磨灵槎准拟泛银河剩摘天星几个　奠枕楼前风月驻春亭上笙歌留君一醉意如何金印明年斗大

前调【和杨民瞻赋丹桂韵】　　　　　　　　辛弃疾

宫粉厌涂娇额浓妆偏压秋花西真人醉忆仙家飞佩丹霞羽化　十里芬芳未足一亭风露先加杏顋桃脸费铅华终惯秋蟾影下

前调【和陈安行舍人韵】　　　　　　　　辛弃疾

风月亭危致爽管弦声脃休催主人只是旧情怀锦瑟傍边须醉　玉殿何曾侬去沙堤正要公来看看红药又翻堦趁取西湖春会

前调【三山作】　　　　　　　　　　辛弃疾

贪数明朝重九不知过了中秋人生有得许多愁只有黄花如旧　万象亭中殢酒九仙阁上扶头城鸦唤我醉归休细雨斜风时候

前调【夜行黄沙道中】　　　　　　　　　辛弃疾

明月别枝惊鹊清风半夜鸣蝉稻花香里说丰年听取蛙声一片　七八个星天外两三点雨山前旧时茆店社林边路转溪桥忽见

前调　　　　　　　　　　　　辛弃疾

剩欲读书已嬾只今多病长闲听风听雨小牎眠过了春光大半　往事数寻去鸟消愁难解连环流莺不肯入西园唤起画梁飞燕

前调【木樨】　　　　　　　　　　辛弃疾

金粟如来出世蕊宫仙子乘风清香一袖意无穷洗尽尘缘千种　长为西风作主更居明月光中十分秋意与玲珑却今宵无梦

前调　　　　　　　　　　　　辛弃疾

醉里且贪欢笑要愁那得工夫近来始觉古人书信着全无是处　昨夜松边醉倒问松我醉何如只疑松动要来扶以手推松曰去

前调【秋水瀑泉】　　　　　　　　　　辛弃疾

八万四千偈後更谈妙语披襟纫兰结佩有同心唤取诗翁来饮　镂玉裁冰着句高山流水知音胸中不受一尘侵却怕灵均独醒

前调【悠然阁】　　　　　　　　　　辛弃疾

一柱中擎远碧两峰傍耸高寒横陈削尽短长山莫把一分增减　我望云烟目断人言风景天悭被公诗笔尽追还重上层梯一览

前调【示儿曹】　　　　　　　　　　辛弃疾

万事烟云忽过百年蒲柳先衰而今何事最相宜宜醉宜游宜睡　早趁催科了纳更量出入收支乃翁依旧管些儿管竹管山管水

前调　　　　　　　　　　　　辛弃疾

粉面多成醉梦霜髯能几春秋来时送我伴牢愁一见尊前似旧　诗在阴何侧畔字居罗赵前头锦囊来往几时休已遣蛾眉等候

前调　　　　　　　　　　　　范成大

北客开眉乐岁东君着意华年遮风藏雨晩云天应怕杏梢红浅　不惜灯前放夜从教雪後留寒水晶帘箔万花钿听彻南楼晓箭

前调　　　　　　　　　　　　陈三聘

春事已浓多日游人偏胜今年棃花寒食雨余天鸭緑含风浪浅　翠袖半黏飞粉罗衣尚怯轻寒不辞归路委香钿门外东风如箭

前调【开炉】　　　　　　　　　　葛立方

风送丹枫卷地霜乾枯苇鸣溪兽炉重展向深闺红入麒麟方炽　翠帊低垂银蒜罗帏小钉金泥笙歌送我玉东西谁管瑶花舞砌

前调【黄陵庙】　　　　　　　　　　张孝祥

满载一船明月平铺千里秋江波神留我看斜阳唤起粼粼细浪　明日风回更好今朝露宿何妨水晶宫里奏霓裳准拟岳阳楼上

前调【洞庭】　　　　　　　　　　张孝祥

问讯湖边春色重来又是三年东风吹我过湖船杨柳丝丝拂面　世路如今已惯此心到处悠然寒光亭下水连天飞起沙鸥一片

前调【同僚饮饯宜斋】　　　　　　　　　张孝祥

牎户青红尚湿主人已作归期坐中宾客尽邹枚盛事他年谁继　别酒深深频劝离歌缓缓休催扁舟明日转清溪好月相望千里

前调　　　　　　　　　　　　张孝祥

不识平原太守向来水北山人世间功业漫亏成华发萧萧满镜　幸有田园故里聊分风月江城西陂西畔晩波平袖手时来照影

前调　　　　　　　　　　　　张孝祥

冉冉寒生碧树盈盈露湿黄花故人玉节有光华高会仍逢戏马　世事只今如梦此身到处为家与君相遇更天涯?了茱茰醉把

前调【庾楼醉後和韵】　　　　　　　　　张孝祥

楼外疎星映水楼头画烛烘帘凭高举酒思厌厌征路虚无指点　酒兴因君开阔山容向我增添一鈎新月弄纤纤浓露花房半敛

前调　　　　　　　　　　　　张孝祥

十里轻红自笑两山浓翠相呼意行着脚到精庐借我绳牀小住　解饮不妨文字无心更狎鸥鱼一声长啸暮烟孤袖手西湖归去

前调　　　　　　　　　　　　张孝祥

风尽滩声未已雨来篷厎先知岸边杨柳最怜伊忆得扁舟曾系　朝雾平吞白塔茆檐似有青旗三杯村酒醉如泥天色寒呵且睡

前调【饮百花亭】　　　　　　　　　　张孝祥

落日熔金万顷晴岚洗劒双峰紫枢元是黑头公佳处因公愈重　分得湖光一曲唤回庐岳千峰一尊今夜偶然同早晩商岩有梦

前调　　　　　　　　　　　　朱　熹

睡处林风瑟瑟觉来山月团团身心无累久轻安况有清凉池馆　句稳翻嫌白俗情高却笑郊寒兰膏元自少陵残好处金章不换

前调　　　　　　　　　　　　王千秋

四俊乡台荐鹗一夔漕府登贤明年春晩柳如烟看取胪传金殿　册府牙签昼阅词坛紫诰宵传靑梅置酒定无缘且放金杯潋灩

前调　　　　　　　　　　　　王千秋

璀璨雕龙洒笔联翩荐鹗飞书翻堦红药试妆梳管取不寒温树　容我一杯为夀看君九万鹏图髻鬟人小串玑珠岁岁緑牎朱户

前调【泛洞庭】　　　　　　　　　　黄　机

漠漠波浮云影遥遥天接山痕一声渔唱起苹汀名利缘渠唤醒　短棹拟携西子长吟时吊湘灵白鸥容我作同盟占取两湖清影

前调　　　　　　　　　　　　黄　机

捻翠低垂嫩萼匀红倒簇繁英穠纤消得比娉婷酒入香肌成晕　帘幙阴阴牎牖阑干曲曲池亭枝头不起梦春酲莫遣流莺唤醒

前调　　　　　　　　　　　　卢祖皋

燕掠晴丝袅袅鱼吹水叶粼粼禁街微雨洒芳尘寒食清明相近　漫着宫罗试暖闲呼社酒酬春晩风帘幙悄无人二十四番花信

前调　　　　　　　　　　　　高观国

小舫半帘山色断桥两岸秋阴芙蓉消息已愁深红染云机翠锦　几度烟波共酌半生风月关心飞来鸥鹭是知音一笑歌边醉醒

前调　　　　　　　　　　　　史逹祖

西月淡窥楼角东风暗落檐牙一灯初见影牎纱又是重帘不下　幽思屡随芳草闲愁多似杨花杨花芳草徧天涯绣被春寒夜夜

前调　　　　　　　　　　　　史逹祖

一片秋香世界几层凉雨阑干青天不惜烂银盘借与先生为劝　酒唤诗来酒外人言身在人间如何得似碧云闲且共姮娥相伴

前调　　　　　　　　　　　　史逹祖

裙褶緑罗芳草冠梁白玉芙蓉次公筵上见山公红绶欲衔双凤　已向冰匳约月更来玉界乘风凌波韤冷一尊同莫负彩舟凉梦

前调　　　　　　　　　　　　韩　淲

闻道晩春时候暖风是处花飘游人争渡水南桥多少池塘春草　跃马谁聨玉勒钓鱼应泛兰韶光何限不逍遥输与溪鸥野鸟

前调　　　　　　　　　　　　韩　淲

脉脉蜂黄蝶粉盈盈水秀山明卖花声里听吹饧佳丽芳华韵胜　下上休看舞燕惺愡一任啼莺枕痕屏曲梦关情酒醒春宵漏静

前调【赋红白梅】　　　　　　　　　　汪　莘

红白虽分两色清香总是梅花蚤春风日野人家相对伯夷柳下　爱影拈将灯取惜香放下帘遮长安如此只堪夸乐此应须贤者

前调　　　　　　　　　　　　李昴英

小鷁载池心月长虹跨水中天主人情重客留连便欲乘风寒殿　霜竹且传秋信镜蕖不作春妍夜凉正好倒金船朔饮而今重见

前调　　　　　　　　　　　　张　榘

春事三分之二落花庭院轻寒翠屏围梦宝熏残牎外流莺声乱　睡起犹支雪腕觉来慵整云鬟闲拈乐府倚阑干宿酒才醒一半

前调　　　　　　　　　　　　卢　炳

残雪犹余远岭晩烟半隐寒林溶溶春涨緑波深时有渔人钓艇　倚岸野梅坠粉蘸溪官柳揺金凭阑凝伫酒初醒料得谁知此景

前调　　　　　　　　　　　　沈端节

一枕香消瑞脑十年漂泊江湖空余清梦绕原庐记得林间风度　锦绣谷中旧客襟怀未肯全疎从今不要别人扶醉拥紫云归去

前调【蓬莱阁看桂】　　　　　　　　　吴文英

清梦重游天上古香吹下云头箫声三十六宫愁高处花惊风骤　客路羁情不断阑干晩色初收千山浓緑未成秋谁见月中人痩

前调　　　　　　　　　　　　吴文英

江上桃花流水天涯芳草青山楼台春锁碧云湾都入行人望眼　一镜平波鸥去千林落日鸦还天风袅袅送轻帆蓦过星槎银汉

前调【丙午冬至】　　　　　　　　　　吴文英

添线绣牀人倦翻香罗幙烟斜五更箫鼓贵人家门外晓寒嘶马　?压半檐朝雪镜开千靥春霞小帘沽酒醉梅花梦到林逋山下

前调【春晴】　　　　　　　　　　周　密

波影暖浮玉甃柳阴深锁金铺缃桃花褪燕调雏又是一番春暮　碧柱情深凤怨云屏梦浅莺呼绣牎人倦冷熏炉帘影揺揺亭午

前调【酴醿阁】　　　　　　　　　　周　密

花气半侵云阁柳阴近隔春城画阑明月按瑶筝醉倚满身花影　翠格素虬晴雪锦笼紫凤香云东风吹玉满闲庭二十四帘春静

前调【拟花翁】　　　　　　　　　　周　密

情缕红丝冉冉啼花碧袖荧荧迷香双蝶下庭心一桁愔愔帘影　北里红红短梦东风雁雁前尘称销不过牡丹情中半伤春酒病

前调【为赵元父赋雪梅图】　　　　　　　　王沂孙

褪粉轻盈琼靥护香重叠冰绡数枝谁带玉痕描夜夜东风不扫　溪上横斜影淡梦中落莫魂消峭寒未肯放春娇素被独眠清晓

前调　　　　　　　　　　　　张　炎

花气烘人尚暖珠光出海犹寒如今贺老见应难解道江南肠断　漫击铜壶浩叹空存锦瑟谁弹庄生蝴蝶梦春还帘外一声莺唤

前调【题墨水仙二首】　　　　　　　　　张　炎

缥缈波明洛浦依稀玉立湘皋独将兰蕙入离骚不识山中瑶草　月照英翘楚楚江空醉魄陶陶犹疑顔色尚清高一笑出门春老

前调　　　　　　　　　　　　张　炎

落落奇葩未吐离离瑶草偏幽蓬山元自不知秋却笑人间春痩　潇洒寒冰麈尾玲珑润玉搔头半牎晴日水痕收不怕杜鹃啼後

前调　　　　　　　　　　　　石孝友

脉脉无端心事厌厌不奈春酲越罗衫薄峭寒轻试问几番花信　万点风头柳絮数声柳外啼莺斜阳还傍小牎明门掩黄昏人静

前调　　　　　　　　　　　　张景臣

四壁空围恨玉十香浅捻啼绡殷云度雨井桐凋雁雁无书又到　别後钗分燕尾病余镜减鸾腰蛮江豆?影连梢不道参横易晓

前调　　　　　　　　　　　　曾　揆

櫩雨轻敲夜夜墙云低度朝朝日长天气已无聊何况洞房人悄　眉共新荷不展心随垂柳频揺午眠仿佛见金翘惊觉数声啼鸟

前调　　　　　　　　　　　　何梦桂

犹记春风庭院柳阴深锁帘帷东君去後雨丝丝空认紫骝嘶处　梦断箫台无据十年往事休追忽然拈起旧来书依旧长亭双泪

前调　　　　　　　　　　　　陈逢辰

杨柳雪融滞雨酴醿玉软欺风飞英簌簌扣雕栊残蝶归来粉重　罨画扇题尘掩绣花纱带寒笼送春先自费啼红更结疎云秋梦

前调【延祥观拒霜拟稼轩】　　　　　　　　陈逢辰

緑绮紫丝步障红鸾彩凤仙城谁将三十六陂春换得两堤秋锦　眼缬醉迷朱碧笔花俊赏丹青斜阳展尽赵昌屏羞煞舞鸾妆镜

前调　　　　　　　　　　　　无名氏

记得洛阳话别十年社燕秋鸿今朝相遇暮云东坐对旗亭说梦　破帽手遮斜日练衣袖卷寒风芦花江上两山翁消得几番相送

前调【灯花　　　　　　　　宋媛】曹希藴

零落不因春雨吹嘘何假东风纱牎一点自然红费尽工夫怎种　有艳难寻腻粉无香不惹游蜂更阑人静画堂中相伴玉人春梦

前调　　　　　　　　　　　　韩　玉

扞拨声传酒緑蔷薇面衬宫黄娇波斜入鬓云长眉与春山一样　潇洒不禁疎痩低回犹似思量桃花棃叶晩阴凉说与三年梦想

前调【秋霁登高】　　　　　　　　　　段克已

人与寒林共痩山和老眼俱青琤然一叶不须惊叶本无心入听　气爽云天改色潦收烟水无声夕阳洲外片禽鸣涵泳一江秋影

前调【九江送刘牧之】　　　　　　　　　白　朴

我自纫兰为佩君方剖竹分符才情风调有谁如彷佛三生小杜　置酒昔登岘首题诗今对匡庐青衫恨不到西湖共湿黄梅细雨

前调　　　　　　　　　　　　蒲道源

堤柳风前影痩池荷雨後香残高秋物色已阑珊落日孤烟微暗　平野大家徐步此身赢得长闲路逢俗子笑相看道我为欢冷淡

前调【山亭留饮】　　　　　　　　　　刘　因

看竹何须问主寻村遥认松萝小车到处是行窝门外云山属我　张叟腊醅藏久王家红药开多相留一醉意如何老子掀髯曰可

前调　　　　　　　　　　　　刘　诜

偏是一春憔悴被人闲赋阳台扇遮微雨傍墙回花信余寒柳外　绣果未成双荔打鸦摘尽新梅暗沾蝴蝶却飞来睡起斜阳犹在

前调　　　　　　　　　　　　王　行

向暖渐生慵思寻春似减秋忺酒怀诗兴总恹恹只有看山不厌　薄晩正须凭槛新晴镇日鈎帘几多浓翠晓来添说与白云休占

前调　　　　　　　　　　　　刘　基

红叶无风自落黄花过雨犹香牀头尘瓮耻空觞添了愁城万丈　閲世身如萍梗怀人梦绕潇湘应知此恨不寻常岂在眉间目上

前调【赠别】　　　　　　　　　　张大烈

柳折河桥赠别朝朝眼望飞鸿行云流水各西东镜欲圆时如梦　孤影嬾烘红日寒衾怯骤金风怎如梢妪伴舟翁免得往来迎送

前调【秋兴】　　　　　　　　　　程　馟

尽日荷锄治圃有时捉杖寻泉山翁招我坐桥边笑指菊花开徧　隔岸重重竹树近溪点点潭烟滩头流下小鱼船转过芦花不见

前调【秋泛】　　　　　　　　　　吴　桢

极目烟波渺渺停舟新林家家橹声咿轧战风鸦寂寞寒潮西下　呼我扫愁红友看残篱畔黄花人生适意不须他竹屋蓬牎聊且

前调　　　　　　　　　　【明媛】端淑卿

帘外纷纷风絮金鈎双控频敲银釭明灭麝烟消罗帐梦魂缥缈　梅竹一枝相寄长途驿使虚劳寂寥更漏夜迢迢辗转不知天晓

前调【又一体】　　　　　　　　　　黄庭坚

断送一生惟有破除万事无过远山横黛蘸秋波不饮傍人笑我　花病等闲痩损春愁没处遮拦杯行到手莫留残不道月斜人散

前调【青梅枝上晩花】　　　　　　　　　吴文英

枝袅一痕雪在叶藏几豆春浓玉奴最晩嫁东风来结棃花幽梦　香力添熏罗被痩肌犹怯冰绡緑阴青子老溪桥羞见东邻娇小

前调【又一体】　　　　　　　　　　程　垓

墙外雨肥梅子堦前水绕荷花阴阴庭户薰风满冰纹簟怯菱芽　春尽难凭燕语日长惟有蜂衙沉香火冷珠帘暮个人在碧牎纱

御选历代诗余卷二十一








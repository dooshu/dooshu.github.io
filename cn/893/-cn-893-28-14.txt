金乡薛少府厅画鹤赞





唐河南道有金乡县，隶兖州鲁郡。



高堂闲轩兮，虽听讼而不扰。图蓬山之奇禽，想瀛海之缥缈。紫顶烟赩，丹眸星皎。[一]昂昂伫眙，[二]霍若惊矫。[三]形留座隅，势出天表。[四]谓长鸣于风霄，终寂立于露晓。[五]凝玩益古，俯察愈妍，舞疑倾市，[六]听似闻弦。[七]傥感至精以神变，可弄影而浮烟。[八]

[一]鲍照《舞鹤赋》：“晴含丹而星曜，顶凝紫而烟华。”《说文》：“赩，大赤也。”



[二]左思《吴都赋》：“士女伫眙。”刘渊林注：“伫眙，立视也。”



[三]霍若，犹忽若。惊矫，惊飞也。



[四]班固《西都赋》：“若游目于天表。”刘良注：“表，外也。”



[五]《艺文类聚》：《易通卦验》曰：立夏，清风至而鹤鸣。《春秋感精符》：八月白露降，鹤即高鸣相警。《风土记》：白鹤性警，至八月露降，流于草叶上滴滴有声，则鸣。张华《禽经注》：露下则鹤鸣，鹤之驯养于家庭者，饮露则飞去。



[六]《吴越春秋》：吴王有女滕玉，因谋伐楚，与夫人及女会，蒸鱼王前，尝半而与女，女怒曰：“王食鱼辱我。”不忍久生，乃自杀。阖闾痛之，葬于国西阊门外，凿池积土，文石为椁，题凑其中。金鼎、玉杯、银樽、珠襦之宝，皆以送女。乃舞白鹤于吴市，令万民随而观之，还使男女与鹤俱入羡门，因发机以掩之，杀生以送死。鲍照《舞鹤赋》：“出吴都而倾市。”



[七]《韩非子》：师旷援琴而鼓，一奏之有玄鹤二八，道南方来，集于廊门之垝。再奏之而列。三奏之，延颈而鸣，舒翼而舞。音中宫商之声，声闻于天。



[八]《舞鹤赋》：“叠霜毛而弄影，振玉羽而临霞。”






○邊鎮疏 【 邊鎮事宜】

居庸以東、密雲諸鎮、與朵顏三衛、僅隔一山、密迩京師陵寢、永樂中、以三衛夷人恭順、改大寧都司保定、以其地予之、使為外藩、東捍女直、北捍蒙古、乃自正統己巳之後、漸生逆節、正德間、把兒孫遂敢率眾犯順、東邊大被其害、曩者廵撫汪玉、總兵馬永、經略有方、邊患稍息、近因鎮廵非人、以致寇虐滋甚、臣往來廵歷、根究利弊、大?密雲四鎮之患有二。其大則將領之無紀。其次則戍守之乏人耳。夫總兵統參將。參將統守備。此將紀也。建昌守備。本属燕河參將。乃自謂領敕將官。不服鈐束。巳改為遊擊。輒又自稱曰。我遊兵也。止聽部符徵調。而地方之責任去矣。黃花鎮守備。亦當属密雲參將。乃使各自為統。以致大水峪關黠寇屢入。彼此皆諉之。非其分境。不為共守。此何說也。且為參將者又每無禮于總兵。是以四鎮離心。三軍奪氣。僨事喪師。職此之故。臣請東自山海諸関西至黃花一鎮悉聽總兵節制。使大綱有統。以建昌遊擊。復為守備仍属之燕河。以黃花鎮視建昌例。而属之密雲。則上下相聯。臂指之勢順矣。至于密雲兵備。徙居薊城非宜、請令復回本城、以便控禦如是則文武有制、軍民有統、而將臣之無紀、非所患矣、戍守之役、非土著不能知地里之險易、非恒業不能為固守之深謀、今黃花鎮渤海所最稱要害。而老家軍士。不過一二百人。雖議班軍更守。曾無固志。建昌一營。則又舊倚宦官為鎮守。習成驕悍。迄今不服撫臣處分。實為隱憂。臣請審處黃花渤海二地之戍兵。或選七陵班軍一千。諭以利害。豐其廩積。給地以便其耕牧。營室以安其居處使與衛所老軍。協同防禦。又以天津河間六衛班軍。歲解免操銀二千餘兩。為本鎮新舊諸軍衣甲器械之需。策之上也。或將密雲興營諸衛軍士。以次改撥。或廣募勇士。務滿千人。策之次也。建昌一營軍士既復其主將為守備。則其軍亦均有守備之責使之更番按伏。量給田廬然後順其情而制之可以漸消其獷悍之習。不患戍守之乏人矣。至于各邊夜不收墩軍。往往為虜鄉道。宜繩以重法。而優賞其哨瞭有功者。其寇邊及喜峰口悖逆熟夷、尤宜特降綸音、責諭三衛都督、禁戢勦除、果立有顯功、送回掠去人口者。分別陞賞。即令密雲入寇諸酋、屯聚石塘嶺外者。部落無几耳。誠諭三衛諸夷。內外夾攻。覆其巢穴。亦一快也。但團營兵將、無濟緩急、萬全之謀、非可嘗試耳、夫當甚壞極敝之餘、必須大為更張振作之舉、臣請別設提督大臣、專理營務、使之恊同內外提督、日逐團練營兵、以習武勇、會同科道、按季考選營將、以黜掊剋、卒不服習、則罪止?帚提督、將非才賢、則連坐科道、庶幾法嚴人畏、而寇不足平矣、

屠侍御奏疏（疏）

屠仲律


○太常少卿李贻业可宗正卿制

敕：先王睦亲九族，必求宗正之贤者，朝行之名臣，为之表仪，序其昭穆。今我有命，时惟旧章。某官贻业，学以润身，文以行礼，贞以干蛊，直以事君。有一於此，是可嘉尚。矧备四者，非所谓名贤乎？今朕嗣续丕基，敷遵庆泽。是用选於掌乐，为我司属。使吾宗室有信厚之风，非贻业而谁？勉修厥官，无忝多训。可。


○授温璋王式节度使制

门下：豳土名藩，懿门奥壤，理公刘之故国，接炀帝之通津。控地数千，带甲逾万，非威能肃物，勇可贞师，则何以备天子之爪牙，建上将之旗鼓。断自朕志，果叶佥谐。武宁军节度徐泗宿濠等州观察处置等使朝议大夫检校左散骑常侍兼徐州刺史御史大夫赐紫金鱼袋温璋，禀庆德门，腾辉儒苑，节峻大玉，气敷早春。立言锵《韶濩》之音，行己植松筠之操。尝以懿问，列於通班，佳声克著於埋轮，善价益彰於题柱。累换符竹，颇洽讴谣。前岁问俗苑溪，分麾沛邑，祸息茌蒲之盗，风行铁钺之权。前浙江东道都团练观察处置等使银青光禄大夫检校左散骑常侍兼越州刺史御史大夫上柱国袭魏郡开国公食邑二千户王式，文动星芒，学通奥旨。早以殊艺，射策明廷，孙宏之条奏甚精，晁错之铺陈无阙。既升高第，亟践清途，临事不回，当官有守。迩者擢自交趾，授以浙东，果能清越水之波澜，扫稽山之祲气。暂举十连之化，全苏一境之人，而并乐镜贞明，黄陂澹泞，风雨不渝於达节，机谋自契於生知。爰命畴庸，是加懋赏，乃眷巨屏，宜委宏材。三礼百工，俱荣於题剑，凿门推毂，共贵於登坛。叠是恩光，我无爱惜。尔宜壮辕门之号令，恤闾井之疲羸。务农训兵，俾先南牧之备；兴利除害，永绝东顾之忧。更树奇功，以酬剧宠。璋可检校礼部尚书兼邠州刺史御史大夫充邠宁节度营田观察处置等使，式可检校工部尚书徐州刺史御史大夫充武宁军节度徐泗宿濠等州观察处置等使。主者施行。


○殷司马平广西寇歌

殷公文武邦之祯。不学渊源空有名。一岁再迁中执法。兼提六管岭南兵。如云鹅鹳排千舰。五色神羊映百城。征南将军不穿札。渡泸相公单白帢。军声雷动细柳营。杀气霜凋大藤峡。任是蛮烟开羽扇。还留汉雨浇金甲。狼兵锦鞴绣蝥弧。夺得生徭换酒沽。早知不杀称神武。悔自跳踉作后夫。处处春田催布谷。朝朝列肆唤提壶。千秋获嘉县重覩。伏波不得骄铜柱。漓水滩和铙吹声。欝林花满旌旗路遥望苍梧云正苍是公功成勒铭处

【舒章曰结有神致】


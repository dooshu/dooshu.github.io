○建中都议

自古建大功者，未尝不用天因地。故高祖保关中，光武据河内，深根固本，以制天下。臣等考天地之心，本圣人之意，验古往之事，切当今之务，则莫若建河中为都，隶陕、虢、晋、绛、汾、潞、仪、隰、慈、石等十城为藩卫。长安去中都三百里，顺流而东，邑居相望，有羊肠底柱之险，浊河孟门之限，以に辕为襟带，与关中为表裹。刘敬所谓“扼天下之吭而抚其背”，即此之谓。推是而言，则建中都，将欲固长安，非欲外之也；将欲安成周，非欲舍之也；将欲外制蛮夷，非欲惧之也；将欲定天下，非欲弱之也。河中之地，左右王都，黄河北来，太华南倚，总水陆之形势，壮关河之气色。每岁白露既降，凉风已高，陛下据金城汤池，内绥华夏；登信臣骁将，外驭戎狄。出於仲秋，还於农隙，有漕运泛舟之便，无登高履涂之虞。不伤财，不害人，得养威而时狩。如此，则国有保安之所，家无系虏之忧矣。


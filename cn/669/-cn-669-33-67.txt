67　羅昭諫詠松其志可悲　羅隱説錢鏐討梁見忠義　杜荀鶴奴事梁祖


羅昭諫詠松曰：「陵遷谷變須高節，莫向人間作大夫。」其志亦可悲矣。唐六臣，彼何人哉！昭諫説錢鏐舉兵討梁，見通鑑，其忠義可見。眎奴事朱温之杜荀鶴猶糞土也。

【方樸山云】厚齋所以自況。

【元圻案】通鑑後梁紀太祖開平元年：「三月甲辰〔一〕，唐昭宣帝降御札禪位於梁。以攝中書令張文蔚爲册禮使，禮部尚書蘇循副之；攝侍中楊涉爲押傳國寶使，翰林學士張策副之；御史大夫薛貽矩爲押金寶使，尚書趙光逢副之。帥百官備法駕詣大梁。」又：「鎮海節度判官羅隱説吴王鏐舉兵討梁，曰：『縱無成功，猶可退保杭、越，自爲東帝；奈何交臂事賊，爲終古之羞乎！』鏐始以隱不遇於唐必有怨心，及聞其言，雖不能用，心甚義之。」〇宋張齊賢洛陽紳舊聞記一：「進士杜荀鶴以所業謁梁祖，恐懼流汗，再拜敘謝。梁祖令賦無雲雨詩，杜絶句云：『同是乾坤事不同，雨絲飛灑日輪中。若教陰朗都相似，争表梁王造化功。』由是見知。杜既歸，驚懼成疾，幾不能起。明晨促召者五七輩，杜趨進遲緩，梁祖大聲曰：『杜秀才，争表梁王造化功！』杜頓忘其病，趨步如飛，連拜敘謝數四。」〇晁氏讀書志别集類中：「羅隱甲乙集十卷。隱字昭諫，餘杭人。唐乾符中舉進士不第，梁祖以諫議大夫召，不行。自號江東生。」「杜荀鶴唐風集十卷。荀鶴，池州人。大順二年進士。梁祖薦爲翰林學士、主客員外郎。恃勢侮易紳，衆怒，欲殺之而未及，天祐初病卒。自號九華山人。」

〔一〕「三月」，原作「二月」，據中華本資治通鑑卷二六六後梁紀太祖開平元年改。






○谏寝殿侧置太子院疏

臣闻周世问安，三至必退；汉储视膳，五日乃来。前贤作法，规模宏远。《礼》曰：“男子十年，出就外傅。”宿出於外，学书计也。然则古之达者，岂无慈心？减兹私爱，欲使成立。凡人尚犹如此，况君之世子乎？自当春诵夏弦，亲近师傅，知人间之庶事，识君臣之大道，使翘足延首，皆聆善声。若献岁之有阳春，元天之有日月，宏此懿德，乃作元良。伏惟陛下道育三才，功包九叙，新树太子，莫不欣欣。既废昏立明，须称天下瞻望。而教成之道，实深乖阙，不离膝下，常居宫中。保傅之说无畅，经籍之谈蔑如。且朋友不可以深交，深交必有怨；父子不可以滞爱，滞爱或生愆。伏愿远鉴殷周，近遵汉魏，不可顿革，事须阶渐。恒计旬日，半遣还宫，专学艺以润身，布芳声於天下。则微臣虽死之日，犹生之年。


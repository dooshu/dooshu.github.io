◇白鹦鹉赋（并序）

余具职崇贤，预观神秘，有白鹦鹉焉，被素履玄。性温言达。九译绝区，作瑞天府。同事多士，咸奇思赋，其辞曰：

禀仪素域，继体寒门，貌履玄而被洁，性既春而示温。（已上《初学记》三十。）虽言禽之末品，妙六气而克生。往秘奇於鬼服，来充美於华京。恨仪凤之无辨，惜晨之徒暄。思受命於黄发，独含辞而采言。起交河之荣薄，出天山之无垠。既达美於天居，亦俪景於云阿。渐惠和之方渥，缀风土而未讹。服琐翮於短衿，仰梢云之曾柯。凯天纲之一布，漏微翰於山阿。（《艺文类聚》九十一。）


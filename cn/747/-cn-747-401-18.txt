○贪泉铭

石门海口，厥土惟南。爰有寒泉，注涯之潭。汹溢得窟，既洁且甘。古来其传，饮之则贪。或曰不然，人心自欲。铜山恒有，意亦未足。矧来兹土，舶车相属。利汨其心，货盲其目。在昔贤守，惟孟与吴。虽饮此泉，捐金还珠。由是言之，自有贪夫。匪以泉故，其心则渝。尝读旧史，钱神铜臭。汉晋昏浊，多门取授。上下相蒙，靡恤靡救。由物而已，岂泉之构？皇唐启圣，开元御历。黜陟幽明，官人慎择。道风淳俭，吏业清白。於戏尔泉，其名可易。器满必覆，扑满不完。不贪为宝，子罕词殚。润屋润身，祸福之端。勒铭贪泉，作诫庶官。

赵子卿

子卿，开元时人。


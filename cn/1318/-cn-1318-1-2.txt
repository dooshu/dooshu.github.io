钟情丽集（中）

后二日，生侍祖姑于春晖堂上，忽见堂侧新开一池，乘隙处趋往视之，正见瑜倚墙观画，生笑而言曰：「不期而遇，天耶？人耶？」瑜娘曰：「天也，岂人之所能也。不期然而然，非天而何？」遂挽生共坐于石砌之上，且曰：「此地僻陋，人迹罕到，姑坐此，徐徐而入可也。」遂相与诉其间阔之情、梦想之苦，自未及酉，双双不离。忽闻呼唤之声，女遂辞去，复顾生云：「自此路可以达妾室，兄其图之。」生颔而归馆。



至更深夜静，生遂窬垣而入，直抵女室。时女已睡熟矣。生叩窗良久，女始惊觉，欣然启扉相迓，携手入室，添灯共坐。生谓女曰：「自别之后，思子之心，恍然在前，忽然在后，未尝一日而离也。所嘘所吸，所起所止，何者而非相思乎！」女曰：「非特兄也，妾亦皆然。待兄久不至，聊集古句一绝，方凭几而卧不觉酣矣。」生问：「诗安在？」乃出以示生。诗曰：



月娥霜宿夜漫漫，鬓乱钗横特地寒。



有约不来过夜半，月移花影上栏杆。



生览毕，亦口占律诗一首云：



再到天台访玉真，入门一笑满明春。罗帏绣被虽依旧，璧月琼枝又是新。



可喜可嘉还可异，相恰相爱更相亲。何当推广今宵事，永作天长地久人。



女亦口占以和之：



洞房今夜降仙真，软玉温香满被春。慢说别离情最苦，且夸欢会事重新。



意中有意无他意，亲上加亲愈见亲。欲得此情常不断，早寻月下检书人。



自是，二人眷恋之情，逾于平昔。一日，生携微香手卷示瑜。看未毕，怒曰：「祝兄勿多言，却又多言！妾之名节扫地矣！」生解说百端，女终不与一言。后夜复往，坚闭重门，无复启矣。女方悔己前非，咎生薄幸，终日闭门愁坐，对镜悲吟，一二日间才与生相见。见之，亦不交半语。凡半月间，生不能申其情，悒怏满怀，大失所望，乃述近体一律以示之。诗曰：



巧语言成拙语言，好姻缘作恶姻缘。回头恨拈章台柳，赧面惭看大华莲。



只谓玉盟轻荡泄，遂教钿誓等闲迁。谁人为挽天河水，一洗前非共往愆。



女玩味良久，始笑曰：「兄寓此久矣，盍归访纱场之情人乎？」生曰：「卿何为出此言也？独不记月下深盟乎？且辂当时不合失于漏泄，罪咎固无所逃矣。然古人有言曰：『往者不可谏，来者犹可追。』遽忍以往者之小过而阻来者之大事乎？」瑜回嗔曰：「兄之心金石不渝，妾之怒聊以试兄耳。」亦续吟一律云：



一洗前非共往愆，从今整顿旧姻缘。声名荡漾虽堪怨，情意殷勤尚可怜。



任是春光先漏泄，忍教月魄不团圆。莫言幽约无人会，已被纱场作话传。



自此之后，情好如初。一日，以前卷展开评论，瑜曰：「微之才调何如？」生曰：「卿乃天上之碧桃，月中之丹桂，彼不过微芳小艳而已，岂敢与卿争妍媸也？正昔人所谓西施、王嫱争洗脚脸，与天下妇人斗美者也。」女感其言，乃吟《长相思》词一阕以戏生：



大巫山，小巫山，暮暮朝朝云雨间，谁怜凤偶闲？　歌已阑，乐已阑，才向瑶台觅彩鸾，金波依旧团。



一夕，天色阴晦，生与瑜待月久之，乃同归兰室，席地而坐，尽出其所藏《西厢》、《娇红》等书，共枕而玩。瑜娘曰：「《西厢记》如何？」生曰：「《西厢记》，不知何人所作也。考之于唐，元微之尝作《莺莺传》并《会仙诗》三十韵，清新精绝，最为当时文人所称羡。《西厢记》之权舆，其本如此也欤？然莺莺有诗寄张生云：『自从别后减容光，万转千愁懒下床。不为旁人羞不起，为郎憔悴却羞郎。』此诗最妙，可以伯仲义山、牧之，而此记不载，又不知其何故也。且句语多北方之音，南方之人知其意味者罕焉。」瑜又问：「《娇红记》如何？」生曰：「亦未知其作者何人，但知其铺叙格局，井井有条而可观，模写言词朗朗可听而不厌也，苟非有制作之才，焉能若是哉！然其诸小词多鄙猥，可人者仅一二焉。子观之熟矣，其中有何词最佳？」瑜曰：「《一剪梅》。」生曰：「以余看之，似有病。」女曰：「兄勿言，待妾思之。」顷曰：「诚有之。」生曰：「何在？」曰：「离有悲欢，合有悲欢乎？」生笑曰：「夫离别，人情之所不忍者也。大丈夫之仗剑对樽酒，犹不能无动于心，况子女之交者。其曰离有悲，固然也；离有欢，吾不之信也。至若会合者，人情之所深欲者也。虽四海五湖之人，一朝同处，而喜气亦有不期然而然者，况男女交情之深乎？谓之合有欢，不言可知矣；谓之合有悲，吾未之信也。」瑜曰：「兄以何者为佳？」生曰：「『如此钟情古所稀，吁嗟好事到头非；汪汪两眼西风泪，洒向阳台化作灰』一诗而已。」瑜曰：「与其景慕他人，孰若亲历于己？妾之遇兄，较之往昔，殆亦彼此之间而已。他日幸得相逢，当集平昔所作之诗词为一集，俾与二记传之不朽，不亦宜乎？」生感其意，乃口占一曲，自歌以写怀云。歌曰：




西江月尚团团，锦江水尚潺潺，荒坟贵贱总摧残，回首真堪叹。回首真堪叹，可怜骨烂名难烂。残篇留得在人间，付与多情看。待月情怀，偷香手段，这般人真好汉。想崔、张行踪。忆申、娇气岸，相对着肠频断。此情此恨，我尔相逢岂等闲。须教通惯，休教明判，若还团，且作风流传。



初，生与女交通后，收敛行踪，无罅隙之议，故人无知者。及其再至，情欲所迷，罔有忌惮，一家婢妾，皆有所觉，所不知者，惟瑜父母而已。瑜亦厚礼诸婢，欲使缄口，奈何各怀旧憾，皆欲白之。自度不可久留，乃设归计。尚未果也，忽一婢惧事露而罪及己，窃言之祖姑。祖姑以生之驯谨达礼，必无此事，反笞其婢。自是众口渐息。时又叔婶同寓别馆，况又祖姑昏耄，不知防备，始大得计，略无畏惧之心，暮乐朝欢，无所不至。



一日，生与女同步后园晴雨轩中，徘徊观行。正谈谑间，而瑜之弟黎铭值而见之。生大骇，恐言于叔婶，乃厚结铭心。初，生有一琴，名曰「碧泉」，平生所嗜好者，铭尝问取，生不之与，至是而遗焉。虽得铭之欢心，然而诸婢切切含恨，惟待叔婶回而发其事。生自思其形迹不宁，「设使叔婶知之，负愧无地矣！」托以归省，告于祖姑。祖姑固留之再三，生终不从。瑜夜潜出，与生别曰：「好事多磨，自古然也。欢会未几，谗言祸起，奈之何哉！兄归，善加保养，方便再来，毋以间隙，遂成永别，使设盟为虚言也。」因泣下而沾襟。生亦掩泪而别。女以《一剪梅》词一阕并诗一首授生，曰：「妾之情意，竭于此矣。兄归，展而歌之，即如妾之在左右也。」词曰：



红满苔阶绿满枝，杜宇声归，杜宇声悲。交欢未久又分离，彩凤孤飞，彩凤孤栖。　别后相逢是几时？后会难知，后会难期。为言何以表相思？一首情词，一首情诗。



诗曰：



万点啼痕纸半张，薄言难尽觉心伤。



分明一把离情剑，刺碎心肝割断肠。



生亦缀《法驾引》词一首以别女云：



归去也，归去也，归去几时来？峡口云行仙梦杳，雨中花谢鸟声哀。落叶满空阶。　真个是，真个是恼人肠。沙上鸳鸯栖未稳，枝头鹦鹉叫何忙。相对泪沾裳。须记得，须记得月前盟。料必两人扶一木，莫移钩月带三星。了却此生情。



女览毕，谓生曰：「往者迈游诸女所赠之诗，意甚忠厚，今将薄礼寄兄以馈之，可乎？」生曰：「可。」女乃命侍女取花巾十条、裙带三十三双，与生收讫。女含泪再拜而别。



生既归家后，命仆以女所寄之物送与微香。微香寄声于仆曰：「寄语四郎：彼岂不知赵姬之言乎？」仆归以告。友王仲显在焉，生微笑之。友曰：「何谓也？」生曰：「按《左传》赵姬有言曰『好新慢故易』，微香特讽予也。」次日，复命仆持书以贻。微香展而视之，乃唐体诗一律：



传与多情旧故人，几乎为尔丧良姻。



空怀杜牧三生梦，难化瞿昙百忆身。



雨散云收成远别，花红柳绿为谁春？



不堪回首纱场上，风雨潇潇月一轮。



微香静而思之，终疑于「为尔丧良姻」之句，欲生之来以实之，亦次韵一律以答之。诗曰：



彼情人是我情人，就说无因亦有因。



千里相思愁里句，几番欢会梦中身。



天边依旧当时月，洞口时非往日春。



若念小楼移手处，重来花下赏冰轮。



生感其意，复以诗一律而绝之焉：



纺纱场下好情缘，回首西风倍惨然。



已按赤绳先系足，免劳青鸟再衔笺。



任从柳色随风舞，莫惜韶光彻夜圆。



不是怜新违旧约，由来好事两难全。



微香得此诗，知生之绝己也，然而慕生之心，未尝少替，亦和一律以答生云：



纺纱场下旧情缘，怕说情缘只默然。



今日翻成班氏扇，当时休制薛涛笺。



玉萧已负生前约，金镜偏教别处圆。



自是人心多变易，休言好事不双全。



生时名籍甚，郡邑咸欲举生为庠生。生父爱子，不欲远涉利途，恐致离别之苦。然而众论纷纷，无时休息。生潜喜，乘间言于父母曰：「除非出外可避。」父喜曰：「可往祖姑家少避五六个月，众口无不息矣。」生曰：「如或官司逼勒，如何？」父曰：　「只言随伯父之任可也。」　（生之伯父有为高官者。）父即日命促装起行。



既至，祖姑一家欣喜，待礼如初。生告所来之由，叔曰：「倘不厌寒微，姑寓于此，朝夕与诸生讲明理义，此某之所深幸也。」生拜谢，退居所寓之轩，偶见绿纱窗上题诗一绝云：



壁上莺还在，梁间燕已分。



轩中人不见，无语自消魂。



生知是瑜之笔，亦书一绝于其旁曰：



肠断情难断，春风燕又回。



东风和且暖，雅称结双飞。



生思玩间，忽见瑜娘独至，且喜且悲，再拜谓生曰：「兄真信士也。缘自兄归之后，媒妁议姻，逮无虚日，父母亦有许之者，但未成事耳。妾心想，迫于父母之命，不得已而饮恨于九泉之下，不及与君诀别为欠。今幸不死，尚得相见，殆天意乎！未审计将安出？」生曰：「此辂之所以日夜切思者也。盖尝思之有三不可：亲戚不可为婚，一也；父母之命不可违，二也；不敢言于父母，三也。为今之计，惟在乎卿主之而已。」瑜曰：「凡妾可力为者，敢不自效！望兄指引，斯善矣。」生密附于女耳边低言。女曰：「正合妾意。」言未已，忽听笼中鹦鹉叫：「大人回！大人回！」女闻之，遂遁去。临行，反顾生曰：「兰房之约，三更后四更前，正其时也。妾倚窗以俟。」生许之。



是夜，月明如昼，万籁无声，生视诸仆皆睡熟，轻步潜至女室。女正倚窗而立。相见之际，喜不自胜。生欲挽之就寝，女曰：「丑陋之质，于兄故不敢辞，但以月明花开之景，不可常得，思与君少同伫赏，以度良宵耳。」生然其言，遂并立于玩月亭右厢阶下。俄而，婢女数辈捧馐肴至，罗列满前。二人相与劝酬，极尽款曲。女曰：「人会几何，既逢佳景，可无述作以记之乎？」生曰：「短章寂寥，片文拘泥，与其合笔而和题，孰若同声相应，亦足以见吾二人之勍敌也。」瑜曰：「就以『月夜喜相逢』为题，五十韵为率。」生即为首倡曰：



今夕是何夕，奇逢不偶然。况当明媚景，正是艳阳天。（生）烂烂星珠灿，圆圆月鉴圆。（女）风轻万籁寂，露浥百花鲜。（生）河影清还浅，奎缠断复连。（女）乾坤真罔极，光景自无边。（生）大地冰壶隐，长空雪浪翻。（女）连枝横鉴发，素晕隔檐穿。（生）更漏转三鼓，槐荫过八砖。（女）溶溶春似海，缓缓夜如山。（生）织女偷情看，姮娥着意怜。　（女）千年逢一会，二鸟降双仙。（生）谈笑幽亭上，追随小院前。（女）分明双美具，端的四兼全。　（生）旧恨应皆释，新愁觉欲颠。（女）重来谐素约，又共展华筵。（生）何须金石奏，且把海螺传。　（女）美酒倾珠落，香羹和玉涎。（生）脍用金刀切，茶将活火煎。（女）冰壶双髻执，罗扇小鬟掾。　（生）并枕挨肩玉，低鬟动髻蝉。（女）柔肠频眷恋，莲步漫周旋。（生）红袖深藏笋，罗衣懒上船。　（女）献酬多节重，议论每牵缠。（生）不必宣金石，何劳奏管弦。（女）休辞同坐久，且共把诗联。　（生）共吐珠玑唾，同裁月露篇。（女）声声争响亮，字字竞鲜妍。（生）可羡唐商隐，（女）堪夸燕丽鲜。　（生）新清开府句，（女）秀丽薛涛笺。（生）佳兴如流水，（女）神词若涌泉。（生）孟郊应退舍，（女）蔡琰可齐肩。（生）转战敌逢敌，摛词玄又玄。（女）剡藤烦字扫，香剂倩思研。（生）宴罢情将困，吟成意尚牵。（女）掀帏香自馥，入室步争先。　（生）好事虽多舛，佳期喜独偏。（女）笑携双玉手，共卧五花毡。（生）莲步移红玉，珊瑚堕翠钿。　（女）交加连理树，掩映并头莲。（生）色胆大如斗，丽情深若渊。（女）耳边言切切，心上意悬悬。　（生）凤蜡摇红影，龙涎薰碧烟。（女）情痴疑是梦，骨冷不成眠。（生）缱绻两情好，绸缪一意专。　（女）既如鱼水乐，又似漆胶坚。（生）了毕平生愿，深酬宿世缘。（女）愈亲须愈敬，相守莫相捐。　（生）密约长如此，深盟永不迁。任他沧海竭，此乐尚绵绵。



联成，女出云笺，命小桃书之。书毕，已四鼓矣。不复就枕，但立会而已。生口占一绝曰：



名花并立笑春风，谁识常空一窍通。



欲验佳期何处见，白罗裆上有残红。



自是之后，幽会佳期，殆无虚日；眷恋之情，亲眤之意，有不可以言语形容者。所作诗词，不可尽述，姑记含蓄意深者八绝：



昨夜东风透玉壶，零零湛露滴真珠。



寄言去问飞琼道，曾识人间此乐无？



一线春风透海棠，满身香汗湿罗裳。



个中好趣惟心觉，体态惺忪意味长。



宝鸭香消烛影低，波翻红浪枕边欹。



一团春色融怀抱，口不能言心自知。



淡淡溶溶总是春，不知何物是吾身。



自惊天上神仙降，却笑阳台梦不真。



形体虽殊气味通，天然好合自然同。



相怜相爱相亲处，尽在津津一点中。



半夜牙床戛玉鸣，小桃枝上宿流莺。



露华湿破胭脂体，一段春娇画不成。



烛尽香消夜悄然，洞房别是一般天。



若教当日襄王识，肯向阳台梦倒颠？



鱼水相投气味真，不胶不漆自相亲。



两身忘却谁为我，恐是天生连理人。



一日，祖姑独坐春晖堂上，生侍之，顾生谓之曰：「昔传姻事为『下玉镜台』，何谓也？」生以温峤事为对。祖姑曰：「汝知发问之意乎？」生曰：「不知。」祖姑复曰：「汝宜益加进修，吾之女孙，誓不他适，当合事汝，亦使温峤之下玉镜台也。」生拜谢。至暮，生以此告瑜。瑜喜，笑曰：「古人有言：『人心同欲，天必从之。』岂虚语乎！」生曰：「明日当辞归，遣媒言议，勿失时也。」



明日，遂告归。及抵家，以祖姑之语告其父。父欣然从之。



择日命媒行。既至，以所来之由告叔。叔曰：「四哥才貌，出众超群，可敬可爱，得婿如此，足慰人心。奈他人讥笑何？」媒曰：「何伤乎？温峤之下玉镜台，娶姑之女。」又曰：「老泉女适程氏，舅之子也，况乃孙乎？自古迄今，但闻传其事以为佳话，未闻以是病之者，夫何疑之有？」叔婶允之，遂备黄金二锭、羊一牵为定礼。生婢有名朝华者，从媒同至，潜至瑜室，递生书与瑜，瑜展读曰：



玉真小娘子妆次：辂世忝姻缘之契，缔结丝萝；叼因叔侄之情，寓居门馆。讵意天缘会合，亲逢旷世之娇娆；人意交孚，果是前生之配偶。荣生意外，喜溢眉间。缅想淑候，兰蕙其芳，冰霜其洁。秋水为神玉为骨，倾国倾城；芙蓉如面柳如眉，欺花欺月。柳絮因风起，蔼然谢道韫之才；寒藻漾涟漪，粲若朱淑真之文采。诚所谓天上之神仙，君子之好逑者也。辂一寒如此，百技无能，才匪逮人，貌非出众，忝得一拜于云阶，幸已足矣。何况侧身于玉树，恩莫大焉。粉身不足报深恩，万死亦难酬厚德。扪心有愧，揣己何堪！曩闻太夫人因亲致亲之言，归心如箭；今见椿府君执柯伐柯之举，喜意若川。倘得叔婶不以他辞，想应汝我心谐所愿。百岁姻缘，在此一举；千金会合，于此片时。专望竭力赞襄，毋使青蝇污白玉；同心协力，庶教丹桂近嫦娥。则平生之心愿足矣，月下之深盟遂矣。兹因媒氏之行，敬缄鸾而申微悃，特诉凤以候佳音。即辰天地皆春，山川自秀，伏乞保重千金之体，永终百岁之期。不宣。



后二日，媒氏告归，瑜乃出笺以寄生。书曰：



伏自一别，倏尔旬余。蝴蝶之粉未干，麝兰之香犹在。松竹之表，尝仿佛于目睫之间；金石之盟，每念昭于心胸之内。忽喜冰人之传事，又兼云翰之飞来，千欣千喜！恭惟文候，学贵天人，博通古今。风采迈贾少年之弱冠，文华负李长吉之奇才，诚所谓文苑中之英华，士林中之翘楚者也。瑜也，貌微无艳，才非道韫，自谓于世而无取，夫何在兄而见怜！幽谷发阳春，多感吹嘘之力；葵花倾晓日，幸蒙光照之私。托庇二天，已非一日。讵意人心有欲，天意果从。因亲复得致其亲，莫非命也；发愿竟能谐所愿，不亦宜乎！勿然手舞足蹈不自知者，自此生顺死安而无复憾。事已定矣，言更何云。惟冀尊所闻行所知，益励占鳌之志；宜其家宜其室，伫看协凤之祥。不须待月于西厢，正好挑灯于北牖。毋使前人独专其美，免思微弱致丧厥躬。伏乞鼎调，以副时望。不宜。



是月也，忽御史按临，遴选其民俊秀者补弟子员。乡老举生为庠生。后数日，生父命仆赍书以告瑜父。生乃吟诗一首，并写花笺以寄瑜云。诗曰：



书寄平生故友知，白前今已换蓝衣。



微躯从此如鹰系，佳兆何时协凤飞？



上苑杏花愁客去，西厢明月为谁辉！



几回暗想兰房事，不觉临风泪雨霏。



瑜得生书，亦作一启并歌一篇以复云：



寂寂兰房愁独倚，忽见长须致双鲤。云是琼林天上郎，如今已入黉宫里。已入黉宫为何如？渐磨仁义乐菁莪。方巾圆领真超卓，黄卷青灯好切磋。君不见，买臣衣锦归乡里，至今名姓光青史。又不见，县官负弩迎相如，至今千载扬芳誉。男儿得志皆如此，男儿莫厌穷经史。上方治定崇文儒，彬彬济济纡青紫。夫君子，真英豪，器宇堂堂气象高。心通万卷犹嫌少，日诵千篇不惮劳。此时已入文章岛，如今遂却平生志。鏖战文场应可期，太平治化真堪异。蒲柳应知得所依，凤凰何日又同飞？坐看花诰班班降，羞杀人间俗子妻。



仆归，将诗以示生。生与同学生览之，无不叹服称美者。启中有儆句云：「但能有理可明，不怕无官可做。」又云：「前日之良心因妾既丧，今日之放心在君当收。」又云：「莫为蒲柳之姿，堕却云雷之志。」若此之言，非见理分明者，案能及此耶？但恨不见全篇以书记耳。



时生入泮宫，不两月间，生父忽然捐馆。生哀毁逾礼，水浆不入口者三日。既葬，躬自负土，不受人助。事丧之后，终日哭泣而已，不复视事。时有白鹤双竹之祥，人以为孝感所致。自是家道日益凌替，而瑜娘之父始有悔亲之心，遂不复相往来。而生以守制故，不暇理事，不相闻者二载。



然而，瑜娘慕生之心，曷尝少置？风景之接于目，人事之感于心，累累形诸诗词，多不尽录，姑记一二，以语知音者：



鹊桥仙



征鸿无信，游鲤无信，更相望断春潮无信。玉郎何处不归来，怎禁许多愁闷。青山有尽，绿水有尽，惟有相思无尽。眼中珠泪几时干？一寸肠截成千寸。



瑞鹧鸪



芭蕉叶上雨难留，松柏梢头风未收。万闷千愁无着处，并归心上与眉头。肠如袜线条条断，泪似源头涓涓流。倚遍栏杆人不见，满天风雨下西楼。



长相思



春望归，秋望归，目断江山几落晖？啼痕点点垂。朝相思，暮相思，终日何时是尽期，伤心寄与谁？



一剪梅



雨打梨花深闭门，辜负青春，虚负青春。伤心乐事共谁论？花下消魂，月下消魂。愁聚眉峰尽日颦，千点啼痕，万点啼痕。晚看天色暮看云，行也思君，坐也思君。



满庭芳



愁锁春山，泪潺秋水，时时独向西楼。望穷千里，山水两悠悠。惆怅故人独在，离别后，日月难留。肠断处，愁愁闷闷，风雨五更头。　相思何日了？无肠可断，有泪空流。湘江潮信断，楚峡云收。只恐寻春来晚，东君去，花谢莺愁。兰房下，何时与你，交颈绸缪。



时有同郡富室符氏者，素闻瑜娘才色，闻生久不至，遂散财赂，冀必得瑜娘为婚而后已焉。故有与瑜娘父言者，非誉符家道之华腴，必称符才貌之出众；非言生家道之萧条，必毁生行止之落魄。瑜父遂欲解盟，然犹虑构成词讼，犹豫未决。又有为其画策者，曰：「内外兄弟姊妹，不可为婚，法律所禁，倘或兴讼，以此推之，何畏之有？」遂决意许符氏，然犹未敢轻动。或劝其家纳符氏聘礼者，瑜父从之。



后瑜娘缉知，悲不自胜，以死自誓，终不他适。黎性方严，闻之大怒。瑜乃以白巾自缢，赖众知觉救解，得免。黎方觉悔。



然瑜之心虽不肯从，而符之盟终不可解。正忧闷间，忽值其姑适王氏者归宅，黎命之解慰瑜心。姑乃从容劝瑜百端，瑜应之曰：「结亲即结义，是以寸丝既定，千金莫移。儿非不爱荣盛而爱贫贱，但以弃旧怜新、厌贫就富，天理有所不容，人心有所未安。」姑以瑜言告黎。黎曰：「瑜言诚有理，奈彼符氏何！」凡瑜所亲爱者，皆令劝之。





◇娑罗斋忏文

寻夫真解脱者，本自不生，实智慧者，今亦无灭，故知鹤林变色，非变易之文，鹫山常在，实常住之法。但世界不一，应赴所以不穷，众生无边，方便所以无际，随念随著，种种法门，因业因心，各各示见，或八十小劫，端坐之相未移，方八十年，无馀之机已及，熙连河侧，晨朝之色忽明，娑罗树间，中夜之声便寂，最後功德，是曰兹辰。弟子有缘阎浮，属当重任，愍群生之颠倒，嗟庶类之愚迷，常愿造六度之舟，济之于彼岸，驾一乘之御，驱之于中道。今谨于太极殿设无碍大会，首僧一夕，娑罗大斋，愿法雨法云，清凉三界之火，慧灯慧炬，照朗百年之室，常住二字，人天共闻，伊字三点，凡圣并悟，无劳迦叶之问，不待须跋之疑，一切种智，而为根本，无量功德，以自庄严，意树开解脱之花，身田含定慧之水，居处吉祥之地，枕藉福德之场，与二气而俱贞，随四时而纳，日月天子，照合璧于大千，星辰宫殿，散连珠于百亿，慈悲轻雨，与祥风而并飞，菩提宝云，共飞烟而合彩，六合四海，无复尘劳，六道四生，俱蒙清净。（《广宏明集》二十八下。）


○批宰臣请上尊号第三表

昔齐桓议封禅，管仲骤谏其未宜；晋武平江东，何曾深惟於远驭。彼二臣者，居安思危之志明，而有犯无隐之诚切也。况朕寡德，谬应昌期，赖先帝削平之威，蒙列圣浸渍之泽，聿来燕、翼，甫靖华夷，既无德而有成，实以祥而为惧。卿等所宜朝夕纳诲，警予荒宁，虽休勿休，日慎一日。而乃过为溢美，频上鸿名，谅多忠赤之诚，殊非药石之爱。汝为予砺，为朕揣摩；汝为予舟，为朕康济。强我懿号，不若使我为有道之君；加我虚尊，不若使我居无过之地。宜罢来请，用副乃怀。


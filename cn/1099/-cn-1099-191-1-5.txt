○恤民隱均偏累以安根本重地疏 【 京師舖行】

各准科院例劄、該戶部手本該本部題覆、該順天府府尹萬鏜題為前事、奉欽依、是准議行、欽此欽遵、內開、照得順天府各行舖戶、自清理後、巳過十年之期、應合取勘查編、既係府尹萬鏜查例具題、合無備行該科、及咨都察院照例行委給事中御史各一員、督同順天府佐貳官員、并通行宛大二縣、及五城兵馬指揮司、將各行舖戶、查照節年事例、無分軍民官舍之家、逐一挨門查出、不拘有無免帖、俱令當行買辦其行戶等第、仍照正德四年題准事例、分為上中下三等、編作牌甲、協力湊辦、中間若係正德年、間投托濫免、今巳革退、例該應役者、亦就逐一查出、與見在行戶、均編一體當行、如有奸狡之徒、妄行奏告優免者、聽本部參送治罪、仍舊當行、若恃強不服、躲避不出、及府縣賣富差貧者、聽廵城御史訪察拿問、事完、將清理過舖戶、及審編過等第、造冊奏繳、青冊送部查考等因、准此行審間、據大興等縣?子等行舖戶、黃敘等各稱言自正德三年起至嘉靖元年止、納過物料不等、俱係本行自行辦納、並無支給官價臣等照查該欽奉　太宗皇帝聖旨、那軍家每年街巿開張舖面、做買賣、官府要些物件、他怎麼不肯買辦你部裏行文書、著應天府知道、今後若有買辦、但是開舖面之家、不分軍民人家、一體著他買辦、敢有違了的、拿來不饒、欽此、節奉　憲宗皇帝　孝宗皇帝　武宗皇帝、皆申明舊章、未曾改革、前項舖戶、但令領價買辦、不當出錢虧苦、臣等聞宋臣劉安世有曰、自古王畿之民、異于郡國、所任之事、嘗務輕簡、葢休養其力、以重根本也、自古以豪傑填實京師、我朝亦有富戶、皆為根本計也、况萬乘之用度、取之四方之職貢。錢帛之類。戶部掌之。甕廚庖膳之類。光祿寺掌之所謂以天下奉一人。豈宜獨累京師。致令困敝。縱使抑末。恐巿廛不征之法。不當如此太甚。且京師之民皆四方所集、素無農業可務、專以懋遷為生、今平居抑勒、獨施于畿內、而緩急調用、又先干天下、非所以柔遠能邇宅中圖大也、以臣等愚見、盡將舖戶革去、一應用度、問諸有司、此王道也、議者若以為　祖宗以來、設立巳久、不當變亂、今舊章具在、而官價不給。又非變亂乎。臣等查考和買之弊、起于宋南渡之後、葢偏安一隅、用度不足、為此取辦目前之計耳、三代盛世、及漢唐宋盛時、未之有也、彭龜年曰、和買行于東南、今近百年、士大夫論之不過二說、欲究實上四等詭名者、其說正大而易敝、欲均科及下五等小戶者、其說均平而不正、何謂易敝、利之所在、人必趨之一重一輕、誰肯就此、不能無敝也、何謂不正、和買本非常賦、今以常賦之法取之、不可也、楊萬里曰、舊和買者、官給其直、或以錢、或以塩、今皆無之、又以絹估直而折其錢、今日之弊、大率相類、葢和買本非善政和買而不給直不善之不善也、獨累京師、以戕根本、尤其不善者也、伏望　陛下深惟京師根本之當重遠念　祖宗成憲之當遵、敕下戶部從長議處、如果舖戶可革、速行蠲免、如不可革、必湏照例給價、務在兩平、今查得該府見在庫該給庫戶銀二千二百三兩九錢零、錢四百一十二萬九千文零、尚未領與、仍乞移文該府州縣、先將正德三年起、至嘉靖元年止各行買辦過物料若干、估價若干、備細開出、照數給領、以後年分買辦、務湏給價、方令上納、母得仍前虧苦、致令迯散、儻錢稅不敷、本部隨宜曲處、或將在京抄沒官店房、著令順天府收稅入庫、以備支用、或于各處抽分鈔関、分取原額十分之一、以為補凑、但使小民買辦以奉公。不致出錢以虧本、告示兩京、遵為一體、使民心曉然、知積困之始蘇、不亦快哉、臣等編審將完、未敢造冊、誠恐積弊未復、于舊章新冊、徒成夫故紙、心非敗類、事為厲階、伏望　聖明照察、俯聽愚言、豈獨萬民之幸、實宗社無疆之休、


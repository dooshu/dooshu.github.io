【赠亲友】

〖北史曰：骞为尚书左丞。坐免。论者以为非罪。骞尝赠亲友卢元明、魏收诗。盖失职之志云。〗

幽栖多暇日。总驾萃荒□。南瞻带宫雉。北睇拒畦瀛。流水时将末。悬炭渐云轻。寒风率已厉。秋水寂无声。层阴蔽长野。冻雨暗穷汀。侣浴浮还没。孤飞息且惊。三褫俄终岁。一丸曾未营。闲居同洛□。归身款武城。稍旅原思ワ。坐梦尹勤荆。监河爱斗（北史作升。《诗纪》云。一作升。）水。苏子惜（《诗纪》作借。）馀明。益州达友（魏书误作反。）趣。廷尉辩交情。岂若忻蓬荜。收志偶沈冥。（《诗纪》云。悬炭事见《淮南子》。亦古候气之法。说林。悬羽与炭而知燥湿之气。○魏书李骞传。《诗纪》百九。又北史李顺传附骞传引明、情二韵。）


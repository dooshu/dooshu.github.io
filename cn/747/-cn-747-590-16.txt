○覃季子墓铭（并序）

覃季子，其人生爱书，贫甚，尤介特，不苟受施。读经传言其说数家，推《太史公》《班固书》下到今，横竖钩贯，又且数十家，通为书，号《覃子史纂》。又取《鬻》《老》《管》《庄》《子思》《晏》《孟》下到今，其术自儒、墨、名、法，至于狗彘草木，凡是益于世者，为《子纂》又百有若干家。笃于闻，不以任为事。黜陟使取其书以氏名闻，除太子校书。某年月日死永州祁阳县某乡。将死，叹曰：“宁有闻而穷乎，将无闻而丰乎？宇介而踬乎，将溷而遂乎？”葬其乡。后若干年，柳先生来永州，戚其文不大于世，求其墓以石铭。铭曰：

困其独，丰其辱。


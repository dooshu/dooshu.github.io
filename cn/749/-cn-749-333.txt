洪皓


皓字光弼，鄱阳人。元祐三年（1088）生。政和五年（1115）进士。建炎三年（1129），以徽猷阁待制、假礼部尚书使金。不屈，被留十五年始还。除徽猷阁直学士，提举万寿观，兼权直学士院。忤秦桧，谪濠州团练副使，寻谪英州，徙袁州，卒。桧死，复官，谥忠宣。有鄱阳集。

点绛唇

咏梅

不假施朱，鹤翎初试轻红亚。为栽堂下。更咏樵人画。

绿叶青枝，辨认诗亏价。休催也。忍寒郊野。留待东坡马。

又

腊梅

耐久芳馨，拟将蜂蜡龙涎亚。化工裁下。风韵胜如画。

鼻观先通，顿减沉檀价。思量也。梦游吴野。凭仗神为马。

减字木兰花

和腊梅

蜂房馀液。写就南枝凌正色。

折干垂芳。点缀如生秘暗香。

寿阳妆样。纤手拈来簪髻上。

恍若还家。暂睹真花压百花。

蓦山溪

和赵粹文元宵

鳌山凤阙，多少飞琼侣。颙俟翠华临，庆新春、金波盈五。莲灯开遍，侍从尽登楼，簪花赴。传柑处。咫尺聆天语。

厌厌欲罢，宣劝犹旁午。扶上玉花骢，更踟蹰、梨园四部。追思往事，一夕九回肠，皇恩溥。归期阻。引领江南路。

木兰花慢

中秋

属三秋正半，暮云敛、月舒圆。误警鹤鸣皋，栖乌绕树，魑魅惊旋。寻常对三五夜，纵清光、皎洁未精妍。须是风高气爽，一轮绝后光前。

无偏。故国迢迢，千万里、共婵娟。但陟屺瞻驰，高楼念远，宁不凄然。天涯更新雁过，□哀嗷、出塞影联翩。空俾骚人叹羡，向隅耿耿无眠。

又

重阳

对金商暮节，此时客、意难忘。正卉木雕零，蛩螀韵切，宾雁南翔。东篱有黄蕊绽，是幽人、最爱折浮觞。须信凌霜可赏，任他落帽清狂。

茫茫。去国三年，行万里、过重阳。奈眷恋庭闱，矜怜幼稚，堕泪回肠。凭栏处空引领，望江南、不见转凄凉。羁旅登高易感，况于留滞殊方。

浣溪沙

排闷

丧乱佳辰不易攀。

四逢寒食尽投闲。

踏青无处想家山。

麟殿阻趋陪内宴，

萱堂遥忆侍慈颜。

感时双泪滴潺潺。

又

闻王侍郎复命

南北渝盟久未和。

斯民涂炭死亡多。

不知何日戢干戈。

赖有兴王如世祖，

况闻谋帅得廉颇。

蔺卿全璧我蹉跎。

临江仙

怀归

冷落天涯今一纪，谁怜万里无家。三闾憔悴赋怀沙。思亲增怅望，吊影觉攲斜。

兀坐书堂真可怪，销忧殢酒难赊。因人成事耻矜夸。何时还使节，踏雪看梅花。

江梅引

顷留金国，四经除馆。十有四年，复馆于

燕。岁在壬戌，甫临长至，张总侍御邀饮。众宾

皆退，独留少款。侍婢歌江梅引，有“念此情、

家万里”之句，仆曰：此词殆为我作也。又闻本朝使命将至，感慨久之。既归，不寝，追和四章，多用古人诗赋，各有一笑字，聊以自宽。如

暗香、疏影、相思等语，虽甚奇，经前人用者众，嫌其一律，故辄略之。卒押吹字，非风即

笛，不可易也。此方无梅花，士人罕有知梅事者，故皆注所出

忆江梅

天涯除馆忆江梅。几枝开。使南来。还带馀杭、春信到燕台。准拟寒英聊慰远，隔山水，应销落，赴诉谁。

空恁遐想笑摘蕊。断回肠，思故里。漫弹绿绮。引三弄、不觉魂飞。更听胡笳、哀怨泪沾衣。乱插繁花须异日，待孤讽，怕东风，一夜吹。

访寒梅

春还消息访寒梅。赏初开。梦吟来。映雪衔霜、清绝绕风台。可怕长洲桃李妒，度香远，惊愁眼，欲媚谁。

曾动诗兴笑冷蕊。效少陵，惭下里。万株连绮。叹金谷、人坠莺飞。引领罗浮、翠羽幻青衣。月下花神言极丽，且同醉，休先愁，玉笛吹。

怜落梅

重闺佳丽最怜梅。牖春开。学妆来。争粉翻光、何遽落梳台。笑坐雕鞍歌古曲，催玉柱，金卮满，劝阿谁。

贪为结子藏暗蕊。敛蛾眉，隔千里。旧时罗绮。已零散、沈谢双飞。不见娇姿、真悔著单衣。若作和羹休讶晚，堕烟雨，任春风，片片吹。

□□□

去年湖上雪欺梅。片云开。月飞来。雪月光中、无处认楼台。今岁梅开依旧雪，人如月，对花笑，还有谁。

一枝两枝三四蕊。想西湖，今帝里。彩笺烂绮。孤山外、目断云飞。坐久花寒、香露湿人衣。谁作叫云横短玉，三弄彻，对东风，和泪吹。

渔家傲

重九良辰，翻成感怆，因用前韵，少豁

旅情

臂上萸囊悬已满。杯中菊蕊浮无限。纵使登高宁忍看。昏复旦。心肠似铁还须断。

岁月川流难把玩。平生万事思量遍。但对割愁山似剑。聊自劝。东坡海岛犹三见。

又

圃蕙庭桐凋大半。西风不借行人便。不用留题明月观。西园宴。颜酡浪说觞无算。

万斛羁愁推不远。千杯鲁酒何曾见。却羡南宾凫与雁。行不乱。哀鸣直到翻江岸。

又

□□□□□□□。□□□□□□□。□□□□□□□。□□□。□□□□□□□。

正念当筵人已换。疏砧又捣谁家练。独坐愁吟搔首乱。肠欲断。凭高不见吴宫殿。

又

侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。

满目平芜无足玩。南冠未税徒增叹。万里庭闱安否断。形魄散。此身何暇穷游观。

忆仙姿

游汪德邵园池，在饶州作

试问春归何处。蜂懒蝶忙来去。婉娩倦寻芳，偶遂涉园成趣。莺语。莺语。唤起小鱼吹絮。

又

乍到园亭清处。面面此君忘去。把酒挹幽人，仰止七贤高趣。吴语。吴语。弗见满城风絮。

又

小憩书斋胡处。闲取响泉调去。是事不关心，自得曲中深趣。无语。无语。回首暮云飞絮。

又

燕敞画堂深处。夜艾不知归去。忍醉作歌词，要引遏云奇趣。娇语。娇语。似劝老人休絮。








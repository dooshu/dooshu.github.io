○遗诏

朕以眇身，祗奉鸿业，不能光宣大训，嘉靖万邦，奉祖宗重熙之德，答公卿寅亮之勤，旰食宵衣，痛心疾首。呜呼！天地之理，死生常数，疾既大渐，弥留日增，惟怀永图，嗣守丕业。皇太子元良继明，睿哲齐圣，宜陟元后，保守宗祧。宜令所司，当日具礼，於柩前即皇帝位。仍以司徒兼中书令汾阳郡王子仪摄冢宰。其丧仪及山陵制度，务从俭约，并不得以金银锦彩为饰。天下节度观察团练等使刺史等，并不须赴哀。祭祀之礼，亦从节俭。其三宫内人，并宜量事减省，诸五院亦宜准此。其天下人吏，敕到后出临三日，皆释服。无禁婚娶祠祀肉酒。其宫殿中当临者，朝夕各十五举音。礼固从宜，丧不可久。皇帝宜三日而听政，十三日小祥，二十五日大祥，二十七日而释服。获奉宗庙之灵，永终天禄。所痛不得与佐命勋贤，庶尹卿士，顾命永诀，以讬万方。内外腹心之臣，文武忠良之士，敬保元子，以安家邦。呜呼！其听朕命。


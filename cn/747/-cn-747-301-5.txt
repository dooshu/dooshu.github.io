○论盐铁表

臣闻国之兴衰，在人不在天；政之理乱，在变不在习。故殷辛失道，虽得岁而亡；齐桓反经，虽改法而霸。此则神而明之存乎其人之明效也。是以五帝不相袭礼、三王不相沿乐者，岂祖孙父子，苟欲殊其业耶？诚代异乎宜，而时有所适，不得已而然耳。故能功格天地，道济生人，三五而来，未闻有弊而不迁、以之长治者也。国家承亡隋之季，开累圣之业，至於宪章彝典，立教垂训，可谓详矣。然犹仓廪未实、流庸未还、俗困兼并、人嗟杼轴者，所谓能适道矣，而未能权，积习之见不回，而随时之宜未得故也。臣闻汉之五叶，孝武为政，一厩马三十万匹，後宫数千人，外讨戎夷，内兴宫室，殚费之甚，实百当今。然而古费多而货有馀、今用少而财不足者，何也？岂非古取山泽，而今取贫人哉！取山泽，则公利厚而人归於农；取贫人，则公利薄而人去其业。此所以古今不一，赢俭相悬。故先王之作法也，山海有官，虞衡有职，轻重有术，禁发有时。一则专农，二则饶国，济人盛事也。臣实谓当今宜之。夫煮海为盐、采山铸金、伐木为室者，丰馀之辈也；寒而无衣、饥而无食、庸赁自资者，穷苦之流也。若能收山海厚利，夺丰馀之人，蠲调敛重徭，免穷苦之子，所谓损有馀而益不足，帝王之道，可不谓然乎！臣愿陛下诏盐铁木等官，收兴利货，贸迁於人，则不及数年，府有馀储矣。然後下宽大之令，蠲穷独之徭，可以惠群生，可以柔荒服。讨百蛮不忧千金之费，怀万国自有三锡之饶。虽戎狄猾夏，尧汤水旱，无足虞也。如此，则成康刑措而颂声作，臣愚易之。臣闻可与守成而难与虑始者，常情是也。陛下若允臣愚计，便付有司，则恐由习常，就之无日。伏请付中书门下，令妙择才干，委以使车，则愚臣所献，傥裨万一。奉天适变，惟在陛下行之。


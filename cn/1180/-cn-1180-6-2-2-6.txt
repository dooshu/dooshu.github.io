答蓟镇督抚计边镇台工


台工之议，始终以为可行、确然而不摇者，惟区区一人而已。辱示云云，近来会士大夫，未尝不一一为譬晓。但今人任事者少，识事者尤少。任事者，真见其事理之当为，而置是非毁誉于不顾。不识事者，未睹利害之所在，而喜为款言臆说以炫名。两者相与，宜其说之哓哓而不可止也。世事如此，可叹可虑。

昨部覆兵科疏，尚欲下督抚议。区区再三晓以顷总督疏，台工限已宽矣，赏已并矣，大工垂成，奈何终止？既不可止，又何议为？徒使任事者疑畏而自阻耳！部中因予言而止，覆词颇亦分晓。会军门可达此意，勿生退悔。

今年虏情可虞。闻镇中哨夜，亦有得至虏帐中者，想得其的耗，幸密以告我，当秘之不泄也。






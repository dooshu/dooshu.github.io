◇四孤议

此四孤者，非其父母不生，非遇公妪不济。既生既育，由于二家，弃生背恩，实未之可。子者，父母之遗体；乳哺成人，公妪之厚恩也。弃绝天性之道，而戴他族，不为逆乎？郑伯恶姜氏，誓而绝之，君子以为不孝。及其复为母子，传以为善。今宜为子竭其筋力，服于公妪育养之泽，若终为报父在为母之服，别立宫宇而祭之，毕已之年也。诗云：「父兮生我，母兮鞠我。」今四子服报如母，不亦宜乎？爱敬哀戚，服惠备矣。（《通典》六十九）


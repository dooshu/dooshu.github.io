◇通志

夫能通天下之志者，莫大乎至公；能行至公者，莫要乎无忌心。唯至公，故近者安焉，远者归焉，枉直取正，而天下信之；唯无忌心，故进者自尽，而退不怀疑，其道泰然，浸润之谮，不敢干也。《虞书》曰：「辟四门」，则天下之人辐凑其庭矣；「明四目」，则天下之人乐为之视矣；「达四聪」，则天下之人乐为之听矣。江海所以能为百谷王者，以其不逆之也。苟所有逆，众流之不至者多矣。众流不至者多，则无以成其深矣。夫有公心，必有公道；有公道，必有公制。丹朱、商均，子也，不肖，尧舜黜之；管叔、蔡叔，弟也，为恶，周公诛之。苟不善，虽子弟不赦，则于天下无所私矣。鲧乱政，舜殛之；禹圣明，举用之。戮其父而授其子，则于天下无所忌矣。石厚子也，石昔诛之。冀缺雠也，晋侯举之。是之谓公道。夫在人上，天下皆乐为之用，无远无近，苟所怀得达，死命可致也。唯患众流异源，清浊不同，爱恶相攻，而亲疏党别。上之人或有所好，所好之流独进，而所不好之流退矣。通者一而塞者万，则公道废而私道行矣。于是天下之志，塞而不通，欲自纳者因左右而达，则权移左右，而上势分矣。昧于利者知趣左右之必通，必变业以求进矣。昧于利者变业而党成，正士守志而日否，则虽见者盈庭，而上之所闻实寡。外倦于人，而内寡闻，此自闭之道也。

故先王之教，进贤者为上赏，蔽贤者为上戮，顺理者进，逆法者诛；设诽谤之木，容狂狷之人，任公而去私，内恕而无忌，是之谓公制也。公道行，则天下之志通；公制立，则私曲之情塞矣。凡有血气，苟不相顺，皆有争心，隐而难分，微而害深者，莫甚于言矣。君人者，将和众定民，而殊其善恶，以通天下之志者也。闻言水可不审也。闻言未审，而以定善恶，则是非有错，而饰辩巧言之流起矣。故听言不如观事，观事不如观行，听言必审其本，观事必校其实，观行必考其迹。参三者而详之，近少失矣。问曰：汉之官制，皆用秦法。秦不二世而灭，汉二十余世而后亡者，何也？答曰：其制则同，用之则异。秦任私而有忌心，法峻而恶闻其失，任私则远者怨，有忌心则天下疑，法峻则民不顺之，恶闻其失，则过不上闻，此秦之所以不二世而来也。汉初入秦，约法三章，论功定赏，先封所憎。约法三章，公而简也。先封所憎，无忌也。虽网漏吞舟，而百姓安之者，能通天下之志，得其略也。世尚宽简，尊儒贵学，政虽有失，能容直臣。简则不苟，宽则众归之；尊儒贵学，则民笃于义；能容直臣，则上之失不害于下，而民之患上闻矣。自非圣人，焉能无失？失而能改，则所失少矣，心以为是，故言行由之，其或不是，不自知也。

先王患人之不自知其失，而处尊者天下之命在焉，顺之则生，逆之则死，顺而无节，则谄谀进；逆而畏死，则直道屈。明主患谀己者众，而无由闻失也。故开敢谏之路，纳逆己之言，敬所言出于忠诚，虽事不尽，是犹欢然受之，所以通直言之涂，引而致之，非为名也。以为直言不闻，则己之耳目塞，耳目塞于内，谀者顺之于外，此三季所以至亡而不自知也。周昌比高祖于桀纣，而高祖托以爱子；周亚夫申军令，而太宗为之不驱；朱云折槛，辛庆忌叩头流血：斯乃宽简之风，汉所以历年四百也。（《群书治要》，《永乐大典》）


○王君注握奇經敘 【 兵法】

余少頗好奕、無從得國工之譜、而獨以意為之、寤寐而懸思焉、久之其於戰守攻圍之間、若或有得筭焉、而因以勝於人、其不能勝而敗焉者、則咎於思之所不至而巳、藝既稍習、而巳得國譜、則余所以勝者大率多古人巳試之術。名言其敗焉者。則古人巳先為之營救布置。余于是自笑其思之不極。不能盡合於古人。而又惜不早得國譜。以助余之思也。以是知古人之精神。寓之于譜奕者。索諸巳之精神。與索諸古人之精神。苟有得焉。其致一也。奚必譜之是。而心思之非。奚必心思之是。而譜之非乎。然則言兵法者。何以異此。伏羲畫象。貞坎悔乾為師。巳寓居中握奇之義。而握奇經。則世傳以為黃帝書。葢戰法自黃帝始也。顧其文簡奧。世鮮知者。王君以窮經餘力。推究其說。為之註釋。其諸家言兵。有及于握奇者。悉取而附之。其營筭占候亦綴焉。以為兵家全書。君示余、余竊嘆其有似于吾所謂奕之譜也、盖史稱衛霍、不學古兵法而每戰輒勝、然觀其環車為營、縱輕銳往當匈奴、實得經中所載二壘游兵之義至諸葛氏摹握奇為八陣。鉤角聯絡。一一古法。宜其可以必勝矣。而竟不能成混一之功。豈其所當之敵有堅脆耶。何暗合古法。與純用古法者。其效乃若是相反耶。然君頗自奇其說。以為得吾書而用之。內靖草竊。外盪醜虜。特為易事。葢余之于奕也。雖知思與譜之不二然以譜措之懸思、則差較毫釐、以懸思措之臨局則又差較毫釐。是以聖人自謂能行三軍。而又曰。軍旅未學。言兵之不可以嘗試也。王君年始衰矣、而志尚壯。今塞垣多故。安知不有知君而舉之者。使人儒服立軍門親鼓鼙之間。以與老將角短長。而知其勝筭之果不能出吾書也則王君乃可以自信矣。


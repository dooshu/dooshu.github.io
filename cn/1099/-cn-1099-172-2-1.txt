○糾劾近倖疏 【 紏劾近倖】

先是東廠太監芮景賢、接受民人趙紀詞狀具奏追勘、誤蒙　陛下過聽不疑、輒差官挍將知府郭九皋等一干人犯、拿解來京問理、巳經刑科批帖去後、都給事中劉濟、會臣等駁言之、於是景賢有分理之奏、陛下褒崇獎借、侈美溢情、雖古寺人披呂強張承業秦翰等。若無出其右者。使誠操守而廉慎也。才識而老成也。行事而安靜也。　朝廷委任。臣方為得人賀。而安所庸吾喙。奈之何其不然耶。只以拿官一事言之、其罪狀有六、　祖宗設立東廠、緝事止訪得京城內外事不得妄受遠方人詞名為緝事衙門、京城內外、密訪逆謀、妖言等項重情、原不該受外方民詞。景賢無事而案趙紀之狀。罪一。先年張銳張雄等。雖當天地閉塞之時。狐鼠縱橫之日。其或有詞不當理。則送法司。景賢招權無上。作威作福。而甘出銳等下。罪二。受詞誤矣。奏行彼處撫按勘報。一吏人事耳。何必追提來京。天順年間、大學士李賢極言錦衣官挍差出害民。　英宗為之禁戢。成化中、大學士商輅又復言之。時坐廠汪直也。至弘治以來。此風頓伏。號稱我明成康。正德不足論也巳。景賢奏差此輩。手握駕帖。兩處拏人。未免騷擾地方。置　陛下有過之地。罪三。知府秩二千石。視古諸侯。今之所謂方面。　天子與共安天下者也。故治理異效。璽書褒嘉。九皋雖庸知府也。一旦差人數千里外檻械之。奴虜之。殆賈誼所謂不可令眾庶見者乎。辱　朝廷名器。失士大夫心。罪四。會題時、臣等咸謂景賢以安靜聞、不應有此乖謬、歸咎理刑千戶正為內臣出脫耳今自任其事是明與建言者樹敵也其必千戶陶淳為之、今而曰未嘗被其愚弄、將誰欺與、夫陶淳京城三尺童子、皆知其惡、或呼為陶蝎、豈景賢獨不之知、邢政主文于內、陶淳行事于外、彼此相扇。搜洗作奸。正恐景賢由之而不覺也。夫不知而用之。謂之不智。知而縱之。謂之不仁。不智不仁。其究不忠。罪五。近言者指陶淳罪狀。不聞景賢考之於理。罪人不在臨洮永平。而在蕭墻之內。乃欲以身庇之。畜其猛狗之力。覆車在前。明鑒不遠。失今不治。後患益深。罪六。夫此六者、　祖宗有神靈、　朝廷有法度、天下士人有公論、景賢其何說之辭、老成廉靜。不如是也。向拿主事陳嘉言則以太監溫祥為之訟者、有說也、廼今輕信一民人、而使拿一官府、自此開告密之門、長刁惡之風、興羅織之漸、蒙衣冠之辰?木、解志士之體、變成法之良、蠹嘉靖之治、蹈正德之亂、是誤　陛下者。前有崔文。今有芮景賢矣。可勝誅哉為景賢計、聞言引咎、亟請停差、將人詞連送法司。以謝天下。天下之人。皆將聞景賢之賢也。如此而能不憚改過。裨補新政。如此則臣等亦與有休焉。默之可也。如其執迷自是。不能會釋。終為亂法之臣。乞將景賢罷斥、將陶淳邢政拿送法司、將郭九皋等一干人犯、改付相應衙門問理、速罷差遣、天下幸甚、


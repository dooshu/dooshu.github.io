夜兴

枭呼作人声，月出如野烧。



推枕中夜起，残灯尚余照。



难从公荣饮，独效孙登啸。



八十推不僵，平昔岂所料。



空廊病马卧，枯草老牛噍。



明朝语俗人，与汝不同调。



夜兴

穷巷行人绝，高城漏鼓稀。



剧谈频翦烛，久坐旋更衣。



饥鼠冲人过，啼鸦冒夜飞。



客归吾未睡，孤影自相依。



夜兴

鬓毛饱受雪霜侵，一褐萧条寄故林。



檐雨滴回羁枕梦，城笳唤起塞垣心。



平生耻露囊中颖，垂老甘同爨下琴。



灯烬欲残看瘦影，不妨袖手坐愔愔。



夜兴

鹤瘦龟饥与静宜，更阑徙倚并清池。

月当三五初盈夜，河直西南欲落时。

浩浩醉歌群鹜起，翩翩孤影角巾欹。



飞僊授我青瑶简，索赋山中夜兴诗。



夜兴

脱冠残发冷飕飀，北斗阑干河汉秋。



木末有风栖鹊起，亭皋无月乱萤流。



酒悭仅得时时醉，诗退难禁夜夜愁。



欲睡不妨还小立，一声菱唱起沧州。



夜兴

夜阑扶策绕中庭，云罅三三两两星。



安得南风卷云尽，烂然河白映天青。



夜兴

夜出茆堂自撤扃，乌藤与我两伶俜。



凉蟾吐晕围千丈，老木移阴可一庭。



隔浦呼呜闻宿鸟，傍檐开阖数流萤。



放翁尚友论千载，不取梁鸿即管宁。




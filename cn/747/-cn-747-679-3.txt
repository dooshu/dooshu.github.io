○唐扬州仓曹参军王府君墓志铭（代裴舍人作）

公讳某，字士宽。其先出自周灵王太子晋，凡二十一代而生翦，翦为秦将军。又三世而生，居太原，故今为太原人。又十九代而生琼，琼为后魏仆射，谥孝简公。又二代而生曾祖讳满，官为河南府王屋县令。王父讳大，为嘉州司马。父讳升，为京兆府咸阳令、河南府伊阙令，有文行学术，应制举对沈谋秘略策登科，诗入《正声集》。

公即伊阙第三子，好学善属文。天宝中应明经举及第，选授婺州义乌县尉，以清干称。刺史韦之晋知之，署本州防御判官。无何，租庸转运使元载又知之，假本州司仓，专掌运务。岁终课绩居多，遂奏闻真授。永泰中，敕迁越府户曹，属邑有不理者，公假领之，所至必理。大历中，本道观察使薛兼训以公清白尤异，表奏之，有诏权知馀姚县令。时海寇初殄，邑焚田荒，公乃营邑室，创器用，复流庸，辟畲，凡江南列邑之政，公冠其首，其制邑、辟田、增户之绩，则会稽之牒、地官之籍载焉。建中初选授扬州仓曹参军。至五年七月二十六日，疾殁於江都县之私第，春秋六十二。夫人清河崔氏，凤ト舍人融之侄孙，郑州司户法昂之女，妇顺母训，中外师之，贞元二十年十一月十三日，疾终於三原县之官舍，享年六十二。有子曰播、曰炎、曰起，咸以进士举及第。播应制举对直言极谏策，授集贤殿校书郎，累迁监察、殿中侍御史、三原令；炎既第未仕；起应博学宏词科，选授集贤殿校书郎。昆弟三人，不十年而五登甲第，时论者荣之。一女适范阳卢仲通。播等号护灵舆，以永贞元年十月二十五日，迁於京兆计富平县淳化乡之某原，从吉兆也。

呜呼！夫懋言行，蓄事业，俾道积於躬者，在人也；践大官，赞元化，俾功加於民者，由命也。有其人，无其命，虽圣与贤，无可奈何。维公受天地之和，积为行，发为文，宣为用，故在家以孝友闻，行己以清廉闻，莅事以干蛊闻，如金玉在，动而有声，其大者又常以经德秉哲，致君济人为己任，有识者深知之，宜乎作王者心膂耳目之官，以经纬其邦家。而才为时生，道为命屈，名虽闻於天子，位不过於陪臣，郁郁然殁而不展其用者，命矣夫！古人云：“有明德大智者，若不当世，其后必有馀庆。”今其将在后嗣乎？不然，何乃德行、政事、文学之具美，聚乎公之三子乎？天其或者殆将肥王氏之家，大王氏之门，以甚明报施之道者也。某不佞，顷对策於王廷也，与炎同升诸科焉，祗命於宪府也，与播联执其简焉，及为考文之官也，又起在选中焉，辱与公之三子游，而聆公之遗风甚熟，故作斯文，无隐情，无愧辞焉。铭曰：

缑山道光，淮水灵长。绳绳子孙，代有贤良。将军辅秦，武功抑扬。孝简翊魏，文德暗彰。降及於公，实生於唐。大智全才，应用无方。作掾於郡，三语有章。承乏於邑，一同载康。展如之人，何用不臧。宜登大位，俾绍前芳。呜呼！百炼之金，不铸干将。十围之材，不作栋梁。公亦如之，与世不当。道不虚行，后嗣其昌。


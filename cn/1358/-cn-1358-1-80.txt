虞伯生草诏

虞伯生际遇文宗，置奎章阁为学士。天历至顺间，文治蔚然可观。顺帝为明宗子，文宗忌之，远窜海南。诏书有曰：“明宗在北之时，自以为非其子。”伯生笔也。文宗晏驾，宁宗立，八月崩，国人迎顺帝立之。帝入太庙，斥去文宗神主，而命四方毁弃旧诏。伯生时在江西，以皮绳栓腰，马尾声缝眼，夹两马间，逮捕至大都，嫉之者为十七字诗曰：“自谓非其子，如今作天子。传语老蛮子，请死。”至则以文宗亲改诏藁呈，顺帝之曰：“此朕家事，外人岂知？”遂得释。两目由是丧明，不复能楷书。此与宋晏殊撰李宸妃碑事相类。妃实诞仁宗，而殊承章献太后旨，谓妃无子，生一公主早卒。仁宗虽甚恨之，而卒不重罪，皆盛德事也。


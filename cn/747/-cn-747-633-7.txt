○代王仆射谏伐淮西表

臣某言：中使至，奉诏兼宣口敕：以彰义军节度使吴少阳不起所疾，奄谢明时，圣情追念藩臣，良深轸悼；少阳男元济，不待朝旨，自领军戎，陛下尚念旧勋，特颁诏命，冀其追悔，未即加兵；以臣谬列方隅，俯赐宣示。丝纶远降，天使荐临，祗奉睿谋，仰荷元泽。亮臣微贱，素无识知，猥蒙恩私，访以去就。其於利害，臣所难言，以臣旋观，诚在天断。伏以陛下内有辅弼，外有勋贤，资庙算可以叶宸衷，审政议可以正天下；如臣庸琐，备位藩屏，为将非卫霍之俦，在朝无绛灌之列，徒以虚承重寄，苟窃明时每荷宠光，载怀兢惕，岂敢轻尘圣听，以冒天威？彷徨靡宁，进退惟谷。臣有愚恳，思欲上达，况承天问，敢不奏陈？伏惟陛下光有万方，子育兆庶，安危所系，实在陛下。忠於陛下者，则献弭兵之谋；谄於陛下者，则献用兵之计。臣性本专直，心愿竭忠，苟徇群情，是惑宸听；臣若劝陛下韬兵匿甲，则淮西受赐。又虑多士，横议微臣，以臣私情，有何阿党？二途之内，伏俟圣裁。臣於藩阃之中，名位最下，虽陈鄙见，岂副天心？其有不载表章，附李诚义闻奏。伏希元造，俯赐明鉴。限守戎律，不获陈露阙庭。

席夔

夔，贞元十二年宏词及第。元和初官吏部员外郎。


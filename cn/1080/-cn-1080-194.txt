●大明會典卷之一百九十五

顏料

洪武二十六年定、凡合用顏料、專設顏料局掌管。淘洗青綠、將見在甲字庫石礦、按月計料支出淘洗、分作等第進納。若燒造銀硃、用水銀、黃丹、用黑鉛、俱一體按月支料、燒煉完備、逐月差匠進赴甲字庫收貯。如果各色物料缺少、定奪奏聞、行移出產去處採取。或給價收買。鈔法紫粉所用數多、止用蛤粉蘇木染造。時常預為行下本局、多為備辦用度。如缺蛤粉、一體收買

黑鉛一斤、燒造黃丹一斤五錢三分三釐

水銀一斤、燒造銀硃一十四兩八分、二硃三兩五錢二分

次青碌石礦一斤、淘造淨青碌一十一兩四錢三分

暗色碌石礦一斤、淘造淨石碌一十兩八錢七分六釐

蛤粉一斤、染造紫粉一斤一兩六錢

(石□)砂一斤、燒造(石□)砂碌一十五兩五錢

凡修建顏料。舊例內外宮殿、公廨房屋、該用青碌顏料、俱先行

內府甲字等庫關支。不足、方派各司府

○嘉靖三十六年、以大工題行雲南採解買辦

凡寶色。尚寶司每年該銀硃九十斤、行內庫關支。正德十二年、加硃三十斤、派行四川、收買涪州水花銀硃一百二十斤解部、轉發器皿廠、淘洗送用

○嘉靖三十六年題准、以後動支節慎庫料銀、照數召買淘洗送用。每歲該銀六十三兩六錢

凡各衙門年例印色。工部題行順天府宛大二縣買辦

宗人府、紫粉一十二斤。銀硃二斤四兩

左軍都督府、紫粉二十四斤

右軍都督府、紫粉一十八斤

中軍都督府、紫粉二十四斤

前軍都督府、紫粉一十八斤

後軍都督府、紫粉三十六斤。白芨一十斤十四兩五錢

吏部、紫粉一十二斤。銀硃三斤。白芨二斤

戶部、紫粉二十四斤。二硃三斤。白芨六斤

禮部、紫粉一十八斤

兵部、紫粉一十二斤。銀硃三斤。白芨二斤

刑部、紫粉一十斤。銀硃四斤。白芨二斤

工部、紫粉一十八斤。二硃二斤。白芨四斤

都察院、紫粉二十斤。銀硃四斤。白芨一斤

通政司、紫粉二十四斤

大理寺、紫粉一十斤。銀硃二斤。白芨一斤

吏科、二硃一斤一兩三錢三分三釐

戶科、二硃一斤十兩

禮科、二硃一斤十兩

兵科、二硃二斤三兩

刑科、二硃二斤

工科、二硃一斤八兩

凡禁令。洪武年間

聖旨、如今營造合用顏料、但是出產去處、便著有司借倩人夫、採取來用。若不係出產去處、著百姓怎麼辦。那當該官吏、又不明白具奏、只指著朝廷名色、以一科百、以十科千、百般古害百姓。似這等無理害民官吏、拏來都全家廢了不饒。若那地面本出產、卻奏說無、以後著人採取得有時、那官吏也不饒。雖是出產去處、也須量著人的氣力採辦。似這等、百姓也不艱難生受、官民兩便。若有司家因而生事擾害他的、拏來全家廢了不饒

○永樂二十二年

聖旨、古者土賦隨地所產、不強其所無。比年如丹漆石青之類、所司更不究產物之地、一概下郡縣徵之。逼迫小民、鳩歛金幣、詣京師博易輸納。而商販之徒、乘時射利、物價騰踴數十倍。加不肖官吏、夤緣為奸。計其所費、朝廷得其千百之什一。其餘悉肥下人。今宜切戒此弊。凡合用之物、必於出產之地、計直市之。若仍蹈故習、一概科派以毒民者、必誅不宥

○成化二年、令內官監促辦累年未納物料。急用者、以官銀收買。不急者停止

紙劄

洪武二十六年定、凡每歲印造茶鹽引由本鹽糧勘合等項、合用紙劄、著令有司抄解。其合用之數、如庫缺少、定奪奏聞、行移各司府州、照依上年紙數、抄造解納。如遇起解到部、隨即辨驗堪中如法、差人進赴乙字庫收貯聽用

產紙地方分派造解額數

陝西十五萬張

湖廣十七萬張

山西十萬張

山東五萬五千張

福建四萬張

北平十萬張

浙江二十五萬張

江西二十萬張

河南五萬五千張

直隸三十八萬張

凡各處進到紙劄。宣德七年、令不依原式及水濕不堪者、本部行移本處抄來、陪補原數

○九年、以福建進到紙劄、不合原式、及麤薄不堪、令按察司治提調官罪

凡合用鹽引勘合等項紙劄。宣德九年、俱令商人納價收買、各省免派

凡乙字庫各色供應紙張缺乏、工部召買多寡不等。或量派出產地方抄解、不拘年例

凡白榜紙、高四尺四寸。闊四尺。十年一次、題派各省辦送一百二十萬張、貯乙字庫。或遇缺乏、召買隨行龍瀝紙代納、以尺寸不如式。每白榜紙百張、價銀一兩。隨行紙、嘉靖十六年估定、百張價銀四錢

凡本部公用各色紙劄。每年三十一萬四千九百五張、行都察院見收囚人紙內、四季關領應用。年終題知。其歲用白榜紙、永樂間題准、坐派安慶府、額辦一萬六千八百張。遇閏、加派一千四百張解部

凡寶鈔司年例抄造供用草紙七十二萬張。

御用監成造香事草紙一萬五千張。共七十三萬五千張。合用石灰木炭鐵器木植等料、俱工部派辦

都水清吏司

郎中、員外郎、主事、分掌川瀆陂池橋道舟車織造衡量之事 【 內一員提督清江浦造船、隆慶六年加設】








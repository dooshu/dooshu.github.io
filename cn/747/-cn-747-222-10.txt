○为留守奏瑞禾杏表

臣闻天微地杳，惟圣能通；物宝灵禧，在德斯感。伏惟天册金轮圣神皇帝陛下覆翼万方，植生群类，化行至道，风流太和。白耀青光，目日月之瑞；赤文元甲，手河洛之符。既庆溢於山泉，又嘉贲於草木。臣今月三日得所部万年县令郑国忠状，言县界内霸陵乡新出庆山南之醴泉，北岸有瑞杏三树，再叶重花；嘉禾三本，同茎合穗。臣谨差司兵参军郑味元检覆皆实。臣谨按孙柔之《瑞应图》曰：“嘉禾者，五之长也，王者德茂则生。昔炎帝教洽人心而嘉禾秀，周公理合天道而嘉禾丰。”臣又以事可理推，物有类验：蜀桑异叶，李定知其有祥；汉木奇枝，终军以为无外。今植物摇落，而瑞杏繁滋，所谓仁育之风，行於肃杀之序，此盖圣道隆渥，灵祚宏多。朱萼素花，彰孝理於诗传；一茎九颍，合德耀於祥经：旷代殊珍，崇朝累集。方俟山流石髓，杏茂仙林，醴挹轩浆，禾登尧膳，受天介福，锡帝长龄，觐王母於昆台，朝神人於口，今缘苗尚蓓，黄粒未成，当须晚秋，不获早献。臣忝尹兹部，频瞩洪休，跃之诚，倍万常品。


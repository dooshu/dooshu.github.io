向滈


滈字丰之，曾官县令。有乐斋词。

水调歌头

短棹舣湍石，华月满汀洲。应知孤客无寐，特地照离忧。谁念姮娥单枕，寂寞广寒宫殿，亦自□□□。□□□□□，□□□□□。

□怜我，尘满袖，雪盈头。两乡千里萦恨，何事不归休。遥想闺中今夜，夜久寒生玉臂，犹自倚高楼，别泪入湘水，归梦绕鄜州。

念奴娇

木樨

霜威凄紧，政悲风摇落，千山群木。十里清香方盛赏，岩桂娇黄姹绿。九畹衰业，东篱落蕊，到此成粗俗。孤标高远，淡然还媚幽独。

憔悴诗老多情，问佳人底事，幽居空谷。日暮天寒垂翠袖，愁倚萧萧修竹。林下神情，月边风露，不向雕栏曲。殷勤惟有，篆烟留得馀馥。

满庭芳

寿妻母高令人

玉粉匀梅，麯尘浮柳，尽檐迟日融融。金猊喷麝，庭户转香风。好是闲居戏彩，寿觞举、和满春容。须知道，闺门孕秀，佳气在帘栊。

无穷。观盛事，年年此会，拚醉金钟。又何须、西池高宴仙宫。尽把乔松□寿，兼大国、秦虢重封。那堪更，门阑多喜，女婿近乘龙。

青玉案

别时抆泪花无语。但一味、教郎佳。此日扁舟游远浦。雨晴云树。月斜烟树。目断家何许。

红笺不寄相思句。人在潇湘雁回处。屈指归期秋已幕。万千里路。两三头绪。恨不飞将去。

又

多情赋得相思分。便揽断、愁和闷。万种千般说不尽。吃他圈樻，被他拖逗，便佛也、须教恨。

传消寄息无凭信。水远山遥怎生奔。梦也而今难得近。伊还知道，为伊成病，便死也、谁能问。

小重山

翡翠林梢青黛山。小楼新罨画，卷珠帘。碧纱窗外水挼蓝。凭栏处，相对玉纤纤。

人散酒阑珊。夜长都睡皱，唾花衫。一弯残月下风檐。凌波去，罗袜步蹁跹。

踏莎行

万水千山，两头三绪。凭高望断迢迢路。钱塘江上客归迟，落花流水青春暮。

步步金莲，朝朝琼树。目前都是伤心处。飞鸿过尽没书来，梦魂依旧阳台雨。

蝶恋花

费尽东君无限巧。玉减香销，回首令人老。梦绕岭头归未到。角声吹断江天晓。

燕子来时春正好。寸寸柔肠，休问愁多少。从此欢心还草草。凭栏一任桃花笑。

临江仙

再到桂林

瘦损东阳绿底事，离愁别恨难禁。夜长谁共拥孤衾。来时青鬓在，今已二毛侵。

流水青山依旧是，兰桡往事空寻。一番风雨又春深。桃花都落尽，赢得是清阴。

又

乱后此身何计是，翠微深处柴扉。即今双鬓已如丝。虚名将底用，真意在鸱夷。

治国无谋归去好，衡门犹可楼迟。不妨沉醉典春衣。人生行乐耳，须富贵何时。

武陵春

藤州江月楼

长记酒醒人散后，风月满江楼。楼外烟波万顷秋。高槛冷飕飕。

想见云鬟香雾湿，斜坠玉搔头。两处相思一样愁。休更照鄜州。

阮郎归

隔离疏影照横塘。东风吹暗香。陇头归路指苍茫。江南春兴长。

扃小院，静回廊。有人凭短墙。角声惊梦月横窗。此时能断肠。

南乡子

白石铺

临水窗儿。与卷珠帘看画眉。雨浴红衣惊起后，争知。水远山长各自飞。

受尽孤凄。极目风烟说与谁。直是为他憔悴损，寻思。怎得心肠一似伊。

西江月

流水断桥衰草，西风落日清笳。往来赢得鬓边华。此去征鞍休跨。

烟溆绿深陂篠，霜篱红老江花。青山尽处是侬家。拟唤渔舟东下。

又

门柳疏疏映日，井桐策策翻秋。萧条不似那时游。只有山光依旧。

别久犹牵去梦，怀多还惹新愁。吹箫人在雁回州。不管沈郎消瘦。

又

竹寺青灯永夜，江城黄叶高秋。当时文物尽交游。更为笛声怀旧。

牢落一生羁思，风流万斛诗愁。强邀从事到青州。酒病绵绵越瘦。

又

抵死漫生要见，偷方觅便求欢。十分赢得带围宽。划地如今难恋。

枕畔水沉烟尽，床头银蜡烧残。鸳衾不觉夜深寒。记取有人肠断。

又

别后千思万想，眼前一日三秋。小街栏槛记追游。料得新妆依旧。

自笑非常蒂殢，为他无限闲愁。莫将离恨寄鄜州。闻道腰肢愈瘦。

虞美人

临安客店

酒阑欹枕新凉夜。断尽人肠也。西风吹起许多愁。不道沉腰潘鬓、不禁秋。

如今病也无人管。真个难消遣。东邻一笑直千金。争奈茂陵情分、在文君。

又

宝梳半脱文窗里。玉软因谁醉。锦鸳应是懒熏香。□我水村孤酌、减疏狂。

此时纵有千金笑。情味如伊少。带围宽尽莫教知。嫌怕为侬成病、似前时。

南歌子

路尽湘江水，人行瘅雾间。昏昏西日度严关。天外一簪初见、岭南山。

北雁连书断，新霜点鬓斑。此时休问几时还。准拟桂林佳处、过春残。

点绛唇

屈指新冬，肃霜天气重阳后。授衣时候。兰菊香盈袖。

此日生申，维岳钟神秀。倾名酎。篆添金兽。共祝如椿寿。

减字木兰花

多情被恼。枉了东君无限巧。

真个愁人。一片轻飞减却春。

阑干凭暖。目断彩云肠也断。

两岸青山。隐隐孤舟浪接天。

朝中措

平生此地几经过。家近奈情何。长记月斜风劲，小舟犹渡烟波。

而今老大，欢消意减，只有愁多。不似旧时心性，夜长听彻渔歌。

忆秦娥

秋萧索。别来先自情怀恶。情怀恶。日斜庭院，月明帘幕。

轻离却似于人薄。而今休更思量着。思量着。肝肠空断，水云辽邈。

摊破丑奴儿

自笑好痴迷。只为俺、忒日煞雏儿。近来都得傍人道，帖儿上面，言儿语子，那底都是虚脾。

楼上等多时。两地里、人马都饥。低低说与当直底，轿儿抬转，喝声靠里，看俺么、裸而归。

好事近

清晓渡横江，江上月寒霜白。寂寞断桥南畔，有一枝春色。

玉肌孤瘦恰如伊，此际转相忆。且道这些烦恼，看几时休得。

点绛唇

和彪德美韵赠杨伯原

蕙怨兰愁，玉台羞对啼妆面。懒匀香脸。不放眉峰展。

幽恨谁知，锦字空传远。何时见。为郎肠断。不似郎情浅。

阮郎归

湘南楼上好凭栏。西风吹鼻酸。宦游何处不惊湍。白鸥盟已寒。

空饮恨，废追欢。沈郎衣带宽。故人休放酒杯干。而今行路难。

如梦令

道人书郡楼

旧恨新愁无际。近水远山都是。西北有高楼，正为行藏独倚。留滞。留滞。家在吴头楚尾。

又

次韵子文邢丈

梦断绿窗莺语。消遣客愁无处。小槛俯青郊，恨满楚江南路。归去。归去。花落一川烟雨。

又

书百方观音寺壁

直面雨轻风峭。极目水空烟渺。家在武陵溪，无限壑讥峰诮。归好。归好。睡足一江春晓。

又

书弋阳楼

楼上千峰翠山献。楼下一湾清浅。宝簟酒醒时，枕上月华如练。留恋。留恋。明日水村烟岸。

又

杨柳千丝万缕。特地织成愁绪。休更唱阳关，便是渭城西路。归去。归去。红杏一腮春雨。

又

野店几杯空酒。醉里两眉长皱。已自不成眠，那更酒醒时候。知否。知否。直是为他消瘦。

又

谁伴明窗独坐。和我影儿两个。灯烬欲眠时，影也把人抛躲。无那。无那。好个恓惶的我。

又

厮守许多时价。谁信一筹不画。相送到矾园，赢得泪珠如泻。挥洒。挥洒。将底江州司马。

长相思

桃花堤。柳花堤。芳草桥边花满溪。而今戎马嘶。

千山西。万山西。归雁横云落日低。登楼望欲迷。

又

行相思。坐相思。两处相思各自知。相思更为谁。

朝相思。暮相思。一日相思十二时。相思无尽期。

菩萨蛮

望行人

小楼不放珠帘卷。菱花羞照啼妆面。金鸭水沉烟。待君来共添。

鹊声生暗喜。翠袖轮纤指。细细数归程。脸桃春色深。

又

云屏月帐孤鸾恨。香消玉减无人问。斜倚碧琅玕。萧萧生暮寒。

低垂双翠袖。袖薄轻寒透。庭院欲黄昏。凝情空断魂。

清平乐

次韵王武子寄远

离愁万斛。春思难拘束。瘦尽玉肌清彻骨。蹙损两眉秀绿。

画屏罗幌输君。文鳞锦翼尤勤。长记酒醒香冷，笑将髻子隈人。

卜算子

寄内

休逞一灵心，争甚闲言语。十一年间并枕时，没个牵情处。

四岁学言儿，七岁娇痴女。说与傍人也断肠，你自思量取。








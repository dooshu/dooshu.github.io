○准优经学出身选任诏

参选之徒，艰辛不一，发身迟滞，到老卑低。宜优未达之伦，显示惟新之泽。其经学出身，一任两考，元敕入中下县令下州录事参军，起今後更许入中下县令中州下州录事参军。一任三考者，於人户多处州县注拟，如於近敕条内资叙无相当者，即准格循资考入官。其两任四考者，准三任五考例入官。馀准格条处分，不得起折。


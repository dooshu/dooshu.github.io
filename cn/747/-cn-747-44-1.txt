○宣慰京城僧道父老敕

敕：西京缁黄耆寿百姓，顷者逆兵暴至，侵逼长安，王事西巡，修集兵马，遂使卿等陷於贼手，不得奔逃。或骨肉之间，枉罹屠害；子女之辈，多遭虏掠。朕每念此，流涕痛心。又比来米盐匮竭，人多饿死，道殣相望。或贼徒逼胁驱使，事穷力屈，尽是胁从，朕甚悯焉。今已京城再复，贼寇歼灭，岂独宗庙之福，社稷之灵，京师等兆民恳诚感达天地之所致也。方与卿等雪耻辱，布维新，大弃疵瑕，宏宥罪戾，恐未达意，或惶恐焉。各宜宁居，勿怀反侧，各令宣谕，与卿等不久相见。


李弥逊


已见“全”。

鱼歌子

和董端明大野渔父图

一叶扁舟漾广津。无心鸥鸟远来人。频蓼岸，静投纶。危坐初无一点尘。

又

钓艇夷犹一苇横。烟波万顷寄馀生。春雨歇，暮霞明。零乱溪花堕玉英。

又

撇棹归来起暮凉。乐哉谁复慕轩裳。横短笛，罢鸣榔。红藕花繁作阵香。

又

木落渔村载酒过。绿波萍藻鳜鱼多。拚醉饮，尽颜酡。不负平生笠与蓑。

又

玉树琼田莹滑清。短蓬飘洒动吟情。鱼换酒，乐升平。闻道君王日圣明。

又

卧月眠风乐有馀。蒹葭处处钓重湖。斟鲁酒，脍鲈鱼。一片家风入画图。








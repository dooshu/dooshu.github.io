【楚妃叹（并序）】

歌辞楚妃叹。莫知其所由。楚之贤妃。能立德著勋。垂名於後。唯樊姬焉。故今欢咏之声。永世不绝。荡荡大楚。跨土万里。北据方城。南接交趾。西抚巴汉。东被海□。五侯九伯。是疆是理。矫矫庄王。渊氵亭岳峙。冕旒垂精。充纩塞耳。韬光戢曜。潜默恭己。内委樊姬。外任孙子。猗猗樊姬。体道履信。既绌虞丘。九女是进。杜绝邪佞。广启令胤。割欢抑宠。居之不吝。不吝实难。可谓知几。化自近始。著於闺闱。光佐霸业。迈德扬威。群後列辟。式瞻洪规。譬彼江海。百川咸归。万邦作歌。身没名飞。（右一曲晋乐所奏。○《乐府诗集》二十九。广《文选》十三。《诗纪》三十。又《文选》二十八吴趋行注引序文。）


恭恪惠荣和靖皇贵妃郑氏：

郑贵妃父承宪，贫甚，以女许孝廉某为妾。临别悲恸，孝廉闵之，遣还，不责聘。郑感甚，脱只履予孝廉，矢报。已入宫，大得幸。念前事，忘其名，命小珰售只履于市，索值若干，无应者。时孝廉计偕，闻而往，合其履。妃泣告于上：「非若人，妾不及执巾栉矣。」亡何，孝廉谒选得善地，历口口盐运使(张道浚说)。贵妃生福王(常洵)，有如意之爱。上书其名于金盒，属妃藏之，约他日东宫之征也。辛丑十月，皇后子受册东宫，贵妃不怿，持盒泣诉。上启之，书字皆蚀，叹曰「此天也」。(钱塞庵相国说)




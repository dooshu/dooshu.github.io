○革種馬以助軍需以袪民害疏 【 革江南種馬】

伏讀嘉靖六年二月十三日詔書一款、應天府所屬論丁養馬、近因俵解馬駒、每年止解備用馬價、所養種馬、或有倒失仍復責令買補、民亦不堪、著兵部通行議處以蘇民困、欽此欽遵、臣有以仰窺　皇上恤窮民、釐弊政、以保安畿甸、甚盛心也、當時本兵之臣寢格不行、臣不可求其故矣、今日廵歷應天等府、小民遮道泣訴、皆以年饑缺食、兼養種馬為累、臣因恩之、以害民之馬、供邊海之需、一舉而袪六害、興六利通變宜民之政、無大於此、宣　上德、達下情無急於此、臣請先言養馬之害、而後及革馬之利、為　皇上陳之、竊惟財賦出於東南。戎馬產於西北。各因物土之宜。以定貢賦之制。自先王以來。未之有改也。我　太祖定、鼎金陵。以郊圻之內。不可缺馬。大江之南。不便養馬。若牧地不缺馬戶優卹滁陽仍可牧馬葢地高野潤有似西北聖祖之經制非無策也其後乃滋弊耳至於寄養江南則物性不宜萬萬不可故以太僕寺設在滁陽。總領牧事。而應天等府。每十一戶養馬一疋。初無今日種馬之多。養馬之家。給有牧地。免其差徭。亦無今日孳養之累。自永樂十五年。每十丁養馬一匹。成化二十三年。官收地租以歸太僕寺。弘治八年。偶因淮揚水荒。以江北之馬。寄養江南。於是應天府屬八縣。共養種馬四千六百四十匹。鎮江府屬三縣。共養種馬二千三百四十匹。太平府屬三縣。共養種馬一千四百六十五匹。寧國府屬南陵縣。共養種馬七百五十匹。廣德州屬建平縣。共養種馬八百匹。民之被害。日漸極矣。國初論丁養馬。丁不編徭。近來人戶迯亡。槩泒丁田出辦。單丁下戶。亦被科擾。其為民害者一。馬頭之中另編群長。每名歲歛貼戶銀三十兩。群長之外。又編醫獸。每名歲歛藥餌銀十二兩。其為民害者二。官徵地租。野無隙地。求牧與芻而不得。又歲派草料銀。多至六兩五兩。少亦四兩。是猶紾其臂而奪之食。又扼其吭而使吐也。其為民害者三也。江南地卑。而馬性惡濕。故每歲倒損什之二三。因有問罪賠償之費。每匹不下二十兩。其為民害者四。每季點視印烙。管馬之官。皆有常例。而吏胥里老。又以紙劄罰贖供應之類。科擾窮民。其為民害者五。先年備用馬價。每匹不過十兩。近已增至三十兩。其本色赴南京兵部者。每匹費銀五十兩。江浦六合二縣。解赴北京者費尤倍之。其為民害者六。况今水旱饑饉。頻歲相仍。海防料價。加派不巳。民有菜色。而雲錦望其成群。人齧草根。而芻秣欲其常給。愛物之心重且長。仁民之心輕且短。如是而謂能仰承德意、撫恤民隱、可乎、今若革之。則群長貼錢。醫獸工食。歲省銀八千四百兩。草料等費。歲省銀六萬五千兩。點烙盤費。問罪糸?氐贖。追陪價直。與常例之類。歲省銀六萬二千兩。至於備用馬價。牧地子粒初不因革種馬减損分毫。其利一也。種馬既革。則管馬通判主簿。皆可裁省。其俸錢柴薪馬夫門皂工食等項通判員下可歲省銀二百八十餘兩。主簿員下可歲省銀一百一十餘兩。其利二也。每革種馬一匹。倣通州革馬事例。每匹徵銀二十兩。可得銀十九萬九千九百兩。一勞永逸。民亦願輸。以此起解兵部。接濟邊費。其利三也。臣見沿海護塘之外。皆鐵板沙塗。馬可馳驟。今以種馬選其堪戰者千餘匹。分給總兵參將遊擊把總等官領之。則倭奴之犀槍利刃。不足以當臣之輕騎。跣足裸形。不足以當臣之勁鏃。既有舟師截之於海。復有騎士拒之於邊。地形既得。長技在我。其利四也。蘇松水鄉。素不畜馬。軍興以來急用馬匹。故華亭上海嘉定太倉等處。有司不得巳。勒粮長辦之。動以百計。臣雖量行革去。未能盡减。今以其餘者給沿海州縣領之。不追其直。可免粮長出辦之累其利五也。應天寧國廣德等處。里長上役。必有走逓馬。輒被馬戶索詐。每賃一匹日科銀數錢今以其餘者。官賣與民。每匹可得銀四五兩。供軍前草料之需。其利六也夫天下之事。利害相乘。利少而害多。臣不願為也。利於官而不利於民。臣不願為也。今革馬之利既如此。畜馬之害又如彼。則亦何憚而不為哉。或者謂民間畜種馬乃愛禮存羊之心。恐種馬既去。則馬政日廢。似未可革。臣請闢之。夫北方養種馬。賴其群跳孳生。人猶以為所養非所用。奏請裁革者。今江南之馬。巳解折色。種馬畜實為無名。山東河南江北等處。固不得比例奏請。臣以為革之便者此也。或者又謂幾甸之內。畜有馬匹。則緩急有備。臣又請闢之。今之沿江沿海。設有騎士以禦外侮。固將以衞內地也。萬一有警。持尺寸之紙。可使立至。况南京本色馬。未嘗議革。苟有征調。不患無馬。臣又以為革之便者此也。昔御史錢嶫以鄉官而能行之於通州、臣為廵撫、不能行之於列郡臣實愧之、是以開陳利害、剴切上請伏望敕下兵部、遵照前奉詔旨斟酌時宜、將應天鎮江太平寧國廣德所屬民間種馬、盡行革去、容臣選其堪戰者、給兵騎操。以其次者給民走逓。仍於養馬縣分丁田內。徵取價直以解兵部。念江浦六合二縣衝疲巳極。一槩徵取馬價。免其本色解京。將管馬通判主簿盡行裁革、其備用馬價、草塲地租、督責掌印官馬科吏依期徵解、違者聽南京太僕寺與印馬御史按法參提、而又即以應天府管馬通判、著落催併種馬價銀完日赴京改選、則百餘年之弊政、盡行湔除、五府之人心、無不稱快、臣所謂通變宜民、無大於此、宣上德、達下情、無急於此者、非虛言矣、


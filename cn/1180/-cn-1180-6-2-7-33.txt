答总督方金湖


顺义酬币，既不中格，谨领入。闻今岁各路贡市，比之昨年，尤为敛戢，足征虏效顺之坚，公筹略之远也。慰甚，慰甚。

陈子论张参议，详其语意，似非至公，而铨部不待巡抚之疏，辄与题覆，亦非事体。故昨旨以议拟不合为词，下巡抚再勘，实驳之也。继得华翰及郑公疏，则多惜之语，乃知再勘之旨，于事理允当，如有枉诬，宜与昭雪。明主悬衡以运天下，如日之照临。是非赏罚，惟一付之至公，不宜依违两可之词也。






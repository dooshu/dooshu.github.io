戏为六绝句


庾信文章老更成〔一〕，凌云健笔意纵横。今人嗤点流传赋〔二〕，不觉前贤畏后生。

〔一〕庾信：《周书·传赞》曰：子山之文，发源于宋末，盛行于梁季，其体以淫放为本，其词以轻险为宗，故能夸目侈于红紫，荡心逾于郑卫。扬子云有言：诗人之赋丽以则，词人之赋丽以淫。若以庾氏方之，斯又词赋之罪人也。

〔二〕嗤点：干宝《晋纪》：盖世共嗤点以为灰尘，而相诟病矣。

杨王一作王杨卢骆当时体，轻薄为文哂未休。尔曹身与名俱灭，不废江河万古流。

纵使卢王操翰墨，劣于汉魏近风骚〔一〕。龙文虎脊皆君驭，历块过都见尔曹。

〔一〕风骚：《宋书》：自汉至魏，文体三变，莫不同祖风骚。杜牧《李贺歌诗序》：骚之苗裔，理虽不逮，辞或过之。

才力应难夸数公，凡今谁是出群雄。或看翡翠兰苕上〔一〕，未掣鲸鱼碧海中。

〔一〕翡翠：郭璞《游仙诗》：翡翠戏兰苕，容色更相鲜。

不薄今人爱古人，清词丽句必为邻。窃攀屈宋宜方驾，恐与齐梁作后尘。

未及前贤更勿疑，递相祖述复先谁〔一〕。别裁伪体亲风雅，转益多师是汝师。

〔一〕祖述：《谢灵运传论》：王褒、刘向、杨、班、崔、蔡之徒，递相师祖。

笺曰：作诗以论文，而题曰《戏为六绝句》，盖寓言以自况也。韩退之之诗曰：“李杜文章在，光焰万丈长。不知群儿愚，那用故谤伤。蚍蝣撼大树，可笑不自量。”然则当公之世，群儿之谤伤者或不少矣，故借庾信四子以发其意。“嗤点流传”“轻薄为文”皆指并时之人也。一则曰“尔曹”，再则曰“尔曹”，正退之所谓群儿也。卢、王之文，劣于汉魏，而能江河万古者。以其近于风骚也。况其上薄风骚，而又不劣于汉魏者乎？凡今谁是出群雄，公所以自命也。“兰苕翡翠”指当时研揣声病，寻摘章句之徒。“鲸鱼碧海”则所谓浑涵汪洋，千汇万状，兼古人而有之者也，亦退之之所谓“横空盘硬”“妥帖排奡”“垠崖崩豁”“乾坤雷硠”者也。论至于此，非李、杜谁足以当之，而他人有不怃然自失者乎？“不薄今人”以下，惜时人之是古非今，不知别裁而正告之也。齐梁以下，对屈、宋言之，皆今人也。不薄今而爱古，期于清词丽句，必与古人为邻则可耳。今人侈言屈、宋，而转作齐梁之后尘，不亦伤乎？又曰：今人之未及前贤，无怪其然也。以其递相祖述，沿流失源，而不知谁为之先也。骚雅有真骚雅，汉魏有真汉魏，等而下之，至于齐、梁、唐初，靡不有真面目焉，舍是则皆伪体也。别者，区别之谓；裁者，裁而去之也。果能别裁伪体，则近于风雅矣。自风雅而下，至于庾信四子，孰非我师。虽欲为嗤点轻薄之流，其可得乎？故曰“转益多师是汝师”，呼之曰汝，所谓尔曹也，哀其身与名俱灭，谆谆然呼而寤之也。题之曰戏，亦见其通怀商榷，不欲自以为是。后人知此意者鲜矣。






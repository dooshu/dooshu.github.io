张九成　秋兴

秋意入茅屋，杖策登平原。

落日衔西山，一川顿明鲜。

萧萧江上竹，溜溜岩下泉。

我生本閒放，胡为此拘拳。

身世两相违，於今六十年。

勇退未为怯，锐进岂其贤。

张九成

张九成　秋兴

半夜惊梦回，桐叶纷索索。

杖藜视天宇，雨罢云收脚。

清风拂襟裾，片月堕篱落。

嗟我游已倦，怅此久淹泊。

豆畦今已花，稻垅行可穫。

翻思黄卷中，古人谁可作。

田园爱潜归，箪飘识颜乐。

譬彼鹪鹩心，平生在丛薄。

张九成

张九成　秋兴

月落在楼角，惊乌连夜啼。

门前蝉噪急，床下蛩亦悲。

岂不念节物，清霜殒华姿。

况我有鴒原，九年此生离。

时亦咏归去，缅焉久无期。

为善天所相，何以报吾施。

大明生於东，皎月生於西。

兹理傥不昧，胡为浪嗟咨。

张九成


纪八 太祖洪武十六年癸亥至十八年乙丑


纪八 明通鉴卷八
纪八起昭阳大渊献，尽旃蒙赤奋若，凡三年。
太祖高皇帝 洪武十六年
春，正月，乙巳朔，以皇后丧，御殿，不举乐。庚戌，遣官祭阵亡指挥雍桂，恤其家。
壬子，谕刑部尚书开济、都御史詹徽等曰：“昨民有子犯法当死，其父行赇求免，御史执之，并欲论罪。朕以父子至亲，子死而父救之，人之至情也，故但论其子而赦其父。自今有论决者，宜再三详谳，覆奏施行，慎毋重伤人命。”【考异】诸书皆系之正月，《史稿》系之正月庚戌下，《宪章录》系之戊申。今据《洪武宝训》在正月壬子，从之。
乙卯，大祀南郊。
戊午，命魏国公徐达仍镇北平。
壬申，北平按察司言：“高阳诸县尝被水，三皇庙分司廨宇圮坏，请修治。”上曰：“居官宜恤民，不可劳民。今北方水患方息，正当问民疾苦以抚恤之，若有修造，俟岁丰足为之未晚。”遂命停止。
二月，乙亥，上观唐太宗《帝范》，谓侍臣曰：“此十二篇者，虽非帝王精微之道，然语意备至，曲尽物情。使其子孙克守
301 明通鉴卷八
其言，亦足为训。自后女主窃柄，唐祚遂衰，赏罚政令，不行于天下，阉竖小人，朋比于国中，卒召藩镇之祸。有国家者，其可不守祖宗之法乎！”
丙申，初、诏：“天下府、州、县学岁贡生员各一人于京师，由翰林院考试《经义》、《四书》义各一道，判语一条。中式者，一等入国子监，二等送中都，不中者遣还，提调教官罚停廪禄。用谏官关贤及尚书任昂议也。
时大学士宋讷兼祭酒，凡功臣子弟皆就学，及岁贡士常数千人。讷为严立学规，终日端坐讲解无虚晷，夜，恒止学舍。其后开进士科，所取上由太学进者率三之一云。
丁酉、免凤阳、和州田租。
是月，大学士吴沈等进《精诚录》。
先是上将享太庙，致斋于武英殿，召沈等谓之曰：“朕阅古圣贤书，其垂训立教，大要有三：日敬天，日忠君，日孝亲。君能敬天，臣能忠君，子能孝亲，则人道立矣。然其言散在经传，未易会其要领。卿等其以类编辑，庶便观览。”至是书成，上赐名《精诚录》，命沈序之。
颍川侯傅友德等遣人送元故官及渠长段世等至京师，上赐之衣服。以元右丞观音保为金齿指挥使，赐姓名李观。又传谕段世曰：“尔父宝曾有降表，朕不忍废。”赐其长子名归仁，授永昌卫镇抚，世赐名归义，授雁门镇抚。改大理路日大理府，置卫，设指挥使司.
时友德等进平蒙化府、邓川州，过金沙江，又平北胜、丽江等府，平津等州，凡蛮民降者数十万户。
三月，甲辰，诏颍川侯傅友德、永昌侯蓝玉班师，留西平侯沐英帅众数万镇滇中。自此沐氏遂世守云南云。
庚戌，上与侍臣论历代创业及国祚修短，侍臣盛称周祚之长，上曰：“周自公刘、后稷，弈世积德，以及文、武遂有天下。302
纪八
若使其后君非成、康，臣非周、召，益修厥德，则文、武之业，何能至八百年之久乎？《书》曰：＇皇天无亲，惟德是辅。使吾后世子孙皆如成、康，辅弼之臣皆如周，召，则可以祈天永命，国祚何患不昌？”
丙寅，复凤阳、临淮二县民徭赋，世世无所与。
谕户部曰：“凤阳朕故乡，皇陵在焉。昔汉高帝生于丰，起于沛，丰，沛之民终汉世受惠。朕今永免凤阳，临淮二县税粮徭役，其榜谕之！”
壬申，罢提刑按察分司。
夏，四月，乙亥、上谕侍臣曰：“人君不能无好尚，要当慎之，盖好功则贪名者进，好财则言利者进，好术则游谈者进，好谀则巧佞者进。夫偏于所好者，鲜不累其心。故好功不如好德，好财不如好廉，好术不如好信，好谀不如好直。故好得其正，未有不治，好失其正，未有不乱者也。”
庚寅，上以开济定《诈伪律》，好为深文，议法巧密，谕曰：“竭泽而渔，害及鲲鲕；焚林而田，祸及麛彀。巧密之法，民何以堪！”由是浸恶济。
是月，故元儒士戴良卒于京师。
良，字叔能，世居金华九灵山下，自号九灵山人。上克婺州，征良为学正，与宋濂、叶仪辈训诸生。上既旋师，良忽弃官逸去。元至正末，用荐者言、授良江北行省儒学提举。良见时事不可为，避地吴中，依张士诚，既知其将败，挈家泛海，抵登、莱，欲间行归库库军，道梗，寓昌乐数年。洪武六年，始南还，变姓名，隐于四明山。上遣人物色得之，以上年征至京师，试以文，命居会同馆，日给大官膳。至是欲官之，以老疾固辞忤旨，遂暴卒，盖自裁也。良以元之亡，不忘故主，每形之歌咏间，故卒不获其死。
同时被征之士有王逢者，字原吉，江阴人。元至正中作《河
303 明通鉴卷八
清颂》，台臣荐之，称疾辞。张士诚据吴，其弟士德用逢策，北降于元以拒江南。上灭士诚，欲辟用之，坚卧不起，隐上海之乌泾，自称席帽山人。去年以文学征，有司敦迫上道。时逢子掖为通事司令，以父年高，叩头泣请，乃命吏部符止之。又六年始卒。
元之亡也，同时又有丁孝子，名鹤年，回回人。父以世荫为武昌达鲁噶齐，卒于官。至正壬辰，武昌被兵，鹤年年十八，奉母走镇江。母没，盐酪不人口者五年，避地四明。时方国珍据浙东，最忌色目人。鹤年转徙逃匿，为童子师，或寄僧舍，卖浆自给。及海内大定，牒请还武昌，而生母已道阻前死，瘗东村废宅中。鹤年恸哭行求，母告以梦，乃啮血沁骨，敛而葬焉，乌斯道为作《丁孝子传》。鹤年自以家世仕元，不忘故国，顺帝北遁后，饮泣赋诗，情词凄恻。晚学浮屠法，庐居父墓。好学洽闻，精诗律，楚昭、庄二王咸礼敬之，最后始卒。【考异】《三编》系元臣之不仕于明者，如蔡子英、巴延，资中，皆特书其年月，独九灵山人遗之，诸书亦不载。证之《文苑传》，良以十五年召至京师，是年四月自裁也。王逢之征，亦在十五年，今悉据《良传》，并记席帽山人及丁孝子事。
五月，乙巳，敕：“天下卫所，至冬帅所部赴京师俟较阅。”
庚申，免应天、太平、镇江、宁国、广德税粮。诏曰：“五郡为兴王之地，其民助朕居多。数免其税，所以酬其劳也。有司有侵渔者，必置之法。”
是月，滇南品甸土酋杜惠来朝，授为千夫长。诏六安侯王志、安庆侯仇成、凤翔侯张龙督兵至品甸，缮城池，立屯堡，置邮传，安辑人民。【考异】城品甸，据《明史·土司传》在是年，《纪事本末》系之五月，今从之。惟“品甸”误作“寻甸”，盖品甸乃云南大理府所属，寻甸则军民府也，今从《土司传》。
始定文官封赠、荫叙之典，礼部尚书任昂奏也。时有广东都指挥狄崇、王臻，以妾为继室，乞封，下廷议，昂持不可，从304
纪八
之。乃命昂及翰林院定嫡妾封赠例，因诏偕吏部定文官封赠例十一，荫叙例五，颁示中外，并著为令。
六月、辛卯，免畿内十二州县养马户田租一年，滁州免二年。【考异】免畿内及养马户田租，《三编》并系之五月。今据《明史·本纪》，一五月庚申，一六月辛卯，《史稿》同，《三编》盖牵连记之，今分书五、六月下。
戊戌，大学士吴沈进讲《周书》：“国罔有立政用俭人。”谕曰：“国家不可有小人，有小人必败君子。故唐、虞任禹、稷，必去四凶，鲁用仲尼，必去少正卯。”沈对曰：“所谓＇去邪勿疑＇也。”【考异】《续文献通考》在是年八月。《洪武宝训》作“六月戊戌”，今从之。
先是云南姚安土官自久作乱，诏傅友德以班师时留兵讨之。是月，友德遭兵次九十九庄，自久遁去。逾年，复寇品甸，沐英奏请以土官高保为姚安府同知，高惠为姚安州同知，从英讨自久，平之。
秋，七月，庚戌，上谕侍臣日：“自古王者之兴未有不由于勤俭、其败未有不由于奢侈，前代得失，可为明鉴。后世昏庸之主，纵欲败度，不知警戒，卒濒于危亡，深可慨叹！大抵处心清净则无欲，无欲则无奢纵之患。欲心一生，则骄奢淫佚无所不至，不旋踵而败亡随之。朕每一念及，未尝不惕然于心。”【考异】诸书不载，此据《洪武宝训》增。
辛亥，分遣监察御史录因于诸道。壬子，遣官祭娲皇陵于赵城。
是月，东阁大学士吴沈以进讲后期，降翰林院侍书，寻改国子博士，以老归。沈尝著辩，言：“孔子封王为非礼。”宋濂、王祎之论祀典皆未之及也。其后更定大礼，改称“至圣先师”，实自沈发之云。
八月，壬申朔，日有食之。
甲戌，诏曰：“比者政事苟且，上下相蒙。阖郡连岁不闻有所
305 明通鉴卷八
激劝，具云吏称民安。其令御史，按察司巡行访察之！”【考异】《宪章录》系之八月下，今据《史稿》作“甲戌”。
九月，甲辰，诏曰：“频岁丰稔，民多贫困，其咎安在？岂徭役之重及吏民因缘为奸耶？有司宜思所以振救之！法令烦苛者，罪不宥。”
江西龙泉、永新山民作乱，煽聚徒党，号称顺天王，都指挥戴宗帅兵捕之，不克。癸亥，上命申国公邓镇为征南将军，【考异】据《本纪》。镇为征南将军，而本传及《潜庵史稿》皆书“征南副将军”。证之薛氏《宪章录》：“九月命申国公邓镇为征南将军，临江侯陈镛、济宁侯顾敬为左，右副将军。”是副将军者，乃镛与敬，非镇也。今仍据《本纪》书之。临江侯陈镛，济宁侯顾敬为左、右副将军，讨平之。镇，愈之子，改封申国。镛，德之子。敬，时之子也。镇所部兵不戢。时泰和萧执，以亲老告归，亲没，庐墓，诣镇责之，镇为之谢，禁止侵掠，邑人以安。执以洪武四年乡举，为国子学录。尝以夏至北郊，与宋濂、陶凯等，斋宫奉诏赋山栀花，上独喜执作，遍示诸臣，宠眷遂倾一时。时上留意文学，往往亲试廷臣。执与陈观，知遇尤异。观以训导入觐，试《王猛扪虱论》，立擢陕西参政。在陕以廉谨称。或问：“陕产金何状？”观大惊曰：“吾备位藩寮，何金之问？”其卒也，妻子几无以自存。而执是时亦以纯孝为一乡之望。故二人虽以文学结主知，实皆笃行君子也。【考异】萧执责镇不能戢兵，事见《赵俶传》。执，泰和人，时庐墓在家。龙泉，泰和皆连界之地，故有责镇之事，今据书之。
冬，十月，丁丑，召魏国公徐达还。甲申，免霸州、东安鱼课。
壬辰，太白昼见，至乙未凡四日。
己亥，安陆侯吴复卒于普定。复以总兵从傅友德等剿捕诸蛮，遂由关索岭开箐道取广西。是年，克墨定苗，至吉刺堡，筑安庄新城，平七百房诸寨，斩获万计，转饷盘江。至是以金创发306
纪
八
卒，追封黔国公，加禄五百石，予世券，赐谥威毅。
复临陈奋发，冲犯矢石，体无完肤。平居恂恂，口不言征伐事。在普定，买妾杨氏，年十七。复死，视敛毕，沐浴更衣自经死，封贞烈淑人。子杰嗣。
十一月，上手书滁阳王郭子兴事，命太常司丞张来仪撰《碑文》，勒之石。
来仪，名羽，以字行。从父宦江浙，兵阻不获归，与友徐蒉卜居吴兴。领元乡荐，为安定书院山长，再徙于吴。洪武四年，征至京师、应对不称旨放还。再征，授是职。上素重其文，故有是命。寻坐事窜岭南，未半道召还。羽自知不免，投龙江死。礼部尚书任昂请更定冕服之制及朝参坐次，又奏：“毁天下淫祠，正祀典称号.蜀祀秦守李冰，附以汉守文翁、宋守张咏，密县祀太傅卓茂，钧州祀丞相黄霸，彭泽祀丞相狄仁杰，皆遗爱在民。李龙迁祀于隆州，谢夷甫祀于福州，皆为民捍患。吴丞相陆逊以劳定国，宜祀于吴，以子抗、从子凯配。元总管李黼立祀江州，元帅余阙立庙安庆，皆以死勤事。从阙守皖全家殉义者，有万户李宗可，宜配享阙庙。”皆报可，
寻诏颁《乡饮酒礼图式》于天下，复令制大成乐器分颁学宫。是时以八事考课外吏，及次第云南功赏，事不隶礼部者、上皆令昂主其议。
十二月，癸未，江西参议胡昱请设卫御盗，上曰：“民之为盗，由无良吏抚绥之，岂在兵耶？”不许。
甲午，刑部尚书开济坐罪诛。
济治狱囚，令郎中仇衍开脱死罪，为狱官所发，济与侍郎王希哲、主事王叔征执狱官毙之。时鄞人陶垕仲，以国子生擢监察御史，首发济骫法状，且言：“济奏事时，置奏札怀中，或隐而不言，觇伺上意，务为两端，奸狡莫测。役甥女为婢，妹早寡，逐其姑而略其家。”上怒，遂下济狱，并希哲、衍等皆弃市。
307 明通鉴卷八
济慧敏有才辩，初以安然荐，召试刑部。凡国家经制、田赋、狱讼、工役、河渠事，皆综核有条理，品式可为世守。上甚信任之。浸兼预它部事，谤议滋起。上又见其用法深刻，益疑之，遂及于祸。
垕仲自劾济后，直声震天下。【考异】济诛在十二月，本传、《年
表》同，《纪事本末》系之十月，据其事发之月也。济为陶垕仲所劾、今据《明史·济传》增入。
是月，武英殿大学士吴伯宗，坐弟仲实为三河知县荐举不实，词连伯宗，降检讨。伯宗为人温厚，然内刚，不苟媕阿，故屡踬。逾年，卒于官。
是岁，西洋国有须文达那者始人贡。其国在占城之南，满刺加之西。盖即苏门答刺译音之异云。
其年之夏，倭寇浙东，又寇金乡、平阳.十七年
春，正月，丁未，大祀南郊。戊申，命魏国公徐达镇北平。
壬戌，命信国公汤和巡视沿海诸城，防倭。【考异】据《明史·本纪》，书汤和防倭于十七年之正月，又书和征思州蛮于十八年之四月，是和奉防倭之命不久即还也。若其至浙筑卫设城之事，乃十九年征蛮班师之后，以二十年春至浙，其年十一月还。据《明史》本传及方正学《东瓯神道碑》，皆不著十七年防倭事，疑是时奉诏未行，抑或去而即还，无事可书，盖其设卫筑城一切处分，皆在二十年也。今分书之。
是月，孔子五十七代孙讷服阕来朝，诏袭封衍圣公。
讷，希学子也。上命礼官以教坊乐导送至国子学，学官帅诸生三千余人迎于成贤街。自是每岁人觐，给符乘传。
时罢丞相官，遂定制以衍圣公班列文臣之首。更定都察院官制，以詹徽为左都御史。
308
纪八
初，监察都御史之秩止于七品，上以台官职掌风纪，品秩太轻，乃设左、右都御史各一人，正三品，左、右副都御史各一人，正四品，左、右佥都御史各二人，正五品。未儿，又升都御史正二品，副都御史三品，佥都御史四品，其十二道监察御史亦升为正七品。自此台职与部权并重、七卿之名遂为一代定制。以余汽为吏部尚书，刘逵刑部尚书。
二月，诏吏部：“凡文武优制，稽其在职一年廉勤无过者，照品给半禄终制。三年历考无过者、给全禄终制。著为令。”
三月，戊戌朔，颁科举取士式，仍定以子、午、卯、酉乡试，辰、戌、丑、未会试。乡试中式者，各布政使司送礼部会试，会试中式者赴殿试，赐进士及第、出身有差。定制，乡、会试各三场。第一场试《四书》义三道，《经》义四道，《四书》主朱子《集注》，《易》主程，朱《传义》，《书》主蔡沈《传》，《诗》主朱子《集传》，皆兼古《注疏》；《春秋》主《三传》及胡安国、张洽《传》；《礼记》主古《注疏》。二场试论一，判语五，诏诰章表内科一。三场试经中策五。其应试举人，则国子学生、府州县生员及儒士之未仕者、官之未人流者皆预焉。惟罢闲官吏及倡优之家与居父母丧者，均不准入试。试士官定制，主试二员，同考试官四员，皆于儒官儒士中访明经公正之士，先期币聘，在内由应天府，在外由各布政司主之。
曹国公李文忠卒。
文忠器量沉宏，人莫能测其际。临阵踔厉风发，遇大敌益壮。颇好问学，常师事范祖干、胡翰，通晓经义，为诗歌，雄骏可观。释兵家居、恂恂若儒者，上雅爱重之。尝劝上少诛僇，又谏征日本，及言“宦者过盛，非天子不近刑人之义”，以是积忤旨，不免谴责。去年冬得疾，上亲临视，使淮安侯华中护医药。至是卒。上亲制文祭之，追封岐阳王，赐谥武靖。中以护医药失谨，坐贬死，云龙子也。【考异】文忠之卒，弇州《史乘考误》引野史
309 明通鉴卷八
云：“文忠多招纳士人门下，上闻而弗善也，一日谓上＇内臣太多，宜少裁省，上大怒，谓”若欲弱吾羽翼，何意？此必其门客教之，因尽杀其客。文忠惊悸得疾，暴卒。上发悲，怒杀诸医及文忠侍者百人。”此似属不根之词。及考其嗣公景隆诰，颇有咎文忠语，末云：“非智非谦，几累社稷，身不免，而自终。”似切责及杀门客之事有之，史盖曲为讳也。据此则文忠之死，或出自裁，或服毒死，《实录》盖讳之耳。今据正史附识于此、
壬子、蠲常德被水田租。甲子，大赦天下。
丙寅、诏改建刑部、都察院、大理寺公署于太平门外。是月，征南将军傅友德、左副将军蓝玉班师还京师。
友德征滇，上前后下玺书数十，悬断万里外、委曲皆中。友德奉行不敢失，因土俗，定租赋，兴学校，广屯田，远迩悦服，威望益隆。
夏，四月，壬午，论平滇功，进傅友德颍国公。列侯蓝玉、仇成、王弼，并益禄五百石，予世券。封陈桓普定侯，胡海东川侯，郭英武定侯，张翼鹤庆侯。是日，大赉从征将士。
庚寅，谕兵部移文有司：“凡征南将士死者，悉收其遗骸，具棺葬之。”
是月、增筑国子学舍。
上语谏议大夫唐铎曰：“人有公私，故言有邪正。正言务规谏，邪言务谤谀，谤言近于忠，谀言近于爱。惟不惑子谤言，则听日聪而谗人自去；不眩于谀言，则智日明而佞人自远矣。”铎对
曰：“听言之难，自古为然。陛下圣谕，深得其情。”【考异】据《宪章录》系之是月。证之《洪武宝训》，则是月己丑也。今系是月下.
五月，甲寅，诏恤海运溺死军士家。
丙寅，凉州卫指挥使宋晟讨西番叛酋，至额齐讷路，禽元海道千户额森特穆尔旧作也先帖木儿及吴国公等，俘获万八千人，送酋长京师，简其精锐千人补卒伍，余悉放遣。诏进晟右军都督金310
纪八 事，仍镇凉州。
额森特穆尔之叛也，凉州卫百户刘林力战死，边人壮之，名其所居窦融台为“刘林台”。【考异】据《明史·本纪》、“晟讨西番于额齐讷路”.证之本传“禽额森特穆尔送京师”，盖额森始降而后叛也。又考《濮英传》“刘林戍凉州，值额森叛，林力战死之”，正平凉州前事也，今据《英传》增入。
六月，庚午，上御奉天门，谕群臣曰：“治天下礼乐为先，或言有礼乐不可无刑政，朕观刑政二者，不过辅礼乐为治耳。苟徒务刑政，虽有威严之政，必无和平之风。故礼乐者，治民之膏粱，刑政者，救弊之药石也。”
秋，七月，戊戌，禁内官预外事，并敕诸司毋与内官监文移往来。
上谓侍臣曰：“前代人君，多纵宦寺与外臣交通，觇伺动静，夤缘为奸，假窃威权以乱国家。后虽知而去之，势不得行，反受其祸，延及善类。汉、唐之事，深可鉴也。朕所以严为之禁者，欲见危于未形，制治于未乱耳。”
癸丑，诏：“百官迎养父母者，官给舟车。”丁巳，免畿内今年田租之半。
庚申，录囚。
壬戌，盱眙人献天书，命斩之。
乙丑，秦、晋、燕、周、楚、齐六王来朝。
八月，丙寅，河决开封东月堤，自陈桥至陈留，横流数千里。又决杞县，人巴河，遣官塞之，并蠲被灾租税。寻又诏蠲河南诸省逋赋。
壬申，平缅宣慰使思伦发遣使献方物，上元所授宣慰司印。诏赐伦发朝服冠带及钞定，遣使还。
初，大兵下金齿，平缅壤地相接。土酋思伦发惧，遂请降，因置平缅宣慰使司，以伦发为之。至是来贡，复改为平缅军民宣
311 明通鉴卷八
慰使司。平缅去西南夷稍远，前代未尝通中国，元时始招谕，并及平缅连界之麓川，因分置两路，各统所部。时上以伦发先来朝贡，遂命兼统麓川之地。然伦发以慑于兵威，不久寻叛。
乙亥，孝慈皇后神主袝太庙。九月，已酉，诸王之国。
冬，十月，丙寅朔，册李氏为淑妃，摄六宫事。妃，寿州人。未几，卒。更册郭氏为淑妃。妃，宁王之母，英兴其兄弟也。
丁卯，复辽东海运。
河南大水。又，同时漳河东决河南之临漳，经真定、河间一带，趋天津人海，故北平亦大水。丙子，分遣驸马都尉李祺等往振之。【考异】据《本纪》，是月，河南，北平大水。证之《河渠志》，是时漳水东决河南之临漳，由真定，河间一带趋天津，故北平亦大水也。今人
乙酉，景川侯曹震上言：“四川至建昌驿道，经大渡河往来者，多死于瘴厉。询之父老，自眉州峨眉至建昌，有古驿道，平易无瘴毒，已令军民修治，请以泸州至建昌驿马移置蛾眉新驿。”从之。震又请“以贵州、四川二都司所易番马，分给陕西、河南将士”，亦报可。
丙戌，以赵瑁为礼部尚书，以任昂告归，代之也。丁亥，以秀才宋矩等十七人为监察御史。
闰月，庚子，选儒士五十人试各道监察御史。
癸丑，诏：“天下布政、按察使所上刑名，其间人命重狱具奏者，由刑部，都察院详议，大理寺覆谳后奏决。著为令。”
初，上命刑部议定罪名人奏，既奏，录所下旨送四辅官、谏院给事中覆核无异，然后覆奏行之，有疑狱则四辅官封驳。逾年，罢四辅，乃命议狱者一归于部、院、寺，谓之“三法司”。
是时三法司改建署成，命之曰贯城。下敕言：“贯索七星如贯312
纪八
珠，环而成象名天牢。中虚则刑平，官无邪私，故狱无囚人。贯内空中有星或数枚者，即刑繁，官非其人，有星而明，为贵人无罪而狱。今法天道置法司，其各慎乃事，法天道行之，令贯索中虚，庶不负朕肇建之意。”
是月，召魏国公徐达还。
钦天监漏刻博士元统上言：“历以《大统》为名，而积分犹踵《授时》之数，非所以重始敬正也。况《授时》以至元辛已为历元，至洪武甲子积一百四年，以七十年而差一度之大约计之，每岁应差一分五十杪。辛已至今，年远数盈，渐差天度，拟合修改。今以洪武甲子冬至为《大统历》元。而七政运行，有迟速、逆顺、伏见之不齐，其理深奥，未易椎演。闻有郭伯玉者，精明九数之理，宜征令推算，以成一代之制。”报可。寻擢统为监令。统乃取《授时历》，去其岁实消长之说，析其条例，得四卷，以洪武十七年甲子为历元，命日《大统历法通轨》。
时上又命纂《天文分野书》，以十二分野星次分配天下郡县。凡郡县下又详载古今建置沿革之由，通为二十卷。书成，颁赐秦，晋诸王。其大略谓：“晋《天文志》分野始角、亢，唐始女、虚、危。然古言天者，皆由斗、牛以纪星，故始斗、牛，命日星纪。”【考异】《明史·本纪》不载。据《潜庵史稿》、《典汇》，皆在是
月，又证之《历志》，元统上书论历，即在是年之十月。今并记之。
是时始造观星盘。
永城侯薛显母卒，工部请给棺，上曰：“赐乃朝廷之恩，岂可请邪！自今公侯夫人赐棺，非奉特旨，不许奏请。著为令。”
十一月，庚午，上谕礼部曰：“近命辽东立学校，有言边境不必建学者，夫圣人之教犹天也，天有风雨霜露，无所不施，圣人之教亦无往不行。昔箕子居朝鲜，施八条之约，故男遵礼义，女尚贞信。管宁居辽东，讲《诗》、《书》，陈俎豆，饰威仪，明礼让，而民化其德。曾谓边境之民不可以教乎！况武臣子弟，久居
313 明通鉴卷八
边塞，鲜闻礼教，恐渐移其性。今使之诵《诗》、《书》，习礼仪，非但造就其才，它日亦可资用。”
是月，上御东阁，谓侍臣曰：“责难不人于昏君，谄谀难动于明主。人臣以道事君，惟在守之以正，毋患得患失也。”
十二月，壬子，蠲云南逋赋。
是月，翰林院待诏朱善，上疏论《昏姻律》曰：“民间姑舅及两姨子女，法不得为婚。仇家诋讼，或已聘见绝，或既昏复离，甚至见女成行，有司逼夺。按《旧律》尊长卑幼相与为昏者有禁，盖谓母之姊妹与己之身，是为姑舅两姨，不可以卑幼上匹尊属。若姑舅两姨子女，无尊卑之嫌。成周时，王朝相与为昏者，不过齐、宋、陈、杞，故称异姓大国曰“伯舅＇，小国曰“叔舅＇。列国齐、宋、鲁、秦、晋亦各自为甥舅之国。后世晋王、谢、唐崔、卢.潘、杨之睦，朱、陈之好，皆世为婚媾。温峤以舅子妻姑女吕荣公夫人张氏，即其母申国夫人姊女。古入如此甚多，愿下群臣议，弛其禁。”从之。
明年，拜善文渊阁大学士，寻主会试。尝讲《家人卦》、《心箴》，上善之。【考异】·事见《明史》本传，系之十八年拜大学士前，盖其为待诏时所奏也。《三编》系之是年十二月，今从之，至善以明年三月拜大学士，薛氏《宪章录》十七、十八两年复记，误，盖十七年尚在待诏任中也.
是岁，征婺源汪睿、泰和萧岐、皆授官。
睿以胡大海克休宁，与其弟同帅众归附，后同为张士诚所杀。上授睿为安庆税令，未几，征参赞川蜀军事，以疾辞去。至是复征，召见，命讲《西伯戡黎篇》，授左春坊左司直。常命续《薰风自南来诗》及它应制，皆称旨。请春夏停决死罪，体天地生物之仁，从之。敦实闲静，不妄言笑。及进讲，遇事辄言，上尝以善人呼之。逾年，疾作，请假归。
岐幼孤，事祖父母以孝闻，有司屡举，不赴。至是复以贤良314
纪入
征，强起之。上《十便书》，大意谓“上刑罚过中，讦告风炽，请禁止实封以杜诬罔，依律科谳以信诏令”，凡万余言。召见、授潭王府长史，力辞，忤旨，谪云南楚雄训导。岐即日行，遣骑追还。岁余，改授陕西平凉，再岁致仕。尝辑《五经要义》，又取《刑统八韵赋》，引《律令》为之解，合为一集，曰：“天下之理本一，出乎道必入乎刑。吾合二书，使观者有所省也。”当是时，上治尚刚严，中外凛凛，奉法救过不给，而岐所上书过切直，虽不为忤，亦终不用云。【考异】事见《明史》本传，睿以洪武十七年召见，命讲《西伯戡黎篇》。岐以十七年举贤良，上《十便书》，皆见《传》中，今系之是年之末。
初，钞法既行，天下税粮令民以银、钞、钱、绢代输，定其所折之直，其愿入粟者听之。是年，诏云南以金、银、贝、布、漆、丹砂、水银代秋租，于是谓米麦为“本色”，而诸折纳税粮者，谓之“折色”。“折色”之名始此。
十八年
春，正月，甲子，擢太原同知温祥卿为兵部尚书，山东布政徐铎户部尚书，广东布政徐本工部尚书。
辛未，大祀南郊。
癸酉，天下布、按二司及府、州、县来朝觐者，凡四千一百余人。诏：“吏部考其殿最，分为五等，称职者升，平常者复职，不称职者降，阔茸者免为民，贪污者送法司罪之。”
是月，以通政使茹瑞荐，召茶陵刘三吾至，年七十三矣。奏对称旨，授左赞善，累迁翰林学士。
时天下初平，典章阙略，上锐意制作，宿儒凋谢，得三吾晚，悦之。一切礼制及御制、敕修等书，多令总其事，或为之序。
初，上复孟子配享，而终以“草芥寇雠”及“君为轻”、“贵戚易
315 明通鉴卷八
位”等语，为寰中士夫不为君用者所藉口，乃诏三吾修《孟子节文》，凡不以尊君为主者皆删之。书成，有连江孙芝者，上书诋三吾为佞臣云。【考异】《明史·钱唐传》，但言“命需臣修《孟子节文》”。《三吾传》言“御制敕修之书皆总其事”，不及修《孟子节文》语。证之《实录》，三吾等奉诏修《孟子节文》，于洪武二十七年上之，据此，则《钱唐传》所谓“儒臣”者，即三吾也。孙芝以力诋三吾，后遂与钱唐并配享亚圣庙，事见全氏《鲒埼亭内外集》，详《考证》中。
二月，上以当春久雨，阴晦不解，雷电雪雹间作。甲辰，诏天下臣民极言得失。
国子祭酒宋讷陈边事曰：“今海内乂安，惟沙漠尚烦圣虑，若穷追远击，未免劳费。陛下为圣子神孙计，不过谨边备而已，备边在乎实兵，实兵在于屯田，汉赵充国将四万骑分屯缘边九郡，而单于引却。陛下宜于诸将中选谋勇数人，以东西五百里为制，立法分屯，布列要害，远近相应，遇敌则战，寇去则耕，此长策也。”上颇采用之。
时国子博士陈潜夫亦应诏上书，言“奖直臣，简师儒、厉廉耻.审用人”四事。上皆嘉纳之。【考异】《明史·本纪》，“是月甲辰，以久阴雨雷雹，诏臣民极言得失”，《三编》云“雷霉雨雪”，《潜庵史稿》云“雷电雨雹”，证之《五行志》，有雹兼有雪，不书雪者，正月之雪非灾异也。惟“久阴”之语亦见《典汇》，今参核书之。《五行志》作“甲午”，《纪》作“甲辰”，据下诏之日也。又，《典汇》记陈潜夫、宋讷言事，皆在是时，今并人之。
乙巳，五星并见。
己未，魏国公徐达卒。
达在北平，一日，上仰观天象，见太阴犯上将，心恶之，亟召达还。时达患背疽，稍愈，上遗其长子辉祖护归。至是病笃，卒，年五十四。上为辍朝，临丧悲悼不已。
达言筒虑精，在军，令出不二，诸将奉持凛凛，而在上前，316
纪八
恭谨如不能言。善拊循，与士卒同甘苦，无不感恩愿为将军效死者，以故所向克捷，尤严戢部伍，所平大都二，省会三，郡县百数，闾井晏然，民不苦兵。归朝之日，单车就舍，延礼儒生，谈论终日，雍雍如也。上尝称之曰：“受命而出，成功而旋，不矜不伐。妇女无所爱，财货无所取。中正无疵，昭明乎日月，大将军一人而已。”北平之镇，春出冬还，还辄上将印，赐休沐，宴见欢饮，有布衣兄弟称，而达愈恭慎。上为治邸第，以故吴王府为之，表其第曰大功坊。卒后，追赠中山王，三世皆王爵，谥武宁。赐葬钟山之阴，上亲制《神道碑文》，推为“开国功臣第一”云。【考异】中山之卒，野史因《李仕鲁传》中有“徐达、刘基之见猜，几等于萧何.韩信”语，于是有“达病疽，甫痊，赐蒸鹅，流涕食之而卒”之事，按仕鲁被诛在洪武十六年，中山之卒在十八年，则所谓“见猜”者，第指其平日偶因忤旨触怒之事，今据正史书之，而刊正野史之误于此。
是月，开会试科取士，以大学士朱善、国子监典籍聂铉为典试官，得士黄子澄等四百七十二人。铉试毕，上欲留用之，乞便地自养，令食庐陵教谕俸终其身。
三月，壬戌朔，廷试，赐丁显等进士及第、出身有差。是科，读卷官初奏一甲三人，花纶、练子宁、黄子澄也。上以花纶年少，抑置第三，又抑子澄入三甲，擢丁显第一，传者谓上以梦故用也。
子宁对策，极言：“今朝廷用人，徇其名而不求其实，以小善而遽进之，以小过而遽僇之。”因历陈古人所以教养任用之道。又言：“天之生材有限，陛下忍以区区小故纵无穷之诛，何以为治！”言剀切，不避忌讳，上嘉其忠，不易也。
子宁，新淦人。子澄，分宜人。
初，翰林院官皆由荐举，未有以进士人者，故四年开科，状元昊伯宗止授员外郎、榜眼、探花授主事而已。至是诏更定翰林品员，设学士，侍读、侍讲学士及侍读侍讲。又定进士一甲授修
317 明通鉴卷八
撰，二甲以下授编修、检讨。其秩自学士正五品以下至七品有差。又定进士所授官，其在翰林院、承敕监、中书六科者曰“庶吉士”，在六部、都察院、通政司、大理寺者仍称“进士”。其余则以其未更吏事，欲优待而历练之，俾之观政于诸司，给以出身禄米，以待擢任，命之曰“观政进士”，其“庶吉士”及“观政进士”之名，皆上所自定，而翰林遂为科目进士清要之阶云。【考异】按进士授翰林，始于是科，而是科之制，则一甲三人俱授修撰，至戊辰始改定一甲第一人授修撰，二、三人授编修也。子澄以是科成进士，《明贡举考》列之一甲第三人，准以初制，当授修撰，而不知子澄实未尝赐一甲也。证之《明史》本传，言“子澄以洪武十八年会试第一，由编修进修撰”，则子澄是年所授不过庶吉士，逾年授编修，直至洪武二十五年立太孙，命侍东宫讲读，始授修撰也。是科廷试，原定花纶第一，子澄次之，上擢丁显第一，改纶第三，子澄抑人三甲，见《弇州别集》，详《考证》
诏：“中外官父母没任所者，有司给舟车归其丧。著为令。”
乙亥，免畿内今年田租。命天下郡县瘗暴骨。
己丑，户部侍郎郭桓有罪诛。初，桓以试尚书主户部，坐盗官粮七百余万石。上疑北平二司官吏李彧、赵全德等与桓为奸利，敕法司拷讯，供词牵引直省官吏，系狱拟罪者数万人，自六部左、右侍郎、诸司皆不免。核赃所寄借遍天下，民中人之家大抵皆破，一时咸归谤于朝廷。
御史余敏、丁廷举等以为言，上乃手诏列桓等罪状。敏等又言：“桓所妄指，皆法司逼令供招，遂成冤狱。”上叹曰：“朕诏有司除奸，顾复生奸扰吾民邪？”乃榜桓罪示天下，而论右审刑吴庸等极刑以厌天下心。
是月，诏：“礼部选年纪小秀才，将《尚书》陈氏、蔡氏《传》及古《注疏》，参考是非，定夺去取，编成新书，刷板印送各处教习，以为下次科举之用。”于是部臣行取博学通经之教官董318
纪八 其事，参考编类成之。
夏，四月，丁酉，吏部尚书余汽及国子助教金文征以罪诛。时方开进士科、上核其出自太学者居多，以为祭酒宋讷功，赐敕褒美。文征等嫉之，构之于汽，牒令致仕。讷陛辞，上惊问，大怒，以汽专擅威权，并文征下狱论死。寻敕谕讷曰：“君子之道犹嘉谷，小人之道犹稂莠，稂莠不去，嘉谷不生。卿勿以是稍贬其节。”于是讷任职如故。
汽既诛，改赵瑁为吏部尚书。未几，亦得罪诛。【考异】据《明史·本纪》，但书余汽以罪诛，今据陈氏《通纪》补金文征党构事。
已亥，太白昼见，至辛丑凡三日。
丙辰，思州蛮叛。上命信国公汤和为征虏将军，江夏侯周德兴副之，时楚王桢已就国武昌，诏与和等合兵进讨。
五月，戊子，上览舆地图。侍臣言：“幅员之广，古所未有。”上曰：“地广则教化难周，人众则抚摩难遍，正当戒慎。元之天下，地非不广也，一失其道，国祚随之，可为殷鉴。”
六月，丙申，太白昼见，至辛丑，凡六日。戊申，上谕吏部曰：“天下府，州，县官一岁一朝，未免旷官滋费，自今定为三年一朝。布、按二司亦然。著为令。”
辛亥，太白复昼见。
是月，上阅《汉书》，谓侍臣曰：“汉文恭俭元默则有之，至于用人，盖未尽道。初自代邸人，首拜宋昌为卫将军，张武为郎中令，其诸将相、列侯、宗室、大臣，皆在所缓，非所以示至公也。有一贾谊而不能用，竟死长沙。欲相窦广国，以其皇后弟，不可，曰：“恐天下以我为私广国。＇夫以广国之贤，为天下用人而避私嫌，非君人之道也。”
初，上屡却高丽贡，辄遣其陪臣请罪，乃谕礼部，责其五岁违约不贡之物，令足之。去年，高丽王禑遣使贡马二千匹以代输金，余皆如约。辽东守将唐胜宗为之请，乃许之。是年，使至，
319 明通鉴卷八
上谕礼臣日：“高丽屡请不已，朕故索积年逋贡，以试其诚伪耳，非利其货也。今既听命，宜损其贡数，令三年一朝。”
未几，祸又上表请袭封，并请赐故王谥。秋，七月，甲戌，【考异】《明史·本纪》作“七月甲辰”。按甲辰在六月，七月无甲辰也。今据《潜庵史稿》作“甲戌”。诏封王祸为高丽国王，赐故王颛谥曰恭愍。
庚辰，五开蛮叛。时吴面儿遁后，寻寇古州，诏汤和等移师讨之。
是月，丹徒知县胡孟，通县丞郭伯高以事当就逮.耆民数十人诣阙讼其抚民有方。上特命释之。
时州县有罢任请留者皆然，侍臣以为言。上曰：“为政以得民心为本，故其去也，爱而留之。若不才，方恐其去之不速，岂肯留之？即此可以知其贤否矣！”
八月，庚戌，命宋国公冯胜、颍国公傅友德、永昌侯蓝玉俱备边北平。
癸丑，命大都督府选武臣子弟人国子学读书。是月，振河南水灾。
以进上方升、梁德远等六十七人为六科给事中，六部试主事，谕之曰：“忠良者，国之宝；奸邪者，国之蠹。故忠良进则国日治，奸邪用则国日乱。观唐太宗用房、杜，则斗米三钱，外户不闭；玄宗用杨、李，则安史作乱，蒙尘播迁，此可鉴矣。”
九月，戊寅，太白经天，与荧惑同度。又有客星见太微垣，犯右执法，出端门，乙酉，人翼，彗长丈余。时太白复昼见。丁亥又见，犯荧惑。
是月，汤和等讨平古州蛮，禽吴面儿，送京师诛之。凡俘僇四万人。
以茹太素为户部尚书。太素自浙江参政请养回里，十六年，召试刑部郎中。居一月，迁都察院佥都御史，复降为翰林院检320
纪八 讨，至是擢为尚书。
太素抗直不屈，屡濒于罪，上时宥之。一日，宴便殿、赐之酒，曰：“金杯同汝饮，白刃不相饶。”太素叩首续句曰：“丹诚图报国，不避圣心焦。”上为恻然。未几，谪御史，复坐排陷詹徽，与同官十二人俱镣足治事，卒坐法死。
上谕户部曰：“人皆言农桑衣食之本，然业本必先于黜末。自什一之途开，奇巧之伎作，于是一农作耒而百家待食，一女躬织而百夫待衣，欲民之毋贫，得乎！朕思足食在于禁末作，足衣在于禁华靡。宜申令天下四民，各守其业，不许游食，庶民之家，不许衣锦绣。”【考异】谕户部禁弃本逐末，《纪事本末》系之是年正月，今据《洪武宝训》系之九月。
冬，十月，已丑，颁《大诰》于天下。
初，上既定《律令》，有司遵守，而犯法者日多。上曰：“本欲除贪，奈何朝杀而夕犯？”乃令采辑官民过犯，条为《大诰》。其目有十：日《揽纳户》，日《安保过付》，曰《诡寄田粮》，曰《民人经该不解物》，曰《洒派抛荒田土》，曰《倚法为奸》、曰《空引偷军》，曰《黥刺在逃》，曰《官吏长解卖囚》，曰《寰中士夫不为君用》，《罪至抄札》。书成，颁之学宫以课士，里置塾师教之。狱囚有能读《大诰》者，罪减等。一时天下有讲读《大诰》师生来朝者十九万余人，皆赐钞币遣还。未几，复为《续编》、《三编》。
时上惩元季贪冒，徇私灭公，故立法务为严峻，而于赃吏尤重绳之。故其《序》首言：“诸司敢不急公而务私者，必穷搜其原而置之重典。”凡《三诰》所列凌迟、枭示、种诛者，无虑千百，弃市以下万数。至《寰中士夫不为君用之科》，上所特设，而一时有贵溪儒士夏伯启叔，侄，断指不仕，苏州处士姚润、王谟，被征不至，皆诛而籍其家，则前代所未有也。其《三编》稍宽容，然所列进士、监生罪名，自一犯至四犯者犹三百六十四人，
321 明通鉴卷八
幸不死还职，率戴斩罪治事。故文武臣之善恶，皆列其名于《诰》中。自郭桓之狱，诛僇益多，官吏皆重足而立矣。
庚寅，客星犯军门，彗扫天庙。癸巳，太白昼见，至丙申凡四日。又自戊戌至辛丑昼见，凡四日。
癸卵，召冯胜还。
翰林待诏孔希善上言：“孔氏子孙有以罪输作者二人。”上命遣还。
甲辰、又诏曰：“孟子传道，有功名教。历年既久，子孙甚微。近有以罪输作者，岂礼先贤之意哉？其令有司加意询访，凡圣贤后裔有输作者皆免之。”【考异】《本纪》但书免孟氏子孙输作于是月，证之《懦林·孔希学传》，是年，希学奏免孔氏子孙输作者二人，因并及孟子，今增人。
是月，诏筑观星台于鸡鸣山。以唐铎为刑部尚书。
十一月，甲子，谕侍臣曰：“保国之道，藏富于民。民富则亲，贫则离，民之贫富，国家休戚系焉。自昔昏主恣意奢欲，致使百姓流亡。朕念微时兵荒饥馑，日食藜藿，今日贵为天于，富有天下，未尝一日忘也。”
乙亥，蠲河南、山东、北平、湖广田租。【考异】《本纪》无湖广，今据《三编》增人。
十二月，丙午，诏有司举孝廉。
癸丑，麓川平缅宣慰使思伦发反，帅众十余万寇景东。景东者，南诏之地、元置开南州。自王师平滇，景东土官俄陶帅众先归，诏置景东府，以俄陶知府事。至是思伦发攻景东之北吉寨，俄陶帅众御之，为其所败。都督冯诚往援，不克，千户王升死之。俄陶率其民徙大理。
是月，以吏科庶吉士杨靖为户部右侍郎给事中，秦升为户部试侍郎。
322
纪八
时任诸司者，率进士及太学生，然时有不法者。上制《大诰》、举通政使蔡瑄、左通政茹瑺、工部侍郎秦逵及靖以风厉之，曰：“此亦进士，太学生也。能率职以称朕心，安得以资格限之！”【考异】据《明史·杨靖传》，靖以是年成进士，明年授户部侍郎。证之《春明梦余录》引《江陵集》，在是年十二月。按是年十月颁《大诰》，上举靖以风厉之曰：“此亦进士、太学生也。”是靖被宠遇正在是时，今据之.
是岁，汤和等讨思州蛮。蛮众出没不常，闻大军至，辄逃匿山谷间，退则复出剽掠。和等抵其地，恐其惊溃，乃于诸洞分屯立栅，与蛮民杂耕作，蛮不复疑。久之，以计禽其渠魁、余众悉溃，留兵镇之。思州本思南宣慰使所辖，逾年，上仍以田大雅为
思南宣慰使，移镇镇远。大雅，仁智子也。【考异】《本纪》书：“十
月讨平五开蛮。”按五开之叛，即吴面儿寇古州，事在是年七月庚辰。先是四月，思州蛮叛，命汤和讨之，五开之叛在后，诏和便道往讨，故九月俘吴面儿，即五开也。至思州之平，当在是年之冬。盖明年正月和班师，是二蛮俱平也。惟《明史·和传》言“平思州，俘获四万，禽其酋以归”，则以平五开事误人之。今据《土司传》及方孝孺《东瓯神道碑》。






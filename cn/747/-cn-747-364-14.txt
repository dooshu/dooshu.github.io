○欹器赋（以君子用之诫盈为韵）

闻夫日中则昃，鼎折则倾；月容守而忌满，神道福谦而害盈。圣人察两曜之度，观万物之情。知务进者危於不止，拟贪取者败於几成。爰制座右，与人作程；开其可诫之迹，加以必覆之名。然而不增不减，能正能平；考低昂而必应，亦有效於权衡。尔其颠沛是虞，包藏自纵。或益之而损，故至其满成覆饣束之凶；或损之而益，故当其无为有器之用。且圣人云：其脆乃破，其安易持。则何不避祸於将盈之日，图全於未兆之时？力小任重，鲜不克败，满而既溢，倾必从之。亦犹富不与侈会，贵不与骄期；若以马而喻马，则念兹而在兹。又曰：积德不积财，无为故无败；贪禄者致祸，增高者致坏。是以古人作则，为今人之师；前车覆轨，诚後车之诫。借如乃武乃文，岩廊之君；一生一死，繁华之子。故当观其所由，察其所以。嗟乎！福兮福所伏，祸兮福所倚，既祸福之无门，信吉凶之由己。且丧道则贪邪，贪邪至於丧生；知足则不辱，不辱在於知止。苟欲图安以远害，又宜去彼而取此，则知欹器之器大哉，吾将以为教始。


◇策司徒夏勤

维元初六年三月甲子（案：《安纪》永初三年四月丙寅，以大鸿胪夏勤为司徒，元初二年十二月己酉罢。疑此有误），制诏以大鸿胪勤为司徒。曰：「朕承天序惟稽古，建尔于位为汉辅。往率旧职，敬敷五教，五教在宽。左右朕躬，宣力四表，保皇家。於戏！实惟秉国之均，旁祗厥绪，时亮天工，可不慎与！勤其戒之。」（《续汉·礼仪志中》注补引丁孚《汉仪》，又见《通典》七十一）


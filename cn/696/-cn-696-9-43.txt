折杨柳歌


其一

折柳大河上，日暮驱牛羊。
天沙各万里，壮士犹心伤。

其二

射虎黄云暮，腰间载两狼。
愿扫沙中日，照郎好辉光。

其三

并州城上望，胡儿谲于鬼。
美女载马头，黄金随马尾。

其四

汉家屋里坐，胡儿马上眠。
安得屋生脚，行动郎马边。

其五

牛羊食黄蘖，踯躅满山苦。
亦知不可堪，食时那能吐。

其六

女儿借官马，骑到黄河边。
隔河少年子，掷赠珊瑚鞭。

其七

日暮官渡头，苦望邺城戍。
就中无限人，二十犹未娶。





○合陳遣使琉球并令宣諭照例領封揭 【 宣諭琉球】

琉球冊封一事、前日臣等據所見聞直攄胸臆、而未暇想及時事之宜也、因奉　諭旨靜夜三思有踧踖不寧者、敢再一言以備採擇、引前論深合事宜按先臣尚書鄭曉吾學編所云。陪臣請　命於京師。王人致　命於海上。乃至當之論。斷在可行。但以今日言之、照舊遣官、久奉　明旨、差去文臣、業抵閩境、使舟亦將具備使臣又請必行、彼國來迎、亦復兩次勢難中止　聖慮高明、非臣等所及僉謂遲久不决、益致擔閣、此番宜恭奉明諭、照前遣行使彼國君臣、知感特恩、益加忻戴、即令差去使臣宣　諭、以後朝使往來。彼此俱免煩擾著為定制。嗣有乞封。許陪臣於福建領封照北虜安南事例而行如此。比例亦當則　朝命不致輕褻。而中國懷柔之體常尊。封典刊有定儀而彼國供億之煩亦省。臣等一得之愚、自知無當、敢再布聞、謹將北虜安南請封事畧、并呈　聖覽、可見　聖朝之封外夷。在境受命。原係典故用待琉球非為簡也


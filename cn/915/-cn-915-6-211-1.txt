◇贺封诸侯王表

臣闻轩辕二十五宗，黄祚以繁；姬姓建国七十，周过其历：故御侮莫如同德。伏唯陛下圣哲钦明，稽乾作则，超五越三，与灵协契，天祚明德，克昌祚胤。秦王、楚王、淮南王光济硕美，冠于群后，改建大国，分镇方岳；皇太子皇孙并启土宇，培敦潼索，制弘往代，内输皇畿，外蕃九服。群生仰德，向风怀义，率土臣妾，莫不称庆。（《艺文类聚》五十一）


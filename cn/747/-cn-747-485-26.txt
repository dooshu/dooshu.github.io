○中书门下奉和圣制九日言怀诗赐中书门下及百官诗进状

右。今月九日中使王敬亲至，奉宣恩旨，赐臣等前件诗者。日月丽天，万物皆睹。《韶》、《咸》度曲，八音克谐。伏惟陛下有尧之文思，舜之恭巳。每睿词下降，皆以人为心，故宴乐以示慈惠，咏歌以昭教化。欢令节，庆有年，顺时赋政之祥也。敦九族，安万邦，自中发外之泽也。然後以太平之化，躬行於今，知之非难，是谓至德。岂比夫汉武魏文，属词类事而巳？臣等叨居近侍，首沐湛恩，空仰昭回，难酬覆露，谨各献奉和圣制诗一首。辄以芜鄙，上黩宸聪，庶达封人之心，敢比赓歌之义。无任感恩战惧之至！谨诣延英门随状封进以闻。


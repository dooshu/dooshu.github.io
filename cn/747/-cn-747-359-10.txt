○进封西岳赋表

臣甫言：臣本杜陵诸生，年过四十，经术浅陋，进无补於明时，退常困於衣食，盖长安一匹夫耳。顷岁国家有事於郊庙，幸得奏赋，待制於集贤，委学官试文章，再降恩泽，仍猥以臣名实相副，送隶有司，参列选序。然臣之本分，甘弃置永休，望不及此，岂意头白之後，竟以短篇只字，遂曾闻彻宸极，一动人主，是臣无负於少小多病贫穷好学者已。在臣光荣，虽死万足，至於仕进，非敢望也。日夜忧迫，复未知何以上答圣慈，明臣子之效？况臣常有肺气之疾，恐忽复先草露、涂粪土，而所怀冥寞，孤负皇恩。敢摅竭愤懑，领略丕则，作《封西岳赋》一首以劝，所觊明主览而留意焉。先是御制西岳碑文之卒章曰：“待余安人治国，然後徐思其事。”此盖陛下之至谦也。今兹人安是已，今兹国富是已，况符瑞翕集，福应交至，何翠华之脉脉乎？维岳固陛下本命，以永嗣业；维岳授陛下元弼，克生司空。斯又不可以寝已，伏惟天子霈然留意焉。春将披图视典，冬乃展采错事，日尚浩阔，人匪劳止，庶可试哉。微臣不任区区恳到之极，谨诣延恩匦献纳，奉表进赋以闻。臣甫诚惶诚恐顿首顿首，谨言。


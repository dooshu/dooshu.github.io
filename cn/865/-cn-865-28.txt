卷二十八


<集部,别集类,南宋建炎至德佑,石湖诗集

钦定四库全书

石湖诗集卷二十八

宋　范成大　撰

送闻人伯卿赴铜陵

雪压关山昼掩扃故人何事短长亭折腰直为瓶无粟便腹犹怜笥有经牒诉尘埃头更白简编灯火眼终青可怜东壁辉光外寥落江湖处士星

重送伯卿

雪花来无时入春遂三作氷柱冻不解去地才一握东风畏奇寒未敢破梅萼已僵员峤蠺那问纥干雀万径无行踪扣户惊剥啄故人竹叶舟岁晚梦漂泊自云饥所驱岂不念丘壑经谊金华省文采石渠阁平生百未试墨绶吓猿鹤取舍一熊掌得丧两蜗角不嫌干进钝俯仰无愧怍低囬簿书丛万卷无处着惜哉小举袖负此不龟药颇闻江臯县讼简民气乐政成松竹林诂训缉家学廼翁力菑畲待子收播获三年此书出衆说眇萤皭持归许窥观慰我久离索今朝云泼墨霰雨纵横落樯竿挽不住帆峭北风恶恶难忘昆弟易散清夜酌怱怱别知赋掩涕倚郛郭

送夀老往云间行化

天平船子过华亭舍卫城中次第行留取鉢盂归院洗东岩新出一泉清

次韵知府王仲行尚书鹿鸣燕古风

昔人重远行供帐饯出祖矧今燕嘉宾宜有赠行语府公文章公青紫拾芥取聨翩二百言字字劝稽古戒之书鱼蠧勉以云鹏举作霖要实用洗兵嫌不武诸生承意气脱迹蜕农圃明年一声雷幽蛰起平楚班行入鵷鹭榜贴缀龙虎囬头谢府公公言非漫与府公亦庙廊来莅琼林俎千载吴趋行愁絶白紵舞我闻有此作病卧嗟未睹今晨梅驿动副墨到衡宇调高瑟音希芒寒剑光吐谁云鹿鸣废正赖广微补当年羣玉会方驾肃飈羽倡酬久寂莫解后相劳苦世故万浮云交情一旧雨谁当将诗坛君实东道主

苦寒六言

檐氷低挂阑角隙雪斜侵坐隅春後一寒如此梅花有信来无

丁未春日瓶中梅殊未开二首

暖合无人到寒枝为我横情锺吹蘂破静极觉香生老去魂收断春来眼且明逃禅时索笑百匝傍窗行夜雪腊前冻朝阳春後苏人怜踈蘂瘦花笑病翁臞露白能多少寻春似有无诗催全不力煮水换铜壶

再题瓶中梅花

园林篱落冻芳尘南北枝间玉蘂皴风袂挽香虽淡薄月窗横影已精神雪霜春事年年晚今古诗情日日新铁石如翁犹索句真能嚼蜡对横陈

王仲行尚书録示近诗闻今日劝农灵岩次韵纪事

馆蛙宫殿压云头自昔登临隘九州雪浪长风三万顷苍烟古木二千秋宾僚谁伴作诗苦父老竞传敷政优想见归骖穿夜市月边灯火满西楼

仲行再示新句复次韵述怀

神仙懒学古浮丘祖意慵参老赵州四壁尘埃心似水一生风露?先秋病衰谨谢吴中客技拙甘同楚国优斥鷃蓬蒿元自足世间何必卧高楼

李子永赴溧水过吴访别戏书送之

万壑断流氷塞川千岩森玉雪漫天怱怱叶县双鳬舄换却山隂访戴船

犯寒书剑出春萝风雪桥边得句多牒诉缤纷似烟海梅花时节奈君何

民病春疫作诗悯之

乖气肆行伤好春十家九室寒螀呻隂阳何者强作孽天地岂其真不仁去腊奇寒衾似铁连年薄熟甑生尘疲甿惫矣可更病我作此诗当感神

题夫差庙

纵敌稽山祸已胎垂涎上国更荒哉不知养虎自遗患只道求鱼无後灾梦见梧桐生後圃眼看麋鹿上高台千龄只有忠臣恨化作涛江雪浪堆

翻袜庵夜坐闻雨

闲门冷落静无譁小阁帘帏密自遮日晚课程丹竈火夜深光景佛灯花人生宁有病连岁身世略如僧在家步屧寻春非老伴任教风雨唤雷车

睡起

憨憨与世共儿嬉兀兀从人笑我痴闲里事忙晴晒乐静中机动夜争棋心情诗卷无佳句时节梅花有好枝熟睡觉来何所欠氊根香软饭流匙

赏海棠三絶

芳春随分到贫家儿女多情惜岁华聊为海棠修故事去年灯烛去年花

烛光花影两相宜占断风光二月时但得常如妃子醉何妨独欠少陵诗

忆向宣华夜倚阑花光妍煖月光寒如今蹋飒嫌风露且只铜瓶满插看

午窗遣兴家人谋过石湖

云日初收破柱雷小窗坐稳兴悠哉燻炉花气朝酲解茶鼎松风午梦回谢客门阑风动竹惜春时节雨肥梅画船破浪亦一快闻道湖光如泼醅

将至石湖道中书事

水緑鸥边涨天青雁外晴柳堤随草远麦陇带桑平白道吴新郭苍烟越故城稍闻鷄犬閙僮仆想来迎

三月十六日石湖书事三首

春事日以阑暑隂正清美拖筇入林下秀緑照衣袂卢橘梅子黄樱桃桑椹紫荷依浪花颤笋破苔色起风日收宿隂物色有新意邻曲知我归争来问何以病恼今有无加饭日能几掀髯谢父老衰雪已如此

种木二十年手开南野荒苒苒新岁月依依旧林塘污莱擅下湿岑蔚骄衆芳菱母尚能瘦竹孙如许长忆初学圃时刀笠冒风霜今兹百不堪裹?人扶将龙锺数能来犹胜两相忘

湖光明可监山色浄如沐闲心惬旧观愁眼快奇瞩依然北窗下凝尘满书簏访我乌皮几拂我青氊褥荒哉赋远游幸甚遂初服老红饯余春衆緑自幽馥好风吹晚晴斜照入踈竹兀坐胎息匀不觉清梦熟

或劝病中不宜数亲文墨医亦归咎题四絶以自戒末篇又以解嘲

作字腕中百斛吟诗天外片心习气吹剑一吷病躯垂堂千金

意马塲中汗血隙驹影里心灰吉蠲笔墨安用付与蛛丝壁煤

诗成徒能泣鬼博塞未必亡羊刚将妄言绮语认作锦心绣肠

师熸尚合余烬羮熟休吹冷虀解酲纵无五斗且复月攘一鷄

送遂宁何道士自潭湘归蜀

尘埃波浪几东西归去丹瓢挂杖藜戊己炉中真造化功成分我一刀圭

书剑飘然席未温火云扑地暑烟昏山黄水浊湖南路竹月荷风忆范村

立秋二絶【戴楸叶食瓜水吞赤小豆七粒皆吴中节物也】

三伏熏蒸四大愁暑中方信此生浮岁华过半休惆怅且对西风贺立秋

折枝楸叶起园瓜赤小如珠咽井花洗濯烦襟酬节物安排笑口问生涯

秋雷叹【吴谚云秋孛辘损万斛谓立秋日雷也】

立秋之雷损万斛吴侬记此占年谷沃哉丰隆无藉在政用此时鸣孛辘向来夏旱连三月吁嗟上诉声满屋讼风未慗复占雷助魃为妖天更酷我虽闲寂忝祠史家请官供尚仓粟尘甑贫交满目前卒岁将何救枵腹但愿吴侬言不验共割黄云炊白玉天人远近叵戏论禆竈安能尸祸福

用汉中帅阎才元侍郎韵送樊子南西归兼呈侍郎

万里山巅与水涯春风招看杏园花向来科第直溷子此去文章应满家休学游仙穷越嶲且从知已控襃斜南楼东望当思我药裹堆中两?华【子南尝自岷山西游穷探胜境多见异人南楼侍郎新作】

书樊子南游西山二记後

仙山草木鎻卿云不到花平不离尘十丈牡丹如锦盖人间姚魏却争春

右牡丹瓶

春晚娑罗百叶开仙翁精舍长蓬莱朝元未罢门深闭不管人间有客来

右大面

题天平夀老方丈

二十三年再入山此山於我有前缘时人不用怜衰病天与丹房一线泉【夀老近於半山石壁之中得泉眼如筯清泉如一线涓涓而出大旱不增减欲为余作小庵於泉傍以炼丹云】

再游天平有怀旧事且得卓庵之处呈夀老

访旧光隂二十年残僧相对两依然木兰已老无花发石竹依前有麝眠万户直须龟手药一龛何用买山钱从今半座须分我共说昏昏一觉禅

重九日行营夀藏之地

家山随处可行楸荷锸携壶似醉刘纵有千年铁门限终须一个土馒头三轮世界犹灰刦四大形骸强首丘蝼蚁乌鸢何厚薄临风拊掌菊花秋

得夀藏於先陇之傍俯酬素愿感槩交怀

密迩松楸地一隅会心何必问青乌亢宗虽愧镇公子没世尚从先大夫京兆汉阡贤问望邢山郑冢俭规模家庭遗训焄蒿在不学邠卿画古图

晚登木渎小楼

万象当楼黼绣张阑干一士立苍茫云堆不动山深碧星出无多月淡黄宿鸟尽时犹数点归鸿惊处更斜行松陵政有鲈鱼上安得长竿坐钓航

题秋鹭图

昨夜新霜冷钓矶緑荷消瘦碧芦肥一江秋色无人问尽属风标两雪衣

送苏秀才归永嘉

再入庭闱再入山偷闲百日了金丹他年拔宅上升後休道使亲忘我难

大道凝神术养形形神俱炼始功成劝君观妙还观徼先作顽仙地上行

东宫夀诗【丁未年】

有赫题期盛无疆嗣历昌中兴归濬哲重庆启元良两亥开基远三丁系统长【恭惟艺祖太宗皇帝元命皆在亥今太上主上殿下元命皆在丁】帝咨同物瑞人卜降年祥离日融双照乾天秉少阳晨昏周内寝诗礼舜岩廊极右辰居焕心前火德光与龄偕圣父德夀协虚皇铜律风占兑瑶山乐奏商蓂芳邻五位菊色丽中央视膳斑衣拱传觞玉契将宸枫霜献叶仙桂月输香薰炷争延祝吟牋曷赞扬形容仁与孝步障有云章

送同年朱师古龙图赴潼川

杏园耆旧如晨星白头相对眼故青奉常礼乐照东蜀十年清名留汉廷蜀人减估天恩厚高议清隂犹记否迩来闻道更蠲除此段始终君一手归见岷峨无愧词父老笑迎还叹咨贾生未可去宣室屯膏一州谁谓宜魏阙江湖关出处招头不用催鸣?遥知梦境尚京尘哑咤满船闻鲁语【蜀士仕於朝者所买婢妾例不肯随归独师古家无一人肯相舍传以为奇事蜀人以中原语音为鲁语】

题赵希远案鹰图

学射春山万岁湖牙门列骑卷平芜如今黄土原边梦犹识呼鹰嗾犬图

题米元晖吴兴山水横卷

道塲山麓接何山影落苕溪浸碧澜只欠荷花三十里橛头船上把渔竿

围田叹四絶

万夫陻水水乾源障断江湖极目天秋潦灌河无泄处眼看漂尽小家田

山边百亩古民田田外新围截半川六七月间天不雨若为车水到山边

壑邻罔利一家优水旱无妨衆户愁浪说新收若干税不知逋失万新收

台家水利有科条膏润千年废一朝安得能言两黄鹄为君重唱复陂謡

素羮

氊芋凝酥敌少城土薯割玉胜南京合和二物归藜糁新法侬家骨董羮

夜雨

烛花垂穗伴空斋心事如灰入壮怀老倦更阑惟熟睡任他踈雨滴空堦

野景

菰蒲声里荻花乾鹭立江天水镜寛画不能成诗不到笔端无处着荒寒

除夜地炉书事

节物闲门里人情老境中雁声凌急雨灯影战斜风糟?新醅白柴堆软火红家人忺夜话我已困蒙葺【吴人酌酒瓮浮醅谓之撆?酒之精英也】

元日立春感叹有作二首

元日兼春日霜寒又雪寒并烦传菜手同捧颂椒盘叠膝稀穿履扶头?正冠五年如此度宁得讳衰残元日兼春日闲身是老身行年申直戊交运丑支辛岂敢綦安佚聊希刮钝屯童儿看书户把笔已如神

古鼎作香炉

云雷萦带古文章子子孙孙永奉常辛苦勒铭成底事如今流落管烧香

偶书

揑目华中影现身有为皆妄懒方真已甘搰搰勤为圃休向滔滔苦问津书至五千空拄腹钱非十万不通神君看汗简沉碑者随水随风几窖尘

太上皇帝灵驾发引挽歌词六首

绍运锺阳九兴王抚半千断鳌娲立极翔凤汉中天宵旰三星纪希夷十闰年声容弥宇宙浯石不胜镌自将吴津骑谁婴泰一锋旄头连夜落京观隔江封舞武三成备书文九译重修攘遗策在嗣圣续车攻箫勺妖氛静甄陶叶气还春囬慈殿驾天作佑陵山开辟风云惨登平日月间艰难虽独瘠夀域徧人间传圣家人礼凝神象帝先勲华今历数汾社古山川衆父尊归父中天更有天夀宫何所厌亟上白云仙帝业虽天广皇心本谷虚神应游混沌梦不返华胥挍德难涯涘铭功总绪余谁能言大道第入四坟书文德尧新庙威灵禹旧山海门宾羽卫地轴启云关无路攀仙驾当年拱圣顔小臣衰疾泪空望帝乡澘

别拟太上皇帝挽歌词六首【不进】

身济投艰业时乘拨乱机荆榛荒帐殿风雨頮戎衣有日临黄道无星彗紫微至今淮海上犹咏六龙飞【太上皇帝初载御制诗云六龙转淮海万骑临吴津】

大孝天孚佑精诚敌可摧龙楯迁座至騩驭及泉囬永佑千章木慈寜万夀杯古今无此事絶德诏方来歛福开皇极储祥握赤符烽烟销紫塞耕凿奠黄图【遗诰之下淮北父老闻而涕泣曰太上皇帝真主也南北讲和实使天下百姓得免干戈涂炭之苦】洗甲民安枕垂衣国覆盂有生何以报夀域亘绵区

与子传神器承家得圣人堦庭天下养壶峤海中春四叶斑衣乐三加玉册新夀宫如帝所何必上霄晨舞羽修文後投歌讲艺时天章云汉丽国典日星垂麟絶仲尼笔猿啼神禹碑伤心河洛水无处问龙龟甫贺蝇传赦俄惊鹤驭风首山铜鼎就前殿玉巵空日岂挥戈及天无链石功如何千万夀不待九龄终

送许耀卿监丞同年赴静江倅四絶

南国春深雁欲囬湘江花浪一帆开知君不为骖鸾去直为渊明五斗来

罗带江流碧玉峰旧游如梦一星终烦披藓石寻题字定有人能记此翁

鴈塔交亲比断金故人岁晚更情深只今不隔同年面想见青云异日心

官涂真有上竿鱼玉笋翻乘别驾车闻道留行有公论从今日日看除书

石湖诗集卷二十八








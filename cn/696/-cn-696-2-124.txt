古意


其一


蠮螉边头霜叶飞，凤凰楼上忆征衣。
不知战马经年别，但见孤鸿每夜归。
镜里秋风吹玉箸，梦回明月坠金微。
莫愁今岁无消息，闻道龙城已解围。

其二


贱妾新居红粉楼，狂夫偏逐冠军侯。
三春无草黄河曲，六月飞霜青冢头。
秦地烟花连夜发，边庭音信隔年收。
纵然夺得燕支塞，十五容颜不可留。

其三


初闻遣卒戍渔阳，又报徵兵赴朔方。
边柝乱传千里月，苑砧重拂九秋霜。
帛书望断黄榆塞，锦字空裁白玉堂。
不见谁家麟阁上，年年辽海失鸳鸯。





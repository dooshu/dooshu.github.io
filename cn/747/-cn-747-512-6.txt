○贺赦表

臣某言：伏奉今月日赦诏。自上下下，由衷尊尊。参天地之大名，贵圣文之崇号。休气宛秀，弥漫云天；烟景昭华，光融草树。臣诚欢诚踊再舞再蹈者，有以副万国之欢情，增九庙之炳灵矣。臣闻孝子事父，诚奉其色；忠臣事君，将顺其美。皆殊外奖，情实内殷。超迈盈耳之言，适会因心之义，所以然也。伏惟陛下道宏一德，功盖四时。辰象曷以焕其文，雷霆无以雄其武。固以业振今昔，事溢名言。虽佥臣子之谋，莫究圆方之广，所谓塞元命，起兆人，群岳腾声，长河变色。宜其雷震於地，庆蛰户之出幽；日飞於天，贺霄汉之开朗。是以神鱼载舞，祥凤载鸣。况於人灵，况於荣位乎！徒张三寸之舌，不足以谈圣猷；空捐七尺之躯，不足以报明主。无任大庆欣忭倍百之至。谨遣所部宣德郎某奉表陈贺以闻。臣某诚惶诚恐，顿首顿首。


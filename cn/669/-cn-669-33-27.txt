27　八哀詩八人姓名　八哀詩三名士品次　蘇源明不汙僞爵　李邕細行鄭虔大節已虧


八哀詩，將相王思禮、李光弼、嚴武、張九齡。宗室汝陽王璡〔一〕。之外，名士有三焉：蘇源明不汙僞爵，其最優乎！李邕細行弗飭，次也；鄭虔大節已虧，下矣。

【何云】名士如珠玉象犀，雖無用而不可少。

【全云】有實始有名，豈有無用者？若有名而無用，則如殷浩輩是也，亦何不可少之有？

【元圻案】唐書文藝傳：「蘇源明，京兆武功人。工文詞，有名。天寶間及第進士，累遷太子諭德，出爲東平太守，召爲國子司業。禄山陷京師，以病不受僞署。李邕，揚州江都人。邕豪放，不能治細行，所在賄謝，畋游自肆，終以敗云。鄭虔，鄭州滎陽人，遷著作郎。安禄山反，遣張通儒劫百官置東都。僞授虔水部郎中，因稱風緩，求攝市令，潛以密章達靈武。」

〔一〕「璡」，原作「璉」，按杜甫八哀詩之四贈太子太師汝陽郡王璡，「璉」顯爲「璡」字形誤。






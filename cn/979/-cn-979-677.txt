释文珦　西风

西风吹鬓鬓成霜，变异无端那有常。

交友后先同昨梦，老人八十尚他乡。

书空雁字行痚密，泣砌虫吟韵短长。

尽是客中秋意绪，谁能对此不凄凉。

释文珦

释文珦　西风

西风落叶间，孤客有余閒。

寒水皆归壑，秋云不离山。

鹘翻枯草去，鸦带夕阳还。

幽趣何人共，柴门只自关。

释文珦

释文珦　西风

西风似识野夫心，吹叶填门日渐深。

童子切须休扫著，要他朝夕助秋吟。

释文珦

释文珦　西风

西风飋飋起松林，卷尽长空万里阴。

明月在天天似水，似余一片坐禅心。

释文珦


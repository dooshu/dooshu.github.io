答洪稚存书（节）


［清］袁枚





明吴中行劾座主江陵，仆心不喜道：“师有过当谏，谏而不听，当避位。”斯言也，下笔后，颇知其非。位受之于君，非受之于师，不得以孟子论异姓之卿之礼，援为事师之则。继而思之，位虽受之于君，而所以能受之于君者，未必非师之力。饮水知源，不为无理，故仍而不改。

昨接手书，果招足下之规，夫复何辨？然足下尚有未悉者。书中道座主轻于举主，说良是也。举主知其人，其恩重；座主知其文，其恩杀。然唐、宋以后，科目盛，辟举衰，士大夫舍座主无由进身，则座主之恩，不得不同于举主。东汉举主有丧，门生衰麻避位，亦何尝不以君臣之义，行之师弟之间。唐萧遘扶王铎上殿，昭宗见之甚喜，曰：“卿待座主如此，待朕可知。”李夷简劾杨凭，杨远贬，其门客徐晦送之，夷简表晦为御史，曰：“君不负杨公，肯负国乎？”古明君贤臣往往观过知仁，十不爽一。而足下乃虑禁劾座主将有植党之虞，则尤与仆言相背。何也？仆言事师之道，有过则谏，谏而不听，则避位。果如仆言，则门生多，谏者愈多，避位者愈多。大臣不善，朝廷且为之一空矣，彼座主者独无所愧慑于心，而不改弦易辙乎？又安见植党满朝，而不可动摇也？所引楚弃疾、李怀光事，尤为不伦。楚王将杀子南，三泣其子，王之心岂不欲其子之谏父耶？然而弃疾之谏与不谏，传无明文，卒与父同死。或其间必有委曲难全之故，遥遥千秋，难以臆断。至于怀光谋反，李璀大义灭亲，自无两全之术。使当日江陵果谋反，则中行劾之当也，足下书中所谓缓不及待是也。乃江陵并非谋反，所劾者不过夺情一节，则是江陵一身之私罪，与宗社安危毫无关阂，有何缓不及待之言？而况中行上书之明日，赵疏入矣；又明日，艾疏入矣；又明日，沈疏入矣。明目张胆攻江陵者如云而起，何劳门下士急急争先？古名臣如汉之赵熹、耿恭，唐之房、杜、褚遂良、张九龄，俱有夺情之事，彼诸君子者，岂无门生故吏略知大义之人？而何史册寂然，不闻有弹之者，何耶？

史称江陵相万历，二十余年，四夷宾服，海内充实，有霍子孟、李赞皇之遗风。然则中行果有爱国之心，方宜留护江陵，为贤者讳过可矣。中行本传称，中行既上疏，以副封白江陵。江陵大惊曰：“已上耶？”曰：“不上，不敢白也。”审是，则中行不但不谏其师，并欺蔽之，使不知其过而突出其不意以相攻击，其心术尚可问乎？左氏曰：“人之欲善，谁不如我？”中行好名，江陵亦好名，观其惊问疏上否，颇有悔过掩覆之思。使中行不廷争之，而私执门生之谊，爱人以德，造膝婉陈，未必不动其天良，而自行求去也。及闻疏已上，则大名已裂，状如被逐，刚愎之性遂至倒行而逆施。程子所谓吾党激成之过，《儒行》所谓贤者之过可微辨而不可面数，正谓此也。且中行为他人父，为他人母，忍使自己父母之遗体毁伤廷杖，尤为可嗤。而此后台臣、阁臣水火偾兴，互相排诋，无一日休，必至国亡而后已，如庸医治病，专务斗药争方，而不顾其人之元气命脉也。扬其波者，中行与有罪焉！






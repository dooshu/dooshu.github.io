○殄灭回鹘事宜状

右，臣等商量，回鹘衰残，取之在速，一切须令三月已前事了。陛下若欲早见功效，须激劝人必。自古用兵，皆悬赏格，以此誓众，人必轻生。今因景度等往幽州、太原、振武，望三道各赐敕书：如兵马使已下大将取得可汗，便授金吾小将军及大郡刺史，赏钱一万贯；如取得宰相，便授兼御史大夫，赏钱五千贯；若是小将军、长行取得，白身授兼御史中丞，赏并准此。今可汗与宰相只有四人，直依此酬赏，只用二万五千贯文，比一月供军所费五分之一。如此即得义知劝，黠虏无逃。伏望出自宸衷，早赐明敕处分。未审可否？


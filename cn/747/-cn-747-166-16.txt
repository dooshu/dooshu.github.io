○相乐夫人檀龛赞（并序）

相乐夫人韦氏者，益州都督长史胡公之继亲也。夫人寓迹兰闺，栖情香岫。琢磨六行，与三明而并驱；驰骛四禅，将十训而齐驾。粤以乾封纪岁，流火司晨。敬遣灵龛，奉图真相。青莲皓月，争华蚊睫之端；宝树天花，竞爽鸿毛之际。纳须弥於纤芥，尝谓徒言；置由旬於方丈，今过其实。重宣此义，敢为赞云：

猗欤宝相，显允神功。规模鹿苑，图写龙宫。分身谛听，列坐谈空。群天飒纟丽，众宝玲珑。雕窗引月，镂网摇风。一窥妙境，高谢尘蒙。


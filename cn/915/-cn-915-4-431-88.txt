◇孙叔敖碑阴（延熹三年）



延熹三年岁在（阙二字）中夏之节，政在封表。期思长光视事一纪，访问国中耆年旧齿，素闻孙君楚时良辅，本起此邦，垂名於后。博求遗苗，曾玄孙子，考龟吉辰，五月辛卯，宜以存废，可立碑祀。招请诸孙都会国右郭西道北，处所显好，兴上罕祭，倡优鼓舞，式序其胄，授之端首，光以不肖，贪追贤烈，以自荣宠。时丞左冯翊姓如讳武尉京兆周陵详集共造，户曹掾裒腾令史许松。



相君有三嗣，长子即封食邑固始，少子在江陵，中子居三（阙）虚袭（阙）业缭材二宗，则其苗胄也。相君卒后十有馀世，有渤海太守字武伯，武伯有二子，长子字伯尉，少子字仲尉，仕郡为掾。史伯尉有一子，字世伯，举江夏孝廉，城门侯。仲尉有二子，长子字孝伯，荆州从事；弟世信仕（阙二字）掾功曹，会乎、哀之间，宗党为贼寇所杀，世伯、孝伯、世信（阙）各遗一子，财八九岁，微弱不能仕学。世伯子字子仲，治产於缭虚，有六男一女，大子字长都，次子兰卿，次弟字仲阳，次弟字叔通，次弟字卫公，次弟字刘卿，此缭宗六父也。孝伯子字文（阙）亦不仕学，治产於材虚，亦有六男一女，大子字惠明，次弟字次卿，次弟字圣公，次弟字稚卿，次弟字仕卿，次弟字少都，此材宗六父也。世信一子相承，季陵、文卿、孝公，此。（阙）虚一父别其高祖，与材高祖父亲兄弟孙氏族别（阙）谱纪也。（《隶释》三）




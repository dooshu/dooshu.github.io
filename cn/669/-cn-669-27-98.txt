98　竊鐘掩耳出淮南子


宣帝紀論「竊鐘掩耳，以衆人爲不聞」，出淮南子。

【元圻案】宣帝紀唐太宗御製論曰：「夫征討之策，豈東智而西愚？輔佐之心，何前忠而後亂？故晉明掩面，恥欺僞以成功；石勒肆言，笑奸回以定業。雖自隱過當年，而終見嗤後代，亦猶竊鐘掩耳，以衆人爲不聞；鋭意盜金，謂市中爲莫覩。」〇吕氏春秋不苟論自知篇：「范氏之亡也，百姓有得鐘者，欲負而走，則鐘大不可負，以椎毁之，鐘況然有音。恐人聞之而奪己也，遽掩其耳。」〇淮南子説山訓：「范氏之敗，有竊其鐘負而走者，鎗然有聲。懼人聞之，遽掩其耳。憎人聞之可也，自掩其耳悖矣。」淮南蓋本吕覽。〇梁任昉勸進箋「惑甚盜鐘」，李善注引吕覽。






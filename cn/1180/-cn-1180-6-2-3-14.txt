答河南巡抚梁鸣泉


胶莱新河，始即测知其难成，然以其意出于玄翁，未敢遽行阻阁，故借胡掌科一勘。盖以胡固玄翁所亲信，又其人有识见，不随众以为是非；且躬履其地，又非臆料遥度者，取信尤易也。昨观胡掌科揭呈，明白洞切，玄翁见之，亦慨然请停，不必阻之而自罢。以是知执事向者之言，虽极痛切，未免预发其机也。区区今处天下事，大率类此。虽竭尽心力，不过小补而已，终无能有所建明，此《易》所谓“屯其膏，施未光”者也。

王敬所在齐中，政事何如？两司及诸郡长吏，孰为可用？统希见教，不悉。






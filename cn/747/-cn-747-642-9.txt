○獭皮书袋赋

懿彼元獭，生於水乡。始杀身於河，卒成器於书囊。仍彼残文，不假乎雕刻；裁以新制，自合乎圆方。既出纳而斯取，亦扃而有常。想夫下泉委质，上天致祭。紫府咸萃，丹诚若契。宜介福以全生，奚徼祸而致毙。苟利人以获助，甘成器於此际。则有攻皮之工，尝巧於中。遗文不剪，轻缕潜通。圆其盖则合而能固，柔其质则用之不穷。谢水府之至乐，入书林而见崇。外也蒙茸，毛有所傅；中也骈┩，书有所聚。韬蔚矣之文章，秘焕乎之词赋。弥缝则密，岂亡三箧之书；周旋必复，且涉九衢之路。若乃青简叠至，尺牍交驰。藏筐箧而不可，置怀袖以攸宜。必资之以善闭，克守之而不遗。虽纳以鱼笺，乍似噬鲂之日；临乎墨沼，宁同赴汨之时。动必依人，静而挂壁。满贮攸戒，缄滕受益。其来也江海至深，其洁也波澜所涤。掩青囊之贮卷，异豹文之成舄。既翰墨之居珍，幸提携而无攵。


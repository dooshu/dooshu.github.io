文集卷五十七


与程正辅　三六


某启：近因柯推行，奉状必达。示谕修桥事，问得才元，行牒已到本州，差官估所费，盖八九百千。除有不系省诸般钱外，犹少四五百千。除有不系省诸般外，于法当提、转分认。见说估得却是的确合用之数，若减省，即做不成，纵成，不坚久矣。体问是实。然老弟以卑见度之，恐不能成。何者？吏暗而孱，胥狡而横，若上司应副，破许多钱，必四六分入公私下头，做成一坐河楼桥也，必矣必矣！才元必欲成之，选一健干吏令来权签判，专了此事。不宜，且勿应副此钱，但令只严切指挥，且令牢系添修竹浮桥也。竹贱易成，创新，不过二十千。一两月修一次，每次不过费三千。惟频修为要。前日指挥使去时，曾拜闻营房事，后来思之，亦与此同，度官吏必了不得也。深不欲言，恐误老兄事，故冒言，千万密之。与才元言，但只作兄意也。至恳至恳！卷五四





与程正辅　三七


某启：伏暑，切惟起居清胜？某凡百如昨。近指使柯推及郡中买药兵士三次奉状，一一达否？十郎递中书未到。新什此篇尤有功，咄咄逼鲍、谢矣。不觉起予，故和一诗，以致钦叹之意，幸勿广示人也。未由瞻奉，万万以时保练。麾汗，不谨。卷五四





与程正辅　三八


德孺、懿叔近得耗否？子由频得安问，云亦有书至兄处，达否？邓道士州中住两月，已归山。究其所得，亦无他奇，但归根宁极，造次颠倒，心未尝离尔。此士信能力行，又笃信不欺，常欲损己济物，发于至诚也。知之知之！卷五四





与程正辅　三九


某启：专人辱书，感慰无量。比日履兹新凉，尊体何如？某一向苦痔疾，发歇未定，殊无聊也。所谕退闲之乐，固终身无厌，但道气未胜，宿疾尚缠，想亦灾数。或言冬深当出厄，傥尔时勿药乎？何时一迓来旆，少解羁困。万万以时自重。不宣。卷五四





与程正辅　四〇


某启：近因蜀使奉状，必达。惠新茶绝品，石耳异味，感荷之极也。扇二十柄，书画殆遍，然终不佳，病倦少思也。《遗事》更少凉写纳。懿叔近得书，甚安。德孺久不闻耗也，令子各计安？未及别书。小儿荷问及，宜兴两儿服阕后欲南来。又赦后痴望量移稍北，不知可望否？兄闻众议如何，有所闻批示也。报言者论寿州配买茶一事已施行，仁圣之意，亦可仰测万一也。卷五四





与程正辅　四一


广倅书报，近日飓风异常，公私屋倒二千余间，大木尽拔。乾明诃子树已倒，此四百年物也。父老云：“生平未见此异。”老兄莫缘此一到南海拊视为佳，惠人亦望使车一到。若早来，民受赐多矣。必察此意。狱事辱老兄按正，远近心服。暗缪之人，亦缘兄免此冤债，当没齿荷戴，乃更恨耶？好笑好笑！卷五四





与程正辅　四二


某启：昨日附来使上状，必达。稍凉，起居佳胜？见严推言，邑君尝服药，寻已平愈，今想益康健。秋色渐佳，惟冀倍加寝膳。不宣。卷五四





与程正辅　四三


某启：严令清约，恤民之心，必蒙顾虑也。有两事托面闻，幸恕草次。卷五四





与程正辅　四四


某启：近奉慰必已达。比日悼念之余，起居如宜？吾兄学道久矣，必不使无益之悲久留怀抱。但劣弟未克面论，不免悬情。惟深察此理，宽中强饭，不胜区区。再奉手启布闻。不宣。卷五四





与程正辅　四五


某启：知已登舟岁巡连州，切望不惜数日之劳，一游罗浮。家居悒悒，触物增怀，不如且徜徉山水间，散此伊郁也。仍望先令人来约，径去山下伺候也。少事干告，此中太守已借数人白直，仅足使令，欲更告兄，辄借两人。如许，即乞彼中先减两白直，却牒州差两厢军借使也。不罪不罪！卷五四





与程正辅　四六


某启：近两奉状，必相继尘闻。比来切惟尊候康安？闺门之戚，想已平遣。前云过重九启行，计已在涂，罗浮之游，果如约否？不胜颙望。余暑跋涉，惟冀若时自重。不宣。卷五四





与程正辅　四七


某目见之事，恐可以助仁政之万一，故敢僭言。不罪不罪！今来秋大熟，米贱已伤农矣。所纳秋米六万三千余石，而漕府乃令五万以上折纳见钱，余纳正色。虽许下户取便纳钱，然纳米不得过五千硕元科之数，则取便之说，乃空言尔。岭南钱荒久矣，今年又起纳役钱，见今质库皆闭，连车整船，载米入城，掉臂不顾，不知如何了得赋税役钱去！朝廷新行役法，监司宜共将傍人户令易为征催，准条支移折变，委转运司相视收成丰歉，务从民便。据此敕意，即是丰则约米，歉则约钱。今乃反之，岂为稳便？闻范君指挥，非傅同年意也。本州詹守极有恤民之意，闻说申乞第二等以下人户纳钱与米，并从其便，不知元科米数。此实一州人户众愿，非詹守私意，及非专斗要计会多纳米也。望兄力赐一言，特从其请，及乞提、转共行一条，戒约州县大估米价，以致百姓重困，须得依在市见卖实直。如牒到日，已估价太高者，许依实改正，庶几疲民尽沾实惠。切望兄留意，仍密之，勿令人知自弟出也。千万千万！

问得本州支米，每年不过九千。若五万全纳正色，则有积弊之忧，若以积滞之故，年年多纳钱，少纳米，则农民益困，岭南之大患也。见说广东诸郡，皆患米多支少。请兄与诸公商量，具此利害，共入一奏，乞今后应役人、公人庸钱及重法钱并一半折米，却以见钱还运司，则公私皆便，免得税米积滞，年年抑勒，人户多纳见钱，此大利也。但当立条，常令提举、提刑司常切觉察转运司及州县大估米价及支恶弱米，免亏损役人、公人，则尽善矣。本州申乞桩定第一等丁米二万九千余硕，并须得纳见钱；其余第一等税米及第二等以下丁税米，共约计三万四千余硕，任从民便纳钱纳米。近下零碎者，多愿纳钱，且以少计之，三万四千硕中，必有一万以上硕纳见钱矣，与漕司元科数目不大相悬。而第二等以下户，皆得任便，不拘元科数目，人情必大悦。奈何一年役钱及重法等钱共计支一万三千四百余贯，若一半折支米，即是每年有六千七百贯钱折米，米每斗极贵时，不过折五十，约计折支得一万三千余硕也。

大郎兄弟有来耗未？六郎、十郎侍下孝履如何？不及作书。且乞宽节哀思，强食自爱。宜兴一书，烦为入一皮角递儿子辈。开岁前皆入京授差遣，此书告为便发，庶速得达也。不罪不罪！卷五四





与程正辅　四八


某启：自闻尊嫂倾背，三发慰书矣。比日起居何如？怀抱渐开否？倾仰之至。辄有少意，不胜私忧过计之心，故复发此书，必加恕亮，余无异前恳也。不宣。卷五四





与程正辅　四九


某今日伏读赦书，有责降官量移指挥。自惟无状，恐可该此恩命，庶几复得生见岭北江山矣。幸甚！

又见赦文云：“访闻诸路转运司，有折科二税过重，致民间输纳倍费，涉于掊克者，令提举司举察，关提、转先次改正，依条折科讫奏。”此一节非常赦语，必是圣主新意。主上自躬听断以来，事从仁恕。如孙载不奏灾伤冲替，庐、寿等州罢配买茶之类，皆非有司所及，乃天衷英发，恤民之深意。恨远不尽闻。然亦得北方故人书，皆云仁圣日跻，兼有昭、裕二陵德美。某虽废弃，曾忝侍从，大恩未报，死不敢忘，闻此美政，不胜踊跃。正辅忠爱之深，想同此意。

然惠州近日科折秫米一事，正违着此赦文，甚可惧也。赦文云：“访闻折科二税过重，致民间倍费，涉于掊克者，令觉察改正。”今惠州秋田大熟，米贱伤农，而秋米六万余硕，九分二厘以下纳人户卖米，众人皆云今年米实无价，若官中价钱紧急，人户更不敢惜米，得钱便卖，下稍不过三十文足。二斗已上，方纳得一斗。岂非赦文所谓折科过重，使民倍费者乎？谓之“掊克”，显见圣意疾之甚矣。赦文榜在衢路，读者已有此谤，可不惧乎？

谨按《编敕》，支移折变，令转运司相视丰歉，务从民便。详此敕意，专务便民，丰则纳米，歉则纳钱。今乃返之，违条甚矣。某切谓提刑、提举司当依赦文检坐此条，改正施行。

昨日惠守詹君，申转运司乞指定第一等丁米二万九千余硕纳钱，其余第一等以下税米及第二等以下米三万余硕，并从民便，任纳米钱。詹欲某与兄一言，时已致书具论矣。此虽少苏疲民，然亦未依得今来赦敕也。如赦敕意，第一等人户岂可令倍费乎？某恃兄洞照，不避僭易，请兄与傅、萧二公面议，共行下一文字云：“所有今年折科秋米，并只依见在市卖实直估定。其第五等人户，并听情愿，任纳钱米，更不拘前来元科数目。”如此，方依得今来赦文外编赦指挥，而一路之民遂少纾也。

但闻得东路州郡，大率米多支少，故运司常有积滞腐败之忧，不可不为之深虑。若能权利害之轻重，取舍从宜，则拘多补少，固自有术，何至作此违条害民之事乎？昨日书中所陈役人见钱，奏乞一半折米，此公私两利之策也。大凡人户去州县远者，及下户税米零碎者，皆愿纳钱。只为州郡估得价高，大抵官吏皆畏惧上司，但加三以上估价。滑胥俗吏，结为一片，靡不如此。须是上司痛加约束，则此风庶几或可革也。

致人户只愿纳米。今运司既患米多支少，归于腐败，所损不小，即须权此利害。不知估价稍低，而常得见钱以救运司阙乏，与空估高价而令人户只愿纳米，积滞腐败，终为粪土者，得失孰多？若能痛加打骂郡中俗吏，令中平估价，则人户必有大半愿纳钱者，岂非运司大利乎？今惠州每年支米不过九千，九千之外，累百巨万，虽未腐败，而无可支遣，与粪土何异？若上等人户，必欲纳又不失高价，则须是州县盲枷瞎棒，以膏血偿填，纵忍为之，奈赦文何！

某不避僭易，欲兄专为此一到广州，与傅、萧面议，反覆究竟，权利害。二公皆仁人君子也，必商量得成。即愿三司连衔入一文字，专牒逐州知通，大略云：“今年秋熟，恐米贱伤农，所以听从民便，任纳钱米。又缘逐州米多支少，恐有腐败积滞之忧，深虑仓专斗级等，意欲多纳正色，用幸计会司属及行人等高估米价，令人户纳钱倍费，只愿纳米，致将来纳多支少，积滞腐败，不委逐官专切觉察，须管一依见在市卖中价，不得辄有丝毫加抬，仍具结罪保明申上。如牒来到日，已曾高估者，许改正裁减，务令便民，讫申其高估干系人，并与免罪。如经逐官保明后，却察探得知依旧高抬大估，比见卖直价有加分文，致人户不愿纳钱，将来积滞官米，即官吏并须勘奏，乞行朝典。”若蒙采用荛，一路生灵受赐也。恃眷知，如此率易，死罪死罪！此事切勿令人知出不肖之言也。切告切告！卷五四





与程正辅　五〇


某启：近四奉状，必一一达。比日起居何似？闻东行已决，但未闻离五羊的日，故未敢往迎。旦夕闻的耗，即轻舟径前也。区区并俟面道。不宣。卷五四





与程正辅　五一


某启：罗浮之游，不知先往而后入州耶？抑俟回日也？弟惟兄马首之视，无不可者。旦日乘舫，径至泊头以来也。匆匆，未能尽意。卷五四





与程正辅　五二


某启：多日不上问，但积驰仰。不审比来尊候何似？眷聚各佳否？德孺、懿叔想时有安问。某蒙庇粗遣，子由亦安。秋凉，使旆出按否？倘又一见，何幸如之！未间，万冀自重。不宣。卷五四





与程正辅　五三


轼旧苦痔疾，盖二十一年矣。近日忽大作，百药不效；虽知不能为甚害，然痛楚无聊两月余，颇亦难当。出于无计，遂欲休粮，以清净胜之，则又未能遽尔。但择其近似者，断酒断肉，断盐酢酱菜，凡有味物皆断，又断粳米饭，惟食淡面一味。其间更食胡麻、伏苓少许取饱。胡麻，黑脂麻是也，去皮，九蒸曝白。伏苓去皮，捣罗入少白蜜，为，杂胡麻食之，甚美。如此服食已多日，气力不衰，而痔渐退。久不退转，辅以少气术，其效殆未易量也。此事极难忍，方勉力必行之。惟患无好白伏苓，不用赤者，告兄为于韶、英、南雄寻买得十来斤，乃足用，不足且旋致之，亦可。已一面于广州买去。此药时有伪者，柳子云尽老芋是也。若有松根贯之，却是伏神，亦与伏苓同，可用，惟乞辨其伪者。频有干烦，实为老病切要用者，敢望留念。幸甚幸甚！轼再拜。

蜜，此中虽有，亦多伪。如有真者，更求少许。既绝肉五味，只啖此及淡面，更不消别药，百病自去。此长年之真诀，但易知而难行尔。弟发得志愿甚坚，恐是因灾致福也。卷五四





与程正辅　五四


某再启：承谕，感念至泣下。老弟亦免如此蕴结之怀，非一见，终不能解也。见劝作诗，本亦无固必，自懒作尔。如此候虫时鸣，自鸣而已，何所损益？不必作，不必不作也。吾兄作一两篇见寄，当次韵尔。兼寄佳酿、川芎，大济所用，物意两重，增感激也。问所干，亦别无事，恐三四月间，告求一两般家人至筠及常州，至时，当拜书干扣也。卷五四





与程正辅　五五


某近颇好丹药，不惟有意于却老，亦欲玩物之变以自娱也。闻曲江诸场亦有老翁须生银是也。甚贵，难得，兄试为体问，如可求，买得五六两为佳。若费力难求即已，非急用也。不罪不罪！卷五四





与程正辅　五六


某慰疏言：不意变故，表嫂寿安县君遽捐馆舍，闻讣悲怛，感涕并怀。切惟恩义深笃，追悼割裂，哀痛难堪，日月流速，奄毕七供，感动逾远，奈何！某限以谪居，莫缘奔诣吊问，愧恨千万。幸冀省节悲悼，强食自重。不胜区区，谨奉疏慰。不次。谨疏。卷五四





与程正辅　五七


某启：不谓尊嫂忽罹此祸！惟兄四十年恩好，所谓老身长子者，此情岂易割舍！然万般追悼，于亡者了无丝毫之益，而于身有不赀之忧，不即拂除，譬之露电，殆非所望于明哲也。谴地不敢辄舍去，无缘面析此理，愿兄深照痛遣，勿留丝毫胸中也。惟有速作佛事，升济幽明，此不可不信也，惟速为妙。老弟前年悼亡，亦只汲汲于此事，亦不必尽之。佛僧拯贫苦尤佳，但发为亡者意，则俯仰之间，便贯幽显也。忝至眷，必不讶。草次。卷五四





与程正辅　五八


某辄附上绫、刻丝各一匹，用与表嫂斋僧，表区区微意。不罪不罪！淡面经月，疾不减，却稍肉食，近却颇安。天凉灾退，自然安适。茯苓亦不服食也，承寄遗并蜜已领，极佳。近严推官者，托口陈二事，曾道便人寄书画扇子去，必达。八十哥化去，感念畴昔，为之出涕。史嗣立宅表姊二十一县君亦有事。羁寓岭海，那堪时时闻此！知兄已出巡，千万勿惮远，一来游罗浮。弟候闻来耗，便去山下奉候。表侄必未到，且请决意一来。恐明年兄必北归，无由来也。卷五四





与程正辅　五九


《遗事》已用澄心纸、廷珪墨写成，纳去。尉掾子孙一句，不须出，彼自不知也。必欲去者，摹刻时落之。并有《江月》五首录呈，为一笑。吾侪老矣，不宜久郁，时以诗酒自娱为佳。亡者俯仰之间，知在何方世界？而吾方悲恋不已，岂非系风捕影之流哉！卷五四





与程正辅　六〇


轼启：别后，因本州便人一次上状并《香积》诗，必已达尊览。两辱赐教，具审起居佳胜，甚慰驰仰。轼入冬眠食甚佳，几席之下，澄江碧色，鸥鹭翔集，鱼虾出没，有足乐者。又时走湖上，观作新桥；掩骼之事，亦有条理，皆粗慰人意。盖优哉游哉，聊以卒岁。知之，免忧。药钱亦已如请。比来数事，皆蒙赐左右，此邦老稚共荷戴也。乍寒，万万自重。不宣。轼再拜正辅提刑大夫兄阁下。十一月三日。卷五四





与程正辅　六一


轼启：长至俯迩，不获称觞，祝颂之怀，难以言谕。比日起居增胜？宪掾顾君至，辱手书，感慰倍常。顾君信佳士，伯乐之厩，固无凡足也。老弟凡百如昨，但痔疾不免时作。自至日便杜门不见客，不看书，凡事皆废。但晓夕默坐，作少乘定，虽非至道，亦且休息。平生劳弊，且作少期百日。兄忧爱之深，故白其详，不须语人也。所谓以得为失者，梦幻颠倒，类皆如此尔。未由瞻奉，万万若时自重。不宣。轼再拜正辅提刑大夫兄。十一月十日。卷五四





与程正辅　六二


某启：蒙惠冠簪，甚奇，即日服之，但衰朽不称尔。全面极佳，感怍之至。岑茶已领。杭人送到《表忠观碑》，装背作五大轴，辄送上。老兄请挂之高堂素壁，时一睨之，如与老弟相见也。附顾君的信，封角草草，不讶不讶！升卿之问，已答之矣。已白顾君其详。轼再拜。卷五四





与程正辅　六三


轼启：别来三得书教，眷抚愈重，感慰深矣。想已达韶，起居佳胜？《桃花诗》再蒙颁示，诵咏不能释手。“管”字韵拙句，特蒙垂和，句句奇警，谨用降服，幸甚幸甚！《一字》虽戏剧，亦人所不逮也。轼凡百如昨，十九日迁入行衙。再会未期，惟望顺时为国自重。因苏州卓行者奉问。不宣。轼再拜正辅提刑大夫兄执事。三月十七日。卷五四





与程正辅　六四


三诗因感微物，以寄妙理，读之翛然自失。以病未和得，愧怍。执政小简，中近人之病，听不听在他，兄不可不言也。如闻前削监事亦颇行，是否？寄惠大黄丸等，糟姜、法鱼、麦糵，并已捧领，感荷感荷！卷五四





与程正辅　六五


近得柳仲远书，报妹子小二娘四月十九日有事于定州，柳见作定签也。远地闻此，情怀割裂。闲报之尔。卷五四





与程正辅　六六


某启：闻归艎到岸，喜不自胜。辱手教，承起居佳适。值夜乏人，未可前诣。新诗辄次韵，取笑取笑！前本附纳。匆匆。卷五四





与程正辅　六七


某启：漂泊海上，一笑之乐固不易得，况义兼亲友如公之重者乎？但治具过厚，惭悚不已。经宿，尊体佳胜？承即解舟，恨不克追饯。涉履慎重，早还为望。不宣。卷五四





与程正辅　六八


河源事，上下缪悠而已。有一信并书，欲附至子由处，辄以上干。然不须专差人，但与寻便附达，或转托洪、吉间相识达之。其中乃是子由生日香合等。他是二月二十日生，得前此到为佳也。不罪不罪！卷五四





与程正辅　六九


河南兄弟已归左右，想哀慕之极，切希为亲自宽也。近有慰疏，未暇别纸。卷五四





与程正辅　七〇


蜜极佳，荔枝蒙颁赐，谨附谢恳。苏州钱倅差一般家人，又借惠力院一行者契顺，来与宜兴通问。万里劳人，甚愧其意。因令附此书，或略赐照管，幸甚。卒子与借请少许，甚幸甚幸！卷五四





与程正辅　七一


广州多松脂，闳甫尝买，用桑皮灰炼得甚精，因话告求数斤。仍告正辅与买生者十斤，因便寄示。舶上硫黄如不难得，亦告为买通明者数斤，欲以合药散。铁炉，可作时罗夹子者，亦告为致一副中样者。三物皆此中无有也。不罪。卷五四






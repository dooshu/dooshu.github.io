○擇用邊夷疏

臣惟國家九邊東起遼左、西盡甘凉、皆與虜為隣、邇年獨宣大以欵貢、故大虜中懷狡詐、外示馴服、稍得息肩、然頗聞旃裘逼近塞垣、關城全無限制、虜人往來內地、甚至結姻通貨、毫無忌憚、將帥苟幸旦夕、有司慮生事端、一切置之不問、憂方未巳、若夫遼左則土蠻日肆、近雖奏捷傷殤巳多、薊鎮則長昂窺伺、石門諸路、屢聞失事、山西方憂套虜之潛謀陝右更慮各酋之狂逞、今日邊事、豈敢謂宴然無事、然臣觀前史若李廣之在上谷。郅都之在雁門。祭彤廉范之破鳥桓。禦匈奴。董遵誨之治并州領環慶。不過今邊方大郡之守。皆能力抗驕虜比重長城。列郡分守用其錢穀選其吏兵專其號令最是良法固由當時郡守權重文武均屬提衡軍門咸歸統轄而亦邊吏得人之明效也今日九邊文吏有各道有府州縣正佐。而總統于巡撫。武吏有副將有參遊提調守備。而總統于大帥。文武將吏犬牙相錯。指臂相使而總制于督府。然則今日之總督。即古連帥節度之任。自總副而下。皆稟號令聽調度。御雖文臣。寔大將也。其將領掛印登壇。不過奉令驅馳沖遏堵截。乃褊裨之事。况其他乎。巡撫之任。亞于督府。而事權亦不相遠。司道之官需次節鉞。而軍民皆其所制。邊隅重寄在于此。乃吏部于此諸臣推陞遷轉。與內地一槩循資。而論用者未必相宜。相宜者未必久用。人情傳舍其官既不肯真心任事。邊事稍得曉暢。又未免轉而之他。此邊吏之當議者一也。至于邊方有司。其于將領有各分守一城一堡者。有軍衞有司。共事一處者。將領之職重在戰鬪。有司之職。重在封守。然戰鬪所以防內訌若外勦奇零反置內地于不顧。苟有傷殘。豈得逃責。封守責在保四境。若株守一城。而棄村落于不救。收保不及。焉能無罪。邇年以來將領狡猾虜至不能沖鋒拒堵。每每擁兵觀望。東西閃避。俟虜欲巳飽。徐遲其後。斬獲一二零騎老弱。便誇功報捷。而內地俘掠創殘。則諉之曰此有司責也。而有司又袖手高坐曰吾職在牧民。不任兵事。彼此推捱支吾。邊民安得不盡彫殘無遺。而邊事安得不敝壞殆盡也。臣愚以為欲求安邊之策。將領固當痛為懲創。有司亦不可不加意責成。顧吏事本難。而邊吏則尤難。吏才不易。而邊才尤不易。自非大為招徠。極意諮訪。不能得其人自非破格鼓舞久任練習。莫得其力。今詮曹註選邊腹任臆。未嘗另為推擇。毋論州縣之長。半是暮年。科貢精力強幹者。巳若晨星。即巍科年少而文弱柔脆。漫?邊地。此輩有聞烽股栗。安望其與武臣。共為拮据疆塲也。昔人謂以戎馬之任。同諸俗吏之選。良為可歎。及至既任之久。豈無幹局智畧。堪寄扞圉。運籌折衝可當一面者。而邊情乍習。他轉遽臨。或濶大豪舉文罔少疏隨以三尺繩其後。徒令英雄之士有奇約未克施展。昔宋臣嘗建議欲慎選仁勇之士。世守邊郡。安危利害。不離其身。不得不盡心以防患。今雖不敢望世其官。亦當師其意。使五年十年而後選。中間著有勞績。加銜進爵。若咨俸積久。州縣竟擢大府。二千石竟登節鎮。此邊吏之當議者二也。伏乞　聖裁、


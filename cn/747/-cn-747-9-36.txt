○册越王泰改封魏王文

维贞观某年某月某日甲子，皇帝若曰：於戏！在昔哲后，受命君临，并建茂亲，以为藩卫。然则古之列国，今之按部，循名或异，立政实同。皆所以共治黎元，俱奖王室，克隆鼎祚，咸悉由之。惟尔雍州牧左武候大将军越王泰，生而韶敏，幼而好学，乐善不倦，才艺日新。地则维城，礼优分器，惟彼三魏，实号五都。非亲勿居，夹辅攸属，是用命尔为使持节都督相、卫、黎、魏、洺、邢、贝七州诸军事相州刺史，改封魏王。传之子孙，长为藩翰。古人有言：“皇天无亲，惟德是辅。民心无常，惟惠之怀。”往钦哉！尔其鉴此格言，无自骄奢，无迩邪佞，兢兢业业，以保尔茅土。可不慎欤！


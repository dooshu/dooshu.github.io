鹿鸣

三章，章八句


首章讲：此燕享宾客之诗也。言：君臣之间，莫贵于相孚，而莫病于相暌。盖情以分而暌，则言以拘而不尽。虽欲闻乎大道，终无由也。我于嘉宾何如？





呦呦鹿鸣，食野之苹。

苹，草名。彼呦呦鹿鸣，食野之苹，其情适则其声和矣。





我有嘉宾，鼓瑟吹笙。吹笙鼓簧，承筐是将。

笙，乐器。承，奉也。筐，盛币帛者。将，行也。况我有嘉宾，大道素备于身，足以龙光乎国家，而可无宴以通其情，而使之尽言乎？是故其燕之也，鼓瑟于堂上，而工歌之盈耳；吹笙于堂下，而鼓簧以出声乐之，以乐无不备矣。奉筐而行币帛，饮则以酬宾送酒，食则以侑宾劝饱，隆之以礼，无不备矣。





人之好我，示我周行。

人，指嘉宾。我，周王自言。周行，大道也。其礼意之厚如此者，盖以嘉宾素怀忠君爱国之心，其好我有日矣。但君臣之分至严，朝廷之礼主敬，使不有以通之，则言不敢尽。故今日之燕，礼备乐和，旷然相期于形骸之外，庶乎人之好我者，分无所拘，而言语得尽。凡帝王修己治人之方，莫不敷陈无隐，而示我以周行也，岂特为是弥文哉？

二章讲：





呦呦鹿鸣，食野之蒿。

蒿，草名。呦呦鹿鸣，食野之蒿，其情适则其声和矣。





我有嘉宾，德音孔昭。

德音，是名誉。孔，甚也。昭，明也。况我嘉宾，实德之隆，发之而为声闻之美，其焕然湛明者。





视民不恌，君子是则是效。

视，即化也。恌，偷薄也。则，法也。效，亦法。诚足以感化斯民，而使之不偷薄矣。凡我君子，皆有化民之责者，则亦所当则效，而若嘉宾之德音，足以示民可也。





我有旨酒，嘉宾式燕以敖。

燕，燕享。遨，游也。夫佳宾之德如此，则所以示我者有本，殆非空言之教矣。故我有旨酒，与嘉宾以式燕，而尽其遨游之欢，庶几忘分之余，而周行之示自不容隐矣。

三章讲：





呦呦鹿鸣，食野之芩。

呦呦鹿鸣，食野之芩，其情适则其声和矣。





我有嘉宾，鼓瑟鼓琴。鼓瑟鼓琴，和乐且湛。

且，又也。况我有嘉宾，其燕之也，鼓我瑟焉，鼓我琴焉，声音动荡，以尽和乐之情。殷勤无已，又极和乐之久。





我有旨酒，以燕乐嘉宾之心。

若此者，岂徒养其体，娱其外已哉？盖我有旨酒，以燕宾而和乐且湛者，正欲势分两忘，形迹无拘，以安乐嘉宾之心耳。心因燕而什，则言因心而宣，而其周行之示，自将无已矣。吁！周王歌是诗以燕宾，可谓尽乞言之道矣，尚何人臣之不乐于效忠哉






舒亶


亶字信道，号懒堂，明州慈溪人。庆历元年（1041）生。治平二年（1065）进士，试礼部第一。元丰五年（1082），知制诰。六年（1083），试御史中丞、权直学士院。寻除名、追两官勒停。徽宗朝，累除龙图阁待制，崇宁二年（1103）卒，年六十三。有集，不传。

临江仙

送鄞令李易初

折柳门前鹦鹉绿，河梁小驻归船。不堪花髮对离筵。孤村啼鴂日，深院落花天。

文采弟兄真叠玉，赤霄去路谁先。明朝便恐各风烟。江山如有恨，桃李自无言。

点绛唇

周园分题得湖上闻乐

紫雾香浓，翠华风转花随辇。洞天云暖。一片笙歌远。

水殿龙舟，忆侍瑶池宴。闲庭院。梦回春半。雪鬓无人见。

散天花

次师能韵

云断长空叶落秋。寒江烟浪静，月随舟。西风偏解送离愁。声声南去雁，下汀洲。

无奈多情去复留。骊歌齐唱罢，泪争流。悠悠别恨几时休。不堪残酒醒，凭危楼。

醉花阴

试茶

露芽初破云腴细。玉纤纤亲试。香雪透金瓶，无限仙风，月下人微醉。

相如消渴无佳思。了知君此意。不信老卢郎，花底春寒，赢得空无睡。

又

越州席上官妓献梅花

月幌风帘香一阵。正千山雪尽。冷对酒尊傍，无语含情，别是江南信。

寿阳妆罢人微困。更玉钗斜衬。拟插一枝归，只恐风流，羞上潘郎鬓。

虞美人

寄公度

芙蓉落尽天涵水。日暮沧波起。背飞双燕贴云寒。独向小楼东畔、倚阑看。

浮生只合尊前老。雪满长安道。故人早晚上高台。赠我江南春色、一枝梅。

又

周园欲雪

酒边陡觉罗衣暖。独倚黄昏看。寒鸦两两下楼东。著处暗云垂地、一重重。

红炉欢坐谁能醉。多少看花意。谢娘也拟殢春风。便道无端柳絮、逼帘栊。

又

蒋园醉归

重帘小阁香云暖。黛拂梳妆浅。玉箫一曲杜韦娘。谁是苏州刺史、断人肠。

醉归旋拨红炉火。却倚屏山坐。银缸明灭月横斜。还是画楼角送、小梅花。

丑奴儿

次师能韵

一池秋水疏星动，寒影横斜。

满坐风花。红烛纷纷透绛纱。

江湖散诞扁舟里，到处如家。

且尽流霞。莫管年来两鬓华。

一落索

蒋园和李朝奉

正是看花天气。为春一醉。醉来却不带花归，诮不解、看花意。

试问此花明媚。将花谁比。只应花好似年年，花不似、人憔悴。

又

叶底枝头红小。天然窃窕。后园桃李谩成蹊，问占得、春多少。

不管雪消霜晓。朱颜长好。年年若许醉花间，待拚了、花间老。

满庭芳

重阳前席上次元直韵

寒日穿帘，澄江凭槛，练光浮动馀霞。蓼汀芦岸，黄叶衬孤花。天外征帆隐隐，残云共、流水无涯。登临处，琼枝潋滟，风帽醉欹斜。

丰年，时节好，玉香田舍，酒满渔家。算浮世劳生，事事输他。便恁从今酩酊，休更问、白雪笼纱。还须仗，神仙妙手，传向画图夸。

又

后一日再置酒次冯通直韵

红叶飘零，寒烟疏淡，楼台半在云间。望中风景，图画也应难。又是重阳过了，东篱下、黄菊阑珊。陶潜病一作去，风流载酒，秋意与人闲。

霞冠。欹倒处，瑶台唱罢，如梦中还。但醉里赢得，满眼青山。花髮看看满也，留不住、当日朱颜。平生事，从头话了，独自却凭阑。

又

送权府苏台道宗朝奉

阊阖天门，芙蓉春殿，几年目断鸡翘。短蓬秋鬓，端幸倚琼瑶。南圃花边小院，西湖畔、云底双桥。归时节，红香露冷，月影上芭蕉。

明朝。那可望，旗亭烟草，柳渡寒潮。但万户千门，恨客歌樵。戏彩光浮衮绣，听鸣珂、响逼云霄。应回首，绮裘醉客，还是独吹箫。

卜算子

分题得苔

池台小雨干，门巷香轮少。谁把青钱衬落红，满地无人扫。

何时鬥草归，几度寻花了。留得佳人莲步痕，宫样鞋儿小。

菩萨蛮

三年江上风吹泪。夭桃艳杏无春意。今日欲开眉。那堪更别离。

莫折长亭柳。折尽愁依旧。只有醉如狂。人生空断肠。

又

柳桥花坞南城陌。朱颜绿髮长安客。雨后小池台。寻常载酒来。

马头今日路。却望城西去。斜日下汀洲。断云和泪流。

又

画船捶鼓催君去。高楼把酒留君住。去住若为情。西江潮欲平。

江潮容易得。只是人南北。今日此尊空。知君何日同。

又

画檐细雨偏红烛。疏星冷落排寒玉。赌得碧云篇。金波更涉船。

樽前当日客。行色垂杨陌。天阔水悠悠。含情独倚楼。

又

杜鹃啼破江南月。香风扑面吹红雪。赋就缕金笺。黄昏醉上船。

年华双短鬓。事往情可尽。明日各天涯。来春空好花。

又

次刘郎中赏花韵

朱帘乍卷层烟起。露华深浅初疑洗。困倚玉阑风。绮罗知几重。

向人如有意。不醉何时醉。便得一枝红。犹胜两鬓空。

又

席上送寅亮通直

小池山额垂螺碧。绿红香里眠鸂鶒。波面翠云开。仙槎天上来。

吹将红日落。懊恼严城角。风月此时情。知君髮发生。

又

送奉化知县秦奉议

一回别后一回老。别离易得相逢少。莫问故园花。长安君是家。

短亭秋日晚。草色随人远。欲醉又还醒。江楼暮角声。

又

樽前休话人生事。人生只合樽前醉。金盏大如船。江城风雪天。

绮窗灯自语。一夜芭蕉雨。玉漏为谁长。枕衾残酒香。

又

楼前流水西江道。江头水落芙蓉老。画鼓叠凉波。凭栏颦翠娥。

当年金马客。青鬓芦花色。把酒感秋蓬。骊歌半醉中。

又

绮栊深闭桃园曲。刘郎老向花间宿。笑脸抹流霞。心知是小琶。

纤纤垂素玉。掠鬓春云绿。弹了醉思仙。小窗红日偏。

又

次张秉道韵

真珠酒滴琵琶送。行云旧识巫山梦。空得醉中归。老来心事非。

江梅含日暖。照水花枝短。密叶似商量。向人春意长。

又

小亭露压风枝动。鹊炉火冷金瓶冻。悄悄对西窗。瘦知罗带长。

欲眠思殢酒。坐听寒更久。无赖是青灯。开花故故明。

又

流年又见风沙送。钧天回首清都梦。塞雁几时归。镜中双鬓非。

绿袍同冷暖。谁道交情短。愁斛若为量。还随一线长。

又

次莹中元归韵

白蘋洲渚垂杨岸。藕花未放青蒲短。斜日画船归。背人双鹭飞。

醉眠金马客。不道风尘隔。红影上窗纱。小庭空落花。

又

湖心寺席上赋茶词

金船满引人微醉。红绡笼烛催归骑。香泛雪盈杯。云龙疑梦回。

不辞风满腋。旧是仙家客。坐得夜无眠。南窗衾枕寒。

又

别意

江梅未放枝头结。江楼已见山头雪。待得此花开。知君来不来。

风帆双画鹢。小雨随行色。空得郁金裙。酒痕和泪痕。

又

次韵

香波绿暖浮鹦鹉。黄金捍拨么弦语。小雨落梧桐。帘栊残烛红。

人生闲亦好。双鬓催人老。莫惜醉中归。醒来思醉时。

又

绿窗酒醒春如梦。小池犹见红云动。露湿井榦桐。翠阴生细风。

雨过芳塘净。清昼闲中永。门外立双旌。隔花闻笑声。

又

忆曾把酒赏红翠。无腰柳弱歌声细。纵马杏园西。归来香满衣。

宝车空犊驻。事逐孤鸿去。搔首立江干。春萝挂暮山。

蝶恋花

置酒别公度座间探题得梅

雪后江城红日晚。暖入香梢，渐觉玲珑满。仿佛临风妆半面。冰帘斜卷谁庭院。

折向樽前君细看。便是江南，寄我人还远。手把此枝多少怨。小楼横笛吹肠断。

又

深炷熏炉小扃院。手捻黄花，尚觉金犹浅。回首画堂双语燕。无情渐渐看人远。

相见争如初不见。短鬓潘郎，斗觉年华换。最是西风吹不断。心头往事歌中怨。

减字木兰花

用旧韵戏吴奉议

眉山敛额。往事追思空手拍。

雁字频飞。生怕人来说著伊。

闲抛绣履。愁殢香衾浑不起。

莫似扬州。只作寻常薄幸休。

又

赋锦带

碎红如绣。摇曳东风垂彩绶。

拟倩柔条。约住佳人细柳腰。

蜀江春绿。争似枝头能结束。

纤手攀时。欲绾同心寄与谁。

木兰花

次韵赠歌妓

十二阑干褰画箔。

取次穿花成小酌。

彩鸾舞罢凤孤飞，

回首东风空院落。

杳杳桃源仙路邈。

晴日晓窗红薄薄。

伤春还是懒梳妆，

想见绿云垂鬓脚。

又

金丝络马青钱路。

笑指玉皇香案去。

点衣柳陌堕残红，

拂面风桥吹细雨。

晓钗压鬓头慵举。

恨里歌声兼别苦。

西湖一顷白菱花，

惆怅行云无觅处。

又

蒋园口号

琉璃一片春湖面。

画舫游人帘外见。

水边风嫩柳低眠，

花底雨干莺细啭。

鞦韆寂寂垂杨岸。

芳草绿随人渐远。

一番乐事又将离，

金盏莫辞红袖劝。

浣溪沙

次权中韵

燕外青楼已禁烟。

小寒犹自薄胜绵。

画桥红日下秋千。

惟有樽前芳意在，

应须沈醉倒花前。

绿窗还是五更天。

又

和葆先春晚饮会

金缕歌残红烛稀。

梁州舞罢小鬟垂。

酒醒还是独归时。

画栋日高来语燕，

绮窗风暖度游丝。

几多落叶上青枝。

又

和仲闻对棋

黑白纷纷小战争。

几人心手斗纵横。

谁知胜处本无情。

谢傅老来思别墅，

杜郎闲去忆鏖兵。

何妨谈笑下辽城。

又

劝酒

雨洗秋空斜日红。

青葱瑶辔玉玲珑。

好风吹起□江东。

且尽红裙歌一曲，

莫辞白酒饮千钟。

人生半在别离中。

浣溪沙

白鹭飞飞点碧塘。

雨荷风卷绿罗裳。

管弦竞奏杂鱼榔。

游女谩能歌白伫，

使君不学野鸳鸯。

桃花空解误刘郎。

鹊桥仙

吕使君饯会

教来歌舞，接成桃李。尽是使君指似。如今装就满城春，忍便拥、双旌归去。

莺心巧啭，花心争吐。无计可留君住。两堤芳草一江云，早晚是、西楼望处。

菩萨蛮

疏英乍蕾馀寒浅。蹋枝小鹊娇犹颤。谩炷水沈香。帘波不是湘。

清愁支酒力。畏听江城笛。恁忍说华年。垂垂欲暮天。

好事近

箫鼓却微寒，犹是芳菲时节。分付塞鸿归后，胜一钩寒月。

双垂锦幄谢残枝，馀香恋衣结。又被鸟声呼醒，似征鞍催发。

失调名

十年马上春如梦。








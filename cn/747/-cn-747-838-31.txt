○册益昌公主文

维乾宁元年岁次甲寅十月庚申朔十四日甲子，皇帝若曰：粤昔汉颁鲁国，魏锡常山。繇锺爱以分封，亦旌贤而别壤。前王茂典，历代成规。朕今嗣守，不敢失坠。咨尔第七女，兰芷芳猷，肃雍懿范。坤顺之性，体於自然。天倪之资，禀於阴教。不明尔德，孰慰我心。爰稽旧章，俾率彝训。乃流汤邑，仍锡粉田。所以示鸠均养之仁，乐螽斯宜尔之庆。夙兴夜寐，无忘女史之箴。下气怡声，勉习家人之礼。女仪妇道，可不慎与。








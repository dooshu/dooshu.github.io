东门之墠

二章，章四句


首章讲：此淫奔者思其人。曰：





东门之墠，茹在阪。

东门之旁有墠，墠之外有阪，而茹藘之草生于其上焉。





其室则迩，其人甚远。

我所思之人，其居固在于是也，则其室为甚迩者矣。但其人我思之而不得见，何其远哉？是其室之迩，若可幸也。而其人之远，则深有动我之念矣。

末章讲：





东门之栗，有践家室。

家室，乃彼人所居。东门之旁有栗，栗之下有成行列之家室，而族党之众胥聚以居焉。





岂不尔思？子不我即！

即，是就也。我所思之人，其居亦在于是也，则我岂不尔思。但我思之，而子乃不我即，何可以得见哉？是其人之思固甚切也，而其人莫即，则深有劳我之心矣。






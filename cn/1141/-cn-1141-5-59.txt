送孙如斋编修册封安南

炎汉南交地，陈黎角斗场。
一人称有道，四海尽归王。
宠使朱衣贵，恩纶御墨香。
居然盟带砺，恪尔奉圭璋。
负弩诸侯肃，乘轩万里长。
中途变寒暑，绝域异烟霜。
水历昆明外，山临勾漏旁。
羽毛看翡翠，宴会飨槟榔。
陈迹瞻铜柱，珍禽献越裳。
多才重孙楚，二妙得周郎（时仪部周星公仝行。）。
獴𤡱随驺御，珊瑚制笔床。
含毫元侍从，凭轼足篇章。
迟日和风送，王程春草芳。
飞扬迈邛笮，省觐过衡阳（太夫人时在长公衡阳官舍。）。
不费相如檄，还馀陆贾装。
遐方修职贡，每岁走梯航。



卷_57【贾侍郎自会稽使回，篇什盈卷，兼蒙见寄一首，与余有挂冠之期，因书数事，率成十韵】 刘长卿

江上逢星使，南来自会稽。

惊年一叶落，按俗五花嘶。

上国悲芜梗，中原动鼓鼙。

报恩看铁剑，衔命出金闺。

风物催归绪，云峰发咏题。

天长百越外，潮上小江西。

鸟道通闽岭，山光落剡溪。

暮帆千里思，秋夜一猿啼。

柏树荣新垄，桃源忆故蹊。

若能为休去，行复草萋萋。



酬吴次尾


昔年遇子金陵陌，锦衣吹荡杨花白。
玉缸溶溶春夜长，当轩系马倾行客。
石城翠蛾西曲娘，清歌一声江水碧。
别来落魄吴楚间，饭牛屠狗俱无颜。
鄂渚章台气萧瑟，旌旗东接匡庐山。
安东仗剑尚慷慨，夷门挟策终抱关。
为予东来探禹穴，寒飙烈烈凌霜雪。
班荆野岸旁无人，布席明湖风景切。
雄谈逸思横九霄，痛饮酣歌更呜咽。
自言海内兵未休，且将游说东诸侯。
十年结交尽湖海，猛士如云不见收。
牙璋虎节满天下，谁能好士知英流。
珠玉锦绣不足论，异策奇谋何所求。
龙渊出匣星文古，鸊鹈膏作华阴土。
繇来安攘发明王，莫学纵横事盟主。
弯弓一矢下天狼，欲堕不堕欃枪光。
钩陈煌煌正四方，我与汝曹俱乐康。
更从北斗乞酒浆，缓步贡之白玉堂。





○金松赋（并序）

广陵东南，有颜太师犹子旧宅，其地即孔北海故台。予因晚春夕景，命驾游眺，忽睹奇木，植於庭际，枝似柽松，叶如瞿麦。迫而察之，则翠叶金贯，粲然有光。访其名，曰金松。询其所来，得於台岭。乃就主人，求得一本，列於平泉。今闻封植得地，枝叶茂盛。叙其所自，作此赋焉。

青春已暮，白日将夕。经颜子之故巷，访孔公之旧宅。美珍木之在庭，得嘉名於樵客。曩擢本於台岭，近徙根於檐隙。其柯肃肃，可比於贞松；其叶纤纤，实侔於瞿麦。风入叶而成韵，露垂柯而流液。不受命於严霜，谅同心於寒柏。含春霭而葱，映夕阳而的。疑翠尾之群翔，若金潭之旁射。杂爽籁於篁竹，混晶光於瑶碧。奇树以垂珠而擅名，金松以潜颖而莫觌。亦犹处子在於隐沦，奇才遗於草泽。我有衡宇，依山岑寂。类仲长之清旷，如萧宰之穷僻。托根此地，似在崖壁。殊谲柚之不迁，同甘棠之可惜。庶封植於园林，永爱殖而无攵。


○高宗天皇大帝哀册文

维宏道元年，岁次癸未，十二月甲寅朔，四日丁巳，大行天皇崩於洛阳宫之贞观殿，殡於乾元殿之西阶。粤以文明元年五月壬午朔，十五日景申，发自瀍洛，旋於镐京。以其年八月庚辰朔，十一日庚寅，将迁座於乾陵，礼也。晓雾收碧，晨霞泛丹，庭分羽卫，肂启龙攒。哀子嗣皇帝轮，攀诉容车，崩号扆殿，悲蜃辂之空严，感凤樽之虚荐。擗摽糜溃，充穷殒裂，剡思攀而还迷，羸喘兴而复绝。俯惟茕恳，荼毒交侵，瞻白云而茹泣，望苍野而摧心。怆游冠之日远，哀坠剑之年深。泪有变於湘竹，恨方缠於谷林。念兹孤幼，哽咽荒襟，肠与肝而共断，忧与痛而相寻。顾慕丹楹，回环紫掖，抚眇嗣而伤今，想宸颜而恸昔。寄柔情於简素，播天声於金石。其词曰：

月瑶诞庆，云邱降祥。仙源汉远，圣绪天长。绕枢飞电，丽室腾光。鸟庭开象，龙德含章。六艺生知，四聪神授。晦迹登序，韬光齿胄。缀玉词条，缉琼文囿。发挥绿错，牢笼紫宙。鉴符敦敏，量本疏通。宾门表誉，纳麓彰功。始潜朱邸，或跃青宫。夏余钦德，周诵倾风。粤自铜闱，虔膺宝命。惠沾动植，信洎翔泳。淳化有敷，至仁无竞。教溢璇宇，道光金镜。五龙开运，六羽升年。西云应吕，南风散弦。晷符羲日，荫广尧天。贲园旌士，焚林荩贤。濬明上格，财成下济。问寝承亲，在原申悌。戒盈茅宇，蠲奢土砌。衢室禋宗，云门飨帝。以圣承圣，资明嗣明。礼崇殷夏，乐盛咸英。时和俗泰，天平地成。永同文轨，长垂颂声。德动乾符，威清地纪。澄氛禭穴，扫沴濛汜。推毂六师，坐知千里。亭毒寰县，莹镜图史。霜戟林耸，月旗云亘。叠鼓萧关，鸣笳松嶝。追凉水殿，避暑山楹。霞翻浪井，树响层城。务简通三，神凝得一。元池肆赏，青邱伫逸。访道顺风，养真乘日。拜牧襄野，尊师石室。宝献河宗，赆归王会。浮毳交影，飞轮系轪。云封荐款，日观申虔。告成七庙，归功九天。无事无为，爰游爰豫。骨域延想，汾川涤虑。仪凤巢阿，飞麟在驭。火林归朔，烛乡移曙。

所冀元寿，齐年紫皇。祲兴旅馆，灾缠未央。遽脱屣於宸极，奄乘云於帝乡。亘天维而落构，匝日宇而沈光。殉百身而靡赎，积万古而徒伤。魂销志殒，裂骨抽肠。受玉几之遗顾，讬宝业於穷荒。嗣君孝切，谅闇居丧。集大务於残喘，积众忧於未亡。所以割深衣而克励，力迷衿而自强。呜呼哀哉！浃埏遏密，绵区缟素。恨钧天之不归，瞻鼎湖以凝慕。呜呼哀哉！攀圣滋远，恋德滋深。诉昊穹而雨泗，擗厚载而崩心。泣人灵而洒悲霰，晦宇宙而起愁阴。呜呼哀哉！缇琯移序，朱明应律。恐竁方营，龟谋献吉。背九洛而移驭，傃八川而从跸。列璧羽之逶迤，动锺挽之萧瑟。顾园邑之苍翠，望岩隧之纡郁。乔阳之舄不追，茂陵之书方出。呜呼哀哉！迹图悬圃，神降长流。去重阳之奕奕，袭大夜之悠悠。同霸茔之薄窆，契纪廛而莫修。思门山於夕月，悲陇树於新秋。呜呼哀哉！想轩驾之攀龙，思涂山之恋凤。矧承眷於先房，誓牵毁而哀送。同谓务切至綦，事违深倥。仍徇公而抑己，遂夺情以从众。悲千罔极之悲，痛万终天之痛。呜呼哀哉！恭惟圣烈，实镂微衷。敬因彤管，载撰元功。业弥遥而道弥著，时益远而声益隆。播二仪而不极，横四海而焉穷。呜呼哀哉！


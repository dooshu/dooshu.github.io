○漕河議 【 漕河】

夫漕者。天下之大利大害也。中都之中。自上供以至百官十二軍仰給萬里之外。歲轉輸數十百萬、不踁而馳。豈不為利。名言然而漕能使國貧漕能使水費漕能使河壞九州之地。生人所尸?立。無不足以養人者。唐虞萬邦。降而七國。其地產人力。蔑不自給也。今使遠方之民。胼胝而作之又跋涉以輸之。則輦轂之下。坐而食之。其人庸德無啙窳偷生。而國又有治河造舟諸經費之歲出不貲。予見北方之人最不耐寒暑不習勞苦至婦人尤為坐食無用真可恨也譬若父有二子。一勤一媮。使勤者養其父。又給其媮者。父又時出所藏以濟之。而媮者益媮此三相盡耳。故曰漕能使國貧也。虞書六府。始于水。終于穀。逓相克治而成焉。則水者。生穀之藉也。如今法運東南之粟。南旺專清泉源恐為豪家占以灌溉也自長淮以諸北山諸泉涓滴皆為漕用是東南生之西北漕之費水二而得穀一也凡水皆穀也亡漕則西北之水亦穀也故曰漕能使水費也。大禹治河。數千年來。惟馬遷能言其意。以為河所從來者高。水湍悍難以行平地。數為敗。乃釃二渠以引其河。北載高地。故降水至于大陸。夫大陸之地。北高于衛當百尺以下。南高于淮當百尺以上。禹豈不知北入衛南入淮之便也。而必釃二渠引之。俾行高地者何也。水驟下則亟行。高地殺矣。而又使河以北諸水。皆會于衡漳恒衛以出于冀。河以南諸水。皆會于汴泗渦淮以出于徐。河入淮則病徐揚河入衛則病幽朔則龍門而東大水之入河者少也入河之水少而北不侵衛南不浸淮河得安行中道而東出于兗故千年而無决溢之患也。有漕以來。惟務疏鑿之便。不見其害。自隋開皇中引穀洛水達于河。又引河通于淮海。人以為百世利矣。然而河遂南入于淮也則隋煬之為也。自元至元中。韓仲暉始議引汶絕濟。北属漳御。而永樂中潘叔正之属。因之以成會通河。人又以為萬世利也。然禹河故道。橫絕會通者。當在今東平之境。而邇年張秋之决。亦復近之。假令尋禹故迹即會通廢矣是會通成而河乃不入于衛必入于淮不復得有中道也則仲暉之為也。故曰漕能使河壞也。然則可廢乎。曰當世而無堯禹。未可廢也。當世而有堯禹。未可盡廢也。請略言河漕之事。夫漕之用河。河之梗漕。百年以前無有也。河稍南而遽以為傷地脉。虞　祖陵。數十年以前無有也。茶城以東。迄于淮陰。故引汶濟運。稱清河耳。今惟清口即黃河矣至于今尚在人口也。金元而後。成弘而前。河數出于穎壽之間。即河又何嘗不南。古今善策河者。皆言不與水爭利。而今者絕河之中道。則河窮。又使之北避運。則河又窮。又使之南而遠避　祖陵。則河又益窮。河所由者。舍徐邳間三道安往哉。水窮則溢。何得不累歲决也。决而圖之。猶有築塞開挑兩事耳。每大舉無慮費金錢百萬。而經始圖終。必以百日為程。未及詳究熟籌。近為數年之計也。所以河漕之臣宜統于一也以為稍遲即妨來歲運矣諺曰疾行無善步。以若所為。故當得鹵莽之報。而甚乃有事欲速成。財苦不給。中道而忽省其估。以僨厥庸者。是亡策也。今茲已壞。來茲復然。國財民命。歲不得不捐數十萬而壑委之。此豈非坐而自敝之術哉。識者憂其敝。百爾所思。則有議復海運者。議卒業膠萊者。議遡淮遡河由沁入衛者。數者皆為國也。夫海運之策。元以來嘗受其成利矣。有伯顏之道。有朱張之道。有殷明略之道。出外洋則險而便由裏洋則曲而安逾遠逾便。亦逾省。增修易善。今日而索諸行海利便。無論清瑄。即明略故當勝之。愚不憂海也。所可議者。清瑄所用東南富人。通市外洋者。舟則其舟人則其人也今東南物力。方諸勝國。百分之一耳。海市絕。無舟若人矣。官為舟不善。完。官募其人不習也。即舟善人習。而萬艘為裙群。能保一無漂溺乎。又决不能也。學醫人費。學海之為人費大矣。元夷狄而清瑄盜也故牛羊用人也今欲費民。民不堪欲費軍。國不任也。且向所謂跋涉以輸之者。進而出死輸之。逾不忍言也。又不任稽核也。清瑄所用富室。力保足任其人。今委之素無根柢之衆。莽莽風濤。開舟?宗之后。誰相司察。即未經漂溺。而詭辭以逞。又孰知其情與否也。故海運可為而不可為也。無已則有一焉。破拘孿之格。開功名之門。去米塩之計。絀紛紜之論。捐大利于民。以易其死命。而又有法以通之。使其利卒止?帚于國。令小民供分外之役。而得格外之償。人臣有朱張之功。而無朱張之罪。國家享元初之饒。而永無元末之害。是可行也。然而未易言也。膠萊之議。累起數廢。近有為七論以難其事者。夫土石可鑿也。淖沙可避。海險可習也。分水嶺之積高十二丈。可節宣也。運限可寬。而財力可黽勉辦也。六者皆可說也。獨河成而無水以濟不可說也。麻灣滄海之間。四百餘里。地形既狹。而南北平分。無徂徠泰山諸泉可資。無南旺安山可瀦。無洸汶泗沂可借也。若其積高之處。深之使自南而北。與海砥平。而漕徑其間。此萬不能也。何者分水無嶺形而有嶺名者是泰岱之餘氣而成勞諸山之過脉也泇河亦多碙石然□開之其地形不甚高耳淺嘗之而碙石?勾為阻。功力巳難矣。更深之未易言也。故膠萊之議。必先索諸泉源湖漅可用借資。令會于都泊以為斗門分水。若會通之南旺。桂林之龍盤。必無竭涸之患。然後可。若其否也。宜遂置弗講者也。沁水之順流入衛至便也。第欲遡河而至沁口猶用河也河未可置弗治也。河治即南陽無阻。曷不由泇入運。從枕席上過師哉。急溜如傾。盈涸無時。二洪之近。猶稱畏途。更西千里。而其為二洪也多矣。若遡淮而遂置河。此或可也。然而經洪澤。舍河用淮則運道益西恐更迂遠入壽穎洪澤之風濤。昔年之高寶也。鳳穎而上。灘溜之險。盈涸之無常。猶黃河也。正陽而下。舟行千里。難為小。正陽而上。舟行七百里難為大也。朱仙鎮而北至惠濟橋。惠濟而西至河口。即濬舊河開支渠。計如朱仙止耳。宋建隆中導閔河自新鄭與蔡水合貫京師南歷陳穎達壽春以達淮右謂之惠民河此故道亦或可尋然决無引黃河入鄭之理若河流淺狹。輓舟迎溜。即須易舟。易舟之費鉅也。若展河治溜。令漕艘直達。即河工之費又鉅也。且引河入鄭。由鄭入穎。由穎入淮。水趨下易矣。加廣深焉。不虞開門而揖盜乎哉。倘河伯不靈。異日者全注于淮以扼鳳泗。謂多口何。即不然也。然而河亦未可遂置也。前代之漕。有不藉河者。焉有不治河者乎。今日之河。即棄弗治。而數年之後。日以墊隘不他徙乎。南徙而復為蒙墻。不危泗乎。北徙復為黃陵岡不絕會通乎。既由沁入衛則欲弃會通即不為會通計但北徙入張秋臨德以下皆當魚鼈而衛河亦不可行矣絕會通安所稱兩利乎棄會通不幾于舍安而就危舍近而就遠乎是故通沁穎而必無患也。河亦未可置也。然則將如何。漕不能舍會通耶。泇可恃耶。昔歲之失策安在耶。朱旺口之濬萬全耶。欲圖長久之計又安出耶。摠之運河與黃河不相雜亂便為上策不能不用而能少用便是中策泇河既通駱馬復濬若更開石漴思過半矣曰漕不能舍會通也內地也安流也水盛可以為資也成功可因也益之以泇直河通汶則愈安也豈惟直河異日者東通于沭舉全河數百里而悉避之又愈安也故會通不可廢而泇可恃也獨惜夫財計詘而泇之功僅僅耳。倘異日者積旱而水不盈。漕即經途險澀。得無遂以為泇尤乎哉。然而非失策也。增修焉足矣。治河之役。前政之失策與否也。愚不知也。朱旺口之濬。果出于萬全否也。愚亦不知也。夫河者、地事也。運艘小停便思禱雨運事甫畢即議封神大可笑也邇歲之言河也。不師于地而聽于天地者一定屢遷之形勢。而天者或時或恒之旱潦也。不以地之形勢。挍策之得失。而以天之旱潦定人之功罪譬如治病者。不以脉理經絡。察臟腑之虛實。而以非時寒熱為之候也。寒則咎寒熱則咎熱。雖盧扁與庸醫等功。寒即投熱。熱即投寒。屢更而其人亦坐憊已。河上之事。漕通即為功。漕病即為罪。竭天財殫民力而疏且塞焉。即為功。俄而溢或且涸焉。即為罪。疏塞不必是也。幸而雨暘時安流焉即為功。疏塞不必非也。不幸而恒雨焉恒暘焉。雨則溢。暘則涸。即為罪。癸卯以前。積旱者數歲矣。癸卯以後。積潦者三年矣。一總河也。塞黃堌。則以旱倖其成。决蘇莊。則以潦著其敗者也。一總河也。是時摠河即李公化龍才臣也急治泇則以潦顯其長緩治黃則以潦見其短者也一泇河也在辛丑則以旱訾其瑕。在甲辰。則以潦全其瑜者也。一徐州一清口也。昔旱則以為千難摠集。今潦。則以為百全無患者也。嗟乎。使昔如今潦。即黃堌通而徐呂不涸。旱而不甚。即徐呂涸而出仙臺不淤。使今如昔旱。即黃堌塞而蘇莊不决。潦而不甚。即蘇莊决而行堤未必盡壞。使昔不因旱改轍。從權濟運。而一意治泇。即泇早成。使泇早成。而獨防黃堌之南。即王家口不開黃堌全淤。行堤仍决而豈必有加于今日。惟以天之旱潦為人功罪。故一有遷改。輒議更張。又不以地之形勢。定策是非。故財力空殫。原非實見。葢始而卜度言之。既而卜度聽之。又復卜度論之。亦復卜度斷之。患在南則從事北。患在北則從事南。及臻厥成。則并民財國計。皆以付之非時之雨暘而巳王家口之議常棼矣。勘視地形。臺中嘗言之矣不省也。至于無可奈何。而曰王家口高于濁河口若干丈尺耳。嗟乎。此何待言。上流百里而懼不高乎。令此時而舉南北新舊諸河。從源達委皆能知其積高積下之數一河之中分別測量又能知其逓高逓下之數地形水勢。可以指掌示而聚米畫乎。于是焉錯綜之。參伍之。則其受病之處。必可知也則其開塞之宜。必可知也。他日者即旱而某處任其涸。即潦而某處任其决。又必可知也。即爾時之開塞踳矣。而形勢之說尚在猶得追論之。覈核之。以為改絃易轍之助。今而無可憑矣。但以錢穀之省。土方之减。蘇莊之决。南陽之淤指為瑕疵耳。蘇莊决故昭陽日墊昭陽墊故李家口之流日微李家口之流微故河縮而上溢此日下河漕受病大勢也開泇河從直口達夏鎮以避二洪開朱旺導大河通暢達小浮橋以接濟直口之水皆為得策特開濬如法便萬全之畫也即欲諉諸天行。一為解嘲而不能舉其尋丈之數。猶卜度也。故曰愚不知也。朱旺口之功。嘗言形勢矣。未盡也。然則今日受病之處。全在昭陽耶。抑徐呂而下。尚十之二三耶。若云尚在徐呂。則李家口之清流涓涓爾。若云全在昭陽。則二洪之淺溜故在也。南股下于北股矣。眎王家口之功加廣深矣。近者河患在于邳之睢寧猶嘉靖之昭陽也以至上决駱馬下决白洋為数年之患及春水未生。并力截河。遂可全河而南。固也。地而既下矣。即丙午之歲。又復潦如甲乙。能保無溢而南以害蕭碭。或徑黃堌舊河以入白洋。且南害永夏。否也。萬一有之。則蕭碭永夏。與其在豐沛魚單也何異。若待夫時暘也而無害。則其在北也。亦猶在南也。又不知昨歲之决蘇莊而趨銀河也。銀河之廣深。視今日之新河何如也。將銀故不能容耶。將銀可容河。緣水盛而演溢四出耶。今日之銀河。將巳淤滅無影耶。將亦漸次復漕。稍加疏濬。猶能宣洩耶。凡此皆不能舉其尋丈之數。决其然不然之情。故曰愚不知也。然則何由知之。曰禹鑿龍門决大河。豈真有庚辰童律為之使哉。此治河本論也近日之患在于河身甚高而治者不察地勢之高下惟藉堤堰以障之故不久便决耳今徐邳日高恐有西徙之患奈何其測量審。規畫精而已。益列山澤。垂典將作。所以能辨江河之淺深識原隰之遠近度山阜之高下制疏塞之利害也三代而降。國有水工。士有水學。亦猶是神禹之遺焉。今之時。有水工如鄭國者乎。有顓門水學。如郟亶單鍔郭守敬其人者乎。欲知方圓。必以規矩。欲知高下。必以凖平。故尚書大傳曰。今人以地形為平故遂失之天圓物地亦圓物也惟大西之學精之公亦本此非凖無以得萬里之平。而今之名能治水者曰。水平遠至數里。十無一凖。遂置不用。不亦謬哉裴彥秀制地圖。圖體有六。其法以凖望為宗。以考高下方邪迂直之校。以定道里。以設分率。其說以為峻山鉅海。絕域殊方。登降詭曲。皆可得而定者。斯則凖望之為用大矣。守敬之在勝國也。嘗决金水。復唐來。開會通。導通惠。相視河渠泊堰數百餘所。又嘗以海面較京師至汴梁。地形高下之差。又嘗自孟門而東。循黃河故道。縱廣數百里間。各為測量地平。或可以分殺河勢。或可以灌溉田土。具有圖志。葢守敬敏才宿學。其創改歷儀耑務考騐。故于測量地平。尤為精絕。然而度無他術也。凖望已耳。今誠得守敬其人。令博求巧工筭史為之佐史。西自孟門。東盡雲梯。南歷長淮。北逾會通。無分水陸在在測驗近用凖平遠立重表車船橇?木?大車?隨地制器方田勾股隨用立法藉如一河之中。從源至委。廣狹深淺為之總差。或以里計。或以丈計。又為之細差。凡河皆如之。其在巳廢巳湮之河亦如之。一切隄防障塞支流通渠陂塘瀦澤皆如之。又以諸河之身。參互校量為彼此相視之差。兩河相距之間。縱橫挍量。為山阜土田經緯之差。又鑿井辨驗。察其沙土燥濕疏密厚薄為土性之差。其隄防陂澤參互校量亦如之。務令東西南北數百里間地形水勢盡識其紆直倨勾又盡識其廣狹淺深高下夷險燦然井然若別黑白若數一二此亦數月間可以畢事。不為難耳。而後倣裴氏之遺規。終若思之緒業。繪圖立論。勒成一書。上之冊府。頒之諸司。使人人如身歷其間。覽觀可得也。一可得各河容受吐納之數二可得隄防所宜增卑倍薄之數三可得見行河身比于各河所差淺深高下之數四可得見河墊淤之後某河可用相代容納之數五可得地勢所便土物所宜豫引開濬可不可之數此所謂形勢之一定者也。而此法既立。既于竝河郡邑。為立凖人。即用司水。于見行河身之中。畫地以守。歲月測候。凡旋墊沙土。暫傾圻岸。新成淺溜。皆量度丈尺以上所司。所司即依原定形勢。參以天時旱潦。議擬斟酌。通融計筭如是即可知河行急緩之勢也河身變遷之期也即又可知夫當决之處也與夫逓行之河也此則所謂屢遷者也。定形為經。時變為權。本與標相印。症與脈相合夫然後築塞之机宜。疏導之方略。可得預籌。土方之數。錢穀之額。可得計量。工程之虛實。冐破之有無。可得按移。臺省可得駁論。司空得可參覆。公忠廉慎之官。可得見長。貪冐闒茸之倫。可得著罪。遠近可得辨其詆欺。前後可得杜其推諉。有實試功能而不幸遇二三千里若數年水旱之憂。一時盈涸之變。亦得有所據以明其非辜矣斯則師于地不聽于天向所謂可得而知之之術也既巳知之。則今日之河當奈何。曰。河臣言之矣。南守汴堤。北守三堤。任河遊衍其間。不亦可乎。且夫西南循汴。東盡止?帚仁。以護泗也。北守大行。副之縷水。以護運也。南必不可令亂淮。北必不可令侵汶所宜倍加封築。日省時修者也。若南北之間新故三道既巳知之。即又非徒任之而已。何者。彼所欲趨與所欲舍吾可得而前策之預計之也夫水猶兵也。兵法曰先人有奪人之心。後人有待其衰。此兩言者。兵之要也。水之道也。可謂得水之性情矣有所欲開毋若先之淤墊欲極度所必趨濬之以待其嚙將深此為先之有所欲塞毋若後之水属理孫泆然不顧淘之汰之沙礫在後此為後之禮曰。善溝者水漱之。善防者水淫之。此之謂也。今也不然莫能迎之。憖而隨之。彼務亟去。吾將遏之。彼不欲來。吾將奪之。用力見功。多寡難易之間不亦遠乎。不寧惟是若或全河未墊頺岸傾阺乘流急下。偶成溜淺雖驚湍如瀉。俗稱神物五灼知其數即不必輕謀轉徙或疏月河。或飭濬具去之其下必移而上以次銷减為功不難。此即李公義之故術。亦吾牛溲馬渤之資。奚事覆巢殺卵以疑鵷鶵哉曰三道逓行。窮而變通。于河則宜。其或不當于漕奈何曰銀河北依大行。此道最東走豐沛。出秦溝。今决河所經也。此直漕者也。濁河中由堅城集此道稍西。分為二渠。一從郭煖樓出鎮口。今决河所去也。一從苑家樓出小浮橋。今輓河所開也。皆直漕者也。獨符離河南由此道最西。司家道口經符離道睢寧。出小河口。此則不當于漕。昔之所以涸徐呂營泇河耳。泇而足恃矣。進乎此則通沂于沭。增修焉。亂流而入則出小河之下。故大行堅即以運付泇可也。曰今之世有郭守敬其人乎。曰數學淺技也。才不絕世政自不習耳。語不云乎。一人善射。百夫决拾。果求之也。亦豈必遂無其人也。曰苟有其人。上而庸之。欲盡其術將須時日焉。河勢遷改。將迎開塞將須時日焉猝遇水旱。遽有變易或黃或泇或在會通皆難逆料。有所飭治。將須時日焉漕有常規。其可待耶。曰固也愚將言之。葢河可待而功固不可亟焉夫天行旱潦。水為贏縮。事之無法儀者。無甚于斯費至百萬矣。計須審密。事難卒辦者。無甚于斯而規制一定。莫或變通務速其功。以赴事期畫未必審而費不可追。豈非耗財損功之道乎。竊惟永樂間會通已成矣。而淮徐臨德逓行支運。　先朝于此殆有深意葢唐開元中裴耀卿請建武牢洛口諸倉。隋唐食貨志所載其時便已隨□□倉唐人欲避凾陝三門之險故設東西二倉也節級轉運水通則舟行。水淺則寓于倉以待不滯遠舡不憂欠耗。比于曠年長運利便一倍有餘。而劉晏因之。近時亦有議及此策者但此以節江南民力則可苦漕運十丈淺淤則萬艘為之不前又無論長運支運矣且京庾積貯空虛又有改折截留事務多端歲運不足米價騰踊若廢長運何以救燃眉乎江汴河渭。各舡逓運。江積揚州。汴積河陰。河積渭口。渭入太倉歲漕百萬。無升斗溺者。然則四倉支運。用此道也。自支運變為兌運。兌運變為長運。于是一舟一歲之間。還往萬里。不得不避洪。不得不防凍而漕限乃不可爽矣。漕限不可爽而河又數變。涸則議濟。他徙則議挽。務強河以從我。又嚴為之限而費乃滋大。且未及熟籌之也。為今之計。欲令我可待河。而河不能為我難。似宜稍采支運之意。支運在　祖宗朝為良□在今日恐支移盤折之間重為民累乎廣故倉于淮安。仍建一倉于濟寧。諸總運艘。可量用十分之六。從水次運粮至淮。以須後命。量度河勢而取進止。若河道利便。則徑赴濟寧。倘河流未馴。即起貯淮倉。而運艘速還。以赴次運。度至淮者遠可歲三運近可四運至濟寧者歲再運故曰運軍十分之六而足也。若河累未馴。工役未竟。不論多寡悉貯淮倉。迨河馴役竟。即盡掣南舡。自淮赴濟。泇黃竝行。循環轉運。數月之間。亦盡足累年之積矣。是不過用一二歲漕伸縮其間而河有變可以竢其定河有工可以竢其畢也所謂弃廣運而之濟寧者何也。至徐而河患未離也。且由泇則未至徐也。故濟寧衢地也。所謂至濟寧而止者何也。夫京軍之食于漕者若干萬人。坐而養驕。此國庾之蠹。而造物者之所忌也。自古禁軍皆遣征戍。或屯諸州。謂之就糧。所以均勞佚。省轉漕也。今欲略倣此意。以京軍十二萬人分為六番。番二萬人。向所稱南方免運旗軍十分之四者。故行漕艘若行糧也移而賦予之。唐一□中乏食則人主率其六宮從官至東都島在禁軍之不可出耶令循環轉運。自濟寧抵通惠歲可三運不及則再歲五運而四百萬可畢至矣二萬人為番。即春秋蒐乘。减六分之一耳。冬夏無論也。是不廢操備也以為爪牙爪士。不宜代南軍。則永樂間不嘗赴南都支領月糧乎。宣德五六年。不嘗令五軍操備旗軍擺堡運糧赴宣府獨石乎。景泰三年。不嘗撥營軍七萬運糧赴口外懷來乎。今予之舟楫。予之行糧。間歲一行。往返再閱月。無南都之遠無江河之險。無擺堡之勞。無陸行之艱。所運者又巳自所食之粟也而謂不堪耶且南軍免運十分之四者。非佚之也。責以辦料。方諸舊則從輕焉。而歲有餘貲矣。可用减民耗也。備急乏也。或裁以優南北諸軍之在漕者。無不可也。所為積于淮倉。不嫌累年之蓄者何也。此非獨可以待河事而止也。古今言漕者。莫善于轉般莫不善于直達嘗考宋制。于真州置發運使。轉般倉委是宋人良法妙在給塩以資舟卒額斛代發以済豐歉故江舡時至汴舡不滯其後發運以歲額不敷均舟卒而江舡不以時至矣又其後塩法既変廻運無所得而舟人逃散矣雖不廢法得乎立轉般法。歲漕荊湖江淮兩浙米六百萬石至真陽楚泗轉般倉。回舡從通泰載塩還。為諸路漕司經費。發運司自以汴船運米入京。而轉般倉常存數年之積。州郡告歉。則折上價、謂之額斛。計本州歲額。以倉儲代輸。謂之代發。復于豐熟。以中價收糴。穀賤則官糴不至傷農。飢歉則納錢。人以為便。本錢歲增。兵食有餘。及蔡京為相。悉收糴本。行直達法。遂致汴京糧儲不繼。故宣和中。仍降度牒香塩。充糴本行舊法。以至南渡百餘年不廢也。今之漕糧。直達京通。古人即于正賦之中寓平凖之意官民兩利之道也歲凶則逕改折色無可代廢豐則取歲額止耳無由加糴以故京儲之積日寡。而又江西一省。减于宋漕十分之五。江南七郡。增于宋漕至十有餘倍。江楚苦于折色江南苦于本色主計者曷不一為通融以故江西湖廣米價常下下極傷農或逋負折色江南七郡米價常騰其望改折猶望歲也淮安故楚州也。其運塩之法。今未易可更。亦未暇具論。第漕猶宋漕耳。誠于常盈倉。每存二三歲之積。或更措置金錢。或歲益以免運。官軍辦料所入。此須修劉晏之制以塩法為之本充為糴本。使豐年收糴。凶歲代發。一依宋制。如此即江湖二省江南七郡彼此之間酌量贏縮歲有羨也豐年飢歲出入之間酌量贏縮歲有羨也展轉數年。則餘一年之蓄。更數十年之通。而足食足兵足民。舉積此矣。區區漕河數年之水旱。一二歲之工役。何所不可待。又何足慮之有。曰此管子輕重之術也。利則博矣。其如今之財日不暇給。何京儲之望漕也。如農夫之雨焉。又安得數歲之積而用之。曰是何言與。富人之家。因循積久。財用闕乏。苟有便計。即主伯亞旅。猛省奮發。盡出所有。共殫心力。以圖饒羨。其事產素裕。稍無失策。便足支持。若復逡巡須假。坐待屢空。猝當大費。又不獲巳。捉衿見肘。計無所之。其為日不暇給。何時而巳哉。曰是則然矣。果行之可為百世之計乎。曰吁此豈百世之計乎。富人之家而計轉徙逐什一。此權宜之術。就令可久。不謂本業焉。必求本計。其惟禹功哉。禹之治水也。非在其疏瀹决排也。禹貢之外。嘗自矢其功曰。予决九州距海濬畎澮距川畎澮田事也則禹之治水功在治田也孔氏盛稱其績略不言封山濬川而曰盡力溝洫勝禹自知矣。然則八年禹蹟非獨左伯益右工垂而巳也葢步武而與后稷偕若蛩與距虛然。相藉為用。故曰暨益奏庶鮮食暨稷播奏庶艱食鮮食也。此何故也。治田者。用水者也。用水者。必將儲水以待乏者也。水之用于田也多。水之儲以待用于田也又多。則其入于州者寡矣九州之田曰土。曰作又。曰其藝。曰底績。終之以府脩土正。則爾時九則三壤。大氐皆田也。所以千年而無决溢之患也。夫大雨時行。百川灌河。此田間用水之日也。今舉山陵原隰之水。盡驅而之于川川又盡并而之于瀆。時遇霖潦。安得無溢且决哉。善乎周恭肅用之言也。曰使人人治田則人人治河也。惜乎其法止于疏通溝洫耳。未盡也。夫溝洫者所以行水非所以用水也水從高注下。皆自田間。若耑理溝洫。四通八達。水不專于通□尤妙于停蓄然翟子威决陂以為害杜元凱决陂以為利亦各就其地勢所宜耳此為增河使多。非减河使少矣。禹之决九川。陂九澤。互為用者也。决者洩之以為利陂者蓄之以為用也周禮稻人掌稼下地以瀦蓄水。以防止水。以溝蕩水。以遂均水。以列舍水。以澮瀉水。曰瀉。决川之謂也。曰蓄曰防曰舍。陂澤之謂也。曰蕩曰均者。用諸田間之謂也。故曰互為用者也。夫下地者對高地言之也。山有上。正有宛中。對上正言之。則宛中即下也。故南方之善田者。曰水無涓滴不為用。山到崔嵬猶力耕。而汜勝之書。有梯田之法。由此觀之苟有水焉。無高不可用也。今欲治田以治河。則于上源水多之處。訪古遺迹。度今形勢。大者為湖漅。小者為塘濼。奠者為陂。引者為渠。以為儲偫。而其上下四周。多通溝洫灌溉。田畝更立斗門牐堰。以時蓄洩。達于川焉。今淛中明聖鑑湖之属皆然大都瀦水五頃以上。可溉田百頃旋行旋積。即此湖塘頃畝之間土田所滲漉風日所耗損。隄防所蓄止。為水既不貲矣。此為田逾益。水逾損減河而少之之術也水壅則潰。疏則行。流激則濁。紓則清。必無患累决。又無患亟淤巳。恭肅之言治田而獨言溝洫也是謂大川通流。引之達澮。可用溉田也。黃河利于直行不利于旁引溉田之說萬萬不可夫大川之可溉者多矣。若决河而引之溉或未可也。若决自溫洛而下。尤未可也。禹陂九澤。皆江河之上游也。鄭國渠故地今亦以水濁泥積岸高故不可復引鄭國鑿涇。用溉注填閼之水。猶陂澤也。夫用水治田者不在其源必在其委也在其源者。諸源積聚。未為江河。用之之法。則為湖渠牐堰焉。史起治鄴。召信臣治南陽。馬臻治越。王元緯治鄮之類是也。在其委者。平江漫衍。不虞衡决。用之之法。則為塘浦圩堤焉。郟氏父子單鍔諸人之策江南。虞集之策京東瀕海之類是也。夫决黃河以治田。猶之手揖盜也。故曰未可也。嗟乎今天下亦匱甚矣。食指衆而生焉者寡也。難乎哉亦為之而巳矣。介甫之敗于宋也。其行之非也。本朝仰東南以給西北然僅給京師于西北之民無與也田荒不治則一遇水旱即流亡載道人知西北之患旱也不知乃更患水此溝洫不條非縮則溢之患也至于所給京師又非獨禁兵也凡長安之執役輿隸與夫削獎將車之流皆託名以食焉况太倉之米多已紅腐當支放之期則狼籍滿途纔出廩門斗僅易十餘錢耳三十鍾致一石而復泥沙用之甚無謂也欲思裕國而徒議河議漕乃末策耳先生此書真有本之論子瞻言?几之是務。反安石而不免為庸人之論耳。因是而訾禹功也。是懲于噎而廢食也。此功成而長河以北。足用共給。即近納賦總而遠貢輕微也可。即不然而舉今之全漕。裁用其半以實京師也亦可。即值河之變而或行或止也亦可即舉禹之中道而還之河也亦可。所謂當世有堯禹。則漕未可盡廢。而可以略廢者也。是百世之計也。


○对县令有客判

〈县令有客，吏贺皆往，或遗贺钱，万人告其受赃。辞云：其实不持一钱。〉

宾实有礼，将存执贽之仪；相在於堂，爰司主进之务。惟彼县尹，是亦为政。诗恺悌以字人，需饮食而肃客。宓琴多暇，偃室常闲。将有四方之宾，用致万钱之贺。彼吏人而迭进，伊或者以员来。财非摭实，词则夸诞。稽诸汉史，且曰大言：详乃吕刑，宁闻默货。哂无状而即可，验受赃以谓何？

卢正已

正已字子宽，初名元裕，代宗赐今名。元宗幸蜀，命典通义、唐安二郡，累迁成都尹剑南节度采访使太子宾客。大历五年卒，赠太子少保。


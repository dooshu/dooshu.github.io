○摄山栖霞寺新路记

栖霞寺山水胜绝，景象瑰奇，明徵君故宅在焉，江令公旧碑详矣。高宗大帝刊圣藻於贞石，纡宸翰於题，焕乎天光，被此幽谷。先是兹山之距都也，五十里而遥，方轨并驱，崇朝可至。及中原构乱，多垒在郊，野无牧马之童，歧有亡羊之仆，义祖武皇帝潜龙兹邑，访道来游，始命有司，是作新路。金椎既隐，玉大言还。桐山之驾不追，回中之道亦废。呜乎！圣人遗迹，必将不泯。微禹之叹，夫何逮哉！保大辛亥岁，时安岁丰，政简民暇。粤有寺僧道严，名高白足，动思利人。百姓庄思，家擅素风，积而能散。嗟亭候之不复，悯行旅之多艰。乃相与翦荆榛，疏坎[QVDC]，辟通衢之夷直，弃邪径之迂回，建高亭於道周，跨重桥於川上。凿甘井以救渴，立名表以指迷。草树风烟，依依四望。峰峦台榭，肃肃前瞻。由是江乘之涂，复识王畿之制矣。余职事多暇，屡游此山。喜直道之攸遵，嘉二叟之不懈。为文刻石，用纪成功。俾後之好事者，以时开通，随坏完葺。此碣有泐，斯文未湮，不亦美乎？其年八月一日，兵部员外郎知制诰徐铉记。


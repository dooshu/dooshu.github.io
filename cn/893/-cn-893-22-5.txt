客中作





兰陵美酒郁金香，[一]玉碗盛来琥珀光。

但使主人能醉客，不知何处是他乡?

[一]唐时沂州之承县，春秋时鄫国也。后魏于此置兰陵郡，隋废郡为兰陵县，唐武德四年改曰承县，在沂州西一百八十里。《元和郡县志》：兰陵县城，在沂州承县东六十里。《史记》：荀卿适楚，春申君以为兰陵令。《正义》云：兰陵县，属东海郡，今沂州承县有兰陵山。《梁书》：郁金出罽宾国，花色正黄而细，与芙蓉花、裹被莲者相似。国人先取以上佛寺，积日香藁，乃粪去之。贾人从寺中征顾，以转卖与他国也。《香谱》：郁金香，《魏略》云：生大秦国，二三月花，如红蓝，四五月采之。其香十二叶，为百草之英。






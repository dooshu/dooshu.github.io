劳山零拾


劳山为山左名胜，距即墨西四十里，滨临东海，与田横岛隔水相望。往游者，自华阴以至八仙墩张仙塔，当绕行一百三四十里，其间胜景，指不胜屈。土人相传其陈迹，有足述者，为记于左方，忆及即录，不计次序也。

孤脉峰之巅，露一洞。洞中一神像，自下视之，色相庄严，俨然菩萨也。峰峭削，从无能登之者。相传国初时，有刘道人者，就峰下结草为庵，苦修有年。一日，忽闻洞中有弦歌声。出户仰视，云净如洗，风日清朗。信步行，亦不知为险阻，炊许即达峰顶。入洞中膜拜已，于神座下获一绿琉璃杯，就洞中喜跃大笑大叫。峰下行人咸闻其声，聚而观者几千人，互相疑讶，以为神仙现化也。亡何，道人冉冉自峰顶下，杯犹在手。语人云：“此仙物也。洞中神像，亦白琉璃所为。”里正以为怪异，闻于官。邑令张某，亲来验视，则更无可梯阶矣，仅取绿琉璃杯去。自是不闻有再登者。

双塔口，相传唐师征东时，曾建双塔于此，以便海上了望，识别归途者。数里外，有砖塔岭，岭巅有骷髅花。相传昔有夫妇二人，获稻于双塔之旁，其母馌焉。会雨雹骤作，其夫负妻急奔避塔内，而舍其母。神怒其不孝，使神龙抓塔并二人，掷此岭顶。至今砖迹尚存，故得名。骷髅花，开时逼肖骷髅云，即此夫妻之魂魄所化也。语虽不经，存之亦足以恫乡愚而儆薄俗，故君子不置辩焉。

上清宫之北，有洞曰烟霞洞，为刘仙姑修真处。仙姑之史，则不可考矣。洞前一白牡丹，巨逾两抱，数百年物也。相传前明有即墨蓝侍郎者游其地，见花而悦之，拟移植园中，而未言也。是夜道人梦一白衣女子来别曰：“余今当暂别此，至某年月日再来。”及明，蓝宦遣人持柬来取花。道人异之，志梦中年月于壁。至时道人又梦女子来曰：“余今归矣。”晓起趋视，则旧植花处，果含苞怒发。急奔告蓝，趋园中视之，则所移植者果槁死云。洞前花至今犹存。此则近于齐东野语矣，然《聊斋志异·香玉》一则，即本此而作也。

万历间，憨山和尚挟巨资至下清宫，拆毁三官殿，投神像于海，逐去道侣，招僧建大佛殿，将落成矣。道人耿一鸾赴告于有司，执憨山充配广东，复建三官殿。憨山至粤，建大丛林，门徒无数，复坐化，是为七祖云。今下清宫外，佛殿遗址尚仿佛可认。土人每抚摩太息，惜憨山之不得坐化劳山，少一胜迹也。

摸钱涧，土人相传前明时，道人李灵仙收一瞽者为徒，曰徐复阳，投九钱涧中，令复阳日往摸索。经一年，摸得三钱。三年尽得，目复明。功果圆满，飞升以去。上天以灵仙传道废人，法当诛罚，令刀下解尸。灵仙知之。会即墨决囚，夜间以酒醉役人，纵囚而自缚，幻为囚状。处决时，有白气自腔中出。闻复阳自云中呼曰：“师傅随我来！”监斩者不敢隐，特以上闻，以为误斩神仙。故终有明一代，即墨之犯辟刑者，仅陪决不处决云。是又齐东野人之语矣。

楹联触处皆是，可诵者殊鲜，为摘录数联于此：

老去自觉万缘都尽，那管闲是闲非；春来尚有一事相关，只在花开花落。有山有水区处；无是无非人家。

柯斧青山，担去白云将换酒；纶竿沧海，钓来明月却忘鱼。秀色可餐，坐客多情分不去；白云入卧，野人无意得将来。

拨云寻出路；待月叫开门。






【谢李秀才贽见启〈宝元二年在乾德日〉】

某启。自某获罪于时，窜身南楚。楚之为邑，既陋且穷，《诗》称荆蛮，以比戎狄。羁游宦学之不至，风俗言语之不通，顽然囚拘，谁与为偶？孤陋之诮，古人所忧。今者上蒙宽仁，徙之善地，始得与士君子揖让，进退周旋。方将沐而薰之，自与人齿。秀才首迂玉趾，贽以长笺，升自宾阶，肃有仪矩。开函启纸，粲然词章。盖夫逃于虚空，闻足音而尚喜；友于贤者，况邦士之所推。愿斥簿领沉迷之劳，以从闲燕仁义之乐。区区之意，言岂足殚。


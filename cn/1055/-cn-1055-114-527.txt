【唐美原夫子庙碑〈天宝八年〉】

右《美原夫子庙碑》，县令王字山甫撰并书。碑不知在何县。，天宝时人，字画奇怪，初无笔法，而老逸不羁，时有可爱，故不忍弃之，盖书流之狂士也。文字之学传自三代以来，其体随时变易，转相祖习，遂以名家，亦乌有法邪。至魏晋以后，渐分真、草，而羲、献父子为一时所尚，后世言书者，非此二人皆不为法。其艺诚为精绝，然谓必为法，则初何所据？所谓天下孰知夫正法哉？书固自放于怪逸矣，聊存之以备博览。治平元年八月十一日书。





卷一四○·集古录跋尾卷七


◇周大将军上开府广饶公郑常墓志铭

公讳常，字某，荥阳人也。周宣王之弟，初封其国；郑穆公之孙，始成其姓。祖思庆，建威将军、山阳太守。考顼，仪同三司、豫州刺史。南阳坐啸，值此此君；西河建隼，逢斯刺举。公侯继踵，冠冕连镳，可得而言，传于史籍。

公髫龀知礼，早年驰誉，就经黉舍，略见书堂，习武兵栏，偏知剑术。虽复年犹小学，已为儒者所称；位在偏裨，即入将军之赏。大统三年，起义华阳，授永安县开国男。

文皇帝霸迹初基，英雄辐辏。公仗剑辕门，颍川从我。洛城逆战，壮于白马之兵；河桥解围，勇于乌林之策。授平东将军、帅都督。袭父封。魏后二年，授持节、车骑大将军、仪同三司。车骑用郭淮之勋。仪同取王沈之贵，公之此授，佥曰得人。进爵广饶县公，邑千户。保定三年，授使持节、都督迁州诸军事、迁州刺史。即总领金州兵马之兵开拓北戎。高山寻云，深谷无景，梯绳乃上，浮竹裁通，闽越影向，句吴声势。公出战短兵，并皆奔北，瓦解冰碎，山空谷静。授持节、开府仪同大将军。柏梁高宴，有大将军之诗；幕府初开，有平陵侯之国。比之今日，岂可同年而语哉！自是使车被之绣服，风谣是察，刑政是观。公露节东驱，风奔群盗，埋轮当路，威振中原。

武皇帝有盟津之师，以公为中权之劲，外从决胜，内侍军谋。及文轨既同，旃旌已偃，司勋行赏，军吏举功，乃授使持节、上开府，增邑五百户。赐姓宇文，与国同乘之荣；周之宗盟，非复异姓之后。蕃屏是寄，隆宠所归，公室无疏，此之谓矣。九州都督，须得其才；千里诸侯，实俟其政。乃为使持节、都督东徐州诸军事、徐州刺史。寻迁南兖州诸军事、南兖州刺史。公频总六条，再劳十部，俗变风移，人怀吏畏。滞穗遗秉，有利疲人；山桑野蚕，足充贡赋。化被殊俗，威行邻境，奏事京师，四方第一。谓真刺史，其在斯乎？春秋未高，奄然遘疾。以大象元年薨于州镇，时年六十三。呜呼哀哉！吏人扳慕，飞走变色，河、济辍舂，淮、沂市罢。以今年归葬于荥阳之山，诏赠某官，礼也。嗟陵谷之贸迁，惧徽猷之永远，地久天长，敢镌贞石。铭曰：

荆、河惟豫，洛食之本。水绕荥波，山斜陆浑。德星犹照，祥风未远。代不乏贤，文无阙衮。公之生也，实降英灵，忠为德本，孝禀天经。观书虎馆，学剑龙亭。雕弓偃月，行马流星。置阵黎阳，麾兵官渡。平阴听乌，马陵书树。气视回津，星占飞步。火断羌营，沙崩贼路。及驱犀节，乃牧雄州。吏不惊犬，人无喘牛。西蚕得岁，东作逢秋。草烂狱户，星低市楼。五将星亡，三台岳坼。哀哉天道，遂当明哲。栋梁崩坏，风云寂灭。北郭长悲，东都永别。幽深此地，宅兆斯凭。山回虎圈，路上鱼陵。悲风夜烈，苦雾晨凝。兰芬菊茂，终古相承。（《文苑英华》九百四十七）


26　善風怒風寧風之義　漢代田法能風與旱　韓愈訟風伯


黄帝風經曰：「調長祥和，天之善集證：「御覽『善』作『喜』。」風也。折揚奔厲，天之怒風也。」【原注】見御覽。〇案：埤雅引之，「長」作「暢」，兩「風」字俱作「氣」。周官小祝：「寧風旱。」春官之屬。漢代田之法能風與旱。此昌黎所以訟風伯也。

【元圻案】春官小祝：「掌小祭祀，逆時雨，寧風旱。」〇漢書食貨志：「以趙過爲搜粟都尉。過能爲代田，一畮三甽。歲代處，故曰代田，古法也。」又曰：「比盛暑，隴盡而根深，能風與旱，故薿薿而盛也。」〇韓文公訟風伯曰：「維兹之旱兮，其誰之由？我知其端兮，風伯是尤。」






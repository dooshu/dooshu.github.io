○黃河來流艱阻疏 【 修復黃河故道】

臣等猥以謭材、謬膺重任、欲求萬全之策、以報　陛下罔極之恩、食不甘味、寢不貼席者三月矣、而卒未能快于心也、竊惟今之談河患者、莫不曰徐邳河身墊高、水易溢也、崔鎮諸口未塞、桃清淺阻也、高堰黃浦淮水橫流、淮揚之民、久為民鱉也、淮黃兩河之水漫無歸宿、海口沙墊也、此徐州迤南之患耳目之所覩記、運道之所必資、故人人得而言之也、臣等巳于前月二十八日會本具題　陛下俯從臣請矣、然其大可憂者不在此也、臣等初抵淮安、即詢黃河出接運道處所。眾云出徐州小浮橋。則臣等喜以為此黃河故道之最順者也。又詢水深若干。眾云深四丈餘則臣等又喜。以為此河身之本體也。又詢小浮橋迤西。則為胡佃溝為梁樓溝為北陳為雁門集為石城集。而石城集以上十五里。則為崔家口。即去歲八月所決之口也。其間淺深俱不能荅、臣等即行淮安府管河同知王琰、前往測度隨據王琰揭報前項河水、深七八尺、至二三尺不等、而梁樓溝至北陳三十里、則止深一尺六七寸、散漫湖坡、一望無際。原係民間住址陸地。非比沙淤可刷。故河流逾年而淺阻如故也。臣等不勝驚訝、隨據徐州碭山鄉民?守等呈稱老河故道、自新集歷趙家圈蕭縣薊門出小浮橋、一向安流。名曰銅幫鐵底。因河南水患。另開一道。出小河口本河漸被沙淺。至嘉靖三十七年、河遂北徙忽東忽西、靡有定向、行水河底。即是陸地比之故道。高出三丈有餘。懇乞開復老河、上下永利、臣等當督管河道副使郡元哲等由夏鎮歷豐沛至崔家口、復自崔家口歷河南歸德府之虞城夏邑商丘諸縣、至新集閱視間、則見黃河大勢。巳直趨潘家口矣。隨據地方鄉老靳廷道等稟稱、去此十二三里、自丁家道口以下二百二十餘里、舊河形迹見在、儘可開復、臣等即自潘家口、歷丁家道口馬牧集韓家道口司家道口牛黃堌趙家圈至蕭縣一帶地方、委有河形。中間淤平者四分之一。地勢高亢。南趨便利。用錐鑽探河底。俱係滂沙。見水即可衝刷。臣等復督各官、駕小舠至梁樓溝北陳等處、躬親測量、委果淺阻河底原係陸地、委難衝刷、蕭縣地方、一望瀰漫、民無粒食、號訴之聲、令人酸楚、該縣城外環水為壑、城中瀦水為池、居民逃徙、官吏嬰城難守、見今題請遷縣、臣等竊思之、一縣之害。此其小也。夫黃河并合汴沁諸水。萬里湍流。勢若奔馬。陡然遇淺形如檻限其性必怒奔潰決裂之禍。臣等恐不在徐邳而在河南山東也。止緣徐州以北。非運道經行之所。耳目之後。人不及見止見其出自小浮橋而不考小浮橋之所自來遂以為無虞耳豈知水從上源決出。運道必傷。往年黃陵岡孫家渡趙皮寨之故轍可鑒乎。臣等又查得新集故道河身深廣。自元及我朝嘉靖年間行之甚利。後一變而為溜溝。再變而為濁河。又再變而為秦溝。止因河身淺澀。隨行隨徙。然皆有丈餘之水。未若今之逾尺也。論決河之要言淺愈甚則變愈速臣等是以夙夜為懼也。臣等又查得此河先年亦嘗建議開復、止緣工費浩繁、因而寢閣臣等竊料先時諸臣。雖以工費為辭、實非本心葢誠慮黃河之性叵測。萬一開復之後。復有他決。罪將安辭。目前既有一河可通。姑為苟安之計耳。而不知臣子任君父之事、惟當論可否、不當論利害、惟當計其功之必成、不當慮其後之難必、且所慮者他決也。隨決隨塞亦非有甚難者故河變遷之後。何處不溢。何年不決。寧獨不慮之乎。臣等與司道諸臣計之、故河之復。其利有五。河從潘家口出小浮橋。則新集迤東一帶河道俱為平陸。曹單豐沛之民。永無昏墊之苦。一利也。河身深廣。受水必多。每歲可免泛溢之患。虞夏豐沛之民得以安居樂業。二利也。河從南行。去會通河甚遠。閘渠可保無虞。三利也。來流既深。建瓴之勢。導滌自易。則徐州以下。河身亦必因而深刷。四利也。小浮橋之來流既安。則秦溝可免復衝。而茶城永無淤塞之虞。五利也。臣等以為復之便、至于復故道難、仍新衝易、復故道勞、仍新衝逸、則臣等計之熟矣、然舍難就易、趨逸避勞、慮日後未可必之身謀、而不惜將來必致之大患、皆非臣等之所以盡忠于　陛下也、


○移两神

夏满不雨，民前後走神所，刳羊豕而跪乞者凡三，而後得请。民大喜，且将报祀，愚独以为惑。何者？天以神乳育百苗谷，必时既丰，然後民相率以劳神之勤，於是而祀焉。今始吝其施，以愁疲民，是神怠天之职也。必希民之求而遂应，是神玩天之权也。既应而俾民输怨於天，归惠於己，是神攘天之德也。推怨何以为义？利腥膻之馈，何以为仁？怠天下之事，何以为敬？蔑是数者，何以为神？假曰非吾所得颛，然知民之情，而不时请於上，是亦徒偶於位？此愚所以惑也。噫！天不可终谩，民不可久侮。窃为神危之，柰何！


○甘露记

大唐壬午岁，南阳张公宰上元之二年也，有甘露降於庭梧，霭霭，如雨非雨者数日。县大夫谦，不敢自道其美。胥徒洎邑之缁黄幼艾，以状闻於连帅。连帅表奏於天子，天子嘉之，优诏宠答，焕然光曜。癸未岁，复降於庭梧。夏四月，馀自淮南罢去丞相府，将假道以归，主人备劳饯之礼，遂盛於杯器以示予。予取前箸以尝之，即薰喉淬齿，液不及咽，而腑脏涂然矣。辄自揣大化之精，而计之曰：夫天地无私也，至虚也，寂然不动，感而遂通。若御物之心诚，万人之气和，为祥云也，甘露也；或御物之心淫，万人之气冤，为繁霜也，苦雨也。动於此，形於彼，自开辟至於兹日，无他理矣。夫如是，张公之政，徭赋调欤，仓廪实欤，风俗厚欤，人民乐欤。不然，则何嘉祥元贶锺於邑也如此？繇是言之，二千石至於六百石，主有土之教化，操生人之性命，正即为祯祥，邪即为妖，得不严心直志，静操理本，上答神明之旨乎？茂宰之时政也。张君名集，某郡某里人也。其馀风猷义行，存乎碑颂，此不书。甲申岁十月一日记。








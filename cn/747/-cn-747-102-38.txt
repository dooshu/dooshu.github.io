○改元德音

朕闻惟辟动天。惟圣时宪，故君为善则降之以福，为不善则降之以灾。朕以眇末之身，於王公之上，不能荷先帝艰难之运，所以致苍生涂炭之危，兵革荐兴。灾害仍集，内省厥咎，盖由朕躬。故北有边裔狡逞之师，西有蒲同乱常之旅。连年战伐，积岁转输，虔刘我士民，侵据我郡邑，师无宿饱之馈，家无担石之储。而又水潦为灾，虫蝗作，戒谴作於上，怨咨闻於下，而况骨肉之内，窃弄干戈；畿甸之中，辄为陵暴。但责躬而罪已，敢怨天以尤人。盖朕无德以事上穹，无功以及兆庶，不便於时者未能去，有益於民者未能行，处事昧於酌中，发令乖於至当，招致灾患，引翼祸殃，罪在朕躬，不敢自赦，夙夜是惧，寝食靡宁。将励已以息灾，爰布泽而从欲。今以薰风方扇，旭日初升，朔既视於正阳，历宜更於嘉号。庶惟新之令，敷华夏以同欢；期克念之心，与皇王而合道。其贞明七年宜改为龙德元年。应天下见禁罪人，除大辟罪外，递减一等。德音到後，三日内疏理讫奏。应欠贞明三年四年诸色残欠五年六年夏税残税并放。侍卫亲军及诸道行营将士，等第颁赐优赏，己从别敕处分。左降官与量移，已经量移者与复资。长流人各移近地，已经移者许归乡里。前资朝官，寄寓远方，仰长吏津置赴阙。内外文武常参官节度使留後刺史，父母亡殁者，并与封赠，公私债负。纳利及一倍已上者，不得利上生利。先经阵殁将校，各与追赠。


8　戰國漢同稱公孫弘者　韓子有爲越王騎公孫弘


戰國有兩公孫弘，一在齊，爲孟嘗君見秦昭王；一在中山，言司馬憙招大國之威求相〔一〕。與漢平津侯爲三。案：史記將相年表：「武帝元朔五年，以公孫弘爲丞相，封平津侯。」韓子説林云：「公孫弘斷髮而爲越王騎。」是又一人也。

【集證】容齋四筆云：「後漢明帝時，有幽州從事公孫弘，交通楚王英。見於虞延傳。」又按晉惠帝時，亦有與平津侯同姓名者，爲楚王瑋長史〔二〕。見晉書王渾、潘岳、楚王瑋傳。

【元圻案】戰國策：「公孫弘語孟嘗君曰：『君不如使人先觀秦王。意者秦王帝王之主也，君恐不得爲臣，奚暇從以難之〔三〕？意者秦王不肖之主也，君從以難之未晚。』孟嘗君曰：『然，願因公往矣。』」又：「司馬喜使趙，爲己求相中山，公孫弘隱知之。中山君出，司馬喜御，公孫弘參乘。公孫弘曰：『爲人臣招大國之威，以爲己求相於君，何如？』君曰：『吾食其肉，不以分人。』司馬喜頓首於軾曰：『臣自知死至矣。』君曰：『何也？』曰：『臣抵罪。』君曰：『行，吾知之矣。』居頃之，趙使來，爲司馬喜求相。中山君大疑公孫弘，弘走出。」

〔一〕「憙」，原作「熹」，據元刊本、清嘉慶本改。

〔二〕「瑋」，原作「偉」，據中華本晉書卷五九楚王瑋傳改。

〔三〕「奚」，原作「矣」，據上古本戰國策卷一一齊四改。






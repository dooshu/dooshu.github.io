卷一百七十

永乐十三年十一月甲午朔  书谕皇太子曰明年正月十三日大祀  天地命尔行礼其格共乃事钦哉钦哉  行在钦天监进永乐十四年大统历  上御奉天殿受之颁赐诸王及文武群臣  夜荧惑犯进贤星

○丁酉

○赐哈烈撒马儿罕火州土鲁番失剌思俺都淮等处使臣癿不花等及郎古卫指挥速苦等宴

○戊戌

○修兰州卫城

○己亥

○八百大甸宣慰使刀招散遣头目板羡等贡方物赐之钞币

○庚子

○行在兵部尚书方宾等言军政修明武备整饬则国家无警急之虞我  太祖高皇帝肇造区夏法令严明将士用命东征西讨用集大勋  皇上肃清内难祇守成宪屡垂戒敕为将者必体士卒之心为兵者必听将帅之命如身之使臂臂之使指队伍整齐兵甲坚利庶几可以御侮靖乱安内服外而今之掌军卫者略不究心一遇徵发百弊并见士卒精壮者诈为罢软不行将校畏怯者谬托事故免故皮败纸联以为甲腐觔角合以为弓其他器械敝陋尤甚苟且因循积有年岁既往之罪必须追究庶几将来有所警戒  上是其言因谓宾等曰今后徵发令总率之人各选部属庶几可得精壮其器可遣御史阅视务得坚利不如令者皆罪之  行在礼部尚书吕震奏麻林国进麒麟将至请于至日率群臣上表贺  上曰往者翰林院言修五经四书及性理大全书成欲上表进朕则许之盖帝王修齐治平之道异于此有益世教可以进表麒麟有无何所损益遂已

○癸卯  敕镇守宁夏宁阳侯陈懋及缘边诸将曰今天寒地冻正虏骑剽窃之时宜严兵以备

○丙午冬至  上御奉天殿受朝贺大宴文武群臣及四夷朝使

○丁未

○忽忽八河女直野人头目阿当哈等五十六人来朝贡马命为指挥千百户赐赉遣还

○己酉

○哈密忠义王免力帖木儿并都指挥木纳法虎儿丁等遣使贡马及乞儿麻回回火思老等来朝贡马赐钞有差  琉球国中山王思绍所遣使臣直佳鲁犯法坐诛遣使赍敕谕思绍曰比王所遣直佳鲁等来京朕优待之及还至福建乃肆狂悖擅夺海舡杀死官军殴伤中官夺其衣物直佳鲁首罪当寘大辟命法司如律其阿勃马结剌等六十七人与之同恶罪亦当死春王忠诚特遣归俾王自治自今遣使宜戒约之毋犯朝宪

○庚戌

○赐庆王木旃西马及兠罗锦被

○辛亥  敕周王橚王楧王晋王熿秦王志堩各于护卫选步骑兵五千命官管领以明年正月赴真定操练  敕狭西甘肃宁夏大同辽东诸守将及河南山东山西狭西都司中都留守司徐宿沂邳淮安扬州武平归德睢阳潼关诸卫曰安天下者不可一日忘武备故军士必练习器械必锋利队伍必严肃  太祖高皇帝时常川操练赴京比试阅其能否朕即位以来屡敕天下整肃军伍及有征调精壮者甚少敕至即选所属步骑兵遣能干指挥千百户统颁以明年春狭西甘肃官军驻真定余悉驻德州操练俟赴北京阅试命哈密忠义王免力帖木儿使臣赤丹不花为指挥佥事撒都儿为副千户买丹为百户薛丹为所镇抚  云南麓川平缅宣慰使思任发遣人贡方物赐思任发金织文绮纱罗绒锦

○壬子

○麻林国及诸番国进麒麟天马神鹿等物  上御奉天门受之文武群臣稽首称贺曰  陛下圣德广大被及远夷故致此嘉瑞  上曰岂朕德所致此皆  皇考深仁厚泽所被及卿等勤劳赞辅故远人毕来继今宜益尽心秉德进贤达能辅朕为理远人来归未足恃也  朝鲜国王李芳远遣陪臣朴子青等贡方物赐之钞币

○癸丑

○修羽林右卫刁家圩屯田堤岸圩在上元县大江中洲屡为风潮冲圯故也

○甲寅

○巡按贵州监察御史鲁琛言近子平苗贼杀虏施溪长官司人民总兵官都督梁福都指挥田文奉命守边全无备御之方致寇恣肆良民受害请罪之  上命封所劾章示之俾尽力讨贼以赎罪

○乙卯  敕岷州西宁临洮各卫选土官舍人余丁不限名数以明年春赴北京操练

○丙辰

○升户部员外郎王中为广西布政司右参议吏科给事中陶玮为福建按察司佥事兵科给事中柴震为湖广按察司佥事河南道监察御史唐友诚为云南按察司佥事六安州同知陈真为太仆寺丞改兵科给事中王志于吏科广西布政司右参政陈柱于浙江布政司湖广布政司右参议庞勉于山西布政司广东按察司佥事何道是于浙江按察司佥事杨勋于山西按察司佥事吕升于福建按察司

○己未

○行在户部言广东海阳潮阳揭阳等县饥民千九百六十余户命发所在军民仓粟赈之

○庚申

○赐晋王济熿西马二匹

○辛酉

○兵部尚书陈洽言朝廷初讨黎贼及陈季扩之时占城国王占把的赖虽听朝命出兵来助然实阴怀二心图唇齿相依徘徊观望愆期不进至化州乃大肆虏掠以金帛战象资季扩亦以黎之女遗之复纳季扩之舅陈翁挺及邓容之弟邓鍜等男女三万余人又侵夺升华府所隶四州十一县之地驱掠人民厥罪下季扩一等耳夫有罪必讨请发兵征之  上以交阯既平民方安业不忽穷兵远夷但遣使敕谕占巴的赖曰尔久罹安南荼毒屡请发兵除害朕既命师平之郡县其地尔赖以安当思感德守分用保爵土若阴蓄二心悖违天道不抚下人不归侵地安南覆辙在前尔其鉴之  夜有星如鸡子大赤色尾迹有光出参旗东南行入九游

○壬戌

○荣昌伯陈贤凤阳寿州人有膂力善骑射慷慨负气初从  太祖高皇帝征伐授雄武卫百户随西平侯沐英征西番頴国公傅友德征云南永昌侯蓝玉追胡寇于捕鱼儿海皆与有功累升燕山右护卫指挥佥事  上举兵靖难贤从诸将出战尝跃突阵多所斩获军中称其骁勇累升右军都督佥事封荣昌伯其卒也  上辍朝一日遣官致祭命有司治丧具








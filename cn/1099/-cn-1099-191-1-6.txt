○恤民隱均偏累以安根本重地疏 【 通州舖戶】

各准本衙門関劄前事准戶部手本、并咨該本部覆題、該順天府尹萬鏜題前事、奉欽依是、准議行、欽此欽遵、関劄到臣、除將行審宛大二縣、舖行事宜、具題外、復各准本衙門関劄前事、該臣等題該戶部覆題奉、欽依是欽此欽遵、內開以後年分、若遇內府造作等項、急缺物料、及緊用供應遵照舊規、止于官庫関用、有不敷者、各衙門從實開數具奏、查照物料、原係戶工二部坐派、未辦者、各部給與官價派買、不得仍前逼令預辦、致令守候價直、以累貧民、其五府六部等衙門年例坐派紙燭油炭紫粉、各項物料、應存應革、或應本衙門自支官錢買辦應用、並聽清查、科道等官查議奏請定奪、如此、則舊規不失、而民困少蘇等因、関劄到臣、除欽遵外、臣等查得通州舖戶、與宛大二縣不同、　太宗皇帝聖旨、止令軍家每在街市買辦未嘗言及通州、後因京民受累太重、攀告同當、弘治年間、科道等官、又因通州舖行赴京買辦路遠、不便商賈離肆以供輸納、老稚褁糗以候批、文編為三等九則、出辦銀兩、奏繳准行、至弘治十五年、張家湾住人蔣松、又因貧富不均、告蒙廵撫洪都御史、照依門面房屋間架、分為四等出銀、每年上戶每間出銀二錢、中戶出銀一錢五分、下戶出銀一錢、下下戶出銀五分、今欲照舊例差等出銀、則淪于間架之稅類于手實之法、其于事體、尤為不輕、欲遵新恩、領價買辦、則出錢有額、而為困差輕、買辦無常、而其徵甚急、其于人情、轉為不便京師宿弊始清、巳荷萬鈞之賜而通州舊例難變未受一分之惠、以臣等愚計、莫若將通州舖戶、暫革去、待十年之後、如果京民不累、守為恒規、如前弊復滋、官價不給、根本、虧耗、元氣損傷、此又當廣營曲處。微察遠觀。酌伍細伍大于邊庭。量什九什一于內外。以均九式。用貞百度。又不獨京師為萬邦之主。通州為三輔之地。偏于垂仁、過于深痛也、伏願　皇上敕下戶部、俯從愚言、通行各省一體禁革、不許設立行頭、和買物料、如有官府公用、必湏給價兩平、每季申報、上司、聽其隨事稽考、仍咨都察院轉行廵按御史用心訪究、痛革前弊、不獨京師幸甚、四方幸甚、

皇明經世文編卷之一百九十一終








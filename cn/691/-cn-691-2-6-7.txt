◎地师得梦

六合某氏，父为县令。延地师仰思忠者卜窀穸。寻得一吉地，方点穴间，雨骤至，遂下山，约俟天晴再往。是夜，地师梦一老人问曰："今日之地佳乎？"曰："佳。"曰："此地切勿与此人，此人生前为考官时，卖三举子，当有阴祸。若葬此穴，当荣其子孙，非天意也。"明日，问六合尹林克正曰："某大令居官何如？"林曰："闻其先为教谕，后选此官，不久即卒。但传其为考官时大通关节，得贿甚多，乡评以是少之。"思忠惕然，因托故辞归。越二三年，遇其乡人，问某大令葬否？其人曰：某大令家因与势豪争坟致死，官事牵缠，家业凋落，至今尚未归土云。


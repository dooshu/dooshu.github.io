李吕　家有含笑花开因成三首

山花弄春妍，紫雾巧映带。

凝羞香乍吐，颦蹙有余态。

芍药畏阳艳，愁红争敛黛。

幽姿小嫣然，已复倾下蔡。

李吕

李吕　家有含笑花开因成三首

正色巧遮藏，天香清可带。

若为忍一噱，耻效{左女右睘}薄态。

奴红春事退，绝意矜粉黛。

质素本任真，藻棁鄙居蔡。

李吕

李吕　家有含笑花开因成三首

花开哂群芳，叶密相映带。

根移下岩谷，本无尘俗态。

紫萼斗含羞，翻嫌污香黛。

我俗谱此花，法书今乏蔡。

李吕


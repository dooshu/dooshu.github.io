长歌

我欲登天云盘盘，我欲御风无羽翰。
我欲陟山泥洹洹（一作丸丸），我欲涉江忧天寒。
琼弁玉蕤佩珊珊，蕙桡桂棹（一作楫）凌迥澜。
泽中何有多红兰，天风日暮徒盘桓。
芳草盈箧（一作筐）怀所欢，美人何在青云端。
衣玄绡衣（一作兮）冠玉冠，明珰垂絓乘六鸾。
欲往从之道路难，相思双泪流轻纨。
佳殽旨酒不能餐，瑶琴一曲风中弹。
风急弦绝摧心肝，月明星稀斗阑干。


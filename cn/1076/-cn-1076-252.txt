卷二百五十二

钦定四库全书

历代名臣奏议卷二百五十二

明　杨士奇等　撰

水利

宋哲宗时左谏议大夫刘安世论大河利害状曰右臣伏见南宫埽口今年以未有堤备涨水在近权住闭塞直候将来堤防成立物料齐足方谋兴工虽目下苟安未敢轻议然询考舆议窃有可忧须至开陈乞赐详览臣访闻南宫之决今已累月适值亢旱水势甚平万一夏秋之交山水泛溢与大河相合夺过河身一向西流则深州以下必被其患今事势已急尚未见朝廷如何擘画此不可不预为之虑也议者又谓将来若理西堤须留九门以道西山之水使河门太小则势必壅遏入纳不快河门稍大则黄河暴涨却致出泄二者之说皆不免与民为害而又修闭南宫水口之後亦未保他处终无再决之患向去人使道路若有侵占阻滞国信往来未委如何处置欲望圣慈详此事理专委都水使者与本路监司子细相度具的确委得不致有前项患害画一条列结罪以闻庶得利病之实不误国事

安世又上奏曰右臣等访闻大河西溃今已累年汗漫流散无复河道故去岁冀州南宫埽决南宫未闭信都又决继而大名宋城中埽又决近日复有焦家堤之患则北流利害灼然可见今欲全复故道议者以谓新修理水堤亦未高阔自大名之东埽岸久已废坏虽南有横堤颇为坚实然尚卑下恐不足恃而又故河未尝濬治一旦遽决梁村由孙村口放水东流止可以分减目下涨水欲还故道未易能也盖大河重浊其流稍缓旋即淤填今梁村开口循理水堤而下水去堤面才五六尺至孙村口水与堤平两处下埽仅免决溢或闻只是分过大河三四分水但恐因循浸久积淤日增将来闭塞北流并使东注地势高仰壅遏难通则横堤以南金堤以东决须受害臣等窃谓河事素来议论不一遂致中辍今水官既知利病奋然敢为固有足取然臣等虽知有可成之功恐不免欲速之弊盖旧河不曾疏濬而向下堤埽全未完葺遽决梁村放水理有未安况今日已後水势渐小沙淤浸多万一更坏旧河不能还复则是前功尽弃进退被患为今之计实可重惜伏望圣慈详此事理明诏都水官吏及本路监司恊力尽公讲究长策广为储备增固旧防庶使东流必有成绩乃河朔生灵之幸

安世又上奏曰臣伏见朝廷欲回大河使归故道采之舆议颇有异同今之言北流者以谓广占民田大破省税壅遏西山之水为深赵瀛莫之患吞并御河絶边城转饷之利淤填塘泊北使道梗而又堤防卑薄全不足恃故今岁之间四处决溢臣再三推考实有如此之患是以议者欲复东流然而自小吴之决久不闭塞大河故道地形高仰而旧堤废坏往往断缺所植林木发掘已尽昔日之备百无一二若河流果然东去不免後患故议者皆欲先葺旧防疏凿故道人功物料悉令具足然後乘春夏暴涨之势而顺道之方有可回之理昨来都水官吏思虑不审惟务速成既未尝完缮废堤亦不闻濬治河道乃於水势向衰之际妄引东注臣闻只是减得四分已来涨水才至复槽遽已断流缘自来河水稍缓立有沙淤故濒河之人皆咎都水官吏以为轻开梁村堙塞故道非特不能纾北方之患而反淤坏旧河此尤可重惜也今朝廷举不赀之费广储薪石调发兵夫必数十万劳民耗国无大於此而典领之人终不敢保河之必回依违观望儌幸万一臣窃忧之伏望陛下明诏执政熟讲事理若大河决不可回则早乞降指挥便令罢役博选通习水事之人就今所行子细相度别为长久御备之计若故欲使趋故道则乞令都水及修河司官吏条具兵夫物料的确合用之数指定於何处放水自甚月日兴功至何时了毕委得不敢误事结罪以闻异日成败用行诛赏使苟简之吏莫敢诞谩而利害明白中外不疑大衆大役不妄举动惟冀特留圣虑早赐施行

安世又上奏曰臣早来延和殿进对伏蒙宣问大河次第臣寻具所闻悉已面奏退而思之犹有未尽之意辄复论列上裨忧勤之万一臣窃谓小吴之决今已八年澶州之东地形高仰而又堤道废坏久不完葺林木剪伐靡有孑遗今若不缮旧防增峻故道一旦河势全夺东去而下流御备殊未有涯脱或疏虞何以救补其可虑者一也臣闻昨者沙堤之破北京官吏科配梢草调发丁夫期会严峻甚於星火民间劳弊固已不堪今回大河计其薪蒭之费恐须百倍於前日虽朝廷已降指挥禁戒搔扰而有司苟避督责急於办集名为和买实是抑配若必来岁兴功窃恐日月迫促地产有限物价踊贵重困民力其可虑者二也臣愚欲望圣慈更加熟计明诏执政参议至理若东流有可成之功即乞择官吏委任责成寛假岁月无求近效应修河所须之物并量添价直只令和买不得扰民如有违犯并行降黜俟三二年堤防完固薪石具备公私之力皆有余裕然後察水势之所向而顺道之庶几横流可回生民受赐比之浮薄之论妄举莫大之役校其得失固不侔矣惟冀特留圣虑早赐施行

安世又上奏曰右臣伏见大河西溃今已累年朝廷屡遣使者与都水之官及本路监司同共按行固已详熟而利害纷纭终无定论臣闻自商胡之决踰三十年河淤东高势必西徙所以连岁衍溢旋塞旋溃理有必至无可疑者而王孝先等建议乃欲回复洪流使归故道所用人工动以亿计薪石粮器又数千万国费民劳莫大於此或闻孝先等奏章显言新开直河若有淤填乞不坐罪则是妄兴大役以徇偏见又虑缓急水势不应则先入奸言莫肯执咎诞谩自便轻侮朝廷操心如此何足倚办书曰汝则有大疑谋及乃心谋及卿士谋及庶人谋及卜筮盖圣人作事谨始不敢自用而广谋从衆以求合於天心也今将动大衆起大役而庙堂之上策非素定付之一二庸人肆为臆说治一横堤已费五百余万复千里之故道则又将若何苟暂费而永宁固不足吝今建议之臣犹不自保则生民之膏血何负於此辈而听其轻用乎况谢卿材与张景先同为一路监司而二人之论自不相合恐非询谋佥同之道伏望圣慈博选深知河事之人再令经度参以李陲孙民先之书择其可用俾干系官吏条析利害结罪以闻然後付之执政定从一议所贵虑无遗策不贻後悔

御史中丞傅尧俞上奏曰臣伏见朝廷先差朝散郎罗适充开封府界提点刑狱仍专治积水其罗适前知开封县疏导沟洫已有成効今春於太康县开淘圭河一道昨来颍昌府已下大水蔡河决溢太康县大雨继作若非圭河通泄水势县城亦未可保完此民间共传固非妄谬臣闻治水有道必先酾下流若下流壅塞则上流用力虽多难见功利今颍昌府及开封府界上流蔡陈亳下流也臣谓不若徙罗适充京西提点刑狱兼治开封府界亳州水事审能听其经画委曲应副若三二年间此数州水患不减臣甘伏妄言之辜

尧俞又奏曰臣伏覩都水使者吴安持与李伟等决大名第三铺口欲因涨水回大河入孙村口使还故道暴集薪刍屡差夫力倚河之民殆不堪命讫无成绩虚费不可赀计若知不可而强为是贪赏欺天若果可为而不效是不?败事欺天败事未尝议刑奸憸之人既无所惩艾故今又欲兴作大役数十倍於前日假托神怪侮惑朝廷先为谬悠之谈而不肯任责是国家将倾半天下之力徇安持等以儌幸於万分之一苟不成功生灵何罪决为此者岂朝廷之福乞重责安持以戒将来夫事以议从策由衆定今衆人之论不然者多新差水官亦复异议欲望圣慈且罢修河司以安衆心少休民力详观大河之变果有大害徐复议之询谋佥同庶无後悔

尧俞又论河事状曰臣今月二十二日面奉圣旨令臣与宰臣等更商量河事密具奏闻臣与文彦博吕大防已下商量臣以才薄位轻不能回夺兼缘都堂议论体当宛顺次第必不可改移今方大冬已役五万余夫兵工不在其数将来诸路调发人夫数十万殚国财民力以就非急不可必成之役兼虑春中或遇雨雪寒冻不惟怨嗟溃散枉费物料钱粮亦恐伤害人命其数不少此陛下之深知臣不复具论今主议者云欲回河以缓北流之患而未尝於北流略为堤备若将来河势不肯东流不幸又加大水则北流之害岂可御哉欲望圣慈或因寒雪或他事批出指挥直罢回河司留孙村口准备分减涨水便令检计北流紧急堤岸疾速修完不管踈虞候三五年更看河势然後别议则两边俱无所失上下安乐可以存全河北生姓变祸为福其利无穷在陛下神断一言而已

刘泾上疏曰臣闻水之利常与天泽上下同流则其为博大不言可知兴废缓急若有常数者比年以前天下之水无一勺不疏如血脉天下之田无一亩不化如膏腴言利者用兴利者赏障利者责可谓盛矣事功中休情伪杂出言利者耻兴利者倦障利者喜天下之水有泥泾白渠而犹行潦也天下之田有黑壤赤埴而犹耕石也此岂独人知之虽九宸崇严亦侧闻之矣夫水与田利厚农富国政事之所推而兴废不经障达失时此岂先王深沟洫夷阡陌之意乎朝廷自集功起滞于今十年小人轻举以败天助亦岂少哉然赖以荒治有秋者不为不多矣盖沮谋挟慝者常以轻举损费为吓辞以审按惜力为忠告格一无功者而旁达其距人害善之私意此方今之不可不察也以臣所居部观焉万安子路淠三湖广袤万余顷利养千余族可决可激可兴可复此横目者所知也方迭起之初则人人以利献及辍寝之後人人以害挤是利害果无端倪而特因时高下望风向逆而藉衆口以为权衡臣所目击也臣所目击如此则其不见者遗利失时可胜遗恨耶丰年乐岁赖天泽而不勤固凡情也及斯时也起而趋功则食足养力足使上以辅天下以相地与夫凶年饥岁艰食绵力上下不相扶持之时岂止倍蓰哉善言利者莫知其言利之精叔献轻而寡谋故莅事则有不如其言利之精叔献暴而少恕故莅事则不称其兴利之勇使朝廷择贤者济焉则亶叔献未肯自陋以自必矣臣常窃叹人君有愿治之诚人臣有肯治之材天下有可治之实三者合会譬如四时或往或来如循环中不幸一跌则三者俱废良心美法仅成汗漫举大利动大功亦安得无全害者耶禹之治水今所见者特其功已成道已顺故也龃龉蹉跌固寓於不言之间在所意寻岂可以枉民力费民财为禹劣德哉臣愚谓先饬监司各分所隶郡县使以所隶水土之利害来上曰某可兴某可复某可寝某可废用财若干用力若干历几岁月天子从中断其是非然後责成焉又特设为监司兴利赏科以劝其前则彼各分所隶矣不得不思而有赏不得不慕而有罚不得不畏也往年两浙有监司兴水利小人沮功辄以无保明监司酬赏为言而朝廷亦不报信如此则亦孰肯策励其属必躬必力以成朝廷辅相天地之心乎夫岂一兴一废果有常数焉而人苟私忧耶不然是不为也且以召伯一堰言之废堰留闸虽童子以为不利而画陈期於必复者又非一人也而弥今二年付之悠悠如此则尚可望疏天下之水如血脉化天下之田如膏腴也哉臣所言特利於耒耜者而利舟楫者尚不在焉

陈次升奏乞开陈亳沟河状曰臣访闻陈亳之间地势平下沟河湮塞岁有水患损害民田今年尤甚宫中蠲放税租不啻大半民又艰食为害非细若沟河开通此患可息其开河虽有所费若以逐年放免租税较之则放税之数多而开河所费少其利甚博窃闻知陈州陈紘奏乞开陈州河道及元佑间淮南转运副使黄隐亦曾具乞开亳州五河利害申奏民间颇以为便并未闻施行臣欲乞朝廷特降陈紘黄隐所奏下逐路州郡监司疾速相度如委有利便早赐指挥开道以除民害翰林学士苏轼上疏曰黄河自天禧已来故道渐以淤塞每决而西以就下耳熙宁中决於曹村先帝尽力塞之不及数年遂决小吴先帝圣神知河之欲西北行也久矣今强塞之纵获目前之安而旋踵复决必然之势也故不复塞今都水使者王孝先乃欲於北京南开孙村河欲夺河身以复故道此岂独一方之安危天下之休戚也古者举大事谋及庶人上下佥同然犹有意外之患今内自工部侍郎都水属官外至安抚转运使及外监丞皆以为故道仰势若登屋功必无成而患有不可测者以至河北吏民无贤愚贵贱皆以为然独一孝先以为可作臣闻自孙村至海口旧管堤埽四十五所役兵万五千人勾当使臣五十员岁支物料五百余万自小吴之决故道诸埽皆废不治堤上榆柳并根掘取残零物料变卖无余官吏役兵仅有存者使孙村之役不能夺过河身则官私财力举为虚弃若幸而复行故道则四十五埽皆以废坏横流之灾必倍於今孝先建议之初略不及此近因人言沸腾方牒北外郡丞司云四十五埽并属北外监丞司地分令一面相度枝梧又云因检计春料便令计置今来欲兴修四十五处已坏堤埽准备河水复行故道此莫大之役不赀之费也孝先当於建议之初首论其事待朝廷上下熟议而行今孝先便将此役作常程熟事行与北外监丞司令一面管认意望败事之後归罪他人其为欺罔实骇羣听其余患害未易悉数但臣采察衆论以为此役不可不罢若今岁罢役不过枉费九百万物料虚役二万兵工若更接续兴修则来岁当役数十万人仍费三千余万此外民劳之极变故横生嗟怨之声足以复致水旱若将三千万物料钱作数年因水所欲行之地稍立堤防增卑培薄数年之後必渐安流何苦徇一夫之私计逆万人之公论以兴必不可成之役乎此臣所谓措置不当之咎也臣窃见仁宗朝名臣欧阳修为学士日有修河议状二篇虽当时事宜而其所画利害措置方略颇切今日之事臣以为可用故辄缮写进呈自祖宗以来除委任执政外仍以侍从近臣为耳目请间论事殆无虚日今自垂帘已来除执政台谏开封尹外更无人得对惟有迩英讲读犹获亲近清光若复瘖默不言则是耳目殆废臣受恩深重不敢观望上下苟为身谋谨备録今日进读之言上陈圣鉴臣无任恐栗待罪之至轼为龙图阁学士左朝奉郎知杭州乞开杭州西湖状奏曰臣闻天下所在陂湖河渠之利废兴成毁皆若有数惟圣人在上则兴利除害易成而难废昔西汉之末翟方进为丞相始决坏汝南鸿隙陂父老怨之歌曰坏陂谁翟子威饭我豆羮芋魁反乎覆陂当复谁言者两黄鹄盖民心之所欲而托之天以为有神下告我也孙皓时吴郡上言临平湖自汉末草秽壅塞今忽开通长老相传此湖开天下平皓以为己瑞已而晋武帝平吴由此观之陂湖河渠之类久废复开事关兴运虽天道难知而民心所欲天必从之杭州之有西湖如人之有眉目盖不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开浚自国初以来稍废不治水涸草生渐成葑田熙宁中臣通判本州则湖之葑合盖十二三耳至今才十六七年之间遂堙塞其半父老皆言十年以来水浅葑横如云翳空倏忽便满更二十年无西湖矣使杭州而无西湖如人去其眉目岂复为人乎臣愚无知窃谓西湖有不可废者五天禧中故相王钦若始奏以西湖为放生池禁捕鱼鸟为人主祈福自是以来每岁四月八日郡人数万会于湖上所活羽毛鳞介以百万数皆西北向稽首仰祝千万岁夀若一旦堙塞使蛟龙鱼鳖同为涸辙之鲋臣子坐观亦何心哉此西湖之不可废者一也杭之为州本江海故地水泉醎苦居民零落自唐李泌始引湖水作六井然後民足於水井邑日富百万生聚待此而後食今湖狭水浅六井渐坏若二十年之後尽为葑田则举城之人复饮醎苦其势必自耗散此西湖之不可废者二也白居易作西湖石函记云放水溉田每减一寸可溉十五顷每一复时可溉五十顷若蓄泄及时则濒河千顷可无凶岁今虽不及千顷而下湖数十里间茭菱谷米所获不赀此西湖之不可废者三也西湖深阔则运河可以取足於湖水若湖水不足则必取足於江潮潮之所过泥沙浑浊一石五斗不出三岁辄调兵夫十余万功开浚而河行市井中盖十余里吏卒搔扰泥水狼藉为居民莫大之患此西湖之不可废者四也天下酒官之盛未有如杭者也岁课二十余万缗而水泉之用仰给於湖若湖渐浅狭水不应沟则当劳人远取山泉岁不下二十万功此西湖之不可废者五也臣以侍从出膺宠寄目覩西湖有必废之渐有五不可废之忧岂得苟安岁月不任其责辄已差官打量湖上葑田计二十五万余丈度用夫二十余万功近者伏蒙皇帝陛下太皇太后陛下以本路饥馑特寛转运司上供额斛五十余万石出粜常平米亦数十万石约勅诸路不取五谷力胜税钱东南之民所活不可胜计今又特赐本路度牒三百而杭独得百道臣谨以圣意增价召人中米减价出卖以济饥民而增减耗折之余尚得钱米约共一万余贯石臣辄以此钱米募民开湖度可得十万功自今月二十八日兴功农民父老纵观太息以谓二圣既捐利与民活此一方而又以其余弃兴久废无穷之利使数千人得食其力以度此凶岁盖有泣下者臣伏见民情如此而钱米有限所募未广葑合之地尚存太半若来者不嗣则前功复弃深可痛惜若更得度牒百道则一举募民除去净尽不复遗患矣伏望皇帝陛下太皇太后陛下少赐详览察臣所论西湖五不可废之状利害卓然特出圣断别赐臣度牒五十道仍敕转运提刑司於前来所赐诸州度牒二百道内契勘赈济支用不尽者更拨五十道价钱与臣通成一百道使臣得尽力毕志半年之间目见西湖复唐之旧环三十里际山为岸则农民父老与羽毛鳞介同泳圣泽无有穷己臣不胜大愿谨录奏闻伏候敕旨

轼又奏曰熙宁中通判杭州时父老皆云苦运河淤塞率三五年常一开濬不独劳役兵民而运河自州前至北郭穿闤闠中盖十四五里每将兴工市肆汹动公私骚然自胥吏壕砦兵级等皆能恐喝人户或云当於某处置土某处过泥水则居者皆有失业之忧既得重赂又转而之他及工役既毕则房廊邸舍作践狼籍园圃隙地例成丘阜积雨荡濯复入河中居民患厌未易悉数若三五年失开则公私壅滞以尺寸水行数伯斛舟人牛力尽跬步千里虽监司使命有数日不能出郭者询其所以频开屡塞之由皆云龙山浙江两间泥沙浑浊积日稍久便及四五尺其势当然不足怪也寻剗刷扞江兵士及诸色厢军得一千人七月之间开濬茆山塩桥二河各十余里皆有水八尺自是公私舟船通利三十年已来开河未有若此深快者然潮水日至淤塞犹昔则三五年间前功复弃今於钤辖司前置一牐每遇潮上则暂闭此牐候潮平水清复开则河过闤闠中者永无潮水淤塞开淘骚扰之患诏从其请民甚便之轼又乞相度开石门河状曰臣谨按史记秦始皇三十六年东游至钱塘临浙江水波恶乃西百二十里从狭中渡始皇帝以天下之力徇其意意之所欲出赭山桥海无难而独畏浙江水波恶不敢径渡以此知钱塘江天下之嶮无出其右者臣昔通守此邦今又忝郡寄二十年间亲见覆溺无数自温台明越往来者皆由西兴径渡不涉浮山之险时有覆舟然尚希少自衢睦处婺宣歙饶信及福建路八州往来者皆出入龙山沿泝此江江水滩浅必乘潮而行潮自海门东来势若雷霆而浮山峙於江中与鱼浦诸山相望犬牙错入以乱潮水洄洑激射其怒自倍沙碛转移状如鬼神往往於渊潭中涌出陵阜十数里旦夕之间又复失去虽舟师没人不能前知其深浅以故公私坐视覆溺无如之何老弱叫号求救於湍沙之间声未及终已为潮水卷去行路为之流涕而已纵有勇悍敢往之人又多是盗贼利其财物或因而挤之能自全者百无一二性命之外公私亡失不知一岁凡几千万而衢睦等州人衆地狭所产五谷不足於食岁常漕苏秀米至桐庐散入诸郡钱塘亿万生齿待上江薪炭而活以浮山之嶮覆溺留碍之故此数州薪米常贵又衢婺睦歙等州及杭之富阳新城二邑公私所食塩取足於杭秀诸场以浮山之嶮覆溺留碍之故官给脚钱甚厚其所亡失与依托风水以侵盗者不可胜数此最其大者其余公私利害未可以一二遽数臣伏见宣德郎前权知信州军州事侯临因葬所生母於杭州之南荡往来江滨相视地形访闻父老参之舟人反复讲求具得其实建议自浙江上流地名石门并山而东或因斥卤弃地凿为运河引浙江及谿谷诸水凡二十二里有奇以达於江又并江为岸度潮水所向则用石所不向则用竹木凡八里有奇以达於龙山之大慈浦自大慈浦北折抵小岭下凿岭六十五丈以达於岭东之古河因古河稍加浚治东南行四里有奇以达於今龙山之运河以避浮山之嶮度用钱十五万贯用扞江兵及诸郡厢军三千人二年而成臣与前转运使叶温叟转运判官张璹躬往按视皆如临言凡福建两浙士民闻臣与临欲奏开此河万口同声以为莫大无穷之利臣纵欲不言已为衆论所迫势不得默已臣闻之父老章献皇后临朝日以江水有皇天荡之嶮内出钱数十万贯筑长芦起僧舍以拯溺者又见先帝以长淮之嶮赐钱十万贯米十万石起夫九万二千人以开龟山河今浮山之嶮非特长芦龟山之比而二圣仁慈视民如伤必将捐十五万缗以平此积嶮也谨昧死上临所陈开石门河利害事状一本及臣所差观察推官董华用临之说约度功料及合用钱物料状一本并地图一面伏乞降付三省看详或召临赴省面加质问仍乞下本路监司或更特差官同共相视若臣与临言不妄乞自朝廷擘画支赐钱物施行臣观古今至事非知之难言之亦难在成之而已临之才干衆所共知臣谓此河非临不成伏望圣慈特赐访问左右近臣必有知临者乞专差临监督此役不惟救活无穷之性命完惜不赀之财物又使数州薪米流通田野市井咏歌圣泽子孙不忘臣不胜大愿谨录奏闻伏候勅旨

轼为翰林学士承旨又上奏曰臣窃闻议者多谓吴中本江海太湖故地鱼龙之宅而居民与水争尺寸以故常被水患盖理之当然不可复以人力疏治是殆不然臣到吴中二年虽为多雨亦未至过甚而苏湖常三州皆大水害稼至十七八今年虽为淫雨过常三州之水遂合为一太湖松江与海渺然无辨者盖因二年不退之水非今年积雨所能独致也父老皆言此患所从来未远不过四五十年耳而近岁特甚盖人事不修之积非特天时之罪也三吴之水瀦为太湖湖之水溢为松江以入海海水日两潮潮浊而江清潮水常欲淤塞江路而江水清驶随辄涤去海口常通故吴中少水患昔苏州已东官私船舫皆以篙行无陆挽者古人非不知为挽路以松江入海太湖之咽喉不敢鲠塞故也自庆历以来松江始大筑挽路建长桥植千柱水中宜不甚碍而夏秋涨水之时桥上水常高尺余况十里积石壅土筑为挽路乎自长桥挽路之成公私漕运便之日葺不已而松江始艰噎不快江水不快软缓而无力则海之泥沙随潮而上日积不已故海口埋灭而吴中多水患近日议者但欲发民浚治海口而不知江水艰噎虽暂通快不过岁余泥沙复积水患如故今欲治其本长桥挽路固不可去惟有凿挽路於旧桥外别为千桥桥谼各二丈千桥之积为二千丈水道松江宜加迅驶然後官私出力以浚海口海口既浚而江水有力则泥沙不复积水患可以少衰臣之所闻大略如此而未得其详旧闻常州宜兴县进士单锷有水学故召问之出着吴中水利书一卷且口陈其曲折则臣言止得十二三耳臣与知水者考论其书疑可施用谨缮写一本缴连进上伏望圣慈深念两浙之富国用所恃岁漕都下米百五十万石其他财赋供馈不可悉数而十年九涝公私凋弊深可愍惜乞下臣言与锷书委本路监司躬亲按行或差强干知水官吏考实其言图上利害臣不胜区区谨录奏闻伏候敕旨

轼又录进单锷吴中水利书曰窃观三州之水为患滋久较旧赋之入十常减其五六以日月指之则水之害於三州逾五十年矣所谓三州者苏常湖也朝廷屡责监司监司每督州县又间出使者寻按旧迹使讲明利害之原然而西州之官求东州之利目未尝历览地形之高下耳未尝讲闻湍流之所从来州县惮其经营百姓厌其出力钧曰水之患天数也按行者驾轻舟於汪洋之陂视之茫然犹擿埴索途以为不可治也间有忠於国志於民深求而力究之然有知其一而不知其二知其末而不知其本详於此而略於彼故有曰三州之水咸注之震泽震泽之水东入於松江由松江以至於海自庆历以来吴江筑长堤横截江流由是震泽之水常溢而不泄以至壅灌三州之田此知其一偏者也或又曰由宜兴而西溧阳县之上有五堰者古所以节宣歙金陵九阳江之衆水由分水银林二堰直趋太平州芜湖後之商人由宣歙贩卖木东入二浙以五堰为艰阻因相为之谋罔绐官中以废去五堰五堰既废则宣歙金陵九阳江之水或遇五六月山水暴涨则皆入於宜兴之荆溪由荆溪而入震泽盖上三州之水东灌苏常湖也此又知其一偏者耳或又曰宜兴之有百渎古之所以泄荆溪之水东入於震泽也今已湮塞而所存者四十九条疏此百渎则宜兴之水自然无患此亦知其一偏者也三者之论未尝参究得之既不详攻之则易破以锷视其迹自西五堰东至吴江岸犹之一身也五堰则首也荆溪则咽喉也百渎则心也震泽则腹也傍通太湖衆渎则络脉衆窍也吴江则足也今上废五堰之固而宣歙池九阳江之水不入芜湖反东注震泽下又有吴江岸之阻而震泽之水积而不泄是犹有人焉桎其手缚其足塞其衆窍以水沃其口沃而不已腹满而气絶视者恬然犹不谓之已死今不治吴江岸不疏诸渎以泄震泽之水是犹沃水於人不去其手桎不解其足缚不除其窍塞恬然安视而已诚何心哉然而百渎非不可治五堰非不可复吴江岸非不可去盖治之有先後且未筑吴江岸已前五堰其废已久然而三州之田尚十年之间熟有五六五堰犹未为大患自吴江筑岸已後十年之间熟无一二欲具验之閲三州岁赋所入之数则可见矣且以宜兴百渎言之古者所以泄西来衆水入震泽而终归於海盖震泽吐纳衆水今纳而不吐锷窃视熙宁八年时虽大旱然连百渎之田皆鱼游鳖处之地低污之甚也其田去百渎无多远而田之苗是时亦皆旱死何哉盖百渎及傍穿小港渎历年不遇旱皆为泥沙堙塞与平地无异矣虽去震泽甚迩民力难以私举时官又无留意疏导者苗卒归乎槁死自熙宁八年迄今十四载其田即未有可耕之日岁岁诉潦民益憔悴昔嘉佑中邑尉阮洪深明宜兴水利方是时吴中水洪屡上书监司乞开通百渎监司允其请遂鸠工於食利之民疏导四十九条是年大熟此百渎之验岁水旱皆不可不开也宜兴所利非止百渎而已东则有蠡河横亘荆溪东北透湛渎东南接罨画溪昔范蠡所凿与宜兴之西蠡运河皆以昔贤名呼其蠡河遇大旱则浅淀中旱则通流又有孟泾泄滆湖之水入震泽其他沟渎淀塞其名不可缕举夫吴江岸界於吴松江震泽之问岸东则江岸西则震泽江之东则大海也百川莫不趋海自西五堰之上衆川由荆溪入震泽注於江由江归於海地倾东南其势然也自庆历二年欲便粮运遂筑北堤横截江流五六十里遂致震泽之水常溢而不泄浸灌三州之田每至五六月之间湍流峻急之时视之则吴江岸之东水常低岸西之水不下一二尺此堤岸阻水之迹自可览也又覩岸东江尾与海相接之处污淀茭芦丛生沙泥涨塞而又江岸之东自筑岸已来沙涨成一村昔为湍流奔涌之地今为民居民田桑枣塲圃吴江县由是岁增旧赋不少虽然增一邑之赋反损三州之赋不知几百倍耶夫江尾昔无茭芦壅障流水今何致此盖未筑岸之前源流东下峻急筑岸之後水势迟缓无以涤荡泥沙以至增积而茭芦生茭芦生则水道狭水道狭则流泄不快虽欲震泽之水不积其可得耶今欲泄震泽之水莫若先开江尾茭芦之地迁沙村之民运其所涨之泥然後以吴江岸凿其土为木桥千所以通粮运每桥用耐水土木?二条各长二丈五尺横梁三条各长六尺柱六条各长二丈除首尾占阁外可得二丈余谼道每一里计三百六十步一里为桥十所计除占阁外可开水面二十三丈每三十步一桥也一千条桥共开水面二千丈计一十一里四十步也随桥谼开茭芦为港走水仍於下流开白蚬安亭二江使太湖水由华亭青龙入海则三州水患必大衰减常州运河之北偏乃江隂县也其地势自河而渐低上自丹阳下至无锡运河之北偏古有泄水入江渎一十四条曰孟渎曰黄汀堰渎曰东函港曰北戚氏港曰五缷堰港曰棃溶港曰蒋渎曰欧渎曰魏渎泾曰支子港曰蠡渎曰牌【一作碑】泾皆以古人名或以姓称之昔皆以泄衆水入运河立?门又北泄下江隂之江今名存而实亡今存者无几二浙之粮船不过五百石运河止可常存五六尺之水足可以胜五百石之舟以其一十四处立为石碶?门每渎於岸北先筑堤岸则制水入江若无堤防则水泛溢而不制将见灌浸江隂之民田民居矣昔熙宁中有提举沈披者辄去五缷堰走运河之水北下江中遂害江隂之民田为百姓所讼即罢提举亦尝被罪始欲以为利而适足以害之此未达古人之智以至败事也切见近日钱塘进士余默两进三州水利徒能备陈功力琐细之事殊不知本末惟有言得常州运河晋陵至无锡一十四处置?门泄水北下江隂大江虽三尺童子亦知如此可以为利然余默虽能言?门一事合锷鄙策奈何无法度以制入江之水行之则又岂止为一沈披耶又覩主簿张寔进状言吴江岸为阻水之患泾函不通其言然则然矣虽言吴江岸而不言措置水之术盖古之所创泾函在运河之下用长?木为之中用铜轮力水冲之则草可刈也置在运河底下暗走水入江今常州有东西二函地名者乃此也昔治平中提刑元积中开运河尝开见函管但见函管之内皆泥沙以谓功力甚大非可易复遂已今先开凿江湖海故道堙塞之处泄得积水他日治函管则可若未能开故道而先治函管是知末而不知本也切见常州运河之北偏皆江隂低下之田常患积水难以耕植今河上为?门河下筑堤防以管水入江百姓由是缘此河堤可以作田围此泄水利田之两端也宜兴县西有夹苎干渎在金坛宜兴武进三县之界东至滆湖及武进县界西南至宜兴北至金坛通接长塘湖西接五堰茅山薛步山水直入宜兴之荆溪其夹苎干盖古之人亦所以泄长塘湖东入滆湖泄滆湖之水入大吴渎塘口渎白鱼湾高梅渎四渎及白鹤溪而北入常州之运河由运河而入一十四条之港北入大江今一十四条之港皆名存而实亡累有知利便者献议朝廷欲依古开通北入运河以注大江自滆湖长塘湖两首各开三分之二为彼田户皆豪民不知利便唯恐开凿已田隂构胥吏皆柅而不行元丰之间金坛令曾长官奏请乞开朝廷又降指挥委江东及两浙两路监司相度及近县官员相视又为彼豪民计构不行傥开夹苎干通流则西来他州入震泽之水可以杀其势深利於三州之田也锷熙宁八年岁遇大旱切观震泽水退数里清泉乡湖乾数里而其地皆有昔日丘墓街井枯木之根在数里之间信知昔为民田今为太湖也太湖即震泽也以是推之太湖寛广愈於昔时昔云有三万六千顷自筑吴江岸及诸港渎堙塞积水不泄又不知其愈广几多顷也锷又尝见低下之田昔人争售之今人争弃之盖积年之水十无一熟积空头之税或遇频年不收则饥饿丐殍鬻妻子以偿王租或置其田舍其庐而逋至於酒坊处在水乡沽卖不行以致败阙者比年尤甚皆缘水伤下田不收故也锷又尝游下乡切见陂啽之间亦多丘墓皆为鱼鼈之宅且古之葬者不即高山则於平原陆野之间岂即水穴以危亡?耶尝得唐埋铭於水穴之中今犹存焉信夫昔为高原今为污泽今之水不泄如古也昨熙宁间捡正张谔命属吏殿丞刘慤相视苏秀二州海口诸浦渎为沙泥壅塞将欲疏凿以快流水慤相视回申以谓若开海口诸浦则东风驾海水倒注反灌民田谔谓慤曰地倾东南百川归海古人开诸海浦所以通百川也若反灌民田古人何为置诸浦耶百川东流则有常西流则有时因东风虽致西流风息则其流亦复归於海其势然也凡江湖诸浦港势亦一同慤虽信其如此然犹有说盖以昔视诸浦无倒注之患而今乃有之盖昔无吴江岸之阻诸浦虽暂有泥沙之壅然百川湍流浩急泥沙自然涤荡随流以下今吴江岸阻絶百川湍流缓慢缓慢则其势难以荡涤泥沙设使今日开之明日复合又闻秀州青龙镇入海诸浦古有七十二会盖古之人以为七十二会曲折宛转者盖有深意以谓水随地势东倾入海虽曲折宛转无害东流也若遇东风驾起海潮汹涌倒注则於曲折之间有所回激而泥沙不深入也後人不明古人之意而一皆直之故或遇东风海潮倒注则泥沙随流直上不复有阻凡临江湖海诸港浦势皆如此所谓今日开之明日复合者此也今海浦昔日曲折宛转之势不可不复也夫利害挂於眉睫之间而人有所不知今欲泄三州之水先开江尾去其泥沙茭芦迁沙上之民次疏吴江岸为千桥次置常州运河一十四处之?门石碶堤防管水入江次开导临江湖海诸县一切港渎及开通茜泾水既泄矣方诱民以筑田围昔郏亶尝欲使民就深水之中叠成围岸夫水行於地中未能泄积水而先成田围以狭水道当春夏湍流浩急之时则水当涌行於田围之上非止坏田围且淹浸庐舍矣此不智之甚也欲乞朝廷指挥下两淛转运司择智力了干官员分布诸县则不越数月其工可毕所有创桥疏通河港置?门利便制度不在规规而言也今所画三州江湖溪海图一本但可观其大略港渎之名亦布其一二耳欲见其详莫若下苏常湖诸县各画溪河沟港图一本各言某河某渎通某县某处俟其悉上合而为一图则纎悉若视於指掌之间也锷又覩秀州青龙镇有安亭江一条自吴江东至青龙由青龙泄水入海昔因监司相视恐走透商税遂塞此一江其江通华亭及青龙夫笼截商税利国能有几耶堰塞湍流其害实大又况措置商税不为难事窃闻近日华亭青龙人户相率陈状情愿出钱乞开安亭江见有状在本县官吏未与施行近又访得宜兴西滆湖有二渎一名白鱼湾一名大吴渎泄滆湖之水入运河由运河入一十四处?门下江其二渎在塘口渎之南又有一渎名高梅渎亦泄滆湖之水入运河由运河入?门在吴渎之南近闻知苏州王觌奏请开海口诸浦锷切谓海口诸浦不可开今开之不逾日或遇东风则泥沙又合矣尝观考工记曰善沟者水囓之善防者水淫之盖谓上水湍流峻急则自然下水泥沙囓去矣今若俟开江尾及疏吴江岸为桥与海口诸浦同时兴功则自然上流东下囓去诸浦沙泥矣凡欲疏道必自下而上先治下则上之水无不流若先治上则水皆趋下漫灭下道而不可施功力其势理然也故今治三州之水必先自江尾海口诸浦疏凿吴江岸及置常州一十四处之?门筑堤制水入江此与吴江两处分泄积水最为先务也然锷观合开三州诸沟渎不必全藉官钱盖三州之民憔悴之久人人乐开故半可以资食利户之力也今略举其一二若开江尾疏吴江岸为桥迁吴江岸东一村之民开地复为昔日之江置一十四处之?门并筑一十四条堤制水入江开夹苎干白鹤溪白鱼湾大吴渎塘口渎宜兴东蠡河已上非官钱不可开也若宜兴之横塘百渎苏州之海口诸浦安亭江江隂之季子港春申港下港黄田港利港宜兴之塘头渎及诸县凡有自右泄水诸沟港浜渎尽可资食利户之力也莫若先下三州及诸县抄录诸道江湖海一切诸港渎沟浜自古有名者及供上丈尺料之功力之费或系官钱或系食利私力期之以施工日月同日开凿同日疏放若或放水有先後则上水奔涌东下冲损在下开未毕沟港以故须同日决放也或者有谓昔人创望亭吕城奔牛三堰盖为丹阳下至无锡苏州地形东倾古人创三堰所以虑运河之水东下不制是以创堰以节之以通漕运自熙宁治平间废去望亭吕城二堰然亦不妨纲运者何耶锷曰昔之太湖及西来衆水无吴江岸之阻又一切通江湖海故道未尝堙塞故运河之水尝虑走泄入於江湖之间是以置堰以节之今自庆历以来筑置吴江岸及诸港浦一切堙塞是以三州之水常溢而不泄二堰虽废水亦常溢去堰若无害今若泄江湖之水则二堰尤宜先复不复则运河将见涸而粮运不可行此灼然之利害也又若宜兴创市桥去西津堰盖嘉佑中邑尉阮洪上言监司就长桥东市邑中创一桥使运河南通荆溪初开凿市街乃见昔日桥柱尚存地中咸谓古为桥於此也又运河之西口有古西津堰今已废去久矣且古之废桥置堰以防走透运河之水今也置桥废堰以通荆溪则溪水常倒注入运河之内今之与古何利害之相反耶锷以谓古无吴江岸衆水不积运河高於荆溪是以塞桥置堰以防泄运河之水也今因吴江岸之阻衆水积而常溢倒注运河之内是以创桥废堰见利而不见害也今若治吴江岸泄衆水则运河之水再防走泄当於北门之外创一堰可也其利害盖如此也或又曰切观诸县高原陆野之乡皆有塘圩或三百亩或五百亩为一圩盖古之人停滀水以灌溉民田以今视之其塘之外皆水塘之中未尝滀水又未尝植苗徒牧养牛羊畜放鳬鴈而已塘之所创有何益耶锷曰塘之为塘是犹堰之为堰也昔日置塘滀水以防旱岁今自三州之水久溢而不泄则置而为无用之地若决吴江岸泄三州之水则塘亦不可不开以滀诸水犹堰之不可不复也此亦灼然之利害矣苟堰与塘为无益则古人奚为之耶盖古之贤人君子大智经营莫不除害兴利出於人之未到後人之浅谋管见不达古人之大智颠倒穿凿徒见其害而莫见其利也若吴江岸止知欲便粮运而不知遏三州之水反以为害又若废青龙安亭江徒知不漏商旅之税又不知反狭水道以遏百川今之人所以戾古者凡如此也锷切观无锡县城内运河之南偏有小桥由桥而南下则有小渎渎南透梁溪渎有小堰名曰单将军堰自桥至梁溪其渎不越百步堰虽有亦不渡船筏梁溪即接太湖昔所以为此堰者恐泄运河之水昔熙宁八年是岁大旱运河皆旱涸不通舟楫是时锷自武林过无锡因见将军堰既不渡船筏而开是渎者古人岂无意乎因语与邑宰焦千之曰今运河不通舟楫切覩将军堰接运河去梁溪无百步之远古人置此堰渎意欲取梁溪之水以灌运河千之始则以锷言为狂终则然之遂率民车四十二管车梁溪之水以灌运河五日河水通流舟楫往来信夫古人经营利害凡一沟渎皆有微意而今人昧之也尝见苏州之茜泾昔范仲淹命工开导以泄积水以入於海当时谏官不知苏州患在积水不泄咸上疏言仲淹走泄姑苏之水盖不知其利而返以为害今茜泾自仲淹之後未复开凿亦久堙塞锷存心三州水利凡三十年矣每覩一沟一渎未尝不明古人之微意其间曲折宛转皆非徒然也锷今日之议未始增广一沟一渎其言与图符合若非观地之势明水之性则无以见古人之意今并图以献惟执事者上之朝廷则庶几三州憔悴之民有望於今日也

历代名臣奏议卷二百五十二








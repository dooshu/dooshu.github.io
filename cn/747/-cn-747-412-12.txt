○授鱼朝恩国子监制

敕：大司成以三德行教国子，所以明诗书礼乐之宗，立忠信孝友之本。使方领矩步，敬业乐群，系於化成，旧选尤重，参其事任，今亦难之。开府仪同三司行内侍监兼充监门卫大将军观军容宣慰处置使仍兼知处置神策军兵马事内飞龙厩内弓箭库等使兼检校鸿胪礼宾上柱国韩国公鱼朝恩，国之纯臣，忠以事朕，竭诚宣力，义贯神明。有两朝侍从之勤，监六师征伐之事，雅达名理，参尚儒元，远涉源流，旁通训诂。自顷右武，未遑勤学，方宏阙里之教，用诫《子衿》之诗。以其达俎豆之礼，尝亦委胶庠之事，能以德义，导其诸生。国之俊远，其贵游子弟，抠衣鼓箧，歌咏先王之道；春诵夏弦，服勤师氏之训。而恭敬退让，抗疏累辞，重夺劳廉之志，权遂由衷之请。今三千之徒，资於学术，思卒其业，怀之益深，用宏儒风，式允公望。可兼检校国子监，馀并如故。


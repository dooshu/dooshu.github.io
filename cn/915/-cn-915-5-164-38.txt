◇刘镇南碑

君讳表，字景升，山阳高平人也。君膺期诞生，瑰伟大度，黄中通理，博物多识。（《世说·轻诋篇》注作「博识多闻」。）为郡功曹，千里称平。上计吏辟大将军府，迁北军中侯，在位十旬，以贤能特选拜荆州刺史。初平元年十一月到官，清风先丘，莫不震肃，奸轨改节，不仁引颈。君乃布恺悌，流惠和，慕唐叔之野棠，思王遵之驱，赋政造次，德化宣行。

俄而汉室大乱，祸起萧墙，赋臣专政，豪雄虎争，县邑闾里，奸仇烟发，州县残破，天下土崩，四海大坏。当是时也，虽有孔、翟之圣贤，育贵之勇势，无所措其智力。君遇险而建略，遭难而发权，招命英俊，援得骁雄，谋臣武将，合策明计。出次北境，迁屯汉阴，因沧浪以为隍，即春叶以为庸。南抚衡阳，东绥淄沂，西靖巫山，保四疆。选才任良，式序贤能，简将命卒，棋布星陈，备要塞之处，戍八方之边；劝穑务农，以田以渔，余粟红腐，年谷丰夥。江湖之中，无劫掠之寇，沅湘之间，无攘窃之民。郡守令长，冠带章服，府寺亭乡，崇栋高门，皆如其旧；当世知名，辐辏而到，四方襁负，自远若归；穷山幽谷，于是为邦。百工集趣，机巧万端，器械通变，利民无穷。邻邦怀慕，交扬益州，尽遣驿使，冠盖相望。下民有「康哉之歌」，群后有归功之绪；莫匪嘉绩，克厌帝心，即迁州牧，又迁安南将军，领州如故。

于时诸州或失土流播，或水潦没害，人民死丧，百遗二三，而君保完万里，至于沧海。圣朝钦亮，析圭授土，俾扬武威，遣御史中丞锺繇即拜镇南将军，锡鼓吹大车，策命褒崇，谓之伯父；置长史司马从事中郎，开府辟召，仪如三公。上复遣左中郎将祝耽授节，以增威重，并督交、扬、益三州，委以东南，惟君所裁。虽周召授分陕之任，不过远也。

交州殊远，王途未夷，夷民归附，大小受命，其郡县长吏有缺，皆来请之，君权为选置，以安荒裔，辄别上闻，齐桓迁邢、封卫之义也。武功既亢，广开雍泮，设俎豆，陈垒彝，亲行乡射，跻彼公堂，笃志好学，吏子弟受禄之徒，盖以千计。洪生巨儒，朝夕讲诲，りり如也。虽洙泗之间，学者所集，方之蔑如也。深愍末学远本离质，乃令诸儒改定五经章句，删划浮辞，芟除烦重，赞之者用力少，而探微知机者多。又求遗书，写还新者，留其故本，于是古典坟集，充满州闾。及延见武将文吏，教令温雅，礼接优隆，言不及军旅之事，辞不迁官曹之文。上论三坟八索之典，下陈辅世忠义之方。内刚如秋霜，外柔如春阳，不伐其善，不有其庸，如彼川流，每往兹通，可谓道理丕才，命世希有者已。

仁者寿，宜享胡考。昊天不吊，年六十有七，建安十三年八月遘疾殒薨。耕夫罢耜，织女投杼，老幼哀号，若丧父母。时道路难险，留坟州土，转移葬归立墓。父勉其子，妻勉其夫，欲共扶送，至于乡里。南乡太守乐阳亭侯思等言及志在州里者，自各发卒，具送灵柩之资，授征拜五官中郎将，乃共上归本县葬，见听许。太和二年，葬于先茔。于是故臣惧沦休伐，以为申伯、甫侯之翼周室，受辂车、乘马、玄衮、赤舄之赐，诗人咏功，列于《大雅》，至令不朽，况乎将军牧二川二纪，功载王府，赐命优备。赖而生者，毓子孕孙，能不歌叹？乃作颂曰：

猗欤将军，膺期挺生。桓桓其武，温温其人。初干千里，允显使臣。幕府礼命，集于北军。督齐禁旅，如罴如熊。眷然南顾，绥我荆衡。将军之来，民安物丰。江湖交壤，刑清国兴。蔽芾甘棠，召伯听讼。周人勿划，我赖其祯。欲报之德，胡不亿年。如何殂逝，孤弃万民！镌勒墓石，以纪洪勋。昭示来世，垂芳后昆。（宋人所编《蔡中郎集》。又略见《世说·轻诋篇》注。案：邕死于初平三年，而此碑有太和二年之语，距邕死已三十六年。今移归魏阙名类）


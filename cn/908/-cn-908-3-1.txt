史要类钞序

余尝读史病其烦而难记散而难观也因仍通鉴之旧采掇而分次之所以举要以省其烦立类以合其散使之粲然可考而无难也总为二卷名之曰史要类钞呜呼世教衰而博学审问之功废学者日趋扵茍简而不自止故有节文史有畧本百家诸氏之书皆有纂集以为一切速成之计遂使义理之微不备事变之实不详无以淹防贯通明其同异而辨其得失矣此盖为学之至是而极矣余为是编岂所谓耻过而作非哉亦余之不得已也夫三代而下作者日滋其于言虽有浅深大小之不同然其间皆莫非至理之所在也茍欲穷之则茫洋浩汗非殚嵗月疲精思有不能究其万一亦可谓难矣而况余以鲁钝之资处防乱之世奔走之役劳其形忧患之事拂其性而欲从事于此岂不又难矣哉然尝惧其荒落而卒扵无闻也故区区扵圣贤之书犹不敢废间因读史而作是编以自便览阅虽未免苟简之失然其兴壊理乱有切于当世者亦具在是则庶乎可免为无闻之人矣故曰亦余之不得已也天若欲成其志使得有飦粥之养以自返于大山长谷之中一肆其力于所未知则亦将无事扵是编也


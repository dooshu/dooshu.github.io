○革大弊以蘇軍民疏 【 馬快船】

照得洪武年間、建都金陵、一應京儲、四方貢獻、蜀楚江西兩廣。俱順流而下。不二三月可至京師。福建浙江直隸蘇松等府雖是逆流地方甚邇不一二月。可抵皇都。高廟不移都或亦為休息民力北方賦稅止供各邊。不勞遠運所以民不受害。而得遂厥生。迨我　太宗文皇帝、遷都北平、其南京并各處進貢方物數少。尚未有馬快船隻之差至宣德正統年間以後或裝載薦新品物、及南京所造篩簸等項、用船數多、所過州縣、動撥人夫千百名、其夫俱係附近州縣衛所、出辦銀兩雇覓、少則用銀十數餘兩、多則三五十兩、一年之間。自儀真抵通州。所用雇夫等項銀。不下十數萬兩俱係小民膏脂而不係賦稅洪武年間。裏河軍民。未嘗遭此困苦。來京馬快船隻。其弊固多。而進鮮者其害為甚。且進鮮乃　朝廷敬奉祖宗之意。固不可闕。今所進鮮物。若青梅小竹笋蓮藕苔菜宣州梨。葢因　太祖高皇帝南京踐祚之時所用。故猶進奉供薦。今京師果品菜蔬雪梨青杏。比之南京所產者其味尤佳。隨時供薦。亦可將敬。又奚待于南京者。臣任南京兵部尚書之時、備知內府針工局、逓年將在南京內官內使所用鋪陳衣服、該用絹布、俱于在京該庫關出用馬快船裝載差內官或內使管運前去南京織染局染造、差去官到彼。俱支廩給下程。一年該用銀數百餘兩。俱係上元等二縣出辦。待其染完、南京兵部復撥馬快船裝運來京、南京內官內使者、此中做成衣服鋪陳、仍關支絹布、復用馬快船隻、一同裝載、差官管運前去南京染造交割、歲以為常、此裏河軍民受害第一大弊也。臣思天下之弊。有大小。有遠近。若弊之小而近者革之。而遠且大者不革。豈能回天意而蘇民困哉。况裏河實南此喉襟之地。我朝鴻圖億萬年。若革裏河前項馬快船之弊。則軍民蒙億萬年之利。若前弊未革。則軍民受億萬年之害。利害之間。向背所係。又况我列聖相承、咸以愛養黎元為心、雖　皇上篤於大孝、以奉祖宗、但祖宗在天之靈、憫念軍民困苦、亦必為之不懌、伏望　皇上將臣所言、乞勤乙夜之覽、斷自宸衷、將前項薦新、如青梅蓮藕宣州黎苔菜之類。於中量免進奉。省少船隻、其餘楊梅枇杷鰣魚北方不產者。照舊進奉供薦。其兩京內官內使、合用該染布絹、每年該局行移該部計算一年該用若干數。俱于南京該庫交收。該局每年預先奏行南京該部、并南京守備太監、再行查算明白照數、就於南京該庫支送南京織染局染造完備。該南京內官內使者。就彼支與應用免其運來以省勞擾


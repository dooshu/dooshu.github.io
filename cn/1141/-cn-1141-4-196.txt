舟中寄谢吴无锡

其一

吴隐家风官自贫，苦心为客不谋身。
却惭安邑殷勤甚，仲叔当年恐笑人。


舟中寄谢吴无锡 其二

嘉树堂前折柳枝，二泉亭畔倒金卮。
岘山叔子风流在，犹让当筵对客诗。

其三

金陵买屋事仍艰，作客还山总未閒。
长忆延川眷侨肸，草堂好置九峰间。

其四

把臂相看好入林，残樽向夕恨分襟。
舟回百瓮清泉在，照见延陵一寸心（时饷予惠山泉。）。



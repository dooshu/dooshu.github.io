方大琮　寿乡守张秘阁

秋气高寒公始生，禀姿多得圣之清。

官箴未许冰为洁，心事真堪月比明。

久合紫囊还于世，却令皂盖历三城。

凭谁尽纪前张政，只听村谣里唱声。

方大琮

方大琮　寿乡守张秘阁

家宁源流今吏师，宽严殊剂亦殊施。

豪宗咸服薤一本，野老齐歌麦两岐。

最课休声无地看，芳名姱节有天知。

请将郡志从头数，高直蓬山更有谁。

方大琮

方大琮　寿乡守张秘阁

老去公为地主，賸将恩意煦摧颓。

龟鱼得荫眠偏称，鸥鹭忘机熟不猜。

方喜玺褒天下最，又闻玉节日边来。

丰年一饱谁之赐，好把禾头祝寿杯。

方大琮


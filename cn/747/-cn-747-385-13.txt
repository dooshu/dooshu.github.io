○谢常州刺史表

臣及言：臣伏奉去年十二月二十三日敕，授臣使持节常州诸军事守常州刺史充当州团练守捉使。臣伏以江东之州，常州为大。陛下不以臣不肖，拔臣於群吏之中，以考则年未久，以劳则功无可录，而除拜之次，加於人一等。臣及诚惶诚恐，顿首顿首。臣往岁尝忝谏官，历博士、尚书郎之秩，虽备尝献纳，累黩天听，竟无丝裨补明盛。及典濠、舒二州，出入七年，又不能副陛下政平讼息、与吾共此之叹。至如流人自占，旱不为灾，实由陛下当勤恤之初，下哀痛之诏，宽减租税，入三分之二。是以和气旁感，变灾为福，福流臣州，人是以。臣宁敢贪天之功，以为已力？今陛下赐臣诏曰：“断狱岁减，流庸日归，以人俗之丰给，当淮湖之灾旱。陟尔明效，宜列中朝。”臣无其实，谬奉殊奖，伏览圣旨，惶悚陨越。况陛下励精百揆之始，日以尧吁舜咨，旁求俊造，或经时不除一吏，除必以公才为先，苟非其人，位不虚授。绅之辈，侥幸望绝，臣当此时，独荷荣寄。人之多幸，将自臣始；致寇速谤，实忧自贻。今以三月十七日到州上讫。虽欲勉励疲钝，增修吏职，惧力不逮，上累皇明。奉诏夕惕，且惭且骇。无任感戴喜惧之至，谨奉表陈谢以闻。


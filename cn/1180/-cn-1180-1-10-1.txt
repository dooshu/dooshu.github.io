君奭


成王时，召公为太保，自以盛满难居，意欲告老而归。周公留之，反复劝谕，谓大臣当辅君德以延天命、固人心，不可求去。史臣记其语，因篇首有“君奭”二字，遂以名篇。





周公若曰：“君奭，弗吊，天降丧于殷。殷既坠厥命，我有周既受，我不敢知曰厥基永孚于休。若天棐忱，我亦不敢知曰其终出于不祥。

君，是尊敬之称。奭，是召公的名，古人尚质，相语只称名。弗吊，解做不恤。棐，是辅佑。忱，是诚信。

昔周公欲留召公，先呼其名而告之说：“功成身退，固人臣自靖之常；辅君奉天，尤大臣徇国之义。昔殷纣无道，上天不加悯恤，降以丧亡之祸，已坠失了天命，于是我周受之，以有天下矣。然天命无常，可受也，亦可改也。若说我周家既受此大命，其基业常信于休美，决可以保于无穷，这个我不敢知。若天于冥冥之中，果辅周之诚，而眷佑无已，却说道后来又将失坠而终出于不祥，这个我亦不敢知。但我等身为大臣，谊同休戚，今日只当尽忠夹辅，以共保天命，岂可舍之而去，以自遂其私乎！”





“呜呼！君已曰时我，我亦不敢宁于上帝命。弗永远念天威，越我民罔尤违，惟人。在我后嗣子孙，大弗克恭上下，遏佚前人光，在家不知。

君，指召公。时字，解做是字。越字，解做于字。尤，是怨后嗣子孙，指成王说。遏，是绝。佚，是坠。前人，指文、武说。

周公又叹息告召公说道：“天命吉凶，我固不敢知，所可知者惟在贤臣之去留耳。且君前已有言，说辅王以小民而祈天命，是惟在我之责，是君之自任如此，然岂惟君有是心哉？我亦尝思之。当今之时，万邦咸休，我民罔有尤怨违背，天命宜若可保矣。但民罔常怀，天无常亲，今日之眷命，焉知他日之不降威乎？故我不敢便以上帝眷顾之命为可安宁，而弗永远念天之威罚，于民罔尤违之时也。我之心亦如此。盖天命人心，去就难必，其机实在于人。使朝廷得人为辅，则民心悦而天命固，厥基永孚于休矣；朝廷辅佐无人，则民心离而天命去，其终出于不祥矣。是大臣去留，乃国家安危所系，非细故也。今君乃忘前日之言，翻然求去，使我后嗣子孙无人辅助，大不能上畏天命，下畏民碞，乃或骄慢肆侈，遏绝佚坠文、武光明显著之德。当此之时，君为国大臣，固有不得辞其责者，岂可谓退老在家便付理乱于不知乎？”周公言此，以见国有老成，乃社稷所倚赖，而在老成之自处，尤当以爱君体国为忠，有不容恝然舍去者，所以挽留召公之意至恳切矣。





“天命不易，天难谌，乃其坠命，弗克经历嗣前人恭明德。

谌字，解做信字。经历，是践行不违的意思。恭明德，是敬天敬民显明之德。

周公又说：“上天于我周，既降此眷顾之命，然欲保之于无穷，实有不易者。盖天命去留无常，或前兴而后废，或始予而终夺，岂可据以为诚信哉？惟人君有明德，乃可以嗣守于弗替耳。凡继世之君，乃有坠失其命而不能长保者，都只因无贤臣辅佐，其君孤立于上，所以把前人敬事天显、顾畏民嵓，许多光明的大德，都弃之而不能遵行，绝之而不能嗣续。由是天心厌弃，卒蹈于丧亡之辙耳。向使辅助得人，则天命岂遽弃之哉？”观此，则召公当此时不惟义不当去，盖亦有不忍去者矣。





“在今予小子旦，非克有正，迪惟前人光，施于我冲子。”

旦，是周公的名。正，是正君。迪，是启迪。施，是付与的意思。冲子，指成王说。

周公自叙辅君之意以感动召公，说：“继嗣之君，必须得老成匡正，乃可以绍前烈，保天命。然正君之事，惟盛德者能之。在今予小子旦，德业闻望不能过人，非真有格心之术，足以匡正吾君也。惟以我周文、武敬天敬民光明显著的大德，朝夕开导，而付与我冲子，使其上而事天，下而治民，一皆遵守文、武之家法，庶乎前烈益以焜耀，而不至于遏佚耳。”盖君德者，保命之本；老成者，辅德之资。故欲天命之固，不可不延世德；欲君德之正，不能不资老成也。





又曰：“天不可信，我道惟宁王德延，天不庸释于文王受命。”

道，是为臣的道理。宁王，是武王。延，是长久。释，是舍去。

周公又申前意说：“天之祸福予夺，虽不可信，然以人事言，则在我有当尽的道理。盖我周文王诞膺天命以抚方夏，至武王其承厥志，既以德而凝固之，则继志述事，固后嗣之责也。我今惟在以武王光大之德，付于冲子，自今务衍而长之，不至失坠，使文王所受的命，天不容舍之而他归，则我周大业永永传之无穷，岂不美哉？夫辅君以延世德而凝天命，我之道固如此。公同此心，亦当同尽此道，岂可坚欲求去，使后人遏前光而坠大命乎？”





公曰：“君奭！我闻在昔成汤既受命，时则有若伊尹，格于皇天。在太甲，时则有若保衡。在太戊，时则有若伊陟、臣扈，格于上帝；巫咸乂王家。在祖乙，时则有若巫贤。在武丁，时则有若甘盘。

时则有，若言当时有如此之人。太甲、太戊、祖乙、武丁，都是商之贤君。保衡，是官名，保取其安，衡取其平，商时伊尹为此官。

周公又呼召公说：“我曾闻在昔商家先王成汤，既受命为天子，当其时，有如伊尹者，辅佐成汤，伐夏救民，其德泽广被，与天之无不偏覆一般。成汤既往，汤之孙太甲嗣位，当其时，伊尹受成汤之顾托，以元老旧臣居保衡之官，能保护王躬，平章国事，王业赖之以安。在太甲之孙太戊，时则有如伊尹之子伊陟与臣扈，两个人同心夹辅，劝太戊以图政修德，灭祥桑之异，孚格于上帝之心；又有巫咸者，亦能左右王室，而使国家平治。在太戊之孙祖乙，时则有如巫咸之子巫贤；在高宗武丁，时则有如甘盘，即高宗旧学之师，皆能世效保乂之功，克振中兴之业。夫商之诸君，或创业于前，或守成于后，皆赖六臣辅佐如此。今君居太保之位，受付托之重，当思匹休前烈，而可遽然求去乎！”





“率惟兹有陈，保乂有殷，故殷礼陟配天，多历年所。

率，是循。有陈，谓有可陈列之功。陟字，解做升字。所，是语辞。

周公又说：“人臣事君，自有个当尽的道理。殷家从伊尹至于甘盘，这六个大臣都能率循此为臣之道，效忠匡辅，显然有可陈列之功，用能保乂有殷之天下，使国势常安而不危，民生常治而不乱。以君德则益隆，如成汤以下五王，皆以明德昭升，配享于皇天上帝；以国祚则益永，而传世十九，历年有六百之多也。夫德莫大于配天，治莫隆于永命。此虽殷先王世美相承之效，而六臣之保乂，其功亦何可诬哉？”





“天惟纯佑命，则商实百姓、王人，罔不秉德明恤。小臣屏侯甸，矧咸奔走。惟兹惟德称，用乂厥辟。故一人有事于四方，若卜筮，罔不是孚。”

纯，是专一的意思。佑，是助。实，是不空虚。恤，是忧。称字，解做举字。孚，是信。

周公又说：“国无贤才则国空虚，而老成耆旧又众贤之领袖也。在昔商家盛时，有六臣辅君，因此上天眷佑之命，纯一不杂，生许多贤才，使商家充实，而无乏才之患。在内则百官之著姓，与王臣之微贱的，莫不秉持其德，无偏私心之蔽，明致其恤，有忧国之心；在外则微而小臣，与侯甸诸侯为王藩屏的，况皆奔走趋事。惟此内外之臣，都称举其德，用以辅君之治，俾无过举，是以德业隆盛，政务修明。人君但有征伐会同之事于四方，如龟之卜，如蓍之筮，天下之人知其出于至公，都听从悦服，而无一人之不孚信者矣。夫天下之信服，由群贤布列于中外，而贤才之众多，由六臣匡辅于朝廷。公必如六臣之辅商，以勉效于今日可也。”





公曰：“君奭！天寿平格，保乂有殷，有殷嗣天灭威。今汝永念，则有固命，厥乱明我新造邦。”

平，是坦然无私。格，是通彻无间的意思。固命，是凝固不坠的天命。乱字，解做治字。

周公又呼召公而告之说：“天命至公，其寿人国家使之绵延长久者，岂偶然哉？必其大臣有至公无私、平康正直之德，通彻于天，乃可以克当天心，而天斯寿之耳。如伊尹至于甘盘，这六个大臣，皆能尽平格之实者，故能保乂商家，久安长治，历年至于六百之多。是天之寿商，实以六臣之故也。及至商纣继嗣天位，乃崇信奸回，播弃黎老，无有平格之臣以维持天命，所以天降之罚，遽遭灭亡之威。国祚之长短，系于贤臣之有无若此。今汝其无汲汲求去，勉为周家永久之念。凡所以辅君而延世德者，益竭力以图之，使我周有平格之臣，则上天必有凝固之命，而治效亦赫然明著于我新造之邦，盖身与国俱显矣。彼商之六臣，又岂得专美于前耶？”





公曰：“君奭！在昔上帝割申劝宁王之德，其集大命于厥躬。

割，是灾害。申，是重。劝，是勉。宁王，是武王。

周公又呼召公说：“昔者商王纣无道，上天厌弃，降灾害于商家，使他失了天下。然生民不可无主，惟我武王有大德，克享天心，故天于冥冥之中，申重劝勉武王之德，佑助他无所不至。才有所思，便无不知，恰似阴有启发的一般；才有所行，便无不顺，恰似默有辅翼的一般。由是德日以盛，真足以为神人之主，遂集此重大之命于一身，而克商以有天下也。”





“惟文王尚克修和我有夏，亦惟有若虢叔，有若闳夭，有若散宜生，有若泰颠，有若南宫括。”

虢叔、闳夭、散宜生、泰颠、南宫括，都是文王之臣。

周公又说：“我周之得天下，虽在武王，基天命实由文王。文王庶几能修治燮和我周家所有的中夏，使三分有二之国，处处都服从政令，无有违越，人人都涵育教化，无有乖戾。此岂文王独以一身劳天下哉？亦惟当时佐命之臣，有如虢叔，有如闳夭，有如散宜生，有如泰颠，有如南宫括，这五个大臣皆是名世之贤，相与同心辅佐，或为之疏附先后，或为之奔赴御侮，故能使文王修和之泽，达于诸夏而无间也。”





又曰：“无能往来，兹迪彝教，文王蔑德降于国人。

迪，是导迪宣布的意思。彝，是常。蔑，是无。

周公又反前意说：“若虢叔等五个大臣，不能为文王往来奔走于此，勉尽职业，导迪宣布所当行的常教，则文王虽有爱民之心，无人辅助，修和之泽何由而降及于国人乎？”于此可见主治在君，宣化在臣，有君无臣，欲以致理，难矣。





“亦惟纯佑秉德，迪知天威。乃惟时昭文王，迪见冒闻于上帝，惟时受有殷命哉！

迪知之迪字，是践履的意思。迪见之迪字，是开导的意思。见，是著见。冒，是覆冒。

周公又说：“我文王之时，有虢叔等五臣辅佐，亦是天意在文王，纯一不二以佑助他，故生这等秉持明德的贤臣。其践履至到，著实晓得上天显然的威命，可顺而不可违。以此同心协力，只要光显文王的德业，开导启迪，使其德著见于上，无所不照，覆冒于下，无所不被，以致至德馨香，升闻于皇天上帝。惟是之故，遂能克享天心，而有殷之命，自此始受之，皆五臣辅佐之功也。”





“武王惟兹四人，尚迪有禄。后暨武王诞将天威，咸刘厥敌。惟兹四人昭武王惟冒，丕单称德。

四人，是闳夭、散宜生、泰颠、南官括，此时虢叔已卒，故止称四人。刘字，解做杀字。丕，是大。单，是尽。

周公又说：“我文王既赖五臣辅佐，以诞受殷命，至武王时，虢叔虽卒，闳夭等四人尚存，又能同心协力，庶几导迪武王膺受天禄。其后遂与武王大奉上天之威命，往伐有商，凡残暴虐民，与我周为敌者，都诛灭无遗。此四臣者，又以祸乱虽定，而德泽未敷，于是又竭力宣布，用昭显武王之德，覆冒于天下。使天下之人涵濡教化者，大尽称颂武王的圣德，自东自西，自南自北，无有一处不心悦诚服者。此皆四臣开导之功也。”夫以文武之明圣，开创大业，犹必赖贤臣以为之助，况嗣守成业者，而可无老成旧德以左右之乎？此周公所以拳拳挽留召公也。





“今在予小子旦，若游大川，予往暨汝奭其济。小子同未在位，诞无我责。收罔勖不及，耇造德不降，我则鸣鸟不闻，矧曰其有能格？”

小子旦，是周公自谦之称。游，是浮水。耇造，是老成人。鸣鸟，是鸣凤，周自文王及成王时，皆有此瑞。格，是感格。

周公又告召公说：“今王业艰难，幼冲在位，我小子旦，朝夕忧惧，就似浮大川的一般，茫然不知津渡所在，非一人所能独济也。我自今以往，须是与汝同心辅导，共济艰难，使文、武之业不至失坠，然后可耳。盖嗣王冲幼，虽已即位，与未曾即位的一般，正赖贤臣相与夹辅，汝大不可以此专责于我，而遂求去也。若汝决然求去，不肯勉力以助我之所不及，则老成之德，不下于民，将使民心尤怨，无和气以致祥，太平不可望了。那在郊的鸣凤，我将不得复闻其声矣。是今日之治，且不可保，况敢说道进此能有感格，而延天休于无穷乎？”然则召公之必不可去明矣。





公曰：“呜呼！君肆其监于兹。我受命无疆惟休，亦大惟艰。告君乃猷裕我，不以后人迷。”

肆，是大。兹字，指上文说。猷，是谋。裕，是宽大的意思。后人，指成王说。

周公又叹息而告召公说道：“我前言文、武皆赖贤臣，而望汝以共济，此是恳切之言，君大宜鉴视于此，不可忽也。盖我周文、武诞受天命，开子孙万世之业，固有无穷的休美，然文王以五臣而布修和之泽，武王以四臣而收戡定之勋，迹其积累缔造，也大是艰难。夫得之既艰，则相与维持保守在我二人有不容辞其责者。且大臣身当重任，能不以宠利为嫌，不以洁己为高，而委身事主，以安定国家，乃见其识量之闳深。若拘拘然只图功成身退，洁身而去，器识便狭小了。我今告君，宜谋所以自处宽裕之道，务展布四体为国家长久之虑，毋徒狭隘求去为也。盖君德之成就，系于贤臣之匡辅。若汝迫切求去，则嗣王之德何由开明，前人之光将至遏佚。故我拳拳留汝者，正不欲使后人迷惑而失道，庶几文王艰难之业，可以保守于无穷也。君不勉为后人留，宁不为文、武大业计耶？”





公曰：“前人敷乃心，乃悉命汝，作汝民极。曰：‘汝明勖偶王，在亶乘兹大命。惟文王德，丕承无疆之恤。’”

前人，指武王。民极，是下民的准则。偶字，解做配字，古时耕者以二人为耦。亶，是信。乘，是负载的意思。

周公又告召公说：“我昔与汝同受武王的顾命，当时武王敷布腹心，将付托的言语尽以命汝，使居三公之位，为下民的准则。当时顾命的言语说道：‘嗣王以冲幼在位，汝当精白一心，勉力不怠，以尽辅弼之道，如农夫耦耕的一般，不可缺了一人。又当彼此相信，推心相与，不要退托，如驭车的一般，并力一心，乘载这天命，使不至倾覆。盖今日天命，文王以德受之，缔造甚艰，若后人不知保守，必大有可忧者。惟当追念文王的旧德，常恐失坠，其承受此无穷之忧可也。’武王命汝如此，今汝委而去之，使我独当艰难之任，则是耕者缺其耦，驭者不并力，何以勉辅嗣王、乘载天命乎！”





公曰：“君！告汝：朕允保奭，其汝克敬，以予监于殷丧大否，肆念我天威。

允，是诚。保，是太保，乃召公所居之官。大否，是大乱。

周公又说：“如今告汝以我之诚意，汝勿视为泛常之言。”遂呼其官与名说：“我前言有殷嗣天灭威，既坠厥命，天威之可畏如此。汝其敬慎不怠，以我之言监视殷纣之丧亡大乱，而大念我天威之可畏可也。盖天命靡常，惟德是辅。商纣只因崇信奸回，播弃黎老，无平格之臣，所以坠失了天命。若嗣君无贤臣辅导，不能敬德，则丧乱之祸又将移于我周，此汝不可不留也。”





“予不允惟若兹诰，予惟曰：‘襄我二人，汝有合哉！’言曰：‘在时二人，天休滋至，惟时二人弗戡。’其汝克敬德，明我俊民，在让后人于丕时。

襄，是成。戡，是胜。丕时，是大盛之时。

周公又说：“我前勉留汝的言语岂是不足取信于人，却如此谆谆告汝乎？我只说周家王业之成，惟在我与汝二人，同心共济。汝闻我言，亦必契合于心，也说如今国家的事，全赖我二人。今天眷我周，有方兴未艾之势，就是我二人竭力图报，犹恐不能负荷。汝若独委之我，则一人将何以胜之哉？且汝今求去，不过以盈满难居，欲避权位耳。若以此为惧，当敬其辅君之德，益加寅畏，明扬才俊之人，布列庶位，以尽大臣之职业，以答滋至之天休，使他日贤才众而治道隆。当国家全盛的时候，汝那时要推让其位，以事业付于后人，我不阻汝。如今天休未答，王业未成，方以弗戡为惧，岂汝求去之时乎？”可见大臣进退，常以得人为虑。有贤者可托，而后身可退。周公斯言，真得大臣之体矣。





“呜呼！笃棐时二人，我式克至于今日休。我咸成文王功于不怠，丕冒海隅出日，罔不率俾。”

笃，是厚。棐，是辅。二人，是周公己与召公。率俾，是服从的意思。

周公又叹息说：“朝廷之上，公卿有百执事，其人固多，然同心协力笃厚于辅君者，惟是我与汝二人，所以能保固天命，兴隆王业，至于今自之休美也。然却不宜以此自足。我与汝当夙夜黾勉，共成文王的功业，不可少有倦怠。盖文王之功业，固尝显于西土，光于四方，然使今海内尚有一夫之不服从，即是功业未成处。我二人当竭力以成之，务使德泽丕冒于斯民，虽海隅日出之地，人人都率从臣服我周家。然后文王之功可以言成，我二人辅君之责庶几无愧耳。今未至是，而君可以求去乎？”于此可见人臣有难尽之责，无可居之功。若以功成名遂，当全身而去，则召公之去，周公何为惓惓勉留之乎？成功不怠之言，万世为人臣者所当服膺也。





公曰：“君！予不惠若兹多诰，予惟用闵于天越民。”

惠，是顺。闵，是忧。

周公又留召公说：“我前诰汝者，岂是不顺于理，却如此反覆多言？盖大臣一身，天命民心所系，汝若求去，则答天命而安斯民者无人。我只为忧天命难于终保，及斯民无所倚赖，所以恳恳的留汝，则所言非不顺理，而公之去志宜为予留矣。”





公曰：“呜呼！君，惟乃知民德，亦罔不能厥初，惟其终。祗若兹，往敬用治。”

民德，是说民心向顺处。若，是顺。

周公又叹息告召公说：“天命之去留，系于民心之向背。汝是个历练老成的人，惟汝能周知民情向顺之故。今日民无尤怨，固能善于始，然思其终，则民心难保处，最是可畏。汝其祗顺我所言，自今以往，益务敬慎以图治可也。”此时召公已留，周公丁宁告戒之辞如此。大抵人君嗣位之初，全在老成人辅佐。若辅佐得人，则君德可成，太平可致；辅佐不得人，则君德难成，治功难保。成王之时，老成无出召公之右者，故周公恳切慰留，惓惓言商周得人之隆，及大臣许国之义，而于天命民心，始终尤致意焉。其后召公感其言，既相成王，又相康王，以天下为任而不辞，遂致刑措之治，君臣同休，可谓盛矣。然则图任旧人，为治者宜留意焉。






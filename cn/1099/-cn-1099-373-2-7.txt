○復高鳳渚 【 亭障徭賦】

再承臺札諄諄以亭障未繕、徭賦不均為言、且毅然圖所以固封守甦罷瘵之策、極知臺下為山右安攘計、至深遠矣、無任欣戴、先朝以大同外障三關不以邊論。故防守殊略。自正德嘉靖來。三關日多事矣。顧司封者卒卒謀目前不遠慮。力亦不及。時亦不暇也。自虜款塞來、廟堂汲汲申飭、繕塞練武、為未雨桑土計、且遣大臣閱視至再、其言三關修守詳矣、乃不知猶疏廢若此、夫隱痼之疾、惟盧扁能知、人情偷安。稍勞之必生怨。凡事因循其弊皆坐此也故前人多捱日自釋以去。今臺下疚若巳病、欲以療之、須自其要且衝者先從事焉、尤必糧餉足。犒賞豐。使人役忘其勞。乃為善道。第須先處錢糧耳。其墩墻緩急。修建次第。大?西關山勢陂陀。無甚高險。且土多沙鬆。易於頹壤。必扼要據險。使虜不能越。且可久恃。將必有道焉。亦嘗有人稱種樹之說者。種樹列險為力既省又無修築之煩似勝于墻堡也弘正以前三關少警則林深勢阻耳自伐山通道遂不禁蹂躪今欲種之三年之艾其果蓄歟古稱榆塞柳塞以二木者易生且易林也唯臺下參酌之、其均差役一節、極為疲民深幸、第所開州縣。若屯留沁水。猶在中上。復有最積瘠累、而未之及者。或偶以其年糧完多故耳。幸臺明虛心博訪務求的確、亦有一州而東西異其肥磽。一縣而左右分其高下者。不可一槩論也。若沃土巖邑。今天下所患在于常賦不均非必一槩煩重也即比常賦稍加。其又何害。則疲民之受益者多矣語無倫次唯臺明諒之、


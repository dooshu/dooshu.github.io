169　上之所好下必有過之者　戴邈上表用阮籍樂論語


晉戴邈上表曰：「上之所好，下必有過之者焉。是故雙劍之節崇，而飛白之俗成；挾琴之容飾，而赴曲之和作。」蓋用阮籍樂論之語。【原注】樂論云：「吴有雙劍之節，趙有挾琴之容。」

【元圻案】晉書戴邈傳：「邈字望之，少好樂，尤精漢史。永嘉中，凡百草創，學校未立，邈上疏云云。」又阮籍傳：「籍，字嗣宗，陳留尉氏人也。高貴鄉公即位，封關内侯，徙散騎常侍。籍本有濟世志，屬魏、晉之際，天下多故，名士少有全者，籍由是不與世事，遂酣飲爲常。」〇樂論，本傳不載，見白帖樂類。〇太平御覽五百六十五引樂論曰：「江、淮以南，其民好教；漳、汝之間，其民好奔。吴有雙劍之節，趙有挾琴之容，氣發於中，聲傳於耳，手足飛揚，不覺其駭也。」






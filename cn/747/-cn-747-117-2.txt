○示百寮御札

朕自祗膺大宝，虔奉丕图，每念创业之艰难，未尝终食而懈惰。所冀照临之内，将臻康泰之风；庶几亿兆之中，渐息疮痍之痛。虽疚心罔暇，而逆耳无闻。岂视听之不开，致箴规之未贡？应在朝文武臣寮等，各怀异术，早践通班，宜陈经济之谋，用替兴隆之道，勿失谠直之议，无拘循避之规，咸罄乃诚，同规不逮。宜令在朝文武臣寮，每人各进封事一件，仍须实封通进，务裨阙政，用副虚怀。凡百き寮，宜体朕意。


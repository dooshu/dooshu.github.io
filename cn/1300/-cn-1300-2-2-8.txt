龙且张步

韩信击赵，李左车劝陈余勿与战，余曰：“今如此避弗击，诸侯谓吾怯，而轻来伐我。”遂与信战，身死国亡。是时，信方为汉将，始攻下魏、代，威声犹未暴白，陈余易之，尚不足讶。及灭赵服燕，则关东六国，既定其四矣。信伐齐，楚使龙且来救。或言汉兵不可当，龙且曰：“吾平生知韩信为人易与耳，不足畏也，何为而止？”一战而没，项随以亡。耿弇讨张步，斩其大将军费邑，走邑之弟敢，进攻西安、临淄，拔其城，又走其弟蓝，势如破竹。先是，弇已破尤来、大枪、延岑、彭宠、富平、获索矣。时步所盗齐地，太半为弃所得。然步犹曰，“以尤来、大肜十余万众，吾皆即其营而破之。今弃兵少于彼，又皆疲劳，何足摧乎？”竟出兵大战，兄弟成擒。兵法云：“知彼知己，百战不殆。”龙且、张步，岂复识此哉！梁临川王宏伐魏，魏元英御之，宏停军不前；魏人劝英进据洛水，英曰：“萧临川虽騃，其下有良将韦、裴之属，未可轻也。宜且观形势，勿与交锋。”宏卒败退，英之识见，非前人可比也。然遂进军围钟离，魏邢峦以为不可，魏主召使还，英表称必克，为曹景宗、韦睿所挫，失亡二十余万人。智于前而昧于后，为可恨耳！


纵笔

天下本无事，吾生行且休。



关心惟酒盏，入眼独渔舟。



雁过三湘晓，云开二华秋。



殷勤驿楼柱，小草记曾游。



纵笔

气本充天地，书非汗马牛。



人人见尧舜，世世有巢由。



朝市红尘闹，山村白发稠。



所欣吾道在，江汉古东流。



纵笔

山合水将穷，真宜著放翁。

醉嫌天地迮，老觉岁时公。



偃蹇松逃世，翩仙鹤驾风。



旧交零落尽，一笑与谁同？



纵笔

冉冉残年迫耄期，肱虽三折未成医。



北山愚公世方笑，东郭顺子吾所师。

万里元非破贼手，一生无奈造物儿。



梅雨初晴湖水满，未妨把酒细哦诗。



纵笔

惰游不能耕，心媿新舂白。



啸傲茅三间，主人终胜客。

纵笔

老眼轻千乘，枯肠却八珍。

直令身潦倒，未害胆轮囷。



酒里遗浮世，书中见古人。



平生笑园绮，老蹋帝城尘。



纵笔

冻研笑臞儒，雕弓隐猎徒。



不成平赵魏，正可老江湖。



憔悴头虽秃，轮囷胆尚麤。



咸阳呼五白，何遽不能卢！



纵笔

兀兀一无为，冥冥百不知。



倦多惟嗜睡，食晚遂忘饥。



开卷浑如梦，逢人不省谁。



何须觅知识，木石即吾师。



纵笔

晨炊躬稼米，夜读世藏书。



俯仰无多媿，心知死有余。



纵笔

莫笑畸翁迫耄期，从来不许俗人知。



系船惯听巴东雨，画策曾从渭北师。



袖剑客同楼上醉，烂柯人看洞中棋。



如今更欲沧溟去，鲸浪浮天信所之。

纵笔

骑鹤翩翩过月傍，浩然风露九秋凉。

忽闻卷地潮声起，始觉江山近故乡。

纵笔

文叔一人知此翁，洛阳城里又春风。



让他绿发好年少，二十四岁作三公。

纵笔

胸中略无一点事，眼底常展数行书。

半饥半饱便可尔，衣食何须求有余。

纵笔

闲经月下白苹洲，半脱风前紫绮裘。



曾值东风谒鸾驾，却因南渡看龙舟。



年光已付瞢腾醉，天宇谁从汗漫游？



莫怪又成横笛去，故人期我玉华楼。



纵笔

破囷供饭足，陋屋著身宽。



小蹇勤刍秣，时时一跨鞍。



纵笔

一点湛空明，居然万事轻。



菜元胜肉食，车岂异徒行。



幻境终何在，金丹本自成。

信能如是解，土苴亦长生。

纵笔

壮岁志天下，崎岖无一施。



高谈对邻父，朴学付痴儿。



补栅怜鸡冷，分粮悯雀饥。



吾生忽至此，惆怅镜中丝！



纵笔

百尺松根结茯苓，千年长养似人形。

谁知金鼎烹初熟，恰值山翁醉欲醒。



纵笔

故国吾宗庙，群胡我寇雠。



但应坚此念，宁假用它谋！



望驾遗民老，忘兵志士忧。



何时闻遣将，往护北平秋？



纵笔

东都宫阙郁嵯峨，忍听胡儿敕勒歌。



云隔江淮翔翠凤，露沾荆棘没铜驼，丹心自笑依然在，白发将如老去何；安得铁衣三万骑，为君王取旧山河！



纵笔

朝士腰下黄，山僧鼻端白；放翁俱笑汝，饱饭作闲客。



纵笔

常笑相如赋上林，肯为子政铸黄金。

心光自发谁能障？

踵息无声不厌深。



摇齿复牢堪决肉，枯颅再茁已胜簪。



老松涧底虽终弃，霜雪元知不解侵。



纵笔

小儿读书耕且养，老夫入朝仕易农。



明春史成许归去，父子相逐歌年丰。



纵笔

一纸除书到海边，紫皇赐号武夷仙。

功名敢道浑无意，暂作闲人五百年。



纵笔

背上嵯峨两肉山，明驼有债自须还。



玉霄峰头雪色鹿，清晓一声烟雨间。

纵笔

薙草除枯叶，劳人亦动心。

无愁疏把酒，习嬾罢弹琴。



濯垢临溪水，追凉就木阴。

常寻省力处，外物孰能侵！



纵笔

天道何时定？

人生固有涯。



壮年行出塞，晚岁病还家。

积愤凭谁豁，孤忠袛自嗟。



今朝茅屋底，隐约听霜笳。



纵笔

温温地炉红，皎皎纸窗白。



忽闻啄木声，疑是敲门客。



纵笔

昼倦夜常成美睡，病多老却未全衰。



归从册府犹披卷，了却官书更赋诗。



纵笔

行省当年驻陇头，腐儒随牒亦西游。



千艘冲雪鱼关晓，万灶连云骆谷秋。



天道难知胡更炽，神州未复士堪羞。

会须沥血书封事，请报天家九世雠。



纵笔

拖得乌藤到处行，看山看水眼犹明。

但期少健游潼华，岂必长生似老彭。



一緉青鞋吾事了，半甔绿酒万缘轻。



安知不作希夷叟，生长兵间老太平。



纵笔

梦事饱曾经，灵台了不惊。



冤亲同一妄，魔佛两皆平。



应物如风过，投床即鼾声。



晨兴拂几砚，犹恨太劳生。

纵笔

雪晴蓼甲红，雨足韭头白；虽无万钱具，野饭可留客。



纵笔

坊远不闻宫漏声，三茅钟残窗欲明。



山童睡熟呼不应，添水拂书翁自行。



纵笔

素月徘徊牛斗间，天风吹鹤度函关。



一年似此佳时少，唤起陈抟醉华山。



纵笔

未说无功爵位叨，昔人所畏在功高。



印如斗大宁常保，剑拄颐长秪自劳。



酒社极知身可隐，猎场犹得气差豪。



世间见透浑无事，狐貉安能诧縕袍！



纵笔

小儿勿大勤，使汝发早白；长为南亩民，殊胜东合客。




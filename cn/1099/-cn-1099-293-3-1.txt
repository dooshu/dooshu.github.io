○苑洛先生志樂序 【 志樂】

世之談經學者、必稱六經、然五經各有專業、而樂則滅絕無傳、論治法者、必對舉禮樂、然議禮者於天然不易之外。猶深求立異可喜之說。至于樂則廢棄不講。全德之微。風俗之敝。恒必由之。良可悲夫。然律呂與天地相為終始。方其隱而未彰也。天既生哲人以作之。則于其既晦也。天忍任其湮沒已乎。闡明之責。葢必有所寄者。先生于是愓然省悟、退而愽極羣書。凡涉于樂者。無不參考其好之專。既而得其說矣于是有直解之作。或脫悟于載籍之舊。或神會于心得之精。或見是于群非之中。若天有以啟其衷者。終而觀其深矣。於是有志樂之作。葢律生聲。鍾生律。馬遷著之矣。而律經聲緯之逓。變。體十用九之明示。則未之及也。圍九分。積八百一十分。　固著之矣。而管員分方。旋官環轉。乘除規圓之圖。則未之及也。六十調八十四聲。蔡子著之矣。而起調則例。及正變。全半子倍之交用。調均首末。長短相生之互見。則未之及也。六變八變九變之用。周禮載之矣。而以黃鐘祀天神。以蕤賓祭地祗。以太簇享人鬼。一造化之自然。以黃鐘一均之備。布之于朝廷宮闈。實古今之絕唱。則又有出乎周禮之外者也。宏綱細目。一節萬變。信手拈來。觸處皆合。樂之為道。盡于是矣。志云乎哉。其于先儒世儒之圖論。備錄不遺者。是固先生與善之心然亦欲學者考見得失焉耳。方其始刻之日。九鶴飛舞先生之庭者久之。識者以為是書感通所致。觀仰秣出聽之說則鶴之來舞也固宜。而其得樂之正也。此非其明騐矣乎。昔人謂黃帝制律呂。與伏羲畫卦。大禹敘疇同功。然卦疇得程朱數子而始著。律呂得先生是書而始明。則功當不在數子下。豈曰小補云乎。嗚呼太和在成化宇宙間。故先生所由生。太和在弘治宇宙間。故是書所由始。太和在嘉靖宇宙間。故是書所由成。則其作誠不偶然也後之有志于樂者苟能講求而舉行之。則太和將在萬世之宇宙。而先生之功。至是為益大矣。然不苦心以求之。何以知是書之正。不得其說而精之。又何以知盛之言。不為阿私也哉。

皇明經世文編卷之二百九十三終








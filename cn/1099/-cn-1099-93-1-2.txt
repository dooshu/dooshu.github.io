○黃河自古為患疏 【 黃河退灘】

盖以水埶瀰漫。遷徒不常彼陷則此淤。軍民隨處開墾退灘之地。以給日食以供租稅。盖以此而補彼也奈何奸詐之徒。陰結王府官挍槩指為園塲屯地。投獻徼賞。王府信之。輒使標封界至。占收子粒。有不從者。興詞委官。動經歲月。民不聊生。自今有犯者。不問軍民舍餘。俱終身謫戍附近衛所。其王府官亦不許陰結受獻。致興詞訟。違者一治以法。則奸猾有警而民無橫擾矣。又彰德懷慶河南南陽汝寧五府山多水漫。衛輝一府沙鹻過半。軍民稅粮之外。僅可養生。開封一府。地雖平曠。然河决無時。洪武間蒙　太祖高皇帝恩例。除常稅外。荒地許民耕種。永不起科。景泰時乃創起科例。致令姦民。互相告訐。徵歛日重。民迫于埶。傾家陪納。請如舊例。凡軍民有告訐不起科者不聽。則可免陪償之患矣。


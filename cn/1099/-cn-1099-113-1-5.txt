○請罷遣中官疏

謹題為傳奉事、先該兵部手本、開稱司禮監太監溫祥、傳奉　聖旨、司設監太監劉允、著他前去四川等處公幹、寫敕與他、臣等看得內外官員、欽奉敕內。必須備開所行事今太監劉允前去四川。未知幹理何事。不見開載。無憑撰寫。巳經具題、未蒙明示、近該禮部手本開稱司禮監太監秦文傳奉　聖旨、司設監太監劉允著照永樂宣德年差劉成侯顯等事例、去烏思藏地方、齎送番供等物、寫敕與他、傳奉到部、開具手本、赴翰林院請寫敕書等因、續於戶部覆本內、看得太監劉允奏要帶太監、等官劉宗等八員錦衣等衛官舍指揮同知韋祿等一百三十三員名、應付廩給口糧馬匹、車輛馬快船隻該用過番物件、欲令四川鎮廵三司、聽其便宜措置、及選差驍勇官二員量帶官軍、計程支備糧料、直抵彼處往回護送、又稱撫犒各夷、湏用食茶金帛絹布等物、無從措辦、乞將長蘆運司見鹽一萬引、兩淮運司見在正課鹽六萬引、給與變賣應用等事情、乞賜敕內開載等因、荷蒙俞允、臣等愚昧、心有未安、不敢不言、竊惟西番本夷狄之教。邪妄不經。古先聖王之世。未聞有此。顧其說流入中國。浸滛巳久。未能遽革。永樂宣德年間、雖嘗有遣使之舉。我　祖宗之意。以天下初定。此因夷俗崇奉　朝廷借以撫馭耳亦非藉以開導愚迷也特藉之以開導愚迷鎮服戎狄。非真信其教而崇奉之也。承平之後。累朝列聖。止是因其年例遣人朝貢。厚加賞賚。荅其勤渠。未嘗輕辱命使。遠涉夷境。　陛下今遣近侍內臣前去齎送番供。朝野聞之。相顧駭愕。以為堯舜在上。不應有此輕舉。而太監劉允、奏討鹽引數萬、動撥馬快船、至于百隻、又欲聽其便宜處置錢物、若撥官軍護送等項、于法例俱不相應、葢開中鹽引。本為供邊。今虜患未寧。三邊糧艸缺乏。帑藏空虗。緩急接濟。惟此一策。且各運司該年鹽課。俱開中盡絕。若許其帶鹽。不過收買私鹽發賣射利。乘機夾帶之弊。不知幾何。鹽法為之大壞。邊方何以仰給。况京儲歲運。與營建大木。并在裏河。議者又恐不能疏通。若又添此等鹽舩往來其間。挾勢騷擾。不止地方受害。而糧運大木二事。被阻滯妨碍。及照四川地方大盜初息。民困未蘇。所奏便宜措置錢物。在官巳無積蓄。未免科派軍民。民窮盜起。將來事變。殆不可測。且自天全招討司出境。涉歷數萬里之程。動經歲年。方得到烏思藏地方。今帶去官軍人役數多。沿途俱是化外。非有驛傳供給。人馬芻糧。俱要馱載而行。所費鉅萬。難以逆料。途問倘有不給。不知何以為處為此言以使內臣畏難而自止又聞番地多與黃毛達子相隣時出剽刼為患使臣所至。萬一被其突出。有所傷害。虧中國之體。納外夷之侮。此事理所有不可不慮。夫以無益之事。而妨至要之事。且貽意外之虞舉朝皆知其不可。此臣等不能巳于言也緣劉允受命遠出番境。立言甚婉利害切身。亦非得巳。臣等深見事勢之難前項敕書、委實不敢撰寫、伏望　皇上慎重國體、憫恤人窮、收回成命、不必差官、番貢等物、止照節年事例、就令彼處朝貢使臣齎回、則禮意不止、事體無碍、物議不興、外患不作、而　聖德益化、治功無累矣、


7　成湯遭旱以六事自責　魯僖遇旱以六事自讓


鍾離意謂「成湯遭旱，以六事自責」，本於荀子大略篇。黄瓊謂「魯僖遇旱，以六事自讓」，本於春秋考異郵。

【元圻案】後漢書鍾離意傳：「意，字子阿，會稽山陰人也。爲尚書僕射。永平三年夏旱，而大起北宫，意詣闕免冠上疏曰：『伏見陛下以天時小旱，憂念元元，降避正殿，躬自克責，而比日密雲，遂無大潤，豈政有未得應天心者邪？昔成湯遭旱，以六事自責曰：「政不節邪？使人疾邪？宫室榮邪？女謁盛邪？苞苴行邪？讒夫昌邪？」竊見北宫大作，人失農時，此所謂宫室榮也，宜且罷止，以應天心。』」又黄瓊傳：「瓊，字世英，江夏安陸人。拜議郎，稍遷尚書僕射。順帝三年大旱，瓊上疏曰：『昔魯僖遇旱，以六事自讓，躬節儉，閉女謁，放讒佞者十三人，誅税民受貨者九人，退舍南郊，天立大雨。』」注：「春秋考異郵曰：『僖公之時，雨澤不澍，比于九月，公大驚懼，率群臣禱山川，以六過自讓，絀女謁，放下讒佞郭都之等十三人，誅領人之吏受貨賂趙祝等九人。曰：「辜在寡人，方今天旱，野無生稼，寡人當死，百姓何謗，請以身塞無狀也。」』」又郎覬傳：覬條便宜七事曰：「魯僖遭旱，修政自飭。」注引春秋考異郵曰：「僖公三年，春夏不雨，於是僖公憂閔，玄服避舍，釋更徭之逋，罷軍寇之誅，去苛刻峻文慘毒之政，所蠲浮令四十五事。曰：『方今天旱，野無生稼，寡人當死，百姓何謗，不敢煩人請命，願撫萬人害，以身塞無狀。』禱已，舍齋南郊，雨大澍也。」俱引考異郵而文不同。〇成湯六事，章懷於鍾離意、周舉傳注俱引帝王世紀，故厚齋以出荀子正其失。






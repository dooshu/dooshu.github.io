【中山王孺子妾歌二首】

未央才人。中山孺子。一笑倾城。一顾倾市。倾城不自美。倾市复为容。愿把陵阳袖。披云望九重。（○《乐府诗集》八十四。《诗纪》六十二。）

如姬寝卧（一作卧寝。）内。班姬（玉台作妾。《文选》作婕。乐府同。又云。一作妾。）坐同车。洪波陪饮帐。林光宴秦馀。岁暮寒飙及。秋水落芙蕖。子瑕矫後驾。安陵泣前鱼。（安陵当作龙阳。李善《文选》注已辨之。）贱妾终（六臣本《文选》注云。五臣作思。）已矣。（六臣本《文选》注云。五臣作毕。乐府云。一作贱妾恩已毕。）君子定焉如。（○《文选》二十六。玉台新咏四。《乐府诗集》八十四。《诗纪》六十二。）


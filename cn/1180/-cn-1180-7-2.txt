张居正传上（张四维附）


［明］王世贞





张居正，字叔大，湖广之江陵人也。少颖敏绝伦，十五为诸生，眇小。而是时尚书顾璘抚楚行部而试其文，奇之。已，得召见，复大奇之，曰：“此儿国器也。”遗以金钱为膏油费。明年举于乡，谒谢，璘解所系犀带以赠，而曰：“为若异时围腰饰，然当且玉不足以久溷也。”自是又六年，而登进士高第，改翰林院庶吉士。是时为嘉靖之丁未、戊申间，诸进士多谈诗，为古文，以西京、开元相砥砺，而居正独夷然不屑也。与人多默默潜求国家典故与政务之要切者衷之，而时时称老易，以为能得其用。诸老先生如徐阶辈，皆器重其人，相推许，遂得授编修。寻以妻丧，请急归。亡何还职。

居正为人颀而秀眉目，美须，须几至腹。沉深有城府，莫能测也。时严嵩为首辅而忌徐阶，诸善阶者皆避匿，而居正行意自如。尝考会试，而其门生喜客于嵩，能得嵩意，居正众斥之曰：“李树不代桃僵耶？亟去，毋辱吾门！”众稍庄惮之，而有天幸毋为嵩耳目者。嵩顾亦称居正。久之，迁右春坊右中允，领国子司业事。居正待诸生严，亡所宽假，而独与祭酒高拱善，相期以相业。

寻还理坊事，遂以选侍裕邸讲读。王颇贤之。邸中中贵亦无不贤居正者，而李芳数从问《书》义，颇及天下事。寻进右谕德兼侍读，预校《永乐大典》。复预修《兴都志》，始解裕邸讲，进翰林院侍读学士，领院事。

时阶代严嵩首辅，尽以《志》事委居正，而其所具稿草辄为辅臣袁炜所削。及炜卒，阶乃复从居正草进于上，上意不怿，亡迁赏。然中外目属居正，谓必大用矣。世宗崩，阶草遗诏，颇引以共谋。事具《阶传》。居正寻还礼部右侍郎兼翰林院士。月余，与裕邸故讲臣陈以勤俱入阁，而居正为吏部右侍郎兼东阁大学士。寻充《世宗实录》总裁。经筵开，为同知经筵事。至秋，进礼部尚书兼武英殿大学士。亡何，加少保兼太子太保。去学士之五品，仅岁余而至一品，其登进之速，虽张、桂不能过也。时年仅四十三。

当居正之进阁，阁臣凡六人。徐阶最为老宿，与李春芳皆好折节礼士，郭朴、陈以勤皆重厚长者。独高拱狠躁而以不得志，于言路稍绌，寻引去。居正最后拜，独谓辅相体当尊重，于朝堂倨见九卿，他亦无所延纳。而间出一语辄中的，人以是愈畏惮之，重于他相矣。徐阶既去位而春芳代，居正意狎视之，以为不足以与有为。而大学士赵贞吉入，其位居居正下，然自负长辈而材，间呼居正“张子”，有所语朝事，则曰：“唉！非尔少年辈所解。”居正内恨，不复答，而与中贵人李芳辈谋，召用高拱，俾领吏部，计以扼贞吉，而夺春芳政。拱至，益与居正善。

当是时，天子颇好游而重武。居正上疏言六事。其一曰简议论：谓朝廷之间议论太多，或一事而甲可乙否，或一人而朝由暮跖；或前后背驰，或毁誉矛盾；是非淆乎唇吻，用舍决于爱憎；政多纷更，事鲜统纪。大抵事无全利，亦无全害，有所长，亦有所短。要在权利害之多寡，酌长短之轻重，断而行之，信而任之。二曰振纪纲：谓近年以来，纪纲不肃，法度不行。上下务为姑息，百事悉从委徇；以模棱两可为调停，以委曲迁就为善处；刑法之加，惟在微贱；庶人之议，反重朝廷；贾谊所谓蹠盭者。欲上揽乾纲、张纪法。法所当加，虽贵近不宥；事有所枉，虽疏贱必伸。三曰重诏令：谓天子之号令譬之风霆，若风不能动，而霆不能击，则乾坤之用息，造化之机滞。欲部院覆奏，数日即报，不得诿之抚按；行抚按议处者，严令期限，不得延缓停阁。四曰核名实：谓今用人者称人之才，不必试之以事；任之以事，不必更考其成；至于偾事之时，又未必明正其罪。椎鲁少文者，无用而见讥；大言无当者，虚声而窃誉；倜偿伉直者，忤时而难合；脂韦逢迎者，巧宦而易容。或以卑微见忽，或以名高见崇，或用一善而藉资终身，或因一疵而取病众口。官不久任，事不责成，更调太繁，迁转太骤，资格太拘，毁誉太易。欲以严考课，审名实，责之吏部，官各久任，毋遽迁转。五曰固邦本：谓近以蠲赋至半，国用不足，边费重大，内帑空乏，分道检括，库藏尽扫。以致水旱灾伤坐视不能振，用兵供饷首出而不能支。欲上停免一切不急工程，无益征办。精择守令，讲求出纳，其分道之，使一切取回。六曰饬武备：则欲上修祖宗大阅故事，张皇六师，躬赐校肄，旌别技勇，汰易老弱。

疏上，褒谕下部院议行。于是各推演疏指，事别为演，多至十余条，以媚居正。而所谓大阅者，上意果为动，令所司择日行矣。大阅费不赀，时方绌，而给事中骆问礼颇言其非急，居正亦觉之，乃复上疏请停止。上不允。居正以善笔札，诸公有密勿，疏草多委之。如救给事中石星、御史詹仰庇，停取户部金三十万，请皇太子出阁讲学，其草皆自居正。

而同列李春芳、陈以勤、赵贞吉、殷士儋之见逐，虽发之自高拱，而其机皆出居正。居正故所独厚者司礼中贵李芳。一日官有忤旨而当惩者，春芳顾而言曰：“当何处？”居正遽曰：“不过示责而贷之耳。”春芳具如居正语。而俄顷居正以片纸使小吏投芳曰：“此人狂妄，即上贷之，恐有继言，须谪罚而后可。”芳请于上，改停三月俸。而春芳后得之，心恨居正而不敢发。寻李芳以强谏失上意，杖锢之狱，而居正小屈。后诸公去且尽，独居正与高拱在，两人相得益密。会北虏请入贡通互市，亦惟居正赞之。初，以满三载加柱国，进太子太傅。再以六年满，加少傅，吏部尚书，建极殿大学士兼支大学士俸。辽东战功，加太子太师。和市成，加少师，余如故。

向者，少师阶，居正故受业知己也。其去由张齐之为拱而修忮，然居正实言之李芳，谓阶久倦宦，以是亟报许。既许，而心愧之。阶既去，然约束其三子事居正谨。而拱衔阶甚，必欲杀之，嗾言路追论阶不已，而使其所雠诬饰其诸子罪，下抚按置狱。事益急，阶求救于居正。居正从容为拱言：阶一旦叵测，公负薄旧僚名。拱稍心动。而居正颇复为抚按，居间业稍缓。而拱之客搆于拱，谓居正纳阶子三万金贿，不足信也。拱无子，而居正多子，一日戏谓居正曰：“造物者胡不均，而公独多子也！”居正曰：“多子多费，甚为衣食忧。”拱忽正色曰：“公有徐氏三万金，何忧衣食也！”居正色变，指天而誓，辞甚苦。拱徐曰：“外人言之，我何知？”以故两自疑。而拱之客谓间可乘也，日稍稍以居正过闻拱。而都给事中宋之韩遂具疏，且论居正。草成，而居正知之，走见拱而乘气言曰：“公不念香火盟，而忍逐我耶！”拱错愕出不意，曰：“谁敢论公者？”居正曰：“公之门人宋之韩已具草矣。”公曰：“亟呼而止之。”居正曰：“公发之，安能止之？”拱曰：“请出之外，以明我心。”晨入部，以某省参政补之韩，而其疑居正益甚。拱又前后荐其所善中贵人陈洪、孟冲柄司礼，而抑冯保。时尚宝卿刘奋庸疏擿时政数事，语侵拱，而给事中曹大埜则极论拱诸大罪。居正为拟旨谪大埜于外，奋庸亦坐谪。或云居正实使之，或云独大埜受之冯保，莫能明也。

上一日甫视朝，忽驰而下，且踬于陛间。第云“国有长君，社稷之福”，语且不了了，居正与拱趋而掖之起。还宫，即不豫者月余矣。群臣诣阙问安，而上方卧，蹶然兴肩舆至内阁，居正与拱惊出俯伏，上擿之，起而持拱臂，仰天，气逆结，久之始云：“祖宗法坏且尽，奈何？”亦复不了了，而持拱袂，步且至乾清宫门，始复谓：“第还阁，别有谕。”明日寂然。而居正察知上色若黄叶，而骨立神朽，虑有叵测，为处分十余条札而封之，使小吏持以投冯保。即有报拱者，急使吏迹之，则已入矣。拱亦不知为何语，第恚甚。至阁面诘居正曰：“昨密封之谓何？天下事不以属我曹而属之内竖，何也？”居正面发赤而不能答，干答而已。徐而曰：“吾日与饮食通，公安能一切瞰我？”拱浅谓实然，不复置臆。而上崩，拱与居正懽然具遗诏草。拱复自具草以闻，凡数事，皆欲夺司礼权归内阁。冯保闻之，意不善也。上方谅阴，拱有请，必报可，以为能得上心，而嗾所善言官四五人列疏论保，谓必下，拱即拟旨逐之。而使其心腹韩揖报居正：“行且建不世功，与公共之。”居正阳笑曰：“去此阉若腐鼠耳，即功胡不世也！”而阴使人驰报保，得预为备而逐拱。语见《拱传》。

居正既代拱首辅，即请还杨博吏部。顷之，上御平台，召居正面谕曰：“父皇昔在御日，尝一再聆德音，谓先生忠而高拱邪。先生幸自爱，悉心见辅。”因赐居正金币及绣蟒斗牛服。居正顿首泣谢，谓：“今国家要务惟在遵守祖宗旧制，不必纷纷更改。至于讲学、亲贤、爱民、节用，又君道所先，乞圣明留意。”上曰“善”。亡何，复赐居正白玉带，自是赐赉繁渥，无虚日矣。

时上幼冲，虚己委居正。居正既得国，亦慨然以天下为己任。中外想望丰采既已，大计廷臣。于拱私党多所屏斥，而他不职者亦称是。复具诏草请于上，召群臣廷饬之，谓：“近岁以来，士习浇漓，官箴刓缺；钻窥窦隙，巧谋躐取；鼓煽朋党，公事挤排；诋老成廉退为无用，夸谗佞便捷为有才；爱恶横生，恩仇交错。遂使朝廷威福之柄，徒为人臣酬报之资。是用去其太甚，薄示惩戒，余皆曲赐矜原，与之更始。《书》不云乎‘无偏无党，王道荡荡；无党无偏，王道平平’。朕方嘉与臣民会归皇极，诸臣亦宜痛湔宿垢，共襄王道。自今以后，其尚精白乃心，恪恭乃职。毋怀私以罔上，毋持禄以养交，毋依阿淟涊以随时，毋噂沓翕訾以乱政。任辅弼者，毋昵淫以塞公正之路；典铨衡者，毋作好恶以开邪枉之门；有官守者，宜分猷念以济艰难；有言责者，宜竭谠直以资听纳。大臣当崇养德望，有正色立朝之风；小臣当砥砺廉隅，有退食自公之节。若或沉溺故常，坚守途辙，以朝廷为必可背，以法纪为必可干，则祖宗宪典甚严，朕不敢赦。”诏下，百揆颇惕然。而是时上当尊崇两宫。故事：天子非嫡生而尊皇后称皇太后，若生母亦称皇太后，则加徽号于皇后以别之。冯保欲媚上生母李贵妃，乃风居正以并尊。居正不敢违，于是下议尊皇后曰仁圣皇太后，尊皇贵妃曰慈圣皇太后，而两宫不复别矣。慈圣徙居乾清宫，抚视上主持国柄，而倚冯保为重。又与保俱得居正，中外大柄悉以委之，而居正亦自淬励，亡所受徇。经筵开，为知经筵事。修《世庙实录》，为总裁。寻加左柱国，进兼中极殿大学士，予一子尚宝司丞。上疏三辞，不许。而赐白金百两，文币四有副，绣蟒衣一袭。复力辞前命，乃许之。下玺书褒谕，以风示百僚。

居正之为政，大约以尊主权、课吏实、明赏罚、一号令。万里之外，朝下而夕奉行，如疾雷迅风，无所不披靡。乃媮快于志，居恒谓：高皇帝真得圣之威者也，世宗能识其意，是以高坐法宫之中，朝委裘而天下不乱。以太阿不下授也。今上，世宗孙也，奈何不使之法祖？黔国公朝弼数犯法，当逮，而朝议皆难之，以为朝弼纲纪之卒且万人，不易逮，逮恐失诸夷心。居正擢用其子，而驰单使缚之，卒不敢动。既至，请于上贷其死，而锢之南京，人以为快。漕河通，居正以岁赋往往迂缓，逾春而后发，即水潢溢，非决则涸。乃采漕臣议，督艘卒以孟冬兑运，乃岁初而毕发，发少罹水患。其始农颇不便之，久而习以为常。太仓粟至支十年。岁与边互市饶马，则减太仆种马，而多令民以其价纳，民既乐于不扰，价以时上，太仆金亦积至四百余万。又为考成法以责吏治。前是，六部都察院有覆而行抚按勘者，度事之不易行，或有所按核，或两许当质成者，其人各以私轧，则稽缓之，至数十年而不决，遂废寝。居正下所司以大小缓急为限行之，误者抵罪。自是，一切不敢饰非，政体稍肃，而渐有不便于居正者矣。寻以六载满，加特进中极殿大学士，赐白金、彩绣、宝钞、羊酒加等。居正有子曰懋修，与其孽弟居谦俱试于湖广，得中式。懋修仅能成文，盖主司有庇之者，人以为居正不与也。而至会试不第，居正龂龂修怨其主者，人渐识其意。而是时吏部尚书杨博病免，当代，廷议以左都御史葛守礼、工部尚书朱衡、南京工部尚书张瀚推。衡自谓官宫保当前叙，而又素善居正，颇以骄于公卿间。居正闻而厌之。然亦恶守礼憨不能骫骳如意，故特拔用瀚。瀚望最凡薄，其预推也，众已怪之，自是忽见拔，举朝大骇，益相率趋事居正矣。始内阁臣高仪不久卒，居正以吕调阳弱荐代之。调阳与居正行同而年差长，然秩尚卑，居正引之数，加恩至保傅。调阳虽不敢有所持诤，然内不甚附之。居正事取独断，亦不复咨访。尝病假一日，而遽入取调阳拟旨皆更定，曰：“如此，何以示远近？”部院大臣缘居正指，益易调阳，甚或故抑绌。其乡人及亲厚者以见公，调阳惟仰屋叹咤而已。

上以师臣待居正，凡所下御札皆不名，称先生，或称元辅。有二白燕育于翰林院，白莲双蒂者三。居正以为瑞，进之。上不自有，归德于居正。而居正父母皆老寿无恙，上尝出蟒绣金髻装重彩，以手书慰谕赐焉。居正故窭无居第，乃大买地于江陵城，使缇骑百夫长庞某者假干陬显陵之便，而为督治舍宇。甫建，而冯保言于上，名其堂曰“纯忠”，左曰“社稷之臣”，右曰“股肱之佐”，名其楼曰“捧日”。又为俪语，以“正气万世、休光百年”美之，皆御笔大书。而出内帑白金千两为资费。于是全楚之台使者监司郡守皆有贿已，环楚而为台使者监司亦如之。凡三载而就，费直将二十万，自居正帑者不能十之一矣。留都之小阉醉辱一给事中，其长已执而榜笞数十，且请旨系治矣。而他给事中争上疏请究阉，其语激。居正取其尤激者赵参鲁谪之外，而谓其欺幼主不道，意以悦冯保也，保故以德居正。居正稍稍说其裁抑中贵人，毋与六曹事，毋轻衔命出使，即使而缇骑尾而阴诇其短。惴惴事毕，幸不见谪罚。以是怨居正，而不归心保。

居正念御史在外，骄傲往往凌抚臣，出其上，痛欲折之。一事小不合，诟责随下，敕其长，加考察。以故御史给事虽畏居正，然中多不平，而伉劲喜事者出。南京户科给事中余懋学疏请行宽大之政，居正以为风己，夺其职为庶人。而御史傅应祯继言之尤切，然不敢有所侵于居正也。居正以经筵进讲毕，诉于上，谓“此曹子欲市国恩，收召朋党，以便奸纵私”。至下锦衣，逮杖而戍之滨海。给事中徐贞明等坐就狱，视具橐，亦谪外。御史刘台，居正所取士也，由刑部郎改，居正拟以为德。而台居颇近，数刺得其阴事而恶之。俄而出按辽东，辽东捷，御史不当报，而台误报。居正以故事，裁斥台。台益恶居正，且分不得免，遂伉章极论其黩横十余事。居正怒甚，见上俯伏而泣，不肯起。上为下御座，以手掖之而曰：“先生起，吾为逮台竟其狱，以慰先生。”台至下诏狱。上命内阁杖之百，而远戍之。时物议颇剥，居正不自安，乃阳具疏为解，得不杖，而夺职还里。客有贺居正者：“公真宰相度哉！”居正蹙额曰：“不过宋宰相事耳。古人殆不然，盖以轻处为未慊也。”亡何，吏部左侍郎、翰林院学士掌詹事府张四维进礼部尚书，文渊阁大学土，入内阁。故事：入内阁者曰同某人等办事。至是直曰随着元辅居正等办事，不欲夷之僚佐也。于是四维恂恂若属吏矣。

张四维，字子维，山西平阳之蒲州人。少于居正一岁举进士。改翰林院庶吉士，授编修。以久次为右春坊，右中允，经筵日讲，进右谕德，兼侍读。四维北人，粗读书，自负能文章，而实少所通会，颇有干用才。于尚书博为乡后进，而尚书王崇古，其舅也。二人皆久任边事，以故四维亦颇习之，最为辅臣高拱所器重，遂超为翰林院学士，后超为吏部右侍郎，兼学士如故。转左侍郎。崇古时总督宣大，俺达求入贡互市。崇古以请于拱，而四维交关其间，颇有绪。拱益器之。而是时殷士儋长吏部，加太子太保矣。又上裕邸时，与拱先后讲臣也。而拱欲拔四维前士儋而入阁，士儋不获已，则以中贵人陈洪援取中旨，得大拜，以是心怨拱，而忌四维。四维犹干进不已，其父盬盐长芦累赀数十百万，而崇古盐在河东，相与擅一方利。按河东者御史郜永春怒二家之横，上疏论劾崇古、四维。诏勿论。而士儋谓四维有隙可倾也，四维复疑士儋使之，以是两相搆。而给事中韩楫，拱客，而于四维有乡曲旧，复指擿士儋，以是益怨拱与四维，而卒不胜，竟罢去。有为士儋不平者，复缘永春疏指劾四维。四维意不怿，引疾请告归。未几，而拱复念之，以修《实录》副总裁召，同尚书高仪掌詹事府。将出，而拱败，复引疾予告。四维既饶于财，岁时候居正不绝。而慈圣太后之父武清伯伟，故籍山西，得四维重赂，为之白太后，召掌詹府事。时吕调阳朴而老病，数求去，不能当居正意。而四维颇精悍，其督视修《实录》功逾于昔，虽其出不尽由居正，非其所恶也。既入内阁，事推居正。居正雅亦相狎。寻《实录》成，调阳加少傅、太子太傅，而四维亦加太子太保矣。居正加左柱国、支尚书俸。顾再疏辞。上谓：“《实录》国家最大典，且一句一字孰非出先生笔者，而何独辞？”居正复疏言：“一句一字果出臣笔，第此臣子常分，何足言功？而迩年以来，人臣苟效微劳，辄萌非分之想，小有不酬，则深独贤之怨，臣实耻之。故不敢苟就，冀以少励此辈。”上始允其辞，为温谕百余言，颁示史馆。诸拜恩者皆不乐。而是时少詹事王锡爵迁詹事，亦上疏辞，不许。居正以锡爵官不及辞而辞者，当有激也，意衔之。锡爵侃侃自若。寻礼部举会试，而次子嗣修与吕调阳之子兴周皆中试。居正等以嫌请避，不允。于是假其柄于四维，而詹事申时行使所知以嗣修卷上之，四维已次名二甲第一矣。既进御，上启姓名，则拔嗣修一甲第二人，而召居正谓曰：“无以报先生功，贵先生之子孙以少报耳。”居正叩首谢，出语于人，冀塞言者口。而刘台言渐验。

虏款塞久不为中国害。独小王子之部十余万众东北直辽左，以不获通互市，数入寇。然其人少弱，非久即退。而总兵李成梁勇悍善战，数拒却之。东直者泰宁福余诸属国，长好侵袭为不利。成梁伺其入，辄劫其后营，屠杀老弱，焚掠辎重。又以春中率精骑掩之，贼屋居不便移徙，斩首卤生，岁以千计。居正张皇其捷，天子数褒美加恩辅臣，居正多辞不受，仅受赏。而成梁至儋五等，爵位三公。而两广之破山贼者，督抚殷正茂、凌云翼所卤斩尤多，至数万，其爵赏亚辽左。天子谓居正运畴功多，居正益重。戚继光者，亦东南良将也。既移镇蓟门，多挟南兵，从而北人嫉之，继光惧。而是时兵部尚书谭纶与继光以财通。纶善御女术，颇干居正，居正试之而验，则益厚纶以示宠。继光乃时时购千金姬进之居正，且他所摹画多得居正意。以是事与之商榷，诸督抚大臣惟继光所择，欲为不利继光者，即为之徙去之。而成梁与二广之赂亦接踵至，居正不能却也。

居正性整洁，好鲜丽，日必易一衣，冰纨霞绮尚方所不逮。时锦衣大帅朱希孝所畜名书画甚富，且死，裒其精绝者以识别居正，既露之，于是日有进以博一解颜，然不能当严氏之十二，而他珍奇瑰异稍浮之矣。

居正天资刻薄，好申、韩法，以智术驭下，而士大夫之黠者争投其意。张瀚以久任之说进，然仅能行之藩臬、守令，而不能行之给事、御史、吏部，属谭纶用。给事中杨言以核驿递之说进，则两都大臣诸方面之任咸僦民舟车，就旅店，食与货商贾无别；而其属以公使行，则驰驿呵殿，道路不胜其陵替，而远宦者虽贵不任行矣。省冗官，则郎署多长僚，而待补者累累无罪而褫禄矣。清庠序，则大邑之挟经就试者千余人，而获隶学官仅百之一，贫书生改业而贾矣。皆睹以为名美而奉行之，人卒不能坚久，以故见害而不见利。然仕路为少清，费亦率减十三四。

承平日久，奸盗猬起，至深入城市剽府库以去，有司秘之，莫敢发。居正特严其禁，匿弗举者，虽循吏亦必黜。得盗即报斩决。以是有司莫敢饰情，盗贼良死，为衰减，而亦多仓卒不审者。例盗边海钱米盈数，皆斩首示众，然往往取长系不能完，至瘐死。居正独亟斩之，而追捕其家属。文吏不习，见祖宗制创闻以为骇而不便者，相率而为怨讟，居正奋然身任之不恤也。又以粮道阻，喜进者议通海运，然不能得，故时舟子长年，而且谓山岛多岝崿，能触舟。于是胶州一大僚谓有胶河故道，每海入青，穿莱而出，可以避之。其意欲通故河以其乡邑，而大僚之上佐久滞淫不获登，八坐和而请从事焉。居正大喜，命以侍郎兼宪职，发青、登、莱三郡夫数万人凿之。然河之中道高下不能达，稍深则岸立颓，迂道而其下多石，费十余万金，卒不可复。而大僚之乡人未见利，不胜调发，相与逐而噪之，乃中寝。然居正竟不罪此两人而用之。其自用类如此。

世宗朝士大夫之言祥瑞者，居正颦额而丑之。其秉政，乃独好饰祥瑞，以上下两蛊媚，言及灾异则怒而见辞色。于是一切为蒙蔽。满九载不上考，请罢。温旨降谕，如例赐白金麟绣御膳肥羜上尊，外复加赐白金二百两，坐蟒衣一袭，彩币八有副。坐蟒者，禁服也，惟司礼首珰、上所凭倚，间或得之。而居正凡三被赐。吏部具故事上，进柱国、太傅，予一子尚宝司丞，玺书褒美，给四代诰，赐宴礼部。凡三辞，不允。最后辞太傅而已。上将行大婚礼，敛发用帻，欲加恩。居正疏辞，仍赐白金百两，彩币八有副。调阳等赐各有差。

慈圣去乾清官，将返慈宁，敕谕居正，谓：“吾不能视皇帝朝夕，恐不若前者之向学、勤政，有累圣德。先生亲受先帝付托，有师保之责，与诸臣异。其为我朝夕纳诲，以辅台德，用终先帝凭几之谊。社稷苍生永有赖焉。”因赉坐蟒、蟒衣各一袭，白金二百两，彩币八有副。居正侈之外，光动朝野。寻冯保之赉与托寄，约略埒是。而亡何，其父封少师。

文明卒，同列以闻，上遣司礼中贵人慰问起止，视粥药，止哭，络绎道路。三官赙赠白金共一千五百两，钞万贯，彩币三十皆有副，白粲六十石，麻布百五十匹，香油薪炭称是。上加恩居正虽逾于他相数十倍，然未尝有意留之。而居正出错愕无专见，而最厚者同年户部侍郎李幼孜等倡谀辞，谓：“上冲年不能亲万岁，不可一日无相，公何忍舍而远去？”遂以夺情之说进，而居正惑矣。故事：首辅去位之三日，则次辅迁坐左，而翰林诸僚吏衣绯以谒。至是，诸僚吏皆衣绯入，调阳椎不能识物情，虽不迁坐左，而不先期止其僚入揖。有报居正者，谓翰林皆衣绯入阁矣。居正恚，谓：“我尚在而不复少顾忌，即一旦出春明门，何望更入！”乃阳上疏，请乞守制，而露意冯保，使固留之。时有识者皆以为非然，而不敢言之朝。而王锡爵与其僚张位、赵志皋、吴中行、赵用贤、习孔教、沈懋学辈，皆以为不可。懋学移书李幼孜，责使谏止，且责给事、御史不言。幼孜唯唯而已，而泄之居正。居正怒甚。时上遣吏部尚书张瀚慰留居正，宣旨毕，瀚在吏部，其事居正无不茅靡，且以污滥，数为言官所谪，藉居正以安，然不敢以居正夺情为是。而左都御史陈，北人也，倡六部请留居正，礼部马自强颇持之，未上。而居正恚，则请于上，谓“瀚昏耄”，敕令致仕矣。御史曾士楚等遂上章请留居正。吏科陈三谟，故居正客也，而迫于同事者，小迟。闻居正之怒，因蒲伏谒居正，涕泣求解。俄而疏亦上矣。用贤不能平，约中行具疏请敕居正归，除服而用之。然其辞缓，而刑部员外郎艾穆，主事沈思孝继之，则稍峻，且傍刺讥居正他事。疏上，留中不出。冯保盖欲取居正指，而居正怒，不知所为，将拟加重辟。于是王锡爵要申时行谒居正而请解，时行不可。锡爵乃独身往质居正于丧所，辞甚峻。居正勃窣，且拜且言曰：“上强留我，而诸曹子力逐我，我何以处？使有尺刃在，我且自刎矣！”锡爵辞不可，已而居正揖之出。则进士邹元标者，复上章极言：“居正以元宰而首大伦，何以师表天下？且其人非能以仁义辅人主，不过智力把持耳。用之何所利！”前是，上已下旨廷杖穆、思孝八十，谪远戍；用贤、中行六十，为编氓。而元标袖疏草入左掖门，睹诸臣宛转血肉，心不为慑。疏上，而中外壮之。得旨杖戍如穆、思孝，皆濒绝而苏。时彗星从东南方起，长亘天，无所不扫。人情汹汹，久不晓有夺情事，事创起，而诸言者皆得罪，以为居正实应之。街议巷擿，至作谤书，悬之两长安通道，谓居正且反。居正不得已，乃草诏戒励群臣，谕所以留居正，而罪言者，意再及之，必诛无赦。冯为请于上宣之朝，谤稍息。于是，使居正子编修嗣修与司礼大珰魏朝驰传往代司丧，而礼部主事曹诰并为治祭，工部主事徐应聘治葬。居正请不造朝，而以青衣、素服、角带入阁理政，及侍经筵讲读。又请辞岁俸。上许之，而日给酒馔之席，月给白粲十石，香油百斤，烛二百枝，茶三十斤，薪炭称是。计直于俸赐矣。

始，居正自矫饰，虽不能无任情，而英敏善断，辟阖挥霍，庶几以为有魏相、姚元之风。而其客面谀之，谓汉、唐所未睹见，至相率而有伊、周之目。居正亦雅自负不世出。为刘台等所擿，志意渐恍惚，而至是始知天下之不见与，思以威权劫之，益无所顾忌。居正谓：“罗伦小竖子何所知，其书当投厕中！”盖先朝成化前朝臣稍有事寄者，无所不夺情，自阁臣李贤夺，而罗伦以修撰疏非之，其言虽不行，而嗣后人稍自爱，非兵革无有言夺者矣。居正之闻丧，荐绅先生传录伦疏，纸几贵。居正知之，以故追恨伦。

而亡何，上且举大婚礼。故事：诸册遣聘皆勋臣主之，而首辅为副使。居正以有服不当与，慈圣亦疑之，而使中贵人问居正，恐难于易吉。居正醘其事，乃曰：“后为天下母，国之大事孰有重者？且居正受上恩厚，即今赴汤火不辞，而靳即暂时吉乎？”于是居正遂被紫横玉，以从事凡十余日。初，给事中李涞疏谓：“使居正不服吉，不可以将礼；将礼而服吉，恐非上所以处居正，与居正所以自处。夫吉礼，非兵革比也，阁部大臣皆可使，不止一居正也。上苟惜居正，幸更之。”居正虽甚恶涞，以其辞直，姑切责而付吏部处，涞寻补按察佥事出矣。锡爵意愤愤，请以省觐告。人谓：“相君不有父，而君故省父以形若短，且君何以责相君深乎？”锡爵曰：“吾自知父，不知有相君。且相君之自为情，而自夺之。夫上夺之，可也；今乃徼太后、中贵人以要上，即如所请，不入朝，不衣锦，可也；而今且衣锦而从吉；即从吉，吾意其颡之有泚；而顾扬扬自夸诩，谓人何幸躬逢其盛！”于是竟请告以归。故事：大婚礼成，阁臣第有赏，而无迁拜。居正知冯保诸中贵欲得之，思以为恩市，而身力辞之以钓奇。乃拟吕调阳进建极殿大学士兼支尚书俸，张四维加少保兼武英殿大学士，仍各录一子中书舍人，而冯保等皆加秩荫叙矣。上果谓居正让而有礼，赐玺书褒谕，累百余言，命吏部候服除而援旨以请。已，报辽东捷，赐居正白金百两，彩币八有副。先是，上所赐礼称“元辅”，或称“先生”而不名。称先生者，独孝庙然，面谕则有之，不以施笔札。至是始兼称“元辅张少师先生”，且待以师礼。而居正有奏谢亦自负，以为帝者师。且引赞拜不名之礼，隐然兼萧何、子房而有之。人谓居正傲于上，而卑于冯保，即陈蹇所不论也。

居正见人情已定，乃始乞归葬其父，再疏始允。使尚宝司少卿郑钦、锦衣卫指挥佥事史继书护归。以三月为期，葬毕即上道。仍命抚按诸臣先期驰赐玺书敦谕。范白金为印记，曰“帝赉忠良”以赐之，如先朝杨士奇、张孚敬例，得密封言事。仍戒内阁臣调阳等：“有大事毋得专决，仍驰驿之江陵，听张先生处分。”人谓古称伴食同事则有之，未有伴食于三千里外者。以调阳、四维当拂衣，而调阳独怏怏不乐，然未能果也。始，居正念以阁臣里居者高拱在，未尝一日忘，而殷士儋多左右奥援，或能乘间以出。谓徐阶老易，待拟荐之自代，遣人布腹心于阶，阶诸子且信之。而居正复自念阶出而居正被召还任，名位固相等，而阶前辈受业师，不敢踞其上。乃请广内阁员。诏即令居正推。乃疏推太子少保、礼部尚书马自强，吏部右侍郎兼侍读学士申时行。而时行已加太子宾客，忘不入衔，且谓自强资深，当加太子太保，文渊阁大学士；时行稍浅，当以左侍郎兼东阁大学士。诏如之，其辞同张四维。宫保，一品衔，当上自裁定，即不尔，亦当别具密疏以请，不应于推疏定之。靡非欲自张大，而轻自强等。自强抗直，数与居正左，自分不敢望之，人以居正是举稍不易云。

（《嘉靖以来首辅传》）






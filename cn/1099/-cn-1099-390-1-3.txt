○再報河西大捷疏 【 討平松番】

照得番在河東者。雖破名寨二十處。而逃生山箐。尚多况大小粟穀。尤最有名未可以其難攻而縱惡。若必欲完茲西討。益屬耽延矣。且河西思荅歪地乾溝西革王荅甘燕耳別西坡列柯樹底雙橋九姓等寨惡番。自恃河為重險。師難卒渡。仍敢搖旗躍馬以自雄。又當特出奇兵。使霆迅而不遑揜耳。得以形制敵之術亦畧得王文成用師之意彼大小粟穀見我兵之西事隄備必疏若乘其稍懈之機突爾回戈東向則勢若從天而下破之又何難哉隨即移行鎮道。作速舉事。有真心降伏而求招者。即照節行檄諭招安以行撫。巳撫之酋更不許諸人輘轢。致於恩信有傷。續據鎮道移報、胡子川羊先結阿讓臘梅老虎六寨番蠻畏威真心投降、各准給白旗安插、又據松茂二道稟稱牛尾寨番素稱稔惡、於去年十月因見官兵找筏、偽獻甲馬乞饒、乃實暗助列柯等寨、抗敵官兵、罪難容赦等情、臣照該寨、番情反覆、備露奸形、亦行鎮道發兵相機剿殄、務申　國法、以懾夷心、去後、續准總兵官李應祥手本、斬獲功蹟節次移報到臣、為照番蠻之恃險積兇、固神人所共憤、而欲申天討、以靖疆圉、實有二難焉、其始也折衝之難。何也、賊皆勢有所屬。討賊而先摧其本榦。則枝葉自隨雖。難猶未難也獨番情無主而逆則各為我之介毒。凡鴟張者。惡可縱而不誅乎。故剿之有遺則甲懲而乙尚蹲夷如故。欲無遺焉。又多伏於峻崖之內。而功未可期倘因一發以傷百發之能則拙矣此折衝之難。難于剿而有全功也其終也。結局之難。何也、賊皆勢不可留。討賊而悉拔其根株。則孽餘靡託雖難猶未難也獨番類甚繁。而順則猶為我之重屏。即鶻擊者。惡可摉而盡戮乎。故剿之不痛。則始畏而終將倨肆。若初欲必痛焉。又或逃于深箐之中。而計弗敢出。若因一夫以老萬夫之守則疏矣此結局之難。難於剿而能速定也。臣每深惟　聖諭。必兼剿撫以責成。而養亂貪功。實並行申飭。知兵雖未交於萬里。策則巳定於　九重矣。


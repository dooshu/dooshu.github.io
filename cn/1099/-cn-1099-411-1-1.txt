○停買辦疏 【 停免買辦銀兩】

趙司農之為人余未能詳之顧當時之賢者頗與之異或具疏論之然其所載國儲有関事實不得不存

查得臣部職掌歲進金花銀一百萬兩、坐泒南直隸蘇松等府、及浙江江西湖廣福建廣東等各布政司、此定例也、至萬曆六年　欽奉傳諭、太倉加增買辦銀二十萬兩、相沿至今、俱於額外借辦、所幸疆圉無事、府庫頗充、彼時尚可措手、近年以來、軍興旁午、損餉不貲、太倉告匱、而加增之數、始難區處、萬不得已即於每季進銀之時、將金花正項那後濟前、凑充買辦、不知金花自有定額、頻年水旱為災、力疲財殫、百萬之數、尚多逋欠、每季恭進、俱係太倉凑補、夫買辦不敷。則那借於金花。金花不足。又取盈於邊餉。是金花不减于額中而凑補寔賠于額外二十五年之間耗去正餉五百萬兩、太倉非不涸之淵、何以堪此無藝之供乎、且前項銀兩、為神廟大婚買辦珠宝增二十萬此後便視為歲額福清諸公各有疏爭之原為珠寶而增、今珠寶別有買辦、加增殊無了期、為今之計既不能取辦于太倉又不可加泒于省直、惟有停免一節、可以少捄目前伏乞　皇上加意國儲、俯賜　俞允則節省之聖政當越度乎尋常、而時勢之艱難、可少寬於萬一、其有禆于軍國、非淺鮮矣、


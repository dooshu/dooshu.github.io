107　周重封建宗族　古世臣必有家學


梓材曰：「以厥庶民暨厥臣，達大家。」周封建諸侯，與大家巨室共守之，以爲社稷之鎮。「九兩」所謂「宗以族得民」，公劉之雅所謂「君之宗之」，此封建之根本也。魯之封有六族焉，衞之封有七族焉，唐之封有九宗五正焉，俱見定公四年左傳。皆所以係人心，維國勢。不特諸侯爲然，周公作皇門之書曰：「維其有大門宗子，茂揚肅德，勤王國王家，乃方求論擇元聖武夫，羞于王所。咸獻言助王，恭明祀，敷明刑，用能承天嘏命。先人神祇報職用休，俾嗣在厥家〔一〕，閻本校云：「厥家，元板作王家。」萬子孫用末被先王之靈光。」此引逸周書皇門解，節删字句。然則王室之不壞，繄大門宗子是賴。自封建之法廢，國如木之無根，其亡也忽焉。然古者世臣必有家學，内有師保氏之教，外有外庶子之訓。國子之賢者，命之導訓諸侯，若魯孝公是也。使惇惠者教之，文敏者道之，果敢者諗之，鎮静者脩之，若晉公族大夫是也。教行而俗美，然後託以安危存亡之寄，而國有與立矣。

【全云】此有嘅於宋宗室之不振。

【又云】晉無公族，以卿子弟爲之，是以有三卿之禍。

【元圻案】大家，孔傳謂卿大夫及都家也。正義：「都家，卿大夫所得邑，又公邑而大夫所治亦是。」周禮有都官之家。周禮太宰職「九兩」，注：「兩，猶耦也，所以協耦萬民。」宗，繼别爲大宗以收族者。〇周語：「宣王欲得國子之能導訓諸侯者，樊穆仲曰：『魯侯孝，肅恭神明而敬事耉老；賦事行刑，必問於遺訓而咨於故實〔二〕。』王曰：『然則能訓治其民矣。』乃命魯孝公於夷宫。」〇晉語：「欒伯請公族大夫，公曰：『荀家惇惠，荀禬文敏，黶也果敢，無忌鎮靖，使兹四人者爲之。夫膏粱之性難正也，故使惇惠者教之』云云。」〇宋陳氏傅良曰：「殷民七族，實封康叔。懷姓九宗，實封唐叔。蓋世族大家，禮法足以齊其家，恩義足以帥其族，正有國者所以爲治也。漢高帝都關中，徙齊諸田、楚昭、屈；武帝以六條詔察，首以强宗爲言。陵夷至於五代之亂，元魏分析蔭户，而先王以族得民之意，散而不可復收矣。」

〔一〕「厥」，元刊本作「王」。

〔二〕「問」，原作「明」；「遺」，原作「道」，皆據上古本國語卷一周語上改。






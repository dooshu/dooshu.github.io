▼送袁宪史由湖广调福建

只谓远游苦，宁知远游乐。

君今万里归，颜色殊不恶。

自言楚帆开，初别凤凰台。

采石月下过，匡庐天际来。

试沽彭泽酒，憔悴陶家柳。

最爱小姑妍，临行复回首。

远逐绣衣游，闲登黄鹤楼。

千峰汉阳晚，一雁洞庭秋。

西上荆门渚，银钗见巴女。

歌断竹枝词，江陵夜风雨。

看尽几多山，今朝始得还。

秋风吹驿骑，又欲度闽关。

闽关闻更好，瘴雾晨收早。

椰子美如浆，兰花多似草。

嗟余恋故乡，不肯渉津梁。

把酒看君去，相思空断肠。


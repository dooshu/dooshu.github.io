○画龙辑议（宋）董羽

画龙者，得神气之道也。神犹母也，气犹子也。以神召气，以母召子，孰敢不致？所以上飞于天，晦隔层云，下潜于渊，深入无底，人不可得而见也。古今图画者，角难推其形貌其状，乃分三停九似而已：自首至项，自项至腹，自腹至尾，三停也。九似者：头似牛，嘴似驴，眼似虾，角似鹿，耳似象，鳞似鱼，须似人，腹似蛇，足似凤，是名为九似也。雌雄有别：雄者角浪凹峭，目深鼻豁，须尖鳞密，上壮下杀，朱火弈弈；雌者角靡浪平，目肆鼻直，鬐圆鳞薄，尾壮于腹。龙开口者易为巧，合口者难为功。但要挥毫落墨，随笔而生，筋骨精神，倥出为佳。贵乎血目生威，朱须激发，鳞介藏烟，鬃鬣肘毛爪牙噀伏其雨露，踊跃腾空，点其目而飞去。若张僧繇、叶公则其人也。





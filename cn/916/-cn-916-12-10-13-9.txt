【李仙君歌】

〖桓真人□仙记曰：蜀华盖山李桓先君授道桓凯真人。仙君一日谓凯曰：金丹大药。子得之矣。飞步隐身诸诀。汝皆洞晓。但未闻大道耳。遂歌曰：〗

金鼎天门开。反童复婴孩。日月照昆仑。真君自然来。三年结黄云。千日成圣胎。九年登金阙。一纪升三台。龙虎自然交。上帝安金台。众神仰天表。忻慕心徘徊。子今受灵文。专心如死灰。积功十二年。功毕登云梯。白光生圆象。紫气冲云霓。端虚念太乙。浩劫天地齐。（○桓真人□仙记。《诗纪外集》三。）


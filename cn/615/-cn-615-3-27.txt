纪二十七 景帝 英宗后纪景泰六年乙亥至天顺元年丁丑


明通鉴卷二十七
纪二十七起旃蒙大渊献，尽彊图赤奋若，凡三年。
恭仁康定景皇帝 景泰六年
春、正月，上皇在南宫。戊午，大祀南郊。
是月，以江渊为工部尚书，令视部事，渊遂出阁。
时阁臣不相协，而陈循、王文尤刻私。渊好议论。每为同官所抑，意忽忽不乐。会兵部尚书于谦以病在告，诏推一人协理部事，渊欲得之。循等佯推渊，而密令商辂草奏，示以“石兵江工”四字，渊在旁，不知也。比诏下，调工部尚书石璞于兵部，而以渊代璞，渊大失望。【考异】《明史·七卿表》言“渊以内阁起复”，误也.证之《宰辅表》，渊丁母忧起复人阁在四年四月，是年则以工部尚书视事出阁也。今据本传。
自是月癸酉至于丁丑凡五日，雨木冰。【考异】《明史·五行志》不载。《三编》书于是年正月目云，“自癸酉至丁丑凡五日”，据《实录》也，今从之，
二月，壬午，遣太监王诚同法司刑科录囚。
时中外系因有至十余年者，上以灾变，有是命，由是得减免者甚众。
768
纪二十七
刑部郎中夏时正言：“通番劫盗诸狱，以待会谳淹引时月，囚多瘐死、请令所司断决。”诏从之，遂推行天下，著为令。寻又命大理少卿李茂等录南京、浙江囚。
夏，四月，丙子朔，日有食之。
辛巳，敕户、兵二部及两畿、山东、河南、浙江、湖广抚按三司官条宽恤事，及罢不急诸务。
是月，鞑靼小王子穆尔格尔遣使贡马驼。礼部言“迤北未有君长，请量减赏赐”，诏从旧给之以慰其心。【考异】诸书皆系鞑靼贡马于天顺间，今据《三编》改人是年四月，据《实录》也。《明史·鞑靼传》，亦云“六年遣贡”。
五月，畿内旱，蝗蝻延蔓。淮安、扬州、凤阳皆大旱。已巳，上亲祷雨于南郊。
是月，予太监王诚侄敏、舒良弟玉、张永兄琮、郝义侄安、王勤侄质俱世袭锦衣卫职。
六月，乙亥，以宋儒朱子九世孙挺为翰林院世袭《五经》博士。
挺世居福建建安县之紫霞洲，至是命主朱子祀。挺为人醇谨，言动有则。
癸未，河决开封。
闰月，两畿、湖广水，遣官省视振恤。【考异】是年闰六月，《明史·纪》凡无事者不书月分，故六年六月乙亥下即书“七月乙亥”，又《五行志》两书“闰六月”于景泰六年，是闰在六月明矣。《吾学编》作“闰五月”，误也。朱挺世袭，傅氏《明书》系之闰六月，《三编》改入六月，又系振两畿、湖广饥于闰六月，皆据《英宗实录》，今从之。
秋，七月，乙亥，徐有贞治沙湾决口成。
有贞至张秋，上《治河三策》：一置水门，一开支河，一浚运河。议既定，督漕都御史王竑，以“漕渠淤浅滞运，请亟塞决口”，上敕有贞如竑言。有贞守便宜，言：“临清河浅旧矣，非因
769
明通鉴卷二十七
决口未塞也。漕臣但知塞决口为急，不知秋冬虽塞，来春必复决，徒劳无益，臣不敢邀近功。”诏从其言。
有贞乃逾济、汶，沿卫、沁，循大河，道濮、范，相度地形水势，上言：“河自雍而豫，出险固而之夷斥，水势既肆，由豫而兖，土益疏，水益肆，而沙湾之东所谓大洪口者，适当其冲，于是决焉，而夺济、汶人海之路以去，诸水从之而泄，堤以溃，渠以淤，涝则溢，旱则涸，漕道由此阻。然骤而堰之，则溃者益溃，淤者益淤。今请先疏其水，水势平乃治其决，决止乃浚其淤。”
于是设渠以疏之，起张秋金堤之首，引而西南百里，逾范暨濮，又上而西北经澶渊以接河、沁，内倚古金堤以为固，外恃梁山泊以为泄，又置上下二闸以节宣之。凡河流之旁出不顺者，筑九堰以障之。堰各长万丈，崇三十有六尺，厚什之，栅木络竹，实之石而键以铁。至是工成，凡役夫五万八千有奇，阅五百五十余日。赐其渠名曰广济。自是河水不东冲沙湾，而更北出以济漕.乃浚漕渠，北至临清，南抵济宁，建闸于东昌者凡八，用王景制水门法以平水道。而山东之阿、鄄、曹、郓间，田出沮洳者百数十万顷，水患亦息。
先是有贞倡河决宜疏不宜塞之议，廷臣皆难之，上遣中使就问，有贞乃出二壶，而穿其一为五窍，注水其中，则五窍者先涸，中使还，白于上，乃决用有贞策。
及工将竣，江渊请遣中官偕文武大臣督京军五万人往助役，有贞言：“京军一出，日费不赀。今泄口已合，决堤已坚，但用沿河民夫，自足集事。”乃止。
自沙湾之决垂十年，至有贞治之，决口乃塞。然亦会黄河南趋徐、吕，东流之势渐杀，故有贞用是奏功云。
辛巳，刑科给事中徐正请间言事。【考异】徐正请间言事、诸书皆系之五年。证之《明史·廖庄传》，言“六年七月辛巳，徐正请间言遣沂770
纪二十七
王之国事”。传中纪日分者绝少，此云辛巳，盖本之《实录》，今据之。上亟召人，乃言：“上皇临御岁久，沂王尝位储副，天下臣民仰戴。宜迁置所封之地以绝人望。别选亲王子育之宫中。”上惊愕，大怒，立叱出之。欲正其罪，虑骇众，乃命谪远任。已，复得其淫秽事，谪戍铁岭卫。时上虽怒复储议，而于上皇未尝不眷眷也。
无何，有高平者，谓“城南树木多，恐生叵测，请尽伐之”。从之，值盛暑，上皇尝倚树憩息，至是见之，大骇。于是离间复行。【考异】《明史·廖庄传》但书“徐正请间言事”，而诸书所记，则并及御史高平请伐南城树木，书云：“英宗复辟，正、平皆伏诛。”重修《三编》据之，记于《杖廖庄》等目中。然则是时从中离间之御史尚有高平，皆以天顺初伏诛，与《明史·庄传》异。今按高平为御史，史所不见，故《三编·质实》云：“高平里籍未详。”今参核前后，疑即太监高平也。《三编》天顺元年五月书云：“柳州千户卢忠，太监高平伏诛。”证之《明史·宦官传》，育“上皇赐阮浪袋、刀，浪以赠王瑶，指挥卢忠醉瑶而窃之，以告尚衣监高平。平令校尉李善上变。”据此，则杀阮浪、王瑶，系卢忠与高平同谋，故天顺元年五月并磔之也。盖高平前一年谋杀王瑶等，次年复请伐南城树木，两事实一人。野史不考，误连徐正书之，而以为御史高平。《明史·廖庄传》亦疑御史无高平，故但书徐正事而删却高平，《三编》但书天顺元年杀卢忠、高平事，亦未详考《宦官传》也。今于徐正言事下，并书高平请伐南城树木事，为后年诛正、平等张本，不书“御史”，亦不书“太监”，以示存疑。余俱详《考证》中。
庚寅，以南畿屡灾及太白常昼见，敕诸臣修省。【考异】《明史·本纪》书“七月庚寅，以南京屡灾，敕群臣修省”，《三编》则于七月书“太白昼见”。考《明史·天文志》，是月不书太白昼见事。然《三编》所据皆《实录》月日，而《明史》志中言“景泰间，太白常昼见”，与《三编》目中语合，今并记之。
于是御史倪敬偕同官盛昶，杜宥、黄让、罗俊、汪清等上言：“府库之财不宜无故而予，游观之事不宜非时而行。曩以斋
771 明通鉴卷二十七
僧，屡出帑金易米，不知栉风沐雨之边卒，趋事急公之贫民，又何以济之？近闻造龙舟，作燕室，营缮日增，嬉游不少，非所以养圣躬也。章纶、钟同，直言见忤，幽锢逾年，非所以昭圣德也。愿罢桑门之供，辍宴佚之娱，止兴作之役，宽直臣之囚。”上得疏不怿，下之礼部，部臣称其忠爱。上虽报闻，意终不怿。未几，诏都御史萧维桢考察其属，遂希指罢黜敬等，凡十六人。时又有御史王鉴者，尝于左顺门面斥中官非礼。中官怒甚，
因考察，属维桢并去之。维桢不可而止。【考异】倪敬等上书，《三
编》系于太白昼见之下，盖以灾异应诏言事也。证之《明史·敬传》。书六年七月下，言“帝虽报闻，意终不铎，诏都御史萧维桢考察，罢黜御史凡十六人，敬预焉。”《明史稿》书考察御史事于八月乙巳、即维桢考察敬等事也。今并系之七月下，又“十六人”，诸书作“十二人”。
八月，庚申，杖南京大理少卿廖庄于廷，并杖郎中章纶、御史钟同于狱。
时庄以母丧赴京，关给勘合，朝见东角门，上忆庄前疏，立命廷杖八十。左右言“事由钟同等倡之”，上愈怒，乃封巨梃令杖同、纶于狱。同竟死狱中，纶长系如故。
同，永丰人，父复，以宣德中进士官修撰，与刘球善，球上封事，约与俱，复妻劝止之。球闻之曰：“奈何谋及妇人！”遂独上之，竟死。无何，复亦病死，妻深悔之，每哭辄曰：“早知不禄，曷若与刘君同死！”同幼闻母言，即感奋思成父志。尝入吉安忠节祠，见所祀欧阳修、杨邦又诸人，叹曰：“死不人此，非夫也！”方复储之上疏也，策马出，马伏地不肯起，同叱曰：“吾不畏死，尔奚为者！”马犹盘辟再四乃行，同死，马长号数声亦死。
天顺复辟，赠大理左丞。录其子启人监，寻授咸宁知县。启请父遗骸归葬，诏给舟车器费。成化中，追谥恭愍，从祀忠节祠，与球联位，竟如同初志。
方同等下狱时，有礼部郎孟玘者，亦疏言复储事，竟不罪。772
纪二十七
而进士杨集上书于谦曰：“奸人黄玹献议易储，不过为免死计耳，公等遽成之。公国家柱石，独不思所以善后乎？今同等乂下狱矣，脱诸人死杖下，而公等坐享崇高，如清议何？”谦以书示王文，文曰：“书生不知忌讳，要为有胆，宜进一官处之。”乃以集知安州。
庄既杖，谪定羌驿丞。
是月，浚京师城河，备雨潦也。
九月，乙亥，振苏、松饥民米麦凡一百余万石。冬，十月，戊午，免陕西被灾税粮。
十一月，乙亥，命南和伯方瑛为平蛮将军，充总兵官，讨湖广叛苗。
初，广通王微煤既废，其党蒙能窜人苗中为乱，诈作妖书，纠生苗三万余，攻龙里、新化、铜鼓诸城，能自称蒙王，官兵屡剿不能克。
瑛之召还也，贵州巡抚蒋琳奏“瑛前守贵州边境，苗、蛮畏服，乞遣还”，上不许，至是湖广苗叛，复命瑛帅京军讨之，而使御史张鹏侦其后。还，奏“瑛所过秋豪不犯”，上闻之大喜。【考异】《明史·本纪》，是年十二月但书“方瑛讨湖广叛蛮”，而证之《瑛传》及《诸王传》，则以广通王废后，其党窜人苗中煽乱也。《三编》据书于是年十一··月《目》中，今从之。
十二月，己巳，免南畿被灾税粮。
是岁，南畿、山东、山西、河南、陕西、江西、湖广府三十三，州，卫十五皆旱。
七年
春，正月，上皇在南宫。
己卯，命兵部尚书石璞总督湖广军务，与方瑛合讨叛苗。壬午，大祀南郊。
773 明通鉴卷二十七
二月，庚申，皇后杭氏崩。甲子，营寿陵。三月，戊寅，免云南被灾税粮。
辛巳，天鼓鸣。是夜无云，西南方有声如雷。
夏，四月，乙卯，麓川思任发子思卜发遣使贡象马方物，奏称：“臣父兄犯法，时臣幼无知，乞赐矜宥。”朝议许之，赐敕诫谕，并赉卜发锦币及其使钞币有差。
壬戌，彗星北见于胃，长二尺，指西南。五月，癸酉，彗星渐长丈余。
戊寅，以星变及水旱灾异，敕内外群臣修省。戊子，彗星西北见于柳，长九尺余，扫轩辕星。
辛卯，以宋儒程颐十七世孙克仁，周敦颐十二世孙冕俱世袭翰林院《五经》博士。
程氏世居嵩县之六浑。周氏本道州人，周子葬母江州，子孙因家庐山莲花峰下。至是命克仁、冕子孙世奉祀事。【考异】《明史·本纪》于六年六月，记朱子裔孙挺世袭。七年五月，记周子裔孙冕世袭.证之《明史·儒林传》，七年五月，尚有程子裔孙克仁与冕同赐世袭，是《本纪》七年漏去克仁也。《三编》统系之六年六月朱子裔孙挺世袭下，《目》云：“复以宋儒程颐十七代孙克仁、周敦颐十二代孙冕俱为《五经》博上，世袭。”盖连两年所赐世袭牵连并记，故《质实》云“克仁、冕之授博士，在景泰七年五月”，此据《实录》也。惟《明史·克仁传》书于景泰六年，则因朱挺连及之，故《冕传》仍作七年。
甲午，彗星见于张，长七尺余，扫太微北，西南行。
是月，以福建佥事吕昌奏，增祀黄干、蔡沈、刘爚、真德秀
于朱子祠。【考异】吕昌奏宋儒黄干等从祀朱子祠，亦见《三编》六年《质实》中。据《实录》在是年五月，今从之。
初，诏儒臣修《寰宇通志》，至是成，上之。大学士高谷晋少保，陈循以下皆加兼官。
商辂初拟进兵部尚书，为王文所抑，乃兼太常寺卿赞善兼检774
纪二十七
讨。钱溥拟升谕德兼侍读，辂谓“溥已越众升二级，不宜复升兼官”，于是溥以谕德兼编修。溥不悦，作《老秃妇传》以讥辂，辂亦不与校也。
六月，壬寅，彗星入太微垣，长尺余，渐没。庚申，葬肃孝皇后。
是月，河决开封、河南、彰德，田庐皆被淹没，大雨故也。秋，七月，两畿、山东、河南自夏至秋、大雨不止，诸水并溢，高地丈余。
是时山东河堤多坏，惟徐有贞所筑如故，事竣还朝，召见奖劳，寻进左副都御史。
以工匠蒯祥、陆祥为工部侍郎。
时营建数起，工役繁兴。蒯以木匠，陆以石匠，俱援军功例累擢太仆少卿，至是遂为卿贰，仍命督工匠。时称“匠官”云。
《明鉴》曰：《传》曰：“不轨不物，谓之乱政。”蒯祥等木石之工耳，列之卿贰，可乎？昔李辅国以闲厩小儿参决国事，王叔文以奕棋待诏议政中书，皆为后世指摘，然犹追论其出身之始也。未有正当执役事上之日，宠以显位，且即令督其所事，若景泰之纰缪者。其后嘉靖以雷维学为工部尚书，绝与此类。重土木而轻官爵，紊朝班而隳纲维，奚以励士大夫之品节哉！
八月，上以官多扰民，敕吏部等议裁冗员。于是省参政三，参议二，副使五，佥事二，同知以下一百五十余员。
是科顺天乡试，翰林刘俨、黄谏为考官。榜揭，大学士陈循子瑛、王文子伦皆被黜。循等乃以私憾构俨等，劾其“校阅不公，请如洪武间治刘三吾等罪及重开科考试例”，盖欲杀之也。诏礼部会大学士高谷复阅。取中之徐泰等，有优于瑛、伦者，有相等者，亦有不及者，惟第六名林挺朱卷无评语，亦无私弊，应以疏忽论。
775 明通鉴卷二十七
谷因言于上曰：“大臣子弟与寒士竞进已不可，况又不安于义命，欲以此构考官乎？”上欲两全之，九月，赐瑛、伦俱为举人，准来年一体会试。其已中之举人惟黜林挺，余毋庸议。
于是六科给事中请论循、文罪。而张宁上疏、谓：“宋范质为相、其从子求奏迁秩，质作诗戒之；韩亿之子维举进士，以父执政不就廷试，方之陈循、王文，贤不肖何如也？况应试者千八百有奇，而中式者百三十五人。倘一概援例干进，岂不坏科目之制乎？请治循等，仍将瑛、伦照不中发回原籍。”
是时谷亦请致仕，上慰留之。卒曲宥循等不问。文为谷所引，而自人阁后，反与循比。谷持正不阿，屡为循、文所挤、请解机务，不许。由是阁臣卒不相协，而以论救林聪、刘俨二事，人皆右谷而病文云。
诏追谥宋丞相文天祥日忠烈，侍郎谢枋得曰文节，从佥都御史巡抚江西韩雍之请也。【考异】追谥文，谢事，见《明史·韩雍传》。《三编》据《实录》系之是年之九月。今从之。雍代杨宁抚江西，岁饥，奏免秋粮.劾奏宁王奠培不法事。奠培事见后卷、盖奠监讦之也。时雍年甫三十，赫然有才望，其所规划措置，皆得士民心。
冬，十月，癸卯，振江西饥。
十一月，丁卯，以监察御史陈述荐江西处士吴与弼，诏巡抚都御史韩雍礼聘送京师。
与弼年十九见伊雒渊源图，慨然向慕，遂罢举子业，尽读《四子》、《五经》及洛、闽诸录，不下楼者数年。家贫躬耕，非其义一介不取。四方来学者，约已分，少饮食，教诲不倦。正统之末，御史涂谦、抚州知府王宇、山西佥事何自学先后荐，俱不出。尝叹曰：“宦官、释氏不除而欲天下治平，难矣！”至是述请礼聘，俾侍经筵或备成均教士之选，故有是命。然与弼竟不至。【考异】据《明史·儒林传》，初聘吴与弼在景泰七年，盖聘而未至，系陈776
纪二十七
述所荐。若天顺元年，则石亨、李贤荐也。弇州《考误》以为“十一月了卯”，今据之，丁卯盖是年十一月朔也。
十二月，已亥，方瑛大破湖广叛苗。
先是贼渠蒙能攻平溪卫，都指挥郑泰等击却之，能中火枪死。瑛遂进兵沅州、连破鬼板等一百十余寨，遂与尚书石璞会兵于天柱。
甲寅，彗星复见于毕，长五寸，东南行，渐长，越九日没。
【考异】是年四月彗见，至六月没，见《明史·天文志》，《三编》据书之。惟十二月甲寅彗星复见，亦见《天文志》，今据增。
戊午，振畿内、山东、河南水灾，并蠲逋赋及本年被灾税粮。
癸亥，上不豫，诏罢明年元旦朝贺。
是岁，湖广、浙江及南畿、江西、山西府十七旱，以水早免天下税粮，计米麦二百四十五万四千二百余石。
八年
春，正月，丙寅朔，上皇在南宫。【考异】《宪章录》、《皇史纪闻》皆书“天顺元年”，不书“景泰八年”。《三编·质实》云：“景泰八年为英宗天顺元年。按是年正月壬午，英宗复辟，丙戌改元天顺。今依《朱子纲目》书唐中宗及分注睿宗例，大书景泰八年，而以天顺元年分注其下。”今按明代本年改元只英宗一人，而其事又在正月壬午，则十七日也。今不没去景泰八年，而书壬午英宗复辟之事于其下，并以天顺元年与景泰八年同卷，自正月丙戌改元为始、则月分、日分明白易见.惟据《本纪》，景帝崩在二月，故于天顺元年二月癸丑书“郕王薨”，益在废后贬称，如亲王例也。今仍书“帝崩于西宫”，而系于壬午之下云“逾月，癸丑，帝崩于西宫”，以正其生前之名。至天顺元年二月，则但书贬祭葬事而已。
戊辰，免江西被灾税粮。丁丑，上舆疾宿南郊斋宫。
777 明通鉴卷二十七
·上疾H甚而储位未定，中外忧惧。百官问安左顺门，太监兴安出，谓曰：“公等皆朝廷股肱耳目，不能为社稷计，徒日日问安何益！”众嘿然。安之意，盖谓宜早请建储也。
诸臣会于朝，议请复立沂王为太子，惟大学士王文、陈循议不合。文曰：“今只请立东宫，安知上意谁属？”循不言。学士箫镃曰：“沂王既退，不可再也。”乃以“早建元良”请。时都御史萧维祯举笔曰：“我请更一字。”乃更“建”为“择”，笑曰：“吾带亦欲更也。”已卯，诸臣疏进，谕曰：“朕偶有寒疾，十七日当早朝，所请不允。”
已而上将郊，召武清侯石亨至榻前，命摄行祀事。亨见上疾甚，退，与都督张轨、左都御史杨善及太监曹吉祥谋，谓“立太子不如复上皇可邀功赏”，轨、吉祥等然之，乃谋之太常卿许彬，彬曰：“此不世功也。彬老矣，无能为。徐元玉善奇策，盍与图之！”元玉，有贞字也。亨、轨遂夜至有贞家，有贞大喜曰：“须令南城知此意。”辄曰：“已阴达之矣。”有贞曰：“必得审报乃可。”亨，轨遂去。
辛巳，王直、胡淡、于谦会诸大臣、台谏，请复立沂王，推商辂主草，大略谓：“陛下宣宗章皇帝之子，当立章皇帝子孙。”疏成，期以日暮奏，未人而夺门之变起。【考异】《明史·本纪》但书已卯请建太子事。而辛巳再请，惟见《王直传》中，言“奏未上而夺门事起”，则壬午之前一日明矣。诸书言夺门在十七日，是年正月丙寅朔，壬午十七日，辛巳则十六日也。夺门在十六日之夜，故仍于辛已下书之。
是日夜，石亨、张轨与曹吉祥矫称皇太后制，复会有贞所。辄曰：“报得矣，计将安出？”有贞乃升屋步乾象，亟下，曰：“时在今夕，不可失。”因密语定计，仓皇出。有贞焚香祝天，与家人诀，曰：“事成社稷利，不成门族，祸归人不归，鬼矣。”时方有边警、有贞豫令轨诡言备非常，勒兵人大内。亨掌门钥，夜四鼓，开长安门纳之，既入复闭，以遏外兵。值天色晦冥，轨等惶惑。778
纪二十七
有贞趣行，辄顾曰：“事济否？”有贞大言曰：“必济！”进薄南宫城，城门锢、毁墙入，见上皇于烛下，上皇问故，众俯伏，合声请登位。乃麾兵士进舆，皆惊战莫能举，有贞率诸人助挽以行，忽天色明霁，星月开朗，上皇顾问，各以职官姓名对。至东华门，门者拒弗纳，上皇曰：“我太上皇也。”遂入。至奉天门，升座，有贞等常服谒贺，呼万岁。时以明日有旨视朝，群臣咸待漏阙下，忽闻殿中呼噪声，方惊愕。须臾，鸣钟鼓，诸门毕启，有贞出，号于众曰：“太上皇帝复位矣，趣入贺！”壬午，上皇召诸臣入朝，谕曰：“卿等以景泰皇帝有疾，迎朕复位，其各任事如故。”
方上皇复辟，帝方病卧，闻钟声，问左右为谁。既知为上皇，连声曰：“好，好！”逾月，癸丑，帝崩于西宫。
英宗睿皇帝后纪 天顺元年
春，正月，丙戌，上告即位于宗庙陵寝。诏：“大赦天下，改景泰八年为天顺元年。”诏中“攘位”、“幽闭”之语，皆徐有贞所撰也。
先是上即位，即日命有贞以原官兼学士，人内阁预机务，明日，加兵部尚书。寻论夺门功，封石亨忠国公，张辄太平侯，轨兄貌文安伯，杨善兴济伯，曹吉祥嗣子钦都督同知。
丁亥，杀少保兵部尚书于谦、大学士王文，籍其家。
先是廷臣会议请立沂王，文与陈循惧忤景帝意，遂易以“请择”语，一时中外讹传，谓文与中官王诚等谋召取襄世子。及石亨等议迎复，徐有贞恐其中变，乃诡词激亨曰：“于谦、王文已遣人迎襄世子矣。”又曰：“上已知君谋，将于十七日早朝执君。”亨大惧，谋遂决。有贞以南迁及求荐事切齿于谦，而亨总十营兵，为谦所制不得逞，亦衔之。上甫复辟，即日下谦、文于狱。
779 明通鉴卷二十七
于是有贞与亨等嗾言官劾谦、文谋迎外藩人继大统，命鞫于廷。文抗辩曰：“召襄王须用金牌信符，遣人必有马牌、内府、兵部可验也。”词气俱壮。谦笑曰：“亨等意耳，辩何益！”都御史萧维祯曰：“事出朝廷，不承亦难免。”遂文致其词，竟以“意欲”二字傅会成狱，坐谋逆律、当置极刑。奏上，上犹豫未忍，曰：“于谦实有功。”有贞曰：“不杀于谦，此举为无名。”上意遂决。时薛瑄方召至，力言于上，乃减一等，斩于市。
文之死，人皆知其冤，徒以倡易储议为时论所不与，无惜之者。【考异】弇州《考误》误信《天顺日录》之语，以为“迎立襄王，文实有是谋，而史因追雪于谦，遂并王毅憋文谥也之谋掩之，遂得与肃愍同赠谥”，谦初谥肃愍，后改忠肃。不知迎立襄王，直是“莫须有”三字.《明史·文传》极称其冤，而所采《天顺H录》语极有斟酌。传中言”文之死，人皆知其诬。以素刻忮，且迎驾复储之议不协舆论，故冤死而民不思”云云。此论平允，可谓良史之笔，若王弇州谓其实有迎立之谋，而反讳其易储之不预，未免足非颠倒。
而谦以定社稷功，为举朝所嫉。及夺门事起，一时希旨取宠者又藉以为口实，至有遂溪教谕吾豫奏请族谦，并诛其所荐举文武大臣，部议持之而止。籍没之日，家无余赀，惟正室扃钥甚固，启视，则上赐蟒衣剑器也。临刑入市，阴霾四合，天下冤之。皇太后初不知谦死，比闻，嗟叹累日。
时有锦衣指挥多喇旧作朵儿者，本出曹吉祥部下，以酒酹谦死所，恸哭。吉祥怒，扶之，明日，复酹奠如故。
都督同知陈逵，感谦忠义，收遗骸殡之。逾年，谦婿千户朱骥归其丧，葬之杭州。逵故举将才，出李时勉门下者也。
诏谪戍陈循、江渊、俞士悦于铁岭，斥商辂、萧镃等为民，皆徐有贞主之也。
有贞既人阁，欲尽揽事权，遂佐石亨辈撼去诸阁臣。循虽素有德于有贞，亦弗恤也。
780
纪二十七
上之即位也，至便殿，复召高谷及辂入，温旨谕之，命草复位诏。亨密语辂，赦文不须别具条款，辂曰：“旧制也，不敢易。”亭不悦。至是与有贞嗾言官劾循等朋奸，遂并及辂，下之狱，辂上书自诉，言：“复储疏在礼部，可覆验。”盖王直等疏虽未上，稿犹留礼部侍郎姚夔所，故辂以此请。而亨等持之，遂不省。
渊既谪，进工部侍郎赵荣为本部尚书。
己丑，复论夺门功，封孙镗怀宁伯，董兴海宁伯。擢钦天监正汤序礼部右侍郎。一时官舍旂军晋级者凡三千余人。
辛卯，以石亨吉，罢巡抚提督军务。亨在景帝时，屡以文臣不宜节制武臣为言，至是卒罢之。
时王竑巡抚江北，遂改浙江参政。亨与张轨、曹吉祥辈复追论竑击杀马顺事，诏除名编管江夏。居半岁，上于宫中得竑疏，见“正伦理，笃恩义”语，感悟，顾左右曰：“竑所奏，多为朕也。命迁河州。寻遣官送归田里，敕有司善视之。
壬辰，榜于谦党人示天下，千户白琦请之也。
方额森之寇京师也，谦荐擢职方郎中吴宁为本部侍郎，佐谦治军事。寇骑充斥，宁立雨中指麾兵士，从容镇静。寇既退，朝廷议仍召勤王兵，宁曰：“今畿民犹日数惊，相率南徙，若再召外兵，是益之惊也。莫若告捷四方，人心自定。”因具奏行之。景泰改元，以疾乞归，后不复出。尝为谦择婿，得朱骥。骥以世袭武职，谦颇轻之，宁曰：“公它日当得其力。”后骥卒归谦丧，宁言果验，然骥卒坐谦姻亲谪戍。
又有王伟者，亦以谦荐擢兵部侍郎，自以为谦所引，恐嫉谦者目己为朋附，尝密奏谦误，冀以自解。景帝出其奏示谦，谦叩头谢，退，谓伟曰：“我有失，君何不面规我，乃至尔耶！”伟大惭沮。然竟坐谦党罢归，越十余年乃复官，请毁白琦所镂板，遂告病归。
榜中所示，并中官王诚之党，及郕府旧僚皆预焉。
781 明通鉴卷二十七
甲午，杀昌平侯杨俊。
初，俊守永宁、怀来，闻额森欲奉上皇还，密戒将士无轻纳。至是上复位，张轨与俊不协，言于朝，遂征俊还，下诏狱，坐诛。
是月，以太常寺卿许彬、大理寺卿薛瑄为礼部侍郎兼翰林学士、入内阁预机务。【考异】许彬、薛瑄人阁，皆同时事。《明史稿》记许彬入阁于壬午，薛瑄入阁于甲申，《明史》则统系之壬午下，今并系之正
月之末。
吏部尚书王直、礼部尚书胡淡以老请致仕，许之，并赐金帛给传归。
直在翰林二十余年，稽古、代言、编纂、记注之事，多出其手。长吏部凡十四年，年益高，名德日益重。上之还也，直最有力焉；景帝易储，虽同受金币之赐，非其本意也；请复沂王之疏虽未及上，上亦雅知之，故不及于谴。
淡在礼部久，凡表贺祥瑞，皆以官当首署名，一时颇病其逢迎。然立朝垂六十年，节俭宽厚，喜怒不形于色。易储议起，不免依违其间；而以屡请朝贺南宫，不忘忠爱，故上亦优容之。二人既归，直年八十有四，淡年八十有九，皆得享归田之乐，以令名终。
二月，乙未朔，废景泰帝仍为郕王，迁之西内。寻贬所生母皇太后吴氏复为宣庙贤妃，废后汪氏复为郕王妃，削孝肃皇后杭氏谥号，改怀献太子为怀献世子，皆称皇太后制行之。
时汤序请革除景泰年号，不许。庚子，大学士高谷致仕。
谷见循、文等皆诛窜，遂谢病，上以谷长者，语廷臣曰：“谷在内阁，议迎驾及南内事，尝左右朕。其赐金帛袭衣，给驿舟以归。”
谷既去位，杜门谢客。有问景泰、天顺间事，悉不答。越三782
紀二十七 年卒。后赠太保，谥文义。
癸卯，以吏部侍郎李贤兼翰林学士，人内阁预机务。
时贤在吏部，王直既去，掌部事者为尚书王翱，石亨恶之，言于上曰：“翱老矣，可令致仕。”翱闻之，遂上疏乞休，许之。亨语贤曰：“翱已休致，君当代之矣。”贤曰：“朝廷不可无老成人。况翱虽老，精力未衰、以贤辅之可也。贤安敢当此重任！”于是亨复言于上，遂留翱，未几，贤复以徐有贞荐，遂与有贞同预阁务。
初，上之北狩也，廷议推举将材，尚书于谦独荐辽东指挥金事范广，充左副总兵，为石亨副，积功累迁至总兵官，督兵居庸关外。及团营既立，谦复荐广副亨提督团营军马。而亨所为多不法，其部曲复贪纵，广数以为言，亨衔之，谮罢广止领毅勇一营。广又与张辄不相能，徒以谦在，未发也。及上复位，亨、辄等恃夺门功，遂诬广附于谦，谋立外藩，下之狱。广词气不屈，卒构以谋逆，与谦同罪，遂斩于市。
广性刚果，每临陈，身先士卒，未尝败衄，一时诸将尽出其下，以故为侪辈所忌。
谦与广相继死，团营亦寻罢。
戊申，广西总兵官柳溥奏破广西蛮。
先是浔州大藤峡山寇纠合荔浦等处贼劫掠县治，杀掳居民，至是剿平之。寻召溥还。
癸丑，诏郕王丧葬悉依亲王例。毁所营寿陵，葬之西山，谥日戾。
以其后官唐氏等殉葬。初议欲并及汪后，学士李贤曰：“妃已幽废，两女幼，尤可悯。”乃止。
戊午，南和伯方瑛，尚书石璞，率左副总兵陈友等进击湖广天堂诸砦，复大破之，克砦二百七十，禽伪侯以下一百二人。
捷闻，召璞还，瑛留镇贵州、湖广。
壬戌，免南畿被灾税粮。
783 明通鉴卷二十七
是月，赠钟同官，同赠官见前。释章纶于狱，召廖庄还。擢纶礼部右侍郎，庄大理左少卿。
上释纶，命内侍检前疏不得，内侍从旁诵数语，上嗟叹再三.
召副都御史轩貌为刑部尚书，巡抚陕西、副都御史耿九畴以议事至京师，上顾侍臣曰：“九畴，廉正人也。”时改萧维祯于南京，又以迎驾忤旨，追夺李实职为民，事见景泰元年，乃留九畴为右都御史，擢国子学正林聪为佥都御史。
赠少监阮浪，命儒臣立碑记其事。
王骥既致仕，见石亨、徐有贞等骤贵，自谓复辟曾预谋而赏不及，因上章自讼，言：“臣子祥入南城，为诸将所挤，堕地几死。今论功不预，疑有蔽之者。”上不得已，乃官祥指挥佥事。命骥仍兵部尚书，理部事。数月，致仕去。
改张凤于南京。逾月，以沈固代为户部尚书。
三月，己巳，复立沂王见深为皇太子。封皇子见潾为德王，见澍秀王，见泽崇王，见浚吉王。
初，景帝将易储，语太监金英曰：“七月初二日，东宫生日也。”英叩头曰：“东宫生日是十一月初二日。”帝怃然。盖帝所言者见济，而英所言今皇太子也。或曰：“景帝之怒英以此。”
汪后之谏易储也，太子雅知之，至是请于上，迁居旧王府，得尽携宫中所有而出。与太子母周贵妃相得甚欢，岁时人宫叙家人礼。性刚执，一日，上忆有系腰玉玲珑，索之，太监刘桓言在汪妃所，命往取。妃投诸井，对使者曰：“无之。”已而告人曰：“七年天子，不堪消受此数片玉耶！”后有言“妃出所携巨万计”，上命
检取之，立尽。【考异】按金英“东宫生日”之语，弇州《考误》辨之。谓
“英以景泰元年，上怒英发其结党市恩及纵家人中盐事，遂下狱论斩，诏禁锢.英家几籍矣，岂“东宫生日”之语，在英未下狱之前耶？或景帝之怒由此，但其时帝方即位，殊未萌易储之念，不应有东宫之说。英之赦出必在784
纪二十七
三年间，当时储位已定，帝何必复言东宫生日？英尚在危疑间，岂敢作此对耶？”按景帝监国，宪宗方三岁，而证之《怀献太子传》，见济似长于宪宗，故景泰三年立为太子，四年二月冠。明制：太子冠在十五岁，又蛋者十二岁，然则景帝监国，见济已离就傅之年不远，金英生日之对，必系改元前后事，弇州未核前后一详考耳。今汇叙于立宪宗为太子之下，余详《考证》中。
癸酉，封徐有贞武功伯。
方有贞以录夺门功入阁，加尚书，意犹未慊。语石亨曰：“愿得冠侧注从兄。”至是亨为言于上，遂得封。
太监兴安，见有贞等俱邀封赏，言于上曰：“当日若附和南迁，不知置陛下于何地，又安有夺门功邪？”上嘿然。时上以谋立外藩事，尽磔景帝所用太监王诚、舒良等，于是给事、御史争劾“安预逆谋，宜同罪”，上宥之。是时中官坐诛者甚众，安仅获免云。
乙亥，大赉文武军民。
庚辰，赐黎淳等进士及第、出身有差。
上之北狩也，巴延特穆尔敬护尤至，心感之。至是复位，即遣都督马政等使迤北，赐巴延妻金币。鞑靼保喇遮政等，执之，而遣使入贺，且请献玉玺。敕之曰：“玺已非真，即真亦秦不祥物，献否惟尔。但勿留我使以速尔祸。”保喇不受命，遂寇延绥，都督李懋等败没.事闻，上命忠国公石亨为征虏副将军讨之。时石彪召还，复以为游击将军，帅兵备大同。
丁亥，振山东饥民。
是月，下大同巡抚年富于狱。
初，富以景泰二年抚大同，提督军务。时经丧败之后，法弛弊滋，富一意拊循，奏免秋赋，罢诸州县税课局，停太原民转饷大同。
武清侯石亨等令家入领官库银帛，籴米入边，多所干没，富
785 明通鉴卷二十七
首请按治，诏宥亨等，抵家人罪。亨所遣卒越关抵大同，富复劾亨专擅，亨输罪。已，又劾参将石彪罪，彪衔之。至是富以罢巡抚归，未几，彪修前憾，遂劾富，亨左右之，下富诏狱。上以问学士李贤，贤称富能袪弊。上曰：“此必彪为富抑，不得逞其私耳。”贤曰：“诚如圣谕，宜早雪之。”上乃谕锦衣卫门达从公鞠实，事果无验。寻释之，令致仕去。
初，袁彬从上在迤北，周旋左右，寒暑饮食，未尝一刻离。一年之间，上视彬犹骨肉也。及从上还，景帝仅授彬锦衣，试百户，至是上复辟，擢指挥佥事，寻进同知。上眷彬甚，所奏请无不从，内阁商辂既罢，彬乞得其居第；既，又以湫隘，乞官为别建，上亦报从。彬娶妻，命外戚贵人主之，赐予优渥。时召入曲宴，叙患难时事，欢洽如曩时。
哈铭亦以旧恩擢千户，赐姓杨。
夏，四月，甲午朔、以灾异数见，斋戒露祷于上帝，并命廷臣条军民利病以闻。
是时北畿、山东并饥，发茔墓、斫道树殆尽，父子或相食。上甚忧之，命侍郎周瑄振北畿，佥都御史林聪振山东。上恐巡历不能周遍，复遣侍郎黄仕俊继往。
聪屡请发帑，徐有贞曰：“发帑振济，徒为里书干没耳。”李贤曰：“虑干没而不贷，坐视民困，是因噎废食也。”上卒从贤言。
乙未，免浙江被灾税粮凡五十四万有奇。
丁酉，方英讨蒙能余党，凡克铜鼓、藕洞一百九十五砦。單洞，上隆诸苗震慑，各斩其渠来献。
丁未，录因。
乙卯，保喇寇宁夏，参将种兴战死。
是月，襄王瞻墡来朝。【考异】《明史·本纪》不载，而于天顺四年四月壬子书其来朝。证之《诸王传》，“王以元年来朝，四年再朝”，《本纪》不书元年之朝，盖漏脱耳。《三编》据《实录》增人，今从之.
786
纪二十七
王在诸藩中，最长且贤。方上北狩时，众望颇属之，皇太后命取襄国金符入宫，不果召。景帝未立时，王上书：“请立皇长子，令郕王监国，募勇智士迎车驾。”逾年，上还京师，居南内，王又上书景帝，谓：“宜朝夕问安，率群臣朔望朝见。”及上复辟，石亨等诬于谦、王文以迎立襄王为词，上颇疑王。久之，从宫中得王所上二书，复检襄国金符仍在太后阁中，乃赐书召王，比二书于《金滕》。
至是王入朝、礼待优隆。一日，宴便殿，避席请曰：“臣过汴，汴父老遮道言“按察使王概贤，以诬逮诏狱＇，愿皇上加意。”上立出概，命为大理卿。诏设襄阳护卫，命有司为王营寿藏。及归，上亲送至午门外，握手泣别。王逡巡再拜，上曰：“叔父欲何言？”王顿首曰：“万方望治如饥渴，愿省刑薄敛。”上拱谢曰：“敬受教。”目送王出端门，乃还。
何文渊卒。
文渊已致仕，上即位，削前所兼官。而是时有谓景帝《易储诏》中“父有天下传之子”语出文渊，或传朝命逮捕，文渊惧而自缢。
时文渊子乔新，官南京礼部主事，奔丧归里。里人故侍郎揭稽，尝受业文渊，而与乔新兄弟不协，遂奏“文渊之死实诸子迫之自经，又逼嫁父所爱妾。”乔新亦讦“稽为巡抚时尝荐黄玹，且代草易储疏”，皆被逮。比对簿，文渊妾断指为诸郎讼冤，狱得少解。上亦以事经赦后，释不问。【考异】《通纪》、《纪闻》皆系之三月。据弇州《考误》。谓“文渊以四月卒”，今从之。惟文渊系自尽，据弇州言，“卒后为入所奏，差官验之，果然。”证之《何乔新传》，当时揭稽奏文渊乃诸子逼之自经，野史遂沿其误，启棺复验，即此案讦讼之颠末也。今据《乔新传》。
五月，辛未，命安远侯柳溥备边宣府、大同。
时寇遣千骑屯大同边外，窥偏头关，命溥会石亨等合击之。
787 明通整卷二十七
丙戌，彗星见于危，芒长五寸，指西南。
初，景帝不豫，廷臣请立东宫，不许。御史杨瑄，与同官钱琎、樊英等约疏争，会夺门事起乃已。及是瑄印马畿内，至河间，民遮诉曹吉祥，石亨夺其田，瑄以闻，并列二人怙宠专权状。上以语阁臣李贤、徐有贞曰：“真御史也！”遂遗官按核，而令吏部识瑄名，将擢用。吉祥闻之惧，诉于上，请罪之，不许。
会星变，掌道御史张鹏、周斌等将劾亨、吉祥诸违法事，约十三道交章论奏。先一日，亨西征方归，给事中王铉遂泄之于亨。亨与吉祥泣诉于上，诬“鹏为已诛内监张永从子，结党排陷，欲为永报仇”。明日，疏人，上大怒，收鹏及瑄，御文华殿，悉召诸御史，掷弹章俾自读，斌且读且对，神色自若。至“冒功滥职”语，上诘之曰：“彼率将士迎驾，朝廷论功行赏，何云冒滥？”斌曰：“此辈皆贪天功。当时迎驾止数百人，光禄赐酒馔，名数具在。今超迁至数千人，非冒滥而何？”上嘿然，竟下瑄、鹏及诸御史于狱。
是月，磔太监高平及千户卢忠，坐阮浪，王瑶狱也。
诏捕黄玹、徐正。玹闻，自杀，命发棺僇其尸。玹子震亦为都督韩雍捕诛之。正亦伏诛。【考异】《明史·廖庄传》记徐正事，则云“英宗复辟、于谦、王文以谋立外藩诛死，其事遂不白”云。据此，则正以被谪后免诛也。然明人纪载皆云“徐正、高平皆以英宗复辟伏诛”。弇州《考误》多据《国史》以纠野史，而于记何文渊自经一事，云“文渊以天顺元年四月卒，黄玹，徐正以五月伏诛”，则弇州固有所据矣。《三编》类书于六年《杖廖庄》目中，亦云“正、平皆伏诛”。《三编》所记，多据《实录》，与弇州所据《国史》合，今并磔离平，卢忠汇书之。
六月，癸巳朔，彗星见室，长丈余，由尾至东壁，犯天大将军卷舌第三星，井宿水位南第二星。
甲午，下右都御史耿九畴、左副都御史罗绮于锦衣卫狱。时杨瑄等下吏榜掠，诘主使者，无所引，于是石亨等以为九788
纪二十七 畴、绮实主使之，遂并坐。
九畴既罢，以刑部侍郎马昂代为都御史，寻出抚山西。逾月，复以副都御史寇深为都御史.
己亥，下徐有贞、李贤于锦衣卫狱。
初，有贞既谮黜诸阁臣，得尽揽事权，中外侧目。而有贞愈益发舒，进见无时。初为曹、石所引，既得志，则思自异于曹、石。又阴窥上于二人不能无厌色，乃稍稍裁抑之，且微言其贪横状，上亦为之动。
杨瑄之劾亨、吉祥也，上以问有贞及李贤，皆对如瑄奏，遂诏奖瑄。亨、吉祥大怨恨，日夜谋构有贞。上方眷有贞，时屏人密语，吉祥令小监窃听得之，故泄之于上，上惊问曰：“安所受此语？”对曰：“受之有贞。”且曰：“某日语某事，外间无弗闻。”上由是始疏有贞.
会张鹏等狱起，亨、吉祥谓内阁实主之，遂并及贤，至是同至上前，具陈迎驾夺门功，因诉曰：“今内阁专权，欲先除臣等。不然，诸御史安敢尔！”相与悲哭不已。上心动，乃谕言官劾“有贞、贤图擅威权，排斥勋旧”，遂并下狱。于是瑄及鹏皆论死，余遣戍。
亨等复谮诸言官，上谕吏部：“简给事、御史年逾三十者留之。”一时给事中何玘、御史吴祯等凡三十六人皆调外，台谏为之一空。【考异】《三编·质实》云：“给事、御史调外三十六人.”按《明史·杨瑄传》：“给事中何玘等十三人为州判官，御史吴祯等二十三人为知县，寻以灾变得不调，皆复原官。”
是日，大风震雷，拔木发屋。须臾，大雨雹，坏奉天门鸱吻。上敕群臣修省。而亨、吉祥家大木俱折，二人亦惧。钦天监汤序本亨党，亦言“上天示警，宜恤刑狱”。于是上感悟，狱得稍稍解。
庚于，徐有贞、李贤等皆出狱。谪有贞广东参政，贤福建参
789 

明通鉴卷二十七
政，九畴江西布政使，绮广西参政，杨瑄、张鹏免死戍辽东。十三道御史，自鹏外、周斌、盛颙、费广、张宽、王监、赵文博、彭烈、张奎、李人仪、邵铜、郑冕、陶复，凡十二人，皆谪知县。其前请调外之何玘、吴祯等，皆令复职。
以通政司参谋兼侍讲吕原人阁预机务，寻晋学士。
原内端外和，石亨、曹吉祥等皆敬之。一日，原朝会，衣青袍，亨笑曰：“行为先生易之。”原不答。
壬寅，礼部侍郎兼学士薛瑄致仕。
瑄在内阁数月，见曹、石用事，叹曰：“君子见几而作，宁俟终日！”遂以老乞休去。
薛瑄既去，上谋代者。尚书王翱荐翰林修撰岳正，召见文华殿。正长身，美须髯，上遥见色喜。既人，上问年几何？家安在？何年进上？正具以对。上连称善，曰：“尔畿县人，年正强仕，又吾所取士。今用尔内阁，其尽力辅朕。”正顿首受命，趋出，石亨、张轨遇之左顺门，愕然曰：“何自至此！”比入，上曰：“朕今日自择一阁臣。”问为谁，以正告，两人阳贺。上曰：“但官小耳。当与吏部左侍郎兼学士。”两人曰：“陛下既得人，俟称职，加秩未晚。”上嘿然。癸卯，命正以原官人阁预机务。
李贤谪外、未行、上谓尚书王翱曰：“贤非有贞比，宜可用。”翱亦荐之，请以为南京吏部，盖欲使之远亨等也。上曰：“宜留之左右。”甲辰，复贤吏部侍郎。
乙巳，巡抚贵州副都御史蒋琳，坐于谦党弃市。
是月，游击将军石彪备大同，与参将张鹏等哨磨儿山，遇寇千余骑来袭，彪率壮士冲击，斩巴图王旧作把秃以下百二十人，追至三山墩，又斩七十二人。
捷闻，时寇势日炽，石亨无功而还，上忧形于色，恭顺侯吴瑾侍，进曰：“使于谦在，当不令寇至此。”上为默然。瑾，永诚之孙，克忠子也。
790
纪二十七 秋，七月，乙丑，复下徐有贞于狱。
有贞既出，而石亨等憾未已，必欲杀之，令人投匿名书指斥乘舆，因奏“有贞怨望，使其客马士权者为之。”遂追执有贞于通州，并士权下诏狱。时锦衣卫都指挥门达承亨等意，痛加榜治。士权濒死者数四，终无所言。
丙寅，夜，承天门灾。丁卯，上躬祷于南郊。
戊辰，下诏罪己，敕群臣修省。
庚午，复命李贤人阁，进吏部尚书，兼翰林学士。
时石亨知上向用贤，怒，然无可如何，乃佯与交欢。贤亦深自匿，非宜召不人，而上益亲贤，顾问无虚日。保喇近塞猎、亨言“传国玺在彼，可掩而取”，上色动。贤言“衅不可启，玺不足宝”，事遂寝，亨益恶之。
上亦厌亨、吉祥骄横，屏人语贤曰：“此辈干政，四方奏事者先造其门，为之奈何？”贤曰：“陛下唯独断，则趋附者自息。”上曰：“不用其言，能毋怫然？”贤曰：“愿陛下制之以渐。”然是时亨等势犹炽，贤亦有所顾忌，不敢尽言。
出内阁许彬为南京礼部侍郎，
彬性坦率，门下多浮薄士，及辅政，欲谢客，客竞腾谤，且为石亨所忌，竟不安其位。甫行，复贬陕西参政。旋乞休去。
辛未，石亨、曹吉祥构修撰岳正，谪为钦州同知。
正负气敢言，骤蒙上遇，益感激思自效。或为匿名书列曹吉祥罪状，吉祥怒，请出榜购之，使正撰榜格。正与吕原人见曰：“为政有体，盗贼责兵部，奸宄责法司，岂有天子出榜购募者！且事缓之则自露，急之则愈匿。”上是其言，遂不问。
石彪遣使献大同之捷，下内阁问状。使者言：“捕斩无算，不能悉致，皆枭林木间。”正按地图诘之曰：“此地皆沙漠，汝枭置何所？”其人语塞。
791 明通鉴卷二十七
时亨、吉祥恣甚，正言：“二人权太重，恐久不可制，臣请以计间之。”上许焉。正出，见吉祥曰：“忠国公常令杜清来此，何为省？”吉祥曰：“辱石公爱，致诚款耳。”正曰：“不然。彼使伺公所为耳。”因劝吉祥辞兵柄，复诣亨谕令自戢。亨、吉祥揣知正意，因诣上，免冠泣请死，上内愧，慰谕之。召正，责漏言，正对曰：“臣观二家必以谋叛灭门，臣欲全上恩，故令其自为计耳。”二人闻之，益怒。
会承天门灾，上命正草罪已诏，因历数弊政无所避。亨、吉祥遂构蜚语，谓正卖直讪上，上怒，故有是谪。于时正在阁仅二十八日耳.
初，陈汝言以附亨等谋夺门，亨荐之，遂代王骥为兵部尚书，益相比为奸，正以灾异，极言“亨将谋不轨。陈汝言小人，宜亟去”，上不省。
至是正谪外道漷县，以母老留旬日。汝言令巡校言状，且言正尝夺公主田。寻逮正系诏狱，杖百，戍肃州。行至涿，夜宿传舍，手恭急，气奔且死。涿人杨四醉卒酒，脱正拲，刳其中，且厚赂卒，乃得至戍所云。
癸酉，以灾眚肆赦。
时徐有贞在狱，亨等虑赦后将释，乃言于上曰：“有贞自撰《武功伯券》，词云“缵禹成功＇，又自择封邑武功。禹受禅为帝，武功，曹操始封也。有贞志图非望。”上出以示法司，命鞠于廷，马士权大呼曰：“岂有自撰《诰券》露其逆谋理邪！”及狱具，刑部侍郎刘广衡等奏“有贞诈为制文，窃弄国柄，罪当弃市”，上以犯在赦前，免死。癸未，放有贞于金齿。
有贞出狱，拊士权背曰：“子义士也。他日一女相托。”后有贞自金齿归，士权往候之，竟不及婚事。士权辞去，终身不言其事。人以是薄有贞而益重士权云。
戊子，以平苗功，晋方瑛南和侯，陈友武平伯。又论大同792
纪二十七 功，封石彪定远伯。
辛卯，大赉诸边军士。
是月，刑部尚书轩貌致仕。貌在刑部数月，见曹、石怙权侵官，乃引疾乞归。上召见，问曰：“昔浙江廉使考满归，行李仅一帘簏，乃卿耶？”貌顿首谢。上犹欲用之，知不可强，乃赐白金慰遣归。逾月，以刑部侍郎刘广衡进尚书代之。
杨瑄.张鹏既谪戍，行至半道，遇赦还。或谓瑄等：“宜诣曹、石谢。”二人卒不往，遂复谪南丹。
八月，甲午，以彗星频月见，至是尚有余芒，乃躬祷于上帝。
九月，甲子，以太常太卿彭时兼翰林学士，人阁预机务。时以请终制忤景帝指，遂不用。至是徐有贞得罪，许彬、岳正相继罢，上坐文华殿，召见时曰：“汝非朕所擢状元乎？”时顿首。明日，遂复入阁。自三杨后，阁臣进退札甚轻，惟时与岳正二入为上所亲擢者。
而上方向用李贤，数召独对。贤雅重时，退必咨之，时引义争可否，或至失色，贤初小忤，久亦服其谅直，曰：“彭公真君子也！”
上复位，欲仿先朝故事，出廷臣为知府。是月，以御史林鹗为镇江知府，河东运判杨浩为顺德知府。陛辞，召至文华殿，谕所以擢用意，赐燕及道里费。
鹗以邑子林挺预荐，陈循等疑鹗有私，逮挺考讯，久之，事得白。鹗感上遇，莅任，革弊举废，治甚有声。
浩以谏止景帝幸隆福寺，名震京师，至是遂被擢用。冬，十月，丁酉，赐王振祭葬，立祠。
初，振既族诛，有言其在卫喇特为敌用者，上大怒，谓：“振之死难，朕所亲见。”追责言者过实，皆贬窜。或曰：“土木之难，振侍上侧，有护卫樊忠者，从帝旁以所持棰棰死振，曰：臣为天
793 明通鉴卷二十七
下杀此贼！＇遂突围，杀数十人，死之。”
然振之死于土木，上犹追念不已，复其官，刻香木为振形，招魂以葬，建祠祀之，赐额曰“旌忠”。
壬寅，征江西处士吴与弼。
时石亨擅权，欲引贤者为己重，乃谋于阁臣李贤，属草疏荐之。上乃命贤草敕，加束帛，遣行人曹隆赍礼币往。与弼以朝廷厚意，当赴阙谢恩，遂行。
丙辰，释建庶人文圭。
初，文圭被幽方二岁，至是五十七岁矣。上复位，念其无罪人系，欲释之，以问学士李贤，贤对曰：“此尧、舜之用心也。天地祖宗，实式凭之！”上意遂决。即日，白皇太后，太后许之。左右或以为不可，上曰：“有天命者，任自为之。”乃遣中官牛玉至凤阳，造房屋，出文圭及其庶母以下家属五六十人，皆安置凤阳，听婚娶出入自便，给阍者二十人，婢妾十数人。文圭初出，见牛马亦不识，未几卒。
是月，己亥，彗星复见于角，长五寸余，指北，犯角北星及平道东星。
十一月，甲戌，广西田州苗叛。
叛目吕赵，伪称“敌国大将军”，张旂帜，鸣钲鼓，率众劫掠南丹州，又据向武州。时武进伯朱英镇广西，以闻，诏英会思恩府土官岑瑛讨之。
己丑，免山东被灾税粮。
十二月，壬辰，复论夺门功，封曹吉祥养子钦为昭武伯。
时吉祥以司礼监总督三大营，又请官其从子铉、铎、镕等，皆为都督，门下厮养冒官者多至千百人。
辛丑，保喇寇甘、凉，命安远侯柳溥佩平虏大将军印，充总兵官，帅都督过兴、都督同知雷通备边御之，又命宣城伯卫颖为平羌将军，镇甘肃。
794
纪二十七
上为石亨营第宅，是冬，上一日登翔凤楼，见其新第极伟丽，顾问恭顺侯吴瑾曰：“此何人居？”瑾佯对曰：“此必王府。”上笑曰：“非也。”因顾内臣，言“亨之横，无人敢发其奸者”，由是益衔之。









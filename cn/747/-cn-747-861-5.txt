○请以政事封付史官疏

窃以自古王者，咸建史官。君臣献替之谋，皆须备载。家国安危之道，得以直书。历代已来，其名不一。人君言动，则起居注创於累朝。辅相经纶，则时政记兴於前代。然後采其事实，编作史书。盖缘闻见之间，须有来处。纪录之际，得以审详。今之左右起居郎，即古之左右史也。唐文宗朝命其官执笔立於殿阶螭头之下，以纪政事。後则明宗朝命端明殿及枢密直学士皆轮修日历，旋送史官，以备纂修。及近朝此事皆废，史官惟凭百司报状，馆司但取两省制书，此外虽有访闻，例非端的。伏自先皇帝创开昌运，及皇帝陛下缵嗣丕基，其圣德武功，神谋睿略，而皆万岁宥密，丹禁深严，非外臣之所知，岂庶僚之可访，此後欲望以谘询之事，裁制之规，别命近臣，旋具抄录。每当修撰日历，即令封副史臣，庶国事无漏略之文，职业免疏遗之咎。

赵远

远，字上交，范阳人，避汉祖讳以字行。仕後唐，历泾、秦二镇节度判官。晋初召为左司郎中，累迁刑部侍郎，转户部侍郎，拜御史中丞。契丹入汴，立明宗幼子许王从益为帝。以远为右丞相。汉祖即位，授检校礼部尚书太仆卿，迁秘书监。周广顺初拜礼部侍郎，转户部，改太子詹事。显德初迁宾客，二年拜吏部侍郎，寻免官。入宋，建隆二年卒。


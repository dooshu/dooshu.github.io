○与吏部孙员外书

某叩头伏地，上书吏部员外孙公阶；伏惟拔英苗而佐明主，奉盛德而居要路，亦光天衢树桃李之秋也。仆非敢隐籍名实，昨闻户部检报，似有参差。呜呼！虽有周孔之才，无所施也，矧兹虚陋，能勿非乎？但仆一卧嵩邱，二十馀载，既不能学许由、巢父、务光、伯成，终至青，高谢尧禹，而乃弃藜杖，脱草衣，荐颂坛，陪科岳牧，此已孤负芝桂，损辱高风矣。若缘籍有误，蒙袂而归，亦何面目垂见巢由旧邱、光成隐路耳？公言泉百氏，腹笥九经，前古取人，应所多见。至於傅说无姓，殷后致盐梅之地；屠羊隐名，楚王延三旌之位，未闻徵籍也。范睢折胁於魏，改名为张禄先生，秦用之为相；张良报仇，变名姓而亡，汉祖因之，实取天下，何必考名也？是知善收贤者，不以小瑕弃大美。今若以籍名有误，便废其人，仆恐蔽贤之议，在有司矣。夫籍者，所以编户口计租税耳，本防群小，不约贤路。若人有大才，不可以籍弃。苟亡其德，虽籍何为？谨按《周礼乡大夫职》曰：“国中自七尺以及六十，皆征之。其舍者，为贤也、贵也、服公事也。”《注》：“舍谓若今复除其计耳，所以优贤能也。三岁则考其德行道艺，群吏献贤能之书於王，王再拜而受之，登於天府。”郑司农云：“若举孝廉、茂才。”由此观之，乃举贤之馀事尔。比来天下此道都丧，无论贤贵，宜被籍书，所以风俗不淳，贤能不劝，由此故也。公为官择才，务协於治典；进贤辅政，何拘於版图？且古之招贤，降蒲轮束帛，卑辞厚礼，犹恐不来。今乃坐徵籍书，务在放，此所谓嫉贤也。若将古不足法，谓时无贤才，经邦致治，非籍勿用，於是仆也，鞭骨自悔，裹足而亡，虽分国如锱铢，终不敢望於臣仕也。


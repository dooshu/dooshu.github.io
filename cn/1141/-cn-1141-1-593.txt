京邸夏杪宋荔裳宴王氏园林限韵四首

其一
同曹顾庵、陈说岩、王西樵、阮亭、程周量、许青屿、沈绎堂。

客许南皮会，园疑历下亭。
雨声烦暑散，树影数家青。
宴坐从疏密，云烟属杳冥。
解衣成永日，城阙已郊坰。

其二
北窗高枕得，野兴复招寻。
白首萍蓬客，清樽湖海心。
云迷萝径曲，人语石堂深。
莫计升沈事，凉风正满林。

其三
漫言谁主客，随处即林塘。
杯试仙槎古，花连乌几香。
艰虞才不尽，飞动意难忘。
明日携春卷，还来卧石床（有银槎杯，元朱碧山所制。）。

其四
过雨疏帘捲，轻云入槛流。
乾坤怜此夜，河汉近新秋。
旅病疲征马，归心逐钓舟。
秪应恋朋旧，京雒暂淹留。



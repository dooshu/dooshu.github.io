○禁差民马诏

如闻天下有马之家，州县或因邮递军旅，即先差遣帖助，兼定户之次。缘被此百姓嫌疑，多不养畜。遂令骑射之士，顿减曩时，益国富人，何繇可致？自今已后，诸州百姓，不问有荫无荫，若能每家畜马十匹已上。缘帖驿邮递及征行，并不得遍差遣帖助。若要须供拟，任临时率户出钱市买。定户及差重色役，亦不须以马充财数。


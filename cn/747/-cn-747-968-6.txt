○请定三院御史除授月限奏（大中三年十一月御史台）

应三院御史新除授月限，伏以当司官三十馀员。朝廷旧例，月限守官，年劳考绩。今监察御史以二十五月为限，殿中侍御史十八月，侍御史十三月。所主公事，起自出使推劾，诸色监当，经历六察，纠绳官司，知左右巡使，监临仓库，四推鞫狱，两弹举事，皆无败阙，方得转迁。承前远地除官，或三月五月，然始到京。所务逗遛，积延时月，年终考课，使系虚月。官事劳苦，并在旧人，侍御史周岁而迁，或到城欲及满岁。监察二年为限，或在外有至半年。致此依违，曾无督责。臣请自今已後，应当司官除新授者，并请以上後系月，仍以上日在後者为新人，不更数虚月。不惟分月直之劳苦，抑亦促远来之道途。

又三馆奏请御史充职等，伏以台司三院御史，职在专临。如系他曹，必有所紊。况推鞫公事，察视百司，无不急急，以副期限。倘或官留此地，志在异衔，固非便宜，实亦乖当。如书府或须奏请，南宫可辍郎官，两馆忽将阙入。北省自有遗补，事理至便，兼不旷官。伏乞圣慈察臣当司公事系重，特敕中书门下，自此更不许三馆奏取御史充职。兼见有者，亦乞落职放还。


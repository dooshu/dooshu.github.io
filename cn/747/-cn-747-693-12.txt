○衢州刺史谢上表

臣某言：伏奉九月二十一日恩旨，授臣衢州刺史，以今月十八日至州上讫。祗承宠光，魂首飞越。臣已尝试任，绩用无闻，荐沐恩私，兢惶靡措。臣本诸生，行能罕立，徒以亲知谬举，践履逾涯，常叨省署之荣，亟历万方之重，事怀冒，恩戴生成。伏以浙东诸州，衢为大郡，累经荒俭，切在保绥，忧勤怕分，简求非易。臣自量智力，惧不胜任，守信偷安，逾年受代，当此益重，实昧宠章。顷属旱灾相继，夭丧过半，生聚长育，理难卒平，赋敛证求，物有常数。自前年以来，陛下以覆育之慈，深布吊悯，赈贻口食，蠲复地徵，人用昭苏，气消疵疠，窃以匹夫遂性，天下怀仁。况江表获安，动逾百万，臣职当抚字，倍切常情，欲宣明诏条，通达幽隐，敦实务本者劝之以农，开通时敏者进之以学，奉朝廷法制，守使府规模，克励小心，庶无大悔。有渝此志，敢逭明刑。


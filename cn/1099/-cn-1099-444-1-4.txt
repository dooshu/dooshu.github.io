○目擊東倭釁隙專備禦疏 【 備禦東倭】

臣惟倭奴封貢一節、關係社稷安危、在廷諸臣、無慮數十人、皆力言其不可、臣謂即此可寢謀矣、頃接總督顧養謙一疏、知表文將至、事在垂成、然止言求封、不及貢市、又言倭戶盡逐、始可議封、臣以謂總督或目有的據、及接朝鮮王李昖賊情疏、則又謂倭賊向來屯聚刼掠、葢房築城、轉運軍粮、絕無歸計、說和說貢眩惑軍情、向背胡然頓殊若此、昨因本兵石星、集臺省諸臣于射所、會議東事、臣得讀本兵覆疏稿、則謂一封之外、似無他事、又謂不許粘帶貢市、致日後不靜、又謂撫按查核釜山倭戶、一人未歸、不得許封、大都與總督符合、臣以為本兵或自有主見、及叩其所以、茫如捉影捕風、臣問外傳總督貽書、有貢市禁絕、能以身任等語信然否、本兵曰、難必、倘強索貢市、只革其封號便是、臣等又問、釜山倭戶、肯盡數歸巢否本兵曰難必。臣等又問特遣遼東廵按親至釜山、查看倭戶有無歸去、可行否、本兵曰、不可、由此言之則倭之封而不貢也、倭之去而不留也、毫無足憑、何能輕信、臣又覽本兵覆疏開六月內晉州搶殺等情、先該經畧奏報、十一月內、慶州搶殺天兵二百二十三名、搶殺軍粮八百餘石等語。一一不差、又謂朝鮮疏在去年十二月初七日之前、總督疏則今年正月二十日之後、故論倭情頗異。然相隔止一月上下。豈至叛服霄壤。臣又覽參軍官葉靖國稟帖、稱正月初四日釜山倭夷尚有一千人、金海龍川熊川等處、行長所居、或止二千人、倭眾正在睥睨、奈何言去。則朝鮮疏稱三月進搶上國、風汛要犯大明等語、豈必盡虗。臣又覽沈惟敬答倭書有曰、既許爾乞降封貢如何因循不至、則封貢已兼言之矣。臣又覽倭國抄白副表一道有曰、比照舊例葢謂國朝封貢例也。末又曰永獻海邦之貢則明白直言。諸臣徉若不知、殊為悖盭、臣又覽行長答沈惟敬書有和親字樣且以媒和之既而飾辨、兩國相好即是和親然倭奴狡詐、豈不識相好二字、臣又覽朝鮮陪臣金晬、與總督顧養謙稟帖、稱倭瞰大軍、不能久處、則繼之以必不可聽之說播在人耳、而難以口道竊未知媒和者、悉以此聞于　朝廷否、則惟敬許倭、不止貢市何謂一封、即可了事、興言及此、令人髮上指、夫倭奴興兵朝鮮、原欲入犯中國、許儀初寄書內地云、關白欲上取北京稱帝大唐、又云善詐和假降、以破敵國、即遐邇市井之人、且有先知矣。是時經畧為宋應昌經畧東征豈不辨此平壤克捷、亦已奏功、無奈碧蹄大敗、魄散膽破、乃始悚心堅意、惟封貢是圖、不復言戰鬬事矣、然猶畏人知、不以上聞、及遼東撫按趙燿周維翰、相繼奏報、俱云封貢已成、知難掩蔽、乃始直言其故、開城王京、陪臣王子、悉以封貢取效旋見羣議沸騰、則又時露時藏、或專言封而插言貢、以少殺公憤、厥後知事勢已遂、始明言請封、大航三年一貢、行長小船年年通貢、贊畫主事劉黃裳則直請委官至對馬島收查貢物、許閩浙遼東大賈通市舶矣、本兵亦左袒其說、而重違　明旨、乃行總督勘議、總督以機局已就、莫可說和而惧有煩言、止云請封、絕口不及貢事、乃本兵亦云對馬島開貢、誠為不可。惟是封議、不得不從、夫名器難假、繁纓當惜、今以關白篡弒、而錫之王封、以號召三十六島未服之豪傑、是虎而翼也、安見其可、然使倭之欲而果止於封也、使倭稽首就封、而不復要貢市也、使倭要封之後、鼠竄海濱、而不復鯨吞華夏也則假虗名而省寔費、結與國而令支邦、以財力困疲之狀、戎馬瘡痍之候、罷兵息戰、休士撫民、未為非策、顧倭欲無厭、夷信難終、封之與貢、猶形影也、景之與填、猶循環也、假令本兵總督陰予而陽奪之。先請封號。借　明旨以箝廷臣之口。繼請貢市。快目前以貽日後之患、則禍在作俑。是謂欺君。二臣何忍為此。假令秀吉行長陰叛而陽服之。偃然受封。以示我之不備。則患在噬臍。是謂悞國。二臣豈忍蹈之。我朝鄭端簡日本考謂倭夷奸譎自恃勘合、方物戎器滿載而來、遇官兵矯云入貢、見我無備、則掩襲邊境、正統中、大嵩挑諸嘗被其害、　世廟時、蔓延浙直江淮間、流毒更慘、今若大釁復啟、覆轍將尋、是沈惟敬誤經畧、經畧誤總督總督誤本兵、本兵誤　皇上也、無論旦夕可弭弛擔息肩、即要領不保于丘園、斧鑕伏誅于簡冊、臣竊懼焉、夫犬羊喜怒難期、桑土綢繆貴預、今本兵曰、倭得封即颺去、不我犯也、臣曰、倭即犯、胡以卒應、本兵曰吾與總督廵撫三人當之、臣曰何足當此、三人即捐軀、其如　二祖　八宗之神器何、臣曰、遼左戰士有幾、本兵曰、不過二千有零、臣曰、二千之卒、何足禦數萬之倭、本兵曰、戶部粮餉無措、去年遼東廵撫、請召募家丁三千人、竟裁減八百有零臣曰、帑藏誠匱然邊陲危急、何論惜財哉諸臣曰吳惟忠駱尚志南兵當暫留遼左、不宜速撤、本兵曰、業已先奔、臣曰是所稱鬼形者、難再用耳諸臣曰、即有急朝鮮難出援、不若於旅順口、鴨綠江、緊要險隘、增兵戍守、本兵曰、多則乏餉、增五千可足用諸臣曰、劉綎兵撤回、亦要留住遼左、本兵曰、川兵難久不如募土著、倭虜皆可撻伐相與咨嗟嘆息沿海邊防、豈不數四申飭、然核諸文移之上、則色色皆有求諸戰陣之間、則件件成空遼左對敵尚且無兵、內地承平、豈能禦寇、如以羸卒而搏猛虎譬則窶子而角孟賁、豈不欲所向無前寔、則恐力之不足。今不羞賄虜備倭而急為之防、乃爭誇畏威悔罪而張以為功、三尺童子、知其不然而乃以蒙睿智聰明首出百王之　聖主、此臣所為扼腕而拊心者也、昔越王勾踐、一小國君耳、患吳之強也、而苦心焦思、置薪于坐、臥即仰膽飲食亦必嘗膽卒乃撫循士民、訓練兵甲、發習流三千、教士四萬人、君子六千人、諸御千人伐吳遂以殲敵、今堂堂　天朝、豈比蕞爾西越、誠肯赫然震怒、練將練兵懲虗責實、當事諸臣、臥薪嘗膽、矢畫陳謀、某鎮可用若干兵、必人人有投石超距之氣、某鎮可用若干將必個個有斬將搴旗之功某鎮可用若干粮、必在在有士飽馬騰之慶見兔而急顧犬、亡羊而即補牢、則習流何止二千教士奚啻四萬、除兇雪恥、操縱隨宜、苟玩愒歲時、如處堂燕雀、幸火未然、呴媮以為安、則延寇入室養虎遺患、令外夷酋長厮役、從旁竊笑、此議之所不敢辱也、


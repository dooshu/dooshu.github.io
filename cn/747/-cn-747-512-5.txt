○贺赦表

臣某言：伏奉某月日恩制，大赦天下。一人有庆，百度惟新。戴天履土，罔不欣忭。中贺。臣闻天地元功，施雨露以育物；帝王继统，升日月以垂曜。群品资始，万方文明。伏惟皇帝陛下嗣守鸿业，光膺骏命。淳化均於四序，大德合於二仪。保宁社稷，光宅区宇。宏孝慈以御下，崇恭俭以垂休。恩覃浃旬，事冠今古。况乃顺时布政，乘春导和。敷作解之恩，宣在宥之典。九族既睦，四门广辟。而又洗涤幽絷，雷雨之施也；归还流窜，罗网之释也；移叙贬黜，覆载之仁也；蠲除逋债，政理之源也；褒宠勋贤，激劝之方也。废金宝之贡，有以彰俭德也；搜遗逸之士，有以表至公也。元勋宿将，赏延子孙。庶尹卿士，荣周存没。广直言之路，启进善之门。德超虞夏，道掩轩顼。必将平一殊俗，发挥大猷，亿万斯年，永荷天绪。臣谬当任用，述职藩维，不获奔赴阙庭。臣无任云云。


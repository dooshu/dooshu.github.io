李洪　钱史开府奉祠归四明

千载风云佐命期，黑头先冠凤凰池。

赤明龙汉升平运，河目龟文柱石姿。

谭笑功成调鼎鼐。燮和元化请华夷。

拂衣袖手林泉乐，咸仰不兴帝者师。

李洪

李洪　钱史开府奉祠归四明

衮绣貂蝉侍太清，致身将相极儒生。

三槐正位岩瞻峻，两镇交兵节制荣。

昼锦蚤传留鉴水，召棠重喜蔽龙城。

愿将闾里新谣咏，长和滔滔西峡声。

李洪

李洪　钱史开府奉祠归四明

千里全闽按八州，曾闻三相衮衣游。

谁知今代甘盘学，宽尽吾皇南顾忧。

家给乞浆皆得酒，年丰卖劒有耕牛。

诗歌绿竹为公寿，父子应须并相周。

李洪

李洪　钱史开府奉祠归四明

主眷方隆便乞身，共钦勇退解枢钧。

湖山胜概神仙宅，文武崇勋社稷臣。

未许赤松陪杖屦，却须黄阁再经纶。

苍生指日为霖雨，仄耳宣麻宠数新。

李洪


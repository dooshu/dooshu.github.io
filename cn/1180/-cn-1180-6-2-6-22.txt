答蓟镇吴环洲料虏虚报诳赏


蓟镇之报，竟成乌有，皆属夷诳赏之言。但彼中任事者，利害切身，一有所闻，辄行奏报，为他日免罪之地，固未暇审其诚伪也。此等事，但观庙堂处分何如？顷仆闻蓟报，即戒彼中，以镇静持重，务以整暇，勿致张皇。而托公传谕西虏，先事伐谋，乃是一冷着，果得其用。此不惟可以解目前之患，又有以销未然之变也。

因忆前隆庆庚午，宣大忽报西虏犯蓟，蓟人侦探者，因遂称见虏已西行，犯在旦夕。各路之兵，婴墙摆守，京师亦为之戒严。庙堂皇皇，即议守城之策。是时内江方幸虏之来，以信其言。兴化不能主持，举措纷纷，皆极可笑。而虏终无影响，防守一月见罢，费以数十万计。顷东报沓至，若如往日举动，则又成一笑柄矣。






○左补阙陈邃司制敕知敕书有误不奏辄改所改之次与元敕同付法不伏

陈邃缪司纶，忝掌枢机，参详兰叶之文，宣越芝英之字。拾遗补阙，蹑山甫之清尘；献可替否，寻晏婴之胜迹。设令鱼鲁绝缪，理合上闻；豕亥参差，无疑下断。岂容斟酌圣意，加减纶言？用寸管以窥天，持小觚而测海。未经上白，辄敢雌黄。定字虽复无差，据罪终须结正。八十之杖，自作难逃；三千之条，理宜明罚。


卷705_69【翁文尧员外捧金紫还乡之命雅发篇章，将原交情远为嘉贶。洎燕鸿陆犬，楚水荆山，又吐琼瑶，逮之幽鄙。虽涌泉思触，逸兴皆虚，而强韵押难，非才颇愧。辄兹酬和，以质奖私】  黄滔

抟将盛事更无余，还向桥边看旧书。

东越独推生竹箭，北溟喜足贮鲲鱼。

两回谁解归华表，午夜兼能荐子虚。

须把头冠弹尽日，怜君不与故人疏。


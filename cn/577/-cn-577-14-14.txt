赠崔十三评事公辅


飘飘吴作飖西极马，来自渥洼池。飒飁定一作寒，一作邓山桂〔一〕，低徊风雨枝。我闻龙正直，道屈尔何为？且有元戎命，悲歌识者谁吴作知？官联辞冗长，行路洗欹危。脱剑主人赠，去帆春色随。阴沉铁凤阙，教练羽林儿。天子朝侵早，云台仗数移。分军应供给，百姓日支离。黠吏因封己，公才或守雌。燕王买一作贾骏骨，渭老得熊罴。活国名公在，拜坛群寇疑。冰壶动瑶碧，野水失蛟螭。入幕诸彦集，渴贤高选宜。骞腾坐可致，九万起于斯。复进出矛戟，昭然开鼎彝。会看之子贵，叹及老夫衰。岂但江曾决，还思雾一披。暗尘生古镜，拂匣照西施。舅氏多人物，无惭困翮垂。

〔一〕寒山：谢灵运《入华子冈》诗：南州实炎德，桂树凌寒山。






○送陆鸿渐赴越序

君子自数百里访予羁病，牵力迎门，握手心喜，宜涉旬日始至焉。究孔释之名理，穷歌诗之丽则，野墅孤岛，通舟必行，渔梁钓矶，随意而往，馀兴未尽，告云遐征。夫越地称山水之乡，辕门当节钺之重，进可以自荐求试，退可以闲居保和。吾子所行，盖不在此。尚书郎鲍侯，知子爱子者，将推食解衣以拯其极，讲德游艺以凌其深。岂徒尝镜水之鱼，宿耶溪之月而已？吾是以无闲，劝其晨装。


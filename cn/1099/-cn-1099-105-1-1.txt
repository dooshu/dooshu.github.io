○議支靈州鹽課挑穵延寧邊塹疏 【 靈州塩課】

該廵撫陝西都御史寇天敘條陳、一增鹽課以補祿糧、查得韓府宗枝繁衍、陸續新封數多、歲少祿糧、不能撥補、乞要將靈州大小二池塩課加增納銀、以補祿糧、該本部議擬、合無仍行本官、再查靈州大小二池鹽課、除舊額并續添正課外、如果產有餘嬴、足勾添增、即照原擬、自嘉靖九年為始、每年于大池增課三萬三千六百三十六引、小池增課二萬二千四百一十七引、每引納銀二錢五分、腳戶運至卸所、納臥引銀一錢共銀一萬九千六百一十五兩、行令環慶兵備副使、照數召取銀兩、另立簿籍收受、每年解送平凉府官庫收貯、專補祿糧支用不許別項花銷原額鹽課、仍備三邊買馬支用等因嘉靖八年十一月二十三日題奉　聖旨、又為地方事、該廵撫寧夏都御史翟鵬、條陳靈州兩池之利固在、收銀之法固行、不知比來甘延二鎮給過鹽銀若干、買過馬匹若干、姑以本鎮言之、二次具奏官軍缺馬騎征、一皆取給于太僕寺馬價、而兩池鹽利未有分毫之助、頃因地方災傷、移文支取兩池塩銀賑濟、亦無分毫發來、葢召馬必歸于各邊。收銀則得以別用。乞要將兩池塩課、一循正統初年、召商納馬之法、行令延寧二鎮、間歲舉行、或委環慶提督鹽課副使、就彼召中差官解邊給軍、或比照茶馬事規、每年各鎮撥軍關領該本部議照二池鹽課節該提督三邊軍務尚書楊一清建議、奉有欽依、輪流三邊買馬支用、著為定例、未遠遵守、難以別議、但稱節年收過鹽價、率皆何項支銷相應查勘、合無移咨廵撫陝西都御史劉天和、備查兩池塩課銀兩、自都御史楊一清建議之後、逓年開賣過銀兩若干、買過馬匹若干、暫借賑濟若干、逐一查明回報、如果前銀收貯未發、查照督發等因、嘉靖九年十一月十二日題奉　聖旨、俱經通行欽遵去後、今該前因、通查案呈到部、看得靈州二池鹽課、先該提督三邊軍務尚書楊一清建議、召收銀兩、輪流三邊買馬支用、著為定例、永遠遵守、近該廵撫陝西都御史寇天敘、奏添引目、另召納銀、以補韓府祿糧支用、俱經本部議題奉有前項欽依、通行欽遵外、今總制尚書王?王爫曼?、奏要令延綏寧夏各管糧僉事、分派大小鹽池、十月以後不必封池、俱召商報中、照依時估、定立斗頭、于附近花馬池定邊營等倉上納、本色米豆、以前年分該支商塩、照舊挨支、各不相妨、既經本官議奏前來、相應依擬、合候　命下、本部移咨總制尚書王?王爫曼?、會同陝西廵撫都御史劉天和、查照先今題奉欽依內事理、再加詳議、如果相應、別無窒碍、除都御史寇天敘奏准新添鹽課補支韓府祿糧外其靈州大小二池、該中塩課、聽其督行延綏寧夏、各管糧僉事、悉照奏內所擬施行、事完仍將召納過塩課銀米各數目奏繳青冊送部查考等因、謹題請旨、


○答三邊總督鄭範溪 【 虜情】

承示虜王病篤、今番恐不能起矣、頃報套虜西搶者、知虜王病、亦皆洶洶、况板升之人。素依老酋為主。老酋死。那吉弱。不能附其眾。加以荒旱。諸夷思亂。虜中自此多事矣。那吉忿老酋之分其眾。即欲西牧。其智略可知矣。此虜初降。吾撫之甚厚。今當急收之。使與哈酋同心恊力以為外藩。一應貢市事宜。悉如老酋在時行黃酋病不死。必且譸張為患。公宜乘時厲兵秣馬。厚撫戰士為自固之計。老酋若死。虜中有變。隨機應策。在我自有餘力矣。尊札亦即封呈　上覽


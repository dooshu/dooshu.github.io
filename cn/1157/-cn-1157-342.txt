●卷三百四十二　四裔考十九

○乌桓

乌桓者，本东胡也。汉初，匈奴冒顿灭其国，馀类保乌桓山，因以为号。俗与匈奴多同，其异者怒则杀父兄，而终不害其母，以母有族类，父兄无相仇报故也（以己为种，无复报者故也）。其有勇健能理决斗讼者，推为大人，无代业相继。邑落各有小帅，数百千落自为一部，大人有所召呼，则刻木为信。氏姓无常，以大人健者名字为姓。其嫁娶先私通，掠将女或半岁或百日，然後遣送马牛羊，以为聘币。婿随妻至家，无尊卑，朝朝拜之，而不拜其父母。为妻家仆役一二年间，妻家乃更厚遣送女，居处财物，一皆分办。计谋从用妇人，唯斗战之事乃自决之。父子男女，相对踞蹲，髡头为轻便。妇人至家时，乃养髪，分为髻，著勾决，饰以金碧，犹中国有簂步摇也（簂字或为帼，妇人首饰。《释名》云：皇后首饰上有垂珠，步则摇也。簂，古陌反）。妇人能刺韦作文绣，织氀毼（氀毼，罽也。氀，力於反。毼，胡达反）。男子能作弓矢鞍勒（勒，马衔也），鍜金铁为兵器。其土地宜穄及东墙，东墙似蓬草，实如穄子，至十月而熟，能作白酒，而不知作麴。麴米常仰中国。有病以艾炙或烧石自熨，烧地卧上，或随痛病处，以刀决脉出血，及祝天地山川之神，无针药。俗贵兵死，有哭故之哀，至葬则歌舞相送。肥养一犬，以采绳缨牵，并取死者所乘马、衣物皆烧而送之，言以属累犬（属累，犹付託也。属，之欲反。累，力瑞反），使护死者神灵归赤山。赤山在辽东西北数千里，如中国人死者魂神归岱山也（《博物志》曰："泰山，天帝孙也，主召人魂。东方万物始，故知人生命也。"）。敬鬼神，祠天地日月星辰山川，及先大人有健名者，祠用牛羊，毕皆烧之。饮食必先祭。若相贼杀者，令部落自相报，不止，诣大人告之，听出牛马羊以赎死命，乃止。乌桓自为冒顿所破，众遂孤弱，常臣服匈奴。汉武帝遣霍去病击破匈奴左地，因徙乌桓为上谷、渔阳、右北平、辽西、辽东五郡塞外（今妫川、范阳以东至安东，是汉五郡也），为汉伺察匈奴动静。其大人岁一朝见，於是始置护乌桓校尉监领之，使不得与匈奴交通。後渐强盛，乃发匈奴单于冢，以报冒顿之怨。匈奴怒，东击乌桓。汉遣度辽将军范明友等邀击匈奴，而虏已引去。明友乘乌桓新败，进击之，斩首六千馀级，诛其三王。由是乌桓寇幽州，明友辄破之。宣帝时，乃稍保塞降附。王莽篡位，发乌桓兵击匈奴，屯代郡。乌桓畔之，匈奴因诱其豪帅羁縻之。光武初，乌桓与匈奴连兵为寇，代郡以东尤被其害。居止近塞，朝发穹庐，暮至城郭，五郡民庶，皆受其害，百姓流亡。二十二年，匈奴国乱，乌桓乘其弱击破之，匈奴转北徙数千里，漠南地空，帝乃以币帛赂乌桓。二十五年，辽西乌桓大人郝旦等率众向化，诣阙朝贡，献奴婢及牛马等。或愿留宿卫，於是封其渠帅为侯王君长者八十一人，皆居塞内，布於缘边诸郡，令招来种人，给其衣食，为汉侦候，助击匈奴、鲜卑。时司徒掾班彪上言："乌桓天性轻黠，好为寇贼，若久放纵而无总领者，必复侵掠居人，但委乞降掾史（盖当时权置也。下兵马掾亦同也），恐非所能制。臣愚以为宜复置乌桓校尉，诚有益於附集，省国家之边虑。"帝从之。於是始复置校尉於上谷甯城（甯城，县名。《前书》县作"甯"，《史记》甯城亦作"甯"，甯、宁两字通也）开营府，并领鲜卑，赏赐质子，岁时互市焉。及明、章、和三世，皆保塞无事。安帝永初三年夏，渔阳乌桓与右北平胡千馀寇代郡、上谷。秋，雁门乌桓率众王无何，允与鲜卑大人邱伦等，及南匈奴骨都侯，合七千骑寇五原，与太守战於九原高渠谷（九原，县名，属五原郡），汉兵大败，杀郡长吏。乃遣车骑将军何熙，度辽将军梁慬等击，大破之。无何乞降，鲜卑走还塞外。是後乌桓稍复亲附，拜其大人戎朱廆为亲汉都尉。顺帝至桓帝末，屡叛屡降。灵帝初，乌桓渐盛，上谷有难楼者，众九千馀落，辽西（今柳城郡）有邱力居者，众五千馀落，皆自称王；又辽东苏仆延，众千馀落，自称峭七笑反王，右北平（今北平郡）乌延，众八百馀落，自称汗鲁王；并勇健而多计策。中平四年前中山太守张纯（中山，今博陵郡）叛，入邱力居众中，自称弥天安定王，遂为诸郡乌桓元帅，寇掠青（今北海、济南、平原、乐安郡地）、徐（今彭城、琅琊郡地）、幽、冀四州。五年，刘虞为幽州牧，虞购募斩纯首，北州乃定。自匈奴衰弱，而乌桓转盛。献帝初平中，邱力居死，从子蹋顿有武略，代立，总摄三王部，众皆从其号令。边长老皆比之冒顿，以雄北方。建安初，冀州牧袁绍与前将军公孙瓒相持不决，蹋顿遣使诣绍求和亲，遂遣兵助绍击瓒，破之。绍矫制赐蹋顿、难楼、苏仆延、乌延等，皆授以单于印绶。建安十二年，曹公自征乌桓，大破蹋顿於柳城，获首虏二十馀万人。其馀众万馀落，悉徙居中国为齐人（西晋王浚为幽州牧，有乌桓单于审登，前燕慕容儁时，有乌桓单于薛雲，後燕慕容盛时，有乌桓渠帅莫贺咄科勃，并其种，然而微弱不足云矣）。

○鲜卑

鲜卑亦东胡之支也，别依鲜卑山，因号焉（今在柳城郡界）。其言语习俗与乌桓同。唯婚姻先髡头，以季春月大会饶乐水上（今在柳城郡界），然後配合。其兽异於中国者，有野马、原羊、角端牛，以角为弓，代谓角端弓者也（郭璞注《尔雅》曰："原羊似吴羊而角大，出西方。"《前汉书音义》曰："角端似牛，角可为弓。"）。又有貂、豽、鼲子，皮毛柔软（豽音女滑反。鼲音胡昆反。貂、鼲并鼠属。豽蜼属），故天下以为名裘。汉初，亦为冒顿所破，远窜辽东塞外，与乌桓接，未尝通中国。至後汉光武建武二十一年，鲜卑与匈奴入辽东，辽东太守祭彤击破之，斩获殆尽。三十年，鲜卑大人於仇贲等率种人朝贺，帝封於仇贲为王。於是鲜卑燉煌、酒泉以东邑落大人，皆诣辽东受赏赐，青、徐二州给钱榖二亿七千万以为常。和帝永元中，大将军窦宪遣右校尉耿夔击匈奴，北单于遁走，留者尚十馀万落，鲜卑因此徙据其地而有其人，由此渐盛。安帝永初中，鲜卑大人燕荔阳朝贺，邓太后令止乌桓校尉所居宁城下，因筑南北两部质馆（筑馆以受降质也）。鲜卑邑落百二十部，各遣入质。是後或降或叛，边人岁苦其害，汉虽时有克获，而不补所费。又与乌桓、匈奴更相攻击。桓帝时，鲜卑檀石槐者，部落畏服，遂推为大人。檀石槐乃立庭於彈汙山歠仇水（歠，昌悦反），去高柳北三百馀里（今马邑郡界），兵马甚盛，东西部大人皆归焉。因南抄缘边，北掠丁零，东却夫馀，西击乌孙，尽据匈奴故地，东西万四千馀里，南北七千馀里，网罗山川水泽盐池。分其地为三部，东接夫馀，濊貊二十馀邑为东部，从右北平以西至上谷十馀邑为中部，从上谷以西至燉煌接乌孙二十馀邑为西部，各置大人主之。灵帝初，幽、并、凉三州缘边诸郡无岁不被寇掠。熹平六年，鲜卑三边。乌桓校尉夏育上言："鲜卑寇边，自春已来，三十馀发，请徵幽州诸郡兵出塞击之，一冬二春，必能擒灭。"召百官议，中郎蔡邕上议曰："自匈奴北遁，鲜卑强盛，据其故地，称兵十万，加以关塞不严，禁网多漏，精金良铁，皆为贼有；汉人逋逃，为之谋主。夫边垂之患，手足之蚧搔；中国之困，胸背之瘭疽也（蚧音介。搔，新到反。《埤苍》曰："瘭音必烧反。"杜氏注《左传》曰："疽，恶疮也。"）。方今郡县盗贼尚不能禁，况醜虏而可服乎！昔高祖忍平城之耻，吕氏弃慢书之诟，方之於今，何者为甚？天设沙漠，秦筑长城，汉起塞垣，所以别内外，异殊俗也。苟无蹙国内侮之患则可矣，岂与虫蚁狄寇计往来哉！虽或破之，岂可殄尽，而方今本朝为之旰食乎？夫恤人救急，虽成郡列县，尚犹弃之，况障塞之外，未尝为人居者乎！备边之术，李牧善其宜，保塞之论，严尤申其要，遗业犹在，文章尚存，循二子之策，守先帝之规，臣曰可矣。"帝不从。遂遣育等三万骑，三道并出其塞二千馀里。檀石槐命三部大人各率众逆战，育等大败，奔走死者十七八。後种众日多，田畜射猎不足给食，檀石槐乃自循行，见乌侯秦水，广从（子容反）数百里，停不流，其中有鱼，不能得之。倭人善网捕，於是击倭国，得千馀家，徙至秦水上，令捕以助粮（石至晋犹有数百户）。光和中，檀石槐死，子和连代立，贪淫不平，众叛者半。和连死，兄子魁头与从父弟骞曼（俱檀石槐之孙）争国，众遂离散。自檀石槐后，诸大人遂代相传袭。魁头死，步度根代立。中兄扶罗韩亦别拥众数万人。魏文帝初，步度根遣使献马，帝拜为王。後数与轲比能更相攻击，步度根部众稍弱，其众万馀落保太原、雁门郡，後一心守边，不为寇害，而轲比能众遂强盛。至明帝务欲绥和戎狄，以息征伐，羁縻两部而已。其後步度根竟为比能所杀也。

○轲比能

轲比能本小种鲜卑，以勇健，断法平端，不贪财物，众推以为大人。部落近塞。自袁绍据河北，中国人多亡叛归之，教作兵器铠楯，颇学文字。故其勒御部落，拟则中国，出入弋猎，建旌麾，以鼓节为进退。建安中，入贡。後与乌桓寇边，鄢陵侯彰北征，大破之。比能走出塞，後复通贡。魏文帝立比能为附义王。其後众遂强盛，控弦十馀万。每钞略得财物，均平分付，终无所私，故得众死力，馀部大人皆敬惮之，然犹未能及檀石槐也。青龙元年，比能诱说步度根，使叛并州。其後幽州刺史王雄遣勇士韩龙刺杀比能，更立其弟素利、弥加、厥机皆为大人，在辽西、右北平、渔阳塞外，道远，初不为边患，其种众多於比能也。其後诸子争立，众离散，诸部大人慕容、托跋更盛焉。

○乞伏

乞伏国仁，陇西鲜卑也。在昔有如弗斯引、出连、叱卢三部，自漠北南出大阴山，遇一巨虫於路，状若神龟，大如陵阜，俄而不见，乃有一小儿在焉。时有乞伏部，有老父无子者请养为子，众咸许之，字曰"纥干"，纥干者，夏言依倚也。年十岁，骁勇善骑射，四部伏其雄武，推为统主，号之曰乞伏可汗託铎莫何。託铎，言非神非人之称也。其後有祐邻者，即国仁五世祖也。泰始初，率户五千迁於夏缘，部众稍盛。又并鹿结部七万馀落，祐邻孙利那击鲜卑吐赖及尉迟渴权，收众三万馀落。传至其孙傉大寒，会石勒灭刘曜，惧而迁於麦田无孤山。大寒死，子司繁立，为苻坚所破，率部众悉降於坚。坚署为南单于、都督讨西胡诸军事，镇勇士川。司繁卒，国仁代镇。坚南伐败於寿春，国仁乃招集诸部，有不附者，讨而并之，众至十万。馀以晋孝武太元十年，自称大都督、大将军、大单于、领秦河二州牧，置武城、武阳、安固、武始、汉阳、天水、略阳、氵强川、甘松、匡朋、白马、苑川十二郡。国仁卒，弟乾归嗣为大都督、大将军、大单于、河南王，迁於金城。乾归声震边服。吐谷浑大人及鲜卑皆率众归之，尽有陇西、巴西之地。以义熙五年，僭称秦王。後为兄子公府所杀，子炽磐袭位七年卒，子慕末袭位四年，为赫连定所杀。自国仁至慕末四世，凡四十六年而灭。

○秃髪

秃髪乌孤，河西鲜卑也。其先後魏同出。八世祖匹孤率其部自塞北迁於河西。其地东至麦田、率屯，西至湿罗，南至浇河，北接大漠。匹孤卒，子寿阗立。初，寿阗之在孕，母因寝而产於被中，鲜卑谓被为"秃髪"，因而氏焉。寿阗卒，孙树机能立，壮果多谋略。泰始中，入寇，杀秦州刺史胡烈，又败凉州之师，尽有凉州之地。武帝遣马隆击破之，为部下所杀。从弟务丸立，传至其孙复鞬，部众稍盛。乌孤即复鞬子也。及嗣位，务农桑，修邻好。吕光遣使署为假节、冠军大将军、河西鲜卑大都督、广武县侯。乌孤受之。其後击讨诸部，大破之。隆安元年，自称大都督、大将军、大单于、西平王，以兵伐吕光，攻克金城。又破光兵，降乐都、湟河、浇河三郡，岭南羌胡数万落皆附之。乌孤死，弟利鹿孤立，徙居西平。隆安五年，称河南王。三年卒，弟傉檀嗣，遂据姑臧。後为沮渠蒙逊所伐，兵败，奔乞伏炽磐，後为炽磐所鸩。自乌孤至傉檀三世，凡十九年而亡。

○宇文莫槐

宇文莫槐，出於辽东塞外，世为东部大人（《晋史》谓之鲜卑。《後魏史》云："其先匈奴南单于之远属。"又按《後周书》云："出自炎帝，为黄帝所灭，子孙逃漠北，鲜卑奉以为主。"今考诸家之说，其鲜卑之别部）。其语与鲜卑颇异。人皆翦髪而留其顶上，以为首饰，长过数寸则截短之。妇人被长襦及足，而无裳。莫槐虐用其民，为部下所杀，立其弟普拨为大人。普拨死，子邱不勤立，尚魏文帝女。邱不勤死，子莫廆立，部众强盛，自称单于。莫廆死，子逊昵延立。率众攻慕容廆，为廆子翰所败，悉俘其众。逊昵延死，子乞得龟立。复攻慕容廆，为廆所败，部人逸豆归杀乞得龟而自立，又为慕容皝所败，遁归漠北，遂奔高丽。其部众五万馀落，皝徙之於昌黎，自是散灭。後周宇文氏源出於此。

○徒河段

徒河段日陆眷出於辽西，因乱被卖为渔阳乌桓大人库辱官家奴。诸大人集会幽州，皆持唾壶，唯库辱官独无，乃唾日陆眷口中。日陆眷含出因咽之，西向拜天日："愿使主君之智慧禄相，尽移入我腹中。"其後渔阳大饥，库辱官以日陆眷为健，使将人众诣辽西逐食，遂招诱亡叛，以至强盛。日陆眷死後，至侄务勿尘有辽西之地而臣於晋。其所统三万馀家，控弦四五万骑。封务勿尘为辽西公，假大单于印绶。後就陆眷立（勿尘之子），与弟匹磾（都里反）、从弟末波等率骑围石勒於襄国。为勒所破，擒末波而捨之。就陆眷遂摄军而还，不复报，归於辽西。就陆眷死，末波自称幽州刺史。末波死，国人立日陆眷弟护辽为主。後为慕容皝所破，杀之。其弟郁兰奔石季龙，以所从鲜卑五千人配之，使屯令支（今北平郡卢龙县即其地）。及冉闵之乱，段龛（郁兰之子。龛音堪）率众南移，遂据齐地。慕容儁使弟恪帅众伐龛於广固（今北海郡城）执龛杀之，坑其徒三千馀人。

○慕容氏

慕容氏亦东胡之後，别部鲜卑也。（《晋史》云："有熊氏之苗裔，因山为号。"）魏初，渠帅有莫护跋率诸部入居辽西，後从司马宣王讨公孙渊有功，拜率义王，始建国於棘城之北（今柳城郡之北）。时燕、代多冠步摇冠，护跋见而好之，乃敛髪袭冠，诸部因呼之为"步摇"，其後音讹，遂为慕容焉。或云慕二仪之德，继三光之容，遂以慕容为氏。至孙涉归，魏封为鲜卑单于，迁居辽东，於是渐慕华夏之风矣。涉归有子二人，长曰吐谷浑，西迁河湟之间（今安乡郡西平县地），次曰廆，有命世才略。晋太康十年，又迁於徒河之青山（今柳城郡界）。廆以大棘城即帝颛顼之墟，元康四年乃移居之。教以农桑，法制同於中国。永嘉初，廆自称鲜卑大单于。因晋乱，招抚华夷，刑政修明，流亡归之甚众，乃立郡统之。冀州人为冀阳郡，荆河州人为成周郡，青州人为营邱郡，并州人为唐国郡。徵辟儒生，以为参佐，而奉晋室朝贡，臣礼不阙。至皝嗣（廆之子），雄毅多权略，日以强盛，遂自称燕王。遣使於东晋，请受朝命，许之。後迁都於柳城。儁、暐即其子孙也（其後国号燕，具《晋史　载记》）。

○托跋氏

托跋氏亦东胡之後，别部鲜卑（《後魏史》云："出自黄帝子昌意之少子，受封北土，亦国鲜卑山以为号。"宋、齐二《史》又云："汉降将李陵之後。"）。或云黄帝之苗允，以黄帝土德，谓土为托，后为拔，故以为氏。其裔始均，仕尧时，逐女魃於弱水北，人赖其勋，命为田祖。历三代至秦，不交南夏，是以载籍无闻。六十七代裔孙屯，统国三十六，大姓九十九。其後至诘汾尝田於山泽，歘见辎軿自天而下，见美妇人，自称天女，曰："天命相偶。"明日请还，期明年复会此。及期，至先田处，果见天女，以所生男授诘汾曰："此是君之子。"即力微也，力微立。诸郡大人悉服，控弦之士二十馀万，迁於定襄之盛乐。子禄官立，分国为三部：一居上谷北，濡源西，东接宇文部，自统之；一居代郡之参合陂北（在今马邑郡），兄子猗〈拖，去“扌”〉统之；一居定襄之盛乐故城（亦在今马邑郡），使猗〈拖，去“扌”〉弟猗卢统之。後晋封为代王，置官属，始出并州，迁杂胡北徙雲中、五原、朔方。又西度河击匈奴、乌桓诸部。自杏城以北八十里（今中部郡之西）迄长城原，夹道立碣，与晋分界（长城原在今洛交郡三川县）。侄孙什翼犍始建年号，分置百官。至其孙涉珪，即後魏道武皇帝也。

○蠕蠕

蠕蠕（而兖反），姓郁久闾。托跋在北荒，部落主力微末，掠骑有得一奴，髪始齐眉，忘本名，其主字之曰木骨闾。"木骨闾"者，首秃也。"木骨闾"与"郁久闾"声相近，故其後子孙因以为氏焉。木骨闾既壮，免奴为骑卒。代王猗卢时，坐後期当斩，亡匿广漠谿谷之间，收合逋逃得百馀人。至其子车鹿会，雄犍，始有部众，自号柔然。後魏太武以其无知，状类如虫，故改其号曰蠕蠕（宋、齐谓之芮芮，《隋史》亦曰芮芮）。又六代孙社仑，凶狡，甚有权略，度漠北侵高车，深入其地，遂并诸部，凶势以振。北徙弱落水，始立军法：千人为一军，军置将一人；百人为幢，幢置帅一人。其西北有匈奴馀种，国尤富强，尽为社仑所并，号为强盛。其西则焉耆之北，东则朝鲜故地之西，北则渡沙漠，穷瀚海，南则临大碛。其常所会庭，则燉煌、张掖之北，於是自号邱豆伐可汗（可汗之号始於此）。"邱豆伐"犹言驾驭开张也，"可汗"犹言皇帝也。蠕蠕之俗，君及大臣因其行能即为称号，若中国立谥。既死之後，不复追称。後又频扰北边。後魏神｛鹿加｝二年夏四月，太武率兵十馀万袭之。其主大檀（社仑从父之弟）震怖，将其族党，焚烧庐舍，绝迹西走。於是国落四散，窜伏山谷，畜产布野，无人收视。太武帝缘栗水西行，过汉将窦宪故垒。六月，次於免园水，去平城三千七百馀里。分军搜讨，东至瀚海，西接张掖水，北渡燕然山，东西五千馀里，南北三千里。高车都部又杀大檀种类，前後归降三十馀万，俘获首虏及戎马百馀万。至孙吐贺真，太武又征破之，尽收其户畜产百馀万，自是边疆息警矣。宋昇平中，遣王洪轨使焉，引之共谋魏。齐建元三年，洪轨始至。通使求并力攻魏。梁天监、普通、大同间，三遣使求贡。献文帝皇兴中，其主子成（吐贺真之子）犯塞，征南将军刁雍上表曰："臣闻北狄悍愚，同於禽兽，所长者野战，所短者攻城，若以所短夺其所长，则虽众不能成患，虽来不能内逼。又狄散居野泽，随水逐草，战则与家产并至，奔则与畜牧俱逃，不赍资粮，而饮食足。是以古人伐北方，攘其侵掠而已，历代为边患者，良由倏忽无常故也。六镇势分，倍众不斗，互相违逼，难以制之。昔周命南仲，城彼朔方，赵灵、秦始，长城是筑，汉之孝武，又踵其事。此四代之君，皆帝王之雄杰，所以皆同此役者，非智术之不长，兵众之不足，乃防狄之要事，其理宜然故也。《易》称'天险，不可昇；地险，山川邱陵。王公设险，以守其国。'长城之谓欤！今宜依故於六镇之北，筑长城以御北虏，虽有暂劳之勤，乃有永逸之益。即於要害，往往开门，造小城於其侧，因地却敌，多置弓弩。狄来有城可守，有兵可捍。既不攻城，野掠无获，草尽则走，终必惩艾。宜发近州武勇四万人，及京师二万人，合六万人为武士。於苑内立征北大将军府，选忠勇有志幹者以充其选，下置官属。分为三军，二万人专习弓射，二万人专习刀楯，二万人专习骑槊，修元战场，十日一习。采诸葛亮八阵之法，为平地御寇之方。使其解兵家之宜，识旌旗之节，器械精坚，必堪御寇。使将有定兵，兵有常主，上下相信，昼夜如一。七月，发六郡兵万人，各备戎作之具，敕台北诸屯，随近作米，供送六镇。至八月，征北部率所镇与六镇之兵，直至碛南，扬威漠北。狄若来拒，与之决战，若其不来，然後分散其地，以筑长城。计六镇东西不过千里（六镇并在今马邑、雲中、单于界。後魏宣帝正始中，尚书源思礼抚巡北番，以跋野置镇，居南，与六镇不齐，更立三戍，亦在马邑等郡界），若一夫一月之功当三步之地，三百人三里，三千人三十里，三万人三百里，千里之地，强弱相兼，计十万人一月必就。运粮一月，不足为多，人怀永逸，劳而无怨。计筑长城，其利有五，罢游防之苦，其利一也；北部放牧，无抄掠之患，其利二也；登城观敌，以逸待劳，其利三也；省境防之虞，息无时之备，其利四也；岁常递运，永得不匮，其利五也。"帝从之，边境获其利。後帝又北讨，大败之，斩首五万级，降者万馀，戎马器械不可称计，追奔逐北，旬有九日，往返六千馀里，改女水曰武川。孝明帝熙平初，其主配奴（成弟之子）善用兵，西征高车，大破之，擒其主弥俄突，杀之，尽诛叛者，国遂强盛。配奴死，弟阿那瓌立。经十日，其族兄侯俟力发率众伐之，阿那瓌轻骑南走归後魏，封朔方郡公、蠕蠕王，帝给骑二千，援出塞。初，阿那瓌来奔之後，从父兄婆罗门率众讨示发，破之。众推婆罗门为主。会婆罗门为高车所逐，率部落诣凉州降（今武威郡）。於是蠕蠕数万相率迎阿那瓌。录尚书事高阳王雍、尚书令李崇奏曰："蠕蠕代跨绝域，感化来归。阿那瓌委质於前，婆罗门归诚於後，何一呼韩，得同今美。窃闻汉立南、北单于，晋有东、西之称，皆所以相维御难，为国藩篱。今臣等参议，以为怀朔镇北，上名无结山吐若奚泉，燉煌北西海郡，即汉、晋旧障，二处宽平，原野弥沃。阿那瓌宜置吐若奚泉，婆罗门宜置西海郡，各令总率部落，收离聚散。彼臣下之官，任其旧俗。"时朝廷问安置之宜於凉州刺史袁翻，翻表曰："高车、蠕蠕迭相吞噬，始则蠕蠕衰微，高车强盛。及蠕蠕复振，反破高车，主丧人离，不绝如綖。而令高车能终雪其耻，复推蠕蠕者，正由种类繁多，不可顿灭故也。然辟此两敌，即卞庄之算，得使境上无尘。今蠕蠕内为高车所讨灭，外凭大国之威灵，两主投身，一周而至；若弃而不受，则亏我大德；若纳而礼待，损我资储，来者既多，全徙内地，非直其情不愿，转送艰难。然夷不乱华，前鉴无远，覆车在於刘、石，毁辙固不可寻。蠕蠕尚存，则高车犹有内顾之忧，未暇窥窬上国。蠕蠕全灭，则高车跋扈之计，岂易可知。今蠕蠕虽主奔於上，人散於下，而馀党实繁，部落犹众，处处棋布，以系今主耳。高车亦未能一时并兼，尽令归附。又高车士马虽众，主甚懦弱，唯以掠盗为质，凌夺为业，而河西捍御强敌，唯凉州、燉煌而已。凉州土广人稀，粮仗素阙，燉煌、酒泉空虚尤甚。蠕蠕无复坚立，今高车独擅北垂，则四顾之忧，匪朝伊夕。愚谓蠕蠕二主宜并存之，居阿那瓌於东偏，处婆罗门於西裔。其婆罗门，请修西海故城以安处。西海故郡，本属凉州，今在酒泉直北，张掖西北千二百里，高车所住金山千馀里，正是北虏往来之要冲，汉家行军之旧道，土地沃衍，大宜耕殖。非但今处婆罗门於事为便，即可永为重戌，镇防西北。宜遣一良将监护婆罗门，虽外为署蠕蠕之声，内实防高车之策，一二年後，足食足兵，斯固安边保塞之长计也。若婆罗门能自克励，使馀烬归心，收离聚散，复兴其国者，乃渐令北徙，转渡流沙，即是我之外蕃，高车就敌，西北之虏可无过虑。如其奸回反覆，孤恩背德者，此不过逋逃之寇，於我何损？今不早图，戎心一启，脱先据西海，夺其嶮要，则酒泉、张掖自然孤危，长河以西，终非国有。且西海北垂，即是大碛，野战所聚，千百为群，正是蠕蠕射猎之处。殖田以自供，籍兽以自给，彼此相资，足以自固。今料度似如小损，岁终大计，其利实多。高车豺狼之心，何可专信！假令称臣，止可外加优纳，而须内备弥深。"时朝议是之。诏安西将军、廷尉卿元洪超诣燉煌安置婆罗门。婆罗门寻与部众谋叛投嚈哒，嚈哒三妻，皆婆罗门姊妹也。仍为州军讨擒之。五年，婆罗门死於洛南之馆。阿那瓌部落既和，士马稍盛，乃号可汗，遣其长子请尚魏公主。文帝又自纳阿那瓌女为后，阿那瓌请以其孙女妻齐献王武子长广公湛。阿那瓌有爱女，又请配齐献武王。自此塞外无尘矣。始阿那瓌初复其国，尽礼朝廷。明帝之後，中原丧乱，阿那瓌统率北方，颇为强盛，不复称臣。魏汝阳王暹之为秦州，遣其典签齐人淳于覃使於阿那瓌。阿那瑰遂留之，亲宠任事。阿那瓌又尝因到洛阳，心慕中国，乃立官号，拟於王者，遂有侍中、黄门郎，掌其文墨。覃教阿那瓌转自骄大，每与魏书，邻敌亢礼。及齐受东魏禅後，阿那瓌为突厥所破，自杀。太子卷罗辰（卷，乌含反）奔齐。文宣帝乃北讨突厥，而立卷罗辰为主，置之马邑川。後背叛，文宣帝亲征，皆大破之。国人立阿那瓌叔父邓叔子为主。是时，又累为突厥所破，以西魏恭帝二年，率部落千馀家奔关中。突厥既恃兵强，又藉西魏和好，忌其连类依凭大国，使驿相系，请尽杀以甘心。周文帝遂收縳蠕蠕主以下三千馀人付突厥，使於青门外斩之。中男以下免死，配王公家为奴隶。

○高车

高车，盖古赤狄之种也。初因号为狄历，北方以为敕勒，诸夏以为高车、丁零焉。其语略与匈奴同而时有小异，或云其先匈奴之人也。其种有狄氏、袁纥氏、斛律氏、解枇氏、护骨氏、异奇斤氏。其俗云：匈奴单于生二女，姿容甚美，单于曰："此女安可配人？将以与天。"乃於国北无人之地筑高台，置二女於其上，曰："请天自迎之。"乃有一老狼，昼夜守台嗥呼，因穿台下为穴，经时不去。其小女曰："吾父以我与天，而今狼来，或是天处我。"乃下为狼妻而产子，後遂滋繁成国。故其人好引声长歌，有似狼嗥。本无都统大帅，当种各有君长。为性粗猛，党类同心，至於寇难，翕然相依，斗无行阵，头别冲突，乍出乍入，不能坚战。其俗，蹲踞媟嬻（媟音泄。嬻音渎），无所忌避。婚姻用牛马纳聘，以多为荣。俗无榖，不作酒，迎娶之日，男女相将，持马酪熟肉即主人延宾，亦无行位，穹庐前丛坐，饮宴终日，复留其宿。明日，将妇归，既而将夫党还入其家马群，拣取良马。俗不洁净。喜致震霆，每震则叫呼射天而弃之移去。至於来岁秋，马肥，复相率集於震所，埋羖羊，然火，拔刃，女巫祝说，似如中国祓除，而群队驰马旋，百匝乃止。持一束柳枝，回曲竖之，以乳酪灌焉。妇人以皮裹羊骹，戴之首上，萦屈髪髾（所交反）而缀之，有似轩冕。其死亡葬送，掘地作坎，坐尸於中，张臂引弓，佩刀挟槊，无异於生，而露坎不掩。走马绕旋，多者数百匝。男女无小大皆集会之。其迁徙随水草。衣皮食肉，牛羊畜产尽与蠕蠕同，唯车轮高大，辐数至多。後徙於鹿浑海西北百馀里，部落强大，常与蠕蠕为敌，亦每侵盗於魏。魏道武度弱水西行至鹿海袭破之，复讨其馀种於狼山，又大破之。又自骹髯水西北，徇略其部，破其杂种三十馀部，虏男女五万馀口，马牛羊百馀万，高车二十馀万乘而还。其後太武帝征蠕蠕，还至漠南，闻高车东部在己尼陂，相去千馀里，遣骑袭破之，降数十万落，皆徙置漠南千里之地。後又相率北叛。高车之族又有十二姓：一曰泣伏利氏，二曰叱卢氏，三曰乙旃氏，四曰大连氏，五曰窟贺伏氏，六曰达薄千氏，七曰阿仑氏，八曰莫允氏，九曰俟斤氏，十曰副伏罗氏，十一曰乞表氏，十二曰右外沛氏。先是，副伏罗部为蠕蠕所役属。魏孝文帝太和十一年，蠕蠕主豆仑犯塞，其酋阿伏至罗率所部之众西叛，阿伏至罗死，弟子弥俄突立，遣使朝贡，宣武诏曰："蠕蠕、嚈哒与吐谷浑所以交通者，皆路由高昌国（今交河郡），掎角相接。今高昌内附，遣使迎引。蠕蠕既与吐谷浑往来路绝，奸势亦沮，使命行途经由，宜相供俟，不得妄令群小拥塞王人。"弥俄突寻、与蠕蠕主伏图战於蒲类海北，大败。明帝初，弥俄突又被蠕蠕主醜奴大败，杀之。弟越居，静帝时为兄子比適所杀，越居子去宾自蠕蠕奔後魏，封为高车王、肆州刺史。死於邺。至隋有突越失国，即後魏之高车国矣。

○稽胡

稽胡，一曰步落稽，盖晋时匈奴别种，刘元海五部之苗裔也。或云山戎赤狄之後。自离石以西（离石，今昌化郡），安定以东（今安定郡是），方七八百里，居山谷间，种落繁炽。其俗土著，亦知种田。地少桑蚕，多衣麻布。其丈夫服及死亡殡葬，与中夏略同；妇人多贯蜃贝以为耳颈饰。又与华人错居。其渠帅颇识文字。其言语类夷狄，因译乃通。踞蹲无礼，贪而忍害。俗好淫秽。虽分统郡县，列於编户，然轻其徭赋，有异齐人。山谷阻深者，未尽役属。而凶悍恃险，数为寇乱。後魏明帝孝昌中，有刘蠡升者，居雲阳谷（今县界），自称天子，立年号，署百官。後为齐神武所灭，居河西者，恃险不宾。後周明帝武成初，延州稽胡郝阿保、郝狼皮（延州，今延安郡）率其种人附於齐氏，并与其部刘素德共为影响。周柱国豆卢宁督诸军与延州刺史高琳击破之。建德五年武帝败齐师於晋州（今平阳郡），乘胜逐北，齐人所弃甲仗，未暇收敛，稽胡乘间窃出，盗而有之。乃立蠡升孙没铎为主，号圣武皇帝。後齐王宪为行军元帅讨破之。自是寇盗颇息。








○鳳陽府新鑄大鍾頌 【 鳳陽新鐘】

皇帝既正大統、建都江表、德綏威讋、萬邦咸臣、用群臣奏臨濠為龍飛之地、賜名曰鳳陽、南北民大和會百族錯居動十萬數。然而物大而盛不假器齊一之無以嚴昏旦之禁。乃詔江陰侯吳良監鑄大鍾。以定眾志。以俾治化。侯之受　詔、遣使者至富春山中、徵金工何成、諭以　天子明命、即日帥其屬十六人以從。相地鳳陽城東三里。搏泥成範。詞意古奧畫其銑角衝之度。侈弇為良。篆帶以方。候其燥剛。始穿一十又三。鍊青赤銅六萬五千斤。筮以洪武乙卯冬十一月巳巳蒞事、厥明、侯具法服、以牛一羊一豕一祝告先冶之神。禮既成。?籥咸興。鼓動風氣炎光赫曦。上貫霄漢。模畫質勁非常手筆鋒液既澄氣憤雲洩循竇而入。肅肅有聲。陽施陰凝勁質斯具。越二日辛未、乃發、復取牲血塗其釁隙。以厭除不祥。鍾高十六尺有五寸。厚六寸。徑十尺有五寸圍三十四尺有奇。混融其輪圓。煒燁其容輝。信技殫於人巧。妙奪於神功者也。於是營構層臺。副以簨簴聚千夫之力。鉅絙而登之。一杵之撞隱隱闐闐。雷旋電奔。震撼太虗。遐邇聞者。靡不聳愕。會濂滬從　青宮幸鳳陽。親觀盛美。侯遂請濂為之頌、濂聞先王之世。論序有本金部有七。黃鍾乃樂之所自出。而景鍾又為黃鍾之本。所謂景鍾大鍾也其受至於九斛而止律呂由是而應。陰陽由是而均。夫豈細故也哉。秦漢以來。寖失故法。小鍾或數尺大鍾或容千石皆不本於律度今我熙朝稽古右文。定於中制。宣導天地。孚洽神人。中和所致。嘉瑞畢協。增拓化原。亦於是乎有賴。非特嚴昏旦之禁而巳。濂待罪國史、以文辭為職業、義當發揚蹈厲、以鳴　國家之盛侯之有請不敢固辭、頌曰　維天穆清。鼓之雷霆適昭天聲。百物以生。維　帝濬哲。法天之烈。大鏞斯揭、元氣噴洩。睠于濠梁。真龍飛翔乘陰御陽洗濯八荒。神物攸起。是為帝里。從者如雨於焉萃止。物大而豐。往來憧憧。節之以鏞。罔敢弗恭乃飭鳧氏。乃具爐錘。乃烹乃鬻。化金為水。赤氣夜明如日之升流亟而頳。入竇有聲。彬彬斐斐。功同神鬼。不鉏不鋙。輪圓順軌既啟其型。敢愛斯牲。塗釁禮成。熒光如星。千夫齊力。臺構懸植。交扛孔奭載考載擊。宅兮囷囷。觸兮賁賁。摩乾盪坤。以警昕昏。發攄靈氣。昭融品彙。物無疵癘年穀攸遂。博碩而龐。聲與正通拓美集祥。熏于家邦。惟　皇建極。福之敷錫制器有赫。式和民則。稽樂之原。鍾實為先。律呂以宣、功垂不刊。小臣作頌。有美無諷爰咨于眾。是傳是誦。


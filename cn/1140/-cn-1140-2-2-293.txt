曾石屋留饮

官筵盛宾客轩盖纷交错馔多礼数烦形疲意索寞石屋素心人一笑留清酌手自炊胡麻对客开桑落细雨坐淹留清欢兴磅礴夙志尚无生新诗时间作闭门长庭草策杖采岩药春风日以佳游目信为乐得闲良不易谁能自缚束

赠张篑山侍读【公促我刻讲学语录故答及之】

我来扬子驿逢君灌婴城东山不得卧北辕将载征邸寓修主客颠倒欢合并同游淹永日坐语殚中诚谓我有记述盍悬如日星闻言我踖踧短喙敢长鸣往岁备籓牧凋耗愍遗氓洒泪抚疮痏忧心如宿酲礼乐犹未暇争先食与兵姚江遗泽在俎豆垂风声渐摩徧耆宿往往存典型努力补颓缺同心求友生实维循旧轨匪曰抗前旌周孔路芜塞反唇訾六经亡羊多岐路穴鼠纷闘争感此闲决裂要欲守章程所说皆恒言未足千人惊质疑每前席感激亦沾缨良田余美种一溉吐菁英赖公及司马【谓李梅公先生】辅翼揭羣盲青原白鹭间接坐或班荆盘馔费供亿冠舄填郊垧问答既反覆语若流泉倾执笔虽在旁端绪难分明藏之置箧笥编校愁眩睛鹿洞与鵞湖大指本平平至今若在耳丘壑生光荣诸贤不我弃书院重经营苦辞几敝舌华构已飞甍先生助木石往视无废停城南见轮奂洲阁同峥嵘公私皆悬磬此力岂余赢我至弥駴汗伫立久屏营既成不可毁仍旧祠文成长吏肯修缮【卢陵令于君?翼以长垣】朋旧寖零丁数子谁墨守空堦已草青忍使弦诵地榛莽穴鼯鼪鄙人信薄劣拊心羞噉名以此长太息吾衰谁见听猗惟曲江裔奋采为国桢校书穷二酉论才罗八紘【君以内翰典试浙江又官司业】读礼久家食履迹罕公庭拳拳念絶学执手数丁宁持此起顽懦足以重公卿愧无钧天奏鸿响破飞蝱所钦行复远驱车之帝京愿公弘教育先觉非独醒


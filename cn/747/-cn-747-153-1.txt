○承华箴

邃初冥昧，元气氤氲。二仪始阐，三才既分。司乾立宰，出震为君。化昭淳朴，道映典坟。功成揖让，事极华勋。肇兴夏启，降及姬文。咸资继德，永树高芬。百代沿袭，千龄奉圣。粤若我后，丕承宝命。允穆三阶，爰齐七政。时雍化洽，风移俗盛。载崇国本，式延家庆。震维标德，离警体正。寄切宗祧，事隆监抚。思皇茂则，敬询端辅。业光启诵，艺优干羽。九载宗儒，三朝问竖。历选储仪，遗文在斯。望试登俎，高喻乔枝。俯容思顺，非礼无施。前修盛业，来哲通规。饬躬是蹈，则问风驰；立志或爽，则元猷日亏。无恃尊极，修途难测。无恃亲贤，失德靡全。勿轻小善，积小而名自闻；勿轻微行，累微而身自正。佞谀有类，邪巧多方。其萌不绝，其害必彰。监言斯屏，储业攸昌。窃惟令嗣，有殊前事。虽以贵以贤，而非长非次。皇明眷德，超伦作贰。匪懋声华，莫酬恩异。匪崇徽烈，莫符天志。勉之又勉，光兹守器。下臣司箴，敢告近侍。


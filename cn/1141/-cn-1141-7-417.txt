寄沈绎堂宫詹

和风拂兰蕙，余芳散葵藿。
草木感同心，匹鸟鸣相索。
登我竹外楼，目极青山郭。
忆昔游国门，群贤聚京洛。
沈瓜南皮会，授柬邺中作。
清宴穷欢妍，夜坐秋河落。
夫子方待诏，谢病思林壑。
时沾尚方赐，有待仙人药。
饯我嵩少游，濡翰在杯酌。
浮云凌迅飙，一别成飞箨。
令德耀良时，凤举翔寥廓。
皋比白虎观，珥笔石渠阁。
簪绂非我愿，索居守寂寞。
海陬尚多患，岩薮窘栖托。
身无双飞翼，何以相娱乐。



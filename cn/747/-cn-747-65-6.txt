○令内外官量抽陌钱诏

比缘用兵岁久，初息干戈，百役所资，国用多阙。不可更加赋税，重扰疲人，参酌权宜，事贵通济。自今以后，通内外支用钱宜於天下收两税盐利榷酒税茶及职掌人课料等钱并每贯除旧垫陌外量抽五十文，委本道本司本使据数逐季收计。其诸道钱使差纲部送，并付度支收等。待一二年后，国用稍充，即依旧制。其京百司俸料，文官亦准别敕每月量抽。修文宣王庙，不可重有除减。武官所给较薄，亦不在抽取之限。


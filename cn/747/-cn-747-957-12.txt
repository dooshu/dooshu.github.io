○对泉货策

问：羲农之时，市井爰立；夏殷以往，泉货无闻。太公立九府之法，夷吾通万锺之藏，轻重良由於出令，敛散实在於得时。自此以还，资币数改。景王宝货，单穆立母子之讥；文帝四铢，贾生深博换之叹。既而白金易贱，赤仄难行，小则米石至万，大则一当五百。禁铸弥重，奸钱益多。虽复弃市相寻，黥罪日报，苟非其术，为害更深。且示以厚利，随以重辟，是诱良民，陷之坑阱。朕属此流弊，情甚伤之，故罢均输之官，省盐铁之利，复欲收铜於断铸，劝百姓於农桑，夺商贾之权，塞兼并之路。而象称交易，书载懋迁，历代相承，行之已久，一日变改，公私非便。且军国所须，虚（一作縻）费犹广，尺寸为用，分裂亦难。益国宁民，应有长策，明言尔志，以沃朕心。

对：臣闻楚王明月之珠，寒而不可服；魏王照室之宝，饥而不可饵。然则养群黎之气命，为万姓之衣被，苟异农桑，义难丰渥。虽继天象日之际，犹为血饮；但立地甄海而还，谁不粟食？质文空变，高深自徙，亲藉躬桑，殊途共致。故得时名有道，世号无为，英声鼓而未穷，茂实飞而讵已。方验称为宝者不劳气白如虹，谓之天者不假圆而似盖。且铸金为贝，信有从来，汉改四铢，秦行半两。用舍更互，废轻就重之宜；损益不常，地马天龙之异。复有豫章铜岳，蜀道铜山，全归佞幸之炉，顿入诸侯之冶。所以公私大半，伪实相蒙，奸佞用此而兼并，豪戚因兹而聚敛。洛京三廛之内，贾客屯；齐宫七市之间，商人雾塞。乃令东汉楚子，高阁浮空；西蜀彭家，连楼跨术。雷车电骑，多出工巧之家；列鼎撞钟，无非货殖之里。宾徒藿肉，鲍书不足论；僮仆藜馀，张诗莫能序，三田为之废业，五稼由此多荒。

伏惟陛下依乾度，立坤功，道则光格四天，德乃牢笼九地。五羊衔粟，时和之义先表；双雀飞鸣，岁稔之徵已见。尚留情天下之命，置怀天下之本。欲绝彼工商，断兹盐铁，乃还淳之要术，非进取之权道。何者？今东南虽款，西北未平，戎马可驰，兵车骤转。假复铜头铁额，本无敌於黄轩；缮甲行师，固有劳於苍帝。诚宜立彼田，辟兹泉府，既笃垦草之功，还修上林之务。耕疆抗陆，织室开扉，采彼三条，藉兹千亩。时行范子擒吴之秘计，兼宏管相霸齐之远略。陇西马援，监旧铸之司；淮阳汲黯，塞奸炉之巧。乃复罄杜冶之便宜，疏郑陂之浩淼，羽林创其始，中郎嗣其末。王基进业，劳就沮漳；邓艾申权，功成陈蔡。邱陵灭矣，禾粟之饶未亏；洛水竭焉，资贮之蓄宁灭。於是修天阵，纵天兵，既饮马於南池，遂徵鹣於西海。然後收铜勿用，沉璧而归，崇士女於耕桑，禁绮绣於商贾。则尧心舜行，并可陵胜，火职司，翻能度越者矣！谨对。

宋全节


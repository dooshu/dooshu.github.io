○慎守祖宗家法疏 【 太后謁廟】

周禮王與后共祭祀則后固巳謁廟然古禮與今異宜又太后亦無事於太廟也

臣伏覩御劄、及傳諭、欲於世廟告成、奉安神主之後、奉　聖母章聖皇太后、親詣廟所謁、臣巳同費宏楊一清賈詠等、據禮正對、未奉明旨、今早司禮監官、復傳聖意、欲令禮部即具儀注、臣仰窺聖孝、而孝有大於從令者、臣愚不敢默然以誤君父於過舉也、臣惟祖宗家法。凡后妃入宮之後。未有無故復出者。又太廟尊嚴、上同於天、乃　天子對越神靈之所、非時享袷祭、雖天子亦未有輕易輒入者、而况於后妃乎、其曰后妃廟見、即今之奉先殿是也　聖祖神孫、累經參酌、行之百五十餘年、　列聖相承、巳為定制、中間納后納妃、不知凡幾。亦未有一敢議及。豈至於今日。得遽為變更之說哉。孟子曰、規矩方圓之至也、聖人人倫之至也、我　祖宗天生神聖明物察倫、創始詒謀、以垂永久、萬世聖子神孫之大範也、有所舉動、遵而行之、若為圓者之有規、為方者之有矩、擬之議之毫釐不爽、則今日家法、即　祖宗當時之家法、今日冶功、即　祖宗當時之治功夫何間然之有、釋此不務、而顧聽紛紛之言曰、國初之體、有未備、今日之廟有不同、任意狥情、一切自用、彼容悅幸臣、豈有愛君之實哉、　陛下聰明睿智、出於天縱、雖曰有所撰作、不謀而合、然聖不自聖、尤且法　祖宗之道、况一代開創之興主、多少運思、多少歷事、以立後世之法恐亦有未易以度越者哉、臣愚以為　祖宗之法、不可輕變者如此、抑臣聞之、乾剛坤柔、陰陽分定。各止其所、不相侵越、是故古之人、男治外、女治內。內言不出外言不入。曰正宮闈以正朝廷。又曰正家而天下定、其所以慎其防者如此、漢唐之季世、事不師古、陰盛抗陽、女禍時作、夷狄侵擾、羣小得志其患有不可勝言者、以　陛下乾剛中正之資、為天地百神生民之主、豈宜輕變　祖宗之法。致使太后無故輒由正門出入。輒入太廟街門來往。坤類行乾之事。陰乃冐陽之位。其幾既見。不容但已。異時縱無後患。然亦豈可不加之慮哉臣樸鄙之臣、輔導無狀、固不足言、誠恐上為聖德之慮、有非小小、以故不敢阿諛苟容、狐疑觀聽、以成君父之過、以負天地之恩也、伏望聖明思乾坤陰陽之義、畏　祖宗創建之法、謹天下萬世之防、務抑其情、以合於道、所有謁廟儀注、速賜停止、以成大孝之德、臣愚幸甚、天下幸甚、


○词律录词与词综不同

万俟咏清明应制三台云：“见梨花初带夜月，海棠半含朝雨。内苑春、不禁过清门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。乍莺儿、百啭断续，燕子飞来飞去。近渌水、台榭映秋千，斗草聚、双双游女。饧香更、酒冷踏青路。曾暗识、夭桃朱户。向晚骤、宝马雕鞍，醉襟惹、乱花飞絮。正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉蜡传宫炬。散翠烟、飞入槐府。敛兵卫、阊阖门开，住传宣、又还休务。”词律校订颇是，且调句三台，词亦整整齐齐三段。词综於双双游女句分段，尚沿草堂旧本。其春草碧云：“又随芳渚生，看翠连霁空，愁遍征路。东风里，谁望断西塞，恨迷南浦。天涯地角，意不尽、消沉万古。曾是送别长亭下，细绿暗烟雨。何处。乱红铺绣茵，有醉眠荡子，拾翠游女。王孙远，柳外共残照，断云无语。池塘梦醒，谢公後、还能继否。独上画楼，春山暝、雁飞去。”词咏春草，如作“又随芳渚坐”，无理。词综、词律均未订正。至柳外句照前段谁望句法，应作“共柳外残照”，辞气方顺，惜各本如此，未敢臆改。又词综所采贺方回薄幸云：“淡妆多态、更滴滴、频回盼睐。便认得琴心先许，欲绾合欢双带。记画堂风月逢迎，轻颦浅笑娇无奈。向睡鸭炉边，翔鸳屏里，羞把香罗偷解。自过了收灯後，都不是、踏青挑菜。几回凭双燕，丁宁深意，往来翻恨重帘碍。约何时再。正春浓酒暖，人闲画永无聊赖。恹恹睡起，犹有花梢日在。”翡翠二语，字虽艳丽，未免近俚。又张子野惜琼花云：“汀白。苕水碧。每逢花驻乐，随处欢席。别时携手看春色。萤火而今，几破秋夕。汴河流，如带窄。任轻舟似叶，何计归得。断云孤鹜青山极。楼上徘徊，无尽相忆。”本集所载如此，花草粹编落去：“汴”、“舟”二字，词综因之，词律疑“轻”字下脱“舟”字，不知“河”字上尚阙“汴”字。味词意，似子野在汴忆吴兴之作。若作河流如带，任轻似叶，非特文义费解，意亦不显。


○姜武功平賊序 【 平賊】

昔予以正德戊辰歸、見三數處風俗、則嘅歎興懷焉、曰、嗟乎、何至是者。是必將有厚憂隱禍迤邐未艾也。否則何至是者居數年。乃日日異不同也。曰。嗟乎其厚憂隱禍且成弗遠也。安得賢且才者與告語之。机之未發可指顧而定特一輿皁之力可攘也乃得廵撫都御史藍公文秀、廵按御史王公子衡二子、先後至焉曰是吾所謂賢且才者也、失茲不言、福將焉致、於是以書予二公曰、某地事十年後必有大憂、事關生靈、僕不敢默、惟公求倡始者數人薄治之、其羣從渙然散也。二公曰唯唯乃下其事於其長、其長不知旨意、喧喧溷溷、先机定謀不壞于畏事即壞于喜功天下事往往如此乃藉是將要以一功也其眾紛然因賂以訴於他司。他司喜其重賂。二公之志亦寢。後八年、乾州有狂人樊伸者、多貲而樂誕、方士誕者皆集於其門、附會伸意、行諛於伸云、伸當大貴、於是傳播遠近、所謂三數處者、舉熙然從伸、而伸遂自居不疑、日召無賴男子習戰修武來者雲集、有令妖人以照水法惑之、俾無畔志、洎三年、陰相結聚者十數萬人廼於嘉靖乙酉秋、集黨寇乾州、賴州之士大夫暨守、力禦之、日晡逃去、走南山結銀兵、復謀北寇、郡縣震動若不克生、獨武功姜侯練兵有素、人得無恐報至、侯下命曰、伸輩皆膏梁子。徒以妖師扇惑至是其羣黨固烏合也。即果南奔礦塲。必假道立節橋頭。凡濱水諸村落。宜據舟密候其至。共力與擊。賊可悉擒明日昧爽賊果至。諸村落人執挺拒賊。悉從涉渡逃去。獲馬及器物。村落以馬來。侯即以馬賞獲者曰。能得賊賞更不直此於是人人奮志思獲賊矣。日中果有執賊至者。得伸所給號帖。巳署有偽官。乃立磔於市。而厚賞獲者。凡涇咸興醴愚民為賊惑者舉不敢南邁應賊。賊居鐵爐菴五六日。候應不至。始決意趨礦塲。又二日賊首悉為于敖輩所擒。無一遁者。故賊黨悉平焉比賊東獻馘醜猶曰非武功所阨不及是也於是守廵撫按諸君子、咸推功自侯、上功於朝、而侯之規畫誠巳奇矣、武功諸耆老相率曰、乾州破。吾縣有禍猶緩。乾州不破。賊合眾南下。必先甘心於吾縣。吾縣非侯。勢必大壞。又安有今日者。於是繪圖請序述其事於首、以報侯保全之功、滸西子曰、伸之敗、人知為敖輩設巧善獲、然發軔即衄、獨不以姜武功先事治兵哉、及匐匍涉渭、志灰然盡矣、耆老之請、殆亦有所見乎、故予重之、以此令示諸當事者、


三夫一妻


孙大令，传者佚其名，强项令也。令合肥时，不避权贵，李文忠严惮之。时有三夫共争一妻者来控，大令断之，一邑称神君焉。

先是部民某，与某武弁交厚。会二人之妻皆有娠，遂相与订曰：“设皆男也，则兄弟之；女也，则姊妹之；一男一女，则结婚姻焉。”至产期，则弁举男，而某生女，遂订姻好。越数岁，弁以事挈眷返籍，音问遂梗，某亦旋卒。女年已十八，其母不能待，遂别字一商人。既纳彩，商人又他去，久无消息，母又别字一邑人。娶有日，商人忽至，遣冰人来订婚期。母骇愕，不知所措。正惶急间，而弁子亦具羔雁来，将行亲迎礼。母益无主，左右不知所可。三家媒妁奔走辩论，各执一词，终莫能决，遂涉讼。

大令得三家呈词，传其母至，询得颠末，一时亦莫能断。终夕寻想，得一策。明日，复升堂，传女至，使跪案下，复传三人跪女后。先叱女，使抬头。既见其貌，则调笑之曰：“妖艳哉！无怪彼三人者之相争也。”语近狎亵。女羞愧惶恐，伏地不敢仰视。则谓之曰：“汝一身，势不能事三姓；彼三人者，亦必不容汝兼事他人；而汝母实皆受其聘焉。本县亦不能为左右袒，今三人具在，惟汝自择焉可也。”女羞缩不知所对，逼迫之，惟饮泣而已。曰：“岂三人皆不如汝愿耶？”不答。再问，再不答，盖已羞愤备至矣。曰：“然则汝愿如何？”曰：“愿死。”笑曰：“果能死以息争，亦美事也，恐汝无此烈志耳。”曰：“宁独愿死，且愿速死也。”曰：“可嘉哉！吾已为汝备鸩矣。”呼鸩至，命饮之。女略逡巡，则叱之曰：“不饮，将提耳而灌之！”女不得已，一饮而尽。母在堂下，号呼奔救，为役牵止之。女饮鸩后，仍伏案下，俄然倒仆，辗转遂僵。隶役抚之，报曰：“已冰矣。”令呼邑人曰：“若已定吉期，奈女已死，当领尸去，礼葬之，俟续弦可也。”邑人曰：“吾所欲娶者生人，奈何娶死者？彼既有前夫，吾当让之。”乃问商人，商人曰：“吾亦无用此死人为也，请让诸先我而有者。”以问弁子，则泥首曰：“嘉礼虽未成，然指腹为婚，先人实命之，结发之义，不敢以死生而渝，请具领。”大令喜曰：“义夫也！”顾商人及邑人曰：“若二人者，徒争之于生前，复委之于死后，殊昧夫妇人伦之始之义，宜各罚十缗，佐彼棺殓。”二人遵谕缴罚。弁子舁女尸归寓所，至则苏矣。盖适之所谓鸩者，蒙汗药也。

野史氏曰：右一则，无所谓侦探也，以其取断之神奇，故录之耳。或曰：尔时设弁子亦不愿具领，将若何？曰：吾知其运策时，先虑及此，不领，且责以为元配而强断归之，使遂其婚好矣。






南郊奏舅状

右臣辄有恳私上烦君父盖属严禋之庆仰祈锡类之仁既内迫於肺肝固难逃於鼎镬臣有亲舅张仅年四十岁是臣母亲弟素通书记兼习刑名缘艺业不至於专门且齿髪已登於强仕进难干於塲屋归仍乏於田园臣外祖顷仕伪邦累宰剧邑所得俸入尽买图书顷彰清白之名蔑有膏腴之产下世才离於寒暑尺椽莫庇於子孙故臣舅自来只在臣处均衣共食历岁踰年臣去冬幸因载诞之辰曾沥由衷之恳属以厘革外姓莫遂私心今者玉帛祀天雷雨作解兑泽咸均於动植皇明俯烛於幽微臣是敢重写危诚再祈玄造伏望皇帝陛下矜其悃愊恕以僭踰悯臣爰自孩提臣母巳嗟孀独自幼龄而鞠育微臣曷报於劬劳顾外族之替凌臣母每多於伤感敢冀陛下念臣之遭逢有素察臣舅之蹭蹬无图特霈异恩获沾卑秩俾臣於晨昏就养有慰於慈亲即臣非土木无知终报於明主局蹐俟命启处不遑


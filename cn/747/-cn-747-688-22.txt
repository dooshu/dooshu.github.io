○答李巽再请书

今月二十一日，谨遣家人楚山专奉状，伏计已达。任押衙至，猥赐书示，并官告、衣服等。戴荷之至，无任下情。孟夏渐热云云。即日某侍奉外，蒙恩常侍，开长者之怀，以国士见遇，拔自蓬荜，署职拜官，手疏缠绵，出於发。古人云：“屈於不知己而伸於知己。”今常侍知我，实获死所，捧读之次，涕激肝心。假如时命不偶，溘死朝露，平生志气，已无所恨。若齿发犹壮，前途未失，即立（疑）之忿，庶几贤达。故前启求息山林，更自磨砺。报答之分，正在此矣，伏惟曲赐鉴察，免贻听荧，幸甚幸甚。其官告、衣服、鞍马等，欲留告身，为与职名相联，欲留白衣，又与公服同对，舍一取一，窃未合度，谨令并却附上。伏惟委曲鉴照，下情恳望。


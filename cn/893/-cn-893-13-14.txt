寄王屋山人孟大融





《河南通志》：王屋山，在怀庆府济源县西北九十里，接山西平阳府垣曲县及泽州阳城县界。山有三重，其状如屋，或曰以其山形如王者车盖，故名。或曰，山空其中，列仙居之，其内广阔，如王者之宫也。其绝顶曰天坛，山峰突兀，即济水发源处。常有云气覆之，轮囷纷郁，雷雨在其下，相传古仙灵朝会之所。其东峰曰日精，其西峰曰月华，道书谓之清虚小有洞天。唐司马承祯修道于此。



我昔东海上，劳山飡紫霞。[一]亲见安期公，食枣大如瓜。[二]中年谒汉主，不惬还归家。朱颜谢春晖，白发见生涯。所期就金液，[三]飞步登云车。[四]愿随夫子天坛上，闲与仙人扫落花。

[一]《太平寰宇记》：莱州即墨县有大劳山、小劳山。按《郡国志》云：吴王夫差登之，得《灵宝度人经》。晏谟《齐记》云：太山虽言高，不如东海劳。昔郑康成领徒于此。山高二十五里，周回八十里，在县东南三十八里。《山东通志》：劳山在莱州府即墨县东南六十里海滨。山有二，其一高大，曰大劳山，其一差小，曰小劳山。二山相联，又名牢盛山。秦始皇登牢盛山望蓬莱，即此处。颜延年诗：“本自餐霞人。”李周翰注：餐霞，仙者之流。《真诰》：九华真妃曰：日者霞之实，霞者日之精。君惟闻服日之法，未知餐霞之精也。夫餐霞之经甚秘，致霞之道甚易，此谓体生玉光，霞映上清之法也。



[二]《史记》：李少君曰：“臣常游海上，见安期生，安期生食巨枣，大如瓜。”



[三]《抱朴子》：金液，太乙所服而仙者也。合之，用古秤黄金一斤，并用玄明龙膏、太乙旬首中石、冰石、紫游女玄水液、金化石，丹砂封之，百日成水。真经云，金液入口，则其身皆金色。



[四]郭璞诗：“翘手攀金梯，飞步登玉阙。”《洛神赋》：“载云车之容裔。”刘良注：“神以云為车。”






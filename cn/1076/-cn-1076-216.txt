卷二百十六

<史部,诏令奏议类,奏议之属,历代名臣奏议>

钦定四库全书

历代名臣奏议卷二百十六

明　杨士奇等　撰

慎刑

宋太宗太平兴国中诏羣臣言事知睦州桐庐县刁衎上谏曰刑书谓淫刑酷法非律文所载者望诏天下悉禁止之巡检使臣捕得盗贼亡卒并送本部法官讯鞫无得擅加酷虐古者投奸凶於四裔今远方囚人尽归京阙以配务役最非其宜且神臯胜地天子所居岂使流俗於此聚役自今外处罪人望勿许解送上京亦不留於诸务充役又礼曰刑人於市与衆弃之则知黄屋紫宸之中非用刑行法之处望自今御前不行决罚之刑殿前引见司钳黥法具并赴御史台廷尉之狱敕杖不以大小皆引赴御史廷尉京府或出中使或命法官具礼监科以重圣皇明刑慎法之意或有犯刼盗亡命罪重者刖足钉身国门布令此乃小民昧於刑宪逼於衣食偶然为恶义不及他被其惨毒实伤风化亦望减除其法如此则人情不骇各固其生和气无伤必臻上瑞真宗咸平四年春旱判三司杨覃上言曰古之用刑皆避三统之月汉旧章断狱报重尽三冬之月又唐太宗凡断重刑日勅减膳彻乐今春物方盛时雨尚愆辇毂之下狱系甚繁望诏有司死罪未得论决俟雨降乃复常典仍望自今凡决重刑日依唐故事以彰至仁之德五年通判蕲州钱易乞除非法之刑疏曰臣窃闻圣人之为政也太上以仁其次以智仁智不行上下无信是以刑之设也盖国家不得已而用之约礼从轻察罪肆赦圣人实有悯伤之心焉是以刑之用期於无刑尔非欲毒於民也凡考罪之狱则五辞五听无有疑屈然後择其时而行之古者痛其不可尽行乃施许赎之典则君之省刑爱民断可知矣尧之时诛四罪止曰殛鲧於羽山窜三苖戮驩兜斩共工於其处然此四罪者皆杀戮灭絶之典也盖尧之仁圣而四者虽凶尚恶言杀是故国之重者莫先乎刑刑之伤者无至於杀乃修其法式以节其用刑不本於法则刑黩刑黩则法无?法无?则国政暴国政暴则臣不敢言臣不敢言则一人专善恶之心以制天下烛理不及则几於乱矣秦任商鞅仁智不行而厚於法天欲丧秦而始皇复酷於民弃三代之法恣一时之威行肉刑族诛之例为秦民者皆寃之残害父母之体令受苦痛一人有过而九族遭诛汉祖既入关萧何以文无害居宰相故约秦之法为三章文帝有德诏除肉刑此盖秦汉是非明在简策夫古之肉刑者劓椓黥刖之类然此刑者非死刑也以其身命尚存令受其刑後代尚以为虐而絶之死刑者有二焉大斩小绞绞者以首领犹全故分二等百代奉之以为常法有司承式罔敢增变窃见近代以来非法之刑不知建於何时本於何法律文不载无以证之亦累代法吏不敢言至於今日乃?行之刼杀人白日夺物背军逃走与造恶逆者?时有非常之罪者不从法司所断皆支解脔割断截首足坐钉立钉鈎背烙筋及诸杂受刑者身见白骨而口眼之具犹动四体分落而呻痛之声未息置之闤闠以示徒衆四方之外长吏残暴更加增造取心活剥所不忍言十五年前杭州妖僧造变数岁前蜀部两回作乱事後多用此刑亦恐仁圣之朝不能除之则永为讹法今盖以已死之刑复加脔截断割此即古之五虐之刑不酷於今矣凡罪当死故重矣刑止於杀则绞斩行焉而使先受苦痛脔截断割然後就刑然亦非欲黩於刑所贵诫於後人令无犯者臣淳化中寄居夀春县见廵检使生钉一贼而於集衆之际犹盗人物者此岂严刑可诫乎若使严刑可诫则秦之天下无一黔首为盗贼矣汉文措刑亦乱国矣三代以来当先刑矣齐之以刑亦不当言民免而无耻矣臣愚见以谓一人爱民民亦爱一人既爱於上则奉上而惧苟以严刑欲诫则惧未至而怨已深伏惟陛下仁理天下德感中外事天地如父母爱赤子如婴孺僭伪悉荡祥瑞叠现古帝王不能行之者皆行之近代未复古者悉复之臣恐近代非法之刑非陛下能除之则後代相承益为常行矣臣又窃见唐文皇以人之五臓系於背有罪者仍不行鞭背虑伤其命故於今称善理天下能保社稷皆曰文皇放死罪四百令归毕农然後就法至期而无一人不到者此岂在严也且近广州僭称帝号理广以酷死於毒刑汤煎锯解靡所不至广民怨之立於刀刃今之史传贬以尚刑太祖神德皇帝平之而絶其法广民於今歌颂鼓舞方保其生死亦无怨今?非法之刑不除亦恐政阙况割心刖胫独夫受行之矣为万古所笑今以此为刑臣耻之陛下亦必耻之非臣尽心报政孰肯言於陛下非陛下大圣仁慈孰能信臣而行之哉臣不胜深有所望乞自今後明下诏书断天下非法之刑止存绞斩则仁政王道尽在此矣陛下从而行之则诛臣一身愚直之罪亦幸矣

真宗时殿中侍御史赵湘上奏曰圣王行法必顺天道汉制大辟之科尽冬月乃断此古之善政当举行之且十二月为承天节万方祝颂之时而大辟决断如故况十一月一阳始出其气尚微议狱缓刑所以助阳抑隂也望以十一月十二月内天下大辟未结正者更令详覆已结正者未令决断所在厚加矜恤扫除狱房供给饮食薪炭之属防护无致他故情可悯者奏听敇裁合依法者尽冬月乃断在京大辟人既当春孟之月亦行庆施惠之时伏望万机之暇临轩躬览情可悯者特从末减亦所以布圣泽於无穷况愚民之抵罪未断两月亦非淹延若用刑顺於隂阳则四时之气和气和则百谷丰实水旱不作矣

仁宗天圣四年刑部侍郎燕肃上奏曰臣切考唐大理卿胡演进月囚帐太宗曰其间有可矜者岂宜一以律断因诏凡大辟罪令尚书九卿谳之又诏凡决死刑京师五覆奏诸州三覆奏自是全活甚衆正观四年断死罪二十九开元二十五年断五十八今天下生齿未加於唐而天圣二年断大辟二千四百三十六视唐几至百倍京师大辟虽待覆奏而州郡之狱有疑及情可悯者至上请而法守多所举驳官吏率得不应奏之罪故皆增饰事状移情就法失朝廷钦恤之意望准唐故事天下死罪皆得一覆奏议者必曰待报淹延臣则以为汉律皆以季秋论囚又唐自立春至秋分不决死刑未闻淹延以害汉唐之治也

仁宗时监察御史里行包拯请令提刑亲按罪人疏曰臣伏见国家设按刑之司盖虑郡县长吏?不得人刑罚冤滥俾之纠察而大狱出入未尝按问细故增减即务举劾是小过必察而大罪不诃何以副圣人钦恤之意哉今敢略举一二以明之臣昨任端州日狱中重囚七人具案已就适会提刑司廵历将至闻其未断即迁延引避又隣近春州禁勘罪人追捕甚衆缧系二百余日凡该大辟罪者四五人徒罪不少亦不闻提刑司推究淹延之状洎转运司取公案委官定夺果有失入死罪等虽官吏悉行重典而死者不可复生窃恐天下刑狱似此寃枉者至多虽前後累降诏勅丁宁罕?遵守臣欲乞今後诸州凡勘大辟罪不以军贼百姓五人已上并出违日限者并委提刑司画时亲往审问决断所冀刑狱无?冤滥

知陕州吴育乞今後毋轻置诏狱疏曰臣闻先王凝旒黈纩不欲闻见人之过失有犯典宪即属之有司按文处断情可矜者犹?特从寛典如此则恩归主上而法在有司人被诛殛死亦无憾祖宗以来不许刑狱司状外求罪是以人人自安近传三司判官杨仪下狱自御史台移勘都亭驿械缚过市万目随之咸共惊骇不测为何等大狱及文案具乃止坐请求常事非有枉法?贿又传所断罪名法不至此而出朝廷特旨恐非恩归主上法在有司之意也且仪身预朝行职居馆阁任事省府使有大罪虽加诛斩自有宪章苟不然者一旦至此使士大夫不胜其辱下民轻视其上非所以养廉耻示敦厚也自古刑狱滋彰之时诛家灭族寃枉大半大抵雷霆方振人莫敢言有司以深就深各图自免或因而为利以希进取使君恩不得下达人情不得上通感伤至和灾变百出陛下为四海爱戴之主忽使道路之口纷纷窃议朝廷之士人人自寃此臣所以深为陛下痛惜之也若仪罪未断臣不敢言今事已往且无救解之嫌止祈圣神此後详审庶事毋轻置诏狱具案之上自非情涉巨蠧且从有司论谳不必法外重行如此足以安人心静风俗养廉耻召和平天下之幸也

知谏院司马光上奏曰臣等伏闻皇城司亲事官奏报有百姓杀人私用钱物休和事下开封府推鞫皆无事实欲勾元初廵察人照勘其皇城司庇护不肯交付臣等窃以祖宗开基之始人心未安恐有大奸隂谋无状所以躬自选择左右亲信之人使之周流民间密行伺察当是之时万一有挟私诬枉者则斧钺随之是以此属皆知畏惧莫敢为非今海内承平已踰百年上下安固人无异望世变风移宜有厘革而因循旧贯更成大弊乃至帝室姻亲诸司仓库悉委此属摭其过失广作威福公受货赂所爱则虽有大恶掩而不问所憎则举动语言皆见掎摭臣等常病国家择天下贤才以为公卿百官而犹不可信顾任此厮役小人以为耳目岂足恃哉今乃妄执平民加之死罪使人幽絷囹圄横罹楚毒幸而不自诬服仅能辨明若更不听有司诘问元初廵察之人少加惩戒臣恐此属无复畏惮愈加恣横使京师吏民无所措其手足此岂合祖宗之意哉伏望朝廷指挥皇城司令送元初廵察人下开封府推问本情?别有仇嫌?察访卤莽各随其状依法施行仍自今後永为定制庶可以塞欺罔之源絶侵寃之门以全国家至公之道

张方平上论曰臣伏以先帝勤恤有邦明慎庶狱故内制审刑之职以覆天下之辩外布提点刑狱之司受民词牒使侵枉无辜之人有所诉告得察举州县二千石已下羣吏一道百城纠摄千里其选任甚重夫吏民之讼州县不得其情而能复於外台者固鲜矣外台不为受则已矣乡鄙之民有能立於肺石者乎是故天下常有寃人常有滞讼今之有是司是为民更开取直之一门矣岂非国家尽心於小大之狱者欤然今各所部广者至数十郡而按行封域不许分途故终岁廵历不逾一再穷乏之民投讼既不能远就疑滞之系有滥?不能尽闻臣愚以为逐路可立廨於道里之中一人行一人处行者察郡县之治处者受吏民之讼使讼者有常适治者有所惮又臣比见州县羣吏有以刚介忤长吏及为衆所恶忌者?以微犯下狱遂至非命臣愚以为应州县吏抵罪而当系鞫者本属州郡列其犯状以闻提点刑狱司本司摄取劾焉其应对辨者移州追遣夫官吏抵罪既非常有处者一人可以讯之矣?就系者积三人以上即报白行者还同鞫焉如此则长吏虽有凶暴之人而下吏不罹枉滥之酷夫郡政之舒惨由长吏之仁暴其有贪残自用蔽昏昧理倚法以削恣情无惮则是流虐被境人孰敢遏虽有掾佐地卑而势弱盖亦徒展螳蜋之臂虽有介贰事同而力亚孰肯轻犯豺狼之口故多容容自守循循引避不唱和者难矣能持执者鲜哉又况以中人而居下位罕不承风而迎意者也近如蕲州王蒙正之奸暴林宗言之侵辱其可知矣且宗言朝士蒙正员郎官叙固相亚埒守宰未为远絶以地居控辖摧屈至然又况尊卑不侔位貌相邈者乎死为宜矣故臣请官吏抵罪当系者付提点之司劾焉则庶乎尽情伪之实免鍜链之枉诚用刑之一益也方平又上论曰臣闻刑罚不中则民无所措手足夫刑者治之末路也然古帝明王所以辅德教非必刑人杀人劓刖人而後为刑也故舜称臯陶曰汝作士明於五刑以弼五教期於予治刑期於无刑民协於中惟兹臣庶罔?干予正时乃功懋哉而臯陶归美於帝曰帝德罔愆临下以简御衆以寛罚弗及嗣赏延於世宥过无大刑故无小罪疑惟轻功疑惟重与其杀不辜宁失不经好生之德洽於民心兹用不犯於有司此言君能以德抚民臣能将顺其美乃大明服致时雍熙故至於无为而治也三代之王历世治主孰不慎求理官之良以决刑法之平哉在周文王则曰罔攸兼於庶狱庶慎惟有司之牧夫武则苏公式罚穆则甫侯训刑西汉则释之定国以寛平名於文宣之朝东都则郭躬陈宠以矜恕称於明章之际凡人主存虑於钦恤则有司尽心於谳当夫刑者有淫有滥有破家覆族人命之所系可不重欤夫刑者有生有杀有乱邦危国主柄之所在可不慎欤未有不由寛慈惠和以得衆未有不由惨虐酷毒以失民立官选才蔽要处当两造备具五辞简孚小大之情鳏寡无盖一成之法三尺具存而舞文巧诋之人曲致希合之吏犹?高下其手轻重在心鈎摭鍜磨罔用灵制又况多张罗穽旁开诏狱理官不得而议廷臣不闻其辩事成近习之手法有二三之门哉是人主视天下以私而大柄所以失於下乱所由生也汉唐之覆车轨迹犹在汉有乱政而立黄门北寺之狱唐有乱政而起神策北军之狱二辟之兴皆弊世也大凡强臣擅命女君临朝率多作为刑狱以威制天下而官有二辟流虐尤甚济其贼害?义奸宄夺攘矫?诬染善良屠陷吉士邪枉炽结寃横棼沦惟诈惟内惟货惟来汉自党事之起芟夷俊乂邦国殄瘁朝野分离泯泯板荡而至颓亡唐自晚节虽将相大狱亦成於阍寺更复罗织豪人没取财货书云典狱非讫於威惟讫於富言当先絶乎赇赂也於後南北乖剌民庶怨愁陵迟郁否以成危乱故知刑罚者人主大柄天下公器非所以假人者也法一倾而上下危矣我国家袭仁重熙明德慎罚震曜杀戮具严天威平康正直审用中典惟良折狱何择非人慎测浅深之量必附寛平之比忠爱恩惠在人骨髓可谓祥刑寛法率乂无滥矣然顷岁王府鞫狱?以中人临讯有司承旨颇复侵急於时识者惧履霜之渐已有寒心者矣而陛下神断英彂天德刚健威福不假雷霆自然远暨躬揽万机首为辨洗斥远招权之孽摈去隂佞之猾明明棐常白日开照可谓立法垂制之大智聦明叡武之英主哉臣愚伏愿陛下显示明制垂戒无穷俾刑罚之权非有司不得专无容自外干预庶属于五极咸中有庆永贻百世监于我祥刑诗曰宜民宜人受禄于天书曰一人有庆兆民赖之夫受天之休为民之福德之甚盛其惟慎刑乎

审刑院详议官孙拚上奏曰臣闻书云官师相规工执艺事以谏臣不肖亲逢寛仁之主为执法吏辄原刑罚之本愿効愚忠惟陛下幸怜赦臣以毕其说窃惟前世肉刑之设断肢体刻肌肤使终身不忘以至屦贱踊贵有鼻者丑刑罚之滥乃如此汉文感缇萦之意谓刑者不可复属虽欲改行为善其道无由故於肉刑易之以鞭笞曰斩左指者笞五百劓者笞三百然已死而笞未止外有轻刑之誉内实杀之景帝盖寛之仅有存者祖宗览既往之弊蠲除烦苛顾我细民爱同赤子始用折杖之法新天下之耳目兹盖旷古圣贤思所未至一旦决而行之海隅元元如被父母之教惠泽之厚沦於骨髓矣陛下至明如日广覆如天高拱法宫深恻民隐何尝不伸勅羣吏亲览庶狱而疑谳屡报罔不蒙生历代用刑未尝如本朝之清宜乎天报之佳瑞锡以纯嘏陛下方当隆盛之际未享继嗣之庆者臣窃惑焉臣闻天地之性人为贵王者之治故当上调隂阳下顺万物一虫鱼之细一草木之微不当其宜则执政者有罪焉耳况乎肖方圆之貌禀精粹之灵乎天其意者宦官太衆而陛下未悟也何者古者肉刑之一曰宫圣人除之所以重絶人之世今陛下不以为意宦官之家竞求他子剿絶人理希望爵赏为门户之芘童幼何罪陷於刀锯因而夭死者未易具数夫有疾而夭者治世所羞况无疾乎有罪而宫者前王不忍况无罪乎臣又闻汉永平之际中常侍四员小黄门十人耳唐太宗定制无逾百员臣不敢远引汉唐取必於当世请以祖宗近事较之陛下试观祖宗时宦官凡几何人今凡几何人衆寡之差不待臣言而陛下可见臣愚以为胎卵伤而凤凰未至宦官盛而继嗣未育伏望陛下顺阳春施生之令濬彂德音诏岩廊大臣详为条禁进献为宦官者一切权罢罢进献则不足任使臣谓非不足也弊在掌典他务之过也陛下若令宦者兼领外事则虽多而不足如令专守中禁则虽少而有余且宣传圣旨分干职任则有外廷三班之臣在外何必区区於中人哉今三班使臣待阙都下率二三岁未能补吏至於出妻鬻子嗟怨道途和气既伤廉隅都尽抑亦内臣侵牟员阙所致今既罢去进献絶领他务姑可许养子得以为後但勿去其势耳於内臣之计则不至伤息於陛下之私则不为害物若然天心必应圣嗣必广召福祥安社稷之策无先於此孟子有言老吾老以及人之老幼吾幼以及人之幼惟陛下留意中外不胜幸甚

侍御史赵拚乞释傅卞罪状曰臣伏见国子博士傅卞近因所乘马惊逸冲冒禁卫系宪台勘鞫法寺议谳窃缘卞经明行修士誉推服今其所犯衆知诖误书曰眚灾肆赦易曰赦过宥罪此皆圣贤用忠恕之道以谓凡人孽非自作以过误而获累者则赦之而勿疑伏惟陛下至仁至圣尧舜其心凡百用刑必原情实臣愚欲乞圣旨指挥明卞之误释卞之罪申恩屈法则涵容光大之德日益隆盛也

知制诰纠察在京刑狱范镇上奏曰臣等奏陈开封府勘到桑达公事不经本司引问便行处断虽攀援近例即元无正条乞今後一切编勅施行今月十九日准密院劄子节文右开封府缘有上件体例所乞今後一依编?施行已奉圣旨不行臣等未晓此理检会开封府前後承受特旨勘鞫公事本非因圣意有所喜怒皆是府县失职不能禁奸奸彂之後尚未举觉致烦圣聦旁加采听正是其救过苟免之际然则结案之後一行密问略辨白黑宜无所害何必深自蔽匿偷欲了当?内怀不辜无所申吐恐此但可以成狱吏侮文之弊而未足副朝廷恤刑之意也先帝圣德仁明钦恤庶狱以京师浩穰刑狱最繁故建设纠察一司令澄审真伪欲使凡受罪者自以不寃从建置以来每有大辟倍加精密此则先帝不敢兼於庶狱庶谨惟有司之任圣鉴卓然与文王等矣若以奉圣旨并中书密院所勘公事即不録问无乃非先帝之意乱有司之守大凡设法者必关盛衰以立制防因循以杜渐今既曲许圣旨中书密院所勘公事不复审察未见所以尊朝廷重刑罚之理而适足启府县弛慢不勤其职狱吏侵侮无所忌惮罪人衔寃不得告诉之弊此臣所不谕也又窃见朝廷旧法中外通制官府常守皆不许用例破条今或於四方承平之日京师取则之地刑狱极审之司人命至重之际特许?条用例事理乖舛又臣所不谕也臣等蒙朝廷选委不敢不尽心诚望万分有一可补圣政非欲采摭错失以为已能但先帝所谨者亦望陛下谨之刑不可滥弊不可啓条不可?苛不可广乞今後府司及左右军廵大辟公事内虽系奉圣旨及中书密院勘送者案成之後一依编勅施行贵得允当

皇城逻卒吴清诬奏富民杀人鞫治无状有司须清辨内侍主者不遣监察御史傅尧俞上奏曰近曾上言乞彂遣亲事官吴清等付开封府照证张文政公事至今未蒙施行臣窃思之深为不便岂有报人杀人不从对辨狱词未尽寃抑可虞固非陛下仁恻慎刑之素意也臣伏料陛下非惜此数人但欲知外事恐沮塞之今後不敢报耳以臣所见实为未得若付之有司辨其是否而赏罚之则实事日闻於陛下维虑言者多耳傥但纵之使言一切不问则以赇结之者有罪不彂以事忤之者无过被报虽刺告盈前於陛下何益适足以烦刑禁而揺善良之心况今吴清等事与前後不同本属城南地分乃报城东公事事实当赏吴清等而罪城东探报之人事虚则吴清等岂得免责苟罔辨是非荡无拘检臣恐此曹过蒙优假因势作威诬陷平民渐不可长必有谓若沮此曹则陛下无由知外事者以此误陛下幸深思臣言则事理可见伏望早赐指挥彂遣免致淹延刑禁且长小人之权臣不任恳激之至

刘敞上奏曰臣伏以先帝哀矜庶狱开释无辜以京师浩穰狱讼烦多创设纠察一司辨理微枉澄审缪误诚不欲使吏得弄法民陷非罪设令侵寃有所告诉也伏见诸大辟公事?具狱既上情涉可疑?审问之际囚自翻变者并皆移司推勘左军则移右军右军则移左军府司亦然然此三处刑势既均利害略同更相頋望自为地道宁伸吏曲莫念民枉以此治狱恐非朝廷钦恤之意臣谓诸大辟公事其情理可疑及囚自变者并委纠察司奏请别差官置勘其司狱等仍须与元勘处不相干碍方许抽差如此则狱无衔寃之滥吏无试法之幸好生之德洽於民心

判刑部李綖上言曰一岁之中死刑无虑二千余夫风俗之薄无甚骨肉相残衣食之穷莫急於盗贼今犯法者衆岂刑罚不足以止奸而教化未能导其为善欤愿诏刑部类天下所断大辟岁上朝廷以助观省从之神宗熙宁元年知审刑院苏颂奏乞春夏不断大辟疏曰臣伏思国家以仁恩被冒天下祖宗慎用刑辟陛下丕承谟烈宪章大备轻重得宜上自朝廷下及州县遵守条诏无有违者虽杖笞之责不合法令未尝辄行其已断之狱犹宜加审官司纵出者坐罚深故者?至?黜而不用臣尝谓自尧舜以来经史所着用刑详慎未有及我朝之仁恕平允者也惟论决论辟犹不以时而议者未尝及之诚恐亦为圣世当行之一事臣愚戆不识大体故敢以前古之说言之传曰赏以春夏刑以秋冬是三代之时春夏未尝行诛杀也史载秦世四时行刑王莽盛夏杀人是皆讥其虐政也汉制断狱报重常尽三冬之月盖不於阳盛之时剿絶生类所以协天意助人情也东汉以後?行?否近世遂?而不举其说盖患囚系之淹久耳臣以谓狱官案鞫苟有连逮不以轻重追呼参验动涉岁时未尝以淹久故释而不问也臣愚欲望圣慈参酌古义采用周汉诏天下狱囚自非恶逆以上决不待时外其余衆罪并俟秋冬论决免当温煦之日而有愁痛之声亦足以成圣朝仁恩之美也且无知之民轻犯刑网杀之为可矜贷之为?法万一待决踰时?遇恩降得从末减是陛下不?法而全人命者多矣恩威并行民知畏爱上当天心感召和气诚太平之高致也

二年枢密使吕公弼上奏曰臣伏见韩绦尝奏乞用肉刑今日陛下亦以为然绦又言假如折一支去一指有何不可况尧舜尚用之此徒信古之论不适时变自汉文帝感一妇人之言罢肉刑而天下归仁逮今千余年一旦暴行之骇四海观听况古虽有肉刑之法在尧舜之世亦未尝行之书曰象以典刑流宥五刑尧舜之世用流以寛五刑也若四凶者止於流则五刑无所施焉臣愿陛下上法尧舜下体汉文无取迂儒好古之论陛下病今之犯刑者衆臣?审择守臣宣布惠爱使民各得其所则民不犯上矣今不究其本而徒更其刑辟臣恐民心一骇而动後虽欲全抚之未易安也

三年知陈州张方平上奏曰臣伏以国朝自祖宗以至陛下积德累仁重用刑辟急深故之罪寛纵出之罚爱育下民若保赤子致其忠爱可谓至矣近年监司之官所在多起刑狱至於州郡常程公事方行推问未见情实?已经检断事理明白於法平允偶有所见爱恶异同即别差官置司推覆事本微小张皇为大因缘骚扰株连枝蔓至有往还数千里勾追证佐盛暑严冬淹留牢禁其中有罪犯絶轻亦有无罪之人一身久系家为破散瘐病饥寒愁痛无告及其结正亦有不移前案者推勘官承望其意巧文锻链虽是平人亦须有虚妄为坐以一州一路为率至於天下衔寃抱枉感伤和气灾害日生且狱者人命所系王者所当深重者也岂容官吏依势作威事既自外专行朝廷亦无由知得臣到陈州方此亲见自三月末赴本任至四月中所司呈公事一件称有兵士指论冒请粮米事系是去年十二月状自後行遣会问回报始足遂於四月十二日送司理院方行?勘文案未具当月十九日有转运判官张次山到州点检取索一宗状词将带前去寻别差官置院推勘四月末所差官到院至九月初方始结絶历一百二十余日前後所经禁系近六十人往还三千余里勾追照证炎暑之月系累道路自夏涉秋其间病患相继亦有军员枉遭刑禁及至断遣并止杖罪推院缴送到所取欵状二千一百三十一张浄案六百七十张诸杂行遣照证文字三十五卷当时若自本州勘结不过十余日可了其滋章为弊如此今又有百姓樊宗望公事已经本州奏断近转运副使李南公到州点检取索上件公案将带前去又已差官令置院推勘臣详樊宗望公事本州勘结颇已详允具状闻奏法寺定断寻已准朝旨断放讫窃虑差官前来置院依前追扰淹延贫细之民饥寒失所欲乞特下法寺取索上件公案看详委有情节不圆刑名差误即乞别差官依公取勘施行缘此置狱之弊事干天下伏乞朝廷特降约束诸路非奉朝旨所置推院令推勘官候结案日具録监司所送公事因由据到院出院月日但系勾追禁系人数於在禁日有无病患死亡所追干系人州县程途近远及断放刑名开坐申中书送御史台?法寺看详事状其有不当置院推鞫?淹延枝蔓枉系无罪之人诸有非理伏乞议立条制颁下所冀上合圣朝重用刑辟之意感召和气以正治体

十年监察御史里行彭汝砺上奏曰臣闻人主之所宰制羣动百官万民如驭一马进退远近无不在我非独威福之效也而有德礼焉上下之道报施而已上施之以礼则下欲报之以礼上施之以德则下欲报之以德其泽盖非一世而已其遗波余泽流溢漫衍及数十世而未已也朝廷数以疑似岁起诏狱卿士大夫栗然怀苟免之心是故夤缘饰虚辞以为容悦故外有事君之礼而内无事君之心造伪饰诈趋利亡耻其流及下浸不可止且古者於大臣其罪也甚章衍着明白尚欲迁就而为之辞况事?出於嫌恶而多在於疑似此不可不重也故诗曰伐木椅矣析薪杝矣木非不可伐然必椅之恐伤其性也薪之欲析必固杝之不欲逆其根也彼於物如此而况於人乎彼於民如此而况於卿士大夫乎且夫人主之威非特雷霆也而势非特万钧也大臣之生死贵贱在人主而已是至微贱今以雷霆之威万钧之势震压於至微贱之身而阻之以虎狼之吏罪之以秋毫之法又逼之以狴犴桎梏之具待之如此何所求而不得者夫汉唐之臣入婴冠冕退就囹圄朝坐庙堂暮戮都市以今视之至有礼也自祖宗以来爱养卿士大夫甚厚天下化之皆肃然有尊尊贵贵之心今近臣轻於陷法於是浸益陵夷矣臣闻之君子言必虑其所终行必稽其所敝方陛下操与夺抑扬之柄以御羣下必不为已甚然末流之敝恐有甚於汉唐者夫舜诛四罪而天下咸服则刑罚虽盛世有不能无也至於以爱恶而议狱以疑似而论罪实非天下之所以望於陛下者

汝砺又上奏曰臣访闻秦凤路运判孙迥言熙河路结籴等事朝廷怒守臣轻为国费财为之置狱以迥使本路使究其事闻自经略安抚转运緫管知州通判使臣等已替未替拘留被劾及下狱几四五十人其他连累左证者数倍矣夫朝廷专使置狱又以本路职司主之此无求而不得然一方骚然矣臣闻之国中之事听之於君军中之事听之於将为国计惟慎择其人而已今置帅不善故事至此然方军兴士民冒矢镝沐霜雾出万死一生之地其所往还非贪墨吏则屠沽小人非有廉节礼义之士措足於其间也利不厚不足以使之法不寛不足以容之故为之帅者必纵弛绳墨不爱惜金帛然後使人死力其官府事素如此而以一旦密网罗之万一不胜矣闻朝廷初许结籴即与官员秀才约之又未尝为定价则本路以与官员秀才又贱与之虽为有罪然未为乱法朝廷遂以此起狱故人不能无疑恨焉今六州之势亦未定也劳者未息离散者未集哈玛尔伺其左果庄窥其右蕃落虽有内向然犹首鼠两端而营田事亦未就绪方当并谋合力以为经久计今以事扰之臣恐边臣掣肘无敢为之志而小人兽骇有不自安之心万一敌人承上下之疑而以兵动恐所失不偿於此矣陛下所以得熙河其费几何其所用人几何竭天下之力而得之为数万已费之财易之尽天下之虑而得之为匹夫不审之言轻疑之何始予之重而终略之甚也事固起於不虞而祸生於人之所忽臣实为陛下重之闻结籴等钱稍见次序?付有司许年岁收纳如明入已者固不在赦其他些小违法事件伏望朝廷寛贷以安穷边吏民之心

汝砺又上奏曰臣检会近开封府奏军人张全为杀死阿苏合处死者臣伏念祖宗恩德博厚法令简寛其风议入人也深故有司详阅案牍上下皆以矜慎为事每有一事可施议论反覆至於再至於三至於四其言未尝不从厚至於大辟必甚无可奈何乃敢行其明慎用刑前代盖未有也今朝廷一日万几不及细务其原察情实必不能如有司之深尽其阅视案牍亦不能如有司之详其检用条例必不能如有司之熟今有司皆以为不可杀朝廷必以为可杀是朝廷敢於杀人不敢於生人也朝廷好恶有司以为表其所行有司以为例上有好者下必有甚焉今朝廷议刑欲重则有司皆将以深入为事其弊可立待夫朝廷所行则有司便据以为例昔者强盗不与谋者贷今杀之强盗杀人同行而不与闻知者贷今杀之自此杀人不可胜数矣於二圣好生之德其为累不浅岂可以不慎臣?惟太皇太后陛下皇帝陛下大仁普施兼并天地虽一草木蝼蚁犹欲爱惜保全况人民哉伏望陛下苟有可生亦何所吝元丰二年尚书祠部员外郎直史馆权知徐州军州事苏轼状奏曰臣闻汉宣帝地节四年诏曰令甲死者不可生刑者不可息此先帝之所重而吏未称今系者?以掠辜若饥寒瘐死狱中何用心逆人道也朕甚痛之其令郡国岁上系囚以掠笞若瘐死者所坐名县爵里丞相御史课殿最以闻此汉之盛时宣帝之善政也朝廷重惜人命哀矜庶狱可谓至矣囚以掠笞死者法甚重惟病死者无法官吏上下莫有任其责者苟以时言上检视无他故虽累百人不坐其饮食失时药不当病而死者何可胜数若本罪应死犹不足深哀其以轻罪系而死者与杀之何异积其寃痛足以感伤隂阳之和是以治平四年十二月二十四日手诏曰狱者民命之所系也比闻有司岁考天下之奏而瘐死者甚多窃惧乎狱吏与犯法者旁缘为奸检视?有不明使吾元元横罹其害良可悯焉书不云乎与其杀不辜宁失不经其具为令今後诸处军廵州司理院所禁罪人一岁内在狱病死及两人者推司狱子并从杖六十科罪每增一名加罪一等至杖一百止如系五县以上州每院岁死及三人开封府府司军廵院岁死及七人即依上项死两人法科罪加等亦如之典狱之官推狱经两犯即坐本官仍从违制失入其县狱亦依上条若三万户以上即依五县以上州军条其有养疗不依条贯者自依本法仍仰开封府及诸路提点刑狱每至岁终会聚死者之数以闻委中书门下点检?死者过多官吏虽已行罚当议更加黜责行之未及数年而中外臣僚争言其不便至熙宁四年十月二日中书劄子详定编敇所状今衆官参详狱囚不因病死及不给医药饮食以至非理惨虐?谋害致死自有逐一条贯及至捕赏格若实缘病死则非狱官之罪况有不幸遭遇瘴疫死者?衆而使狱官滥被黜罚未为允当今请只行旧条外其上件狱囚病死条贯更不行用奉圣旨依所申臣窃惟治平四年十二月二十四日手诏乃陛下好生之德远同汉宣方当推之无穷而郡县俗吏不能深晓圣意因其小不通辄为駮议有司不能修其缺达其碍乃举而废之岂不过甚矣哉臣愚以谓狱囚病死使狱官坐之诚为未安何者狱囚死生非人所能必责吏以其所不能必吏且惧罪多方以求免囚小有疾则责保门留不复疗治苟无亲属与虽有而在远者其捐瘠致死者必甚在狱臣谨按周礼医师岁终则稽其医事以制其食十全为上十失一次之十失二次之十失四为下臣愚欲乞军廵院及天下州司理院各选差衙前一名医人一名每县各选差曹司一名医人一名专掌医疗病囚不能更充他役以一周年为界量本州县囚系多少立定佣钱以免役寛剩钱?坊场钱充仍於三分中先给其一俟界满比较除罪人拒捕及鬭致死者不计数外每十人失一以上为上等失二为中等失三为下等失四以上为下下上等全支中等支二分下等不支下下科罪自杖六十至杖一百止仍不分首从其上中等医人界满?再管勾者听人给历子以书等第若医博士助教有阙则比较累岁等第最优者补充如此则人人用心若疗治其家人缘此得活者必衆且人命至重朝廷所甚惜而寛剩役钱与坊场钱所在山积其费甚微而可以全活无辜之人至不可胜数感人心合天意无善於此者矣独有一弊若死者稍衆则所差衙前曹司医人与狱子同情使囚诈称疾病以张人数臣以谓此法责罚不及狱官县令则狱官县令无缘肯与此等同情欺罔欲乞每有病囚令狱官县令具保明以申州委监医官及本辖干系官吏觉察如诈称病狱官县令皆科六十分故失为公私罪伏望朝廷详酌早赐施行三年太尉开府仪同三司复判河南文彦博奏乞恤刑疏曰臣切见近岁以来中外刑狱颇有枝蔓淹延大暑盛寒缧系囹圄其间岂无寃滞感伤和气朝廷每至盛夏必行疎决?水旱为菑原减轻系此圣慈钦恤之至也然守臣狱官鲜能上副陛下之意有伤仁厚之化夫刑者所以辅教圣人不得已而用之故三王任德不任刑以德为阳居大夏生成之时以刑为隂居大冬不用之处所施轻重居然可知臣不敢以经史远事言之切以唐之宪宗号为中兴任德任刑颇得其理尝谓宰相曰于頔怀奸劝朕任刑欲朕失人心也且圣人感人心而天下和平人主而失人心邦本何由宁固臣以谓今之牧守监司宜得明惠厚重之人宣布朝廷寛大之泽施恺悌之政变刻薄之风则太平之隆可垂拱而致神宗时陈襄乞疎放秀越二狱干系人状曰臣伏见中书劄子差屯田郎中沈衡着作佐郎张载往秀越二州置司推勘祖无择苖振公事风闻其间因缘作过及干连照证人数不少若依制勘条例并须逐一勾追证对圆结缘杭明二州去勘所各经数舍往来追摄不无搔动窃以朝廷诏狱本为守臣违越为害於民以此差官取勘若令无辜干系之人一例拘留对辨?因累被罪反为平人之害甚非陛下绳吏爱民之意欲乞特降指挥下逐处勘官只令取勘祖无择苖振及现禁作过情理切害之人所犯重罪依例追呼照证结絶以申惩诫外其余罪轻不坐与应系干证之人如已勾追即画时取状踈放其未勾追者并免追究及虽有小可罪愆本州作过因被连累之人亦乞出自圣慈特与推恩矜放更不具案圆结施行所贵不至滋蔓淹延别致骚扰苏轼下御史狱势危甚无敢救者直舍人院王安礼从容言於上曰自古大度之主不以言语罪人轼以才自奋谓爵位可立取頋碌碌如此其心不能无觖望今一旦致於理恐後世谓陛下不能容才帝曰朕固不深谴也行为卿贳之卿第去勿漏言轼方贾怨於衆恐言者缘以害卿也

金君卿上奏曰臣窃见天下州郡奏案繁多狱讼未甚衰息以至炎荒之地方盛暑时留狱待报者不以岁月淹徊寝罹愁苦戾气之作未必不由此也伏惟陛下只绳祖武守之以仁纲举网踈思致刑措而郡县之吏将何以称陛下钦恤之意臣窃详新降编勅条贯内有奏听勅裁勘罪闻奏禁奏取裁当行极断决配之类不一揔七十条件除大辟外流徒杖罪者甚衆皆须奏?朝旨且凡百狱讼自县至郡鈎连案验逮其狱成已有日矣以至奏而得报虽近地州军亦须半年已上况州广远处以至法寺案牍填委曾无虚日其间甚有事极细微可以原情丽事寘之中典不须奏请者不惟朝廷大政几务要多滋事丛脞有烦圣虑况复盛夏恤刑之际飜此囚系动经岁时深可矜恻为州郡者虽有臯苏之明而欲奉行寛大之诏以推广陛下好生之德使不留狱其可得乎臣今愚见欲望圣慈特降勅旨择台谏名臣与法寺审刑院将编勅内该论奏条件详议除命官犯罪及疑狱成大辟情理可悯者依旧奏听?裁外其余参酌轻重不须论奏者立定刑名使郡府遵行无使碎狱繁文尽关旰食之虑抑又令犯禁之民知有定宪兼远方盛暑之际无复留系庶几刑清讼简以迎和气之应臣言固陋不足以上裨仁化无任俯伏待罪战汗屏营之至

哲宗元佑元年右正言朱光庭奏乞罢大理狱曰臣闻易曰圣人以顺动则刑罚清而民服恭以陛下上契天心下符人意凡一举动莫非顺理刑罚之清万民之服适当今日窃闻诏委御史中丞刘摰右谏议大夫孙觉看详大理狱探报不当事有以见陛下寛仁之盛德其大理狱从而可?伏缘治狱自有开封府御史台安用更致此狱且狱名不一非治世之美事又帝居之侧岂当致狱之地凡为人臣者不务崇理义以辅太平而乃长刑罚以亏仁德不忠莫大焉臣窃见刑部侍郎崔台符户部侍郎杨汲务为刻薄致位高显久任大理官稔为刑罚亏仁德之事乃不忠之臣也臣欲乞罢大理狱并黜崔台符杨汲刻薄不忠之臣於外俾天下知圣人唯尚仁德以化民则刑罚愈清而万民咸服矣

五年给事中范祖禹乞复降诏恤刑状曰臣近准中书省录黄节文尚书省检准元佑勅诸狱暑月五日一次汤刷枷杻其罪人以时沐浴五月二十五日奉圣旨令刑部遍下诸路开封府界今後每岁暑月依上条施行者臣检会祖宗旧制每岁冬夏降诏恤刑自太宗皇帝雍熙三年以来累圣遵行未之有改至熙宁三年编修中书条例所奏委逐路提点刑狱司每岁於四月十月检举牒逐州长吏讫奏臣窃惟祖宗钦恤庶狱特从朝廷降诏盖当盛暑大冬之月使溥天之下至於海隅狴牢囹圄之中皆知圣主深居九重而悯念及之此所以为仁恩也今令刑部遍下诸路虽重於提刑司检举然州县奉承宣布及书之史册犹未若恤刑之诏臣窃惜之欲乞依祖宗旧制令学士院每岁冬夏降诏仍自今年十月为始以副陛下仁恤刑狱之意

祖禹又乞踈决劄子曰臣伏见陛下以久旱踈决在京及三京系囚圣心焦劳钦恤庶狱祖宗以来赦过宥罪多蒙嘉应然今溥天不雨旱灾甚广恐刑狱寃滞以伤和气者不止於四京臣?陛下因推惠泽以及四方诏诸路转运提刑司官疾速分诣所属州县引问见禁罪人踈理决遣仍先徧行指挥疾速结絶无令淹延深戒官吏务察寃枉使朝廷德意及远感动人心庶可消弭大略

祖禹为右谏议大夫又乞寛刑疏曰臣伏见蔡确已责降英州别驾新安置臣知陛下宸谋远虑断在不疑除去大奸实为宗庙社稷之计非以陛下一心私喜怒也忍於一人所以不忍於天下之人不爱一人所以爱天下之人也然确以凶德叨窃相位作威作福欺罔先帝屡起大狱排陷善良故闻确名者无不震畏以朝廷名器为已私物市恩结党故贪利之士多为确用今佐佑确者不过怀其旧恩尝与之相济为恶?畏其复起不敢结怨不然则所见偏谬谓确以诗得罪欲薄其责不出此三者而已臣闻帝尧刑一人而天下服书曰殱厥渠魁胁从罔治古之明王征讨叛逆亦不过诛其元恶余皆赦而不问使之自新若穷治支党滋蔓不已惧罪者衆则人情不安必有过刑滥及无辜此先王所深戒也夫圣人之道不过中天下之事不可极意一时极意後必有悔用刑宁失之於寛不可失之於急宁失之於略不可失之於详自乾兴贬丁谓以来不窜逐大臣六十余年今已用大刑四方闻之无不震耸然人无愚智皆以确之得罪为当更有惊骇物听且丁谓见在相位故朝廷有党不可不黜然而章献明肃太后仁宗既黜谓党即下诏曰内外臣僚凡与谓往还者一切不问所以安人情也今确已罢相数年陛下所用多非确党其有素怀奸心为衆所知者固不逃於圣鍳自余偏见异论者若皆以为党确而逐之臣恐刑罚之失中人情之不安也又确已投荒裔不忧不死小人破胆不忧不慴惟当选用忠良力行仁义继之以善政而已若因一凶人延及士大夫相继黜逐不已则人情震动不安方今朝廷唯宜安静臣?陛下天地之德包含隐忍容养羣臣不责其全俟有显过黜逐未晚臣受恩深厚不同他人苟有益於国家不敢隐情臣无任恐惧之至

绍圣元年祖禹知陕州又论恤刑疏曰臣窃以先王钦恤庶狱务在於寛刑期无刑盖非得已国家一祖五宗以圣继圣以仁继仁哀矜於民率用中典此所以祈天永命垂百三十年太平之本也臣伏观陛下圣性仁厚有尧舜成康之质比闻有司奏狱多务从寛臣?陛下长守此意操之勿失有劝陛下严刑峻法以威肃四方者宜拒而勿听陛下为民父母海内皆赤子也人君之势其尊如天其不测如神谁敢不畏何患威之不立而必严刑以肃之惟陛下圣意专主於寛仁如天地之涵养万物则刑罚庶可清省矣臣久侍经幄无所裨补今将远违左右思所以助陛下施隂德益福祚结人心者莫先於此故不敢不言伏望陛下深留圣心天下幸甚三年监察御史蔡蹈论监设狱中使不当受大理囚诉疏曰臣近者窃闻敕遣中使郑举诣大理寺设狱囚有对举声寃者举辄受其诉甚骇衆听臣伏见大理狱朝廷所重非刑部御史台不得详覆纠察而监设使臣本无省狱之命而敢听其辞生事犯分莫此为甚臣尝覩大中祥符诏书曰比来内臣将命出外如闻有收受牒诉恐缘致枉抑自今宜切禁止违者重论之臣窃闻祖宗之意防微杜渐可谓明且远矣臣愚欲望陛下少加圣虑特降睿旨下大理寺根问施行庶使使命小臣知所禁戒不敢因缘生事

哲宗时陈次升奏乞立限疎决疏曰臣恭惟祖宗以来至仁之政敷锡庶民好生之德哀矜庶狱方夏之祈暑冬之祈寒禁刑虑有淹延累囚困苦故立断絶之法熙宁间又令刑法官吏并赴中书省勒宿立限断案中书得案即降指挥顷刻无留人实被赐自後因缘刑寺申请刑法官断絶之名而实惠不及於囹圄殊失祖宗立法之意臣欲乞睿旨令刑部及朝省并立定日限所责系囚不致留滞庶仁德诞敷於幽隐

次升又论皇城司狱疏曰臣窃以掖廷之狱事干宫禁自来多用内臣专治不无寃抑如闻皇城司今者置狱陛下至仁恻怛虑及非辜特差外官杂治要尽至公虽虞舜好生之德无以加此然而刑禁之下五木所加何求而不得若不尽心辄有观望必致枉滥欲乞圣慈严勅推鞫之官宜加审克务令平允庶使狱成之後适轻适重各得其实罪当其情亦所以彰陛下哀矜庶狱明慎用刑之意也

尚书右仆射范纯仁论诛蔡确当与师臣商量疏曰臣之愚心虽知蔡确衆议不容复忧圣政?有所亏盖陛下临御以来政化清明如青天白日无轻氛薄翳道德纯备如精金美玉无纎瑕小疵今以一蔡确之故烦朝廷行稀阔之刑天下久安人所罕见必生疑骇复恐贻之将来垂之史策薄有拟议则於圣德神功深为可惜在臣负恩窃位罪不容诛盖如父母之有逆子虽天地鬼神不能容贷至於父母亲置於必死之地则却恐伤恩臣之区区实在於此陛下保完社稷之心天地神明之所昭鉴而微臣爱惜陛下圣政之诚亦应陛下可察不避一身之万死而展补报之愚忠惟愿睿慈曲加详虑所有再行重责伏乞付与师臣已下商量所贵责归臣佐不累圣明臣无任爱君激切之至

殿中侍御史吕陶上奏曰臣伏以圣人之政以慎刑为本王者之居以施德为先故於听断尤务钦恤设官创局深有意谓敢缘因革之理辄议防制之宜谨具条奏一京师之狱自开封府御史台大理寺诸寺监开祥二县并尉司左右外厢马步等军司三排岸以至临时诏狱及昼监夜禁等无虑二十余处祖宗以来虽极详慎然犹恐有司失实而寃者无告故祥符中诏置糺察一司以统制之如诸路之有提刑诸县之有提点也特重其职不领他务得以专意於决讼报囚之事其访问则无宾客之禁其廵省则无冬夏之限耳之所闻惟求寃抑目之所见惟审惨暴刺伺防检深得其要凡大辟狱具本处先已录问乃申糺察司差官审之傥有疑虑并许駮勘?留系之淹久?处决之过滥大则条奏辩明小则移文戒督而又广辟治舍标榜其门被枉之人知所赴诉玩法之吏不肆奸欺明慎哀矜於斯至矣近岁罢归刑部谓之糺察案止以胥吏三人主行其事诸处申到大辟文案亦委郎官一员与吏部所差之官同虑不过引囚读示再取伏辩而已其名虽存其实已废缘刑部主天下狱讼簿书文牍纷委目前虽强明干济之才日力亦有不给所以在京诸处刑狱无复糺正而察检之又况省部深远细民容有不知者岂能皆诣长贰求以自直臣恐大衆所聚之地?陷非辜而无以伸其痛恨矣臣愚谓宜复置糺察在京刑狱司庶协先王阅实之意以广陛下好生之德

一本朝以来大理寺主断天下奏狱而刑部覆之故大理有详断官刑部有详覆官淳化中因萧氏之讼论决非当朝廷虑庶狱之不慎始置察刑院於中书之侧以侍从领其事设属四员稍增为六谓之详议官盖议其当否而後行也当时既有尚书刑部而又置院者何哉盖以刑部受寃辞主雪正大理审刑之失当者不可亦与断狱之事也断以一司审以一司雪以一司前後相承上下相制所主不同各得尽其心而举其职所以极慎重之意元丰三年始罢审刑院为刑部详议司虽移其名而职任亦不改旧官制既行乃以详议一司归於大理改详断为评事改评议为丞案牍上刑部勘当而施行焉自此刑部始与断案之事大理刑部责任既同皆为法守谳议既定一成不变?诉理不当则又委刑部受而治之果涉枉挠理当辩正其刑部元断之官亦须开说合行取旨初则自断中则自雪终则自劾盖非人情之所宜万一主者护短遂非则理诉之人何以伸其枉臣愚谓宜复置审刑院以中书押刑案舍人一员主之以大理丞六员为详议官领职如故其刑部以侍郎一员专掌理雪及余职事则上顺治体下协典故谨録奏闻乞指挥稽考故事参酌施行

陶又上奏曰臣伏以都城之广万衆所聚奸伪百出刑讼实繁推劾听断尤宜详慎朝廷钦恤之意防禁最密每开封府大辟狱具本处既已录问则申刑部请覆其实刑部乃关吏部差官同虑谓之审问囚无翻异则论决如律事有可疑则移治他司盖所以察寃滥而重人命也安可狥一已之私见而欲他人之必死乎臣伏见开封府勘小阿贾杀人公事吏部差刘斐审问斐看详案卷称是情节可疑遂疏述不圆七事申刑部乞行会问续?本府回报三事并是误供又据刘斐续条陈案节不圆一十二项其刑部既见刘斐所申如此亦虑阿贾之情?涉寃枉遂付大理再推庶得其实即於格法未见违戾而知府蔡京辄有论奏谓阿贾大情已正便当处死刘斐不合疏駮刑部不当移推皆宜论罪其徇情好胜逞威犯分不頋义理一至於此且人命至重死不复生小节既是未圆大情容有不实若便将阿贾处死则是大辟罪人不须再行审问五木之下枉杀必多况朝廷立法极从仁爱天下死罪稍涉疑虑可悯并须奏听勅裁多蒙寛贷岂有不容问难便欲行刑又缘録问条制令移司勘逐者并指定不圆事节回牒本处今刘斐既疏述一十九事皆是不圆刑部须至重勘若阿贾果不行凶则京显有残忍鍜链失入之罪?阿贾委是正贼则京犹有卤莽判押不职之愆生杀之端斐皆无过若万一朝廷听其妄奏加罪於斐则向去审问之官率皆畏避不敢伸陈被刑之人多负抑屈无所赴愬况尚书刑部主天下狱讼兼糺察在京刑狱之职可以统辖开封按劾其罪今既举职事反为开封所按则上下之分颠倒错乱非所以尊朝廷风四方之意又缘京知府以来殊无治迹听狱断罪失缪极多於段继隆之事则亲书涂抹放纵冒法卖官之人於僧惠信之事则遂非妄奏曲庇重禄受赇之吏方当至公之朝宜检举京前後过恶重行黜降今既未正其罪又差知真定府兼安抚使考之公论殊未为允伏请寝罢新命候大理结正小阿贾等公事三件了日别取朝廷指挥

时刑部谳囚宰执论杀之有司以为可生不奉诏左谏议大夫郑雍上言曰是固可罪然究其用心在於广好生之德耳若遽以为罪臣恐邻於嗜杀今使有司欲杀而朝廷生之犹恐仁恩德意不及於天下而况反是者哉哲宗嘉纳囚遂得生

历代名臣奏议卷二百十六








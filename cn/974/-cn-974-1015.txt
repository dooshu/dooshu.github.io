梅尧臣　哭王几道职方三首

前罢邯郸守，孤高与世违。

青云旧知在，白首故园归。

既没无儿女，元贫只帐帏。

平生洛阳友，从此更应稀。

梅尧臣

梅尧臣　哭王几道职方三首

我今过五十，万事日消磨。

熟识世间寡，故交泉下多。

叶秋知易陨，松耐竟如何。

尝亦悲前哲，荒坟野鼠窠。

梅尧臣

梅尧臣　哭王几道职方三首

得君音信近，安稳在缑山。

不是国医误，宁辞蜀道艰。

终然有修短，犹免历间关。

便作千秋别，沾襟涕泪班。

梅尧臣


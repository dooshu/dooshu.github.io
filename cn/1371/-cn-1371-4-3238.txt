叹老

齿堕因废谈，发短不入把。



余年似残尊，欲尽不禁泻。



出门见乡曲，每恨识面寡。



往昔同戏儿，累累冢盈野。



叹老

晨起梳头满镜霜，岂堪著脚少年场。



酒徒分散情疏索，棋敌凭陵意颉颃。



寓世极知均醉梦，余生只合老耕桑。

石帆山下蓴丝长，待我还东泊野航。



叹老

朋侪什九堕丘墟，自笑身如脱纲鱼。



委命已悲吾道丧，垂名真负此心初。

齿残仅可决濡肉，眼涩知难读细书。



家事岂容关老子，儿曹努力事耕鉏。



叹老

小筑依林薮，残年迫耄期。



衣宽方觉瘦，步蹇始悲衰。



食饮常多忌，方书动自随。



园花几分在？

睡起问吾儿。



叹老

镜里萧萧白发新，默思旧事似前身。



齿残对客豁可耻，臂弱学书肥失真。

渐觉文辞乖律吕，岂惟议论少精神。



平生师友凋零尽，鼻垩挥斤未有人。

叹老

身历邅回事万端，天教林下养衰残。



文编似是他人作，书卷如曾隔世观。

久已悠悠置恩怨，况能一一记悲懽？



床头周易真良药，不是书生强自宽。




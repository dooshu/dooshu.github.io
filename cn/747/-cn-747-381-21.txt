○送张元武序

乙未中，诏吴兴张公为元武县大夫。公旧友河东柳潜夫、裴季安、扶风窦伯明、赵郡李长源、河南元次山，将辞宴言，悉以言赠。上有劝仁惠、恤劳苦之风，下有惜离异、戒行役之论，元子闻之，中有所指：“国家将日极太宁，垂休八荒，故自近年，兵出滇外。订者或曰：‘西南少疲，是以天子特有命也。将天之命，斯未易然。’於戏！蜀之遗民，化於秦汉，纯古之道，其由未知。无置此焉，姑取废也，如德以涵灌，义以封植，其教迟远，其人迎喁。至乎不可，固未必也。则曰：“保仁以敦养，流惠以怀恤，知其所劳，示其所安，无以鬼之，当可然也。”潜夫闻之，中兴不乐，叹曰：“吾尝与朋友有四方之异，不甚感人如今之心。”多问其故，对曰：“嗟嗟子能有是言也，吾故感焉。行有规矣多，无曰我四十於此，无曰我时禄位下哉！”公乃复曰：“当不失於二公之意，为异年观会之方也已。敢戒行役，敢自清慎，终不贻朋友之忧何如？”於是醉歌中堂，极乐而已。诸公有赠，递相编次。


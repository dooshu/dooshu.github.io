黄庭坚　送顾子敦赴河东三首

头白书林二十年，印章今领晋山川。

紫参可掘宜包贡，青铁无多莫铸钱。

劝课农桑诚有道，折冲樽俎不临边。

要知使者功多少，看取春郊处处田。

黄庭坚

黄庭坚　送顾子敦赴河东三首

家在江东不系怀，爱民忧国有从来。

月斜汾沁催驿马，雪暗岢岚传酒杯。

塞上金汤惟粟粒，胸中水镜是人材。

遥知更解青牛句，一寸功名心已灰。

黄庭坚

黄庭坚　送顾子敦赴河东三首

揽辔都城风露秋，行台无妾护衣篝。

虎头妙墨能频寄，马乳蒲萄不待求。

上党地寒应强饮，两河民病要分忧。

犹闻昔在军兴日，一马人间费十牛。

黄庭坚


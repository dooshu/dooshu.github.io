19　孔子生年月日諸説


公羊傳於襄二十一年云：「十有一月庚子，孔子生。」穀梁傳於二十一年十月云〔一〕：「庚子，孔子生。」二十一年，賈逵注經云：「此年仲尼生。」昭二十四年，服虔載賈逵語云：「仲尼時年三十五。」定以孔子爲襄二十一年生也。孔子世家云：「魯襄公二十二年生。」杜注從史記。案：以上皆襄三十一年左傳正義文。臧榮緒以宣尼生庚子日，陳五經拜之。然以年則公、穀、史記有一年之差，以月則公、穀有一月之差。今不可考。

【閻案】王氏後宋景濂有孔子生卒歲月辨一篇，生主公、穀歲己酉，卒主左氏歲壬戌，相距則七十四年，與曆所傳孔子年七十三者不合。辭雖辨，實不通曆法。近黄太沖以曆上推，斷生於襄公二十二年建酉之月二十七日庚子，與羅泌路史脗合。余亦推以曆，歎爲定論。

【元圻案】南史隱逸傳：「臧榮緒，東莞莒人也。隱居京口教授。齊高帝爲揚州刺史，徵爲主簿，不到。惇愛五經，謂人曰：『昔吕尚奉丹書，武王致齋降位，李、釋教誡，並有敬禮之儀，因甄明至道。』乃著拜五經序論。常以宣尼庚子日生，其日陳五經拜之。自號披褐先生。」

〔一〕「二十一年」，原脱「一」作「二十年」，按下文明言「以年則公、穀、史記有一年之差，以月則公、穀有一月之差」，可見於年穀梁傳同公羊傳，當作「二十一年」。且檢春秋穀梁傳，「庚子，孔子生」之文正是繫於「襄公二十一年」下，兹據改。






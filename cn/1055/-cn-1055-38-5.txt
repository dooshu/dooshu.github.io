【皇从侄右监门卫将军广平侯墓志铭〈嘉五年〉】

广平侯宗沔，字上善，太宗皇帝之曾孙，润恭靖王元份之孙，濮王允让之第二十子。初授银青光禄大夫、检校国子祭酒，行太子左监门率府率，兼监察御史，武骑尉，迁太子左清道率府率，兼侍御史，转勋上骑都尉。天子祀明堂，推恩，迁左监门卫将军，转勋轻车都尉。天子有事于南郊，推恩，转上轻车都尉，天水县开国男，食邑三百户。明年二月甲辰，以疾卒，享年二十。赠州防御使，追封广平侯，权厝于承天佛寺。惟侯为人明敏好学，能为文辞。娶高氏，封仁寿县君。子男二人，仲足、仲霄，皆太子右内率府副率，早卒。以嘉五年十月乙酉，葬于河南永安县。铭曰：

性之明，学有方。寿不隆，永以藏。


○論甘肅事宜 【 修舉屯政】

臣出入中外幾四十年。而在陜西最久。初見甘肅一鎮。自蘭州渡河所轄諸衛、綿亘二千餘里。番虜夾于南北一線之路。其中肅州嘉峪關外。夷羗雜處。寇盜無時。自昔號為難守。而今日事勢又有異者。亦卜剌阿爾禿斯二賊。竊伏西海、始而殘害諸番。今則與番聯合。窺我莊凉又犯我河洮之境矣。西域土魯番。踵惡數世。先年獨殘破哈密。後則沿邊王子莊等處。赤斤罕東等番衛俱被蹂踐。遂敢稱兵叩關。犯我肅州。困我甘州鎮城矣。為今之計。既未能奉辭遠討。則先事預防之慮。胡可旦夕忘也、臣聞禦戎之策。自治為上。自治之道。兵食為急。今各衛所行伍空虗。士卒疲憊戰守之具。徒支目前。若不于迯亡者設法勾補。見存者加意撫卹。脫有邊警。何以待之。河西粮儲匱乏士有饑色、馬多廋損。內地所派。既不足外供。　朝廷間發內帑給之亦不過即糴所在之粟入所在倉廩而已而境內佈種不廣。別無輦致。雖有官銀。無從糴入。以故穀價騰踴。日異月殊。所司往往以銀散之衛所軍餘。令市買納官。責限督併。眾口嗷嗷。怨聲載道。夫處積邊儲。不過糴買召商二事。今糴買既有弊。惟。召商為最便之法宜自今定制。凡開中塩引、務令商人上納本色。邊儲銀兩商積粟以較豐歉徵貴賤為利除量留以備豐歲折放亦當召商糴粟。稍優其直、而不苛其收。則應者自眾矣、然欲以本土之所出供本土之所需非廣興屯種不可。今者遣官清查塞田。授軍耕作。此誠探本之策而其故亦不可不講也。何則正軍充伍。餘丁撥屯、例也。但其中有有軍無餘者。有有軍餘而無力不能播種者故屯地多侵沒于將領豪右之家。以致屯軍終歲陪粮。有貧丁以田假佃于人者。有田隔遠磽瘠。無人願假不得已終歲傭身以輸粮而不足者。管屯之官。至計十歲以下幼男報充屯丁。參兩朋合。謂之擡粮。屯事至此。邊人之困。尚忍言哉。故欲廣興屯種。非先補助屯丁不可按軍士三守城七屯田。例也。不大為區處而徒言屯種必無益今各衛征操之外。有乘墩守堡伏塘等役。即守城且苦之矣。其何有于屯宜令清軍查理各衛軍戶。應繼者俱選解徤丁。仍加帶軍餘一人。戶大族眾者。二人。與俱詣邊以補屯卒。使其來則有親屬以為侶。至則有田業以為家。庶乎生理相依。而迯亡者鮮矣不然。亦可倣古募民實塞之意。召募隴右關西之民。以屯塞下。授地之外。任其開墾。俟三稔。乃徵其租。一切徭役皆復之。如此。則利可資身。人爭向募矣。又考先年屯政修舉之時。牛具種子。皆為官物。凡屯軍以年老。或選伍代去者。例以牛具種子若干。隨田還官。今盡廢矣。宜倣其法、以萬金買牛及田器。審屯丁係貧窶者。及清解召募初至者。人給牛牝牡各一隻。犂鏵各一具。種子五石。每年所獲自輸租外。即償原價種子。以備春作更給。至于屯地之埋沒者。則聽人首告。占種于官豪者。諭令吐退而不追其往可也。或有以虜警為慮者。臣謂春種秋穫。各不過一二旬耳。設令各該守臣。先期曉諭。約日並作大發卒為之守望。寇至舉烽。即可收保。且虜入寇亦有時。壠畝連雲。禾稼蔽野虜馬亦安能盡殘之乎。管屯之官。尤必委任得人。貪婪侵剋者罰無赦。三年以上。屯粮無負及有嬴積者。薦舉擢用。今日修舉屯政。大要不過如此。若徒以清查催納為名。而鮮實心經理之方。臣恐于邊備終無益也。


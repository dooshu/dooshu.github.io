与方金湖言制俺酋款贡事


间谍一行，虏即喙兑。赖天之灵，愚计幸而屡中，庆甚，庆甚。小酋定许其归，但须少留难之。务令执送诸逆，誓永不犯，乃可奏闻朝廷，礼而归之。小小结局，仆之始谋固不止此，然亦数年之利也。今录去寄鉴川前后二书奉览。鲍崇德返自虏中，倘有定议，幸星夜密以见教，以便措画。

鉴川谓马帅，贼在门庭，按兵不赴，意甚衔之。仆再三为之营解，谓老酋方驻在近边，渠岂敢轻身东援，乃得免于重参。公须为调护于中可也。

今秋边事，公功最多，须先行薄赉，徐当议处。






内外形诊老壮肥瘦病旦 慧夜甚大论第六


〔一〕黄帝问曰：人之生也，有刚有柔，有弱有强，有短有长，有阴有阳，愿闻其方。岐伯对曰：阴中有阳，阳中有阴，审知阴阳，刺之有方。得病所始，刺之有理，谨度病端，与时相应，内合于五脏六腑，外合于筋骨皮肤，是故内有阴阳，外有阴阳。有内者，五脏为阴，六腑为阳；有外者，筋骨为阴，皮肤为阳。故曰：病在阴之阴者，刺阴之荥俞；病在阳之阳者，刺阳之合；病在阳之阴者，刺阴之经；病在阴之阳者，刺阳之络。病在阳者名曰风，病在阴者名曰痹，阴阳俱病名曰风痹。病有形而不痛者，阳之类；无形而痛者，阴之类。无形而痛者，其阳完《九墟》完作缓，下同 而阴伤，急治其阳，无攻其阴《九墟》作急治其阴，无攻其阳 ；有形而不痛者，其阴完而阳伤，急治其阴，无攻其阳《九墟》作急治其阳，无攻其阴 ；阴阳俱动，乍有乍无，加以烦心，名曰阴胜其阳，此谓不表不里，其形不久也。

问曰：形气病之先后，内外之应奈何？对曰：风寒伤形，忧恐忿怒伤气。气伤脏，乃病脏；寒伤形，乃应形；风伤筋脉，筋脉乃应。此形气内外之相应也。问曰：刺之奈何？对曰：病九日者，三刺而已；病一月者，十刺而已。多少远近，以此衰之。久痹不去身者，视其血络，尽去其血。问曰：外内之病，难易之治奈何？对曰：形先病而未入脏者，刺之半其日；脏先病而形乃应者，刺之倍其日，此外内难易之应也。

〔二〕问曰：何以知其皮肉血气筋骨之病也？对曰：色起两眉间薄泽者，病在皮；唇色青黄赤白黑者，病在肌肉；营气濡然者，病在血气《千金方》作脉 ；目色青黄赤白黑者，病在筋；耳焦枯受尘垢者，病在骨。

问曰：形病何如？取之奈何？对曰：皮有部，肉有柱，气血有俞《千金翼方》下有筋有结 ，骨有属。问曰：愿尽闻其故。对曰：皮之部，俞在于四末；肉之柱，在臂 诸阳肉分间与足少阴分间；气血之俞，在于诸络脉，气血留居则盛而起；筋部无阴无阳，无左无右，候病所在；骨之属者，骨空之所以受液而溢脑髓者也。问曰：取之奈何？对曰：夫病之变化，浮沉浅深，不可胜穷，各在其处，病间者浅之，甚者深之，间者少之，甚者众之，随变而调气，故曰上工也。

问曰：人之肥瘦小大寒温，有老壮少小之别奈何？对曰：人年五十以上为老，三十以上为壮，十八以上为少，六岁以上为小。问曰：何以度其肥瘦？对曰：人有脂，有膏，有肉。问曰：别此奈何？对曰：繦肉坚，皮满者，脂。繦肉不坚，皮缓者，膏。皮肉不相离者，肉。问曰：身之寒温何如？对曰：膏者，其肉淖而粗理者身寒，细理者身热。脂者，其肉坚，细理者和《灵》作热 ，粗理者寒。少肉者寒温之症未详 。

问曰：其肥瘦大小奈何？对曰：膏者，多气而皮纵缓，故能纵腹垂腴；肉者，身体容大；脂者，其身收小。问曰：三者之气血多少何如？对曰：膏者多气，多气者热，热者耐寒也；肉者多血，多血者则形充，形充者则平也；脂者，其血清，气滑少，故不能大。此别于众人也。问曰：众人如何？对曰：众人之皮肉脂膏不能相加也，血与气不能相多也，故其形不小不大，各自称其身，名曰众人。问曰：治之奈何？对曰：必先别其三形，血之多少，气之清浊，而后调之，治无失常经。是故膏人者，纵腹垂腴；肉人者，上下容大；脂人者，虽脂不能大。

〔三〕问曰：病者多以旦慧昼安，夕加夜甚者，何也？对曰：春生夏长，秋收冬藏，是气之常也，人亦应之。以一日一夜分为四时之气，朝为春，日中为夏，日入为秋，夜为冬。朝则人气始生，病气衰，故旦慧；日中则人气长，长则胜邪，故安；夕则人气始衰，邪气始生，故加；夜半人气入藏，邪气独居于身，故甚。

问曰：其时有反者，何也？对曰：是不应四时之气，脏独主其病者，是必以脏气之所不胜时者甚，以其所胜时者起也。问曰：治之奈何？对曰：顺天之时，而病可与期，顺者为工，逆者为粗也。






卷二十四


钦定四库全书

石湖诗集卷二十四

宋　范成大　撰

题请息斋六言十首

洞门昼挂铁锁阁道秋生绿苔蓍下略同龟伏瓜中且免蝇来

多谢纷纷云雨相忘渺渺江湖坐隅但忌占鵩屋上何烦誉乌

灧澦年年似马太行日日推车笑中恐有义甫泣里难防叔鱼

见影蜮犹铋铋闻声厖尚狺狺问谁毛生名纸知我角出车轮

不惜人扶难拜非关我醉欲眠劳君敬枯木耳恐汝见湿灰焉

税驾今吾将老结庐此地不喧恐妨蝴蝶同梦笑倩顚当守门

口边一任醭去鼻孔慵将涕收闲门冷落车辙空室团栾话头

冷煖旧雨今雨是非一波万波壁下禅枯达磨室中病着维摩

亲戚自有情话来往都无杂言酒熟径须相报文成聊与细论

园丁以时白事山客终日相陪竹比平安报到花依次第折来

送刘唐卿户曹擢第西归六首

摩挲汉柱怆分襟邂逅吴船喜盍簪别久十年知几梦情亲万里只初心

学道何关紫与青发身聊假佛名经归来解尽程书缚千古文章似建瓴

槐黄灯火困豪英此去书窗得此生学力根深方蔕固功名水到自渠成

中年亲友惜分离况我身兼老病衰余景庶几犹及见登瀛召客过门时

我识岷峨最上头当年脚力与云浮两山父老如相问一席三椽正卧游

四海西州旧故多烦君问讯各如何心期本自无南北万里天波一月波【末句戏用蜀语以见久要不忘之意】

富顺杨商卿使君曏与余相别于泸之合江渺然再会之期後九年乃访余吴门则喜可知也今复分袂更增惘然病中强书数语送之

合江县下初语离共说再会知何时夀栎堂前哄一笑人生聚散真难料青灯话旧语未终船头叠鼓帆争风草草相逢复相送直恐送迎皆梦中昨闻亲上安边奏玉陛从容移禁漏天香怀?左鱼符归作双亲千岁夀我今老病塘蒲衰君归报政还复来万里傥容明月共更期後梦如今梦

久病或劝勉强游适吟四絶答之

风月个中老子江湖之上散人化鑪苦靳清福环堵闲抛好春

鹤怨久回俗驾鸥盟谁主载书一丘一壑谢汝三岁三秋望予

扪蝨即是忙事驱蝇岂非褊心香煖香寒功课窗明窗暗光阴

羸如蓐妇多忌倦似田翁作劳玩具僧梳刖屦欢悰丁尾龟毛

初秋闲记园池草木五首

茙葵烂紫终陋薝卜嫣黄亦香医俗賸延竹色疗愁催拆萱房

牛牵碧蔓自绕鸡耸朱冠欲争菱葩可范伯雅蓼节偏宜麴生【菱葩为酒杯様最佳蓼入麴为胜】

旱地莲花娇小水盆栀子幽芳薇帐半年春艶桂丛四季秋香【紫薇一名半年红嵓桂一种四季有花】

醉怜金琖齐侧卧看玉簪对横腥水留灌末利结香旋薰素馨【末利用治鱼腥水浇方多花】

玉菡化生稚子碧枝视现声闻马齿任藏汞冷鸿头自胜硫温【谓孩儿莲罗汉木马齿苋中有水银鸿头芡实也芡性煖号水硫黄】

岩桂三首

风帘疎爽月裵回怅望家人把酒杯病着幽窗知几日瓶花两见木犀开

越城芳径手亲栽红浅黄深次第开不用小山招隐赋身如强健日千回

一株萧索倚宣华东苑香风属内家丹碧屠苏银烛照平生奇絶象山花【少城圃中惟有一株建康东御园有亦不多四明丹桂特奇州宅所种尤蔚茂常与魏丞相夜饮其下】

中秋无月三首

儿女无悰坐客稀今年孤负隔年期谁从天上牢遮月不管人间大欠诗

扑地痴云欲万重家家帘幙护房栊世间第一无情物谁似中秋雨与风

一生露下风前客两岁愁边病里身姑置阴晴圆缺事药寮灯火正相亲

藻侄比课五言诗已有意趣老怀甚喜因吟病中十二首示之可率昆季赓和胜终日饱闲也

旧岁连新岁凉牀又煖牀山川屏里画时刻篆中香畏垒安吾土支离饱太仓若敎身更健鹤背入维扬认鹿纷纭梦亡羊散乱心眵昏遮眼读愁苦捻髭吟幸觉行迷远其如卧病深通身都放下何用觅砭鍼日煖衣犹袭宵长被有棱朝晡三楪饭昏晓一釭灯伴坐跧如几扶行瘦比藤生缘堪入画寂寞憩松僧绳倚扶枵骨蒲团阁瘁肤事疑偿业债形类窘囚拘空劫真常体浮生幻化躯个中元不二无语对文殊软熟羞盘馔芳辛实枕帏候晴先晒席占湿豫烘衣易栗鸡皮皱难培鹤骨肥头颅虽若此虚白自生辉数息憎晨凊伸眉惬晚晴隙尘浮日影窗穴啸风声扪蝨天机动驱蚊我相生偶然成一笑栩栩暂身轻贵仕龟钻筴闲居马脱鞿冠尘昏旧制带眼剩新围堆案书邮少登门刺字稀掩关灰木坐休示季咸机目眚浮珠佩声尘籁玉箫秋怀潘鬓秃午梦楚魂销注水瓶花醒吹薪药鼎潮南柯何处是斜日上廊腰静里秋先到闲中昼自长门阑疑泄柳尸祝漫庚桑腹已枵经笥身犹试药方强名今日愈勃窣负东墙汗渍筇枝赤苔封屐齿青有医延上坐无客抗分庭霁月钻窗看鸣琴侧枕听莫嗔猿鹤怨岫幌两年扃视絮劳羣从只承愧阖家乳泉供水递金液养丹芽加酿厚如酪旋舂香胜花百端扶老惫无物报投瓜学业荒呻毕欢悰隔笑盐入秋先复幕过夏亦疎帘门客嗔愁思家人献吉占尤怜小儿女时报鹊鸣檐赠临江简寿玉二首简携王仲显使君书来谒并示孔毅甫梦蟾图今庙堂五府皆有题字

萧滩远客扣田庐贻我读书楼上书千里故情元共月错云多病故人疎

卷中图画袖中珍上有三阶五朶云白日青天光范路未饶蟾窟梦纷纭

夀栎前假山成移丹桂於马城自嘲

堂前趣就小嶙峋未许蹒跚杖屦亲更遣移花三百里世间真有大痴人

灼艾

血忌详涓日尻神谨避方艾求真伏道穴按古明堂谢去羣巫祝胜如几药汤起来成独笑一病搅千忙

东宫夀诗

甲观秋弥月前星蚤丽天君亲重庆日家国中兴年英武神机远温文德宇全摛章森典则会道极高坚俭宝躬安履仁端性自然渊冲澄有量海润浃无边五学临函丈三朝拱邃延颂声敷政久喜色问安还铜律谐初度桑弧絶旧传菊催重九近梅占小春先戏彩猗兰殿宣杯玳瑁筵青宫千亿寿长对两宫前

十月朝开炉偶书余病归二年未能拜埽松楸曩常以此日侍先兄游洞庭并写悲感之怀

圃芋今年紫篱枫昨日丹开炉修故事听雨说新寒橘社重游阻楸行再拜难此时西望眼衰涕不胜弹

有怀龚养正

好在楚龚子秋来情话稀昨承书素说行侍板舆归烟水潮平棹风霜岁晚衣几时真访戴莫待雪花霏

白髭行

四十踰四髭始黄手持汉节临大荒舆疾归来皮骨在两鬓尚作青丝光俛仰行年四十九万里南驰复西走斑斑颔下点吴霜犹可芟夷诳宾友屈指如今又十年两年惫卧愁风前人生血气能几许不待览镜知皤然长安後辈轻前辈百方染药千金卖烦撋包裹夜不眠无奈霞头出光怪病翁高卧门长扃垂雪骨更清儿童不作居士唤唤作堂中老夀星

但能之提刑相别十年自曲江远寄二诗叙旧良厚次韵为谢亦以首章奉怀略道湘南分携故事末篇自述年来衰病不复故吾也

忆昔骖鸾识俊英朱旛绣斧尽能名书随庾岭一枝寄句挟韶江九奏成吴粤交驰清夜梦参辰不隔故人情何时重醉金槽曲一洗阳关别恨平

濩落枵虚似瓠壶新添雪鬓与双须也知病叟形容变非是仙儒骨相癯岁晚山林如自献年丰田野亦多娱无端拙恙妨清乐未许扁舟到五湖

复以蟾砚归龚养正

梦里何人歌式微觉来石友在书帏郑环信美非吾宝赵璧犹全任汝归渴水双蟾窥海阔出云孤月照星稀好将自草三千牍莫与蚍蜉作钓矶

大雪书怀

天将奇赏发清欢畴昔登临揷羽翰梅下寻诗骑马滑松梢索酒倚楼寒闭门老子愁无赖返棹归来兴已阑聊掬玉尘添石鼎自煎鱼眼破龙团

雪中苦寒戏嘲二絶

冥凌分职大间关辛苦行冬强作难费尽无边风与雪劣能供得一番寒

茸氊帐下玉杯寛香里吹笙醉里看风雪过门无入处却投穷巷觅袁安

雪复大作六言四首

奇寒拥被晓枕噩梦披蓑晚江遥想漫天匝地近听穿幔鸣窗

酿成送腊三白功在迎年九秋樵指担肩相贺饭囊酒瓮何忧

初报折篁抢地旋闻压柳堆桥宁敎风过掀舞可惜雨来半销

伶俜冻雀蹲晚噤渗疎梅锁春有客典衣沽酒何人增价卖薪

立春【乙巳】

彩胜金旛梦里茶槽药杵声中索莫两年春事小窗卧听东风

题徐熙风牡丹二首

紫花

蘂珠仙驭晓骖鸾道服朝元露未乾天半刚风如激箭绿绡飘荡紫绡寒

白花

寒入仙裙粟玉肌无余全不耐风吹从敎旅拒春无力细看腰支嫋嫋时

题黄居寀雀竹图二首【居寀筌之子】

羣雀岁寒保聚两鹑日晏忘归草间岂无余粒刮地风号雪飞

蔓花露下凝碧丛竹秋来老苍噪雀羣争何事么禽自啭清篁

题张曦颜两花图二首【曦颜广汉人赵昌之甥】

繁杏

红粉团枝一万重当年独自费东风若为报答春无赖付与笙歌鼎沸中

玉梨

雪薄冰轻不耐春雨中愁绪月中真莫教梦作云飞去留伴昭阳第一人

题范道士二牛图【道士处州人号范牛中年狂顚人传其得道此图自称中兴道士范子珉盖未顚时所作尤为精妙】

西畴涤场净无尘原头远牧秋草春一牛疾行离其羣一牛返顾如怒嗔目光炯炯狞而驯点缀毫末俱逼真不顚不狂笔有神妙哉吾宗散仙人

石湖诗集卷二十四








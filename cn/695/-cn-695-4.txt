詹徽

（湖广人，为都御史。）

徽性残忍，尝命与懿文太子同录重囚，太子屡欲有所出，徽争不从。间以言于上，上曰：「彼所执是也。」太子因言治天下当以仁厚，上怒，作色曰：「竢汝有天下为之。」太子遑遽，自投金水河中，左右遽入水挽持者免死，解衣而救者皆死。太子以是得疾，语皇孙曰：「我之死，徽为之也，无忘我雠。」他日复与皇孙录囚，问死囚当加何刑，曰：「断其手足。」遂叱徽曰：「汝罪当死，速即此刑。」


送东云雏二首

其一


摇落边榆客未归，故人衰白喜相依。
知君郁郁方求禄，愧我劳劳欲息机。
修竹堪思槐里醉，塞鸿初向柳城飞。
东临碣石观沧海，缥缈天风一振衣。

其二

太华峰头未可攀，共君信宿白云间。
别来频梦仙人掌，相见同悲客子颜。
裘敝每难酤浊酒，书成真足副名山。
折腰五斗从兹始，种秫栽花恐不閒。


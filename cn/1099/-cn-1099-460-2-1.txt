○報北新關吳王政 【 北新關稅】

承枉教、具見勤職愛民、虗懷求益意甚盛也、不佞曩攝貴部、見榷關故事、後榷之數常浮於前榷。不佞嘗與諸公談、以為君子不盡利以遺民若日益歲增國家萬年無疆。更何底止神廟末年士大夫議論猶如愚意易漸加為漸損即如前報千金。今報九百九十。即少此數金。而廉者自廉。能者自能。於國計無毫髮損。而所益于國脉國體者不知其幾千萬也。及閱名臣錄、先輩長慮識體可為欽尚成化中有大司農周文端公經者、委官監稅課入多者與下考則不佞所論。先輩巳有先得我心者矣。古人言存心天下。加意窮民。總之心要存、志要加。誠存誠加。而民不被其澤者否也、高明以為何如、


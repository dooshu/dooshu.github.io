○論內外官銓轉資格疏 【 用人】

臣向言內外官員遷轉資格、巳蒙采納、即賜施行、天下臣工、鼓舞稱快、謂大聖人之睿斷、超出尋常、真萬萬倍也、顧惟吏部尚書、不能博考洪武永樂宣德年間、事例之善者、錯綜斟酌之、徒諉曰未敢輕議焉、是致　聖心雖欲盡復祖宗之舊章、百官動引近年因襲之陋法以橫撓之也、是我　陛下真有孜孜圖治之心、臣下不能將承贊佐之也、謹以鄙誠、略陳于後、惟　陛下采擇有可施行、亦愚臣一得之幸也、臣聞吏部會議、謂翰林入閣、必五品以上、循至三品、即遷外省參政、及各部侍郎、為資格有碍、不敢擅議、吏部所言是也、二者能並行則致治振衰不日可望矣葢循資敘進吏部之職也不拘資格量材器使　陛下之任也葢翰林入閣、　太祖時、原無事例、　太宗時、始有編修侍讀中書舍人入閣事例、楊榮楊士奇楊溥入閣、遂夤緣依阿。不肯外補。雖加尚書等職。猶貪戀內閣。文敏平日極詆三楊要是有慨之言耳自後楊士奇之子。恃勢殺人、法司不敢究問、宣德正統年間、五軍府衛有名無人、一百六十三萬三千六百員名、猶有作缺冐支俸糧、耗食倉儲、循至民力匱竭、海內大亂、　英宗北狩、皆楊榮楊士奇楊溥貪戀壞事所致也、至今入閣、拘定翰林一途、內閣職員。遂為翰林私有。翰林官屬。遂托內閣為腹心。積習因循。遂成事例。故內閣外迂。誠非吏部資格所能議也。皆楊士奇輩貪戀之流弊也。伏望陛下精思　太祖所定官制。翰林學士及各殿大學士。官止五品其防微杜漸之意為慮至遠然後密察內閣諸臣。有忠實可任者。留兼師傅。或不稱職。即調外任。其部院卿佐。有宏材偉器。可大用者。即補內閣。勿拘一途。若不稱職。亦調外任。此則　陛下延攬人材。以馭天下之大柄也。誠非吏部所能行也。臣聞吏部會議、檢討以上可牧民者、量陞參議參政、堪任提學者、處以副使僉事、臣竊謂此例最公、萬世可行、但一時建白、制未畫一、事例草創、奸人後有改更、歲月變迂、案牘易于沉沒、　陛下之良法美意、又復廢格不行耳、伏望再　敕吏部畫為定制、永世遵行、仍于部屬州邑有司官員文學優長。器度宏遠者。亦許推調翰林。則人皆振奮。仕優而學。真材不患其不出也又聞會議吏部四司以前陞迁多在外任。亦有事務重大。量處京職此則吏部偏弊自為身謀者也葢文選考功。握權過重。正宜陞調外任、以適重輕之宜。乃云事務重大、量處京職。是何說也久握重大之權復有京堂之擢不亦重愈過重乎故臣謂吏部四司、俱宜陞補外任、葢將制過重之權。使有所顧忌。慮人之議其後。不敢為惡也。非謂吏部官屬、不稱京職也。正德十六年、此議亦緣議礼而來禮科右給事中熊浹、首言大禮、　恭穆獻皇帝、宜上尊號、文選司密受內閣風旨、陞熊浹河南參議、自是百官不敢議禮矣、兵科給事中史道、憤楊廷和專權謀劾之、楊廷和遣侍講葉桂章和解、史道不肯、文選司承廷和風旨、陞史道僉事、戶科給事中陳滉出差回京、沿途極論大臣議禮之失、謀將共奏、文選司承內閣風旨、陞陳滉僉事、自是言官屈伏文選之門矣。故臣再三思議。謂重權不可久假。文選考功。所以進退百官。旌別賢否。委任不可不重。久居重任。無以制之。則無所忌憚。敢于為惡。阿附大臣、以擯忠直。其流禍之酷使天下臣子。惟知權臣之當附、不知　朝廷之當尊。皆文選考功不補外任之弊也。伏望　陛下、敕行吏部、立為定制、凡文選考功郎中、九年考滿、俱陞外任、若有宏材偉器。忠實方剛。或為眾論公薦、或為　陛下所知。然後特留京職。或擢翰林。或擢卿佐。不拘常格。庶吏部官屬。不敢作權臣鷹犬陛下亦得總攬乹剛大柄。不為奸臣所竊弄也。惟　陛下能行之。非吏部所便而願行也。臣伏覩　陛下敕旨、朕以人君、深居宮禁、不知外面事情、必賴左右大臣、協力贊佐、若為大臣的、又不能實察民情、何益治道、　陛下之言及此、天下兆民之福也、臣聞實察民情。在慎用百官。欲得百官。在振作有術。臣觀正統成化年間、若馬昂為戶部尚書、則由貢士、若寇深為都御史、則由監生、若魏驥為吏部尚書、若陳璉為禮部侍郎、皆由教職、若薛瑄入閣、則由御史、若李賢入閣、則由主事、當時人材。雖片善寸長。皆無淹滯。效忠竭節者。得自策勳猷。今部院正官。非進士不授。凡監生歲貢。遂甘心自棄。雖有豪傑之材。亦局于卑官小吏。無由自振矣。不得不為剝民自利之謀也。此獎用監生歲貢。未若祖宗之善也。進士知縣、舉人教官、猶有行取之例、故各官多砥礪廉隅、肯自立樹、惟知府知州監生知縣、職最親民、乃拘定舊格、陞擢外官、故有奉公數年。未蒙超擢。一遭彈劾。即考察罷職者。雖豪杰自負。猶不能不動心矣。况中人以下者乎。亦不得不為剝民自利之謀也。此獎用郡邑。未若祖宗之善也。伏願　陛下敕行都察院、凡御史出廵、責之荐舉監生舉人、堪任翰林部屬風憲臺諫者各一員、待吏部推用、創始行之。正湏總論其所得不可因一人一事而致廢格雖未盡得人行之久人材由貢舉出者不可勝用矣復責之荐舉知府知州知縣堪任南北京尹、翰林臺諫寺卿府丞者、各一員、待吏部推用、創始行之。雖未盡得人行之久人材由郡邑出者不可勝用矣仍責兩京堂上正官、翰林臺諫履任半年、各于歲貢舉人、舉人自代唐宋以來舊例也府縣藩臬荐舉一人自代、聽吏部推用、此則鼓舞人材。以安兆姓之術也。惟　陛下能行之。非吏部所能擅議也。臣嘗伏讀　太祖高皇帝遣內使趙通聘壺關縣儒士杜斆、諭畧曰、昔之御宇內者、無倖位、無遺賢、致時和而世泰、今朕才疏、遺聖道之良宗、是致賢隱善匿、民未康、世未泰、今爾博學君子、齒有年矣、符若到、精力有餘、則策杖來朝、果可作為、加以顯爵、與朕同遊、大哉　太祖皇帝之至德也。夫自唐虞而下。聖神之君。豈有過我　太祖者。聘一儒士。猶自謂才疏。遺聖道之良宗其謙德禮賢之心何如也杜斆乃草莽之臣耳。猶曰與朕同遊。其待臣下之厚何如也。又嘗伏讀　英宗皇帝遣行人聘崇仁縣處士吳與弼敕諭畧曰、勞于求賢、然後成無為之治、樂于忘勢、乃能致難進之賢聞爾與弼、潛心經史、博洽古今、特遣行人曹隆、往詣所居、徵爾赴闕、至哉　英宗皇帝法祖之善也。我　太祖崇獎恬退。振作士風之至德。　英宗實繼述之。隱居求志。師表後儒之實學。吳與弼實躬有之。故自　英宗舉徵賢之禮。風動天下。與我　太祖下賢之典。後先同符。由是一時人材。振奮興起。爭自濯磨。以廉恥自勵。以禮義氣節自重。士習之美。起前振後。　太祖英宗之德。亦亘萬古而獨盛。邇年公卿大臣。俱出甲科。百司小吏。皆出貢舉。故仕途多奔競之風。習俗寡廉恥之節。皆人習浮詞。不崇實行之弊也。伏望　陛下審詢祖宗舊典。科貢取士。雖不偏廢。徵聘隱逸。亦特詔舉行。亦挽頹風以植名教之一助也。今日諸臣若曰。鴻儒碩學。甲科網羅之矣。雖下求賢之詔。恐草莽無賢可舉也此李林甫之說也天下英雄其隱伏也豈有限量敦實行者或不足于浮詞。崇禮節者或恥同于奔競。天民自待者。或非小就所能屈也。伏惟　陛下特詔天下守臣。博訪隱逸遺材。具以名聞。然後遣官徵聘。量材授任。如不願仕。亦如宋儒程頤所議建尊賢堂以處之使國學生徒。以及百司有所矜式。則不惟人材振作。士習返古。我　太祖　英宗之盛德。又于　陛下愈有光也。臣嘗伏讀　太祖皇帝敕諭百僚曰、方今所用布政司府州縣按察司官、多係民間起取秀才人材孝廉、各人授職到任之後、略不以到任湏知為重、公事不謀、體統不行、終日聽信小人浸潤、謀取賍私、酷害下民、以此仁義之心淪沒、殺人之計日生、一旦繫獄臨刑、神鬼倉皇、至于哀告懇切、柰何虐民在先、當此之際、雖欲自新、不可得矣、如此者往往相繼而犯、上累朝廷、下辱鄉閭、悲哀父母妻子、孰曾有鑑其非而改過也哉、我　太祖此敕。所以戒訓百官。保安元元者。最為切至。邇年有司貨賂公行。割削百姓。貪黷之風。至是極矣。臣嘗伏讀律令、官吏受枉法賍八十貫、絞、今之有司身冐絞刑。不知其??几矣。乃無一人縊頸都市者。贖刑緩縱之弊也。昔者舜嗣堯位。先誅四凶。在堯之朝。皆公卿之列也舜不以刑戮公卿為嫌何也葢公卿而賢。如夔如契。尊禮之宜也。非舜尊之也。奉天道以尊之也。四凶居公卿之位。而甚不肖。即禽獸也。舜誅四凶。誅禽獸也。非誅公卿也。亦非舜誅之也。奉天道以誅之也。聖帝明王。執中立極。萬世君師之矩也。伏願　陛下法　太祖舊章。敕戒藩臬郡縣官吏。痛革舊習。毋縱貪風。以殘百姓。往年過失且不究治。責令更新。以　敕旨到日為始。至于三年。猶不改悔。遣御史廵行。凡有司犯賍滿八十貫。知縣以下便宜處斷。知府以上。逮繫上京。縊頸都市。貪跡彰聞者。死不償責。妻子家屬。編管化外。然後人懼死刑。貪心少息。憲度可正。萬民可安也。夫外任百官。既有格外拔擢。獎勵其向進之心。隱逸遺材。復有異禮聘徵。振作其廉恥之節。且敦切誨諭。俟之三年。然後行刑則百官賍污者萬剉其身亦無怨矣。此帝王之道。　太祖之法。惟　陛下能行之。非臣下所敢擅議也。臣之愚陋、大略如此、皆用人圖治之一端也、若經綸天下之大經、庸濟天下之大猷、有　太祖典章在、臣不敢容一辭、伏惟　陛下從容審擇、或可施行、天下幸甚、

得旨該衙門著實舉行、


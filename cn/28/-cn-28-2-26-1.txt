印


吏部印，文曰“吏部之印”，银铸，以印文官制诰。

兵部印，文曰“兵部之印”，银铸，以印军职制诰。

契丹枢密院、契丹诸行军部署、汉人枢密院、中书省、汉人诸宫都部署印，并银铸。文不过六字以上，以银朱为色。

南北王以下内外百司印，并铜铸，以黄丹为色，诸税务以赤石为色。

杓窊印，杓窊，鸷鸟之总名，以为印纽，取疾速之义。行军诏赐将帅用之。道宗赐耶律仁先鹰纽印，即此。






【解佩去朝市】

去朝市。朝市深（《诗纪》云。一作晨。）归暮。辞北缨而南徂。浮东川而西顾。逢天地之降祥。值日月之重光。当伊仁之菲薄。（《诗纪》作伊吾行之未已。注云。一作伊当未仁之未已。）非徐情之信芳。充待诏於金马。奉高宴於柏梁。观斗兽於虎圈。望窈（玉台作□。）窕於披香。游西园兮登铜雀。攀（玉台作举。）青琐兮眺重阳。讲金华兮议宣室。昼武帷（《诗纪》作帐。）兮夕文昌。佩甘泉兮履（《诗纪》作屣。）五柞。簪□兮□旨（玉台作诣。）兮绂（《诗纪》作黻。通。）承光。托後车兮侍华幄。游渤海兮泛清漳。天道有盈缺。寒暑递炎凉。一朝卖玉碗。（玉台作琬。）眷眷惜馀香。曲池无复处。桂枝亦销亡。清庙徒肃肃。西陵久茫茫。薄暮余多幸。嘉运重来昌。忝稽郡之南尉。典（玉台作曲。）千里之光贵。别北芒（玉台作荒。）於浊河。恋横桥於清渭。望前轩之早桐。对南阶之初卉。非余情之屡伤。寄兹焉兮（《诗纪》作之。）能慰。眷昔日兮怀载。日将暮兮归去来。（○玉台新咏九。《诗纪》七十四。）


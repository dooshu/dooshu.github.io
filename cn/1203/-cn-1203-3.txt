卷三

<集部，词曲类，词选之属，御选历代诗余

钦定四库全书

御选历代诗余卷三目録【起三十五字至四十字】

定西番

温庭筠【三首】

韦庄【二首】

毛熙震

孙光宪

江城子

和凝【二首】

牛峤

张泌

望江怨

牛峤

范汭

西溪子【又一体】

李珣

毛文锡

连理枝

李白

何满子

和凝

长相思

白居易【二首】

南唐李煜【二首】

冯延已

欧阳修【二首】

周邦彦

万俟雅言【二首】

王灼

邓肃

康与之

吕胜已

刘克庄【二首】

李石

陆游【二首】

张辑

黄机

黄昇【三首】

张炎

欧良【四首】

石孝友【三首】

赵溍

汪元量

袁正真

王予可

王行

刘基【三首】

朱谏

张綖

李攀龙

吴子孝

葛一龙

王凤嫺

顾若璞

沈静专

江城子【又一体】

尹鹗

思帝乡【又一体】

温庭筠

孙光宪

相见欢

薛昭藴

南唐李煜【二首】

毛滂

蒋子云

辛弃疾【二首】

陆游

石孝友

康仲伯

陈逢辰

无名氏【二首】

王庭筠

元好问

刘铉

杨愼

风光好

欧良

何满子【又一体】

杨愼【二首】

江城子【又一体】

牛峤

忆秦娥

毛滂【二首】

调笑令

孙光宪

毛滂【四首】

郑仅【二首】

曾慥

无名氏

捣练子【又一体】

无名氏

望梅花

和凝

孙光宪

醉太平

刘过

戴复古

周密

孙惟信

李彭老

王梦应

顔奎

感恩多

牛峤

薄命女

和凝

上行杯

孙光宪

感恩多【又一体】

牛峤

春光好

和凝

抛球乐【又一体】

冯延已

和凝

李肩吾

蝴蝶儿

尹鹗

太平时

欧阳修

贺铸【三首】

陆游

上林春令

杨无咎

昭君怨

苏轼

秦观

万俟雅言

韩驹

侯寘

辛弃疾

杨万里

刘克庄【二首】

张鎡

刘光祖

郑域

王从叔

马洪

杨愼

陈继儒

钱继登

御选历代诗余卷三目録

钦定四库全书

御选历代诗余卷三【起三十五字至四十字】

司经局洗马掌局事兼翰林院修撰加二级【臣】王奕清奉

旨校刋

定西番

【唐敎坊曲名双调三十五字】

定西番　　　　　　　　　　　　　　　温庭筠

汉使昔年离别攀弱柳折寒梅上高台　千里玉关春雪鴈来人不来羌笛一声愁絶月徘徊

前调　　　　　　　　　　　　　　　温庭筠

海燕欲飞调羽萱草緑杏花红隔帘栊　双鬓翠霞金缕一枝春艳浓楼上月明三五琐牎中

前调　　　　　　　　　　　　　　　温庭筠

细雨晓莺春晩人似玉柳如眉正相思　罗幙翠帘初卷镜中花一枝肠断塞门消息鴈来稀

前调　　　　　　　　　　　　　　　韦　庄

挑尽金灯红烬人灼灼漏迟迟未眠时　斜倚银屏无语闲愁上翠眉闷煞梧桐残雨滴相思

前调　　　　　　　　　　　　韦　庄

芳草丛生缕结花艳艳雨蒙蒙晓庭中　塞远久无音问愁消镜里红紫燕黄鹂独自恨何穷

前调　　　　　　　　　　　　毛熙震

苍翠浓阴满院莺对语蝶交飞戏蔷薇　斜日倚阑风好余香出绣衣未得玉郎消息几时归

前调　　　　　　　　　　　　孙光宪

鸡禄山前游骑边草白朔天明马蹄轻　鹊面弓离短韔弯来月欲成一只鸣云外晓鸿惊

江城子

【或作江神子一名水晶帘单调三十五字】

江城子　　　　　　　　　　　和　凝

竹里风生月上门理秦筝对云屏轻拨朱弦恐乱马嘶声含恨含娇独自语今夜约太迟生

前调　　　　　　　　　　　　和　凝

斗转星移玉漏频已三更对栖莺历历花间似有马蹄声含笑整衣开绣户斜敛手下堦迎

前调　　　　　　　　　　　　牛　峤

鵁鶄飞起郡城东碧江空半滩风越王宫殿苹叶藕花中帘卷水楼鱼浪起千片雪雨蒙蒙

前调　　　　　　　　　　　　张　泌

碧阑干外小中庭雨初晴晓莺声飞絮落花时节近清明睡起卷帘无一事匀面了没心情

望江怨

【单调三十五字第三第五第七句平仄互异】

望江怨　　　　　　　　　　　牛　峤

东风急惜别花时手频执罗帏愁独入马嘶残雨春芜湿倚门立寄语薄情郎粉香和泪滴

前调　　　　　　　　　　　　范　汭

兰房晓络纬缫丝声未了一霎愁多少桐隂斜压阑干小人悄悄罗幙手慵开惟恐惊栖鸟

西溪子

【又一体单调三十五字】

西溪子　　　　　　　　　　　李　珣

金缕翠钿浮动妆罢小牎圆梦日高时春已老人未到满地落花慵埽无语倚屏风泣残红

前调　　　　　　　　　　　　毛文锡

昨夜西溪游赏芳树奇花千样锁春光金樽满听弦管娇妓舞衫香暖不觉到斜晖马驮归

连理枝

【单调三十五字宋词俱加後叠又名为小桃红】

连理枝　　　　　　　　　　　李　白

雪盖宫楼闭罗幙昏金翠鬭压阑干香心淡薄梅梢轻倚喷宝猊香烬麝烟浓馥红绡翠被

何满子

【唐崔令钦敎坊记作河满然此调之始为沧州歌者何满所作则当从何单调三十六字】

何满子　　　　　　　　　　和　凝

写得鱼笺无限其如花锁春晖目断巫山云雨空敎残梦依依却爱薰香小鸭羡他长在屏帏

长相思

【?调三十六字有八句皆用韵者有後叠起句不用韵者有後叠另换一韵者梁陈乐府多取古诗长相思三字作起句调名本此一名山渐青一名双红豆一名忆多娇一名青山相送迎】

长相思　　　　　　　　　　　白居易

深画眉浅画眉蝉鬓鬅鬙云满衣阳台行雨回　巫山高巫山低暮雨潇潇郎不归空房独守时

前调　　　　　　　　　　　　白居易

汴水流泗水流流到瓜洲古渡头吴山点点愁　思悠悠恨悠悠恨到归时方始休月明人倚楼

前调　　　　　　　　　　　南唐李煜

一重山两重山山远天高烟水寒相思枫叶丹　菊花开菊花残塞鴈高飞人未还一帘风月闲

前调　　　　　　　　　　　南唐李煜

云一緺玉一梭淡淡衫儿薄薄罗轻颦双黛螺　秋风多雨如和帘外芭蕉三两窠夜长人奈何

前调　　　　　　　　　　　　冯延已

红满枝緑满枝宿雨厌厌睡起迟闲庭花影移　忆归期数归期梦见虽多相见稀相逢知几时

前调　　　　　　　　　　　　欧阳修

苹满溪柳绕堤相送行人溪水西回时陇月低　烟霏霏雨凄凄重倚朱门听马嘶寒鸦相对飞

前调　　　　　　　　　　　　欧阳修

花似伊柳似伊花柳春来人别离低头双泪垂　长江东长江西两岸鸳鸯两处飞相逢知几时

前调　　　　　　　　　　　　周邦彦

沙棠舟小棹游池水澄澄人影浮锦鳞迟上鈎　烟云愁箫鼓休再得来时已变秋欲归须少留

前调【雨】　　　　　　　　　　万俟雅言

一声声一更更牎外芭蕉牎里灯此时无限情　梦难成恨难平不道愁人不喜听空阶滴到明

前调【山驿】　　　　　　　　　万俟雅言

短长亭古今情楼外凉蟾一晕生雨余秋更清　暮云平暮山横几叶秋声和鴈声行人不要听

前调　　　　　　　　　　　　王　灼

来匆匆去匆匆短梦无凭春又空难随郎马踪　山重重水重重飞絮流云西复东音书何处通

前调　　　　　　　　　　　　邓　肃

一重溪两重溪溪转山回路欲迷朱阑出翠微　梅花飞雪花飞醉卧幽亭不掩扉冷香寻梦归

前调　　　　　　　　　　　　康与之

南高峰北高峰一片湖光烟霭中春来愁煞侬　郎意浓妾意浓油壁车轻郎马騘相逢九里松

前调　　　　　　　　　　　　吕胜已

展颦娥抹流波并插玲珑碧玉梭?分两髻螺　晓霜和冻轻呵拍罢阳春白雪歌偎人春意多

前调【惜梅】　　　　　　　　　　刘克庄

寒相催暖相催催了开时催谢时丁宁花放迟　角声吹笛声吹吹了南枝吹北枝明朝成雪飞

前调【饯别】　　　　　　　　　　刘克庄

风潇潇雨潇潇相送津亭折柳条春愁不自聊　烟迢迢水迢迢准拟江边驻画桡舟人频报潮

前调　　　　　　　　　　　　李　石

花飞飞絮飞飞三月江南烟雨时楼台春树迷　双莺儿双燕儿桥北桥南相对啼行人犹未归

前调　　　　　　　　　　　　陆　游

桥如虹水如空一叶飘然烟雨中天敎称放翁　侧船篷使江风蠏舍参差渔市东到时闻暮钟

前调　　　　　　　　　　　　陆　游

暮山青暮霞明梦笔桥头艇子横苹风吹酒醒　看潮生看潮平小住西陵莫较程蓴丝初可烹

前调　　　　　　　　　　　　张　辑

山无情水无情扬柳飞花春雨晴征衫长短亭　拟行行重行行行到江南第几程江南山渐青

前调【蛾眉亭】　　　　　　　　　　黄　机

东梁山西梁山占断长江相对闲古今双鬓斑　天漫漫水漫漫人事如潮多往还浅颦深恨间

前调　　　　　　　　　　　　黄　昇

天悠悠水悠悠月印金枢晓未收笛声人倚楼　芦花秋蓼花秋催得吴霜点鬓稠香笺莫寄愁

前调　　　　　　　　　　　　黄　昇

砧声齐杵声齐金井栏边败叶飞夜寒乌不栖　风凄凄露凄凄影转梧桐月已西花冠牎外啼

前调　　　　　　　　　　　　黄　昇

惜春归爱春归脱了罗衣着苎衣緑隂黄鸟啼　酒醒时梦醒时清簟疎帘一局棊丁东风马儿

前调【赠别】　　　　　　　　　　张　炎

去来心短长亭只隔中间一片云不知何处寻　闷还颦恨还嗔同是天涯流落人此情烟水深

前调　　　　　　　　　　　　欧　良

不思量又思量一点寒灯耿夜光鸳衾闲半牀　雨声长漏声长几阵斜风揺纸牎如何不断肠

前调　　　　　　　　　　　　欧　良

云垂垂雨霏霏祗恐今年花事迟不然孤负伊　燕飞飞柳依依有个人人倚翠扉愁横双黛眉

前调　　　　　　　　　　　　欧　良

雨如丝柳如丝织出春来一段奇莺梭来往飞　酒如池醉如泥遮莫敎人有醒时雨晴都不知

前调　　　　　　　　　　　　欧　良

燕成双蝶成双飞去飞来扬柳旁问伊因厎狂　緑纱牎篆炉香午梦惊回书满牀棊声春昼长

前调　　　　　　　　　　　　石孝友

树槎牙水交加冷艳疎疎瘦影斜几枝梅放花　天一涯路三叉已是情多怨物华那堪更忆家

前调　　　　　　　　　　　　石孝友

红依稀緑依稀寒勒花梢开较迟蝶魂空自迷　怕人疑使人疑人道闲愁緫未知歌眉因甚低

前调　　　　　　　　　　　　石孝友

蝶团飞莺乱啼陌上花开人未归碧台歌舞稀　月入扉风满帷坐到黄昏人静时清愁人不知

前调【水仙】　　　　　　　　　　赵　溍

金璞明玉璞明小小杯盘翠?擎满将春色盛　僊佩鸣琼佩鸣雪月花中过洞庭此时人独清

前调【越上寄雪江】　　　　　　　　　汪元量

吴山深越山深空谷佳人金玉音有谁知此心　夜沉沉漏沉沉闲却梅花一曲琴月高松竹林

前调【送汪　　　　　　　宋宫人水云】袁正真

南高峰北高峰南北高峰云淡浓湖山图画中　采芙蓉赏芙蓉小小红船西复东相思无路通

前调　　　　　　　　　　　　王予可

风暖时雨晴时熏摺罗衣人未归螓蛾愁欲飞　枕琼霞锁牎纱帘月楼空燕子家春风埽落花

前调　　　　　　　　　　　　王　行

烟苍苍水茫茫闲访幽人烟水乡扁舟孤兴长　蒲含霜柳含霜蒲柳萧萧青又黄水云鸥鹭藏

前调　　　　　　　　　　　　刘　基

桃花开李花开小白长红越女腮春风巧翦裁　蜂徘徊蝶徘徊饮遍清香未肯回莫敎飘緑苔

前调【嘉兴道中】　　　　　　　　　　刘　基

草青青麦青青草穗高低麦穗平黄花相间明　山禽鸣水禽鸣禽鸟与人同有情不堪闻此声

前调　　　　　　　　　　　　刘　基

晩风清晩云轻雨意将成又不成断霞天际明　旧恨盈新恨生立到楼头河汉倾无人知此情

前调【天柱峰】　　　　　　　　　　朱　谏

天宇高地轴遥一柱亭亭万丈标青泥到紫霄　断巨鳌立山椒日脚斜拖云气消僊宫倚碧寥

前调　　　　　　　　　　　　张　綖

对青山爱青山山色参差云雾间孤云何处还　泊沙湾宿沙湾淅淅秋风江水寒绕船枫叶丹

前调　　　　　　　　　　　　李攀龙

秋风清秋月明秋雨梧桐枕上惊秋梦不分明　秋蛩吟秋鸟鸣秋鴈行行天际横秋思最关情

前调　　　　　　　　　　　　吴子孝

雨霏霏草离离花落江南燕子飞片时千万思　漏频移枕频敧水远山长无梦归两情应自知

前调　　　　　　　　　　　　葛一龙

风一邨雨一邨风雨萧萧独闭门棃花也断魂　怕黄昏已黄昏湿透春衫冷不禁啼?共酒?

前调　　　　　　　　　　【明媛】王凤嫺

梧叶残枫叶残塞鴈频过人未还沉吟独倚阑　忆乡关盼乡关叠叠南云山外山松梢日影寒

前调　　　　　　　　　　【明媛】顾若璞

梅子青豆子青飞絮飘飘扑短亭风褰罗?轻　送芳辰惜芳辰春事支离些个情眉峰恨几层

前调　　　　　　　　　　【明媛】沈静专

春未盈蝶睡轻柳外东风吹恨生日长花气清　瘦魂惊一声莺羁住愁魔不放行遥山翠半醒

江城子

【又一体单调三十六字】

江城子　　　　　　　　　　　尹　鹗

裙拖碧步飘香纤腰束素长鬓云光拂面珑璁腻玉碎凝妆宝柱秦筝弹向晩弦促鴈更思量

思帝乡

【又一体单调三十六字】

思帝乡　　　　　　　　　　　温庭筠

花花满枝红似霞罗?画帘肠断卓香车回面共人闲语战箆金凤斜惟有阮郎春尽不归家

前调　　　　　　　　　　　　孙光宪

如何遣情情更多永日水堂帘下敛羞蛾六幅罗裙窣地微行曳碧波看尽满池疎雨打团荷

相见欢

【调始於唐宋人则名为乌夜啼又名忆真娘又名忆真妃又名月上瓜洲其名上西楼西楼子西楼秋夜月者皆取南唐後主词中字名调也双调三十六字】

相见欢　　　　　　　　　　　薛昭藴

罗襦绣袂香红画堂中细草平沙蕃马小屏风　卷罗幙凭妆阁思无穷暮雨轻烟魂断隔帘栊

前调　　　　　　　　　　　南唐李煜

林花谢了春红太匆匆无奈朝来寒雨晚来风　胭脂泪相留醉几时重自是人生长恨水长东

前调　　　　　　　　　　　南唐李煜

无言独上西楼月如鈎寂寞梧桐深院锁清秋　翦不断理还乱是离愁别是一般滋味在心头

前调　　　　　　　　　　　　毛　滂

十年湖海扁舟几多愁白发青灯今夜不宜秋　中庭树空堦雨思悠悠寂寞一生心事五更头

前调　　　　　　　　　　　　蒋子云

小桃落尽残红夜来风又是一番春事不从容　翠屏掩芳信断转愁浓可惜日长闲暇小帘栊

前调【山行约友不至】　　　　　　　　　辛弃疾

江头醉倒山公月明中记得昨宵归路笑儿童　溪欲转山已断两三松一段可怜风月欠诗翁

前调　　　　　　　　　　　　辛弃疾

晚花露叶风条燕双高行过长廊西畔小红桥　歌再唱人再舞酒才消更把一杯重劝摘樱桃

前调　　　　　　　　　　　　陆　游

江头緑暗红稀燕交飞忽到当年行处恨依依　洒清泪叹人事与心违满酌玉壶花露送春归

前调　　　　　　　　　　　　石孝友

潇湘雨打船篷别离中愁见拍天沧水搅天风　留不住终须去莫匆匆後夜一樽何处与谁同

前调　　　　　　　　　　　　康仲伯

匆匆一望关河听离歌艇子急催双桨下清波　淋浪醉阑干泪奈情何明日画桥西畔暮云多

前调　　　　　　　　　　　　陈逢辰

月痕未到朱扉送郎时暗里一汪儿泪没人知　揾不住收不聚被风吹吹作一天愁雨损花枝

前调　　　　　　　　　　　　无名氏

都无一点残红夜来风厎事东君归去太匆匆　桃花醉棃花泪緫成空断送一年春在緑隂中

前调　　　　　　　　　　　　无名氏

一弯月挂危楼似藏鈎醉里不知黄叶报新秋　征鸿断归云乱远峰愁愁见緑杨凝恨在江头

前调　　　　　　　　　　　　王庭筠

淡烟疎雨新秋不禁愁记得青帘江上酒家楼　人不住花无语水空流只有一双樯燕肯相留

前调【玉簪花】　　　　　　　　　　元好问

花中闲远风流一枝秋只枉十分清瘦不禁愁　人欲去花无语更迟留记得玉人遗下玉搔头

前调【石榴】　　　　　　　　　　刘　铉

垂杨影里残红甚匆匆只有榴花全不怨东风　暮雨急晓霞湿緑玲珑比似茜裙初染一般同

前调　　　　　　　　　　　　杨　愼

雨来江涨波浑没沙痕掩过竹桥莎径到柴门　孤烟起干树里几家邨牛背一声长笛报黄昏

风光好

【此调作者甚少天机余锦止载无名氏一阕今查系欧良作双调三十六字】

风光好　　　　　　　　　　　欧　良

柳隂隂水沉沉风约双鳬立不禁碧波心　孤邨桥断人迷路舟横渡旋买邨醪浅浅斟更微吟

何满子

【父一体单调三十七字】

何满子　　　　　　　　　　　杨　愼

攲枕梦回春晓倚阑人在天涯迢递关山千万里佳期水渺云赊记得罗巾别泪愁看带雨棃花

前调　　　　　　　　　　　　杨　愼

鶗鴂催成緑雨鹧鸪啼破红霞马上韶华真似梦恼人春思交加记得晓妆临镜愁看映水桃花

江城子

【又一体单调三十七字】

江城子　　　　　　　　　　　牛　峤

极浦烟销水鸟飞离筵分手时送金卮渡口杨花狂雪任风吹日暮空江波浪急芳草岸柳如丝

忆秦娥

【双调三十七字调名始於唐李白此与李词迥别盖後人所度也】

忆秦娥　　　　　　　　　　　毛　滂

醉醉醉击珊瑚碎花花先借春光与酒家　夜寒我醉谁扶我应抱瑶琴卧清清揽月吟风不用人

前调　　　　　　　　　　　　毛　滂

夜夜夜了花朝也连忙指点银瓶索酒尝　明朝花落知多少莫把残红埽愁人一片花飞减却春

调笑令

【单调三十八字称古调笑而别名转应曲者止三十二字】

调笑令　　　　　　　　　　　孙光宪

柳岸水清浅笑折荷花呼女伴盈盈日照新妆面水调空传幽怨扁舟日暮笑声远对此令人肠断

前调【盼盼】　　　　　　　　　　毛　滂

无力倚瑶瑟舞罢霓裳今几日楼空雨小春寒逼钿晕罗衫烟色帘前归燕看人立却趁落花飞入

前调【莺莺】　　　　　　　　　　毛　滂

何处长安路不记墙东花拂树瑶琴理罢霓裳谱依旧月牎风户薄情年少如飞絮梦逐玉环西去

前调【苕子】　　　　　　　　　　毛　滂

芳草恨春老自是寻春来不早落花风起红多少记得一枝春小緑隂青子空相恼此恨平生怀抱

前调【泰娘】　　　　　　　　　　毛　滂

香歇袂红黦记立河桥花自折隼旟绀幰城西阙敎妾惊鸿回雪铜驼春梦空愁絶云破碧江流月

前调【武陵】　　　　　　　　　　郑　仅

烟暖武陵晚洞里春长花漫烂红英满地溪流浅渐听云中鸡犬刘郎迷路香风远误到蓬莱僊馆

前调　　　　　　　　　　　　郑　仅

声切恨难说千里潮平春浪濶梅风不解相思结忍送落花飞雪多才一去芳音絶更对珠帘新月

前调【梅】　　　　　　　　　　　曾　慥

清友羣芳右万槁纷披兹独秀天寒月薄黄昏後缟袂亭亭招手故山千树连云岫借问如今安否

前调【桃源集句】　　　　　　　　　　无名氏

相误桃源路万里苍苍烟水暮留君不住君须去秋月春风闲度桃花零乱如红雨人面不知何处

捣练子

【又一体双调三十八字】

捣练子　　　　　　　　　　　无名氏

林下路水边亭凉吹水曲散余酲小藤牀随意横　犹记得旧时经翠荷閙雨做秋声恁时节不堪听

望梅花

【单调三十八字和凝作望梅花词即以名调更有名望梅者乃解连环之别名与此无涉】

望梅花　　　　　　　　　　　和　凝

春草全无消息腊雪犹余踪迹越岭寒枝香自拆冷艳奇芳堪惜何事寿阳无处觅吹入谁家横笛

前调【又一体双调】　　　　　　　　　孙光宪

数枝开与短墙平见雪萼红跗相映引起谁人边塞情帘外欲三更吹断离愁月正明空听隔江声

醉太平

【一名醉思凡一名凌皮曲一名四字令双调三十八字】

醉太平　　　　　　　　　　　刘　过

情高意真眉长鬓青小楼明月调筝写春风数声　思君忆君魂牵梦萦翠绡香暖云屏更那堪酒醒

前调　　　　　　　　　　　　戴复古

长亭短亭春风酒醒无端惹起离情有黄鹂数声　芙蓉绣茵江山画屏梦中昨夜分明悔先行一程

前调　　　　　　　　　　　　周　密

眉消额黄春凝泪妆玉屏水暖微香听蜂儿打牎　筝尘半牀绡痕半方愁心欲诉垂杨奈飞红正忙

前调　　　　　　　　　　　　孙惟信

吹箫跨鸾香销夜阑杏花楼上春残绣罗衾半闲　襟寛带寛千山万山断肠十二阑干更斜阳暮寒

前调　　　　　　　　　　　　李彭老

兰汤晚凉鸾钗半妆红巾腻雪吹香擘莲房赌双　罗纨素璫冰壶露牀月移花影西厢数流莺过墙

前调　　　　　　　　　　　　王梦应

寒牎月晴寒梢露明一痕归影灯青又分携短亭　衡皋佩云蒸溪酒春有谁勤说归程是峰头鴈声

前调　　　　　　　　　　　　顔　奎

茶边水经琴边鹤经小牎甲子初晴报梅花小春　小冠晋人小车洛人醉扶儿子门生指黄河解清

感恩多

【双调三十九字】

感恩多　　　　　　　　　　　牛　峤

两条红粉泪多少香闺意强攀桃李枝敛愁眉　陌上莺啼蝶舞柳花飞柳花飞愿得郎心忆家还早归薄命女

【一名长命女或加令字在唐乐府直是五言诗今断以和凝词为正格】

薄命女　　　　　　　　　　　和　凝

天欲晓宫漏穿花声缭绕牎里星光少　冷霞寒侵帐额残月光沉树杪梦断锦帷空悄悄强起愁眉小上行杯

【单调三十九字】

上行杯　　　　　　　　　　　孙光宪

离棹逡廵欲动临极浦故人相送去住心情知不共金船满捧绮罗愁丝管咽迥别帆影灭江浪如雪

感恩多

【又一体双调四十字】

感恩多　　　　　　　　　　　牛　峤

自从南浦别愁见丁香结近来情转深忆鸳衾　几度将书托烟鴈泪盈襟泪盈襟礼月求天愿君知我心春光好

【唐明皇击鼓催花曲名春光好调名本此一名愁倚阑令双调四十字】

春光好　　　　　　　　　　　和　凝

纱牎暖画屏闲嚲云鬟睡起四肢无力半春间　玉指翦裁罗胜金盘点缀酥山窥宋深心无限事小眉弯抛球乐

【又一体单调四十字】

抛球乐　　　　　　　　　　　冯延已

霜积秋山万树红倚岩楼上挂朱笼白云天远重重恨黄叶烟深淅淅风髣髴凉州曲吹在谁家玉笛中

前调　　　　　　　　　　　　和　凝

尽日登高兴未残红楼人散月盘桓一鈎冷雾悬珠箔满面西风凭玉阑归去须沉醉小院新池月乍寒

前调　　　　　　　　　　　　李肩吾

风罥蔫红雨易晴病花中酒过清明绮牎幽梦乱於柳罗?泪痕凝似饧冷地思量着春色三停早二停蝴蝶儿

【起於唐张泌亦以起句为调名双调四十字】

蝴蝶儿　　　　　　　　　　　尹　鹗

蝴蝶儿晚春时阿娇初着淡黄衣倚牎学画伊　还似花间见双双对对飞无端和泪湿胭脂惹敎双翅垂太平时

【一名贺圣朝影一名添声杨柳枝双调四十字】

太平时　　　　　　　　　　　欧阳修

白雪棃花红粉桃露华高垂杨慢舞緑丝绦草如袍风过小池轻浪起似江皋千金莫惜买香醪且陶陶

前调　　　　　　　　　　　　贺　铸

秋尽江南叶未凋晚云高青山隐隐水迢迢接亭皋二十四桥明月下弭兰桡玉人何处敎吹箫可怜宵

前调　　　　　　　　　　　　贺　铸

风紧云轻欲变秋雨初收江城水路漫悠悠带汀洲正是客心孤迥处转归舟谁家红?倚津楼替人愁

前调　　　　　　　　　　　　贺　铸

九曲池头三月三柳香尘扑马歕金衔涴春衫苦笋鲥鱼乡味美梦江南阊门烟水晓风恬落归帆

前调　　　　　　　　　　　　陆　游

竹里房栊一径深静愔愔乱红飞尽緑成隂有鸣禽临罢兰亭无一事自修琴铜炉袅袅海南沉洗尘襟上林春令

【或无令字双调四十字】

上林春令　　　　　　　　　　杨无咎

穠李天桃堆绣正暖日如薰芳酒少年未用称遐寿愿来岁如今时候相将得意皇都同携手上林春昼昭君怨

【一名宴西园一名一痕沙他如昭君词昭君叹等皆乐府旧名与塡词无涉平仄四换韵双调四十字】

昭君怨【送别】　　　　　　　　　苏　轼

谁作桓伊三弄惊破緑牎幽梦新月与愁烟满江天欲去又还不去明日落花飞絮飞絮送行舟水东流

前调　　　　　　　　　　　　秦　观

隔叶乳鸦声软啼断日斜隂转杨柳小腰肢画楼西役损风流心眼眉上新愁无限极目送行云此时情

前调【春望】　　　　　　　　　万俟雅言

春到南楼雪尽惊动灯期花信小雨一番寒倚阑干莫把阑干长倚一望几重烟水何处是京华暮云遮

前调【雪】　　　　　　　　　　　韩　驹

昨日樵邨渔浦今日琼川银渚山色卷帘看老峰峦锦帐美人贪睡不觉天孙剪水惊问是杨花是芦花

前调　　　　　　　　　　　　侯　寘

晴日烘香花睡花艳浮杯人醉杨柳緑丝风水溶溶留恋芳丛深处嬾上锦韀归去待得牡丹开更同来

前调　　　　　　　　　　　　辛弃疾

长记潇湘秋晩歌舞橘洲人散走马月明中折芙蓉今日西山南浦画栋珠帘云雨风景不争多奈愁何

前调【荷雨】　　　　　　　　　　杨万里

午梦扁舟花厎香满西湖烟水急雨打篷声梦初惊却是荷池跳雨散了真珠还聚聚作水银窝泻清波

前调【牡丹】　　　　　　　　　　刘克庄

曾看洛阳旧谱只许姚黄独步若比广陵花太亏他旧日豪家园圃今日荆榛满路君莫说中州怕花愁

前调【琼花】　　　　　　　　　　刘克庄

后土宫中标韵天上人间一本道号玉真妃字琼姬我与花曾半面流落天涯重见莫把玉箫吹怕惊飞

前调【夜月】　　　　　　　　　　张　鎡

月在碧虚中住人向乱荷中去花气杂风凉满船香云被歌声揺动酒被诗情掇送醉里卧花心拥红衾

前调　　　　　　　　　　　　刘光祖

人在醉乡居住记得旧曾来去疎雨听芭蕉梦魂遥惆怅柳烟何处目送落霞江浦明夜月当楼照人愁

前调【梅花】　　　　　　　　　　郑　域

道是花来春未道是雪来香异水外一枝斜野人家冷淡竹篱茅舍富贵玉堂琼榭两地不同栽一般开

前调　　　　　　　　　　　　王从叔

门外春风几度马上行人何处休更卷珠帘草连天立尽海棠花月飞到荼蘼香雪莫恨梦难成梦无凭

前调【题小景】　　　　　　　　　　马　洪

路远危峰斜照瘦马风尘衣帽此去向萧关上长安便坐紫骝花厎只似黄粱梦里三径易生苔早归来

前调　　　　　　　　　　　杨　愼

楼外东风到早染得柳条黄了低拂玉阑干怯春寒正是困人时候午睡浓於中酒好梦是谁惊一声莺

前调　　　　　　　　　　　陈继儒

记得去年谷雨柳蘸鵞黄春水水上奏琵琶一痕沙曲罢留侬归去家在竹西溪住古树挂藤花吃新茶

前调　　　　　　　　　　　钱继登

曾记曲栏高处缥缈眼波深注柳外笑吟声打流莺月下棃香暗散雪後兰芽肥绽更欲比妍华雨余花

御选历代诗余卷三








○議覆添調南兵疏

臣等看得南兵之不敢輕調者其說有三。一則恐其奸淫騷擾。二則恐其風土不宜。三則恐其原未見虜乃今督撫官劉應節楊兆俱言可用、總兵官戚繼光言之尤詳、任之尤力、戚少保之主募南兵者亦思用趙人之意且欲以南兵教北兵也其後閱視大雨諸軍皆靡獨一軍摠千山立問之乃南兵也曰將軍令固如是于是諸軍皆凜上奉命嗟乎婦人可陣何况南兵乎大率謂今募南兵。專為守臺。一到即發臺上。經年以臺為家相去人烟既遠又無廛市交易。有何騷擾。有何奸淫又謂南兵在薊巳經三年。風土儘宜。又謂黃崖義院等口。屢被属夷侵犯。守墩南兵。每成堵回之功。若使見虜。必能大戰且計算南北客兵人馬。所給南兵省而北兵費計算南北客兵。道路所給。南兵舟而北兵馬。了了可據。臣等又與原任摠督譚綸面相商確綸深以繼光之言為然。艱大之責。既付之于督撫摠兵其所曲區。若一不之聽于後地方誤事。必將有詞可諉。合無稍俟防秋畢日于東西二路副將內聽劉應節定委一員見在南兵內有願回者。押遣回還。一名仍補一名。再于寧紹金台四府選募六千名。移文浙江巡撫都御史於庫貯減兵銀內。每名給安家銀五兩。沿途不給行粮。到薊之日。備查客兵原分地方。照數更替。南兵添一名。則邊兵減一名。即以邊兵糧艸作為南兵工食。新舊三枝。共九千名。合用兵領聽戚繼光查取素能練兵官員開送督撫衙門具題推用其山東民兵。免其赴邊不論馬兵步兵。每名每歲折銀二十四兩解送薊鎮專備南兵支用。不知果否相應。合行山東巡撫都御史梁夢龍督同各兵備道或應從宜折銀或因照舊赴邊計處停妥。具繇回奏。


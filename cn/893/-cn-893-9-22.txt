述德兼陈情上哥舒大夫





《唐书》：哥舒翰，其先盖突骑施酋长，哥施部之裔。能读《左氏春秋》、《汉书》，通大义。疏财多施予，故士归心。为大斗军副使，迁左卫郎将。吐蕃盗边，与翰遇苦拔海。吐蕃枝其军为三行，从山差池下。翰持半段枪迎击，所向辄披靡，名盖军中。擢授右武卫将军、副陇右节度，为河源军使。翰尝逐虏，马惊，陷于河。吐蕃三将欲刺翰，翰大呼，皆拥矛不敢动。救兵至，追杀之。拜鸿胪卿，为陇右节度副大使。逾年，筑神威军青海上，吐蕃攻破之，更筑于龙驹岛。翰相其川原宜畜牧，谪罪人二千戍之，由是吐蕃不敢近青海。天宝八载，诏翰以朔方、河东群牧兵十万攻吐蕃石堡城，数日未克，捽其将高秀岩、张守瑜，将斩之。秀岩请三日期，如期而下，遂以赤岭为四塞，开屯田，备军实。加特进，赐赉弥渥。十一载，加开府仪同三司。久之，封凉国公，兼河西节度使，进封西平郡王。胡三省《通鉴注》：唐中世以前，率呼将帅为大夫，白居易诗所谓“武官称大夫”是也。



天为国家孕英才，森森矛戟拥灵台。[一]浩荡深谋喷江海，纵横逸气走风雷。[二]丈夫立身有如此，一呼三军皆披靡。[三]卫青谩作大将军，[四]白起真成一竖子。[五]

[一]《晋书》：裴楷尝目钟会如观武库森森，但见矛戟在前。《庄子》：“不可纳于灵台。”郭象注：“灵台，心也。”



[二]《晋书》：桓温挺雄豪之逸气，韫文武之奇才。



[三]《史记·项羽纪》：于是项王大呼驰下，汉军皆披靡。



[四]《卫青传》：天子使使者持大将军印即军中拜车骑将军青为大将军，诸将皆以兵属大将军。



[五]《白起传》：白起者，郿人也，善用兵，事秦昭王。《平原君传》：毛遂曰：“白起，小竖子耳，率数万之众，兴师以与楚战，一战而举鄢郢，再战而烧夷陵，三战而辱王之先人。”



刘世教曰：按此诗，述德有之，而无陈情之词，疑有阙文。胡震亨以为上大帅只此数言，亦太潦草，不如杜之长律为得体者，非也。






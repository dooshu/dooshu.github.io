▼题滕用衡所藏山水图

滕君兴在烟霞间，远游十年今始还。

画图示我有层障，竟似何处之名山？

君言我初适东越，酒船横渡镜湖月。

醉咏谪仙天姥吟，海光欲曙清猿歇。

瑶草春已生，便入金华行。

道逢牧羊儿，疑是黄初平。

从此西游楚江水，大帆如云挂空里。

柁楼酾酒唤长风，一日看山一千里。

不闻东林钟，但见香炉峰。

波迷洞庭阔，树隔潇湘重。

白沙翠壁经过好，就中几度曾幽讨。

麻姑坛上扫落花，尧女祠前荐芳藻。

晚客湖南逢雁回，登临长上定王台。

天从朱鸟峰头转，江自黄牛峡外来。

搜奇历险今应惓，默坐旧游空数遍。

时向明窗看此图，好山一一皆重见。

我闻君言自叹嗟，身如处女愁离家。

闭门读书无半车，髀肉渐生空鬓华。

床前尘土蔽双屐，何不踏之践苔石？

幸逢盛世道路平，五岳寻真皆可适。

便当往抱绿绮弹松风，行尽万壑千岩中。

仙书探得金匮空，归来夸君重相逢，握手一笑吴门东。


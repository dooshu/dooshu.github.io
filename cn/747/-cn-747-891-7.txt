○花间集序

镂玉雕琼，拟化工而回巧。裁花剪叶，夺春艳以争鲜。是以唱云谣则金母词清，挹霞醴则穆王心醉。名高白雪，声声而自合鸾歌。响遏青，字字而偏谐凤律。杨柳大堤之句，乐府相传。芙蓉曲渚之篇，豪家自制。莫不争高门下，三千玳瑁之簪。竞富樽前，数十珊瑚之树。则有绮筵公子，绣幌佳人，递叶叶之花笺，文抽丽锦。举纤纤之玉指，拍按香檀。不无清绝之辞，用助娇娆之态。自南朝之宫体，扇北里之倡风，何止言之不文，所谓秀而不实。有唐已降，率土之滨，家家之香径春风，宁寻越艳。处处之红楼夜月，自锁常娥。在明皇朝则有李太白应制《清平乐》词四首，近代温飞卿复有《金筌集》。迩来作者，无愧前人。今卫尉少卿赵崇祚，以拾翠洲边，自得羽毛之异。织绡泉底，独殊机杼之功。广会众宾，时延佳论。因集近来诗客曲子词五百首，分为十卷，以炯粗预知音，辱请命题，仍为序引。乃命曰《花间集》。将使西园英哲，用资羽盖之欢。南国婵娟，休唱莲舟之引。

张武

武，石照人。仕蜀，累迁峡路应援诏讨使。入後蜀，加秩侍中，统飞棹诸营，为峡路行营招收讨伐使。卒年八十馀岁。


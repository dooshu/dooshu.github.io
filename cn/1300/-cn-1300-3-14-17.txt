衙参之礼

今监司、郡守初上事，既受官吏参谒，至晡时，僚属复伺于客次，肯吏列立廷下通刺曰衙，以听进退之命，如是者三日。如主人免此礼，则翌旦又通谢刺。此礼之起，不知何时。唐岑参为貌州上佐，有一诗，题为《衙郡守还》，其辞曰：“世事何反覆，一身难可料。头白翻折腰，还家私自笑。所嗟无产业，妻子嫌不调。五斗米留人，东溪忆垂钓。”然则由来久矣。韩诗曰：“如今便别官长去，直到新年衙日来。”疑是谓月二日也。






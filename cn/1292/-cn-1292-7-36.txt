◇　改元神爵诏（神爵元年三月）

朕承宗庙，战战栗栗，惟万事统，未烛厥理。乃元康四年，嘉谷玄稷降於郡国，神爵仍集，金芝九茎，产於函德殿铜池中；九真献奇兽，南郡获白虎、威凤为宝。朕之不明，震於珍物，饬躬斋精，祈为百姓。东济大河，天气清静，神鱼舞河。幸万岁宫，神爵翔集。朕之不德，惧不能任。其以五年为神爵元年，赐天下勤事吏爵二级，民一级，女子百户牛酒，鳏寡孤独高年帛。所振贷物勿收。行所过毋出田租。

（《汉书·宣纪》）




○敕奚都督李归国书

敕奚都督右金吾卫大将军归诚王李归国：朕比闻突厥欲灭卿两蕃，先敕守严为防护，今闻泥礼已破凶徒，仍虑其收合馀烬，复来掩袭，卿可与泥礼相为腹背。但突厥不尽，後患终深，卿可伺其归师，乘其丧气，与诸将计会，逐要追袭，时不可失，宜自思之。秋深极冷，卿及衙官将士已下并平安好，遣书指不多及。


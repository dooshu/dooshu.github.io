123　梁武帝策錦被及問栗事　隋煬帝燕泥庭草之心結


梁武帝策錦被事，劉峻以疏十餘事而見忌。又問栗事，沈約以少三事而爲悦。君之於臣，争名記誦之末。「燕泥」、「庭草」，於隋煬何議焉？

【元圻案】南史劉峻傳：「峻，字孝標，本名法武，平原人。梁武帝每集文士策經史事，時范雲、沈約之徒皆引短推長，帝乃悦。曾策錦被事，咸言已罄，帝試呼問峻，峻請紙筆，疏十餘事，坐客皆驚，帝自是惡之，不復引見。」〇梁書沈約傳：「約，字休文，吴興武康人也。約嘗侍讌，值豫州獻栗，徑寸半，帝奇之，問曰：『栗事多少？』與約各疏所憶，少帝三事。出謂人曰：『此公護前，不讓即羞死。』帝以其言不遜，欲抵其罪，徐勉諫乃止。」〇宋朱翌猗覺寮雜記曰：「以是知漢文自謂不及賈誼，賢矣。」〇通鑑隋紀煬帝大業九年：「帝善屬文，不欲人出其右。薛道衡死，帝曰：『更能作「空梁落燕泥」否？』王胄死，帝誦其佳句曰：『「庭草無人隨意緑」，復能作此語耶？』」〇宋孝武欲擅書名，王僧虔不敢顯跡，常用拙筆書，以此見容。事正相類。






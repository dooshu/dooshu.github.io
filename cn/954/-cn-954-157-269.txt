陈普　愿月得雨兼旬秋昫人望已切再和前韵

逾浃秋昫已望云，芭蕉一夜慰愁人。

阴阳各有时中处，不可相无似两轮。

陈普

陈普　愿月得雨兼旬秋昫人望已切再和前韵

雨我公田及我私，几多风月入肝脾。

天心亦似尧心细，一日之中有雝夷。

陈普

陈普　愿月得雨兼旬秋昫人望已切再和前韵

时雨光风总是吟，忧欢元不系晴阴。

醍醐未用逾玄酒，中节何须论浅深。

陈普

陈普　愿月得雨兼旬秋昫人望已切再和前韵

须识光风霁月心，爱君忧国虑民深。

江南一夜千仓廪，再拜双眸重照临。

陈普

陈普　愿月得雨兼旬秋昫人望已切再和前韵

播谷栽桑复执麻，全凭雨露作人家。

世间惟有心须霁，一片浮云不可遮。

陈普

陈普　愿月得雨兼旬秋昫人望已切再和前韵

得意如心即胜游，不妨对雨作遨头。

穷櫩岂暇贤明月，举室寒衾喜有秋。

陈普


○吏部尚书壁记

吏部尚书，在周为太宰之职，其建设徒属，敷陈事典，则周官备之矣。秦灭古法，始置尚书；汉增其制，创立选部，故灵帝以梁鹄为选部尚书是矣。魏改选部尚书为吏部尚书，自晋宋至於北齐皆因之。宇文朝依周官置大家宰卿一人，盖其任也。隋革周制，复曰吏部尚书。皇朝龙朔二年改为司列太常伯，咸亨元年复为吏部，光宅元年改为天官尚书，神龙元年又为吏部尚书。综九流之要，为六官之长，位尊任重，实在於兹。自武德已来，多以宰相兼领，一彼一此，更为出入，才难不其然乎？皇帝在位之二十二年，缺其官，选於众，乃命武都公自兵部尚书拜焉。公地惟宗英，才则人杰，忠孝自律，矜严成宪，式是轨度，谅惟衡石，国之利也，所及远哉！天监有唐，俾多吉士，践此位者，四十八人，嘉名已著於国史，故事宜存於台阁。系以日月，自得春秋之义；记其代迁，更是公卿之表。以备官学，列为壁记焉。


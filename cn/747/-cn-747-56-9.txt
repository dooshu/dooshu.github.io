○授高崇文剑南西川节度使制

庆赏刑威，所以为国，既用钺以诛有罪，则建侯以报有功。惩纲纪於未然，劝事君於已著，历考前载，斯为大章。剑南东川节度副大使知节度事管内支度营田观察处置静戎军等使开府仪同三司检校兵部尚书使持节梓州诸军事兼梓州刺史大中大夫上柱国渤海郡王高崇文，为时生材，纬武成器，抱厥沈断，确乎坚刚。鸷隼挺凌厉之姿，高秋凝肃杀之气。自筑坛受命，宜社租征，形义色以即戎，沥忠诚而誓众。康衢以视其重阻，怒心如报於私雠。令逾风行，势辍电走，歼凶邪於未障，完危壁於将倾。然后总无前之师，搏犹斗之兽，仰断飞鸟，高横战锋，掩鬼神以用奇，越邱陵以制胜，生致逆竖，洞开金城，引汉将之旗鼓，见蜀川之父老。贞以纪律，吊其伤残，兵无乱行，市不改肆，上靖井络，下清岷江，铭而篆之，岂有惭德。乃眷庸部，其惟奥区，毕功以除其祸灾，图劳宜享其土地，涤荡汙俗，纯绥异行，观风励韩黄之化，按节修方召之任。爰自六职，俾登三司，仍疏大封，且赐珍食。不逾次以彰殊伐，不逾时以示休利。敬服嘉命，宏宣壮猷，殿兹坤维，屏我王室。可检校司空兼成都尹御史大夫充剑南西川节度副大使知节度事管内支度营田观察处置统押近界诸蛮及西山八国兼云南安抚等使，仍改封南平郡王，食邑三千户，并实封三百户。


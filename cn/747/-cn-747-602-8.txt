○谢恩放先贷斛斗表

臣某言：臣奉五月二十九日敕牒，据度支所奏诸道节度、观察使及州府借便省司钱物斛斗等数内，当州欠三万六千二十三贯石，并放免者。殊私忽降，逋债涤除。藩方永安，遐迩咸悦。臣某诚欢诚喜，顿首顿首。伏以关辅之间，频年歉旱。田租既须矜放，公用又不支持。承前长吏，例有借便，以救一时之急，皆成积欠之名。既未支填，常怀忧惧。圣恩周洽，洞见物情。爰命有司，使之条奏。去其旧弊，众已获安；严立新规，人知所措。臣恪居官次，不获拜舞阙庭。臣无任跃屏营之至。


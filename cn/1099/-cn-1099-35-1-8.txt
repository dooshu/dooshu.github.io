○陳言邊務疏畧 【 邊務】

田興傳說虜中之言、未委虗的、然賊情譎詐、不可不備、今訪得各處邊將。罔念子孫有世襲之榮、各處軍壯、不思朝廷有陞賞之貴、各顧身家、不肯殺賊、每以軍少難敵為辭、屢以糧缺不供頻奏、釀成邊患、致增　聖憂、殊不知兵貴練而不貴多戰貴速而不貴久兵多則費財。戰久則挫銳昔蘇建以三千而擊匈奴二十餘萬、岳飛以三千而破金兵三十餘萬、是其驗也、豈在多乎。惟在兵將一心。號令賞罰。攻戰調度之法何如耳。若軍令不嚴、操習無法人心不齊、器械不利、縱須百萬。何益之有。用之守城。不過食糧互相詐欺而巳。用之禦寇。不過退走。自相蹂殺而巳。斬首者不過一二。而被戮者則舉一而遺百。生擒者不過二三。而追奪者則張百而成千。微立勳勞、喬望陞賞、將在外殺一人而必以上聞權輕甚矣何以御眾况總兵既無擅殺之權。軍壯又無畏法之心。以致調往避難者相繼而迯。臨陣畏死者成隊而退。習為常事。全無紀律。再不假以威權。申以軍令。誠恐因循月久、姑息日深、草場不敢放收、糧道不得速通、馬必瘦死、人不聊生、必墮賊計、致誤事機、及訪得大同、見有都指揮二十餘員、俱在一城守備。乞將沿邊渾朔等州、山陰馬邑等縣、各委能幹都指揮一員、或二員、統領馬步官軍民壯一千、或二千、就彼操備、各守地方、一則防運邊儲。一則護民耕種。賊少至、審勢相机勦殺。賊大至。則通報出奇夾攻。或擊其前。或邀其後。齊力駢戮。殊死鏖戰。破彼之謀。摧彼之鋒。其敢勇當先、斬首生擒者。就行照例陞賞、調征在迯、臨陣先退者、許令便宜殺罰。以警軍壯、以肅軍威庶得將令嚴明。人心齊一。事寧之日。造冊奏聞、則賞功之典速見。而人樂于趨事。罰罪之法速行。而人惧于迯躲。使或仍循故事、務拘常法、若不假之以威、不借之以權。雖蘇岳復生。鮮有能成其功者也。殆見屯師日久、邊儲日乏、馬無薪蒭、人無糧食、賊勢猖獗、民心驚惶、以守不固。以攻不克。雖有智者。不能善其後矣。其欲賊兵自回。邊境自息。是欲卻步求前。豈可得乎。 【 景泰元年為廵撫山西時上】

皇明經世文編卷之三十五終








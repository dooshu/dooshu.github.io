关河令

秋阴时晴渐向暝。变一庭凄冷。伫听寒声，云深无雁影。　　更深人去寂静。但照壁、孤灯相映。酒已都醒，如何消夜永。

此首写旅况凄清。上片是日间凄清，下片是夜间凄清。日间由阴而暝而冷，夜间由入夜而更深而夜永。写景抒情，层层深刻，句句精绝。小词能拙重如此，诚不多见。上片末两句，先写寒声入耳，后写仰视雁影。因闻声，故欲视影，但云深无雁影，是雁在云外也。天气之阴沈、寒云之浓重，并可知已。下片，“人去”补述，但有孤灯相映，其境可知。末两句，一收一放，哀不可抑。搏兔用全力，观此愈信。

尉迟杯


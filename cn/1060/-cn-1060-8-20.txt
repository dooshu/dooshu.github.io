赠别王直夫二首

商飚激疎牖蟋蟀鸣墙隂志士恒感秋况乃违所钦之子役王事逺适闽江浔揽衣起追送彼川涂深少小従子逰方轨驰文林时去志愿违素发忽满簪抚景嘅今昔恻怆情难任愿言顾离索恵我琼瑶音

威鳯天际翔潜虬泽中蟠严子时闭肆贡公乃弹冠显晦岂必同各以性所安子行树逺绩奋身青云端鄙人栖蓬藿蹇拙聊自完丈夫志千载飞沈何足叹相期保贞素嵗晩同金兰


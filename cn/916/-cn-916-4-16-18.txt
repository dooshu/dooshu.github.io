【岁暮和张常侍诗】

市朝凄旧人。骤骥感悲泉。明旦非今日。岁暮余何言。素颜敛光润。白发一已繁。阔哉秦穆谈。旅力岂未愆。向夕长风起。寒云没西山。厉厉（焦本作冽冽。曾本云。一作冽冽。苏写本、和陶本同。）气遂严。纷纷悄鸟还。民生鲜常（和陶本误作尝。）在。矧伊愁苦缠。屡阙清酤至。无以乐当年。穷通靡攸（苏写本作欣。注。一作攸。曾本云。一作欣。）虑。憔悴由化迁。抚己有深怀。履运增慨然。（○本集。东坡先生和陶渊明诗二。《诗纪》三十四。）


毕命


康王命毕公代君陈保治东郊。史臣录其册命之辞，以“毕命”名篇。





惟十有二年，六月庚午朏，越三日壬申，王朝步自宗周，至于丰。以成周之众，命毕公保厘东郊。

月初生明叫做朏，是月之初三日也。乘辇而行叫做步。宗周，是镐京。丰，是文王庙所在。成周、东郊，俱指洛邑下都说。保，是安。厘，是理。

史臣叙说：惟康王即位之十有二年，六月初三日庚午，越三日壬申，王于是日之朝，步自宗周至丰。亲告于文王之庙，以洛邑下都之众，命毕公往保厘之。盖殷民自周公、君陈以来，虽向化已久，而余风沿存，固不当专尚威严，亦不宜轻事姑息。必刚柔互用，威惠并行，保以安之，而爱惜护养，使民无不遂其生；厘以理之，而区处分别，使民无不顺其治，然后能成周公、君陈之业也。康王以此命毕公，其责成之者甚重矣。





王若曰：“呜呼！父师：惟文王、武王敷大德于天下，用克受殷命。

毕公代周公为太师，故以父师称之，盖隆其礼也。敷，是布。

康王册命毕公，叹息而呼之说道：“父师，惟我周家当初受有殷天命，岂是容易得来。实由我文王徽柔懿恭，怀保小民；我武王聪明作后，宠绥四方。有此大德，敷布于天下，用能受有殷之命，而创建大业也。”此言周得殷命之难，以见保守之道，在今日所当加意也。





“惟周公左右先王，绥定厥家，毖殷顽民，迁于洛邑，密迩王室，式化厥训。既历三纪，世变风移，四方无虞，予一人以宁。

先王，指文、武、成王。毖，是谨。十二年为一纪，父子相传为一世。

康王说：“惟此下都之众，自周公实始治之，其功有不可泯者。盖周公以王室懿亲，累世辅政，既佐文、武，又相成王，用能安定国家，保固王业。当时以殷民反侧难化，则加意谨毖，区处防闲，极其周密。将他移于洛邑，密近王室，日闻我周家的仁声善政，亲近我周家的仁人君子，使潜消其顽悍之习，而化于德义之训。盖自迁洛以至今日，拊摩驯习，既历三纪之久，当时的顽民，老者尽，少者壮，世运已变更矣。然后染恶之民，悉化为友顺，而风俗翕然其移易焉。如今殷民安，而四方俱安，天下太平，无可忧虞之事。我一人得以垂拱于上，安享和平之福，斯岂一朝一夕所致哉！夫观周公化殷之难如此，公必善继其政，而保此治安于无穷可也。”

“道有升降，政由俗革。不臧厥臧，民罔攸劝。

道，是世道。升降，指治乱说。革，是改。臧，是善。

康王又命毕公说：“公往治殷民，必因俗为政而后可。盖世道有隆有污，若风俗淳美，人心和顺，则世道日升而趋于治；风俗薄恶，人心浇漓，则世道日降而趋于乱。故为政者，当因俗以为变更，宜宽而宽，宜严而严，务要感化人心，挽回风俗，不可胶于一定。此为治之大端也。昔在周公之时，殷民习染旧恶，世道方降，故谨毖而迁之，其治尚严；至君陈之时，殷民渐化为善，世道初升，故从容以和之，其治尚宽，皆是因俗以为政者。其在今日，世变风移，善者固多，不善者亦不尽无。又当刚柔并用，分别善恶，使赏罚昭明，人知惩劝，乃政体之所宜也。若为善的，不称其善，也与不善的一般，则淑慝混淆，从违靡定。善者无所恃，而怠于自修；不善者无所慕，而安于自弃。其何所视效以为劝乎！夫劝善惩恶，若主于区别之严，然使民同归于善，不失为爱养之厚。此正所谓保厘之政也。”





“惟公懋德，克勤小物，弼亮四世，正色率下，罔不祗师言。嘉绩多于先王，予小子垂拱仰成。”

懋，是盛大。小物，譬如说细行一般。师，是师法。

康王又称美毕公说道：“惟公有盛大之德，备道全美，不但大节之过人，虽至于一言一动之微，人所易忽者，亦能勤慎检点，绝无怠忽。其德之盛如此。自辅导文、武、成王以及朕躬，为四世之元老，风采凝峻，正色敛容于朝著之间，以倡率群僚。凡有言论谟画，在群臣罔不祗敬而师法之。盖公闻望素孚，勋业茂著，其休嘉之绩，已多于先王之时，不特今日为然。今予小子惟垂衣拱手，以仰其治功之成而已。夫以公之德业，为予所仰赖如此。然则保厘之任，舍公其谁属哉！”





王曰：“呜呼！父师：今予祗命公以周公之事，往哉！

康王又叹息呼毕公而告之说：“昔周公辅相我国家，经理太平之业，尝孜孜以化服殷民为事。今公德业之盛，无愧周公。故予就祖庙之中，祗行册命，以周公之事付之于公。公其往莅东郊，而尽保厘之道可也。”





“旌别淑慝，表厥宅里，彰善瘅恶，树之风声。弗率训典，殊厥井疆，俾克畏慕。申画郊圻，慎固封守，以康四海。

旌、表，都是褒奖的意思。淑，是善。慝，是恶。瘅字，解做病字，是羞愧他的意思。申，是申明。

康王又命毕公说：“公之保厘东郊，当以劝善惩恶为务。若殷民中有为善的，必旌奖他，使知劝于为善；有为恶的，须简别他，使知戒于为恶。如式化厥训的，此善人也，则旌表其宅里，光显之为善人，以羞愧那为恶的人，使善人的风声卓然树立，闻者莫不兴起。这便是旌善的事。有弗率训典的，此恶人也，则分异其井里疆界，不令与善人相混，使他畏惧为恶之祸，羡慕为善之福。这便是别恶的事。至于王畿乃四方之本，不严其防，非所以弹压殷民，而安定四方也。故郊圻之地，其远近疆界，比先规画停当的，须要申明约束，不使湮废；封域之内，其高深险阻，比先设立守御处所，须要谨慎戒饬，不使怠忽，于以安定四海之民。盖承平日久，法制易隳，人心易玩。若根本之地常加修葺整理，则王畿尊严有备无患，四方都畏威仰德，安享太平之福矣。岂特殷民顺化而已哉！”夫既行旌别之典，以昭激劝之大机，又重畿辅之守，以修防御之大计，所以为长治久安之虑者至深远矣。





“政贵有恒，辞尚体要，不惟好异。商俗靡靡，利口惟贤，余风未殄，公其念哉！

辞，是辞令。靡靡，是随顺的意思。殄，是绝。

康王告毕公说：“公之保厘东郊，凡设施于政事者，必贵乎有恒。行之而为经常之典，守之而为画一之规。不要朝更夕改，方行忽罢，则政立而民莫不遵从矣。凡宣布于辞令者，必尚乎体要。体则典重而旨趣悉完，要则简约而切中事理。不要务为繁文，浮泛失实，则令出而民莫不听信矣。至于作聪明，趋浮末，一切好异之事，决不可为。盖一或好异，则政必至于纷扰，而不足以宜民；辞必至于支蔓，而不足以服众。此治体之所当戒也。所以然者何哉？盖商之旧俗，渐染纣恶，靡靡然相与随顺，惟以利口捷给为贤，虽以周公之圣、君陈之贤治之，而习染余风，尚未殄绝。公其念此，凡政令所施，务存浑朴敦大之体，以尽化其浇薄之习可也。”大抵天下治，则人尚行，而风俗日厚；天下乱，则人尚辞，而风俗日薄。康王恶商俗之靡靡，而政令以体要有恒为重；汉文帝斥啬夫之喋喋，而用人以安静悃愊为先，皆可谓深识治体者矣。





“我闻曰：‘世禄之家，鲜克由礼，以荡陵德，实悖天道。敝化奢丽，万世同流。’

荡，是骄荡。陵德，是陵蔑有德之人。敝，是坏。

康王又说：“我闻古人有言：‘凡世享禄位之家，为逸乐、豢养之所移，少有能率由于礼教者。既不由礼，则心无所制，遂肆为骄荡，陵蔑有德之人，不知忌惮。夫天道好谦而恶盈，既以荡陵德，则其悖逆天道甚矣。由是敝坏风化，竞为奢侈美丽之事，无所不至。盖人惟礼为能制欲，出乎礼，则必入乎侈。此非特一时为然，万世为世禄之家，皆同此一流，可深慨也。’”康王将言殷士怙侈灭义之恶，故先述古人之论世族者如此。





“兹殷庶士，席宠惟旧，怙侈灭义，服美于人。骄淫矜侉，将由恶终。虽收放心，闲之惟艰。

席，是凭藉的意思。怙，是恃。服美，是以服饰为美。闲，是防。

康王又命毕公说：“我前言世禄之家鲜克由礼，兹殷之众士，正是世禄之家。其凭藉前人之荣宠，安享富厚，有自来矣。人之私欲，每与公义相为消长。惟怙恃其侈欲，不知悛改，必至绝灭了义理。义理既灭，则无复有羞恶之萌，徒以服饰之美炫耀于人，而身之不美则莫之耻也。流而不止，骄淫矜侉，百邪并见，不至于亡身败家，以罪恶终，不止矣。在昔周公、君陈相继治洛，反覆化训，虽已渐收其放逸之心，奈何习染既深，恶本尚在。纵使一时禁制，犹恐乘间而发，所以防闲其邪者，在今日甚难。公不可不念也。”





“资富能训，惟以永年。惟德惟义，时乃大训。不由古训，于何其训？”

资，是资财。训，是教训。永年，是年寿长久。

康王又说：“殷士席先世之宠，有此富厚之资，使不知所以教之，则彼将恣情纵欲，伐性伤生，有不能免者。故必因其资富，从而教训之，使其心志不为嗜欲所移，则可以保全性命之正，而年寿长久矣。然所以训之之方，惟德与义二者而已。德者心之理，训之以德，则不至于以荡陵德；义者事之宜，训之以义，则不至于以怙侈灭义。盖此德义根乎天命之正，合乎人心之公，乃天下之大训，外此非所以为训也。然虽用此为训，又不可徒以己意言之。必须稽考古人德义之事，述为训戒，然后人肯听从。若不由于古训，则在我既无征，而在人必不信矣。其何以为训乎？”前言旌淑别慝，是治之体；此言德义，是治之道。体则由俗而变，道则百世不易。康王之告毕公者愈精，而其托之者愈重矣。





王曰：“呜呼！父师：邦之安危，惟兹殷士。不刚不柔，厥德允修。

德，是民之德。

康王又叹息呼毕公而命之说：“惟此殷士，虽不过前代之遗民，而关系于我国家者甚大。殷士率服，则王畿首善，而四方无虞。邦之安，固由于此。殷士梗化，则近者不服，而远者离心。邦之危，亦由于此。故我惓惓命公以化训殷士者，以其关系之重耳。然化之之道，又贵得中。过刚，则使人难堪；过柔，则启人狎侮。必也以爱养之心，行旌别之典。不刚而过于暴刻，不柔而流于姑息，则化训之道适得其中，将见为殷士者，莫不感恩畏威，悉去其旧染，而为德义之归，厥德信乎其能修矣。邦其有不安乎？”





“惟周公克慎厥始，惟君陈克和厥中，惟公克成厥终。三后协心，同厎于道。道洽政治，泽润生民；四夷左衽，罔不咸赖。予小子永膺多福。

三后，指周公、君陈、毕公说。衽，是衣衿。左衽，是夷狄之俗。

康王又说：“昔周公之时，殷民反侧动摇，故迁于洛邑，亲自监之，谨毖戒饬，不敢少忽。是为能慎其始。至君陈继周公之后，其时殷民已渐归服，惟从容和缓以化导之。是为能和于中。如今既历三纪，世变风移，在公又当刚柔互用，威惠并行，使殷民之感化者，绵翕然丕变，以终二公保厘之功。这是能成其终，乃我所期望于公者也。夫由周公、君陈以至公，时虽有先后，而以化殷为心则无不同。故或以谨毖，或以宽和，或以不刚不柔，所施虽异，同归于致治之道而已。惟三后能继治同道，将见敷之为道化，则仁渐义摩，处处周流，而无有不洽；推之为政事，则纲举目张，件件修明，而无有不治。由殷民以及四方，莫不沐浴膏润，安生乐业，而在四夷左衽，亦皆仰赖中国之德泽，宾服恐后矣。治道之隆，至于华夷同戴，天下太平如此。予一人得以膺受多福，而享有道之长。公之功不亦大哉！”





“公其惟时成周，建无穷之基，亦有无穷之闻。子孙训其成式，惟乂。

建，是立。子孙，指毕公的后人说。训，是顺。成式，是成法。

康王又命毕公说：“惟我成周，在昔周公、君陈相继经理，基业虽定而未成厥终也。公能协心同道，以施保厘之政，使殷民顺治，王室乂安，为我成周建立千万年无穷的基业，将见勋德之盛，传播后来，千万年此基业，亦千万年此声名，与之相为无穷矣。至于公之子孙，有治民之责者，亦将奉顺今日所行的成法，以治后来之民，不敢更变。夫以公一身所建立，而关系久远如此，诚不可不慎重也。”





“呜呼！罔曰弗克，惟既厥心。罔曰民寡，惟慎厥事。钦若先王成烈，以休于前政。”

既，是竭尽的意思。列，是功烈，休，是美。

康王于篇终叹息说：“凡事功之不立，非视之太重而畏其难，则视之太轻而忽其易。公今往东郊，不可说殷民反侧，自昔难治，遂畏其弗克而不敢为。惟当勉尽其心，殚虑竭力，无少退托，则志不阻于所难而业可成矣。也不可说蕞尔殷民，其势寡弱，遂忽其易制以为不足为。惟当敬慎其事，防微虑远，无少轻忽，则患不生于所易而功可立矣。夫我周克受殷命，迁其民于洛邑，以绥定国家，此文、武、成王大烈之所在。而周公、君陈谨始和中，相继为治，其政绩炳然可考也。公当敬顺先王之成烈，思所以继述而保守之，使二公之政益加休美，不至遏佚。此在公今日之责，其尚尽心慎事以图之哉！”

按：康王之时，天下归周久矣，即一二殷民梗化，岂不可治以有司之法？而《毕命》一篇，反覆丁宁，但欲区别以生其愧，训教以进其善，初未尝忿其难化，而一切用刑以威之，可谓以德化民者矣。所以能酿成太和之治，而丕延有道之长也欤！






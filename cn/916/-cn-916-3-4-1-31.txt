【杂诗二首】

漫漫秋夜长。烈烈北风凉。展转不能寐。披衣起彷徨。（《类聚》作徉。）彷徨忽已久。白露沾我裳。俯视清水波。仰看明月光。天汉回西流。三五正纵横。草虫鸣何悲。孤雁独南翔。郁郁多悲（《类聚》作愁。六臣本《文选》注云。五臣作愁。）思。绵绵思故乡。愿飞安得翼。欲济河无梁。向风长叹息。断绝我中肠。（○《文选》二十九。文章正宗二十九。《诗纪》十二。又《类聚》二十七作魏文帝诗。引凉、佯、光、乡、梁五韵。○逯案。李善本《文选》四注此《诗》曰：集云χ中作。下篇云于黎阳作。）

西北有浮云。亭亭（编珠作团团。）如（《御览》作似。事类赋同。）车盖。惜哉时不遇。适与飘风会。吹我东南行。行行（李善本《文选》作南行。）至吴会。吴会非我乡。安得久留滞。弃置勿复陈。客子常畏人。（○《文选》二十九。文章正宗二十九。事类赋《云赋》注。《诗纪》十二。又《御览》八、杜公瞻编珠一并引盖一韵。）


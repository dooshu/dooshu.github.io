○赠楚继吾等刺史制

敕：故容州本营经略招讨左押衙兼行营中军兵马使检校太子詹事楚继吾、故廉州古邱营镇将试殿中监卫宏本等：比以荒服不虔，侵掠县道，乃诏毅勇，为人殴攘。而继吾等奋不顾身，深入巢穴，豺狼虽殪，蜂虿误加，方闻振臂之雄，忽有归元之叹。其帅具上其功伐，请议褒崇，言念云亡，尢用悯悼。不有异等，孰以劝忠？特追有土之荣，用明死政之节。继吾可赠使持节都督容州诸军事容州刺史，宏本可赠使持节都督邕州诸军事邕州刺史。


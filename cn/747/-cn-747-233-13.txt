○为人作祭弟文

维景龙三年岁次庚戌正月癸丑朔五日丁巳，从兄兵部尚书某，以清酌少牢之奠，致祭於故将军弟之灵：钦若贻宴，俾降戬。神祚玉衣，天开金屋。绵系溢宠，诸宗横福。睹交泰之二仪，承序殷之九族。引同本於条，合分於昭穆。义有感而意深，恩无主而情笃。况山慕乔顶，林秀木，深仁远庆，俟子能复。何从才之有馀，而辅德之不足？举朝野而皆痛，在密爱而尤酷。呜呼哀哉！永怀令弟，言念生平。兰华雪艳，玉润珠清。礼乐悬解，文章挺生。三箧暗记，十门画成。风流望美，月旦倾声。掌北军之师律，首东观之词英。伟壮夫之献颂，善仁者之论兵。眷新丰而临幸，绕汤井而连营。奉车之暴逝，忽复绥而凶行。轸天悲於宸掖，固聚族於华京。惠连诗梦，子敬琴情。倘昭昭之不泯，知亲亲之素诚。呜呼哀哉！尚飨。


○平权衡赋（以“昼夜平分，钧铢取则”为韵）

俾民不迷，兹器惟则。行之而万象正，动之而天下直。一人不宰，命任权者必公；百辟以孚，在持衡者守德。此盖国之恒准，教以顺行。虽因时以考正，乃假人而后成。权之垂，知俯下而斯重；衡之正，乃得一以至贞。忠以自胜，直哉惟清。物无偏以表德，器守公而作程。动必推移，佐玑而克正。静无偃仰，若泰阶之既平。懿夫衡之诚悬，德乃是茂。秉中正以不忒，在毫厘而何谬。众星分列，若历历以拱辰；一权下临，正亭亭而当昼。斯斟酌之所以，俾名实以相副者也。尔其观象取则，其数可陈。积而成重，铢以和钧。称物平施，则其道无极；从时利用，乃有命惟新。既审度而攸准，夫何患乎不均。安则无倾，正以顺化。四时行令，必因其阴阳；一德奉天，谅贞夫日夜。是知分寸相生成乎象，盈虚有准观夫文。因黄钟以起数，应元鸟之司分。尔乃七政允修，五常斯睹。为时德也，诚金义而木仁；为器法焉，乃左旋而右矩。既轻重之必审，虽微细而待取。平之为美，曲逆终作汉臣；中以见称，伊尹是为殷辅。兹乃衡之为道也可大，权之为义也斯孚。绳从则正，德不可诬。动不欺于累黍，用有识于分铢。若夫求平之至者，执中之谓乎。

陈左流

左流（《英华》注：“总目作九流。”），贞元十二年进士。


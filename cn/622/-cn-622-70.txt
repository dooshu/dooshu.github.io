庞女

庞女者，幼而不食，常慕清虚，每云：“我当升天，不愿住世。”父母以为戏言耳，因行经东武山下，忽见神仙飞空而来，自南向北，将逾千里，女即端立，不敢前进。仙人亦至山顶不散，即便化出金城玉楼，宫珠殿，弥满山顶。有一人自山而下，身光五色，来至女前，召女升宫阙之内。众仙罗列，仪伏肃然，谓曰：“汝有骨，当为上真，太上命我授汝以灵宝赤书五篇真文，按而行之，飞升有期矣。昔阿丘曾皇妃，皆奉行于此，证位高真，可不勤耶！”既受真文，群仙亦隐，十年之后，白日升天。其所遇天真处东武山者，即今庚除化也。其后道士张方，亦居此山，于石室中栖止，常有赤虎来往室外，方不为惧，亦得道升天，庞女一本作逄字。（《太平广记》卷六一）


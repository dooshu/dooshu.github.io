○与师道诏

敕师道：林英至，省民陈奏，并进王承与卿书者，具悉。王承宗童无知，凶嚣有素，虽藉祖父之宠，曾微分寸之劳，但以武俊勋在册书，姻连戚属，朕独排群议，特降殊私，未卒父丧，使承祖业，即加新命，仍抚旧封。则朕於承宗，恩亦至矣！而为陈诚款，欺诳使臣，假托军情，拒违诏命，则承宗於朕，罪莫大焉。悖理乱心，暴於天下，此乃承宗千国家之纪，非朕忘武俊之功。遂至用师，盖非获已，仍开生路，许以自新。而枭音不悛，鸱张益炽，人情共弃，国典不容，在於朕心，安敢轻舍。卿既膺注意，义感酬恩，所献表章，具已详览，虑深远计，词切谠言，在忠谋而则然，於事体而未可，诚嘉勤志，难允恳怀。今诸道将帅，亲领士马，深入寇境，频奏捷书，四面合围，一心旅进，穷迫已甚，覆灭非遥。况卿同遣司徒，已收县邑，冀清氛孽，伫建功名，勉於令图，副此瞩望。


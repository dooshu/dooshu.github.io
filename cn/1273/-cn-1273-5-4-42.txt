重修员山古寺缘簿叙


镇平县城北二十里，有山蜿蜒如卧龙，乡之人名之曰“长光岌”，即古之员子山也。员子本名即椽也。山之下有古员山寺，今名曰文福寺，以乡名名也。君山扆其后，庐山屏其前，左控伞石，而宋摧锋寨故址在其下；右挟豪石，而天花井、相公岩错落其间，古所谓石窟，而都之所由名也。文塔如笔，卓立路亭旁，亭者故宋之思亭也。乡之人其先多宋之遗民，丘氏亦自宋始由闽来，四世祖祷于南岩而生子，是为朴雅居士。居士于明之初追念佛慈，舍地建寺，是名员山。石窟都已设县而分乡，员山属丰田，寺因乡名。明代丘氏之修谱皆在，寺有光泽焉。

本朝道光间，乡易名文基，寺改随之。逢甲已归之明年，岁丙申，故定乡名曰文福，寺仍随之。自道光间，寺以文基名修之，至今已六七十年，寺舍倒，佛殿漏，像设亦有坏者，宜重修矣。或曰朝廷方行新政，寺且废，何必修？曰：乌是何言？朝廷综核名实，于庵观之无用者改为有用，固有之，非如前代之毁寺、废佛法也。且今之士大夫之言新学尤重佛，视大雄、大乘、出世、入世，方引之学界以光大之，佛之视将盛行，寺安可不重修？斯寺也，踞员山之雄，林茂泉深，出山门而望，烟火万家，峰环溪绕，实为胜境且灵境。丘氏盛念远泽，因不敢不以重修自倡。然寺固乡之古寺，且县之古寺也，至以佛论，则世界圣神，世界之人皆当尊之奉之。所愿乡之善男子善女人、县之善男子善女人以及十方之善男子善女人，各出金钱，随缘布施，为寺之光、佛之光，则文福之福，将福乡福县，且普及十方矣。

光绪三十年甲辰冬至节后三日乡人丘龙章命男逢甲敬撰并书。

录自《丘仓海先生文集》第二十九页






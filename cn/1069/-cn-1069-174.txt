卷一百九十四

永乐十五年十一月壬子朔书谕皇太子明年正月十三日大祀  天地命尔行礼其精洁致斋恪共乃事钦哉  行在钦天监进永乐十六年大统历  上御奉天殿受之颁赐诸王及文武群臣

○甲寅  上嘉朝鲜国王李芳远勤脩职贡遣使赍敕及白金二千两文绮表里二百疋纱罗绒锦五十疋马二十匹赐芳远仍赐其妃文绮表里八十疋

○乙卯敕辽东总兵官都督刘江曰尔奏欲更议马直已见体国之心况今年辽东薄收正宜樽节以舒用今更定其价上上马每匹米五石绢布各五疋上马米四石绢布各四疋中马米三石绢布各三疋下马米二石绢布各二疋驹米一石布二疋其他有可以实边储者尚悉心计虑以副朕倚托之重  交阯升华府知府严律己等奏占城侵据地方拘制所属官不容理事敕总兵官丰城侯李彬斟酌处置

○丁巳冬至  上御奉天殿受朝贺大宴文武群臣及四夷朝使

○壬戌夜有星如盏大赤色尾迹有光起自天津旁西行至游气后一小星随之

○乙丑提弗卫指挥使塔失举送哈刺把秃儿等至京师命哈刺把秃儿为指挥佥事兀失哈安出哥为副千户赐诰敕冠带袭衣钞币  命故都指挥同知刘景名子海袭羽林前卫指挥使海应袭指挥同知  上念景名靖难功特命袭指挥使  命贵州都指挥使胡通海致仕

○庚午四川播州宣慰使杨昇来朝贡马三十匹赐白金袭衣钞币

○辛未敕辽东总兵官都督刘江曰近指挥朵儿只还自兀良哈言虏寇至边昼则潜伏夜则出入烟墩下守者皆不觉果如此言为将不严之过然虏多诈此言未可信今宜密遣三五百人匿道旁俟寇入擒之然后治守者之罪庶其有警  工部右侍郎蔺芳卒芳山西夏县人倜傥阔达有大节读书通古今重义薄利不以富贵贫贱动其心洪武中举孝廉授刑部员外郎升郎中  上即位升吉安知府先是金华朱仲智为吉安知府宽厚廉洁刬革吏弊礼贤爱民民甚戴之会被召改重庆知府民思慕之而难其继者已而芳至芳宽厚持大体而明习吏事庭无滞牍民有告讦者数语立决吏无所容其奸芳以爱民为心而处事曲当民更大喜吉水有无赖民诣阙言县故有银冶烹炼可获厚利朝廷遣官以其人覆视既至父老群诉于芳曰即用无赖者言吾属父子兄弟不能保而邑有无穷之患芳曰银冶诚有之乎曰无之但闻故老云宋季时邑有奸民妄言银冶于朝者后坐诬罔之罪今芒芒山谷上者树松柏下者艺禾稼岂尝见有所谓银冶太守如疑我言诣阙告者在此请指说银冶之处我等甘罪芳恻然顾告者而问之噤不能对父老趣之对卒无对父老又言此无赖人平日所为罪恶累累皆应坐死其人在傍闻之惴栗芳曰无恐罪皆赦前今独问银冶有无耳告者即叩头吐实言我愚昧人而居乡素贫诚不甘乡之人皆华衣美食扬扬焉未尝齿我也则妄意祸之以至于此死罪死罪惟太守吾父母何以生之芳为草奏太意谓告尝闻故老言宋时说银冶事而未及详輙率意上陈今询邑人老长皆云素未尝有银冶即不实甘受铁锁言人人同谨以实闻同官或不肯署曰朝廷治银冶吾辈敢方命耶奏入如不信胥受罪矣芳曰吾辈奏命守此土非以为民乎今  圣天子仁明在上如天日诸公乃不以直道效臣节耶有罪芳请独任即自署奏同官不得已亦强署焉  上得奏曰吾固意愚民之妄也遂罢其事然以告者出于率意也亦不之罪芳自奉俭约日尝疏食被服无纨绮事其母极孝母亦善教凡芳日所行事夕则命陈于前有未善必让之芳谨受教不违后为工部都水主事督浚治河南河渠凡所经郡县民情吏治有未便者輙疏以闻升本部右侍郎至是以疾卒吉安自芳去其民思慕贤守必曰朱蔺朱蔺云

○壬申金水河及太液池冰凝具楼阁龙凤花卉之状奇巧特异  上赐群臣观之行在礼部尚书吕震以为祯祥屡见率百官上表贺  上拒而不受赐敕谕曰朕德凉薄托于万姓之上惧弗克负荷夙夜祇事不敢暇豫比岁以来卿等一遇祥异輙进表贺顾朕暗昧宁不自知夫戒谨者治之所兴宴安者乱之所自卿等宜精白乃心励臣职奉成宪用以辅朕共承天庥书曰臣克艰厥臣政乃乂其毋因是而有怠心钦哉

○癸酉  命行在礼部移文中外诸司一遵成宪爱恤军民必崇实惠且以农桑衣食之本必及时劝课学校育材之地必加意劝勉赋役必均平科徵必从实祭祀必诚敬刑狱必平恕孝顺节义必旌表鳏寡孤独必存恤材德遗逸必荐举边徼备御必严固仓库出纳毋侵欺有司官吏贪暴旷职者监察御史按察司具实纠举  改前礼部尚书赵羾为兵部尚书俾巡督塞北屯戍凡军民一切利病及边务有不便者具以实闻  命行在户部以白米二百五十石给安乐患病夫匠

○甲戌鞑靼完者不花速哥台赛罕来归自陈愿居京师俱授所镇抚赐予如例

○乙亥颜卫头目干不儿等来朝贡马赐钞币有差  升金吾前卫正千户张演为本卫指挥佥事赐冠带并纻丝衣一袭赏其奉使哈烈之劳

○戊寅狭西进玄兔  敕周王橚曰比新安火者领军马假言王来朝直抵大名围猎因劫掠百姓阉监敢假王名领军马畿内之地敢行劫掠此非细故可即械送其人来京惩治  升户部员外郎王源为山东按察司佥事降户科给事中陈天民为山东盐运司知事

○己卯哈密忠义王免力帖木儿遣使阿力迭里等贡方物

○辛巳占城国王占巴的赖遣陪臣保麻翁贡方物








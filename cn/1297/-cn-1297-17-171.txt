胜兵云气第一百七十一

处营临阵之时，紫气出于军上者，大庆之兆也，即日有喜。或军上云气如覆堤前赤后白者，胜气，利进兵攻击，在敌则胜。或军上气凝成云，中天而住（一作往）坚固不变者，名曰刚气，在敌则勿攻之。或军上云气作盘踞之状者，此之谓天威也，宜用精兵固以渐进战。或军上云气如华盖先动者，或云气上赤下黑临军者，此弱彼强，然终破强，小能击大，大战大胜，小战小胜。或云气如黑人在赤云中，谓之捷（一作梅）气。或云气如十十五五童子，气中赤气在前者，强兵之气也。或云气如山堤林木；或白气粉（一作分）泽如楼，绕以赤气；或云气烂如火光或涌如火烟；或云气如山盖分为（一作高）两穗蓬蓬然，又类草烟之状，此得天势也；或云气凝日而成五色；或云气十十五五如赤鸟蹲黑气中；或气如黑烟；或云气如马头高尾低；或云气如人持斧向敌；或云气如二匹练：此十者，劲兵之气也，在敌则宜避之，在我则所向皆克矣。黄云气黄白厚润而重者；或云气动，广如三匹皂帛，前大后狭，军行其中，有云如斗鸡，赤白相随在气中；或阵上有五色气连天；或云气连天如乌衣人在赤云中；或黄气亘天：此五者，应天之兵也，击之大凶。或军上气如蛇举头向敌；或赤黄气干天；或云气如日月而赤气绕之；或云气如日晕有光著（一作者）；或气凝聚而不散；或赤云如龙，彩色郁郁冲天；或云相绕又如凤凰之状；或云气光润如城门隐隐在白云中；或气内赤外黄：此九者，强兵之胜气，一曰王者之气也。云气如是者，在我军上则出击敌，若在敌上则慎勿妄动。又若在我军上，及敌人军气如常者，亦胜兆也。


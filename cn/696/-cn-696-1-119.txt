哭周勒卣


其一


勒卣殁两月矣，忽忽未得为哀诔之文。越署小暇，为诗八章以哭之。神理有知，庶几不忘生平之言。
摇落周生后，风流顿黯然。
盛名犹在世，大雅竟谁传。
穷巷悲横笛，高山欲断弦。
华亭双白鹤，何日是归年。

其二


壁立无愁色，萧然湖海风。
依人尝气尽，慢世为途穷。
薄祭虚王导，遗书乏所忠。
古来称寂寞，未必与君同。

其三


海内推吾党，何人可共攀。
生当元凯世，名在顾厨间。
文字垂三象，精灵叩九关。
藏书并埋骨，突兀此青山。

其四


昔日长干里，红楼隐暮霞。
酒狂如仆射，情死似琅琊。
松柏西陵树，菖蒲北里花。
春风夜台路，玉勒向谁家。

其五


数子皆狂简，如君埋照多。
放言天地外，痛饮岁时过。
云散南皮宴，珠沈东海波。
酒垆已昨日，流恨邈山河。

其六


祢生尝客楚，司马更游梁（勒卣尝游襄、汉、睢阳）。
江汉留鹦鹉，风尘短骕骦。
秋云兔苑冷，春草鹿门荒。
欲向巫咸问，中原正渺茫。






其七


后死予还在，先驱汝竟虚。
文章悲鵩鸟，灵爽媵文鱼。
力命尝相难，天人事总疏。
可将宣室语，重报秣陵书。

其八


地下仍文苑，人间混酒徒。
一丘虚宿草，万里会生刍。
挂剑吴公子，招魂楚大夫。
还应碑有道，不朽未全无。





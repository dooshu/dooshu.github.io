○授杨国忠右相制

先王立政，必惟择贤，所以时亮天工，叶修人纪。总资三事，是属中书，审於百工，佥曰亚相。银青光禄大夫御史大夫判度支事权知太府卿兼蜀郡长史持节剑南节度使支度营田等副大使本道兼山南西道采访处置使两京太府司农出纳监仓祠祭木炭宫市长春九成宫使关内道及京畿采访处置使上柱国宏农县开国伯杨国忠，纯粹精明，悬解虚受。比之管乐，文多体要之词；拟於邴魏，武有韬钤之学。直方其道，简易能成。往自星郎，爰秉天宪，军国大政，宏益滋多，则造膝沃心，已期王佐，弥纶经济，同致雍熙。况南台冢宰，尤思藻鉴，西垣鼎座，深伫变和。会予宿心，升尔为相，宜兼密启，式总如纶。可守右相兼吏部尚书集贤殿学士修国史崇元馆大学士太清太微宫使，仍判度支及蜀郡大都督府长史剑南节度支度营田副大使本道兼山南西道采访处置使两京出纳勾当租庸铸钱等使并如故。


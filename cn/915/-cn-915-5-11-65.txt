◇封二子为乡公谢恩章

诏书封臣息男苗为高阳乡公，志为穆乡公。臣伏自惟，文无升堂庙胜之功，武无摧锋接刃之效，天时运幸，得生贵门，遇以亲戚，少荷光宠，窃位列侯，荣曜当世。顾影惭形，流汗反侧。洪恩罔极，云雨增加，既荣本干，枝叶并蒙。苗志小竖，既顽且稚。猥荷列爵，并佩金紫。施崇一门，惠及父子。（《艺文类聚》五十一）


◇诏王莽（元始三年）

夫唐尧有丹朱，周文王有管、蔡，此皆上圣亡奈下愚子何，以其性不可移也。公居周公之位，辅成王之主，而行管、蔡之诛，不以亲亲害尊尊，朕甚喜之。昔周公诛四国之后，大化乃成，至於刑错，公其专意翼国，期於致平。（《汉书王莽传》上：莽子宇使吕宽夜持血洒莽第门，莽执宇送狱，饮药死，甄邯等白太后下诏。）


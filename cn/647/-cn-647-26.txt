第二十六出　讨贼

【贺圣朝】(生上)自来独逞英雄，四夷皆惧威风。朝廷敕命守山东，管交一战成功。

策就平戎拜衮龙，擅车驱骤冠群雄。神物岂堪终伏枥，会见车书四海同。下官深感岳丈，官为大尉。兹者太行山强梁作反，朝廷昨日报马已到，拜下官为总兵元帅，前去收伏此贼。因点选衣甲，库中并无一件中用，因思向年在那沙陀村卧牛冈上瓜园内，有天赐宝刀，金盔衣甲。兵书战策，并李家庄暴劣红鬃马。不免差人去取来一用，必然取胜收功。多少是好？旗牌何在？(末上)猛虎台前出入，貔貅帐上传宣。伏元帅。有何使令？(生吩咐介)

【四边静】苏林贼党侵边地，差吾去当备。那更办赤心，捐躯答圣主。(合。众)愿听钧旨便驱驰，携取宝刀回，成功最为易。

【前腔】(众)将军号令如金石，星夜便前去。时刻莫迟延，违令怎饶你？(合)愿听钧旨便驱驰，携取宝刀回，成功最为易。

贼党不尊王命，疆场指日澄清。朝中天子三宣，阃外将军一令。



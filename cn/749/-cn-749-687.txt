黄简


简一名居简，字元易，号东浦，建安人，隐居吴郡光福山。嘉熙中卒

眼儿媚

画楼濒水翠梧阴。清夜理瑶琴。打窗风雨，逼帘烟月，种种关心。

当时不道春无价，幽梦费重寻。难忘最是，鲛绡晕满，蟫锦香沉。

柳梢青

病酒心情。唤愁无限，可奈流莺。又是一年，花惊寒食，柳认清明。

天涯翠山献层层。是多少、长亭短亭。倦倚东风，只凭好梦，飞到银屏。

玉楼春

龟纹晓扇堆云母。

日上彩阑新过雨。

眉心犹带宝觥酲，

耳性已通银字谱。

密奁彩索看着午。

晕素分红能几许。

妆成挼镜问春风，

比似庭花谁解语。








答宣大巡抚郑范溪传备边


青酋等见顺义，本为己事，其言属夷盗马云云，仆前书奉启，固料其为托词也。公所以应之，极为得策，仰甚。

黄酋部众作贼，我所擒者，系彼至亲，谅所欲得者，且勿轻与之。待顺义罚处如约，另立誓词，将往年横索等项，一一改图，然后遣之。

前奉圣谕，方以边事为念。会华翰至，即封上御览，以见公筹边之功。此后如有重大虏情密示于仆者，宜具衔禀报，当即以原帖封奏也。若十分要紧事情，即手书无妨。惟鉴亮。






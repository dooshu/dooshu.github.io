卷七十九 蛮夷部


蛮夷

四方蛮夷（出《酉阳杂俎》）

东方之人鼻大，窍通于目，筋力属焉。南方之人口大，窍通于耳。西方之人面大，窍通于鼻。北方之人，窍通于阴。中央之人，窍通于口。

无启民（出《酉阳杂俎》）

无启民居穴食土，死则埋之，其心不朽，百年化为人。录民膝不朽，埋之百二十年化为人。细民肝不朽，八年化为人。

卢扶（出《王子年拾遗》）

卢扶国，燕昭王时来朝，渡玉河万里，方至。其国人皆寿三百岁，结草为衣，是谓之卉服。至死不老，咸和孝让。昔大禹随山导川，乃至其地，为无老纯孝之国。【眉批】此皆神仙之府，不宜混入蛮夷。

白民（出《博物志》）

白民之国，有乘黄，状若狐，背上有角。乘之，寿三千岁。

日南（出《天宝实录》）

日南厩山，连接不知几千里，裸人所居，白民之后也。刺其胸前作花，有物如粉而紫色，画其两目下，去前二齿，以为美饰。

私阿修 俱振提（出《酉阳杂俎》）

私阿修国金辽山寺中，有石鼍。众僧饮食将尽，向石鼍作礼，于是饮食悉具。

俱振提国尚鬼神。城北隔真珠江二十里，有神。春秋之时，国王所须什物金银器，神厨中自然而出，用毕亦灭。天后使人验之，不妄。

频斯（出《王子年拾遗》）

魏帝为陈留王之岁，有频斯国人来朝，以五色玉为衣，如今之铠，不食中国滋味，自有金壶，中有神浆，凝如脂，尝一滴，则寿千年。其国有大风木为林，高六七十里，善算者以里计之，雷电常出树之半。其枝交阴上蔽，不见日月之光；其下平净如扫，雨雾不能入焉。树东有大石室，可容万人坐。壁上刻有三皇之像，天皇十二头，地皇十一头，人皇九头，皆龙身。亦有膏烛之处，缉石为床，床上有膝痕二三寸。床前有竹简长二寸，如大篆之文，皆言开辟已来事，人莫能识，言是伏羲画卦之时有此书；或言苍颉造书之处。旁有丹石井，非人工所凿，下及漏泉，水常沸涌。诸仙欲饮之时，以长绠引汲。频斯国民皆多力，拳发，不食五谷，月中无影，食桂浆。其人发，引之则长，置则自缩如螺。续此人发以为绳，以及丹井，方冬得升合之水。水中有白蛙，两翅，常去来井上。至周王子晋临井而窥，有青雀吐杓，以授子晋，取而饮之，乃有云起雪飞。子晋以衣袖雪，则云霁雪止，白蛙化为白雁，入云摇摇遂灭。此则频斯人所记，盖其人年不可测也。使图其山川地势瑰异之属，以示张华。华云：“此神异之国，难可验信。”使车马珍服，送之出关。

吴明国（出《杜阳杂编》）

贞元八年，吴明国贡常燃鼎、鸾蜂蜜，云其国去东海数万里，经揖娄、沃沮等国。其土宜五谷，多珍玉，礼乐仁义，无剽劫。人寿二百岁。俗尚神仙术，一岁之内，乘云驾鹤者往往有之。常望黄气如车盖，知中国土德王，遂愿贡奉。常燃鼎，量容三斗，光洁似玉，其色紫，每修饮馔，不炽火而俄顷自熟，香洁异于常等。久而食之，令人返老为少，百疾不生也。鸾蜂蜜，云其蜂之声，有如鸾凤，而身被五彩，大者可重十余斤，为窠于深岩峻岭间，大者占地二三亩。国人采其蜜，不逾三二合，如过度，即有风雷之异。若螫人生疮，以石上菖蒲根敷之，即愈。其色碧，贮之于白玉碗，表里莹彻，如碧琉璃。久食，令人长寿，颜如童子，发白者应时而黑，逮及沉疴眇跛，无不疗焉。

浮折国（出《王子年拾遗》）

元封元年，浮折岁贡兰金之泥。此金汤渊，盛夏之时，水常沸涌，有若汤火，飞鸟不能过。国人行者，常见水边有人冶此金为器，混若泥，如紫磨之色，百铸，其色变白，有光如银，名曰银烛。常以为泥，封诸函匣及诸宫门，鬼魅不敢干。当汉世，上将出征，及使绝国，多以泥为印封。卫青、张骞、苏武、傅介子之使，皆受金泥之玺封也。【眉批】据此，则泥金事，但可用于报捷，不切登科。帝崩，后乃绝。

拘弥国（出《杜阳编》）

顺宗即位年，拘弥之国贡却火雀一雌一雄，覆水珠、常坚冰、变昼草。其却火雀纯黑，大小类燕，其声清亮，不并寻常禽鸟，置于烈火中而火自散。上嘉其异，遂盛于火精笼，悬于寝殿。夜则宫人并蜡烛烧之，终不能损其毛羽。履水珠，色黑类铁，大如鸡卵，其上鳞皴，其中有窍，云将入江海，可长行洪波之上下。上始不谓之实，遂命善游者，以五色丝贯之，系之于左臂，毒龙畏之。遣入龙池，其人则步骤于波上，若在平地。亦潜于水中，良久复出，而遍体略无沾湿。上奇之，因以御馔赐使人。至长庆中，嫔御试弄于海池上，遂化为异龙，入于池内，俄而云烟暴起，不复追讨矣。常坚冰，云其国有大凝山，其中有冰，千年不释。及赍至京师，洁冷如故，虽盛暑赫日，终不消。嚼之，即与中国冰冻无异。变昼草，类芭蕉，可长数尺，而一茎千叶，树之则百步内昏黑如夜。始藏于百宝匣，其上缄以胡画，及上见而怒曰：“背明向暗，此草何足贵也！”命并匣焚之于使前。使初不为乐，及退，谓鸿胪曰：“本国以变昼为异，今皇帝以向暗为非，可谓明德矣。”

欧丝（出《博物志》）

欧丝之野，女子乃跪据树欧丝。

大食国（出《酉阳杂俎》）

大食西南二千里有国，山谷间树枝上生花，如人首，但不语。人借问，笑而已。频笑辄落。

突厥（出《酉阳杂俎》）

突厥事祆神，无祠庙，刻毡为形，盛于毛袋，行动之处，以脂苏涂，或系之竿上，四时祀之。坚昆部落，非狼种。其先所生之窟，在曲漫山北，自谓上代有神。与牛交于此窟。其人发黄目绿，赤髭髯。其髭髯俱黑者，汉将李陵及兵众之后也。西屠，俗染齿令黑。

突厥之先曰射摩。舍利海有神，在阿史得蜜西。射摩有神异，海神女每日暮以白鹿迎射摩入海，至明送出。经数十年，后部落将大猎，至夜中，海神谓射摩曰：“明日猎时，尔上代所生之窟，当有金角白鹿出。尔若射中此鹿，毕形与吾来往；或射不中，即缘绝矣。”至明入围，果所生窟中，有白鹿金角起，射摩遣其左右固其围。将跳出围，遂杀之。射摩怒，遂手斩阿首领，仍誓之曰：“自此之后，须人祭天。常取阿部落子孙斩之以祭也。”射摩既斩阿，至暮还。海神女谓射摩曰：“尔手斩人，血气腥秽，因缘绝矣。”

帝羓（出《玉堂闲话》）

晋开运末，契丹王耶律德光自汴归国，殂于赵之栾城。国人破其腹，尽出五脏，纳盐石许，载之以归，时人谓之帝羓。

吐蕃（出《咸通录》）

唐贞元中，王师大破吐蕃于青海。临阵，杀吐蕃大兵马使乞藏遮，或云是尚结赞男女。吐蕃乃收尸归，有百余人，行哭随尸，威仪绝异。使一人立尸旁代语，使一人问：“疮痛乎？”代语者曰：“痛。”即膏药涂之。又问曰：“食乎？”代者曰：“食。”即为具食。又问曰：“衣乎？”代者曰：“衣。”即命裘衣之。又问：“归乎？”代者曰：“归。”即具舆焉载尸而去。译语者传也，若此异礼，必其国之贵臣也。

女蛮国（出《杜阳杂编》）

大中初，女蛮国贡双龙犀，有二龙，鳞鬣爪角悉备。其国人危髻金冠，缨络被体，故谓之菩萨蛮，当时倡优遂制《菩萨蛮曲》。

都播（出《神异录》）

都播国，铁勒之别种也，分为三部，自相统摄。其俗结草为庐，无牛羊，不知耕稼。多百合，取以为粮。衣貂鹿之皮，贫者亦缉鸟羽为服。国无刑罚，偷盗者倍征其赃。【眉批】偷者倍征是矣。贫而无征，则如何？

骨利（出《神异录》）

骨利国，居回纥北方，瀚海之北，胜兵四千，地出名马，昼长夜短。天色正曛，煮一羊胛才熟，东方已曙。盖近日入之所也。

沐国（出《墨子》）

越东有【眉批】，善爱反。沐之国。其长子生，则解而食之，谓之宜弟。父死，则负其母而弃之，言鬼妻不可与共居。楚之南，炎人之国，其亲死，刳其肉而弃之，然后埋其骨，乃成孝子也。秦之西，有义渠之国，其亲死，聚柴而焚之，薰其烟上，谓之登烟霞，然后成为孝。

新罗（出《纪闻》，又《酉阳杂俎》《玉堂闲话》）

新罗国，东南与日本邻，东与长人国接。长人身三丈，锯牙钩爪，不火食，逐禽兽而食之，时亦食人。裸其躯，黑毛覆之。其境限以连山数千里，中有山峡，固以铁门，谓之铁关，常使弓弩数千守之，由是不过。

新罗国有第一贵族金哥，其远祖名旁，有弟一人，甚有家财，其兄旁，因分居，乞衣食。国人有与其隙地一亩，乃求蚕谷种于弟，弟蒸而与之，旁不知也。至蚕时，止一生焉，日长数寸，至熟时，遂长数尺。旁怒，杀其蚕。经日，四方百里内蚕悉飞集其家。国人谓之巨蚕，意其蚕之王也。四邻共缫之不供。谷唯一茎植焉，其穗长尺余，旁常守之。忽为鸟所折，衔去，旁逐之，上山五六里，鸟入一石罅，日没径黑，旁因止石侧。至夜半月明，见群小儿赤衣共戏，一小儿曰：“汝要何物？”一曰：“要酒。”小儿出一金锥子击石，酒及樽悉具。一曰：“要食。”又击之，饼饵羹炙，罗于石上。良久，饮食而去，以金锥插于石罅。旁大喜，取其锥而还，所欲随击而办，因是富侔国力，常以珠玑赡其弟。弟云：“我或如兄得金锥也。”旁知其愚不可谕，乃如其言。弟蚕之，止得一，生如常。复求谷种之，一茎植焉。将熟，亦为鸟所衔，其弟大悦，随之入山。至鸟入处，遇群鬼怒曰：“是窃余锥者。”乃执之，谓曰：“尔欲为我筑糖三版乎？尔欲鼻长一丈乎？”其弟请筑糖三版。三日，饥困不成，求哀于鬼。鬼乃拔其鼻，鼻如象而归。国人怪而聚观之，惭恚而卒。其后子孙戏锥求狼粪，因雷震，锥失所在。

永徽中，新罗日本皆通好，遣使兼报之。使人既达新罗，将赴日本国，海中遇风，波涛大起，数十日不止，随波漂流，不知所届。忽风止波静，至海岸边，日方欲暮，时同志数船，乃维舟登岸，约百有余人。岸高二三十丈，望见屋宇，争往趋之。有长人出，长二丈，身具衣服，言语不通。见唐人至，大喜，于是遮拥令入宅中，以石填门，而皆出去。俄有种类百余相随而到，乃简阅唐人肤体肥充者，得五十余人，尽烹之，相与食啖，兼出醇酒，同为宴乐，夜深皆醉，诸人因得至诸院。后院有妇人三十人，皆前后风漂为所掳者，自言：“男子尽被食之，唯留妇人，使造衣服。汝等今乘其醉，何为不去？吾请道焉。”众悦。妇人出练缕数百匹负之，然后取刀尽断其醉者首，乃行至海岸。岸高，昏黑不可下，皆以帛系身，自缒而下，诸人更相缒下。【眉批】智妇人胜愚男子。至水滨，皆得入船。及天曙船发，闻山头叫声，顾来处已有千余矣，络绎下山，须臾至岸，既不及船，虓吼振腾。使者及妇人并得还。

又近有海客往新罗，次至一岛上，满地悉是黑漆匙箸。其处多大木，客仰窥匙箸，乃木之花与须也，因拾百余双还。用之，肥不能使，偶取搅茶，随搅随消焉。

又六军使西门思恭，常衔命使于新罗，风水不便，累月漂泛于沧溟，罔知边际。忽南抵一岸；亦有田畴物景，遂登陆四望。俄有一大人，身长五六丈，衣裾差异，声如震雷，下顾西门，有如惊叹。于时以五指撮而提，行百余里，入一岩洞间。见其长幼群聚，递相呼集，竞来看玩，言语莫能辨，皆有欢喜之容，如获异物。遂掘一坑而置之，亦来看守之。信宿之后，遂攀缘跃出其坑，寻旧路而窜。才跳入船，大人已逐而及之矣，便以巨手攀其船舷，于是挥剑断下三指，指粗于今槌帛棒。大人失指而退。遂解缆。舟中水尽粮竭，经月无食，以身上衣服啮而啖之。后得达北岸，遂进其三指，漆而藏于内库。洎拜主军，宁以金玉遗人，平生不以饮馔食客，为省其绝粮之难也。【眉批】□念其难，亦□念人。

东女国（出《神异录》）

东女国，西羌别种，俗以女为王。与茂州邻，有八十余城，以所居名康延州。中有弱水南流，用牛皮为船以渡。户口兵万人，散山谷，号曰宾就。有女官，号曰高霸，平议国事。在外官僚，并男夫为之。五日一听政。王侍左右女数百人。王死，国中多敛物至数万，更于王族中，求令女二人而立之，大者为大王，小者为小王。大王死，则小王位之，或姑死妇继。无墓。所居皆重屋，王至九重，国人至六层。其王服青毛裙，平领衫，其袖委地。以文绵为小髻，饰以金耳垂珰。足履素靴。重妇人而轻丈夫，文字同于天竺。以十一月为正。每十月，令巫者赍酒肴，诣山中，散糟麦于空，大咒呼鸟。俄有鸟如雉，飞入巫者之怀。因剖腹视之，有谷，来岁必登。若有霜雪，必有大灾。其俗名为鸟卜。人死，则纳骨肉金瓶中而埋之。

廪君（出《录异记》）

李时，字玄休，廪君之后。昔武落钟离山崩，有石穴，一赤如丹，一黑如漆。有人出于丹穴者，名务相，姓巴氏；有出于黑穴者，凡四姓，氏、樊氏、柏氏、郑氏。五姓出而争焉。于是务相以矛刺穴，能著者为廪君，四姓莫著，而务相之剑悬。又以土为船，雕画之而浮水中，曰：“若其船浮者为廪君。”务相船又独浮。于是遂称廪君，乘其土船，将其徒卒，当夷水而下。至于盐阳，水神女子止廪君曰：“此鱼盐所有，地又广大，与君俱生，可无行也。”盐神夜从廪君宿，旦辄去为飞虫。诸神皆从，其飞蔽日。廪君欲杀之，不可别，又不知天地东西，如此者十日。廪君即以青缕遗盐神曰：“婴此，即宜之，与汝俱生；不宜，将去汝。”盐神受而婴之。廪君至砀石上，望膺有青缕者，跪而射之，中盐神。盐神死。群神与俱飞者皆去，天乃开朗。廪君复乘土船，下及夷城。石岸曲，泉水亦曲，望之如穴状。康君叹曰：“我新从穴中出，今又入此，奈何？”岸即为崩，广三丈余，而阶阶相承。廪君登之。岸上有平石，长五尺，方一丈，廪君休其上，投策计算，皆著石焉。因立城其旁，有而居之。其后种类遂繁。秦并天下，以为黔中郡，薄赋敛之，岁出钱四十万。巴人以赋为【眉批】，音丛，南蛮赋也。魏晋时，边郡夷人户输布一匹，谓王。因谓之人焉。

木耳夷（出《酉阳杂俎》）

木耳夷人，黑如漆，小寒则焙沙自处，但出其面。

龟兹（出《酉阳杂俎》，又《十三洲志》）

古龟兹国王阿主儿者，有神异，力能降毒蛇龙。时有人买市人金银宝货，至夜中，钱并化为炭，境内数百家，皆失金宝。王有男先出家，成阿罗汉果。王问之，罗汉曰：“此龙所为，居北山，其头若虎，今在某处眠耳。”王乃易衣持剑，默至龙所，见龙卧，将斩之，思曰：“吾斩寐龙，谁知吾有神力。”遂叱龙。龙惊起，化为狮子。王即乘其上。龙怒，作雷声，腾空至城北二十里。王谓龙曰：“尔不降，当斩尔头。”龙惧王神力，人语曰：“勿杀我，我当与王为乘，欲有所向，随心即至。”王许之，后遂乘龙而行。

葱岭以东，人好淫僻，故龟兹、于阗置女市以收钱。

真腊（出《朝野佥载》）

真腊囯，在州南五百里。其俗有客，设槟榔、龙脑香、蛤屑等，以为尝宴。其酒比之淫秽，私房与妻共饮，对尊者避之。人不着衣服，见衣服者共笑之。

奇肱（出《博物志》）

奇肱国，其民善为机巧，以杀百禽，能为飞车，从风远行。汤时，西风久下，奇肱人乘车至于豫州界中。汤破其车，不以示民。后十年，东风复至，乃使乘车遣归。其国去玉门西万里。

汉槃陀（出《洛阳伽蓝记》）

汉槃陀国正在山顶。自葱岭已西，水皆西流。世人云：“是天地之中。”土人决水以种。闻中国待雨而种，笑曰：“天何由可期也？”

尺郭（出《神异经》）

南方有人焉，周行天下，其长七丈，腹围如其长，朱衣缟带，以赤蛇绕其顶。不饮不食，朝吞恶鬼三千，暮吞三百。此人以鬼为食，以雾为浆，名曰尺郭，一名食邪，一名黄父。

马留（出《酉阳杂俎》）

马伏波有余兵十余家，不返，居寿洽县，自相婚姻。有二百户，以其流寓，号马留，饮食与华同。山川移，铜柱入海，以此民为识耳。

南海人（出《南海异事》）

南海男人女人皆缜发，每沐，以灰投流水中，就水以沐，以彘膏其发。至五六月，稻禾熟，民尽髡鬻于市。既髡，复取彘膏涂，来岁五六月又可鬻。解牛，多女人，谓之屠婆屠娘。皆缚牛于大木，执刀以数罪：“某时牵若耕，不得前；某时乘若渡水，不时行，今何免死耶？”以策举颈，挥刀斩之。又贫民妻方孕，则诣富室，指腹以卖之，俗谓指腹卖。或己子未胜衣，邻之子稍可卖，往贷取以鬻，折杖以识其短长，俟己子长与杖等，即偿贷者。鬻男女如粪壤，父子两不戚戚。

毒槊（出《酉阳杂俎》）

南蛮有毒槊，【眉批】方今在在毒槊，难乎免矣。无刃，状如朽铁，中人无血而死。言从天雨下，入地丈余，祭地方掘入。蛮中呼为铎刃。

飞头僚（出《酉阳杂俎》，又《博物志》）

善鄯之东，龙城之西南，地广千里，皆为盐田。行人所经，牛马皆布毡卧焉。岭南溪洞中，往往有飞头者，故有飞头僚子之号。头飞一日前，颈有痕，匝项如红缕，妻子看守之。其人及夜，状如病，头忽离身而去，乃于岸泥，寻蟹蚓之类食之，将晓飞还，如梦觉，其腹实矣。梵僧菩萨胜又言：“阇婆国中有飞头者，其人无目瞳子。”《志怪》：“南方落民，其头能飞。其俗所祠，名曰虫落，因号落民。昔朱桓有一婢，其头夜飞。”《王子年拾遗》：“汉武时，因墀国言：‘南方有解形之民，能先使头飞南海，左手飞东海，右手飞西海。至暮，头还肩上，两手遇疾风，飘于海外。’”【眉批】因帝好奇，故多荒唐之说。

又，南方有落头民，其头能飞，以耳为翼，将晓，还复著体。吴时，往往得此人也。

僚妇（出《南楚新闻》）

南方有僚妇，生子便起。其夫卧床褥，饮食皆如乳妇，稍不卫护，其孕妇疾皆生焉。其妻亦无所苦，炊爨樵苏自若。又云，越俗，其妻或诞子，经三日，便澡身于溪河，返，具糜以饷婿。婿拥衾抱雏，坐于寐榻，称为产翁。其颠倒有如此。

南中僧（出《投荒杂录》）

南中率不信释氏，间有一二僧，拥妇食肉，但居家，不能少解佛事。土人以女配僧，呼为师郎。人有疾，以纸为圆钱，置佛像旁。或请僧设食。翌日，宰羊豕以啖之，名曰除斋。

番禺（出《玉堂闲话》，又《投荒录》）

广州番禺县常有部民谍诉云：“前夜亡失蔬圃，今认得在于某处，请县宰判状，往取之。”有北客骇其说，因诘之。民云：“海之浅水中有藻荇之属，被风吹，沙与藻荇相杂。其根既浮，其沙或厚三五尺处，可以耕垦，或灌或圃故也。夜则被盗者盗之百余里外，若桴篾之乘流也。以是植蔬者，海上往往有之。”

有在番禺逢端午，闻街中喧然卖相思药声。讶笑观之，乃老媪取山中异草，鬻于富妇人，为媚男药，用此日采取为神。又云，采鹊巢中，获两小石，号鹊枕，此日得之者佳。妇人遇之，有抽金簪解耳珰而偿其值者。

蜜唧（出《朝野佥载》）

岭南僚民好为蜜唧，即鼠胎未瞬，通身赤蠕者，饲之以蜜，钉之筵上，嗫嗫而行，以箸挟取，咬之唧唧作声，故曰蜜唧。

南州（出《玉堂闲话》）

王蜀有刘隐者，善于篇章。尝说，少年赍益部监军使书，于黔巫之南，谓之南州。州多山险，路细不通乘骑，贵贱皆策杖而行。其囊橐悉皆差夫背负，夫役不到处，便自荷而行。将至南州，州牧差人致书迓之。至则有一二人背笼而前，将隐入笼内，掉手而行。凡登山入谷，皆绝高绝深者。日至百所，皆用指爪攀缘，寸寸而进。在于笼中，必与负荷者相背而坐，此即彼中车马也。洎在近州，州牧亦坐笼而迓于郊。其郡在桑林之间，茅屋数间而已。牧守皆华人，甚有心义。翌日，牧曰：“须略竭诸大将乎？”遂差人引之衙院。衙各相去十余里，亦在林木之下。一茅斋，大校三五人，逢迎极至。于是烹一犊儿，乃先取犊儿结肠中细粪，置在盘筵，以箸徐调在醯中，方餐犊肉。彼人谓细粪为圣齑，若无此一味者，即不成局筵矣。诸味将半，然后下麻虫裹蒸。裹蒸乃取麻蕨蔓上虫，如今之刺揉者是也，以荷叶裹而蒸之。隐勉强餐之，明日所遗甚多。

猳国（出《搜神记》）

蜀中西南高山之上，有物，与猴相类，长七尺，能作人行，善走逐人，名曰猳国，一名马化，或曰玃。伺道行妇女年少者，辄盗取将去，人不得知。若有行人经过其旁，皆以长绳相引，犹故不免。此物能别男女气，故取女，男不知也。若取得人女，则为家室。其无子者，终身不得还。十年之后，形皆类之，意亦惑，不复思归。其有子者，辄抱送还其家。产子皆如人形。有不养者，其母辄死。故惧怕之，无敢不养。及长，与人不异，皆以杨为姓。故今蜀中，西南多姓杨，率皆猳国马化之子孙也。

狗国等（出《岭表录异》）

陵州刺史周遇，不茹荤血。尝语刘恂云，顷年自青杜之海归闽，遭恶风，飘五日夜，不知行几千里也。凡历六国，第一狗国，同船有新罗，云是狗国。逡巡，果见如人裸形，抱狗而出，见船惊走。又经毛人国，形小，皆被发，面身有毛蔽，如狖。又到野叉国，船抵暗石而损，遂搬人物上岸，伺潮落，阁船而修之。初不知在此国，有数人同入深林采野蔬，忽为野叉所逐，一人被擒，余人惊走。回顾，见数辈野叉，同食所得之人。同舟者惊怖无计。顷刻，有百余野叉，赤发裸形，呀口怒目而至，有执木枪者，有雌而挟子者。篙工贾客五十余人，遂齐将弓弩枪剑以敌之，果射倒二野叉，即舁拽叫啸而遁。既去，遂伐木下寨，以防再来。野叉畏弩，亦不复至。驻两日，修船方毕，随风而逝。又经大人国，其人悉长大而野，见船上鼓噪，即惊走不出。又经流虬【夹批】一作流球。国，其国人幺麽，一概皆服麻布而有礼，竞将食物求易钉铁。新罗客亦半译其语，遣客速过，言此国遇华人飘泛至者，虑有灾祸。既而又行经小人国，其人裸形，小如五六岁儿。船人食尽，遂相率寻其巢穴。俄顷，果见捕得三四十枚以归，烹而充食。后行两日，遇一洲岛而取水，忽有群羊，见人但耸视不避，既肥且伟，初疑岛上有人牧养，而又绝无人踪，捕之，仅获百口，皆食之。

鹤民（出《穷神秘苑》）

西北海有鹤民国，人长三寸，日行千里，而步疾如飞，每为海鹤所吞。其人亦有君子小人，如君子，性能机巧，每为鹤患，常刻土为己状，或数百聚于荒野水际。鹤以为小人，吞之而有患，凡百千度，后见真者过去，亦不能食。人多在山涧溪岸之旁，穿穴为国，或三十步、五十步为一国，如此不啻千万。春夏则食路草实，秋冬食草根。值署则裸形，遇寒则编细草为衣，亦解服气。

一说，四海之外，有鹄国焉，男女皆长七寸，为人自然有礼。好经谕跪拜。其人皆寿三百岁，行千里，百物不敢犯之，惟畏海鹤。陈章与齐桓公言：“鹄遇吞之，亦寿三百岁。此人鹄中不死，而鹄亦一举千里。”

僬饶（出《酉阳杂俎》）

李章武有人腊三寸余，头髀肋成就，眉目分明，言是僬侥国人。

西北荒小人（出《博物志》）

西北荒有小人焉，长一寸。其君朱衣玄冠，乘辂车，马引，为威仪居处。人遇其乘车，并食之，其味辛，终年不为虫所咋，并识万物名字，又杀腹中三虫。








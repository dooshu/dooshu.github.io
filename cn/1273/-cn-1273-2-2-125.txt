游仙词　十二首


白雀声中阊阖开，五云夕拥九龙回。刘翁宫殿张翁占，一样南朝筑禅台。

罢读黄庭内景篇，道人日日学烧铅。飞升不必神仙骨，身有黄金便上天。

巫峡朝云梦楚王，天台花片引刘郎。仙官不劾床帷事，任试房中素女方。

天钱易借苦难偿，织女年年怨七襄。天上故应名士少，竟无婚费助牛郎。

九霄幢盖肃千官，天上谁云礼法宽？莫使人间骄贵气，已闻守厕谪刘安。

不夸清要领瀛洲，不仗文章擅玉楼。但得腰缠钱十万，等闲骑鹤下扬州。

丹鼎功成夕上笺，遍携鸡犬共升天。妖狐更擅通灵术，早拥幢幡领列仙。

辟谷由来语未真，素书还质瓮头春。日餐龙髓麒麟脯，天上原无戒杀人。

游戏瑶池遇婉罗，玉卮下嫁隔银河。神仙也少宜男相，金母宫中弄瓦多。

东方生性太痴顽，天上偷桃数往还。弄罢风雷无个事，又贪游戏下人间。

未许人间望戴盆，诸天体统本来尊。空劳呵壁灵均问，虎豹沉沉守九阍。

雷鼓声中掣电鞭，射狼弧矢列星悬。诸仙何事神通小，空让群魔据洞天。






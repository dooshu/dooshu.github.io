○议沙门不应拜俗状

父慈子孝，起自天经；君义臣忠，资於地理。三尊之重，君最为先；五教所崇，父居其首。人伦之纲纪，臣子之归宗。佛道兴隆之前，缁俗异贯；陵迟之後，同籍国王。连河制之於主君，厉乡尽编为天户。况释迦灭度，付嘱国王（事如内府监议中弹）；李老裔孙，克成宏构：缁黄代俗，握宝镜以君临。纵使佛道尊严，天位弥重，帝王国母，无上最尊。稽首虔诚，无妨悟道（事如同文议中弹），至真之理，犹曰勤修，礼佛拜天，弥成正觉。谨议。

李行敏

行敏，龙朔中官右崇掖卫长史。


○授韩宏许国公实封制

梁宋之交，水陆合会，人杂难理，军暴难戢，因变肆乱，往往有焉。唯此一方，朕尝忧虑。今有良帅，镇而抚之，政立功成，宜举赏典。某官韩宏，以长材大略，作我藩臣，本於忠力，辅以政理。自分阃寄，在浚之郊，严贞师律，恭守朝宪，训兵积粟，明罚信赏，军和食足，礼节并行，河南晏如，於兹一纪。是则有大勋於国，有大惠於人，会课议功，无出其右。夫有过人之效，则有加等之命，古之王者，所以赏一人而天下劝者，用此道也，可不务乎？是用建於上公，授之真食，以示殊宠，以旌殊绩。钦我休命，子孙其保之。


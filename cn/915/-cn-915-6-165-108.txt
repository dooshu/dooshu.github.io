◇贵教

虎至猛也，可畏而服。鹿至粗也，可教而使。木至劲也，可柔而屈。石至坚也，可消而用。况人含五常之性，有善可因，有恶可改者乎！人之所重，莫重乎身。贵教之道行，士有仗节成义死而不顾者矣。此先王因善教义，因义而立得也。因善教义，故义成而教行；因义立礼，故礼设而义通。若夫商韩孙吴，知人性之贪得乐进，而不知兼济其善，于是束之以法，要之以功，使下唯力是恃，唯争是务，恃力务争，至有探汤赴火而忘其身者，好利之心独用也。人怀好利之心，则善端没矣。

中国所以常制四夷者，礼义之教行也。失其所以教，则同乎夷狄矣。其所以同，则同乎禽兽矣。不唯同乎禽兽，乱将甚焉，何者？禽兽保其性然者也。人以智役力者也，智役力而无教节，是智巧日用，而相残无极也。相残无极，乱孰大焉？不济其善，而唯力是恃，其不大乱几稀耳。人之性，避害从利，故利出于礼让，即修礼让；利出于力争。则任力争。修礼让，则上安下顺而无侵夺；任力争，则父子几乎相危，而况于悠悠者乎！（《群书治要》，《永乐大典》）


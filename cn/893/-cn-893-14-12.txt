江上寄元六林宗





霜落江始寒，枫叶绿未脱。客行悲清秋，永路苦不达。[一]沧波眇川汜，[二]白日隐天末。[三]停棹依林峦，惊猿相叫聒。夜分河汉转，[四]起视溟涨阔。[五]凉风何萧萧，流水鸣活活。[六]浦沙净如洗，[七]海月明可掇。[八]兰交空怀思，[九]琼树讵解渴。[十]勖哉沧洲心，岁晚庶不夺。幽赏颇自得，兴远与谁豁。

[一]陆云诗：“永路隔万里。”



[二]《尔雅》：“水决复入为汜。”邢昺疏：“凡水，决之歧流，复还大水者，名汜。”《说文》：“汜，水别复入水也。一曰，汜，穷渎也。”



[三]江淹诗：“白日隐寒树。”谢庄《月赋》：“气霁地表，云敛天末。”



[四]曹植《上责躬应诏诗表》：“夜分而寝。”张铣注：“夜分，夜半时也。”



[五]谢灵运诗：“溟涨无端倪。”



[六]《诗·国风》：“北流活活。”《广韵》：“活活，水流声。”



[七]《韵会》：“浦，水滨也。”《风土记》云：“大水，有小口别通，曰浦。”



[八]魏武帝诗：“明明如月，如何可掇。”李善注：“掇，十取也。”



[九]李峤诗：“桂友寻东阁，兰交聚北堂。”



[十]李陵诗：“思得琼树枝，以解长渴饥。”






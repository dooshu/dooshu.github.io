淳于髡论燕畔

齐人伐燕，取其财而俘其民，王朝而受俘，喜见于色，谓其大夫曰：“寡人之伐燕，不戮一人焉，虽汤、武亦若是而已矣。”大夫皆顿首贺。已而，燕人畔，王怒曰：“吾之于燕民尽心焉，一朝而畔，寡人德不足为与？”淳于髡仰天大笑，王怪而问之，对曰：“臣邻之富叟疾，使巫祷于神，神告之曰：‘若能活物万，吾当为若请于帝，去尔疾，锡尔寿。’富叟曰‘诺。’乃使人搜于山，罗于林，罾于泽，得羽毛鳞介之生者万，言于神而放之。罔罟所及，铩翅而灭足者，嘈嘈聒聒，蔽野揜谷，明日而富叟死，其子往泣于巫曰：‘神亦有迋乎？’问之，以实对，巫笑曰：‘有是哉？是女实自迋，非神迋女也。’今燕之君君臣相为不道，而民无故也。君伐而取其财，迁其居，冤号之声訇殷天地，鬼神无所依归，帝怒不可解矣，而曰不戮一人焉？夫人饥则死，冻则死，不必皆以锋刃而后谓之杀之也。周诗曰：树怨以为德，君实有焉，而以尤燕民，非臣之所知也。”


○赏鉴（元）王思善

看画如看美人，其丰神骨相，有出于肌体之外者。今人看古迹，必先求形似，次及事实，殊非常鉴之法也。

米元章谓好事家与赏鉴家不同。家多资力，贪名好胜，遇物收置，不过听声，此谓好事。若赏鉴，则天资高明，多阅传录，或自能画，或深画意，每得一图，终日饱玩，如对古人，虽声色之奉，不能夺也。看画之法，不可一途，而取古人命意立迹，各有其道，岂拘拘以所见绳律古人之意哉？

灯下不可看画，醉余酒边亦不可看画，卷舒不得其法，最为害物。


○祠汉武帝祈雨文

维长庆三年正月己巳，栎阳尉沈亚之，承命於大京兆，以岁旱，用乾肉清醪，恭祀於汉武皇帝神之祠下，因巫人以达其祝语。呜呼！阴阳水旱，其司惟神。五行六气，神得而均，如愆且灾，神何为仁。惟神昔帝汉日，何祥不臻。雍熙滂洋，甘露麒麟。人荷其泽，亦仰如春。气配高明，没而为神。居满必诛，居抑必申。今者献阳始岁，亢而为屯。草木蔽萌，塞脉沈津。不蒸不泄，逾於十旬。雨师慢傲，尸违不宾。潜深骄高，枯此下人。风伯嚣戏，{欺}陶浓尘，溃为凝霾，坌若颓。鸿混突渤，上蒙无垠。掩蔽光明，以垢春晨。彼风伯雨师，皆神所司。处位不职，荒役不。神假之权，使之用为。上帝如怒，其殃孰罹。神明胡不督其稽，察其欺。坏法者戮，後期者笞。然後泰阳蒸云，雨膏以时。发生有涯，农力有施。今官庶并诚，虔虔於祠。集於宫室，鼓舞弹吹。神其听之，无敢苟祈。


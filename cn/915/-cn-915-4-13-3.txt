◇复优诏封陈蕃

盖褒功以劝善，表义以厉俗，无德不报，《大雅》所叹。太傅陈蕃，辅弼先帝，出内累年。忠孝之美，德冠本朝，謇谔之操，华首弥固。今封蕃为高阳乡侯，食邑三百户。（《后汉·陈蕃传》「太后复优诏」云云，袁宏《后汉纪》二十三作「太傅陈蕃，辅弼先帝，出内为允。謇谔之节，宣于本朝。朕初践阼，亲授策命忠笃之性，老而弥纯。其封蕃为高阳侯」。则又假灵帝为辞，与范《书》不同。）


◇论吏士行能令

令：议者或以军吏虽有功能，德行不足堪任郡国之选，所谓「可与适道，未可与权」者也。管仲曰：「使贤者食于能则上尊，斗士食于功则卒轻死，二者设于国则天下治。」未闻无能之人、不斗之士，并受禄赏，而可以立功兴国者也。故明君不官无功之臣，不赏不战之士；治平尚德行，有事赏功能。论者之言，一似管窥虎欤？（《魏志·武帝纪》注引《魏书》，又《文馆词林》六百九十五）


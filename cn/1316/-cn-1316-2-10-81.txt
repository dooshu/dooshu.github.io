宋侯判取财本

贵池县胡▉，

「状告为吞本坑生事：倪遂领身本银一千两，贸易五载，获利万金，广置基地。与取前银，称说分地节哀。求地，又约算帐还银。岂料延今，帐既不算，地又不分。伊富身贫，情极可悯。乞提给判，救济残生。上告。」

倪遂诉曰：

「状诉为妒谋重骗事：胡▉将银一千两付身营觅，得失均沾，帐约两证。五年，还过一千七百两，亲笔领存。岂豪妒买基地，计诬吞本谋分。不思明月尚有盈亏，买卖岂无得失。虎口难填，恐遭痛嚼。乞究杜谋。上诉。」

宋侯批云：

「付人本银一千两，若胡▉者，亦扶危济困之丈夫。还银一千七百两，若倪遂者，亦知恩报恩之君子。今为一片基地，切齿仇争，是二人者又易反易覆之小人也。仰中亲速为允释，毋以蜗角交讼鼠牙。」


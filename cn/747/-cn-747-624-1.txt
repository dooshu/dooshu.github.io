○解议围赋（以“词理精通”，“释然自溃”为韵）

王子猷之延宾暇时，偶切磋於经史，遂交战於言词。出奇而彼力方壮，向敌而吾矛莫持。阻辩口而不通，去来都绝；闭赤城之深固，中外生疑。既而谢妇侧聆，翠帷潜至。察攻讨之馀势，知胜败之有自。情甲遂辟，纵堂上之奇兵；灵府忽开，出身中之利器。是用自伐，期乎不争。因渔猎之近习，得筹谋之至精。纵吟啸为鼓鼙之雄，倍增其勇；察颜色为风云之候，暗识其情。然後以德而攻，当无向背。迎心石以奔北，望词锋而乱溃。一来一往，环回於文苑之间；或否或臧，蹂躏於儒林之内。已而容势相悬，抵摧莫前。击触而刚肠已折，交侵而锐气难全。去不可逃，顾咽喉之绝矣；败无相救，觉唇齿之茫然。观夫忠甲不免，德藩何益。望风而坚劲不保，挫气而秉持尽释。俄执讯於折角，将犒师於重席。验运输而经笥不穷，察包裹而智囊犹积。是以格斯辟，书文必同。逆无不服，滞无不通。义橹罢持，倒载於德车之上；仁宝悉获，横行於王道之中。故得学海长清，言雠不起。百家咸凑其轨辙，六籍各分其疆理。是使孤陋寡闻之徒，永愿服膺而已。


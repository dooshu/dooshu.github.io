吴郡志卷第三十八


县记二

常熟县

常熟县，在府北一百五里。

《题名记》：

常熟为县，其来久矣。旧为毗陵郡南沙县，至梁改为常熟。自梁历唐，由唐迄于伪吴，几数百年。前尹是邑者，姓名莫或纪录，故不得而考。本朝太平兴国中，钱氏以图籍归于京师。始于县令蒋文怿，至元丰初知县宣德郎刘拯，求得其姓名凡四十有二人。列之版榜，置于厅压角。自此来尹者，至则书之。观其间相继登金门，上玉堂，仪羽台开，正位枢极，盖翩翩焉，未见其止。余因承乏，虑版榜不足以久传。于是命工镌之于石，立于厅之左。阙者补之，庶为不朽之传。宜观名列，以劝方来。俾尹斯邑者，知夫儒之效，恺悌及民，福延百里。庶几乎刊石而无愧也。

绍兴二十一年九月，鲁国曾慎记。

＊＊＊

顺民仓，常熟县仓也。建于治平二年，记于熙宁元年。

所淑《常熟县新建顺民仓记》：

治平二年，河内向侯作新仓成，常〔尝〕语予其始终曰：吾至之初，见太守永川陈侯，席未暖。陈侯曰：常熟，大县也。考其民版之数，至四万户。岁输之粟，至八万石。有仓，污庳迫窄，才容四分之一。滨江之民，远者百里。水浮陆走，稛载而至。仓或既盈，则累数夕而不得输于州。又病其远，此一不便。职是，岁常散蓄于浮屠之居，廊廉皆满。盖藏弗谨，涂坚弗完，得无有以诲盗哉，此二不便。盖迟君之来也久矣，君亟图之。君〔吾〕退而自惟：仓廪，盖今天下郡县之无务。京师兵储、禄廪之出入，一皆仰给于东南。兹又为东南之剧，岁入之粟，它郡莫加厚焉。吾邑虽不腆，其敢后其所先务邪？矧其弊又如此之甚，宜陈侯有以告吾也。及吾视事之日，见吏民间其所疾苦，尤为不便者凡几。然而献计者，又皆不出吾陈侯之议也。于是访县方〔之〕北，得隙地数十亩以营筑焉。始召民而谕其所以作之之意，民既病此久矣，莫不奔走以听命。咸愿治材于家，请期日合众材以成之。既而至期，仓遂以成。予谓二侯皆能以材名于世，所至莫不著见风迹。至于兴利、去害、便民，皆其所素畜，沛然而有余。夫以沛然有余之材，相与协谋，治其因民所欲之役。其成也，宜其不劳而功多。其榜曰“顺民”，盖得之矣。若夫世之从政者，利害较然。居前畏谤忌谗，&#177008;&#177008;然不肯一日出其力。则有诿曰爱民，斯不远哉。夫爱民莫如古人，古之人有为。岂天作而地生？斯亦出于民而已耳。姑视利害之如何。岂顾可为而不为，乃曰爱民哉？此大不然。昔者子产当日以其乘与，济人于溱洧。孟子谓之惠而不知为政，凡以此也。向侯亦以予言为然。因刻之于石，俾来者考焉。

时熙宁元年三月十一日，将仕郎、前守沂州临沂县县令所淑记。

＊

杨备《常熟县诗》：

远逼江垠傍海，落帆多是两来船。

县廷无讼乡闾富，岁岁多收常熟田。

＊

淳熙元年，邑令陈映再为记，属龚颐正为之文。

上方驻跸临安，于时吴门视周畿内，汉三辅，唐同、华，我旧京之陈、郑也。衣冠之所鳞集，甲兵之所云萃。一都之会，五方之聚。〔土〕腴沃壤，占籍者众。虽前代与全盛时，犹不可同年语。府邑之事，宜其倍称。况乎府库之出内，狱市之浩穰，盖不待较而知者。环府之邑五，而常熟居其望焉。时主客以户计者，八千九百七十有二，而今五万一千一百卅八。夏赋，金钱为缗二千八百，其币帛匹合万二千六百，而奇弗详。秋租，谷粟七万六千余斛。乃今折帛为缗者十万二千三百，而斛则损其旧二千。邑之事，其倍称何如哉。

今其邑从事于民者如是。而邑复濒海道，直故疆沂、密、菜〔莱〕全齐在望。刺利规恢，舟师所宿，则实居今日之要害。风樯连林，夜严震海。资粮巨万，以日馈给。营缮百须，以时调度。苟有不至，责且乏兴。若民兵之事，又如是重。以府所倚集，月四大万。版籍输委，风雨寒暑不渝。比为令者，材或不济。负罪投劾而去者，项背相望也。则壁记之不列，何以自竿朝夕，庸少惰乎？陈映不佞，爰来亦既年所。事定得间，始阅次中兴以来为令者，至映人名氏授受，月而日之，才石壁端，以告来者。

噫！令秩比京寺月奉逾二万，廪逾四斛。岁入圭田，真〔直〕过六百石。其顾一己之利害去就，而不思其责之塞，将不特能祸其身；千室之邑，亦必有受其弊者矣。而某其敢堕哉？今吾邑之人，或知某不敢堕也。率以淳厚简孚，交相为治。倘如是日，庶乎列名下方其无辱。若夫邑之望，则有巫成所止之山，太伯所葬之墟，言偃所居之里，龚景才所表之间。其风俗之美，犹或可概见。而邑之升置，凡附于府者，有职方氏在，故不记。记其今昔之同异云。

昆山县

昆山县，在府东北七十里。

【补注】

《题名记》：

昆山，秦疁邑也，天下壮哉县。五季云扰，四方棋于兵。吴越虽保有所履，然诗书仁义之事缺焉。国家文经海内，始严令守。淮海王以版图归，时逞公仿治吴最，首赐玺书。褒徙以来，尚旄头紫微间，能即学立夫子庙。北门王公元记之，故比〔此〕地翕然趋于文。至今好学而知礼，尚孝而先信，乃有昔之流风焉。疆岸海江，夷旷沃衍者数百里。一山巍然，怪石错立。井井合阛阓间，又有室屋林壑之胜。士大夫自京都来官者乐之，观游咏歌，未觉身远。其歆艳者，至合省寺赋祖帐之诗。由此以相以辅，小却言语侍从之班，踵相蹑也，而其意依然。

于是二百年间，风流组藉，续续可纪。又建炎间，虏独不侵。荐绅北来，乐其土风而居之。宦游问多胜事，益号佳邑。属岁县计蹙东，顷入者闻其名，相与骇汗，若蹈甚畏。岂先后难易若是不同耶？亦才术限量之或异耶？不然，则今之所谓不足，非古听病耶？曷其趋违异见如此。汉之郎官，上应列星，出宰百里。晋之舍人、洗马，妙天下选。然不更长吏，不得为台郎。

今天于重字民之官，褒庸旌善，使观瞻者以为荣。顾力所底尔，因仍规畏，其可哉。子强至之逾年，劳于耳目思虑之外。乃喟然而叹，信学力之未至，则诹诸前人以矩范焉。然所傅止自崇觐间。益稽史谍碣，识得自雍熙以次五十有六人，序而馋之石。尚俾来者，知前辈优游，庶几勉之。

淳熙丙申六月，缙云叶子强记并书。

嘉定县

嘉定县，在府东北一百四十里，嘉定十年置。

【补注】

《省札》：

朝请大夫、集英殿修撰、知平江军府事赵彦橚，朝请〔议〕郎提举两浙西路常平茶盐公事、兼权提点刑狱公事王荣奏：照对平江府管下五县，其境土广袤，无如昆山。而顽犷难治，亦无如昆山。详考其故：盖昆山为邑一十四乡，五十二都，东西相距，几二百余里。县治以迁就马鞍山风水，僻在西北。故西七乡与官司相接，稍循理。自昆山县治东至练祁七十里，自练祁至江湾又七十里，通计一百四十里。其间止有商量湾、杨林两寨，又皆不足倚仗。故东七乡之民，凭恃去县隔绝，敢与官司为敌。不奉命令，不受追呼。殴击承差，毁弃文引。甚而巡尉会合，亦敢结集千百，挟持器杖以相抗拒。自此习成顽俗，莫可谁何。

其害有三：争竞斗殴，烧劫杀伤。罪涉刑名，事干人命。合行追会，不伏赴官，至有经年而不可决者。此狱讼淹延之害。滨江旁海，地势僻绝。无忌惮之民，相率而为寇。公肆剽掠，退即窝藏，殆成渊薮。此劫盗出没之害。豪民慢令，役次难差。间有二十余年，无保正之都。两税官物，积年不纳。只秋苗一色言之，岁常欠四万余石，其他类是。此赋役扞格之害。

有此三害，昆山遂为难治之邑，其来非一日矣。盖县方百里，而兹邑广袤倍焉。以一令临之，制驭必有所不能。及养成顽恶，亦地势使然。昨于嘉定七年，准尚书省行下备白札子，陈乞欲于练祁市添置一县。本府已尝委长洲县娄主簿、吴县丘县丞，两到练祁，相视利害。据各官所申，亦以为合置一县。但恐有起盖。廨宇等费，且先添置一尉。然东七乡之顽，根深蒂固，决非邑尉之卑，所能耸动。察其理势，莫若置县之为利便。今斟酌事宜，欲割昆山西乡之安亭，并东乡之春申、临江、平乐、醋塘，凡五乡二十八都，别为一县。就练祁要会之地，置立县治，以嘉定为名。所有东乡：惠安、新安、湖川及西乡：朱塘、积善、全吴、&#15564;川、武元、水安，凡九乡二十四都，仍属之昆山县。所有其他张官置吏事件，并欲照绍兴府新昌县、处州壶元县，创置一般体例，参酌续次，申请施行。如蒙朝廷拖〔批〕照事祖〔宜〕，特从今来所乞。庶使近畿之邑，无不率化之民。寇盗可弭，赋役可均。于公于私，皆有利益。实郡县幸甚。

十二月九日，奉圣旨：依。仍令是刑司、平江府，条具合施事宜。申，仍公共选辟清强有心力之人，充知县一次。

吴郡志卷第三十九

冢墓

吴太伯墓。《吴越春秋》云：太伯卒，葬于梅里平墟。梅里，今属常熟县。又《史记正义》引《括地志》：太伯冢在吴县北五十里，无锡县界西梅里村鸿山上，去太伯所居城十里。《吴地记》又云：太伯冢在吴县北，去城十里。未详孰是。

＊

吴王阖庐墓，在虎丘山剑池下。《吴越春秋》云：阖闾葬于国西北虎丘，穿土为山，积壤为丘。发五郡之士十万人，共治千里，使象摙士凿池。四周水深丈余，铜椁三重。澒水银为池，池广六十步。黄金珠玉为凫雁，扁诸之剑，鱼肠之干在焉。葬之三日，金精上扬，为白虎据坟，故曰虎丘。《越绝芹》云：阖闾冢，在阊门外虎丘下。池广六十步，水深一丈五尺。铜棺三重，澒池六尺。玉凫之流，扁诸之剑三千，方圜之口三千，盘郢、鱼肠之剑在焉。发卒十万余人筑治之。葬之三日，白虎居其上。二说略有同异，顾坟丘中事，又古今辽绝，无所考验，今两存之。余见“云岩寺”及《往迹》、《冢墓》、《考证》等门。

王禹偁诗：

惜哉吴王墓，秦帝尝开破。

应笑埋金玉，千年贾为祸。

不待虎迹消，已闻鲍车过。

又是骊山头，炎炎三月火。

＊

吴女墓，在阊门外。阖庐女曰滕玉，王与夫人及女会食蒸鱼。王前尝半而与女，女怒曰：“王食鱼辱我”。乃自杀。阖闾痛之，葬于国西闸门外。凿池积土，文石为椁。题凑为中，以金鼎、玉杯、银樽、珠襦之宝送女。乃舞白鹤于吴市中，令民随而观之。使男女与鹤俱入羡门，因发机以掩之，杀生以送死，国人非之，又取土时，其地为湖，号女坟湖。《吴地记》曰：吴王葬女，取土成湖。

皮日休《女坟湖》诗：

万贵千奢已寂寥，可怜忠愤为谁娇？

须知韩重相思骨，直在芙蓉向下消。

陆龟蒙：

水平波淡绕回塘，鹤殉人沉万古伤。

应是离魂双不得，至今沙上少鸳鸯。

＊

齐女坟，在虞山。吴太子娶齐女，女思齐而病。将死曰：令死者有知，必葬我于虞山之巅，以望齐国。阖闾伤之，如其言，葬虞山之巅。（《吴越春秋》）

＊

吴王夫差墓，在阳山。《越绝书》谓：越王栖夫差于余杭山，去吴县五十里，即今名阳山。

《越绝》又云：夫差冢在犹亭西卑犹之位，近太湖。越王令干戈人以一&#136177;土葬之。《吴越春秋》云：夫差既伏剑，越王以礼葬之秦余杭山卑犹。宰嚭亦葬其傍。

《史记正义》：夫差栖于姑苏山，转战西北，败于干遂。在苏州西北四十里里安山，有遂山。

＊

夫差义子坟，一十八所。在秦余杭山东。（《吴地记》）

＊

巫臣冢，即申公巫臣也。《郡国志》云：在匠门西南，亦曰巫门。

＊

干将墓，在匠门外。干将与区冶同师，其妻曰莫耶。吴王使铸剑二，干将匿其阴，王杀之。《吴地记》曰：匠门，本名干将门，门外有干将墓。后语讹呼为匠门。余见《土物》条。

＊

要离墓，在阊门外金昌亭傍。

＊

专诸墓，在阊门外。

吴孙王墓，在盘门外三里。政和间，村民发墓砖，皆作篆隶，为“万岁永藏”之文。得金玉瑰异之器甚多。有东西银杯，初若灿花，良久化为腐土。又得金搔头十数枚，金握臂二，皆如新。并瓦薰炉一枚，与近世陆墓所烧略相似。而箱底有灰炭如故。父老相传云：长沙王墓。按长沙王，即孙策。又恐是其母、若妻墓。郡守闻之，遽命掩塞。所得古物，尽归朱勔家。洪刍《香谱》亦略载此事。郡人杨友夔为诗序其事为详，但直指以为坚墓，故有高陵之句。按史：坚自葬曲阿。绍兴〔熙〕辛亥，提举常平张体仁始加考订，以为孙氏疑墓，姑从乡人谓之孙王墓。又命郡人举贤良方正滕宬〔崴〕记其事，复以史考之，定为孙策所葬，与世俗长沙王之说稍合。今皆录之。

＊

杨友夔：

阖闾城南荒之丘，昔谁葬者孙豫州。久无过客为下马，时有牧童来放牛。

居然珍宝出光性？识者夜见踪其由。玉环金碗列城市，上花不蚀余千秋。

州家廉问亟封守，贼曹掩骼穷奸偷。已知其中有可欲，亦恐未免无穷忧。

当时义师奋四海，少日已无袁与刘。英雄异世凛如在，暴露无乃为神羞。

人士浮脆无可料，蝼蚁乌鸢从所求。高陵劝尔一杯酒，自古南山能锢不。

＊

滕庞〔岁〕《孙丘墓记》云：

出盘门三里，有高冢，或得其冢砖，有文在侧，曰“万岁永藏”。问其傍老人，曰孙王墓也。又曰，孙氏〔王〕，长沙王也。或传其先世之说。盗尝发取藏金玉，未竟败，获有碑，已断缺不全，止辨有“中平年”三字，复掩之。后郡置窑其旁，取上为砖埴，号官窑。后又以授民，田牧其上。前常平使者创丛冢，建齐升院，与孙墓相附近。院甫成，会徙他官，将去职。一日始得其事，立命其属表之。为之表者不暇询号，题曰先贤墓。今使者以为失事实，不可示久远。即命吴县主簿刘允武订其事，乃具条所得冢傍老人之言以报，属宬〔崴〕记之。

按陈寿《志》：长沙王，字伯符，始受汉爵为吴侯。大皇称帝，追封长沙威王，而其子绍嗣，封于吴。此墓当盗伐时，有杨友夔舜韶者，作诗吊之，乃以为孙破虏墓。陈寿《志》破虏薨葬曲阿，杨诗固已差谬。则所传长沙土者，几是。按中平元年，朱隽表破虏为佐军司马，讨张角。杨盖据碑有中平年字，故定以为破虏，而不考其史。《江表传》载：破寅为隽佐军，留家寿春。长沙王方十余岁，已能与知名士交。周瑜自舒来寿春，劝王徙舒，则碑之所称或为王也。

又寿《志》及裴松所补，孙氏自破虏而下，皆出所葬地，独王不言葬。而王之薨，其将周瑜、吕范皆赴丧了吴。至大皇始用张弦计，自吴徙秣陵，则王之葬，当在吴世。然碑今既不存，欲订而表之。其传疑曰孙王墓者，从俗称也。舜韶《序》其诗又称：盗所得冢中物，有东西银杯、金搔头、金握臂、瓦薰炉，中灰炭犹存。其物皆归未耐家，寅政和内申也。前使者姓詹氏，名体仁，宁元善。今使者姓徐氏，宁子宜。

绍熙二年三月三日记。

汉丞相陆烈坟，在余杭山东二里。（《吴地记》）

＊

山阴县令陆寂坟，在陆烈（墓）东二里。（《吴地记》）

＊

皋伯通坟，在胥门外，今号伯通墩。（《吴地记》）

＊

梁鸿墓，在金昌亭南。皋伯通以要离烈士，梁生清高，因附葬之。《吴地记》云：在太伯庙南，与要离坟相并。陆龟蒙云：伯鸾墓，在吴门金昌亭下几一里。尝作文以祭焉。

龟蒙词云：

先生为五噫之歌，汉天子闻而病诸，南走乎大江之波。奔氏之宇下，志沉潜靡他。自吴粲以举臼，夫人之勒亦多。不怀王〔志〕于将没，适乎道之无颇。比要离之烈魄，冢虽夷而不磨。嗟余后先生之干祀，聊奉奠而来过。俯灌地而仰语，顾先生之谓何。心褊性诞，客他人之宇下不得。故力耕而自获。所以法先生之义，庶五噫之可学。

汉陆绩坟，在阊门外太伯庙西。（《吴地记》）

晋顾和冢，荣之侄。张翰坟，在横山东五里。（《吴地记》）

门下侍郎陆云公坟，在横山。（《吴地记》）

侍中朱桓坟，在横山。（《吴地记》）

兵部侍郎石崇坟，在吴县西六里。（《吴地记》）

黄门侍郎潘岳坟，在石崇坟之西北。（《吴地记》）

上将军顾荣坟，在吴县东南一十七里。（《吴地记》）

偏将军步骘坟，在吴县西北三里一百步。（有碑。《吴地记》。）

将军袁山松坟，在横山二里。（《吴地记》）

＊

江纂墓，江迪子也。木渎孙起卿，顷于天平山下地名上沙，获墓碑。乃以大方博刻之，字画俱存，与石无异。

起卿为赋诗：

家有古冢碑，近自田家获。藏之五六年，末共见竹录，

古苔忙义理，封结殆莫识。偶然嗟其穷，一一为磨剔。

始若漫无文，细寻适可读。文云晋江纂，长夜垂兹刻，

贞石殊不用，块然怔埏埴。合葬无别铭。背面书反复。

一字不涉华，本枝记明白。二父遂兼书，于迪乃宗嫡。［志云：养父谌，本父，迪也。］

考诸晋史篇，真是小出入。字书亦睑劲，然不类镌斫。

汉魏尚丰碑，此独何褊迫？岂时了丧乱，不暇如品式。

于时义熙季，岁次实庚戌。五胡剖中原，典午窜南极。

苟简理宜尔，宁诒不孝责。审订既昭然，疑去喜自适。

历年七百余，瞥尔驹过隙。名节苟不傅，埃化先瓦石。

置兹当眼前，用代铭几席。

梁顾野王墓，在吴县楞伽山下，近越来溪。绍兴问，其碑石虽皱剥断裂，尚巍然植立。后为醉人推仆，石碎于地，今尚有存者。又《吴地记》云：在横小别隅，平地不起坟。

唐陆象先墓，在光福山西，土人皆能指其处。

绰堆，在昆山县西数里，相传为黄幡绰墓。又云，村人皆善滑稽，未详也。堆字本从土、从享、从文，避御名改焉。

陆龟蒙墓。颜荛志其墓，吴子华为祭文曰：“触即碎，潭下月。拭不灭，玉上堕。”（《摭言》）

吏部尚书姚绍之坟，在吴县南五里一百步。（《吴地记》）

＊＊＊

真娘墓，在虎丘寺侧。《云溪友议》云：吴门女郎真娘，死葬虎丘山。时人比之苏小小，行客题墓甚多。

＊

唐举子谭铢题云：

虎丘山下冢累累，松柏萧条尽可悲。

何事世人唯重色，真娘墓上独留诗。

＊

白居易：

真娘墓，虎丘道。

不识真娘镜中面，唯见真娘墓头草。

霜摧桃李风折莲，真娘死时犹少年。

脂肤荑手不牢固，世间尤物难留连。

鸡留连，易销歇。塞北花，江南雪。

＊

李绅诗序云：

真娘，吴之妓人，歌舞有名者。死葬虎丘寺前，吴中少年从其志也。墓多花草，以蔽其上。嘉兴县前，亦有吴妓人苏小小墓。风雨之夕，或闻其上有歌吹之音。

诗云：

一株繁艳春城尽，双树慈门忠草生。

愁态自随风烛减，爱心难逐雨花轻。

黛消波月空瞻影，歌息梁尘有梵声。

还似钱塘苏小小，祇应回首是卿卿。

＊

王禹偁：

女命在于色，士命在于才。无才无色者，未死如尘灰。

虎丘真娘墓，止址空上堆。香魂与腻骨，销散如黄埃。

何事千百年，一名长在哉？吴越多妇人，死即藏山隈。

无色故无名，丘冢空崔嵬。唯此真娘墓，客到情徘徊。

我是好名士，为尔倾一杯。我非好色者，后人无相哈。

＊

杨备：

冰肌玉骨行追妍，粉作娇云黛作烟。

知有香魂埋不得，夜深岩底月中仙。

＊＊＊

范文正公祖墓，在天平山三让原。曾祖梦龄，旧名征梦。避皇朝讳，改今名。事吴越，终苏州粮料判官。祖赞时。童子出身，终秘齐监。父墉，从钱仿归朝，终武宁节度，掌书记。天平，吴巨镇。周遭十里，石山而土穴，人以为范氏庆源云。








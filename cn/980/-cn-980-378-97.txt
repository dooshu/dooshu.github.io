释印肃　颂十玄谈　祖意

十圣那能达此宗，要须历劫道方通。

饥寒不认灯为火，空守门前草屋中。

释印肃

释印肃　颂十玄谈　祖意

祖意如空不是空，鹏程九万力唯风。

若非风体空何用，体得无空道自通。

释印肃

释印肃　颂十玄谈　祖意

灵机争堕有无功，色空犹未达空空。

空色本无权立号，无名全体露金风。

释印肃

释印肃　颂十玄谈　祖意

三贤尚未明斯旨，羊鹿牛车孩子戏。

数墨巡行枉用功，假立名为乾慧地。

释印肃

释印肃　颂十玄谈　祖意

透网金麟犹滞水，识神照觉非知已。

肯心鸟道即菩提，三文买竭庐陵米。

释印肃

释印肃　颂十玄谈　祖意

回途石马出纱笼，嘶起寰中雨后风。

吹散暮运孤月朗，危峦烟寺一声钟。

释印肃

释印肃　颂十玄谈　祖意

殷勤为说西来意，得意忘言真不二。

昨夜三更穿市过，只闻米贱油盐贵。

释印肃

释印肃　颂十玄谈　祖意

莫问西来及与东，焉知佛祖一空同。

四维上下皆如是，争奈凡愚执相容。

释印肃


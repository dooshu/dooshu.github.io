○端午日上所知剑启

商隐启：五金铸卫形威邪神剑一口，银装漆鞘，紫锦囊盛，传自道流，颇同古制。未遇良工之鉴，常为下客所弹。龙藻虽繁，鹈膏稍薄。敢因五日，仰续千龄。厕玉于君侯，拟象环于夫子。所冀更蒙千灌，重许三卿，使武士让锋，佞臣丧魄。无荆王之遇敌，手以麾城；有汉相之策勋，腰而上殿。嘉辰祝愿，平日祷祠。伏惟恩怜，特赐容纳。谨启。


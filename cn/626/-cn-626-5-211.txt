汪佥事应轸五首

【鸠隐】

鸣鸠拂其羽，四海皆阳春。

秋风起鹈晙，蓬棘深藏身。

时哉有显晦，微鸟灵于人。

孰谓鸠性拙，而同凤与麟。

【送舒国裳修撰调闽舶提举】

庖祝有分守，而欲侵其厨。

峨冠何如人，携我相与俱。

微哉烹醢身，谁为蠲濯壶。

芳臭自云荐，公尸色未愉。

摄衣入庙门，匍匐投遐区。

同愆不同谪，无乃矜庸愚。

相期厉珪璋，临别重踟蹰。

【题百雀图】

百雀不如凤，胡为占琅玕。

朋雏碎语不可听，六月搅动清风寒。

我欲挟金弹，巧避千万端。

徘徊恐落一枝翠，矫首待凤栖阑干。

【望田家】

数椽茅屋傍山开，横麓平檐雪满堆。

耳畔春风还料峭，田家钱矰尚尘埃。

鸡豚诧客穿篱入，牛马驯人际晚回。

何事邻翁喧笑语，为储旧穀接新来。

【书武阳驿】

小驿春深屋半斜，东风开到刺桐花。

夜来有梦难分别，半是长安半是家。


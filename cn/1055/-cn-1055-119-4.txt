【真宗忌辰道场疏】

紫极收神，永悼六飞之驾；灵宫追福，式研众妙之门。恭惟真宗皇帝仁洽九围，道超千古，奉绿图于翠水，封玉检于石闾。脱屣之期，遽游于仙岳；遗弓之感，空慕于尘寰。今皇帝明笃孝诚。祗典则，载履彻音之旦，重深濡露之思。是用宣九清之秘文，资三洞之真果。真宗皇帝伏愿储精玉镜，度品珠台，永保在天之灵，下绥卜世之福。今皇帝伏愿抚国长懋，纳民太和，跻圣德于日升，等帝龄于天覆。然后愿荫周群辟，长扶巩固之基；乐及含生，尽沐希夷之化。〈《圣宋名贤五百家播芳大全文粹》卷六五。〉


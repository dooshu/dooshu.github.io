卷五十二

<史部,诏令奏议类,奏议之属,历代名臣奏议>

钦定四库全书

历代名臣奏议卷五十二

明　杨士奇等　撰

治道

宋孝宗时枢密院检详文字兼检正李椿上奏曰臣窃谓国家天下大事有二余皆细务也何谓大事国之本与国之势而已耳何谓国之本民是也何谓国之势兵是也民贵乎富庶兵贵乎精强民富兵强则本立势张国家宁矣今也未然州县之间多方扰民而致贫困流为盗贼所在之狱充满盗贼之发也十不获一今以巳获之盗计之不知未获之盗几何人也江东西湖南北二广京西两淮州县狱罕有无盗者州县以为常事朝廷之上无由悉知故亦未以为忧臣实忧之仰惟陛下爱民如赤子诏令数下未尝不以民为意也而民困如此未闻有实惠及民者况陛下听言不倦岂远近之臣未有以民困盗多为陛下言者耶惟复有司以事不切巳姑且任之耶臣又甚忧之江上诸军素称精勇百战之士老且去矣新募之军未谙大敌唯军中子弟熟见父兄军律最宜收刺而以拣汰老疾尽随父兄离军又亦未免失所重以数易大将号令不一军士多贫有饥寒之患新人无藉罕有自固之心主将既不为久计军情观望何以归服上下既皆苟且缓急何所倚仗此国家大计臣又实忧之臣愿陛下委宰执大臣讲论富民强兵之要遴选监司守臣省其科率寛其徭役凡所以有扰于民无益於国者悉蠲除之仍下诸路监司守臣令各条具本路本州可以减省官吏及可寛民力事件会计一路一州所省减财糓数将下户和预买及折科加耗之类指数裁减将减汰不厘务官计其一任所请愿给官田者准给之以寛州县之力今後应减汰人更不离军庶几州县之间可以支吾不致横敛使民渐有富庶之期而免困穷之患自不为盗而国本立矣至于选择大将想皆陛下亲擢臣愿陛下既知其可任则久任之既知其可委则专委之委之既专则不致怀疑而不尽心任之既久则不为苟且而士卒驯服如此则得心腹之将任陛下之事其军中应拣汰之人有子弟家累者虽应拣汰减半请受更不离军收其子弟充军不须拘以等仗唯取事艺精强俾子父相亲得其死力以备缓急之用则兵强可必而国势张矣天下之事无大於此二者惟陛下留意焉

椿为吏部侍郎又奏曰臣尝谓易之为书言君臣之义深切着明者也刚健者君之德柔顺者臣之道刚柔隂阳又以别君子小人之分也凡九居五六居二谓之当位刚柔之正也而六十四卦九居五六居二者十六六居五九居二者十六考其辞则九居五六居二者少利六居五九居二者多吉何哉盖圣人之戒也君德刚健其用贵乎柔中臣道柔顺其用贵乎刚中也臣谨以临遯二卦明之临刚浸而长将泰之时也先儒以谓临民之义上临下也九二之辞曰咸临吉无不利象曰未顺命也顺上之命臣之义也而未顺命者非不顺命也姑未耳未者有所待也临者二阳之卦咸者三阳之卦得三阳下交君子道长则初应四二应五则成咸矣苟不知此而及民失临之义失泰之时尚何吉无不利哉唯六五柔中不居其知而能用二之刚中而任之不责其遽以顺命故曰知临大君之宜言行中之谓也故大象曰君子以教思无穷容保民无疆此五能任二不责其应二能任责不遽应五志在咸感唯保其民所以兼美之也其或剥民以奉上也为辞而图进用者乃变屯者也岂识咸临之义哉遯小浸而长将否之时也彖曰小利贞浸而长也不言柔不与其长也六二之辞曰执之用黄牛之革莫之胜说象曰固志也盖六二当位得君志於固位者也执如牛革牢不可破伏兑在下言莫能尽故居中而不言中居正而不言正不言利吉无咎唯此一爻独不言遯圣人之意可见矣九五当位所赖三刚为助二隂尚微正其志而不与其进故曰嘉遯正吉以正志也然则不免乎遯者遇时者也君子小人之分可不察哉柔中刚中之戒岂不切哉仰惟陛下刚健中正聪明神武不居其知虚已受人深得知临咸感之义适当刚长将泰之运臣愚虑内外之臣或有志在咸临而未即顺命者或有志在固位而莫之胜说者臣愿陛下悉以易察之使君子小人各得其所将见天地交而万物通上下交而其志同天下幸甚伏乞睿照

椿又奏曰臣窃尝谓国家天下譬之一身君为元首在上臣为腹体在下故有为腹心之臣有股肱之臣有为手足爪牙之臣有耳目口舌之臣如人之身腹心思虑股肱运动手足举行爪牙爬囓口舌吐吞耳目观听共扶元首一身康强无适不可苟或委视听於手足责举行於口舌用吞吐於耳目运思虑於股肱其可乎故圣人之易经推八卦之象则曰乾为君为首坤为臣为腹六子震为足巽为股坎为耳离为目艮为手兑为口故曰近取诸身也体乾之君任用臣子各有攸当如保一身则尽善矣自古人君兴致太平莫不用此道也仰惟陛下圣学高明洞照万方乾刚独断躬揽百为阅武修文孜孜不倦钦恤庶狱爱养斯民捜求实才深厌虚文恭俭勤诚高出千古宜乎国富兵强贤能在职所谋皆遂而每闻陛下有乏才之叹治道未进恢图之志未遂何哉盖出令未详故数改易用人轻易故罕始终命令数改则人不信令人无始终则举无成事陛下深居九重尽揽天下之务百僚逸豫仰成圣躬焦劳於上百臣观望於下号令一出或未允衆议则曰出于上意差除命下或未厌舆情则曰命由中出大臣不敢执後省不敢缴台谏不敢言上下相徇高爵厚禄固位冒宠俯为身谋则得计矣於国家安危之计其谁念之可谓上下俱失治道不进职此之由也臣愚愿陛下观易经之旨察取身之喻使腹心股肱手足耳目口舌之臣各尽其道守其职陛下体乾之刚健委任臣子责以成功进忠良之士斥谀佞之人有功者赏有罪者罚持一定之论为久长之计如是而治道不进绩用弗成臣不信也小臣狂瞽之言惟陛下裁择

椿除太平州陛辞又奏曰臣日者入对便殿获觐清光伏蒙圣慈以臣朴直难得特赐玉音奬谕臣无任感恩戴德荣幸激切之至臣误荷异知如此糜捐不足以图报万分今当远去阙廷不复再瞻天日之表岂敢忘忧国之心苟有所见不以告君父而含恨入地是臣负陛下特达之知不忠之甚矣臣有管见别具劄子奏陈伏望圣慈特赐采览

一振纪纲　臣尝闻元魏之时张彝之子仲瑀上书求朘削选格排抑武人羽林虎贲相率直造张彞之第曳彝堂下极意捶辱投之火中再宿而死时收凶强者八人斩之大赦以安之仍令武官入选识者知魏之将乱矣高欢因此倾家赀以结客或问其故曰朝廷惧其乱而不问为政若此事可知也窃见近有拣充军头司等子羣集作閙在都城内外公然殴打居民强取钱物街市惊惶奔走骇乱虽送所司其统辖之司不闻行遣又闻先是有军人因与寺僧争小儿遂羣往殴击破坏其寺亦不闻尽法行遣军政如此今降人散居内外岂无高欢之徒生不逞之心耶朝廷晏然不以为意臣实忧之臣闻太祖皇帝以川班数百人陈诉乞援诸班给赐太祖皇帝悉诛之岂务多杀诛其不服之心耳盖军法不如是不立也且拣等子其来已久数十人身充禁卫敢肆凶悖如此方且付之刑寺以议其罪仅加移配而已人岂知畏是用姑息之政姑息奚可振纪纲耶今敌国尚强大雠未报山陵未复盗贼未弭陛下焦劳以图治道纪纲如是何以上副圣心臣愿陛下责大臣留意于纪纲已往之事固难追改而所辖之司不应置而不问易曰君子安而不忘危存而不忘亡治而不忘乱是以身安而国家可保臣愿陛下以艰难图治未可以至治忘忧天下幸甚

二严阶级之法　臣伏覩太祖皇帝剏立军制阶级之法高出前古万世不可易者也有司遵行固亦有年矣臣窃闻近来军中在上者务为姑息在下者往往陵慢阶级之法渐成虚文臣尝询访颇得其由盖缘逻者恣横自号铺土又曰铺吐或受嘱托或干求兵将官稍不如意则捃摘细事逓相唱说以恐动之又或不满则撰造事端密申有司故军中莫不畏之以至兵将官不敢决罚军兵大将不敢治将佐军中不畏军法而畏铺吐岂立阶级法之意耶臣闻古者命将则曰阃外之事将军制之大将能制诸军之命故战士畏主将而不畏强敌者有节制故也今军政如此臣所以为国家忧之臣愿陛下出自宸断严阶级之法戢逻者之弊使军中纪律整肃此实国之大事望留圣虑

三台谏风闻言事　臣窃见台谏官许风闻言事者盖内外官吏至衆四方万里之事至多所以防壅蔽也然则其言事於台谏之官者非有所怨憎则必凶险之徒既不敢公言之故多录事目以纳台谏谓之短卷其来久矣故台谏章疏凡施行之间则必曰臣寮上言不显姓名者亦庶几无所顾忌敢尽言而不隐也然後四方之事官吏之衆悉无壅蔽皆得上达者惟许其风闻故尔然则持短卷而谒台谏官者决非忠厚之士若悉断絶则亦无所闻矣在听其言者审之得其实然後上章则无所失矣近闻言事官以言事去职其纳短卷者罪至徒配足以革告讦之风为监司帅守者莫不称快而服陛下圣明察见万里之外至于形於歌颂者甚盛举也臣愚虑四方万里监司郡守其间有贪婪害物不恤国事得以自恣无所忌惮者不得闻於上矣有失国家置耳目官之本意臣愿陛下令台谏官今後凡受告人罪犯事目言人重罪如未见端的且委官体究俟得其实然後奏弹如出虚妄则坐告人如是则既足以戢告讦诞妄之人亦使四方万里官吏有所畏惮不敢恣纵如臣言可采即乞别作圣旨下有司施行

四设险　臣尝论六合东关等处为必守之计有未尽事理须至再具奏闻六合据滁河湍流之上有瓦梁堰若衆寡不敌则塞瓦梁口真滁之间悉为水渰虽不战而可保事定之後水淤田畴将有倍收之利东关去巢县不远臣面蒙圣谕巢县已筑城臣窃见巢县在水之北敬亭山路至险易为守把敌人决不敢取路若取南路平衍之地则可径至然其地偏僻非敌之所欲吴所以守东关者东关透大路不远两山隔水相对水北之山突兀一峯使人守之固难攻击吴又於水北关湾澳与河相通可以容舟中筑堤岸以出兵堤岸之西又筑一坞此所谓濡须者利则出战不利则闭坞此吴之得策也臣愚所见谓宜东关不可不措置孙吴屯兵于无为而守东关今若更增一军在无为东以援东关北以援舒城尤为利便臣愿陛下密谕郭纲选择统制官充采石水军就往措置不必大段彰露也

五论两淮必守之地　臣尝论两淮有必可守而不可不守之地其六合东关巢湖皆臣亲曾经行相视及考验古今已然之事事理无疑臣不敢以因求去姑为藉手冒浼圣听况今军籍中老旧北人无几多是南方不经战阵之人若使平地与敌骑相拒难取必胜万一蹉跌则兵威顿挫矣向张俊杨存中刘錡以三大军皆百战之士犹不敢於庐州以北见阵各退军至柘臯使敌人越东山口之险方与之战敌人虑险阻在後故败而走诸军有追至濠梁者反为其所败盖地势之不同也今诸军虽多南人未习野战若使之在舟船之上乃其所长以我之所长当彼之所短所谓立於不败之地可保万全者也臣愿国家以守为先务恢复之举须有机会图之未晚六合高邮东关皆是以水为固又可以出保江上伏望陛下毋忽臣言特留圣虑

六荐刘藩杨獬王蔺顔敏行　臣窃见前监察御史刘藩本贯冀州事亲至孝居官有称尝作繁难知县不劳而治忠贤有守决不负国臣尝入状荐之於侍御史宋延祖後闻延祖荐於陛下擢在宪台未几而以母忧去职臣谅惟陛下必知其为人矣今将服阕伏望圣慈下有司检举收召必能为国分忧臣窃见新知永州杨獬博学能文蚤登科第居官有守所至着称历繁难县及知军垒率皆称治民有去思其为人明敏有断不畏强御永州小郡未足以展所藴伏望陛下擢之要路必有过人之绩臣窃见武学谕王蔺刚方自立不随流俗有识有文知时知几有忧国之诚无苟佞之态生长淮甸深识边民之情当今有用之实材也愿陛下擢之清要必有可观臣窃见知横州顔敏行将家子也曾为潭州攸县巡检捕羣宼亲临矢石以破贼帅司曾令管辖军马颇有统御之材顷因大臣论荐遂蒙朝廷擢为路分兵官近因广西诸司辟置为郡亦有治称人材难得今远守瘴疠之地诚为可惜使之统军或为北边之郡乃称其材臣伏望陛下特赐录用必能称职

唐仲友上奏曰臣闻人主之道清源正本而不从事於末流是以所操弥约而所事弥大所治弥近而所及弥远臣尝质诸经训深探治道之原本窃以为成治功在善风俗善风俗在行直道行直道在去私心箕子之书曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极言私心去而直道行也继之曰皇极之敷言是彝是训于帝其训凡厥庶民极之敷言是训是行以近天子之光言直道建而风俗善也终之曰天子作民父母以为天下王言风俗善而治功成也盖私欲公议在方寸间如衡之首尾此重则彼轻如田之苗莠彼消则此长好恶一出於作偏党反侧一萌於中决择差於毫厘而天下之从风而靡者已不胜其衆治道亦从而隳深可畏哉臣仰惟陛下绍累圣之休绪纂太上之丕业宸心孜孜夙夜励精以求治功之成盖无所不用其至是宜中外丕应以承休德然而十年于此仅克小康而未能卓然远追隆古之盛臣尝推原其故则搢绅之列奉法循理者虽衆而诞谩苟且之责尚烦於司败里闾之间利仁乐义者岂无而奸宄诈伪之罪日干於刑书未见圣人在上而风俗之难善如今日者也明诏屡下岂不丁宁恳切而美意未孚臣窃惑之意者直道之有未尽行欤且大公至正之道人心同然不为智有而愚亡亦非昔多而今寡岂直道可行於古而不可行於今哉子曰斯民也三代之所以直道而行也言民无淳漓道有兴废人君亦当求诸已而已臣观自古直道之行本於正心诚意之间显於举贤放佞之际故益之戒舜先以儆戒无虞罔失法度罔游于逸罔淫于乐继以任贤勿贰去邪勿疑仲虺之告汤先以不迩声色不殖货利继以德懋懋官功懋懋赏此古之贤臣所谆谆於圣君而圣君不以既知既能而满假怠忽者也陛下勤劳万几清静寡欲正心诚意之道固所躬行刚明果断综核名实举贤放佞之道亦所洞晓然区区微臣犹欲以古人之望其君者事陛下惟圣意察臣愚忠少加渊虑防私欲如御宼仇存公道如护元气内而察诸存心之初勿使一毫或出於嗜好之私而非先王之法度外而察诸用人之际勿使一职独出於左右之誉而拂天下之公议傥有则断而去之既去则敬而守之此心既存此诚既着直道犹有不如三代之隆臣不信也诗曰周道如砥其直如矢君子所履小人所视惟陛下念之

仲友又奏曰臣仰惟陛下绍太上兴复之基念中原陷溺之苦忧勤宵旰于兹十年圣意未尝一日不在於恢复也荷付托之重既不可畏惮而自怠图艰难之业又不可果敢而欲速然则建一定之规收万全之效在陛下先审其本末而已曷谓本治安是也曷谓末富强是也安者必富富而不安其富易贫治者必强强而不治其强易弱此本末之所由分人君之用心不可以不审也用心於其本则所进者皆道德仁义之士所行者皆保民治国之术其初若无可喜之迹其终乃有不可胜计之功用心於其末则所任者皆权谋功利之臣所谋者皆攻战聚敛之事其初似有目前之利其终乃有不可胜救之弊自古人君以此二端而有成败安危治乱荣辱之异其迹皆可考臣不暇缕数请以唐之三君为陛下略言之明皇开元之际几致太平末年乃有天宝之乱德宗建中之初有贞观之风未几而有奉天之难宪宗十余年间唐之威令几於复振而亦不克其终彼皆一君之身而治忽若此相反非其材智之殊特以用心之异尔方明皇之励精政事德宗之罢还贡献宪宗欲庶几二祖之道德风烈是三君之心在於治安则有姚崇宋璟杨绾崔佑甫杜黄裳李绦之俦相与谋谟所言所行无非纳忠直远谗佞修已任贤节用爱人之事是以三君进其德天下蒙其泽中兴之业所由以成及明皇侈心一动德宗连年用师宪宗欲积财以复河湟陇右是三君之心在於富强则有李林甫杨国忠卢?赵赞皇甫鏄程异之徒相与迎合所言所行无非辟土地充府库剥下附上剿民怒衆之事是以三君受其欺天下被其毒已成之功所由以坏载在信史最前事之可为鉴戒者也陛下天资高明灼知此理臣言固已为赘然臣犹有私忧过计者窃观比年以来朝廷之用人先才力而後学术郡邑之布政急催科而缓抚字駸駸乎战国秦汉之风而於三代之遗意祖宗之家法若不能无异者此臣所以不能自己於言也臣愚无知窃惟中兴大业可以道胜非可以智求可以德致非可以力取伏望陛下远师三代近法祖宗进用道谊之言抑退功利之说专讲治安之策不急富强之计使德泽流洽政教修明下慰人心上当天意然後总帅天下之贤俊以举顺应之师臣见其摧枯拉朽之易尔不然臣恐功利之说得以荧惑圣听小人藉此而进非徒无益而又害之则中兴之期或非臣所敢知也臣愚不识大体惟陛下裁赦

仲友又奏曰臣闻崇儒纳谏人主之大利而小人之所甚不利也自古闻以不用儒削未闻以用儒乱闻以不听谏亡未闻以听谏危盖法先王隆礼义谨乎臣子而致贵其上莫若儒明是非辨邪正察乎几微而消於未然莫若谏儒用谏行则国家之根本强固人主之耳目聪明彼小人方无所容而何利於此哉故必扇为邪说以上惑主听下沮清议儒者固无非之可指谏者固无罪之可名也然儒者必谈王道其论似迂濶谏者必进苦言其迹似矫激小人欲涂人主之聪明蹷国家之根本未有不以此藉口者也訑訑之声音顔色拒人於千里之外士止於千里之外而况迂濶矫激之说乎臣仰惟陛下降意儒术虚怀谏诤前古帝王盖未有先之者一时士大夫亦宜知以儒雅忠谠为先然臣复至辇毂已几二年每聆搢绅之论咸曰毋谈王道时将以汝为迂濶毋进苦言时将以汝为矫激臣始闻而骇之以为圣明之时安得斯言至士大夫之间安知不有真儒忠谏闻此而退藏非朝廷之福也然以臣所亲闻质之则二说决不出於陛下之圣意臣之先臣某仕宦三十年不离校官晩蒙陛下擢寘风宪不爱躯命空臆尽言正世俗所谓迂濶矫激者也然而每一进见必蒙陛下温言俯接乌台章奏十可其九最後论疏虽未即行不踰数月亦已追用此先臣所以抱病危惙犹惓惓於效忠也然则今日搢绅之议其不出於陛下之圣意必矣然而邪说已炽人心已揺非如臣辈世受国恩不能无疑陛下欲决天下之疑使真儒忠谏不惮於进是非号令刑罚之所能及亦修其在我而已臣愚无识窃观比年经筵之讲读颇稀台谏之论列罕用妄意邪说之所自起或由於此伏望陛下数御经筵而精其选优容台谏而听其言诚意既孚羣疑自判使儒者愿立於朝谏者不爱其死实宗社之福生灵之幸岂惟微臣之幸仲友又奏曰臣闻贤圣之言垂训万世遵之未有不成违之未有不败召公之告武王曰不作无益害有益功乃成孔子之荅子夏曰毋见小利则大事必成此经传之明训图大业者不可不知也臣仰惟陛下夙夜勤劳思复祖宗之洪业圣意固在於立事功也然臣观比年建议兴事之臣鲜为经久远大之谋易言轻举数为数改尚多作无益而见小利者是故发运无益於财而害民屯田无益於食而害兵见增租之小利则根括沙田见商贾之小利则议变盐法此四者未覩一毫之利而有不可胜言之害其他若淮之铁钱处之铜冶诸郡之甲胄版曹之楮币徒作而无益利小而害大者又未易以悉数也且当圣主有为之时而有司救过不给将何以共成大功仰称德意臣尝察之其间托公营私假涂求进者诚多有矣然亦岂无持区区之心欲为国家兴利者盖其所见止於小者近者故不能权其轻重以务求其远者大者耳臣闻民惟邦本本固邦宁故国家之益莫大於益民国家之利莫大於利民在易益以兴利其象曰损上益下民说无疆益民乃所以自益利民乃所以自利也汉武帝士马强盛穷追远讨盖文景务在养民之余力宣帝推亡固存单于慕义盖昭帝与民休息之成效今之议求益谋利而不本之於民此所以害有益而妨大事也臣愚窃谓劝农治兵具有成宪生聚教训本无奇策陛下推至诚於上有司奉成法於下虽不多为纷更日积月累为益甚大若百姓滋殖则无求不获无为不成较之轻为数变卒无所利得失甚明惟陛下留神详择天下幸甚

薛季宣上奏曰臣闻礼繁则乱易简而天下之理得有虞之世中外之官二十有二人兵刑共贯乐教为一帝舜无为而治用此道也臣切恠近世治不及古自朝廷至于郡县皇皇财用弊弊焉常患其不给百姓朘肌及髓而日以益甚虽有卓荦之士遇有为之主得时得位其所施设终无以救其万分详求其故则冗官冗兵二事实有以困之也九卿之设古六官之任也自汉政归台阁则有尚书六部唐明皇始置内诸司使百官用皆失职至今官中都者遂为养贤之地设官虽多有职盖寡公移囘复只为文具百度为之隳废人士得以循默间者虽省员阙而其官寺仍存置吏之员滞事之患无异於前诸路帅臣古州牧之官也国朝以来置转运使副判官有提点刑狱有提举常平茶盐又有总领市舶坑冶茶马诸司屯驻之军又别置都统制大抵牧伯之任分为五六而州之知通县之令佐不相统临权均势敌一彼一此各行其意民无适从为害滋甚臣之所谓冗官者此也厢军之置即唐分镇之兵是也周世宗及我太祖皇帝增置禁旅则今之禁卫与诸州之禁兵是也神宗皇帝立将兵之法今之帅藩系将禁军是也太上皇帝收诸将麾下作三衙御前诸军今之大军是也四者之外复有手军役兵今惟大军可供战伐之用将兵而下废为皂隶之役官吏占破无几则窜名广破卖工私役者衆适足以为汚吏之资游手之多无法之久干阑狂歗之事因之而生比虽少加简阅绳以军政人情玩习犹无益也臣之所谓冗兵者此也惟今法度之弊臣所知者莫此为大且天施地产之物其出有限所养者衆适用者寡则人才安能不混兵刃安得不刓财赋安得不匮而国欲安强得乎夫事简则易知易知则易从职任专军政修则上皆任事之臣下皆可用之兵滥吹者无所容而政犹有未行古无是道陛下必欲仍今日之文弊以图天下治理非臣所知必欲政修而事举财丰而兵振则非更弦易调不可也夫事为之有道则人不惊而必办咈於人情则取衆怒而无所成顾陛下处之如何毋惮其难而重改作也伏愿高听远览询诸二三大臣详议而力行之光武并省郡县百官职员而汉道中兴周世宗汰斥老弱增壮禁卒而王室始振皆後事之师也与其张无职之官而紊政养无用之兵而虚骄蠧国人情不恤固当图之况为之有道将不至此乎惟陛下留神采择

赵汝愚论左右潜窥圣意密预政机疏曰臣仰惟陛下天纵生知圣德隆备以奉天则致敬以事亲则致孝以接下则有礼以抚民则有恩虽至尊至贵而内不为声色之奉宫馆之华外不为驰骋之娯游观之乐以至赏谏臣以开忠谠之路戒近臣以尽献纳之规发积藏以赈饥穷捐内帑以代租赋凡古之贤君所谓高世之行者在陛下固已兼修而并举安行而优践之矣猗欤盛哉夫行帝道而帝行王道而王譬如春种则秋获未有久行而不至者也然而陛下行之积二十年何乃星纬失行於上水旱洊兴於下官吏媮薄民用困穷将帅非材士以愁怨忠臣志士朝夕怀忧夫岂陛下所以修诸身者为有未至耶特以所任非其人所繇非其道深负陛下有为之志此微臣孤愤所激所以不避衆怨而思得一鸣於陛下之前也臣窃惟陛下方养德潜藩之时盖目覩秦桧专权之事陛下博通今古不无惩艾之心逮至即位之初首下求言之诏收召故老布在朝廷亦惟复古之期谓可旦暮而致卒之因循岁月弗克有成陛下又虑世有遗才陆沈未用故或取诸任子或选自武臣摆脱拘挛推诚委任然亦未闻报德秖有孤恩陛下求材之道既周而图任之功莫遂臣伏思陛下圣心於此盖不知其所托矣於是将以兼听为美而或来肤受之言以分任为功而适啓多门之弊遂至左右潜窥圣意密预政机假陛下之威灵为大臣之轻重故弱者依违而听命事有不可而莫敢与之争黠者缔合以养交口虽不言而实行其意陛下虽能不假之权而权实归之矣此天下之事所以流弊至此虽圣明在上亦不得而尽知之也夫人主深居九重盖与羣下相远虽云执权在已犹须取信於人彼信之者是为腹心听之者便为耳目初不在乎位之高下人之能否凡圣意之所向皆是权之所归彼大臣持禄养交不顾国家利害固已不容诛责若夫能使陛下之大臣甘心俯首一至于此者安得不深惩而力救之也臣愚伏愿陛下上谨天戒下顺人情务解弦而更张先清源而正本庶几真材获用宿弊顿除感召至和导迎景贶实宗社生灵之幸汝愚又论治效迟速疏曰臣伏见陛下践阼之初登用贤俊容受直言讲求治道惟恐不及天下之人皆以为英主不世出莫不延颈企踵以望太平当是之时陛下圣谟经远岂不谓内修政事外复境土不数年间可以轻徭薄赋与民休息盖不待如是之久也今陛下宵衣旰食苦心劳思十有五年而治不加进岂天下之事终不可为欤将所由者未得其道欤何为力甚勤而收功甚远也臣愚欲望陛下万几余暇夷考古先帝王所以致理之术而深求其故有不合者益解而更张之庶几乎不远复之义不然时难得而易失臣诚深为明主惜也惟陛下留神幸甚

汝愚又乞与大臣建久安之策疏曰臣一介寒远陛下不以其愚不肖俾承乏于州县服勤践职首尾五年竭其驽马之智最於民间利病耳闻目覩颇得其实辄试陈其大要惟明主择焉臣仰惟陛下恭俭本於天性仁厚发於至诚即位以来无非以节用爱人为事是宜下天上施家给人足仰承陛下忧勤之志而比岁州县事力单弱财竭於上民困於下法令废格巧伪实繁盗贼滋多刑辟者衆良由赋役繁重风俗苟媮官太冗而职务不修兵虽多而法制不立士无定志民有幸心委靡陵夷可为深虑臣谓当此之际正宜君臣同体内外一心兼天下之谋合天下之智汲汲然皇皇然如救焚拯溺犹恐不逮而上下循默处之恬然积习成风寖不自觉尚赖圣德昭格年谷屡丰屈已和戎境外无事诚恐一旦疆场有变不幸水旱继兴如人病羸岂任寒暑臣每观士大夫羣居窃议孰非忧国爱君亦恐献替之间不无蔽欺之说指陈强富疑误圣明诚不可不早辨也伏望陛下念祖宗剏业之艰难顾子孙持守之不易日与二三大臣思所以建久安之策成亿万年不拔之基宗社幸甚生灵幸甚

汝愚又论治体及蜀风俗疏曰臣今月初四日准尚书省劄子奉圣旨令臣将的实被火人户数目及已赈济支过钱米开具闻奏至十三日准尚书省劄子备坐臣僚劄子奏窃闻蜀帅欲撤百年之堰以从一己之规模民情易揺当以静治好作为者可得而恃哉当以厚化也善恶太明则无所措矣奉圣旨令臣审度经久利害及具改作因依费用钱物闻奏臣已遵依圣训逐一开具奏闻讫伏念臣资禀素轻识见尤陋既无以镇服浮议又无以取信士友招致物论萃於臣身臣惶惧震慑罪当万死仰蒙陛下圣德全度未忍即赐诛责令臣供具本末臣感戴圣恩尤极兢战臣自惟孤孑一身今邈在万里之外不知议者为谁用意安在臣岂敢复辨论曲直谨已别具劄子陈乞宫观差遣外唯是今来臣寮所奏事理其间有实关朝廷治体者臣世蒙恩厚苟怀所见须至冒昧奏陈臣伏观自汉以来固有以清净简易惇厚寛博雍容而致理者然皆在兵革初定之後盖缘人厌久乱欲相安於无事故明君贤相亦因时而致化如汉曹参之辅惠帝本朝真宗皇帝之用王旦是也是时民俗醇厚中外泰和公卿大夫至口不言人过还淳反朴诚有邃古之风可谓盛矣然人情习於宽纵久则弛玩至宝元庆历间夏人首乱辽人乘之相视而起朝廷一时忧惧仓猝不知所为於是简拔忠良更张庶政开天章给笔札以访问天下之事人主忧勤於上羣贤奔走於下经营数年卒以重币结好二敌而後始定乃若西晋之时王衍之徒不贵慤勤风俗相师以清谈废务则乱不旋踵矣今国家自渡江以来用吴蜀之力养兵薮十万日朘月削六十余年如木将凋根本先病如人既老血气已衰有志之士怀忧窃叹凡有为国家深谋远计者咸谓为今之策要当如管仲之治齐勾践之治吴诸葛亮之治蜀君臣合谋小大毕力选贤任能兴滞补弊使兵强国富截然成不拔之势然後进可以复祖宗之境土退犹不失太上中兴之业也今圣主焦劳恭俭常恐不及而士大夫风俗日益媮敝以循默为静厚以容悦为靖共比年以来此风尤甚今论者因事而言又曰静治曰厚化凡为此论议者亦已多矣其心盖欲日渐月渍隂移陛下刚健有为之志而成此苟且偷安之俗是皆羣臣目前之利而非国家长久之福陛下於听言之际诚不可以不深察也昔崔寔作政论仲长统称之以为凡为人主宜写一通置之坐侧其言曰圣人能与世推移而俗士苦不知变以为结绳之约可复理乱秦之绪干戚之舞足以解平城之围以今观之事适相类臣愚窃谓国家治道之隆替风俗之美恶所系在此臣沗缀近臣同国休戚亦不得不因此而沥陈悃愊也况夫蜀之风俗皆慕文华而弃法令喜议论而乐因循稍违其情易致谗谤自来监司帅守以去朝廷甚远恐有讥议不能自明往往日夕忧虞务为容忍奸赃不敢按治法令不敢举行然犹谤讟横生斥逐相望臣乃不自量力辄欲奉行朝廷法令稍裁制其末流区区之诚本无他意但欲官吏稍知奉法循理则远民得以安业而已今臣到任一年凡所按吏不过数人而或者谓臣善恶太明则无所措此尤非臣之所喻也昔周康王命毕公保厘东郊作册命曰旌别淑慝表厥宅里彰善瘅恶立之风声齐威公问野人郭氏者曷为墟野人曰善善而不能行恶恶而不能去是以为墟也臣观六经之训诸史所载古今治乱之理莫不以赏善罚恶为先务未闻以为戒也矧朝廷岁下臧否之令付臣以刺举之权臣安得而不奉行哉今蜀士大夫既不便於臣而臣资禀戅直前此又数以职事得罪权要内外合势公肆中伤微臣孤踪未知死所夫孝莫孝於曾参知莫知於其母然未免於三至之疑况臣之愚身在絶远而谤者不知其几至也伏望圣慈怜臣独立无助仇怨已多察臣自此号令难行无以安迹除臣一在外宫观或江淮一小郡差遣使後之治蜀者不至以臣为戒则犹蜀民之幸也臣势远情迫不得不以情实控告於君父之前乞免以臣此章付外实荷天地父母生全之赐臣昧死

汝愚又乞谨天戒顺人情图久安之计疏曰臣仰惟国家稽古建法比隆三代累圣相继取於民者有制故能上下熙洽风俗归厚不幸中更变乱有司困於调度始有一时权宜之制然亦不谓因循积习逮至于今遂与常赋无二而有司并缘苛取之数乃复加多於前日也故陛下之赤子日朘月削垂五十年至是盖不胜其弊矣加之近岁以来郡县之间用度弥广吏之取於民者益以无度遂致赋繁役重人去本业亡聊之民剽掠盈道甚者十百羣聚盗弄兵於潢池尚赖陛下威灵远加所向绥定然臣区区之愚窃谓民力困弊至此恐未可便谓既往之事皆微孽细类为不足虑而上下恬然遂忘後日之戒也臣比复传闻江浙数郡已有水旱去处又乾象示异未循轨辙天其或者仁爱陛下将使陛下益谨天戒俯顺人情思与执政大臣深图所以久安之计若谓国家驻跸东南规模略定须俟平定之後复行寛大之泽者臣闻兵以民为本其本末先後之理固自有序若夫不量彼己之势而务以胜人者盖亦兵家之所甚忌也孟子曰君子创业垂统为可继也若夫成功则天也夫功之成与否系乎天而不可知至於创业垂统要使百世子孙为有可继之道惟陛下留神幸甚汝愚又乞凡事责成於有司疏曰臣闻天之所以为天也其势高高在上不言而四时行焉无为而百物生焉彼天者初亦何心於其间哉是故生以春夏而生者不以春夏为恩杀以秋冬而杀者不以秋冬为怨盖其一气之运上下充满自然之理其顺如此仰惟陛下天锡仁智慨然思欲上齐尧舜卑视百王故法天御极而不自以为高稽古立制而不自以为功犹孳孳然日与天下之士共图治安之业建宏远之规利无久而不兴害无小而不除宗社幸甚生灵幸甚然臣闻之以道御权者君之体以劳任事者臣之分故君常尊於上而臣服勤於下此天下之大义也近者道路所闻一二有司裁节之事或言亦取决於九重惟恩有所不及则怨亦将至矣此微臣之所甚惧也臣愚伏望陛下览荀卿好要之说鉴虞书丛脞之戒凡事之所当为者皆责成於羣有司而又备耳目之官重封駮之任俾谨修其职而告于上陛下於是公听并观操赏罚之大柄以临之顾何求而不得哉然则所守甚要所济甚博惟陛下裁择汝愚又乞广圣志选羣才疏曰臣仰惟陛下临御以来二十余载忧勤恭俭常如一日凡天下事之利病人之情伪陛下盖已饱闻而熟见之矣是宜有所不为为无不成有所不谋谋无不获仰称陛下规恢之意然而筭计见效邈未可期论人才则偷惰而苟安论风俗则委靡而不振论兵将则懦怯而无勇论民力则困弊而弗支臣谓及今闲暇之时君臣之间朝思夕计图囘讲画犹恐弗及而朝廷之上乃循循然务安於无事陛下视今日天下岂真无事者耶臣观诸葛亮之治蜀也开诚心布公道明赏罚信号令有功当录者虽疎必用有罪宜诛者虽亲必戮遂能以区区之蜀制服强魏每一出师则中原为之震恐况我今日能兼有吴蜀之地而其势反困弱不能奋振如臣前所云者其故何耶臣又观亮出师表曰宫中府中均为一体终篇所载尤谆复於君子小人之际诚以古今出治之道其原皆本诸此陛下聪明仁圣盖所宜深留意者也臣窃闻诸道路之言或谓陛下颇惩前日羣臣诞谩之说比年不轻於举动所谋既多不遂稍有怠於初志夫不轻於举动善则善矣若稍怠於初志则何异於因噎而废食也陛下方恢复大业安可使此声有闻於中外乎臣愚伏愿陛下念祖宗创业之艰难思太上中兴之不易内则益厉圣志存卧薪尝胆之心外则精选羣材尽委任责成之道自然不劳而功无为而治矣

太常少卿杜范言今日之病莫大於贿赂交结之风名誉已隆者贾左右之誉以固宠宦游未达者惟梯级之求以进身边方帅臣黄金不用於反间而以探刺朝廷厚赐不优於士卒而以交通势要以致赏罚颠倒威令慢?罪贬者拒命而不行弃城者巧计以求免提援兵者召乱而肆掠当重任者怙势而夺攘下至禁旅骄悍难制盐军羣聚相剽刼欲望陛下毋以小恩废大谊毋以私情挠公法严制宫掖不使片言得以入於阃禁约阉宦不使谗谄得以售其奸

应孟明为详定一司敇令所删定官轮对首论南北通好疆场无虞当选将练兵常如大敌之在境而可以一日忽乎贪残苛酷之吏未去吾民得无不安其生者乎贤士匿於下僚忠言壅於上闻无乃衆正之门未尽开而兼听之意未尽孚乎君臣之间戒惧而不自恃勤劳而不自宁进君子退小人以民隐为忧以边陲为警则政治自修纪纲自张矣

陈傅良对策曰臣恭惟陛下发德音下明诏博考汉唐已然之效下问承学之臣慊然有师古不自用之心顾臣浅陋何以称塞抑臣闻自古建议之臣赴功之臣翊扶治道之臣类窃叹曰不遇圣主如遇圣主当不自用则言无难行事业无难就者臣亦稽之汉唐兴王虽六七作考论君德鲜能全美是以规模褊迫而治效凡近陛下宽仁神武对于三王之隆粤自绍尧所以剪除文具脱略边幅嘉与羣臣洗凡而破陋以跻至治以迓宏休甚盛甚美臣愚妄自臆度陛下之圣诚具二美何谓二美臣观比年有大更张有大施设造命之初虑不可夺一旦事状陈露陛下顿悟立改曾无留难天下咸曰陛下之无我自昔所进今不知其几何人矣其间盖有违诏令负任使者陛下察见情伪一予一夺动中公议天下咸曰陛下之知人夫以无我之量知人之明於汉唐可俯视焉而臣伏读圣策曰朕丕承大命司牧兆人寅畏严恭惧德弗类是以顺考帝王之宪铺寻载籍之传求其可师以济于治盖方慊然师古而不自用如此则臣所谓言无难行事业无难就者舍此时尚安须耶然而十有一年于兹而治绩未进于古下情犹欝公论犹沮士大夫犹有怀不敢尽独何欤或者陛下之所以圣亦所以累圣德欤不自用之心虽能形之於言未能充之於事欤臣窃迹前事曩者创复发运经营移屯当时廷臣亦有疏其非是者而陛下姑惟试之终於无状今谋者有谴将命者有谴矣岂惟朝野诵九重之不吝而服英断哉虽陛下将自喜矣苟惟自喜是以为累何者有去故之喜不若有图新之忧抑臣未知来者之献计果有以异此乎否也以臣参之舆言揆之事情其诞谩苟且举是类耳陛下舍彼取此而不察其适相类臣恐後之悔今亦犹今之悔昔无乃以大有为之时徒费而为改过之日月乎夫以天子圣明春秋鼎盛何乡不立今且一纪历日弥长岁复一岁改过不给可不为惜乎汉元唐德宠任羣佞不移如山遇主如此政复何恨柰何以虚心大度过不惮改仅足以度越庸主而竟无所施也听言之道亦於误者察之耳假如曩者以好边功误继今言边功者无遽听可也反而求之爱根本可也曩者以徼近利误继今言近利者无遽听可也反而求之识大体可也且陛下何不一思曩者谁为主张是乎时不再来事且积废每试不效曾未决舍已乃数悔而频改之岂所以图全耶臣是以妄议陛下虽有无我之量而累於自喜也且陛下之所尊信所宠任其果以为皆忠实而无欺乎深谋远虑而无败事乎若果待之如此臣知陛下必且举国以授之矣今乃不然虽已尊信已宠任盖至於论人论事之际陛下类有执而不从从而不尽者然则尚疑之欤夫尚疑其人则必既见其情而犹待遇如故委寄如故何耶岂非圣明之意自谓吾能知之吾能驾驭之彼虽欲为欺不可虽欲害吾治不可姑亦纵舍而弗问乎以此自恃所患滋大何者聪明所加岂无限极万机之务乌能徧知陛下之所执拒十不一二而转移侵窃於冥冥之中殆不可胜数矣夫未知犹可耳既已知之彼且求固凡所以自归於君上者惟有恭顺耳惟有伺候趋利耳惟有养交借誉以盖前愆耳陛下见其如此因置弗虑岂知面从者皆所以为背违之地乎苟无诚慤岂足凭藉今予之事权假之岁月足以遂其私矣徒曰驾驭隂受其害此臣所大惑也大抵使贪使诈惟爪牙之贱役可也股肱心膂要须忠良用人之道百王一法不宜以洞见是非易此弗守臣是以妄议陛下虽有知人之明而累於自恃也夫陛下之师古岂不曰吾将不自用也然而陛下以无我之量而累於自喜以知人之明而累於自恃如臣管窥陛下之所以师古是诚不自用耶抑名曰师古而实自用也臣伏读圣策曰惟七制之明后若三宗之显王固本培基则有务德之君振旅治兵则有雄才之主习闻其号亦观厥成咸有所偏未臻于极夫乐其号而考其成患其偏而要其极诚如所言信陛下有师古之实矣抑臣有疑焉何也臣伏读圣策曰若孝文之德则罪不孥宫不女惜露台之费除租税之征可谓仁矣然而恬芒刃之施释斧斤之用惟尚寛厚其威不伸朕以孝文之文也而能厉之以武不亦善乎臣固知陛下慕文帝之寛仁足以富民而所阙者武功也且陛下自度所以富民者何如文帝耶臣观文帝以钱谷问丞相而陈平不对谓是有司事耳非所以烦庙堂由是汉之计臣得以自尽仓廪之吏得以氏其子孙臣不识今之所谓冢宰制国用於左藏之外别有南库者何也且其辞曰经费一领於大农而增羡弊余之入南库受之其名顾不甚美乎然而操制国之权与司农孰为轻重增羡者遄有迁擢经赋办否则莫能黜陟也厥今漕臣守臣类多自营观此二涂意将安乡是以比岁经赋日耗而南库之积日滋大农告匮时捐数十万缗以相补足比及奏闻虑有德色且均之为国用耳虚彼盈此竟何谓耶夫兵廪如昨吏禄如昨凡岁百须如昨而大农甚匮将安取此陛下信以为版曹诸臣自齎以取办乎抑甘受阙额拥虚数坐使乏絶被诛谴乎不能为此必且为他谬巧以苟逭岁月之责是以上不加赋而民生嗷嗷夫暴征横敛出於朝廷则朝廷得以论列细民得以赴愬今也州县之赋一按故籍无秋毫加益焉而有司巧为斡旋暗相资奉旁缘科色诛求锱铢羣臣欲论列之耶细民欲赴愬之耶而独无彰彰之名可以指状所以至仁在上恻隐至矣而泽不下流是可不为寒心夫文帝以司农理财至於寡取陛下以宰相理财至於多取臣故曰陛下慕文帝之富民而不由其道所以评文帝者诚善矣而无益於治也臣伏读圣策曰若孝武之功则选明将讨不服匈奴远遁百蛮乡风可谓盛矣然而积屍暴骨快心胡越财贿耗而不赡干戈因以日滋朕以孝武之武也而能本之以仁不亦善乎臣固知陛下慕孝武之雄才足以强兵而所不取者薄於仁也且陛下选将厉兵亦尝用武帝故事乎臣观武帝操纵将帅最有绳尺一旦乃以爱故欲将贰师夫以帝之威灵宠一偏将其谁敢议而帝也必枚卜诸将贰师最吉然後行之诚不欲以一女子之故弛废家法抑絶廷议也今天下之兵不属之三衙与边帅乎或云近者禁扈之除专阃之寄往往由径抑臣疏远未知信否间亦得之防夫走卒街谈巷议以为诸将平时所以侵克廪钱隐占伍籍贸易称贷以谋聚财大抵将以结交媒进身耳臣窃愤之夫以陛下笃意戎事妙选授钺虽大臣不得与可否尚安有此日夜思念莫执其咎或者左右朝夕积誉之渐游谈之久亦足以宿留宸聪而密囘天听耶患生所忽殆不易知陛下习闻姓名忽不以次用之当是时岂敢有诵言论荐者乎盖其於简记之先借助多矣夫断自宸衷恩顾归下赂入私室怨在公家凡有爱君之心谁忍闻此况夫将帅素轻士不素附而欲望其立功靖边不亦难乎且武帝以私选将犹不废公陛下以公用人奈何不稽于衆顾得以容私耶臣故曰陛下慕孝武之强兵诚得其所长矣而择将之理未尽臣未见其能强兵也臣伏读圣策曰文者帝王之利器武者文德之辅助也文之所加者深则武之所服者大唐之太宗实惟兼之观其内平祸乱外除夷狄安诸黎元各有生业史氏所以称其功德兼隆由汉以来未之有者也臣又以知陛下小汉家之偏尚而想贞观之独隆陛下之志岂不大而学岂不博哉然臣据汉鉴今未能无惑而折衷诸唐抑有四未喻焉夫陛下以古问臣臣不敢徒以古对如陛下诚有慕於唐欤臣请言今之所以异於唐者愿陛下审择而更张焉则岂惟如唐将有隆於唐者惟陛下所欲耳太宗谏官入合之制非以求谏耶而陛下不乐忤意之臣此臣之所未喻者一也太宗幕府学士之选非以崇儒耶而陛下有轻视儒生之名此臣之所未喻者二也太宗感魏徵之言使羣臣不存形迹陛下乃以近名责臣下此臣之所未喻者三也太宗屈意雠臣而不以秦府自卫陛下乃以合党疑外庭此臣之所未喻者四也臣非但以太宗望陛下者安敢怀所未喻而不试陈于前曩者议除发运议遣泛使论思迩臣一语不合往往罢斥甚或流窜事亦少异矣虽然是尚有可让者曰是非官守言责也日近除授而台谏有所弹奏舍人不书黄学士不草诏是不曰官守言责乎盖职分常事耳而夜半一纸忽从中下或出或罢曾不淹辰而吏卒讥诃不容留辇毂下夫震霆不及掩耳古所以待桀猾也此皆陛下忠爱臣子进退惟命安用若此怱怱惶惑民听哉夫陛下有混一夷夏之志而不能容一二龃龉之臣将以垂宗社无穷之休而不能少屈须臾之听省闼台垣虚位几月臣窃恠此何景而见於不讳之时也太宗独不怒谏臣乎宫中无髪之语尚能忍之深知言路开塞乃人主切身利害彼纷纷以口舌争者果谁为也臣以为陛下诚慕太宗当自求谏始腐儒空谈祗乱人听岂惟人主厌此虽稍知务书生固自厌此陛下不与共事其谁念之哉然而腐儒端不可用而不可有轻视儒生之名何也非所以招徕其类也非所以令衆庶见也脱有真儒亦其俦辈或以取轻为愧而一动归去来之心陛下安能有之夫燕昭之礼郭隗其虚声犹足以致士焉有圣人抚御天涵地育而一旦有弃士之名哉且自陛下临御以来凡所谓陋儒其被戮辱蒙顿挫者谁乎盖未之见而远方之士风传料想往往过当或曰经筵特虚器耳科诏特故事耳赐出身特末混流品耳无乃阙盛美矣乎十八学士岂尽全才间亦无过区区章句文墨浅事而太宗兼取并蓄厥意不独为缘饰也臣以为陛下诚慕太宗当自崇儒始夫好名之士迹似而心不同如其浮躁刚愎掠美于己而归过于君诚不足顾惜也以臣泛观人才无虑数等盖亦有介直而无隐疎易而寡虑其漏言似掠美其愤悱似归过者要其存心至拳拳也至不自为计也若以好名槩视无乃非所以全爱之乎且陛下亦知其所以失者乎其器度不宏其所养未厚焉耳夫惟容小所以见大纳汚所以成深人主固当有远过天下之量也傥亦以不推逊为讳不弥缝为嫌不几於示天下狭耶正使不然而以圣德洪深责备臣子稍稍矜露亦恐凡百在位俱不足以望清光佐下风矣陛下将谁与共理乎臣以为陛下诚慕太宗惟无以近名责臣下可也独不观魏徵请以谏藁付史官乎脱欲争名将以焚草为贤矣仆碑之谗乃晩节一恨又何足法臣窃考自昔党议多兴於下何者此人臣相倾之私而非君上之愿也盖党成则大官重权利归於已诛戮斩杀怨在一人而祸归社稷若其不成又将沉浮苟免耳由此观之党议成否一无便於上者此太宗所以中持衡焉无所偏倚以销伏其说而和平其心臣愚不识近日诏令何为而合党之言累累发也以臣观今羣臣大抵外同内异惟身是计惟家是计何暇相党假如议一大政疏一大臣甲才谴诃乙且退缩其余立而观之耳甚者反是而迎合耳陛下何不审观比年亦有谏一事而连章不置如曩时濮议薪法事乎亦有用一人而更数手不奉诏如曩时李定入台宋敏求李大临苏颂之徒乎亦有逐一人而同列乞与俱贬如曩时范仲淹尹洙余靖之徒乎正患人臣不同心耳而陛下方以为党此人臣私议於国何利而可倡於君上哉臣以为陛下诚慕太宗惟无以合党疑外廷可也牛李之祸唐之所以亡也岂太宗家法乎臣伏读圣策曰瞻言清风窃所向慕伊欲规其能事跂其成绩何修何饰而外户不闭行旅不齎何取何营而断狱几刑措米斗直三钱欤家给人足厥道何由仁义功利四者之宜当安所施臣以为太宗能事成绩略尽君道不越数端陛下所以修饰莫若去其不如太宗而就其如太宗者舍是将有所营取焉非臣之所敢知也且陛下试思臣之所未喻者其与太宗异果何由欤岂非恃天资之高明谓天下可独运而专断欤昔贞观之初盖有以独运之说惑太宗者矣而太宗卒莫之听是以後功利先仁义而收家给人足之效陛下欲比迹焉而顾操其所不用之术臣窃为陛下惜之方今下情犹欝公论犹沮士大夫犹有怀不敢吐而陛下方且顾盻周行类不适用慨叹当世殆无其人苟非忤旨而去则曰是腐儒耳则曰是好名耳则曰是党耳然则陛下临事腹心将安寄乎於是乎始有弃文尚武亲内疎外之心臣岂不知陛下固非好违经常率意改图而徒犯不韪之议哉诚以一时闻望之士历试而甚亡具十年以来凡许国者皆不践言也大功未立万绪阙然展转周囘莫适与济是独非人臣负陛下至此哉虽然意有所偏则事有召祸诗不云乎无田甫田惟莠骄骄无思远人劳心忉忉臣窃忧陛下之他有所求将以独运专断而去道愈远徒以劳心也且陛下之所以方武臣未知何以也窃聆近制削下拜之礼升杂压之序夫操驭英雄亦顾圣略何如耳安用此琐琐为耶是固其细者也彼闺合宾赞之臣肺腑之戚强名曰武特服饰类焉耳彼实安能而陛下沈绎容与累年之久而再畀之枢筦之地岂惟搢绅烦言韦布丧气下至於老兵悍卒亦籍籍後议有侮视不平之心方当大有为之时而但曰不必右武诚迂濶矣若陛下但以名取苟服饰爵号仅与文士异辄取而宠之百僚之上罢亦不失旄钺居不足与谋也出不足与战也无乃似武而卒非乎夫以似武而非之人躐处民上而曰以作士气以起戎功臣恐其去腐儒无几也陛下何不因羣情之共违而察一意之所独向乎且陛下清心寡欲不翫细娯彼侍御仆从之臣凡所以承间而取怜者一无惑焉则陛下岂偏厚内廷者哉或者徒以好事远略好察臣下好兴利除害之心动乎其中而或为容悦者所中耶何者欲击射之便则不可与外廷共习欲探伺之密则不可与外廷共议欲用尝试之说则不可与外廷共施行势非此曹安用乎夫陛下用之才不过此耳而影响气焰足以倾人不惟容奸殆且生患比年羣臣或以言斥或以事斥者相继也独侍御仆从未有闻焉岂在位皆浮伪而彼独无所蔽欺耶其地密迩其弥缝之计精也陛下手挠指顾彼因而趋之矣陛下声嗟气叹彼从而和之矣若是而不能幸免将谁幸免耶外议因是谓果亲之也患且必至陛下何不因羣情之所共违而察一意之所向乎陛下圣策之末丁宁於臣曰子大夫习先圣之术通当世之务合志度义其知之矣其明以啓告朕悉意正论无枉执事朕将亲览焉臣诚浅陋无所称塞区区之愚独以为陛下有师古不自用之心而顾至於独运专断任一意之所独向忽羣情之所共违是以下情犹欝公论犹沮士大夫犹有怀不敢尽故於卒篇申献焉而不复他云诗云心乎爱矣遐不谓矣臣不胜拳拳

傅良知桂阳军拟奏事劄子曰臣所谓养兵固难而曾莫为国家任其事者臣尝思其故矣非必皆羣臣之罪也势也方今天下之势以陛下明圣岂不灼见其偏欤其在朝廷有官守者不如文墨议论之宠其在四方有民社者不如监临案察之专盖非一日之积也往者给谏馆阁与省府之官位望相等而不历省府往往不至执政夫是以清议行而有司无失职儒雅进而能吏有以自见而朝廷之势适平自主判废而职掌分更迭之法改而流品别由今台省视六曹长贰自为清浊况他有司乎臣故曰有官守者不如文墨议论之宠也往者帅漕望郡事力不分而将相大臣多领藩服夫是以财归公上而边郡未尝不实耳目在监司而守将得立功於绳墨之外而中外之势适平自以兵系将归之提刑常平茶盐归之提举大军之饷归之总领至今帅臣徒拥空名威望风采不逮监司远甚况支郡乎臣故曰有民社者不如监临按察之专也推是二者可以察见天下之势日趋於偏矣是故烦言胜而事不待其成纠禁苛而人不尽其力今上自台省下至州邑胥吏执其政长官不能谁何大者三衙小者镇寨卒伍失色则主将屏气甚者匹夫单人动揺在位管摄之下操持其长是今日之势也是以不事事者常无咎而坐观成败之俗成臣故曰非羣臣之罪也势也且以绵地数百州之广外有夷狄之难内有盗贼之患而执事者皆取具位曾无一人根柢深厚可以托重虽有许国之人欲展布而无繇陛下念此可长恃乎自古事变不於暇豫图之则俄而至於仓卒不与忠爱臣子共之则或不得已付之一切之人仓卒不如暇豫一切之人孰与忠爱利害甚相辽絶也而每患不果易曰黄帝尧舜通其变使民不倦神而化之使民宜之伏惟念光尧遭变之难鉴艺祖造邦之意推黄帝尧舜宜民之术以正人心以捄天下之势则宗社幸甚苍生幸甚

历代名臣奏议卷五十二








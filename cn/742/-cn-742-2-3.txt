三


○七言古诗（二十一首）

【题苏门高士图赠孙征君锺元】

苏门山水天下殊，中有一人清且臞。庞眉扶杖白髭须，鹖冠野服谈《诗》《书》。定州城北滱水潴，白沙村畔为吾庐。少年蹀躞千金驹，献策天子来皇都。腰三矢玉鹿卢，幽州台上为欢娱。日暮酒酣登徐无，顾视同辈谁能如。十人五人居要枢，拖金横玉当朝趋。今我不第胡为乎？有田一廛书百厨，鸡泉马水吾归欤！七征不起乘柴车，当时犹是升平馀。一朝铁骑城南呼，长刀砍背将人驱。里中大姓高门闾，鞭笞不得留须臾。叩头莫敢争膏腴，乞为佃隶租请输。牵爷担子立两衢，问言不答但欷歔。先生闭门出无驴，僵卧一榻绝朝筜。弟子二人舁篮舆。百门书院今空虚，此中闻是孙登居。太行秀色何盘纡，桤楠榛栗松杉储，风从中来十万株。啸台遗址烟霞俱，流泉百道穿阶除。幅巾短发不用梳，弹琴横卷心安舒。微言妙旨如贯珠，考锺击磬吹笙竽。古文屋壁阐《禹谟》，异人手授《先天图》。谈仁讲义追尧夫，后来姚许开榛芜，斯文不坠须吾徒。谁传此图来江湖，使我一见心踟蹰。即今绝学谁能扶，屈指耆旧堪嗟嘘。苏门山下有硕儒，中原学者多沾濡。百年文献其存诸，我往从之歌黄虞。

【赠总宪龚公芝麓】

丈夫四十致卿相，努力公孤方少壮。握手开尊话畴昔，故人一见称无恙。当初海内苦风尘，解褐才名便绝伦。官守蕲春家近楚，贼窥江夏路通秦。书生年少非轻敌，擐甲开门便迎击。诗成横槊指黄巾，战定磨崖看赤壁。我同宋玉适来游，多士名贤共校雠。此地异才为乱出，论文高话锁厅秋。别后相思隔江水，黑山铁骑如风雨。闻道黄州数被兵，读书长啸重围里。荏苒分飞十八年，我甘衰白老江边。那知风雪严城鼓，重谒三公棨戟前。即君致身已鼎足，正色趋朝勤补牍。异书扪腹五千卷，美酒开颜三百斛。月明歌舞出帘栊，刻烛分题挥洒中。谈笑阮生青眼客，文章王掾黑头公。却思少小经离乱，铜驼荆棘寻常见。侧身天地竟何心，过眼风光有谁羡？楚水吴山思不禁，朝衫欲脱主恩深。待看贺监归来岁，勾漏丹砂本易寻。

【王郎曲】

王郎十五吴趋坊，覆额青丝白晰长。孝穆园亭常置酒，风流前辈醉人狂。同伴李生柘枝鼓，结束新翻善财舞。锁骨观音变现身，反腰贴地莲花吐。莲花婀娜不禁风，一斛珠倾宛转中。此际可怜明月夜，此时脆管出帘栊。王郎《水调》歌缓缓，新莺嘹呖花枝暖。惯抛斜袖卸长肩，眼看欲化愁应懒。推藏掩抑未分明，拍数移来发曼声。最是转喉偷入破，𬱟人肠断脸波横。十年芳草长洲绿，主人池馆惟乔木。王郎三十长安城，老大伤心故园曲。谁知颜色更美好，瞳神剪水清如玉。五陵侠少豪华子，甘心欲为王郎死。宁失尚书期，恐见王郎迟；宁犯金吾夜，难得王郎暇。坐中莫禁狂呼客，王郎一声声顿息。移床欹坐看王郎，都似与郎不相识。往昔京师推小宋，外戚田家旧供奉。只今重听王郎歌，不须再把昭文痛。时世工弹《白翎雀》，婆罗门舞龟兹乐。梨园子弟爱缠头，请事王郎教弦索。耻向王门作伎儿，博徒酒伴贪欢谑。君不见康昆仑、黄幡绰，承恩白首华清阁。古来绝艺当通都，盛名肯放优闲多？王郎王郎可奈何！

【临淮老妓行】

临淮将军擅开府，不斗身强斗歌舞。白骨何如弃战场，青娥已自成灰土。老大犹存一妓师，《柘枝》记得开元谱。才转轻喉便泪流，尊前诉出漂零苦。妾是刘家旧主讴，冬儿小字唱《梁州》。翻新《水调》教桃叶，拨定鶤弦授莫愁。武安当日夸声伎，秋娘绝艺倾时世。戚里迎归金犊车，后来转入临淮第。临淮游侠起山东，帐下银筝小队红。巧笑射棚分画的，浓妆球仗簇花丛。纵为房老腰肢在，若论军容粉黛工。羊侃侍儿能走马，李波小妹解弯弓。锦带轻衫娇结束，城南挟弹贪驰逐。忽闻京阙起黄尘，杀气奔腾满川陆。探骑谁能到蓟门，空闲千里追风足。消息无凭访两宫，儿家出入金张屋。请为将军走故都，一鞭夜渡黄河宿。暗穿敌垒过侯家，妓堂仍讶调丝竹。禄山裨将带弓刀，醉拥如花念奴曲。仓卒逢人问二王，武安妻子相持哭。薰天贵势倚椒房，不为君王收骨肉。翻身归去遇南兵，退驻淮阴正拔营。宝剑几曾求死士，明珠还欲致倾城。男儿作健酣杯酒，女子无愁发曼声。可怜西风怒，吹折山阳树，将军自撤沿淮戍。不惜黄金购海师，西施一舸东南避。郁洲崩浪大于山，张帆捩舵无归处。重来海口竖降幡，全家北过长淮去。长淮一去几时还，误作王侯邸第看。收者到门停奏伎，萧条西市叹南冠。老妇今年头总白，凄凉阅尽兴亡迹。已见秋槐陨故宫，又看春草生南陌。依然丝管对东风，坐中尚识当时客。金谷田园化作尘，绿珠子弟更无人。楚州月落清江冷，长笛声声欲断魂。

【送沈绎堂太史之官大梁】

云间学士推二沈，布衣召见登华省。多少金闺榜墨新，科名埋没声华冷。青史流传有弟兄，衣白山人披赐锦。一代才名并玉珂，百年绢素垂金粉。知君门胄本能文，易世遭逢更绝伦。射策紫裘胪唱出，马蹄不动六街尘。曲江李杜无遗恨，留取花枝待后人。即今艺苑多供奉，八分草隶清曹重。署额新宫十丈悬，韦郎体势看飞动。其馀作者何纷纷，争来待诏鸿都门。围棋赌墅王长史，丹青画马曹将军。君也读书致上第，传家翰墨闲游戏。迸落长空笔阵奇，纵横妙得先人意。顿挫沉雄类壮夫，双瞳剪水清臞异。卧疾萧斋好苦吟，平生雅不为身计。惟留诗句满长安，清切长宜禁近官。秋雨直庐分手处，忽携书卷看嵩山。呜呼！男儿不入即当出，生世谐为二千石。黄纸初除左冯翊，腰间两绶开颜色。君不见沈侍中，图书秘阁存家风。匹夫徒步拜侍从，况今淋漓御墨宫袍红。一麾去听梁园锺，轩车路出繁台东。杯酒意气何雍容，簿领岂足羞英雄。安能低眉折腰事铅椠，蹉跎白首从雕虫！

【通玄老人龙腹竹歌】

通玄老人来何方，碧卢赪面拳毛苍。手披地图向我说，指点西极天微茫。视彼万里若咫尺，使我不得悲他乡。京师公卿谁旧识，与君异国同周行。九州丧乱朋友尽，此道不绝留扶桑。床头示我龙腹竹，夜半风雨疑腾骧。尾烧鳞蜕飞不得，苍皮倔强膺微张。此中空洞亦何有？得无颔下骊珠藏。汉家使者通大夏，仍来邛蜀搜𬴂𫄨。更逾葱岭访异种，携归上苑栖鸾皇。我欲裁之作龙笛，水底老蛟吟不得。纵使长房投葛陂，此龙僵卧难扶策。可是天教产竹郎，八荒奇事谁能识？一从海上西南来，中原筿簜多良材。淇园已竭苍生痛，会稽正采征夫哀。天留异质在无用，任将抛掷生尘埃。若有人兮在空谷，束素娟娟不盈掬。尽道腰肢瘦胜肥，此君无乃非其族。雪压霜欺直干难，轮囷偃蹇忘荣辱。邴君岂出子鱼下，高人磊砢遭题目。玉笋新抽渐拂云，摩挲自倚东墙曲。苦节长同处士饥，宽心好耐湘妃哭。吁嗟乎！昆仑以外流沙西，当年老子驱青犊。手中竹杖插成林，杀青堪写遗经读。君不见犹龙《道德》五千字，要言无过宁为腹，何可一日无此竹！

【画中九友歌】

华亭尚书天人流，墨花五色风云浮。至尊含笑黄金投，残膏剩馥鸡林求。太常妙迹兼银钩，乐郊拥卷高堂秋。真宰欲诉穷雕锼，解衣盘礴堪忘忧。谁其匹者王廉州，神姿玉树三山头，摆落万象烟霞收。尊彝斑剥探商周，得意换却千金裘。檀园著述夸前修，丹青馀事追营丘。平生书画置两舟，湖山胜处供淹留。阿龙北固持双矛，披图赤壁思曹刘。酒醉洒墨横江楼，蒜山月落空悠悠。姑苏太守今僧繇，问事不省张两眸。振笔忽起风飕飕，连纸十丈神明遒。松圆诗老通清讴，墨庄自画归田游。一犁黄海鸣春鸠，长笛倒骑乌孛牛。花龛巨幅千峰稠，小景点出林塘幽。晚年笔力凌沧洲，幅巾鹤发轻王侯。风流已矣吾瓜畴，一生迂癖为人尤，僮仆窃骂妻孥愁。瘦如黄鹄闲如鸥，烟驱墨染何曾休！

【送旧总宪龚公以上林苑监出使广东】

与君对酒庾楼月，君逼干戈我离别；与君藉地燕山草，君作公孤我潦倒。亦知穷老应自疏，识君意气真吾徒。门前车马多豪俊，蹑衣上坐容衰鬓。我持半勺君一斗，我吟一篇君百首。每逢高会辄尽欢，把我新诗不容口。今日它乡再送君，地角天涯复何有？山川有灵交有命，延津会合真难定。如君共事曹侍郎，百僚弹压风裁正。握手论文海内推，交游京洛声华盛。秋风吹向越王台，后先踪迹谁能信？不见兰台连柏府，却过剑浦来珠郡。相赠虽无陆贾金，相看何必周昌印。丈夫豁达开心期，悠悠世上无人知。三仕三已总莫问，一贵一贱将奚为？别君劝君休失意，碧水丹山暂游戏。客路扁舟好著书，故园九日堪沉醉。乌桕霜红少妇楼，桄榔雨黑行人骑。独有飘零老伏生，不堪衰白困将迎。只因旧识当涂少，坐使新知我辈轻。花发罗浮梦君处，踯躅悲歌不能去。

【雁门尚书行（并序）】

（《雁门尚书行》，为大司马白谷孙公作也。公代州人，地故雁门郡。长身伉爽，才武绝人。其用秦兵也，将凭岩关为持久，且固将吏心，秦士大夫弗善也，累檄趣之战，不得已始出。天淫雨，糗粮不继，师大溃，潼关陷，独身横刀冲贼阵以没，从骑俱散，不能得其尸。公之出也，自念必死，顾语张夫人，夫人曰：“丈夫报国耳！无忧我。”西安破，率二女六妾沉于井，挥其八岁儿以去。儿逾垣避贼，堕民舍中，有老翁者善衣食之。二年，公长子世瑞重趼入秦，得夫人尸，貌如生。老翁归以弟，相扶还。见者泣下，盖公素有德秦人云。余门人冯君讷生，公同里人，作《潼关行》纪其事，余曾识公于朝，因感赋此什。公死而天下事以去，然其败由趣战，且大雨粮绝，此固天意，抑本庙谟，未可专以责公也。公之参佐，惟监军道乔公以明经奏用，能不负公，潼关之破，同日死，名元柱，定襄人。）

雁门尚书受专征，登坛顾盼三军惊。身长八尺左右射，坐上咄吒风云生。家居绝塞爱死士，一日费尽千黄金。读书致身取将相，关西鼠子方纵横。长安城头挥羽扇，卧甲韬弓不忘战。持重能收壮士心，沉几好待凶徒变。忽传使者上都来，夜半星驰马流汗。覆辙宁堪似往年，催军还用松山箭。尚书得诏初沉吟，蹶起横刀忽长叹。我今不死非英雄，古来得失谁由算？椎牛誓众出潼关，墟落萧条转饷难。六月炎蒸驱万马，二崤风雨断千山。雄心慷慨宵飞檄，杀气凭陵老据鞍。扫箨谋成频抚剑，量沙力尽为传餐。尚书战败追兵急，退守岩关收溃卒。此地乘高足万全，只今天险嗟何及！蚁聚蜂屯已入城，持矛瞋目呼狂贼。战马嘶鸣失主归，横尸撑距无能识。乌鸢啄肉北风寒，寡鹄孤鸾不忍看。愿逐相公忠义死，一门恨血土花斑。故园有子音书绝，勾注烽烟路百盘。欲走云中穿紫塞，别寻奇道访长安。长安到日添悲哽，茧足荆榛见眢井。辘轳绳断野苔生，几尺枯泉浸形影。永夜曾归风露清，经秋不化冰霜冷。二女何年驾碧鸾，七姬无冢埋红粉。复壁藏儿定有无，破巢穷鸟问将雏。时来作使千兵势，运去流离六尺孤。傍人指点牵衣袂，相看一恸真吾弟。诀绝难为老母心，护持始识遗民意。回首潼关废垒高，知公于此葬蓬蒿。沙沉白骨魂应在，雨洗金疮恨未消！渭水无情自东去，残鸦落日蓝田树。青史谁人哭藓碑，赤眉铜马知何处？呜呼！材官铁骑看如云，不降即走徒纷纷。尚书养士三十载，一时同死何无人？至今惟说乔参军！

【雕桥庄歌（并序）】

高邑赵忠毅公为《雕桥庄记》曰：“吾郡梁太宰有雕桥庄，在郡西十五里大茂诸山之东，前临滹沱、西韩二水，东为大门，表之曰尚书里。有楼曰莲渚仙居，有堂曰寿槐，槐可四十围，相传数百年物。太宰功成身退，徜徉于此者二十年，今其孙慎可读书其中，自号为西韩生云。”此忠毅家居时所作也。公后拜吏部尚书，视梁公以同郡为后继，竟因党祸戍代州死。慎可以孝廉入中翰，余始识之，知其为赵公交。寻以龃龉去，相别十馀年，今起官水部，家门蝉冕，当代莫与比焉。余以其名山别墅，乱后独全，高门遗老，晚节最胜，雕桥盛事，自太宰以来，百馀年于此矣，是可歌也，为作《雕桥庄歌》。常山古槐千尺起，雕桥西畔尚书里。偃盖青披大茂云，扶疏响拂韩河水。水部山庄绕碧渠，弹琴长啸修篁里。今年相见在长安，据鞍却笑吾衰矣。尽道新枝任栋梁，不知老干经风雨。自言年少西韩生，幽并豪侠皆知名。酒酣箕踞听鼓瑟，射麋击兔邯郸城。天生奇质难自弃，一朝折节倾公卿。当时海内推高邑，赵公简重称相得。才地能交大父行，襟期雅负名贤识。公曾过我读书处，笑倚南楼指庭树。归田太宰昔同游，廿载林泉共来去。此是君恩优老臣，后来吾辈应难遇。每思此语辄泫然，知己投荒绝塞天。同是冢臣恩数异，伤心非复定陵年。黄巾从此成贻祸，青史谁来问断编。钩党几家传旧业，干戈何地著平泉。我有山庄幸如故，老树吟风自朝暮。磐石宁容虫蚁穿，斧斤不受樵苏误。铃索高斋拥赐书，名花异果雕栏护。绿菂红蕖水面开，门前即是鸣驺路。子弟传呼千骑归，不教鞍马惊鸥鹭。年年细柳与新蒲，妆点溪山入画图。四海烽烟乔木在，一窗灯火故人无。相逢只有江南客，头白尊前伴老夫。

【赠冯讷生进士教授云中】

并州冯郎长吴越，桐江风雪秦淮月。不烹羊酪敌莼羹，肯拈芦管吹《桃叶》。才同顾陆与温邢，侠少风流擅绝伦。名士有谁甘作诺，丈夫何必尚专城。乞得一毡还故土，欲化边人作邹鲁。余笑谓君且归去，不信广文今广武。绛帐悬弓设豹侯，讲堂割肉掺鼍鼓。击磬新调塞上歌，投壶却奏军中舞。文籍先生上谷儒，游闲公子河东贾。乱定初闻阙里锺，时清不用平城弩。雁门太守解将迎，马邑名豪通训诂。乌桓年少挟雕弧，射得黄羊供束脯。男儿作健羞裙屐，拂云堆上吹横笛。低头博士为万卷，抚掌封侯空四壁。忆昔扁舟醉石头，别来几梦南徐客。隐囊麈尾烧却尽，长铗纯钩看自惜。学就《吴趋》恐未工，注成《晋问》无人识。呜呼！五湖烟水忆鲈鱼，落木天高好寄书。塞雁不归花又发，故人消息待何如？

【海户曲】

南海子周环一百六十里，有海户千人。大红门前逢海户，衣食年年守环堵。收稿腰镰拜啬夫，筑场贳酒从樵父。不知占籍始何年，家近龙池海眼穿。七十二泉长不竭，御沟春暖自涓涓。平畴如掌催东作，水田漠漠江南乐。昚鹅曈鹈满烟汀，不枉人呼飞放泊。后湖相望筑三山，两地神洲咫尺间。遂使相如夸陆海，肯教王母笑桑田。蓬莱楼阁云霞变，晾鹰台上何王殿？传说新罗玉海青，星眸雪爪飞如练。诈马筵开挏酒香，割鲜夜饮仁虞院。二百年来话大都，平生有眼何曾见？头白经过是旧朝，春深惯锁黄山苑。典守唯闻中使来，樵苏辄假贫民便。芳林别馆百花残，廿四园中烂熳看。记得尚方初荐品，东风铃索护雕阑。葡萄满摘倾筠笼，苹果新尝捧玉盘。赐出宫中公主谢，分遗阙下侍臣餐。一朝剪伐生荆杞，五柞长杨怅已矣。野火风吹蚂蚁坟，枯杨月落虾蟆水。尽道千年苑囿非，忽惊万乘车尘起。雄图开国马蹄劳，将相风云剑槊高。帐殿行城三十里，旌旗猎猎响鸣鞘。朝鲜使者奇毛进，白鹰刷羽霜天劲。旧迹凌好放雕，荒台百尺登临胜。俊鹘重经此地飞，黑河讲武当年盛。吊古难忘百战心，扫空雉兔江山净。新丰野老惊心目，缚落编篱守麋鹿。兵火摧残泪满衣，升平再睹修茅屋。衰草今成御宿园，豫游只少千章木。上林丞尉已连催，洒扫离宫补花竹。人生陵谷不须哀，芦苇陂塘雁影来。君不见鄠杜西风萧瑟里，丹青早起濯龙台。

【退谷歌（赠同年孙公北海）】

我家乃在莫釐之下，具区之东，洞庭烟鬟七十二，天际杳杳闻霜锺。岂无巢居子，长啸呼赤松，后来高卧不可得，无乃此世非洪濛。元气茫茫鬼神凿，黄虞既没巢由穷。逆旅逢孙登，自称北海翁，携手共上徐无峰。仰天四顾指而笑，此下即是宜春宫。若教天子广苑囿，吾地应入甘泉中。丈夫踪迹贵狡狯，何必万里游崆峒？君不见抱石沉、焚山死，被发佯狂弃妻子；匡庐峰、成都市，欲逃名姓竟谁是？少微无光客星暗，四皓衣冠只如此。使我山不得高，水不得深，鸟不得飞，鱼不得沉。武陵洞口闻野哭，萧斧斫尽桃花林。仙人得道古来宅，劫火到处相追寻。不如三辅内，此地依青门，非朝非市非沉沦。鄠杜岂关萧相请，茂陵不厌相如贫。饮君酒，就君宿，羡君逍遥之退谷。花好须随禁苑开，泉清不让温汤浴。中使敲门为放鹰，羽林下马因寻鹿。我生亦胡为，白头苦碌碌。送君还山识君屋，庭草仿佛江南绿，客心历乱登高目。噫乎归哉！我家乃在莫釐之下，具区之东，侧身长望将安从？

【赠文园公】

君家丞相人中龙，屈伸时会风云空。庐陵忠孝两贤继，待诏声名累叶同。致主丝纶三月罢，传家翰墨八分工。汝父翩翩相公弟，词场跌宕酣声伎。才大非关书画传，门高不屑公卿贵。老向长安作布衣，主知特达金门戏。先帝斋居好鼓琴，相如召入赐黄金。大弦张急宫声乱，识是君王宵旰心。为君既难臣亦苦，龟山东望思宗鲁。左徒憔悴放江潭，忠爱惓惓不忘楚。可惜吾家有逐臣，曲终哀怨无人补。欲谭治道将琴谏，审音先取宫商辨。怡神玉几澹无为，《云门》乐作南薰殿。君臣朋友尽和平，四海熙然致清晏。圣主闻声念旧臣，名家绝艺嗟称善。归来卧疾五湖云，垂死干戈梦故君。绿绮暗尘书卷在，脊令原上戴颙坟。雍门歌罢《平陵曲》，报韩子弟几湛族。竺坞祠堂鬼火红，阊门池馆苍鼯宿。汝念先人供奉恩，抱琴长向荒江哭。满目云山入旧图，只今无地安茅屋。谁将妙迹享千金，后人馁死空山麓。与君五世通中表，相国同朝悲宿草。寻山结伴笱舆游，汝父平生与我好。看君才调擅丹青，画舫相逢话死生。君不见信国悲歌青史里，古来犹子重家声。

【银泉山】

银泉山下行人稀，青枫月落鱼灯微。道旁翁仲忽闻语，火入空坟烧宝衣。五陵小儿若狐兔，夜穴红墙县官捕。玉碗珠襦散草间，云是先朝郑妃墓。覆雨翻云四十年，专房共辇承恩顾。礼数繇来母后殊，至尊错把旁人怒。承直中宫侍宴回，血裹银环不知数。岂有言辞忤大家，蛾眉薄命将身误。宫人斜畔伯劳啼，声声为怨骊姬诉。尽道昭仪殉夜台，万岁千秋共朝暮。宫车一去不相随，当时枉信南山锢。只今云母似平生，皓齿明眸向谁妒？选侍陵园亦已荒，移宫事迹更茫茫。两朝台谏孤忠在，一月昭阳旧恨长。总为是非留信史，却怜恩宠异前王。路人尚说东西李，指点飞花入坏墙。

【田家铁狮歌】

田家铁狮屹相向，篸炎蹲夷信殊状。良工朱火初写成，四顾咨嗟觉神王。先朝异物徕西极，上林金锁攀楹出。玉关罢献兽圈空，刻画丹青似争力。武安戚里起高门，欲表君恩示子孙。铸就铭词镌日月，天贻神兽守重阍。第令监奴睛闪烁，老熊当路将人攫。








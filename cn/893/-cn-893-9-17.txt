赠郭将军





将军少年出武威，[一]入掌银台护紫微。[二]平明拂剑朝天去，薄暮垂鞭醉酒归。[三]爱子临风吹玉笛，美人向月舞罗衣。畴昔雄豪如梦里，[四]相逢且欲醉春晖。

[一]唐时凉州亦谓之武威郡，隶陇右道。



[二]《大明宫图》：紫宸殿侧有右银台门、左银台门。紫微，天子所居之宫也。天有紫微宫，王者象之，故亦谓之紫微。



[三]《艺文类聚》：“日将暮曰薄暮。”



[四]《左传》：“畴昔之羊子为政。”杜预注：“畴昔，犹前日也。”《晋书》：“刘琨与范阳祖纳俱以雄豪著名。”






附錄一　御製重刻通典序

稽古帝王治天下之大經大法，以及累朝名物制度因革損益之詳，紛綸浩博，散見典籍，未有統貫。唐宰相杜佑於為淮南節度書記時，始出己意，搜討類次，勒成一書，名曰通典，為類八，為書二百卷，自唐肅代閒，上溯唐虞，雖亦稍據劉秩政典及開元新禮諸書，要其網羅百代兼總而條貫之，斯已勤矣。厥後，鄭樵廣之作通志，馬端臨續之作通考，三書並行於世。朕以其歷年久遠，頗有殘缺，特命重為校正刊刻，以廣其傳，通典實先告竣。朕惟三書各有意義，鄭樵主於考訂，故旁及細微；馬端臨意在精詳，故閒出論斷；此書則佑自言徵於人事，將施有政，故簡而有要，核而不文。觀其分門起例，由食貨以訖邊防，先養而後教，先禮而後刑，設官以治民，安內以馭外，本末次第，具有條理，亦恢恢乎經國之良模矣。書曰：「學於古訓乃有獲。」為國家者，立綱陳紀，斟酌古今，將期與治同道而不泥其跡，則是書實考鏡所必資，豈以供博覽而已哉！爰揭之以告讀是書者。乾隆丁卯冬十二月








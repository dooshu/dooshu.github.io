○对当袭伪喑判

〈甲从军战，亡嗣子当袭。伪喑让人，告诈病。〉

天子建国，酌畴庸之典；诸侯立家，重延赏之业。甲位居戎旅，道在千城，睹三边之羽书，献七纵之奇计。阃外之事，既受命於瓜时；军中之法，几申号於葱岭。虽王师有征，而胡兵尚寇，甲第之欢未展，庚日之悲已及。逝者何追，空怨卢龙之塞；嗣子克荷，爰受白茅之封。眷彼雁行，同夫鸟啄。韦贤之子，固是齐芳；刘宪之兄，宜其等列，棣华有训，桃李无言，不惭孤竹之风，愿守延陵之节，前史嘉其德让，今人胡乃告论？即议霜科，宁符日用。








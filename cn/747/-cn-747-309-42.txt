○授程伯献光禄大夫太子詹事李仲思光禄大夫国子祭酒制

门下：准绳储き，师长国庠，爰择亲贤，用谐任寄。镇军大将军行右金吾大将军兼弩营使上柱国广平郡开国公程伯献，勋臣业固，干略有馀；麾将军守右武卫大将军上柱国安平郡开国公李仲思，宗子地华，行能无悔。咸推雅量，早践通班，或甫及高年，或近婴微疾。营校之任，久以烦卿；优闲之职，期於遂性。宜膺并拜，俾在两宫。伯献可光禄大夫行太子詹事，仲思可银青光禄大夫国子祭酒员外置同正员。


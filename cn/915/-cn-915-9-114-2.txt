◇答释法云书难范缜神灭论

辱告，惠示敕难灭性论。窃以洪波慈被，道冠众灵，智照渊凝，理绝群古。七禅八慧之辨，三空四谛之微。故以焕乎载籍，炳於通诰也。所以优陀云喻，如百首齐音；同赞妙觉，尚不能言万分之一矣。夫业生则报起，因往而果来，虽义微而事著，亦理幽而证显。自近可以知远，寻迩可以探遐。譬如日月悬天，无假离朱之目。鸣钟在耳，不劳子期之听。而议者自昏，迷途难晓。苟犭旬所怀，坐颠坑阱。伏览皇上令旨，理妙辞缛，致极钩深，究至寂而更阐，启幽途而还晰。虽复列圣齐镳，群经联奥。灵山金口，禅冰玉舌，终不能舍此以求通，违兹而得正信哉。澡江汉之波，尘滓以涤。导德齐礼，还风反化。法俗兼通，於是乎在。付此言展，方尽述赞，弟子司马呈。（《弘明集》十）



卷五十九


○即位赦文

高宗嗣兴，谅闇成受终之礼；康王承统，翌日奉《顾命》之书。况万事尚殷，萧墙有衅，苍生伫理，社稷谋安。教虽达於通丧，礼有变於金革，顺人听政，僶勉从权。朕顷侍銮舆，率彼西夏，佐成草昧，俾掌戎车。国步艰难，睿图广运，再清宇县，崇复宗社。禀成命以受律，敢贪天以为功。圣慈宏深，册践明两，奉若庭训，敢有怠心。呜呼！不吊昊天，殃咎荐至，皇祖之哀未释，闵凶之罚奄锺。攀号罔极，若无天地，誓终丧纪，企及前王。百辟抑予，俾恭遗训，俯遂众望，嗣膺丕烈。钦兹大宝，惧不胜任，若蹈春冰，如集乔木迩日者先圣哀损，朕在问安，而阋墙构灾，陵长成祸。阃闱作孽，阍寺滔天，职为乱阶，潜置巫蛊。将行窃弄，覆我邦家，赖良弼翊戴，爪牙同德。天道助顺，神理害盈，昭此共工之心，终贻管蔡之辱。舍彼有罪，咸伏其辜，废於离宫，寘於城颍。今天衢虽泰，率土未康，式协公卿之心，仰遵易月之命。奉时斯在，先甲未孚，宜允人神，覃兹涣汗，可大赦天下。

自宝应元年五月十七日昧爽已前，大辟罪已下，已发觉未发觉，已结正未结正，系囚见徒常赦所不免者，罪无轻重，咸赦除之。自开元已来所有诸色犯累者，并宜雪免。左降官并诸色流人，及罚镇效力配军团练等，一切即放还。其中有见任刺史县令及正员者，并依本任。其四月十五日已后诸色流贬者，与量移近处。逆贼史朝义已下，有能投降及率众归附者，当超与封赏。天下禁囚，不得过五日。所有推劾，不得分外拷掠，亦不得信支证便结罪名。诸色文武官应在凌霄门内谒见者，并飞龙射生等，并宜以宝应功臣为名。诸州刺史与一子官。刺史县令入五品减两考。内外文武官，三品已上赐爵一级，四品已下各加一阶。诸州刺史父母在无官者，与致仕官及父母邑号；已亡殁者追赠；诸州防御使并停，天下子为父后者各赐勋一转。州县官自今已后，宜令三考一替。太官饔膳等特宜减省，有涉奢侈，一切宜停。天下百姓逋租悬调，贷粮种子，诸色欠负官物，一切放免。开元、乾元等钱，并宜准一文用，不须计以虚数。益昌郡王邈进封郑王，延庆郡王迥进封韩王。故庶人皇后王氏、故庶人太子瑛、鄂王瑶、光王琚，宜并复封号。棣王炎永王璘及应安禄山诖误反状人等并宜昭雪，建昌王追封为齐王，崇恩王追封为卫王，灵昌王追封为郓王。其有明於政理，博综典坟，文可经邦，谋能制胜，及孝悌力田，诸州刺史并宜搜扬闻荐。投匦者不须勘以停处姓名，务招直言，以副朕意。


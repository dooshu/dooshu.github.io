○授冯韬司封员外郎等制

敕。分列宿之位，应覆被之荣。入可以封还诏书，出可以分领符竹。优游於粉署之内，谈笑於锦帐之前。苟非清才，不在斯选。以韬文章炳焕，独步词科。以同靖门胄光华，深通圣典。荆玉韬含章之美，霜钟蓄待扣之音。是用升彼名曹，擢於芸阁。文昌之地，职业非轻。式伫弥纶，更期迁陟。韬可司封员外郎，同靖可金部员外郎。


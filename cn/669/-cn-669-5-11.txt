11　太公立九府圜法　釋九府


漢食貨志：「太公爲周立九府圜法。」顔師古注：「周官太府、玉府、内府、外府、皆天官之屬。泉府、地官。天府、春官。職内、職金、秋官。職幣，天官。皆掌財幣之官，故曰九府。」東坡對策從顔注。愚按：爾雅釋地：「醫無閭之珣玗琪，會稽之竹箭，梁山之犀象，華山之金石，霍山之珠玉，崑崙之璆琳琅玕，幽都之筋角，斥山之文皮，岱岳之五穀魚鹽，是謂九府。」淮南墬形訓引爾雅「五穀」下多「桑麻」二字。五峰胡氏皇王大紀武王十九年所述與爾雅同，而繼之曰：「尚父立圜法，輕重以銖，通九府之貨。」又按史記管晏列傳「吾讀管氏輕重、九府」，劉向别録曰「九府書，民間無有」，裴駰集解引。索隱謂其書論鑄錢之輕重，鹽鐵論輕重篇文學曰「管仲設九府，徼山海」，通典亦云「太公立九府之貨」。案：通典無此句，惟食貨門錢幣上有「太公立九府圜法」句。又錢幣下：孝明帝熙平初，尚書令任城王澄上言有「太公立九府之法」句，則「之貨」二字當作「圜法」，或作「之法」。然則九府，太公立之，管仲設之，其名列於爾雅，蓋即管氏書也。大紀之説得之，顔注恐非。【原注】曲禮「天子之六府」，亦與大禹謨之「六府」異。

【何云】「九府」當如顔注。

【集證】引宋張淏雲谷雜記曰：「漢食貨志：『太公爲周立九府圜法。』李奇曰：『圜即錢也。』顔師古曰：『此非也。周官太府、玉府、内府、外府、泉府、天府、職内、職金、職幣，皆掌財幣之官，故云九府。圜謂均而通之也。』今以周官考之，天府掌寶器，實春官之屬，初無預於貨財之事。而職内、職歲、職幣、職金四者，在周官皆爲掌財之官。今師古乃略去職歲，以三者附太府等爲九，牽强特甚。況太公立法之時，周官尚未建也。師古之不審亦甚矣。又太公爲周立法之後，退而復行於齊，至管仲時其法猶存，故仲著書有九府之篇，且齊猶用之，則九府非周官決矣。爾雅有九府云云，予意太公所謂九府者，即此爾。蓋九府所産不同，故作圜法，用金錢貨帛以均通之。此説於理頗近，不然則九府不過自爲掌財之一司耳，亦不足容異説也。予又得師古所作賢良策問，有云九府之名，欲知其九。意師古亦自疑其未安，因策賢良，故以此詢之，惜未見所答云何。漢鹽鐵論云：『文學曰：「以心計策國用，構諸侯，參以酒榷，咸陽、孔僅增以鹽、鐵，江充等各以鋒鋭，言利末之事析秋毫，可謂無間矣，非特管仲設九府，徼山海也。」』詳此，則九府非周官又一證。」

【元圻案】趙希弁讀書附志云：「五峰先生所述皇帝王霸之事，自堯以上，六閼逢無紀。堯之初載，迄于赧王乙巳，二千有三十年，貫通經典，採摭史傳，又因事而爲之論，所以述去取之原，釋疑似之惑者至矣。」〇通典「九府」之名，亦從漢書顔注。






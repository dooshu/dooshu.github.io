○序俸議 【 銓法】

序俸之議、始于崔亮停年格、裴光庭循資格、當時議者如劉景安蕭嵩不謂是也、其蔽在不問賢愚。專以日月為斷則不可。既立此格選司便之可以謝人言可以明心迹故也以月日為斷兼論賢愚則未嘗不可夫臆而決之。便于用才。亦便于用私。舉而歸之于格。不便于用私。未嘗不便于用才。葢用必論才。陞必論俸。用才以責其將來。而陞官以酬其既往。用才不循格可也陞官不循格則天下馳騁而起矣地需其才而俸淺。寧調而不陞。才宜其地而俸深。寧陞而不調。自中丞以上、出自廷推者無論巳、外之最重。莫如兵備。其次莫如郡守。兵備之缺。遇地方繁劇。事勢倥傯。有非常才可辦者。於參政五人中擇之。副使五人參議五人僉事五人郎中數人知府數人。是于三四十人中擇一兵備也。不然則天下兩司皆可調也。若常地則人皆可為矣。如郡守之缺。遇地方繁劇。事勢倥傯。有非常才可辦者。于部郎數人中擇之。南部四五人運同二三人同知四五人。是于二十人中擇一郡守也。不然則天下郡守皆可調也。若常地則人皆可為矣。賢均度其才之所長。才均辨其器之所適。閱歷熟者無奪其所習。方土殊者無易其所安。人不踰格。俸不易序。稍倣停年循資以日月為斷。而不似其賢愚同滯。其要在使天下士大夫各安其官而巳。夫天下所以不治者。在人不安其官。始進而求知。知而求薦稍難而求調稍久而求陞。一不得而不勝其尚玄守拙之感。人得之則彌見巳之遲巳不得則彌見人之速此其心巳非矣。尚何以責其政。夫遲速何常之有。今有官于此五載而後遷。此五載者為久乎為速乎。有如十人未遷而一人先超于五載之內則一人者為速矣有如十人巳遷。而一人獨滯于五載之外。則一人者為遲矣身處用人之地。可以齊久速之論而不為。而使天下見以為速。以長競進之心。見以為遲。以起不平之感。則其為計左也。故莫若明示以不易之格。而使羣工安于不渝之度。俸至而陞。不必求也。俸不至而不陞。雖求無益也。若柤梨橘柚。無助其長。無隳其成至于日至之期。而人食其實。乃以此成天下之才非以此滯天下之才也葢銓部之難久矣。舉天下之冠裳屬耳目焉。天下大眾也。其致疑于用人之地大疑也。合大眾者不可以戶說。破大疑者不可以辨求。舉之以才而人曰以意舉之以意而人曰以私不可以口舌爭也莫若曉然示之。使吏信籍。官信法。視諸目。聽諸耳。謀諸心。無可疑矣。天下之疑窮而信成。信成而後可以格于　上。夫銓部有所推擇而不報者。不信銓臣也。廷推而不報者。不信廷臣也。非但不信推者。亦不信見推者。嗚呼　上舉不信羣臣乎。其端始于不能自為信。而士大夫不相信。以疑端開　主上耳。是時推舉各官多不點明故為此議者亦以濟時也非通論也假令有可以解天下之疑成　主上之信者雖法不便吾猶將為之而况其未始不便也。


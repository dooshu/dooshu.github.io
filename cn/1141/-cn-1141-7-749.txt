泾阳双节妇歌

平阳太守刘使君曾大母张、大母魏，并笄年苦节，成立藐孤。见《泾阳县志》。

黄鹄一寡不复双，哀鸣夜半天雨霜。
阿雏良匹亦如此，双悲独宿寒巢里。
人言此事世罕有，请看刘家双节妇。
柏舟早汎年几何，姑年二十妇十九。
后先两世抱遗孤，洗妆椎髻沾罗襦。
层冰堕指声呜轧，窗前织素灯前书。
青箱嗣续成头角，兰芽玉树争卓荦。
九原鸾诰未追褒，五马闻孙双泪落。
双泪落，且莫哀。
两心金铁齐不朽，千古休论怀清台。



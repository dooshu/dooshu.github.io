文学杨子商贤墓志铭

杨氏之先山东之文登人徙宛平四世生嘉靖癸丑进士两淮盐运使君玺玺生刑部郎中从善於君为大父善生万历丙辰进士讳维垣累官副都御史是为君考君字曰商贤讳彭龄籍饩顺天府学自少有闻与今致仕礼部尚书王公崇简善而其伯子熙今为兵部尚书者尝从受学衆推国士是时中原贼乱君方与兵部金公铉愤切时难讲用世之略甲申春金公阖门殉闯贼难而君之考副都公初仕天啓朝负俗累见訾清流君恨不湔雪後一年副都公官南都遇变衣冠拜阙自经死妾朱氏孔氏皆殉君既幸先公得死所南收骸骨又公私痛絶遂毕意旅食老江南学宗紫阳氏于六经诸儒之书穿穴发伏上下数千言不辍口将有所论着数举朝闻夕死之义名其亭曰晩闻为文秀隐喜短篇追摘旧事谓明末大臣畏台谏台谏树朋党终误社稷其言多切中至序忠臣烈士之篇辄呜呜饮泣间粥文词取甔石不肯作滥语人视之泊然卒坐穷不悔京师贵人数属当事者饷遗终不谒谢所与游惟秣陵徐处士延吴最旧他人罕识也妻阎氏故明兵部尚书鸣泰女有子始萌再纳姬石氏生女少慧能为君钞诗宅近桃叶渡仅蔽几杖雅通日者言或用其术得百钱沽酒欣然移日予始识之顾君梦游坐上後在官相值吉州爱其诗清逸幽寒能削浮响将序而传之君举酒懽甚初不言酷贫康熙癸丑十二月见余出涕曰黔娄子且死矣恐不复见亡何果以是月二十六日卒年六十三讣闻都下尚书王公命门人金君抱一经举其丧葬牛首山後其时为甲辰年十二月某日其遗集有所善淮安郡丞于君许为刻行而于又死铭曰

士穷见义亦以穷不大显於世维学是躭晩节弥励莫士非贫蹇独不言有伟其篇裂眦九原於乎伤哉


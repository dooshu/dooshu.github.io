祭少司成晁春陵文


嗟乎！卜商失明于西河，濬冲钟情于一恸。忧能伤人，古今一揆，岂不悲哉！先生苍颜古貌，长身玉立。眂其状貌，度百岁人也。及伤其子吉士君之亡也，结念郁悰，遂成内患，形衰色惫，神气黯然。不五六年，而先生亦以长逝矣。岂溺情结爱，虽通人犹有所蔽耶？嗟乎！吉士君，贤子也。夫芝兰玉树，不幸殒折于风霜，即行道者犹咨嗟叹忆。乃一旦夺之阶庭，而委之泥涂，自非无情，能不悲乎？遂使文梓先摧，乔林继萎。矧读书万卷，而弘济未裨；积德百年，而骏业中阻。嗟夫！先生安得不以是悲其子，而人安得不以是悲先生哉？

初，先生以弘衍该博，蜚声艺林。缙绅大夫，鸿儒学士，无不延颈举踵，愿托末交。而先生雍穆浑潜，恂然若无能者。其教成均仅数月耳，六馆师生以数百人，至众也，而颂先生之德者，口啧啧不休。使天畀之以年，其化导莫可量矣，乃今竟尔尔。岂意先生之巨者，既未尽布；而其细者，乃亦不克终耶？嗟乎先生，可悲也已！余二人者，以承乏，缪董教胄之役。而六馆师儒，又先生夙所甄陶者。方且欲咀先生之余润，以沾溉后生；播先生之遗风，以兴起善类。而先生不可复作矣。虽欲相与协和友善，以共图菁莪棫朴之化，尚于谁赖哉？

是日也，有牲在俎，有酒在斝，于以奠之？帷之下。神其来歆，我悲以写。






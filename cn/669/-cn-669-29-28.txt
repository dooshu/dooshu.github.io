28　文定誤言王承休爲承宗


胡文定名安國。言「崇寧以來，奄寺用王承宗故事而建節旄」，徽宗崇寧四年十一月，擢童貫經略安撫制置使。大觀二年正月，加童貫武康軍節度使，仍宣撫。「宗」字誤，當云承休。五代史前蜀世家王衍乾德六年：「蜀王衍以宦者王承休爲天雄軍節度使。」【原注】致堂原亂賦「建承宗之旄纛」，亦誤。

【元圻案】宋高宗即位，胡文定上疏曰：「崇寧以來，奄寺得志，用王承宗故事而建節旄，用李輔國故事而封王爵，用田令孜故事而主兵權，用龔澄樞故事而爲師傅。」〇胡致堂原亂賦曰：「悼崇觀之已還兮，乃卒踐於往躅。班輔國之王爵兮，建承宗之旄纛。踵澄樞師傅於南漢兮，晞令孜總兵於西蜀。」本全用文定疏語，故仍其誤。






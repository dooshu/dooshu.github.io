卷49_35【洪州西山祈雨，是日辄应，因赋诗言事】  张九龄

兹山蕴灵异，走望良有归。丘祷虽已久，氓心难重违。

迟明申藻荐，先夕旅岩扉。独宿云峰下，萧条人吏稀。

我来不外适，幽抱自中微。静入风泉奏，凉生松栝围。

穷年滞远想，寸晷阅清晖。虚美怅无属，素情缄所依。

诡随嫌弱操，羁束谢贞肥。义济亦吾道，诚存为物祈。

灵心倏已应，甘液幸而飞。闭阁且无责，随车安敢希。

多惭德不感，知复是耶非。


○敕皇甫镈勿兼判度支制

门下：古者丞相，府不接吏，盖以任重体大，地亲礼崇，苟非征讨之时，岂仗货财之事。爰俾出纳，归诸有司，用严台庭，以辅吾道。中大夫守门下侍郎同中书门下平章事判度支上柱国赐紫金鱼袋皇甫镈，精明绝伦，乾健不息，蕴是器业，发为英华。顷以守位聚人，必资大计，因其能事，委以重权。致用之机，所以经天下之务；重轻之法，所以筦天下之财。自淮右不虔，东平犯顺，兵车在野，馈食连年，而乃庖无折刃，御有濡辔，既授明命，升之股肱。轩裳所瞻，崖岸益峻，请谒自绝，其风凛然。况瞻给之馀，谋虑必至，平二方之险阻，虑载戢之干戈，庸非坐筹，佐朕而致。今则百揆攸叙，万邦保和，宜全相府之重，勿领计司之剧。抚夷夏，调阴阳，用安元元，时乃之职。可守门下侍郎依前同中书门下平章事。








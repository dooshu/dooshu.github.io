○端午日献尚书为寿赋（以“诚以古书，资乎圣寿”为韵）

节乃端午，经惟《尚书》。当炀帝穷奢之际，见苏公为寿之初。五日嘉辰，欲有裨於圣德；百篇奥义，敢将献於皇居。始夫蕤宾既调，星火初正。虽为祭屈之日，合有祝尧之敬。咸求玩好，冀尽竭於忠勤；竞荐珍奇，愿延长於睿圣。惟公以邦纪将紊，洪图渐倾。欲讽江都之幸，思停（一作亦由）辽水之征。繇是访注於安国，求篇於伏生。既逢采艾之时，合祈（一作称）洪算；遂托献芹之礼，庶达微诚。盖以文尽雅言，事传上古。前王之善恶皆载，（一作足徵）历代之安危可睹。自然於礼无爽，（一作然以礼无爽）於君有补。岂效辟兵之法，专用灵符；宁依续命之仪，只陈彩缕。既而对面丹（一作彤）墀，虔而进之。其为贽也。非雁非羔，非玉非帛；其为书也，非《易》非传，非《礼》非《诗》。且曰臣则有志匡主，无心顺（一作犭旬）时。窃以百王之典，可为万岁之资。愿陛下察所以是，究所以非。岂不知（不知一作以）枕推虎魄之珍，裘有雉头之美。诚未若典谟训诰，阅斯而北阙长存；虞夏商周，鉴此而南山相似。所以鼓箧斯至，称觞自殊。藉手则惟臣矣，而服膺其在君乎。愿因犬马之心，取为龟镜；欲取比纶之笔，用作规模。且浴兰献物兮古岂无，捧酒祝厘兮今亦有。谁能将十三卷之雅诰，上千万年之洪寿。向使其乙夜能观，岂死乎贼臣之手。


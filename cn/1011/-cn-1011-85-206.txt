郑獬　水浅舟滞解闷十绝

闻道春流下斗门，扁舟应得解南村。

欲看竹箭开新涨，更插杨枝记旧痕。

郑獬

郑獬　水浅舟滞解闷十绝

正爱春波妥妥长，微吟倚棹落花旁。

狂风忽送蛟龙雨，翻动一天星斗光。

郑獬

郑獬　水浅舟滞解闷十绝

柳枝拂水万千缕，水去柳枝还却回。

不似桃花爱飘荡，等閒流出碧溪来。

郑獬

郑獬　水浅舟滞解闷十绝

坝上春流滑滑来，行人相语笑相催。

解舟直入碧天去，天上晚云行处开。

郑獬

郑獬　水浅舟滞解闷十绝

小鸟群飞独木阴，笑声骚屑如鸣琴。

见人接翅却飞去，还入前村枫树林。

郑獬

郑獬　水浅舟滞解闷十绝

稚子持竿坐芳草，鱼儿跋尾出浮萍。

会稽巨犗沈犹脱，沧海骊龙睡不醒。

郑獬

郑獬　水浅舟滞解闷十绝

酒徒不复少年时，白发狂歌亦未衰。

更与春风酬一醉，好花犹有两三枝。

郑獬

郑獬　水浅舟滞解闷十绝

青天万里放醉眼，啼鸟一声伤客心。

携手寻春春尽日，此时真直万黄金。

郑獬

郑獬　水浅舟滞解闷十绝

春水駸駸抹旧痕，儿童乘浪戏青云。

去如跳鲤忽惊散，来似游凫还作群。

郑獬

郑獬　水浅舟滞解闷十绝

斗城缥缈浮云里，归路陂陀碧草斜。

北极已看龙虎气，神州渐近帝王家。

郑獬


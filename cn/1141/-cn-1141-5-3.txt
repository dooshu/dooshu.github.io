山阴赠张登子

步屧过从惯，园林宴集频。
乞泉分玉带（泉名。），携酒坐花茵。
弱冠思游洛，英词拟过秦。
官居沧澥郡，恩到日南人。
逸兴青云发，閒心白社亲。
归来槛水曲，大笑桃源春。
一研堪双璧，千峰是四邻。
床馀王氏笏，名重郭公巾。
金谷花无数，兰亭书绝伦。
苦吟不暇懒，好客岂知贫。
濩落年犹壮，鶱腾志未申。
情知恋丝竹，岂合老松筠。



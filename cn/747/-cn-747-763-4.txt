○授白敏中宁节度使制

门下，昔孙宏以儒学进身，宠兼裂土；邓禹以勋庸著效，仪比三司。是皆内外同规，古今所重。再扬新命，允属元臣。特进守司空兼门下侍郎同中书门下平章事充招讨山南平夏招无当项兵马都统制置等使白敏中，才智可以赞元功，诚明可以匡大务。事君惟恐不尽，守道惟恐不逊。而能以无心为待物之心，以无用为当官之用。朕君临之岁，首付台衡。六更星霜，勤节如一。自羌戎犯塞，师旅屯边。招怀莫来，征伐无状。爰用命尔，往其镇之。果能潜移枭獍之心，坐络豺狼之首。始自夏半，及于秦正。大建功劳，克宁烽驿。终此诚意，非卿而谁？今封部既清，是用休尔之讨伐；马牛皆散，是用罢尔之统临。不移论道之荣，更帖持衡之贵。纂乃旧事，对予勤怀。可守司空同中书门下平章事充宁节度观察使。


苏轼　次韵蒋颖叔、钱穆父从驾景灵宫二首

归来病鹤记城闉，旧踏松枝雨露新。

半白不羞垂领发，软红犹恋属车尘。

雨收九陌丰登後，日丽三元下降辰。

粗识君王为民意，不才何以助精禋。

苏轼

苏轼　次韵蒋颖叔、钱穆父从驾景灵宫二首

与君并直记初元，白首还同入禁门。

玉殿齐班容小语，霜廷稽首泫微温。

病贪赐茗浮铜叶，老怯香泉滟宝樽。

回首鵷行有人杰，坐知羌虏是游魂。

苏轼


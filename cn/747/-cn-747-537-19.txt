○论田宏正讨李师道疏

魏博一军，不同诸道，过河之後，却退不得，便须进击，方见成功。若取黎阳渡河，既才离本界，便至滑州，徒有供饷之劳，又生顾望之势。况宏正、光颜，并少威断，更相疑惑，必恐迁延。然兵士不从中制一定处分，或虑不可，若欲於河南持重，则不如河北养威。不然，则且秣马厉兵，候霜降水落，於杨刘渡河，直抵郓州，但得至阳谷已来下营，则兵势自盛，贼形自挠。


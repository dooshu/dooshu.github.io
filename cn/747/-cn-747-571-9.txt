○为韦侍郎贺布衣窦群除左拾遗表

臣某伏见今月日制，除布衣窦群左拾遗者。臣闻直道之行，四方响德，逸人是举，天下归心。臣伏以窦群肥遁居贞，包蒙养正，学术精果，操行坚明，赞咏道真，以求其志。臣顷守藩服，特所委知，及归朝廷，辄有闻荐。庶逃窃位之责，以塞旷官之尤。岂谓天听曲从，瞽言无废，况谏诤之职，政化是参。擢于布衣，久无其比，周行庆忭，林薮震惊。晦迹宁虑于遗贤，怀才尽思于展效。臣以性本庸疏，动无裨益，惟思进拔，以报恩荣。区区恳诚，实贯金石。言而不废，微臣敢窃于荐雄；德必有邻，圣代式光于尊隗。自群受命，冀复面陈，迫以疾病，接于休假。注心蓄念，寤寐兢惶。无任喜跃屏营之至。


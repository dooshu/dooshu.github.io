○闻籍田有感

（元和五年十月，宪宗诏来年正月十六日东郊籍田，敕有司修撰仪注。）

天田不日降皇舆，（张衡《东京赋》云：躬三推于天田，修帝籍之千亩。《楚词》：恐皇舆之败绩。皇舆，天子车也。）留滞长沙岁又除。（贾谊贬长沙王傅，公以谊况己也。）宣室无由问厘事，（后岁余，文帝思贾谊，征之，至。入见，上方受厘，坐宣室。上因感鬼神事而问鬼神之本。谊具道所以然之故。厘，音禧。祭余肉也。）周南何处托成书？（司马迁《自叙》：太史公留滞周南，执迁手泣曰：“今天子封泰山，而余不得从行，是命也夫！汝为太史，无忘吾所欲论著矣！”元和五年十月，宪宗诏来年正月十六日东郊籍田，敕有司修撰仪注。公自言留滞永州，如太史公，不得从行。）


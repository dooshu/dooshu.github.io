○覆山西撫按官陳講等增置三關兵將疏 【 三關兵將】

看得廵撫山西都御史陳講題稱會同廵按御史連鑛開陳經略三關地方增兵設將事宜一節、為照山西三關、先年以有東勝大同為之屏蔽。虜患絕少。自東勝失守以來。虜以漸肆窺伺。然猶懼有大同。未敢深入。今大同多故、兵馬凋殘、故三關之警。大異往昔。查得正德十二年則直至陽曲灣、今歲則直至交城圪塔頭地方、若更長驅而入、雖平陽潞安、俱為蹂踐之地、臣等私憂過計、竊欲添設將領、增置兵馬、不過救敝補偏之意、荷蒙　聖明俯賜採納、敕下守臣作急詳議、今都御史陳講御史連鑛逐一覆勘明白具奏前來、臣等議得神池堡與老營堡。委係虜所必爭之地。而八角堡界于其間。尤為適中。鴈門守備當十八隘口之險。而北樓口委為空濶。所據各官要于神池老營堡各添設參將。北樓口添置把總。八角堡改置遊擊。畫地分守。勢成鼎足。據險扼塞。城為長便。又要將神池守備。改置利民堡。三岔八角俱為裁革。水泉營等處設置把總管領屯種。要皆劑量斟酌。無不曲當。但副總兵既與廵撫都御史恊同行事、威權已重、欲加都督職衘似難輕議、所據前項興革事宜、係干地方至計、相應通行議處、合候命下、將中路神池堡、并西路老營堡、各添設參將一員、本部推舉素有謀勇之人、請旨各簡用一員、查照原議地方分守、仍聽鎮廵官節制、合用敕書、并符驗旗牌、照例請給、其見任老營堡遊擊周宇改置八角堡、名曰八角遊擊、原領敕書、另行換給神池守備劉維裭、移置利民堡、改曰利民守備、照舊以都指揮體統行事、三岔八角守備、俱行裁革、見任守備李承祖陳鏜各回原衛、遇缺改用、仍于北樓口添設把總一員、廵撫都御史查照延綏坐堡事例、徑自委用、合用募軍銀一萬五千兩、馬二千匹、每馬一匹、該銀一十八兩、共銀三萬六千兩、本部劄付太僕寺于見貯馬價內照數動支、委官解送前去應用、不足之數、聽于五臺河水植抽分、并代州商稅銀兩內支用、其分撥軍馬并水泉營等處設管屯種事宜、合悉依原議施行、廵撫都御史每年秋近、仍駐劄寧武、一切軍務、悉聽其便宜處置、副總兵止照舊與廵撫都御史恊同行事、八角以上地方、仍轄鴈門關兵備副使、五寨以下、仍轄岢嵐兵備僉事、其芻糧出納、軍馬頂補仍隸鴈門兵備整理、庶聲勢聯絡、緩急有濟、及照東長峪地方。係大同三關兩鎮接境之地。極為緊要。頻年虜眾大舉、多由此處侵入、其建城設兵、于兩鎮既稱有益、亦當及早一併整理、合無行移大同都御史史道廵按御史譚學會同陳講連鑛親詣彼中從長計議、作速具奏定奪、再照兵食相須、前項添將增兵事宜、臣等雖悉心規畫、槩有次第、其應用錢糧、不預為區處、則有兵無食、而兵不能一朝居也、是豈地方長久之計、哉伏望　皇上念三關殘破之極、敕下戶部早為議擬上請、則邊方幸甚、


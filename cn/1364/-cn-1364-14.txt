三卿題

云：子家本若耶溪東，與閨中同志者，紉蘭佩蕙，趨閑之境，不得從人。不幸良人已失，邈然無依，命筆聊書絶句：姓二九下父後玉無瑕，弁無首。荆山石徃往有以筆墨非女之事，名姓故隱而不書。詩曰：

昔逐良人西入關，良人身没妾東還。

謝娘衛女不相待，爲雨爲雲歸舊山。

李舒解曰：二九，十八也。十加八，木字，子爲父後，木下子，李字。玉無瑕，去其點也。弁無首，存其廾也。王下廾，弄字也。荆山石往往有者，荆石多韞玉，當是姓李名弄玉也。



○答宣大廵撫鄭範溪 【 西虜貢市】

承詢各酋貢馬既陸續俱至、即宜照節年事例進貢、滿酋一枝、須候順義罰處明白。請　旨赦宥。然後許其補貢。庶不失中國之體。番僧原無貢馬事例。貢市既完。量行賞賚以示羈縻。出自特恩。未可遂為年例也。擺酋另　勑、事理亦可從者、上谷夷情。與雲中稍異盖虜款之初。西部求貢甚懇。惟老把都陰持兩端。把都既死。其妻哈屯主事。其子青把都為長。當事者不免委曲遷就。以成貢事。偏手之說。信有之也。時滿酋尚幼。不與其事。今見其兄獨專厚利。故比例橫索耳。然今昔異時我所以應之。亦當隨機觀變。昔貢市未定。虜情叵測。用間投餌。有不得不然者。今勢巳大定又當謹守韜鈐為長久計不宜苟幸目前而巳。承示謂訓練鎮兵、振揚聲勢、最為自治長策、當環洲在鎮時僕即以此告之、不意至今尚未成軍也願公乘暇留神、疆塲幸甚　 【 撫按職掌】


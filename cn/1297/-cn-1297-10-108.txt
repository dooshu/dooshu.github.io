禳厌第一百八

厌敌兵法：中夜设于北斗，不致酒脯，焚香为祭，藉用白茅，用五色彩为币。大将北面再拜祷祝，以所祈之事三奠而止。伐阴木之枝为六甲符，符中书六甲名。祭罢以为六囊，各盛一符。即以本旬符囊系于旗纛内，勿令人觉之。遂举而止，敌人当自骇走矣。厌疫法：大疫，当取虏获首级不计多少，于上风焚之。人疫大盛，则有用此法，疫少亦假用之。令其烟气冲袭（一作疫）者经时撤去，可以辟厉气矣。厌王气法：敌之王气久而不衰者，观其气王于何方，当六甲旬首正子时，于营中月空上环三九步，以朱画八卦坛位，成三界，其内画十二辰及月将之名，东西南北相去数步。取苍狗白鸡各一只，大将披素服，右手仗剑，左手按二畜，北面立，默诵敌将名氏，即斩之，埋于气旺之方，深三尺，气衰则去之。厌敌将法：敌将之命厌于我（命者，谓五行细人密构其敌将之命也，当合生年月日时也），我即以所旺相之色可以克彼者，随所旺月日及时，密制克之（所旺日时，假令敌将火命王，我则择火日水时为黑道休省之，勿令他人见）。战阵当以皂旗为冲（它者仿此。）厌鸟伏兵法：夜伏兵于林薄，虑禽鸟惊啼者，当以朱书十干之号，有十二辰之名、十二月之号、十二岁之号，有二十八宿之号，悬于巢上林上，则禽自不惊啼，而兵可伏矣（干谓从甲到癸，辰谓从子到亥，月从陬到涂，岁从摄提格到赤奋若，星从角到轸也）。


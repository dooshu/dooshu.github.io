○加尊号后郊天赦文

门下：王者事帝，必严禋祀之容；臣下归功，爰极推崇之义。既膺鸿号，式展盛仪，因时布和，顺岁更始，前圣垂范，后人是遵。矧以眇身，幸逢昌运，虽履冰惟惧，而涉道未周，繄我辅臣，洎兹列岳，内尽交修之志，外分共理之忧。乃者虏众乖离，部族款附，救帝子於毡裘之所，致名王为冠带之臣。坚昆来朝，不远万里；夷貊向化，克同九州。重以上党狂童，窃袭叛迹，问罪之师既集，元凶之首遂枭，廓清乱风，洗涤汙俗。翦逆弁而故都底定，窜摩尼而坏法永除，由是退恶进贤，化行令举，刑奸赃之吏，破黩货之家。此皆宗社降灵，助成时政，岂朕凉德，独擅厥功。而中外诚臣，文武多士，累陈恳疏，再举鸿名。辞不获从，被此虚美，是用虔告清庙，明禋上元，烟燎所升，灵贶如答。既展郊礼，重申国经，宜因行庆之辰，诞布惟新之令，同我景福，永孚於休。可大赦天下。

自会昌五年正月三日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不原者，咸赦除之。惟犯十恶反逆已上，及故杀人，官典犯入己赃，持仗行劫，纵不杀人，并不在免限。左降官量移近处，已经量移者更与量移，如已在近处，未复资者，有司别条闻奏。如复资者，五品已上中书门下速与处分，六品已下依常调选。丁忧去任，服阕日亦与量移。如有亲故在上都，任於所司陈状，便与处分，不必更待本州府申请。从九月二十九日降郊礼敕后，流贬人不在此例。兼比来与刘稹、杨弁同谋恶逆配流及伏法身死，有父兄子弟及诸亲族等配流者，并不在放还及量移之限。别敕因责授降资正员官，未经转者，量与进改。亡官失爵放归不齿者，量加收叙。纵元敕云终身不齿者，亦量与收叙。流人未到所在及已到者并放还，惟降死从流者与移近地。如收叙者，量才录用。并僧尼道士移隶者亦放还。其情状难容者，不在量移及放还之限。得罪人已亡殁，家口未许归者，一切放归，如自情愿住者亦任。诸色得罪人中，如先有敕云纵逢恩赦不在免限者，并别敕安置者，亦委中书门下量事状轻重，节级处分。左降官及流人先有官者，如已亡殁，各还本官。流贬及诸色等罪人，所有在任身亡，任其亲故收以归葬，仍仰州县量给棺榇，优当发遣。近年将相及任事之臣，如因事贬降，身已沦没，情理屈者，并量与追赠。诸色人中，有痕累禁锢及逃匿者，一切并与洗涤。应昭义逆党亲族，除已处置外，其他素不同谋者，并一切不问。常参官及诸色刺史，先因停替，及以病解免，终制未授官者，委中书门下量才进拟，勿令稽迟。国家与吐蕃，甥舅之好，彼此无虞。自今后边上不得受纳投降人，并擒捉生口。功盖本朝，赏延后嗣，是加恩礼，用劝臣心。故尚父汾阳王、赠太师晟、赠太尉秀实、赠司徒颜杲卿、赠太师颜真卿、许远、张巡、南霁云，子孙中未经甄奖者，每家与一人出身。

耕桑丰约，上应徵租，泉货轻重，宜均物力。丁徭若绝其影占，组织又去其纤奇，则农桑无荒，女工斯劝。京畿百姓应两税及青苗地头纳见钱等，充给府县官吏及诸色支用，今天下诸州所纳两税，皆据分数纳见钱，除纳省估匹段给用之日钱货并行。其京畿应纳诸色钱等，许纳诸州及本土上色绢，每匹与折八百文，充官吏料钱及诸色给用。京畿今年夏税麦数内每斗放五胜，京兆府诸县应欠开成五年终已前青苗榷酒秋夏品送府仓正税地租百官职田资百姓种粮户部和籴变色粟驿蓄科秆草＜麦屑＞＜麦戈＞并放免。畿内条税百姓，准元和二年八月二十五日敕及会昌元年正月九日赦节文，计户内丁数多少，充诸司尽称子弟，致令乡县所由，无人差役，各委诸军诸使司准前后敕文收补，仍具姓名奏闻。敕下京兆府重磨勘，如有人户违越妄讬，属诸军诸使不准敕文影占收补者，并准前后敕文处分。诸使诸军诸司人，在乡村及坊市店舍经纪，准前后赦文收与百姓一例差科，不得妄有影占。应属官庄宅使司人户，在店内及店门外经纪求利，承前不复随百姓例差科者，从今后并与诸军诸使一例准百姓例供应差科。畿内诸县百姓，租佃百官职田地，访闻其中有承虚名配佃多时，县司但据额徵收租子，或无本地，及被形势庄园将塉薄田地回换，令人户虚头纳子，岁月既久，无因申明。各委县令子细磨勘，别立簿书，具明段四至申报，仍委当司审（阙一字）勘会，分析奏闻。畿内诸县乡村及城内坊市人户，不是正额食粮官健，及非工巧之徒，假以他名，诸司诸使影占纳课，其数至多。各本司厘革，凡是纳课人户，并停解送归本县，收入色役。京畿内近日足陌用钱，惟益富室，匹帛苦贱，反害疲人。宜却令依前行垫陌钱，每垫八十文。其公私交关五贯已上，令一半折用匹帛。

武功既畅，经术是修，宜阐儒风，以宏教化。应公卿百僚子弟及京畿内土人寄客修明经进士业者，并隶名太学。每一季一度，据名籍分番於国子监试帖。三度帖经全通者，即是经艺已熟，向后更不用帖试。如三度全不通，及三度讬事故不就试者，便落下名籍，至贡举时不在送省之限。其外寄居及土著人修进士明经业者，并隶名所在官学，仍委长吏於见任官及本土著学行人中，选一人充试官，亦委每季一试，馀并准前处分。如无经艺，虽有文章，不在送省之限。所冀人皆响道，学务通经。

职局官常，各宜归正，详刑决狱，岂可容奸。在京诸司典吏，考满合赴选者，官成后皆作计勾留，不肯赴任。今日已后，官成后便勒赴任，本司不至各令本司釐正，不得奏请勾留。如一年选不成者，且勒依旧执行文案，至二年选不成者，勒停守选。诸州府有遣摄官及职掌人推案刑狱，比及刑部详断，其间或节目不尽，或予夺用情，将有勘寻，便称停罢。向后诸州府推事，并须差见任官仍在两考内者，其刑部大理法直，并以明法出身人充。据律已去任者，公罪流已下勿论。公罪之条，情有轻重，苟涉欺诈，岂得勿论。向后公罪有情状难恕者，并不在勿论之限。上柱国前代烈勋，谓之八柱，品居第一，宜峻宠章。向后非特恩，不在累叙之限。

近日诸道奏官，其数至广，非惟有侵选部，实亦颇启幸门。向后淮南、两浙、宣、鄂、洪、潭、荆、襄等道，并不得更有奏请。其三川边镇河南北地远官，无选人肯去阙员稍多处，即任量要切奏请，仍每道一岁不得过七员。应诸道军将，昨缘酬奖战功，多授正秩。今日已后，非因战功，不得请正官。其已有正官者，或因停替，亦须待三五年后，方得奏请。比来山剑湖岭间刺史，多居周行散位，日久而选县佐，率是诸曹胥徒，年满则授，生人舒惨，属在此流，朝廷典章，罕能具举。自今已后，每除湖岭山剑南间刺史，取其流品稍高，兼曾历三四任已上州官者，如有政绩，委本道观察使具以名闻。其远处县邑，多是中下县，其县丞簿尉等，例是入流令史，苟求自利，岂知官业。其中下县丞中县簿等，自今已后，有衣冠士流，经业出身，经五选如愿授者，每年便许吏部投牒，依当选人例，下文书磨勘注拟。如到任清白干能，刺史申本道观察使，每年至终，使司都为一状申中书门下。得替已后，许使上县簿尉选数赴选，与第二任好官，三衙官中名本於宿卫，当番就役。其事甚徵，（疑）每年兵部选时，号为文简。合选之数，全浅於明经斋郎，注拟之时，争先於诸亲宗子。其於逾滥，莫甚於斯，入仕之门，此途最弊。自今已后，但令武简，其文简并停。宗子每因恩泽，皆赐出身，自幼授官，多不求学，未详典法，颇有愆违。委宗正寺收补明经，每年许参三十人出身，同两馆例与补。各搜图籍，精验源流，明为保举，不得容有逾滥。仍一季一度试帖经，馀并进士明经条例处分。

京师佛刹相望，其数已多，既临康庄，足壮都邑。近缘疏理僧尼，访闻大寺房院，半已空闲。其坊内小寺，或产业素贫，或殿宇摧毁，僧数既少，不足住持，并合同居，事从简当，委功德使条疏，各具去著名额奏闻。其所拆寺僧尼，如行迹非违不守佛之禁戒者，亦宜拣选，勒令还俗。仍依前敕处分，兼具数闻奏，其馀僧尼，即令移入侧近大寺有房院居住。又京城诸市，亦不尽有产业，就中即有富寺，今既疏理僧尼，兼停修造，所入厚利，恐皆枉破。委功德使检责富寺邸店多处，除计料供常住外，賸者便勒货卖，不得广占求利，侵夺疲人，所去不均之患，冀合裒多之义。又诸州府所申还俗僧尼，已有定额，若无私度，日当减耗。诸道每至年终，各具见在僧尼数申省。其续有死亡及犯事还俗，并分析申报本司，磨勘奏闻。如闻两浙、宣、鄂、潭、洪、福、三川等道，缘地稍僻，姑务宽容，僧尼之中，尚多逾滥。委长吏更加拣，其有年少无戒行者，虽先在保内，亦须沙汰。

古者受禄之家，食禄而已，不与人争业，然后利可均布，人可家足。如闻朝列衣冠，或代承华胄，或在清途，私置质库楼店，与人争利。今日已后并禁断。仍委御史台察访闻奏。如闻两川税租，尽纳见钱。盖缘人多伎巧，物皆纤丽，凡所织作，不任军资，所以人转困穷，俗增侈靡。然以风土所习，顿革稍难，委刺史与县令商量劝课。有机杼之家，依果阆州且织重绢，仍与作三等估，上估一贯一百，下估九百。待此法行后，每年两税，一半与折纳重绢，即冀人少苏息，军用不亏。或因宦游，遂轻土著，户籍既减，征徭难均。江淮客户及逃移规避户税等人，比来皆系两税，并无差役。或本州百姓，子弟才霑一官，及官满后移住邻州，兼於诸军诸使假职，便称衣冠户，广置资产，输税全轻，便免诸色差役，其本乡家业，渐自典卖，以破户籍，所以正税百姓日减，州县色役渐少。从今已后，江淮百姓，非前进士及登科有名闻者，纵因官罢职，居别州寄住，亦不称为衣冠户，其差科色役，并同当处百姓流例处分。除盗惩奸，在去其枝叶，校功责课，必削其根本。如闻江淮诸道，私盐贼盗，多结群党，兼持兵仗劫盗，及贩卖私盐，因缘便为大劫。江贼有仗者，虽未杀人，不在该恩之限。又逃还复业户，中先有格令，近来多因敕史县令务虚名者招携逃户，侵夺已成产业，转令居者不安，奸人得计。苟求非时考课，虚申招复逃亡，及至定税徵科，依前逃散税钱，缘已申省使，即须摊配疲人。从今已后，应诸州县逃户，经二百日不归复者，其桑产居业，便招收承佃户输纳。其逃户纵归复者，不在论理之限。其有称未逃之时典贴钱数未当本价者，便於所典买人户下据户加税，亦不在却收索及徵钱之限。

义重维城，庆流多叶，叙睦之道，宠渥惟宜。中外群僚，文武多士，或郊禋奉职，或局署业官，各洽恩波，以类申典。亚献抚王纮等各赐物一百匹，夹侍正衣进圭捧圭各赐物五十匹，亚献终献正衣各赐物四十匹。大长公主公主嗣王郡主县主各有赐物。内外文武见任及致仕官，三品已上赐爵一级，四品已下加一阶，合入三品五品欠考未合叙者，待考足日听叙。孔氏行教，折中於百王；虞宾展敬，不废於千古。敢怠咨禀，爰用褒明。文宣王之后及二王三恪与一子出身，各赐物五十匹，其祠庙委所司量加修饰。尧称睦族，汉贵推恩，在明广敬之义，式展奉亲之孝。太皇太后二等已上亲，皇三等已上亲，委中书门下各择有才行者，量与改官，如无堪奖用者，即不必与改。皇五等已下亲，及三品已上赐爵一级，五品已上加一阶，六品已下及前资常选散官，简选日优与处分。应陪位皇五等已上亲，及太皇太后皇太后三等已上亲，三品己上赐爵一级，四品已下加一阶，四等五等亲并诸色陪位官，五品已上加一阶，六品已下及白身，并赐勋两转，其前资及有出身各减一选。前圣立言，教人以孝，庆覃存没，礼洽闺门。俾奉高堂之荣，用霑漏泉之泽。常参官及诸州府长官，父母见存未有官封者，并量与三品致仕官及阶并邑号，如已有官封者，并量与进改，如官已至五品已上者，即与五品阶。父母已殁，未经追赠者，量与赠官及邑号。公台辅弼，柱石列藩，俾宏追饰之恩，仍昭赏延之典，加於存没，用洽宠章。中书门下及节度使带平章事者，宜与一子正员八品官，祖父母先亡殁，各与追赠，已经赠者，更与改赠。破回鹘及攻讨昭义立功节度使不带平章事者，及刘沔、李思忠，各与一子正员九品官。节度使东都留守度支盐铁观察处置诸防御经略招讨使，及神策金吾六军将大将军威远镇国等使皇城留守，各与一子出身。父母先亡殁，未经追赠者，各与追赠。神仪使京兆尹，各与一子出身。寅奉典册，肃恭明禋，或勤赞相之义，或专扈从之礼，时当庆泽，岂吝恩华。应郊庙升坛升殿行事官，普恩之外，中书门下尚书省御史台，三品已上特加一阶，四品已下各赐一阶。如合入三品者量减三考，入五品者量减二考，仍待考足日听叙，其合选人与减一选。内行事官，三品已上更赐爵一级，四品已下更加一阶。内侍省及内坊官，四品已上各赐勋五转。应从驾至郊庙者，普恩之外，三品已上赐爵一级，四品已下各加一阶，白身赐勋两转。摄侍中读宝官摄中书令读册官各赐一子出身，撰册文官赐一子正员官，奉册奉宝绶官书玉册官书宝官各加二阶，进宝绶进册进中严外办礼仪赞导押册押宝绶举舁宝册官各加一阶，合选人减一选。其馀应职掌行事官及写制书官太常修撰仪注礼官并内行事官，三品己上赐爵一级，四品已下加一阶，仍并赐勋一转。镌造玉册并填金字造装玉册官各赐物五十段。禁营军师，住宿警卫，宜颁应赉，以奖勋劳。神策六军威远营左右金吾及皇城将士应缘大礼仪仗宿卫御楼立仗等，普恩之外，三品已上赐爵一级，四品已下加一阶，仍准旧例，赐物有差。其神策将士应在京畿诸县者，亦各有赐。应缘大礼职掌行事官并修撰仪注及留守副留守守仓库卿等，普恩之外，三品已上赐爵一级，四品已下各加一阶。梯航奔走，慕化在庭，藩岳奏陈，不亏奉职，勤劳禁署，已积岁时。鸿胪礼宾院应在城内蕃客等各有赐物，诸道知上都进奏院官在城者各赐勋三转，应缘大礼四方进表疏及贺正官各赐勋三转。翰林待诏供奉并诸色直见任及前资并员外试官，三品已上赐爵一级，四品已下各加一阶，无官者赐勋两转。祠荐展仪，掌赞供事，恪勤无怠，甄奖宜申。郊庙行事斋郎减两年劳，至室长掌座礼生赞者便放出身。崇元馆行事学生及斋郎礼生，番考已满，所司缘大礼却追入行事，各减一选。国子监学生陪位者赐勋一转。中书门下专知仪制官各特加一阶。应缘祗供作官直司长上诸州行网考典两县耆寿诸色番役当上在城并量留十二月番者各赐勋两转。飞龙闲厩宫苑典引掌扇内园总监栽接少府将作内中尚武德军器内外弓箭库等诸司诸使下白身及无品直司定额长上杂匠巧儿黄衣长上监门直长杂仗三卫七色引驾细引执扇手角手弩手纩骑武士天文观生漏生典鼓典钟工人乐人主衣主膳主酪典食胡食手宰手掌闲幕士御士医工兽医门仆药僮御书手楷书手典书外行署等各赐勋一转。

耆老加惠，著在前经，节义所褒，用明古道。天下百姓年九十已上，委所在长吏以留州物量加存恤。孝子顺孙，义夫节妇，旌表门闾，终身勿事。先已旌表者，亦量加优恤。公卿视秩，灵瑞降祥，生植所资，导利庶物。五岳四渎，宜委本州府长吏备礼献祭。助宣和气，福我黎人，将达精诚，在严祀事。名山大川，及自古圣帝明王忠臣烈士，各令所在以礼致祭。亡命山泽，挟藏军器，百日不首，复罪如初。赦书有所不该者，所司具条例闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。


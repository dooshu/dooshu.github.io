136　孔子素王諸説


家語：「齊太史子餘歎美孔子云：『天其素王之乎！』」素，空也，言無位而空王之也。董仲舒對策云：「見素王之文。」賈逵春秋序云：「立素王之法。」鄭玄六藝論云：「自號素王。」盧欽公羊序云：「制素王之道。」以上諸説，俱見春秋序正義。皆因家語之言而失其義，案：正義曰：「彼子餘美孔子之深，原上天之意，故爲此言耳，非是孔子自號爲素王。先儒蓋因此而謬。」所謂郢書燕説也。莊子天地篇云：「玄聖素王之道。」祥符中謚孔子爲玄聖，後避聖祖名，改至聖。

【方樸山云】康成未見家語。






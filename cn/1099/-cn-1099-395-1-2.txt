○請減免織造錢糧疏 【 減免織造】

該昨文書官杜茂、口傳　聖旨、蘇杭織造錢糧、拖欠數多、有司何不催徵、臣等當即將該地方、連歲災傷、民間困苦、有司催辦不前之狀、略節、向杜茂口陳、令其據此回奏、猶恐未確、謹再瀝危誠、備訴　皇上之前、臣等謹按江南財賦、甲於天下、相傳國初時　太祖高皇帝、因憤百姓為張士誠固守、抗拒天兵賊平之日、遂將富民租簿、定為糧額、累朝二百年來、頭緒轉多、如王府糧。練兵銀之類。但有加泒。並無寬減連年以來。雖因水旱頻仍。每下蠲緩之令。而蠲租止於存留。巳屬虗名。緩徵併於別年。反滋擾累。此小民之所以貧苦無聊。痛心疾首而嗷嗷思亂也。然外亂不生。則內亂或可潛弭。江北稍熟。則江南尚可息肩。今狡倭窺境。剝膚將及。以至沿海地方。無地不增兵。無兵不添餉。其勢不得不取足於民而徐揚之間。方數千里。滔天大水。廬舍禾稼。蕩然無遺。其勢又不得不取償於江南。此如一絲之繫鍾鼎。其危且急何如者。若不及今將養。有如外倭內盜。乘間而交發。其巨萬供億之費。更將于何取之。　朝廷雖有粟如山。有金如泉。一時不能救飢民之命。滿驕兵之腹。其禍葢不可勝諱者。何况今日太倉錢糧。出數倍於入數。如都御史禇鉄所開。更有上下極窮之會。京邊交困之秋。而可不早留此孑遺之民命。以為緩急支持之計乎。皇上未見其形。請察其影。撫臣朱鴻謨代劉應麒催徵者也。科臣王德完。以應麒催徵為是者也。今緩徵之疏。且一上而再上矣。彼豈其任怨于始。而市恩于終。葢實有萬分不得巳。疾痛慘怛。不得不仰而呼　天耳。大抵方今國患。在於民窮。民窮由於財盡。其始也有司猶可以箠楚之威。行於小民。撫按猶可以參罰之令。行於有司。切中今日情事今民至困而箠楚無所加則有司之技巳窮有司窮而奉行不能前則撫按之技亦窮至於撫按窮而　詔令格而不行則部院之技亦窮矣然漕糧金花之類。原係緊要上供。不可以窮為辭。至於蘇杭之織造。江西之磁器。雲南之取金。在　皇上省之。如千箱之失梯米。而在小民得之。如枯胔之獲再肉。為人父母。又何愛一絲一縷而不以活赤子旦夕之命也。今春臣錫爵之母北來。至天津等處。親見道上纍纍。賣男女之民。有索銀五七分。棄子而去者。臣母為痛哭。稍施錢周之。觀近京之民如此。則遠京之民可知。觀賦輕之地如此。則賦重之地可知。又况于上有不可忽之天變。下有不可緩之河工。前有不可恃之昇平。後有不可知之事變。誠拯溺救焚事在至急。浣衣投璧。未足謝民。而何忍更以餘財餘力。責此額外之供也。且臣等又聞上供一分。民費三倍民出數金害及數家天下之勢。岌岌至此。不可不深思。不可不痛念。又今軍興費繁。寧夏之師。今虜寇二患其費可勝計乎巳耗去百餘萬。度朝鮮功成。與各處募兵造船之費。又不下百餘萬。群臣束手。計無所出。昨者工部請御庫銀數十萬兩。賑濟淮揚。臣等不敢主張。仍下戶部議處。夫內庫久積之銀。外廷猶欲請發。豈有外庫額外之銀。內廷尚可宣索者。伏乞　皇上慨然將今歲買辦銀二十萬兩。盡數傳免。以救目前燃眉之急。少俟盜息民安。賦充費省。再行斟酌取之。不特挽回天和。消弭國患。而　皇上藏富官民之間。增光恭儉之德。又乘此　萬萬壽稱觴之日。以當萬萬人歡頌之聲。真所謂散小儲而成大儲。以惜福而更益福也。


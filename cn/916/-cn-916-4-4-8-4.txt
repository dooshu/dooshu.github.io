【思归引（并序）】

〖余（乐府作崇。）少有大志。夸迈流俗。弱冠登朝。历位二十五。年五十以事去官。晚节更乐放逸。笃好林薮。遂肥遁於河阳别业。其制宅也。却阻长堤。前临清渠。柏木几於万株。江水周於舍下。有观阁池沼。多养鱼鸟。家素习技。颇有秦赵之声。出则以游目戈钓为事。入则有琴书之娱。又好服食咽气。志在不朽。傲然有凌云之操。□复见牵羁。婆娑於九列。困於人间烦黩。常思归而永叹。寻览乐篇有思归引。傥古人之心有同於今。故制此曲。此曲有弦无歌。今为作歌辞以述余怀。恨时无知音者。令造新声而播於丝竹也。〗

思归引。归河阳。假余翼鸿鹤高飞翔。经芒阜。济河梁。望我旧馆心悦康。清渠激。鱼彷（《类聚》作彷。）徨。雁惊溯波群相将。终日周览乐无方。登云阁。列姬姜。拊丝竹。叩宫商。宴华池。酌玉觞。（○《类聚》四十二。《乐府诗集》五十八。《诗纪》三十。）


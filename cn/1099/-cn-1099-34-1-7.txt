○怠廢軍政疏 【 軍政】

該刑科等衙門劾奏都督同知衞潁等、交通飲酒、奸宿樂婦、怠廢軍政等情、欽蒙　聖恩寬宥、弗加罪責、然臣等切惟衞潁等、俱以凡才叨膺重任、擢居都府、分掌兵戎、不能宣力而竭忠、乃敢縱欲而敗度、况終日飲酒為樂、又復用錢買奸、若非剝削害軍。此物從何而得。即目虜人雖巳請和、而邊報未嘗寧息、舊恥未雪、當臣子臥薪嘗膽之時、大舉未圖、宜將帥捐軀致命之日、而衞潁等所為若此、上辜　朝廷之恩、下失軍士之望、惟騁一巳之嗜欲、豈卹眾情之艱難、追論前失繇軍政之不肅曩者土木之潰大事幾危正繇為將帥者。平日貪淫敗度。受財賣軍。互相交通。夤緣黨比。戰鬬之事不習。兵戎之政不修。將帥互為讐仇。上下自相矛盾。以致臨敵無功。望風瓦解。前日之覆轍未久。而衞潁等又復效尤廉恥蕩然。全無忌憚。比者在營軍士逃者數多。動以萬計。安知不為衞潁等賣放逼迫所致杜漸防微不可不慎且賞從賤罰從貴此古今之通典而兵家之要術也今衞潁等位重任隆、而貪婪無度、則下人何所取法、而管軍者何以為戒、所據各人罪名、巳蒙　聖恩寬宥、而此等駔儈之才。終難任爪牙之寄合無將衞潁范廣陶瑾張義郭英穆晟俱不許管理府衛事務、及坐營領軍、調往開平獨石大同一帶操守殺賊、以贖前罪、庶使法令昭明。而餘人知懼。恩義並行。而戎政修舉。臣等猥以駑鈍叨掌兵戎、顧惟將帥之用舍。繫乎　國家之安危事有當言。不敢緘默。


○对历生失度判

历生失杪忽之度。

律吕之本，今古攸尚：周行殷历，孔子於是兴嗟；汉袭秦正，刘歆以之条奏：莫不考於经传，稽之气象。惟彼历生，称明算法，理须铜壶晓唱，则听鸡鸣；玉斗夜回，方看蚁转。何得轻於杪忽，失以毫厘？裨灶多言，岂知天道？羲和废职，几乱人时。遂令太史罢占，畴人废业，陵佐公之漏刻，莫见新成；张平子之浑仪，但闻虚设。既失推萤之典，何逃棘之刑？


英华诗词

缙云英华事、前志屡书。然未尝闻其能诗词也。今得两篇。其诗云、夜雨连空歇晓晴。前山重染一回青。林梢日暖禽声滑。苦动春心不忍听。其惜春词云、东风忽起黄昏雨。红紫飘残香满路。凭阑空有惜春心。浓绿满枝无处诉。春光背我堂堂去。纵有黄金难买住。欲将春去问残花。花亦不言春已暮。殊有情致。故或者又以为神云。公安尉蔡聪发说


◇上表谏宦官封侯

陛下即位以来，梁、孙、邓、亳，贵戚专势，侵逼公卿，略驱吏民，恶熟罪深。或诛灭相续，以常侍黄门，窃弄王命欺罔竞行，谤ゥ争入。如忠臣李固、杜乔，在朝必竭忠奉之节，觉其奸萌，因造妖言，陷之祸门。陛下不察，加以大戮，冤感皇天，痛入后土，贤愚悲悼，小大伤摧。固等既没，宦党受封，快凶慝之心，张豺狼之口，天下咸言：「直如弦，死道边，曲如钩，封公侯。」谣言之作，正为于此。陛下违汉旧典，谓必可行，自制制度，妄爵非人，今朝廷日衰，奸臣专政，臣恐有胡亥之难，在于不久；赵高之变，不朝则夕。臣实怀愚，不惮瞽言，使身死名著，碎体粪土，荐肉狐鼠，犹生之年，虽尊官厚禄，不以易之也。谨冒死陈得失之要，凡七十余条，伏惟陛下深思臣言，束骸候诛。（袁宏《后汉纪》二十二，延熹九年）


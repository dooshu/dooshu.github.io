济南望叔父不至书怀

一岁再寄书家人迟不至摄衣临高台引领无迁次计我滥齐竽守官恐失坠遣使还故里但有平安字前年叔父来骨肉偶然遂荒途半蒿莱虎穴兼贼骑子月天正寒风雪断征辔敝裘剽剠余入门冰在袂仲氏方弱龄跋涉性所畏追从过济水黾勉好兄弟一二故人居顔色同憔悴炙火手上僵委顿沾微醉时予将出门王事无留滞语妇谨晨昏滫髓亲中馈新开玉露酿细作银丝绘老眼顾盘餐含泪转歔欷谓尔父墟墓椎牛今尚未同气念凋残衰白忽如赘嗟予章不敏褊心闇吏事切切述祖德多忧或怒詈衙斋闲有余中宵长不寐临别仍敝簏跪送以双泪叔父喜我贫故人多责备贫交安可忘世路棘如蝟汲多井泉竭途远车轮敝自非食蓼虫焉知辛苦味挥手再三别中心有余媿游子怀故乡隔岁复期会腊月水腹坚轻舫絶淮泗冻解过兵船其势如鹰鸷弓箭各在腰行人共惊悸昨闻江南雪酷寒杀松桂敝庐半欹侧补葺赖薜荔马瘏仆且痡驱车良不易将毋慎远游恐为贫官累海隅有小鸟其名曰精卫欲衔西山石堙海为平地所志则已远那复作生计四顾俦侣稀哀鸣振双翅侧见黄河流鲤鱼长尺二附书亦徒然岁月伤迢递思欲随晨风翺翔九天际


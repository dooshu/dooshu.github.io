【后汉桂阳周府君碑后本〈熹平中〉】

右《汉桂阳周府君碑》。余初得前本，恨其名遂摩灭，后有国子监直讲刘仲章者，因出其碑，而为余言前为乐昌令，因道府君事，云名憬。问其何以见之？云碑刻虽阙，尚可识也，乃以此碑并阴遗余。盖前本特摹者不工尔。又余初以韩集云“昌乐泷”，疑其误，乃改从乐昌，仲章曰不然，县名乐昌，而泷名曰昌乐，其旧俗所传如是，韩集不误也。乃知古人传疑而慎于更改者以此。


○赐吐蕃赞普书

朕君临宇县，子育黎元，因百姓以为心，惧万方之有罪，昔文成远嫁，将以宠光彼国。岂无武力，盖取曲成。寻以纷纭，有侵亭障。重以婚姻之故，旋师衽席之间。又降金城，以敦前好。所期疆场无垒，书轨攸同。更闻权在强臣，遂复违约失顺，干戈未息，道路称叹。今有使臣远来，方悉忠诚弥固。舅甥之礼，万里如初；协和之勤，一心逾亮。义节可尚，情见乎词。朕以公主在蕃，亲爱之极，纵有违负之过，讵移骨肉之情。深明至怀，知得良算。至於止戈为武，国之大猷，怀远以德，朕之本意。中外无隔，夷夏混齐，托声教於殊方，跻含灵於仁寿，朕之深旨，来使具知。剑南去年生羌就戮，虽边将有此举动，是彼使来以前，自兹已后，更无讨袭。诸军所守，侵掠并停。今故使御史大夫崔琳往申信约，所有陈请，咸不相违。并所进器物，并依数领得，今寄多少信物，至宜领取。


○授牛僧孺平章事制

舟楫所以济大川，栋梁所以成大厦。舟具而湍波不竦，材具而廊庙用崇。朕若涉之心，浩然增畏，垂衣端拱，期在股肱，是用擢披英髦，付以衡石。朝议郎守尚书户部侍郎上柱国赐紫金鱼袋牛僧孺，方直秉心，诚敬由已，玉洁持操，松贞表姿。文著经邦，业推匡代，中立不倚，孤标介然。日者选自南宫，掌纶西所掖，昇诸宪府，授以人曹。典谟训诰之词，纪纲准绳之度，施之必当，佥曰汝能。朕将寄以台阶，委之鼎铉，贞我庶绩，澄诸化源。尔宜克念前修，聿怀明哲，体乾坤易简之法，广日月无私之照，使风化日厚，浇浮自泯，好恶不竞，彝伦永清。於戏！予视以能，乃升於位，我心慎择，惟贤自求。昔公孙宏以射策驰声，名光相府；尔以掞天高称，亦践台司。勉同素（阙）之风，克副皋陶之举，仍加命秩，用表新恩。可朝散大夫尚书户部侍郎同平章事，勋封如故。


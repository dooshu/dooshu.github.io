○上南唐烈祖贺即位笺

今年六月内当国中原府入吴越国使张训等回，伏闻大吴皇帝已行禅礼，中外推戴，即登大宝者。

伏惟皇帝陛下道契三无，恩涵九有。尧知天命已去，即禅瑶图；舜念历数在躬，遂传玉玺。建夙惟庸陋，获托生成，所恨沃日波遥，浮天浪阔。幸遇龙飞之旦，用申燕贺之仪。无任归仁戴圣鼓舞激切之至。


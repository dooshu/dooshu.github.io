◇新刻漏铭（并序）

夫自天观象，昏旦之刻未分，治历明时，盈缩之度无准，挈壶命氏，远哉义用，揆景测辰，徼宫戒井，守以水火，分兹日夜，而司历亡官，畴人废业，孟陬殄灭，摄提无纪，卫宏载传呼之节，较而未详，霍融叙分至之差，详而不密，陆机之赋，虚握灵珠，孙绰之铭，空擅昆玉，弘度遗篇，承天垂旨，布在方册，无彰器用，譬彼春华，同夫海枣，宁可以轨物字民，作范垂训者乎？且今之官漏，出自会稽，积水违方，导流乖则，六日无辨，五夜不分，岁躔阉茂，月次姑洗，皇帝有天下之五载也，乐迁夏谚，礼变商俗，业类补天，功均柱地，河海夷晏，风云律吕，坐朝晏罢，每旦晨兴，属传漏之音，听鸡人之响，以为星火谬中，金水违用，时乖启闭，箭异锱铢，爰命日官，草创新器，於是俯察旁罗，登台升库，则于地四，参以天一，建武遗蠹，咸和馀舛，金筒方圆之制，飞流吐纳之规，变律改经，一皆惩革。天监六年太岁丁亥十月丁亥朔十六日壬寅，漏成进御，以考辰正晷，测表候阴，不谬圭撮，无乖黍累，又可以校运算之暌合，辩分天之邪正，察四气之盈虚，课六历之疏密，永世贻则，传之无穷，赫矣焕乎，无得而称也。昔嘉量微物，盘盂小器，犹其昭德记功，载在铭典；况入神之制，与造化合符，成物之能，与坤元等契，勋倍楹席，事百巾机，宁可使多谢曾水，有陋昆吾，金字不传，银事未勒者哉？乃诏小臣，为其铭曰：

一暑一寒，有明有晦。神道无迹，天工罕代。乃置挈壶，是惟熙载。气均衡石，晷正权概。世道交丧，礼术销亡，遽迁水火，争倒衣裳。击刀舛次，聚木乖方。爰究爰度，时惟我皇。方壶外次，圆流内袭。洪杀殊等，高卑异级。灵虬承注，阴虫吐翕。倏往忽来，鬼出神入。微若抽兰，逝如激电。耳不辍音，眼无留盼。铜史司刻，金徒抱箭。履薄非兢，临深罔战。授受靡愆，登降弗爽。惟精惟一，可法可象。月不遁来，日无藏往。分以符契，至犹影响。合昏暮卷，荚晨生。尚辨天意，犹测地情，况我神造，通幽洞灵。配皇等极，为世作程。（《文选》、《艺文类聚》六十八。）


卷五　情豪类

夏履癸　商纣

履癸即桀也，有力，能申铁钩索。伐有施氏，有施氏以妹喜女焉。喜有宠，所言皆从。为琼宫瑶台，殚百姓之财。肉山、脯林，酒池可以运船，糟堤可以望十里，一鼓而牛饮者三千人。妹喜笑，以为乐。凿池（地）为夜宫，男女杂处。

纣伐有苏氏，有苏氏以妲己女焉。妲己有宠，惟言莫违。使师延作《朝歌》、《北鄙》之舞，靡靡之乐。造鹿台，为琼宫玉门，其大三里，高千尺，七年乃成。厚赋以实鹿台之财，充钜桥之粟，狗马奇物充牣宫室。以人食兽。广沙丘苑台。《行书纪年》云：“自盘庚徙都，至此，二百七十三年未尝迁动。纣广大其邑，南距朝歌，北距邯郸及沙丘，皆离宫别馆。以酒为池，悬肉为杯，男女裸相逐于其间。宫中九市，为长夜之饮。

汉灵帝

灵帝初平三年，游于西周。起裸游馆千间，采绿苔而被阶，引渠水以绕砌，周流澄澈，乘船以游漾，使宫人乘之，选玉色轻体，以执篙楫，摇漾于渠中。其水清澈，以盛暑之时，使舟覆没，视宫人玉色者。又奏《招商》之歌，以来凉气。歌曰：

“凉风起兮日照渠，青荷昼偃叶夜舒，惟日不足乐有余，清丝流管歌玉凫，千

年万岁喜难逾。”

渠中植莲大如盖，长一丈，南国所献。其叶夜舒昼卷，一茎有四莲丛生，名曰“夜舒荷”，亦云月出则舒也，故曰“望舒荷”。帝盛夏避暑于裸游馆，长夜饮宴。帝嗟曰：“使万岁如此，则上仙也。”宫人年二七以上，三六以下，皆靓妆，解其上衣，惟着内服，或共裸浴。西域所献茵罪香，煮以为汤，宫人以之浴浣，使以余汁入渠，名曰“流香渠”。又作鸡鸣堂，多畜鸡。每醉，迷于天晓，内侍竞作鸡鸣，以乱真声，及以炬烛投于殿前，帝乃惊悟。

酒池肉山，令人欲呕，真乃酒池地狱，有何佳趣！而桀纣一辙相寻。当由上世人情犹朴，未开近日侈靡之窍，一味饮食奢费，遂谓至乐无加耳。裸游甚不佳，况男女相逐，而以为乐，桀纣倡之，汉灵因之，子业斩不裸者，刘金（钅长）好观人交，皆无赖所为，何豪之有！

秦始皇

初，秦惠文王作宫阿基，房未成而亡。始皇以咸阳宫庭小，益广其基，规恢三百里，谓之阿房。阿，曲也。言殿之四阿皆为房。或云大陵为阿，言殿高，若于阿上为房也。其房东西五百步，南北五十丈，上可坐万人，下可建五丈旗。周驰于阁道，自殿下直抵南山，表南山之颠以为阙。为复道，自阿房渡渭，属之咸阳。凡所得六国后宫女子，咸实其中。故杜枚《阿房宫赋》曰：“明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不得见者三十六年。燕赵之收藏，韩魏之经营，齐楚之精英，几世几年，取掠其人，倚叠如山。一旦不能有，输来其间。鼎铛玉石，金块珠砾，弃掷逦迤。秦人观之，亦不甚惜。”

唐朱揆《钗小志》云：“秦皇妇女连百，倡优累千。”

汉武帝

元朔中，上起明光宫，发燕赵美人二千人充之，率皆十五以上，二十以下，年满三十者出嫁之。掖庭总籍，凡诸宫美女万有八千。建章、未央、长安三宫，皆辇道相属。幸使宦者、妇人分属，或以为仆射，大者领四五百，小者领一二百人。常被幸御者，辄注其籍，增其俸，秩比六百石。宫人既多，亟被幸者数年一再遇。挟妇人媚术者甚众。选三百人常从幸郡、囿，载之后车。与上同辇者十六人，充数恒使满，皆自然美丽，不假粉白黛绿。侍尚衣轩者亦如之。尝自言：“能三日不食，不能一日无妇人。”善行道养术，故体常壮悦。其应有子者，皆记其时日，赐金千斤。孕者拜爵为容华，充侍衣之属。

汉成帝

汉成帝好微行。于太液池旁起宵游宫，以漆为柱，铺黑绨之幕。器服乘舆，皆尚黑色。既悦于暗行，慴灯烛之照。宫中美御，皆服单衣。自班婕妤以下，咸带玄绶，簪佩虽如锦绣，更以木兰纱绢罩之。至宵游宫，乃秉烛。宴幸既罢，静鼓自舞，而步不扬尘。好夕出游。造飞行殿，方一丈，如今之辇。选羽林之士负之以趋。帝于辇上，觉其行快疾，闻其中若风雷之声，名曰“云雷宫”。所幸之宫，咸以毡绨籍地。恶车辙马迹之喧。每乘舆返驾，以爱幸之姬，宝衣珍食，舍于道旁，国人之穷老者，皆歌万岁。

《传》称：成帝虽惑于微行，而存心抚民，无劳无怨。及刘向、谷永切谏，遂焚宵游宫及飞行殿，罢宴逸之乐，庶几从绳则正者矣。按《西京杂记》：成帝设云帐、云幄、云幕于甘泉紫殿，世谓三云殿。又掖庭有月影台、云光殿、九华殿、鸣銮殿、开襟阁、临池观，不在簿籍。繁华窈窕之所栖宿焉，恐未必尽废也。

吴王夫差

越谋灭吴，畜天下奇宝、美人、异味进于吴。杀三牲以祈天地，杀龙蛇以祀川岳。矫以江南亿万户民，输吴为佣保。越又有美女二人，一名夷光，二名修明（即西施、郑旦之别名），以贡于吴。吴处以椒华之房，贯细珠为帘幌，朝下以蔽景，夕卷以待月。二人当轩并坐，理镜靓妆于珠幌之内，窃窥者莫不动心惊魂，谓之神人。吴王妖惑忘政。及越兵入国，乃抱二女以逃吴苑。越军乱入，见二女在树下，皆言神女，望而不敢侵。今吴城蛇门内有朽株，尚为祠神女之处云。

魏文帝

魏文帝所爱美人薛灵芸，常山人也。父名业，为酂乡亭长。母陈氏，随业舍于亭旁居。生穷贱，至夜，每聚邻妇绩，以麻藁自照。灵芸年十七，容貌绝世。闾中少年多以夜来窃窥，终不得见。咸熙元年，谷习出守常山郡，闻亭长有美女，而家甚贫。时文帝选良家子女入宫，习以千金宝赂，聘之以献。灵芸闻别父母，歔欷累日，泪下沾衣。至升车就路之时，以玉唾壶盛泪，壶中即如红色。既发常山，乃至京师，壶中之泪，凝如血色矣。

帝以安车十乘迎之。牛皆镂金为饰，粉丹画其毂，轭前有杂宝为龙凤，衔百子铃，锵锵和鸣，响于林野。驾青色骈蹄之牛，日行三百里。此牛尸涂国所献，足如马蹄也。道侧烧石叶之香，此石叠叠，状如云母，其光气辟恶厉之疾，乃腹题国所献也。灵芸未至京师数十里，膏烛之光相续不灭。车徒噎路，尘起蔽于星月，时人谓之尘霄。又筑土为台，基三十丈，列烛致于台下，名曰“烛台”，远望如列星之坠地。又于大道之旁，一里量一铜表，高五尺，以志里数。故行者歌：

“青槐夹道多尘埃，龙楼凤阙望崔嵬。清风细雨杂香来，土上出金火照台。”

此七字是妖辞。为铜表于道侧，是土上出金之义；以烛致台下，则火在土下之义。汉火德王，魏土德王，火伏而土兴也。土上出金，是魏灭晋兴也。

灵芸未至京师十里，帝乘雕玉之辇，以望车徒之盛，嗟曰：“昔者言‘朝为行云，暮为行雨’，今非云非雨，非朝非暮。”因改灵芸之名曰“夜来”。入宫承宠爱。外国献火珠龙鸾之钗，帝曰：“明珠翠羽尚不胜，况乎龙鸾之重。”乃止而不进。夜来妙于针功，虽处于深帏重幄之内，不用灯烛之光，裁制立以。非夜来所缝制，帝不服也。宫中号曰“针神”。

吴主亮

吴主亮，作琉璃屏风，甚薄而莹澈，每于月下清夜舒之。常与爱姬四人，皆振古绝色：一名朝姝，二名丽居，三名洛珍，四名洁华。使四人坐屏风内，而外望之如无隔，惟香气不通于外。为四人合四气香，殊方异国所出。凡经践蹑宴息之处，香气沾衣，历年弥盛，百浣不歇，因名曰“百濯香”。或以人名香，故有朝姝香、丽居香、洛珍香、洁华香。亮每游，此四人皆同舆席。来侍皆以香名，前后为次，不得越乱。所居之室，名为“思香媚寝”。

《烟花记》云：“吴主亮命宫人潘芳作琉璃屏风，镂祥物一百三十种，各有生气，远视若真。一日与夫人戏，触屏，坠其一凤，顿之飞去。”

东昏侯

帝为潘贵妃起神山、永寿二殿，皆饰以金壁，内作飞仙帐，四回绣绮。窗间尽画神仙，椽桷之端悉垂铃珮。江左旧物，有古玉律数枚，悉裁以钿笛。庄严寺有玉九子铃，外国寺佛面有光相，禅灵寺塔诸宝珥，皆剥取以施潘妃殿饰。又凿为莲花以贴地，令潘妃行其上，曰：“此步步生莲花也。”涂壁皆以麝香，锦幔珠帘，穷极绮丽。执役工匠，自夜达晓，犹不速副，乃剔取诸佛寺刹殿藻，并仙人骑兽以充之。武帝兴光楼上施青漆，世人谓之“青楼”。帝曰：“武帝不巧，何不纯用琉璃！”潘氏服御，极选珍宝。主衣库旧物不复用，用贵市人间金银宝物，价皆数倍。琥珀钗一只，值百七十万。

陈后主叔宝

张贵妃名丽华，发长七尺，鬓黑如漆，其光可鉴。聪慧有神采，每瞻视盼睐，光彩溢目，映照左右。后主于光照殿前，起临春、结绮、望仙三阁。其窗牖栏槛，皆以沉檀为之，饰以金玉，间以珠翠，外施珠帘，内有宝床宝帐。其服玩瑰丽，近古未有。其下积石为山，引水为池，杂植奇花异草。临春，自居；结绮，张贵妃居之；望仙，孔贵妃居之。贵妃常于阁上靓妆临轩槛，宫中望之，飘飘若神仙焉。每饮酒，使诸妃嫔及女学士（宫人袁大有等为女学士）与狎客（江总、孔范等文士十余人侍宴，后庭谓之狎客）共赋诗，互相赠答。采其尤艳丽者，被以新声，选宫女千余人，习而歌之。其曲有《玉树后庭花》、《临春乐》等，大略皆美妃嫔之容色。君臣酣饮，自夕达旦，以此为常。后主自制《后庭花曲》云：

“丽宇芳林对高阁，新妆艳质本倾城。映户凝娇乍不进，出帷含态笑相迎。妖

姬脸似花含露，玉树流光照后庭。”

隋帝广

大业元年，筑西苑，周二百里，内为十六院。自制院名：一景明，二迎晖，三栖鸾，四晨光，五明霞，六翠华，七文安，八积珍，九影纹，十仪凤，十一仁智，十二清修，十三宝林，十四和明，十五绮阴，十六降阳。院有二十八人，皆择宫中佳丽美人实之。每一院，选帝常幸御者为之首。有宦者主出入易市。十六院争以肴羞精丽相高，求市恩宠。帝好以月夜从宫女数千骑游西苑，作《清夜游曲》，于马上奏之。帝多幸苑中，去来无时。侍御多夹道而宿，帝往往中夜即幸焉。又凿五湖，每湖四十里，东曰翠光，南曰迎阳，西曰金光，北曰洁水，中曰广明。湖中积土石为山，构亭殿，屈曲环绕澄碧，皆穷极华丽。又凿北海，周环四十里，中有三山，效蓬莱、方丈、瀛洲。上皆台榭回廊，水深数丈。开沟通五湖，行龙凤舸。自制《湖上曲》、《望江南》八阕，令宫中美人歌唱之。

晚年益深迷女色，谓近侍曰：“宫殿虽壮丽显敞，苦无曲房小室，幽轩短槛。若得此，则我期老于其中也。”近侍高昌以项升荐。翌日召问，升请先进图本。帝览之大悦，即日诏有司供具材木。凡役夫数万，经岁而成。楼阁高下，轩窗掩映，幽房曲室，玉栏朱楯，互相连属，四合曲屋自通。千门万牖，上下金碧，金虬伏于栋下，玉兽蹲于户旁。壁砌生光，琐窗射日，工巧之极，自古未有。费用金玉，帑库为之一空。人误入者，虽终日不能出。帝幸之，大喜，顾左右曰：“使其仙游其中，亦当自迷也，可目之曰‘迷楼’。”诏以五品官赐升。于迷楼上张四宝帐，帐各异名：一名“散春愁”，二名“醉忘归”，三名“夜酣香”，四名“延秋月”。选良家女数千居楼中。每一幸，或经月不出。是月，大夫何稠进御童女车。车之制度绝小，只容一人。有机处其中，以机碍女之手足，纤毫不能动。帝以试处女，极喜。乃以千金赠稠，旌其巧也。稠又进转关车，车周挽之，可以升楼阁，如行平地。车中御女，则自摇动。帝尤喜悦，问此何名，稠曰：“臣任意造成，未有名也。”帝乃赐名“任意车”。车幰垂鲛绡网，杂缀片玉鸣铃，行摇玲珑，以混车中笑语，冀左右不闻也。帝令画工绘士女会合之图数十幅，悬于阁中。其年，上官时自江外得替回，铸乌铜屏数十面，其高五尺，而阔三尺，磨以成鉴为屏，可环于寝所。诣阙投近。帝纳之迷楼，而御女其中，纤毫皆入鉴中。帝笑曰：“绘得其象，此乃肖其真矣！”又以千金赐上官时。大业十二年，帝复幸江都。东都宫女，半不随驾。攀车留宿，指血柒鞅，帝意不回。戏飞白题二十字赐守宫女云：

“我梦江都好，征辽亦偶然。但存颜色在，离别只今年。”

车驾遂发。

长安贡御车女袁宝儿，年十五，腰肢纤堕，騃憨多态，帝宠爱特厚。时洛阳进合蒂花，云得之嵩山坞中，人不知名，采者异而贡之。会帝驾适至，因名曰“迎辇花”。花外殷紫，中素腻菲芬，粉蕊，心深红，跗争两花，枝干烘翠，类通草，无刺，叶圆长薄。其香浓郁芬馥。或惹襟袖，移日不散，嗅之令人减睡。帝令宝儿持之，号曰“司花女”。时诏虞世南草《征辽指挥德音敕》于帝侧，宝儿注视久之。帝渭世南曰：“昔传飞燕可掌上舞，常谓儒生饰于文字。今观宝儿信然，然多憨态。今注目于卿，卿可嘲之。”世南应诏为绝句云：

“学画鵶黄半未成，垂肩亸袖太憨生。缘憨却得君王惜，长把花枝傍辇行。”

上大悦。

至汴，帝御龙舟，萧妃乘凤舸。锦帆彩缆，穷极侈靡。舟前为舞台，台上垂蔽日帘，帘即蒲泽国所献，以负山蛟（蚊）睫幼（纫）莲根丝，贯小丝（珠），间睫编成。虽晓日激射，而光不能透。每舟择妙丽长白女子千人，执雕板镂金楫，号为“殿脚女”。锦帆过处，香闻十里。

唐玄宗

明皇每冬幸华清宫，即与贵妃同辇。华清宫有端正楼，即妃梳妆之所；有莲花汤池，即妃沐浴之所。用文瑶密砌，中有玉莲，汤泉涌以成池。又缝锦绣为凫雁，浮于水中。上与贵妃施（泛）钑镂（小舟），戏玩其间。宫中退水于金沟，其中珠缨宝络，流出御渠，贫民日有所得。自奉御汤外，更有长汤十六所，嫔御之属浴焉。

王衍

王衍字化原，建幼子，即位年十八。时梁贞明五年也。立妃周氏为皇后。十月，诏选良家女二十人备后宫。二年八月，衍北巡，以宰相王错判六军诸卫事，旌旗戈甲，百里不绝。衍戎装，被金甲，珠帽锦袖，执弓挟矢。百姓望之，谓如“灌口神”。至汉州，驻西湖，与宫人泛舟奏乐，饮常弥日。九月，驻军西县，泛舟巡阆中，舟子皆衣锦绣。衍自制《水调银汉曲》，命乐工歌之。三年三月，衍还成都。五月，宣华苑成，延袤十里，有重光、太清、延昌、会真之殿，清和、迎仙之宫，降真、蓬莱、丹霞之亭。土木之功，穷极奢巧。衍数于其中为长夜之饮，嫔御杂坐，舄履交错。尝召嘉王宗寿赴宴，宗寿因持杯谏衍，宜以社稷为念，少节宴饮。其言慷慨流涕，衍有愧色。佞臣潘在迎、顾在珣、韩昭等奏曰：“嘉王从来酒悲，不足怪也。”乃相与谐谑戏笑。衍命宫人李玉箫歌衍所撰宫词，送宗寿酒。宗寿惧祸，乃尽饮之。在迎曰：“嘉王闻玉箫歌即饮，请以玉箫赐之。”衍曰：“王必不纳。”衍宫词曰：

“赫赫辉辉浮五云，宣华池上月华新。月华如水浸宫殿，有酒不醉真痴人。”

五年三月上巳，宴昭神亭。妇女杂坐，夜分而罢。衍自执板，唱《霓裳羽衣》及《后庭花》、《思越人曲》。四月游浣花，龙舟彩舫，十里绵亘。自百花潭至万里桥，游人士女，珠翠夹岸。日正午，暴风起，须臾，雷电晦冥，有白鱼自江心跃出，变为蛟形，腾空而起。是日，溺者数千人。

五云车

元时，宫中制五云车。车有五箱，以火树为槛轼，乌棱为轮辕，顶悬明珠。左张翠羽盖，曳金铃，结青锦为重云覆顶，旁建青龙旗，列磨锷雕银戟五。右张白鸠缉毳盖，曳玉铃，结素锦为层云覆顶，旁建白虎旗，列豹绒连珠枪五。前张红猴毛毡盖，曳木铃，结赤锦为重云覆顶，前建朱雀旗，列金戈五。后张黑兔团毫盖，曳竹铃，结墨锦为层云覆顶，后建玄武旗，列画干五。中张雕羽曲柄盖，曳石铃，结黄锦为层云覆顶，建勾陈旗。中箱为帝座，外四箱为妃嫔座。每晦夜游幸苑中，御此以行，不用灯烛。

元武宗

元武宗，仲秋之夜尝与诸嫔妃泛月于禁苑太液池中。月色射波，池光映天，绿荷含香，芳藻吐秀，游鱼浮鸟，竞戏群集。于是画鹢中流，莲舟夹持。舟主各设女军，居左者，冠赤羽冠，服斑文甲，建凤尾旗，执泥金画戟，号曰“凤队”。居右者，冠漆朱帽，衣雪氅裘，建鹤翼旗，执沥粉雕戈，号曰“鹤团”。又彩帛结成采菱采莲之舟，轻快便捷，往来如飞。当其月丽中天，彩云四合，帝乃开宴张乐，荐蜻翅之脯，进秋风之鲙，酌玄霜之酒，啖华月之糕。令宫女披罗曳縠，前为《八展》舞，歌《贺新凉》一曲。帝喜，谓妃嫔曰：“昔西王母宴穆天子于瑶池，人以此为乐，古今莫有。朕今与卿等共此佳会，液池之乐，不减瑶池也。惜无上元夫人在坐，不得闻步玄之声耳！”有骆妃者，素号能歌。趋出为帝舞《月照临》而歌曰：

“五华兮如织，照临兮一色。丽正兮中域，同乐兮万国。”

歌毕，帝悦，赐八宝盘玳瑁盏。诸妃各起贺酒。半酣，菱舟进鲜，莲艇奉实。由是下令，两军水击为戏，风族云转，戟刺戈横，战既毕，军中乐作，唱《龙归洞》之歌而还。

元顺帝

顾帝乘龙船泛月池上。池起浮桥三处，每处分三洞，洞上结彩为飞楼，楼上置女乐。桥以木为质，饰以锦绣，九洞不相直达。每遇上巳日，令诸嫔妃祓于内园迎祥亭漾碧池。池用纹石为质，以宝石镂成，奇花繁叶，杂砌其间。上置紫云九龙华盖，四面施帏，帏皆蜀锦为之。跨池三桥，桥上结锦为亭。中匾集鸾，左匾凝霞，右匾承霄。三亭雁行相望。又设一横桥，接乎三亭之上，以通往来。祓毕，则宴饮于中，谓之“爽心宴”。池之旁有潭曰“香泉”，至此日，则积香水以注于池。池中又置温玉狻猊、白晶鹿、红石马等物。嫔妃浴澡之余，则骑以为戏，或执兰蕙，或击球筑，谓之水上迎祥之乐。唯淑姬戈小娥体白而红，著水如桃花含露，愈争妍美。帝曰：“此夭桃女也。”因呼为“蹇桃夫人”，宠爱有加焉。

丽嫔张阿玄，性号机敏。顺帝或视朝退，即与诸嫔嬉游后宫。常曰：“百岁光阴，等于驰电。日夜为乐，犹不满十万。况其间疾病相侵，年寿难必。如白云有期，富贵皆非我有矣！何必自苦，虚度一生！”于是长歌大舞，自暮达旦，号曰“遣光”。诸嫔贵妃，百媚其前，以求容悦。阿玄乃私制一昆仑巾，上起三层，中有枢转，玉质金枝，纫彩为花，团缀于四面，又制蜂蝶杂处其中。行则三层摩运，百花自摇，蜂蝶欲飞，皆作钻蕊之状。又置飞琼流翠之袍，趋步之际，缥渺若月宫仙子。帝见之，指谓众嫔曰：“张嫔气宇清越，服帝子云霓之服。”玄为帝制绣丝绞布之裘、雪叠三山之履以进。帝服其裘，穿其履，冠春阳一线巾。巾乃方士所进，云是东海长生公所服。帝珍重之，作宝光楼以藏焉，至是，始出服之。顾渭宫人曰：“使朕服此，不食不饥，遨游台岛间，得与金仙羽客为侣，视弃天下如土块耳。”内竖梁行进曰：“陛下冠服，不异神仙。海地琼宇，亦壶岛之匹也。即令逍遥百岁，犹足为乐，何必远有所慕哉！”帝于是自称“玉宸馆珮琼花第一洞烟霞小仙”，以玄为太素仙妃，程一宁为太真仙妃。就于万岁山筑垣，状如天台、赤城，亦号紫霓城。建玉宸馆，叠石为琼花洞以居焉。

宫人凝香儿者，本官妓也。以才艺选入宫，遂充才人。善鼓瑟，晓音律，能为翻冠飞履之舞。舞间冠履皆翻覆飞空，寻如故，少顷复飞，一舞中屦飞履复，虽百试不差。帝尝中秋夜泛舟禁池，香儿着琐里缘蒙之衫。琐里，夷名，产撒哈刺蒙耳，如毡（毛曷），但轻薄耳，宜其秋时着之。有红绿二色。至元间进贡。帝又命工，以金笼之，妆出鸾凤之形，制为十大衫，香儿得一焉。又服玉荷花蕊之裳，于阗国鸟至河生花蕊草，采其蕊，织之为锦。香儿以小艇荡漾波中，舞婆娑之队，歌弄月之曲，其词云：

“蒙衫兮蕊裳，瑶环兮琼珰。泛予舟兮芳渚，击予楫兮徜徉。明皎皎兮水如镜，弄

蟾光兮捉娥影。露团团兮气清，风飕飕兮力劲。月一轮兮高且圆，华新发兮鲜复妍。愿

万古兮每如此，予同乐兮终年。”

帝复置酒于天香亭，为赏月饮。香儿复易服趋亭前，为昂鸾缩鹤之舞。帝大悦，以为昔人《霓裳羽衣》不足逮也。

京城北三十里，有玉泉山，山半为吕公岩。夏月，帝尝避暑于北山之下，曰西湖者，其中多荷蒲菱芡。帝以文梓为舟，伽南为楫，刻飞鸾翔鹢，饰于船首，随风轻漾。又作采菱小船，缚彩为棚，木兰为桨，命宫娥乘之，采菱为水戏。时香儿亦在焉。帝命制《采菱曲》，使篙人歌之。遂歌《水面剪青》之调曰：

“伽南楫兮文梓舟，泛波光兮远夷犹。波摇摇兮舟不定，扬予袂兮金风竞。棹歌起

兮纤手挥，青角脱兮水萦洄。归去来兮乐更谁。”

篙人歌之，声满湖上。天色微曛，山沉落日。帝乃周游荷间，取荷之叶，或以为衣，或以为盖。四顾自得，每至忘归。

河间王

河间王夜饮，妓女讴歌，一曲下一金牌。席终，金牌盈座。

张宪

姑臧太守张宪，使娼妓戴拂壶，中锦仙裳，密粉淡妆，使侍阁下。奏书者号傅芳妓。酌酒者号龙津女。侍食者号仙盘使。代书札者号墨蛾。接香者号龙姬。总号凤窠群女。

王武子　杨国忠

晋武帝尝降王武子家。武子供馔，并用琉璃器。婢子百余人，皆绫罗袴褶，以手擎饮食。

杨国忠凡有客设酒，令妓女各执其事，号肉台盘。冬月，令妓女围之，号肉屏风。又选妾肥大者于前遮风，谓之肉障肉阵。

孙晟每食，不设几案，使众姬各执一器环立，亦号肉台。杭州别驾杜驯，亦有肉屏风事。

岐王

岐王少惑女色，每至冬寒，手冷不近火，惟纳于妓怀中，揣其肌肤，称为暖手。

封陟

封陟家宴，使群婢各执一烛，四面行立，呼为烛围。

严世蕃

严世蕃吐唾，皆美婢以口承之。方发声，婢口已巧就，谓之香唾盂。尚书王天华，取媚世蕃，用锦罽织成点位，曰双陆图。别饰美人三十二，衣装缁素各半，曰肉双陆，以进。每对打，美人闻声，在其点依则自趋站之。及严氏籍没时，郡司某奉台使檄往，见榻下堆弃新白绫汗巾无数，不省其故，袖其一出以咨众。有识者掩口曰：“此秽巾，每与妇人合，辄弃其一。岁终数之，为淫筹焉。”

石崇

石太尉，常择美艳者数十人，装饰一等，常侍于侧，使忽视之，不相分别。雕玉为倒龙之珮，镕金为凤冠之钗，结袖绕楹而舞，昼夜相接，谓之常舞。若有所召者，不呼姓名，悉听珮声、视钗色，玉声轻者居前，金色艳者居后，以为行次而进也。侍女各含异香，笑语则口气从风而飏。又筛沉水之香，如尘末，布致象床上，使所爱践之。无迹，则赐珍珠百粒；若有迹者，则节饮食，令体轻弱。闺中相戏：“尔非细骨轻躯，哪得百粒珍珠？”

元载

元载末年，纳薛瑶英为姬。处以金丝帐，却尘褥，衣以龙绡衣。载以瑶英体轻，不胜重衣，于异国求此服也。惟贾至、杨公雅（南）与载善，时得见其歌舞。至赠诗云：

“舞怯珠衣重，笑疑桃脸开。方知汉武帝，虚筑避风台。”

炎亦作长歌美之，略曰：

“雪面澹娥天上女，凤箫鸾翅欲飞去。玉钗碧翠步无尘，楚腰如柳不胜春。”

宋祁

宋祁先奉诏修《唐书》，既帅蜀，因以书局自随。每宴罢盥漱，辟寝门垂帘，燃一椽烛，媵婢夹侍，和墨伸纸。望之者，知公修《唐书》，若神仙焉。又，子京一日逢大雪，添帘幕，燃椽烛二，秉烛二，左右炽炭两巨炉，诸姬环侍，方磨墨濡毫，以澄心堂纸，草某人传。未成，顾诸姬曰：“汝辈俱曾在人家，曾见主人如此否？可谓清矣。”皆曰：“实无有。”其间一人，来自宗子家。宋顾谓曰：“汝太尉当此天气，亦复何如？”姬对曰：“只是拥炉列酒撰，罗管弦，歌舞之余，间以杂剧，引满大醉而已。不能为尚书清事也。”宋为搁笔大笑曰：“此亦不恶。”亟徙去笔砚，呼酒命歌，酣饮达旦。又，子京好客，尝于广厦中外设重幕，内列宝炬，百味具备，歌舞俳优相继。观者忘疲，但觉更漏差长。席罢，已二宿矣！名曰：“不晓天。”大宋居政府，上元夜，在书院内读《周易》，闻小宋点华灯，拥歌妓醉饮。翌日，谕所亲令诮让云：“相公寄语学士，闻昨夜烧灯夜宴，穷极奢侈。不知记得某年上元，同在某州州学内吃齑煮饭时否？”学士笑曰：“却须寄语相公不知某年同在某处吃齑煮饭是为甚底？”

按《蜀广记》故事：正月二日，太守出东郊，早宴大慈寺。清献公记云：“宴罢，妓以新词送茶，自宋公祁始。盖临邛周之纯善为歌词，尝作茶词，授妓首度之，以奉宋公。后遂为故事。”固见宋公风流，亦想当日太平全盛之景矣。

陈慥

陈慥，字季常，自号龙丘子。自洛之蜀，载二侍女。戎装骏马，至溪山佳处，辄留数日。见者以为异人。后制于内，放侍女习道。故坡公有“河东狮吼”之诮。然生平曾有此一番豪快，亦足消胸中垒块矣。或谓晚年奉道，乃放侍女后无聊之思。余谓，政从豪华一番，尝过滋味，回头猛省。汉武轮台之悔，亦政从求仙祷祠中悟来。

刘大刀

刘烶，神宗朝名将也。所用刀六十余斤，军中号为刘大刀。有姬妾二十余，极燕、赵之选，皆善走马弹械。烶每出巡，诸姬戎装穿小皮靴，跨善马，为前导。四力士共举刀架继之，烶在其后。旁观者意气亦为之豪。

王太常

太常卿王某，乃苏郡王相国之子，额有疤痕，号三只眼。相国廉介不染，而太常善于经营，久之富甲一郡。相国初不知，即言之亦不信也。晚年益豪奢自喜，宠姬数十人，人设一院，左右鳞次而居。院设一竿，夜则悬纱灯其上，照耀如昼。每姬择洁秀婢二人侍之，姬行，则一婢随，一婢居守。每夜必开宴，老夫妇居中，诸姬列坐，女乐献技，诸姬以次上寿。爵三行，乐阕，夫人避席去，太常乃与诸姬纵饮为乐。最后出白玉卮进酒。此卮莹洁无瑕，制极精巧，云是汉物，权贵所献。太常宝惜，不轻及人，唯是夜所属意者，则酌以赐焉。婢视卮到处，还报本院。院婢庀榼温酒以待。房老掌灯来迎，诸姬拥入院，始散去。余纱灯俱熄，惟本院存，各院望见竿灯未息，知尚私饮未寝，啧啧相羡叹。

寇莱公

寇莱公尝高会，集诸妓，赏绫绮千数。其妾蒨桃者，淑灵能赋。乃献诗云：

“一曲清歌一束绫，美人犹自意嫌轻。不知织女寒窗下，多少工夫织得成！”

莱公为之嘿然。

又，杨汝士尚书镇东川，其子知温及第，汝士开家宴相贺，营妓咸集。汝士命人与红绫一匹。诗曰：

“郎君得意及青春，蜀国将军又不贫。一曲高歌绫一匹，两头娘子谢夫人。”

按《钗小志》：“郭元振有婢数十人，曲终，则赏以糖、鸡卵，明其声也。”郭赏太薄，寇与杨太厚。

柳睦州

柳睦州俊迈，风格特异。自隋之后，家富于财。尝因调集至京师。有娼名陈娇如者，姿艺俱美，为士子之所奔走。睦州一见，因求纳焉。娇如曰：“第中设锦帐三十重，则奉侍终身矣。”本易其少年，乃戏之耳。翌日，遂如言，载锦而张之以行。娇如大惊，且赏其奇特。竟如约及柳氏家。

娇如岂真欲得锦帐三十重哉？特以试其诚耳！惟言莫违，所需必办。娇如不归柳，何归乎？唐玄宗在民间，闻娇如之名。及即位，召入宫。娇如见上涕泣，称痼疾且老。上知其不欲背柳氏，乃许其归。卓哉志节，亦青楼中之以品胜者乎！寿王妃当愧死矣。

史凤

史凤，宣城妓也，待客以等差。甚异者，有迷香洞、神鸡枕、锁莲灯；次则鲛红被、传香枕、八分羹。各有题咏。题迷香洞云：

“洞口飞琼珮羽霓，香风飘拂使人迷。自从邂逅芙蓉帐，不数桃花流水溪。”

神鸡枕云：

“枕绘鸳鸯久与栖，新裁雾縠斗神鸡。与郎酣梦浑忘晓，鸡亦留连不肯啼。”

锁莲灯云：

“灯琐莲花花照罍，翠钿同醉楚台巍。残灰剔罢携纤手，也胜金莲送却回。”

鲛红被云：

“肱被当年仅御寒，青楼惯染血猩纨。牙床舒卷鹓鸾共，正值窗棂月一团。”

传香枕云：

“韩寿香从何处传，枕边芬馥恋婵娟。休疑粉黛加铤刃，玉女栴檀侍佛前。”

八分羹云：

“党家风味足肥羊，绮阁留人谩较量。万羊亦是男儿事，莫学狂夫取次尝。”

下则不相见，以闭门羹待之。使人致语曰：“请公梦中来。”亦有诗云：

“一豆聊供游冶郎，去时杯唤锁仓琅。入门独慕相如侣，欲拨瑶笙弹凤凰。”

冯垂客于凤，罄囊有铜钱三十万，尽纳之。得至迷香洞，题《九迷诗》于照春屏而归。出《常新录》。

小说有卖油郎，慕一名妓，乃日积数文。如是二年余，得十金，镕成一锭，以授妪求一宿。是夜，妓自外醉归，其人拥背而卧，达旦不敢转侧。妓酒醒时，已天明矣。问何不见唤。其人曰：“得近一宵，已为逾福，敢相犯耶！”后妓感其意，赠以私财，卒委身焉。夫十金几何，然在卖油郎，亦一夕之豪也。

凌延年

凌延年，即尚书洋山公长子。世袭锦衣。丰神修美，豪华擅场。初至白下，六院未有相识。故事，院中名姬定情之夕，例必五金，最下亦三金，谓之初会。凌访六院，知名者凡三十余人，概以五金、二币通殷勤焉。且曰：“方欲渡江往扬州，未遑识面也。”诸姬家甚愧荷，共相倾慕，恨不一见，日遣人于寓中问耗。及凌再至，名姬争往邀之，以先至者为荣。凌以次留连，百戏俱集，名震都门。尝语人曰：“大老官甚易做，我所费才三四百金，而初会已周矣。”尤与杨美儿相厚，美之假母死，凌为治丧。凡来吊者，上客折帛白绫一端，次则细纱，从人皆赠布。七七作佛事，费数千金。

张敉

张敉（名献翼，以字行）生于富家，而才高不售，乃以声妓自娱。凡有新姬，不谒敉，不能成名。晚岁家益贫落，犹不能减宾客之会。所居文起堂，弘敞壮丽。每上元试灯日，大开重门，自内达外，皆设灯彩，围屏门对，皆以灯为之。鼓吹不绝。游人或携酒，挈美人而往，则择便就坐，歌笑各适，不问主人。如曲江金明池，公所往来，无禁焉。

阮籍

邻家少妇有美色，当垆沽酒。籍常诣饮，醉便卧其侧。兵家女有才色，未嫁而死。籍不识其父兄，径往哭之，尽哀而返。

《礼》云：“知死而不知生，哭而不吊。”步兵亦犹行古之道也。子猷看竹，不问主人，亦是此意。

谢鲲

谢鲲，邻家有女，尝往挑之。女方织，以梭投，折其两齿。既归，傲然长啸曰：“犹不废我啸歌。”

杜牧

御史杜牧，分务洛阳。时李司徒愿罢镇闲居，声甚豪华，为时第一。洛中名士咸谒见之。李乃大开宴席，朝客高流，无不臻赴。以牧持宪，不敢邀致。牧遣座客达意，愿预斯会。李不得已驰书。方对酒独斟，亦已酣畅，闻命遽来。时会中已饮酒，女妓百余人，皆绝艺殊色。牧独坐南行，瞪目注视，引满三卮。问李云：“闻有紫云者孰是？“李指示之。牧复凝睇良久，曰：”名不虚得，宜以见惠。“李俯而笑，诸妓皆亦回首破颜。牧又自饮三爵，朗吟而起曰：

“华堂今日绮筵开，谁唤分司御史来。忽发狂言惊四座，两行红粉一时回。”

意气闲逸，旁若无人。洒然行意，不减晋人风流。

李白

宁王宫有乐妓宠姐，美而工讴。每宴客，诸妓毕列，惟宠姐莫能见焉。李学士白持（恃）醉戏请曰：“白闻王有宠姐，善歌。今酒肴醉饱，群公宴倦。王何惜此女，不一见示。”王笑，命左右设七宝花障，召宠姐于障后歌之。白起谢曰：“虽未觌面，得闻声亦已幸矣。”

谢希孟

谢希孟者，陆象山门人也。少豪俊，与妓陆氏狎。象山责之，希孟但敬谢而已。他日复为妓造鸳鸯楼，象山又以为言。希孟谢曰：“非特建楼，且为作记。”象山喜其文，不觉曰：“楼记云何？”即占首句云：“自逊、抗、机、云之死，而天地英灵之气，不钟于男子，而钟于妇人。”象山嘿然，知其侮也。一日，希孟在妓所，恍然有悟，忽起归兴，不告而行。妓追送江浒，悲恋而啼。希孟毅然取领巾书一词与之，云：

“双桨浪花平，夹岸青山锁。你自归家我自归，说着如何过。

我断不思

量，你莫思量我，将你从前与我心，付与他人可。”

造楼作文，固狂。忽然有悟，不告而行，更狂。瓜熟蒂落，水到渠成，全不劳象山棒喝。

俞大夫

俞华麓大夫，与一妓善。后有宴俞者，别召一妓侍饮。他日，遇所善妓于生公石，数呼之，不应。曰：“知罪矣！“妓曰：”汝知罪，即于此长揖数十，使举山之人大笑，方宥汝。“遂如其言。见者大笑。旁客曰：”殊失观瞻。“俞曰：”观瞻吾不惜，但恐曩日侍饮人知之，必复以此法难我耳！“

俞后中考功法。闻参语云：“稍有晋人风度，全无汉官威仪。”乃愠曰：“全无汉官威仪，已似我矣！晋人风度，岂止稍有？是非真知我者。”大夫狂态，可想一斑。

韩汝玉

韩汝玉令钱塘，眷一妓，尝宿其家。一日晏起，县吏挟之，立门外候声喏。汝玉即升妓家中堂，受喏。翌日，下吏杖一百，即解官。自劾云：“某无状不简，为吏所侮，无以莅民，请解印归。“时范文正公知杭州，大奇之，曰：”公，杰士也，愿自爱。“即令还职。汝玉既满，后携此妓游西湖，恋恋一月不去。文正买酒饯之，召妓佐酒。候汝玉极醉时，令舟子解缆去。及醒，则舟已离钱塘数十里矣。

康海

康状元海，字德涵，号对山，以词曲擅名。里居时，最好声色。常嬖一妓，名“狠架子”。妓适被罪，当罚米。康以事在刘宪副大谟，乃柬刘云：“狠架子是我表子，马公顺是他老子。拜上远父先生，乞望饶些草子。”刘笑而从之。马公顺乃马宪副应祥字，亦尝狎此妓者。远父，刘字也。

对山有四妓，自为随身四帅，其名曰：金菊、小斗、芙蓉、采莲。初，对山无子，适有妓鬻歌于市，公目之。未几有招公饮者，是妓在焉。公善琴，妓亦善，试弹一曲，公大喜。招其母，授以二百金、币四纳焉。即生子，后举孝廉。对山常与妓女同跨一蹇驴，令从人赍琵琶自随，游行道中，傲然不屑。

杨慎

杨状元慎，以议礼戍永昌，侨寓安宁。遍游临安、大理诸郡，所至携倡伶以从。皆大理董秀才为杨罗致，人呼为“董牵头”。诸夷酋欲得其诗翰，不可。乃以精白绫作（衤戍），遗诸妓服之，使酒间乞书。杨欣然命笔，醉墨淋漓裙袖。酋重赏妓女，构归装潢成卷。杨后知之，更以为快。

杨用修（慎字）在泸州，尝醉。胡粉傅面，作双丫髻，插花。门生舁之，诸妓捧觞，游行城市，了不为怍。

唐寅

唐伯虎（名寅，字子畏），才高气雄，藐视一世，而落拓不羁，弗修边幅。每遇花酒会心处，辄忘形骸。其诗画特为时珍重。锡山华虹山学士，尤所推服，彼此神交有年，尚未觌面。唐往茅山进香，道出无锡。计返棹时，当往诣华倾倒。晚泊河下，登岸间行。偶见乘舆东来，女从如云，有丫鬟貌尤艳丽。唐不觉心动，潜尾其后。至一高门，众拥而入。唐凝盼怅然。因访居民，知是华学士府。唐归舟，神思迷惑，辗转不寐。中夜忽生一计，若梦魇状，被发狂呼。众惊起，问故。唐曰：“适梦中见一天神，朱发獠牙，手持金杵，云：‘进香不虔，圣帝见谴，令我击汝。‘持杵欲下，予叩头哀乞再三，云：’姑且恕尔，可只身持香，沿途礼拜，至山谢罪，或可幸免。不则祸立降矣！‘予惊醒战悚。今当遵神教，独往还愿。汝辈可操舟速回，勿溷乃公为也。“即微服，持包伞奋然登岸，疾行而去。有追随者，大怒逐回。潜至华典中，见主柜者，卑词降气曰：”小子吴县人，颇善书，欲投府上写帖，幸为引进。“即取笔书数行于一纸，授之。主者持进白华，呼之入。见仪表俊伟，字画端楷，颇有喜色。问：”平日习何业？“曰：”幼读儒书，颇善作文。屡试不得进学，流落至此，愿备书记之末。“公曰：”若尔，可作吾大官伴读。“赐名华安，送至书馆。

安得进身，潜访前所见丫鬟，云名桂华，乃公所素宠爱者。计无所出。居久之，偶见郎君文义有未妥处，私加改窜，或为代作。师喜其徒日进，持文夸华。华曰：“此非孺子所及，必倩人耳。”呼子诘之，弗敢隐。因出题试安，援笔立就。举文呈华，手有枝指。华阅之，词意兼美。益喜甚，留为亲随，俾掌文房。凡往来书剳，悉令裁复，咸当公意。未几，主典者告殂，华命安暂摄，出纳惟慎，毫忽无私。公欲令即真，而嫌其未婚，难以重托，呼媒为择妇。安闻，潜乞于公素所知厚者，云：“安闻主公提拔，复谋为置室，恩同天地。第不欲重费经营，或以侍儿见配可耳！”所知因为转达。华曰：“婢媵颇众，可令自择。”安遂微露欲得桂华。公初有难色，而重违其意，择日成婚。另饰一室，供帐华侈。合卺之夕，相得甚欢。居数日，两情益投，唐遂吐露情实，云：“吾唐解元也。慕尔姿容，屈身就役。今得谐所愿，此天缘也。然此地岂宜久羁，可潜遁归苏。彼不吾测，当图谐老耳！”女欣然愿从。遂买小舟，乘夜遄发。天晓，家人见安房门封锁，启视室中，衣饰细软，俱各登记，毫无所取。华沉思莫测其故。令人遍访，杳无形迹。

年余，华偶至阊门，见书坊中坐一人，形极类安。从者以告，华令物色之。唐尚在坊，持文翻阅，手亦有枝指。仆尤骇异，询为何人，旁云：“此唐伯虎也。”归以告华，遂持刺往谒。唐出迎，坐定。华审视再三，果克肖。茶至而指露，益信为安无疑。奈难以直言，踌躇未发。唐命酒对酌。半酣，华不能忍，因缕述安去来始末以探之。唐但唯唯。华又云：“渠貌与指颇似公，不识何故？”唐又唯唯，而不肯承。华愈狐疑，欲起别去。唐曰：“幸少从容，当为公剖之。”酒复数行，唐命童秉烛前导，入后堂，请新娘出拜。珠珞重遮，不露娇面。拜毕，唐携女近华，令熟视之。笑曰：“公言华安似不佞，不识桂华亦似此女否？”乃相与大笑而别。华归，厚具装奁赠女，遂缔姻好云。事出《泾林杂记》。

又《耳谈》载陈玄超事，与此绝类。陈玄超，名玄句，吴人。父侍御，疏论严氏，谪死。玄少年，倜傥不羁。尝与客登虎丘，见宦家从婢姣好姿媚，笑而顾己，悦之，令人迹至其家。微服作落魄，求佣书焉。留侍二子。自是二子文日奇。父、师大惊，不知出玄也。已而以娶求归，二子不从，曰：“室中惟汝所择。”曰：“必不得已，秋香可。”即前遇婢也。二子白父母以娶。玄既娶，婢曰：“君非虎丘遇者乎？”曰：“然。”曰：“君既贵公子，何自贱若此？”曰：“汝昔笑顾我，不能忘情耳！”曰：“妾昔见君服丧，表素而华其里。少年挑挞可笑，非有他也。”玄谓不然，益两相欢。会有贵客过其主人，玄因假衣冠谒客。客与欢甚，从容言及白吏部。盖玄之外父吏部，正柄国尊显。主人闻，大骇，始悉玄始末。亟治百金装，并婢赠之。二事若出一辙。然华学士怜才，而陈之主人未免势利矣。他书亦有以秋香事混作唐子畏者。

鸳鸯寺　双飞寺

李煜在国，微行娼家。遇一僧张席，煜遂为不速之客。酒令讴吟弹唱，莫不高绝。见煜明俊蕴藉，契合相爱重。煜乘醉大书右壁曰：“浅斟低唱，偎红倚翠。大师鸳鸯寺主，持风流教法。”久之，僧拥妓入屏帷里。煜徐步而出，僧、妓竟不知也。煜常密谕铉云。

相国寺星辰院比丘澄晖，以艳娼为妻。每醉，点胸曰：“二四阿罗，烟彩释迦。又没头发娘子，有室如来。快活风流，光前绝后。”忽一少年，踵门谒晖，愿置酒参会梵嫂。晖难之。凌晨，但见院牌用纸漫书曰：“敕赐双飞之寺。”

余杭广

晋升平末，故鄣县老公有一女，居深山，余杭广求为妇，不许。公后病死，女上县买棺，行半道，逢广，女具道情事。因曰：“君若能往家守父尸，须吾还者，愿为君妻。“广许之。女曰：”我栏中有猪，可为杀以饴作儿。“广至女家，但闻室中有抚掌欣舞之声。广披离，见众鬼在堂，共捧弄公尸。广持杖大呼入门，群鬼尽走。广守尸，取猪杀。至夜，见尸边有老鬼伸手乞肉。广因捉其臂，鬼不复得去，持之愈坚。但闻户外有诸鬼共呼云：”老奴贪食至此，甚快。“广语老鬼：”杀公者，必是汝。可速还精神，我当放汝。汝若不还者，终不置也。“老鬼曰：”我儿等杀公耳！“即唤鬼子：”可还之。“公渐活，因放老鬼。女载棺至，相见惊悲，因娶女为妇。出《幽明录》。

刘氏子妻

刘氏子者，少任侠，有胆气。尝客游楚州淮阴县，交游多市井恶少。邻人王氏有女，求聘之，王氏不许。后数岁，因饥，遂从戎。数年后役罢，再游楚乡。与旧友相遇，甚欢。常恣游聘，昼事弋猎，夕会狭邪。因出郭十余里，见一坏墓，棺柩暴露，归而合饮酒。时将夏，夜暴雨初止。众人戏曰：“谁能以物送至坏冢棺上者？”刘乘酒恃气曰：“我能之。”众曰：“若审能之，明日众置一筵以赏其事。”乃取一砖，同会人列名于上，令生持去，余人饮而待之。刘独行，夜半至墓。月初上，如有物蹲踞棺上。谛视之，乃一死妇人也。生舍砖于棺背，负此尸而归。众方欢语，忽闻生推门，如负重之声。门开，直入灯前，置尸于地，卓然而立。面施粉黛，髻发半披。一座惊骇，亦有奔走藏伏者。生曰：“此我妻也。”遂拥尸致床同寝。至四更，忽觉口鼻微微有气。诊视之，则已苏矣。问所以，乃王氏之女，因暴疾亡，亦不自知尸踞棺上何由也。天明，生取水与之洗面、濯手、整钗髻，疾已平复。乃闻邻里相骇云：“王氏女将嫁，暴卒未殓。昨夜因雷，遂失其尸。”生乃以告王氏，王氏悲喜，乃嫁刘焉。众咸叹其冥契，亦服生之不惧也。

张俊

张俊者，宣州溧水县尉元澹庄客也。其妻为虎所取，俊誓欲报仇。乃挟矢入山，于近虎穴处，上树伺之。乃见其妻已死，为虎所禁。尸自起，拜虎讫。自解其衣，裸而复僵。虎又于穴中引四子，皆大如狸，掉尾欢跃。以舌舐死人，虎子竞来争食。俊连射毙之。截虎头，并杀四子。取其首，负妻而归。

杨香情急于救父，故以孱女而厄虎。张俊情急于救妻，故以匹夫而毙虎。世上忠孝节义之事，皆情所激。故子犹氏有情胆之说。

情主人曰：“丞相布被，车夫重味。奢俭殆天性乎！然于妇人尤甚。匹夫稍有余赀，无不市服治饰，以媚其内者。况以王公贵人，求发摅其情之所钟，又何惜焉？然桀、纣而下，灭亡相踵。金谷沙场，木妖荆棘。石崇、元载，具为笑端。豪奢又安可为也？景文诸公，或以齑粥辛勤，偿其不足；或以抑郁未遂，发其无聊。至于五陵豪客，力胆气盈。选伎征歌，买欢鬻笑，固其常尔。杜牧天性疏狂，亦由情不能制耶。对山辱身救友，有古烈士之风。风流浪宕，未足为玷。用修、子畏，皆用世才，而挂于法网，沉冤不涤。放达自废，胸中磊块借此散之。歌以当泣，君子伤焉。希孟热闹场中忽开冷眼，狂乎，狂乎！殆圣人之所想乎。寺僧无赖，复与为谑，近于纵矣。余杭广三人，意所奋决，鬼神避而猛兽伏。或曰：‘彼以勇获伸其情者。’虽然，无情者又能勇乎哉！”

（“情豪类”完）








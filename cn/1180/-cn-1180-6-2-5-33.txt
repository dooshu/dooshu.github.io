答冏卿李渐庵论用人才


辱翰示，具悉雅情。天生一世之才，自足一世之用。顾持衡者，每杂之以私意，持之以偏见，遂致品流混杂，措置违宜，乃委咎云乏才，误矣。仆之浅薄，虽不足以与知人，然一念为国之公，实无所怍。故自当事以来，谆谆以此意告于铨曹，无问是谁亲故乡党，无计从来所作眚过，但能办国家事，有礼于君者，即举而录之，用三驱以显比，悬一镜以虚照。故一时群才，咸有帝臣之愿。今部署已定，以后仍当综核名实，一一而吹之。第恐人乐混同，必有以为刻核者，然非是无以考成绩而亮天工也。






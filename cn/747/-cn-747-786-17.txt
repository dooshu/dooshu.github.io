○上裴舍人启

某自东道无依，南风不竞。如挤井谷，若泛沧溟。莫知投足之方，不识栖身之所。孙嵩百口，系以存亡；王尊一身，困於贤佞。伏念济绝气者，命为神药；起僵尸者，号曰良医。自顷常奉绪言，每行中虑。猥将琐质，贮在宏襟。今则阮路与悲，商歌结恨；牛衣夜哭，马柱晨吟。一笈徘徊，九门深阻。敢持幽款，上诉隆私。伏以舍人十六兄法上圣之规，行古人之道。俯敦中外，不陋幽沈。迹在层霄，足有排虚之计；身居大め，宁无济溺之方。伏在庭除，希闻謦。下情无任。


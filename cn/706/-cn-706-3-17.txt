·祭延平王文（癸卯）

惟王金符启曜，玉牒分光；勳追武肃，忠贯汾阳。昔在草昧，翊我隆皇；宠承西第，谟建东厢。山河茅社，日月旂常；将坛专制，甥馆齐行。赤灵几断，丹腑弥彰；难回骏驭，益厉鹰扬。玄圭锡命，黄钺开疆。霓旌铁骑，锦缆牙樯；声驰沉木，威震扶桑。贯胸贡赆，剖腹增璜。始开朱邸，仍总碧幢。蛊思干父，谦撝让王。乃戒韎韐，爰整艅艎。肃将九伐，勤宣一匡。丑夷面缚，杂虏尸僵；陵迟展谒，城高受降。中原冠带，夹道壶浆；悲笳复动，鸣镝犹强。盟津雨洗，闽岛云翔；再挥水犀，以射天狼。温禺爨鼓，屠耆染斨；肇基东鄙，拓地南荒。乾坤独闢，夷夏咸康。伫班师旅，终仗尊攘；夫何月掩，忽焉星亡！九关翼折，百谷澜狂。吹台寂寞，疑冢凄凉。树还縻汉，系尚存唐。岂无双舄，载彼归航！应有三矢，捧兹遗囊。繄惟善继，厥后克昌！

某焦桐爨下，苦李蹊旁；万间庇厦，十载依牆。惊闻剑化，痛切舟藏；所愧匏系，徒结中肠。薤露在纸，絮酒在觞；匪敢告奠，聊志不忘。彷彿衮衣，翩然帝乡！


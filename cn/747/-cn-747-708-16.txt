○荀悦哀王商论

荀悦《论》曰：“夫独智不用於世，独行不蓄於时，昔人所以自退，犹不得自免，是以离世深藏。”又曰：“以六合之大，一身之微，而匹夫无所容焉，岂不哀哉。”馀三复斯论，潸然出涕。仲尼圣人也，犹美颜子之行藏与我同志，称宁武愚不可及，叹蘧瑗卷而怀之，则圣人遵养时晦，可谓至矣。以仲尼之德，足以塞叔孙之毁；以仲尼之仁，足以免陈蔡之困；以仲尼之智，足以避匡人之辱；以仲尼之道，足以容鲁哀之世；而逼迫多惧，殆於危亡。由是思之，无非命也，况王商者哉！世人皆以貌寝质薄为数奇，敦厚硕大为多福。乐昌威重真汉相，容貌慑单於，而遘愍於时，遇才而殒。岂命之否也，龙虎不能免於患，及命之泰也，蛭蟥皆得保其生。馀又闻之，国之衰也，忠贤先去，故管仲知隰朋不久而齐国乱，范燮令祝宗祈死而晋主忧，伍胥戮而夫差亡，汲黯出而刘安悖。徒叹新者之夺，熟救乐昌祸？昔秦缪以三良为殉，君子曰：“秦缪之不为盟主也宜哉。”弃善人之谓也。


◇禁私度僧令（熙平二年春）

年常度僧，依限大州应百人者，州郡于前十日解送三百人，其中州二百人，小州一百人，州统、维那与官及精练简取充数。若无精行，不得滥采。若取非人，刺史为首，以违旨论，太守、县令、纲寮节级连坐，统及维那移五百里外异州为僧。自今奴婢，悉不听出家，诸王及亲贵，亦不得辄启请。有犯者，以违旨论。其僧尼辄度他人奴婢者，亦移五百里外为僧。僧尼多养亲识及他人奴婢子，年大私度为弟子，自今断之。有犯还俗，被养者归本等。寺主听容一人，出寺五百里，二人千里。私度之僧，皆由三长，罪不及己，容多隐滥。自今有一人私度，皆以违旨论。邻长为首，里党各相降一等。县满十五人，郡满三十人，州镇满三十人，免官，寮吏节级连坐。私度之身，配当州下役。（《魏书·释老志》）


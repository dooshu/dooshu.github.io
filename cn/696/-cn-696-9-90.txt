怨诗行

神明百尺台，谁家青云端。
世俗永相望，美人自吟叹（一解）。
手持碧玉钩，心望冰蚕丝。
焉得在怀袖，因风绍结之（二解）。
南方有兰草，慕君文绮芳。
道远不能至，三载无馨香（三解）。
相慕路益遥，天涂捍云雨。
求贤四海间，蹙蹙窘跬步（四解）。
窈窕云中子，颜色何修明。
嗟哉天人路，谁能通恩情（五解）。
恩情亦诚难，彼美犹乖离。
何况本旷异，望君成相思（六解）。
不敢怨君薄，怨君知我贤。
爱而不可见，泪下如流泉（七解）。





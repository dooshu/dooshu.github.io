◇建初寺琼法师碑

夫智慧精进，皆曰第一，妙德净名，并称不二。若乃斡五欲之泥，解六情之网，御宝车之迹，面香城之路，荷持像法，汲引人伦，惟此法师，心力备矣。东山、北山之部，贯花散花之句，并编柳成简，题蒲就业。学非全朔，无待冬书。师梦尹儒，自知秋驾。铭曰：

屑屑人世，茫茫大千。欲流心火，意树身田。老惊灵，孔惜逝川。三空莫辩，二谛何诠。佛口初照，慈云不偏。秋露寂灭，莫系悠然。（《艺文类聚》七十六。）


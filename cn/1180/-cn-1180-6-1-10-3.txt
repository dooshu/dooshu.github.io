文华殿论奏


四月十八日，上御文华殿讲读。有顷，臣居正等入至后殿，讲《训》《录》毕，以南科给事中傅作舟疏进览。臣因奏云：“今江北淮、凤及江南苏、松等府，连被灾伤，民多乏食，徐、宿之间，至以树皮充饥，或相聚为盗，大有可忧。”

上曰：“淮、凤频年告灾，何也？”

臣对云：“此地从来多荒少熟，即如《训》《录》中所载，元末之乱，亦起于此。今当大破常格，急发赈济以安之。臣等拟令户部议处，动支各该州县库银仓谷；不足，则南京见贮银米，尽有赢余，可以协济。民惟邦本，愿特加圣心。”

上曰：“依先生每议处。”

臣言：“皇上天性至仁，爱民如子。臣等每奏灾伤，皇上即恻然闵念。凡请蠲请赈未尝不慨然赐允。而臣等愚陋，亦仰体圣衷，无日不以忧民为心，安民为事。四方奏乞蠲贷，拟旨允行者，无月无之。而在外诸司，往往营私背公，剥民罔上，非惟不体皇上子惠困穷之德意，且不知臣等所以仰赞皇上之愚忠，殊可恨也。且人臣居官食禄者，皆有代君养民之责，故虞舜咨十有二牧。牧者，养也。今有司坐视民瘼，痛痒不相关。如作舟疏云：‘报灾则曰不敢报。’此何不敢报之有？又云：‘请赈则曰不敢请。’此何不敢请之有？不过推调支吾，归怨君上，何尝有忧民之心？即如积谷一事，屡奉旨申饬，竟成虚文。彼皆有自理赃赎，未尝佐公家之急，则将焉往？臣等不胜愤懑。窃以为此辈若遇圣祖，不知当以何法？”

上怒形于色，曰：“有司为民害者，当着实重处。”

臣对云：“今后有犯者，当如圣谕。”臣复奏云：“近年以来，正赋不亏，府库充实，皆以考成法行，征解如期之故。今大江南北荒歉如此，河南又有风灾，畿辅之地，雨泽愆期，二麦将槁，将来议蠲议赈，势不容已，赋税所入，必不能如往年。惟皇上量入为出，加意撙节。如宫中一切用度及服御之类，可减者减之，赏赉可裁者裁之。至如施舍一节，尤当禁止。与其惠缁黄之流以求福利，孰若宽恤百姓，全活亿兆之命，其功德为尤大乎？”

上曰：“然。今宫中用度，皆从节省，赏赐亦照常例，无所增加。”

臣云：“皇上所谓常例者，亦近年相沿，如今年暂行，明年即据为例，非祖宗旧例也。臣不暇远引，如嘉靖中，世宗皇帝用度最为浩繁，然内库银两尚有余积，隆庆初年冬内库尚余百余万。今每岁金花银百二十万，每按季预进，随取随用，常称缺乏，有限之财，安能当无穷之费乎？臣等职在辅导，为国家长久之虑，不敢不尽言。惟皇上留神省察。”






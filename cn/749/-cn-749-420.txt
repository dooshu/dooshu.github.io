曾觌


觌字纯甫，汴（今河南开封）人。生大观三年（1109）。绍兴中，以寄班祗候，与龙大渊同为建王内知客。孝宗受禅，以潜邸旧人除权知閤门事。淳熙初，除开府仪同三司，加少保、醴泉观使。淳熙七年（1180）卒。有海野词。

水龙吟

楚天千里无云，露华洗出秋容净。银蟾台榭，玉壶天地，参差桂影。鸳瓦寒生，画檐光射，碧梧金井。听韶华半夜，江梅三弄，风袅袅、良宵永。

携手西园宴罢，下瑶台、醉魂初醒。吹箫仙子，骖鸾归路，一襟清兴。鳷鹊楼高，建章门迥，星河耿耿。看沧江潮上，丹枫叶落，浸关山冷。

念奴娇

霁天湛碧，正新凉风露，冰壶清彻。河汉无声□□□，涌出银蟾孤绝。岩桂香飘，井梧影转，冷浸宫

袍洁。西厢往事，一帘幽梦凄切。

肠断楚峡云归，尊前无绪，只有愁如髮。此夕姮娥应也恨，冷落琼楼金阙。禁漏迢迢，边鸿杳杳，密意凭谁说。阑干星汉，落梅三弄初阕。

又

席上赋林檎花

群花渐老，向晓来微雨，芳心初拆。拂掠娇红香旖旎，浑欲不胜春色。淡月梨花，新晴繁杏，装点成标格。风光都在，半开深院人寂。

刚要买断东风，袅栾枝低映，舞茵歌席。记得当时曾共赏，玉人纤手轻摘。醉里妖饶，醒时风韵，比并堪端的。谁知憔悴，对花空恁思忆。

又

赏芍药

人生行乐，算一春欢赏，都来几日。绿暗红稀春已去，赢得星星头白。醉里狂歌，花前起舞，拚罚金杯百。淋漓宫锦，忍辜妖艳姿色。

须信殿得韶光，只愁花谢，又作经年别。嫩紫娇红还解语，应为主人留客。月落乌啼，酒阑烛暗，离绪伤吴越。竹西歌吹，不堪老去重忆。

又

余年十八寓符离，临行，作此词

媚容素态，比群花、赢了风流颜色。昵枕低帏销受得，□□轻怜深惜。怎望如今，瓶沉簪折，蓦地成疏隔。□□夕雨，甚时重见踪迹。

门外暂泊兰舟，一行霜树，□一重山碧。泪眼相看争忍望，天际孤村寒驿。汴水无情，催人东去，去也添愁寂。鳞鸿方便，为人传个消息。

瑞鹤仙

陡寒生翠幕。冻云垂，缤纷飞雪初落。萦风度池阁。袅馀妍，时趁舞腰纤弱。江天漠漠。认残梅、吹散画角。正貂裘乍怯，黄昏院宇，入檐飘泊。

依约。银河迢递，种玉群仙，共骖鸾鹤。东君未觉。先春绽，万花萼。向尊前、已喜丰年呈瑞，人间何事最乐。拥笙歌、绣阁低帷，纵欢细酌。

倾杯乐

仙吕席上赏雪

锦帐寒添，画檐雀噪，冻云布野。望空际、瑶峰微吐，琼花初绽，江山如画。裁冰剪水装鸳瓦。杳旗亭路，依稀管弦台榭。倚小楼佳兴，一行珠帘不下。

随缕板、歌声闲暇。傍翠袖云鬟、怜艳冶。似佯醉、不耐娇羞，浓欢旋学风雅。向暝色、双鸾舞罢。红兽暖、春生金斝。但殢饮，香雾卷、壶天不夜。

木兰花慢

长乐台晚望偶成

正枝头荔子，晚红皱、袅熏风。对碧瓦迷云，青山似浪，返照浮空。高台称吟眺处，□繁华、清胜两无穷。帘卷榕阴暮合，万家香霭溟濛。

年光冉冉逐飞鸿。叹雨迹云踪。渐暑退兰房，凉生象簟，知与谁同。临鸾晚妆初罢，怨清宵、好梦不相逢。看即天涯秋也，恨随一叶梧桐。

水调歌头

书怀

溪山多胜事，诗酒辨清游。主人为我，增葺台榭足凝眸。仿佛玉壶天地，隐见瀛洲风月，千首傲王侯。谁与共登眺，公子气横秋。

记当年，曾共醉，庾公楼。一杯此际，重话前事逐东流。多谢兼金清唱，更拟重阳佳节，挼菊任扶头。但愿身长健，浮世拚悠悠。

又

图画上麟阁，莫使鬓先秋。壮年豪气，无奈黯黯阵云浮。常记青油幕下，一矢聊城飞去，谈笑静边头。勋业出无意，非为快恩仇。

卷龙韬，随凤诏，与时谋。朱幡皂盖南下，聊试海山州。邂逅故人相见，俯仰浮生今古，蝼蚁共王侯。万事偶然耳，风月恣嬉游。

又

和南剑薛倅

长乐富山水，杖屦足追游。故人千里，西望双剑黯回眸。多谢扁舟乘兴，慰我天涯羁思，何必羡封侯。暮雨疏帘卷，爽气飒如秋。

送征鸿，浮大白，倚危楼。参横月落，耿耿河汉近人流。堪叹人生离合，后日征鞍西去，别语却从头。老矣江边路，清兴漫悠悠。

醉蓬莱

侍宴德寿宫应制赋假山

向逍遥物外，造化工夫，做成幽致。杳霭壶天，映满空苍翠。耸秀峰峦，媚春花木，对玉阶金砌。方丈瀛洲，非烟非雾，恍移平地。

况值良辰，宴游时候，日永风和，暮春天气。金母龟台，傍碧桃阴里。地久天长，父尧子舜，灿绮罗佳会。一部仙韶，九重鸾仗，年年同醉。

满庭芳

赏牡丹

冶态轻盈，香风摇荡，画栏淑景初长。彩霞深处，明艳夺昭阳。试问沉香旧事，应劝我、莫负韶光。多情是，低徊顾影，云幕淡微凉。

人间，春更好，一枝斜插，犹记疏狂。到如今潘鬓，暗点吴霜。乐事直须年少，何妨拚、一饮千觞。醺醺醉，壶天向晚，春思正悠扬。

燕山亭

中秋诸王席上作

河汉风清，庭户夜凉，皓月澄秋时候。冰鉴乍开，跨海飞来，光掩满天星斗。四卷珠帘，渐移影、宝阶鸳甃。还又。看岁岁婵娟，向人依旧。

朱邸高宴簪缨，正歌吹瑶台，舞翻宫袖。银管竞酬，棣萼相辉，风流古来谁有。玉笛横空，更听彻、裳霓三奏。难偶。拚醉倒、参横晓漏。

又

杨廉访生日

玉立明光，才业冠伦，汉历方承休运。江左奏功，塞垒宣威，紫绶几垂金印。岁晚归来，望丹极、新清氛祲。忠愤。著挠节朋俦，便成嘉遁。

千载云海茫茫，记举目新亭，壮怀难尽。蝴蝶梦惊，化鹤飞还，荣华等闲一瞬。七十尊前，算畴昔、都无可恨。休问。长占取、朱颜绿鬓。

沁园春

初冬夜坐闻淮上捷音次韵

更漏迢迢，乍寒天气，画烛对床。正井梧飘砌，边鸿度月，故人何处，水远山长。老去功名，年来情绪，宽尽寒衣销旧香。除非是，仗蛮笺象管，时伴吟窗。

词章。莫话行藏。且喜见、捷书来帝乡。看锐师云合，妖氛电扫，随堤宫柳，依旧成行。梦绕他年，青门紫陌，对酒花前歌正当。空成恨，奈潘郎两鬓，新点吴霜。

喜迁莺

福唐平荡海寇宴犒将士席上作

七闽形胜。镇南纪会府，山川交映。箫鼓喧天，绮罗盈市，不负四时风景。共喜太平无事，岂料潢池不逞。殄群丑，看一鼓雷奔，沧溟波静。

指纵诗书帅。曾到凤池，密勿陪几政。暂淹筹帏，催分战舰，总出智谋先定。想见捷书初上，尽道臣贤主圣。正图旧，听重宣丹诏，归调金鼎。

金人捧露盘

庚寅岁春奉使过京师感怀作

记神京、繁华地，旧游踪。正御沟、春水溶溶。平康巷陌，绣鞍金勒跃青骢。解衣沽酒醉弦管，柳绿花红。

到如今、馀霜鬓，嗟前事、梦魂中。但寒烟、满目飞蓬。雕栏玉砌，空锁三十六离宫。塞笳惊起暮天雁，寂寞东风。

传言玉女

凤阙龙楼，清夜月华初照。万点星球，护花梢寒峭。华胥梦里，老去欢情终少。花愁醉闷，总消除了。

紫陌嬉游，不似少年怀抱。珠帘十里，听笙箫声杳。幽期密约，暗想浅颦轻笑。良时莫负，玉山频倒。

好事近

仰赓圣制

摇飏杏花风，迟日淡阴双阙。丝管缓随檀板，看舞腰回雪。

龙舟闲舣画桥边，须趁好花折。频劝御杯宜满，正清歌初阕。

又

严陵柳守席上

一梦别长安，山路雨斜风细。行到子陵滩畔，谢主人深意。

多情低唱下梁尘，拚十分沉醉。去也为伊消瘦，悄不禁思忆。

又

霁雪好风光，恰是相逢时节。酒量不禁频劝，便醉倒人侧。

严城更漏夜厌厌，应有断肠客。莫问落梅三弄，喜一枝曾折。

柳梢青

侍宴禁中和张知閤应制作

梅粉轻匀。和风布暖，香径无尘。凤阁凌虚，龙池澄碧，芳意鳞鳞。

清时酒圣花神。对内苑、风光又新。一部仙韶，九重鸾仗，天上长春。

又

临安春会，泛舟湖中，胡帅索词，因赋

花柳争春。湖山竞秀，恰近清明。绮席从容，兰舟摇曳，稳泛波平。

君恩许宴簪缨。密座促、仍多故情。一部清音，两行红粉，醉入严城。

又

山林堂席上以主人之意解嘲

品雅风流，端端正正，堪人怜惜。因甚新来，眉儿不展，愁情如织。

倡条冶叶无情，犹为他、千思万忆。据恁当初，真心实意，如何亏得。

春光好

侍宴苑中赏杏花

胭脂腻，粉光轻。正新晴。枝上闹红无处著，近清明。

仙娥进酒多情。向花下、相闹盈盈。不惜十分倾玉斝，惜凋零。

又

感旧

心下事，不思量。自难忘。花底梦回春漠漠，恨偏长。

闲日多少韶光。雕阑静、芳草池塘。风急落红留不住，又斜阳。

又

槐阴密，蔗浆寒。荔枝丹。珍重主人怜客意，荐雕盘。

多情翠袖凭栏。晚妆罢、谁与共欢。帘卷玉钩风细细，敛眉山。

减字木兰花

席上赏宴赐牡丹之作

一声杜宇。满地落红愁不语。国色春娇。不逐风前柳絮飘。

珠帘休卷。爱惜龙香藏粉艳。胜友俱来。同醉君恩倒玉杯。

点绛唇

庆即席上

璧月香风，万家帘幕烟如昼。闹蛾雪柳。人似梅花瘦。

行乐清时，莫惜笙歌奏。更阑后。满斟金斗。且醉厌厌酒。

又

细雨斜风，上元灯火还空过。下帘孤坐。老去知因果。

风月词情，冷落教谁和。今忘我。静中看破。万事空花堕。

浣溪沙

奉诏次韵张池州赏杏听琵琶

艳杏红芳透粉肌。

沉香亭宴太真妃。

新晴庭馆燕来迟。

试抹么弦妆半掩，

满斟绿醑袖交飞。

九重天上捧金卮。

又

郑相席上赠舞者

元是昭阳宫里人。

惊鸿宛转掌中身。

只疑飞过洞庭云。

按彻凉州莲步紧，

好花风袅一枝新。

画堂香暖不胜春。

又

绮陌寻芳惜少年。

长楸走马著金鞭。

玉楼春醉杏花前。

憔悴如今谁作伴，

别离还近养花天。

碧云凝处忆婵娟。

又

一扇熏风入座凉。

轻云微雨弄晴光。

绿团梅子未成黄。

渐近日长愁闷处，

更堪羁旅送归艎。

乱山重叠水茫茫。

钗头凤

华灯闹。银蟾照。万家罗幕香风透。金尊侧。花颜色。醉里人人，向人情极。惜惜惜。

春寒峭。腰肢小。鬓云斜亸蛾儿袅。清宵寂。香闺隔。好梦难寻，雨踪云迹。忆忆忆。

诉衷情

夜直殿庐，晚雪，因作

建章宫殿晚生寒。飞雪点朱阑。舞腰缓随檀板，轻絮殢春闲。

愁思乱，酒肠悭。漏将残。玉人今夜，滴粉搓酥，应敛眉山。

又

赵德大还延平，因语旧游，作此以赠之

半钩珠箔小扬州。春色在重楼。曾醉玳筵歌舞，楚梦苦难留。

情脉脉，恨悠悠。几时休。大都人世，会少离多，总是闲愁。

又

晚妆初试蕊珠宫。随步异香浓。檀槽缓垂鸾带，纤指捻春葱。

莺语巧，上林中。正娇慵。暂教花下，帘影微开，多谢东风。

又

史丞相宴曲水席上作

兰亭曲水擅风流。移宴向清秋。黄花未应憔悴，盏面尚堪浮。

围艳质，发歌喉。细相酬。明年此会，主人还是，在凤池头。

踏莎行

翠幄成阴，谁家帘幕。绮罗香拥处、觥筹错。清和将近，□春寒更薄。高歌看簌簌、梁尘落。

好景良辰，人生行乐。金杯无奈是、苦相虐。残红飞尽，袅垂杨轻弱。来岁断不负、莺花约。

眼儿媚

闺思

花近清明晚风寒。锦幄兽香残。醺醺醉里，匆匆相见，重听哀弹。

春情入指莺声碎，危柱不胜弦。十分得意，一场轻梦，淡月阑干。

又

重劝离觞泪相看。寂寞上征鞍。临行欲话，风流心事，万绪千端。

春光漫漫人千里，归梦绕长安。不堪向晚，孤城吹角，回首关山。

蝶恋花

惜春

翠箔垂云香喷雾。年少疏狂，载酒寻芳路。多少惜花春意绪。劝人金盏歌金缕。

桃李飘零风景暮。只有闲愁，不逐流年去。旧事而今谁共语。画楼空指行云处。

又

三月上巳应制

御柳风柔春正暖。紫殿朱楼，赫奕祥光远。十二玉龙迎凤辇。香腾锦绣闻弦管。

扇却双鸾开宝宴。绿绕红围，宣劝金卮满，万岁千秋流宠眷。此身欲备昭阳燕。

隔浦莲

咏白莲

凉秋湖上过雨。作意回商素。暗绿翻轻盖，萧然姑射俦侣。妆脸宜淡伫。红衣妒。步袜凌波去。

异香度。天教占断，风汀月浦烟渚。纤尘不到，梦绕玉壶清处。多少芳心待怨诉。无语。飞来一片鸥鹭。

浪淘沙

观潮作

一线海门来。雪喷云开。昆山移玉下瑶台。卷地西风吹不断，直到蓬莱。

羯鼓噪春雷。鼍舞蛟回。歌楼鼓吹夕阳催。今古清愁流不尽，都一樽罍。

蓦山溪

坤宁殿得旨次韵赋照水梅花

催花小雨，轻把香尘洒。帘卷水亭风，梅影转、夕阳初下。靓妆窥鉴，鸳甃湛清漪，浮暗麝，剪芳琼，消得连城价。

玉楼十二，寒怯铢衣挂。曾是绿华仙，眷馀情、新词如画。花随人圣，须信世无双，腾凤吹，驻銮舆，堪与瑶池亚。

又

暮秋赏梨花

凋红减翠，正是清秋杪。深院袅香风，看梨花、一枝开早。珑璁映面，依约认娇颦，天淡淡，月溶溶，春意知多少。

清明池馆，芳信年年好。更向五侯家，把江梅、风光占了。休教寂寞，辜负向人心。檀板响，宝杯倾，潘鬓从他老。

感皇恩

重到临安

依旧惜春心，花枝常好。只恐尊前被花笑。少年青鬓，耐得几番重到。旧欢重记省，如天杳。

绮陌青门，斜阳芳草。今古销沉送人老。帝城春事，又是等闲来了。乱红随过雨，莺声悄。

阮郎归

上苑初夏侍宴，池上双飞新燕掠水而去，

得旨赋之

柳阴庭馆占风光。呢喃清昼长。碧波新涨小池塘。双双蹴水忙。

萍散漫，絮飘飏。轻盈体态狂。为怜流去落红香。衔将归画梁。

鹧鸪天

选德殿赏灯，先宴梅堂，侍两宫，沾醉

口占

龙驭亲迎玉辇来。

江梅枝上雪培堆。

东风上苑春光到，

更放金莲匝地开。

腾凤吹，进瑶杯。

两宫交劝正欢谐。

父慈子孝从今数，

准拟开筵一万迴。

又

奉和伯可郎中席上见赠

桃李飘零春已深。

可怜轻负惜花心。

尊前赖有红千叠，

窗外休惊绿满林。

灯灼灼，醉沉沉。

笙歌丛里酒频斟。

留欢且莫匆匆去，

怅望春归何处寻。

又

了堂净惠师示予寒食感怀二阕，因次其韵

每上春泥向晓乾。

花间幽鸟舞姗姗。

年华不管人将老，

门外东风依旧寒。

投簪易，息机难。

鹿门归路不曾关。

羡君早觉无生法，

识破南柯一梦间。

又

故乡寒食醉酡颜。

秋千彩索眩斓斑。

如今头上灰三斗，

赢得疏慵到处闲。

钟已动，漏将残。

浮生犹恨别离难。

镬汤转作清凉地，

只在人心那样看。

定风波

应制听琵琶作

捍拨金泥雅制新。紫檀槽映小腰身。娅姹雏莺相对语。欣睹。上林花底暖生春。

飒飒胡沙飞指下。休讶。一般奇绝称精神。向道

曲终多少意。须记。昭阳殿里旧承恩。

又

赏牡丹席上走笔

上苑秾芳初雨晴。香风袅袅泛轩楹。犹记洛阳开小宴。娇面。粉光依约认倾城。

流落江南重此会。相对。金蕉蘸甲十分倾。怕见人间春更好。向道。如今老去尚多情。

又

题续宅江楼

极目秋光夕照开。潮头初自海门来。杳杳江天横一线。如练。疾驱千骑鼓声催。

杰槛翠飞争徙倚。一行新雁去仍回。翠袖半空歌笑回。低映。十分沉醉劝金杯。

又

天语丁宁对未央。少摅素志向荆襄。烜赫家声今不坠。英伟。风姿飒爽紫髯郎。

别酒一杯君莫阻。烛前粉艳俨成行。领略大堤花好处。无绪。也应回首水云乡。

南乡子

文叔开尊席上作

霜月晚云收。萧瑟西风满院秋。雅会难期嗟易散，迟留。把酒听歌且劝酬。

万事拚悠悠。只有情亲意未休。后夜扁舟烟浪里，回头。叶叶丹枫总是愁。

忆秦娥

暗空碧。吴山染就丹青色。丹青色。西风摇落，可堪凄恻。

世情冷暖君应识。鬓边各自侵寻白。侵寻白。江南江北，几时归得。

又

西风节。碧云卷尽秋宵月。秋宵月。关河千里，照人离别。

尊前俱是天涯客。那堪三载遥相忆。遥相忆。年光依旧，渐成华髮。

又

赏雪席上

暮云蹙。小亭带雪斟醹醁。斟醹醁。一声羌管，落梅蔌蔌。

舞衣旋趁霓裳曲。倚阑相对人如玉。人如玉。锦屏罗幌，看成不足。

又

正飞雪。园林一样梨花白。梨花白。画堂帘卷，暖生春色。

嵇康转轴声幽噎。新来多病娇无力。娇无力。浅红转黛，自然标格。

又

邯郸道上望丛台有感

风萧瑟。邯郸古道伤行客。伤行客。繁华一瞬，不堪思忆。

丛台歌舞无消息。金尊玉管空尘迹。空尘迹。连天草树，暮云凝碧。

鹊桥仙

同舍郎载酒见过，醉后作

菊花小摘，西风斜照，帘影轻笼暝色。玉尊侧倒莫辞空，□满座、宾朋弁侧。

乡邦万里，北来年少，几个如今在得。扶头一任且留连，叹人世、光阴半百。

清平乐

松姿不老。独立蓬莱杪。风卷流苏香雾晓。又是江梅开了。

丹青早画麒麟。貂蝉自属王门。闻道碧桃花绽，一枝枝祝千春。

长相思

清夜长。泛玉觞。照座江梅花正芳。风传细细香。

围艳妆。留醉乡。一曲清歌声绕梁。尊前人断肠。

虞美人

中秋前两夜作

芙蓉池畔都开遍。又是西风晚。霁天碧净暝云收。渐看一轮冰魄、冷悬秋。

闽山层叠迷归路。把酒宽愁绪。旧欢新恨几凄凉。暗想瀛洲何处、梦悠扬。

采桑子

清明

清明池馆晴还雨，绿涨溶溶。花里游蜂。宿粉栖香锦绣中。

玉箫声断人何处，依旧春风。万点愁红。乱逐烟波总向东。

朝中措

赵知閤生日

画堂帘卷兽香浓。花上雪玲珑。平地十洲三岛，蟠桃已试春红。

清朝旧德，仙姿难老，主眷方隆。烂醉笙歌丛里，年年先占春风。

又

山父赏牡丹，酒半作

画堂栏槛占韶光。端不负年芳。依倚东风向晓，数行浓淡仙妆。

停杯醉折，多情多恨，冶艳真香。只恐去为云雨，梦魂时恼襄王。

又

金沙架上日璁珑。浓绿衬轻红。花下两行红袖，直疑春在壶中。

如今尚觉，惜花爱酒，依旧情浓。无限少年心绪，从教醉倒东风。

又

休论社燕与秋鸿。时节太匆匆。海上一番微雨，朱门浓绿阴中。

主人情厚，金杯满泛，且共从容。莫问莺花俱老，今朝犹是春风。

又

西湖南北旧游空。谁料一尊同。回首四年间事，浑如飞絮濛濛。

林花谢了，明年春到。依旧芳容。惟有朱颜绿鬓，暗随流水常东。

又

席上赠南剑翟守

双溪楼上凭栏时。潋滟泛金卮。醉到闹花深处，歌声遏住云飞。

风流太守，鸾台家世，玉鉴丰姿。行奉紫泥褒诏，要看击浪天池。

又

维扬感怀

雕车南陌碾香尘。一梦尚如新。回首旧游何在，柳烟花雾迷春。

如今霜鬓，愁停短棹，懒傍清尊。二十四桥风月，寻思只有消魂。

又

同前代御带作

功名虽未压英游。一种旧风流。人世百年须到，如今七十春秋。

当时帷幄，貂珰贵重，誉蔼朋俦。赢得尊前沉醉，浮华付去悠悠。

南柯子

元夜书事

璧月窥红粉，金莲映彩山。东风丝管满长安。移下十洲三岛、在人间。

两两人初散，厌厌夜向阑。倦妆残醉怯春寒。手捻玉梅无绪、倚阑干。

又

次韵南剑赵倅

粉黛娉娗艳，芝兰笑语香。延平春色鬥芬芳。不管清宵更漏、听霓裳。

烛暗人方醉，杯传意更长。可堪羁客九迴肠。萧瑟一檐风雨、过横塘。

又

将出行，陆丈知府置酒，出姬侍，酒半

索词

绿荫侵檐净，红榴照眼明。主人开宴出倾城。正是雨馀天气、暑风清。

别酒殷勤竟，危弦要妙声。年年相见岂无情。后日暮云回首、奈乘行。

又

浩然与予同生己丑岁，月日时皆同。秋

日，见席上出新词，且命小姬歌以侑觞，次

韵奉酬

共禀阴阳数，谁知造化工。安闲百计总输公。掩映芙蓉花径、郡城东。

风月三秋兴，尊罍一笑同。新词佳丽见情通。更唤雪儿、低唱慰衰容。

玉楼春

雪中无酒，清坐寒冷，承观使大尉与宾

客酬唱谨和

江天暝色伤心目。

冻鹊争投林下竹。

四垂云幕一襟寒，

片片飞花轻镂玉。

美人试按新翻曲。

点破舞群春草绿。

融尊侧倒也思量，

清坐有人寒起粟。

江神子

赠章邃道

故人情分转绸缪。小窗幽。话离愁。海阔天遥，鸿雁两悠悠。今日相逢谁较健，应怪我、鬓先秋。

功名淅米在刀头。壮心休。弊貂裘。何事留欢，不竟漾扁舟。桃李春风将近也，如后会、醉青楼。

踏莎行

和材甫听弹琵琶作

凤翼双双，金泥细细。四弦斜抱拢纤指。紫檀香暖转春雷，嘈嘈切切声相继。

弱柳腰肢，轻云情思。曲中多少风流事。红牙拍碎少年心，可怜辜负尊前意。

生查子

温柔乡内人，翠微阁中女。

颜笑洛阳花，肌莹荆山玉。

东君深有情，解与花为主。

移傍楚峰居，容易为云雨。

青玉案

蒲葵佳节初经雨。正栏槛、薰风度。满泛香蒲斟醁醑。故人情厚，艳歌娇舞。总是留宾处。

榴花照眼江天暮。醉里春情荡轻絮。岂止卷帘通一顾。今宵酒醒，一襟风露。梦指高唐去。

又

乘鸾影里冰轮度。秋空净、南楼暮。袅袅天风吹玉兔。今宵只在，旧时圆处。往事难重数。

天涯几见新霜露。怎得朱颜旧如故。对酒临风慵作赋。蓝桥烟浪，故人千里，梦也无由做。

菩萨蛮

次韵龙深甫春日即事

杏花寒食佳期近。一帘烟雨琴书润。砌下水潺潺。玉笙吹暮寒。

阳台云易散。往事寻思懒。花底醉相扶。当时人在无。

又

云烟漠漠秋容老。茅檐映水人家好。林叶未凋疏。远山横有无。

平生耕钓事。若个安身是。劝君早归来。碧香新瓮开。

西江月

元夕醉中走笔

焕烂莲灯高下，参差梅影横斜。凭栏一目尽天涯。雪月交辉清夜。

莫惜柔荑劝酒，从教醉脸红霞。烂银宫阙对仙家。一段风光如画。

又

桂苑旋生凉思，银河左界秋高。纤尘不动湛清霄。皓月照人偏好。

诗为情多却减，酒因愁里难销。一声羌管梦魂劳。可惜风光虚老。

又

醉伴三千珠履，如登十二琼楼。壶天澄爽露华秋。滟滟金波酾酒。

罗扇不随恩在，佳时须要人酬。麒麟阁画为谁留。只见浮生白首。

绣带儿

客路见梅

潇洒陇头春。取次一枝新。还是东风来也，犹作未归人。

微月淡烟村。谩伫立、惆怅黄昏。暮寒香细，疏英几点，尽奈销魂。

卜算子

湖州砖墙吴氏女失身于土山张氏作妾

数尽万般花，不比梅花韵。雪压风欺恁地寒，刬地清香喷。

半醉折归来，插向乌云鬓。不是愁人闷带花，花带愁人闷。

柳梢青

咏海棠

雨过风微。温泉浴倦，妃子妆迟。翠袖牵云，朱唇得酒，脸晕胭脂。

年年海燕新归。怎奈向、黄昏恁时。倚遍琼干，烧残银烛，花又争知。

又

春祺锡宴

□杏堂前，清深窗外，宛似蓬瀛。珠翠分行，笙歌争奏，音韵清新。

玉皇金母情亲。劝醁醑、更酬嗣君。地久天长，花朝月夕，天上长春。

又

小宴清秋。霎时见了，雨散云收。柳絮轻柔，梅花闲澹，宫院风流。

空教梦绕青楼。待说个、相思又休。无奈情何，不来眼底，常在心头。

醉落魄

情深恨切。忆伊诮没些休歇。百般做处百厮惬。管是前生，曾负你冤业。

临岐不忍匆匆别。两行珠泪流红颊。关山渐远音书绝。一个心肠，两处对风月。

鹊桥仙

娇波媚靥，尊前席上，只是寻常梳裹。温柔伶俐总天然，没半掏、教人看破。

从来可恁，痴迷著相，百计消除不过。烟花不是不曾经，放不下、唯他一个。

清平乐

艳苞初拆。偏借东君力。上苑梨花风露湿。新染胭脂颜色。

玉人小立帘栊。轻习媚脸妆红。斜插一枝云鬓，看谁剩□春风。

诉衷情

闲窗静院漏声长。金鸭冷残香。几番梦回枕上，飞絮恨悠扬。

身在此，意伊行。日煞思量。不言不语，几许闲情，月上回廊。

浣溪沙

樱桃

谷雨郊园喜弄晴。

满林璀璨缀繁星。

筠篮新采绛珠倾。

樊素扇边歌未发，

葛洪炉内药初成。

金盘乳酪齿流冰。

壶中天慢

素飙漾碧，看天衢稳送、一轮明月。翠水瀛壶人不到，比似世间秋别。玉手瑶笙，一时同色，小按霓裳叠。天津桥上，有人偷记新阕。

当日谁幻银桥，阿瞒儿戏，一笑成痴绝。肯信群仙高宴处，移下水晶宫阙。云海尘清，山河影满，桂冷吹香雪。何劳玉斧，金瓯千古无缺。








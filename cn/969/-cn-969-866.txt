刘克庄　三月二十五日饮方校书园十绝

才入中年会面难，安知白首此团栾。

不妨时驾柴车出，只作初骑竹马看。

刘克庄

刘克庄　三月二十五日饮方校书园十绝

伯兄乃汉司徒掾，季子亦唐行秘书。

只愿荆花常烂熳，莫令瓜蔓稍稀疏。

刘克庄

刘克庄　三月二十五日饮方校书园十绝

自古根深枝叶蕃，百年乔木到今存。

只留谏草传家世，莫着轺车辱户门。

刘克庄

刘克庄　三月二十五日饮方校书园十绝

西舍鸣笳索赋诗，东家拽石请书碑。

眼中除却壶山外，多是新知少旧知。

刘克庄

刘克庄　三月二十五日饮方校书园十绝

呼来不许望清光，麾去奚堪作省郎。

莫是后身刘快活，插花重入少年场。

刘克庄

刘克庄　三月二十五日饮方校书园十绝

石室千年不复开，庭花无语季苍苔。

席间旧客惟枚叟，白发重将屐齿来。

刘克庄

刘克庄　三月二十五日饮方校书园十绝

空留藓石仆斜阳，不见奇章与赞皇。

何必雍门弹一曲，蝉声极意说凄凉。

刘克庄

刘克庄　三月二十五日饮方校书园十绝

百年如电复如风，昨日孩提今日翁。

乍可生前称醉汉，也胜死后谥愚公。

刘克庄

刘克庄　三月二十五日饮方校书园十绝

早退分明胜一筹，年行六十复何求。

东门瓜与南山豆，谁道君恩薄故侯。

刘克庄

刘克庄　三月二十五日饮方校书园十绝

后有良工识苦心，今无善听孰知音。

老来字字趋平易，免被儿童议刻深。

刘克庄


○請增調狼土等兵以安根本重地疏 【 調狼土兵禦倭】

東南為財賦具區、而留都乃根本重地、數年以來、吳浙之間橫被倭患、所在傷殘、邇者仰荷　聖明督調狼土等兵、合力征勦、雖屢次奏功、未即殄滅、而新賊日增、虐焰愈熾、舟稱數百、眾且鉅萬、而我兵之可恃者、惟狼兵土兵一萬四千而已、且前此舊賊、止於屯聚柘林川沙等處、我以全軍分屯進勦、為力尚易、今則新舊相參、流刼肆出、在浙西則海鹽、乍浦、嘉善、平湖、在直隸則松江、蘇州、上海、崐山、常熟、江陰、無錫、崇明、靖江、在江北、則贛榆日照、桃源、海州、通州、秦州、鹽城、無處無賊、而我兵合之則應援弗及、分之則勢弱難支、星馳轉戰、未能收功、而乃東西追逐、疲于道路、若不亟議增兵、早為勦除、萬一長驅深入、逼近留都、震驚陵寢、關係匪輕、況南京各營官兵、素稱疲弱、且未經戰陣、雖分布防守、無益寔用、即將見在狼兵土兵、分調策用、又不免顧此遺彼、坐失機宜、深為可慮查得總督都御史張　原奉　敕諭、如或兵力不足聽爾於山東兩廣湖廣、有兵之處、徑自行文調取、各該廵撫官并三司守廵道官、即時督發、如有抗違遲悞者、指名參奏拏問、欽此、即今賊勢緊急、如同焚溺、呼吸之間、勝敗異形、懇乞　聖明欽奉　敕諭內事理、徑自行文提督兩廣等處軍務都御史談愷、總兵官蔣傳、廵撫湖廣都御史汪大受、總兵官焦棟即調發東蘭那地等州狼兵永順保靖二司土兵、共二三萬名、務要精選壯勇慣戰者、各備鋒利器械、強弩毒藥、星夜督發、比照先次調兵事體、應給衣裝、就于各廵撫衙門、從厚處給、經過地方、俱給與行糧犒賞、應付船隻、行委該道守廵兵備官員、監督該管掌印土官、星夜統領前來、不許將不堪之兵、一槩充數。及於途中縱令騷擾。搶擄財物。違者輕則從宜責治。重則押赴軍門。處以軍法。至日聽總督衙門分布、一則護守京師。保安根本。一則隨賊向往、併力征勦。務在刻期平定、以弭大患、仍乞　皇上軫念　陵寢重地、財賦奧區、特　敕兵部馬上差官星馳前去催督、彼處撫按等官速行調發、無致失悞機事、及　申敕各該土官、務竭忠藎、僇力平賊、有功之日、查照近例、重加陞賞、如有逗遛觀望、失悞軍機者、定行一體罰治削黜不恕、庶幾威武奮揚、而廓清有日、


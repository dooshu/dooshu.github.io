敕建承恩寺碑文


皇朝，凡太子、诸王生，率剃度幼童一人为僧，名替度。虽非雅制，而宫中率沿以为常。

皇上替僧名志善，向居龙泉寺。慈圣皇太后、今上皇帝，追念先帝及其替僧，以寺居圮坏，欲一新之；而其地湫隘，且滨于河，势难充拓。乃出帑储千金，潞王公主及诸宫眷所施数千金，命司礼监太监冯保，贸地于都城巽隅居贤坊，故太监王成住宅，特建梵刹。外为山门、天王殿，左右列钟、鼓楼，中为大雄宝殿，两庑为伽蓝、祖师殿，后为大士殿，左右库房、禅堂、方丈、香积、僧房，凡九十有五。庄严法事，靡不毕具。

寺成，因官志善为僧录司左善世，以住持之，而赐名曰承恩。余惟承恩有二义焉：施给园，创精舍，崇重三宝，上恩也；以大悲智力拯拔沉苦，跻诸彼岸，以大光明灯，普照沉迷，示之觉路，佛恩也。思报上恩，则必虔恭，朝夕勤修法事，以祝慈寿圣恩千万祀；思报佛恩，则必恪守戒律，发深信心，以求速证毗卢正果。庶毋负于圣母、皇上创建之意也。於戏！后之居此者，宜谛思之。

工始于万历甲戌年，告成于乙亥年□月。谨述其创立始末，勒之于石，以垂不朽。而系之以偈曰：

佛恩广大浩无边，毗卢光明照大千。
拔诸沉苦证涅槃，如以宝筏济迷川。
慈思浩浩亦如然，巍巍功德不唐捐。
舍卫城中给孤园，梵刹萃起开中天。
琳宫玉除宝庄严，间以宝树郁慈芊。
宝华芬敷色殊妍，华云鬘云垂四埏。
法轮常转妙义宣，法灯常明烛幽缠。
我愿缁俗诸有缘，普沾法润沃心田。
诵我重宣此偈言，永祝慈龄万万年。






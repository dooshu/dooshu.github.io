卷28_49【杂曲歌辞·天长地久词】  卢纶

玉砌红花树，香风不敢吹。

春光解天意，偏发殿南枝。

虹桥千步廊，半在水中央。

天子方清暑，宫人重暮妆。

辞辇复当熊，倾心奉上宫。

君王若看貌，甘在众妃中。

云日呈祥礼物殊，北庭生献五单于。

塞天万里无飞鸟，可在边城用郅都。

台殿云凉风日微，君王初赐六宫衣。

楼船罢泛归犹早，行道才人斗射飞。


答河道吴自湖计分淮导河策


前奉华翰，报高邮工完时，已微闻维扬水患不减上岁矣，夏已如此，秋当何如？今但保高邮堤工不坏，犹足捍御。灰石初合，即经冲啮，岂得无损？惟随宜补葺，九坚一瑕，固不害为成功也。

闻缙绅之言，河既从故道入海，淮又合于江，淮、河分背而行，于地方亦甚便利。所可虑者，天妃以北，中间五六里之浅涸，有防于运道，且鄙意调挽淮逆上，且势为难。而上阳、高、宝之间，所不足者非水也，若就浅处别疏一道，或引水建闸，以为运艘由淮达河之路，而纵淮入江，以复乎孟氏之言，比之挽淮，为力似易。其河流自由故道入海，宜因其势而益导之，使河、淮永不相合，则淮安从此可免昏垫，而于运道亦无所妨。但仆自来未经此地，不悉其曲折，独以意度如此，谩呈以备采择。

黄佥宪告病，以杨二守代之，俱如尊谕，属所司覆行。但黄昔以才望荐用，今未兑成绩辄以病去，不能无托避之嫌。今既以杨代，须委任责成，毋使后人效之也。人臣既已委职受寄，宜思分义所当尽者，若见可而进，知难而退，国家何赖焉？






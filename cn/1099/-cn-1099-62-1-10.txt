○題為釐正祀典事疏 【 北岳】

自來名臣往往建議及此未遑釐正也

載考帝舜紹堯之後、肇十有二州、封十有二山、葢每州必封表山之高大者。以為一州之鎮。如五嶽五鎮之神、東封泰山為東嶽、在今山東泰安州、沂山為東鎮、在今青州府臨朐縣、南封衡山為南嶽、在今湖廣衡山縣、會稽山為南鎮、在今浙江會稽縣、西封華山為西嶽、在今陝西華陰縣、封吳山為西鎮、在今隴州北封恒山為北嶽、在今大同府渾源州、封醫巫閭山為北鎮在今遼東廣寧衛、中封嵩山為中嶽、在今河南府登封縣、封霍山為中鎮、在今山西霍州、又封四海四瀆之神、東海之神、在今萊州府、南海之神、在今廣東南海縣、西海之神、在今蒲州、北海之神、在今懷慶府濟源縣、誌載以其濟水源通北海、故祭于此、淮瀆之神、在今南陽府泌陽縣、江瀆之神、在今四川成都府、河瀆之神、亦在蒲州、濟瀆之神、亦在濟源縣、三代而下。歷秦漢隋唐。俱于原封之山致祭。至五代失河北之地。宋有天下。未能混一。北為契丹所有。後以白溝河為界。所以祭北嶽恆山於真定府曲陽縣。俗傳有飛來石之說。不知祭醫巫閭山于何處。葢宋建都于汴。而真定汴京之北。是亦不得巳權宜之道也迨我　太祖高皇帝、膺天眷命、奄有萬方、建都金陵、覩真定遠在京師之北。所以因循未曾釐正。迨我　太宗文皇帝遷都北平。而真定府卻在京都之南。當時禮官。亦未建明。猶祭北嶽于曲陽縣。惟北鎮仍祭于廣寧。若以為北嶽原在真定。則周禮載恒山為并州之鎮在正北。我朝一統誌亦載恆山在渾源州南二十里即北嶽以此觀之則北嶽當在渾源州為無疑矣今本州北嶽廟址猶存。故老猶能相傳。我朝洪武初定嶽鎮海瀆之神。削去歷代褒加之帝號。真可為萬世之法。獨北嶽猶祭于帝都之南。非其故封之山。誠為闕典。臣非禮官、考據未真、但係國家重事、不可不為釐正、乞敕禮部再加詳攷。如臣所言為是、明白具奏、行移山西并大同廵撫官員、候時年豊稔、措置錢糧于渾源州恒山舊址去處脩葢北嶽神祠、務在不侈不隘、若舊殿猶存、不必從新葢造、止可修葺、工完之後、有司具奏、更乞敕翰林院撰文勒石豎廟、以垂永久、今後凡祭北嶽之神。于此行禮。庶數百年之闕典得以正于今日。而我朝之盛事亦可昭於後世矣。


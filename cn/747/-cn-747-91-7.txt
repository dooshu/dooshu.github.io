○诛崔昭纬诏

朕猥以眇身，恭临大宝，修前王这法度，奉列圣之纪纲，未尝以喜怒之心行其赏罚，唯务以诚信之道示於寰区。有功有劳，既不吝於爵禄；负恩负法，宁可贷其诛夷，是谓至公，庶臻理道。左降官崔昭纬，顷居内署，粗著微劳。擢於侍从之司，委以变调之任。不能忠贞报国，端慎处身，潜交结於奸臣，致漏泄於机事。星霜累换，匡辅蔑闻。其罪一也。又快其私忿，辄恣阴谋。讬崔鋋之险巇，连行瑜之计画，遂至称兵向阙，怙众胁君。故宰臣韦昭度、李谿，并以无辜见害，几危宗社，显辱君亲。其罪二也。及行瑜败灭，京国甫安，而乃自惧欺诬，别谋讬附。又於藩阃，潜请荐论，不唯苟免罪愆，妆亦再希任用。贪荣冒宠，僣滥无厌，败俗伤风，贤愚共鄙。其罪三也。又将厚赂，欲结诸王，轻侮我宪章，玷渎我骨肉。货财之数，文字具存。赖诸王作朕腹心，嫉其蠹害，尽将昭纬情款，兼其亲吏姓名，直具奏闻，拒其求讬。昭纬曾居宰辅，久历清崇，但欲逞其回邪，都不顾其事体，观其识见，实骇听闻。其罪四也。自奸邪既露，情状难容，尚示宽恩，未行严宪，投於荒裔，冀其自新。而不能退省过尤，恭承制命，速赴贬所，用守常规，而犹自务宴安。寻闻所在留驻，搅扰藩镇，侮慢朝章，曾无懔畏之心，可验包藏之计。罔知愆咎，唯谤朝廷。其罪五也。朕以恩泽者帝王之雨露，刑法者邦国之雷霆。无雨露则庶物不荣，无雷霆则万邦不肃。体天道以化育，遵王度以澄清，罪既昭彰，理难含垢。凡百多士，宜体予怀。其崔昭纬宜差使往所在赐自尽。


梁赞善潜七首

【咸阳怀古】

咸阳古帝宅，雉堞何崔嵬。

积石隐雪色，金阙云中开。

咸阳昔日称百二，函谷鸡鸣客如雾。

秦王按剑叱风雷，天下诸侯尽西顾。

三户萧条易水空，齐歌赵舞入秦宫。

龙旗五丈金楼下，凤吹千门驰道中。

璇霄阁道通天极，仙掌芙蓉正相直。

月过文窗宝扇移，星临绣户妆奁密。

绣户文窗拂采霞，黄山翠影绕宫斜。

王孙挟弹雕台树，游女回舟绿岸花。

岸花蹙绣连阡陌，十万朱门色相射。

玉检登封贶岳灵，金炉铸冶销锋镝。

风驰万国奉威声，四夷惕息敢横行？

金汤千里扶王业，犹遣将军北筑城。

可惜繁华不知极，三十六年如一日。

楼船童女望蓬莱，玉琢轩窗五云色。

童女成仙去不归，咸阳古堞空崔嵬。

黄云卷雪城头路，城下行人叹落晖。

【太液晴波】

蓬岛前头太液池，摇风漾日动涟漪。

鱼龟已惯迎仙舫，鸥鹭应能识翠旂。

著雨锦蕖开晓镜，拂烟翠柳曳晴丝。

周人自昔歌灵沼，愿沐恩波一献诗。

【元夜陪驾燕午门】

银汉横空宝月团，六鳌飞出五云端。

蓬莱紫气天中起，玉井红莲地上看。

满殿娇歌留夜景，千门羯鼓散春寒。

教坊戏乐年年异，愿奉龙颜万岁欢。

【三月十七日送驾出德胜门】

煌煌旄钺发平明，万里河山锦绣迎。

王气浮天随宝纛，虹光拂地护龙旌。

玉关指日看归马，青海无波待洗兵。

万姓欢呼传捷报，六军歌舞入瑶京。

【合州写怀（二首）】

忘却儒官冷，谁为蜀道吟。

一身犹长物，万事岂关心。

水鸟窥鱼立，山云带雨沉。

人生聊适意，莫受旅愁侵。

水合交层浪，峰回出翠鬟。

云随村艇去，鸥趁洑波还。

斗酒相忘甚，寸心如此闲。

不应篷底醉，过却钓鱼山。

【秋阴】

寒云将远空，叶落与飞鸿。

汉苑秦陵外，凄凉是此中。


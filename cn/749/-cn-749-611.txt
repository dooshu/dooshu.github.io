熊以宁


以宁号东斋，建安崇泰里人。淳熙五年（1178）进士。官光泽主簿。截江网卷六鹊桥仙一首重出，一题熊伯诗作，一题熊东斋作，是以宁字伯诗也。

水调歌头

寿常德府刘守

天地有英气，钟秀在人间。流虹甫近华旦，维岳预生贤。千载明良会遇，三世勋庸忠烈，谁得似家传。高论排风俗，抗志遏狂澜。

记年时，胡尘外，拥朱幡。洪枢紫府功业，指日复青毡。拭目泥封飞下，趁取梅花消息，去去簉朝班。骨相元不老，何必颂南山。

醉蓬莱

寿察判

某伏以清商肇序，阶蓂方五荚之飞；元精生

贤，宝历应千龄之运。于赫自天之佑，丕昭维岳之祥。弧矢垂门，冠裳争耀。既托帡幪之芘，敢

忘颂咏之私。敬制拙词，仰祝台算。以醉蓬莱寄调，缮写拜呈，伏惟台慈，特赐采览。

渐荷收绿盖，桂吐金英，嫩凉天气。香案仙官，向人间游戏。道貌孤高，灵扃恬淡，有寿星标致。梦得文章，水心谈论，家声相继。

芙蓉上幕，龙藩胜地。剡荐交飞，宸衷简记。行趣朝班，便鸾坡螭陛。赞画堂中，垂弧节届，且举觞一醉。试问庄椿，春秋多少，八千馀岁。

鹊桥仙

寿帅守硕人并引

某窃承帅阃太硕人顷自仙班，来瑞人世。诞

弥喜届，庆颂骈臻。某仰托门墙，用伸庆贺。辄

成小词一，寄声鹊桥仙。僭易尘献，上祝椿鹤之

算。伏惟懿慈，特赐采览。门下士姓某惶恐再拜上。

隐君仙裔，帅垣佳配。谁似硕人清贵。几番鸾诰自天来，森绿绶、彩衣当砌。

莲开十丈，蓂留十荚，迟十日、瑶池秋至。殷勤祝寿指蟠桃，更重数、三千馀岁。








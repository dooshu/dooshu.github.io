○剑州重阳亭铭（并序）

陪臣未尝屡睹天子宫阙，矧得舞殿陛下耶！然下国伏地读甲乙丙丁诏书，亦有以识天子理意，尺度尧舜，不差毫撮，於绝远人意尢在。不然者，安得用江陵令，使上水六千里，挽大小虎牙、滟、黄牛险，以治普安。（阙一字）令既为侯，讲天子意，三年大理。田讼断休，市贾平，狱户屈膝，落民不识胥吏，四方宾颇来，系马靡牛（阙一字）树肤不生。乃大铲险道，绲石见土，其平可容考工车四轨，建为南北亭，以经劳饯。又亭东山，号曰重阳，以醉风日。南北经贳，若出平郡，无有噫（阙三字）三年，民恐即去，遮观（阙二字）请留，（阙二字）东山，实在亭下。侯蒋氏，名侑。文曰：

仁之为道，隆磊英杰。天简其劳，羡以事物。为君之（阙二字）蒋是（阙一字）撮取不穷，如武有库。蒋之有世，以仁为归。伯氏之宜，仲氏之思。厥弟承之，绳而不纨。以令为侯，天子之德。汝侯为理，剑有盈昃。君南臣北，父坐子伏。饮牛沤菅，田讼以直。市正镞清，谒归告休。朝雨滂沱，湿其肖头。民乐以康，愿有显庸。侯作南亭，北亭是双。至於东山，乃三其功。摧险为夷，大石是扛。亦既三年，民走乞留。伯氏南梁，重弓二矛。古有鲁卫，惟我之曹。惟仁之归，有世在下。其摅其超，尾马鬣马。惟蒋之融，由唐庞嘏。惟是亭铭，得其粗且。唐大中八年九月一日，太学博士河南李商隐撰。


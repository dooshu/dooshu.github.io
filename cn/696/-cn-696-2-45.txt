兰陵野眺即事


其一


鲁中云物自荒荒，欲抚平原道路长。
朔气能连野火白，童山不待夕阳黄。
地分南楚怀丰沛，水治西泇避吕梁。
历落异乡难日暮，秋风崩岸散牛羊。

其二


莽莽山昏暮草齐，枯桑烟火咽荒鸡。
远分岱色千鸿影，近散河阴万马蹄。
鲁国诸生亡玉简，汉家使者阅金堤。
谁为慷慨安危语，剑气连天不敢迷。





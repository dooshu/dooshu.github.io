◇刑礼论

览众所抵，精思构微，迭为先後，文若荣繁；翩然相反，岂彼系未存厥中？尝试稽之天地，考之人事，旁贯品物，综核彝伦，而刑礼之旨，可略言也。盖刑礼之本，经纬阴阳，拟则乾坤；先王所以化民理物，兴国济治也。或者取证于《春秋》，有意乎寻本以综末。然犹未离于先後，亦速难之始也。夫阴阳异制，化物则均；万物本一，变而殊形。故王者去彼而适此为生，而于彼为死；夫死者去此而适彼，于此为死，而于彼为生矣。礼生于让，刑生于争。让者割己以与人，是刑加于己而礼加于人也。争者夺人以崇己，是刑施于人而礼施于己也。由此言之，让非纯礼，争非纯刑也。庆赏以劝善，而为恶者惩，如有所惩，刑亦存矣。刑罚以惩恶，而为善者劝；如有所劝，礼亦存矣。故亡刑则礼不独施。大道废焉；则刑礼俱错；大道行焉，则刑礼俱兴。不合而成，未之有也。（《艺文类聚》五十四）


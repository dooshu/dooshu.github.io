宴王使君宅题二首


汉主追韩信，苍生起谢安。吾徒自漂泊，世事各艰难。逆旅招邀近，他乡思《英华》作意绪宽。不才甘朽质，高卧岂泥蟠。

泛爱容霜发一作髩，留欢卜夜闲一云上夜关〔一〕。自吟诗送老，相劝酒开颜。戎马今何地，乡园独旧山旧山一作在山。江湖堕清月，酩酊任扶还。

〔一〕夜关：《英华辩证》：世传杜子美不避家讳，两押“闲”字，其实非也。或改作“夜阑”，又不在韵。按《卞圜集》：杜诗自是“留欢上夜关”，盖有投辖之意。上字讹为“卜”，关字讹为“闲”耳。






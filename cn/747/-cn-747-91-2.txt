○复陈敬瑄官爵诏

大海所以长百川者，下流必纳；大地所以载万物者，有质皆容。哲后体之，事无常势。吊人拯溺，则龚发王师；录旧弃瑕，则大开法纲。断自朕志，又何愧焉。陈敬瑄发迹禁军，遂居大镇，因缘遭遇，穷极宠荣。先皇帝顷属艰难，遂至巡狩，敬瑄当镇都会，颇罄忠诚。大则有天下赴难之师，皆求宿卫；次则有官司奔走之吏，重创朝廷。玉帛波输，梯航露集，实竭勇智，备极经营。度支日费，而未省告劳；供馈星烦，而竟无横敛。全由尽节，果叶中兴。朕初奉宗祧，未熟政理，遽忘前绩，俄至兴师。责楚子之包茅，尔虽旷职；忘公孙之豆粥，予亦无恩。致我劳臣，莫明素志。近者视朝无事，乙夜观书，则卢绾之在四夷，尚紧宿卫；周勃之居一县，足表厚诬。前史具存，殷鉴何远。矧朕冲眇，敢忘勋劳，相印兵符，高爵显位，既从昭雪，宠宜如初。勉思祸福之门，重契君臣之分。抑人情而遵天道，既已无疑；思福善而诫祸盈，便当自省。王建、顾彦朗等，久屯师旅，颇罄忠勤，尽怀颇牧之谋，俱奉及瓜之戍，眷言勋效，常所叹嘉。今则大布宽仁，永安诖误，在禀垂橐之令，勿辜偃革之恩。便令部领师徒，各归所任，其回戈将士等，仰彦朗、王建以奉本道上供钱物量事优赏讫奏。兼闻杨晟等深知逆顺，首率归投。陈劲草之心，备舆榇之礼，书之信史，就播忠规。敬瑄重作藩侯，列牧复为州将，勉思和叶，以保初终，无构厉阶，重贻伊戚。敬瑄可开府仪同三司太师兼中书令成都尹上柱国颍川郡王食邑四千户食实封八百户充剑南西川节度副大使知节度事管内观察处置统押近界诸蛮及西山八国云南安抚制置营田供军粮料等使。於戏！刻舟求剑，取笑古人；胶柱调瑟，故难忘理。兹以通变，冀息干戈，苟有利於苍生，又何辞乎改作。布告遐迩，咸使闻知。


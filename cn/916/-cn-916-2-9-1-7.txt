【鸡鸣】

〖《诗纪》云。此曲前后辞不相属。盖采诗入乐合而成章雅邪。抑有错简紊乱邪。后多放此。〗

鸡鸣高树巅。狗吠深宫（通志作巷。）中。荡子何所之。天下方太平。刑法非有（《文选》遗作所。）贷。柔协（《文选补遗》作叶。）正乱名。黄金为君门。璧（乐府云。一作碧。）玉为轩阑（《诗纪》无阑字。注云。古我府有阑字。）堂。上有双樽酒。作使邯郸倡。刘玉（乐府作王。《文选补遗》、《广文选》、《诗纪》并同。）碧青甓。后出郭门王。（《文选补遗》作望。）舍后有方池。池中双鸳鸯。鸳鸯七十二。罗（《文选补遗》误作难。）列自成行。鸣声何啾啾。闻我殿东厢。（《宋书》作箱。古通。）兄弟四五人。皆为侍中郎。五日一时来。观者满足傍。黄金络马头。颎颎何煌煌。桃生（事类赋作种桃。）露井上。李树（《类聚》无树字。）生桃（《类聚》桃下有树字。）傍。虫来啮（《御览》作食。事类赋同。）桃根。（《御览》作桃桃。）李树代桃僵。（《宋书》作僵。《类聚》、《御览》、事类赋并同。）树木身相代。兄弟（《类聚》作骨肉。《御览》同。）还相忘。（乐府云。右一曲魏晋乐所奏。○《宋书》乐志。乐府二十八。通志乐略。《文选补遗》三十四。《广文选》十二。《诗纪》六。《类聚》八十六作古歌辞。引傍、僵、忘三韵。《御览》九百六十七作古歌辞。引傍、僵、忘三韵。事类赋井赋注作古诗。引傍、僵二韵。○逯案。歌中刘玉碧青甓后出郭门王十字。有脱误。《书钞》百十二引乐府歌云。名倡刘碧玉。疑即此上句原文。今本殆以上句倡字而脱去名倡二字。并倒碧玉为玉碧也。又新五代史三十七伶官传。郭门高者。名从谦。门高其优名也云云。疑此郭门王亦倡人名。上言刘碧玉。下言郭门王。所以眩邯郸倡乐之佳也。）


虞广文堪二十五首

【看帆二首】

（襄阳丘彦童侨居笠泽数年，辟小轩，与摇成江直，风帆沙鸟如在几席间。余尝为扁曰“看帆”，而为之记。今从海上还，重过轩中，留住屡日，乃相与徘徊，间关而乡情客思，共有感焉，故复赋之以诗。）

蚤觉浮生类转蓬，江湖元不恨西东。

十年敛迹居林下，万里游情付梦中。

开阖岂嫌梅子雨，往来难信石尤风。

青山坐老堆黄发，奈尔滔滔泣路穷。

一日几番云作阵，百年都若蚁旋堆。

南金逐翠登燕埒，北罽随貂到楚台。

采药已将童女去，浣纱曾送美人来。

名奔利役何休歇，日落长天数去回。

【自画万壑松风图歌赠天迨朱秉中梅花巢】

天台万八千丈山，桃花久不流人间。

上当牛斗开天关，仙人几度招我穷幽攀。

琼台玉阙迥寂寞，石桥且滑空潺湲。

曾识高人姓朱者，读书缚屋莲峰下。

一从画得龙马神龟文，走献天子登天阍。

天子莫可官，归来老田野。

最喜两儿郎，绿发更潇洒。

大者赋远游，不肯卑微休。

仲也谁与俦，爱我画沧洲。

聊将水墨趣，写此空岩秋。

雁荡云连赤城暮，潇湘雨里苍梧愁。

我爱仲也琴，倾耳大赏音。

南风散五弦，为我开烦襟。

栖乌夜啼秋月堕，黄鹂晓转春花深。

君不见画中绝是琴中趣，万壑秋风满松树。

应有梅花可结巢，随意青山看云去。

【自画山居图歌赠宜春朱隐君地理专门】

朱侯有隐居，乃在宜春间。

东游久未已，浩荡忘其还。

山川神气具在眼，穷幽赜隐知何限。

黄河之源出昆仑，千里万里盘旋屈折支天根。

自从开辟分九州，大噫嘑生气浮。

绵延直接无尽头，奔澎不息入海流。

海门限水回蛟蜃，碣石排风驻马牛。

从此山川极瓯粤，秦王之石禹王穴。

朱侯朝览赤城霞，暮看山阴雪。

山阴溪中钓鱼者，旧庐亦在青城下。

胸中丘壑浑天成，手把风云目挥洒。

窅霭外，鸿濛前，来龙起伏顷刻真宛然。

长松古桧亦偃蹇，不似草草生风烟。

朱侯长相见，谈笑共刮目。

脱屦白石上，沧浪歌濯足。

爱山之癖奈侯酷，聊以寻幽画茅屋。

青山隔溪转，白云就檐宿。

不短挂猿藤，颇长栖凤竹。

画成送侯当早归，越来溪傍花正飞。

春山蕨长荠菜肥，何待满树风雨钩筜啼。

朱侯，朱侯，此别勿叹惜，一饭劝君当努力。

但将鸡犬深入云，莫管桃花尽狼藉。

此画挂向草屋壁，读书万卷守勿失。

从教门前泥潦三尺深，深掩柴门莫轻出。

【朱叔仲山水引为邹生作】

看山朝不饭，画山夜不眠。

西蜀书生有此过传癖，呼镫索酒忘青年。

东吴朱家叔仲子，爱画更觉入骨髓。

清晨起来头不梳，快展溪藤泼秋水。

长年买船上会稽，耶溪云门随所之。

越人煮海竞取富，孰肯相逐探幽奇。

归来自喜胸腹饱，磊磈峥嵘挥不了。

东家祯子高丈寻，落笔唯嗔烟嶂小。

邹生拜揖长衣裾，得画一纸七尺余。

就中貌得戴安道，一丘一壑松两株。

前年我亦画匡庐，还有松巢安读书。

昔年李太白，最爱云端蕖。

焦桐不著童子抱，先生自是乘篮舆。

仙人自在第九叠，牧竖樵夫皆可居。

朱叔子，邹阳生，世俗那辨关与荆。

齐君不好瑟，王子自吹笙。

何当与子坐待海晏风尘清，更作昆仑顶上行。

【瓢隐画歌】

溪山昨日风雨来，溪上船子冲潮回。

白鸥微茫度岛屿，绿树恍惚迷尘埃。

烟昏气黑夜滂渤，石梁茅屋多倾颓。

壶公画里何悠哉，写此世外之蓬莱，

弱水不渡良可哀。

【朱泽民山水歌】

江山青青江水绿，市上何人吹紫竹。

避暑宫前不见春，落花满地游麋鹿。

千古江山列画图，朱侯解写咫尺烟模糊。

扁舟依然在洲渚，应可自此归五湖。

昔人去者今有无，昔人去者今有无？

【旅怀】

野阁篝灯独夜时，苦愁风雨失归期。

梦回蜀道关山险，行尽江南草木衰。

纵酒为怜花落去，懒眠重恨月来迟。

不知鸣凤飞何处，老却梧桐第一枝。

【春兴】

十日寒风剪落梅，东西撩乱雪盈堆。

王孙何处寻芳草，野老多情踏旧苔。

须觉繁华随水去，断无行迹过桥来。

黄昏寂寞徘徊久，安得清樽为尔开。

【十月十七夜舟中作】

江汉月辉辉，孤舟一夜归。

白沙渔聚火，清露客沾衣。

橹约寒潮响，鸥联宿雁飞。

人间成底梦，吾独转忘机。

【春兴】

原头芳草绿如茵，寒食江南已过春。

飞絮漫天兼绕路，落花如海倍愁人。

【夜雨水竹居听弹筝】

繁溜响檐牙，深堂静不哗。

坐来听夜雨，歌起酌春霞。

烛小银花坠，筝低玉柱斜。

俄闻关塞曲，飘忽思如麻。

【南城祚真精舍寓宿呈熙哲二公】

尘世竟忘情，还来访惠明。

一灯悬夜榻，万竹起秋声。

虎啸风连屋，乌啼月满城。

坐忘浑不寐，相对话无生。

【寄马民立在越上并简孟季成】

半生书剑各飘零，千里相思望窅冥。

春水鸥边吴树绿，夕阳马上越山青。

依刘已是同王粲，适度何由似管宁。

故旧见君还问我，钓船只说寄烟汀。

【题盛子昭临吴兴公溪山钓船图】

著我春江听雨眠，沤波亭下水如天。

当时度得参差玉，吹起春风满钓船。

【午日访沈元圭席上次黄舜臣韵】

一帘葵锦烂晴霞，五色丝虹映臂纱。

玄药自消头上雪，绛榴谁插鬓边花。

茶烹石鼎从施禁，诗写蛮笺学破邪。

不是西山黄石叟，难逢东老地仙家。

【次韵答公权见贻之句】

一日风尘澒洞时，百年身世转堪悲。

岂无怀抱同千古，谁共登临望八垂。

为客谩投鹦鹉赋，伤春多在杜鹃诗。

穷途覆辙迟徊久，莫道为轮不用规。

【题赵松雪画四首】

江上晴天锦绣纹，丹崖红树思纷纭。

毫端染得秋无际，犹是苍梧几片云。

王孙今代玉堂仙，自画苕溪似辋川。

如此青山红树底，那无十亩种瓜田。

玉箫吹断几黄昏，南国风流竟莫论。

帝子不悲秋色晚，墨痕何以著啼痕。

竹色萧萧木叶齐，石边芳草迥凄迷。

断猿月落愁人去，正在黄陵庙里啼。

【成都使君王季野席上次韵奉呈橧巢初庵云林玄素子素诸公】

隐者分湖住，高士云林栖。

蒹葭散汀看鸥去，桃花隔屋闻鸡啼。

每同杖屦踏春堤，诗筒酒榼前后提。

公子风流乃相爱，缕引婵娟生叆叇。

纤歌细舞交欢从，翠珰玉佩花茏葱。

兰亭之下暮春会，飞觞列坐千载同。

莫讶眉山长帽翁，高谭雄辨颜酡红。

颓然自谓谪仙侣，欲举石象超鸿濛。

丹丘子，陶朱公，人间岁月驹过隙，不饮莫待两鬓成衰蓬。

君不见东风晓作梨花梦，白雪飞来已半空。

【赠笔生施廷用】

苕人艺者多艺笔，冯陆当年称第一。

冯陆之前谩有人，良工若个当俦匹。

吴兴遗老旧王孙，忆昔被诏游帝阍。

白玉堂中留补衮，冯也陆也此日其艺皆其抡。

玉堂仙去冯陆死，遂有时名落人耳。

后来温生杨生皆擅场，乡里而今有孙子。

几家有艺如有田，侯门曳裾笔满船。

先生兄弟懒归去，更有施生争后先。

施生施生良独苦，一棹江湖正风雨。

雪满头颅尘满髯，过我烟江阖庐浦。

吾侪自顾非华阳，奚足为尔分强良。

聊复临池扫硬黄，云烟脱手生光芒。

快马追风忽当陈，銛戈利剑森交张。

跳龙卧虎畏颠素，便欲掇出参钟王。

甫知老髯绝艺得精法，差可辟易数辈又于陆也相翱翔。

宣州兔，越州竹，慎勿贪书瘗筠簏。

竹已废萌茁，兔亦饱狼腹。

春管秋毫取次生，应待山中气清肃。

作歌赠君归计促，不足传人喻珠玉。

重来过我烟江曲，为君展破鸥波绿。

【读饶介之遗徐允中书】

（介之善张旭、怀素书，妙一时，人往往争得之，以为奇玩。而徐所蓄尤多，装辑成卷，视若名言世宝。然皆务夸张矜满之辞，略无一语能及国及民。如云：“当年仆过吴陵时，知有诸豪杰，今日乃得为刎颈交。”又云：“允中人杰，肯与仆领此夙志矣。”噫！观夫此得不为果亡必败之谶耶？今此卷散落民间，使人一展览便殊不满。）

挥毫草草入狂颠，岁月犹题破国前。

郭隗不言才漫尔，田单失计事徒然。

穴中虎子终探物，梦里麟儿底诧贤。

总为有生钟祸谶，绝怜无处托楼船。

【为王允同题陈惟允画荆溪图】

好山都在太湖西，满路风烟棘刺迷。

华屋燕飞今在否，市桥官柳不胜题。


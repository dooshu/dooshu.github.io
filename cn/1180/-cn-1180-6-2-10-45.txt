答两广刘凝斋条经略海寇四事


伻来，知已荣代，入粤有期，欣慰。别具广事数件，以公雄略，固所优为，然不肖有四方之虑，不敢不丁宁于下执事也。仰惟鉴存。

一、广中防御山盗，闻已略备，惟海防甚疏。昨林道乾以丧败群寇，倏泊河渡，使该道有人，武备稍预，缚而致之易耳。乃竟无一兵一船，使之从容扬帆而去，可恨，可恨！今亡羊而补牢亦未晚也。

一、林贼前已入彀，以闽、广两处购之，彼此争功，遂致败谋。而闽人去者皆被荼毒，殊为可恨。顷已将此事密付之呼帅。公旧在闽中，首事呼帅，又意所推毂者，必为效死。今仍宜付之密图，在广人唯当多方设备，张罗以待鸟而已。

一、南澳设将，本公昔所建白，乃近多言不便者。此必广人惮于远戍，又苦闽中牵制耳。然论事势，守堂奥者必于门外，据险扼要，乃为得策。此地实海中要害，昨林道乾一来，径泊海岸，使此地兵将有备，渠敢越乎？公虚心审计，果于防守有益，幸为之规画久远，措处兵食，使人有乐居之意，则不强之而自从。倘无大关系，则亦不嫌于前后异议也。

一、广中数年多盗，非民之好乱，本于吏治不清，贪官为害耳。夫官贪，则良民不怀，奸民不畏，而盗贼利足以啖之，威足以慑之，何惮而不为盗！今朝廷法纪稍振，贪风稍戢，盗亦渐少，然习未尽变也。最可患者，与闽接壤，彼中人洁廉者少，又党与众盛，朋比为奸，法令难行，不得不借惠文冠弹治。故今日治广，武备固当振饬，然节财用，察吏治，安民生，乃其要者也。幸惟留神。






○与郭令公书

汾阳王令公阁下：伏惟戡乱定祸，勋载王府，致君行已，德冠当时。讲信修睦，敦叙旧好，悉为古今第一。则小子在数科之一，而不能上达，以自布露，九泉之下，何以塞责？顷年令公先府君刺史于渭，家世出牧於岷，二境相接，数年修好，睦为弟兄，契以金石，则令公之所闻见也久矣。初以专经逊业，常假藉於渭之渚。於时使君双特以礼送，问以时务，许以大名，为之下榻，教之改业。复归以报命先人，从而诲焉。天宝中，忝以进士及第，其年判入超绝科，受校书。此则使君负人伦高鉴，施及小子，不其神乎！永怀报德，何日敢忘？庆流後嗣，日以昌大。及兹匡救，莫之与京，谬从庶官之列，黜於众人之下。爰自起居郎署省闼，未为令公所顾，以职在下位，不敢干进也。殊不知江海纳细以为大山岳积壤以为高，斯道日显，人皆是效，以不待扫门，愿陪下拜。有若公之令弟少府监知为人，工部赵侍郎赏之为文，户部李郎中列之为友，皆朝廷俊选，而不相鄙弃，庸可诬乎？夫有开必先，先兆所感。如小子者，使先文字之已足於此，令弟爱之贵眷终眷之及於此，而不能再登龙门，礼叙世旧，未之有也。谨奉尺书，尘黩执事，转於内屏以待命。死罪死罪！某再拜。


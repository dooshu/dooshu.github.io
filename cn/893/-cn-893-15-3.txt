别中都明府兄





唐时河南道有中都县，本平陆县。天宝元年更名，隶兖州鲁郡。贞元十四年改隶郓州东平郡。



吾兄诗酒继陶君，[一]试宰中都天下闻。东楼喜奉连枝会，[二]南陌愁为落叶分。[三]城隅渌水明秋日，海上青山隔暮云。取醉不辞留夜月，雁行中断惜离群。

[一]陶潜为彭泽令，见前注。



[二]苏武诗：“况我连枝树，与子同一身。”吕向注：“兄弟如木，连枝而同本。”



[三]萧综诗：“昔朋旧爱各东西，譬如落叶不更齐。”






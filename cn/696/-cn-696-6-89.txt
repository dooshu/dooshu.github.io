杂诗


其一

朱夏芳未歇，历落怀长林。
黄鸟鸣交柯，玄蝉翳清阴。
习习凉飔至，吹我绿绮琴。
牙旷虽已远，丘中留令音。
处群（一作穷）生靡态，独立凝贞心。
遗虑繁景外，抗志高山岑。
世度伤局促，贤达任浮沈。

其二

劲翮有遐举，直木无繁枝。
迈往绝凡迹，端正尝违时。
世人重容悦，滑稽谁能期。
疾风叹振落，横流悲殆而。
既丁阴雨会，曷望康衢驰。
履荣岂永存，执义恒在兹。
炯炯烈士心，寒暑安可移。

其三

良辰多清晖，玄化自旋（一作相）扇。
忘忧襟背繁，芣苢阶前茜。
蕤蕤桐华落，郁郁椒条衍。
微阳照颜色，渫云润舒卷。
四序如流泉，群动递迁嬗。
人生任物役，销铄何由见。
自聆鶗鴂哀，坐惜芳容变。

其四

濯足黄河滨，河水广且长。
鲤鱼何汕汕，乘雾欲高翔。
玄圃不可到，退与泥鳅藏。
烨烨云中龙，夭矫天汉旁。
霖雨徒在握，徘徊殊未央。
天泽岂不大，屯膏安可常。
哀此下土民，何由告穹苍。

其五

日夕登高台，驰目穷万里。
众星灿云间，经纬谁能理。
神哉玉衡运，天枢无终始。
上有琼瑶宫，紫皇日端委。
我欲乘飞鸾，衔书碧云里。
声抗涂愈遐，心长情何已。
怀中五色石，相见徒磊磊。

其六

山椒微风发，薄暮迟佳人。
颓阳澹林表，素月生河津。
伫立怀往路，时晏多苦辛。
君家青云楼，瑶华艳当春。
皋兰亦有芳，欲寄良无因。
欢爱岂足重，要使恩谊申。
浮云诚易阻，白璧终见珍。

其七

逐时多近娱，迈古怀长忧。
高节励贞亮，芬芳耀千秋。
日月逝逾疾，我生独何求。
烜赫邀世荣，倾侧递相仇。
威蕤丹山凤，逍遥凌九州。
一鸣箫韶奏，再鸣商为周。
显晦随景运，难与燕雀谋。
旷哉唐虞际，念此心悠悠。

其八

炎海荡南极，阴火生紫澜。
珊瑚交的皪，渊客游其间。
随珠产深崖，百里波光寒。
辉辉若明月，登君赤玉盘。
轻华映四壁，对此欲忘餐。
国镇同龟玉，匪为耳目观。
庶其什袭固，毋使蛟龙欢。

其九

昔余游泰山，独上登封台。
金泥绿玉字，千古藏莓苔。
日观凛晨眺，劲风万里来。
羲和整东驾，蜺翠光徘徊。
海波静深碧，煜烁倒影开。
出没见孤屿，恍惚浮蓬莱。
役逐短景内，冥昧同尘埃。
我思乘霞人，回视何其哀。

其十

至道无相非，末流乖心迹。
高怀苟不亮，执疑（一作谊）日以积。
贤随贵同用，愚与贱交役。
腾名自有阶，投谗岂无隙。
营营棘上蝇，可以携金石。
履绳（一作纯）思寡尤，超方鲜奇策。
毁誉苟未忘，顾影惭跼蹐。

其十一

生平耻国难，少小慕从军。
一为意气言，英俊来如云。
烈烈风昼暗，鼓角遥相闻。
胡汉日纷挐，转战黄河滨。
仗剑立原野，四顾何无人。
云台多高议，缓步清烟尘。
嗟尔漆室女，长叹良苦辛。

其十二

飘飘云间台，枚枚水中殿。
宛宛黄龙游，摇摇翠旗转。
中有芙蓉冠，萧条日娱燕。
烟涂岂云疲，神境安所恋。
叹予无机智，忘情任舒卷。
赠予金光草，相期事游衍。

其十三

尚口自有穷，扪舌岂我欺。
伊予昧机变，率性不自知。
遇物皆衷言，当险若履夷。
于己固勿慎，安望人保持。
俯仰生平内，常与悔相随。
沈默苦不蚤，壮盛忽若驰。
世人贵形迹，君子敬威仪。
臧否圣所诫，南容真我师。

其十四

忆昔游京辇，淹留西省钥。
好鸟及晨鸣，华树当秋（一作春）落。
辉辉同舍子，皎皎艳城郭。
人生各自媚，窈窕欣所托。
凄飙自南来，敛意迟蓬藿。
迢遥金门侣，惠好良不薄。
猥以菅蒯姿，顾比兰与若。
亮无万里风，聊从三径约。

其十五

泠泠素女瑟，能使泰帝悲。
鼓琴英皇间，八宇薰风吹。
愉戚中所感，圣贤畴不移。
眇音依令德，子野审其微。
我登高山阿，浩然抚金徽。
虽非阳春奏，赏心当自知。

其十六

秋风生桂树，微月起繁霜。
美人瑶台秀，中夜立兰房。
愔嫕静不发，仪态谁能详。
含情岂有极，凛义固其常。
狂且重红颜，妄意一彷徨。
恍惚绮罗间，迢遥河汉旁。
何时观君子，解佩贻芬芳。






其十七

舜华照朝阳，枝枝自相媚。
贞矣南岗松，玄阴秀交植。
令颜岂弗愉，亮节畴能贰。
婉娈彼姝子，邂逅一何毖。
共指千秋期，眷言不遐弃。
欢情有新故，零落从兹始。
白首既难保，倾盖安可寄。

其十八

嵯嵯双阙下，鸣玉交朱轮。
前有田窦客，后有卫霍宾。
昔合岂无慕，今疏岂无因。
期愿既不在，安能强所亲。
盛衰等晨暮，驰骛徒苦辛。
势移生背憎，多为恩爱人。
党私既寡益，君子敬其身。

其十九

墓门有恶木，柯干何连卷。
良士不肯荫，鸱鸮巢（一作集）其巅。
同兹雨露润，不与百卉妍。
性质固自殊，大造安能迁。
我行适见之，三日酲未痊（一作中心怀忧悁）。
利斧虽在手，斩伐无此权。
去去保芳洁，痗然思过愆（一作愿言艺蘅荃）。

其二十

翘翘千仞松，萋萋径寸草。
居高风雨多，处卑履践早。
养内或遗外，周虑谁能保。
人生递相迁，玄机何劳扰。
鲲鹏化固大，蛤雀变宁（一作仍）小。
蜉蝣恋朝光，顾影期难老。
所以沈冥士，忘情放尘表。





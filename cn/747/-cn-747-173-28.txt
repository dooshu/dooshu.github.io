○将军任季状称於蔚州飞狐口累石墙灌以铁汁一劳永逸无北狄之忧（左右武卫二条）

地称穷，星应髦头，既号匈奴，实为骄子。国宜羊马，逐水草以迁居；境带风尘，抗沙场而杂处。霜寒弓劲，虏骑扰於边庭；月满兵强，胡笳市於荒徼。五千深入，李陵於是失机；十万横行，季布犹其未许。任季忝司武卫，谬典戎昭，既沾兰之班，须委韬钤之略，昔汉屯上谷，未遑中权；秦筑长城，惟闻下策。乃欲出塞杜贼，闭间防胡，累之以石墙，灌之以铁汁，长兹贼气，沮我军容，生敌国之凶顽，示中州之怯懦。但飞狐险径，与天地而同开；度雁危峰，共山河而并立。咽喉塞绝，血脉无以通流；谷横，川泽如何引气？上亏天道，下费人功，无益皇威，有同儿戏。


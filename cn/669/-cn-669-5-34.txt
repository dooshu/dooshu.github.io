34　治野與溝洫制異　畿内用貢法邦國用助法　井田溝洫不可混一　遂人匠人所言溝洫異同


遂人「治野」，乃鄉遂公邑之制；匠人「溝洫」，乃采地之制。鄭康成云：「周制，畿内用夏之貢法，税夫無公田；邦國用殷之助法，制公田不税夫。」朱文公語類亦云：「溝洫以十爲數，井田以九爲數，井田、溝洫決不可合，而永嘉諸儒全云：「薛艮齋、陳止齋輩。」欲混爲一。康成注分爲二是也。」愚按李泰伯平土書第二十云：「周畿内及天下諸侯一用貢法。」税夫無公田也。蓋泰伯已與康成異矣，非始於永嘉諸儒也。劉氏中義全云：「劉彝，字執中，安定弟子。」以匠人溝洫求合乎遂人治野之制，謂遂人言積數，匠人言方法，然周禮、考工各爲一書。易氏謂匠人前代之制。

【元圻案】地官遂人：「凡治野，夫間有遂，遂上有徑；十夫有溝，溝上有畛；百夫有洫，洫上有涂；千夫有澮，澮上有道；萬夫有川，川上有路，以達于畿。」〇考工記：「匠人爲溝洫。九夫爲井，井間廣四尺，深四尺，謂之溝；方十里爲成，成間廣八尺，深八尺，謂之洫；方百里爲同，同間廣二尋，深二仞，謂之澮。」鄭注：「此畿内采地之制。采地制井田，異於鄉遂及公邑。以載師職及司馬法論之，周制，畿内用夏之貢法，税夫無公田；以詩、春秋、論語、孟子論之，周制，邦國用殷之莇法，制公田，不税夫。貢者，自治其所受田，貢其税穀。莇者，借民之力以治公田，又使收斂焉。畿内用貢法者，鄉遂及公邑之吏，旦夕從民事，爲其促之以公，使不得恤其私。邦國用莇法者，諸侯專一國之政，爲其貪暴，税民無蓺。周之畿内，税有重輕。諸侯謂之徹者，通其率以什一爲正。孟子云：『野九夫而税一，國中什一。』是邦國亦異内外之法耳。」〇周禮訂義二十五：「陳及之曰：『周制井田之法，通行於天下，安有内外之異哉！遂人言十夫有溝，以一直度之也。凡十夫之田，田首必有一溝以瀉水。以方度之，則方一里之地，所容者九夫，其間廣四尺、深四尺者謂之溝，則方一里之内凡四溝矣。兩旁各一溝，中間二溝。遂人云「百夫有洫」，是百夫之地相連屬，而同以一洫瀉水。以方度之，則方十里之成，所容者九百夫，其間廣八尺、深八尺謂之洫，則方十里之内凡四洫矣。兩旁各一洫，中間二洫。至於澮亦然。若川則非人力所能爲，故匠人不爲川，而云「兩山之間必有川焉」。遂人「萬夫有川」，亦大約言之耳。大概則徑水瀉於溝，溝水瀉於洫，洫水瀉於澮，澮水瀉於川，其縱横因地勢之便利。遂人、匠人以大意言之。遂人以長言之，故曰「以達于畿」；匠人以方言之，故止一同耳。』陳君舉曰：『溝洫之制，無鄉、遂、采地之異。遂人言夫者，指實地言之，山林川澤不在其數。匠人以里言者，溝洫咸在其中，所以用里數也。』薛士龍曰：『遂人言十夫有溝，以旁加言之也。匠人以九夫爲井，井間謂之溝，以實數言之也。』愚案：遂人自十夫起數，匠人自九夫起數。井田之法，惟九夫共井，未有十夫共者。此鄭氏所以謂遂人法與匠人不同也。必欲合其説，宜以大約計之，不可拘也。遂人所謂『夫間有遂』，即匠人『廣二尺深二尺』之遂也。遂人『十夫爲溝』，即匠人『九夫爲井，井間廣四尺、深四尺』之溝也。匠人謂九夫，而遂人乃云十夫者，遂、溝以十夫之地約之耳。而匠人『方十里爲成，成間廣八尺、深八尺謂之洫』，計一成之地，乃是百井，九百夫之地，方有洫。而遂人言『百夫有洫』，蓋止言百夫之田始共一洫。而『成間有洫』，則總一成之内，九百夫之田，凡九洫矣。匠人言『百里爲同，同間廣二尋、深二仞謂之澮』，計一同之地乃是萬井，九萬夫之地，而遂人言『千夫爲澮』，蓋止言千夫之田始共一澮。而『同間有澮』，則總一同九萬夫之田，凡九十澮矣。人力所爲止於澮，此外則自然之川，故遂人『萬夫有川』，而匠人一同九萬夫之外，亦曰『專達於川』。要知一同之内，自澮而達者已有川矣。此皆以大約言之。」〇陳氏祥道曰：「遂人所言者積數也，匠人所言者方法也。積數則計其所有者言之，方法則積其所圍之内者名之，其實一制也。」蓋與劉執中之説同。〇易氏祓周禮總義曰：「遂人井田之法，乃成周開方之數。若匠人言井間之溝爲一里，十倍之而爲十里之洫，又十倍之而爲百里之澮〔一〕，特言其一面之長者而已。蓋匠人方十里之洫，是一面各十井，以開方而論，則方十里者爲方一里者百，是洫爲百井，乃九百夫之地，果何與於遂人百夫之洫？匠人言方百里之澮〔二〕，是每一面爲百井，以開方而論，則方百里者爲十里者百，是澮爲萬井，乃萬夫之地，果何與於遂人千夫之澮？鄭氏疑之而不得其説，故曰『此畿内采地之制』。其説無所依據，或者欲以匠人溝洫求合乎遂人治野之制。若必欲以一面而牽合其數，則十夫之溝爲一里之井，十倍之爲十里之成，又十倍之爲百里之同。以是推之，自百里之同而至兩山之川，得無太遼絶乎？以是知匠人溝洫，不可拘以成周之法，或出於夏商之制〔三〕，未可知也。何以明之？通十爲成，成十爲終，終十爲同，文王、司馬法爲商末之制，則有合乎十里百里之説。益稷之書曰：『濬畎澮，距川。』是自然之川，則有合乎兩山之間之説。知此則匠人爲前代之制，遂人爲成周之制明矣。」

〔一〕「十」，原脱；「方百里」，「方」下原衍「五」字；「夏商」，原作「商夏」，皆據叢書集成續編本周禮總義卷六之三冬官考工記匠人校正。

〔二〕「十」，原脱；「方百里」，「方」下原衍「五」字；「夏商」，原作「商夏」，皆據叢書集成續編本周禮總義卷六之三冬官考工記匠人校正。

〔三〕「十」，原脱；「方百里」，「方」下原衍「五」字；「夏商」，原作「商夏」，皆據叢書集成續編本周禮總義卷六之三冬官考工記匠人校正。






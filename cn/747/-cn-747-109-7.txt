○答李钅请朝官举贤敕

兴国之方，养民为本，衣不可一岁不制上，食不可一日不充。其或桑柘少而望衣充，耒耜闲而求食足，虽千尧万舜，圣知神功，不能致也。然则树疏禽少，山广兽多，百川浅则海不深，万姓贫而国不富，富庶之要，根源可知。故王者深居九重，奄有四海，不可家至而日见，只在德盛而教尊。千载一时，古犹今也。李钅情专奉上，务在任人，藉官吏当才，为国朝布化，实以知人则哲，惟帝其难。肯举者可嘉，堪举者可重。必须爱而知其恶，憎而知其美，内举不避亲，外举不避雠。凡事无私，何忧不理？李钅所奏，宜即施行。其所举人，仍於官告内显隶所举姓名，赴任之後，临事可观，或有不公，当累举主。兼三品已上有旧谙行止堪充节度观察两使判官者，亦各据才业上闻，即当委任。庶朝廷立制，长施劝善之恩；臣下推公，永绝蔽贤之路。


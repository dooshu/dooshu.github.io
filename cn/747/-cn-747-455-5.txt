○御注孝经台赋（以“百行之本，明王所尊”为韵）

孝惟行先，教实理本。故元宗探宣尼之旨，为圣理之阃，爰索隐以钩深，或词约而意远。然後勒睿旨於他山之石，树崇台为儒林之苑。天文焕发，知孝道之克宣；微旨高悬，示仁风之已返。上崇君德，下达人情。王猷玉润，帝典金清。谊虽型於子道，理实畅乎家声。施这於人，风俗可移於孝理；悬之於教，日月方比於贞明。不然，何以卓尔孤标，介然守正？金字累累，以条贯，银钩历历而交英。故响之者修睦，就之者起敬，斯乃示生民之大端，仰高山之景行。至哉圣化，本本元元。酌其旨而薄俗可厚，毗於政而理道可敦。故政以肃，教为尊。非无诗书始务陈其行本；非无贵贱，心愿宗其化源。且高而不危者尚乎台，磨而不磷者莫如石，揭贞质於庠序，殊秘府之竹帛，谅乃侔天地而始终，岂特垂载祀於千百？静而绎思，文固在兹。一人有作，比屋允厘。览君君臣臣之间，则心乎爱矣；於尊尊卑卑之道，则学而知之。矧乎雕琢成章，区分式序，方隅而不失其正，篇次而各得其所。三千子之鼓箧，邈矣具瞻；十八章之箴规，揭之备举。乃知孝理馨香，有时而彰，不坏不朽，化被无疆。所以播鸿休於玉叶，表嗣子於明王。故曰：孝者天之经也，宜乎配地久而天长。

张少博

少博，大历中进士。


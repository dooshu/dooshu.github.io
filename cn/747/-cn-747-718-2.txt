○上韩舍人行军书

朝廷命将，自数十百年，未有此重。然始命之重，而终责之固重矣。今丞相主也，刑部以宣慰为名，乘生杀之机，制善败之略，独在阁下。阁下可使诸侯尽附，馀寇必诛，以快天子之心哉。若曰我独主降者与其县邑耳；则是一王官之事，又非相国与朝之大贤所宜降也。若曰吾将以法令齐之；则是韩宏之法令，严肃已过，不可加也。若曰吾以阙庭之威劫之，俾诸将惧而前斗；则在下数行之语决行之耳，又不必蹑踵而推，ㄏ项而驱也。若曰吾亲视其师，有不用命者，则夺其符而易置幕府；则宜有素定，不可临事而待闻也。若曰吾将将彼三将，督进六万以诛寇；则其军各从其帅，帅之命也，吾未尝抚循其人，又将何以结其心而求其死哉。独曰贼重吾德义必来降，此盖万一也。脱不如旨，其将何图？

呜呼！国之理乱，在此行矣。得其画，则两河不足平，河湟不足复；失其策，则天下之事，自此繁矣。岂不惜哉！丞相尊重，素狎武陵之言，轻而不能尽行。时益恐不尽，愿梗概其旨於阁下。夫兵机若神，应事立断。千里之外，必待奏闻而後行，事亦变矣。诚愿丞相宜密请敕旨，事无巨细，行而後闻。又宜奏取中人尝所不快者为监军以一之，即归素所快者於内为吾地，则用阴符五贼之术以倾诸侯，即复出绢八九十万以赏结士大夫。诚然矣，则孰不为丞相之人？既获腰领，则以朝命命三将为三阵。既定，则明斥候，击牛高会，潜授缘边诸将以实期。又公以三期绐贼，令辩士持一函书，赐元济及其将士以全活，彼必降矣。适不如料，则一日快进，必次於城下，此大略也。

夫临机制变，又何可数？昔司马宣王征孟达，则八道急攻，征公孙文懿，则舍其锐而趋其虚缓以挠，各从其利也。夫禽之制在气，顾吾之法令何如耳。昔萧王以千人，刘牢之以八百人，高隆以三千五百人，谢元以五千人，刘裕以二千五百人，是皆立鸿勋成大业矣。夫就世务者在结人心，结人心者在吾所以张其形势也。方闻纪纲之仆者三百人，军令苟行，亦足以塞诸侯之望，夺群寇之心，归六万人之志矣。使贼不为则已，为则必决死於一战，以延其命。愿阁下无事迫速，慎出令拔奇士而已。昔先主所以分蜀而帝者，独以长短之权倾曹公耳。诚使诸侯以严暴，吾以宽厚收之；诸侯以杀戮，吾以礼义怀之；彼有所短，吾见其长；彼有所乏，吾施其馀，则事何不济？功何不成？书不可尽，寻当面策。


卷二十八


【王寂：词作35首】

○昭君怨

江行

一曲清江环碧。两岸萧萧芦荻。烟雨暗西山。有无间。有酒须当痛饮。百岁黄梁一枕。瞰莫放愁闲。上眉端。

○点绛唇

上太夫人寿

阿母瑶池，梦回风露青冥晓。六宫仪表。曹大家风好。满眼儿孙，大国金花诰。头如葆。未尝闻道。冷笑西河老。

○点绛唇

闺思

疏雨池塘，一番雨过香成阵。海榴红褪。燕语低相问。冰簟纱幮，玉骨凉生润。沈烟喷。日长人困。枕破斜红晕。

○菩萨蛮

春闺

回文锦字殷勤织。归鸿点破晴空碧。上尽最高楼。阑干曲曲愁。黄昏犹伫立。何处砧声急。强欲醉乌程。醒时月满庭。

○菩萨蛮

镇犀不动红炉窄。宿酲恼损金钗客。瑞鸭叆雕盘。白毫起鼻端。韩郎双鬓老。个里知音少。留取麝煤残。临鸾学远山。

○菩萨蛮

回文题扇图

碧空寒露松枝滴。滴枝松露寒空碧。山远抱溪湾。湾溪抱远山。竹疏横岸曲。曲岸横疏竹。寒鹭宿平滩。滩平宿鹭寒。

○采桑子

用司马才叔韵

西风吹破扬州梦，歇雨收云。密约深论。罗带香囊取次分。冷烟衰草长亭路，消黯离魂。羞对芳尊。刚道啼痕是酒痕。

○采桑子

马蹄如水朝天去，冷落朝云。心事休论。蘸甲从他酒百分。不须更听阳关彻，消尽冰魂。惆怅离尊。衣上馀香臂上痕。

○采桑子

十年尘土湖州梦，依旧相逢。眼约心同。空有灵犀一点通。寻春自恨来何暮，春事成空。懊恼东风。绿尽疏阴落尽红。

○减字木兰花

送春

羽书催去。落絮飞花萦不住。湖上流莺。欲别频啼三两声。刘郎未到。孤负东风何草草。今度重来。不放桃花取次开。

○减字木兰花

髻罗双绾。滟滟修眸秋水翦。笑靥嚬眉。无限闲愁总未知。虚檐月转。一曲未终肠已断。百斛明珠。买得尊前一醉无。

○减字木兰花

湖山明秀。豆蔻梢头春欲透。学画鸦儿。多少闲愁总未知。新声皓齿。恼损苏州狂刺史。一斛骊珠。许我尊前醉也无。

○酒泉子

夫人生朝

禊饮连宵。帘卷晓风香鸭喷，儿孙罗拜捧金荷。沸笙歌。赤霜袍软髻嵯峨。名在仙班应不老，人间岁月尽飞梭。柰君和。

○人月圆

再过真定赠蔡特夫

锦标彩鷁追行乐，管领镇阳春。而今重到，莺花应笑，老眼黄尘。凭君问舍雕丘侧，准拟乞闲身。北潭涨雨，西楼横月，藜杖纶巾。

○鹧鸪天

秋后亭皋木叶稀。霜前关塞雁南归。晓云散去山腰瘦，宿雨来时水面肥。吾老矣，久忘机。沙鸥相对不惊飞。柳溪父老应怜我，荒却溪南旧钓矶。

○鹧鸪天

千顷玻璃锦绣堆。弄妆人对影徘徊。香熏水麝芳姿瘦，酒晕朝霞笑脸开。娇倚扇，醉翻杯。莫随云雨下阳台。平生老子风流惯，消得冰魂入梦来。

○南乡子

大定甲辰，驰驿过通州，贤守开东阁，出乐府，缥缈人作累累驻云新声，明眸皓齿，非妖歌嫚舞欺儿童者可比。怪期服色与哙等伍，或言占籍未久，不得峻陟上游。问之，云青其姓，小字梅儿，因感其事，拟其姓名，戏作长短句，以明日黄花蝶也愁歌之

绰约玉为肌。宫额娇黄浅更宜。京洛风尘无远韵，心期。只有多情驿使知。翠羽翦春衣。林下风神固亦奇。辛苦半生谁挂齿，嚬眉。似怨东君著子迟。

○醉落魄

叹世

百年旋磨。等闲事莫教眉锁。功名画饼相谩我。冷暖人情，都在这些个。璠瑜不怕经三火。莲花未信淤泥涴。而今笑看浮生破。禅榻茶烟，随分与他过。

○一剪梅

蔡州作

悬瓠城高百尺楼。荒烟村落，疏雨汀洲。天涯南去更无州。坐看儿童，蛮语吴讴。过尽宾鸿过尽秋。归期杳杳，归计悠悠。阑干凭遍不胜愁。汝水多情，却解东流。

○渔家傲

夫人生朝

前日河梁修禊罢。闲庭未拆秋千架。萱草堂深飞寿斝。香满把。彩衣兰玉森如画。海上麻姑亲命驾。玄霜乞得宜春夏。快约伯鸾冠早挂。筠窗下。团栾共说无生话。

○渔家傲

瑞香

岩秀不随桃李伴。国香未许幽兰换。小睡最宜醒鼻观。檐月转。紫云娘拥青罗扇。半世庐山清梦断。天涯邂逅春风面。茗碗不来羞自荐。空恋恋。野芹炙背谁能献。

○转调踏莎行

元旦

爆竹庭前，树桃门右。香汤□浴罢、五更后。高烧银烛，瑞烟喷金兽。萱堂次第了，相为寿。改岁宜新，应时纳祐。从今诸事愿、胜如旧。人生强健，喜一年入手。休辞最后馀、酴酥酒。

○感皇恩

漫兴

天地一浮萍，人生如寄。画饼功名竟何益。百年浑醉，三万六千而已。过了一日也、无一日。韶颜暗改，良辰易失。丝竹杯盘但随意。酴醿赏罢，更向牡丹丛里。戴花连夜饮、花前睡。

○感皇恩

有赠

宝髻绾双螺，蹙金罗抹。红袖珍珠臂韛帀。十三弦上，小小剥葱银甲。阳关三叠遍、花十八。雁行历历，莺声恰恰。洗尽歌腔旧呕哑。坐中狂客，不觉琉璃杯滑。缠头莫惜与、金钗插。

○望月婆罗门

怀古

笑谈尊俎，坐中惊叹谪仙人。乌丝落笔如神。唤起小鬟风味，学按古阳春。对琼枝璧月，朝暮长新。宦萍此身。叹别后、迹俱陈。独有芳温一念，红泪罗巾。凭谁妙手，为写寄、崔徽一幅真。聊慰我、老眼风尘。

○望月婆罗门

元夕

小寒料峭，一番春意换年芳。蛾儿雪柳风光。开尽星桥铁锁，平地泻银潢。记当时行乐，年少如狂。宦游异乡。对节物、只堪伤。冷落谯楼水淡月，燕寝馀香。快呼伯雅，要洗我、穷愁九曲肠。休更问、勋业行藏。

○蓦山溪

退食感怀

山城块坐，空吊朋侪影。挝鼓放衙休，悄无人、日长门静。折腰五斗，所得不偿劳，松暗老，菊都荒，谁为开三径。及瓜不代，归计浑无定。羁客柰愁何，尽消除、诗魔酒圣。儿童蛮语，生怕闰黄杨，争左角，梦南柯，万事从今省。

○洞仙歌

自为寿

先生老矣，饱阅人间世。磨衲簪缨等游戏。趁馀生强健，好赋归欤，收拾个、经卷药炉活计。辟寒金翦碎，漉蚁浮香，恰近重阳好天气。有荆钗举案，彩服儿嬉，随分地，且贵人生适意。也不愿、堆金数中书，愿岁岁今朝，对花沈醉。

○水调歌头

上南京留守

圣世贤公子，符节镇名邦。褰帷一见丰表，无语已心降。永日风流高会，佳夕文字清欢，香雾湿兰釭。四座皆豪逸，一饮百空缸。指呼间，谈笑里，镇淮江。平安千里烽燧，卧听报云窗。高帝无忧西顾，姬公累接东征，勋业世无双。行捧紫泥诏，归拥碧油幢。

○水调歌头

戊申季秋月十有九日，赏芙蓉於汝南佑德观，酒酣，为赋明月几时有，盖暮年游宦之情不能已也

岸柳飘疏翠，篱菊减幽香。蝶愁蜂懒无赖，冷落过重阳。应为百花开尽，天公著意留与，尤物殿秋光。霁月炯疏影，晨露浥红妆。柰无情，风共雨，送新霜。嫁晚还惊衰早，容易度年芳。只恐韶颜难驻，拟倩丹青写照，谁唤剑南昌。我亦伤流落，老泪不成行。

○红袖扶

酌酒

风拂冰檐，镇犀动、翠帘珠箔。秘壶暖、宫黄破萼。宝薰闲却。玻璃瓮头，漉雪擘新橙，秀色浮杯杓。双蛾小，骊珠一串，梁尘惊落。俗事何时了，便可束置之高阁。笑半纸功名，何物被人拘缚。青春等闲背我，趁良时、莫惜追行乐。玉山倒，从教唤起，红袖扶著。

○大江东去

吊舍弟

长堤千里，过睢阳、隐约江山如故。忆昔斑衣为寿日，伯仲埙篪歌舞。博胜香囊，笑争瓜葛，膝上王文度。西城南浦，月明扶醉归路。重来华发苍颜，故人应怪我，平生羁旅。仲也风流今已矣，俯仰人间今古。阏伯层台，六王双庙，尽是经行处。感时怀旧，一襟清泪如雨。

○大江东去

美人

破瓜年纪，黛螺垂、双髻珍珠罗抹。娅姹吴音娇滴滴，风里啼莺声怯。飞燕精神，惊鸿标致，初按梁州彻。舞裙微褪，汗香融透春雪。少陵词客多情，当年曾烂赏，湖州风月。自恨寻春来已暮，子满芳枝空结。湘佩轻抛，韩香偷许，空想凌波袜。章台杨柳，可堪容易攀折。

○大江东去

芳姿蕙态，笑人间、脂粉寻常红白。大抵风流天也惜，赋与梅魂兰魄。元相名姝，谢家尤物，缥缈真仙格。朝来酒恶，可人一笑冰释。韩郎老矣情怀，鬓丝禅榻，花落茶烟湿。心字殷勤通一线，千劫消磨不得。被底春温，尊前风味，回首伤春客。却愁云散，等闲好梦难觅。

○瑞鹤仙

上高节度寿

辕门初射戟。看气压群雄，虹飞千尺。青云试长翮。拥牙旗金甲，掀髯横策。威行蛮貊。令万卒、纵横坐画。荡淮夷献凯，歌来斗印，命之方伯。赫赫功名天壤，历事三朝，许身忠赤。寒陂湛碧。容卿辈、几千百。看皇家图旧，紫泥催去，莫忘尊前老客。愿年年满把黄花，寿君大白。

强村丛书校聚珍版拙轩集

【王磵：词作1首】

○浣溪沙

梦中作

林樾人家急暮砧。夕阳人影入江深。倚阑疏快北风襟。雨自北山明处黑，云从白鸟去边阴。几多秋思乱乡心。

中州乐府

【王结：词作14首】

○蝶恋花

雨中客至

久客幽燕怀故里。野鹤孤云，笑我京尘底。郑重佳宾劳玉趾。清谈亹亹消愁思。细雨斜风聊尔耳。病怯轻寒，莫卷疏帘起。燕燕于飞应有喜。泥融香径营新垒。

○临江仙

次韵答曹子贞

寄语蓬莱山下客，飘然俯瞰尘寰。寥寥神境倚高寒。步虚仙语妙，凌雾佩声间。笑我年来浑潦倒，多情风月相关。临流结屋两三间。虚弦惊落雁，倚杖看青山。

○南乡子

秋日旅怀

秋气入帘栊。矮榻虚轩睡思浓。梦觉黄梁初未熟，相逢。都在邯郸逆旅中。扰扰正愁侬。雨霁西山翠几重。更上层楼闲徙倚，晴空。目送冥飞万里鸿。

○水调歌头

送俞时□

众里识中散，野鹤自昂藏。萤窗雪屋十载，南国秀孤芳。河汉胸中九策，风雨笔头千字，画省姓名香。文采黑头掾，辉映汉星郎。怕山间，猿鹤怨，理归艎。人生几度欢聚，且莫诉离肠。休恋江湖风月，忘却云霄阊阖，鸿鹄本高翔。笑我漫浪者，丘壑可徜徉。

○木兰花慢

送李公敏

渺平芜千里，烟树远、淡斜晖。正秋色横空，西风浩荡，一雁南飞。长安两年行客，更登山临水送将归。可奈离怀惨惨，还令远思依依。当年寥廓与君期。尘满芰荷衣。把千古高情，传将瑶瑟，付与湘妃。栽培海隅桃李，洗蛮烟瘴雨布春辉。鹦鹉洲前夜月，醉来倾写珠玑。

○江城子

送赵致堂

嫩黄初上远林端。饯征鞍。驻江干。满袖春风，乔木旧衣冠。怎么禁持离别恨，倾浊酒，助清欢。夫君家世几鵷鸾。珥貂蝉。侍金銮。管库而今，谁着屈微官。鹏翼垂天聊税驾，抟九万，看他年。

○满江红

咏鹤

华表归来，犹记得、旧时城郭。还自叹，昂藏野态，几番前却。饮露岂能令我病，窥鱼正自妨人乐。被天风、吹梦落樊笼，情怀恶。缑岭事，青田约。空怅望，成离索。但玄裳缟袂，宛然如昨。何日重逢王子晋，玉笙凄断归寥廓。尽侬家、丹凤入云中，巢阿阁。

○摸鱼儿

秋日旅怀

快秋风飒然来此，可能消尽残暑。辞巢燕子呢喃语，唤起满怀离苦。来又去。定笑我、两年京洛长羁旅。此时愁绪。更门掩苍苔，黄昏人静，闲听打窗雨。英雄事，谩说闻鸡起舞。幽怀感念今古。金张七叶貂蝉贵，寂寞子云谁数。痴绝处。又刬地、欲操朱墨趋官府。瑶琴独抚。惟流水高山，遗音三叹，犹冀伤心遇。

○沁园春

忆故人

盖世英雄，谷口躬耕，商山采芝。甚野情自爱，山林枯槁，臞儒那有，廓庙英姿。落魄狂游，故人不见，蔼蔼停云酒一卮。青山外，渺无穷烟水，两地相思。滦京着个分司。是鸣凤朝阳此一时。想朝行惊避，豸冠绣服，都人争看，玉树琼枝。燕寝凝香，江湖载酒，谁识三生杜牧之。凝情处，望龙沙万里，暮雨丝丝。

○贺新郎

次范君铎诏后喜雨韵

露下天如洗。正新晴、明河如练，月华如水。独据胡床秋夜永，耿耿佳人千里。空怅望、丰容旖旎。万斛清愁萦怀抱，更萧萧、苹末西风起。聊遣兴，吐清气。凤衔丹诏从天至。仰天衢、前星炳耀，私情还喜。鸿鹄高飞横四海，何藉区区围绮。□绳武升平文治。自笑飘零成底事，裂荷衣、肮脏尘埃地。逢大庆，且沉醉。

○贺新郎

赠张子昭

久坐林泉主。更忘机、结盟鸥鹭，逍遥容与。蕙帐当年谁唤起，黄鹄轩然高举。渺万里、云霄何许。鹤爽怜君今犹在，正悲歌、夜半鸡鸣舞。嗟若辈，岂予伍。华如桃李倾城女。怅灵奇、芳心未会，媒劳恩阻。梦里神游湘江上，竟觅重华无处。谁为湘娥传语。我相君非终穷者，看他年、麟阁丹青汝。聊痛饮，缓愁苦。

○贺新郎

子昭见和再用韵

挟策干明主。望天门、九重幽夐，周旋谁与。斗酒新丰当日事，万里风云掀举。叹碌碌、因人如许。昨日山中书来报，道鸟能歌曲花能舞。行迈远，共谁伍。临风抚掌痴儿女。问人生、几多恩怨，肝肠深阻。腐鼠饥鸢徒劳，回首鵷雏何处。记千古南华妙语。夜鹤朝猿烦寄谢，坑尘容、俗态多惭汝。应笑我，谩劳苦。

○蝶恋花

赠李公敏

老鹤轩轩心万里。却被天风，吹入樊笼里。野态昂藏犹可喜。九皋宵唳流清泚。宿鹭窥鱼痴计耳。整整丰标，谩说佳公子。月白风清天似水。青田回首生愁思。

强村丛书用韩氏玉雨堂藏钞王文忠集本

○望江南

戏题梅图

江上路，春意到横枝。洛浦神仙临水立，巫山处子入宫时。皎皎淡丰姿。东阁兴，几度误佳期。万里卢龙今见画，玉容还似减些儿。无语慰相思。

永乐大典卷二千八百十三梅字韵引王结词

【王玠：词作31首】

○沁园春

赠龚全美口诀

一窍玄关，非高非下，正在当中。得真师指点，方知此窍，不居南北，不属西东。默默内观，绵绵静守，道满虚无浩气冲。难言说，一星儿消息，天地根宗。先须握定雌雄。天癸生时鼓巽风。把铅炉封固，飞神海底，中抽坎画，去补离宫。进火退符，流珠复位，十转回轮一气通。灵胎结，待功成行满，独步瑶空。

○沁园春

赠混真子只诀

道隐无名，包含万象，总在身心。若一言勘破，本来面目，不生不灭，耀古腾今。返照回光，存神绝念，直下承当莫外寻。忠言守，这些儿妙处，至理玄深。真中不许容针。好把阳炉炼浊阴。待阳生冬至，重门深锁，乌飞兔走。虎啸龙吟。片饷回旋，半时交姤，大地山河尽变金。超三界，作蓬莱仙子，寒暑无侵。

○沁园春

三教一理

道曰金丹，儒曰太极，释曰玄珠。矧三教之道，本来同祖，心存至德，性悟真如。阖辟机关，抽添运用，返照回光复本初。休分别，那些儿妙处，无字称呼。虚中状若蓬壶。寂静形忘一也无。问三教根宗，谷神不死，灵源澄彻，诚意如愚。五气朝元，五常合一，五眼圆明烁太虚。仙儒佛，派殊而理一，到底同途。

○沁园春

全真家风

不恋功名，不求富贵，不惹闲非。盖一间茅屋，依山傍水，甘贫守道，静掩柴扉。读会丹经，烧残宝篆，终日逍遥任自为。真堪悦，遇饥来吃饭，冷即穿衣。个中消息谁知。自里面惺惺外若痴。且藏锋挫锐，先人后己，和光混俗，岂辨高低。处世随缘，乐天知命，白雪壶中配坎离。时来到，与十洲仙子，同驾云归。

○沁园春

渔

不种田园，投闲江海，远绝尘踪。保一家性命，扁舟为屋，随机应舵，逐浪乘风。九曲江头，三元潭里，直把银钩堕水中。波深底，把金鳞钓出，回棹孤峰。三男三女和同。向砂锅净洗热炉烘。或敲冰煮茗，渴饮一碗，得鱼换酒，共酌三锺。簑衣解开，箬笠放下，醉唱升平月满篷。江天阔，看一篙点处，粉碎虚空。

○沁园春

樵

家住孤峰，门临曲涧，木作横桥。与世事相违，心求活计，蓑衣挂体，斧柄悬腰。出入玄关，往来幽径，直上高山采古樵。时攀就，把千枝攒簇，一担平挑。归来快乐逍遥。且放下千斤饮一瓢。这日用家常，随缘随分，今朝明日，自有新条。一曲高歌，三声短笛，遏断行云透碧霄。其中乐，有山猿献果，四皓相招。

○沁园春

耕

八口之家，五亩之宅，树之以桑。买吴牛十角，拖犁拽耙，耕翻大地，泼草开荒。下种依时，移苗应候，裁向中田灌水浆。灵苗长，看盈畴遍野，处处风光。秋来雨顺时康。有黍米凝珠滴露香。向六时勤顾，三更不睡，呼男呼女，采取回仓。击坏讴歌，烹鸡酌酒，妇乐夫欢饮一觞。无他事，但存诚守朴，稽首羲皇。

○沁园春

牧

赤脚蓬头，簑衣箬笠，随处安然。守无角牛儿，不离左右。同行同住，同坐同眠。常在家山，匀调水草，拗性之时着一鞭。牧回处，看辽天鼻孔，软索低牵。闲来渴饮灵泉。把短笛横吹下岭前。喜牛儿安静，清风凉彻，放开心地，万事由天。彼此相忘，形神俱妙，花满前村水满川。真消息，有世人问我，起手擎拳。

○沁园春

龙

静藏深渊，动游碧落，灵妙潜通。遇时至神知，乘阳便起，雷轰电掣，雾霭云从。展尾昂头，穿山透石，一举冲霄气势雄。神威烈，把黄河倒卷，白浪翻空。须臾霖雨漂洪。却都在天瓢一滴中。发通身欻火，飞光走焰，山精鬼怪，绝迹潜踪。变化无方，去来无碍，自得乾坤造化功。功成后，但归心明主，永效年丰。

○沁园春

虎

生在西山，常居东谷，出没无时。向枯树岩前，幽泉涧畔，饥餐渴饮，饱暖随宜。一任纵横，平生勇猛，走入丛林万木披。谁知得。但无忧无惧，断绝狐疑。等闲剔起双眉。有万里风生八面威。自踏叶巡山，不离元所，一灵不昧，百兽皈依。跳下悬崖，咆哮振地，月白山寒水满溪。收牙爪，且藏身遁迹，独步云归。

○沁园春

真风子

自小颠狂，平生落魄，放浪飘蓬。把三教玄机，从根识破，包含万象，混沌家风。问释谈机，问儒说理，问道言丹守个中。无拘执，但闲来捉虎，怒后擒龙。不分南北西东。信步逍遥到处通。向太华峰头，瑶池会上，诗吟万字，酒饮千锺。足下云生，袖中雷起，剑吐寒光射九重。真风子，出乾坤之外，劈碎虚空。

○水调歌头

授混中子口诀

大道本无象，真性亦非空。其中造化有无，无有混玄同。透得玄关一窍，便好回头下手，静里要勤工。配合些儿妙，朝暮用屯蒙。采真铅，炼真汞，复真宗。阳生半夜，重关深锁倒骑龙。运起周天火候，流戊擒精就己，三性会元宫。朗朗超今古，神应妙无穷。

○水调歌头

授回阳子口诀

性本无修证，命乃有施为。了明此理，道凭玄牝作根基。要得谷神不死，好住西南村里，更莫起狐疑。动静分双用，下手要知时。玩真空，调真息，运真机。铅生汞产，封闭丹炉炼紫芝。拨转银河斗柄，抽出坎中一画，直去补南离。行满功成日，飞步上天墀。

○满庭芳

在俗修真，居尘出世，当以悟性为先。处心清静，常守定中禅。见素少思寡欲，忘人我、随分安然。行藏处，潇潇洒洒，渴饮倦来眠。问归根复命，还须立鼎，炼汞烹铅。遇采铅时节，把火先扇。握固则云藏烟聚，运动则斗转星旋。半时内，玄机成象，月白照青天。

○满江红

示众

一点灵光，因形降、来居心窍。本玄玄幽微，朗朗晃耀。只为贪生多爱欲，渐教习性忘真妙。算不如、直下早收头，回光照。悟真机，存三要。炼银铅，烧金铫。这复命归根，虎龙吟啸。海底风生铁马驰，山头月落金鸡叫。三年九载整工夫，超尘表。

○满江红

太极浑沦，才开口、便分仁义。把清真支离，大道已废。世事机谋求愈远，人情往复相牵系。都不如、收拾早回头，安心意。是非场，急回避。人我山，俱抛弃。这修道工夫，专柔其气。万物抽添明进退，神炉静默牢封闭。得一火、炼出个金刚，超天地。

○百字令

圣人传道，执其中、妙在惟精惟一。放则周流弥六合，卷则退藏于密。格物致知，正心诚意，静里包皇极。居仁由义，应机不费毫力。四时天地同参，火符合候，默默存真息。三五归元至德纯，保合太和冲溢。体用一原，显微无间，尽性穷端的。死生勘破，到头还是空寂。

儒宗

○百字令

释宗

真宗顿悟，理幽微、了了无言可说。旷劫至今全体具，湛寂元无生灭。拂尘拈花，穿衣吃饭，觌面分明泄。头头皆是，何须特地差别。为言向上家风，纤锋快利，透石刚如铁。三界圆通无所住，随处应机明彻。芥纳须弥，珠含罔象，朗耀悬秋月。寸丝不挂，即同诸佛齐列。

○百字令

道宗

修真立鼎，炼金丹、只用三般灵药。冬至阳生忙下手，采取也须斟酌。抽坎填离，流精进火，正轴旋匡廓。赤子乘龙，一时骑上南岳。乾宫交姤归来，虎龙降伏，夫妇同欢乐。巽户双开大火然，九转丹凝旁薄。玄谷风生，性天云散，万道神光烁。行功完满，他年回驾鸾鹤。

此下有金字经五首乃曲调，因删去。

○炼丹砂

学道不难知。都在人为。须凭玄牝立根基。取坎填离无间断，得造希夷。神炁静相依。龙虎皈随。无中养就个婴儿。迸破顶门神出现，烁烁光辉。

○炼丹砂

学佛玩真空。要识玄中。虚灵不昧是根宗。无色声香味触法，赤骨身穷。应变利机锋。三界圆通。木人石女笑春风。大地山河归一粟，广纳包容。

○西江月

学道先明玄牝，修真须用工夫。三般药物不偏枯。也要坚刚一悟。月下擒来玉兔，海中捉出金乌。半时运火入坤炉。炼得神丹坚固。

○西江月

悟性无生无灭，采铅有去有来。两般灵物结成胎。云气常浮宝盖。终日和光混俗，任时随处宽怀。清风明月满蓬莱。睹破虚空无碍。

○西江月

离位翻为姹女，坎宫却是婴儿。自因两个隔东西。始用黄婆通意。每遇阳生冬至，方能夫唱妻随。一时齐会赴瑶池。共饮刀圭欢戏。

○西江月

静里含光默默，玄中调息绵绵。真空洞彻量无边。亲见本来身面。虽是虚灵不昧，也须添汞抽铅。常加水火鼎炉煎。便有神光发现。

○西江月

入室先知下手，安炉要会施工。癸生急采向黄中。逆把天轮旋动。赤子飞神入海，苍龙骑上南宫。片时啸咏下瑶空。十极神仙皈奉。

以上见还真集卷下

○挂金索（北曲）

一更端坐，下手调元炁。混沌无言，绝念存真意。呼吸绵绵，配合居中位。拨转些儿，黍米藏天地。

○挂金索（北曲）

二更清净，心要常虚守。默默回光，照见无中有。赶退群魔，振地金狮吼。顷刻功成，便与天齐寿。

○挂金索（北曲）

三更鸡叫，冬至阳初动。取坎填离，直向泥丸送。火运周天，炉内铅投汞。九转丹成，白雪飞仙洞。

○挂金索（北曲）

四更安乐，万事都无想。水满华池，浇灌灵根长。静里乾坤，仙乐频频响。道大冲虚，名挂黄金榜。

○挂金索（北曲）

五更月落，渐觉东方晓。谷里真人，已见分明了。玉户鸾骖，金顶龙蟠绕。打破虚空，万道金光皎。

以上五首见混然子崔公入药镜注解

【王礼：词作2首】

○喜迁莺

代人作，送镏宰考满，并迁新居

甘霖停霤。喜浩荡洪恩，跻民仁寿。戍柳拖金，海棠染绛，报道宰官移绶。转眼积劳三考，大卧更深犹昼。最好处，似冰壶玉露，十分清漻。难有。看里巷、此日壮夫，都是来时幼。笳鼓迎风，旌旗耀日，旋筑草堂完就。自今四时纳福，遥对深山如绣。愿岁岁、共桐乡父老，一卮春酒。

○百字令

寿老妻八十

晨看婺女，正流光垂照，耆昌堂里。只为佳人延眉寿，影入玉杯迎喜。莫道春秋，八千八百，玄远都难拟。人生稀也，古来登八能几。眼见绕膝孙枝，烹羊脍鲤。也有些肥美。淡饭恶衣，聊自足、多少何能如你。夫是谪仙，金銮待诏，妻亦寻常比。随缘相守，安贫况是王礼。

以上二首见麟原后集卷十二

【王瞒：词作1首】

○如梦令

乍晴见月

檐际犹余残溜。帘外淡云月逗。风雨漫经旬，依旧姮娥眉皱。晴否。晴否。早是落花时候。

【王蒙：词作1首】

○忆秦娥

南方怀古

花如雪。东风夜扫苏堤月。苏堤月。香销南国，几回圆缺。钱唐江上潮声歇。江边杨柳谁攀折。谁攀折。西陵渡口，古今离别。

珊瑚木难卷七

【王容溪：词作1首】

○如梦令

林下一溪春水。林上数峰岚翠。中有隐居人，茅屋数间而已。无事。无事。石上坐看云起。

朱存理铁网珊瑚卷四

【王特起：词作5首】

○梅花引

山之麓。河之曲。一湾秀色盘虚谷。水溶溶。雨濛濛。有人行李，萧萧落叶中。人家篱落炊烟湿。天外云峰迷淡碧。野云昏。失前村。溪桥路滑，平沙没旧痕。丹枫下。潇湘夜。横披省见王维画。画无声。惨经营。何如幻我，清寒此道行。马头风急催行色。疑是山灵嫌俗客。钓鱼矶。绿蓑衣。有人坐弄，沧浪犹未归。

中州乐府案词综卷二十六误录此首一半

○喜迁莺

别内

东楼欢宴。记遗簪绮席，题诗纨扇。月枕双欹，云窗同梦，相伴小花深院。旧欢顿成陈迹，翻作一番新怨。素秋晚，听阳关三叠，一尊相饯。留恋。情缱绻。红泪洗妆，雨湿梨花面。雁底关河，马头星月，西去一程程远。但愿此心如旧，天也不违人愿。再相见，把生涯分付，药炉经卷。

归潜志卷四

○喜迁莺

题郝仙女庙壁

汀洲苹满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远，但清溪如镜，野花留靥。情眷。惊变现。身後神功，丝满吴蚕茧。汉女菱歌，湘妃瑶瑟，香动倚云层殿。彤车载花一色，醉尽碧桃清宴。故山晚，叹流年一笑，人间飞电。

词品卷二

○喜迁莺

贺人生第三子

古今三绝。唯郑国三良，汉家三杰。三俊才名，三儒文学，更有三君清节。争似一门三秀，三子三孙奇崛。人总道，赛蜀郡三苏，河东三薛。欢惬。况正是，三月风光，好倾杯三百。子并三贤，孙齐三少，但笃三馀事业。文既三冬足用，名即三元高揭。亲朋庆，看宠加三锡，礼膺三接。

尧山堂外纪卷六十六案翰墨大全书丙集卷三，引此首不注撰人。

○喜迁莺

登山临水。正桂岭瘴开，苹洲风起。玄鹤高翔，苍鹰远击，白鹭欲飞还止。江上层波似练，沙际行人如蚁。目断处，见遥峰簇翠，残霞浮绮。千里。关塞远，雁阵不来，犹把阑干倚。数叠悲笳，一行征旆，城郭几番成毁。白塔前朝陵寝，青嶂故都营垒。念往事，但寒烟满目，愁蝉盈耳。

词综卷二十六案花草粹编卷十一，依次录玉楼欢宴、汀洲苹满、古今三绝、登山临水四首，仅第一首玉楼欢宴注引归潜志，作王正之。其馀三首，皆未注姓名。

【王庭筠：词作12首】

○大江东去

山堂晚色，满疏篱寒雀，烟横高树。小雪轻盈如解舞，故故穿帘入户。扫地烧香，团栾一笑，不道因风絮。冰凘生砚，问谁先得佳句。有梦不到长安，此心安稳，只有归耕去。试问雪溪无恙否，十里淇园佳处。修竹林边，寒梅树底，准拟全家住。柴门新月，小桥谁扫归路。

○谒金门

双喜鹊。几报归期浑错。尽做旧愁都忘却。新愁何处著。瘦雪一痕墙角。青子已妆残萼。不道枝头无可落。东风犹作恶。

○凤栖梧

衰柳疏疏苔满地。十二阑干，故国三千里。南去北来人老矣。短亭依旧残阳里。紫蟹黄柑真解事。似倩西风，劝我归欤未。王粲登临寥落际。雁飞不断天连水。

○菩萨蛮

回文

断肠人恨馀香换。换香馀恨人肠断。尘暗锁窗春。春窗锁暗尘。小花檐月晓。晓月檐花小。屏掩半山青。青山半掩屏。

○菩萨蛮

客愁枫叶秋江隔。隔江秋叶枫愁客。行远望高城，城高望远行。故人新恨苦。苦恨新人故。斜日晚啼鸦。鸦啼晚日斜。

○菩萨蛮

白云孤映遥山碧。碧山遥映孤云白。楼倚一天秋。秋天一倚楼。断肠随雁断。断雁随肠断。来雁与书回。回书与雁来。

○清平乐

赋杏花

今年春早。到处花开了。只有此枝春恰到。月底轻颦浅笑。风流全似梅花。承当疏影横斜。梦想双溪南北，竹篱茅舍人家。

○乌夜啼

淡烟疏雨新秋。不禁愁。记得青帘江上、酒家楼。人不住。花无语。水空流。只有一双樯燕、肯相留。

○诉衷情

夜凉清露滴梧桐。庭树又西风。熏笼旧香犹在，晓帐暖芙蓉。云淡薄，月朦胧。小帘栊。江湖残梦，半在南楼，画角声中。

○清平乐

应制

琼枝瑶月。帘卷黄金阙。宫鬓蛾儿双翠叶。点缀离南闹雪。东风扇影低还。红云不隔天颜。夜夜华灯万树，年年碧海三山。

○水调歌头

秋风秃林叶，却与鬓生华。十年长短亭里，落日冷边笳。飞雁白雪千里，况是登山临水，无赖客思家。独鹤归何晚，已后满林鸦。望蓬山，云海阔，浩无涯。安期玉舄何处，袖有枣如瓜。一笑那知许事，且看尊前故态，耳热眼生花。肝肺出芒角，漱墨作枯槎。

○谒金门

赋玉簪

秋萧索。灯火新凉帘幕。翠被不禁临晓薄。南楼闻画角。想见玉壶冰萼。一夜西风开却。梦觉乌啼残月落。幽香无处著。

以上十二首见中州乐府案静斋至正直记卷一，有王黄华翰墨。有钓鱼船上谢三郎一首，据元吴师道敬乡录卷一云，此乃宋俞紫芝诉衷情词，当为王庭筠所书，并非其自作。全金诗误作王词，辽海丛书辑黄华集，亦误作王词。

【王惟一：词作12首】

○西江月

太极未分混沌，两仪已非其中。一阳才动破鸿蒙。造化从兹运用。水火升沉南北，木金间隔西东。略移斗柄指坤宫。尽把五行错综。

○西江月

日月相交晦朔，龟蛇产在虚危。巽风长向坎中吹。火燥必资神水。动静皆由心意，与天合德无违。洞然妙理更何疑。说甚短长生死。

○西江月

一点真阳在坎，移来点化离阴。这些造化义幽深。须是明心见性。妙在一尘不染，自然对境无心。可怜世上少知音。会得超凡入圣。

○西江月

大道古今一脉，圣人口口相传。奈何百姓不知焉。尽逐色声迷恋。在迩不须求远，何消更遇神仙。分明只在眼睛前。日用常行不见。

○西江月

吾道至尊至贵，若非宿骨难知。直须克己至无为。方见本然天理。万化皆从中起，古今无剩无亏。若能动静不相违。可与神化何异。

○西江月

学道须当猛烈，始终确守初心。纤毫物欲不相侵。方得神凝气定。动静不离中正，阳生剥尽群阴。龙降龙伏鬼神钦。行满便登仙境。

○西江月

得一金丹事毕，休寻白虎青龙。泥文执象理难通。妙处非铅非汞。温养身心不动，满怀和气春风。顿然罔念又无功。还藉黄婆提董。

○西江月

看尽丹经万卷。不明真汞真铅。那堪火候不曾传。都是肓修瞎炼。一句真诠妙显，得知心得昭然。神归气伏不欹偏。刻刻打成一片。

○西江月

大药元无斤两，谁知愈采无穷。西南幽远路难通。意到不劳神用。坤癸结成真种，移来栽在乾宫。山头雨打任狂风。吹撼根深不动。

○西江月

真火本来无候，休拘日月时年。试思混沌未分前。招甚时年证验。跳出五行外面，丝毫不染尘缘。方知这个妙中玄。一粒宝珠出现。

○西江月

沐浴即非卯酉。子时冬至休求。但行中道本无修。方信无中生有。宇宙在乎吾手，常骑铁马闲游。无拘无束且优游。日夜簪花酌酒。

○西江月

离坎不分南北，木金岂间西东。但诚一念守其中。勿使心神恣纵。要识前身真种，洞观物我皆空。寂然安静到鸿蒙。四象五行无用。

以上十二首见王惟一明道篇

【王渥：词作1首】

○水龙吟

从商帅国器猎，同裕之赋

短衣匹马清秋，惯曾射虎南山下。西风白水，石鲸鳞甲，山川图画。千古神州，一时胜事，宾僚儒雅。快长堤万弩，平冈千骑，波涛卷、鱼龙夜。落日孤城鼓角，笑归来、长围初罢。风云惨淡，貔貅得意，旌旗闲暇。万里天河，更须一洗，中原兵马。看鞬橐鸣咽，咸阳道左，拜西还驾。

中州乐府

【王旭：词作29首】

○踏莎行

雪中看梅花

两种风流，一家制作。雪花全似梅花萼。细看不是雪无香，天风吹得香零落。虽是一般，惟高一着。雪花不似梅花薄。梅花散彩向空山，雪花随意穿帘幕。

○水调歌头

端午

漱齿汲寒井，理发趁凉风。先生畏暑晨起，笑语听儿童。说道今年重午，节物随宜稍具，还与去年同。己喜酒尊冽，更觉粽盘丰。愿人生，常醉饱，百年中。独醒竟复何事，憔悴佩兰翁。我有青青好艾，收蓄已经三载，疗病不无功。从此更多采，莫遣药囊空。

○水调歌头

鲸川四重午，岁月若飘风。诗书万卷何事，白首课儿童。试把楚词高咏，更取清尊细酌，醒醉竟谁同。俯仰百年了，求足不求丰。愧吾身，犹未脱，世尘中。还丹有诀谁悟，回首忆仙翁。我欲乘云归去，独与山灵晤语，修道倘成功。笑谢醯鸡瓮，白日看长空。

○大江东去

离豫章舟泊吴城山下作

南游三载，只江山、不负中原诗客。万里行装无别物，满意风云泉石。牛斗星边，灵槎缥缈，鬓影银河湿。哀歌谁和，剑光摇动空碧。回首帝子长洲，洪崖仙去，风雨鱼龙泣。海外三山何处是，黄鹤归飞无力。天下佳人，袖中瑶草，日暮空相忆。乾坤遗恨，月明吹入长笛。

○临江仙

春夜

帘外萧萧风色恶，呼儿掩上重门。小窗孤坐赋招魂。碧梧花落尽，篱雀又黄昏。回首人间行乐事，春风过水无痕。旅游谁肯重王孙。长歌人不解，明月照空尊。

○临江仙

梦里还家喧笑语，觉来春色他乡。潇潇风雨入离肠。有诗还洒壁，无酒不传觞。试问凌烟辛苦地，争如畎亩南阳。谁教山鬼伯龙旁。人间无限事，歌罢倚绳床。

○满江红

次李公敏梨花韵

客里光阴，又逢禁烟寒食节。花外鸟、唤人沽酒，一声清切。风雨空惊云锦乱，尘埃不到冰肌洁。对芳华、一片惜春心，谁边说。难便与，东君别。更莫把，繁英折。恨山香舞罢，玉鸾飞怯。休道梅花同梦好，黄昏只解供愁绝。洗妆来、应笑老书生，头如雪。

○满江红

不爱浮花，元只爱、松筠高节。归去好、草堂风雨，对床心切。东鲁云山多秀丽，西溪泉石尤香洁。待英灵、重入梦中来，分明说。今古异，行藏别。身易退，腰难折。信叫阍非勇，闭门非怯。玉斧已修明月就，瑶琴何必朱弦绝。试回看、前日利名心，红炉雪。

○木兰花慢

听姜惠甫摘阮

想高情千古，谁得似、仲容贤。把山海遗音，写归玄璧，妙绝当年。清风竹林人去，被浮哇、迷却性中天。不有黄台公子，宁闻清庙朱弦。博山香底坐臞仙。幽兴想飘然。笑袅袅繁声，三生儿女，恩怨流连。回头月明千里，正松风、岩壑和流泉。座上神游八表，知音不在言传。

○水龙吟

中秋和人韵

西风万卷堂空，卧听箫鼓谁家宴。多情惟有，碧霄明月，肯来相见。因记当年，南楼老子，座前宾满。把清谈当却，弹丝吹管。谁更问，霓裳按。梦里仙游惊断。怅天涯、故人难面。空留玉斧，修轮斫桂，又成衰晚。水调歌残，壮心都付，一声长叹。对清光不寐，呼儿取酒，不妨重暖。

○水调歌头

和张都运李氏柳塘赏荷韵

我爱此塘好，碧水映红蕖。垂杨袅袅烟笼，绿发倩风梳。医却尘埃俗病，唤起沧浪幽兴，怀抱一时舒。更把直钩钓，得意不须鱼。忆当年，吟北渚，醉西湖。兰舟撑入云锦，未必画中如。世事春风一梦，回首欢游安在，烟海隔蓬壶。清赏有今日，题壁记来初。

○春从天上来

贺正词

斗转寅方。正凤历颁春，泰应三阳。河山衍庆，宇宙呈祥。瞻帝阙，五云乡。想千官拜舞，萃龙庭、圭璧辉煌。祝君王。愿皇基巩固，国祚灵长。休言太平无象，看武偃文修，岁稔时康。惠泽横流，仁风远被，四海歌颂洋洋。戴尧天舜日，将何报、金鼎焚香。捧瑶觞。奏钧天一曲，万寿无疆。

○临江仙

为宋太守寿

莫怪今年秋事晚，黄花不在重阳。天公留泛九霞觞。故教争十日，风露寿华堂。豪杰如公谁得似，平生义胆刚肠。功名回首付诸郎。灵椿长不老，桑梓有余光。

○大江东去

为张可子郎中寿

九秋风露，洗尘埃、人似华峰独立。兰省东南经济地，正赖风流筹画。湖海胸襟，冰霜气节，邈矣公难及。苍生望重，故园休梦泉石。且对得意江山，登临一笑，香满黄花席。更把西湖都酿酒，醉取白云诗客。乘兴为公，遍游仙府，检下长生籍。妙毫浓墨，书公寿禄无极。

○临江仙

寿黄镇抚

莫怪今年秋色晚，黄花留过重阳。要随仙客九霞觞。助添无量寿，满意泛清香。富贵功名天已了，何须更问行藏。安排紫绶与金章。五云乡不远，高举看翱翔。

○临江仙

为子周兄寿

童稚相看今白首，情因儿女尤深。霜天昨夜卷层阴。舟中明月照，华屋寿星临。气敛风云归寂寞，谁知经济雄心。南阳烟雨卧龙吟。行藏安所遇，有酒且同斟。

○鹊桥仙

寿刘运使

乾坤清气，山川英秀，锺作人间豪杰。年年欢庆九秋时，看开到、尧蓂一叶。高明器宇，经纶手段，尽办得、功名事业。待调元受了庙堂宣，更受到、长生仙牒。

○木兰花慢

寿砀山蒋令

孟春才过了，看两叶，坼尧蓂。正杏蕾包红，梅花谢白，杨柳回青。东风此时须记，是当年、河岳降英灵。刀笔名香禁署，丝纶宠佩天庭。夜来南极老人星。光彩照前厅。见厅上高人，鸣琴清坐，阖境安宁。因来捧杯添寿，指庄椿、直到八千龄。更有无垠福禄，汪洋别比沧溟。

○木兰花慢

寿泰安石监州

泰山雄胜地，人物出，必豪英。看衍庆堂中，使君才气，磊落高明。春风又临初度，正梅花、香满腊嘉平。唤取茅仙送酒，尊前共祝长生。青云居第筑初成。燕雀亦欢声。伫梦叶熊罴，祥占弧矢，兰玉春荣。山城岂能淹滞，佩飞霞、终上紫霄行。留着兰轩老笔，他年歌颂功名。

○临江仙

寿高伯川

蓂荚生三秋八月，气漙风露清明。诞来人世作豪英。性天元广大，心地尽宽平。书院兴秋谁得似，燕山窦氏齐名。一身长向善中行。松筠同不老，龟鹤共长生。

○临江仙

寿张都运父

瑞气充闾朝不散，欢声浮动庭槐。九天邀下寿星来。歌翻白云调，酒泛紫霞杯。八十康疆谁得似，仙风摆落尘埃。斑衣人是栋梁材。他时黄阁上，同看碧桃开。

○木兰花慢

扬州寿瓜尔夹士常

醉西湖寿酒，歌旧曲，已三年。喜万里湖山，归来相见，淮海楼边。春风绣衣无恙，唤竹西歌吹共留连。世事浮云千变，灵台孤月长圆。一官聊办买书钱。行橐故萧然。有梦里青山，词中白云，徽外鸣弦。悠悠紫台归路，乐因循、诗酒堕凡缘。借问蓬莱官府，何如平地神仙。

○木兰花慢

扬州寿纪子周

皇天忧世难，生俊乂，佐时来。有忠孝诚心，文章大手，经济雄才。他年汉庭三策，要青云高步出尘埃。儿女徒惊气岸，丹青莫状灵台。诗人清骨即仙才。何处觅蓬莱。便唤取何郎，一尊同醉，东阁官梅。充闾郁葱佳气，挽春风、都入紫霞杯。休道寿君无物，滔滔万里江淮。

○木兰花慢

寿陈公望

问东原豪杰，先屈指，到元龙。看潇洒风标，汪洋学海，磊落词锋。沂川几回来往，把乾坤、歌入舞雩风。妙理鸢飞鱼跃，尘心雪化冰融。梅花香外岁寒松。高节谢春容。有千岁神膏，扶君寿质，阅世无穷。仍呼九天鸾鹤，与王乔、相约叩琼宫。但使飞霞佩在，宁愁白玉堂空。

○大江东去

寿高伯川

月临南吕，正庭阶、开到尧蓂三叶。风露清明锺气质，诞作人间豪杰。器宇宏深，襟灵阔远，物我俱融彻。滔滔欲海，回头一棹超越。试看南墅开尊，西池垂钓，此个情怀别。记得婆娑亭上酒，还到寿君时节。我梦登天，群仙相对，曾写长生牒。见君姓字，分明非是虚说。

○临江仙

寿李长卿

十月小春天气好，尧蓂五叶初开。长庚曾记梦中来。襟灵元洒落，风骨不尘埃。瑞霭云生香满室，安排北海尊罍。仙人来献紫霞杯。共添山海寿，东阁胜蓬莱。

○大江东去

登鲸川楼

飞楼缥缈，疑行云、势压鲸川雄杰。宾主落成登眺日，正是炎蒸时节。把酒临风，凭阑一笑，忘尽人间热。四围烟树，万家金碧重叠。休问去棹来帆，南商北旅，欢会并离别。且向尊前呼翠袖，歌取阳春白雪。千古兴亡，百年哀乐，天远孤鸿减。酒阑人散，角声吹上明月。

○浪淘沙

赋芍药

春去牡丹空。谁继芳秾。彩云香散画阑风。唤起诗人供一笑，绝艳难逢。题品断肠中。心事谁同。千年溱洧自流东。折得芳华人不见，幽恨无穷。

○春从天上来

退隐

绿鬓凋零。看几度、人间春蝶秋萤。天地为室，山海为屏。收浩气、入沉冥。便囊金探尽，犹自有、诗笔通灵。谢红尘。且游心汗漫，濯发清泠。平生眼中豪杰，试屈指年来，稀似晨星。虎豹关深，风波路远，幽梦不到王庭。任浮云千变，青山色、万古长青。醉魂醒。有寒镫一点，相伴荧荧。

强村丛书用孙德谦校本

【王铉：词作1首】

○清平乐

题碧梧苍石图

柔肠先断。舟系汾湖岸。别恨离愁秋水漫。写入数行新雁。幽闺兰梦初成。犹将小字呼卿。几点梧桐夜雨，一天霜月砧声。

珊瑚网名画题跋卷八








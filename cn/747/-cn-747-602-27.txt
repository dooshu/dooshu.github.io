○谢恩存问表

臣某言：王敬仁至，奉口敕存问微臣，悯其疏远之悲，慰其违离之思。臣某中谢。臣自今春分司入洛，即属陛下受命承天。企揖让之盛仪，隔肃雍之大礼。元英匝岁，日夜怀归。白云在天，阙庭难见。岂期廷瑰为宝，尚忆他山之石；贞明溥临，远及容光之地。仁深行苇，眷甚遗簪。草木之诚，何酬造化。无任感恩慕恋之至。


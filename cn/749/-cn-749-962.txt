罗椅


椅字子远，号涧谷。庐陵（今江西吉安）人。嘉定七年（1214）生。富家子，壮年捐金结客，后为饶鲁高弟，又以荐登贾似道之门。宝祐四年（1256）第进士。以秉义郎为江陵教。及宰赣之信丰，迁提辖榷货。度宗升遐，失于入临，论罢。

清平乐

明虹收雨。两桨能吴语。人在江南荷叶浦。采得蘋花无数。

梦中舞燕栖鸾。起来烟渚风湾。一点愁眉天末，凭谁划却春山。

八声甘州

孤山寒食

甚匆匆岁月，又人家、插柳记清明。正南北高峰，山传笑响，水泛箫声。吹散楼台烟雨，莺语碎春晴。何地无芳草，惟此青青。

谁管孤山山下，任种梅竹冷，荐菊泉清。看人情如此，沉醉不须醒。问何时、樊川归去，叹故乡、七十五长亭。君知否，洞云溪竹，笑我飘零。

柳梢青

萼绿华身，小桃花扇，安石榴裙。子野闻歌，周郎顾曲，曾恼夫君。

悠悠羁旅愁人。似飘零、青天断云。何处销魂，初三夜月，第四桥春。

更漏子

晚潮生，凉月细。一抹远山无蒂。收越棹，起吴樯。人间何限忙。

石头城，西北角。杳杳天低鹘落。浑不似，此波光。清歌催夕阳。








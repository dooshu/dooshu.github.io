阔里吉思


阔里吉思，蒙古按赤歹氏。曾祖八思不花，从攻乃蛮、钦察、兀罗思、马紥儿、回回诸国，常为先锋破敌，太祖嘉之，赐以虎符。及谕降丰州、云州，擢充宣抚使。祖忽押忽辛袭职，佩虎符。宪宗尝语之曰：“汝所佩金符旧矣，何以旌世功。”命改制，以赐之。中统三年，改河中府达鲁花赤，卒。父药失谋，擢襄阳统军司经历，改宿州达鲁花赤，皆不拜。枢密副使孛罗、御史中丞木八剌引见世祖，奏曰：“此忽押忽辛子也，乞以其祖父虎符授之。”擢中顺大夫、金刚台达鲁花赤，继改光州。屡迁安东州、河中府及温州、潞州，以建康路达鲁花赤致仕。

阔里吉思初以宿卫，充博儿赤。至元二十五年，擢朝列大夫、司农少卿，赐金束带。迁中议大夫、司农卿。升资善大夫、司农卿。拜荣禄大夫、行湖广平章，将兵讨海南生黎诸峒寨。又明年，平之。师还，征入见，赐玉束带、金银、币帛、弓矢、甲胄，及宝钞、鞍勒，得旨还镇。

成宗即位，入见，赐海东青鹘、白鹘各一，及衣服有差。大德二年，改福建行省平章。未几，以福建隶江浙，改福建道宣慰使、都元帅。升征东省平章政事。高丽刑政无节，官冗民稀，阔里吉思因悉加裁正以闻。有旨，征入见，俾条析便民事宜。大德五年，复拜湖广平章，踰年，改陕西，以目疾还京师。加官至金紫光禄大夫、云南诸路行中书省左丞相，卒年六十六。

子完泽，湖广右丞，征广西贼，卒于军。






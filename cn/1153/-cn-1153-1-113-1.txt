其一


呼鸾道左有寒梅一树，不知何代物，虬枝蜿蜒，埋没荒烟野草中，类士之不遇而老于空谷者。邝子凭而吊之，募置山亭，自云为梅花市骏。无几何，含葩结蕊，欣欣向荣，若不胜知己之感焉。邝子巡檐索笑，喜而赋诗，予为之嗣响。
摇落空山里，频年懒着花。
因君有幽赏，聊为报瑶华。
枯寂已成性，清虚愿托家。
无心布疏影，不用赋横斜。


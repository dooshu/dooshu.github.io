●卷一百十八　王礼考十三

○乘舆车旗卤簿

凡卤簿有四：曰大驾，曰法驾，曰銮驾，曰黄麾仗。大驾，郊祀、籍田、荐献玉清昭应景灵宫用之（迎奉圣像亦曰大驾，惟不设象及六朝导驾官）。法驾，减太常卿、司徒、兵部尚书，白鹭、崇德车，大辇、五副辂、进贤、明远车，又减属车四，馀并三分减一。泰山下，汾阴行礼用之。銮驾，又减县令、州牧、御史大夫，指南、记里、鸾旗、皮轩车，象辂、革辂、木辂，耕根车、羊车、黄钺豹、尾车，属车、小辇、小舆，馀并减半。朝陵，迎泰山天书，东封、西祀，朝谒太清宫，奏告玉清昭应宫，奉迎刻玉天书，躬谢太庙，皆用之。銮驾旧用二千人，大中祥符五年，真宗告太庙，增至七千人。兵部黄麾仗，用太常鼓吹，太仆寺金玉辂，殿中省大辇，其制无定，然皆於小御楼车驾。御楼、车驾亲征或省方还京，迎禁中天书，五岳上册，建安军迎奉圣像，六庙上册皆用之。

凡大驾，总二万六十一人，大率以太仆寺主车辂，殿中省主舆辇、伞扇、御马，金吾主纛、槊、十六骑、引驾细仗、牙门，六军主抢仗，尚书兵部主六引诸队、大角、五牛旗，门下省主宝案，司天台主螭漏，太常主鼓吹，朝服法物库出旗器、名物、衣冠、幰盖，军器库出箙、弩、弓、矢，内弓箭库出戎装、杂仗。

程氏《演繁露》曰："《宋景文笔记》曰，'宣献宋公著《卤簿记》，至犦槊不能得其义，予後十馀年始得之，其说曰，江左有瓝槊，为其首大如瓝，是其义也。按《字书》〈瓜交〉，小瓜也。蒲卓反，字或为瓝，同一音也。予按《尔雅》，犦牛，帮牛也，此兽抵触，百兽无敢当者，故金吾仗刻犦牛於槊首，以碧油囊笼之。荆楚岁时记所说亦与《尔雅》同。今金吾仗以犦槊为第一队，则是犦槊云者刻帮牛於槊首也，他说皆非也。

仁宗康定元年，宋庠上言："车驾行幸，非郊庙大礼具陈卤簿外，其常日导从，惟前有驾头，後拥伞扇而已，殊无前典所载公卿奉引之盛。其侍从及百官属，下至厮役，皆杂行其道中。步辇之後，但以亲事官百馀人执挝以殿，谓之禁卫。诸班劲骑，颇与乘舆相远，而士庶观者，率随扈从之人，夹道驰走，喧呼不禁。所过有旗亭市楼，垂帘外蔽，士民凭高下瞰，莫为严惮。逻司、街使，恬不呵止，威令弛阙，玩习为常。非所谓旄头先驱，清道後行之说也。且自黄帝以神功盛德，犹假师兵为营卫，则防微御变，古今一体。按汉魏以降，有大驾，小驾之仪。至唐又分殿中诸卫、黄麾等仗，名数次序，各有施设。国朝承五姓荒残之弊，事从简略，每鸣鸾游豫，尽去戈戟、旌旗之制，仪卫寡薄，颇同藩镇。此皆制度放失，惮於改作之咎。谓宜委一二博学近臣，讨绎前代仪注及卤簿令，以乘舆常时出入之仪，比之三驾仗，酌取其中，稍增仪物，具严法禁，上以示尊极，下以防未然。革去因循，其在今日。"诏太常礼院与两制详定，遂合奏诸班直禁兵步骑为禁卫，仍旧数，复增清道马百，佩弓矢为五重骑，而执｛罒干｝罼者一骑，而执牙门旗前後四骑，而执绯绣凤氅二十四、雉扇十有二，皆分左右。天武兵徒行者执柯舒。亲从兵增其数为三百，殿前指挥使增为二百，并骑，左右相对。开二门，间容二丈，以拟《周礼》之人门，凡前牙门旗后，後为牙门旗前，为禁卫，辄入者论以法。禁乘高下瞰、乘帘外蔽，夹道喧呼驰走者。颇著於令，其後浸弛。

神宗熙宁以来，天子锐意稽古，礼文之事，招延群英，折衷异同，尽屏汉、唐沿袭之陋，与先儒讹舛之说。元丰有详定礼文所，大观有议礼局，政和有礼制局。元丰虽置局造辂，然玉辂竟仍唐旧；大观中内侍吴德仁上指南车、记里鼓车之制，天子宗祀大礼用之。始废天圣中燕肃、卢道隆所制。政和修饰玉辂，又增造大辂，而车辂益盛（其制度各见车辂条下）。

政和大驾卤簿。象六，分左右，次六引：开封令、开封牧、大司乐、少傅、御史大夫、兵部尚书（各用本部卤簿）。次金吾纛、槊。左右皂纛各六（执、托各一人，〈糹斥〉四人），押衙四人（并骑），犦槊八（执各一人），本卫上将军、将军各四人，本卫大将军二人（并骑），犦槊四，夹大将军（执各一人，夹二人，并骑）。法驾，犦槊减二，本卫上将军、各减二人。次朱雀旗队（并骑）。金吾卫折冲都尉一人引队，犦槊二，夹都尉（执旗一人，引、夹各二人。凡仗内引、夹、执人数准此）；弩四，弓矢十六，槊二十，左右金吾卫果毅都尉二人押队。法驾，弩减二，弓矢减六，槊减八。宣和，引队改天武都指挥使，押队改天武指挥使。次龙旗队。大将军一员检校（骑），引旗十二人（并骑），风伯、雨师、雷公、电母旗各一，五星旗五，左、右摄提旗二，北斗旗一，护旗十二人，副竿二（执人并骑）。法驾，引旗、护旗人各减四。宣和，检校改左右卫大将军，雷公、电母旗去"父"、"母"二字。次指南、记里鼓车各一，驾马各四，驾士各三十人；白鹭、鸾旗、崇德、皮轩车各一，驾士各十八人。法驾，无白鹭、崇德车。宣和，有青雀、青旌、鸣鸢、飞鸿、虎皮、貔貅六车，在记里鼓之下、崇德之前；减白鹭、鸾旗、皮轩三车，驾士之数如前。次金吾引驾，骑。本卫果毅都尉二人，仪刀、弩、弓矢、槊各八，法驾、仪刀、弩、弓矢、槊各减二。宣和，都尉为神勇骑指挥使。次大晟府前部鼓吹。令二人，府史二人，管押指挥使一人，掆鼓、金钲各十二（帅兵官八人领），大鼓一百二十（帅兵官二十人领），长鸣一百二十（帅兵官六人领），铙鼓十二（帅兵官四人领），歌工、拱辰管、箫、笳各二十四，大横吹一百二十（帅兵官十人领），节鼓二，笛、箫、觱篥、茄、桃皮觱篥各二十四；掆鼓、金钲各十二（帅兵官四人领），小鼓、中鸣各一百二十（帅兵官八人领），羽葆鼓十二（帅兵官四人领），歌工、拱辰管、箫、笳各二十四。法驾，前後掆鼓、金钲各减四，大鼓减四十，长鸣减四十，铙鼓减四，拱辰管後箫、笳各减八，大横吹减四十，节鼓後笛、箫、觱篥、笳、桃皮觱篥各减八，小鼓、中鸣各减四十，羽葆鼓减四，最後箫、笳各减八，帅兵共减十八人。次太史相风、行漏等舆。太史令及令史各一人（并骑），相风乌舆一（舆士四人），交龙钲、鼓各一（舆士各六人），司辰、典士各一人（并骑），漏刻生四人，鼓楼、钟楼、行漏舆各一（舆士各一百人），太史正一人，清道二人，十二神舆一（舆士十四人）。法驾，行漏舆一（舆士减四十人），神舆一（舆士多大驾二人），宣和，鼓、钟楼并改为舆，太史正前有捧日副指挥使二人，捧日节级十人，神舆舆士增十。次持鈒前队。左右武卫果毅都尉二人引队，左右武卫校尉二人。绛引幡一（执二人），左右有金节十二（执人并骑），｛罒干｝、罼各一，朱雀幢、叉、导盖、青龙、白虎幢各一，叉三（执人并骑）。队长一人，鈒戟三百八十人，左右武卫将军二人检校，左右武卫校尉四人押队。法驾，金节减四，鈒戟减七十二。宣和，引队改骁骑都指挥使，武卫校尉改骁骑军使，增朱雀旗後之叉一，去龙虎旗後之叉三，检校改用左右骁骑将军。次黄麾幡一（执一人，〈糹斥〉二人，骑）。法驾，前有殿中侍御史二员。次六军仪仗。左右神武军、左右羽林军、左右龙武军，各有统军二员，都头二人（羽林又有节级二人），押仗，本军旗各一，排阑旗各二十合有，吏兵、力士旗各五，掩尾天马旗二（羽林有赤豹，黄熊旗，龙武有龙君、虎君旗各一），白柯枪五十，哥舒棒十，镫杖八。法驾，神武军减排阑旗十，羽林、龙武军各减四，吏兵、力士旗减一。宣和，统军改军将，神武军旗改熊虎，排阑旗改平列，哥舒棒改戈戟，镫杖改矛戟，羽林队无节级，黄熊旗改黄罴，龙武旗改熊虎。次引驾旗。天王旗二，排仗通直官二人押旗，十二辰旗各一。法驾，同。次龙墀旗。天下太平旗一，排仗大将二人夹骑，五方龙旗各一，金鸾、金凤旗各一，狮子旗二，君王万岁旗一，日、月旗各一。法驾，减鸾、凤、狮子旗。次御马二十四。控马每匹天武二人，御马直二人，为十二重。法驾，减八，为八重。宣和，御马直改为习驭。次中道队。大将军一员检校。法驾，同。宣和，大将军改为左右骁卫大将军。次日月合璧旗一，苣文旗二，五星连珠旗一，祥雲旗二，长寿幢二。宣和，苣文改庆雲，祥雲改祥光。次金吾细仗。青龙、白虎旗各一，五岳神旗、五方神旗、五方龙旗、五方凤旗各五（以上执各一人，〈糹斥〉各三人）。法驾，五方龙、凤旗各减二。宣和，改校尉为使臣，五岳神旗去"神"字。次八宝。镇国神宝、皇帝之宝、皇帝行宝、皇帝信宝在左，受命宝、天子之宝、天子符宝、天子信宝在右，为四重。香案八，各以二列於宝舆之前。碧栏三十四人，符宝郎行於碧栏之间。法驾，减碧栏八人。宣和，增引宝职掌二人，香案职掌六人，援卫传喝亲从一百人。奉宝辇官每宝二十八人，节级一人，奉宝一十二人，抬香案、行马、执烛笼各四人，持席褥、油衣共三人，香案、宝舆各九，烛笼三十六，碧栏之数同前。次方伞二，大雉尾扇四夹（执伞、扇各一人，以下准此）。法驾，同。次金吾四色官六人，押仗二人。法驾，减押仗。次金甲二人。宣和，改为铜甲。次太仆寺进马四人（并骑）。次引驾千牛卫上将军一员，千牛八人，中郎将二人（并乘珂马），千牛二人（并骑）。宣和，引驾改为千牛卫大将军，中郎将改为捧日都虞候。次长史二人（并骑）。宣和，无。次金吾引驾官四人（并骑）。次导驾官（执政以上人从六人，待制、谏议、防御使以上五人，监察御史、刺史、诸卫将军以上四人）。次伞扇、舆辇。大伞二，中雉尾扇四夹，腰舆一，小雉尾扇四夹，应奉人员一人，十将、将虞候、节级二人，长行十六人。排列官二人，中雉尾扇十二，华盖二（执各二人），香镫一（执擎八人）。小舆一（应奉人，逍遥、平辇下人，长行二十四人），逍遥子一（应奉人，十将、将虞候、节级共九人，长行二十六人），平辇一（应奉人员七人，馀并同上），法驾，排列官後中雉尾扇减四。宣和，去小雉尾扇四，腰舆一（添管押人员二人，都将四人，兼押小舆排列官二人），小舆一（奉舆二十四人，都将九人），逍遥子改为逍遥辇（奉辇一十六人），平辇一（奉辇人同上，後有尚辇奉御二人，骑），小舆前又有大辂一（驾马六，太仆卿御，驾士一百二十人），次驾前东第五班，开道旗一，皂纛十二。引驾六十二人，钧容直三百人（引驾回作乐）。五方色龙旗五，门旗四十，御龙四直步执门旗六十。天武驾头下一十二人，茶酒班执从物一十一人，御龙直仗剑六人，天武把行门八人。麋旗一，殿前班击鞭一十人，簇辇龙旗八，日、月、麟、凤旗四，赤、青、白、黑龙旗各一。御龙直四十人，踏路马二，夹辂大将军二人，进辂职掌二员，部押二人，教马官二员。法驾，同。宣和，无钧容直，开道旗内增押班一人，殿侍二人。皂纛旗十二（殿侍十二人执），引驾人员二人，长行六十人。五方色吉字旗，殿侍三人，管押十人。门旗，殿侍二人，管押四十人，叉八，门旗六十，御龙直一十二人，骨朵直十二人，御龙弓箭直、弩直各十八人，御龙直仗剑六人，执麋旗殿侍二人，管押龙旗人员二人，都知、副都知各一人，执骨朵殿侍十六人，内大将军改为千牛卫大将军（朝服步从），将军二人（朝服陪乘），掌辇四人。皇帝乘玉辂，驾青马六，驾士一百二十八人，扶銮八人，骨朵直一百三十四人，行门三十五人，分左右、陪乘将军二员。法驾，同。宣和，驾士增为二百三十四人。次奉宸队。御龙直，左厢骨朵直、右厢弓箭直，弩直，御龙四直，并以逐班直所管人数列为五重。天武骨朵、大剑三百一十人。次驾後东第五班。大黄龙旗一，钧容直三十一人。扇筤下天武二十人，茶酒班簇辇三十一人，招箭班三十三人。法驾，同。宣和，止用黄龙旗，馀并无。次副玉辂一，驾青马六，驾士四十人。法驾，无。宣和，驾士一百人，内人员二人。次大辇一，掌辇四人，应奉人员十二人，十将、将虞候、节级共一十人，长行三百五十五人。尚辇奉御二人，殿中少监、供奉职官二员，令史四人，书令史四人。法驾，同。宣和增奉辇为九十人。次太仆御马二十四，为十二重。法驾，减八，为八重。宣和，无太仆。次持鈒後队。左右武卫旅师二人。法驾，同。宣和，改为神勇都指挥使。次重轮旗二，大伞二，大雉尾扇四，小雉尾扇、朱团扇各十二，华盖二，叉二，睥睨十二，御刀六，真武幢一，绛麾二，叉一，细槊十二。法驾，小雉尾扇、朱团扇、睥睨、槊各减四，华盖减一，御刀减二。宣和，真武幢改为玄武。次左右金吾卫果毅都尉二人（并骑），总领大角一百二十。法驾，减四十。宣和，改都尉为骁骑都指挥使。次大晟府後部鼓吹。丞二人，典事四人，管辖指挥使一人，羽葆鼓十二（帅兵官四人领），歌工、拱辰管、箫、笳各二十四（帅兵官二人领），铙鼓十二（帅兵官四人领），歌工、箫、笳各二十四，横吹一百二十（帅兵官八人领），笛、箫、觱篥、笳、桃皮觱篥各二十四。法驾，羽葆鼓减四，箫、笳、觱篥、桃皮觱篥各减八。铙鼓减四，小横吹减四十（帅兵官并减二人）。宣和，帅兵官改为天武、神勇、宣武、虎翼四都头。次黄麾一（执、〈糹斥〉人数同前部，法驾亦同，有殿中侍臣史一员在黄麾前），芳亭辇一（奉辇六十人）凤辇一（奉辇五十人），法驾，去凤辇。宣和，芳亭奉辇六十二人。次金、象、革、木四辂，各有副辂。金辂踏路赤马二，正副各驾赤马六，驾士六十人。馀辂正副驾马数同而色异，象辂以赭白，革辂以騧，木辂以黑，驾士各四十人。法驾，前副辂。宣和，驾马之色又异，金以骝，象以赤，革以赭白，木以乌。驾士正一百五十人，副一百人，管押人员各二人。耕根车一，驾青马六，驾士四十人。法驾，同。宣和，无。进贤车一，驾士二十四人；明远车一，驾士四人。法驾，无。宣和，各增驾马四。次属车十二乘，每乘驾牛三，驾士十人。法驾，减四乘。宣和，增衙官二人，管押节级一人。次门下、中书、秘书、殿中四省局官员各二员。法驾，同。次黄钺车、豹尾车各一，各驾赤马二，驾士十五人。法驾，除进贤、明远车外，并同。宣和，有黄钺天武副都头及神勇副都头各一。次掩後队。左右威卫折冲都尉二人领队，大戟、刀盾、弓矢、槊各五十。法驾，各减十六。宣和，押队改用宣武都指挥使二人。次金武队。金吾卫折冲都尉一人，犦槊二，仙童旗一，真武旗一，螣蛇神龟旗各一，槊二十五，弓矢二十，弩五。法驾，槊减六，弓矢减五，弩减一。宣和，改为玄武队。改真武旗为玄武，又去仙童、龟、蛇旗，改都尉为虎翼都指挥使。

政和大驾外仗。清游队。次第六引外仗，白泽旗二，左右金吾卫折冲都尉二人，弩八，弓矢三十二，槊四十。法驾，次第三引外仗，弩减二，弓矢减八，槊减十。宣和、改都尉为捧日都指挥使。左右金吾各十六骑，帅兵官二人，弩八，弓矢、槊各十二。法驾，金吾骑及弓矢、槊各减四。宣和，改金吾为天武都头。次佽飞队。左右金吾卫果毅都尉二人分领（并骑），虞候佽飞四十八人（并骑），铁甲佽飞二十四人（并甲骑）。法驾，前减十八人，後减八人。宣和，改金吾卫为拱圣都指挥使，改都尉为都指挥使。次前队殳仗。左右领军卫将军二人检校（并骑）犦槊四。殳叉分五队：第一，一百六十人；第二，八十人；第三，一百人；第四、第五各八十人。逐队有帅兵官左右领军卫、左右威卫、左右武卫、左右骁卫、左右卫各四人。法驾、殳卫第一队减六十，第二、第三各减三十，第四、第五各减二十。宣和，改检校为左右卫将军，领军卫为天武都头，威卫为神勇都头，武卫为宣武都头，骁卫为虎翼都头：殳第一队减六十，增第二队至第五队为一百。次後队殳仗。殳叉分五队：第一、第二，八十人；第三，一百人；第四，八十人；第五，一百六十人。帅兵官，左右卫、左右骁卫、左右武卫、左右威卫、左右领军卫。凡前後队殳仗，前接中道北斗旗，後尽卤簿後队。法驾，殳叉第一，第二队各减二十四，第、三第四各减三十，第五减六十。宣和，殳叉各一百，天武、神勇、宣武、虎翼、广勇都头。次前部马队。凡十二，皆以都尉二人分领。第一，前左右金吾卫折冲领，角、亢、斗、牛宿旗四，弩十，弓矢二十，槊四十。第二，氏、房、女、虚宿旗四。第三，心、危宿旗，第四，尾、室宿旗各二。以上四队，各以左右领军卫果毅领。第五，箕、壁宿旗，第六，奎、井宿旗各二，各以左右威卫折冲领。第七，娄、鬼宿旗，第八，胃、柳宿旗，第九，昴、星宿旗各二，各以左右武卫果毅领。第十，毕、张宿旗，第十一，觜、翼宿旗，第十二，参、轸宿旗各二，各以左右骁卫折冲领。弩、弓矢、槊人数，同第一队。法驾，分二十八宿旗为十队，逐队弩减四，弓矢减六，槊减二十。宣和，捧日、拱圣、神勇骁卫、宣武五都指挥使，分领上十队，以虎翼、广勇都指挥使，分领下二队。次步甲前队。凡十二，左右领军卫将军二人检校（并骑），犦槊四，逐队皆有都尉二人分领。第一、第三各以左右领军卫，第五以左右领军卫，第七以左右武卫，第九以左右骁卫，第十一以左右卫，并折冲；第二、第四各以左右领军卫，第六以左右威卫，第八以左右武卫，第十以左右骁卫，第十二以左右卫，并果毅。内有鵾、貔、玉马、三角兽、黄鹿、飞麟、駃騠、鸾、麟、驯象、玉兔、辟邪等旗各二，以序居都尉之後。逐队有弓矢、刀盾相间，各六十人，居旗之後。法驾，止十队，每队弓矢各减二十。宣和，检校改用左右卫将军，又去犦槊，分领并改为都指挥使：第一、第二并捧日，第三、第四并天武，第五、第六并拱圣，第七、第八并神勇，第九骁骑，第十宣武，第十一虎翼，第十二广勇。次前部黄钺麾仗。绛引幡二十，下分六部：第一，左右威卫；第二，左右领军卫；第三，左右威卫；第四，左右武卫；第五，左右骁卫；第六，左右卫。诸部各有殿中侍御史两员，本卫大将军二人检校，本卫折冲都尉二人分领。又各有帅兵官二十人。龙头竿六重，重各二十；揭鼓三重，重各二；仪鍠五色幡、小戟、槊各一重，重各二十；弓矢二重，重各二十；朱缘縢络盾并刀二重，重各二十。法驾，止五部，绛引幡、帅兵官、龙头竿、幡、戟、弓矢、盾刀、槊并减六。宣和，六部：骁卫、武卫、屯卫、领军卫、监门卫、千牛卫，皆左右上将军；天武、神勇、宣武、虎翼、广勇、皆都指挥、都头；逐部上将军、都头各一人。次青龙、白虎旗各一，左右卫果毅都尉二人，分押二旗及领後七十骑，弩八，矢二十二，槊四十。法驾，减後骑三十，弩减二，弓矢减八，槊减二十。宣和，改都尉为虎翼都指挥使。次班剑、仪刀队（并骑）。左右卫将军二人分领，郎将二十四人，左右亲卫、勋卫各四人，每卫班剑二百二十人；诸翊卫左右六人，领仪刀四百八人；左右骁卫二人，领仪刀一百三十六人。左右武卫、左右威卫、左右领军卫、左右金吾卫各二人，法驾，亲、勋卫班剑减八十四人，翊卫仪刀减一百三十二人，增左右骁卫四人，班剑、仪刀九十二人。宣和，分领改左右武卫将军及捧日、天武指挥四人，拱圣六人，神勇、骁骑、骁胜、宣武、虎翼指挥使各二人。次亲勋、散手、骁卫翊卫队（并骑）。左右卫供奉中郎将四人，分领亲勋翊卫四十八人；左右卫郎将二人，分领散手、翊卫六十人；左右骁卫郎将二人，分领骁卫、翊卫五十六人。法驾，亲勋、减十六人，散手、骁卫各减二十人。宣和，改为中卫、翊卫、亲卫队，中卫郎四人，分领卫兵四十八人；翊卫郎二人，分领卫兵六十人；亲卫郎二人，分领卫兵五十六人。次左右骁卫翊卫三队（并骑）。各有二人分领，第一本卫大将军，第二本卫将军，第三本卫郎；将花、凤飞、黄吉利旗各二，分为三队；逐队弩十，弓矢三十，槊四十。法驾，弩减四，弓矢、槊各减半。宣和，分领第一、第二队，左右骁卫大将军、将军。第三，广勇指挥使。改花凤旗为双莲旗。次夹毂队。凡六，逐队都尉二人检校，第一、第四左右折冲，第二、第三、第五、第六并左右卫果毅。逐队刀盾各六十人，内第一、第四有宝符旗二。法驾，各减刀盾二十。宣和，检校改为捧日、天武、拱圣三指挥使。次捧日队。逐队引一人，押二人，长行殿侍二十八人，旗头三人，枪手五人，弓箭手二十人，左右厢天武约栏各一百五十五人。法驾，同。次後部黄麾仗。分六部：左右卫、左右骁卫、左右武卫、左右威卫、左右领军卫、左右武卫。部内殿中侍御史、大将军、都尉、帅兵官、绛引幡、龙头竿等，并同前部。法驾，减第六部，绛引幡减六。宣和，六部：改第一为左右骁卫大将军，自二至六改为天武、神勇、宣武、虎翼、广勇五指挥。次步甲後队。凡十二，皆有都尉二人分领。第一以左右卫，第三以左右骁卫，第五以左右武卫，第七以左右威卫，第九、第十一各以左右领军卫，以上并果毅；第二以左右卫，第四以左右骁卫，第六以左右武卫，第八以左右威卫，第十、第十二各以左右领军卫，以上并折冲。内有貔、鶡、鸡、仙鹿、金鹦鹉、瑞夌、孔雀、野马、犛牛、甘露、网子、祥光、翔鹤等旗各二，序居都尉之後。逐队有弓矢、刀盾相间，各六十人，居旗之後。法驾，止十队。宣和，自第七队以下，分领改用都指挥使，七、八并神勇，九骁骑，十宣武，十一虎翼，十二广勇。旗亦改其半，七天正尧瑞，八日月戴承，十翔鹤，十一红光，十二文石。次後部马队。凡十二，皆以都尉二人分领。第一、第二各以左右卫，第五、第六、第七各以左右武卫，第十至十一、十二各以左右领军卫，并折冲；第三、第四各以左右骁卫，第八、第九各以左右威卫，并果毅。内有角端、赤熊、兕、天下太平、驯犀、鵕〈義鳥〉、騼〈馬蜀〉、牙驺、苍乌、白狼、龙马虎、金牛等旗各二、以序居都尉之後。每队弩十，弓矢二十，槊四十。法驾，止二十队。弩减四，弓矢减六，槊减十二。宣和，改都尉为指挥使，一、二并以捧日，三、四并以天武，五、六并以拱圣，七、八并以神勇，九以骁骑，十以宣武，十一以虎翼，十二以广勇。内六有芝禾秀旗，七有万年连理木旗。

以上卤簿，凡门有六，中道之门二：第一门居日月合璧等旗之後，法驾，居龙墀旗之後；第二门居掩後队之後，法驾，同。各有金吾牙门旗四，监门校尉六人。左右道之门四：第一，居步甲前队第六队之後；第二，居第十二队之後；第三，居夹毂队之後；第四，居步甲後队第六队之後。法驾，同。各有监门校尉四人。宣和，改校尉为使臣。

政和小驾，减大驾六引及象、木、革辂、五副辂，小舆，小辇，又减指南、记里、白鹭、鸾旗、崇德、皮轩、耕根、进贤、明远、黄钺、豹尾、属车等十一车，馀并减大驾之半。

宣和初，蔡攸等改修《卤簿图》，凡人物器服，尽从古制，饰以丹采，三十有三卷。今列政和所上而附以宣和沿革之制。

详定官蔡攸等又言："六引，开封令乘轺车，开封牧、大司乐、司徒、御史大夫、兵部尚书乘革车次之。开封牧建绣皂旗，太常卿绣凤旗，司徒建绣瑞马旗，御史大夫绣以獬豸，兵部尚书绣以虎，皆副之以闟戟。其先後之序，所乘之车，所建之旗，揆古则不合，验今则有戾。且大驾之出，自汉光武时始有三引；先河南尹，次执金吾，次洛阳令，先尊後卑也。後魏亦三引；先平城令，次司隶校尉，次丞相，先卑後尊也。唐兼用六引，五代减为三，後周复增为六。皇朝因之，开封令居前，终以兵部尚书。然以前为尊，则大司乐不当次令、牧；以後为尊，则兵部尚书不当继御史大夫，此先後之序未正也。轺车非县令宜驾，革车非公卿宜用，是所乘之车未称也。凤马之绣，无所经见，闟戟之设，尤为讹谬，是所建之旗未宜也。司徒，三公，论道之官，车徒非其所任，户部主之可也。奉常掌礼，司乐典乐，皆专於一事，礼乐之容，非其所兼，礼部总之宜也。请改司徒用户部尚书，改大司乐用礼部尚书（其僚佐仪制视兵部尚书），御史大夫，位亚三少，秩从二品，又尊於六尚书。其行，宜以兵部次令、牧，礼部、户部又次之，终以御史大夫，则先後之序正矣。"

程氏《演繁露》曰："《宣和卤簿图》有诞马。其制，用色帛周裹一方毡盖覆马脊，更不施鞍，此其为制，必有古传，非意创矣。然名以为诞，则其义莫究也。蔡攸辈虽加辩释，终不协当。按《通典》，宋江夏王义恭为孝武所忌忧惧，故奏革诸侯国制，但马不得过二，其字则书为"但"，不书为"诞"也。"但"者，徒也。徒马者，有马无鞍，如人"袒裼"之"袒"也。迹其义类，则古谓徒歌曰谣，是其比也。其所谓徒者，但有歌声而无钟鼓以将也。然则谓之但马，盖散马备用而不施鞍辔者也（《通典》三十一）。又王琼每见道俗乞丐无巳，道逢太保、广平王怀，遽自言马瘦。怀即以诞马并乘具与之。按此书"但"为"诞"，误也。所与者但马而无鞍勒，故以乘具与之，其理相贯也。又按《酉阳杂俎》一卷，北齐迎南使，使主副各乘车，但马在车後铁甲首，馀人其所书曰但马，而不曰诞马，在车後而名，但知无乘具以备阙也。"

按：《宋史》所载，卤簿凡三：至道、政和、绍兴皆有之。至道则国初草创之规，而又参以前代，相承之制。绍兴偏安杭都，未遑礼文蒐辑，旧典多巳失坠，其可见者比承平时不能以半，独政和所定，则自元丰以来置立详定礼文所、议礼局，考订精审，其仪不舛，而其文最详，故具载之。

高宗中兴後，唯设大驾、法驾及黄麾仗。大驾，卤簿、郊祀用之；法驾，明堂用之；黄麾大仗三千三百五人，大朝会用之（视政和旧仪减三之一）；黄麾半仗二千四百五十人，正旦朝会、上尊号、册宝、亲享用之（亲享太庙，兵部设黄麾仗，自和宁门至太庙棂星门外，鼓吹二百三十六人）；又黄麾半仗一千四百九十九人，册皇后、皇太子用之，黄麾角仗一千五十六人，冬至朝贺、紫宸殿望参、金国使贺正旦、生辰、受玉宝、皇帝御正殿、皇太子称谢起居用之；黄麾细仗五百人，迎奉册宝、《玉牒》、《国史》、《圣政会要》、《日历》、《卿集宝训》用之；细仗一百人，进呈《圣德事迹》、《经武要略》及独进《玉牒》用之。

凡郊祀，卤簿用六千四百九十六人。骑立大旗十一，并执仪仗官兵三千三百五十六人，马一千九十八匹，摄殿中侍御史、诸卫将军等五十一人，御辇院伞扇、舆辇二百三十八人，控御马天武等四十四人，太常寺鼓吹乐工五百八十八人，左右金吾司碧栏等三十五人，总辖检察仪仗兵部郎中各一人，职掌十二人，辂下驾士等二百六十一人，车辂院般法物十人，诸班直等一千八百四十六人（马执龙旗五十四人，步执龙旗三十三人，击鞭六人，驾後大黄龙旗三人，捧日甲马队三百人，天武二百人，奉宸队一千二百五十人），翰林司兵士二人（淳熙十二年八月，枢密院言："大辇於前九十日，八宝於前六十日，伞扇於前四十日阅习，并差殿前同步军司兵及辇官，"从之）。

明堂，卤簿用四千一百四十八人。卓立大旗十一，步执仪仗官兵二千二百五十八人，摄殿中侍御史、诸卫将军及伞扇、舆辇等并同郊祀之数（唯逍遥辇下减十人）。诸班直六百六人（马执龙旗五十四人，步执龙旗三十三人，击鞭十四人，奉宸队五百人，驾後大黄龙旗五人），不设金、象、革、木四辂及大安辇。大驾，卤簿仪仗及六引用鼓吹八百八十四人（内鼓吹令、丞二人，府史、典史各四人，指挥使二人，帅兵官四十六人，歌色四十八人，金钲十七人，棢鼓十七人，大鼓一百一十人，小鼓六十人，中鸣六十人，铙鼓十七人，拱辰官三十六人，羽葆鼓十二人，觱篥二十九人，小横吹六十人，箫八十七人，笛二十九人，节鼓一人，此绍兴十三年之制）。法驾三分减一，鼓吹用五百八十八人（内令、丞四人，府典史、指挥使、帅兵官、歌、箫、觱篥、笳、笛、拱辰官、大小横吹、节鼓四百三十八人，金钲、棢鼓、羽葆鼓、大小鼓、中长鸣一百四十六人，此乃绍兴十三年之制也。）

严更警场。旧制，严鼓一百二十四，金钲二十四，鸣角一百二十。绍兴十三年，以地狭移於棂星门外，止用鼓、角各六十，金钲二十。

六引服饰。犦槊，左右金吾将军，金铜甲胄，披膊，解结锥；左右金吾街仗司、花脚幞头，碧罗袄，紫绿罗袍，金铜带，仪刀，乌皮履；执仪仗者幞头，武弁平巾帻，锦帽，鸾衫，抹额缬腾蛇，铜革带，紫绯罗绣袍，紫紬宽衫，绯紬袍，青罗黄紬银褐绯皂紬宝相花衫；驾前殿前指挥使，细甲，方胜，练鹊缬衫，绿罗甲，弓箭，银剑，蒜瓣朵红紫罗帽带；殿前左右班，粉青绯紫三色大搭缬罗衫；长入祇候五十二人，合色头须镀金帽，环青红二色；茶酒班殿侍，紫罗印皂斜搭衫；茶酒班十人，内红拂扇二人；御龙直执从物八十三人，珠巾方胜鹊衫；行门二十四人，金银甲，方胜鹊衫，金束带珠瑁，银骨朵，内押行门缠枝袍，行门花袍；御龙直二百五十人员，黄狮子缬衫，长行方胜鹊衫，内殿直巳下二百五十人员亦如之。长行白狮子缬衫，殿前指挥使编排禁卫紫罗皂花衫；驾头扇筤下各天武三十一人，白狮子衫；东西班乐三十六人，紫帽带；招箭班三十六人，幞头束带；亲从围子、行宫殿门、中道左右壁帽，镀金束带，其衫皆以白狮子缬，馀并方胜练鹊；遥郡刺史，衫以罗雲雁；都指挥使，以御仙花；都虞候，以簇四金雕；御前忠佐，以宜男方胜；正副使，以黄狮子；正副都头，以方胜练鹊；控马亲从，以青莲；执烛笼亲从二百人，以宝照；馀从驾并以白狮子，执烛二十二人，衫亦如之，镀金带。军头引见司人员四人，帽子，方胜练鹊衫；等子八十三人，帽子，团花宝照绯缬罗衫，镀金带；左右骐骥院御马六（特勒、雕拳、毛騧、佛耳、赤騧、黄青骓滴露紫），控马执七宝百节鞭杌子，御马五十人，缬衫，皂纱帽，金镀银狮带；禁卫班。直等绯绿罗，红盘雕背子（绍兴三年正月，造绯二千领，绿一千领，以绢代罗。十三年，又以缬代绣。乾道四年五月，文思院制从驾人衣服。庆元二年，皇后受册宝，排设逍遥。平辇人员各一人，辇官二十七人。人员帽子、宜男缬罗衫，镀金银柘枝带；辇官幞头，白狮子缬罗衫，镀金海捷带）。

绍兴十二年，皇太后回銮，上将躬迎於郊，命有司制常行仪仗（先是石延庆请诏礼官参考康定中常行仪卫，酌取中制，以正万乘尊严之分），工部尚书莫将等请先造黄麾仗二千二百六十五人。

十三年二月，诏郊祀设大驾卤簿，仗内六引，令礼部、兵部、太常寺讨论名数。兵部侍郎程瑀等言："国初大驾仗仪，总一万二千二百二十二人。今已有黄麾半仗二千四百八十二人，玉辂、腰舆、小舆、大辇、平辇逍遥辇下一千九人，共三千四百九十二人。法物仪仗外，犹阙金、象、革、木四辂，芳亭、凤辇、属车、宝舆等一千二百七十三人，天武、捧日奉宸队等六千四百五十七人，共七千七百三十人。法物仪仗，请下有司制造。"乃命兵部郎官钱时敏等参订规式，凡旧用文绣者，以缬代之。前後部及六引鼓吹八百八十四人。旧制并骑导以道途狭隘，止令步从，其六引前大象止用一头（旧制：郊祀诣景灵宫，亦乘玉辂。时以衢巷狭隘，虑毁民居，诏权宜乘辇。若宗祀、明堂、享庙礼毕则乘玉辂至文德殿）。

三十一年四月，臣僚言："天子之出，清道而後行，千乘万骑，称警言跸，旄头前驱，豹尾後殿，其往来驰道，与阑出入者，皆有厉禁。自六飞南渡，务为简便，唯四孟享献，乘舆躬行，前为驾头，後止曲盖，而爪牙拱扈之士，或步或趋，错出离立，无复行列，至有酌献未毕，已舍而归，士民观者，骈肩接袂，杂遝虎士之中，而不闻有谁何之者。望诏有司讲求其当，凡车驾行幸，从驾禁旅，以若干人为一列，相去各若干步；其乘马前导者，皆预上其数，命有司绘为图，先一日以闻，别具副本，报御史台，有不如令及不在图中而辄冒至者，许有司举之。蔽而不言，令御史台觉察。"诏可。

孝宗隆兴二年，将行郊祀，诏遵艺祖典故，省约仪卫，除玉辂、逍遥、平辇外，八宝下人数及车辇仪仗，皆令减损，视绍兴二十八年之数，权减其半，用六千八百八十九人。鼓吹警场，旧用一千一百五十九人，亦三分减一。

乾道四年，中书门下奏："车驾诣德寿宫，用殿前司六百二十九人；皇城在内，巡检司三百九十一人；崇政殿，四百四十九人，凡一千四百六十九人。四孟诣景灵宫，用殿前司八百七十五人；皇城在内，巡检司五百二十八人，崇政殿，五百二十一人，凡一千九百二十四人。以左藏南库绢二千疋下文思院制其衣服。"

六年，郊祀，诏复设五辂及大安辇。








说听

辛巳，武宗晏驾，今上入继大统，方在冲年登极之日，御龙袍颇长，上俯视不已。大学士杨廷和奏云：陛下垂衣裳而天下治。圣情大悦。

是岁元旦，五更有大星如月，自东南流于西北，白气如练，已而凝然化形中阔两头，尖如人目，食顷而灭。又望后二日白气二道，东南亘天。

壬午七月廿五日，自浙江三吴，西至金陵、扬州大风，发屋拔木，入午夜方止，江海皆溢，死者不可具算。先是吴中东乡多巨鱼，见风变后顿绝，葑门一鲇长丈余食，人亦为乡民所得，盖俱水妖也。

嘉靖初，经筵讲官顾鼎臣讲《孟子·咸丘蒙问章》，至“放勋殂落”等语，侍臣皆惊。顾徐云：尧是时已百有二十岁矣。众心始安，且服其善于说辞也。徐缙讲《论语·曾子有疾章》“空鸟之将死”四句，既而有御札下内阁云：今日讲书，足见讲官忠爱，但死生常理耳，何必讳？明日还补进来，上之英明特达如此。

太监谷大用迎驾承天时，所至暴横，官员接见多遭挞辱，虽方面亦有不免者。然欲辱挞，必先问曰：你纱帽那里来的？湖广某县令闻之，略不为意，云到我必不受辱。及大用过其地，某入见，大用仍喝问云云。某答言老公公知县纱帽，在十王府前三钱五分白银买来的。大用一笑而罢，竟无所加也。某出人问之曰：中官性阴，一笑更不能作威矣。是令智谋之士也记之，俟访其姓名。

东洞庭山黄训，为诸生时，渡湖覆舟水中，若有人云死却罢，又若有应者曰：一月两日如何死得？飘至湖滨获救。后举正德甲戌进士，授兵科给事中，三十二日而卒。卒后若干年，其姻家有事召仙，忽降笔云：吾乃山鬼，安知某亲家之事？谦让二兄当自知之。训二兄名谦、名让，乃知为训也。

宁波王文，壬午岁馆于无锡华氏，文病踵不良于行，时八月某夜。文已就寝，忽闻兵甲声，又若有促之起者，文起见火光烛天，有红袍大官自空而降，入坐中堂，从者百余人，皆花衣绣裳，列侍左右。文惊恐长跪，大官问汝何人？文告以名居，曰：既在斯即吾治下，何不来相见？文辞以足病，云但来无妨，遂去。诘朝主人强其往游惠山，至拜张睢阳像，则夜间所见也，不觉悚然，足疾顿愈。时华氏子钥应举南京，不数日发解，报至，众谓正神降其家，祯祥兆矣。

乡人郭铠素狠傲，不信神佛。尝七月中浴罢，抱琵琶行，举首见屋头云际现真武形，披发按膝，蹑龟蛇，左右二神人执旗捧剑，若世间画像。铠急索衣冠，呼家人焚香设拜，久之云气一涌，乃不见。自是阖门不食荤物，日诵《真武经》一卷，其子亦如之。

陕西洋县人王奴，奴妻李氏，永乐十六年六月十六日生三男，县令王黼再奏，遣使给赏。

嘉靖二年，东厂一本，为生异常产事。京城民朱鉴妻，二月十一日生一子，十二日生一子，十三日生一子，奉圣旨：照例恩养。

湖广枣阳县主簿坎某，真定人也。一日，命匠人修马凳，匠至晚还家，其子问何晏也？匠语之故，曰：得非真定坎三耶？父惊问何以知云。儿是彼邻王三也，坎选官时借我银三十两，彼处关王庙鼓，亦我出钱造者。家有祖母、母亲及二子，犹忆穿蓝纤衣乘马，何乃在此？余皆可置，独念阿母耳。匠往报坎，坎云：王三者死数年矣，借银造鼓事果有之。即召此子至，首问母安否？坎答以无恙，与坎道其前生，问身后家事甚悉。时吾乡朱绅为县令，亲见此子，年五六岁矣。

涿州史四素无行，在别墅奸邻人女，长兄闻而挞之百余，逐归死于途，家人不知也。见其疾趋入门，妻在室将产，亦云郎已回，顷忽不见，随生一男，面胁皆半青，方疑骇。而史凶讣至矣，舁尸来家，其面胁半青，与子无异，乃知即父托生也。

湖广辰州卫王千户妻杨氏，目中常见有二鸡相斗，意甚忧惶，托其兄杨六，往告张真人。真人批状云：仰十六代弟子，辰溪张朝阳治之。杨六至辰溪，问土人云，果有是人，得一剑，每乘之上下空中，县令骇其事，取剑藏诸库，令为巫，遂访之，致真人指，朝阳乃来。设坛升坐，使王延羽流有道行者四人，环诵金光明咒，杨跪伏坛下，朝阳闭口目，鼻垂肉柱，渐长至数寸，若死人矣。忽跳起云：我温元帅也，杨氏前身，乃卖烧饼王狗儿，谋杀十四岁童子，投之枯井，取其金八两，今雷部将击汝，特先示其兆耳。杨哭拜不已，云尔肯舍财结佛缘，庶可免，不然死五日矣。杨如言施金若干，为修梵宇费，而斗鸡不复见矣，后竟得善终云。

正统间郡吏张一者，领上官檄如松江经常熟，避雨一农舍。其主知其吏也，延坐，烹肥割鲜，意甚殷勤，遂宿其家。阴雨连绵，留三日乃去，临别依依不忍分手，吏初感之，及还，思其家充裕，忽起恶念。曰：是可以术饵也。教狱中强盗诬指之，而复使人往报曰：可来豫计也。其人恐，遂求救于吏，吏索金百两。曰：我为汝营脱。其人欣然与金，乃毙其盗而解之。其家甚德吏，初不知诡谋也，愈益亲之，未几吏死，其人梦吏衣冠入门，觉语妻曰：张提控何为而来乎？是日母牛产一犊。吏之子，梦其父告曰：吾向者诈取某人财，今被冥司降罚为其家牛，汝可赎还，毋泄，恐为人笑也。其子遣仆持厚价托言吾主弃吏业农，使我市牛，其人谢无有，则谓之曰：公家犊可用乎？其人不可，乃还。其子又梦父曰：彼必不售，当以情恳。子如其言，逐得牛，饲之若父，数年死。

金坛县建昌围有邓成十六者，正德中长乡赋，其乡小民贷其资，邓重利取之，至破其家。已而邓死，期年，见梦于子曰：吾以刻剥某甲事，为阴司所谪，令作畜生于其家。初为豕见杀，今复为牛数月矣。昨得价若干，并母卖与乡人，明晨来当牵至某桥下，汝其倍价赎还，庶免于苦也。其子汗洽而觉，白其母，母梦亦如之，大惊，亟持银待于桥下，果有人牵二牛至，问之，正买诸某家者，价亦如数，遂增价买归，置之密室中，饲以粳饭，夏则纱帏障之，事如生时。其犊始至，即游行囤窖间若巡视者，东作时至田所，为一佃仆痛鞭曰：汝死作畜生，犹复管吾辈耶？是夕又梦于子曰：某人无状嗔我，大被鞭策，汝为我惩治。其子遂笞其仆而逐之。壬午年先君往茅山间，舆夫言此。

顾钦者，南京人，由乡举知福建福宁州。一日坐视事，有乌鸦千余集墙宇鸣噪，顾使人麾之，不去，俄有数鸦头坠庭中，顾忽头痛，即死。

江西安仁县廨有妖魅，县令抵任，必杀狗祭之，否则病呕血死。正德末，婺源汪公济民，来知县事，吏民首以是请，公怒不许。甫数月，果遘斯疾，而政声则籍籍也。吾乡顾淄川荣甫，其同年也，调乐安，过其地，进访之，百姓竞扳舆而言曰：吾侪小人，赖有仁君，奈何惜犬以轻生耶？丐公好为相劝，顾见汪道百姓语。汪曰；吾恶其事涉诞妄耳。何爱一犬哉？主簿蒋某，崇明人也，后因顾之子德育至，谓曰：吾当设祭，祗欲屈公一拜耳。实为斯民活父母也。吾言而莫受，顾子继之。德育入具以告，汪曰：予积劳成疾，岂有他耶？修短命也，怪物安能死生之？卒弗从。未几，汪公逝矣，毅然持正，之死不回，君子哉！

吴县民叶湘，业商贩，弘治十五年五月间，赁舟之松江宿淀山湖，舟人卜全与弟容利其赀，杀之，并及其仆叶骥，叶尸湖中。湘见梦于母，言死状及尸所，母惊觉，则湘妻子与家人梦悉同，相向而哭，遂诣其处，果得二尸以归。一夕其子又梦湘曰：吾昔赁舟时，虑有他虞，将卜家两人年甲姓名，写船埠头壁上，今渠以我钱埋厕中，银往松江易麦，载贮枫桥牙家，本府陈通判泊船寒山寺前，明速往告，可擒也。子醒寤驰视之，录父手书，寻问陈通判船，果泊寺前，因具诉其故，陈遣人依言踪迹二凶，获之，置于法。

温州府阍人费襄，其母寡居，忽有娠，及期产四犬子，母亦随死。

弘治间，洛阳民妇阿周，山行遇群猴，执归洞中。一老猴妻之，群猴敬事不敢犯，日采山果为粮，或盗得米粟，周敲石取火，炊食之。岁余生一子，人身猴面，微有毛，恒为老猴守视，不得脱。一旦老猴病目，周拾毒药傅而盲之，乘群猴出，遂携子逃回夫家。吾吴氏妇邵氏乳史太守儿，后随至洛，亲见阿周母子。

胥门外韩氏母豕生子，豕首人身。又常熟钱元吉家，羊生一儿，通体如人，俱弘治中事也。

弘治四年四月八日，西安天雨毛，其长尺许，黧黑色。

十六年三月七日，南昌县民涂宽家，母豕生子一十二口，内有一豕，不分阴阳，一头二身八足，林见素奏行。《文献通考》云：豕生八足。下不一也。

十八年冬，吴中地大震，产白毛，又雨粉点。

南京太仆寺旧例，寺丞与印马御史同出巡，御史官船，寺丞民船。文温州为丞时，尝梦被雷震死，故投病在告，代之者某。一日当出巡，御史俟之，久不就道，问之，云昨宵梦雷霆轰动空中，云打民船的，是以迟留。御史曰：梦何足凭？公既疑虑，请易舟以行。御史遂乘民船，时天气清朗，至中途，忽有黑云起布，顷雷雨大作。寺丞竟击死于官船矣。数不可逃若此，文公之梦，乃应于代者，不亦巧乎？

文公长子奎从宦滁州时，与一客游，客多异术，能令鬼报事，即俗所呼“樟柳神”者。奎欲受其术，客教令断欲四旬，乃设食于野外，以夜同往，客作法召鬼，享以食，鬼来无虑万数，如风雨怪骤，奎惊甚，几丧魄，客呼鬼名一一问之曰：顾从公子游乎？鬼言不愿，即去。次至一鬼，云愿从。客出小木偶人，书鬼姓名，及生年月日于其上以授文，缝著衣领间，晨起沃盥堕地，而文不知也，鬼奔诉客，客语文令拾之，寻浴于池，方褫衣，又堕草间，圉人削草入其中，投马食槽，鬼复往诉云，今必被马啮死矣，且言文君疏脱如此，我不愿从也。客来诮让，令检得之，就夺去，他日奎游郊外，其仆书僮者坠马气绝，掖归召客视之，曰此魂出耳，当为召之，索一鸡持至向地作法，收其魂附鸡，鸡便昏仆，携还及公署门，则鼓翼叫噪，不肯入，曰：是有故也。重摄僮魂于空中问之，答云：某欲进去，奈门神不肯放何？于是设祭于门，乃以鸡入，帖帖不动，以置僮身畔，少顷即活。

弘治间有贵戚封侯者，侍饮禁中，既过三爵，几有太阳同物之意。伶人为一猴，乘高跳弄指之曰：者猴子扒得高，跌得重。□当宁谕意，为改容者久之，即敕罢宴。时文选郎中黄宝颇清白，而稽勋黄金不谨。京师有语云：黄宝不爱宝，黄金却受金。都御史似钟巡抚江南，初无善政，巡按苏松御史何某失宪体，百姓为之谚曰：“似都堂不似都堂，何御史是何御史？”

都维明先生，博学多艺，务为韬晦，以名者造物所忌也。怪其子玄敬好名，每嗤之云：别人著书别人开，我家都穆，著书自开。偶乘兴画一梅，寻悔曰：有一能当筱一能，何乃自表礻暴耶？渊哉若人，殆潜世之士哉！

吴趋唐解元伯虎赴省试，有忌其文名压己者，中祸黜归，行素不羁，至是益游酒人以自娱，故为俚歌，劝人及时行乐。其辞曰：“人生七十古来少，前除幼年后除老。中间光景没多时，又有炎霜与烦恼。过了中秋月不明，过了清明花不好。花前月下得高歌，急须满把金樽倒。世上钱多赚不尽，朝内官多做不了。官大钱多心转忧，落得自家头白早。请君试点眼前人，一年一起埋青草。草里高低多少坟，年年一半无人扫。”又题子胥庙云：“白马曾骑踏海潮，由来吴地说前朝。眼前多少不平事，愿与将军借宝刀。”其胸中感愤，可想见已。

顾先生兰，居吴城临顿里，受性介洁，不苟取予。宰山东淄川入觐，父老为率，邑民出数十缗以献，竟赋诗却之云：“笑舒双手去朝天，荣辱升沈总自然。珍重淄人莫相赠，近来刘宠不收钱。”

苏州府通判夏泉，江西南城人，精于天文之学。弘治甲子，署昆山事，云夜观乾象，明年状元，当出此。其语闻于人，贡士十余辈往问，夏云：状元只在城中，第未知为谁？顾未斋以家于城，欣然自任曰：乙丑状元届我矣。已而果然。

昆山魏翁奎（庄渠父），夜梦与顾翁恂（未斋父），争状元泾田数亩，讼于官，竟为顾所得，意甚忿忿，觉而方知为梦也。后庄渠与未斋同举进士，廷试日，阁臣初拟定魏公第一，因其策中有云：“闻陛下一日之间，在坤宁宫之时多，在乾清宫之时少。”不可宣读，抑置二甲第九，而未斋遂得首擢。记其梦时，二公俱未生也。

乾州唐文选好为大言，乡人号曰“唐大冒”。有狐扰民家，征索酒食，少缓，立致污秽。文选偶经其门，大言云：妖诚无状，必不敢近吾。及归狐已在舍，呼文选云：“若言吾畏汝，今欲相扰矣。”自是留其家，为患益甚，文选无如之何？州城下故多狐窟，有傍城居者，夜见两人立文墙间，长可二尺，着褐衣蒲履布袜，相与携手语曰：叵耐唐文选，吾辈自求食，何关彼事？而敢妄言。今必挠乱其家，令其至死乃已。及旦，其人以告文选，文选即具牒投之城隍庙，言神为一州主，乞为民除害，已而家中魅言稍含糊，城下人又见前两人云：吾于彼无大仇，乃诉于城隍，剜去吾舌，今痛不可忍，奈何？因复以告文选，文选仍牒请行诛，以绝妖患。明日有二狐死城下，其家遂安。

弘治初，汴城张罗儿家（北人呼筛为罗，其家业此），岁朝具果饵供祖，越两日渐少，张疑之，夜伏几下窥伺，至二更，有白狐来盗食，张急起迎狐，狐忽变为白发老人，张即以父呼之，食饮甚设，狐喜云：吾儿孝顺，为之尽醉，遂留不去，凡有所须，必为致之。甫三岁，赀盈数万，乃构广厦，长子纳官典膳，次子为仪宾，富盛既久，张忽念身后子孙若慢狐，狐必耗吾家矣，乃谋害之，戏指窗隙及物空中云：能出入乎？狐入复出，试之数四，狐弗疑也。乃诱狐入瓿，闭置汤镬内，益薪然之，狐呼曰：吾有德于若，反见杀耶？人而不仁，天必殃之。乃公阅岁三百，今为釜中鱼。悲乎！狐死之三日，其家失火，所蓄荡然，逾年次子酗酒杀人，毙于狱，又明年阖门疫死，人以为害狐之报云。

周府后山狐精与宫女小三儿通，弘治间出嫁汴人，居富乐，狐随之，谓三儿曰：吾能前知，兼善医术，汝若供我，使汝多财。三儿语其夫，夫固无赖子也，即听之，扫一室，中挂红幔，幔内设坐，狐至不现形，但响啸呼三儿，三儿立幔外，诸问卜求医者，跪于前，狐在内断其吉凶，无不灵验，其家日获银一二两。时某参政之妻，患血崩，众医莫能疗，病危矣，参政不得已，使问之，狐述待我往东岳查其寿数去，少选，复啸至曰：命未绝。出药一丸，云井水送下，夜半血当止矣。果然，又服二丸，疾已痊愈，参政乃来称谢，以察之。狐空中与参政剧谈宋元事，至唐末五代，则朦胧矣。参政叹服，听民起神堂。吾苏李元璧客于汴，病喉，勺饮不下者七日矣，求狐治之，以黄金一两为药直，请倍益，与之，乃得药一丸，服之即瘥，其神效之迹，不可悉纪。正德初，镇守寥太监之弟鹏，召富乐索千金，富乐言所得财货，随手费尽，无有也。鹏怒下之狱，狐亦自是不至矣。钟髽髻者，乾州人，隐于终南山，有遁法，都御史张泰闻其名，召见，欲受其术，不从，乃遣还。时大雨，左右欲以盖送之，张公笑曰：不须也。钟径冲雨而出，倏忽不见，使人往馈以果核，室门尚扃，而钟已在内，衣裳了无沾濡，出携果核入房，身忽又在外，莫能测也。时与诸生共行至乾陵，诸生戏曰：先生有奇术，盍试之乎？谢无有，因强之，握土一块，遂不见。诸生至城门，则见钟卧其下，曰：君辈来何迟也？吾寝二觉矣。其幻化若此。

凤翔有牛师者，莫知其年岁，乡里老人云：儿时见其状若是，至今犹不改观。额如婴儿，冬月不挟纩，士子数辈欲困之，大雪中俟其过，要与立语，逾时雪深尺，诸生皆不堪，而师略无寒态，当其立处，丈许雪不凝积。平生健饮啖，每入城，城中数十家，争延致之，一时食遍，不云饱也。居城外故窑中，一旦卧疾，谓其弟子曰：吾病思戌肉，所蓄黄犬，其烹以饲我，勿去其皮。弟子如命熟犬以献师食之，都尽曰：吾病似愈矣，可为我具浴。坐浴盘中，弟子益薪而去，汤沸而师不起，烂其半体，弟子至亟扶出语之，曰：吾不觉也，溃而成疮，臭不可近，弟子厌苦，相知问候者，亦不敢入门。因叹曰：吾乃为人所恶若此耶。起易新衣，去床褥积污，曰：可扶我坐。坐须臾而逝，时正德某年四月十五日也。及是月二十七日，有人持书至云：十五日见师于某地，令达此书于弟子，启之真手书也。后众自他郡还者，皆曰：见师牵一黄犬在前，信为化去不死矣。

济源神庙有池，凡假货财物贿者，随卷所书，浮出水面。吾苏陆君美商汴城往观之，且辇草席数千求售，途中遇雨，席黪竟无买者。陆入庙祝曰：能使席售去，当为神易袍。雨旬余不止，进香者初买繖，繖尽，俱买席蔽体而行，价倍于常。既还，乃往挂绯袍以谢神助，时值秦王府进繖于神，五彩金绒线结成，价值百两，抛于池中，移时弗沈，忽訇然有声，出一珠繖，精光夺目，仪宾及宦者悟曰：王言绒繖虽龙宫无有，故神现此以示不足夸也。遂叩首请神宥而内之，二繖绕池三匝而下，观者叹异，其灵迹久著罔测所以。国初金箔张乃谓伏机所为，归仿其制亦然，殆设辞以抑之耳。张有仙术，自化侔神奇，岂造作所能者哉？

湖广苏伯修如云南，将还，有一僧来附舟，苏初难之，僧言君姑容我，我将有所助。苏不得已许之。中途登陆，群盗二十辈追至，苏惶迫无计，僧云勿畏，命主仆及货聚一处，画一圈围于外，掐指罡咒以袈裟铺地鼾寝，俄而盗至呼僧云：适见一商，挟重货与汝同行，今安在？僧曰：吾不知也。盗遍觅其间，终不能见而过之，苏始感僧，厚谢僧，不受径去。

胡景春者，溧阳人，一目重瞳。少时鬻油鲁中，有全真道人，日买其油，不受直，道人感之，授以异术，遂能挟双瓦飞数十步，履帕升腾空中，此类甚众。尝商于陕西，夜宿山中孤姥家，姥言此地多盗，不可宿，景春谢曰：止则死于盗贼，去则死于虎狼，死等耳，不如坐以俟之。因索水碗十只，步罡诵诀，饮水斛许。有顷，盗二十余人至，呼之曰：何不启门献货？景春尽腹中水噀之，二十余盗僵卧如被缚者，哀祈云：知是胡师，聊相试耳。景春乃释之，盗虔谢而去。家居时，其子诈为盗戏惊景春，景春谓真盗也，行术制之，子大呼心痛而绝，始知其子，亟咒解则已无及矣。正德间，流贼刘六等猖獗，有司募求智勇之士，乡人举景春应命，有司以其老罢归，年八十余卒。

都御史彭公泽，奉命讨河南流贼，募辨士往招降，否即与约战。开封府学生苏某请行藩司给元宝二锭，苏至贼营，贼礼宴，呼白大王者与之谈古今，苏响应无穷，白敬服。或云白即某处薛御史，以罪罢黜，入贼为谋主云。贼取人心食苏，苏食之，贼不服招而回，战书书尾有诗云：“剑指青山山破裂，马饮长江江水竭。精兵指日下南阳，干戈尽染生民血。”苏归返金于官曰：“往时弗却者，为老姆计。今既生还而受此，是以货行非忠王事也。”彭公叹赏，闻于朝，送国子监读书，惜逸其名。

扬州盐商张某，陕西人，挈少子居旅邸，某暂还乡，丁宁老仆，善调护而郎君，既经时，仆见其貌殊瘦，询其随身童子，云每夜深，有美女从窗而入，未明即去。仆谓童子，盍取伊物件为验。童俟女就寝，窃一紫罗凤鞋与仆，仆遍访无所遇，而张生病矣，后因缝人某甲至，示之以鞋，甲愕然曰：“若从何得此？”仆语之故而问焉。云去年在巨族某氏，为其次女作嫁时服，一日忽有女子立屏间，招我度量身材，便睹记其鞋。已而主翁怪衣裳短狭，减工价，谓余诬其女出阃阈，莫能辨也。今据此究之，即引仆诣其家，传鞋于内，托言为样求售，翁见而惊曰：此敛吾长女之具，必盗墓得之。欲执两人闻官，始吐实，翁未信，往叩张生，生道其姿容服色，真翁亡女也。遂发墓，见棺之前和，有巨窍若有物出入者，启视则面色如生，一足无鞋矣。翁怒而焚之，张生从此病愈。

吾苏卫人王宗本，行贾于汴抵，夜则有美女入室与狎，询其居止名氏，终不言。久而成疾，疑为妖也。伺来时以墨油涂其面，女泣去，旦日历观神祠，至城隍庙延寿司捧香合女像面有黑油，以语庙祝毁之，中有血水流出。

王某，洛阳人，寓祥符，以贩木为业。与妓者唐玉簪交狎，唐善歌舞杂剧事，某曲尽殷勤，为之迷恋，岁遗白金百两。周府郡王（谈者失记其封号），人称鼓楼东殿下者（以居址得名），雅好音乐，闻玉簪名，召见试其技而悦之，以厚价畀其姥，遂留之。某悲思成疾，赂府中出入之妪，传语妓云：傥得一面，便死无恨，盍亦求之。妓乘间为言，殿下首肯，且戏云须净了身进来，妪亦告某，某即割势，几绝越三月始痊，上谒殿下，命解衣视之，笑曰：世间有此风汉，既净身，就服事我。某拜喏，遂使玉簪立门内见之，相向呜咽而已。殿下与赀千金，岁收其息焉。是事无足书，书以发一笑耳。

洞庭叶某，商于大梁，眷一妓冯蝶翠者，罄其赀，迨冻馁为磨佣。久之，冯骑驴过其处，叶适在街头晒麦，冯下驴走小巷中，使驴夫招叶，叶辞以无颜相见，强而后至，冯对之流涕曰：“君为妾至此乎？”出白金二两授叶云，以此具礼更衣来访吾母。如言而往，冯私以五十两赠之，曰：“行矣，勉为生计。”叶恋恋不舍，随罄其金，仍佣于磨家，岁余邂逅如初，冯谓叶汝岂人耶？要之抵家，重与十镒，且云：囊倾矣，倘更留，必缢死以绝君念。叶遂将金去，买布入陕换楬，利倍，又贩药至扬州。数倍，贸易三载，货盈数千，乃以其千取冯归老焉。彼哉以势利交者，盛如趋市，衰如弃屣，闻斯妓之行，能无愧乎？

白女者娼也，与吴人袁节，情好甚笃，誓不以身他人近。其姥阻截百端，而白志益坚。有富商求偶于白，不从，母棰之，成疾，以书招节一见，节惮姥不敢往，白忧念且死，嘱其母曰：“葬吾须吾袁郎来。”言终而绝，及举葬，柩坚重，十余人不能胜。母曰：“嘻！其是袁郎未至也。”即促节至，抚棺曰：“袁郎至矣。”应声而起，人以为异，袁为延僧涌经，荐之，如悲伉俪焉。

南濠金德宣，正德初贩豆麦于枫桥河下，一晚入酒馆，忽有客来，长身伟貌，美须髯，金默异之，揖客共饮，欢若平生，竟与同归。越宿，客谓金曰：“吾舟泊浒墅，须遣价引之。”金从之，客俟舟至舁双笥，出银二千，并一簿授金曰：“荷爱长者，敢烦泒此于机户。金视之，织龙凤衣数也。骇问何为？曰：身是秦府仪宾也，奉殿下命办此，时已秋杪，屈指计云往探姻亲宦闽者，初春到吴，幸预为督成，及期，已织完，畀之，客喜谢去。金后贩布之湖广江中遇盗，金暨同伴俱就缚，劫货将尽矣。有舸扬六帆如飞而至，中坐衣龙袍者，惟言搬却大船来，金偶举头，龙袍者见之，大呼曰：是吾故人。趋解缚，一行人尽得释，招金过船相见，即乡织龙凤衣客也。慰问良久，设席款之，奏女乐，见其妻妾四人，酒阑，召谕群盗曰：吾自赉若辈，故人物毫毛不许动。举还之，寻语金云：乘舸过诲，未尝沿江，昨得一姝，趁便风游衍，不觉至此，殆天假良晤也。临别，又赠压惊黄金一锭，众询知其故，皆曰：某等数千金劫去，因君复来，德君何已。愿各分半以谢，金峻却之曰：若然则予亦盗也。众乃止，金从此不复为商矣。甲戌岁以解户如南京，遇诸途，盗问其寓所，云明当参候，是日盗与某都督饮博，巡江察院潜访擒去，金惶惧累日。闻杖死，始安。

阮章，字袭之，湖广麻城人，举弘治己未进士，授行人。有一子曰朝阳，少颖敏能文，年十六，领辛酉乡荐，益务博览，竟以好学成疾，仅二十五死京师。袭之右目先眚，至是哭之恸，左亦丧明，遂弃官归。归时以朝阳妾刘氏，改嫁京商王政，刘怀妊五月矣。袭之弗知也，惟惧绝后祷于天，斋戒三年，积诵《三官经》一藏至癸酉春，袭之从子朝东，夜梦朝阳谓曰：汝今年中举北上，可将吾刘氏子归宗。其秋朝东果发解，赴京觅之，弗得。戊寅元夕，袭之梦三位官人坐堂上，呼其名曰：汝时渐亨，将重见天日矣。引入堂东一室，出竹筒中药水点其目，令交睫，少顷，开而复明，见几上有小■〈虫半〉圈，觉来弗效，以为妄想所致也。既数日幼女在怀嬉笑，误以手批目，拨转双睛，昏闷七日，遂豁然复故。其明日又梦群妇引童子来云，主阮祀者，此儿也，公何忧？越岁己卯，因邻人张柏自京回，始知刘生子，果朝阳遗体也。乃令干仆偕张往叩，刘夫妇云，儿自嫁后四月余生，生二岁，少乳，转育市人杨富妻矣。遂将厚赀赎之，及来春到家，年十有二，且貌肖朝阳，恍若梦中所见也。袭之喜不自胜，以祈嗣有应，命名曰：应祈。先伯祖郎中公与阮同年，知其事，概予说之许者，襄阳戴盖山所传也。

正德初，徐州李百户以酤为业。一日有人负儿来市饮食，年可六七岁矣，李疑为盗儿者，问儿从何来？其人曰：此吾主翁子也。自任所回，覆舟死，惟郎与某得生，流离至此。视其貌秀美，曰予无子，肯嗣我乎？其人幸甚，遂畀之银二两去，留是子，从师读书，又买一童随侍久之，有抬大士像击鼓钹求施者，见儿抱哭，顾谓李曰：子陕西人，失儿两载余矣，自北而南物色不可得，乃假募缘，到处引童子出观，冀或相值，今何幸得之公家？李语之故，亟更衣登拜曰：公收育吾子，非常恩也。启囊出白金二百两馈李曰：周流日久，止余此耳，未足为谢。将儿去，后遣仆夫驰赠五百两，又为买边功，授锦衣百户，盖其家赀百万，仅有此儿，故报之若是。李之任数月，即移疾归，安享富贵，终其身。噫！语所谓倘来之物非耶，斯亦奇矣。

正德壬申，黄河清，自清河至柳家浦九十里间，澄彻可鉴，凡五日焉。

戊寅秋七月初四日，吴中大雨，雨中有淡红水如血。

无锡士子李芳春，己卯病疫死，逾日忽苏。自言死时被一人引至地府，与数十人跪庭中，主者呼姓名，一一审录牵出就刑，吾前有八人，皆已缚去，次及吾，吾大呼称冤，忽阶下一人若旧相知者，见吾惊曰：君何为至此？吾对以素不曾奉接，何缘垂问？其人曰：予姓缪，与君同乡，尝忝中举以死。然予识君，君不予识也。止卒辈曰：且勿行戮，待吾入言之。度其人似为此曹参录之类，入去颇久，复出，喜谓吾云：予已得请君免矣。便令解缚放出，行半道，见鼓乐骑从塞途，问之，答言送新举人，芳春属目见彩旗上书举子姓名，独记中一行云：朱节吴县附学生。至数十骑，见己姓名亦在焉。便有人扶掖升骑而行，行数百步，不觉便活。是年果中秋试，而朱节者，实同荐云。

张远者，京师人，为镇江府通判，一旦坐厅事，有三鹊飞集其间，鸣噪不已，麾之不去，殊怪之。无几，以事忤巡按御史东郊被逮，系苏之镇抚司狱，一晚远见三男子跪庭下，皆持状称冤。问之，则云：为钱谷事也。远以苏非所治，拒之，三人诉不已。远曰：吾知若曹不过望我转达于父母官耳，明当与言，令为若理。因俾各道姓名，纳其状而遣之。及明，群僚诣远，远述其故，出状示之，乃无一字，但隐隐有墨痕而已。推校姓名，皆郡民，长乡赋，以逋负庾死者。于是大惊，焚其状，俄而远得释，复有三鹊集肩上如初，还任数日，病死。庚辰六七月间事也。

周中立以禄命之说，知名都下，刘尚书缨为都御史时，为逆瑾所中，下制狱，事已白，犹未复官。造问休咎，先以亡儿儆命试之，中立曰：“此命大佳，然厄于三十三，能过此则善矣。”儆没之年，正如所云。刘公心服之，乃示以己命，中立唶唶曰：“此大贵人，目下虽有忧厄，然已出险就夷，异时官至八座，福履甚威，未可量也。”时乡人陆坦为礼部主事，以公事被系，当坐重辟，会有内援得解，命未下，公方遣吏为诇其事，因以坦庚甲视之，中立云：“此亦贵人也。但比日方有官事，其忧甚大，然亦解矣，犹可食禄数年。问何时？”曰：“不出今日中，当有佳报。”适所遣吏跪白曰：“已有旨，陆止降外任。”公殊骇，视日正中矣。坦寻出为知县，稍迁郡倅以卒。刑部吴主事尝从问命，中立为写一通授之，吴以视囚入狱，二子尚幼，戏水滨失足，俱溺死。妻惊痛，且恐夫归被谴，遂自经。吴出狱，方知，往咎中立曰：“此大事何不素告我？”中立曰：“吾固言之矣，第归视吾书。”吴检其书，中有两语云：“双双燕子入池塘，红粉佳人上画堂。”乃惊服。

江西星士熊庠，游陕西，都御史某公，谪为参政，庠推算云：“某月中当复旧任。”公不信。曰：“如吾言不验，责四十。验则赏以匹帛。”公笑而许之。至期果复官。先外祖值庵盛公，时为左辖，庠谓公曰：“七月当擢西川都御史。”公笑曰：“升擢则有之，至于地方，非觅所知也。庠言不验，请如某公约，公亦未信。”曰：“金星旺，知在西方，及七月三十日，谓熊妄言必矣。”自察院归道，有人报公升四川巡抚，公大异之，复命庠究，言九天新雨露，两省旧黎民，有官无禄者半岁，退谓吾舅氏云：“相公于庚辰年不利。”至庚辰，公丁内艰，自蜀奔丧抵家，而新制以边方重任，必俟交代，公知之复自吴入蜀，竟治事半岁而不食禄，其验如此。

长洲刘县丞不信妖邪，其子病，妻乘其出，延巫降神问休咎，巫方伸两指谩语。适丞归，见之怒，使隶执巫，将杖之，诘问汝何人？巫犹伸两指跪曰：小人是金元七（吴中有妖神金元七总管）。丞知其愚妄，笑而遣之。

乡有小民夏某，初为巫，范举人汝舆戏谓曰：“汝初降神，宜有灵异以示众。明旦吾握糖饵，令汝商之，汝言而中，则人信服矣。”巫幸甚，及明降神，聚观者甚众，范握狗矢谓之曰：“汝能知我掌中物乎？”巫笑曰：“糖饵。”范舒拳佯拜曰：“果神明也。”即以狗矢逼令吞之，巫恐事泄，忍秽啖尽，范暴其受欺，众哄然而散。



孝宗万几之暇，垂览坟典，间亦好琴。台谏时以为言，上笑谓左右，弹琴何损于事，劳此辈云云，然终不以为忤也。吾乡有金某者，得古琴曰霹雳，携入都，介所识巨珰以献，上试其音清越，喜甚，出内帑金千两以赐，珰私其半，以半赉金。自上临御，罕有浓赏若此，亦奇遇也。又喜观画，一日赏画工吴伟辈彩缎数匹，命曰：“急持去，无使酸子知道。”夫古先哲王，多寓意琴画者，岂等于玩物乎？上犹容恤人言，可以仰关圣度矣。

安福张简肃公为举子时，梦乘轩至一处，人云陕西也。登坛与中官武弁同坐，阅武，介胄满前，末一人奉盘进，其中饼也。取其一，啖之甚美，遂觉，而香犹在口，殊讶之。后公以进士起家，至都御史巡抚陕西，时孝宗励精，诏大臣简阅武事，公与镇守大监总兵共坐将台，全似梦中境界。及总兵设宴，一卒奉盘饼而进，公啖其一，味即如梦中者。始追忆其异，为子姓归言之，其孙熬山请曰：“公梦既验矣，何不多啖其饼乎？”公曰：“饼甚佳，若多食则后必以此来馈，却之不可，就之非义，故一尝而止也。”闻者韪之。

昆山毛文简公幼时，其父昇欲为聘燕氏女，夜梦一老翁云：“是女夫爵小，非二品夫人岂汝子舍耶？”觉而语妻，妻梦亦然。明旦冰人来云：彼嫌嫁女，弗居长姒（文简乃第三子故云），婚姻事多半参差矣。父亦以梦故，已之。既而同邑陈郎中恺奇公聪敏许妻以徐氏甥女，后弘治癸丑公状元及第，累官至礼部尚书，徐氏两膺封诰，先公没赠夫人。燕氏适一士子，官终礼部封宜人，故知人生伉俪皆前定，非偶合者。

史良佐，南京人，为御史巡西城，而家住东城，每出入，怒其里人不为起。一日执数辈送东城御史，御史诘之其居首者曰：民等总被倪尚书误，却曰：尚书何如？答曰：尚书亦南京人。其在兵部时，每肩舆过里门，众或走匿，辄使人谕止之，曰：与尔曹同乡里，吾不能过里门下车，乃劳尔曹起耶。民等愚意史公犹倪公，是以无避不虞其怒也。御史内善其言，悉解遣之。倪尚书谓文毅也，南京守备太监某，挟贵夸诩，然喜延接士大夫，独户部尚书王公鸿儒，未尝及其门，还朝日九卿祖道都门外，公仍不往，或以为言某云谈笑有他，往来无他，众称善谑，谓其借古语嘲公也。然在当时，岂无重风节恶便佞者乎？

外戚张氏，在弘治间，恩宠隆异，势倾中外，金夫人有疾，闻医士刘彬文质名，遣苍头迎之。刘叱之曰：皇亲虽贵，亦人子也，为母病欲坐致医耶？刘文质非侯门听召者，汝去矣，毋溷我。奴意甚愠，告其邻王指挥，王答以刘言良是，盍闻而主人翁，奴遂归报。鹤龄兄弟即日登门拜请，刘乃往视疾焉。嗟！夫士能持志不屈，使贵强干降心，可以为难矣。讵非盛世事哉？

顾南野棠，年十二，时病瘵，父颢，欲请张至和治之，恐其难致，使佣人负棠诣其所，且命之伪称西仓傅氏，张诊脉问谁家郎？佣对如主人旨。曰：此系金带贵人，然其疾非多药不疗，颢忽其言，不复求治也。经半载病剧，乃迎张到家，蔽棠帐中，张一按指，即云：异哉，与傅家儿脉无二何耶？颢惊以实告，张曰：尔不应欺我。遂索金百两为谢。颢请损止三十，张谕以饮药百帖，如言而疾已，后棠举弘治乙丑进士，官终按察使。

洞庭叶翁，冬月遘疾几殆，群医咸以痰火治之。王时勉后至，独云中暑也，众皆掩口，时勉曰：诸君莫嗤，定是初寒服夏藏晒衣，偶触其热气耳。问翁果然，投以香薷饮而愈。

张冲虚者，吴人，善医，多奇效，有道人就灶炊火，一蜈蚣伏火筒中，误吸入腹，痛不可忍。延张治之，张命碎生鸡子数枚，取其白倾碗中，令服之，良久，问曰：痛少定未。曰：似定矣。索生油与咽下，须臾大吐，则鸡子与蜈蚣，缠束而下，盖二物气类相制，入腹则合而为一也。人服其得医意云。

廉颇墓在赵州，能出物以借人，凡宴客无器用者，以鸡黍祀之，焚其券，夜往取之，自金银磁锡及桌椅之类，随券所书，一一可得。宴毕，复设祭焚券，陈所借物于墓所，使人遥守之，入夜皆隐去，神怪叵测若此。吾乡程公遵为州守，归言其事。

程公同知温州，领上官檄，检校咸场，称度数日，茫无绪次。方难其事，有老翁来见曰：欲献愚计，请屏左右。从之，乃曰：井字法。言讫趋出，追之已去。沈思逾夕，始悟，因画地作井字，令堆咸九区，高广相等，止称其一，而余八者悉定，不三日咸无遗数，上下闻之皆惊异。

太仓州吏顾某，凡迎送官府，主城外卖饼江某家，往来如姻，后饼家被仇嗾盗攀染下狱，顾集众诉其冤，得释。江有女，年十七矣，卜日送至顾所，曰：感公活命之恩，贫无以报，顾将弱息，为公箕帚妾。顾留之，月余使妻具礼送归，父母询之，女独处一室，顾未尝近也。父携女而往，顾复却还。后饼家益窘，鬻女于商。又数年，顾考满赴京，拨韩侍郎门下办事，一旦侍郎他适，顾偶坐前堂槛上，闻夫人出，趋避，夫人见而召之，旋跪庭中，不敢仰视。夫人曰：起起，君非太仓顾提控乎？识我否？顾莫知所以，乃谓曰：身即卖饼儿也，赖某商以女畜之，嫁充相公少房，寻继正室，秋毫皆君所致也。第恨无由报德，今天幸相逢，当为相公言之。侍郎归，乃备陈首末，侍郎曰：仁人也，盍扬之。竟上其事，孝宗称叹，命查何部缺官，遂除礼部主事。

余少闻蒋氏姑言苏城有少妇张氏归宁，使青衣挈首饰一箱随后，中途如厕，遗却，既行始觉，返觅，则有丐者守之，即以授还。曰：命穷至此，奈何又攘无故之财乎？婢大喜以一钗为谢，丐笑麾之曰：不取多金，乃独爱一钗耶？婢曰：儿倘失金，何以见主母？必投死所矣，遇君得之，是赐我金而生吾死也，纵君不望报，敢望大德乎？吾家某巷，今后每日早午，侯君到门，当分口食以食君。丐者曰：尔身在内，何由得？见婢曰：门前有长竹，第摇之，则知君来矣。如言往，婢出食之，久而家众皆知，闻于主翁，疑有外情，鞠之吐实，翁义之，召丐畜于家，后以婢配焉。美哉乞丐，饥寒迫身，而为士君子之行，不尤难乎？吾故录之，以为好义者劝，惜逸其姓名耳。

常熟之直塘（今属太仓），有钱外郎者，险人也。家居武断乡曲，其里中有妇，曰赵重阳，色美，钱心慕之，且以其夫贫可饵。一旦召语曰：闻尔有干局者，何乃坐守困穷？吾贷尔钱贩布如何？夫幸甚，即以赀易布，使商于临清，钱遂与妇通，豫居货以待夫归，归一二日，辄具舟遣之，如是者数矣，里人皆知之，而夫了不觉。一日在客邸，与同伴争詈，为发其事，夫忍耻归，钱又如前遣之，既行，至木梳巷，潮落不能去，复暂到家，钱方拥赵畅饮，见之愕然，夫惭且怒，然惮钱之强不敢发，旋回舟中，钱阴与赵计，夜遣人诈为盗杀之，而以被盗闻官。夫之族人，知而发其谋，县令杨子器，逮两人鞠之不承，姑系之狱，自是数月亢旱，桑通判民怿谓子器曰：君知所以不雨乎？坐赵重阳狱未决耳。君能雪此冤，雨今至矣。子器大悟，立加严刑，始款服，少时大雨如注，阖县欢呼，以为神。钱遂诉之上官，移狱于府，居岁余，有劫盗十余人入狱，钱享以酒肴，从容诱之曰：吾知尔辈不过一死，能为我认劫杀商人事，于尔罪无所加，而可以脱我，当厚给尔。盗许之，及被讯时，具款首，一如钱指。钱乃援盗词以辨，太守新蔡曹公凤召子器诘之，子器力言其故，曰：彼直巧为营脱耳。于是计不行，钱又诉于朝，下南京三法司提问，钱已赂要津为内援，竟以盗词为据，钱与赵皆幸免。方出都门，少憩，是日天色晴明，忽疾雷一声，两人皆震死，一时哄传以为奇事。由此观之，天道甚通，可谓茫茫乎？

金华猫，人家畜之三年，后每于终宵，蹲踞屋上，仰口对月，吸其精，久而作怪。入深山幽谷，或佛殿文庙中为穴，朝伏匿，暮出魅人，逢女则变美男，逢男则变美女，每至人家，先溺于水中，人饮之，则莫见其形。凡遇怪者，来时如梦，日渐成疾，家人夜以青衣覆被上，迟明视之，若有毛，必潜约猎徒，牵数犬至家擒猫，剥皮炙肉，以食病者，方愈。若男病而获雄，女病而获雌，则不可治矣，人多为是迟疑至死者。府学张教官，有女年十八，殊色也，为怪所侵，发尽落，后擒雄猫始瘳。吾苏王训导玉，次子随任，亦惟此祸，病数年，还乡得生。今其地不敢畜黄猫，以成精者多是类也。王之孙祖福，尝道其事。

甪直徐翁子妇汪氏，美而艳，夜有少年来与狎，家人知为怪，而议祛之，或言当召将，或言枕《周易》。忽见庋上竖一白牌，书云：“枕《易》召将皆不畏，汪有姿色偏爱他。”字甚遒美，倏忽灭迹，是后翁为具召客，酒间，众问何为不乐？翁以实告，有笑者曰：“彼但逞于私室，敢人前作怪耶？”语未竟，坠一巨石，震撼栋宇，合坐惊散，翁无可奈何，使妇归宁。他日闲坐，若见物有尾者，从身旁跳跃，而弗及谛视为何物也。翁不久死，怪亦竟绝。

卢秀才化成，家葑门，其姻尹某尝宿外寝，一夕忽见男女数人，长仅尺许，谓尹曰：“汝欲看《西厢记》乎？”即搬演与优人无异。尹惊呼，卢弗闻也。明旦知之，怪复夜起，命家人操兵击之，入床头而没，检得《西厢记》一本，乃尹素所嗜者，且观且歌，怠以为枕，日久纸尽油矣。卢焚之，既而假寐，若有言者曰：“能灭我形，难灭我神。”遂时时火起旋熄。卢有侍婢，夜见空房中灯火荧荧，昼见婴儿卧地，首像木偶，而身如线，一月间骤长，若年十六七者，每于窗际窥婢，一晚竟搂入房曰：“我仙人也。”迫与合焉。以饼食婢，味似鹅油，饱三日弗餐，众讶问，始吐实。久之，庭前墙倒，下有一蛇，意其为妖也，从是妖怪沓出，乃迁去。

下塘苏三，某日出外，有秃首白衣人倚门立，对苏长揖，后每出入见之，虽窃疑异，竟弗问为谁也。苏贫依其兄完，一旦受人欺侮，忿忿归家欲缢，斯人即随入，抱之上梁，又竖浴柈，令其柈足，柈散，跌闷于地。妻子奔救获苏，始言其故，而斯人不复见矣。或云：是讨替鬼也。

崔府使允，京山侯元之弟也。初登第时，偕同年王侍郎寅之子允修，谒王之乡一前辈，其人问崔何人，王云：崔附马弟也，乃兄附马，此为附驴。崔答曰：即王侍郎儿，乃父侍狼，此为侍狗。闻者绝倒。

嘉靖丙戌，刑部赵尚书，乃费阁老同年也，每投谒费书年晚生。先君时为庶吉士，同馆屠公应坟谓先君曰：赵老真神童。问何故，云：费鹅湖二十作状元，年最少，今渠称年晚生，非神童而何？相对抚掌。在当时乍见，犹讥笑之，是后则不以异为矣。

刘伟者，陕西朝邑人，为御史升兖州太守卒，且若干祀矣，忽往来于山西省城，人呼为刘御史。或为具饮食，即啖之，夜莫测其宿何所，已而藩臬诸公皆知之。刘同邑韩尚书邦奇，时为参议，语蔡宪使天祐曰：刘公吾父友也，吾少常见之，死久矣，今何以尚在？欲访之而无由，蔡曰：当遣人要致之。一承差在旁曰：非刘御史乎？某识之矣。遂令往，刘闻召即至，二公先待于布政司，刘戴斗笠野服而入，诸公延之上坐，谓韩云：与君契阔多年。韩与言其身后家事，对曰：凡子所言，吾皆知之。至于吾所知者，则子不知也。令弟三哥（邦靖），曩官于此，因其易言，故不欲见。君慎言者，吾将有以告。因握韩手与密语者，久之，曰：愿无泄也。还坐，众问之曰：公一向山中，有何所得？曰：但能相耳。蔡曰：然则视诸同僚谁先升？曰：子问谁先升？即子先矣。时张佥事某，忽发问曰：公既死，安得更生？曰：我却不死，汝到要死。遂散。无几蔡升都宪，张病死。后有道士至刘家曰：老师父令传语，这番真个死矣。从是不复见于山西云。韩秘其语，不肯告人（此蔡公亲对魏庄渠言者、传间异辞，此为实录）。

山东东平州有张某者，年八十余，不知所之，大司马王公宪幼时闻其名，后公总督三边。一日张投刺请见，公喜迎入，视其状貌，非常人也。问从何处来？曰：故乡来。具言乡里近事。留饮甚欢，叩其长生之术，不答。止之宿，云坐而假寐久矣。公乃设坐于别室居之，中夜闻震雷骤雨，不以为意，平旦入室，祗见发肤委地，几上大书“九转方成”四字，公惊异取其发肤瘗焉。

朱蓑衣者（形类玄妙观何蓑衣像，故人以是呼之），长洲人，平生敬吕纯阳，朝夕悬像以拜。朱一日病死，到一处，壮丽如王者居，阙门左右，大书两语云：“日月阎罗府，冰霜业镜台。”入跪中庭，见堂上冠冕赭袍者，坐阅簿书许久，谓朱云：汝阳数未绝，亟去。既出，不识所向，遇道者仪客仿佛吕公像，指一路曰：由此可归，慎毋顾后，归当食我樱桃。从其言得生。时已仲夏，觅樱桃不得，乃以蜜浸者供焉。朱又活数年死，其子乾为子言之。

吴城东有回道院，中塑回道人像，隔墙卖面家。一日有道装者至，食数碗面，趋入道院，顾谓主人曰：来偿汝钱。随使童子索之。众道士云：今日无人外出，亦无外来者，安得有此？童子未信，忽仰见塑像，指曰：即赊面道人，何嘿嘿耶？众视其唇有面，为之骇异。神仙游戏域中，其变化不测如此。

嘉靖间，荆王夜梦人云：补我衣裳，当保祐王子孙。王曰：汝何物人？曰：但张目而视，侧耳而听，当自知之。觉而不识所谓。一日偶阅书，见观音像，顿悟神语，曰张目而视非观乎？侧耳而听非音乎？府旁有观音阁，王往视之，栋宇毁坏，塑像为风雨剥落矣。亟命修饰，立碑记之。

长洲陆世明，俊才藻思，声称藉甚，举于乡，赴省试下第，归过临清，钞关错认为商，令纳税，陆即书一绝呈主事云：“献策金门苦未收，归心日夜水东流。扁舟载得愁千斛，闻说君王不税愁。”主事见诗，惊愧，急迎入，款赠甚厚。金陵一妓能诗，善鼓琴，以月琴自号，世明过其家，口占点绛唇赠之云：“三尺冰弦，夜深弹破青天窍。意中人杳，只有清光到。云雨无缘，总是相思调。愁怀抱，嫦娥心照，诉与他知道。”妓求室中联联，即援笔书云：“半窗花影人初起，一曲桐音月正中。”妓赞诵不已，徐言“中”字恐不如“高”字，世明欣然易之。

先君幼善属对，钱漕湖先生秋日过家，指庭中树曰：“秋声在树鸣金铁。”先君即对云：“山色当窗罨画图。”谢乐全见其目秀，言“聪明露在眼上”，先君应声云：“锦绣罗于胸中。”时年甫六七岁耳。稍长，同陆象孙看两客对弈饮酒，象孙谓客曰：“围棋赌酒一着一酌。”客无以应，先君云：何不对“坐漏观书五更五经”。他若“臣作肱股耳目”，对“子敷心腹肾肠”。“五事貌言视听思”，对“七音宫商角徵羽”。此类甚多，不能悉记。是时有蒋焘者，年十一，为府学生，遇圣节赴玄妙观习仪，巡按某御史见二鹤飞集三清殿，命之属对云：“三清殿上栖双鹤。”焘随应以“五色云中驾六龙”。御史惊叹曰：他日必人中龙也。后焘竟夭殁，惜哉！

欧阳中丞重，江西庐陵人，巡抚云南，不给军粮，为众奏闻，夺职归，过公馆驿递中，必题诗壁上，大抵怨望之辞也。时年甫四十，称涯翁书，有无名子书二绝于其书后云：“怨辞随处满垣飞，闻道先生放逐归。四十称翁非太早，人生七十古来稀。醉翁千古号文宗，此日涯翁姓偶同。却想齐名就充老，世间安有四旬翁？”（先君过贵阳某驿，见此诗厅壁上。近考庐陵谪滁号醉翁，年正四十，作诗者未知也。然中丞之窃此文宗诚可诮。）

正德某年夏，有龙堕于陕西之乾州，其长数十文，目光如火，开合闪闪可畏，四足据地而行，五里许，得井水飞去，居民皆见之。后其村多疫死，殆不祥也。

嘉靖己丑，七月二十八日，吴江十一都，油车巷徐沉家，庭中忽陷一穴内明如灯，风雨顿作，穴中飞出一龙，自南去，墙屋无损。

宁波陈十三老人者，尝病疟，经年不瘥，有人教以置虎皮镇之，乃坐卧一虎皮，十载而病如故。后忽蒙虎皮夜出，化虎食物，每衔畜豕至家，家人利其所有，不问也。一日自外负一人股至，其姥惧曰：老贼作怪矣。操桔伏门外俟焉，见其蒙虎皮欲化，即出击之，时一手尚未变，遂跃去，竟不复还。自后山行者，往往见一虎，前一足尚是人手，有知者，则呼曰：陈十三老人，吾汝邻也，莫作恶。虎闻之，弭耳垂尾而去。其不识者，乃食之，如是者数年。一夕暴雷，山中震死一虎，众视之即人手之虎也。

贵州平越山寨苗民，有妇年可六十余，生数子矣。丙戌秋日，入山迷不能归，掇食水中螃蟹充饥，不觉遍体生毛，变形如野人，与虎交合，夜则引虎至民舍，为虎启门，攫食人畜，或时化为美妇，不知者近之，辄为所抱持，以爪破胸饮血，人呼为变婆。岁庚寅，先君寓其地，闻之从游诸生云。

张汉卿，四川人，精于紫微数，游京师，推人休咎辄奇中，夏阁老尤重之。时礼部侍郎缺，吏部推翰林余姚谢公丕，石首张公璧，夏问二公谁有点，对曰：皆有点。五日后旨下，当自见。夏公笑曰：焉有是事。果如期得旨。谢升礼部侍郎，张升太常卿，仍兼学士，各转一官，若皆有点云。遂宁席公春，以礼侍转少宰，汉卿谓人曰：不出两旬，席必去位。既而与汪冢宰鋐有隙，为其劾奏免归，才十八日也。费铅山赴召，复登首揆，李任丘位其次，从张叩之云：三月阁老，岂久压公者耶？费一夕暴卒，计入阁至死，九十有一日耳。夏每问征兰之期，汉卿依违而已。私语人曰：身且不保，奚啻无儿？后果遭戮。

吏部之权，俱在北曹，南曹殊落莫，惟考察年南京官五品以下，黜调皆在其手，声势赫奕，过此则如常矣。都下谣曰：“今日南京真吏部，明朝吏部又南京。”

工部居六曹后，仕进者固冷局视之矣。嘉靖间兴大工，添设部官，数倍曩时，营缮司尤盛。郎中多至十余员，得骤升京堂，或有先赐四品服色者，人始慕之，而为语云：马前双（双棍），马后方（马杌）督工郎。

六部署郎中员外在司，与郎中员外同坐，见堂上官，亦并立，惟服色食俸，犹六品曹司。为之语曰：“有得坐，有得立，无得穿，无得吃。”

刑部吴尚书山，淞陵人，少时其父尚书公洪，使祈梦于九仙，以卜其终身得一语云：三山备到福星堂。莫知云何？明举进士，累官福建按察使，至三山驿，谓梦语兆于此矣。及为江西布政，其年六十，藩臬为公祝寿，结一彩楼，匾书“福星集庆”四大字，公见之，怅然曰：“吾止于此矣。”寻擢中丞，巡抚河南，坐事降浙江参议，十年间累迁至尚书，以为梦不足凭也。后谳郭勋狱，上怒其愆期，免官去，将抵彭城，病卒于利国监驿，舁尸到石山驿，兵备副使屠大山为之殓于驿堂，其匾正名福星，梦语始验。奇哉！

汀州刘太守炯，苏之长洲人，为南京刑部郎中时，夜梦渡危桥，失足坠深渊中，中有一门，榜曰积善之门，有金甲人引之入，其境界非人间世也。刘公伏阶下，冕服者坐殿上，谓曰：“汝大有福人，寿至七十五，何为来？”此刘公言其故，乃命侍卫者，以金爪击其背，遂觉汗流被体，心窃怪之。翌日散衙回，偃息于床，忽有泥坠其面，意鼠跳梁，起视无有，如是者再，遂不复卧。项之栋折墙倒，正压其床，始叹梦之神也。后公自汀洲罢官归，优游康宁，享子孙孝养者，二十余年，果七十五而终。仲子璧，举进士，授浙江东阳知县，在任得疾，疾且革，遂投檄归，到钱塘忽暝目，半日始苏。语其子曰：适至一所，楼下人引我见楼上官人，官人手一簿云：此前数也，当使知后数，命吏又以一簿示我，寿至于此矣。官人复云：汝只该乡举，因中进士，减汝十年，抵家浃旬死，时年四十六（公之孙什顷述公梦神，谓其寿数实七十五，非统言七八十，故定之。壬辰记）。

带城桥钱氏媪，夜梦黑衣人叩首曰：“阿母救我命，只须十八文钱，当增母寿一纪。”既觉，弗解。晨起见人持一鳖过门，问欲售钱几何？云十八文。媪悟，如数买之，随放于河。是岁遭疾几殆，后果十二年而亡。 陈湖王木，正德间自京师归，与浙商陈某者同舟，相与甚厚，觇其囊有金，遂萌恶念，乘其中夜起溺，挤之于水，得金三百余两，用致饶益。至嘉靖某岁，已逾廿年矣，木忽遇陈于城隍庙前，顿首言死罪，无可说。归家日，惘惘自叹云：“此事罢不得，终须还他。”半载后忽自实瓦砾于两袖及挥中，沉水而死。

俞翱者，中书族叔之仆也，平生专以假银骗人。戊戌夏月，至常州贸易，经卖羊家，欲以银一两三钱买四羊，主人求益，弗许而去。明日主人将出，嘱其妻曰：“昨买羊者倘再来，稍增价可与之。”翱果瞷其夫之亡也，以一两八钱买去。夫归怪其增价太多，视之，乃假银也，怒骂其妻，妻忿缢死，夫痛其妻，亦缢焉。至七月间，翱被迅雷击死陈湖滨，四羊亦死，盖翱尸上。远近快异其事，天彰明威以警人若此。

南京刑部典吏王宗，福建人，一日当直，忽报其妾为人杀死舍馆，宗奔去，旋来告。尚书周公用发河南司究问，欲坐宗罪，宗云：“闻报而归，众所共见，且是妇无外行，素与宗欢，何为杀之？”考掠累日，终无异辞。既数月，都察院会审，事檄浙江道御史杨逢春，杨示约某夜二更时后鞫王宗狱。如期鞫之，猝命隶云：门外有觇视者，执以来。果获两人。甲云：“彼挈某伴行，不知其由。”乃舍之。用刑究乙，乙具服，言与王宗馆主人妻乱，为其妾所窥，杀之以灭口。即置于法而释宗。杨曰：“若日间则观者众矣，何由踪迹其人？人非切己事，肯深夜来瞰乎？”由是举称神明，一时声振都下。

北门桥朱某妻顾氏，每夜有巨人来共寝，日渐羸惫，家人语妇云：取其佩戴之物，斯知何怪矣？妇俟与交时，拔其头上一件，藏于席下，明视之，乃纱帽展翅也。朱验之土地祠中判官，正失此翅，具报兵马司，转申刑部，问判官杖罪一百成招，拽像至中衢，杖碎之，中有血水流出，顾氏得无恙。（右二事己亥年族兄俨若卒业南雍所目击者）

长洲易外郎，己亥年家中怪作，所藏罄核，尝移置他所罄之，但闻空中云：“我食某人矣。”时有大砖掷下，然终不伤人也。姻家曹某至，戏曰：“若能取我帽乎？”言未既，帽忽去顶空中曰：“汝信乎？”曰信矣。与之索帽，云在灰堆上，可往取之。果然，易末如之何？闻杭州某道士有异术，致之求治，道士曰：“是鬼物也，凭阴人为祟，君能弃之否？”易曰：“妻女之外，一如法旨。”道士曰：“定是君家奴辈。”遂书符化之，有婢在厨下，直飞坠其身，曰：即此人也。亟鬲之，斯无患矣。易呼婢问之，云有一人夜夜来与儿同睡，且戒曰：“吾与若好也，倘泄于人，将不利汝。”儿恐，故弗敢言。易即卖婢与某甲，而怪随扰其室，乃以婢归其母家，后不知如何。

钱鼎陆墓窑户也，负官银遁走南京，或言不可居，遂下丹阳，欲适无锡，依故人某。有老人求附舟，遂载之，与共寝餗，老人道钱祸福，已往皆验，乃告以避难之故，曰：“无锡正尔息肩处也，不得故人力，自有好相识，经冬难必抒矣。”翌日抵无锡西门，老人云：感君雅意，当奉卮酒为寿。要入酒家，剧饮而别，钱追问其姓名，曰：“问何迟也？抛离大宅三千里，屏去门兵十万家。”钱未省，叩之不答，但云：“会晤尚有日。”请期，曰：“七十三。”又云：“主器将倾，他何足问？”径去。钱投故人，故人两目俱矇，家徒四壁立，弗能留，送到某神祠，祠近冯佥事夔别业，冯过道士与钱相值，谈及内养，其素好也。因钱知梗概，意殊喜。问其来由，以实对。曰：“此间良可避难，吾愿为东道主。”遂馆之别业，殷勤甚厚。钱每见冯来，则瞻拜一画像甚虔，乃谓冯彼何人斯？公敬之若是。曰：“此辽上相刘海蟾也，后为列仙。”其自咏云：“抛离火宅三千里，屏去门兵十万家。”钱始悟向老人，乃海蟾也。岁暮还家，官事甫了，而长子死矣。至嘉靖甲辰，其年七十有三，春日在北寺前放鸽，一翁拳其背，曰：“汝在斯耶？”顾视之，已远数步，忽不见，追想即此老人也，居无何病亡。

陆墓陈玄龄，幼习举业，年十六，督学使者将按部至吴，欲赴县投牒，入齐女门，疾走如飞，从者追之不及，莫测其所往也。数月后始归，手持药一瓶，意甚珍重，且云仙人挈我南游武林山中，惠服此丹，必登仙矣。家人谓之痴，弗以为异。至二十岁，娶妻，不常内寝，妻亦弗乐近（或云有采战之术，妻不堪耳）。甫及三载，忽一日发狂大呼，升屋跳墙，父母弗能止，乃絷其手足，闭之空室中，潜自解去，遂为乞丐。时仰天自笑，遇人辄歌诗，拾敝扉索贯负之，日累然行市中，夜宿于齐门下塘土地祠，然不与群丐共卧。每诣其舅夷亭姚氏，与之食饮，不辞，赠之衣，即授同伴，终不易其故服也。甲午十月，若有病容，谓群丐曰：“上帝召我，望日当往。”众哂之。及期，焚扉灰分遗常周己之人曰：“用涤垢衣，最洁。”遂北面祠神而立逝焉。受灰者，共买棺殓之，如言涤衣，咸得碎银于灰中，多寡不齐，适以报其惠之厚薄也。陈里人自福建归，言在彼见之，正玄龄死日，始知其尸解云。

裴庆者，素贫贱，其妻与某甲有奸，遂弃妻与甲而行乞焉。夜则宿于憩桥巷某氏檐下，蔽身布衲，不浣如新，日在吴市中。而人有见之于武当山者，谈人祸福多奇验。或问之曰：汝必有所授。则云：陈三痴，谓玄龄也。张真人问其名，召居龙虎山，巡抚高都宪公韶，往问休咎，裴不答，但歌归去来辞数句而已，高后果被论罢官。夏阁老家居，往访之，裴倨坐一杌，弗起，但云：“汝自去做汝官。”问以子息，则曰且管自家结果。遂并杌仆于地，夏公怪而趋出。不久召用，竟以河套事死西市。甲寅春，忽谓真人曰：“六月二十日吾去矣。”真人以为他往，至期无疾而逝。

浙江开化县，有银杏一株巨甚，其实从干上壅肿处剖出，不由枝生也。取其旁干接他本，仍实于枝上，人目此为胎生银杏，诚异种云。 湖广保靖宣尉司彭九霄之母，有玉戒指，中映一蚁，闪动，足历历可观。钱塘金编修家有一金厢猫眼钗，凡正午时，眼如线，过而复圆，两物乃天下奇宝也。

苏州韦指挥袁英，壬寅正月廿四日，往吴江见巡按舒御史汀，还至宝带桥，天晚阴雨濛濛，一人绒帽蓝衣，足穿云履，立水滨求载，许之。既登舟，即据上坐，言论凿凿可听。时舒公尝密遣人访豪恶，英意此个中人也，殊畏之，要至家留款，其人使袁僮奴擂鼓，饮五十樽不醉酒，道英父子阴事甚悉，为之惊悚。逼其体，有异香，到五更才和衣就寝，旦起辞去。英命一卒潜尾其后，至太平桥，猝回首咄咄云：“若随我何为？”遂入卖线沈家。卒归报英，正发狂持刀欲杀人，复往问沈，云未见有人进门也。廿六日，英谓妻子曰：“我将死，及吾生时祀我。”遂坐索饮食，召其狎友王李二生共享之，曰：“与君辈永诀矣。”众以为妄语。翌日忽走出，家人追之不及，竟缢死葑门铺中，莫知遇何物鬼怪也。

是岁北虏犯太原，杀戮甚惨，吾苏唐同知颐，太原阳曲人，其家一仆遇虏被刃，而喉未断，捧头奔回，缝以油线，得不死，但能仰而不能俯，唐为文衡山言。

山东佥事黄绶，浙之鄞县人，有女年及笄，患瘵疾死，死时以久病发肿不授栉，草草殡殓，黄亦不及详视也。葬之祖墓旁，每阴雨，人望见其女蓬首，而足曳纨尺许，坐于冢前。一日坟丁妻遇之，惊走，女呼之曰：“来。可语吾父，吾尔亲生女，不为梳头缠足，使我形状如此，何以见人？”他日，其夫亦见，而言如初。曰：“吾尝告汝妻，何惜一开口乎？今汝当亟言之。”其夫往告黄公，公未之信，后欲改葬，启棺，果然，遂为整其头足重瘗之。

从祖兄次孙，家阊门下塘，有琴川吴氏僦其旁室居焉，其女美而知书，解词曲，雅好楼居，倚阑吟眺，甚适也。既而徙上塘，过期不偶，忧思成疾死。死后五年，次孙延昆山虞秀才廷皋教子，馆于此楼，一旦戏谓虞曰：“此吴家小娘子所居，余香犹在也。今君孤眠长夜，得无怜而至乎？”虞正年少，闻之心动，迨夜入房，则此女在灯下，遂神迷心荡，相与绸缪，自是无夕不至，后虽白昼，常见其在旁，久而病瘵日甚。其父亦授徒他处，亟来叩之，不言，固问，始吐实云：“陆次孙害我。”父惊惋，具舟遣归，女已在舟中矣。归而坐卧相随，妻虽同状，弗能问，未几竟死，实己酉三月某日也。

翟永龄滑稽多端，天池季父尝记之矣。近闻无锡邹氏，有字光大者，连年生女，俱召翟燕饮，翟作诗戏之云：去岁相招云弄瓦，今年弄瓦又相招。寄诗上覆邹光大，令正原来是瓦窑。

蒋思贤暨子某，以画像名吴下。暇日，父子交相画其貌，皆不肖，里人作诗诮之云：“父传子神传不像，子写父真写不真。至亲骨肉尚如此，何况区区陌路人？”

府学生金用元宾，才敏，善诙谐，每嘲人诗歌，及俳语，顷刻立成，人争传以为笑，若秃指赋其最著者也。一日在文衡山内翰坐，浪谑训蒙师潘老，潘愠曰：“吾有一语，尔能对，甘受尔侮。”金问之，云：“王大夫昆季筑墙，一土蔽三人之体。”金应声云：“潘先生父子沐发，翻水灌两牛之头。”坐中为之大噱。

衡山说其尊人温州公少日梦到一僧寺，历堂宇数重，有屋三间，屋后一塔，其间巍坐一人，见公来，不为起，公颇不乐，问之人，云宋欧阳文忠公也。后为南京太仆丞，公署在滁州，滁故六一桐乡也。暇日游一寺，境界似梦中，而塔院塑文忠像，亦俨若梦所睹焉。衡山又自说往年常梦入道院，中有道士请作青词，辞不获，勉为作十数语，道士持诵于神前，私问旁人，此道人为何？曰：“虞伯生也。”俟其宣毕揖之，相与谈论，请曰：“许左丞有壬，先生故人也，其文集何以不传？”虞公曰：“左丞槁厄于火，是以湮没耳。”语讫而寤，甚讶之。他日至相城沈启南家，阅书画，展一轴，正虞伯生画像，乃道装也。适有送许公集者，读序文言集尝被焚，掇拾成此，追忆前梦，为之惧然。

先君平生多奇梦，尝欲自记之，而未果也。辛亥秋，寝疾，至腊月廿三日疾革矣，谓不肖曰：“予畴昔之夜，梦至一所，殿宇如文华规制，王文恪公由东序趋出，见予意色甚喜，遂携手上阶云：‘子余今来，吾不落莫矣。’且问高学究竟何如？子未及对，公即朗吟云：‘从来我被多闻误，却恐多闻又误君。’模样云云，吾殆将死矣。”语未更端，忽有锦鸡飞集阑干，先君曰：“野鸟入室，主人将去，乃今验之也。”越三日而没。

右《说听》二卷，舅氏胥屏。先生为外王父太常公冢子，太常平生著书满家，《庚巳编》则其少作也，搜奇括异海内同好者争传之。先生雅喜稗官家言，每有奇文，辄随笔识焉，久而成帙，帙成而毁于火，于时太常殁且五稔矣。先生作而叹曰：“嘻！斯可不成吾初业乎？”乃追惟曩时所记益以后记者，编为是编。禹声请登诸梓，得而伏读之。微独搜奇括异足备《庚巳》之遗，即一谈一咏，而先辈风流才人逸致具焉。其间宏且钜者直可补正史之亡，而裨掌故之阙，虽中垒《说苑》方驾可也，康骈而下无论已。先生古心古行，读书之外举无他好。今老矣，犹旦暮手一编不置，他所论撰甚多，此特其一脔云。万历辛卯秋月甥王禹声百拜谨题。





寄上吴王三首





按《唐书》：吴王祗，太宗第三子吴王恪之孙，张掖郡王琨之子，袭封嗣吴王，出为东平太守。安禄山反，河南陈留、荥阳、灵昌相继陷，祗募兵拒战，玄宗壮之。累迁陈留太守，持节河南道节度采访使，历太仆、宗正卿。其为庐江太守无考，盖史失载也。



淮王爱八公，[一]携手绿云中。小子忝枝叶，[二]亦攀丹桂丛。[三]谬以词赋重，而将枚、马同。何日背淮水，[四]东之观土风。

[一]《神仙传》：淮南王刘安，好方术之士，于是有八公诣门，皆须眉皓白。门吏先密以白王，王使阍人自以意难问之，曰：“我王上欲求延年长生不老之道，今先生年已耆矣，似无驻衰之术。”八公笑曰：“闻王尊礼贤士，故远致其身，何以年老而逆见嫌耶?王必若见年少则谓之有道，皓首则谓之庸叟，薄吾老，今则少矣。”言未竟，八公皆变为童子，年可十四五，角髻青丝，色如桃花。门吏大惊，走以白王。王闻之，足不履，跣而迎，登思仙之台，执弟子之礼，北面叩首，八童子乃复为老人。后雷被、伍被诬告称安谋反，天子使宗正持节治之，八公曰：“可以去矣。”即白日升天。八公与安所踏山皆陷成迹。



[二]《左传》：“公族，公室之枝叶也。”杨齐贤曰：太白，兴圣皇帝九世孙，与唐同出，故云忝枝叶。



[三]淮南王《招隐士》：“攀援桂枝兮聊淹留。”沈约诗：“岸侧青莎被，岩间丹桂丛。”《南方草木状》：桂有三种，叶如柏叶，皮赤者，为丹桂。叶似柿叶者，为菌桂。叶似楷杷叶者，为牡桂。



[四]邹阳《谏吴王书》：“臣所以历数王之朝，背淮千里而自致者，非恶臣国而乐吴民也。窃高下风之行，尤说大王之义。”





其二





坐啸庐江静，[一]闲闻进玉觞。[二]

去时无一物，东壁挂胡床。[三]

[一]《后汉书》：南阳太守成瑨，委公曹岑晊，郡为谣曰：“南阳太守岑公孝，弘农成瑨但坐啸。”唐庐江郡，即庐州也，隶淮南道。



[二]傅毅《舞赋》：“溢金罍而列玉觞。”李善注：“玉觞，玉爵也。”



[三]《三国志注》：《魏略》曰：裴潜为兖州时，尝作一胡床，及其去也，留以挂柱。





其三





英明庐江守，声誉广平籍。[一]

洒扫黄金台，招邀青云客。[二]

客曾与天通，出入清禁中。[三]

襄王怜宋玉，愿入兰台宫。[四]

[一]谢朓诗：“广平听方籍。”李善注：王隐《晋书》曰：郭袤为中郎、散骑常侍，会广平太守缺，宣帝谓袤曰：“贤叔大匠浑垂，称于平阳，魏郡蒙惠化。且卢子家、王子邕继踵此郡，欲使世不乏贤，故复相屈。”在郡先以德化，善为条教，百姓爱之。



[二]《上谷郡图经》：黄金台，在易水东南十八里，燕昭王置千金于台上，以延天下之士。



[三]《三辅黄图》：汉宫中谓之禁中，谓宫中门阁有禁，非侍卫通籍之臣不得妄入。



[四]宋玉《风赋》：“楚襄王游于兰台之宫，宋玉、景差侍。”






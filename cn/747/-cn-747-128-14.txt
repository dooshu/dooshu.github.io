○谢遣王崇质等归国表

臣叨居旧邦，获嗣先业。圣人有作，曾无先见之明；王祭弗供，果致後时之责。六龙电迈，万骑屯，举国震惊，群臣惴悚，遂驰下使，径诣行宫，乞停薄伐之师，请预外臣之籍。天听悬邈，圣问未回，通宵九惊，一食三叹。繇是继飞密表，再遣行人，叙江河羡海之心，指葵藿向阳之意。皇帝陛下自天生德，命世应期，含容每法於方舆，亭育不遗於下国。先令副介，密导宸慈，纶旨优隆，乾文炳焕。仰认怀来之道，喜则可知；深惟事大之言，服之无ル。


○陳謹始之道以隆聖業疏 【 謹始十事】

此疏皆儒者之格言讜論不可易也

臣嘗聞萬化之原、出於君身、治道之要、存乎、謹始、易曰正其始萬事理、差之毫釐、謬以千里、書曰王乃初服若生子罔不在厥初生、自貽哲命、所言不同、其意一也、今　陛下紹登寶極、正履其始、上而　天地神靈之所顧属、下而華夷臣庶之所觀望、前而　祖宗列聖　九廟之所寄託、後而　聖子神孫萬代之所效法、皆于斯時繫焉。倘舉措云為、一或不謹、則所失豈細故哉、宋臣司馬光曰、楊朱見岐途而泣、非虛言也、臣為此懼、乃敢援古証今、條為十事以獻、曰定志曰保位、曰畏天、曰法祖、曰愛民、曰崇儉、曰攬權、曰用人、曰接下、曰聽言、皆有關于君道之重、而不可不謹諸始者、若夫正心謹學之大要、安內攘外之弘畧、臣且有待而不言也、伏惟　陛下留意幸覽焉、

臣竊惟人君欲有為于天下、其始也、莫先乎定志、故宋臣程顥有言曰、君道之大、惟在明善惡之歸、辨忠邪之分、曉然趨道之正、志定而天下之治成矣、何者、人君主天下之權勢也。富貴尊榮。所自出也。志或不定。則事之感于外者何限。而吾心汎汎然應之靡所適從。凡夫求富貴尊榮者。且將窺其間而以不正之端中之矣。夫心有所中、遂牽引之而不返、其流之獘可勝言哉、臣竊以為　陛下今日之心、涵養于積學之久、如水之澄、如鑑之明、以此為帝為王、固無不可者、但當時萬幾紛至窺伺甚多。若不先定其志。示人以所嚮往之實。于治化又安可圖也。臣愚過計、惟願陛下堅持聖志、一意以求太平為主、此志既定、吾心始有用力之地、而念茲在茲、拳拳焉日趨于正、聲色不足以亂之、貨利不足以奪之、遊逸不足以間之、便佞不足以惑之、克之不巳、則志向益純、所為益力、其致帝王太平之治也何有、此定志之術所當謹于始也、

天下重器也、得之固難、守之尤難、知其難而畏之、則天位可保而可恃、不知其難而忽之、則負荷恐有未能勝者、故傳曰君以為難、易將至矣、君以為易、難將至矣、嘗觀古之言保位者曰、帝乃在位、曰予臨兆民凜乎若朽索之馭六馬、曰心之憂危如蹈虎尾涉于春冰、誠知夫君位之重、不可忽也、伏願　陛下俯察此意、不以有位為樂。而惟以保位為難。在闇室屋漏之中、常若議者之居其後、當積日累月之久、不敢頃刻縱其心、毋以一念之逸豫。而貽四海之憂。毋以一時之疏畧。而致千百年之累。民雖安輯也。而常恐其携離。政雖修舉也。而常恐其廢墜。世雖治安也。而常恐其危亂。如是則可以永保天位。而　國家之祚垂于億萬斯年矣。此保位之難所當謹于始也、

天人相與之際、流通罔間、事作乎下、象動乎上、不可誣也、在昔成湯顧諟天之民命、文王小心翼翼、昭事上帝、皆能祈天永命、後世稱之、彼昏不知、以為天人遠不相涉、惟所欲為而莫之懼、及大命既去、悔何及矣、由是言之、天雖高遠、日監在下、人君舉動以禮。則福祉隨臻。一有私僻。則咎殃必至。影響鼓桴。莫喻其捷。可不畏哉。伏願　陛下深察天道之甚邇、務修德正身以為順承之實、雖處幽獨而常若降鑒之孔昭、雖對臣民而常若在帝之左右、凡發諸念慮、必思曰得無拂于天心乎。凡施諸政事、必思日得無忝于天工乎。一瑞應之見。不以自侈。益懋德以副之。一災異之臨。不以自諉。必引咎以回之。如此則上天孚佑、景福熾昌、其于維新之治、不有光乎、此畏天之誠所當謹于始也、

治道不必遠引前古、其要在于善法當世之成憲而巳、故夏遵禹訓、商奉湯典、周守文武之謨烈、何其惓惓不敢忘哉、葢祖宗立業。其更事也詳。則其防患也深。其謀慮也遠。則其立法也密。故子孫承之。自可以世守而無獘。苟非至于大壞。固未易以更變也。至後世則不然、或自作聰明。狹小制度。或庸昧寡識。蔑棄典章。卒之國無藉焉。何以為治。洪惟我　太祖肇造鴻基、　成祖嗣承大烈、其勞心焦思、垂訓立法、以為子孫萬世計、至宏遠矣、伏願　陛下思貽謀之深、隆繼述之孝、以天下者。　祖宗之天下。必法其所以為治。人民者。　祖宗之人民。必法其所以為養。官爵者。祖宗之建置。不可授之非其人。府庫者。　祖宗之蓄藏。不可用之非其道。至于聽治之暇。尤望恭取　祖訓。置之座右。細加省覽。守而勿失。仍申飭中外諸臣、凡有關于成憲者。一切遵守如故。則曩時平治之畧。足為今日守成之規。所謂率繇舊章永無愆矣。此法祖之善所當謹于始也、

聖王以一身立乎萬民之上、能固結其心。而使之無亂者亦惟能保愛之而巳。故禹感臯陶之言、則曰安民則惠黎民懷之、周官大司徒之職、亦曰以保息養萬民、可見愛民實為人君之先務。繼世之主。率多生長深宮。于民間疾苦。不能盡知。遂使宸慮不經于四方。君門隔絕于萬里。冤痛結于民而上不恤。窮愁徧于下而上不聞。不知民猶水也。君猶舟也。水以載舟。亦以覆舟。民以載君。亦以溺君。而可忘情也哉。伏願陛下重念民為邦本。弘施曠蕩之恩、大慰黎氓之望民好安逸也。無工役以苦之。民急衣食也。無暴斂以困之。貪吏非所樂者。黜之以悅其心。法禁非所便者。蠲之以順其意。而　聖衷尤當念念在民。毋以巖廊之尊。而遺草澤之賤。毋以萬乘之安。而忘匹夫之憂。斯薄海內外。均蒙休澤。而民有不懽然戴上者乎。此愛民之心所當謹于始也、

自古帝王莫不崇尚節儉、故唐堯所居之室、茅茨土階、大禹菲食、周王卑服、民到于今稱之、後世若漢文帝惜露臺百金之費、身衣弋綈、足履革舄、宋仁宗見後宮首飾珠玉、輒閉目不視、我　太祖乘輿服御。以銅代金。　成祖所服衣袖。至于敝垢。此豈不知享有四海之富。而顧靳于此。其意或以一錢尺帛。皆出于百姓之膏脂。故不忍妄用焉。相沿至後。此意遂泯。糜費金帛。有如泥沙。毋惑乎上下之積益空。百姓益蹙蹙然苦窮也。伏願　陛下以此軫念　先帝所司會計帑藏之數。嚴其出納仍取弘治以前支費舊籍。一一遵守。而又躬尚儉朴。為天下先。宮室之奉。但仍舊貫。乘輿服食之物。悉加裁省。凡宮中冗聚之人。奇巧之玩無名賜予。無度取索。一切黜而罷之。庶幾遠近向風。家給人足而天下治矣。此崇儉之意所當謹于始也、

權柄者。神明之所資也。故當常使在上。而不可使在下。洪範有言惟辟作威、惟辟作福、臣無有作威作福、言政當一統、權不可分也。漢之衰也、元帝移于近嬖、孝成委于臣下、至唐永淳間、悉歸宮掖、天子拱手而巳、此所謂倒持太阿而反授人以柄、未有不傷敗者矣。宋臣呂公著曰、欲威福之不移。莫若捨巳而從眾。眾之所是。我則為之。眾之所非。我則去之。夫眾未有不公。而人君獨為天下公議之主。威福將安歸也斯言良為有見。伏願　陛下深玩此意。凡　朝廷有大興革。人材有大進退、治道有大刑賞。先與諸大臣參詳可否。而　陛下方臨以日月之明。奮以雷霆之斷。躬自裁决而施行。劑量一出于淵衷。咨詢不及于近昵。庶幾威固于內。權重于外。治天下可運于掌上。又何患焉。此攬權之要所當謹于始也、

古稱明君者惟在辨君子小人而用舍之故。雖唐虞之朝。俊又在官。而所以難壬人者。猶加謹焉。况後世乎。嘗觀齊桓公始任管仲則興。後任非其人則替。唐玄宗始任姚宋則治。後任非其人則亂。夫以一人之身。委用不同、而利害懸殊如此。則所關係亦大矣哉。我　太祖嘗言用人之道。當知奸良。若知良而不能用。知奸而不能去。則誤國自此始。伏願　陛下以此為鑒、于內外臣工。一一清心以圖簡照之方。大抵君子多敦實行。小人多託空談。君子多體國任事。小人多謀身規避君子多面折廷諍。小人多阿諛順旨。君子多為國荐賢。小人多妨賢病國。由是以觀。庶可盡得其情實。夫然後因人而進退之。一則優禮保全。使得畢其靖獻之忠。一則深慮曲防。使無容其巧投之術。如此則眾賢之途開。羣枉之門塞。而大業可成矣。此用人之方所當謹于始也、

君臣之分、等諸天地、然天地之氣、必交通而後萬物可成、君臣之情、必相孚而後理道可立、故帝舜之于大禹曰、臣哉鄰哉鄰哉臣哉、高宗之于傳說曰、朝夕納誨以輔台德、其一時相與之氣象、何其親且密也、後世君之于臣。大相隔遠。于朝參之外。接見頗疏。遂使經邦之道闕疇咨于大猷。宴安之私。溺偏信于近習。有如昔人所慨者。惟我　祖宗之朝每每召見羣臣。講論治道。至于大誥首篇。特著君臣同遊之訓。其意遠矣伏願　陛下篤　體之誼、于退朝之暇、即御便殿、召文武大臣入內、與之親接、或訪以撫夷夏和陰陽之道。或詢以進賢退不肖之方。或于簿書之外。命極言民隱。或給筆札。俾疏陳時務。庶幾君臣道合。血脉流通。政事舉無不當。而世道可登諸理矣。此接下之規所當謹于始也、

人君以聽言為尚、故言路有通塞、天下之治亂係焉、孔子曰天子有諍臣七人、雖無道不失其天下、所以祖宗臨御之時、文武軍民凡有可言之事、許直至御前陳說、此無他、以人君一身之寡。而應萬幾之繁。必有所不知。因之寄耳目于言者。且闢而廣之。所以圖天下之治也。方今更新之始、在臺諫諸臣、知必爭竭心腹以論天下事、伏願　陛下大開言路、凡政令之得失、百姓之休戚、羣臣之忠邪、使之皆得直言無隱其言之當者納之用之。且顯擢其人以示勸。其未當而或過訐直者。亦涵容而不加罪。夫以言者上逆龍鱗而犯忌諱。下結仇怨而取禍患。亦何所利哉。其心葢忠于國也。不諒其心而挫折之。則勁氣消沮。忠臣杜口。漸漬不聞其過遂以階亂。豈非大失者乎。此聽言之公所當謹于始也

右臣所言以　陛下英明天縱、加之銳意更新、知皆優為之無難、而臣獨懷此區區貪于傾竭不自知其言之謬妄、亦以唐虞成周之君、古之所謂聖人也、而其臣乃以兢業陳謨、抑畏作訓、葢恐忽之于微、世必有以受其病、縱之于□、後或無以圖其終、故其言不能巳也、臣愚淺劣、固不敢上擬古之賢臣、然欲致　主上于唐虞成周之盛、是臣犬馬一念之忠也、竊不自揆、輒敢敷陳、觸冒忌諱、倘　陛下不以臣鄙猥常談或有可取、即留中省覽、一一裁而行之、則于　中興聖業、亦庶幾有毛髮之助、此實　宗社生靈之幸、不但臣一人受賜而巳、不勝忠愛惓惓不勝感切惶懼之至、


○为濮阳公上华州陈相公状

伏蒙荣赐手笔，某揣摩莫效，耽玩无闻。不过功曹，平生素分；愿为小相，曩昔殊荣。而幸遇清朝，遂阶贵仕。玉门关外，何成异域之功。灞水亭边，徒有旧时之号。此皆顷在边上日，相公方调殷鼎，正运汉筹，不复军租，仍宽虏级，已得入叨九扈，克罢再麾。恩顾未酬，音徽仍继。礼逾名品，事越等伦。望星宿于三台，背惟浃汗；感春秋之一字，心不容铭。仰望旌门，恨无羽翼。下情云云。


【治平二年乙巳公年五十九】

是春，上表乞外，不允。四月辛丑，景灵宫奉安仁宗御容，车驾行酌献之礼，摄侍中。八月，以大雨水，再乞避位，不允。九月辛酉，提举编纂太常礼书百卷成，诏名《太常因革礼》，赐银、绢。十一月庚午，车驾朝飨景灵宫。辛未，飨太庙。壬申，祀南郊，摄司空行事。进阶光禄大夫，加上柱国、食邑五百户。〈敕：朕荐鬯清庙，怀祖宗之威神；升烟紫坛，致天地之明察。灵心顾享，熙事休成。监端闱而肆霈中区，奉徽号而推尊父母。眷言赋政之重，宜首均厘之隆。推忠协谋佐理功臣、金紫光禄大夫、行尚书吏部侍郎、参知政事、柱国、乐安郡开国公、食邑二千八百户、食实封八百户欧阳某：道合诚明，学穷元本。被遇仁考，攵休禁涂。以经纬之文，施于典册；以直亮之节，显于岩廊。荐更四近之联，深畅万机之会。邦肇议，朝务益繁。备公衮之华章，承祭除之盛礼。乃顺神福，以甄尔劳。进文散之崇阶，衍采田之多邑。仍推勋级，庸异弼臣。顾褒嘉而载优，当图报而毋废。我有明命，其懋承之。可特授光禄大夫，依前行尚书吏部侍郎、参知政事，加上柱国、食邑五百户，功臣、封、食实封如故。〉


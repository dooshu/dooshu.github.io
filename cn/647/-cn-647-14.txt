第十四出　途叹

【梨花引】(生上，行路)渡水登山，何日得到邠州？自别恩妻无限愁，李洪一冤冤相报几时休？途中跋涉多劳顿，不知何日到邠州？

【集贤宾】麻鞋紧系一似飞，只得步辇登程。野草闲花愁满地，过前村小桥流水。渔翁钓叟，动浪板歌声摇拽。堪玩处，遥望远浦帆归。

刘智远行到此间，无计奈何？几度晚行芳草径，也有夜宿杏花村。在家不道生身好，出外方知行路难。

【前腔】不恨你来却恨谁？此恨何日忘之？话别叮咛心惨凄，撇不下少年贤妻。行行泪滴，我为你越添憔悴。思念忆，真个是寸肠千里。

五里又单牌，磨穿几度鞋。雁飞不到处，人被利名牵。



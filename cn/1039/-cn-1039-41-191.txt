叶适　送郑景望二首

两地旌旗一闰中，十年监牧九卿崇。

安舆遍就东南养，遗俗将陶雅颂功。

爱护元身如宝玉，节宣时序戒螟螽。

遥知独上千山路，处处梅花逐暖风。

叶适

叶适　送郑景望二首

江左诸凤尽凋落，迩来名字未深知。

愿公年德加前辈，救世勋庸莫后时。

国重四维人建立，天远一统道藩篱。

弥纶康济何曾极，自古忠臣不远期。

叶适


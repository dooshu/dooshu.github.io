○薄葬诏

朕闻死者终也。欲物之反於真也；葬者藏也。欲人之不得见也。上古垂风，未闻於封树；后圣贻则，始备於棺椁。讥僣侈者，非不爱其厚费；美俭薄者，实亦贵其无危。是以唐尧圣帝也，谷林有通树之说；秦穆明君也。橐泉无邱陇之处。仲尼孝子也，防墓不坟；延陵慈父也，嬴博可隐。斯皆怀无穷之虑，成独决之明，乃便体於九泉，非徇名於百代也。洎乎阖闾违礼，珠玉为凫雁；始皇无度，水银为江海。季孙擅鲁，敛以璠玙，桓魋专宋，葬以石椁。莫不因多藏以速祸，由有利而招辱，元庐既发，致焚如於夜台；黄肠再开，同暴骸於中野。详思曩事，岂不悲哉！由此观之，奢侈者可以为戒，节俭者可以为师矣。

朕居四海之尊，承百王之弊，未明思化，中宵载惕。虽送往之典，详诸仪制；失礼之禁，著在刑书。而勋戚之家，多流遁於习俗；闾阎之内，或侈靡而伤风。以厚葬为奉终，以高坟为行孝。遂使衣衾棺椁，极雕刻之华；灵輀明器，穷金玉之饰。富者越法度以相尚，贫者破资产而不逮，徒伤教义，无益泉壤，为害既深，宜为惩革。其王公以下，爰及黎庶，自今以后，送葬之具，有不依令式者，仰州府县官，明加检察，随状科罪。在京五品以上，及勋戚之家，仍录奏闻。


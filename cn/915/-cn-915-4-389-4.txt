◇颜子碑

禀天地之纯和，锺岳渎之休灵，睿哲之姿，诞自初育，英绝之才，显乎婴孩。在束修之齿，入宣尼之室，德行迈于三千，仁风横于万国。知微知章，闻一觉十。用行舍藏，与圣合契。名为四友之冠，实尽疏附之益。尔乃安陋巷，挹清风，甘箪瓢以充饥，虽屡空而不忧。于时河不出图，周祚未讫，仲尼无舜、禹之功，先生抱元凯之烈。乃刊玄石而旌之，（此句从《文选·褚渊碑》注、《头陀寺碑》注补。）其辞曰：

晋圣德，蹈高纵。游洙泗，肃礼容。备懿体，心弥冲。秀不实，振芳风。配圣馈，图辟雍。纪德行，昭罔穷。（《艺文类聚》二十，《初学记》十七）


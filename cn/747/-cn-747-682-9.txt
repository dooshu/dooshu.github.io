○辨名政论

《史记》商鞅见孝公，以为鞅说之以帝王道，公曰“安得待数十百年”；以伯说之，欲而未能；以强国之术说之，而公甚欢也。似云强国非帝王之道，又若云帝王之道必成於数十百年。余愈恐后之为政者，舍强国富人，而别求帝王之道，则溃溃然无指归矣，请榷而论之。且君道无定名，便国利人，则君之道也。然予所谓鞅之政，必可以强国富人也，而鞅之《传》曰：“令不十年而人大悦，家给而人足，怯私斗而勇公战。”予则不知皇帝王伯，舍此何为君道也？且帝如轩辕、虞舜乎，斩蚩尤而格有苗，是不欲强其国欤？王如夏启、周文乎，灭有扈而伐有崇，是不欲强其国欤？伯如齐桓、晋文乎，修内政而被庐，是不欲强其国欤？况秦之患者六国，若不先富其人而强其国，又可以高枕无为而成君道欤？况皇帝王伯，同位而异名者也，孰谓皇帝之名优乎哉，王伯之名劣乎哉？君人者当务乎道适时，不务乎名饰位也。故舍名而就时者日昌，舍时而就名者日亡。宋襄之亡，慕伯之名而失时者；徐偃之亡，慕仁之名而失时者；鲁隐之亡，慕让之名而失时者。若使秦居六国之衡，不先富人强国，而别求皇帝王伯之道，予谓就帝王之名而失时者，又安得君於天下乎？呜呼！天地不分於皇人、帝人、王人、伯人，政利於人皆君也。秦始可以弱其国而有天下，皇矣乎？子曰：“足食足兵，民信之矣。”又曰：“既庶矣，继曰富之。”若此，则夫子之政，亦先强国富人也。庸可谓夫子之道，非帝王之道欤？又曰：“如有用我者，期月而已可也。”若如此，又不可谓帝王之道必成於数十百年也。或曰：“子云‘如有王者，必世而后仁，百年亦可胜残去杀矣’，如此，则帝王之道，久而成者也。”予又不知其然矣。且尧之有道乎？生丹朱焉。舜之有道乎？生商均焉。则尧之道，宜成於朱也；舜之道，宜成乎均也。又何尧、舜之道，末成於身，而不成於朱、均之世也？且危邦之人思治，甚於饥人之思食也，若以数十百年之道导危邦，是犹强柔嘉之食，远其期而给饥人，邦危人饥，此何以安之乎？饱之乎？予故曰政有富生人强国家，皆安得不谓之君道也，不知皇帝王伯之名升降也，又不知数十百年而成何待也。


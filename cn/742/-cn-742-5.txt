鹿樵纪闻


序


寒夜鼠啄架上，发烛照之，则明季三王时邸报，臣畜之以为史料者也。年来幽忧多病，旧闻日落；十年三徙，聚书复阙；后死之责，将谁任乎？臣因是博搜见闻，讲求实录，刊讹谬，芟芜秽，补缺遗，类分为四十一篇：自福王至桂王，更七载而勒成一书，名之曰“鹿樵纪闻”，所以成一代鼎革之言也。或曰：“子之所言皆信而无疑乎？”曰：“作春秋者所见异辞，所闻异辞，所传闻异辞；所见三世，所闻四世，所传闻者五世；世远而闻见因以不齐，三传所以多庞也。太史公成一家书，而年表与本纪之年，世家与列传之事，或自为抵牾者多，亦有传闻者使之然与？兹虽采纪说，谘之耳闻，犹从及见之年，臣敢以自欺者欺人哉？

执简之臣，不以忌讳于当时之士，谓狂言可矣。“

娄东梅村野史








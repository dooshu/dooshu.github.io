○幽松赋

惟天地之覆载，属日月之贞明，幸雨之广润，及草木之滋荣。代何材而不用？材何代而不生？若乃地势卑而路修回，有孤山曲涧之幽松，挺百尺而敷其状，耸千仞而擢其容。柯夭矫，花叶芊茸，枝横栖鹤，盖偃盘龙。蹙皮肤而文叠危，宏磊而谷深重，代人之所未见，匠者之所未逢，抱雅操兮积年载，持概节兮伫时雍。梢森乎岩之畔，扶疏兮山之足，禀二仪而自清，居四时而常绿。其孤高也，则排烟而荡雾；其贞坚也，则超代而越俗；偏睹日而疏阴，邃自然而孤直，起喻有叔夜之材，入梦表丁君之职，涧底幸左思之咏，岁寒蒙孔子之识。伟哉盛矣！属时代兮多杞梓，其用无隔，窥幽涧兮茂松柏，梓待构而见须，松堪栋兮希择。其文理也奇绝，可以雕楹架，其雅操也昂藏，可以振雪凌霜。向日贞心擢，临风古气扬，深谷如蒙顾，此地有材良。王尔经过而叹曰：“帝德咸亨，此松挺生。”公输俯仰而顾曰：“王道利贞，大厦用成。”希皇鉴之留盼，感郁郁之馀情者也。

孙崇古


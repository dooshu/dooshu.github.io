【唐田弘正家庙碑〈元和八年〉】

右《田弘正家庙碑》，昌黎先生撰。余家所藏书万卷，惟《昌黎集》是余为进士时所有，最为旧物。自天圣以来，古学渐盛，学者多读韩文，而患集本讹舛。惟余家本屡更校正，时人共传，号为善本。及后集录古文，得韩文之刻石者如《罗池神》、《黄陵庙碑》之类，以校集本，舛缪犹多，若《田弘正碑》则又尤甚。盖由诸本不同，往往妄加改易。以碑校集印本，与刻石多同，当以为正。乃知文字之传，久而转失其真者多矣。则校雠之际，决于取舍，不可不慎也。印本云“衔训事嗣，朝夕不怠”，往时用他本改云“衔训嗣事”。今碑文云“衔训事嗣”，与印本同，知其妄改也。印本云“以降命书”，用他本改为“降以命书”。今碑文云“以降命书”，与印本同，知为妄改也。印本云“奉我天明”，用他本改云“奉我王明”。今碑文云“奉我天明”，与印本同，知为妄改也。此类甚多，略举三事，要知改字当慎也。治平元年三月八日书。


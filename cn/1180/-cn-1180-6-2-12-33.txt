答石麓李相公


弟违远光仪，于兹十载矣。以绵力负戴之不暇，无能时时修问左右，以自罹于疏薄，无所逃罪。翁不加督过，已为厚幸。乃辱寻旧盟，怀之以好音，临之以重使。豚儿忝窃，又承厚情缱绻，珍贶骈蕃，益彰弟之不德也。愧感，愧感！

弟以谫劣，谬肩重任，恒恐中道颠蹶，有负夙昔期许之心。兹幸主德日新，国家无事，弟乃以其间乞身而归。未蒙俞允，付嘱愈重。早夜兢兢，诚不知死所矣！翁素怜我，何以策之，俾获全于末路乎？

使旋，草草附谢。鄙情薄敬，肃具别楮，统惟鉴存。






致斋太一宫

钱惟演

斋洁奉惟馨。瑶台独自升。楼迷五里雾。坛烛九枝灯。珠馆来青雀。璇题射玉绳。疏钟平野阔。古柏夕霏凝。鹤扇真规月。仙衣可镂冰。春茶泛云液。晓饭荐兰蒸。炼药疑洪井。藏书类羽陵。回瞻太帝室。飞槛更长凭。

杨亿

汉帝祈年馆。威神法太微。赤章修秘祝。盘石拂仙衣。雉雊灵光发。鸾歌彩雾霏。霓旌飘夕吹。瑶草泛春晖。琼屑晨杯满。芝苗昼茹肥。象樽犹一献。凫舄自双飞。天迥飙轮度。宵残素瑟希。回看葱郁处。佳气接彤闱。

刘筠

紫馆天神贵。纶闱地望清。斋心奉蠲洁。摄事罄诚明。殿翼如轩翥。坛垓类削成。直官琳札密。太宰绣衣轻。薜荔罗芳席。虹蜺曳彩旌。星陈五帝佐。体荐一元牲。苍驷回风驭。珍禽警露声。丹霞升晓气。若木竞新英。挹袂宁无友。凌霄自放情。受厘宣室对。贾傅异诸生。


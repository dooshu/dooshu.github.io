○代谢赐人粮马料状

右。臣先奉恩旨，赐前件人粮马料，初已陈让，不蒙允许。臣昨日於延英对见，又请前件粮数内停一千人粮圣情未察，倍增惶惧。臣自兴兵以来，早参戎律，及讨庆绪，即从先皇，皆虔奉睿谋，遂清多难。岂臣薄劣，辄敢贪天？而宠遇特深，封赏殊厚。缠绵渥泽，三十馀年，食邑累加，俸料甚广。自此之外，更有田园，朝夕所须，幸无阙乏。不谓继明之始，恩出非常，曲赐裒崇，沾此粮料。虽雨之施，在恩私而至极；彼凋朽之质，顾饕餮而多惭。是以形神震骇，不知所据？惧悚颠沛，以促馀年。敢犯宸严，重祈哀亮。傥蒙全度，伏乞赐停。谨奉状。


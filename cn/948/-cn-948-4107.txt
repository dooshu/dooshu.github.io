陆游　野兴

溪涨侵庵路，山光压钓矶。

荒畦荷鉯去，小艇载犁归。

世态那堪看，吾言可自违。

从今谢人事，终日掩荆扉。

陆游

陆游　野兴

晨炊畲粟荐园蔬，默计生涯已有余。

举世方夸稽古力，满怀空贮活人书。

闷呼赤脚行沽酒，出遣苍头旋僦驴。

不为归休习疏嬾，爱闲元与市朝疏。

陆游

陆游　野兴

莽莽宽野间，悠悠旷达身。

气从林下吐，言向醉中真。

社栎元当寿，江鸥岂易驯。

兴来无远近，随处岸纶巾。

陆游

陆游　野兴

荷锄通北涧，腰斧上东峰。

秋水清见底，晓云深几重？

冬冬传社鼓，渺渺度楼钟。

归觅村桥路，诗情抵酒浓。

陆游

陆游　野兴

蓍草晨占大易爻，松肪夜借隐书抄。

饥时每就猿分果，宿处时从鹤寄巢。

旋卖荆薪持取醉，偶逢野叟即论交。

颓然坐阅人间事，耐辱禁愁却自嘲。

陆游

陆游　野兴

寓馆无常地，轻装不宿谋。

迷途问耕叟，过渡上渔舟。

野饭香炊玉，村醪滑泻油。

还家亦无事，随处送悠悠。

陆游

陆游　野兴

红饭青蔬美莫加，邻翁能共一瓯茶。

舍西日紧花房敛，港北风生柳脚斜。

筇杖不妨闲有伴，茆檐终胜老无家。

自惊七十犹强健，采药归来见暮鸦。

陆游

陆游　野兴

东望城闉十里遥，野人生计日萧条。

棋枰弃置机心息，肉食蠲除业境消。

送药时时过邻父，放鱼日日度溪桥。

自怜爱物还成癖，门巷春来草没腰。

陆游

陆游　野兴

玉门关外何妨死，饭颗山头不怕穷。

春瓮已成花欲动，了无一事著胸中。

陆游

陆游　野兴

来日无多去日遒，朱颜那肯为人留。

檐声点滴无时雨，野气苍茫极目秋。

朝出钓鱼来北渚，夜耕驱犊上西畴。

此心所要常无媿，寂寞衡门死即休。

陆游

陆游　野兴

身似孤鸿铩羽翰，悲鸣饮啄住江干。

酒阑客思多新感，病起衰颜失故丹。

倦枕忽闻中夜雨，疏砧又报一年寒。

幽窗晤语无来客，空倚诗情强自宽。

陆游

陆游　野兴

扫尽红麈闭是非，舍傍好在旧苔矶。

壶中春色松肪酒，江上秋风槲叶衣。

一片共知云偶出，千年谁识鹤重归？

勿言野外无供给，雪後连山药草肥。

陆游

陆游　野兴

小雨迎藜杖，微风入葛巾。

宁甘结袜系，不作拜车尘。

施药乡邻喜，忘机鸟雀驯。

家山又初夏，好在不赀身。

陆游

陆游　野兴

鬓边莫笑久星星，造物常锺我辈情。

每带余酲蹋花影，又和残梦听莺声。

轩窗风过书签乱，洲渚潮生钓艇横。

韩子未除豪气在，文章都待不平鸣。

陆游

陆游　野兴

涉涧穿林信意行，翠崖朱栈惬幽情。

关关幽鸟将雏语，簌簌幽皇解箨声。

藉草一壶消永日，出门几屐了平生。

川云正作遮山计，浩荡南风又快晴。

陆游

陆游　野兴

老去痴顽百不能，非醒非醉日腾腾。

敲门惟有徵租吏，好事元无送米僧。

旧俗不还谁复念，古书虽在渐难凭。

平生意气今如此，惆怅西窗半夜灯！

陆游

陆游　野兴

楼兰勋业竟悠悠，聊作人间汗漫游。

半谷云霞丹灶熟，一天雷雨剑池秋。

徜徉药市经旬醉，问讯巢仙数夕留。

却过故庐应一叹，岸边犹系采菱舟。

陆游

陆游　野兴

江湖萧散葛天民，敕放还山一幅巾。

老去饥羸惟恃粥，病来举动每须人。

道穷举世知心少，学进吾儿著语亲。

更有一端差自慰，短檠不作白头新。

陆游

陆游　野兴

猿臂将军老未衰，气吞十万羽林儿。

南山射虎自堪乐，何用封侯高帝时！

陆游

陆游　野兴

山豁逢孤寺，林穷渡小沟。

松声乱僧梵，雨点杂鱼游。

皁纛三军帅，金章万户侯。

人生各有愿，未肯换肩舟。

陆游

陆游　野兴

残水涓涓入野塘，菊花犹放数枝黄。

闷思野步便晴日，病怯冬温喜薄霜。

汤饼煮成新兔美，脍齑捣罢绿橙香。

人间富贵知何得？商略山林却味长。

陆游

陆游　野兴

早见高皇宇宙新，耄年犹作太平民。

虚名仅可欺横目，戆论曾经犯逆鳞。

原野暮云低欲雨，陂湖秋水浩无津。

萧条生计君无笑，一钵藜羹敌八珍。

陆游

陆游　野兴

去去历山寸，行行并庙垣。

湍流鱠鱼小，仄径鮳花繁。

白鹭飞如导，青萝险可扪。

归途不寂寞，迎笑有诸孙。

陆游

陆游　野兴

饱见人间行路难，暂陪鵷鹭意先阑。

集仙院床三题石，神武门前两挂冠。

饥卧了无千里志，倦飞元怯九霄寒。

客来莫笑蓬窗陋，若比巢居已太宽。

陆游

陆游　野兴

水作縠纹微起伏，天如卵色半阴晴。

偶来竹下搘颐坐，却向藤阴曳杖行。

西埭人喧荻船过，东村灯上纬车鸣。

幽居应接真无暇，莫讶经年嬾入城。

陆游


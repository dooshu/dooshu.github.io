·祭平夷侯周九苞文

于乎！天荒地老，达人每等视于电光；琴亡剑化，哲士或寄慨于星芒。然而菀枯者旦暮、修短者阴阳，委形顺命，夫何用其悲凉！独废兴存亡之感交切于中而不能自解者，其在公之丧！盖公之勳名，如横海下濑，则英威不可谓不张；公之寿考，几营平新息，则景福不可谓不康；公之胤嗣，如璚林玉树，则承家不可谓不昌；公之部曲，皆铁肝石肠，则报国不可谓不庄。惟是鲸鲵虽盛，而中原之豺虎尚狂；带砺虽盟，而中兴之旄钺谁勷？奚不憖遗一老以九合一匡，而遽骑箕尾以上翔！然则慰公者，以高节稀龄，全名完节；而所以惜公者，未及抟风细柳，捧日扶桑。即公之当自惜而不能自慰者，犹有逊于铜柱之平蛮、金城之平羌！鹿鹿如余，列公之盟坛，亦谬称夫雁行；冀公之义旗，或庶几乎鹰扬！忽闻舟壑之移，不禁悽恻而涕滂；愧行营之羁阻，弗克执绋以趋跄！敬遣一介陈词而告奠兮，聊写余心之衋伤；倘炎轮之匪远兮，尚来格乎椒浆！

〔人物考略〕

周九苞：当是周瑞字。考「鲒埼亭集」「钱忠介公碑」有闽安伯周瑞，与「海东逸史」「监国纪」同。今观「奇零草」本题作「侯」虽微有违异，然考「逸史」瑞为平夷侯，周寉芝弟；寉芝之字为九元（「小腆纪年」「元」作「京」），是九苞当为瑞字。盖兄弟均用「九」字作字。至「冰槎集」「祭平西侯周九苞文」，一本「平西」作「平夷」，恐是「闽安」之讹。

寿镛谨案：「自用研铭」至「祭平夷侯周九苞文」八篇，无年月可稽，因列入「外编」。


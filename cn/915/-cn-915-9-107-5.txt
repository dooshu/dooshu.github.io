◇答释法云书难范缜神灭论

辱告，并垂示敕答臣下审《神灭义》。伏读周流，式歌且舞。夫识虑沈隐，精灵幽妙，近步无以追，凡情不能测，外圣知其若此，所以抑而不谈。故涉孔父其尚昏，经姬公其未曙，而碌碌之徒，忘理信目，锥画管窥，异见锋起。苟犭旬离贤之名，遂迷霜露之实，愚惑到此，深可矜伤。

我皇道贯幽显，明逾日月，穷天地之极，以尽始终之奥。忌获紫之妨薰朱，恶雉珉之乱凤玉。爰发圣衷，降兹雅义，信足以炎扬妙觉，拯厥沈泥，近照性灵之极，远明孝德之本。实使异学翦其邪心，四方笃其羡慕。谬以多幸，预奉陶均，沐泽饮和，有兼庆跃，流通曲被，佩荷弥深。司马筠呈。（《弘明集》十）


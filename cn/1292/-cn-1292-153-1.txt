◇　上疏告扬恽罪

高昌车奔入北掖门，恽语富平侯张延寿曰：「闻前有奔车抵殿门，门关折，马死，而昭帝崩。今复如此，天时，非人力也。」左冯翊韩延寿有罪下狱，恽上书讼延寿。郎中丘常谓恽曰：「闻君侯讼韩冯翊，当得活乎？」恽曰：「事何容易！胫胫者未必全也。我不能自保，真人所谓鼠不容穴衔窭数者也。」又中书谒者令宣持单于使者语，视诸将军、中朝二千石。恽曰：「冒顿单于得汉美食好物，谓之臭恶，单于不来明甚。」恽上观西阁上画人，指桀纣画谓乐昌侯王武曰：「天子过此，一二问其过，可以得师矣。」画人有尧舜禹汤，不称而举桀纣。恽闻匈奴降者道单于见杀，恽曰：「得不肖君，大臣为画善计不用，自令身无处所。若秦时但任小臣，诛杀忠良，竟以灭亡；令亲任大臣，即至今耳。古与今如一丘之貉。」恽妄引亡国，以诽谤当世，无人臣礼。又语长乐曰：「正月以来，天阴不雨，此《春秋》所记，夏侯君所言。行必不至河东矣。」以主上为戏语，允悖逆绝理。

（《汉书·杨敞传》）




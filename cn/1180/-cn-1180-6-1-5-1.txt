请重修大明会典疏


准礼部手本，该礼科给事中林景旸等题为泰道方亨，国家闲暇，恳乞圣明及时修辑成宪，以垂永图，以光继述大孝事。要将弘治十五年以后事例，命官编辑，增入《会典》等因。该本部覆称：“《大明会典》一书，即唐、宋《六典》、《会要》之遗意，以昭一代之章程，垂万年之成宪，至精且当。顾其为书，成于弘治之末年，至今代更四圣，岁逾六纪。典章法度，不无损益异同，其条贯散见于简册卷牍之间。凡百有司，艰于考据，诸所援附，鲜有定画。以致论议烦滋，法令数易，吏不知所守，民不知所从，甚非所以定国是而一人心也。嘉靖年间，世宗皇帝尝命儒臣续修《会典》，自弘治十五年至嘉靖二十八年而止；已经进呈，未蒙刊布。隆庆二年，都御史孙应鳌亦尝奏请汇辑嘉靖事例附入《会典》。今给事中林景旸等复申前请，委于政理有裨。但今两朝《实录》尚未告成，披阅校正，日不暇给；若复兼修《会典》，未免顾此失彼。合行翰林院，候《实录》进呈毕日，另行题请开馆，抡选儒臣，分局纂修。仍先行文各该衙门，选委司属官，将节年题准见行事例，分类编集，呈送堂上官校勘明白，候开馆之日送入史馆，以备采择。”等因。万历年五月初六日，奉圣旨：“是。钦此钦遵。”

手本到阁，臣等恭照《会典》一书，于昭代之典章法度，纲目毕举，经列圣之因革损益，美善兼该，比之《周官》《唐典》，信为超轶矣。顾其书创修于弘治之壬戌，后乃阙如；续编于嘉靖之己酉，未经颁布。又近年以来，好事者喜于纷更，建议者鲜谙国体，条例纷纭，自相牴牾，耳目淆惑，莫知适从，我祖宗之良法美意几于沦失矣。今幸圣明御极，百度维新，委宜及今编辑成书，以定一代之章程，垂万年之典则。

先该科臣建议、该部题覆，比时委因两朝《实录》未成，势难兼理。今穆宗皇帝《实录》进呈已久，世宗皇帝《实录》编纂已完，臣等删润，功亦将毕，催督缮写，计岁终可以进呈，所有编纂诸臣在馆稍暇，前项钦奉明旨续修《会典》一节，相应及时举行。合候命下，查照弘治、嘉靖年间事例，择日开馆，命官纂辑。仍乞敕下礼部，照依先题事理，催各该衙门，将见行事例选委司属官素有文学者，分类编辑，送馆备录。其一应纂修事宜，及合用官员职名，容臣等陆续开具奏闻。谨题请旨。

（奉圣旨：是。礼部知道。）






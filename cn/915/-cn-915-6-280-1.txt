◇驳论张华

自天子已下，争臣各有差，不得归罪于一人也。故晏子曰：「为己死亡，非其亲昵，谁能任之？」里克之杀二庶，陈乞之立阳生，汉朝之诛诸吕，皆积年之後乃得立事。未有事主见存，而得行其志于数月之内者也。式乾之会，张华独谏。上宰不和，不能承风赞善，望其指麾从命，不亦难乎！况今皇后谮害其子，内难不预，礼非所在。且后体齐于帝，尊同皇极，罪在枉子，事不为逆，义非所讨。今以华不能废枉子之后，与赵盾不讨杀君之贼同，而贬责之，于义不经通也。（《晋书·温羡传》。先是张华被诛，齐王ぁ辅助政，建议欲复其官爵，论者或以为非，羡驳之。）


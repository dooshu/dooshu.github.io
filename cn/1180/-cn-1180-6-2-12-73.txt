答蓟辽总督张崌崃


青酋见顺义，原为己事。乃索我通事，托言属夷，殊可恶也。如再来缠扰，只以礼拒之，毋曲循其情，致堕奸夷之计。

来谕谓战可恃而后和可坚，最为得策。惟公着实行之，不徒为目前支吾之计，边圉幸甚。青酋东行祭神，亦往年常事，但载甲以行，委属可疑，已行该镇防备。

北路缺，未奉命之先，本兵已推董一元，此人亦可用也。






○吴绮艺香词

周叔云给谏东欧词中有句云：“月在樱桃树底黄。”与吴{艹园}次太守［绮］“雪在山查树上红”句同一思致。红黄二韵，非深於词者不能押，亦不敢押。其妙正在可解不可解间。太守由贡生官中书，奉诏谱椒山乐府，特邀称赏，迁武选司员外郎，盖即以椒山原官官之，其宠眷如此。旋出守湖州，锄强扶弱，不受请，致失上官意，以诗酒不事事罢官。早岁有“把酒祝东风，种出双红豆”句，因之得名，惜全阕不称。所著艺香词，已录入四库全书。其吴兴感事相见叹云：“西风落日登台。眼重开。无数绕城山色，送青来。今古事，吴越地，几雄才。一片项王马勒乱山堆。”音馀言外，足冠全编，他词未能称是。


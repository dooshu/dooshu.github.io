◇上铸钱均货议（建元四年）

食货相通，理势自然。李悝曰：「籴甚贵伤民，甚贱伤农。」民伤则离散，农伤则国贫。甚贱与甚贵，其伤一也。三吴国之关阃，比岁被水潦而籴不贵，是天下钱少，非谷穰贱，此不可不察也。铸钱之弊，在轻重屡变，重钱患难用，而难用为累轻，轻钱弊盗铸，而盗铸为祸深。民所盗铸，严法不禁者，由上铸钱惜铜爱工也。惜铜爱工者，谓钱无用之器，以通交易，务欲令轻而数多，使省工而易成，不详虑其为患也。自汉铸五铢钱，至宋文帝，历五百馀年，制度世有废兴，而不变五铢钱者，明其轻重可法，得货之宜也。以为宜开置钱府，方收贡金，大兴铸，钱重五铢，一依汉法。府库以实，国用有储，乃量奉禄，薄赋税，则家给民足。顷盗铸新钱者，皆效作翦凿，不铸大钱也。磨泽淄染，始皆类故；交易之後，渝变还新。良民弗皆淄染，不复行矣。所鬻卖者，皆徒失其物。盗铸者，复贱买新钱，淄染更用，反复生诈，循环起奸，此明主尤所宜禁而不可长也。若官铸钱已布於民，使严断翦凿，小轻破缺无周郭者，悉不得行，官钱细小者，称合铢两，销以为大。利贫良之民，塞奸巧之路。钱货既均，远近若一，百姓乐业，市道无争，衣食滋殖矣。（《南齐书·刘悛传》，建元四年，奉朝请孔觊上《铸钱均货议》，又见《通典》九。）


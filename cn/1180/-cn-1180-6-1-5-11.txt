请停止内工疏


该文书官丘得用口传圣旨：“慈庆、慈宁两宫，着该衙门修理见新，只做迎面。钦此。”臣等再三商榷，未敢即便传行。

窃惟治国之道，节用为先；耗财之原，工作为大。然亦有不容已者：或居处未宁，规制当备；或历岁已久，敝坏当新。此事之不容已者也。于不容已者而已之，谓之陋；于其可已而不已，谓之侈。二者皆非也。

恭惟慈庆、慈宁，乃两宫圣母常御之所，若果规制有未备，敝坏所当新，则臣等仰体皇上竭情尽物之孝，不待圣谕之及，已即请旨修建矣。今查慈庆、慈宁，俱以万历二年兴工，本年告完。当其落成之日，臣等尝恭偕阅视，伏睹其巍崇隆固之规，彩绚辉煌之状，窃以为天宫月宇，不是过矣！今未逾三年，壮丽如故，乃欲坏其已成，更加藻饰，是岂规制有未备乎？抑亦败坏所当新乎？此事之可已者也。况昨该部、该科，屡以工役繁兴，用度不给为言。已奉明旨：“以后不急工程一切停止。”今无端又兴此役，是明旨不信于人，而该部、科必且纷纷执奏，徒彰朝廷之过举，滋臣下之烦言耳。

方今天下，民穷财尽，国用屡空。加意撙节，犹恐不足；若浪费无已，后将何继之？臣等灼知两宫圣母，欲皇上祈天永命，积福爱民，亦必不以此为孝也。臣等备员辅导，凡可将顺，岂敢抗违？但今事在可已。因此省一分，则百姓受一分之赐。使天下黎民，万口同声，祝圣母之万寿，亦所以成皇上之大孝也。伏望圣慈，俯鉴愚忠，将前项工程暂行停止，俟数年之后，稍有敝坏，然后重修未晚。臣等干冒宸严，无任悚栗之至。

（万历五年五月二十一日上随该文书官口传圣旨：先生忠言已奏上圣母。停止了。）






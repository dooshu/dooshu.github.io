张耒　遣兴次韵和晁应之四首

日落村虚烟霭青，草根促织晚先鸣。

群山衮衮望中去，新月娟娟愁里生。

暗峡风云秋惨淡，高城河汉夜分明。

寄书故国还羞涩，白首萧条老病婴。

张耒

张耒　遣兴次韵和晁应之四首

老去诗书倦讨论，一樽相对尚殷勤。

锻炉放荡狂中散，书阁萧条老子云。

要路交亲嗟隔阔，他乡耆旧饱知闻。

衰知多病头风甚，解寄新文独有君。

张耒

张耒　遣兴次韵和晁应之四首

洛阳宫殿锁埃尘，翠辇东还几度春。

双阙晓云连太室，九明晴影动天津。

地藏宝鼎宁无祲，龙护灵书固有神。

游豫此时期圣主，保厘从古仗元臣。

张耒

张耒　遣兴次韵和晁应之四首

西风淅淅满征衣，天畔危亭面翠微。

云解映山常漠漠，叶知辞树亦依依。

苦饥黄鹄犹谋食，无事轻鸥得远飞。

落日秋风满江汉，杖藜三叹未能归。

张耒

张耒　遣兴次韵和晁应之四首

夜泛孤舟清洛津，宓妃轻步若为亲。

清涵星汉光垂地，冷觉鱼龙气近人。

镜里悲秋双鬓发，马边随客两京尘。

愁心欲比东流水，滚滚无穷日日新。

张耒

张耒　遣兴次韵和晁应之四首

女几山前云雨收，五更星斗转西楼。

苍苍淡月关河晓，袅袅西风观阁秋。

独鹤有求时饮啄，孤云无事任沉浮。

可怜白发张公子，还望西山歌四愁。

张耒

张耒　遣兴次韵和晁应之四首

蓬门鸟雀啅黄昏，归径牛羊各有群。

水阔鱼龙阴后出，山空虎豹夜深闻。

西来客引秦川雨，南去秋连楚泽云。

唐汉废兴无处问，西风禾黍但丘坟。

张耒

张耒　遣兴次韵和晁应之四首

露下风悲萤火流，周南羁客意悠悠。

山川老去三年泪，关塞秋来万里愁。

惯逐禽鱼谙异俗，每因霜月梦沧洲。

一抛砚井双蓬鬓，天畔诗成独倚楼。

张耒


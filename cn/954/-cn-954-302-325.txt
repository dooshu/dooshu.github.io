陈造　都梁八首

淮汴朝宗地，孤埤只眼前。

谯楼西日淡，戍鼓北风传。

破竹非无计，浇瓜亦自贤。

客愁浑几许，抚剑倚吴下。

陈造

陈造　都梁八首

天外纤云尽，山颠望眼遥。

平淮剪绿野，白塔界晴霄。

客里风光异，吟边物象骄。

功名它日事，回首兴萧条。

陈造

陈造　都梁八首

新居得翠微，景趣自幽奇。

白石群羊卧，修篁翠葆欹。

山光衔睥睨，云影傍藩篱。

席户无车马，禽猿不更疑。

陈造

陈造　都梁八首

关塞凄凉处，青徐指顾边。

如何汉正朔，不尽禹山川。

将略轻三捷，天威重万全。

诸公不愒日，老子判留年。

陈造

陈造　都梁八首

路恶惟沙碛，山回忽市廛。

楼台明晚照，花竹暝寒烟。

生事知无警，欢声验有年。

犹嫌武陵遇，不载割淮鲜。

陈造

陈造　都梁八首

犬吠葱青里，人家竹径深。

短篱循石磵，老屋枕烟岑。

牛瘠知春事，鸠啼认晏阴。

丰年易为客，杯酒慰幽寻。

陈造

陈造　都梁八首

向来经世蕴，每作负山驰。

鬓发不留黑，京尘惭旧缁。

生涯黄卷在，心事白鸥知。

回首林泉癖，穷吾不为诗。

陈造

陈造　都梁八首

年年汉臣节，春雁与同归。

番俗尊华服，皇家后武威。

市中斜毼贱，水外拂庐稀。

南北皆生息，和亲果是非。

陈造


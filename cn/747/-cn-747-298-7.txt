○让夺礼表

草土臣兢言：伏奉去年八月十日恩敕，追臣赴京，起复尚书水部郎中，依旧兼判刑部郎中知国史事，闻命惊号，心手无措。臣兢中谢。臣行负幽明，祸延所怙，衔哀茹血，五情崩溃。卜邻之训，永慕不追；陟岵之感，穷冤已及。但心同木石，未能自死，岂悟皇明，旋加辟命。且臣闻在家称孝，居国必忠，苟违斯理，实亏礼教，焉有躬婴荼毒，而迹忝南史；首伏苫庐，而名叨东观？将何以发挥帝典，褒贬人伦，定一代之是非，为百王之准的？臣不敢远喻前古，广饰浮辞，自近岁以来起复者，则有御史大夫解琬、黄门侍郎张说、工部侍郎苏，皆诉哀陈款，特蒙矜遂，此实成例，窃敢庶几。伏愿陛下敦孝理之风，全通丧之典，追收纶涣，俯纳恳诚，许其毕疚私庭，终服凶次，获申负土之礼，用展攀柏之悲，则虽死之年，犹生之日。无任荒迫之至，谨遣臣大学生终奉表陈乞以闻。


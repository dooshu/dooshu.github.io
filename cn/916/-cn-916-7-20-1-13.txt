【雁门太守行三首】

轻霜中（文苑作终。）夜下。黄叶远（《类聚》作晚。文苑同。）辞枝。寒苦春难觉。边城秋易知。风急ユ（文苑作征。）旗断。涂长铠马疲。少解孙吴法。家本幽并儿。非关买雁肉。徒劳皇甫规。（○《类聚》四十二作燕门太守歌。文苑英华百九十六。《乐府诗集》三十九。《诗纪》六十七。）

陇暮风恒急。关寒霜自浓。枥马夜方思。（文苑作饲。）边衣秋未重。潜师夜接战。略地晓摧锋。悲笳动胡（乐府作明。）塞。高旗出汉墉。勤劳谢功（乐府作公。）业。清白报迎逢。非须（文苑作颁。）主人赏。宁期定远封。单于如未系。（乐府作击。）终夜慕前踪。（○文苑英华百九十六。《乐府诗集》三十九。《诗纪》六十七。）

三月杨花合。四月麦秋初。幽州寒食罢。郑国采桑疏。便闻雁门戍。结束事戎车。寄语金闺妾。勿怨寒床虚。（○《类聚》四十二。）。鹅军攻日逐。燕骑荡康居。大宛归善马。小月送降书。（○《颜氏家训》文章篇。○逯按。以韵断之。此为三月篇佚文也。）


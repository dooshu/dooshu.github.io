酬万年少


其一

石华秀南涧，幽蕙扬中陵。
物情有欣慕，在远各自矜。
丰沛多奇材，东吴擅修能。
与君新结交，意气来相凭。
帝京共游戏，江表观徽绳。
道欢洽清燕，雅负贤豪称。
伤哉礼俗士，焉能辨淄渑。
风尘满天地，阿阁飞青蝇。
何年竦长剑，昔人如股肱。

其二

秋英粲林麓，扬舲大江湄。
子爱涧中藻，余爱濑下蓠。
幽芬娟以淑，心曲多恢奇。
偕游不其山，道远方俟时。
流猋生双阙，白日忽已移。
赴难愧古人，变服良可悲。
子负河朔风，默坐流英姿。
问谁执此衅，我言既相疑。
幽愤当见理，何言酬恩私。





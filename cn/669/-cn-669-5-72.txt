72　禹惡旨酒　漢初榷酒酤流害萬世


萍氏「幾酒」，猶妹土之誥也，禹惡旨酒。易未濟之終，以「濡首」爲戒，曷嘗導民以飲而罔其利哉！初榷酒酤，書於漢武紀，天漢三年春二月，初榷酒酤。其流害萬世，甚於魯之初税畝。

【元圻案】秋官萍氏「幾酒」注：「苛察沽買過多及非時者。」疏：「時，謂若酒誥『惟祀兹酒』，及鄉飲酒『及昏娶爲酒食以召鄉黨僚友』，是其時也。」〇東萊吕氏曰：「周公作酒誥，其刑之重，恐人沈湎浸漬，傷德敗性。至於周官之禁酒，皆此意。及漢文帝爲酒酺，景帝以歲旱禁民酺酒，蓋恐耗靡米穀，民食不足，此猶有重本抑末之意。及弘羊建榷酒之利，設心大不同，不過私家不敢擅利，公家却自專其利耳。古者惟恐人飲酒，至後來惟恐人不飲酒。」






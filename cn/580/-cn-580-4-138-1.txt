张特立　郑思肖　谢翱〔吴思齐　方凤　唐珏　林景熙〕　王炎午〔张宏毅〕　龚开〔汪元量〕　孙潼发　赵友钦　陆钊　张庆之〔王义端〕　王昌世　杜瑛　杜本〔张枢〕　王鉴


张特立，字文举，东明人。初名永，避金卫绍王讳，易今名。以进士为偃师主簿，拜监察御史。平章政事白撒犒军陕西，特立劾其掾不法，白撒诉于朝，特立遂弃官归。特立通程氏《易》，晚教授诸生，东平严实每加礼焉。世祖在潜邸，使右丞赵宝臣谕特立曰：“前监察御史张特立养素丘园，易代如一。今年几七十，研究圣经，宜锡嘉名，以光潜德。可特赐号曰‘中庸先生’。”又谕曰：“先生年老目病，不能就道，故令赵宝臣谕意，且名其读书之堂曰‘丽泽’。”复降玺书谕特立曰：“白首穷经，诲人不倦，无过不及，学者宗之。昔已赐嘉名，今复谕意。”中统二年诏曰：“中庸先生，学有渊源，行无瑕玷，虽经丧乱，不改故常。未遂丘园之贲，俄兴窀穸之悲，可复赐前号，以彰宠数。”至元三年卒，年七十五。

郑思肖，字忆翁，又字所南。福州连江人。祖咸，宋枝江县主簿。父震，安定、和靖二院山长。思肖为太学上舍生，应博学宏词科。大兵南下，叩阍上书，辞意切直，忤当路，不报。宋亡，始改今名，寓思赵氏之意。不娶，岁时伏腊，辄野哭，南向而拜。闻北语，则掩耳而走。人亦知其孤僻，不以为异也。坐卧不北向，扁其室曰“本穴世界”。以本字之十置下文，则大宋也。工画墨兰。宋亡后，画兰根不著土。或问之，曰：“地为番人夺去矣。”赵孟朓才名冠世，思肖恶其仕元，与之绝。孟朓数往候之，终不得见，叹息而去。未几，卖其田宅，惟留数亩为衣食资。仍谓佃者曰：“我死，汝则主之。”病亟，属其友唐东屿曰：“思肖死矣，烦为书木主曰‘大宋不忠不孝郑思肖’。”语讫而绝，年七十八。思肖自称三外野人，著《大无工十空经》，寓为大宋经，语奇涩如廋语，莫能晓。自题云“思肖呕三斗血，方能书此。后当有具眼者识之。”

谢翱，字皋羽，福州长溪人，后徙浦城。父钥，居母丧庐墓，终身不仕，通《春秋》。翱世其家学，试进士不第，倜傥有大节。大兵入临安，宋相文天祥至闽，开府延平，檄州郡为勤王之师。翱素赢于财，散家资，募乡兵数百人赴难，遂参天祥军事，未几辞归。及宋亡，天祥被执以死，翱悲不自禁。适浙东，登严子陵钓台，设天祥主，酬酒毕，号而恸者三，乃以竹如意击石，作楚歌招之曰：“魂朝往兮何极，暮来归兮关塞，黑化为朱鸟兮，有咮焉食。”歌阕，竹石俱碎，闻者悲之。后去，依浦阳方凤。时永康吴思齐亦依凤，三人志趣相得。以朋友道丧，无如吴季札挂剑者。欲卜钓台之南为葬地，思合同志姓名，作许剑录。卒年四十七，凤等葬翱于钓台南，以文稿殉焉。翱诗直溯盛唐，不作近代语，文尤崭拔峭劲。每语人曰：“用志不分，神将避之。”其刻苦多类此。著有诗八卷，文二十卷。

思齐，字子善，永康人，陈亮外孙也，宋嘉兴丞。数上书言事，论贾似道母丧，不应赐卤簿，责文及翁顾忌，不力争。又言宰相附贵戚，塞言路。闻者壮之。宋亡，自号全归子。

凤，字韶卿，婺州浦阳人。宋咸淳中举进士不第。丞相陈宜中奇其才，欲荐之而未果，后以恩授容州文学。宋亡，遂不仕。凤善为古今体诗，不缘雕琢，而体裁纯密，自成一家。翱客死，凤走数百里赴其丧，卒年八十二。

与翱友善者，又有会稽唐珏。珏，字玉潜。少孤，力学以明经，教授乡里。西僧杨琏真珈发宋诸陵，珏痛愤，乃毁家募乡里少年，告以欲收思陵以下遗骸葬之。众如珏言，瘗于兰亭山后，种冬青树为识焉。翱感其事，作《冬青引》以纪之。

时又有太学生林景熙，字德旸，当发诸陵时，伪为丐者，背竹箩，铸银牌百余以贿僧徒，得高孝两陵骨，纳竹箩中，归葬于东嘉。景熙仕宋为礼部架阁。宋亡，不复仕。著有《白石樵唱》六卷，文十卷。

王炎午，字鼎翁，庐陵人，宋太学生。文天祥被执赴大都，炎午作文生祭之，曰：“采西山之薇，酌汨罗之水，以祭文山先生未死之灵。”天祥死，张宏毅持其发齿归，炎午复作望祭文。著有《吾汶稿》。

宏毅亦庐陵人，别号千载心。天祥辟为幕僚，不就。及天祥被执，宏毅曰：“丞相赴北，吾当偕往。”至大都，馆于天祥囚所之侧，日馈食，凡三年，终始如一。制一椟以藏其首，付天祥家。炎午及宏毅均隐居不仕而卒。

龚开，字圣予，山阳人。博学负才气，著文天祥、陆秀夫二传。开少与陆秀夫同居李庭芝幕府。宋亡，不肯求仕。家贫，坐无几席，每令其子浚俯伏榻上，就其背按纸作书画焉。

同时汪元量，字大有，钱塘人。以善鼓琴受知于宋理宗。国亡，奉宋三宫留燕，世祖欲官之，不肯。因赐为黄冠师，南归。后往来匡庐彭蠡之间，人以为神仙云。

孙潼发，字帝锡，睦州人。少好学，工文辞，尝携所业贽见刘克庄，大奇之，由是名动一时。宋咸淳四年进士及第，调衢州军事判官，有能名。州人留梦炎罢相家居，爱潼发才，欲以女妻之，潼发不可乃已。秩满，辟御前军械所干办工事。宋亡，隐居不仕。程钜夫奉敕求江南遗贤，以潼发应诏，固辞。梦炎入元为吏部尚书，荐潼发，亦不起。与乡人袁易、魏新之为三友。易与新之卒，潼发孑然独立。至大三年卒，年六十七。

赵友钦，鄱阳人，隐居自晦，不知其姓字。或曰名敬，字子公。莫能详也。因其自号，称为“缘督先生”。乃宋之宗室也。习天官遁甲钤式，著《革象新书》，发明授时历之蕴。乘青骡，从以小苍头，往来衢婺间。后卒，葬于衢州龙游山。弟子朱晖，龙游人，得其推步之学。

陆钊，字二思，福州人。宋丞相秀夫子。秀夫奉卫王昺至枫亭，其妾蔡氏生钊，留于枫亭。秀夫蹈海死，蔡氏招魂葬于莆田县之松山。元贞二年，敕宣抚李文虎访秀夫子录用，钊以诗却聘。文虎叹息而返。钊初迁莆田，后复徙枫亭，隐居不仕，卒。

张庆之，字子善，平江人。少有志操，通《春秋》，为举子业。及长，乃弃之。出入经史百氏，拟杨雄《太元》，作《测云》，又作《孔孟衍语》。绝意仕进，号海峰野逸，仿五柳先生，作《海峰逸民传》，以伯夷，蒋诩、陶潜、司空图自况。初，文天祥以工部尚书知平江府，庆之在弟子之列。宋亡，集杜诗述天祥平生大节，人多义之。

同时王义端，字元刚，龙兴丰城人。宋绥宁令。宋亡，弃官归。文天祥起兵江西，知义端有智略，辟为幕府参议。义端仰天叹曰：“天乎，事已至此，去将安归！”涕泣谢之。自是终其身不出，或劝之仕，义端曰：“我不能死，可复仕乎！”卒年八十七。有《经疑》十五篇，《史论》四十八篇，《经邦谠论》二十四卷。

王昌世，字昭甫，庆元鄞县人。父应麟，宋礼部尚书。宋亡，应麟杜门不出，日取经史百家之书讨论之。昌世甫十岁，能传其家学。凡应麟著述，昌世皆为之校订。应麟有重名，东南学者以为宋三百年文献所存。昌世名父之子，台省荐之，力辞曰：“士之大节，嗣守为难。敬身所以敬亲，肥遁所以无不利，不愿乎外也。”泰定四年卒，年六十一。子原孙、宁孙。昌世尝戒二子曰：“务学以实，勿事虚文。持身以诚，勿循诡道。”晚自称“静学居士”，有《静学稿》二十卷。

杜瑛，字文玉，其先霸州信安人。父时昇，《金史》有传。金将亡，士犹以文辞规进取，瑛独避地河南缑氏山中。时文物凋丧，瑛搜访遗书，尽读之。间关转徙，教授汾晋间。中书粘合珪开府于相，瑛应其聘，遂家焉。与良田千亩，辞不受。术者言其所居下有藏金，家人欲发视，辄止之。后来居者果得黄金百斤，其不苟取如此。

世祖南伐，召见问计，瑛从容对曰：“汉唐以还，人君所恃以为国者，法与兵食三事而已。国无法不立，人无食不生，乱无兵不守。今宋皆蔑之，殆将亡矣。若控襄樊之师，顺长江而下，以捣其背，大业可定也。”帝悦，曰：“儒者中乃有此人。”以瑛可大用，命从行，辞疾弗就。中统初，诏征瑛。时王文统方用事，瑛固辞。左丞张文谦宣抚河北，奏为怀孟、彰德、大名等路提举学校官，又辞。遗执政书，其略曰：“先王之道不明，异端邪说害之也。横流奔放，天理不绝如线。今天子神圣，俊乂辐辏，言纳计用，先王之礼乐教化兴明修复，维其时矣。若夫簿书期会文法末节，汉唐犹不屑也。执事者因陋就简，此焉是务，良可惜哉！夫善始者，未必善终。今不能溯流求源，明法正俗，育材兴化，以拯数百千年之祸，仆恐后日之弊，将有不可胜言者矣。”

人或勉之仕，则曰：“后世去古虽远，而先王之所设施，本末先后犹可考见，故为政者莫先于复古，苟因习旧弊，以求合乎先王之意，不亦难乎！吾又不能随时俯仰，以赴机会，将焉用仕？”于是杜门著书，优游道艺，以终其身。年七十，遗命其子处立、处愿曰：“吾即死，当表吾墓曰‘缑山杜处士’。”天历中，赠资德大夫、翰林学士、上护军，追封魏郡公，谥文献。所著书曰《春秋地理源委》十卷，《语孟旁通》八卷，《皇极引用》八卷，《皇极疑事》四卷，《极学》十卷，《律吕律历礼乐杂志》三十卷，文集十卷。

杜本，字伯原，其先居京兆，后徙天台，又徙临江之清江。本博学善属文。江浙行省丞相忽剌木得其所上《捄荒策》，大奇之。及入为御史大夫，力荐于朝，被召至京师。未几，归隐武夷山中。文宗在江南时，闻其名。及即位，以币征之，不起。至正三年，右丞相脱脱以隐士荐，诏遣使赐以金织文币、上尊酒，召为翰林待制兼国史院编修官，使者趣之行。至杭州，称疾固辞，而致书于脱脱曰：“以万事合为一理，以万民合为一心，以千载合为一日，以四海合为一家，则可言制礼作乐，而跻五帝三王之盛矣。”脱脱得书叹息，称为高士。本湛静寡欲，无疾言遽色，尤笃于故旧。有贫不能养父母及无资求学者，皆济之。平居手不释书，天文、地理、律历、度数，靡不通究。著有《四经表义》《六书通编》《十原》等书。学者称为清碧先生。至正十年卒，年七十有五。

王鉴，字明卿，真定安平人。性耿介，娶同郡李氏，资装甚盛，鉴悉归之。受学于虞集，善唐人近体诗。游京师，大臣荐其才行，授侍仪司舍人。鉴辞曰：“吾虽不敏，安能为人所役！”即宵遁。后乐吴中风士，遂隐居焉。足迹不出户者二十年。家贫无担石之储，然非其义，虽一毫不取。张士诚每过之，劝以忠义。士诚退谓人曰：“明卿，高尚士也。”卒年七十二。




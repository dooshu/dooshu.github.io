○界围岩水帘

（公自永州召还，经岩下作。《笔墨闲录》云：此诗奇丽工壮，始言水帘之状，但发二语云“忽如朝玉皇，天冕垂前旒”，简而工矣。）

界围汇湘曲。（汇，胡对切，又上声，回也。）青壁环澄流。（《选·琴赋》：丹崖险，青壁万寻。）悬泉粲成帘，罗注无时休。韵磬叩疑碧，锵锵彻岩幽。丹霞冠其巅，想像凌虚游。灵境不可状，鬼工谅难求。忽如朝玉皇，天冕垂前旒。（言水帘之状，如冕旒之垂。）楚臣昔南逐，有意仍丹丘。（《楚词》屈原《远游章》：仍羽人于丹丘。）今我始北旋，新诏释缧囚。（元和十年，诏追公等赴上都。）采真诚眷恋，（《庄子》：古者谓是采真之游。）许国无淹留。再来寄幽梦，遗贮催行舟。


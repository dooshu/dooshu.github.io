方回　至后承元煇见和复次韵书病中近况十首

千金营可致，一句得应难。

积债真无奈，成诗且自宽。

冰皲穷朔漠，火瘴度瓯蛮。

不似山中好，归欤遂挂冠。

方回

方回　至后承元煇见和复次韵书病中近况十首

曾被卑辞误，吾尝笑绮园。

共欺蛇帝醉，不保橘奴根。

病起晴冰破，禅悠冻石温。

向来腐余梦，拂拭了无痕。

方回

方回　至后承元煇见和复次韵书病中近况十首

昔可今恶可，人能我不能。

已无换马妾，惟有打门僧。

幼妇惭前作，愚公定别称。

少狂老方悔，焉用一科登。

方回

方回　至后承元煇见和复次韵书病中近况十首

往事付杯酒，残生余幅巾。

更须占大衍，久已玩同人。

犒少傭奴懒，迎迟过客嗔。

悔曾迷宦海，素不媚钱神。

方回

方回　至后承元煇见和复次韵书病中近况十首

病无医自愈，餐饭渐如常。

懒剔书灯暗，閒挼药纸香。

就今穷有鬼，终爱醉为乡。

输与诸年少，从军过乐浪。

方回

方回　至后承元煇见和复次韵书病中近况十首

閒居已三载，不忆旧专城。

未暇忧饥冻，唯便免送迎。

飞花棋上落，幽鸟枕前鸣。

寒极如春月，新簄绿酒成。

方回

方回　至后承元煇见和复次韵书病中近况十首

骚坛君肯将，吾敢与争权。

风月三千首，江湖四十年。

老思骑竹马，穷笑惜苔钱。

此味诸人会，遗灯或许传。

【卷28】

方回

方回　至后承元煇见和复次韵书病中近况十首

邻人窥小圃，篱落倚村庄。

雪屋晴窗净，山炉燄火香。

异花看又数，隙土步频量。

拟筑新亭小，如山债未偿。

方回

方回　至后承元煇见和复次韵书病中近况十首

病来诸事懒，于世百无求。

古帙蟫吞字，閒鞍鼠断秋。

佳招差可谢，新咏决须酬。

耳聩头昏极，君诗到即瘳。

方回

方回　至后承元煇见和复次韵书病中近况十首

剩欲延诸彦，嘤嘤聚友声。

尚堪紬古玩，只愧乏珍烹。

君健松髯碧，吾衰瓠顶趙。

何当即勿药，环席百杯行。

方回


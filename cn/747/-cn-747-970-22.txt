○景宗宜合食太庙奏（天成四年五月中书门下）

先据太常寺定少帝谥昭宣光烈孝皇帝，庙号景宗。伏以本朝基构，垂三百年，昭宗以中否东迁，少帝以沉冤晏驾。始封侯於伪室，新立庙於圣朝，追奕世之尊，雪当年之耻。先皇帝初定中原之後，昭宗少帝寻合一时入庙，所司不举，遂成阙礼。既暌昭穆，难会尝，太庙有合食之仪，外邑无登歌之奏。生曾为帝，享乃承祧，既号景宗，合入太庙，如不入庙，难以言宗，须叶徽章，免贻群议。於理而论，祧以远庙，安少帝神主於太庙，即昭穆序而宗祀正。今或且居别庙，即欲不言景宗，只云昭宣光烈孝皇帝，兼册文内有“基”字，是元宗庙讳，寻常泛行诏敕，皆不回避。少帝是继世之孙，册文内不欲斥列圣之讳，今改“基”为“宗”字。


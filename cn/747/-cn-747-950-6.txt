○对芝草白兔由刺史善政判

〈岳州人王怀俊，幼丧二亲，庐於墓侧，负土成坟。至孝潜通屡呈祥瑞。其地内生芝草兼白兔，刺史元利济仁明训俗，善绩著闻。廉察使以为由刺史录奏。怀俊不伏。〉

天经地义，圣人不加；通幽洞冥，神心必应。怀俊幼倾怙恃，早标孝德。充穷之思，已结於楹书；孺子之感，更缠於匣扇。既而日月有时，爰从筮宅，坟茔是，俄见葺庐。马鬣新封，牛冈载阐。有同文让，柏迳栖乌；还类许孜，蒿埏集雁。故得皎皎仙兔，孕质而呈祥；蔼蔼灵芝，抽茎而表瑞。岂以刘家之堇，唯出於生前；王氏之鱼，不彰於死後？此由圣皇御，恩覃锡类；神灵滋液，品物昭苏。纯仁蹈於二仪，祯符效於万象。假使六条阐化，千里宣风，侔郭贺之深仁，媲刘宽之善绩。何祯祥之所及，岂徵应之所臻？廉察推功，妄尘旒。怀俊不伏，徒劳漫讼。莫大之孝，何以自安？

曹诜


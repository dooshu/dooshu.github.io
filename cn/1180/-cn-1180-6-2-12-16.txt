寿陈松谷相公


恭维台师颐重丘园，望隆朝野。日者，长公太史乞恩归觐，仰感圣怀。念旧学之忠劳，嘉仙龄之增衍。特颁异数，用介寿筵。诚旷世之希逢，熙朝之盛典也。至于桥梓传经，继升讲幄，衔恩策驷，耀宠庭帏，又词林未见者。载之史册，以为侈谈。矧正夙荷甄陶，亲逢盛美，其为庆幸，万倍恒情也。

正猥以菲劣，谬膺重任，夙夜兢兢，若临渊谷。顷扈从山陵还，恳疏乞骸，冀以少休驽力，获免颠跻。乃不蒙俞允，致厪圣母慈谕，申命谆切。不得已，辄复视事，以俟徐图。然力竭而驰驱不止，将不知其所终矣！

辱在门墙，幸有以教。不腆薄币，阶长公而布之台座，少致冈陵之祝。惟鉴其诚悃，曲赐麾存。幸甚。






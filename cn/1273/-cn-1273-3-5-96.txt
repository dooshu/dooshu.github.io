与季平柳汀饮东山酒楼　四首


岩翠潮光共一楼，江山今日顿风流。诸天洗出云雷气，供养群仙坐上头。

六百年中电掣回，东山又见状元来。平生心醉文丞相，莫向他人借酒杯。谓季平。

花气蒙蒙酒半醺，掀髯休笑故将军。谈兵杜牧狂言甚，只向尊前念紫云。戏柳汀。

浣花天气雨初晴，也当鳌头宴锦城。一片千秋七星石，水帘亭畔看题名。季平少长于蜀，故有锦城之语。






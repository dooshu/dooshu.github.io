○赈雍同二州诏

朕寅畏三灵，忧勤万类，分宵轸虑，昃晷忘餐，迹在岩廊，心遍天下。惧八政之或舛，忧一物之未安，欲使菽粟积於京坻，礼让兴於萌俗。而德不被远，诚未动天，政道有亏，咎徵斯应。去岁三辅之地，颇弊蝗螟，天下诸州，或遭水旱，百姓之间，致有罄乏。此繇朕之不德，兆庶何辜，矜物罪己，载深忧惕。今献岁肇春，东作方始，粮廪或空，事资赈给。其遭虫水处，量以义仓，赈贷贫乏。雍同二州，各遣郎中一人，充使巡问，务尽哀矜之旨，副朕缱绻之心。


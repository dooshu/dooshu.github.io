卷五十二 瞿式耜列传

瞿式耜，号稼轩，南直常熟人；万历丙辰进士。

弘光乙酉，任广西巡抚、都御史。会清兵入闽、福州失陷，式耜与广总督丁魁楚会议监国；适大学士吕大器自闽至，兵部尚书李永茂以守制并至，佥谓「监国无若永明王贤；且为神宗嫡孙，应立」。永明王，讳由榔，桂王之子。初封衡州，以寇乱徙寓梧。桂王薨，永明犹在衰绖中也。于丙戌（按原文误乙酉）十月十四日监国，改元「永历」，以肇庆府署为行宫。置官僚：丁魁楚、吕大器、瞿式耜俱为大学士，而魁楚兼戎政、大器兼中枢、式耜兼铨政；永茂请终制。会唐旧相苏观生、何吾驺奔回广东，与布政史顾元镜于十一月拥立隆武弟唐王聿𨮁监国，年号「绍武」，以都司为行宫；与永历相角。赣州兵败，司礼监太监王坤趣永历走梧州；式耜谓：“今日之立，为祖宗雪仇耻，正宜奋大勇以号远近。梧州一去，外弃门户、内衅萧墙，国何以立！”争之不得，遂移梧州。永历遣兵科给事中彭耀往，谕以伦序亲疏、监国先后；观生杀耀于市，日集兵相向。兵部侍郎林佳鼎督兵防御，受东将诈降，没水死。秉笔太监王坤内批以粤巡使王化澄为粤督，代佳鼎；吕大器以病去，复晋大司马，掌中枢。式耜疏言：“化澄诚贤，有廷论；斜封墨敕，何可为例！请补部疏为得体。”盖伋伋为阉虑也。晋永茂大学士，永茂以守制辞，请专知经筵，不入直；乃疏荐十五人。王坤不悦，遂以他事斥其所荐御史刘湘客；永茂佛然曰：“朝廷方以经筵责茂，茂以十五人进，非私也。斥湘客者，斥茂也！”即日解舟去。式耜疏言：“大臣论荐，新朝盛事。司礼辄去取其间，无以服御史，何以安大臣！”王坤复疏荐海内贤硕数十人，式耜又言：“司礼抑人不可，荐人尤不可！”吏科刘鼒等疏论「坤内臣，不得荐人」。永历怒，斥逐鼒等。御史童琳参都御史周光夏越资序题、差乱台规；命廷杖：皆以式耜力救，得免。

十二月，清将李成栋兵薄广州，命前锋数十人以红巾裹头，扮作广军，直至城下，夺门而入，擒绍武并周王、益王、辽王等，皆遇害；苏观生弃市，顾元镜、何吾驺投诚，百姓剃发归顺。遂兵发往南、韶，而规下肇庆。式耜请视师，督战士驻峡口。王坤复请永历西避之；式耜争之不听，遂驾小艇上西峡。丁亥正月，至梧州；时丁魁楚走岑溪、王化澄走浔州，随行者止式耜一人。成栋克定肇庆，高、雷、廉三郡俱下；清兵薄梧州，永历走桂林。式耜肃殿陛、敕守御，诞告楚、蜀各镇：「粤西居山川上游，桂诚可都」；疏请防守道里之可达桂林者。时何腾蛟以阁部督师，而丁魁楚在岑溪屯兵千余，水陆设伏，大战藤江；丁兵败，魁楚中箭死，隰江、平乐相继投顺。王坤又趣永历往楚，式耜上疏曰：“驾不幸楚，楚师得以展布，自有出楚之期。兹半年之内，三、四播迁；民心兵心狐疑局促，如飞瓦翻手散而覆手合。”又曰：“在粤而粤在，去粤而粤危。我进一步，则人亦进一步；我去速一日，则人来亦速一日。”又曰：“楚不可遽往，粤不可轻弃！今日勿遽往，则往也易；今日若轻弃，更入也难。”又曰：“海内幅员，止在一隅。以全盛视西粤，则一隅似小；而就粤恢中原，则一隅甚大。若弃而不守，愚者亦知其拱手送矣！”擎跪涕泣，不可挽；无已，请身留桂。乃命式耜留守桂林，各路悉秉节制。式耜仍疏请暂住全州，以扼楚、粤之中；永历走武冈。

清兵薄桂林，式耜与桂守将焦琏婴城死守；用西洋大砲击中马骑，开门出战。自辰抵午不及餐，式耜括署中未蒸饭分哺之；士卒腾饱奋击，清兵败去。以保桂功，晋太子太师、临桂伯。式耜辞不拜；疏上，不允。遂请返跸全阳，不听。八月，又疏言「粤西全定，请还桂林」！时何腾蛟驻衡州、堵胤锡驻长沙，清遣三王至粤平定长沙，而衡州相继尽失；永历入次柳州，又次象州，式耜与腾蛟、焦琏、总兵赵印选等分路驻全。全州战胜诸师连营而军，清兵因次楚。十一月，永历自象州抵桂，式耜与严起恒并相。戊子六月，粤东李成栋反清向明，具疏迎驾；又江右金声桓据南昌，藏表疏于佛经褙纸中，遣使賫奏亦至：两粤俱称全土。式耜疏请住桂，又请永历勿遽东；永历竟由梧入肇，先后诸疏俱不报。式耜闻，泪簌簌下；再疏，谓“前日粤东未复，宜住桂以观楚；今日江、广反正，则宜住桂以图出楚。事机所在，毫釐千里；请驾返桂！”后李成栋亦具疏，言「式耜拥戴元臣，粤西扼御，应亟召还纶扉」！永历遣官三、四召，式耜曰：“前日在南宁，桂林危；桂林危，则天下去矣，其机在外，不在内也。今江、广悉定，何督师下长沙，朝臣且辐至；予不敢舍危而即安。”且疏乞骸，不允。

己丑正月，清兵破湘潭，何腾蛟被执不屈，死之。二月，破信丰，李成栋殁于阵；三月，破南昌，王得仁伏诛、金声桓赴水死。永历惊惧，专命式耜留守督师兼江、楚各省兵马。四月，楚制堵胤锡以楚败达肇庆，滇营自永、全还桂与焦兵猜疑生隙；忠贞营自蜀转战，由楚至梧休息甲士。清朝遣使贻书招式耜，式耜不从。永州报失利，兴宁侯胡一青兵还榕江；式耜复办粮械，趋出兵屯于全。民力穷竭，诛割无术，槁悴万状；永历闻为废食，召廷臣议于慈宁宫，发东饷万两助之。

庚寅正月，南雄不守，宝丰伯罗成耀弃韶州。永历震恐，戒舟西上，式耜留之不得；而永历遂移德庆，抵梧州矣。盖自成栋首疏文武各还事权、言官正气宜奖、卤簿不得干机务，失权者意；故急欲移舟入梧。时词谏诸臣正纲纪、慎名器，多失人意。而御史程源辈以攫官不得，伺权者指，攻其所必去；荧惑永历，下给事中丁时魁、金堡、蒙正发及侍郎刘湘客诏狱。式耜闻报，上疏申救；谓“中兴之初宜保元气，勿滥刑！”再疏争之曰：“诏狱追赃，乃熹庙朝魏忠贤弄权锻练杨、左事，何可祖而行！”颁敕布四人罪状，非永历意，敕出忌者之手；式耜封还，谓「法者，天下之至公也；不可以蜚语饮章，横加考案，开天下之疑！且四人得罪，各有本末。臣在政府，若不言，恐失远近人望；其何辞于后世！”凡七疏始解。

十一月，清兵大举入严关；镇兵四溃，城中大乱。式耜衣冠危座署中，适总督张同敞自灵川回，过式耜署曰：“事迫矣，公将奈何？”式耜曰：“封疆之臣，知有封疆；封疆既失，身将安往！”同敞曰：“公言是。君恩师义，敞当共之。”遂笑与式耜饮。家人泣请身出危城，号召诸勋，再图恢复；式耜挥去，不从。厥明，被执。见清定南王孔有德，式耜以死自誓，不复一言；命幽式耜、同敞于别所。式耜赋诗，日与同敞赓和。至闰十二月十七，斩之。其绝命诗有云：“从容待死与城亡，千古忠臣自主张。三百年来恩泽久，头颅犹带满天香！”死之日，冬雷电大发，远近皆为称异。时给事中金堡已削发为僧，上书孔有德，请葬式耜、同敞。而吴江有杨艺为具衣冠棺殓，并同敞瘗于北门之园。

石匮书曰：瞿式耜世纡金紫，其平时立朝，卿贰材耳。及入粤之后，辅佐永历，拯溺救焚，大见材略。事虽无成，鞠躬尽瘁，死而后已；古之诸葛，又何加焉！独恨少主轻狂，闻警即走；出师之表方上，灵武之驾已驰！志欲补天，而天如玑璿；炼石在手，则亦奚益哉！












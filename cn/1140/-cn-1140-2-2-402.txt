黄海篇为汪扶晨母太君七十

黄海无波涛突出珊瑚树照曜莲花峰皎皎开云雾汪子实国桢望古奋高步时有贤太守下榻礼徐孺翺翔徧吴越篇翰展情愫上堂拜君母母髪甫垂素师班文史兼锺郝礼法具徽柔多泽物煦沫及里妪到今介春酒梅花发东圃令德扬彤管宾筵纷杖屦我凴琴溪鱼飞向练江去寄声浮邱公芝草生无数

得台州高太守尚孚书赋得台州信始传【时台州拒贼岁余佥谓不守至是得书知贼退喜剧有作】

台州信始传发书一沾臆烽燧蔽天南三年断消息延颈重踟蹰周道多枳棘死当为国殇生恐阻殊域愿言随越鸟南翔无羽翼双鱼从何来苦道长相忆忘君渴与饥问我加餐食赵尹存晋阳齐田保即墨使君一何健我仇不能即挥泪收遗黎中宵频转侧功成行受赏努力滋令德


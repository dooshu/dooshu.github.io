○海運誌序 【 海運】

敬所先生海運有詳考一書不在本集中今搜得之採其要論散入編內

余往嘉靖辛亥、視學廣右、時吏事寡暇、輒取全史讀之、覩古人攻戰處。以按覆輿圖。其地里險夷遠近。如在几席間。後移官江西、羅文恭公出廣輿圖相貭正、余為刻于省中、因益知海道自淮循岓嶼薄燕薊便甚。宋宣和間議攻遼。而諸臣不知出此。僅遣高藥師以一舟使金往返若陸、其後元人通海運于都燕為得策。且悉考當時載籍無言海中壞運舟者。意即有之不多故不道也藏其語二十餘年、隆慶辛未、余起家復守藩山東、會河漕告病、　朝廷遣科臣按視欲開膠萊河、以避大海通運事不就、余曰、即大海可航何煩膠萊河也。敘其說上撫臺以米試之驗、語聞、會科臣疏上、遂下通運之命、而余亦叨轉督漕、身踐初議、募舟集粮時中外尚疑駭、謂不知何若、乃行僅踰月。十二萬石悉安行抵岸。而天下臣民始信海道之可通矣開久廢以佐河漕。安六軍之心銷奸萌之志國家都燕大海在左肱此專利也一百六十餘年來群臣論著多而未果行。茲遇　聖君賢相、英謨立决、而微臣沭適奉　廟略、叨奔走、再闢茲途、在國輸常暫多寡惟意所施非宗社萬年靈長、寧遂效斯計耶、今而後、始敢布其說、取前後題請移冊、及海上道里行計類為誌凡二冊、檄廬州守張君大忠刻之、以識大都云耳、

皇明經世文編卷之三百四十四終








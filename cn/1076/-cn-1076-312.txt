卷三百十二

钦定四库全书

历代名臣奏议卷三百十二

明　杨士奇等　撰

灾祥

宋理宗淳佑十二年牟子才为兵部侍郎上疏曰臣猥以朴学获侍经帷讲说之余蒙垂清问谘访世事勤勤恳恳略无倦容此明主可与忠言之时也兹闻水潦为败绵十数州奔告于朝日日相继臣虽至愚极陋其敢隐默不言谨条变异之因上渎渊衷之听臣闻隂阳之气流行天地之间舒惨焉而为寒燠明润焉而为雨阳均则和戾则沴虽云天运有数实与人事相符圣人居泰则裁成辅相以保其和遇灾则恐惧修省以求其应用能导迎善气变灾为祥否则隂疑於阳而阳不能胜必激而为灾为沴矣按孔子作春秋书大水者八而不明灾异之应至班固着汉五行志乃取董仲舒刘向之说推究其事或谓弑父弑君或谓兵连祸结或谓淫泆过度或谓百姓愁怨或谓丹楹刻桷或谓政在大夫虽事以类求微近於凿然天人之理实相贯通廸逆之机常相影响讵可岐为二致泥其感应哉臣於春秋每独善宋方宋大水鲁使吊焉对曰孤实不敬天降之灾又以为君忧拜命之辱且一水之变而隣国至於遣使相吊其君至於负罪引慝如此臧文仲曰宋其兴乎禹汤罪已其兴也勃焉桀纣罪人其亡也忽焉可谓善於论兴亡明於论感应矣呜呼宋其罪已而兴者欤至於汉唐则有李寻宋务光之流亦能指陈外亲大臣後庭近习为水灾之应述其儆戒深切着明而其君不能因言致省推求象类以隂盛为虞往往祸乱接迹如传所记者何可胜叹然则国家兴衰不在於灾异而在於人君之省不省明矣天人之际可不惧哉恭惟陛下膺图御历于今二十有九年仁心之所感格善政之所薰陶自宜天降嘉祥诸福毕至乃六月中澣诸道大水同日并发为变异常得之传闻见之申奏今日而报严衢信山涧发洪溪流暴涨雨八昼夜不止城内外如行江汉矣明日而报台婺处之水发山源出溪谷而涛头高数丈矣又明日而报邵武延平之水输灌建寜而城市莽为巨壑矣大抵冒没城郭淹浸田苗损坏庐舍摧?井邑抉荡堤防漂流储峙官吏溺者什之一二百姓溺者什之六七军士溺者什之三四而湖南北之水江东西之水闻之道涂无以异於闽浙一郡之水犹为灾异今东南诸郡而水毁过半焉此岂寻常细故可得而玩耶且陛下父母天地而隂阳错逆矣主山川而摧裂涌决矣君社稷而邑?城圯矣子万民而暴灾殒溺矣咸谓陛下骇于巨故震愓在怀必有大悔悟大修省以?塞变异也臣夷考国朝敬天爱民无如仁宗在位四十二年雨灾水灾间见叠作帝乃诏避殿诏减膳诏改元诏损尊号诏求直言诏寛寃狱诏问疾苦诏发仓廪诏息征徭诏蠲租赋至诚恻怛惕然若伤苟有益於救灾皆施行而无吝可谓遇灾而惧矣陛下所宜取法也独柰何其不然耶而臣深忧静察则駸駸乎且宣和矣宣和之水暴至京城起居郎李纲上书以为变异不虚发必有感召之因灾害非易御必有消去之策纲之意盖谓实德不修实政不讲可谓切中当时之病诏乃以水衡失职波流泛滥即非灾异纲竟坐狂绌讳人言玩天变甚矣而今日之证候实似之虽水未及都城然去岁水灾叠作意谓陛下必能悔悟以销变矣而漫不经意今则日甚一日矣去岁水灾尚远意谓陛下必能警省以弭灾矣而恬不见怪今则日近一日矣夫灾异之来日甚一日日近一日而犹不能恐惧修省焉则宣和都城之水将必突然陛下之前矣臣非好危言以恐陛下也隂气勃戾感召有端岂必水哉盖将有盗贼之忧外患之虞廹逼而不可虑　悍而不可支者宣和自元年之既水御笔内批之络绎犹故也神霄宝録之崇奉自如也花石应奉之科扰无禁也师成童贯之流结怨东南召衅西北不五六载寇入中国以隂召隂理所必至也夫阳明盛则德性用隂浊胜则物欲行故其不能明白洞达以廸其德性之和而惟晦昧黤黯以行其物欲之私者意之所感则为惑昵为蒙蔽为柔邪为暗僻为朋比为憸谗皆隂也气之所应则为滞淫为扎瘥为袄祲为苦盭为昏垫为沈晦皆隂也岂必水哉宣和惟不去私欲之偏是以激隂浊横流之害今日又将忽隂沴之戒则必蹈乱亡相寻之辙矣臣不佞敢冒死为陛下条陈之其目有五曰啓私谒而大公至正之理未昭溺近习而清静纯一之德未着崇土木而恭俭简朴之化未形庇小人而公平广大之见未显失人心而仁厚忠恕之泽未洽此五者根原於一心之微而流行於四海之大极而至於隂浊肆行灾害间作败坏国家而已也且宣和之失在於降御笔以专恩威也陛下天资高明岂不知监然牵聨爱欲纷纠事为往往以独见之偏挠中书政本之地陛下之意岂不曰恩旧之相迭操政枋而威权几至於下移今恩旧虽歇而威权不可以不收自是心一起而独运万机之政安然行之而无吝矣宗亲之除授戚属之迁擢外亲之特命虽邸第祈求恩旧请托有非圣心之得已者而轻重厚薄实出於陛下处分也如废法何天庭之奏状台府之两造有司之琐务虽宫媪经营腐夫干预有非圣心之所乐者而曲直是非实出於陛下裁制也如挠政何他如内批之宣谕章疏之节贴台牒之惩戒是皆亡国之证候而宸翰络绎词气峻严轺使往来施行急遽陛下曾不以掣肘外庭为疑是国家机括所在无出於此数事而陛下悉躬亲行之臣恐行之不已意轻丞相之讥兼行将相之失复见於今日祗以开私谒之门啓捷出之径耳此隂浊之政有类於宣和也宣和之失在於溺近习而忘远虑也陛下至公无私岂不知监然情与爱迁事为私夺往往有蹈其覆辙者矣且宫庭屋漏之间夫孰无谨独之学窃意陛下所以待宫妾者必有道矣然声实流闻由中及外天下妄谓陛下微有惑溺虽閲理至深观变已熟万无此失而人言如此至谓一令萱死不知几令萱之复生一飞燕来安保百飞燕之不进道途流传虽未必实而亏损圣德之大无出於此虽家置一喙不可得而解矣蜵蜎蠖濩之中夫孰无省察检防之念窃意陛下待阉尹者亦必有道矣然陪侍习熟工於揣摩或亦微有所预往往时以一二事取信於外故趋者澜倒虽圣性高明照烛此辈未能尽窃威福之柄然玩而弗虑声生势长趋附浸多过咎浸积内则惧陛下之严诛益思伺察诋排以操公议之戈戟此隂浊之政有类於宣和也宣和之失在於崇土木以备游幸也陛下性好恭俭岂不知监然居养所移未能无爱往岁尝建龙翔矣尝饰苑囿矣以卑宫之主视之不翅过矣既又以为未足无故创为新寺之役虽云经费取办御前大抵施为率从科抑规橅浸广工役繁兴斩丘木而先朝后妃将相之墓无所庇藏广进助而畿辅江浙膏腴之田半归白夺方且包撤民居疏凿溪港穷奢极侈无有已时黔黎敢怒而不敢言闾巷敢怨而不敢指貂璫舍此无以擅其利内司舍此无以足其欲遂致转展工程悠扬岁月如闻此役未了又将转而他图某所之道观方兴某所之祠庙又起庙堂遵奉委曲施行百姓闻之心摧胆折自古人君兴土木者自春秋史记历代以来并皆书为过失以示万世今灾异如此而斧斤之声不絶於耳此皆小人图一旦之利而致人主於有过之地此隂浊之政有类於宣和也宣和之失在於用小人以仇公议也陛下能辨忠邪岂不知监而心之所倚乃拳拳於小人之党庇贿相再用浊乱朝廷凡五六载此宰相之凶也公议方以削美諡为请而陛下念之终不忘老奸蹲踞?害忠良凡数四载此台谏之凶也公议方以镌责为请而陛下眷之终不忘猥琐之尹因怙宠以召閙所当却退也今不却退而反陞之贪酷之守因贪婪而召变所当窜斥也今不窜斥而反庇之下至一黥胥之贱既丽于刑矣而复脱之缧绁之中一皂隶之贱既声其罪矣而反芘之主萃之地君子不幸而为小人所击则一斥不反不免有收其田里之讥小人有时而为君子所排则左遮右掩不免有保全爱惜之意遂使隂气盘结於两间恶俦蕃殖於散地或处畿辅或逃海滨皇惑人心动摇国是此隂浊之政有类於宣和也宣和之失在於灭天理而失人心也陛下销患於未形岂不知监而谋虑之微乃不及於深绵眇密之中甚可惧也天下有道公议在朝廷天下无道公议在草茅言之是耶则迁善改过言之非耶则皇自敬德皆所以触人君进德之机养天下敢言之气也一或仇视则戮辱随之去岁尝黥士矣而其过在京兆今岁尝戮士矣而其责在朝廷上乘快指挥未免有今日陡如此之忧下恶伤其类尝恐有异时或手滑之虑虽小夫狂生坐愚至此所可惜者朝廷举动耳遂使京畿视傚几至於与士为敌而其心常求以胜士郡国闻风甚至於与士为仇而其极遂至於杀士吁士何负於国家而意向一偏其祻遂至於如此哉王以小民承天永命是天下之变不在宗族不在诸侯不在奸雄盗贼而惟在於小民之身有以安之则化叛离为欣合无以安之则转荣怀而为?杌其间不能以寸而害利霄壤甚可畏也国家自宝绍以来内郡之民未有叛心也端平之税亩淳佑之括田不翅足矣而去岁经界一事为害尤深祖吕惠卿手实之故智仿李椿年砧基之陋规诛求惨毒租税重敷妖孽椓民一至此极边远未始有离心也清野之转徙军需之科敷亦云扰矣而今岁钞骑为害尤深空山寨储蓄之利尽沿淮摧残之民渚鸿未定离散可怜林燕无巢归栖何所呜呼民何负於国家而衅孽一起其祻遂至於此哉此隂浊之政有类於宣和也夫水隂物也而其所以为灾则起於隂浊胜而阳明之理有亏物欲行而德性之和不用宣和之证候则背阳明趋隂暗者也而今日之证候则无异乎宣和宣和之灾异则以隂浊感隂沴者也而今日之灾异亦无异乎宣和感召之政与宣和相合符隂沴之灾视宣和为有过臣愿陛下侧身修行监宣和之所以失而一以仁宗为法使立政造事之际全德性而得阳明之纯亏物欲而无隂沴之胜则天怒可回天灾可弭而民命可续矣臣又闻天圣间京城大水宰执方晨朝未入俄有旨放朝王曾亟附奏曰天变甚异皆臣等燮调无状岂可退安私室恬然自处亟请入见陈所以备御之道其後谢绦抗疏亦谓陛下进用丞弼极一时选而政道未茂天时未顺岂辅佐不明耶抑委任不笃耶必若使之宜推心责成以极其效谓之不然则更选贤者是灾异之来大臣任其咎可也今日暴水为灾坊门贻诮大臣固已乏寅亮之德乖调燮之方矣所宜局地上章引咎塞变坦然自恕则亦何词休沐更私罢朝夙退外示容与无异他时方且唘拟差除相为擦拭上玩至戒以欺圣明此则臣之所未喻也若谓徒崇虚文无益於事则所谓实者竟复如何臣窃以为莫大於协寅恭除壅蔽夫和气致祥灾气致异而不和之象乃在大臣一堂之内矛盾交驰一念之间水火闘进乏和衷之义无协一之?形诸四方安有肃睦若使好恶得其正用舍得其真不为苟同犹足相济万一各持异见各徇私情以喜怒为好恶以爱憎为用舍则必至於政令舛忤而是非乱於上党与交盛而邪正乱於下岂不纠纷盭戾变恠愈滋哉此则寅恭之义所当协也灾异求言具有故实所以下通抑欝而内儆阙遗陛下乐闻忠嘉初无厌惮独大臣恶人议已畏人多言沮不举行舆情共欝大臣平日自许以贤未必多有愆尤广为奸利何用抑遏以至於斯今召怨干和者非止一端产灾胎变者非止一事若非人言则君门九重何由自逹若非导谏则草茅一介谁肯尽言今纵壅遏下情遮蔽耳目窃恐天变不悟人怨不知弗虑弗图变起不测骇而谋之岂有及哉此则壅蔽之患所当除也使大臣能自省其非深惩二患协寅恭以补燮调之失除壅蔽以消祻变之原而又亟为救菑补败之图行之以至诚恳恻之意毋讳护以沮吾君为善之意毋艰难以隔吾民欲达之情务惠及饥累以召和气则所谓实者犹庶几於万一也臣隐忧熏心冒进狂瞽非敢沽激惟陛下亮其愚忠

子才又上火灾封事曰臣伏覩近降诏书以欝攸挻灾令中外臣僚并许实封直言阙失毋有所隐者臣日者经席再唘猥以独班获陞缉熙尝推明复卦大义仰致圣德修省之助复於贴黄略述火灾之由而未备也方将欲有所言而陛下罪已求言之诏已下其忍吐而复茹不告陛下乎臣顷所上水疏有曰九郡之水非远也若以远而忽之则所谓远者将突然陛下之前矣臣非好为危言以恐陛下盖欲陛下知所警惧化灾异而为休祥也然下诏方尔而拨田赐额之事已喧阗於新寺矣遣使方尔而内燕排当之事已迭举於宫闱矣夫灾异如此而陛下忍玩之是乐忧也是恝然於吾民也岂陛下以其远而不足以动吾心耶夫远而九郡近而京畿均陛下之民也伤居尔体痛在朕躬均陛下之体也而皆弃置不问天於是始移其所谓水者而震之以火焉移其所自远者而警之於近焉四明之火方盛大而绍兴之火已袭之至日之火方信宿而御街之火又继之自是而後盖无夕而不火矣或曰涂撤不先绠缶不具水潦不畜火道不表正徒不储是以火不可救或又曰宰执尹漕殿步帅之意欲先救龙翔救邸第而後救民居是以火不可救是则然矣是徒知以火政为解而不知所以致此者固有出於火政之外也然则所以致此者何事乎臣前所谓啓私谒溺近习崇土木庇小人失人心者是也使陛下当是时以臣言为然稍知悔悟警惧举此五者洗而清之岂不能变灾为祥易祸为福耶愚臣言之於前陛下玩之於後而近又加甚焉此回禄之灾所以迭发於京师衆大之区使陛下目此钜异而痛加修省也愚臣至是安敢缄嘿取容不为陛下复举崇观政宣之证而铺陈之乎且私谒之唘莫御笔为甚也去李纲去陈瓘斥唐庚斥吕颐浩政宣间之御笔也今缴驳贵近者夺琐闼之权疏排大奸者夺宰旅之职顾刻御史者夺都曹之阶为王留行者夺司谏之任以若所为不政宣乎臣观私谒之害其初盖出於手滑手滑不已而近日所为又加於前是玩天灾也玩天灾者天必怒而降之祻焉此火之所由作也近习之溺惟阉寺为甚王黼童贯隂怀异志揺撼国本梁师成朱勔隂贼於内结怨於外此宣和之近习也今表里衷私造谋诡袐广开营缮以唘侈心甚至与贼隶为窟穴以抗台谏之衡与富民为道地以为直臣之穽多张罗网如罩飞虫广布腹心有同鬼蜮所为若此不宣和乎臣观近习之害其初不过顺适上意而已顺适不已而近者所为又过於前是玩天变也玩天变者天必怒而降之祸焉此火之所以作也土木者乱之本也建延福建和阳建宝録建保和此政和三年事也今袭庆之架造未辍而中兴观之工役又新延祥之涂塈未竟而西太乙之工役复起墓木之斫伐可禁也不惟不能禁而主萃者又与已去之奸雄互争几失国家之体邸第之包占可禁也不惟不能禁而度地者又预指某户民屋之当撤几动小民之心所为如此不政和乎臣观土木之害其初起於祗神示崇祀事而已为之不已而近者所为又过於前是玩天变也玩天变者天必怒而降之祻焉此火之所以作也小人者公议之仇也蔡攸一小人耳信之庇之郑居中一戚属耳用之保之大观二年事也今谏长为君子所仇则委曲保护以全其归御史与善类为敌则尊奬扶持以张其气棊枰一动全局危摇谁之过欤刘安世元佑谏官也刻杨畏之反覆至於累疏今不能亟刻而授人以罇寜不反害孔文仲清江人也刻程颐而旋悔至於欧血今刻其人而袭其位能无泚颡所为若此不大观乎臣观小人之害其初不过仇视公议而已仇视不已而近者所仇又过於前是玩天变也玩天变者天必怒而降之祸焉此火之所以作也人心之失祸乱之源也钱宝为轻钞法日坏花石为扰和买倍增此崇观间事也今铜镪之弊在泄漏在鉟销源日益耗而民悴楮劵之弊在伪造在增印直日益下而民穷水毁之乡检放不实中熟之郡和籴已兴告讦献田广行包占虽深山穷谷亦为之扰望青采斫驱抑搬移严霜飞雪曾不之恤所为如此不崇观乎臣观人心之失其初不过夺民之利而已夺之不已而近日所为又甚於前是逆天也逆天者天必降之祻焉此火之所以作也夫啓私谒溺近习崇土木庇小人失人心是五者若无与於天灾也而一失而为九郡之水再失而为京城之火捷如影响甚可畏也陛下於此时亦知所鉴乎私谒之不禁已激而为水火之灾陛下知戒天灾则当痛自惩艾曰今而後不复乘快乘怒矣遇有当行则与二三大臣开诚布公审订熟议然後形之奎画如此则天知陛下之心必能为陛下弭未来之灾矣今火後所行乃大不然内批以今日廷绅气习浇荡文辞浮浅为可厌其说是矣缔观圣意大率欲使羣臣缄口缩舌噤无一言而後已以先朝诸老文气和平旨趣简切为可法其说当矣然详观圣意不过使羣臣宛转唯阿不为矫激而後已导谀习謟则其谄熏灼宇宙今又浚开其源使之益谄则其谄兹甚是御笔之私犹前日也以此囘天天可囘乎是之谓笔眚近习之不防已激而为水火之灾陛下知畏天戒则当痛自切责曰今而後不以左右近习为耳目矣遇有役使但令达章奏备扫除以供禁中之役而不任之以事如此则天知陛下之心必能为陛下弭未然之变今火後所为乃大不然渔猎猥琐之讼则传宣内旨以激不平之怒罗络微细之事则张大声势以贾屈抑之怨盘据深久者窟幸门而不止表里奸蠧者梯媚道以自通铺张地图意气挥霍叱咤相福人谁敢违则近习之恣横犹前日也以此囘天天可囘乎是之谓人殃土木之不禁已激而为水火之灾陛下遇灾而惧则当痛自惩戒曰今而後不复从事於营缮矣遇有补葺关於宗社而不得免者如春秋书城筑之类则当斟酌国力相度事宜不得已而後为之役皆书时如此则天知陛下之心必能为陛下弭方来之变今火後所行乃大不然开拓天街疏通火巷意非不美而细民驩言则曰此为龙翔增筑设也开浚渠沟储积涂潦虑非不远而市井窃议则曰此为邸第堤防计也骊山作徒昭应斤斧驾言暂止其势方张是土木之害犹前日也以此囘天天可囘乎是谓木妖小人之庇护已激而为水火之灾陛下以天灾为可惧则当痛自改悔曰今而後不复庇护小人矣凡有仁贤可信则当垂情任用?意搜扬不可混以憸壬如此则天知陛下之心必能为陛下消他日之异今火後所行乃大不然阳迁隂夺以成小人难拔之形倏召旋阻以疑诸贤欲来之志已去之臣留者累六七疏以全恩礼不知能如范纯仁救苏辙虞允文救陈俊卿之谆?乎未去之奸言者连十许章以排奸恶不知能如欧阳修移书责高若讷县令陈并上疏言董敦逸郭知章之切至乎好人之所恶恶人之所好是否泰易位邪正倒植则疑君子而庇小人犹前日也以此回天天可回乎是之谓人孽人心之不囘已激而为水火之灾陛下以天变为可畏则当痛自修省曰今而後不复以小民为草芥矣遇有当恤者恻隐以达其仁哀矜以孚其惠不可蹙夺其生理如此则天知陛下之心必能为陛下除他日之沴矣今火後所行乃大不然会价低垂至为民病也今虽有称提之令而不能寛商税以召和气铜镪日荒至为民害也今虽严鉟销之禁而不能平物价以救目前虽有内帑见缗之赐而散予多不均何以慰嗸嗸鸿鴈归栖无所之民虽有诸库支犒之赏而俵散犹未徧何以慰焦头烂额并日宣劳之人下至竹章木个百姓所赖以蔽风雪作生计者也而邸第之豪譁然占夺市井之人不敢争残庐破屋百姓所赖以幸朝夕活冻饿者也而指挥之严遽欲毁拆无告之民何所诉则人心皇皇犹前日也以此回天天可囘乎此之谓政癖夫九郡之水天以是警陛下是陛下修省之一机也陛下玩之不已固已激而为前日之灾燔御街之火天复以是警陛下是又陛下修省之机也陛下若又玩之则将激而为其他之变异矣天岂可玩变岂可常哉且臣究观往牒殆为火德将败之证臣请痛哭为陛下终言之商丘之地唐自阏伯商伯相土以来实主大辰而祀大火我宋受命兴於商丘气运相因实感炎德太祖建号高宗中兴应天顺人皆在於此故火德兴王则火潜伏而处晦火德衰败则火滥炎而并起昔晋士弱谓商人閲其祸败之衅常始於火然则火之为象其有关於国家运祚之兴亡明矣今一见而为辛卯之灾再见而为丁酉之灾三见而为今日之灾况一夕而至於三数见乎楚灭陈之岁晋史赵曰陈颛帝之族也岁在贲火是以卒灭今在析木之津犹将复由明年陈灾郑禆竈曰陈水属也火水妃也以五成岁五及贲火而後陈卒亡夫陈大皥之墟也火属也宣和之水与崇寜之火稠见叠作是火王中微既激而为靖康之变今夏之水与今冬之火前後相袭是火德浸衰岂不激将来之变乎此臣所为惧也陛下傥见以宗庙社稷为念大加悔悟毋谓上天为至远而必求有以感格之毋以五事为无相关而必求有以平和之使崇观政宣不佳之政消靡无余而又上念国嗣未立下思奸邪闚觇举臣前後之疏及诸臣之疏深省亟悟早正皇储以系天下之心则犹可挽回况资善落成已近龙楼问安之地教谕遴选已得范仲朱震之流举而施行亦无难事惟望陛下深入睿思亟於明年改元讲行此礼使匕鬯主乎宗社羽翼横於四海问寝问膳蔼然有文王世子孝仁礼义之风则天人相与宋室其兴又何卒灭乎岂如史赵裨竈之所谓乎臣言至此血泪俱尽惟陛下念之以开我宋宝佑亿万年无疆之休

子才又上奏曰臣闻阳失其节则火极隂生阳则火夫大臣燮理隂阳者也固无所辞其责矣然已失之则求所以救之可也昔子产相郑而火亦曷尝委之天而不求之人哉今观春秋传所纪谓火作子产使循羣屏摄登大徙主拓儆司宫府人库人各儆其事司马司宼列居火道惧而有备君子是以知其政既则除于国北禳于玄冥回禄祈于四鄘又大为社以振除之灾而能戒君子是以知其礼书焚室而寛其征予之材而又简兵大蒐子太叔之庙将毁焉子产朝过之复使止之忧而不伤君子以是知其仁若是者大臣救灾者之所宜法也日者之火揖逊救焚且亦幸而无他变耳脱有骇焉者臣不知其何以处之也其无政甚矣虽从事禜禳仅讲虚礼而恤灾之事则实未有哀矜恻怛之意也今乃忽出指挥自某所至某所将尽堑之以为河港又自某家至某家将尽墟之以为火巷已毁拆者夺之未毁拆者去之既毁拆而再造者又撤之呜呼天已灾之而人又出此以属之何其忍也何其重不幸也无告之民怨诽载路庙堂所宜念天变之方新痛人怨之已极力伸恳请缓议施行是虽出於宣谕而未必不可挽回也而乃惮於咈逆噤无一语夫子产书焚室而寛其征未闻毁其室而夺之地也子产於子太叔之庙犹不忍毁之未闻其忍於颠连之赤子而莫之恤也亦安在乎其为仁也哉且百姓之言籍籍皆曰此为龙翔尔为邸第尔则尤不可以不力争也苟徒顺上意令出惟行使怨丛於君父而祻结於国家不独愧子产而已也晏子告其君有曰征敛无度宫室日更内宠之妾肆夺于市外宠之臣僭令於鄙民人苦病夫妇皆诅祝有益也诅亦有损聊摄以东姑尤以西其为人也多矣虽善祝岂能胜亿兆人之诅呜呼晏子之爱其君者如此是亦有媿晏子也陛下尧舜主也而二三大臣忍不以子产晏子所以事其君者事陛下乎臣冒愚忠不识避忌

宝佑二年子才为起居郎因灾异上奏曰臣尝读史见前代灾异数见所感虽不同而所应亦有异然未有不趋於亡也按汉建寜以後五十有二年日食三十四地震十大水五螟蝗四星孛九大雨雹三大雨水二大疫三地裂青蛇见御坐上大风雨雷电南宫灵台菑侍中寺雌鸡化为雄黑气堕於温德殿庭中青蛇见於玉堂殿庭中自六月雨至九月自四月不雨至十月皆一夫春秋二百四十二年古今菑异之频数未有甚於此时也而究其所以然则皆召於行事之实今五十二年之中所见菑异乃反过之杨赐以为皇天垂谴告之象蔡邕以为诸异皆亡国之恠是岂无所感召而然耶夷考其时有西邸卖官之事有苑囿土木之役有党人五属之禁有阉尹专国之谋有黄巾北宫之宼有鲜卑宼边之扰有奸雄窥鼎之谋此无他其气皆属乎隂其类皆纒乎隂属乎隂则其气盘结於上下而不可解纒乎隂则其类布满於上下而不能解故二气五行之流布日月星辰之运行风雨霜露之凝结雷雹虹电之作止山川草木之变化遇之则为殃为眚为菑为恠为变异为祆祲捷乎如影响之於形声盖有不期然而然者臣读史至此未尝不扼腕痛恨於东汉之季年也今国家之证候不幸而类此盖自贵德贱货之风不见於上而天下率以进奉一说为博富贵利达之具自茅茨土阶之俭不着於上而左右率以土木二字为耗财蠧民之藉自显忠遂良之德不崇於上而谀佞诸臣每以譁竞朋比为媒糵忠贤之地罔匪正人之论隐而废坏纪纲暬御者反以宣谕节贴为寻常苟子不欲之风泯而负乘致宼盗贼者每以贪官汚吏为藉口复境进屯中国所当举也自此政不修而敌国外患反凭藉此以为蹙国驱民之计任贤使能朝廷所当行也自疑忌相乘而奸雄之徒反窃咲此以为睥睨神器之资此天命所以去而无惠頋我国之心天变所以形而无仁爱吾君之意也故荧惑挻菑方躔斗宿而太白又昼见矣火星逆行方犯权星而日晕又躔壁宿矣榆火更新甫降飞雪而夏霜又陨麦矣日近妖恠时见形象而讹言又狎至矣最是六阳浸大一隂未生反作妖孽雷天之号令也自四月以来天地闭塞未闻震之声日君之象也自四月以来常喷云飞雨未见阳明之象风物假大之时资以为长养也自四月以後风来西北率多肃杀之威寒物归根之时所资以为芽蘖者也自四月以後隂气乘阳率多常寒之罚汉末之菑异则叠见五十余年之中今日之菑异则骈集於三四五月之内岂造物运行常囿於数而为是适然者欤要必有以为之感召也感召者何臣前所陈七事是也请为陛下先言汉之所以失而後言今日之所当监可乎按光和元年初开西邸卖官又按中平二年帝造万金堂於西园引司农金钱缯帛牣积堂中又令牧守茂才孝廉迁除皆责助军修宫钱以大汉堂堂之天下所少者非财也乃汲汲焉如窭人聚财之计一时羣工噤无一语惟吕强上疏极谏以为中尚方领诸郡之宝中府积天下之缯西园引司农之藏调广民困费多献少奸吏困其外百姓受其敝而帝不之省於是天下荡然以财贿为可以致富贵秽德彰闻恶声流播此非佳证也今日之证不幸而类此盖自宫掖创进奉之局而排金门入紫闼者类皆浩瀚无涯之财自左右有宣谕之说而?省部挠台府者类皆两造不平之事尝退观陛下近事一二如收换文之御批以惩假托空黥徒之窟穴以洗奸利天下皆知陛下本心非急於财利者然请托之谤犹未洗然者以左右近习朝夕营求不能不为圣德之累也钱神为妖隂气为沴变异之召其以是乎按光和三年作罣圭灵昆苑又按五年起四百尺观又缮修南宫玉堂铸铜人夫以大汉积贮之厚其力岂不能修一囿然杨赐以为先王造囿刍牧皆来先帝上林奢约得所今废田园驱居人蓄禽兽殆非保赤子之义而帝不之省於是小人哆然趋之以为无害侈心一萌祻本遂大此非佳证也今日之证不幸而类此盖自卑宫露台之俭不传而修路寝修应门皆极山节藻梲之工飞廉桂宫之羡未消而馆太一广龙翔皆极轮奂翬飞之制然犹曰壮丽以示威重也禊祓以事禬祷也至於灵台之饰则侈靡以自奉矣妃守之建则溺爱以自损矣尝退观陛下之本心如捐水衡之积而不取大农之藏未尝无意於崇俭也左右之言一入遂至穷奢极欲而不能已也如封前代妃嫔之域申功臣墓木之禁是其本心未尝忍於斫伐也七萃之言一售遂至斩秃丘陇而不知止也木妖民恠随寓为沴变异之作其以是乎按建寜二年复治鈎党杀前司隶校尉李膺等百余人又按五年杀永昌太守曹鸾更考党人禁锢五属夫以大汉巍巍之天下而日与志士仁人相雠至禁锢以制其出入杀戮以絶其後裔此非佳证也今日之证虽未至於此然犯顔敢谏之士半在草莱率作兴事之夫或居盘涧上方以朋比为用舍以静激为去取故所舍所去未必皆不肖所用所取未必皆忠贤藉令絷维以永今朝亦不过斯须之貌敬此其所为虽未必至於杀前司隶校尉杀永昌太守而要其用心之微往往过於更考党人而禁锢其属也忠义齰舌愤气萦纡变异之作其以是乎按中平元年杀中常侍吕强侍中向栩郎中张钧二年封宦者张逊等十二人为列侯三年以宦者赵忠为车骑将军五年以小黄门蹇硕为上军校尉袁绍等七校尉皆统於硕夫宫闱腐夫至不足齿间有忠者则杀之与讨贼者则爵之以壮健武略称者则亲任之此非佳证也今北司之势不幸而类此其作威福也则以僮奴之贱而逐天子之台臣以交结之丰而庇帅臣之童孺其好货财也则通日进月进之赂而恩宠或致於侥踰操献田献钱之讼而正理率至於抑屈中书政本之所由系也宣谕迅速则指挥叱咤虽屈大臣之体而不顾七萃殿司之所得辖也救焚纷拏则瓦石抛掷虽伤主帅之额而不恤淩犯阶级莫此为甚使典兵枋又将何如恶毒流布於里闾威势震慴於中外人皆知北司有可以致富贵之势而不知人主实操可致之权人皆知北司有可以夺命令之理而不知朝廷实握宰制之枋其口含天宪手握王爵虽十常侍之横行八校尉之布置曾不是过气势翕霍威震恣行灾异之作其以是乎按中平元年黄巾贼张角等起先零及凉州羣盗北宫伯玉等反明年宼三辅初平三年黄巾宼兖州夫天下之祸不生於外皆生於内护军司马傅燮上疏以为邪正不宜共国亦犹冰炭不可同器宜思四罪之举速行谗佞之诛则善人思进奸凶自息而帝不之省此非佳证也今日之内患不幸而类此荻浦之宼未息而长兴又扰扰矣平江之盗甫平而宜兴又道梗不通矣分据要地剽掠平民舟楫为之不通行人为之俘虏人皆曰捕盐之令严而民无所措手足也贪吏之毒流而民或不能心服也政令之不得其平而民或激而为乱也是则然矣而愚臣则以为邪正杂揉是否颠倒奸赃辱台之臣不戮而尚志之士反见屈於明时骄奢误国之帅不屈而好修之士反见恶於当世騃孺叨荣於从槖贪帅流毒於名都朝廷行事既无以当其心郡县长吏又有以激其忿人怀笑侮家蓄愤闷一啸呼而锄耰棘矜皆得雠其上一结约而江泖沟港皆得嗾其类衅发萧墙而祸连四海此傅燮之所以忧隂气积稔怨气充盈菑异之来其以是乎按建寜六年鲜卑宼幽并自是宼三边宼辽西宼酒泉宼幽并入北地无岁无之蔡邕建议谓边陲之患手足之疥搔中国之困胷背之瘭疽方今郡县宼贼尚不能禁况此虏而可伏乎此非佳证也今国家之患不幸而类此山东之兵既窟於旧海而常为一苇趋浙之谋秦巩之兵复城筑於旧利而日有进屯图蜀之计二兵相望志不在小而漠北之敌又遣和议之使临我边疆夫举大兵以侵伐我之土地而遣使以要我之金帛是其为心盖以战为实务而以和为绐计也若姑听其和以为饵则彼利我钝未必能出六縂管絶漠之师而受黄金鵞之献也若委顺其和以为信则彼诡我正未必不堕平凉刼盟之计而失泾陇邠汧之地也妖氛障日杀气干霄灾异之来其以是乎按初平二年袁绍逐冀州牧韩馥自领州表曹操为东郡太守三年黄巾宼兖州杀刺史刘岱曹操入据之遣使上书自古奸雄窥伺见我国有疵则乘权藉势托公行私收人心之涣而後遂其所图此非佳证也今日之势不幸而类此盖大奸屈伏海滨日夜幸乱以来逞其操持国枋之心或飞金羽玉以买游士或托友嗾仆以结士夫人见天下之势浮游而未定也遂谓仔肩重任无出此奸故称功颂德具见於玉堂策试之文拟陈十极求达於排云叫阍之际惟冀君心之易转岂思国事之可忧奸俦窜伏近畿巧於交结或贻书故吏延誉京师或密嗾旧胥浚明线道人见京兆之任一岁而数易也遂谓弹压要权无踰此辈故达官贵要每荐引於黼座之前刑臣腐夫亦称道於禁廷之密但冀黈听之潜转岂知宗社之或危隂类纒绵异气充塞灾异之来其以是乎臣历观东汉之末证候如此变异如此使当时将相大臣忠足以结人主之知谋足以制天下之动必能上义下利以惩天邸之失必能清心寡慾以止土木之役必能开诚布公以除鈎党之禁必能深思远虑以遏阉尹之势必能爱护根本以弭黄巾之宼必能厉兵秣马以息鲜卑之难必能观时达变以遏奸雄之谋惜乎陈蕃窦武虽能同心戮力以奬王室而不能济之以谋虽能聘召名贤以参政事而不能待之以定自是厥後刘嚻唐珎张颢等辈尝执国枋矣然其失在於输西园之钱忠谏如阳琳切直如杨赐才学如荀爽虽以时望所推躐居显位然皆不免於祻由是七事之失不能救正菑异之来不能消弭汉业由是而遂衰汉鼎因之而遂失非当时大臣之罪欤今天下不幸而有七事之愆若不大加悔艾痛自绳削则一祖十二宗之托其何以永天命於无疆惟休之地乎故臣愿上而九重力行好事勿遂前非下而庙堂力进忠言勿顺上旨监西园之失而贵德尚义以化天下监霛昆之失而崇朴尚俭以先天下监党禁之失而登崇俊良以福天下中常侍之纵横可监也不宜复蹈故辙以成虎视之形黄巾之宼钞可监也不宜复循旧?以稔萧墙之祸鲜卑之盗边可监也不宜复示弱形以起幸乱之想如此则阳明用而天理日明隂浊消而人慾日止将见天无变异民无扎瘥三光全而寒暑平矣不然无同心戮力之美而有弥缝宫府之心无聘召名贤之举而有喜用敏锐之意无忠谏切直才学之称而有窽言顺适小智自私之失则天心已变而难回天灾已销而复作岂不重东汉末年之忧哉臣区区朴忠睹此钜异辄沥忠臣之臆一纾鲁女之悲积愤所形血泪俱下惟陛下以社稷为念特采择焉

三年子才又论雷雨变异疏曰臣闻一心之中人主对越穹苍之地也心主乎敬天必佑之心极於肆天必警之感应之机捷如影响之应形声非天心果有异也敬肆之念一分而灾祥之应随至甚可畏也去载明禋陛下致谨於宫庭之间惟恐少有失坠故行事之夕恭谢之旦霁景舒明佑顺洊至天下万姓咸曰陛下一念谨畏如此故天应於上人悦於下此时此意虽尧舜汤文所为不是过也使陛下缉熙此心常常谨畏无一毫少有间断则天心眷佑常如飨帝之时矣陛下狃目前之安乃不知自警日引月长而侈心渐生欲念渐起至於今春而侈欲一念如火炎炎有加无已乃者灯夕宫中排当夜以继日得之传闻见谓炽盛有献琉璃亭子者有献琉璃蒲萄架者有献琉璃木犀棚者奇形异状未易具述水陆之珍鲜毕集先时之花果骈臻教坊队子街市傀儡出入宫门嘈杂喧填至不可筭此等所为已难训後犹曰嬉戏云尔最是号召京师之娼妓羣唱迭和各尽其艺於蟺渊蠖濩之宫此何为者耶虽传闻之辞间有未实然上自百官族姓下至闾阎小夫窃议圣德不一而足虽欲止之不可也夫娼优下贱天下至秽浊至猥媟之物世以匪人目之谓其非复人道也稍自好者犹不敢近孰谓万乘之尊宫庭之奥而使此曹冶容盛饰争为奇技淫巧之事以博一笑耶陛下六宫固不乏人何乃下采至此耶是举也不特祖宗无此家法虽宣政浊乱之世亦未尝有此等举措也此必貂璫等辈愚惑陛下以至于此貂璫小人不识大体何足多责所可惜者陛下三十余年清静无欲之主一旦为其所误遂使平生素履隳坏于此耳陛下贵为人主侈然有轻视天下之心自谓一世莫已若是以无所畏惧纵情极欲而不知上天虽远未尝不在陛下左右陟降间也歌席甫散春飨戒严欲念未衰敬心安在哉故乘舆已驾天气尚和逮至中途雨忽随至事已还内晴色又开一雨一晴变态於俄顷之间天若有意焉此距灯夕才隔宿也逮至二十一日洊雷忽震隐隐有声越翼日夜漏下二十刻震霆大作终夕轩轰天威所临?乎可畏此距灯夕才五日也由是观之一念稍侈而天以雷雨之变应之其不可侈肆如此虽然人主不贵无过而贵改过过者天心所必警改过者天心之所常佑此理昭昭不可诬也继自今其厉夕惕之心益冰坚之戒申勅左右亟行止絶勿使貂璫无知之言再惑黈聦娼妓秽浊之类复污宫禁如此则天意必回佑顺必致亦祈天永命之一大机也不然天怒未已将降大灾以困吾国非止一雷雨之变而已也臣忠爱陛下非敢幸灾亦欲陛下稍稍觉悟止絶此念耳

历代名臣奏议卷三百十二








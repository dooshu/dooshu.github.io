◎刘敞词

侍读刘匀守维扬，宋景文赴寿春，道出治下，原父为具以待。又为踏莎行词以侑欢云："蜡炬高，龙烟细细。玉楼十二门初闭。疏帘不卷水晶寒，小屏半掩留璃翠。 桃叶新声，榴花美味。南山宾客东山伎。利名不肯放人闲，忙中偷取工夫醉。"宋即席为浪淘沙近以别原父云："少年不管。流光如箭。因循不觉韶华换。到如今，始惜月满、花满、酒满。 扁舟欲解垂杨岸。尚同欢宴。日斜歌阕将分散。倚兰桡、望水远、人远。""南山宾客东山伎"，本白乐天诗。［能改斋漫录］


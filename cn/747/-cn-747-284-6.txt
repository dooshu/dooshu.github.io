○敕岁初处分

敕：天地以大德生群品，圣人以大宝守万物：古者受命之君，谓之承天之序，明有所代，夫岂徒然？若道无钦崇，命不永保，帝实临汝，人曷戴君？朕所以每期庶乎合於仁覆之意也。夫宓羲神农，黄帝尧舜，或诛而不怒，或教而不诛：彼亦何为，独臻於此？朕自有天下，二纪及兹，虽未能画衣以禁，亦未尝刑人於市，而政犹春，俗尚浇漓，当是为理之心，未返於本耳。凡人岂不仁於父母兄弟，不欲於饮食衣服乎？而卒被无孝友之名，不温饱之困，其故何哉？盖未闻义方，不识善道，或任小智而为诈，或见小利而苟得。致远则穷，继之以暴，已而身受戮诛，家不相保。愚妄之徒，类多自陷，讼狱之弊，恒由此作，吁可悲乎！亦在教之不明也。盖刑罚者，不获已而用之。天下黔黎，皆朕赤子，以诚告示，其或知归，何必用威，然後致理？先务仁恕，宁不怀之？且五常循行，岂须深识？六亲和睦，何待丁宁？自宜勉之，以副所望，刑措不用，道在於兹。

今献岁之吉，迎气伊始，敬顺天常，无违月令，所由长吏，可举旧章：诸有妪伏孕育之物，蠢动生植之类，慎无杀伐，致令夭伤。九土异宜，三农在候，聚众兴役，妨时害功，特宜禁止，以助春事。至若家有征镇，人或孤茕，物向阳和，此独忧悴，良可悯也，亦宜所由随事优恤。盖不体仁无以为长，不知道无以用心，故道者众妙之门，而心者万事之统。得其要会，义可以兼济於人；失其指归，生不能自全於已。故我元元皇帝著《道德经》五千文，明乎真宗，致於妙用，而有位者未之讲习，不务清净，欲令所为之政教，何从而致於太和者耶？百辟卿士，各须详读，勉存进道之诚，更图前席之议。至如计校小利，综缉烦文，邀名直行，去道弥远，违天和气，生人怨心：朕甚厌之，所不取也。各励精一，共兴元化，俾苍生登於仁寿，天下还於淳朴，岂远乎哉？行之可至。其老子《道德经》，宣令士庶家藏一本，仍劝习读，使知指要；每年贡举人，量减《尚书》、《论语》一两道策，准数加《老子》策，俾敦崇道本，附益化源。朕推诚与人，有此教诫，必验行事，岂垂空言？今之此敕，亦宣家置一本，每须三省，以识朕怀。


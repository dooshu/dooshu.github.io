卷二十三

钦定四库全书

历代名臣奏议卷二十三

明　杨士奇等　撰

治道

周武王问於太公曰贤君治国何如对曰贤君之治国其政平其吏不苛其赋敛节其自奉薄不以私善害公法赏赐不加於无功刑罚不施於无罪不因喜以赏不因怒以诛害民者有罪进贤举过者有赏後宫不荒女谒不听上无婬慝下不隂害不幸宫室以费财不多观游台池以罢民不雕文刻镂以逞耳目官无腐蠧之藏国无流饿之民此贤君之治国也武王曰善哉

成王问政於尹逸曰吾何德之行而民亲其上对曰使之以时而敬顺之忠而爱之布令信而不食言王曰其度安至对曰如临深渊如履薄氷王曰惧哉对曰天地之间四海之内善之则畜也不善则雠也夏殷之臣反雠桀纣而臣汤武夙沙之民自攻其主而归神农氏此君之所明知也若何其无惧也

齐桓公田至麦丘见麦丘邑人问之子何为者也对曰麦丘邑人也公曰年几何对曰八十有三矣公曰美哉寿乎子其以子寿祝寡人麦丘邑人曰祝主君使主君甚寿金玉是贱人为宝桓公曰善哉至德不孤善言必再吾子其复之麦丘邑人曰祝主君使主君无羞学恶下问贤者在傍谏者得人桓公曰善哉至德不孤善言必三吾子一复之麦丘邑人曰祝主君使主君无得罪於群臣百姓桓公怫然作色曰吾闻之子得罪於父臣得罪於君未尝闻君得罪於臣者也此一言者非夫二言者之匹也子更之麦丘邑人坐拜而起曰此一言者夫二言之长也子得罪於父可以因姑姊叔父而解之父能赦之臣得罪於君可以因便辟左右而谢之君能赦之昔桀得罪於汤纣得罪於武王此则君之得罪於其臣者也莫为谢至今不赦公曰善赖国家之福社稷之灵使寡人得吾子於此扶而载之自御以归礼之於朝封之以麦丘而断政焉桓公谓管仲曰吾欲举事於国昭然如日月无愚夫愚妇皆曰善可乎仲曰可然非圣人之道桓公曰何也对曰夫短绠不可以汲深井知鲜不可以与圣人之言慧士可与辨物智士可与辨无方圣人可与辨神明夫圣人之所为非衆人之所及也民知十己则尚与之争曰不如吾也百己则疵其过千己则谁而不信是故民不可稍而掌也可并而牧也不可暴而杀也可麾而致也衆不可户说也可举而示也

景公问於孔子曰秦穆公其国小处僻而覇何也对曰其国小而志大虽处僻而其政中其举果其谋和其令不偷亲举五羖大夫於系缧之中与之语三日而授之政以此取之虽王可也覇则小矣

晏子治东阿三年景公召而数之曰吾以子为可而使子治东阿今子治而乱子退而自察也寡人将加大诛于子晏子对曰臣请改道易行而治东阿三年不治臣请死之景公许之於是明年上计景公迎而贺之曰甚善矣子之治东阿也晏子对曰前臣之治东阿也属托不行货赂不至陂池之鱼以利贫民当此之时民无饥者而君反以罪臣今臣之後治东阿也属托行货赂至并会赋敛仓库少内便事左右陂池之鱼入於权家当此之时饥者过半矣君乃反迎而贺臣愚不能复治东阿愿乞骸骨避贤者之路再拜便辟景公乃下席而谢之曰子强复治东阿东阿者子之东阿也寡人无复与焉

齐侯与晏子坐于路寝公叹曰美?室其谁有之乎晏子曰敢问何谓也公曰吾以为在德对曰如君之言其陈氏乎陈氏虽无大德而有施於民豆区釡锺之数其取之公也薄其施之民也厚公厚敛焉陈氏厚施焉民归之矣诗曰虽无德与女式歌且舞陈氏之施民歌舞之矣後世若少惰陈氏而不亡则国其国也已公曰善?是可若何对曰唯礼可以已之在礼家施不及国民不迁农不移工贾不变士不滥官不滔大夫不收公利公曰善?我不能矣吾今而後知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇聼礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而後闻此礼之上也对曰先王所禀於天地以为其民也是以先王上之

驺忌子以鼔琴见威王威王说而舍之右室须?王鼔琴驺忌子推户入曰善哉鼔琴王勃然不说去琴按劒曰夫子见容未察何以知其善也驺忌子曰夫大弦浊以春温者君也小弦廉折以清者相也【琴操曰大弦者君也寛和而温小弦者臣也清廉而不乱】攫之深【徐广曰以爪持也攫音已足反】醳之愉者政令也钧谐以鸣大小相益回邪而不相害者四时也吾是以知其善也王曰善语音驺忌子曰何独语音夫治国家而弭人民皆在其中王又勃然不悦曰若夫语五音之纪信未有如夫子者也若夫治国家而弭人民又何为乎丝桐之间驺忌子曰夫大弦浊以春温者君也小弦廉折以清者相也攫之深而醳之愉者政令也钧谐以鸣大小相益回邪而不相害者四时也夫复而不乱者所以治昌也连而径者所以存亡也故曰琴音调而天下治夫治国家而弭人民者无若乎五音者王曰善驺忌子见三月而受相印

宣王谓尹文曰人君之事何如尹文对曰人君之事无为而能容下夫事寡易从法省易因故民不以政获罪也大道容衆大德容下圣人寡为而天下理矣书曰睿作圣诗人曰岐有夷之行子孙其保之宣王曰善晋献公之时东郭民有祖朝者上书献公曰草茅臣东郭民祖朝愿请闻国家之计献公使使出告之曰肉食者已虑之矣藿食者尚何与焉祖朝对曰大王独不闻古之将曰桓司马者朝朝其君举而晏御呼车骖亦呼车御肘其骖曰子何越云为乎何为藉呼车骖谓其御曰当呼者呼乃吾事也子当御正子之辔衔耳子今不正辔衔使马卒然惊妄轹道中行人必逢大敌下车免劒涉血履肝者固吾事也子宁能辟子之辔下佐我乎其罪亦及吾身与有深忧吾安得无呼车哉今大王曰食肉者已虑之矣藿食者尚何与焉设使食肉者一旦失计於朝堂之上若臣?之藿食者宁得无肝胆涂地於中原之野与其亦及臣之身与有其忧深臣安得无与国家之计乎献公召而见之三日与语无复忧者乃立以为师也

文公时翟人有封狐文豹之皮者文公喟然叹曰封狐文豹何罪哉以其皮为罪也大夫栾枝曰地广而不平财聚而不散独非狐豹之罪乎文公曰善哉说之栾枝曰地广而不平人将平之财聚而不散人将争之於是列地以分民散财以赈贫

平公问於师旷曰人君之道如何对曰人君之道清净无为务在博爱趋在任贤广开耳目以察万方不固溺於流俗不拘於左右廓然远见踔然独立屡省考绩以临臣下此人君之操也平公曰善

平公闲居师旷侍坐平公曰子生无目联甚矣子之墨墨也师旷对曰天下有五墨墨而臣不得与一焉平公曰何谓也师旷曰群臣行赂以采名誉百姓侵寃无所告诉而君不悟此一墨墨也忠臣不用用臣不忠下才处高不肖临贤而君不悟此二墨墨也奸臣欺诈空虚府库以其少才覆塞其恶贤人逐奸邪进而君不悟此三墨墨也国贫民罢上下不和而好财用兵嗜欲无厌谄谀之人庸庸在傍而君不悟此四墨墨也至道不明法令不行吏民不正百姓不安而君不悟此五墨墨也国有五墨墨而不危者未之有也臣之墨墨小墨墨耳何害乎国家哉

秦昭王时客卿范睢请间说曰臣居山东时闻齐之有田文不闻其有王也闻秦之有太后穰侯华阳高陵泾阳不闻其有王也夫擅国之谓王能利害之谓王制杀生之威之谓王今太后擅行不顾穰侯出使不报华阳泾阳?击断无讳高?进退不请四贵备而国不危者未之有也为此四贵者下乃所谓无王也然则权安不倾令安得从王出乎臣闻善治国者乃内固其威而外重其权穰侯使者操王之重决制於诸侯剖符於天下攻敌伐国莫敢不聼战胜攻取则利归於陶国弊御於诸侯战败则结怨於百姓而祸归於社稷诗曰木实繁者披其枝披其枝者伤其心大其都者危其国尊其臣者卑其主崔杼淖齿管齐射王股擢王筋县之於庙梁宿昔而死李兑管赵囚主父於沙丘百日而饿死今臣闻秦太后穰侯用事高陵华阳泾阳佐之卒无秦王此亦淖齿李兑之类也且夫三代之所以亡国者君专授政驰骋弋猎不聼政事其所授者妒贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者见王独立於朝臣窃为王恐万世之後有秦国者非王子孙也昭王闻之大惧曰善於是废太后逐穰侯高陵华阳泾阳君於关外秦王乃拜范睢为相

鲁哀公问孔子曰寡人生乎深宫之中长於妇人之手寡人未尝知哀也未尝知忧也未尝知劳也未尝知惧也未尝知危也孔子避席曰吾君之问乃圣君之问也丘小人也何足以言之哀公曰否吾子就席微吾子无所闻之矣孔子就席曰然君入庙门升自阼阶仰见榱栋俯见几筵其器存其人亡君以此思哀则哀将安不至矣君昧爽而栉冠平旦而聼朝一物不应乱之端也君以此思忧则忧将安不至矣君平旦而聼朝日昃而退诸侯之子孙必有在君之门庭者君以此思劳则劳将安不至矣君出鲁之四门以望鲁之四郊亡国之墟列必有数矣君以此思惧则惧将安不至矣?闻之君者舟也庶人者水也水则载舟水则覆舟君以此思危则危将安不至矣夫执国之柄履民之上懔乎如以腐索御奔马易曰履虎尾诗曰如履薄氷不亦危乎哀公再拜曰寡人虽不敏请事此语矣

卫灵公谓孔子曰有语寡人为国家者谨之於庙堂之上而国家治矣其可乎孔子曰可爱人者则人爱之恶人者则人恶之知得之己者亦知得之人所谓不出於环堵之室而知天下者知反之己者也

灵公问於史鰌曰政孰为务对曰大理为务听狱不中死者不可生也断者不可属也故曰大理为务少焉子路见公公以史鰌言告之子路曰司马为务两国有难两军相当司马执枹以行之一鬭不当死者数万以杀人为非也此其为杀人亦衆矣故曰司马为务少焉子贡入见公公以二子言告之子贡曰不识哉昔禹与有扈氏战二陈而不服禹於是修教一年而有扈氏请服故曰去民之所事奚狱之所听兵革之不陈奚鼔之所鸣故曰教为务也

魏武侯问元年於吴子吴子对曰言国君必慎始也慎始奈何曰正之正之奈何曰明智智不明何以见正多闻而择焉所以明智也是故古者君始听治大夫而言士而一见庶人有谒必达公族请问必语四方至者勿距可谓不壅蔽矣分禄必及用刑必中君心必仁思君之利除民之害可谓不失民衆矣君身必正近臣必选大夫不兼官执民柄者不在一族可谓不权埶矣此皆春秋之意而元年之本也

汉高帝时大中大夫陆贾时时前说称诗书高帝骂之曰乃公居马上而得之安事诗书陆贾曰居马上得之宁可以马上治之乎且汤武逆取而顺守之文武并用长久之术也昔者吴王夫差智伯极武而亡秦任刑法不变卒灭赵氏【赵氏秦姓也】乡使秦已并天下行仁义法先圣陛下安得而有之

文帝时贾山言治乱之道借秦为谕名曰至言其辞曰臣闻为人臣者尽忠竭愚以直谏主不避死亡之诛者臣山是也臣不敢以久远谕愿借秦以为谕唯陛下少加意焉夫布衣韦带之士修身於内成名於外而使後世不絶息至秦则不然贵为天子富有天下赋敛重数百姓任罢【任为役事也罢读曰疲任疲言疲於役使也】赭衣半道群盗满山【犯罪者则衣赭衣】使天下之人戴目而视倾耳而聼一夫大謼天下向应者陈胜是也【向读曰响】秦非徒如此也起咸阳而西至雍离宫三百【离宫者皆谓於别处置之非常所居也】锺鼓帷帐不移而具又为阿房之殿殿高数十仭东西五里南北千步从车罗绮四马骛驰旌旗不桡【桡屈也】为宫室之丽至於此使其後世曾不得聚庐而托处焉为驰道於天下东穷燕齐南极吴楚江湖之上濒海之观毕至道广五十步三丈而树厚筑其外隐以金椎【作壁如甬道隐筑也以铁椎筑之筑令坚实而使隆高耳不为甬壁也隐於斳反】树以青松为驰道之丽至於此使其後世曾不得邪径而托足焉死葬乎骊山吏徒数十万人旷日十年下彻三泉【三重之泉言其深也】合采金石冶铜锢其内漆涂其外被以珠王饰以翡翠中成观游上成山林为葬薶之侈至於此使其後世曾不得蓬颗蔽冢而托葬焉秦以熊罴之力虎狼之心吞食诸侯并吞海内而不?礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以蒙死而竭知也地之硗者虽有善种不能生焉江臯河濒虽有恶种无不猥大昔者夏商之季世虽关龙逢箕子比干之贤身死亡而道不用文王之时豪俊之士皆得竭其智刍荛采薪之人皆得尽其力此周之所以兴也故地之美者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也埶重非特万钧也开道而求谏和顔色而受之用其言而显其身士犹恐惧而不敢自尽又乃况於纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏【比方事类以谏也】士传言谏过庶人谤於道商旅议於市然後君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老於太学亲执醤而馈执爵而酳【进食曰馈酳者少少饮酒谓食已而荡口也】祝?在前祝鲠在後【饐字谓食不下也以老人好饐□故为备以祝之】公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至於刍荛者求善无餍也商人庶人诽谤已而改之从善无不聼也昔者秦政力并万国富有天下破六国以为郡县筑长城以为关塞秦地之固大小之埶轻重之权其与一家之富一夫之强胡可胜计也然而兵破於陈涉地夺於刘氏者何也秦王贪狼暴虐残贼天下穷困万民以适其欲也昔者周盖千八百国以九州之民养千八百国之君用民之力不过岁三日什一而藉君有余财民有余力而颂声作秦皇帝以千八百国之民自养力罢不能胜其役财尽不能胜其求【罢读曰疲】一君之身耳所以自养者驰骋弋猎之娱天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为讐故天下坏也秦皇帝身在之时天下已坏矣而弗自知也秦皇帝东廵狩至会稽琅邪刻石着其功自以为过尧舜统县石铸锺虡【县称也石百二十斤称铜铁之斤石以铸锺虡言其奢泰也虡猛兽之名谓锺鼔之柎饰为此兽虡音距】筛土筑阿房之宫自以为万世有天下也古者圣王作谥三四十世耳虽尧舜禹汤文武絫世广德【絫古累字】以为子孙基业无过二三十世也秦皇帝曰死而以谥法是父子名号有时相袭也以一至万则世世不相复也【复重也】故死而号曰始皇帝其次曰二世皇帝者欲以一至万也秦皇帝计其功德度其後嗣世世无穷然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道谀媮合苟容比其德则贤於尧舜课其功则贤於汤武天下已溃而莫之告也诗曰匪言不能胡此畏忌聼言则对譛言则退此之谓也又曰济济多士文王以宁天下未尝无士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君於其臣也尊其爵禄而亲之疾则临视之亡数死则往吊哭之临其小敛大敛已棺涂而後为之服锡衰麻絰【涂谓涂殡也锡衰十五升布无事其缕者也】而三临其丧未敛不饮酒食肉未葬不举乐当宗庙之祭而死为之废乐故古之君人者於其臣也可谓尽礼矣服法服端容貌正顔色然後见之故臣下莫敢不竭力尽死以报其上功德立於後世而令闻不忘也今陛下念思祖考术追厥功【术亦作述】图所以昭光洪业休德使天下举贤良方正之士天下皆欣欣焉【欣读与欣同】曰将兴尧舜之道三王之功矣天下士莫不精白以承休德今方正之士皆在朝廷矣又选其贤者使为常侍诸吏与之驰敺射猎一日再三出臣恐朝廷之解弛百官之堕於事也诸侯闻之又必怠於政矣陛下即位亲自勉以厚天下损食膳不聼乐减外徭卫卒止岁贡省廐马以赋县传去诸苑以赋农民出帛十万余匹以振贫民礼高年九十者一子不事八十者二筭不事【一子不事蠲其赋役二筭不事免一口之筭赋也】赐天下男子爵大臣皆至公卿发御府金赐大臣宗族无不被泽者赦罪人怜其无发赐之巾怜其衣赭书其背父子兄弟相见也而赐之衣平狱缓刑天下莫不说喜是以元年膏雨降五谷登此天之所以相陛下也刑轻於他时而犯法者寡衣食多於前年而盗贼少此天下之所以顺陛下也臣闻山东吏布诏令民虽老羸癃疾扶杖而往聼之愿少须臾毋死思见德化之成也今功业方就名闻方昭四方乡风【乡读曰向】今从豪俊之臣方正之士直与之日日猎射击兔伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏岁二月定明堂造太学修先王之道风行俗成万世之基定然後唯陛下所幸耳古者大臣不媟故君子不常见其齐严之色肃敬之容大臣不得与宴游方正修絜之士不得从射猎使皆务其方以高其节则群臣莫敢不正身修行尽心以称大礼如此则陛下之道尊敬功业施於四海垂於万世子孙矣诚不如此则行日坏而荣日灭矣夫士修之於家而坏之於天子之廷臣窃愍之陛下与衆臣宴游与大臣方正朝廷论议夫游不失乐朝不失礼议不失计轨事之大者也上嘉纳其言文帝时天下初定制度踈阔梁怀王太傅雒阳贾谊数上疏陈政事多所欲匡建其大略曰臣窃惟事埶可为痛哭者一可为流涕者二可为长太息者六若其他背理而伤道者难徧以疏举进言者皆曰天下已安已治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及然因谓之安方今之埶何以异此本末舛逆首尾衡决国制抢攘非甚有纪胡可谓治陛下何不壹令臣得熟数之於前因陈治安之策试详择焉夫射猎之娱与安危之机孰急使为治劳智虑苦身体乏锺鼔之乐勿为可也乐与今同而加之诸侯轨道兵革不动民保首领匈奴宾服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂於无穷礼祖有功而宗有德使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育群生至仁也立经陈纪轻重同得後可以为万世法程虽有愚幼不肖之嗣犹得蒙业而安至明也以陛下之明达因使少知治体者得佐下风致此非难也其具可素陈於前愿幸无忽臣谨稽之天地验之往古按之当今之务日夜念此至熟也虽使禹舜复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过德泽有加焉犹尚如是况莫大诸侯权力且十此者乎然而天下少安何也大国之王幼弱未壮汉之所置傅相方握其事数年之後诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必?操刀必割【?音卫日中盛者必暴?也谓暴晒之也】今令此道顺而全安甚易不肯早为已乃堕骨肉之属而抗刭之岂有异秦之季世虖夫以天子之位乘今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯高为相卢绾王燕陈狶在代令此六七公者皆无恙当是时而陛下即天子位能自安乎臣有以知陛下之不能也天下殽乱高皇帝与诸公并起非有仄室之埶以豫席之也诸公幸者乃为中?其次厪得舍人【廑劣也】材之不逮至远也高皇帝以明圣威武即天子位割膏腴之地以王诸公多者百余城少者乃三四十县惪至渥也然其後十年之间反者九起陛下之与诸公非亲角材而臣之也又非身封王之也自高皇帝不能以是一岁为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆无恙当是时陛下即位能为治虖臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适启其口七首已陷其胷矣陛下虽贤谁与领此故疏者必危亲者必乱已然之效也其异姓负强而动者汉已幸胜之矣又不易其所以然同姓袭是迹而动既有徵矣其埶尽又复然殃旤之变未知所移明帝处之尚不能以安後世将如之何屠牛坦一朝解十二牛【坦屠牛者之名也】而芒刃不顿者【顿谓曰钝】所排击剥割皆衆理解也至於髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆衆髋髀也释斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵强者先反淮隂王楚最强则最先反韩信倚胡则又反贯高因赵资则又反陈豨兵精则又反彭越用梁则又反黥布用淮南则又反卢绾最弱最後反长沙乃在二万五千户耳功少而最完埶疏而最忠非独性异人也亦形埶然也曩令樊郦绦灌据数十城而王今虽以残亡可也令信越之伦列为彻侯而居虽至今存可也然则天下之大计可知已欲诸王之皆忠附则莫若令如长沙王欲臣子之勿菹醢则莫若令如樊郦?欲天下之治安莫若衆建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁它国皆然其分地衆而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之衆天子亡所利焉诚以定治而已故天下咸知陛下之廉地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利机之谋不生柴奇开章之计不萌细民乡善大臣效顺故天下咸知陛下之义卧赤子天下之上而安植遗腹朝委裘而天下不乱【置遗腹朝委裘皆未有所知也】当时大治後世诵圣壹动而五业附陛下谁惮而久不为此天下之埶方病大瘇一胫之大几如要一指之大几如股平居不可屈信一二指搐身虑亡聊【搐谓动而痛也】失今不治必为锢疾後虽有扁鹊不能为己病非徒瘇也又苦????盭【????古跖字足下曰跖今所呼脚掌是也盭古戾字言足跖反戾不可行也】元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦????盭可痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亡已也而汉岁致金絮采缯以奉之夷狄徵令是主上之操也天子共贡是臣下之礼也足反居上首顾居下倒县如此莫之能解犹为国有人乎非亶倒县而已【亶读曰但】又类辟且病痱【辟足病痱风辟音辟痱音肥】夫辟者一面病痱者一方痛今西边北边之郡虽有长爵不轻得复五尺以上不轻得息斥侯望烽燧不得卧将吏被介胄而睡臣故曰一方病矣医能治之而上不使【医者谊自谓】可为流涕者此也陛下何忍以帝皇之号为戎人诸侯埶既卑辱而旤不息长此安穷进谋者率以为是固不可解也亡具甚矣臣窃料匈奴之衆不过汉一大县以天下之大困於一县之衆甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行说而笞其背举匈奴之衆唯上之令今不猎猛敌而猎田彘不搏反寇而搏畜菟翫细娱而不图大患非所以为安也德可远施威可远加而直数百里外威令不信可为流涕者此也今民卖僮者为之绣衣?履偏诸缘【加牙条以作履缘偏诸若今之织成以为要攀及标领者也古谓之车马裠其上为乘车及骑从之象也】内之闲中【闲卖奴婢阑】是古天子后服所以庙而不宴者也【入庙则服之宴处则不着盖贵之也】而庶人得以衣婢妾白縠之表薄纨之里緁以偏诸【偏诸緁着衣也緁音妾谓以偏诸缏着之也】美者黼绣【黼者织为斧形绣者刺为衆文】是故天子之服今庶人大贾嘉会召客者以被墙古者以奉一帝一后而节适今富人屋壁得为帝服倡优下贱得为后饰然而天下不屈者殆未有也且帝之身自衣皁绨【绨厚缯也】而富民墙屋被文绣天子之后以缘其领庶人?妾缘其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切於民之肌肤欲其亡为奸邪不可得也国已屈矣盗贼直须时耳然而献计者曰毋动为大耳夫俗至大不敬也至亡?也至冒上也进计者犹曰毋为可为长太息者此也商君遗礼义弃仁恩并心於进取行之二岁秦俗日败故秦人家富子壮则出分家贫子壮则出赘借父耰锄虑有德色【耰摩田器也言以耰及鉏借与其父而容色自矜为恩德也】母取箕箒立而谇语【谇责让也谇音碎】抱哺其子与公并倨【言妇抱子而哺之乃与其舅并倨无礼之甚也】妇姑不相说则反唇而相稽【稽计也相与计校也】其慈子耆利不同禽兽者亡几耳然并心而赴时犹曰蹶六国兼天下功成求得矣终不知反廉愧之节仁义之厚信兼并之法遂进取之业【信读曰仲一曰信任】天下大败衆掩寡智欺愚勇威怯壮陵衰其乱至矣是以大贤起之威震海内德从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼义捐廉耻日甚可谓月异而岁不同矣逐利不耳虑非顾行也今其甚者杀父兄矣盗者剟寝户之帘【剟谓割取之也剟音辍】搴两庙之器【搴取也两庙高祖惠帝庙也音骞】白昼大都之中剽吏而夺之金矫伪者出几十万石粟赋六百余万钱乘传而行郡国此其亡行义之先至者也而大臣特以簿书不报期会之间以为大故至於俗流失世坏败因恬而不知怪虑不动於耳目以为是适然耳夫移风易俗使天下回心而乡道类非俗吏之所能为也俗吏之所务任於刀笔筐箧而不知大体陛下又不自忧窃为陛下惜之夫立君臣?上下使父子有礼六亲有纪此非天之所为人之所设也夫人之所设不为不立不植则僵不修则坏筦子曰礼义廉耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十三岁而社稷为虚【虚读曰墟】今四维犹未备也故奸人几幸而衆心疑惑岂如今定经制令君君臣臣上下有差父子六亲各得其宜奸人无所几幸而群臣衆信上不疑惑此业壹定世世常安而後有所持循矣若夫经制不定是犹度江河亡维楫中流而遇风波舩必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相远也何三代之君有道之长而秦无道之暴也其故可知也古之王者太子乃生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固已行矣昔者成王幼在襁抱之中召公为太保周公为太傅太公为太师保保其身体傅傅之惪义师道之教训此三公之职也於是为置三少皆上大夫也曰少保少傅少师是与太子宴者也【宴谓安居】故乃孩提有识三公三少固明孝仁礼义以道习之逐去邪人不使见恶行於是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前後皆正人也夫习与正人居之不能毋正犹生长於齐不能不齐言也习与不正人居之不能毋不正犹生长於楚之地不能不楚言也故择其所耆必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲疎有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不遗矣帝入北学上贵而尊爵则贵贱有?而下不踰矣帝入太学承师问道退习而考於太傅太傅罚其不则而匡其不及则惪智长而治道得矣此五学者既成於上则百姓黎民化辑於下矣及太子既冠成人免於保傅之严则有记过之史彻膳之宰进善之旌【进善言者立於旌下】诽谤之木【讥恶事者书之於木】敢谏之鼔【欲显谏者则击鼔】瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执醤而亲馈之所以明有孝也行以鸾和步中采齐趣中肆夏【趣读曰趋】所以明有度也其於禽兽见其生不食其死闻其声不食其肉故远庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视已成事又曰前车覆後车诫夫三代之所以长久者其已事可知也然而不能从者是不法圣智也秦世之所以亟絶者其辙迹可见也然而不避是後车又将覆也夫存亡之变治乱之机其要在是矣天下之命县於太子太子之善在於早谕教与选左右夫心未滥而先谕教则化易成也开於道术智谊之指则教之力也若其服习积贯则左右而已夫胡粤之人生而同声耆欲不异及其长而成俗累数译而不能相通行者虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也凡人之智能见已然不能见将然夫礼者禁於将然之前而法者禁於已然之後是故法之所用易见而礼之所为生难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶於未萌而起教於微眇使民日迁善远辠而不自知也孔子曰听讼吾犹人也必也使毋讼乎为人主计者莫如先审取舍取舍之极定於内而安危之萌应於外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以德教或敺之以法令道之以德教者德教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其德行六七百岁而弗失秦王治天下十余岁则大败此亡它故也汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下於仁义礼乐而德泽洽禽兽草木广裕德被蛮貊四夷累子孙数十世此天下所共闻也秦王置天下於法令刑罚德泽亡一有而怨毒盈於世下憎恶之如仇雠祸几及身子孙诛絶此天下之所共见也是非其明效大验邪人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也人主之尊譬如堂群臣如陛衆庶如地故陛九级上廉远地则堂高【级?也廉侧隅也】陛无级廉近地则堂卑高者难攀卑者易陵理埶然也故古者圣王制为等列内有公卿大夫士外有公侯伯子男然後有官师小吏【官师二官之长】延及庶人?级分明而天子加焉故其尊不可及也里谚曰欲投鼠而忌器此善谕也鼠近於器尚惮不投恐伤其器况於贵臣之近主乎廉耻节礼以治君子故有赐死而亡戮辱是以黥劓之罪不及大夫以其离主上不远也礼不敢齿君之路马蹴其刍者有罚见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故也此所以为主上豫远不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而令与衆庶同黥劓髠刖笞傌弃市之法然则堂不亡陛虖被戮辱者不泰迫乎廉耻不行大臣无乃握重权大官而有徒隶亡耻之心虖夫望夷之事二世见当以重法者【决罪曰当阎乐杀二世於望夷宫本由秦制无忌上之风也】投鼠而不忌器之习也臣闻之履虽鲜不加於枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司寇编之徒官司寇小吏詈骂而搒笞之殆非所以令衆庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬衆庶之所尝宠死而死耳贱人安宜得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行衆人畜我我故衆人事之智伯国士遇我我故国士报之故此一豫让也反君事讐行若狗彘已而抗节致忠行出乎列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻奊诟亡节【奊诟谓无志分也奊音胡结反诟音后】廉耻不立且不自好苟若而可故见利则逝见便则夺主上有败则因而挻之矣主上有患则吾苟免而已立而观之耳有便吾身者则欺卖而利之耳人主将何便於此群下至衆而主上至少也所托财器职业者粹於群下也俱亡耻俱苟妄则主上最病故古者礼不及庶人刑不至大夫所以厉宠臣之节也古者大臣有坐不廉而废者不谓不廉曰簠簋不饰坐污秽淫乱男女亡别者不曰污秽曰帷薄不修坐罢软不胜任者不谓罢软曰下官不职故贵大臣定有其辠矣犹未斥然正以謼之也尚迁就而为之讳也故其在大谴大何之域者闻谴何则白冠氂缨盘水加剑造请室而请辠耳上不执缚系引而行也其有中罪者闻命而自弛上不使人颈盭而加也其有大辠者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故群臣自憙婴以廉耻故人矜节行上设廉耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不苟就害不苟去唯义所在上之化也故父兄之臣诚死宗庙法度之臣诚死社稷辅翼之臣诚死君上守圄扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而伏义故可以托不御之权可以寄六尺之孤此厉廉耻行礼义之所致也主上何丧焉此之不为顾彼之久行故曰可为长太息者此也上深纳其言

时文帝诏有司举贤良文学士太子家令晁错在选中上亲策诏之曰惟十有五年九月壬子皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其明远者通厥聦比善勠力以翼天子是以大禹能无失德夏以长楙高皇帝亲除大害去乱从并建豪英以为官师为谏争辅天子之阙而翼戴汉宗也赖天之灵宗庙之福方内以安泽及四夷今朕获执天子之正以承宗庙之祀朕既不德又不敏明弗能烛而智不能治此大夫之所着闻也故诏有司诸侯王三公七卿及主郡吏各帅其志以选贤良明於国家之大体通於人事之终始及能直言极谏者各有人数将以?朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不德吏之不平政之不宣民之不宁四者之阙悉陈其志母有所隐上以荐先帝之宗庙下以兴愚民之休利着之于篇朕亲览焉观大夫所以佐朕至与不至书之周之密之重之闭之兴自朕躬大夫其正论毋枉执事乌虖戒之二三大夫其帅志毋怠错对曰臣窃闻古之贤主莫不求贤以为辅翼故黄帝得力牧而为五帝先大禹得咎繇而为三王祖齐桓得筦子而为五伯长今陛下讲于大禹及高皇帝之建豪英也退托於不明以求贤良让之至也臣窃观上世之传若高皇帝之建功业陛下之德厚而得贤佐皆有司之所览刻于玉版藏於金匮历之春秋纪之後世为帝者祖宗与天地相终今臣窋?乃以臣错充赋甚不称明诏求贤之意臣错屮茅臣亡识知昧死上愚对曰诏策曰明於国家大体愚臣窃以古之五帝明之臣闻五帝神圣其臣莫能及故自亲事处于法宫之中明堂之上动静上配天下顺地中得人故衆生之类亡不覆也根着之徒亡不载也烛以光明亡偏异也德上及飞鸟下至水虫草木诸产皆被其泽然後隂阳调四时节日月光风雨时膏露降五谷熟妖孽灭贼气息民不疾疫河出图洛出书神龙至凤鸟翔德泽满天下灵光施四海此谓配天地治国大体之功也诏策曰通於人事终始愚臣窃以古之三王明之臣闻三王臣主俱贤故合谋相辅计安天下莫不本於人情人情莫不欲夀三王生之而不伤人情莫不欲富三王厚之而不困也人情莫不欲安三王扶而不危也人情莫不欲逸三王节其力而不尽也其为法令也合於人情而後行之其动衆使民也本於人事然後为之取人以己内恕及人情之所恶不以强人情之所欲不以禁民是以天下乐其政归其德望之若父母从之若流水百姓和亲国家安宁名位不失施及後世此明於人情终始之功也诏策曰直言极谏愚臣窃以五伯之臣明之臣闻五伯不及其臣故属之以国任之以事五伯之佐之为人臣也察身而不敢诬奉法令不容私尽心力而不敢矜遭患难不避死见贤不居其上受禄不过其量不以无能居尊显之位自行若此可谓方正之士矣其立法也非以苦民伤衆而为之机陷也以之兴利除害尊主庇民而救暴乱也其行赏也非虚取民财妄予人也以劝天下之忠孝而明其功也故功多者赏厚功少者赏薄如此歛民财以顾其功而民不恨者知与而安己也其行罚也非以忿怒妄诛而从暴心也以禁天下不忠不孝而害国者也故辠大者罚重辠小者罚轻如此民虽伏罪至死而不怨者知罪罚之至自取之也立法若此可谓平正之吏矣法之逆者请而更之不以伤民主行之暴者逆而复之不以伤国救主之失补主之过扬主之美明主之功使主内无邪辟之行外无骞污之名事君若此可谓直言极谏之士矣此五伯之所以德匡天下威正诸侯功业甚美名声章明举天下之贤主五伯与焉此身不及其臣而使得直言极谏补其不逮之功也今陛下人民之衆威武之重德惠之厚令行禁止之埶万万於五伯而赐愚臣策曰匡朕之不逮愚臣何足以识陛下之高明而奉承之诏策曰吏之不平政之不宣民之不宁愚臣窃以秦事明之臣闻秦始并天下之时其主不及三王而臣不及其佐然功力不迟者何也地形便山川利财用足民利战其所与并者六国六国者臣主皆不肖谋不辑民不用故当此之时秦最富强夫国富强而隣国乱者帝王之资也故秦能兼六国立为天子当此之时三王之功不能进焉及其末涂之衰也任不肖而信谗贼宫室过度耆慾亡极民力罢尽赋敛不节矜奋自贤群臣恐谀骄溢纵恣不顾患祸妄赏以随喜意妄诛以快怒心法令烦憯刑罚暴酷轻絶人命身自射杀天下寒心莫安其处奸邪之吏乘其乱法以成其威狱官主断生杀自恣上下瓦解各自为制秦始乱之时吏之所先侵者贫人贱民也至其中节所侵者富人吏家也及其末涂所侵者宗室大臣也是故亲疎皆危外内咸怨离散逋逃人有走心陈胜先倡天下大溃絶祀亡世为异姓福此吏不平政不宣民不宁之祸也今陛下配天象地覆露万民絶秦之迹除其乱法躬亲本事废去淫末除苛解娆寛大爱人肉刑不用辠人亡帑非谤不治铸钱者除通关去塞不孽诸侯【接之以礼不以庶孽畜之】宾礼长老爱恤少孤辠人有期後宫出嫁尊赐孝悌农民不租明诏军师爱士大夫求进方正废退奸邪除去隂刑害民者诛忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯德厚元元之民幸矣诏策曰永惟朕之不德愚臣不足以当之诏策曰悉陈其志毋有所隐愚臣窃以五帝之贤臣明之臣闻五帝其臣莫能及则自亲之三王臣主俱贤则共忧之五伯不及其臣则任使之此所以神明不遗而贤圣不废也故各当其世而立功德焉传曰往者不可及来者犹可待能明其世者谓之天子此之谓也窃闻战不胜者易其地民贫穷者变其业今以陛下神明德厚资财不下五帝临制天下至今十有六年民不益富盗贼不衰边竟未安其所以然意者陛下未之躬亲而待群臣也今执事之臣皆天下之选已然莫能望陛下清光譬之犹五帝之佐也陛下不自躬亲而待不望清光之臣臣窃恐神明之遗也日损一日岁亡一岁日月益暮盛德不及究於天下以传万世愚臣不自度量窃为陛下惜之

历代名臣奏议卷二十三








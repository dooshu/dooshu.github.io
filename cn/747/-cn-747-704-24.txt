○谢恩加特进阶状

伏奉今月十二日制书，授臣散官特进者。伏以汉氏之制，勋望优隆，则位加特进，服以文冕，列侍清祠，荣亚三台，品居第二。自非学深张禹，功重窦融，则何以膺是宠章，允兹瞻望？臣器本凡薄，才在下中，遭逢圣明，谬忝枢务。近者展采清庙，祗事贺丘，获亲日月之光，已惊殊宠，又沐云霄之泽，更荷新恩，虽臣陨身，岂能上报？惟冀饮冰效节，介石存诚，居若对於神明，动罔愆於风雨，保其一志，少答鸿私。不任荷恩惕惧之至。


○左领军将军孔昌祚可泗州刺史制

敕：左领军卫将军甲仗宫城营造等使孔昌祚，朕以长淮北偏，隔阂戎夏。惟彼泗口，实当要冲。凡为守臣，罔不慎选。而昌祚以贞干事，以勤懋德。周庐巡徼之政，宫禁繁剧之司。董齐典理，靡有违者。历岁且久，秉心不渝。朕观其才，可为边将。授以符竹，付之临淮。尔其扬我武威，修乃郡政。登於考功之籍，以塞任能之恩。可。


○與龐惺菴中丞論鹽法 【 革餘鹽】

昨在部數月、知揚州堆鹽之弊、因憶往年旬宣關中、鹽引滯積、招商不行、問之為派買餘鹽、致連原本虧折、是以無力赴邊報中、切詳餘鹽之起。張南川偶因商人夾帶之多。乘其不知。秤盤割沒。得銀如許。此只可偶一為之。戴龍岡繼任。商人既不敢夾帶矣。乃派令隨帶。復求勝於前。自是遂為定例。商人既苦買餘鹽之費。數言耳而沿革利弊巳可得其大畧而行鹽地方有限。發賣不行。遂積在揚州謂之堆鹽堆鹽守掣未得。邊上復拘報中。遂賤售於揚州人名為坐商夫國家設鹽法。過於前古者。正謂報中於邊。不煩　朝廷輸運。謂之飛輓。此　聖謨神鑒。利賴於邊方者無窮也。若只取價於揚州。是負販者之事爾。　朝廷何貴焉。况出此入彼。揚州之餘鹽發愈多。則邊方之報中日益少。坐商之利逸且博邊商之苦勞而賖由此不巳。鹽止賣於揚州邊方之報中。將不復行矣。此餘鹽之害本鹽如是也。然餘鹽之價解京。既有轉輸之費。及其分解各邊。又為驛逓之苦。銀至於邊。往往不及新熟之時。增價以糴。則所虧折者以半計矣。邊餉何由充乎。故餘鹽不革。則鹽法不行。鹽法不行。則屯政亦不可得而舉也往聞鹽法盛行時。各邊商人買窩賣窩糧艸爭運於倉塲。謂之搶上糧艸不足則自雇人種地所以邊方無不墾之田以此也如此則屯政不亦舉乎。今一餘鹽行。而鹽法屯政。無可復望如舊矣。然餘鹽之革。必湏太倉有二百萬之銀。借抵餘鹽之數。始可翻然。專令商人赴邊報中。則又非一二年所能辦也。臺下親總其事、必有高明遠見、可以大禆屯鹽、未知何出、


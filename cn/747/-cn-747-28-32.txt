○条制番夷事宜诏

制国立军，以为武备，安人和众，谅在师贞，必将简其车徒，务其蒐狝。不教人战，何以训兵？今寰宇虽宁，燧燔时警，故设备边之政，更深用武之略。其剑南碛西关内陇右河东，北通燕蓟，既接边隅，是防夷狄，据山川险要，量寇贼多少，分置军旅，足成修备。有事赴敌，可以拉朽摧枯，无事养人，可以拔距投石。而将吏非谨，甲兵不修，加之侵暴，仍且役使。虽则屡提纲领，然犹故忽科条，岂法有未明，将官无所畏，永言此弊，增叹於怀。又诸道军城，例管夷落，旧户久应淳熟，新降更伫绥怀。如闻颇失於宜，蕃情不得其所。若非共行割剥，何乃相继离散。既往者理宜招讨，见在者须加安全。熟户既是王人，章程须依国法。比来表奏，多附汉官，或泄其事宜，不为闻达，或换其文状，乖违本情。自今已后，蕃臣应有表奏，并令自差蕃使，不须更附汉官。虽复化染淳风，终是情因本性。刑罚不中，心固不安，共有犯法应科，不得便行决罚，具状奏闻，然后科绳。咨尔军僚，勉我王事，兵必须贾勇奋力，马必须刍牧秩养，器仗必须磨砺，粮储必须赡积，驭蕃夷必须以威以恩，誓将士必须以罚以赏。辨於旗物，称尔戈矛，使有勇而知方，将料敌而常胜。所谓文武并用，国之大经，团结十万众兵，别令训习，分割数万匹马，皆有供须。什物备陈，行装具足，候时而动，我武惟扬。俾夫凉风至白露下，将以执有罪覆昏慝，宏厥戎略，振斯天声，清彼四方，期此一举。其诸军官吏，辄更私役兵，及侵渔一钱已上，兼失侦候，仍堕教习，仓储或乏，器械莫修，番部不能安，穷寇不能制，有一违犯，国有严诛。事或未同，仍令所司作条件处分。


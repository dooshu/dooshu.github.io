谢赐历日表

臣某言今月十四月本州进奏院递到宣头一道赐臣咸平三年乾元具注历一卷者历象之设克谨于民时正朔所颁俾知于天道臣某中谢窃以少昊获凤鸟之瑞因以建官陶虞有蓂荚之祥由之纪历所以定分至啓闭之候辨躔次弦望之差作事厚生制民命而斯在归余举正察时变以可知崇文广武圣明仁孝皇帝陛下钦奉丕图只膺眷命聿遵前典不废旧章畴人之职既修天吏之功靡忒清台肇建校诸家之否臧大衍克成正千载之譌谬岂期僻陋亦荷颁宣敢不?奉王正率循时令土膏才起便候于农祥玉烛既和永跻于寿域粗识闰余之数免贻瞽循之讥仰戴宸慈臣无任兢惶激切之至


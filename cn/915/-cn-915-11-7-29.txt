◇答张普惠谏送阿那环还国诏（正光元年十二月）

夫穷鸟归人，尚或兴恻，况那瑰婴祸流离，远来依庇，在情在国，何容弗矜。且纳亡兴丧，有国大义，皇魏堂堂，宁废斯德。后主乱亡，似当非谬，此送彼迎，想无拒战。国义宜表，朝算已决，卿深诚厚虑，朕用嘉戢。但此段机略，不获相从，脱后不逮，勿惮匡言。（《魏书·张普惠传》。诏遣杨钧送蠕蠕主阿那瑰还国，普惠上疏谏云云。诏答。）


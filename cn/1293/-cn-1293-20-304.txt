○张云敖词

闺中妆饰如脂粉衫裙等类，词人每寄之赋咏，独衣纽羌无故实，未有咏者。近见钱塘张仲雅明府［云敖］三影阁筝语中有是题。调寄沁园春云：“闭翠缄红，恰比相思，重重不宽。正半围绣领，馀香空恋，一痕宝袜，春色长关。褪却嫌松，整时偏紧，多在酥胸粉项间。眠初起，尚罗襦小袒，好梦阑珊。分明莫解连环。更密密排来雁柱单。似门衔屈戍，锁残芳怨，窗封凡鸟，约住轻寒。碧玉如丸，黄金作蒂，带结绸缪拟共看。风怀露，笑汉宫穷，著意防闲。”明府诗以简松堂名，意在宗法袁简斋、赵云松二家。当袁、赵盛时，人趋若凫，殁未十年，无不反唇相稽，几不容於坛坫中分一席地。明府诗不类二家，顾取以名堂，殆有慨於儇薄之徒，故为是矫情举耳。


【赠蔡子笃诗】

〖蔡睦。字子笃。为尚书。仲宣与之同避难荆州。子笃还。仲宣作此赠之。○五臣本《文选》向注谓子笃还会稽。〗

翼翼飞鸾。载飞载东。我友云徂。言戾旧邦。舫舟翩翩。以溯大江。蔚矣荒涂。时行靡通。慨我怀慕。君子所同。悠悠世路。乱离多阻。济岱江衡。（李善本《文选》作行。《诗纪》同。）邈焉异处。风流云散。一别如雨。人生实难。愿其弗与。瞻望遐路。允企伊伫。烈烈（《初学记》作冽冽。）冬日。肃肃凄风。（《初学记》作祁寒。）潜鳞在渊。（《初学记》作川。避唐讳改。）归雁载（《诗纪》作在。）轩。苟非鸿雕。孰能飞翻。（六臣本《文选》注云。五臣作翻。）虽则追（六臣本《文选》注云。五臣作进。）慕。予思罔宣。瞻望东路。惨怆增叹。率彼江流。爰逝靡期。君子信誓。不迁于时。及子同寮。生死固之。何以赠行。言赋新诗。中心孔悼。涕泪涟ㄝ。嗟尔君子。如何勿思。（○《文选》二十三。又《诗纪》十五。《类聚》三十一引阻、处、雨三韵。《初学记》三引寒、轩二韵。）


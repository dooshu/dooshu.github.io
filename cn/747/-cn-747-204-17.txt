○议沙门不应拜俗状

窃以三纲之重，义极君亲，百姓之先，实资敬爱。而黄冠缁服，咸均亭育之恩，谒帝奉亲，顿亏臣子之敬。本乎教义，颇紊彝伦，解而更张，抑为通允。然则道枢邃赜，出乎名言之外；慧轮广运，超乎心行之表。经行之侣，庇白马而栖禅；缮性之流，伫青牛而警契。虽迹羁有待，而利涉无涯；诚宜重其道而崇其教，尊其人而异其礼。是以河上真人，亲纡汉后之跸；庐山惠远，竟绝晋臣之议。况复出家殊致，显昧异途，羽带田衣，既匪朝宗之服；乘杯负局，宁同就养之方？致敬之仪，未为尽善。若以道虽可尚，而处非其人，则宜峻彼堤防，甄其律行，不可以人屈道，诚可以道励人。伏以皇家发庆，肇自犹龙之德；宸居体寂，每崇灵鹫之风。不革前规，弥光尊祖之义；傥违旧制，便旷师臣之礼。天涣下覃，俯令详议，窃怀管见，辄肆刍词，用检之宜，非敢取衷。谨议。

韦思齐

思齐，龙朔中官外府寺卿。


梁征士寅一十一首

【金人校猎图为韦同知润题】

韦侯示我《校猎图，五马迅若云中凫。

远青撤幕山露嵎，坡陀突起霜草枯。

黄如旌旆森葭芦，马上短衣虬髯胡。

金环贯耳大秦珠，腰插羽箭弦檿弧。

三马回走忘崎岖，二马傍出斗疾徐。

东来驾鹅苍间雏，才四五六噤不呼。

海青一点劲气殊，勇士趫捷坚劲无。

骇兽何由避于菟，华峰秋隼胡为乎。

岱北豪鹰直厮奴，耎毛堕絮血洒芜。

胡乃仰笑马竞趋，何劳千骑万骑俱。

楼烦射杀心胆粗，寒沙兼云认归途。

卸鞍营门月模糊，向夕行乐朝驰驱。

拜官那羡执金吾，肉充糇粮席氍毹。

饮醪啜酪多欢娱，君侯玩图日怡愉。

树勋明时真壮夫，明年五马守名都。

不独海青夸健躯，麒麟在郊凤出笯，

飘飘快意天之衢。

【玉阶怨】

团扇且弃置，夕气凉转添。

流萤点鱼钥，陨叶近虾帘。

罗衣旧恩赐，不令珠泪沾。

【怨歌行（二首）】

云母屏风零露凉，蒲萄锦衾残月光。

羞看绣帐双鸳带，徒费薰衣百和香。

宝钗头上千黄金，可怜堕井无复寻。

情如秋岭朝朝淡，愁似春江日日深。

【旅舍】

寥阔山林迹，凄凉江海情。

巴歌从客好，楚服为人轻。

把剑秋风起，忧时白发生。

黄金虽所贵，未敢论纵横。

【京城和蔡渊仲旅夕】

卷幔回飚入，题诗急雨催。

地高天喜近，云散月还来。

玉漏因寒涩，金门待曙开。

仙宫闻教乐，应奏《上之回。

【次韵酬黎以德】

银河斜界树参天，为忆幽人思渺然。

亥市尘嚣迂竹径，午桥烟雨榜溪船。

明灯散帙栖鸦后，倚杖看山去鸟边。

但得文章攀屈宋，何须重赋远游篇。

【山中秋夜】

夜对千峰秋气新，萧条岩壑一闲身。

松林虎出时窥犬，茅屋萤飞偏近人。

傍月把书怜稚子，临风吹笛羡南邻。

栖乌应怯梧桐冷，不断悲啼欲向晨。

【丁酉岁正月四日雪】

白头遭乱远江城，寄宿深山岁又更。

雪里人家荒野色，天涯亲友莫年情。

山魈夜应猿猱响，樵子晨冲虎豹行。

草笠棕衣任来往，阴崖何处觅黄精。

【登吴山】

城绕青峰锦绣围，仙楼十二竞崔嵬。

云飞沧海山无尽，潮撼长江雨并来。

吴相忠魂祠宇在，宋皇行殿梵宫开。

东南都会金城废，竟日湖船丝竹哀。

【都下将归宿石城门外和李仲渊知县晚过上林之作】

韦曲风光尺五天，骄骢嘶过酒楼前。

龙舆陌路疏疏雨，凤阙觚棱淡淡烟。

上相彩旃归柳外，王孙金弹落花边。

临流有客题佳句，不羡春风歌舞筵。


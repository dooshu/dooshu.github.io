○請辯馮恩罪狀疏 【 請宥言官】

嘉靖十四年四月十七日該司禮監太監張欽傳奉聖旨、如今天氣暄熱、兩法司并錦衣衞見監囚犯、笞罪無干的放了、徒流以下、并減等議審發落、重囚情可矜疑、并枷號的、都寫來看、欽此欽遵、仰我　皇上好生之德、與天同體、臣備員法司、敢不秪承休命、以奉宣德意乎、臣于去冬會同吏部尚書汪鋐等奉命審錄罪囚、審得刑部犯人馮恩、犯該上言大臣德政斬罪、臣與鋐等以本犯罪狀與律不類、情實可矜、擬以有詞再問、伏蒙　聖旨依擬、今巳數月矣、未見刑部再問明白擬奏、今者又奉欽恤之命、臣乃執法之官、若隱忍不言、致使　皇上欽恤之仁、不被于下、厥罪深重、焉用執法為哉臣伏覩　皇明祖訓有云、凡官員士庶人等、敢有上書陳言大臣德政者、務鞫問情由明白處斷、本註云如漢王莽為相、操弄威福、平地以新野田二萬五千六百頃益封莽、莽不受、吏民上書頌莽功德者、前後四十八萬七千五百七十二人、遂至威權止?帚莽、傾移漢祚、大明律條意亦同此、切惟　聖祖垂訓制律之意、慮後世宰執奸邪、暗邀人心、以危社稷故耳、今馮恩所犯情狀。揆之于此。實不相類。何以言之、尚書汪鋐掌都察院之日、而恩曾挾私妄劾、及鋐轉陞吏部尚書、恩之意以鋐必害巳、故先為論列以制鋐不敢發、且波及一二輔臣示其非私劾鋐、畏恩者云貴溪方向用故陰擁之亦未必爾也但評隲舉朝大臣亦為失躰至于舉論尚書夏言王憲等之賢、亦不過假藉言官論列之公、以濟其害鋐之私耳、比諸稱頌王莽功德、本不相類、臣與鋐等擬以有詞再問者此也伏乞　陛下矜憐之、臣又聞之前輩有云、我朝　祖宗以來有三美政。皆前代所不及。不與夷虜和親一也。不使外戚與政。二也。不以論諫殺言官。三也。夫言官人主耳目也。耳目聰明。不致蒙蔽。則人主洞燭奸邪。萬里畢照。社稷之福也。故古聖王之於言官。言善則行。言不善則優容之。所以廣聰明而鎮奸回也。言官至于殺戮。則臺諫之臣。括囊惜命矣。誰復敢犯危而言之。夫奸邪無種乘便乃生使言官畏禍而緘默以自保。此小人得志之秋也。蒙蔽奪其聰明。奸黨隱于肘腋。人主孤立而無聞見。豈不危哉。我　祖宗以來。不殺言官大意以此。伏惟　陛下鑒察之、且恩不足惜、関係朝政之大為惜耳、伏望　陛下再敕刑部擬辯律意、與恩所犯情罪、果合與否、再行具奏上請定奪、則　皇上欽恤之仁、不致遺漏而可矜之囚、亦得以被更生之澤矣、


冯时行　至日三首

太史书云日，周家纪历年。

一樽供笑裹，五载客江边。

城暗催春雨，山连作雪天。

功名惊过隙，节物自推迁。

冯时行

冯时行　至日三首

至日寒无赖，今朝愁奈何。

两宫黄屋远，二老白头多。

圣主今尝胆，皇天忍荐瘥。

乾坤为回首，慷慨一悲歌。

冯时行

冯时行　至日三首

令节仍长至，公家放小休。

愁城开六府，醉眼见千忧。

梅萼含春小，云容带雨收。

曦娥自来往，生理百年浮。

冯时行


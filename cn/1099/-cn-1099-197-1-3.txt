○慎守令疏 【 慎守令】

臣聞天子所與綏和子惠、建國家有道之長者、郡守縣令而已、方今天下設府一百三十五。設縣一千一百一十八。知府取年深給事中御史郎中寺正同知等官。其途博。其選嚴。欲求得人。容能為力。惟知縣以進士舉人歲貢。進士科三百人。除令常不滿百。舉人歲貢自歷滿假之後。往往年邁志衰。不適于用。緣是旅進旅黜。只今考察應退。不下三百員、任滿丁憂事故等項。又當二百員。此外有等廉而無能者。志堅力弱者。詞藻可觀。政事非長者。棄之則可惜。存之則未宜。不免循例量改閒散衙門職事。又當數百員。以此員缺極多之際。若徒照常挨次銓補。將來庸謬雜進苟取充位。　陛下所為寄生民休戚者。將安所賴之。臣聞古者郎官出宰百里。繁難大邑。有保明超受之令。要在為官得人。不為人擇官。欲乞今來進士。　特賜寬取。除量留館職。諸竝出使長民、其會試畢日。本部仍將上選舉人。寬取甲科而嚴課之可漸省科貢至要法也不分年月久近。精揀年力強壯。才識通敏者。三百人。與進士相兼除授。則雖偏方下邑。皆可以得真才實用天下有司。煥然一新。　陛下又降之　敕諭令以勸農桑。興孝悌。敦本善俗為務。選任監司。旌別淑慝。時取其治狀最著者。寵錫而超遷之。明薦賢之賞。顯蔽善之戮。行連坐之法。嚴承奉之戒。將天下高才良吏。莫不精白敬應。德降民懷。而仁恩昭灼于上下矣。臣又聞今進士制額如舊。而用多弗効者。守選需次。失之太滯。昔周公營洛都。惟以見在百官往新邑。漢唐舊京。皆止設京兆留守。無有南北頡頏。竝建補官者。近者稍裁南京冗散矣今本部有文選司。南京吏部亦有文選司。而終歲不選一官。本部有驗封司。南京吏部亦有驗封司。而終歲不封一爵。夫設官分職。冗濫如此。乃動以舊制為辭。豈知遷都之初。所謂行在府部者。神謨廟筭。固有攸待。而後來沿襲不改。殆非　祖宗之舊乎。今若略加省併。進士可不加多。而官使咸足。且戶部省經費。工部省修繕。節財裕民。又益之尤者也。國初舉人歲貢坐監歷事即得取選、其後或三二年而止、自納粟納馬等例一開、太學生徒、日積月壅、于是監生從注選以至授官。多者二三十年。少者十餘年。歲月既久。齒髮盡衰。在得之戒。人情不免。望其有所建立。何可得乎。今若明著為令。自今雖有邊儲急乏。不得鬻爵取盈。違者罪之。數年之後。仕途稍清。揀選可不必行。而常次自足精敏堪用之人。且進之正。教之嚴。任之重。翕受敷施。豈無古循吏出于其間。奚必進士得人為盛哉然此等事皆正風俗。得賢才。通變宜民。實光明俊偉大業。世變既下。學術不明。畏難苟安。人求自便。非大聖人精義熟仁。力行不惑。鮮不為流俗因循之論所牽滯者。惟　陛下存心天下。加志元元。手勑部院大臣會奉舉行。則知人之哲。安民之惠。端與堯舜竝盛。匪直建一事用一人小小補塞而已。臣不勝惓惓。


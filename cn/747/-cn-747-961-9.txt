○吴公子听乐观风赋（以“自郐以下无闻焉”为韵）

有东吴子，博识洽闻，欲观风於上国，期属意於南薰。审乐声以殊志，将理化之可分，名藉藉以播物，意飘飘以凌。聿来洙泗，当周之季，礼乐之化已亏，文武之音亦坠。嗟蒙瞽之多逸，叹君臣之不自，阅邹鲁之儒书，独可称其乐器。

尔乃金石迭奏，匏革互起，主每齐於屈伸，客克谐於音旨。宏慈爱於宽裕，展肃敬於廉耻，和风陶陶以感心，繁音洋洋以盈耳。刚不怒兮稽其度，柔不慑兮得其理，虽曲度而屡绝，尚铿锵而未已。政教则异，褒贬无愆，题深思於唐俗，称大风於齐篇。察邶诗之不困，知郑祀之不延，释犹憾之南，愍黍离之东迁。是皆清明光鉴，修短昭然，虽谓千祀，曾何闻焉？幸遇休明，沐兹至化，太和覃於夷狄，神功格於上下，五英、六茎之义，《咸池》《大章》之徒，与历代而共乐，非古有而今无。且夫乐着太始，配天为大，实欲庶物之畅茂，非独五音之繁会。故省乐之理，明乎否泰，方且乐於无声，又何假闻乎自郐？


44　以記問取人事例


仁宗閲審刑奏案有「次公」，而梁適對以「黄霸、蓋寬饒字」；高宗閲刑部奏案有「生人婦」，而湯思退對以「見魏志杜畿傳」。皆簡上知，至輔相。然以記問取人，則許敬宗賢於竇德玄矣。

【元圻案】宋釋文瑩玉壺清話：「梁丞相適始任詳刑，一旦隨判院盧南金進劄子，奏案中有臣僚名次公者，仁宗問曰：『因何名次公？』判院明法登仕，不能即對，時梁代對曰：『臣聞漢黄霸字次公，必以霸字而名也。』由是不十年至台輔。」〇沈存中夢溪筆談云：「景祐中，有使臣何次公具獄，主判官方進呈，上忽問此人名次公何義，主判官不能對。龐莊敏越次對曰：『前漢黄霸字次公，蓋以霸次王也。』上頷之。」宋史梁適傳載其事，龐籍傳不載。〇漢桓寬亦字次公。酷吏義縱傳之張次公，則名也。〇湯思退，字進之，處州人。宋史本傳不載此事。〇三國魏杜畿傳注：「臣前所録皆亡者妻，今儼送生人婦也。」〇唐書姦臣傳：「許敬宗，字延族，杭州新城人。帝東封泰山，以敬宗領使。次濮陽，帝問竇德玄：『此謂帝丘，何也？』德玄不對。敬宗儳曰：『臣能知之。昔帝顓頊始居此地，以王天下。其後夏后相因之，爲寒浞所滅。后緡方侲〔一〕，逃出自竇，在此地也。後昆吾氏因之，而爲夏伯。昆吾既衰，湯滅之。其頌曰：「韋、顧既伐，昆吾、夏桀」是也。至春秋時，衞成公自楚丘徙居之，左氏稱「相奪予享」，以舊地也。由顓頊所居，故曰帝丘。』」〇竇德玄，威從孫，高宗麟德初進左相，本傳稱其勤職約己〔二〕，而寡學術。

〔一〕「侲」，原作「浱」，據中華本新唐書卷二二三上許敬宗傳改。

〔二〕「約」，原作「納」，據中華本新唐書卷九五竇威傳改。






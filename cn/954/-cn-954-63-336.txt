陈傅良　再用喜雪除夕二韵寄宗简

百年弹指顷，群动不遑夕。

娈彼惰游者，长夜浮太白。

豪侠旁无人，卧我楼百尺。

衲子缚禅静，不敢践桑陌。

武夫髀肉满，睥睨侯边隙。

道家求不死，真火养阴赫。

躁人干速化，自点雷门额。

书生苦穿凿，奇字穷鸟迹。

何如吾老农，一雨犁春泽。

相忘与鸡豚，所辨才菽麦。

不闻有孔子，安识由与赤。

纷纷举世士，肝胆自疆场。

老翁捧腹笑，空洞无一积。

有来问时事，请以臆对客。

陈傅良

陈傅良　再用喜雪除夕二韵寄宗简

子歌我有感，我和子益悲。

文武有天下，二南无变诗。

陵夷及其季，小雅亦既衰。

殷人早坠命，秦氏不及期。

治身如治国，夭寿人所为。

旧恙何时已，与子看前规。

陈傅良


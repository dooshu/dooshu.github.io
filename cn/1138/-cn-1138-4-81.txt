从谢方山中翰索酒四绝句

其一


谁将觞政谱阳秋，从事由来胜督邮。
公子新醅能醉客，平原真足敌青州。

其二

零落高阳旧酒徒，萧萧华发剩狂夫。
那堪重过新丰市，三百青铜近也无。

其三

分得糟床喜欲颠，鸱夷犹恨不如船。
舍人但肯倾家酿，司业何劳损俸钱。

其四

十年泽畔极飘零，青眼高歌不愿醒。
燕市逢君堪结社，可能偕隐二乡亭（余有亭名二乡，谓醉乡与睡乡也。）。


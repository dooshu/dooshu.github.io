丁新婦傳又見搜神記　　殷基

淮南全椒縣。有丁新婦者。本丹陽丁氏女。年十六。適全椒謝家。其姑嚴酷。使役有程。不如限者。仍便笞捶。不可堪。九月九日。乃自經死。遂有靈嚮。聞於民間。發言于巫祝曰。念人家婦女。作息不倦。使避九月九日。勿用作事。見形着縹衣。戴靑蓋。從一婢。至牛渚津求渡。有兩男子。共乘船捕魚。仍呼求載。兩男子笑共調弄之。言聽我爲婦。當相渡也。丁嫗曰。謂汝是佳人。而無所知。汝是人。當使汝入泥死。是鬼。使汝入水。便却入草中。須臾。有一老翁乘船載葦。嫗從索渡。翁曰。船上無裝。豈可露渡。恐不中載耳。嫗言無苦。翁因出葦半許。安處不著船中。徑渡之。至南岸。臨去語翁曰。吾是鬼神。非人也。自能得過。然無使民間粗相聞知。翁之厚意。出葦相渡。深有慙感。當有以相謝者。若翁速還去。必有所見。亦當有所得也。翁曰。恐燥濕不至。何敢蒙謝。翁還西岸。見兩男子覆水中。進前數里。有魚千數。跳躍水邊。風吹至岸上。翁遂棄葦載魚以歸。於是丁嫗遂還丹陽。江南人皆呼爲丁姑。九月九日不用作事。咸以爲息日也。今所在祠之。






○與楊監軍 【 ?扌?白?事】

安楊二氏、先世原為敵國、安曾求親、楊氏不從、求以女嫁之亦不從、葢自負為太原詩禮舊家。楊端太原人而安為玀鬼。恥與同盟也。其後楊氏奏民事起。畏安氏。不得巳。令子寄拜。于時安國亨老且死。彊臣立。幼不省事。其目把多受其金。故每為之用。而不知自陷於逆黨。然彼初亦不知楊氏之造逆至是也。去年破綦江後。以所得子女送之。初一次受之鳳氏不知也。第二次送之。鳳氏知之。大罵謂此破城所得。豈可輕受。罵其人而卻之回。此老媍亦有識矣。剿事起。楊氏深結安氏。安氏與約曰。若官兵到桃溪庄。少不得借我一焚以完前件。葢前日報焚桃溪。正此約也。今年春鳳氏三使人勸之。應龍叱之曰。彼老媍何知世事。彊臣亦使人說之勿反。曰彼孺子何知。雖佯拒之。而實陰結之。四十八枝頭目皆有禮。又送以三足銀鼎動其心。臨發兵。又厚餽其土把。即漢把亦只得依違其間。不能自主。且惧禍也。堯臣以在外府。始皆不與其事。又急於立功。其人性頗直。故直抵大水田。巳非初約。至殺其使而激之怒。遂爾相攻。亦天也。近又聞楊氏以金銀十槓行成者。安氏應之曰。且看各路。則事尚在猶豫。此宜直諭堯臣曰。爾巳立大功得榮名。無為目把所賣。使勞而無功。則堯臣必且發其事而目把無如之何。乃可得其全力也。夷人信鬼。彊臣喪目喪女。其目把多以負楊氏盟動之。今可直謂之曰。此天之所以罰二心也。不改此心。且有別禍。彼無不信者。統惟留意。王鳴鶴巳催之赴貴陽矣


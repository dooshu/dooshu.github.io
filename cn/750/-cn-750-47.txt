卷四十七


○临江仙

须信人生皆有命，前途造物由他。年光时事苦相磨。一从居冗剧，两度见新禾。枉著黄尘三万丈，等闲换却沧波。别来谁与晒渔蓑。不知同钓者，时复谓余何。

○太常引

寄乡中诸友

一书除得海边头。怅无地、著羁愁。何处望吾州。漫斜日、高城倚楼。东湖湖上，锦云十里，政好藕花秋。日日醉扁舟。也曾念、山东旧游。

○木兰花慢

听姜惠甫摘阮

羡黄台公子，能办此、淡中清。看璧月当胸，松风应手，一洗秦筝。都来四条弦上，有几家乐府几般声。秋水孤鸣老雁，春风百啭娇莺。嫩凉窗户酒初醒。特地为渠听。写江南江北，无穷意思，字字分明。悠扬博山烟底，把满怀幽恨一时平。长记曲终时候，钱塘暮雨潮生。

○木兰花慢

同济南府学诸公泛大明湖

唤扁舟载酒，直转过、水门东。正十里平湖，烟光淡淡，雨气蒙蒙。回头二三名老，望衣冠、如在画图中。但得城头晚翠，何须席上春红。清樽旋拆白泥封。呼作白头翁。要与汝忘情，高歌一曲，痛饮千锺。夕阳醉归扶路，尽从渠、拍手笑儿童。官事无穷未了，人生适意难逢。

○木兰花慢

自中年以去，觉岁月、疾如流。渐鬓影萧萧，人情草草，世事悠悠。言归几曾归去，向高沙、一度一年秋。未要清云著脚，且簪黄菊盈头。五湖烟月一扁舟。仿佛凤麟洲。但乘兴而吟，吟而须醉，醉则才休。余生本来疏懒，更忘机、鸥鸟苦相留。不是旧游情厚，梦魂不到南州。

○木兰花慢

送赵治中

见平蛮诗卷，都道是、胆包躯。听细话平生，辞虽慷慨，气却舒徐。春风忽然吹兴，正琼花时节别江都。恨煞楼头双鹤，不能留住须臾。轻烟细雨湿平芜。一舸下东吴。想柱杖寻梅，敲门看竹，多在西湖。行装不须多办，把锦囊、分付小奚奴。怕过孤山山下，一杯先酹林逋。

○踏莎行

和张梦符

踏月才归，戴星还起。客怀苦似当途李。旧时曾钓细鳞鱼，新醅旋醱浮香蚁。此兴茫然，于今已矣。朝朝暮暮奔忙里。淮春楼下有吾舟，挂帆又过桃花水。

○蝶恋花

往岁相从今几许。今岁逢君，愈见真诚处。除却交情无别语。匆匆忍上归舟去。醉里犹歌长短句。醒后轩窗，历历余音度。销尽炉熏三两炷。片帆风送寒江暮。

○唐多令

和刘改之

何处是沧洲。寒波不尽流。恰登舟、便过城楼。一片锦云三万顷，常记得、藕花秋。渔父雪蒙头。此情知道否。说生来、不识闲愁。青笠绿蓑烟雨里，吾与汝、可同游。

○唐多令

怀高沙

往事水东流。槐根春梦休。被长淮、隔断中州。三十六湖湖上住，却又过、一年秋。佳处总堪游。同盟只数鸥。把功名、且付扁舟。天上故人知己者，休笑我、太迟留。

○唐多令

静有读书缘。贫无使鬼钱。尽虚斋、尽日萧然。鲸海波涛三万丈，元不到、此山前。梦蝶正翩翩。香匜飘篆烟。更何心、敢怨青天。若论闲居多少兴，风与月、浩无边。

○唐多令

不是强辞荣。风波实可惊。算平生、耐久交情。走遍天涯依旧好，都不似、一灯青。世路自欹倾。湖天方晦明。也休将、文字争鸣。一曲渔歌无别调，烟雨外、两三声。

○唐多令

怨思入清笳。斜阳鸣乱鸦。正开尊、细酌流霞。北里南庄今岁熟，全不觉、米难赊。笔砚淡生涯。胸中气自华。看凋零、野草闲花。事不相关收脚坐，吾便是、贵人家。

○唐多令

冠上满尘埃。未弹君莫猜。有诸公、暮省朝台。醉后狂歌歌后醉，能办此、竭吾才。可以慰幽怀。此时何有哉。道寒梅、又欲新开。碧玉枝头今几蕾，须一一、寄书来。

○感皇恩

庚寅立春

日日苦思春，春来何处。积雪层冰正无路。春风吹面，万里故人相遇。隔年离别恨，从头诉。鬓发清霜，形容枯树。渐觉人生不如故。唯春最好，底用一年一度。有心当不放，春归去。

○感皇恩

立春日，次赵疏堂大中韵

何处鸟飞来，一声清晓。报我东君已来了。青阳歌罢，又是一番春早。冷宫庭户里，才知道。千里归心，六年愁抱。不觉朱颜镜中老。故园茅屋，依旧白云深绕。有谁曾占却，西岩好。

○婆罗门引

赋赵相宅红梨花

冰姿玉骨，东风著意换天真。软红妆束全新。好在调脂纤手，满脸试轻匀。为洗妆来晚，便带微嗔。香肌麝薰。直羞煞海棠春。不殢数卮芳酒，谁慰黄昏。只愁睡醒，悄不见惜花贤主人。枝上雨、都是啼痕。

○婆罗门引

病中对菊

当轩有菊，几年不共结清欢。偶然乘兴南旋。却念都城手种，谁兴护霜寒。正闰余秋晚，曾未开残。宦游最难。算长在别离间。不是未逢蓓蕾，早已阑珊。今年好处，恰花近重阳慰病颜。微雨后、一笑相看。

○婆罗门引

自公去后，曲栏荒径老孤芳。公来花亦生光。一阵朝来细雨，开作十分黄。甚厌厌抱疾，却误重阳。曾吟短章。也曾见醉衔觞。但得翛然相慰，欹枕何妨。燕山已远，且莫问园亭此际霜。人意足、处处花香。

○婆罗门引

辛卯中秋望月

宦游南北，月明何处不相随。十年九赋新词。今夜清光如许，无以侑金卮。想叨居此职，著甚推辞。临风再思。是有句欲来时。除却广寒人见，尘世谁知。天香一阵，恰飘动婆娑桂树枝。秋影里、醉写乌丝。

○满江红

送刘叔谦御史

满酌离杯，留不住、绣衣行客。还正是、登车揽辔，慨然时节。白简才辞乌府去，红尘旋被青山隔。看弓刀千骑拥秋风，涂阳陌。自不负，心如铁。著甚语，堪为别。道太柔则废，太刚则折。任外岂非经济手，得中便是澄清策。待功成、随诏早归来，从头说。

○满江红

益都时习阁睡起

六月青州，何处是、此身堪著。都不似、素王宫里，倚云高阁。万里风来无隔处，睡余常觉衣裳薄。把暑天如水画如年，消磨却。心地上，何轩豁。眼界外，犹廖廓。被野烟高鸟，劝予清酌。一片青山知客意，冷光堆满栏干角。恨偃然、不肯入城来，难相约。

○满江红

登汪师展江楼

山压长江，流不尽、滔溜深碧。形胜地、以江为堑，以山为壁。兵府旧分城上下，人家新住城南北。说当年、天马入川时，皆传檄。市不易，居如昔。龙已去，攀何及。问人人能道，圣朝恩德。蕞尔南州成底事，宛然上将劳吾敌。看红尘一骑捷书来，来春必。

○满江红

眼底交游，十载被、江湖相隔。尝记得、道庵人静，纵谈朝夕。纸上云烟随散落，毫端风雨何休息。甚这回相见便苍颜，都非昔。中年别，真堪惜。生辰会，谁曾必。看西风摇动，可人词笔。天上桂华香近也，此杯再要和君吸。恨抗尘走俗太忙生，无间日。

○满江红

寄张蓝山

古木寒藤，高岸底、萧然舟宿。一夜雨、朔风吹浪，浪高于屋。梦觉蓬窗无共语，此时正自怜幽独。道蓝山老子送诗来，挑灯读。辞与理，俱能足。从别后，情尤笃，想鬓毛如鹤，目睛如鹘。四海如公知已少，有心日日相追逐。恨濯缨亭远水萦纡，山重复。

○念奴娇

九日，同府学诸君饮王氏园

二年重九，算都向、江北江南虚度。鸿雁来时秋最好，底用千愁万绪。九朵青山，几尖白塔，何限登临处。今朝乘兴，也和诗客凝伫。正是雨洗芙蓉，风翻野菊，霜染江枫树。一片天开图画里，留著天然佳句。收拾方来，安排未定，试问云间路。三杯才尽，笔头疑有神助。

以上西岩集卷十一

○酹江月

人间良夜，是年年、八月中秋时节。万古青天当此际，正要十分澄澈。何处浮云，微茫黯淡，便把青光隔。凭栏三叹，恨无长笛吹裂。坐看蜡烛争辉，青灯吐焰，负煞尊前客。待到谯楼初鼓后，不觉衣裳凉彻。试草新词，凭风吹去，教向嫦娥说。须臾知道，广寒推出明月。

○酹江月

赋济南风景，和东坡韵

南山北济，算难尽、十二全齐风物。平地华峰天一柱，鹊倚岩岩青壁。金线横波，真珠出水，趵突喷寒雪。无穷潇洒，品题宜有才杰。遥忆工部来时，谪仙游处，兴自云间发。翠琰高名千古在，不逐兵尘磨灭。细嚼遗篇，高歌雅句，风动萧萧发。英灵何许，画船独醉明月。

○水龙吟

张大经寓第牡丹

旧时来往燕都，为花常向花前醉。十年一梦，鬓丝如许，尚余情味。曾见君家，后园深处，满栽姚魏。恨匆匆过了，寻芳时候，又早是、春归际。只想十分憔悴。说两株、吐花犹未。曲栏干凭，朝酣不语，为谁凝思。拟合金笺，清平妙曲，与渠相慰。怕今宵，便有无情风雨，作遮藏计。

○水龙吟

留别

别来几度秋风，数千里外还重遇。虚斋画掩，厌厌多病，赖君看护。鹅鸭比邻，鱼虾市井，拟留余住。被催人天上，除书一纸，又催过、江南去。一夜扁舟风雨。问谁知、此时情绪。明朝回首，荒城古塔，离亭高树。点检囊中，锦笺半是，秋岩佳句。待从今，且把新词阁起，共何人赋。

○水龙吟

伯庸近以乐府贺余新居，未及裁答。伯庸复有辽阳省掾之行，相爱之情，不能无语，仆因用前韵奉饯，且为后凯还日，把杯一笑也。

去年鞍马东来，为予尝说辽阳好。而今风物，战尘低暗，阵云高绕。幕府抡材，纵横健笔，似君元少。看灯前草就，捷书一纸，飞奏入、龙楼晓。遥望蓬莱晻霭，问何如、日边琼岛。雁来时候，霜风凄紧，应思归早。万里西州，双亲虽健，众雏犹小。怕区区，但了平日心事，约山间老。

○水龙吟

送程达之万户还宣城

我从年少知君，胸中气与秋天杳。天戈南下，几番屯戍，几番征讨。笔砚从戎，诗书为将，世间元少。想何如静处，求田问舍，便辞得、功名了。兵府水围山绕。尽雄深、不妨吟稿。秋高时候，羽书催急，渡江须早。号令重明，角声风冷，剑华霜晓。要从今，做取十分事业，恰归来好。

○水龙吟

寄郭安道御史

一杯未尽分携，匆匆争似休相遇。方余病起，不禁同醉，只须将护。万里淮天，数行征雁，雨晴风住。趁瓜州古渡，东来潮水，便高卧、孤帆去。卧听江声如雨。渐消磨、满怀愁绪。丹青画出，金山烟塔，焦山霜树。如此江山，发挥正要，雄章奇句。仗何人唤取，青骢御史，看挥毫赋。

○水龙吟

秋岩既别，是日晚又访予龙城外，复以前韵寄谢

中年怕见离筵，恶怀易感欢难遇。愁城百丈，旧时全仰，酒兵遮护。不饮而今，如何禁得，欲行还住。与元戎已别，弓刀小队，能为我、年来去。一阵黄昏细雨。正心头、万丝千绪。几家灯火，烟迷湖水，风号堤树。咫尺重闉，故人千里，可能无句。听谯楼，更鼓寒声历历，倚篷窗赋。

○沁园春

寄刘光裔都事

有手拿云，有背摩空，相期昔年。记南方初下，送君硬语，东曹未满，寄我奇篇。二十年间，数千里外，底事曾无人所怜。青青鬓，但一回，相见，一度苍然。此心宁逐时迁。且同醉金波药玉船。要诗之悟处，深如学佛，词之妙处，绝似谈仙。匹马江都，片帆甓社，又别西风落照边。沉吟久，写离情不尽，雁字联翩。

○沁园春

送刘牧之同知归江南

昨日送春，今日送君，难禁别离。正桃花水满，远归江浙，楝花风起，轻出京师。早把功名，置之身外，世上何愁可皱眉。从今去，但求田问舍，此意谁知。当年交友全稀。试屈指诸君更有谁。说郭髯磊落，犹居判府，许翁清健，已谢签司。回首南关，怅然如梦，几度凭栏费所思。烦传语，甚孤怀索莫，不寄新诗。

○沁园春

送赵彦伯御史

君按西秦，我走东秦，一尊共开。恨匆匆行色，无多款曲，区区别语，未易安排。百二关河，三千道路，前岁如今曾往回。但休问，过潼关北去，都是诗材。公余应见青崖。怕念我、兹游无好怀。□也知巧宦，常居要地，其如公论，不用非才。北渚光中，华峰影里，放得婆娑亦快哉。三年里，尽平分烟景，抖擞尘埃。

○沁园春

至元戊子冬，国子司业李君两山以春官小宗伯奉命使交趾，故作此以壮其行

国子先生，博带峨冠，胡为此行。正蛮烟瘴雾，远趋象郡，祥云瑞霭，近别龙庭。率土之滨，际天所覆，何处而令不太平。安南者，彼地方多少，敢抗吾衡。一封天诏丁宁。要老子胸中百万兵。看健如马援，精神矍铄，辨如陆贾，谈舌纵横。奉职称藩，功成事定，更放文星分外明。归来尽，不妨诗笔，颠倒南溟。

○沁园春

不肖掾内台，时西溪王公为侍御史，遵晦韩兄为监察御史，恕齐霍兄为前台掾。其后柳溪耶律公提刑河北，颐轩李兄都司台幕，皆平昔所敬慕者。至元甲申春，

四海交亲，别离尽多，会合最难。见西溪老子，情怀乐易，柳溪公子，风度高闲。铁石心肠，风霜面目，更著中朝霍与韩。知音者，有颐轩待御，收拾清欢。不才自顾何颜。也置在诸公酬酢间。似蒹葭倚依，琼林玉树，萧蒿隐映，春蕙秋兰。南北乌台，当时年少，双鬓而今半欲斑。明朝去，向德星多处，遥望锺山。

○沁园春

谢王巨川侍郎以澹游所书扇见惠

四海黄花，文采风流，于今尚存。直澹翁诗句，大羹玄酒，名家书法，流水行云。泗上青山，枫林丹叶，书破晴空月一轮。余尝见，把君髯摇动，特地精神。谢君雅意殷勤。便付与同僚更可人。爱紫筠真节，柄才到手，轻罗缟面，影不离身。纵使当年，石城风起，不怕庾公千丈尘。难忘处，正午天如火，凉满衣巾。

○沁园春

送鹤寄可与郎中

鹤汝前来，与余相从，近乎一年。每座隅举目，看挥大字，窗前侧耳，听诵佳篇。月白风清，天高露下，不肯飞腾亦可怜。鸡群里，见雪衣丹顶，空自昂然。星郎明日南迁。待送上秋风千里船。莫因其所好，乘轩受禄，启其所欲，学道升仙。渠是而今，经纶大手，早取徵书下日边。长鸣罢，似知余雅意，两翅翩翩。

○沁园春

鹤答和，寄可与郎中

昔自九臯，慕翁而来，何期岁年。记初为翁客，献千百寿，后为翁友，得两三篇。夜夜飞鸣，朝朝起舞，不是赏音谁见怜。追随久，尽人多怨者，我独欣然。翁今犹未高迁。便离却交游载月船。想西岩梦我，大纲坡老，绣江畜我，小样逋仙。二老风流，他时相约，须到西湖烟水边。孤山路，看云间来迓，秋影翩翩。

○沁园春

用送鹤乐府韵，寄可与亦督和之

自别君来，日如三秋，夜如一年。想小金山下，笙歌促席，横江楼上，乐府连篇。世故相驱，欢情未已，遽尔归来祗自怜。空回首，望南州城郭，烟水茫然。思君便欲移迁。更共泛西湖湖上船。但杯中有酒，何分贤圣，心头无事，便是神仙。鹤去多时，甚无一语，回到高沙烟雨边。吾知矣，正挑灯和韵，笔势翩翩。

○沁园春

游孤山寺寄姜中丞

若论西湖，颖川汝阴，俱难似之。正涌金门外，天开罨画，钱塘岸侧，城展玻璃。曾借扁舟，晚凉一棹，先向孤山近处嬉。回头望，是吴山楼阁，烟霭参差。淡妆浓抹相宜。道不独晴奇雨亦奇。访欧公遗像，仍存古井，逋仙旧隐，犹有荒祠。泉若通灵，梅如解语，应也怪公题咏迟。从今后，怕公余无事，准备新诗。

○摸鱼子

辛卯清明日，尝以金缕曲侑觞，今年独无可乎，因作摸鱼子一阕以寄意

问谁知此时情绪。匆匆寒食相遇。东风可是无闲暇，开尽白红千树。春几许。还又怕、转头风雨留难住。浮生浪苦。且携酒重寻，去年花下，歌我旧金缕。尊前友，惟有青山如故。至今面目无妒。冷光晴色三千丈，斜照夕阳窗户。堪讶处。被几叶风帆，催上江南路。无人自语。想五载居京，一朝得郡，却甚也能去。

○金缕曲

送可与，即用其韵

乐府宁无路。彼区区、斜门枉迳，少人知处。从得君词惊且讶，醉里坡仙曾遇。是梦里、稼翁教汝。玉尺金刀俱在手，把天机云锦裁成句。才落纸，便传去。笔头不用空豪怒。也应须、梨花缟夜，海棠红雨。一曲离歌悲壮处，不觉人间三鼓。有幽壑、潜蛟起舞。休道此情天不管，怕余音袅袅无人许。风送入，渡江橹。

○金缕曲

送茅山倪道人，并寄山中诸道友

回首茅山路。渺滔滔、长江南畔，碧山无数。曾被天风吹醉梦，直到华阳深处。也亲见、鸾骖鹤驭。觉后分明空记省，怅丹坡、踪迹今何许。还又被，世缘误。几番自咏山中句。觉霏霏、云烟秀色，去来眉宇。曾共三峰重有约，已办清秋杖屦。看能与、群仙相遇。君去丁宁无别语，怕山灵怪我来何暮。才有伴，便同去。

○金缕曲

送德昌

走遍江南路。看天公、何时还我，故山深处。君处钱塘余甓社，千里不期而遇。更分甚、主宾吾汝。一片湖光浓似酒，待发挥、我辈清新句。几鱼鸟，不惊去。醉中不怕波神怒。尽人间、纷纷轻薄，翻云覆雨。灯火归来才半醒，月夜谯楼初鼓。正老鹤迎门飞舞。此乐人生能有几，怅后期好在知何许。明日又，送柔橹。

○金缕曲

中秋夜不寐，枕上作以自遣

未过松江去。被高沙、同盟鸥鹭，暂时留住。曾共中秋心期定，再上江船容与。待满载、淮歌楚舞。岂料桂花香雾底，正河鱼、作祟深相苦。尊有酒，不忺举。梦中似听嫦娥语。道人生、百年才半，未为衰暮。江北江南行欲遍，几见月明三五。尝烂赏、通宵达曙。可是今年情思懒，便临风、误却清新句。聊援笔，为渠赋。

○金缕曲

双陆

此博谁名汝。想当年、波罗塞戏，涅盘经语。天竺传来双采好，么六四三二五。要随喝、随呼随数。从得三郎绯衣了，再曾逢、潘彦知音侣。同入海，亦良苦。雄拿豪攫争鸣杵。正关河、疏星残月，几声秋雨。却是驱驰玄黄马，脚底蹈燕蹴楚。甚一涧一梁能阻。翻覆输赢须臾耳，算人间万事都如许。且一笑，看君赌。

○金缕曲

乙未清明

风雨惊春暮。恨天涯、留春未办，却留余住。时序匆匆催老大，又早飞花落絮。算禁得、清明几度。试倚危栏西北望，但接天烟水无重数。空目断，故山路。先茔松柏谁看护。想东风、杯盘萧索，饥鸟啼树。便做松江都变酒，醉里眉头休聚。万里南来缘底事，也何须、杜宇声声诉。千百计，不如去。

○太常引

红梅

幽香拍塞满比邻。问开到、几层春。谢绝蝶蜂群。祗么凤、和渠意亲。醉红肌骨，艳红妆束，能有许时新。也待不摇唇。忍孤负、风流玉人。

○太常引

两株如玉瘦相邻。尽红复、抱芳春。看到不同群。比问白寻黄更亲。出尘态度，倚风标格，消得一词新。谁解按歌唇。教唱与、青崖故人。

○水调歌头

翰林诸公相饯齐化门外，因用不肖与诸公倡和水调韵寄意

烟柳绿阴底，祖席国门东。旧时沙上鸥鹭，此地别鵷鸿。几载备员苟禄，一日分符剖竹，谁道不遭逢。回望九重阙，高出五云中。重殷勤，深眷恋，谢诸公。佳篇继之以酒，情与礼俱通。渺渺松江烟水，斗郡若无多事，其孰可相从。杖屦放鹤叟，蓑笠钓鱼翁。

○贺新郎

余家古瓶腊梅忽开，清香可爱，质之范石湖梅谱，乃宿叶而佳者也。且云，素难题咏，山谷简斋但作小诗而已，在简斋余作且勿论，偶不及东坡长句，何耶。因以乐府贺新郎见意

不受铅朱污。问娇黄、当初著甚，染成如许。便做采从真蜡国，特地朝匀暮注。也无此、宫妆风度。长记方壶春半贮，只萧然、尽慰人情苦。谁更望、暗香吐。为渠细检梅花谱。以芳馨与梅相近，故梅名汝。底是石湖堪怪处，说道涪翁曾赋。还忘却、东坡佳句。从被二仙题评了，到而今、傲然吟诗似。吾试与，下斯语。

永乐大典二千八百十一梅字韵引张西岩集以上赵万里校补本张之翰西岩词六十九首，间以四库珍本西岩集校订

【张中孚：词作1首】

○蓦山溪

山河百二，自古关中好。壮岁喜功名，拥征鞍、雕裘绣帽。时移事改，萍梗落江湖，听楚语，厌蛮歌，往事知多少。苍颜白发，故里欣重到。老马省曾行，也频嘶、冷烟残照。终南山色，不改旧时青，长安道，一回来，须信一回老。

中州乐府

【张翥：词作133首】

○六州歌头

孤山寻梅

孤山岁晚，石老树查牙。逋仙去。谁为主。自疏花。破冰芽。乌帽骑驴处。近修竹，侵荒藓，知几度。踏残雪，趁晴霞。空谷佳人，独耐朝寒峭，翠袖笼纱。甚江南江北，相忆梦魂赊。水绕云遮。思无涯。又苔枝上，香痕沁，幺凤语。冻蜂衙。瀛屿月，偏来照，影横斜。瘦争些。好约寻芳客，问前度，那人家。重呼酒。摘琼朵。插鬓鸦。唤起春娇扶醉，休孤负锦瑟年华。怕流芳不待，回首易风沙。吹断城笳。

○瑞龙吟

癸丑岁冬，访游弘道乐安山中，席宾米仁则用清真词韵赋别，和以见情

鳌溪路。潇洒翠壁丹崖，古藤高树。林间猿鸟欣然，故人隐在，溪山胜处。久延伫。浑似种桃源里，白云窗户。灯前素瑟清尊，开怀正好，连床夜语。应是山灵留客，雪飞风起，长松掀舞。谁道倦途相逢，倾盖如故。阳春一曲，总是关心句。何妨共、矶头把钓，梅边徐步。只恐匆匆去。故园梦里，长牵别绪。寂寞闲针缕。还念我、飘零江湖烟雨。断肠岁晚，客衣谁絮。

○多丽

为友生书所见

小庭阶。帘栊婀娜蓬莱。恨匆匆、归鸿度影，东风摇荡情怀。不多时、见他行过，霎儿后、依旧回来。银铤双鬟，玉丝头导，一尖生色合欢鞋。麝香粉、绣茸衫子，窄窄可身裁。偶回头、笑涡透脸，蝉影笼钗。忆疏狂、随车信马，那知沦落天涯。豆蔻初、可怜春早，菖蒲晚、难见花开。红叶波深，彩楼天远，浪凭青鸟信音乖。等闲是、这番迷眼，无处可安排。行云断、梦魂不到，空赋阳台。

○多丽

清明上巳，同日会饮西湖寿乐园

凤凰箫。新声远度兰桡。漾东风、湖光十里，参差绿港红桥。暖云蘸、郁金衫色，晴烟抹、翡翠裙腰。罨画名园，闹红芳榭，蒲葵亭畔彩绳摇。满鸳甃、落英堪藉，犹作殢人娇。渍罗袂、莫揉痕退，生怕香销。忆当年、尊前扇底，多情冶叶倡条。浴兰女、隔花偷盼，修禊客、临水相招。旧约寻欢，新声换谱，三生梦里可怜宵。从留得、楝花寒在，啼鴂已无聊。江南恨、越王台下，几度回潮。

案此首词统卷十八误作柳永词

○多丽

西湖泛舟，夕归施成大席上，以晚山青为起句，各赋一词

晚山青。一川云树冥冥。正参差、烟凝紫翠，斜阳画出南屏。馆娃归、吴台游鹿，铜仙去、汉苑飞萤。怀古情多，凭高望极，且将尊酒慰飘零。自湖上、爱梅仙远，鹤梦几时醒。空留在、六桥疏柳，孤屿危亭。待苏堤、歌声散尽，更须携妓西泠。藕花深、雨凉翡翠，菰蒲软、风弄蜻蜓。澄碧生秋，闹红驻景，采菱新唱最堪听。□一片、水天无际，渔火两三星。多情月、为人留照，未过前汀。

○兰陵王

临川寓舍闻筝

晚风恶。墙外杨花正落。秋千罢、人在琐窗，犹怯春寒下帘幕。多情倦绣作。恰了棠梨半萼。移金雁、应是自调，尽寄深情与弦索。数声白瓴雀。又歇拍多时，娇甚弹错。新声旧谱多忘却。想红香憔悴，锦书缭邈，匆匆前度见略略。甚如在天角。雾阁。闭银钥。柰梦断行云，青鸟难托。三生书记情缘薄。记旧家歌舞，那时行乐。桃枝人面，问酒家，负旧约。

○摸鱼儿

送黄任伯归丰城，时任伯放其妾还家故及

正匆匆、楚乡秋晚，孤鸿飞过南浦。同来桃叶堪惆怅，一舸载春先去。愁绝处。问那曲阑干，曾听人低语。今宵最苦。向枫树溪桥，芦花野馆，翦烛卧听雨。吴霜鬓，破帽西风怎护。丝丝都是离绪。旧情顿冷新愁重，总付坠鞭词谱。君记取。待雪夜、相思乘兴柴冈路。唱予和汝。要款段随车，轻盈唤酒，重为国香赋。

○摸鱼儿

临川春游，连日病酒，赋此止之

过花朝、淡烟轻雨，东风还又春社。客怀不断还家梦，只泥酒杯陶写。孤馆夜。甚浓醉、无人知道归来也。兰灯半灺。任赋就鱼笺，弦抛玉轸，谁念倦司马。长安市，几度携尊命驾。空惊游兴衰谢。醉乡天地无今古，争得一襟萧洒。春纵冶。便不饮、从教团雪揉花打。觥筹已罢。笑蜾嬴螟蛉，吾今真止，为报独醒者。

○摸鱼儿

春日西湖泛舟

涨西湖、半篙新雨，麴尘波外风软。兰舟同上鸳鸯浦，天气嫩寒轻暖。帘半卷。度一缕、歌云不碍桃花扇。莺娇燕婉。任狂客无肠，王孙有恨，莫放酒杯浅。垂杨岸，何处红亭翠馆。如今游兴全懒。山容水态依然好，惟有绮罗云散。君不见。歌舞地、青芜满目成秋苑。斜阳又晚。正落絮飞花，将春欲去，目送水天远。

○摸鱼儿

题熊伯宜藏梅花卷子

记西湖、水边曾见，查牙老树如此。冰痕冷沁苔枝雪，的皪数花才试。天也似。爱玉质、清高不久闲红紫。孤山处士。总赋得招魂，烟荒雨暗，寂寞抱香死。春风笔，休忆深宫旧事。添人多恨多思。墨池雪岭三生梦，唤起缟衣仙子。仍独自。伴瘦影、黄昏和月窥窗纸。声声字字。写不尽江南，闲愁万斛，诉与绿衣使。

○摸鱼儿

王季境湖亭，莲花中双头一枝，邀予同赏，而为人折去。季境怅然，请赋

问西湖、旧家儿女，香魂还又连理。多情欲赋双蕖怨，闲却满奁秋意。娇旖旎。爱照影、红妆一样新梳洗。王孙正拟。唤翠袖轻歌，玉筝低按，凉夜为花醉。鸳鸯浦，凄断凌波梦里。空怜心苦丝脆。吴娃小艇应偷采，一道绿萍犹碎。君试记。还怕是、西风吹作行云起。阑干谩倚。便载酒重来，寻芳已晚，余恨渺烟水。

○摸鱼儿

赋湘云

问湘南、有云多少，不应长是为雨。平生宋玉缘情老，赢得鬓丝如许。歌又舞。更一曲琵琶，昵昵如私语。闲悲浪苦。怪旧日青衫，空流泪满，不解画眉妩。空凝伫。十二峰前路阻。相逢知在何处。今朝重见春风手，仍听旧弹金缕。君且住。怕望断、蘅皐日暮伤离绪。新声自谱。把江北江南，今愁往恨，尽入断肠句。

○摸鱼儿

元夕，吴门姚子章席上，同柯敬仲赋。敬仲以虞学士书风入松于罗帕作轴，故末语及之。楚芳吴兰二妓名

记苏台、旧时风景，西楼灯火如画。严城月色依然好，无复绮罗游冶。欢意谢。向客里相逢，还又思陶写。金尊翠斝。把锦字新声，红牙小拍，分付倦司马。繁华梦，唤起燕娇莺奼。肯教孤负元夜。楚芳玉润吴兰媚，一曲夕阳西下。沉醉罢。君试问、人生谁是无情者。先生归也。但留意江南，杏花春雨，和泪在罗帕。

○摸鱼儿

钱万户宜之邀予赋瑶台景

甚瑶台、翠鸾雏小。风流占断妍景。数声何处啼春胜，帘卷晓窗人静。天气困。梳未稳、绿鬟倭堕临妆镜。懒羞倦整。待铰个金花，眉夫双雁，还怯剪刀冷。仙家好，十二行云路迥。牢笼芳梦不定。多情正要人拘管，无柰绿昏红暝。乘酒兴。携两袖、天风飞上蓬莱顶。阑干独凭。为唤玉笙来，霓裳按舞，和月醉花影。

○金缕词

送王季境还广陵

西子湖边路。看依然、水光山色，自宜晴雨。天上归来重载酒，惟有旧盟鸥鹭。笑鬓影、星星如许。公子华筵凉似水，更绿鬟、窈窕歌金缕。留晚醉，看眉妩。三生书记真豪举。把平生、香奁软语，锦囊佳句。君到淮南明月夜，为问崔娘安否。□翻作、锦筝新谱。只恐惊鸿花外起，趁行云、直过沧江去。飞不到，断肠处。

○金缕词

送上官子东之昆山州幕官

烟草长洲苑。渺姑苏、旧游麋鹿，岁华云晚。多少吴宫花月恨，春去春来不管。只付与、行人凄断。君去风流宾幕里，把今情、古意供裁翦。珠唾湿，玉烟暖。相逢尽看金杯满。信人生、好怀有几，梦长缘短。白发峥嵘三千丈，底用云揉雨染。且斗取、尊前强健。为问浮槎还到否，便乘之、直上三山远。看瀛岛，水清浅。

○沁园春

读白太素天籁集，戏用韵效其体

客汝知乎，载酒轻舟，看花小车。胜炎州出使，瘴浮征旆，禁门待漏，霜满朝靴。岁去堂堂，老来冉冉，瓶雀飞时手怎遮。平生事，叹山林迹远，霄汉程赊。从渠梦蝶疑蛇。得放懒、还须自在些。甚天荒地老，铜台歌舞，水流云在，金谷豪奢。客问先生，归宜早计，醉后之言可信耶。鸥盟在，任渔蓑江上，雨细风斜。

○沁园春

泉南初度，伯时将北归，诸友宴次，赋此留别

天上玉堂，海外瀛洲，山中蜕岩。甚六十四岁，出持使节，八千余里，来驻征骖。香火缘深，功名意薄，梦觉仙家雪满簪。桐花社，喜酒边莺燕，诗外云岚。锦堂容我清酣。拥画烛、金钩手屡探。怪朗吟御史，笑回红粉，送归司马，泪湿青衫。蜀魄春多，塞鸿秋远，无限离情老不堪。空留意，在水光山色，江北江南。

○沁园春

广陵九日，与刘士幹成元璋泛舟邗沟

何许登临，路绕芜城，冈连楚皐。爱流云低响，歌催琼树，微波照影，人艳仙桃。松院移尊，柳桥携袖，随处兰舟且暂捎。秋无际，望空江雁远，落木天高。不妨左手持螯。更右把、金尊送浊醪。叹鸡台草暗，凄然兴废，龙山烟冷，老矣英豪。白发宁饶，黄花任插，要里西风破帽牢。刘郎醉，把吴笺笑擘，试与题糕。

○沁园春

次韵李元之听董氏双弦

谁唤娇娆，斜插双弦，华筵乍开。爱玉纤轻轧，半笼翠袖，歌喉缓引，暗点鸳鞋。胡部新声，乐工巧制，写出龙沙马上哀。哀何似，似离鸾惊起，白雀飞来。丁宁击节金钗。要细听、春风且慢催。正宫商分犯，拽归双调，伊州入破，攧遍三台。画扇香收，罗巾汗湿，愁是云兜醉后回。花闲客，任鸾绡缠髻，更尽余杯。

○苏武慢

对雪

冻雨跳空，朔云屯地，陡觉夜寒无赖。谁从蕊阙，宴罢群仙，一样佩零珠解。应唤冯夷，起舞回风，搅碎渺茫银海。倚南窗清思，盈襟看尽，整容斜态。君试问、白羽鸣弦，青貂束锦，千骑猎归烟塞。何如倦客，蜡屐枝筇，乘兴竹边梅外。随处堪寻，卖酒人家，春渚水乡挑菜。趁湖山晴晓，吟魂飞上，玉峰瑶界。

○苏武慢

岁晚再雪，仍用前韵

岁晚江空，雪飞风起，老境若为聊赖。家人解事，准备深尊，旋遣夜窗寒解。萍梗孤踪，幻影浮生，万里喜还闽海。但囊中留得，诗篇烂写，水情山态。真比似、一个冥鸿，南来北去，阅尽几重关塞。名缰利锁，绊杀英雄，都付醉乡之外。惟不能忘，一舸吴淞，鲈脍豉羹莼菜。且今宵还我，冰壶天地，眼空尘界。

○风流子

临川岁五月祠神，以中末二旬之六七八日张灯，游人特盛，回忆武陵元夕

荷雨送凉飙，炎尘净、三市影灯宵。看珠珞翠绳，焰摇冰碗，彩棚花架，光射星桥。洞天好、笑声遮画扇，歌韵合鸾箫。琼树影中，月窥端正，雪罗香里，人斗娇娆。依稀元夜影，铜壶短，还又露洒烟飘。空遣酒怀摇荡，羁思无聊。想骢马钿车，俊游何在，雪梅蛾柳，旧梦难招。醉掩重门，半釭兰烬红销。

○风流子

赏筝妓崔爱

梨园供奉曲，卿卿解、写入十三弦。听促弹宝柱，暮催行雨，放娇银甲，春绕飞烟。可人处、凤声啼玉碎，燕尾点波圆。宜与画看，徽容妍丽，欲裁诗寄，莺思缠绵。多情曾相遇，归舟字、梦里尚记游仙。好倩钿床纤手，移近尊前。尽何处教吹，玉箫明月，此情追忆，锦瑟华年。多少旧愁新恨，知为谁传。

○疏影

王元章墨梅图

山阴赋客。怪几番睡起，窗影生白。缥缈仙姝，飞下瑶台，淡伫东风颜色。微霜恰护朦胧月，更漠漠、暝烟低隔。恨翠禽、啼处惊残，一夜梦云无迹。惟有龙煤解染，数枝入画里，如印溪碧。老树枯苔，玉晕冰圈，满幅寒香狼藉。墨池雪岭春长好，悄不管、小楼横笛。怕有人、误认真花，欲点晓来妆额。

○望海潮

丁巳清明日，登定海县招宝山望海

扶桑何许，蓬莱何处，沧海一望漫漫。精卫解填，鼋鼍可驾，凌波直度三韩。云气有无间。只是天是水，无地无山。赑屃鳌掀，飓风俄起书生寒。从今不数鲵桓。羡秦人采药，龙伯垂竿。槎信未来，珠光暗徙，群仙约我驂鸾。长啸壮怀宽。且振衣绝顶，酾酒长澜。挥手相招，片帆飞趁暮潮还。

○解连环

留别临川诸友

夜来风色。叹青灯素被，早寒欺客。想寂寞、人在帘栊，望鸿雁欲来，又催刀尺。秋满关河，更谁倚、夕阳横笛。记题花赋月，此地与君，几度游历。江头楚枫渐赤。对离尊饮泪，难问消息。趁一舸、千里东归，眇天末乱山，水边孤驿。晼晚年华，怅回首、雨南云北。算今古、此情此恨，甚时尽得。

○春从天上来

广陵冬夜，与松云子论五音二变十二调，且品箫以定之。清浊高下，还相为宫，犁然律吕之均，雅俗之应也。不觉漏下，月满霜空，神情爽发。松云子吹春从天上来曲，音韵凄远。予亦飘然作霞外飞仙想，因倚歌和之，用纪客次胜趣。是夕丙子孟冬十又三夕也

袅袅秋风。听响彻云间，彩凤啼雄。嬴女飞下，玉佩玲珑。肠断十二台空。渺霜天如海，写不尽、楚客情浓。烛销红。更锵金振羽，变徵移宫。扬州旧时月色，叹水调如今，离唱谁工。露叶残蛾，蟾花遗粉，寂寞琼树香中。问坡仙何处，沧江上、鹤梦无踪。思难穷。把一襟幽怨，吹与鱼龙。

○春从天上来

同王继学宪使赋

十里红楼。问声价如今，谁满扬州。白发书记，此日重游。听取席上名讴。拥冰弦斜伫，更为我、敛笑凝眸。觅黄骝。看端端怎比，楚楚风流。殷勤砑绫小草，写不尽宫妆，一段春柔。淡水疏花，知谁消受，几度帘卷香收。怕巫娥归去，空惆怅、梦断情留。把离愁。付行云行雨，楚尾吴头。

○南浦

舣舟南浦，因赋题

花落楚江流，过西山、雨涨渔村无路。双浆载愁来，苹沙外、惟有盟鸥相觑。春波碧草，送君曾是伤情处。依旧朝云飞画栋，秋满鹤汀凫渚。斜阳三两人家，□青旗影里，炊烟一缕。弦索夜深船，凄凉听、还似西风湓浦。征鸿去尽，梦回明月生烟树。如此山川无限恨，都付一尊怀古。

○花心动

剑浦有感

花信风寒，绮窗深、匆匆禁烟时节。燕子乍来，宿雨才晴，满树海棠如雪。黛眉准拟明朝画，灯花翦、妆奁双叠。负佳约、鹊还误报，燕应羞说。宝镜将圆又缺。从涩尽银簧，怕吹鸣咽。一霎梦魂，也唤相逢，依黯断云残月。古来多少春闺怨，看薄命、无人如妾。软绡帕、凭谁寄将泪血。

○绮罗香

雨中舟次洹上

燕子梁深，秋千院冷，半湿垂杨烟缕。怯试春衫，长恨踏青期阻。梅子后、余润留寒，藕花外、嫩凉消暑。渐惊他、秋老梧桐，萧萧金井断蛩暮。薰篝须待被暖，催雪新词未稳，重寻笙谱。水阁云窗，总是惯曾听处。曾信有、客里关河，又怎禁、夜深风雨。一声声、滴在疏篷，做成情味苦。

○眉妩

七夕感事

又蛛分天巧，鹊误秋期，银汉会牛女。薄命犹如此，悲欢事，人间何限夫妇。此情更苦。怎似他、今夜相遇。素娥妒、不肯偏留照，渐凉影催曙。私语钗盟何处。但翠屏天远，清梦云去。纵有闲针缕，相怜爱、丝丝空缀愁绪。窃春伴侣。问甚时、重画眉妩。谩铅泪弹风，都付与洗车雨。

○喜迁莺

琼花

东风吹尽。但一片绿阴，空留春恨。后土祠荒，飞琼谪久，还喜玉容堪认。二十四桥夜月，二十四番花信。便载酒，怕芳菲易老，阴晴难稳。娇困。羞起晚，伫立画阑，净洗闲脂粉。沉水浓熏，蜂黄淡染，自有绝尘香韵。也知世间无对，肯许浮花相近。凤箫远，待数枝折与，玉峰人问。

○石州慢

春日雨中

烟雨轻阴，庭院悄寒，晴意难准。社前燕子归来，恰换一番花信。春光全在，杏花红闹枝头，双鸾衔上金钗鬓。待到尽开时，又胭脂成粉。堪恨。西园扑蝶人间，芳径踏青鞋润。帘影愔愔、竟日瞢胜如困。惜花中酒，寻常过了年年，情多那得离愁尽。翠被不成温，满薰篝兰烬。

○石州慢

题玉笙手卷

仙去缑山，宴罢武夷，琼响吹彻。丛霄旧样亲传，琢就玉烟凝白。悠扬彩凤，恰从云杪飞来，数声又趁鸳鸯歇。零落碧桃花，点春风如雪。清绝。更宜秦女，银筝唤取，楚娥瑶瑟。旋炙娇簧，只愁夜深寒咽。相看老矣，剩须陶写留连，尊前递把红牙节。归去画船时，满西湖明月。

○水龙吟

赋情云

无心却恁多情，闲愁长向眉尖聚。牢龙不定，为谁留恋，为谁归去。半饷花阴，霎儿月暝，几番日暮。被东风搅散，离愁惹断，又还趁，歌声驻。只恐佩环卧冷，好重将、绣帷调护。何人得似，晓妆鬟髻，春娇态度。缥缈尊前，朦胧眼底，非烟非雾。把柔情一缕，都随好梦，作阳台雨。

○水龙吟

傅渊道宅上赏紫牡丹

紫云何处飞来，仙家别有藏春洞。刻缯纹皱，镂檀色腻，薰脐香重。谷雨初晴，榆烟新换，楝风微动。是花姑养就，韩仙染出，还分与，人间种。好与密笼绣幄，护玉环、三生妖梦。只愁今夜，绿丛月老，珠房露冻。便唤秋娘，重浇卯酒，缓歌低送。倩红鸾与约，韵华且住，作尊前供。

○水龙吟

次韵王本中赋楼子芍药

宝楼十二玲珑，仙家只在云间住。金盘舞罢，罗裙襞皱，乘风欲去。画槛移春，彩鸾衔信，几番延伫。看钗莛叠萼，天然富贵，妆台近，有人妒。句引广陵遗恨，倩流莺、为花低诉。年年长是，芳菲时候，满城烟絮。春色三分，落红千片，总成尘土。向月明空羡，双双睡蝶，宿花房露。

○水龙吟

西池败荷

水宫仙子归来，为谁独立西风背。凌波梦断，可怜零落，一奁环佩。雨叶敲寒，露房倒影，秋声惊碎。问西亭翠被，将愁何处，空留得，余香在。最爱双飞白鹭，镇相依、蓼边萍外。舞衫歌扇，有人绣出，水情云态。西子湖边，越娘舟上，忆曾同采。甚人今未老，花应依旧，约明年再。

○水龙吟

广陵送客，次郑兰玉赋蓼花韵

芙蓉老去妆残，露华滴尽珠盘泪。水天潇洒，秋容冷淡，凭谁点缀。瘦苇黄边，疏萍白外，满汀烟穟。把余妍分与，西风染就，犹堪爱，红芳媚。几度临流送远，向花前、偏惊客意。船窗雨后，数枝低人，香零粉碎。不见当年，秦淮花月，竹西歌吹。但此时此处，丛丛满眼，伴离人醉。

○水龙吟

郑兰玉赋蜡梅，工甚，予拾其遗意补之

玉人栀貌堪怜，晓妆一洗铅华尽。此花应是，菊分颜色，梅分风韵。萼点驼酥，口攒金磬，心凝檀粉。甚女贞染就，仙女绝胜，蜂儿童，鹅儿嫩。说与玉龙莫品，怕宫波、一般流浪。故人堪寄，折枝代取，江南春信。沉水全熏，檗丝密缀，额黄深晕。乍燕姬未识，是花是蜡，笑偎人问。

○水龙吟

听房氏自然歌，求词为赋

春风琼树香中，数声恰似流莺啭。歌尘飞下，落花起舞，骊珠脱串。豆蔻珠帘，牡丹雪岭，小桃人面。是自然绝艺，天然书谱，霓裳序，六幺遍。独占二分月色，向尊前、几番曾见。赏音如此，不辞醉墨，为题纨扇。浪雨闲云，剩香残黛，莫论恩怨。看秾华又老，情缘未断，寄楼中燕。

○忆旧游

重到金陵

怅麟残废井，凤去荒台。烟树敧斜。再到登临处，渺秦淮自碧，目断云沙。后庭谩有遗曲，玉树已无花。向宛寺裁诗，江亭把酒，暗换年华。双双旧时燕，问巷陌归来，王谢谁家。自昔西州泪，等生存零落，何事兴嗟。庚郎似我憔悴，回首又天涯。但满耳西风，关河冷落凝暮笳。

○齐天乐

夜宴杨元诚山楼，送陈子敬之三山，瞿子诚之吴门

阑干十二东风外，春藏画楼鸳琐。蜡炬光浓，氍毹坐软，宝鼎旋培沉火。玻璃盏大。但有酒须倾，有歌须和。剧饮淋浪，万金良夜虚过。中年情绪易恶，风流青镜里，销减些个。闽雨程赊，吴云驿远，别恨料应如我。先拚醉卧。任杨柳烟销，海棠月堕。明日江头，倩谁留画舸。

○齐天乐

临川夜饮滏阳李辅之寓所

江霜一树凄凉叶，惊鸟夜深啼落。客里相逢，尊前细数，几度雨漂风泊。微吟缓酌。渐月影斜欹，画阑东角。只怕梅花，无人看管瘦如削。江湖容易岁晚，想多情念我，归信曾约。尘土狂踪，山林旧隐，梦寄草堂猿鹤。离怀最恶。是酒醒香残，烛寒花薄。一段销凝，觉来无处着。

○桂枝香

赏桂杨氏山园，夜饮花下有作

天香万斛。尽贮入魏台，辟寒金粟。谁唤仙娥睡起，露妆烟沐。翠云裙袖黄云袜，倚秋风、乍惊郎目。恨无明月，高烧蜡炬，分阴丛绿。深照见、凉禽并宿。爱摇滟琼杯，花影堪掬。寸梦丝缘旧约，尚堪重续。何时卜隐西湖上，葺缃荷、芳杜为屋。小山人远，魂招不来，谩歌遗曲。

○木兰花慢

次韵陈见心文学孤山问梅

压西湖千树，曾几度，为携尊。向柳外停桡，苔边待鹤，酒熟诗温。瀛洲旧时月色，怅荒凉、惟有数枝存。天上梨花成梦，江南桃叶移根。如今憔悴客愁村。难返暗香魂。甚岁晚春迟，角寒笛晓，雪暗云昏。登临不甚寄目，但青山、隐隐月纷纷。再约与君同醉，从他啄木敲门。

○木兰花慢

题红犀扇面

记西湖送别，曾共绾，绿杨丝。怅水去云回，佳期杳渺，远梦参差。重来访邻寻里，爱卿卿、不减旧风姿。不着银筝清怨，难题纨扇相思。暗香销尽合欢枝。留在锦囊诗。又越北闽南，秋随雁影，花老莺儿。应缘采春情重，便鉴湖、春色恋微之。扶起晓窗残醉，潮平月落多时。

○真珠帘

寿韩伯清提举，时在平江

银蟾半露婵娟影，西风早、次第中秋天气。凉透小帘栊，乍夜长迟睡。见说灵岩山色好，甚也不浓如归意。归未。趁西泠载酒，南园寻桂。还又客里生朝，把金尊绿酒，与谁同醉。烟雨隔垂虹，望美人秋水。桃叶妆楼团扇曲，但小草、鸾笺相寄。传示。送白萍一翦，碧云千里。

○丹凤吟

幺凤

蓬莱花鸟。记并宿苔枝，双双娇小。海上仙姝，唤起绿衣歌笑。芳丛有时遣探听，东风数声啼晓。月下人归，凄凉梦醒，怅愁多欢少。念故巢犹在瘴云杪。甚闭入雕笼，庭院深悄。信断羁雌远镇怨索绕。翠襟近来渐短，看梅花又还开了。纵解收香寄与，柰罗浮春杳。

○高阳台

题赵仲穆作陈野云居士山水便面

染黛浮空，凝妆伫远，数峰底事含颦。十样新眉，从他雨抹烟匀。龙绡便面宜歌舞，看亭亭、玉骨冰神。几销魂，翠被余香，锦瑟清尘。如今归去湖山畔，对一川平野，一片闲云。两两渔舟，相过桂渚兰津。谁将玉斧修明月，柰琼楼、高处无人。忆王孙。芳草江南，暗鴂残春。

○百字令

眉间雁

晓妆乍了，又翩翩何许、飞来临镜。欲寄相思无一字，拈起芳心重省。鬓亸云低，眉颦山远，去翼宜相映。娇波频送，恍如秋水涵影。几度揉损啼红，恨卿卿不到，吴江枫冷。一点风流应解妒，翡翠双钿相并。忘入香奁，时偎绣枕，看足宫花暝。多情翦就，忍教分做孤另。

○百字令

燕城晚望

碧天向晚，远云开疑是、江南山色。渺渺孤鸿残照外，独上高城望极。鸡散台空，萤沉苑废，龙去沟无迹。英雄安在，千秋恨血凝碧。我欲携酒重来，佛狸祠下，字暗苍苔石。社鼓神鸦浑不见，一片青青荠麦。夜月琼枝，春风水调，肯慰淹留客。翩然归去，天风扶下双舄。

○玉蝴蝶

春梦

屏里昊山深窃，宿酲未解，午枕初甜。胆怯窗虚，惊起误使人嫌。是乳鸦、声声绿树，是语燕、两两朱帘。转愁添。斜翘不正，堕珥慵拈。厌厌。行云飞去，潇湘江上，巫峡峰尖。不尽销凝，海棠月上已窥檐。蝶粉寒、羞薰翠被，灯花瘦、懒叠香奁，倚春纤。暗啼妆泪，半袖红淹。








三三　镈师


1．镈师掌金奏之鼓。凡祭祀，鼓其金奏之乐¹。飨、食、宾射亦如之²。军大献，则鼓其恺乐。凡军之夜，三鼜皆鼓之，守鼜亦如之³。大丧，廞其乐器，奉而藏之。

【注释】

¹掌金奏之鼓：郑《注》曰：“谓主击晋鼓，以奏其钟镈也。”按，《地官·鼓人》曰：“以晋鼓鼓金奏。”孙诒让曰：“金奏于乐始作时奏之。盖先击编钟，次击镈，而后以晋鼓和之。”此职与彼为官联。

²亦如之：贾《疏》曰：“皆鼓其金奏之乐也。”

³守鼜（cào）：鼜，巡夜警戒守备之鼓。孙诒让曰：“谓王宫中常时戒守之鼓。”

【译文】

镈师掌管演奏钟镈时敲击晋鼓以与金奏之声相和。凡是举行祭祀，敲击晋鼓配合钟镈演奏。举行飨礼、食礼和宾射礼时也是这样做。王师出征凯旋而在宗庙大献战功时，就敲击鼓配合演奏凯旋乐曲。凡是军营中的巡夜，一夜敲三遍以示警戒的鼜鼓都由镈师负责敲击，王宫平时巡夜警戒守备的镈鼓也如此敲击。遇到大丧时，陈列出所掌管的用来随葬的乐器，并奉送到墓地而藏于椁中。






○贈郡倅盧君治水成功序 【 寶應河】

寶應江淮間一要衝也。湖水渟洿。長隄委屬。南接秦郵甓胡匯焉。布護漫汗。不可殫紀。北人于淮。則淮水所經也。夏潦時至。徐泗之水。挾河流而東入淮。淮不能容。勢益怒。且汨而南行。故瀦者日以溢焉。隄故有斗門。凡十橋。橋絕馳道。水溢。則東注之海。分渠灌民田。田皆溉。可得百萬餘頃、為政者時其蓄泄啟閉之節。則漕寡不運之舟。農鮮不沃之利。倉廩無不積之儲。商舶靡不通之貨。是故東南之具區也。正德丁丑夏六月、隄圯于水、水來漂汲、溺其人民、蕩覆廬舍數十里、壞官民舟亦數百艘、自丁丑達巳夕??、又二歲、復大水、歲因以不登、于是上下始怦怦然告急矣、廵撫大都憲臧公疏于朝、亟請發內帑治之、事下有司議、會都水郎中蔣君以職涖是邦、祗載厥事、而郡倅盧君廷哲寔董其役。經始相成、有專職焉、廼發淮揚軍民築土障閼、以丁計者三千五百、括諸府庫及鈔關所貯錢充其費、以鏹計者七萬。日給粟以斛計者萬有奇、監工官自百戶而下、以員計者二十五、匠氏以名計者百、廼伐石于鄰境之山。而致者匪難。廼附上于經行之舟。而運者不匱。廼陶甓于寬閒之阜。而摶者寖廣廼揵木于窪泗之曲。而梓人獻材。百工既和交臂受事、既六閱月、大功始就焉、於是潰者以湮。圯者以興。隘者以廣。而激者湍者盪嚙者以安。于是居者以嬉。行者以游。負者以息。而耕者蒭者茭牧者樹藝者以蕃。邑之士大夫長老者、積患之餘、拭覩茲美且欣盧君之績有成也、徵予言贈之應登郡人也、其欣戚之情、視眾鈞焉廼作而歎曰、甚哉水之羡溢為患也。其所從來者舊矣。昔禹抑洪水。漢塞宣防。而史氏必書。紀成功也。下此則西門豹鑿鄴河之流。鄴父老以為賢君。召信臣浚南陽之渠。百姓號之召父。是皆為民興利者焉。夫為民興利者。固民之所與也。今盧君起明經之家、而參郡牧之司出環堵之室、而任斯民之重、始逡逡若不能、一旦臨大患、興大役、以身膺之、順運安行、不動氣貌、無惴恐以為之先、無德色以為之後、考其所施、而程其所至、豈豹與信臣可相軒輊邪、即二子之功。在于開溝瀆利溉田也巳。未聞其能通挽漕之艘。建國家之利。兼而有之也。故比事考成。在盧君尤多。而吾民之德之也、視鄴與南陽民、當益倍之何古今人之相遠哉、然則盧君之名、且與茲隄永久矣、詩云蔽芾甘棠、勿剪勿伐召伯所苃抑安知後之視今、寧謂余言之非蔽芾也


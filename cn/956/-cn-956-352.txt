方回　独游塘头五首

纳谒心全懒，紬书眼倍昏。

偶思行药圃，独往叩柴门。

湿岸凫梳羽，颓塍枣露根。

元来好诗句，只在数家村。

方回

方回　独游塘头五首

诗必城这外，胡为不出城。

渐逢人少处，初听水流声。

异卉栀香酽，纤梢笋粉明。

是中亦堪隐，浪出误平生。

方回

方回　独游塘头五首

蒲藕上塘种，养鱼于下塘。

积泥春粪树，储水岁浇秧。

未藉知章敕，堪浮逸少觞。

扫松须憩此，系马古垂杨。

方回

方回　独游塘头五首

密树窥青果，方塘数绿荷。

久晴田水细，向晚野烟多。

兀坐几忘起，成诗费屡哦。

归鞍犹觉早，再欲叩烟萝。

方回

方回　独游塘头五首

雊雉古原侧，归牛荒潦滨。

炊烟已昏野，花气更留人。

剩欲培幽筑，端容买近邻。

向来惟有梦，今此岂非真。

方回


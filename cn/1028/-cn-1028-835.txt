方岳　赵尉送菜

虚老空山学辅翁，荷锄头白雪蓬松。

芥台如臂何曾梦，菜脑生筋漫自供。

不料官园苍玉束，绝胜禁脔紫驼峰。

更烦诗剪春风雨，剩与一番风露胸。

方岳

方岳　赵尉送菜

岂可常贫料此翁，斋盂顿有玉珑忪。

春山药草能同饭，夜雨茅堂未缺供。

杞菊共传寒绿赋，柴桑不隔紫霄峰。

冰畁嚼出宫商羽，一洗人间芥蒂胸。

方岳

方岳　赵尉送菜

山云一坞住山翁，菘韭成畦带雪忪。

飞食肉奚关我事，乳蒸豚亦为谁供。

衡茅高枕人间世，蓑笠归锄雨外峰。

曾读坡山菜羹赋，断无尘土到奇胸。

方岳


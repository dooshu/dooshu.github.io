【引声歌】

〖原作庄周独处吟。今从《诗纪》。〗

〖庄周者。齐人也。笃学术。多所博达。进见方来。却睹示发。是时齐□王好为兵事。习用干戈。庄周儒士。不合於时。自以不用。行欲避乱。自隐於山岳。后有达庄周於□王。遣使赍金百镒。聘以相位。周不就。使者曰：金至宝。相尊官。何辞之为。周曰：君不见夫郊祀之牛。衣之以朱彩。食之以禾粟。非不乐也。及其用时。鼎镬在前。刀俎在后。当此之时。虽欲还就孤犊。宁可得乎。周所以饥不求食。渴不求饮者。但欲全身远害耳。於是重谢。使者不得已而去。复引声歌曰：〗

天地之道。近在胸臆。呼噏精神。以养九德。渴不求饮。饥不索食。避世守（《文选》注作俟。《御览》同。）道。志洁如玉。卿相之位。难可直当。严严之石。幽而清凉。枕块寝处。乐在其央。寒凉固回。（《御览》作回固。《诗纪》同。又云。一作周。）可以久长。（○琴操下。《诗纪前集》二。又《文选》三十八荐谯元彦表注引玉一韵。《御览》五百七十一引古今乐录。）


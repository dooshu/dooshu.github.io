30　舜在位及年壽


「舜年二十以孝聞，年三十堯舉之，年五十攝行天子事，年六十一代堯踐帝位。踐帝位三十九年。」書舜典正義曰：「舜年六十二爲天子。大禹謨『朕宅帝位三十有三載』，乃求禪禹。孟子云『舜薦禹於天十七年』，是在位五十年明矣。史記皆謬。」

【元圻案】書載「舜三十徵庸，三十在位，五十載陟方乃死。」計舜年百有十歲。如史記則止百歲。〇林氏尚書全解曰：「舜居於側微者三十年，歷試二年，居攝二十八年，共爲三十。堯崩，居三年之喪畢，而後即帝位，五十年而崩。大禹謨：『朕宅帝位三十有三載。』孟子曰：『舜薦禹於天十有七年。』以三十有三載并十有七年，是舜崩之年蓋年百有一十二歲。而『太史公曰』云云，其説特異於經，當以經之言爲證。」按此舜年當百有十三歲。漢孔氏傳曰：「服喪三年，其一在三十之數。」正義曰：「三年之喪，二十五月而畢，其一即在三十在位之數，惟有二年。是舜年六十二，爲天子五十年〔一〕，是舜凡壽百一十二歲也。」

〔一〕「五十年」，原脱，據四庫本尚書注疏卷二虞書舜典補。






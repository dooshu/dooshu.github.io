○宣府鎮 【 巡邊宣府】

魏為兵部主□奉詔作九邊議

宣府漢上谷郡也、　國初常忠武王、破虜于漠北、郡元之上都、設開平衛守之、置八驛、東則凉亭沈阿□峰黃厓四驛、接太寧古北口、西則桓州威虜明安隰寧四驛、接獨石、　太宗文皇帝三犁虜庭。皆自開平興和萬全出入嘗曰、滅此殘虜、惟守開平興和泰寧遼東甘肅寧夏、則邊境可永無事矣、後泰寧既以與虜、興和亦廢。而開平失援難守。宣德中、乃徙衛于獨石、弃地葢三百里、土木之變、獨石八城皆破、雖旋收復、而宣府特重矣、今邊人謂獨石不如開平險隘可守。宣府山川紏紛。地險而狹。分屯建將。倍于地鎮。是以氣勢完固。號稱易守。然去京師不四百里。鎖鑰所寄。要害可知。北路獨石馬營一帶。地雖懸遠。然長阻長安嶺。虜難徑下。中路之葛峪太白陽青邊諸堡。西路之柴溝洗馬林萬全諸城。南路東西順聖。皆稱虜衝。警屢至焉。東路永寧四海冶及龍門所。則三衛窺伺之地。而四海冶上通開平大路。下連橫嶺兒。又要地矣。易曰王公設險以守其國、今考塞垣所據、險亦幾盡、但時異勢殊、有不可不為之經畫者、若曰、補長峪城鎮邊城之募軍。浮圖峪插箭嶺之防守。留茂山衛京摻之士。以益紫荊。築李信屯交界之堡。以固兩鎮。此豈容已乎。且宣府軍士、素稱敢戰矣、乃近年參將都勳、出境燒荒、遇虜二十騎而潰、關山王徑前後陷沒、此猶可諉也、若滴水厓郭舉之叛、及諸軍告粮而譟、此則漸不可長、二鎮雖相近而宣府竟無叛幸必軍府制度有不同者况伊邇大同、耳目習染、可不慮哉、是故有撫綏之將。而後有節制之兵。而後有彊圉之固。籌宣府者此其大計矣。至以邊儲一節、則員外楊守謙所論、葢得權宜之術、附見于後、以備一時參考云、守謙曰、嘗聞弘治中、宣府各城粟茭之積、多至有六七年者。少亦不下三四年。今則止數月耳。倉廒僅存瓦礫。塲地掬為茂草。或勢家佃以為業。然則飽歌騰槽之勢安得而復見哉。邊鎮敝壞。乃至此極。賴國威靈。僥倖無事。使遇也先火篩之變、將何以待之、司　國計者不可不深長思也、宣府至京師僅三百餘里、有必不得已之事、則穵運之策可行也、此葢　先朝所巳試者亦一時拯溺救焚之方云、又按邊軍月餉法曰、折色六月。本色者六月。在邊者折銀七錢在內折銀六錢。又曰本折間支。此諸邊之通例也。然春夏之月。禾稼未登。粟價騰踊。邊臣苦于蓄積之未多也。則固與之折銀。秋冬之月。粟價稍平。倉廩稍積。則始與之本色。當其騰踊也。銀一錢。或止易粟六七升。是一月折銀。猶不及半月之粟。口幾何其不饑而疲且至死也欲責死綏之節。不亦難哉、說者謂宜于歲例之外。每鎮發銀一十餘萬兩。先賢多論此事于國不費而邊儲易實遇大熟之歲。則于歲例招買之外。糴粟六七萬兩。中熟亦糴三四萬兩俱別儲之。每春夏粟價騰踊。若歲例之粟。尚足支持者勿動。惟騰踊之甚、不可支持者。借支二三月。秋熟之後、即于歲例內招買者補償。仍別儲之。如。此則士得寔惠。而所省亦且數倍。即有重大虜患、徵發旁午。緩急亦有所濟矣。此誠今日之急務、而司　國計者所當講求云、


【唐汾阳王庙碑〈贞元二年〉】

右《郭子仪庙碑》，高参文。其叙子仪功业不甚详，而载破墨姓处木、讨沙陀处密事，则《唐书》列传无之。盖子仪微时所历，其后遂立大勋，宜乎史略不书也。然《唐书》有处密、处月、朱耶、孤注等，皆是西突厥薛延陀别部名号。余于《五代史》为李克用求沙陀种类，卒不见其本末，而参谓“处密”为“沙陀”，不知其何所据也。按陈《子仪家传》亦云讨沙陀处墨十二姓，与参所书颇同。《唐书》转“蜜”为“密”，当以碑为正。治平甲辰七月十三日，以服药家居书。


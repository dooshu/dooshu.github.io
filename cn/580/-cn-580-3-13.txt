志第十三 地理志一


自唐末疆域分裂，历五代至宋，辽与西夏尚据边垂，金灭辽克宋，赵氏南迁，划分南北，又历百余年而元兴，迨世祖取江南，中国始统于一姓焉。元之疆域，九州而外幅员尤广，世祖以前，阿母河、别失八里俱置尚书行省，至元初，别失八里、火州、斡端等处，俱置宣慰司。又太祖分东边之地封诸弟，分西北边之地封诸子，其后皇孙旭烈兀建国波斯，与朮赤、察合台之后并为三大藩。职方之志，宜考其山川与其疆域之沿革，以次于十一行省之后，不应如旧史《地理志》之褊狭也。然旧志实本于《大一统志》与《经世大典》官修之籍，既不足征，其局于褊狭宜哉。今为《地理志》，亦仍前史之旧，订其舛讹，补其夺漏而已，其所不知，盖阙如也。

中书省统河北、山东西之地，谓之腹里，领路二十九，州八，属府三，属州八十三，属县三百四十四。

大都路，金之中都，曰大兴府。太祖十年，克中都，改燕京路，总管大兴府。世祖中统元年，车驾幸燕京，五年建为中都，大兴府仍旧。至元四年，始于中都之东北筑新城而迁都焉。（京城方六十里，十一门，正南曰丽正，南之右曰顺承，南之左曰文明，北之东曰安贞，北之西曰健德，正东曰崇仁，东之右曰齐化，东之左曰光熙，正西曰和义，西之右曰肃清，西之左曰平则。大内南临丽正门，正衙曰大明殿，曰延春阁。宫城周回九里三十步，分六门，正南曰崇天，崇天之左曰星拱，右曰云从，东曰东华，西曰西华，北曰厚载。崇天门外有石桥三，中为御道，星拱门南有御膳亭，亭东有拱辰堂，为百官会集之所。厚载门北为御苑，外周垣红门十有五，内苑红门五，御苑红门四。大明门在崇天门内，大明殿之正门也，日精门在大明门左，月华门在其右。大明殿为登极、正旦、寿节会朝之正衙。寝殿后连香阁，文思殿在寝殿东，紫檀殿在寝殿西，宝云殿在寝殿后。凤仪门在东庑中，麟瑞门在西庑中。凤仪门外有内藏库二十所。嘉庆门在后庑宝云殿东，景福门在殿西。延春门在殿后，延春阁之正门也，懿范门在延春左，嘉则门在延春右。延春阁寝殿后有香阁。慈福殿又曰东暖殿，在寝殿东；仁明殿又曰西暖殿，在其西。景耀门在左庑中，清灏门在右庑中。玉德殿在清灏门外，有东、西香殿。宸庆殿在玉德殿后，有东、西更衣殿。隆福殿在大内西兴圣之前。光天门，光天殿正门也，崇华门在光天门左，膺福门在其右。光天殿后有寝殿，青阳门在左庑中，明辉门在右庑中。寿昌殿又曰东暖殿，嘉禧殿又曰西暖殿。文德殿在明辉门外，又曰枬北殿，皆枬木为之。盝顶殿在光天殿西北，后有盝顶小殿。香殿在宫垣西北隅，有前后寝殿。文宸库在宫垣西南隅，酒房在东南隅，内庖在酒房北。兴圣宫在大内西北万寿山正西，后有寝殿。兴圣门殿之北门，明华门在左，肃章门在右，宏庆门在殿之东庑中，宣则门在西庑中。凝晖楼在宏庆南，延颢楼在宣则南，嘉德殿在寝殿东，宝意殿在其西。山字门在兴圣宫后，延华阁之正门也，东西殿在阁西，左右芳碧亭在延华阁后圆亭东，徽青亭在圆亭西。兴哥儿殿在延华阁右，木香殿在殿后。东盝顶殿在延华阁东版垣外，后有寝殿。盝顶之制三掾其顶，如笥之平故名。西盝顶殿在延华阁西版垣外。学士院在延华阁后。万寿山在大内西北太液池之阳，金人名琼华岛，至元八年赐今名。广寒殿在山顶，中有小玉殿，仁智殿在山之半，金露亭在广寒殿东，方壶亭又曰线珠亭，自金露亭前复道登焉。瀛测亭在温石浴堂后，荷叶殿在方壶亭前，温石浴室在瀛洲亭前。圆亭又曰胭脂亭，在荷叶殿稍西，为后妃添妆之所。八面介福殿在仁智殿东，延和殿在西，更衣殿在山东。太液池在大内西，仪天殿在池中圆坻上，半山台在仪天殿前。御苑在隆福宫西，香殿在石假山上，殿后有石堂。红门外有太子斡耳朵。荷叶殿上有香殿，左有圆殿，在山前圆顶上，歇山殿在圆殿前，东西亭在殿后，东西水心亭在殿池中。棕毛殿在假山东，偏后有盝顶殿，仪鸾局在殿前三红门外西南隅。）九年，改为大都。十九年，置留守司。二十一年，置大都路总管府。二十七年，改都总管府。（至大中，本路达鲁花赤莫吉，买灵椿里周氏地十九亩，建公署。）旧领通、蓟、涿、霸、雄、保、遂安、肃檀、顺、易十一州。太宗十一年，析保、雄、易、遂安、肃五州为顺天路。后又升安次、同安二县为州，漷阴县为漷州，与雄、易二州并来属。至元二十三年，又析雄、易二州隶保定路。延祐三年，升缙山县为龙庆州来属。旧领大兴、宛平、安次、漷阴、永清、宝坻、香河、昌平、武清、良乡十县。太宗七年，析安次县隶霸州。至元十三年，升漷阴县为漷州，以武清、香河二县隶之。户十四万七千五百九十，口四十一万一千三百五十。

领院五

左右警巡院二。（初设警巡院三，至元四年省其一，以左右二院分领坊市。）

南城警巡院。（大德九年增置。）

分治四隅警巡院二。（至大三年增置。）

县六

大兴，（赤。金改辽析津县为大兴县，元因之。）宛平，（赤。金故县，与大兴分治郭下。）良乡，（下。）永清，（下。）宝坻，（下。）昌平。（下。皇庆二年徙县治于新店。）

州十

涿州，（下。）金故州，属中都路。太宗八年，升涿州路。中统四年，复降为州。旧领范阳、固安、新城、定兴、奉先五县。固安升为州，新城后隶雄州，定兴后隶易州。　领县二：范阳，（下倚郭。有盝顶殿。）房山。（下。金万宁县，后改奉先，至元二十七年改今名。）

霸州，（下。）宋故州，治文安县，属河北东路。金改治益津县，属中都路。旧领益津、文安、大城、信安四县。金升信安县为镇安府，元初并入本州。至元四年，置保定县。（旧志金置信安军，乃镇安府之误。）　领县四：益津，（下。倚郭。中统四年省，至元四年复置，有平曲水寨。）文安，（下。）大城，（下。）保定。（下。金隶雄州，至元二年省入益津，四年复置，改隶霸州。）

通州，（下。）金故州，属中都路。　领县二：潞县，（下。倚郭）。三河。（下）。

蓟州，（下。）金故州，属中都路。　领县五：渔阳，（下。倚郭。）丰润，（下。本玉田县之永济务，金大定二十七年升为县，后避讳改丰润。太祖十年升为润州，至元二年省入玉田，未几以当冲要复置，后又废，十三年再置。）玉田，（下。）遵化，（下。）平谷，（下。本渔阳县大王镇，金升为平峪县，至元二年省入渔阳县，十三年复置，省峪为谷。）

漷州，（下。）金漷阴县，属大兴府。至元十三年升漷州，（漷阴县旧治在城南隅，升州后迁治于河西务，至正间复移旧治。）以大兴府之武清、香河二县来属。　领县二：香河，（下。本武清县地，辽析置。）武清。（下。）

顺州，（下。）金故州，属中都路，旧领温阳、密云二县，元初省县入州。

檀州，（下。）辽故州，金初省入顺州，元初复置。

东安州，（下。）金安次县，属大兴府。太宗七年，改属霸州。中统四年，升为东安州。

固安州，（下。）金固安县，属涿州。宪宗九年，改属霸州，又改隶大兴府。中统四年，升为固安州。

龙庆州，（下。）金缙山县，属德兴府。至元三年，省入怀来县，五年，复置，改属宣德府奉圣州。延祐三年，升为龙庆州，改隶大都路。（皇庆元年，建行宫凉殿。至治元年，又作行殿于流杯池。）　领县一：怀来。（下。金怀来县，后更名妫川，属德兴府。元初复旧名，延祐二年，改属本州。）

上都路，金桓州地。元初为札剌儿、兀鲁特两部分地。宪宗六年，世祖命刘秉忠建城于桓州东、滦水北之龙冈。中统元年，赐名开平府，五年建为上都。（有重城，外城周十六里三百三十四步，南、北各有一门，东、西各二门；内城周六里三百三十步，东、西、南各一门。正南门曰明德门，内有大明殿，门左曰星拱，右曰云从。有仪天殿，门左曰日精，右曰月华。宝云殿侧有东、西暖阁，宸丽殿侧有东、西香殿，玉德殿后有寿昌堂，慈福殿有紫檀阁、连香阁、延春阁，其前拱辰堂，为百官议政之所。后御膳房，凝晖楼侧有绿珠、瀛洲二亭，有金露台。世祖又迁宋汴京之熙春阁于上都，为大安阁，阁后为鸿禧、睿思二殿。城东南又有东、西凉亭，为驻跸之处。）至元二年，置留守司，五年，置上都路总管府，十八年，升上都留守司，兼行本路总管府事。户四万一千六十二，口十一万八千一百九十一。

领院一

警巡院。

县一

开平。（上。金清塞县，中统元年改今名。）

府一

顺宁府，金宣德州，属西京路。元初为宣宁府，太宗七年，改山东路总管府。中统四年，改宣德府，仍隶上都路。延祐五年，改隶大都路。泰定元年，复隶上都留守司。后至元三年，以地震改顺宁府。旧领录事司、宣德、宣平二县。元初，以宏州之顺圣县来属。至元二年，省录事司入宣德县。　领县三：宣德，（下。倚郭。至元二年，省德兴府之龙门县入之。二十八年，又割龙门县地属云州。）宣平，（下。金置县于大新镇，元初移治辛南庄。）顺圣。（下。）

府领州二

保安州，（下。）金德兴府，属西京路。至元三年，改奉圣州。后至元二年，以地震改保安州。旧领德兴、妫川、缙山、望云、矾山、龙门六县。中统四年，升望云县为云州。至元二年，省矾山县入永兴，（元初，改金德兴为永兴县。）龙门县入宣德府之宣德。三年，省缙山县入怀来。（元初，改金妫川为怀来县。）五年，复置缙山县，改隶宣德府。延祐三年，徙怀来隶龙庆州。　领县一：永兴。（下。倚郭。至元六年，省入本州，未几复置。延祐六年，并入奉圣州。）

蔚州，（下。）金故州，属西京路。至元二年，省州入灵仙县，隶弘州。是年，复为蔚州。至大元年，升蔚昌府，后复为蔚州，隶宣德府。　领县五：灵仙，（下。）灵丘，（下。）飞狐，（下。）定安，（下。）广灵。（下。）

州五

兴州，（下。）金故州，属北京路。至元三年，改属上都路。旧领兴安、宜兴二县。天历元年，升宜兴为州。后至元五年，省兴安县入本州。

宜兴州，（中。）金宜兴县，属兴州。元初，省入兴州。至元二年，复置。天历元年，升为州。（俗称小兴州，以兴州为大兴州。）

松州，（下。）金松山县，属大定府。中统三年，升为松州，仍存县。至元二年，省县入州。

桓州，（上。）金故州，属西京路。元初省，至元二年复置。

云州，（下。）金望云县，属德兴府。中统四年，升为云州，仍存县，改属宣德府。至元二年，省县入州。二十八年，复析宣德之龙门镇置望云县，隶本州。　领县一：望云（下。金龙门县，属德兴府。至元二年，废为镇。二十八年，置县。）

兴和路，（上。）金抚州，属西京路。元初省，宪宗四年复置。中统三年，以州为内辅，升为隆兴府，建行宫。至元四年，析隆兴府自为一路，行总管府事。至大元年，降隆兴路为源州，隶中都留守司。四年，罢留守司，复置隆兴路总管府。皇庆元年，改隆兴路为兴和路。户八千九百七十三，口三万九千四百九十五。旧领柔远、集宁、丰利、威宁四县，集宁县升为路，丰利县并入高原。中统三年，析大同府之怀安、天成二县来属。

领县四

高原，（下。倚郭。金柔远县。中统二年，改今名，隶宣德府。三年，来属。）怀安，（下。金属大同府。中统三年来属，后废。至元中，复置怀安县于阳门站。）天成，（下。金属大同府，中统三年来属。）威宁。（下。金威宁县，旧志作咸宁误。元初属宣德府，中统三年来属。）

州一

宝昌州。（下。）金昌州，领宝山县，属西京路。元初隶宣德府，中统三年改隶本路，置盐使司，后省州存县。延祐六年，改宝山县为宝昌州。

永平路，（下。）金平州，属中都路。太祖十年，改为兴平府，后又改兴平路。中统元年，又改平滦路，置总管府。大德四年，又水患改永平路。旧领卢龙、迁安、抚宁、昌黎、海山五县。至元四年，省海山县入昌黎。户一万三千五百一十九，口三万五千三百。

领司一

录事司。（中统元年置。）

县四

卢龙，（下。倚郭。）迁安，（下。至元二年，省入卢龙县，后复置。）抚宁，（下。至元二年，与海山县俱省入昌黎。三年，复置。四年，又与海山县俱省。七年，复置，仍省昌黎县入之。）昌黎。（下。至元十一年，复置。十二年，以海山县故地来属，改隶滦州，后复隶本路。）

州一

滦州。（下。）金故州，属中都路。元初属永平路。旧领义丰、马城、石城、乐亭四县。至元二年，省石城县入乐亭。三年，改入义丰。四年，又省马城县入义丰。（延祐七年，并永平、滦邑县于石城，是石城至元后复置。本路又有滦邑县，均不可考。）　领县二：义丰，（下。倚郭。至元二年省入本州，三年复置。）乐亭。（下。元初尝置漠州，寻废，复为乐亭县。）

德宁路，（下。）大德九年，以黑水新城为静安路。延祐五年，改为德宁路。　领县一：德宁。（下。大德九年，置静安县。延祐五年，改今名。赵王不鲁纳食邑沙静德宁等处。）

净州路，（下。）金故州。太宗八年置，属西京路。后升为净州路。（延祐七年，丰州修路碑有“德宁、天山分司宣慰使”，是旧无净州路，置路在仁宗以后。）　领县一：天山。（下。本榷场，金大定十八年置县，元因之。）

泰宁路，（下。）金泰州，属北京路。元初隶辽阳行省，延祐二年改为泰宁府，四年升泰宁府为泰宁路，是年四月仍以泰宁路隶辽阳省，后改隶中书省。　领县一：泰宁。（下。延祐四年置。按金泰州属县一，为长春，其省并年分阙。）

集宁路，（下。）金集宁县，属抚州。元初升为路。　领县一：集宁。（下。本市场，金明昌三年置县，元因之。）

应昌路，（下。）至元七年，斡罗陈万户及其妃囊加真公主，请于上都东北三百里答儿海子本藩驻夏之地建城邑以居，遂名其城为应昌府。二十二年，改为应昌路。至正初，罢之，拨属鲁王马某沙王傅府。十四年，复置。　领县一：应昌。（下。）

全宁路，（下。）元贞元年，囊家真公主请以应昌路东北七里驻冬之地建城邑，名曰全州。大德元年，升全州为全宁府。七年，又升为全宁路。至正初，罢之。十四年，复置。　领县一：全宁。（下。）

宁昌路，（下。）延祐五年，置宁昌府。至治二年，升宁昌府为下路，增置一县。　领县一：宁昌。（下。至治二年置。）

沙井总管府。　领县一：沙井。（丰州西北有沙井故城，驸马赵王分地。）

保定路，（下。）金保州，又改顺天军，属中都路。太宗十三年，升顺天路总管府。至元十二年，改保定路。旧领清苑、满城二县。太宗十一年，析中山府之庆都来属，后又以行唐、唐县、曲阳、新安、博野隶之。户七万五千一百八十二，口十三万九百四十。

领司一

录事司。（至元十二年置。）

县八

清苑，（中。附郭。）满城，（中。）唐县，（下。金隶中山府，后来属。）庆都，（下。金隶中山府，后来属。）行唐，（下。金隶真定府，后来属。）曲阳，（下。金隶中山府。元初改恒州，置元帅府，以阜平、灵寿、行唐、唐县隶之。元帅府罢，仍为曲阳县，改属保定路。）新安，（下。金新安州，附郭置渥城县。至元二年州县俱废，改为新安镇，入归信县，四年割入容城，九年复置新安县来属。）博野。（下。金隶蠡州。至元三年省入蒲阴县，十一年复置，改属本路。）

州七

易州，（中。）金故州，属中都路。太宗十一年，改隶顺天府。至元十年，隶大都路。二十三年，还隶保定。旧领易、涞水二县。元初，析涿州之定兴县来属。　领县三：易县，（中。倚郭。元初存州废县，至元三年复置。）涞水，（下。）定兴。（下。金析范阳县黄村一名皇甫镇置定兴县，本属涿州，后来属。）

祁州，（中。）金故州，属河北西路。元初隶真定路，后改隶保定路。旧领蒲阴、鼓城、深泽三县。太宗十年，升鼓城为军民万户所。至元三年，以深州之束鹿县来属。　领县三：蒲阴，（中，倚郭。金旧县，旧志至元三年置，误也。）深泽，（下。至元二年并入束鹿县，三年复置。）束鹿。（中。）

雄州，（下。）金故州，属中都路。旧领归信、容城、保定三县。太宗十一年，析雄州三县隶顺天路。至元二年，省保定入霸州益津县，归信、容城二县与涿州之新城县，俱改隶大都路。十年，改本州隶大都路。十二年，改隶保定路。二十三年，以本州隶保定路，复以归信、容城、新城三县来属。　领县三：归信，（下。）容城，（下。金已隶本州，旧志金隶安肃州，误也。）新城。（下。金属涿州。太宗二年，升新泰州。七年，复为县，隶大都路。十一年，改隶顺天路。至元二年，隶雄州。十年，改隶大都。二十三年，复来属。）

安州，（下。）金故州，治高阳县，后徙治渥城县，属中都路。旧领渥城、葛城、高阳三县。至元二年，省州与渥城入归信县，寻复置安州，治葛城县。　领县二：葛城，（下。倚郭。金升高阳之葛城乡为县。）高阳。（下。元初改属河间路，后隶本州。）

遂州，（下。）金故州，领遂城一县，属中都路。至元二年，省州与遂城入安肃州为镇，后复置州，隶本路。

安肃州，（下。）金故州，属中都路。元初，改隶保定路。旧领安肃一县，元初省。

完州，（下。）金永平县，属中山府，又改完州。至元二年，降永平县，后复为完州，初隶真定路，改隶本路。

燕京河北道肃政廉访司。

真定路，（上。）金真定府，属河北西路。元初，升真定路总管府。旧领中山府，赵、邢、洺、磁、滑、濬、卫、辉、祁、威、完十一州，后割磁、威隶广平，濬、滑隶大名，祁、完隶保定，邢隶顺德，洺隶广平，卫辉自为一路，又以冀、深、晋、冀四州来属。旧领真定、藁城、平山、栾城、获鹿、行唐、阜平、灵寿、元氏九县。至元中，析行唐县隶保定路，以潞州之涉县来属。户十三万四千九百八十六，口二十四万六百七十。

领司一

录事司。

县九

真定，（中。倚郭。玉华宫在衙城之北，为睿宗神御殿，奉安御容。有新城镇。）藁城，（中。金故县。太祖十七年，升永安州，以无极、宁晋、新乐、平棘四县隶之。太宗七年，复为藁城县。）栾城，（下。）元氏，（中。）获鹿，（中。金故县，后升镇宁州。太宗七年，复为获鹿县。）平山，（下。）灵寿，（下。）阜平，（下。）涉县。（下。金隶潞州。元初升崇州，改隶真定，后废州仍为涉县。至元二年，省入磁州，后复置。）

府一

中山府，金故府，属河北西路，领祁、完二州。太宗十一年，析二州隶顺天府，后为散府，隶真定路。旧领安喜、新乐、无极、永平、庆都、曲阳、唐县七县，永平升为完州，与庆都、曲阳、唐县俱改隶保定路。　领县三：安喜，（中。）新乐，（下。）无极。（下。）

州五

赵州，（中。）金改宋赵州为沃州，属河北西路。元初，仍为赵州。（旧志太祖十五年，割所属栾城、元氏隶真定，按二县本隶真定路。旧志误也。）　领县七：平棘，（中。）宁晋，（下。）隆平（下。）临城，（中）。柏乡，（下。）高邑，（下。）赞皇。（下。至元二年并入高邑，七年复置。）

冀州，（上。）金故州，属河北东路。旧领录事司，信都、南宫、衡水、武邑、枣强五县。元初，析衡水隶深州，复置新河县，后又省录事司入信都。　领县五：信都，（中。倚郭。至元初与录事司俱省入本州，后复置，三年省录事司入之。）南宫，（上。）枣强，（中。）武邑，（中。）新河。（中。太宗四年析南宫县地置。）

深州（下。）金故州，属河北东路。元初隶河间路，置元帅府。太宗十年，改隶本路。旧领饶阳、安平、武强、束鹿、静安五县，后析安平、饶阳、武强隶晋州，束鹿隶祁州，以冀州之衡水来属。　领县二：静安，（中。倚郭。本下博县，宋改静安。）衡水。（下。）

晋州，金鼓城县，属祁州。太祖十年，升为晋州。太宗十年，改鼓城等处军民万户府。中统二年，复为晋州。　领县四：鼓城，（中。倚郭。）饶阳，（中。）安平，（下。太祖十九年，为南平州，行千户总管府事，领饶阳一县。太宗七年，复改为县，隶深州。宪宗潜邸，隶鼓城军民万户府。中统二年，仍为安平县，隶本州。）武强。（下。元初置东武州，领武邑、静安。太宗六年，降州为县，隶深州。十一年，析属祁州。中统二年，改隶本州。）

蠡州，（下。）金故州，属河北东路。元初，改隶真定路。旧领司候司、博野一县。至元三年，俱省入本州，后复置博野县，改隶保定路。十七年，直隶中书省。二十一年，还隶本路。

顺德路，（下。）金邢州，属河北西路。元初置元帅府，后改安抚司。中统三年，升顺德府。至元元年，以洺州、磁州来属。二年，析洺磁自为一路，改本府为顺德路总管府。旧领邢台、唐山、内丘、平乡、任、沙河、南和、巨鹿八县。宪宗五年，析平乡县道武镇置广宗县。（旧志作武道镇，误倒。）户三万五百一，口十二万四千四百六十五。

领司一

录事司。

县九

邢台，（中。倚郭。）巨鹿，（中。）内丘，（中。）平乡，（中。）广宗，（中。宋故县，金改宗城，属洺州。元初复为广宗，后省入平乡县。宪宗五年，复置，属本路。至元二年，又省入平乡，寻复置。）沙河，（下。）南和，（下。至元二年，省入沙河县，寻复置。）唐山，（下。至元二年，省入内丘县，寻复置。）任县。（下。至元二年省入邢台，寻复置。）

广平路，（下。）金洺州，属河北西路。太宗八年，置邢洺路总管府，以邢、磁、威隶之。宪宗二年，改洺磁路，止领磁、威二州。至元十五年，改广平路总管府。旧领永年、广平、宗城、新安、成安、肥县、鸡泽、曲周、洺水九县。元初，省宗城入洺水县，新安入威州，又析洺水隶威州，成安隶磁州。户四万一千四百四十六，口六万九千八十二。

领司一

录事司。

县五

永年，（中。倚郭。）曲周，（中。）肥乡，（中。）鸡泽，（下。元初省入永年，后复置。）广平。（下。）

州二

磁州，（中。）金故州，属河北西路。太祖十年，升为滏源军节度使，隶真定路。太宗八年，仍为磁州，改隶邢洺路。旧领录事司，滏阳、武安、邯郸三县。至元二年，省真定之涉县及成安县入滏阳，省武安县入邯郸，后复置武安、成安二县。至元三年，省录事司入滏阳。　领县四：滏阳，（中。倚郭。）武安，（中。元统二年，移石山寨巡检司于清水寨。）邯郸，（下。）成安。（下。）

威州，（中。）金故州，属河北西路，治井陉县。太宗六年，改隶邢洺路，以洺水县来属。宪宗二年，徒州治于洺水。旧领洺水、井陉、威三县。至正间，省威县入本州。　领县二：洺水，（中。倚郭。本隶洺州，定宗二年，改隶本州，宪宗二年，徙州治于此。）井陉。（下。宪宗二年，徙县治于天长镇。）

彰德路，（下。）金彰德府，属河北西路。太宗四年，置彰德总帅府，领卫、辉二州。宪宗二年，降彰德为散府，与卫、辉二州并隶真定路。至元元年，复立彰德路总管府，领怀、孟、卫、辉四州。二年，又析怀孟为一路，卫辉为一路。旧领安阳、林虑、汤阴、临漳、辅岩五县。至元四年，升林虑为州。六年，并辅岩入安阳县。户三万五千二百四十六，口八万八千二百六。

领司一

录事司。

县三

安阳，（上。）汤阴，（中。）临漳。（中。）

州一

林州，（下。）金林虑县，后升林州。太宗七年，行县事。宪宗二年，复为州。至元二年，复为县，省辅岩县入之。六年，复为州，割辅岩入安阳县。

大名路，（上。）金大名府，属大名府路。元初因之，置大名路总管府。旧领元城、大名、魏县、冠氏、南乐、馆陶、夏津、朝城、清平、莘县十县。冠氏升为州，馆陶、朝城析隶濮州，夏津析隶高唐州，莘县析隶东昌路，清平析隶德州，以恩州之清河县来属。户六万八千六百三十九，口十六万三百六十九。

领司一

录事司。

县五

元城，（中。倚郭。至元二年，并入大名县，后复置。）大名，（中。倚郭。太宗六年，立县治。宪宗二年，迁县治于府城内。至元九年，置县治于旧所。）南乐，（中。）魏县，（中。）清河。（中。金故县，属恩州。太宗七年，改属本路。）

州三

开州，（上。）金故州，属大名府路。旧领濮阳、清丰、观城、长垣四县。元初，析观城隶濮州。至元二年，又析大名路之长垣、东明来属。　领县四：濮阳，（上。倚郭。）东明，（中。太宗七年，割隶大名路。至元七年来属。）长垣，（中。初隶大名路，至元二年来属。）清丰。（中。）

滑州，（中。）金故州，属河北西路。元初，改隶大名路。　领县二：白马，（上。倚郭。）内黄。（中。）

濬州，（下。）金故州，属河北西路。至元二年，改隶大名路。旧领黎阳、卫县。后并黎阳入本州，升卫县为州，隶卫辉路。

怀庆路，（下。）金怀州，属河东南路，以与临潢府怀州同改南怀州，后又去南字。元初因之。太宗六年，行怀孟州事。宪宗七年，改怀孟路总管府。中统二年，仍为州，隶真定路。至元元年，以怀孟隶彰德路。二年，复自为一路，以淇州隶之。三年，又以淇州隶卫辉路。延祐六年，以仁宗潜邸改怀庆路。户三万四千九百九十三，口十七万九百二十六。

领司一

录事司。

县三

河内，（中。清化镇有庙学。）修武，（中。）武陟。（中。）

州一

孟州，（下。）金故州，属河东南路，以水患徙治今城，故城谓之下孟州，新城谓之上孟州。元初，治下孟州。宪宗八年，复徙上孟州。旧领司候司，河阳、济源、王屋、温县四县。至元三年，省王屋入济源，并司候司入河阳。　领县三：河阳，（下。）济源，（下。太宗六年，升为源州。七年，复为县。）温县。（下。）

卫辉路，（下。）金卫州，属河北东路。旧治汲县，以水患徙治于宜村新城，以胙城为倚郭县。宪宗元年，还州治于汲县。中统元年，升卫辉路总管府。户二万二千一百一十九，口十二万七千二百四十七。

领司一

录事司。（中统元年置。）

县四

汲县，（下。倚郭。）新乡，（中。）获嘉，（下。）胙城，（下。）

州二

辉州，（下。）金河平县，又改苏门县，升为辉州，属河北东路。元因之，改隶本路。旧领山阳县。至元三年，废山阳为镇入本州。

淇州，（下。）本卫县之鹿台乡，宪宗五年，以大名、彰德、卫辉籍余之户置为淇州，又置临淇县为倚郭。中统元年，隶大名路。至元三年，改隶卫辉路，省县入本州。

河间路，（下。）金河间府，属河北东路。至元二年，升河间路总管府。自河间路以下四路七州，旧隶山东东西道宣慰司。至大二年，改直隶中书省。旧领河间、肃宁二县。至元二年，割济南路之临邑来属，又析济南路之齐东、景州之宁津、陵州之青城来属。户七万九千二百六十八，口十六万八千五百三十六。

领司一

录事司。

县六

河间，（中。倚郭。）肃宁，（下。至元二年，废为镇，入河间县，后复置。）齐东，（下。金齐东镇，刘豫置夹河巡检司，金乱大兵南下城之。宪宗三年，置县，属河间路。四年，又属济南路。至元二年，仍隶本路，县管写户，郊外皆章丘、邹平地。）宁津，（下。金属景州。至元二年，改隶本路。）临邑，（下。金属济南府。太宗七年，改隶本路。宪宗三年，还属济南。至元二年，复属本路，析县南之新市入济阳。）青城。（下。太宗七年，析临邑宁津地置，属济南路。中统间，改隶陵州。至元二年，改隶本路。）

州六

沧州，（中。）金故州，属河北东路。元初，改隶河间路。延祐元年，徙州治于长芦镇。　领县五：清池，（中。）乐陵，（中。县治咸平镇，至正末迁治棣州旧城。）南皮，（下。）无棣，（下。至元二年，省入乐陵县，以县治入棣州，寻复置，又分其西界于故城置县，仍属本州，谓之西无棣县。）盐山。（下。至元二十五年，以沧州之军营城为沧溟县，其省罢年分阙。）

景州，（中。）金故州，又改观州，治东光县，属河北东路。元初改隶本路。至元二年，复为景州。元初徙治蓚县，旧领东光、阜城、将陵、吴桥、蓚、宁津六县。宪宗三年，升将陵为陵州，宁津改隶河间路。　领县五：蓚县，（中。元初升为元州，后复置。）故城，（中。元初隶河间路。至元三年，省为故城镇，入陵州，是年复析陵州西南界置故城县，来属。）阜城，（下。）东光，（下。）吴桥。（中。金升将陵县之吴川镇为县。）

清州，（下。）金故州，属河北东路。太宗二年，升清宁府。七年，复为清州。旧领司候司，会川、兴济、靖海三县。至元二年，省司候司及靖海、兴济入会川县，后复置二县。　领县三：会川，（中。）靖海，（下。）兴济。（下。）

献州，（下。）金寿州，又改献州，属河北东路。旧领乐寿、交河二县。至元二年，省州及交河入乐寿，改隶河间路，未几复置。　领县二：乐寿，（中。附郭。）交河。（中。金析乐寿县置。）

莫州，（下。）金故州，属河北东路。旧领任邱一县。至元中，复置莫亭县。　领县二：莫亭，（下，倚郭。金析任邱地置县，后省。至元中复置。）任邱。（下。至元二年，省入河间县，后复置。）

陵州，（下。）金将陵县，属景州。宪宗三年，改隶河间府，是年又升为陵州，隶济南路。至元二年，复为县。三年，仍为州，还隶本路，移建州治于旧治西北七里。

东平路，（下。）金东平府，属山东西路。太祖十五年，国王木华黎承制授严实东平行台。太宗二年，以实为东平路行军万户。实卒，子忠济嗣为万户，行总管府事。至元五年，始以东平为散府。九年，升下路总管府。户四万四千七百三十一，口五万一百四十七。

领司一

录事司。

县六

须城，（下。倚郭。）东阿，（中。宋徙县治于金桥镇。）阳谷，（中。以水患，宋徙县治于孟店。）汶上，（中。金太和八年，改汶阳县为汶上。）寿张，（下。金迁县治于竹口镇，后复旧治。）平阴。（下。至元十三年，迁今治。）

东昌路，（下。）金博州，属山东西路。元初改隶东平路。至元四年，升为博州路总管府。十三年，改东昌路。旧领聊城、堂邑、博平、茌平、高唐五县。至元七年，升高唐为州，直隶中书省，析大名路莘县来属。二十六年，析堂邑属地置丘县。户三万三千一百二，口十二万五千四百六。

领司一

录事司。

县六

聊城，（中。倚郭。初随博州隶东平路，至元四年，析为博州总管府治。十三年，改东昌路总管府治。）堂邑，（中。宋以水患徙城于旧治东十里。）莘县，（中。）博平，（中。宋以水患徙县治于宽平镇，又割明灵砦隶清平。）茌平，（中。）丘县。（下。本为平恩镇，隶曲周，后升为县。至元二年，省入堂邑。二十六年，宣慰司言：“差税词讼距堂邑二百余里，往返不便，平恩有户二千七百，升县为宜。”乃复置丘县，隶本路。）

济宁路，（下。）金济州，属山东西路，旧治钜野，后徙治任城。太宗七年，割隶东平府。至元六年，还治钜野。八年，升为济宁府，治任城，寻仍治钜野。十二年，复置济州，是年又以钜野为府治，济州仍治任城，为散州。十六年，升济宁府为路，置总管府。至正八年，迁济宁路于济州。十一年，置中书分省于济宁。旧领任城、金乡、嘉祥、郓城四县，后析任城县隶济州，嘉祥县隶单州。至元六年，复置钜野县，八年以济州之郓城、砀山、丰县来属。十二年，置肥城县。户一万五百四十五，口五万九千八百十八。

领司一

录事司。

县七

巨野，（中。倚郭。金废县，分其地隶嘉祥、郓城、金乡三县。至元六年，复置。）郓城，（上。金以水患徙治盘沟村。至元八年，复还旧治。）肥城，（下。至元十二年，以平阴辛镇寨东北十五里旧城置此县，以平阴县孝德等四乡隶之。）金乡，（下。旧隶济州，至元二年来属。）砀山，（下。金隶单州，又改隶归德府，后圮于水。宪宗七年，复置，改隶东平路。至元二年，省入单父县。三年，复置，属济州。八年，改隶本路。）虞城，（下。金属归德府，后圮于水。宪宗二年，复置，改隶东平路。至元二年，省入单父县。三年，复置，属济州。八年，改隶本路。）丰县。（下。金属徐州。宪宗二年，改隶济州。至元八年，直隶本路。）

州三

济州，（下。）至元十二年，别立济州于任城，省县入州。十五年，迁济宁府于济州，以巨野行济州事。是年，复于巨野置济宁府，州仍如旧。二十二年，复置任城县，隶本州。　领县三：任城，（下。倚郭。）鱼台，（下。金隶单州。太宗七年，改隶济州。至元二年省入金乡县。三年，复置。八年，隶济宁府。十三年来属。）沛县。（下。金隶滕州。太宗七年，移滕州治此。宪宗二年，省州入县。至元二年，省入丰县。三年，复置。八年，隶济宁路。十三年来属。）

兖州，（下。）金故州，属山东西路。元初改隶济州。宪宗二年，分隶东平路。至元五年，复属济州。十六年，隶本路。　领县四：嵫阳，（下。）曲阜，（下。）泗水，（下。至元二年，省入曲阜。三年复置。）宁阳。（下。至元二年，省入嵫阳。大德元年复置。）

单州，（下。）金故州，属南京路。元初，改隶济州。宪宗二年，属东平府。至元五年，复属济州。十六年，隶本路。旧领单父、成武、鱼台、砀山、楚丘五县，成武、楚丘改隶曹州，鱼台改隶济州，砀山改隶归德府。至元后，析济州之嘉祥县来属。　领县二：单父，（下。倚郭。元初，与单州并属济州。宪宗二年，隶东平府，后省入本州。至元二年，复置。三年，还属济州，后改隶本州。）嘉祥。（下。金属济州。宪宗二年，隶东平府。至元二年，还属济州，后又改隶本州。旧治山口镇，后迁横山之南，金大定中徙治萌山，城之。）

曹州，（上。）金故州，属山东西路。元初，隶东平路。至元二年，直隶中书省。旧领济阴、定陶、东明三县。至元三年，析济南路禹城来属，又析单州之成武、楚丘二县来属，改东明县隶开州。户三万七千一百五十一，口十九万五千三百三十五。　领县五：济阴，（上。）成武，（中。）定陶，（中。）禹城，（中。）楚丘。（中。金初隶曹州，后改属归德府，又以限河不便改属单州，元初还隶本州。）

濮州，（上。）金故州，属大名府路。元初隶东平路。至元五年，直隶中书省。旧领鄄城、范县。元初，析开州之观城、恩州之临清来属。至元三年，析东平路之馆陶，至元五年，析东平路之朝城来属。户一万九千一百四，口二万三千一百二十一。　领县六：鄄城，（上。）朝城，（中。）馆陶，（中。有永济镇。）临清，（下。）观城，（下。）范县。（下。旧志原属东平府，至元二年来属。按此县金已属濮州，旧志误也。）

高唐州，（中。）金高唐县，属博州。元初隶东平路。至元七年，升州，直隶中书省，置高唐县为州治，析东平路之夏津、武城来属。户一万九千一百四，口二万三千一百二十一。　领县三：高唐，（中。倚郭。）夏津，（中。）武城。（中。宋以卫河决，徙城于旧治东十里。）

泰安州，（中。）金故州，属山东西路。元初隶东平路。至元五年，直隶中书省。旧领奉符、莱芜、新泰三县。至元七年，析济南府之长清来属。户九千五百四十，口一万七百九十五。　领县四：奉符，（中。）长清，（中。）莱芜，（下。）新泰。（下。至元二年，省入莱芜，三十一年复置。）

德州，（中。）金故州，属山东西路。元初隶东平路。旧领安德、平原、德平三县。至元二年，析济南府之齐河、大名府之清平来属，直隶中书省。户二万四千四百二十四，口十五万六千九百五十二。　领县五：安德，（中。治洊冈。）平原，（下。）齐河，（下。）清平，（下。）德平。（下。）

恩州，（中。）金故州，属大名府路。元初隶东平路。至元七年，直隶中书省。旧领司候司，历亭、武城、清河、临清四县。元初，析清河隶大名府，武城隶高唐州，临清隶濮州。至元二年，又省司候司及历亭入本州。户一万五百四十五，口三万七千四百七十九。

冠州，金冠氏县，属大名府。元初隶东平路。至元六年，升冠州，直隶中书省。户五千六百九十七，口二万三千四十。

山东东西道宣慰司。（至大二年，以益都、济南、般阳三路，宁海一州隶宣慰司，余并令直隶中书省。按河间、东平、东昌、济宁四路，曹、濮、高唐、泰安、德、恩、冠七州，为山东西道。至大以前，宣慰司兼辖山东东西道，以河间路为治所。《方舆胜览》河间路领以山东东西道，可证也。刊本作河东山西道，乃字误。至大二年以后，宣慰司始专辖山东东路，移治益都路矣。又至正六年，改为山东东西道宣慰司都元帅府。）

益都路，金益都府，属山东东路。太祖二十一年，李全以益都降，授全益都路行中书省，全败死扬州，其妻北还，仍为行省，传其子李璮。中统三年，璮反伏诛，仍置益都路行中书省及益都路总管府。至元三年，罢行省。二十四年，移宣慰司治益都。旧领益都一府，潍、胶、密、莒、沂、滕、峄、博兴、登、莱、宁海、行泰安州、行淄州十三州。至元二年，析登、莱二州入般阳路，省行淄州入益都县，行泰安州入沂水县。三年，省益都府入本路。九年，析宁海州直隶中书省。旧领益都、临朐、寿光、博兴、临淄、穆陵、乐安七县，后穆陵并入临朐，博兴升州，又割淄州之高苑县来属。户七万七千一百六十四，口二十一万二千五百二。

领司一

录事司。

县六

益都，（中。倚郭。至元二年，省行淄州淄川县入之，淄川县置于颜神县废为巡检司。县旧治北城，俗称东阳城，金移治南城，俗称南阳城。）临淄，（下。至元三年，并入益都。十五年复置。）临朐，（下。金析临朐置穆陵县，元省穆陵仍入临朐。至元二年，并入益都。二十五年复置。）高苑，（下。宪宗七年，省行长山县入之，本属行淄州，来属本路。）乐安，（下。）寿光。（下。）

州八

潍州，（下。）金潍州，属山东东路，元初隶益都路。旧领司候司，北海、昌邑、昌乐三县。宪宗三年，省司候司入北海。（是年，省各州录事司、司候司入倚郭县。）至元三年，省昌乐县入北海。　领县二：北海，（下。州治改。）昌邑。（下。）

胶州，（下。）金胶西县，属密州。至元二十四年，（旧志作太祖二十四年，误甚，据《齐乘》改。）于县置胶州，析莱州之即墨县、密州之高密县来属。　领县三：胶西，（中。州治所。）即墨，（下。）高密。（下。后至元三年，立潍川乡景芝社巡检司。）

密州，（下。）金故州，属山东东路。元初隶益都路。旧领司候司，诸城、安丘、高密、胶西四县，后胶西、高密二县，析隶胶州。宪宗三年，又省司候司入诸城县。　领县二：诸城，（下。州治所，有中外二城。）安邱。（下。）

莒州，（下。）金故州，属山东东路。元初隶益都路。旧领司候司，莒、日照、沂水三县。宪宗三年，省司候司入莒县。皇庆二年，析沂水地置蒙阴县。　领县四：莒，（下。州治所。后至元间，参政马睦火以城大难守，截去西南北三面，止修东北隅，为今治。）沂水，（下。至元二年，省行泰安州泰安县入之。后至元二年，立穆陵关巡检司。）日照，（下。）蒙阴。（下。皇庆二年，析沂水之龙寨镇置。旧志旧名新泰，中统二年，省入沂水。按新泰省入莱芜，在至元二年，后复置，旧志误也。）

沂州，（下。）金故州，属山东东路。元初隶益都路。　领县二：临沂，（中。州治所。宪宗三年，省司候司入之。至正十六年，置河南廉访司。）费。（下。治祚城。）

滕州，（下。）金故州，属山东西路。元初隶益都路。旧领滕、邹、沛三县。至元初，析沛县入济宁路。　领县二：滕县，（下。州治所。宪宗三年，省司候司入之。至正戊子，升徐州为路，割滕、峄、邳、宿四州隶之，迁滕县于薛城，割滕之西南四乡治之，东南六乡州自治之。）邹县。（下。）

峄州，（下。）金兰陵县，属邳州。元初于县置峄州。至元二年，又省县入州。（李璮为益都路行省，以其姻亲胡甲知沂州，峄州畏其逼，尽割州东二十里外与之，后遂因而不改。）

博兴州，（下。）金博兴县，属益都府。元初升为州。

山东东西道肃政廉访司。

济南路，（上。）金济南府，属山东东路。元初改济南路。旧领淄、陵二州。至元二年，析淄州隶淄莱路，陵州隶河间路，以滨、隶二州来属。户六万三千二百八十九，口十六万四千八百八十五。旧领历城、临邑、齐河、章丘、禹城、长清、济阳七县。至元二年，析临邑隶河间路，长清隶泰安州，禹城隶曹州，齐河隶德州，析淄州之邹平县来属。

领司一

录事司。

县四

历城，（中。倚郭。金末土人阻水立县，号曰水寨。元初始移置今县。）章丘，（上。）邹平，（上。）济阳。（中。新市镇旧属临邑，至元二年，并入本县，拨户一千二百四十置长官司管抚，下差税直隶本路，曲阳镇有庙学。）

州二

棣州，（上。）金故州，属山东东路。元初滨棣自为一路。中统三年，改置滨棣路安抚使司。至元二年，与滨州俱隶济南路。旧领司候司，厌次、商河、阳信三县。元初析沧州无棣县之半来属，其半仍属沧州。至元二年，省司候司入厌次县。　领县四：厌次，（中。倚郭。）商河，（中。）信阳，（中。宋大中祥符间，与厌次县互易其地，元因之。）无棣。（下。元初析无棣县半入沧州，以县之三乡来属。沧州亦有无棣县，故此县又称东无棣。）

滨州，（中。）金故州，属山东东路。旧领司候司，渤海、利津、蒲台、沾化四县。至元二年，省司候司入沾化县，析蒲台县隶般阳路。　领县三：渤海，（中。倚郭）利津，（下。本渤海县之永利镇，金置县，元初因之。）沾化。（下。宋升招安镇为县，金改为沾化。）

般阳路，（下。）金淄州，属山东东路。元初隶济南路。中统四年，升淄州路，以淄、登、莱三州隶之，治淄州。至元二年，改淄莱路。二十四年，改般阳路。旧领淄川、长山、邹平、高苑四县。太宗在潜，置新城县。（旧史《本纪》作至元十九年事。）至元二年，析邹平隶济南路，高苑隶益都路，以滨棣路之蒲台县来属。户二万一千五百三十，口十二万三千一百八十五。

领司一

录事司。

县四

淄川，（中。倚郭。）长山，（中。）新城，（中。本长山县驿台镇，太宗以人民完聚，置县曰新城，以田镇、索镇隶之。至元十九年，并淄莱路田、索二镇，仍于驿台立新城县。）蒲台。（中。本下县，至元二年升中。）

州二

莱州，（中。）金故州，属山东东路。元初隶益都路。至元元年，改隶本路。旧领录事司，掖、莱阳、即墨、胶水、招远五县。至元二年，省录事司入掖县。二十四年，析即墨县入胶州。　领县四：掖，（中。倚郭。西田场有庙学。）招远，（下。本掖县地，金初置青峰县，后改今名。）莱阳，（下。）

登州，（下。）金故州，属山东东路。元初隶益都路。至元元年，改隶本路。至正十一年，立山东分元帅府于本州。　领县四：蓬莱，（下。州治所。）黄县，（下。）福山，（下。伪齐刘豫以登州之雨水镇为福山县，杨疃镇为栖霞县。）栖霞。（下。）

宁海州，（下。）金故州，属山东东路。元初隶益都路。至元九年，直隶中书省。户五千七百十三，口一万五千七百四十二。　领县二：牟平，（中。州治所。）文登，（下。）

河东山西道宣慰使司。

大同路，（上。）金西京大同府，属西京路。元初因之。至元十九年，罢，后复置。二十五年，改大同路总管府。至大元年，省宣慰司，以大同路隶中都留守司。司罢，复置宣慰司，隶中书省。旧领大同、云中、宣宁、怀安、天城、白登、怀仁七县。元初，析怀安、天城二县隶宣德府。至元二年，省云中入大同县。三年，置平地县。（金大同府旧有宁边州宁边县，至元中，分其地入武、朔二州。）户四万五千九百四十五，口十二万八千四百九十六。

领司一

录事司。

县五

大同，（中。倚郭。）白登，（下。至元二年，废为镇，隶大同县，寻复置。）宣宁，（下。）平地，（下。本平地寨，至元二年，省入丰州，二年复置。）怀仁。（下。）

州八

弘州，（下。）金故州，属西京路。元初因之。旧领司候司，襄阴、顺圣二县。（金贞祐二年，置大宁县，旋废。）至元中，析顺圣县隶宣德府，又省司候司及襄阴县入本州。

浑源州，（下。）金浑源县，属应州，后升为州，仍置浑源县及司候司。元初，改浑源县为恒阴。至元四年，司候司与县俱省入本州。

应州，（下。）金故州，属西京路。元初因之。　领县二：京城，（下。州治所。）山阴。（下。至元二年，省入金城县，后复置。）

朔州，（下。）金故州，属西京路。元初因之。旧领录事司，至元四年，省入鄯阳县。　领县二：鄯阳，（下。至正末，孛罗帖木儿使其将姚伯颜不花截旧城西北筑新城。）马邑。（下。金置固州，元初省。）

武州，（下。）金故州，属西京路。元初因之。旧领司候司及宁远一县。至元二年，析宁边州之半来属。四年，司及宁远县俱省入本州。

丰州，（下。）金故州，属西京路。元初因之。旧领录事司及富民一县，至元四年，俱省入本州。

东胜州，（下。）金故州，属西京路。元初因之。旧领东胜一县。元初，置录事司。至元二年，析宁边州之半来属。四年，省录事司及东胜县入本州。

云内州，（下。）金故州，属西京路。元初因之。旧领柔服、云川二县。元初，废云川县，置录事司。至元四年，省司及柔服县入本州。延祐六年，置南云县，隶本州，其省罢年分阙。

河东山西道肃政廉访司。

冀宁路，（上。）金太原府，属河东北路。太祖十三年，置太原路总管府。大德九年，以地震改冀宁路。本隶中书省，至大元年，与晋宁路俱改隶肃政廉访司。旧领阳曲、太谷、平晋、清源、徐沟、榆次、祁县、文水、交城、孟县、寿阳十一县。金割寿阳县之西张寨置晋州。元初，升孟县为州。至元二年，又省晋州入寿阳县。户七万五千四百四，口十五万五千三百二十一。

领司一

录事司。

县十

阳曲，（中。倚郭。）文水，（中。）平晋，（下。）祁县，（下。旧隶宁州。至元二年，州废，隶本路。）榆次，（下。旧隶晋州。至元二年，隶本路。）太谷，（下。）清源，（下。金晋州治此县，州废隶本路。）寿阳，（下。）交城，（下。）徐沟。（下。）

州十四

汾州，（中。）金故州，属河东北路。元初，置汾州元帅府，后罢。至元二年，复行州事。旧领西河、孝义、介休、平遥、灵石五县。元初，析灵石县隶霍州，仍置小灵石县，后省小灵石县入介休。　领县四：西河，（中。）孝义，（下。至元三年，析温泉县之半置巡检司，隶本路。）平遥，（下。元初，改隶太原路。至元二年，仍属本州。）介休。（下。元初，改隶太原路。至元二年，仍属本路。）

石州，（下。）金故州，属河东北路。元初，隶太原路。旧领司候司，离石、方山、孟门、温泉、临泉、宁乡六县。至元二年，省温泉县入孝义，升临泉县为临州，后司候司与孟门、方山二县俱省入离石。　领县二：离石，（下。倚郭。中统二年，省入本州。三年复置。）宁乡。（下。太宗九年，改隶太原府。定宗二年，改隶石州。宪宗九年，又隶太原府。至元三年，仍属本州。）

忻州，（下。）金故州，属河东北路。元初，隶太原路。太宗元年，升为九原府，后复为州。（按至元三年，以崞、代、坚、台四州隶忻州，其时忻为九原府，故有属州。）　领县二：秀容，（下。倚郭。至元二年，省入本州。四年复置。）定襄。（下。）

平定州，（下。）金故州，属河东北路。元初，隶太原路。旧领平定、乐平二县。至元二年，省平定县入本州。　领县一：乐平。（下。倚郭。至元二年，与平定县俱省入本州，立巡检司。七年复置。）

临州，（下。元初，徙治于旧城北四十里。）金临水县，属石州。中统二年，改临泉县，直隶太原路。三年升为州。

保德州，（下。）本岚州地，宋置保德州，金因之，属河东北路。元初，又析置芭州。宪宗七年，省倚郭保德县入本州。至元二年，省芭州及隩州河曲县入之。三年，又以省入管州之岢岚州故地来属。四年，析岢岚之地复隶管州。

崞州，（下。）金崞县，属代州。乃马真皇后称制三年，升为州。大德元年，又升为隩州巡检司为河曲县，（至元二年，隩州与所属之河曲县均省入保德州，为巡检司。大德元年，又复置河曲县。）隶本州，后复省。

管州，（下。）金故州，属河东北路。元初，隶太原路。旧领静乐一县。太祖十六年，省静乐入本州，并省岢岚州及岚州之楼烦县、宁化州之宁化县入之。至元三年，析岢岚入保德州。四年，复隶本州。

代州，（下。大德五年，兴屯田于太和岭，分山阴、雁门、马邑、鄯阳、洪济、金城、宁武为七屯。）金故州，属河东北路。元初，隶太原路。旧领雁门、崞县、广武三县。元初，崞县升为州。中统四年，省雁门县入本州，省广武县入崞州。

台州，（下。）金升代州五台县为台州，元初因之。

兴州，（下。）金升岚州合河为兴州，元初因之。

坚州，（下。）金升代州繁崎县为坚州，元初因之。

岚州，（下。）金故州，属河东北路。至元二年，省入管州。五年复置。

孟州，（下。）金升太原府孟县为孟州，元初因之。

晋宁路，（上。）金平阳府，属河东南路。元初，置平阳路总管府。大德九年，改晋宁路。旧领临汾、襄陵、洪洞、赵城、汾西、岳阳、浮山、和川、冀氏九县。赵城改隶霍州。至元三年，省和川、冀氏入岳阳县。四年，复置冀氏，并岳阳入之，后复改冀氏为岳阳县。（旧志作猗氏，误。）户十二万六百二十，口二十七万一百二十一。

领司一

录事司。

县六

临汾，（中。倚郭。）襄陵，（中。）洪洞，（中。）浮山，（下。后至元二年，立十八盘巡检司。）汾西，（下。）岳阳。（下。）

府一

河中府，金故府，属河东南路。宪宗在潜，置河解万户府，领河中府及解州府，置录事司。旧领河东、临晋、虞乡、猗氏、万泉、河津、荣河七县。至元三年，省虞乡入临晋，省万泉入猗氏，并录事司入河东，罢万户府，本府仍领解州。八年，解州直隶平阳路。十五年，复置万泉县。　领县六：河东，（下。府治所。）万泉，（下。至元十四年，县尹皇甫祐改建新城，废旧治。）猗氏，（下。）荣河，（下。金升为河州，元初复为荣河县。）临晋，（下。）河津。（下。）

州九

绛州，（中。）金故州，属河东南路，又升晋安府。元初，置绛州行元帅府，后罢元帅府，仍为绛州，隶平阳路。旧领录事司，正平、曲沃、稷山、翼城、太平、垣曲、绛、平水八县。至元二年，省录事司入正平县。平水金徙置汾水之西，国初省入何县阙。　领县七：正平（下。倚郭。）太平，（中。）曲沃，（下。）翼城，（下。金升翼州，元初复为县。）稷山，（下。）绛县，（下。）垣曲。（下。至元二年省入绛县，十六年复置。）

潞州，（下。）金故州，属河东南路。元初，为隆德府，行都元帅府事。太宗三年，复为潞州，隶平阳路。旧领录事司，上党、壶关、屯留、长子、潞城、襄垣、黎城、涉八县。金末升涉县为州。至元三年，复为涉县，析隶真定路，并录事司入上党。　领县七：上党，（下。倚郭。）壶关，（下。）长子，（下。）潞城，（下。）屯留，（下。至元三年，省入襄垣县。十五年复置。）襄垣，（下。）黎城。（下。至元二年，并涉县偏城等十三村入之。）

泽州，（下。）金故州，属河东南路，以与北京泽州同加南字，后又去南字。元初因之。旧领司候司，晋城、端氏、陵川、阳城、高平、沁水六县。至元三年，省司候司、陵川县入晋城，省端氏入沁水，后复置陵川县。　领县五：晋城，（下。）高平，（下。）阳城，（下。）沁水，（下。）陵川。（下。）

解州，（下。至元二十九年，运使那海建运城，名凤凰城。）金故州，属河东南路。元初，隶平阳路。旧领司候司，至元四年，省入解县。　领县六：解，（下。）安邑，（下。）闻喜，（下。）夏，（下。）平陆，（下。）芮城。（下。）

霍州，（下。）金升平阳府霍县为霍州。元初因之。旧领赵城、汾西、灵石三县，后汾西改隶平阳府，又置霍邑为附郭县。　领县三：霍邑，（下。倚郭。）赵城，（下。）灵石。（下。旧隶汾州，后改隶。）

隰州，（下。）金故州，属河东南路。又改南隰州，后复去南字。元初因之。旧领隰川、大宁、仵城、永和、石楼五县。元初，以仵城本隰州之仵城镇，仍省入隰川；蒲县本隰州属县，金兴定时升为蒲州，仍降为县，来属。　领县五：隰川，（中。州治所。）大宁，（下。至元三年省入隰川，二十三年复置。）石楼，（下。）永和，（下。）蒲县。（下。）

沁州，（下。）金故州，属河东南路。元初，隶平阳路。旧领录事司，铜鞮、武乡、沁源、绵上四县。至元三年，省录事司入铜鞮。十年，省绵上县入沁源。　领县三：铜鞮，（下。倚郭。）沁源，（下。元初，改建县城据紫金山之半。）武乡。（下。至元三年，省入铜鞮，后复置。）

辽州，（下。）金故州，属河东南路，又改南辽州，后复去南字。元初因之。旧领辽山、榆社、和顺、仪城四县。至元三年，省仪城县入和顺。　领县三：辽山，（下。倚郭。）榆社，（下。至元三年，省入辽山。六年复置。）和顺。（下。至正十四年，达鲁花赤木不剌徙县城于旧治西南。）

吉州，（下。）金故州，属河东南路。元初，属平阳路。旧领司候司，吉乡、乡宁二县。中统二年，省司候司入吉乡。至元二年，省吉乡入本州。　领县一：乡宁。（下。至元三年，省入本州，后复置。）

中都开宁路，大德十一年六月，筑行宫于旺兀察都之地，建为中都。至大元年，置中都留守司，兼开宁路都总管府。是年十二月，置开宁县，以大同路隶中都留守司。四年，罢中都留守司，开宁路及所属开宁县均废。

岭北等处行中书省领和宁路。

和宁路，（上。）始名和林，亦名哈剌和林。本乃蛮故地，太祖灭乃蛮，建四大斡儿朵于其地。二十年，分封诸子，以哈剌和林之地与少子拖雷。太宗始定都于此，（七年，城和林，作万安宫。九年，营迦坚茶寒殿，在和林北七十余里。十年，营图苏胡迎驾殿，在和林北三十余里。鲁卜鲁克《和林纪行》书宪宗三年，奉命至和林，为哈剌阙栾之都。有大街二，其一撒剌先人所住，中为市场，其一支那人居之，皆工匠。二街之外，为朝贵之大邸第。又佛堂十二，回回教寺二，基都教寺一。四围以土为城，开四门。傍城外有大离宫，内有殿，又有仓廪库。）定宗、宪宗皆都之。世祖中统元年，迁都大兴，置和林宣慰司都元帅府。后又分都元帅府于金山之南，和林止设宣慰司。至元二十七年，复置和林等处都元帅府。大德二年，改和林宣慰司都元帅府。四年，以都元帅府并行宣慰司事。十一年，罢宣慰司都元帅府，置和林总管府。皇庆元年，改和林路总管府为和宁路总管府。




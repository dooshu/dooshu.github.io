○对悬政象法判

〈甲元日悬政象之法於阙下，金吾不许。云职在佐天子以平邦国。万人观之，浃日而敛。〉

献岁布德，群物俱新。悬法施令，众官毕举。是遵往躅，无昧彝宪。惟甲位当司马，职在平人，载举旧章，不忘所守。恪言新岁，爰率其徒。因天地之始和，择官司之令典。悬之象魏，表一人之有法；徇以木铎，俾万方之知禁。将使国风所逮，丕冒海隅；王化所流，率先京邑。斯乃行古之道，得今之宜，进不侵官，退非越礼。奚金吾之妄纠？在古典而斯昧；无亦禁卫是恤，而於职司致尤。夏官既掌邦鄙，未尝学矣；《周礼》尽在吾子，何所问焉？


画师


中国画术，往往为书家兼技，用以酬应，专门以一艺名家者甚鲜。下焉者，不过画匠而已。画法亦专取写意，以神韵为主，花鸟木石，以神似胜，不以形似胜也。故下笔无一定之理。即以人物论，类皆追写前修，鲜有摹拟时人者。盖写古人可以胸次臆造，而写时人即不易以意为出入也。中国古人之画，亦各有价值，然大抵资秉聪明，而自出心裁，不拘拘于绳墨。后人无其天资聪明，即不能依法则效，亦是大病。且各秘师承，不相讨论，非特自遏发达之机，且多失传之弊。尤可笑者，明系今人之笔，必曰仿古人某某，而其画究与所指古人之法合否，不问也。岂古今人之不能相及耶？

西国列画品于美术，亦艺学之一也。一切古人名画，皆张之于博物、美术等院，任人临摹浏览。其画以惟妙惟肖为主，类能穷形尽相，神情毕现。所谓欣戚笑言，皆穷生动之意，驰骋弋猎，各有奔飞之状者，殆有过之无不及。盖形似之至，神即生焉：非如中国之画，于形外求神也。西国画师又善写时人，适与中国画家相反，然其艰难十百倍之。其为名人写照也，往往先将其人其地审度至再，成竹在胸，而后下笔。如英国百年前水师大将讷耳逊战死后，名画师谈味诗欲图其状，乃亲赴其战舰维多利亚号中盘桓累月，而后成之，卒能毫发无憾，为世所重，至今犹藏诸英京博物院，国人视为至宝。然在西国皆数见不鲜，无足奇者。近见美国某杂志所载，至有画师以生命博画图者，译之以告国画家。

俄罗斯大画家范西蠡者，生平以善画战状著名当世。所作战图，发皇威武，栩栩如生。俄士之战，范更亲执兵役，从征西亚，所绘诸图，尤为世所宝贵。范尝偕俄兵四十名，道出中亚细亚，为靼靼人所围，几及于难，战争七昼夜，援兵至，围乃解。躬冒艰险有如此者，亦所以为图也。又范尝于军中作一图，画一战死者露尸战场间，少一足未及画，而酣战适至，即荷枪助战，越四昼夜，始归而成之。盖当时摄影之法未行，一切战争之状，全赖画师描写。又不肯以意为之，必欲得其确实之状况，故不得不亲出入于枪林弹雨中也。厥后俄士大战之全图告成，有人罗致至欧洲各国游赛。过德京柏林，德皇特命国中军士均往寓目焉，其见重于人如此。亡何，日俄战起，俄国舰队败于日本，范亦溺死某舰中。

英国有名画师胡德微者，亦以善战争写真著称，尝屡赴敌以求图画资料，如一八八二年埃及之战，一八七八年土耳其之战，皆与焉。

法国人物大家梅松年，拟图拿破仑雪中战争之状，往来跋涉，险遭冻毙。图成，卒为国人所称赏。所作拿皇之像，英爽威武，宛然如生，有呼之欲出之概。至于雪中车辙马迹，亦无一处不体会入神。其用心耐劳处，当非吾东方画史中所能有也。

趼人氏曰：前半论吾国画家，最为确当，然吾国人亦非尽无致力于画者。如赵子昂善画马，一日闭户不出，其夫人自门隙窥之，则见其据地作顾盼势，俨然马也。

近人邓铁仙作花卉，每移花灯下，以影作稿本，即此意也。至于摹古人之什，则有钱吉生之弟子，误白阳山人为白汤，画家始扫地矣。

按：铁仙先生名启昌，号跛道人，江宁人也。于画无所不能。晚年目力稍逊，故不甚写人物。所画菊花，名目繁多，洵称空前之作。盖亦今世画师中之鲁灵光也。

（新庵自记）






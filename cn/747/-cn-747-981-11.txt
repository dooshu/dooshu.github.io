○对鬯酒不供判

〈太常申博士请供郁鬯酒，光禄以久无匠人，且金草不知所出，不造。祠部亦以为礼有沿废，不允所请。寺执“见著唐《礼》，岂得不行？”祠部云：“藉田准令，兼给廪牺。藉田今或不供。牺亦废用。酒无郁鬯，於事何阙？”寺犹固执。〉

国家大礼毕具，无文咸秩，声名赫乎上古，享献周於百神。每穷涧之毛，谁爽粢盛之备？太常宗庙攸奉，爰司。张君理窟之才，王肃儒宗之望。请供鬯酒，拟实卣樽；允得事宜，雅符恒典。光禄以无匠不造，又用靡草为辞；有司以沿革不同，兼引藉田特比。牺牲不废，爱礼斯深；郁鬯莫供，司存何劣？且鬯人之职，须预其材，酿金草之芳酌，充[QODB]茅之既灌。何得不供所务？辄替彝章。光禄拒之於前，祠部送之於後。事均齐楚，得失而两兼；理同臧谷，亡羊而一揆，况国礼明著，安可阙如？咸请推穷，方结刑宪。


咸平五年九月试武举人策一道【奉旨撰试武举人王关】

皇帝若曰夫五材并用谁能去兵七德孔修於焉右武故轩辕受符於玄女所以兴涿鹿之征吕望钓璜於磻溪所以着金匮之法历代之简编咸备先民之轨迹具存孙吴着书首标奇正之说卫霍为将但问方略何如然述兵法者实祖於斯人称天幸者亦闻於前史得失安取是非焉从至如魏武之善用兵亦以新书从事孔明之能胜敌乃云节制之师葛亮斯有凖绳何一时应变之寡术孟德出於胸臆何诸将违律者丧军岂师古有胶柱之嫌临机有脱兔之急沿袭不同於前代弛张固在於随时当举要而剧谈庶闻义而斯服今国家尚勤戎略式厉师贞所以威制羌夷保障生聚而党项狂寇犹假息於朝晡荤狁残妖颇肆毒於边鄙调民转饷遣戍防秋内费资储外勤征役未能枭取虏首悬於槀街缚致胡鶵献于清庙兹朝廷旰食之为念谋夫高枕之未遑子大夫识擒纵之方练攻取之策五饵系虏贾谊之言可徵三章议边晁错之谋斯在敦诗阅礼何以得文武之全才籍马赋车何以致兵农之一混约齎深入何以登瀚海而勒燕然保塞折冲何以按榆谿而清蓟北伐蛮夷者岂烦中国形势如何得地利者不如人和胜负安取参以前志举尔所知讲求便宜敷陈指要庶披确论用达善经


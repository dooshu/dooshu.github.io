○安平鎮治水功完之碑 【 治河】

皇明建都燕薊、歲漕東南以給都下、會通河實國家氣脉、而張秋又南北之喉咽、景泰四年河決張秋、故武功伯徐有貞治之、旋復故道、弘治二年河勢北徒六年夏遂决黃陵岡、潰張秋堤、奪汶水以入海、張秋上下渺瀰際天、東昌臨清、河流幾絕、前後遣官治之績用弗成、　上乃命右副都御史劉大夏、往蒞、時訛言沸騰、謂河不可治、治之祗勞且費或謂河不必治、宜復前元海運、或謂陸輓雖勞、無虞、　上復命太監李興、平江伯陳銳、同往蒞之、時夏且半、漕集張秋、帆檣鱗次、財貨山委、决口奔猛、戒莫敢越、或賈勇先發、至則戰掉失度、人船沒銳等聚謀、始於上流開月河、長可三里。軼决口屬之河。於是舳艫相衘、順流畢發、懽聲載道、事聞、壐書獎勵、乃始議築黃陵岡之缺、初大梁之北、為沁河東南流入徐、西為黃河、東流入淮、其後黃河、忽溢入沁、合流以北、遂决黃陵岡、以及張秋銳等議、不治上流。則决口不可塞。於是浚河自孫家渡。七十餘里。由陳頴以入於淮。又浚河自中牟扶溝陳頴二十餘里。由宿遷以達於淮。又浚賈魯舊河四十餘里。由漕以出於徐。於時向東水且落槽。乃於張秋兩岸東西築臺。立表貫索。網聯巨艦穴而窒之實以土牛。至决口去。窒艦沉。壓以大埽。合且復决。隨决隨築。吏戒丁勵。畚牐如雲。連晝夜不息。水乃由月河以北。决既塞。繚以石堤。隱然如虹。輔以滉柱。森然如星。又於上流作减水壩。又濬南旺湖諸泉源、又堤河三百餘里。漕道復通。役始於六年之夏。其冬告成用軍民凡四萬餘人。鐵為斤一萬九千有奇。竹木二萬七千。薪為束六十三萬。芻二百二十萬。佽其役者。通政司張縉。山東按察副使廖中、都指揮丁全、同知劉福通判王文、臣銃臣大夏、以其事聞、　上遣使慰勞、令作廟于其上、賜額曰顯惠神祠、鎮曰安平鎮、命臣某記其事、


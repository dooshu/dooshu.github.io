【代蒿里行】

同尽无贵贱。殊愿有穷伸。（本集作申。）驰波催永夜。零露逼短晨。（乐府云。一作漏驰催永夜。露宿逼短晨。）结我幽山驾。去此满堂亲。虚容遗剑佩。实（乐府作美。注云。一作实。）貌戢衣巾。斗酒安可酌。尺书谁复陈。年代稍推远。怀抱日幽沦。人生良自剧。天道与何人。赍我长恨意。归为狐兔尘。（○本集三。《乐府诗集》二十七。《文选》补遗三十四。广《文选》十四。《诗纪》五十。）


○覆團營尚書劉天和條陳營務疏 【 團營】

看得提督團營軍務太子太保本部尚書劉天和條陳足原伍、革冐濫嚴選替、簡精銳、重教練、定人役、專責成、定賞格、八事俱係京營切要事務、相應開立前件議擬上請伏乞　聖裁

計開

一足原伍、前件、臣等議得兵不貴多而貴于精、政當以實不當以文、團營事故軍、雖當查照原額補足但京軍戶丁、多以畏避差使。不肯入冊。而各處遊手之人。利於食糧。往往反冐名投充。及至調發。不得實用是以補軍之說。有識之士盡皆難之。今尚書劉天和欲要查照舊例凡軍士迯故但有強壯戶丁、堪以補役者、不分有無姓名在冊、堂從傍枝、俱准出首且欲備開年貌隣佑住址以便稽查、綜理周密、事在可行、合無依其所擬、候選軍完日、本部專差司屬官一員、會同點視京營科道官、查照本官所議作速舉行、

一革冐濫、前件、臣等議得在京之人。利于得糧在外之軍。憚於供費。根究弊源、誠如尚書劉天和所論、合無依其所擬、備行點視京營科道、并本部委官、將前項轉雇代當、并捏作戶丁虛文、解當軍役、出給榜文、通限兩月以裡盡行赴官出首、查果精壯。即與收補見缺祖伍。原無祖軍者。即與改作召募軍役。一面將為事充軍調發等項軍職、遺下舍餘、一體收充軍役如過限不首、被人告發、除問罪外仍改發邊衛永遠充軍、

一嚴選替、前件、臣等議得摘牌替役之法、巳該本部題奉欽依事體、人情委為穩便、但恐原無壯丁、乘機頂替、以致冐濫、合無備行點視京營科道官并本部委官查照尚書劉天和所議、務要嚴加禁約、選畢之後、但有一名抵換者。即將把總管隊官旗并各識字人役、應拏問者拿問。應參奏者參奏。

一簡精銳、前件、臣等議得兩廳官軍、專一聽候征調聞報啟行。比之團營軍士緩急不同。查得連年調遣皆是臨期方行整搠、兵貴神速、豈容如此遲緩、今尚書劉天和欲要推選總兵二員、參將十員、每員各領一枝、議處曲盡、事在可行、合無依其所擬、將兩廳官軍通行簡選、每營選補、務足三千、兩廳務足三萬六千員名、分為十枝、其總兵二員、參將六員、見在難以別議外、合無東官廳再添設參將三員、西官廳再添設參將一員、俱推舉謀勇素著、曾經戰陣官員、前去任事、候有警急、兩廳挨定撥數、即便啟行、庶不倉皇悞事、

一重教練、前件、臣等議得兵法、一人教十、十人教百、百人教千、自古練兵、其法率不外此、至于查取各處精兵赴營教練。尤為得策。合無准其所擬、備行提督團營大臣將選定教師。遇操之日。每月終准給銀六錢。其無事月分。不必一槩給賞。以滋勞費。本部一面通行各邊并北直隸山東河南陝西山西兩廣雲貴四川各該都御史、查照本官所議、將壯勇并弩手各起送三十名赴京聽用。其給驛定限等項事宜、悉如原議施行、

一定人役、前件、臣等議得提督內官軍伴例該五十名。掌營內官總兵官三十名。坐營官十名。把總官五名。自兵科給事中蔚春奏定之後、經今年久、似難再議、但每營所管官軍盈萬。拘喚發放。事委浩繁。必須酌量情法。令其足勾使用。方可禁革宿弊。合無准其所擬除照例撥給軍伴外、將提督內外官再准給軍伴三十名。掌營內官總兵官十五名。坐營官十名。把總官三名。此外如敢仍前包占賣放。聽科道官指實參奏。

一專責成、前件、臣等議得兵既充足自當責成將領訓練、至于嚴加點閱及時振舉、又全在提督京營大臣、全無准其所擬、今後開操之後務要查照前議、著實舉行、其各該將領把總、果有勵志幹理、卓有成效者、咨行本部。遇有相應員缺。酌量推用。怠惰悞事者。參奏革退。

一定賞格、前件、此項得旨照舊規行臣等議得鼓舞人心、全在給賞、向非定立賞格、錢糧又難稽考、今尚書劉天和欲要量發草塲租銀給賞。事在可行。合無依其所擬、劄行太僕寺每年于草塲銀內動支三千兩、營中選委廉幹官員收貯、專聽犒賞官軍支用、如有不敷、再行具奏定奪、


133　五經之疏優劣次序


朱文公語類謂：「五經疏，周禮最好，詩、禮記次之，書、易爲下。」愚考之隋志，王弼易、孔安國書，至齊、梁始列國學，故諸儒之説不若詩、禮之詳實。

【閻按】朱子又謂儀禮疏不甚分明，余謂左氏疏雖詳亦略。

【元圻案】隋書經籍志：「易，梁、陳鄭玄、王弼二注，列於國學，齊代唯傳鄭義。至隋，王注盛行，鄭學浸微。書，孔安國之傳，齊建武中始列國學。梁、陳所講，有孔、鄭二家，齊代唯傳鄭義。至隋，孔、鄭並行，而鄭氏甚微。」






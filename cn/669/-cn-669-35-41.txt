41　禮記於禮之變皆曰始　諸事禮之始　孔氏不喪出母　士之有誄　邾婁復之以矢　魯婦人髽而相弔　帷殯　廟有二主　喪慈母　下殤用棺衣棺　庭燎之百　大夫奏肆夏　大夫彊而君殺之　公廟之設於私家　玄冠紫緌　朝服之縞　夫人之不命於天子　宦於大夫者之爲之服　左傳記事禮之始變　載事物之始之書　劉懋物祖　劉孝孫房德懋事始　高承事物紀原　司馬光蘇軾論得謹始義


禮記於禮之變，皆曰「始」。「孔氏之不喪出母，自子思始也。」「士之有誄，自此閻按：「此字當作縣賁父、卜國。」始也。」案：檀弓：「魯莊公及宋人戰于乘丘，縣賁父御，卜國爲右。馬驚，敗績，公隊，佐車授綏，公曰：『末之卜也。』縣賁父曰：『他日不敗績，而今敗績，是無勇也。』遂死之。圉人浴馬，有流矢在白肉。公曰：『非其罪也。』遂誄之。士之有誄，自此始也。」注：「周雖以士爲爵，猶無謚也。」閻氏因王氏未引禮記全文，故云當作自縣賁父、卜國始。陸佃曰：「士之有誄，自魯莊公始也。」與閻氏同意。「邾婁復之以矢，蓋自戰於升陘始也。魯婦人之髽而弔也，自敗於臺駘始也。」何云：「當作狐駘，非『臺』也。」又云：「檀弓作『臺』，音狐。」〇鄭注曰：「戰於升陘，魯僖公二十二年秋也。時師雖勝，死傷亦甚，無衣可以招魂。」正義曰：「無衣可以招魂，故用矢招之也。時邾人志在勝敵，矢是心之所好，故用所好招魂，冀其復反。」又注曰：「敗於臺駘，魯襄四年秋也。『臺』當爲『壺』字之誤也。時家家有喪，髽而相弔。去纚而紒曰髽。禮：婦人弔服，大夫之妻錫衰，士之妻則疑衰與？皆吉笄無首素總。」正義曰：「士冠禮『纚廣終幅，長六尺』，所以韜髮。今以凶事，故去之，但露紒而已。周禮司服有錫衰、緦衰、疑衰。『皆吉笄無首素總』，大戴禮文。」「帷殯，非古也，自敬姜之哭穆伯始也。」鄭注曰：「穆伯，魯大夫，季悼子之子公甫靖也。敬姜，穆伯妻，文伯歜之母也。禮：『朝夕哭，不帷。』」「廟有二主，自桓公始也。」曾子問：「昔者齊桓公亟舉兵，作僞主以行，及反，藏諸祖廟〔一〕。廟有二主，自桓公始也。」注：「舉兵，以遷廟主行，無則主命。爲假主，非也。」「喪慈母，自魯昭公始也。」孔子曰：「古者男子外有傅，内有慈母，君命所使教子也，何服之有？」「下殤用棺衣，閻按：「衣下脱棺字。」自史佚始也。」正義曰：「下殤謂八歲至十一也。」「庭燎之百，由齊桓公始也。」郊特牲注曰：「僭天子也。庭燎之差，公蓋五十，侯、伯、子、男皆三十。」「大夫之奏肆夏，由趙文子始也。」注曰：「僭諸侯。趙文子，晉大夫，名武。」「大夫彊而君殺之，義也，閻按：「彊而君殺之義也」七字當作「而饗君」。由三桓始也。」方樸山云：「『大夫彊而君殺之，義也，由三桓始也』，此郊特牲正文，其上文云『大夫而饗君，非禮也』，不指三桓。潛丘駁之何故？」〇禮記集説：「黄氏曰：『大夫無饗君之禮，而今可饗君者，由三桓勢强始。』」是舊説亦有以饗君指三桓者。又引山陰陸氏曰：「古者殺大夫非義也。後世大夫世執國政，君由是弱矣，有殺之者，更以爲義，則若三家者有以啓之也。」「公廟之設於私家，非禮也，由三桓始也。」閻按：「此三句，從初刊本增補。」〇何云：「初刊本自有此三句。」〇注曰：「言仲孫、叔孫、季孫氏皆立桓公廟。魯以周公之故，立文王廟，三家見而僭焉。」「玄冠紫緌，自魯桓公始也。」玉藻注曰：「蓋僭宋王者之後服也。」「朝服之縞也，自季康子始也。」注曰：「亦僭宋王者之後。」正義曰：「王制云『殷人縞衣以養老』，宋是殷後，故朝衣以縞。」「夫人之不命於天子，自魯昭公始也。」雜記注曰：「周之制，同姓，百世昏姻不通。吴太伯之後，魯同姓，昭公娶於吴，謂之吴孟子，不告於天子。自此後娶者遂不告於天子，天子亦不命之。」「宦於大夫者之爲之服也，自管仲始也。」注曰：「仕於大夫，更升於公，與違大夫之諸侯同爾，禮不反服。」〇自「孔氏之不喪出母」以下，皆陸農師之説，見衞湜禮記集説。其「帷殯」及「宦於大夫者之爲之服」四句，則王氏所補。左氏傳「始用六佾」，左傳隱五年。「晉於是始墨」，僖三十三年。閻按：「此下脱『始用葛茀』。」「始厚葬」，成二年。「始用殉」，成二年。「魯於是乎始髽」，襄四年。「魏絳於是乎始有金石之樂」，襄十一年。「始用人于亳社」，昭十年。「魯於是始尚羔」，定八年。亦記禮之始變也。孔子惡始作俑者，始之不謹，末流不勝其弊。劉懋撰器物造作之始爲物祖，劉孝孫、房德懋集經史爲事始。【原注】馮鑑續事始，朱繪撰事原，高承增益爲事物紀原。然所載乃事物之始，不足以垂訓戒。司馬文正公論董淑妃謚議策禮言：「唐始令妃主葬日皆給鼓吹，何云：「給鼓吹，僅可一用之平陽昭公主耳。」非令典不足法。」蘇文忠公熙寧三年上神宗書言：「春秋書作丘甲，襄十一年。用田賦，哀十二年。皆重其始爲民患也。國史記之曰『青苗錢自陛下始』，豈不惜哉！」皆得謹始之義。

【閻按】顧仲恭以通鑑不詳及垓下戰，謂古人讀書亦未必精審勝吾輩。初怪其言之太過，今王氏於左傳、禮記尚爾，余不勝慨嘆，仲恭言端有味哉！

【集證】後魏書劉芳傳：「芳仲子懋，字仲華。撰諸器物造作之祖十五卷，名曰物祖。」北史同。唐志「小説家」：「事始三卷，劉孝孫、房德懋撰。」玉海：「唐吴王諮議劉存與長史房德懋等集經史諸書，以類分門，爲事始三卷。」

【元圻案】晁氏讀書附志類書類〔二〕：「事物紀原十卷，高承編。自天地生植與夫禮樂、政刑、經籍、器用，下至博弈嬉戲之微，蟲魚飛走之類，無不攷其所自來。承，開封人。雙溪項彬序。」〇書録解題雜家類：「事物紀原二十卷，不著人名氏，較高承書多十卷，當是後人廣之耳。」〇晁氏讀書志雜家類：「續事始五卷，僞蜀馮鑑廣劉孝孫所著。」又：「事原録，皇朝朱繪撰。其書事始之類也。」〇司馬温公論董妃謚議策禮劄子曰：「鹵簿本以賞軍功，未嘗施於婦人，唯唐平陽公主有舉兵佐高祖定天下之功，方給鼓吹。後至中宗時，韋后建議始令妃主葬日皆給鼓吹，非明主之令典，不足法也。」〇唐唐紹論婦人葬禮用鼓吹疏曰：「竊聞鼓吹之作，本爲軍容。昔黄帝涿鹿有功，以爲警衞，故掆鼓曲有靈夔吼、鵰鶚争、石墜崖、壯士怒之類。自昔功臣備禮，適得用之。丈夫有四方之功，所以恩加寵錫。假如郊祀天地，誠是重儀，惟有宫懸，本無案架，故知軍樂所備，尚不接於神祇，鉦鼓之音，豈得接於閨閫？准式公主王妃已下葬禮加鼓吹，歷代未聞。」

〔一〕「藏」，原作「葬」，據四庫本禮記注疏卷一八曾子問改。

〔二〕按晁公武郡齋讀書志一書，其附志部分爲宋趙希弁撰，故此處標「晁氏」不確。






59　好問近乎知


公孫弘云：「好問近乎知。」今中庸作「好學」。〔一〕

【閻按】宋袁燮傳：入對寧宗：「臣昨勸陛下勤於好問，而聖訓有曰『問則明』。」

【元圻案】惠氏九經古義：「説苑建本篇云：『中庸曰：「好問近乎智。」』漢書公孫弘上書引禮記，亦云『好問』，師古曰：『疑則問之，故成其智。』」

【集證曰】後漢馮衍、杜密傳注引禮並作「好問近乎知」。

〔一〕按此條，元刊本與上條連寫。






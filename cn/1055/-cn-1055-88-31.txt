【回青州吴资政〈奎〉书〈治平四年〉】

右修启。伏承光被制恩，出临藩服。斯民之幸，将蒙岂弟之仁；有识所嗟，共惜忠贤之去。伏惟资政侍郎智周物表，性自诚明，学穷仁义之本原，识达古今之治乱。匪躬之操，出入三朝；秉心不回，进退一德。方圣神之嗣统，赖耆哲以倚衡。送往事居，其勤亦至；沃心造膝，为益已多。毅然君子之刚，卓尔大臣之节，信于中外，明若丹青。虽就逸均劳，暂倚殿邦之重；而用人图旧，谅难暖席之安。顾惟衰退之踪，终托光辉之末。隆寒戒候，大旆启行。上为庙朝，精调寝膳。


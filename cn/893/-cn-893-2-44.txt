其四十四





绿萝纷葳蕤，缭绕松柏枝。[一]草木有所托，岁寒尚不移。奈何夭桃色，[二]坐叹葑菲诗。[三]玉颜艳红彩，[四]云发非素丝。[五]君子恩已毕，[六]贱妾将何为![七]

[一]郭璞诗：“绿萝结高林。”吕向注：“绿萝，松萝也。”陆机《文赋》：“纷葳蕤以馺。”吕向注：“纷葳蕤，盛美貌。”《广韵》：“缭绕，缠也。”《诗·小雅》：“茑与女萝，施于松柏。”《广雅》：“女萝，松萝也。”



[二]《诗·国风》：“桃之夭夭，灼灼其华。”《毛传》曰：“夭夭，其少壮也。”



[三]《诗·国风》：“习习谷风，以阴以雨。黾勉同心，宜有怒。采葑采菲，无以下体。德音莫违，及尔同死。”《序》云：“谷风，刺夫妇失道也。卫人化其上，淫于新婚而弃其旧室，夫妇离绝，国俗伤败焉。”



[四]江淹诗：“庭树发红彩。”张铣注：“红彩，花也。”



[五]《诗·国风》：“鬒发如云。”《毛传》曰：“如云，言美长也。”王融诗：“骚首乱云发。”



[六]江淹诗：“君子恩未毕。”



[七]《古诗》：“贱妾亦何为?”琦按：古称色衰爱驰，此诗则谓色未衰而爱已弛，有感而发，其寄讽之意深矣。






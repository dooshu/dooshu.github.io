赵蕃　早行五首

前迈不待晓，昔归何苦稽。

挂帆欣暂逸，薄险悸深挤。

试问危行水，何如稳杖藜。

梅花好调护，春事有端倪。

赵蕃

赵蕃　早行五首

万石湖南港，杨林湖北潭。

不胜摇橹倦，顾欲使风贪。

凛凛岩墙戒，悠悠鸩毒耽。

频能愧沙鸟，数可傲征帆。

赵蕃

赵蕃　早行五首

蓐食催束担，候月不待鸡。

始焉星垂野，转已雾寒溪。

苇杭悸欹侧，鸡栖困攀跻。

何可数道路，无为厌蒿藜。

赵蕃

赵蕃　早行五首

茅屋鸡初递，枫林月半残。

滩倾惊枕仄，露下觉衾寒。

客子愁无那，舟人语未阑。

兰溪今夜泊，须酒慰艰难。

赵蕃

赵蕃　早行五首

落月挂林高，溪行屡着篙。

不令惊水宿，频觉送鸡号。

此趋今成熟，吾生毋乃劳。

何能永谢去，自学小舟操。

赵蕃


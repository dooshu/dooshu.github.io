○勒林恩郑元弼归国诏

朕仰承天命，肇启帝图，黄屋非尊，苍生在念，旰食宵衣，而修庶政，推恩示信，以御万方，要荒未绥，责躬勤止，诞慕文德，不愆夙心，乃眷瓯闽，素惟藩翰。王昶昨修倾向，来效贡输，朕亦释以前非，待之厚礼。越群方之常例，崇列国之真封。爰及继恭，并方伯，不谓恃其险阻，肆彼僭差，矫诬上天，狎侮君子。左散骑常侍卢损等，泛舟阳海，持节遐陬，王昶自大自尊，不迎不见，寝停诏命，胁辱使臣。遣郑弼再诣阙庭，使林恩别陈状诉。隳君臣之事体，希书札以往来，悖礼慢言，长无畏忌。朕顾惟寡昧，虔荷景灵，所虑德之不修，岂患人之示服？然以失道愆义，引恶紊常，人祗之心，愤怒俱至。是用惩其跋扈，何须振以威刑？郑元弼等处此乱邦，罹兹虐政，谅非获已，良可哀矜。宜令所司，切加安抚，所斋文字及诸贡物，不任通进，并诸州纲运等，勒林恩、郑元弼管押速归。


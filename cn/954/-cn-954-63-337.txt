陈傅良　再用喜雪韵

南人见雪古来稀，见只愁吟草木辉。

留囓毡毛穷汉使，说开围角老胡妃。

我尝豪健能无褐，今已衰迟要不饥。

北望雁门肠欲断，春蒲空老旧渔矶。

陈傅良

陈傅良　再用喜雪韵

瘴雨蛮烟此后稀，山童亦与借余辉。

争看狂穉相呼唤，下吸饥鸟自匹妃。

苦乏貂裘堪夜永，喜无蝝子着冬饥。

兴来那况山阴客，为我扁舟倚石矶。

陈傅良


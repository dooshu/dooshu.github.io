○旱蝗大赦诏

宥过肆眚，列圣所以垂风；一面三驱，至人所以被物。故知画冠化俗，义在无刑；击磬求情，志存疏网。然去圣滋远，淳风渐薄，上陵下替，狱讼繁兴。罪名日积於简书，深文亟陈於嘉石。自非帝尧临政，皋陶作师，观色听声，哀矜靡失，虽复三章两造，能无冤滥？自新改过，其道何由？朕以虚薄，恭膺大宝，虔对三灵，君临九服。昧旦求衣，夜分忘寝，履薄乘奔，未足为喻。兢兢业业，惧弗负荷。是以详询卿宰，下及刍荛，务求切直，救其不逮。推赤心於万物，罄诚言於多士，惟以苍生在念，岂矜黄屋之尊。嗟四海之未宁，虑一物之失所，饬躬厉己，无忘晷刻。率斯道也。庶感幽明，思与群辟，俱兴至治。而世教未康，元风尚郁。去岁霖雨，既损秋场；今兹旱蝗，又伤宿麦。万姓嗷然，悬罄已甚。此皆朕之不德，兆庶何辜？将由视听弗明，刑罚失度，遂使阴阳舛谬，时序乖违。矜物罪己，载怀忧惕。若使年穀丰稔，天下乂宁，移灾朕身，以存万国，是所愿也。甘心无吝。此言之信，有同皦日。故披露胸臆，义在无隐，八方率土，想见朕心。今东作方兴，而膏泽不降，仰彼云汉，翘心何已？宜布宽大之恩，以顺雷雨之德，可大赦天下。


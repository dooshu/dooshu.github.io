○请罢东川节度使疏

剑南虽名东西两川，其实一道，自邛关、黎、雅，界於南蛮也。茂州而西，经羌中，至平戎数城，界於吐蕃也。临边小郡，各举军戎，并取给於剑南。其运粮戍，以全蜀之力，兼山南佐之，而犹不举。今梓、遂、果、阆等八州，分为东川节度，岁月之计，西川不可得而参也。而嘉陵比为夷獠所陷，今虽小定，疮痍未平。又一年已来，耕织都废，而衣食之业，皆货易於成都，则其人不可得而役明矣。今可税赋者，成都、彭、蜀、汉州也。又以四州残敝，当他十州之重役，其於终久，不亦至艰！又言利者穿凿万端，皆取之百姓。应差科者，自朝至暮，案牍千重，官吏相承，惧干罪谴。或责之於粼保，或威之以杖罚，督促不已，逋逃益滋。欲无流亡，理不可得。比日关中米贵，而衣冠士庶，颇亦出城。山南、剑南，道路相望，村坊市肆，与蜀人杂居。其升合斗储，皆求於蜀人矣。且田土疆界，盖亦有涯，赋税差科，乃无涯矣？为蜀人之计，不亦难哉！今所界吐蕃城堡，而疲於蜀人，不过平戎已西数城矣。邈在穷山之末，运粮於束马之路，坐甲於无人之乡。以戎狄言之，不足以利戎狄；以国家言之，不足以广土宇。奈何以险阻弹丸之地，而困於全蜀太平之人哉？恐非今日之急务也。国家若将已戍之地不可废，已镇之兵不可收，当宜却停东川，并力从事，犹恐狼狈，安可仰於成都、彭、蜀、汉四州哉？虑乖圣朝洗荡关东、扫清逆乱之意也。傥蜀人复扰，岂不贻陛下之忧？昔公孙宏愿罢西南夷、临海专事朔方，贾捐之请弃珠以宁中土，傥言政本，匪一朝一夕，臣愚望罢东川节度以一剑南，西山不急之城，稍以减削，则事无穷顿，庶免倒悬。陛下若以微臣所陈，有裨万一，下宰相廷议，降公忠大臣，定其损益，与剑南节度终始处置。


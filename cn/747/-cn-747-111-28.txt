○科决丁延徽等敕

国计之重，军食为先，比防主守之隐欺，遂致监临之钤辖。丁延徽选从禁职，委以仓储，盖藉忠勤，特添俸给，所宜廉慎，以副指挥。而敢与专知官田继勋、杜延德、副知官赵德遵、杨仁祚等相徇私情，擅出官物，脚夫论告，赃状分明，及遣推穷，即称贷借。按正律则罪加於凡盗，准後敕则名犯於极刑。况两司简详，再经议谳，定法既当於不滥，惩奸断在於必行。又据宰臣所问五条，康澄继陈两表，虽为滞狱，且贵尽心。但丁延徽所出军须，已离当处，本无文纪，岂是公官？宜同入已而论，难逭灭身之罪。宜依两司详议断遣处分。其丁延徽、田继勋赃满二十匹，并决重杖一顿处死。杜延德已下，各依本罪决杖配流，赏元告人绢二十匹。


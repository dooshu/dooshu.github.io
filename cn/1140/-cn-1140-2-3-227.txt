斗山亭筵上呈曹使君【同钱陶云考功孟继美少参曹广孺孝亷】

鄣郡千山万山里累如海中碧浪连天起斗山壁立两城隅峦壑人烟皆杖底培塿昔日埋荒榛亭台今日凌秋旻复槛朱栏列桃李绮疎杰阁摩星辰借问此亭谁构者前生子建真潇洒【楼是曹使君修葺】临风散带时欲眠对客题诗不肯下今朝佳客集楼头挥杯直作空中游白岳香罏乱云外紫阳书舍丛篁幽练水当筵如屈注山城带雨归烟雾河西遥指石梁横太白当年饮酒处白也把酒心常闲千年一去何时还与君倾一斗差可解愁顔微风拂高树银汉声潺湲北望容成正招手且可翺翔三十六峯间


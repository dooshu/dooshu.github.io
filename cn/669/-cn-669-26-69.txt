69　何武決富家翁之子之訟


何武爲沛郡太守，決富家翁之子之訟，奪女財以與子，謂翁之思慮弘遠。乖崖閻按：「乖崖，張詠號。」全云：「張忠定公詠。」斷杭民子壻之事，其意類此。【原注】事見風俗通。

【錢氏大昕曰】今風俗通無此，太平御覽引風俗通有此。

【集證】太平御覽六百三十九引風俗通曰：「沛郡有富家，貲二十餘萬。小婦子年裁數歲，頃失其母，又無親近。其女不賢，翁病思念，恐争其財，兒必不全。因呼族人爲遺令，悉以財屬女，但遺一劍云：『兒年十五，以還付之。』其後又不與。兒詣郡，自言求劍。時太守大司空何武也，得其辭，因録女及聓。省其手書，顧謂掾吏曰：『女性强梁，聓復貪鄙，畏賊害其兒，又計兒小得此則不能全護，故且俾與女而實寄之。度此遺以劍者，所以決斷；限年十五者，智力足以自居。度此女、聓必不復還其劍，當問縣官，縣官或能證察，得見伸展。此翁何思慮弘遠如是！』乃悉奪取財以與子，曰：『强女惡聓，温飽十歲，亦以足矣。』於是論者乃服。」〇宋景文張忠定公行狀：「公之牧餘杭也，富家子與壻分財不協，詣府廷辯。壻曰：『彼先子有貽命，壻七子三。』因出遺札，子不能舉其契。公索酒酹地曰：『彼父智人也！當死之日，子方沖孺，託養於壻，苟子有七分之約，則亦死於壻手矣。今當七分歸子，三分歸壻。』於是二人號慟，以爲神明。」

【元圻案】韓魏公張忠定行狀、王君玉國老談苑亦載其事，其辭略同。






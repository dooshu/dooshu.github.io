○秋日饯麴录事使西州序

麴录事务切皇华，指轮台而凤举；群公等情敦素赏，临别馆而凫分。促樽酒而邀欢，望山川而起恨。於时露团龙隰，敛雁天。落叶响而庭树寒，残花疏而兰皋晚。闻秋声之乱水，已怆分沟；对零雨之飘风，倍伤岐路。五日之趣，示淹兰藉之娱；二星之辉，行照葱河之境。清飙朗月，我则相思；陇水秦川，君方呜咽。行歌不驻，遽惊班马之嘶；赠言可申，聊振飞鱼之藻。人探一字，一韵一篇。


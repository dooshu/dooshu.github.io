明宣宗章皇帝实录卷之三十七

宣德三年二月己巳敕辽东总兵官都督佥事巫凯及辽东都司凡诸卫所正军余丁先被寇虏掠后得马回还见在京充勇士者察系正军开豁原伍余丁开豁本房军伍不动若因避征差逃出外境得马回还收充勇士者已宥逃避之罪军伍不开仍须审覆永乐二十年以前去者人马皆送北京二十年以后者复原役马送北京

○沈王模奏子女俱长欲行婚礼而房屋未备今欲创建七所以居武乡王兄弟七人又有女四人欲选本府护卫及仪卫司官之家房屋四所以居从之

○敕户部岁赠赐咸宁长公主钞五万贯自宣德三年始就南京官库支给

○移置浙江平阳县井门巡检司于龟峰白沙湾巡检司于舥艚斗门黄岩县温岭巡检司于三山鄞县大嵩巡检司于太平＜山奥＞定海县崎头巡检司于霞屿山奥初建各司皆傍海后缘海居民尽入内地而巡检司皆孤立奏请移置

上命浙江三司覆勘至是三司奏移置为宜从之

○

上尝以马政国之所重虽领于太仆而兵部实总其事孳牧调习之制岁久废弛敕令修饬至是尚书张本奏两京并狭西等处太仆寺苑马寺军民牧养至今远则三二十年近且十余年丁力消长不一马有增损不同其积年亏欠陪偿未及者屡蒙宥免而愚顽得计见在之马养之多不如法自今宜令诸司各将见有马重别均派孳牧调习之法一如旧制令所司严督之庶几马可蕃息人不重困

上曰此事正属卿卿当留意必使官民两便乃为得宜

○巡抚狭西隆平候张信等奏狭西西安府永丰南北二仓相去二里年深倾圯不支宜撤北仓以其料并修南仓为便从之

○山东济南府德州奏贫民一千一百五十二户因岁旱饥已劝富民贷粟济之

上以示行在户部臣曰富民能恤贫食禄者岂当坐视民穷而不恤尔等更须加意

○庚午行在户部尚书夏原吉奏今河冰已解去年秋粮多运至通州询知无赖军民及官攒斗级或邀截揽纳或令堆积近仓留难不收相与盗窃请遣官巡察

上曰江南军民运粮至此艰难已极而小人为害如此其令侍郎李昶及监察御史主事各二人亟往巡视粮未收者即收奸人偷盗及揽纳者擒之○

上视朝罢御左顺门召行在工部尚书吴中谕之曰昨日卿奏欲于狭西起取民夫赴京用工朕思之用民力须就近地则供费不难狭西去京师远且比年旱荒自给不暇而又欲役之此岂说以使民之意其即停止

○造御用监作房于西上北门之外

○南京户部尚书古朴卒朴字文质陈州人洪武中为太学生隶五军断事司理刑奏家贫愿仕冀得禄养母

太祖皇帝嘉之除工部营缮主事迎母就养京师居无几母殁官给舟归葬服阕改兵部主事升武选员外郎再升郎中遂升兵部右侍郎

太宗皇帝入正大统转左侍郎

车驾巡狩北京侍

仁宗皇帝监国尝奉命权礼部兵部及詹事府洪熙元年改通政使未几升户部尚书先是主事刘良素行不检满三载朴考其绩下良叩

上之左右求朴最考朴曰贪侈之人幸今未觉露不改行终当败最考不可得良遂诬奏朴罪既就逮

太宗皇帝烛其诬竟释朴他日吏部奏授良诰命

仁宗皇帝曰此人素亡行且尝诬奏大臣罪若与良诰即为善者怠遂不与诰良后果以赃败朴在朝三十余年自郎署至卿确然守廉人不得干以私家无余资然兢兢畏慎避事如处女执一不通坐视弊事不能革徒有爱民之心云

○辛未行在兵部奏昨总兵官都督佥事山云以广西缺兵备御请益兵拟以湖广诸卫征进交阯回还官军益之

上命已还至广西者皆留之未至者令还原卫所

○贵州布政司新化府通判鞠彬奏永乐十一年置府暂于新化亮寨所镇抚空宅内视事迨今厅署未建乞发湖广附近铜鼓等卫所军匠备材营建从之

军及使臣往来月用粮料七千余石每岁西安等府运粮供给今皆折钞本卫缺粮又奏河州所属地方多是土鞑番人比年天旱薄收所欠洪熙元年至宣德二年粮一万六千八百四十一石乞赐蠲免

上谕行在户部臣曰边卫粮储为急其速遣官往狭西经理别运粮给之边民素贫岁又不熟所欠粮俱免徵

○壬申赐朝鲜国使臣韩乞生等钞彩币有差

○癸酉沈王模奏武乡王婚期在近缺内使女使

上遣赐内使五人女使七人

○命故指挥佥事帖木儿子谷台副千户乃儿卜花子伯颜答里袭职于锦衣卫带俸皆忠勇王金忠故部属也

○行在工部尚书吴中奏修理内府房屋及京师库厂桥梁请遣官往山西督民采木

上曰民方务农姑缓之

○

上退朝御文华殿翰林儒臣讲舜典竟

上曰观二典三谟则知万世君臣为治之道不出乎此历象日月星辰以闰月定四时天道以明平治水土奠高山大川分别九州任土作贡地道以成克明峻德以至协和万邦人道以建九官十二牧所掌礼乐刑政及养民之道后世建官繁简虽不同大要不出乎此当时君臣都俞吁咈更相告戒用图治功气象蔼然何后世之不能及也侍臣对曰明良相逢故其治化之盛如此

上曰是盖天生圣人为后世法程孔子删书断自唐虞使人知有尧舜诚所谓万世帝王之师也

○甲戌赐兀者等卫指挥佥事木答兀等罕东卫密落簇僧却儿失加等钞彩币表里有差

○降顺天府尹曹曾为广东布政司右参政曾奏事举止失措

上谕行在吏部臣曰京尹岂可不择达礼度者且闻此人于民事未熟宜降出外自今必慎选授无但取充位而已遂降曾为参政

○乙亥命阿剌山卫故指挥佥事乃马答子阿剌孙袭职时阿剌孙进马奏请袭职且乞居自在州皆从之

○赐安定曲先等卫指挥同知果脱不花等官五十三人诰命

○湖广湘阴县知县宋纶奏先奉诏书凡欠诸色课程并倒死马驼牛羊尽行蠲免而县民养官牛百五十头岁纳租米三百余石牛死已久而租未免乞除之

上谓尚书夏原吉曰诏令已免何为复徵租朝廷布宽大之政而民不被泽此有司之过也其即蠲除

○

上退朝御文华殿谓侍臣曰朕观先王治民有本有末制田里以给衣食设学校以明教化不幸而有顽慝者然后刑之盖非得已不然则无以安善良然观肉刑亦过于惨侍臣曰古人用肉刑故人人自爱而重犯法至汉文帝除之自是人轻冒法

上曰古人教民之道周备故犯法者少后世教民之道不至故犯法者多未必系于肉刑之存否舜法有流宥金赎而四凶之罪止于流放窜殛可见当时被肉刑者必皆重罪况汉承秦敝挟书有律若概用肉刑民受伤残者多矣以不教之民而遽断其支体刻其肌肤亦所不忍隋唐以后以笞杖徒流死为五刑亦良法也又曰文帝除肉刑唐太宗观明堂针灸图禁鞭背皆后世仁政文帝培植汉之国脉太宗肇启唐祚享国长久有以哉

○丙子

上御奉天门谓左都御史刘观等曰自昔功臣子孙安于豢养虽承祖父爵位少有文武才能一旦委用多致狼狈今公候伯新袭者众朝廷念其前人之功岂徒使之长享富贵亦欲成其才器庶几克绍前烈已令更番操习武事然人情恶劳喜安若稍宽纵必至怠惰卿宜遣刚正御史二人察视之有慢令不至者具以名闻

○命故大兴左卫指挥使刘兴子亮金吾左卫指挥使刘江弟清燕山右卫指挥佥事王义子信俱袭职

○行在吏部奏监察御史尹崇高举儒士刘嘉会堪任教官召至自陈年八十余不堪任事

上笑曰伏生九十传经八十为教官何不可又曰孔子云老者安之国家兴学择师岂少此一人听还乡自便

○行在兵部奏故南阳卫百户黄敏楚雄卫百户徐瑛皆无应袭之人敏有父老疾宜养以全俸瑛有老母宜月给米五石皆终其身

上曰此

祖宗所以优待功臣亦悉如例

○丁丑升上林苑监正康爵为南京太常寺少卿行在鸿胪寺司宾署丞焦循为本寺右寺丞行在钦天监监副黄恺为监正江西按察司副使郭良为顺天府尹安吉县儒学训导徐俌德平县儒学训导年富为行在吏科给事中鄢陵县儒学训导王贤漷县儒学训导郭麟为行在户科给事中太平府儒学训导吴瓛为行在工科给事中行在兵科左给事中许侃礼科给事中刘芾刑科给事中张谨山东都转运盐使白琛俱以亲丧服阕命芾谨复旧职调侃为行在户科左给事中琛为两淮都转运盐使广西梧州府北流县知县李禧考绩当升令复任升正六品禄以其民奏乞留也改湖广按察司副使郑进善为知府于辽东总兵官都督巫凯处治军机文书吏科给事中徐永溍为六安州判官行在刑科给事中刘荩为扬州府通州判官永溍以奏对失措荩以有罪经赦故改用之降行在广东道监察御史刘安定为河南光州学正以忧制居家不安礼分也

○增置广西柳州府柳城县东泉镇巡检司土官副巡检一员

○遣都指挥陈通等赍敕往西番赐弘妙广济大国师吒思巴儿监藏安定王亦攀丹等金织袈裟禅衣白金文绮表里及纻丝袭衣有差

○行在吏部奏贵州云南土民张暹杨名等充吏考满至京违限二年三年之上例当发在京诸司再办事三年方许叙用

上曰夷民不必悉拘中土之例贷之

○行在礼部奏爪哇国使臣亚烈张显文等言率家属来朝至广东惠州暴风坏舟母妻等四人皆溺死权瘗海滨乞官为造坟

上恻然曰不惮险远举家来朝其诚可嘉而死于风涛情又可悯其令惠州府致祭及治丧葬

○戊寅给靖江府奉国将军佐忠等十一人岁禄时行在户部言佐忠等俱已婚岁禄未给

上曰岁禄已有定制宗室子孙所仰者此岂他有所营即令有司岁给之如例

○复刘道成浙江黄岩知县道成九年考满例应升用而县民奏其为政公勤善于抚字乞令复任行在吏部为之言

上曰既得民心宜从所奏令复职而增其禄

○

上语尚书夏原吉曰书云民罔常怀怀于有仁盖以能养己也北虏不纳失里自远来归亦欲求养于此今已死其妻非能耕桑何以自给宜计其家口优养之毋令失所原吉计议请月给米十四石从之

○昏刻有流星大如杯色赤有尾光照地起郎位东北行至梗河

○己卯

上御奉天门谕尚书蹇义等曰比下诏求贤欲得实才为用而所举多非其人自今召至者引于内廷六部都察院翰林院堂上官命题考试六科给事中监察御史锦衣卫官监视理明辞达者用之否则罚其举主义奏各部办事官以人材吏员出身者十余人应正从八品叙用自陈才短愿就杂职

上曰人才识固有高下然能自知不足甘就卑位者亦难其悉从之

○斩松潘卫千户钱宏谪都指挥高隆为事官韩整邓鉴等充军广西先是宏激变番人容儿结等作乱

上命行在锦衣卫指挥任启监察御史李珏究问其实至是启等奏番蛮之叛实千户钱宏所激初松潘当发官军戍交阯众惧不肯行谋于宏宏曰惟有言番人叛则都司必奏奏则必发松潘兵讨之而交阯之行必止遂于卫诬告蛮人容儿结等反叛卫星驰报都司果止交阯之役而遣指挥陈杰等以兵抚捕然容儿结等实不叛宏见都司官军至潜率其众入寨以言胁之曰朝廷以尔叛出大军征讨能遗我牛马财物或可止容儿结歛牛马与之然闻兵已压境遂惊惧奔走约黑水诸生番为乱杀掠军民陈杰等为贼所害番兵大扰韩整高隆驻兵宿留不进惟事贪淫边民苦之而贼势猖獗杀掠愈甚具有实迹

上曰蛮寇之叛朕固疑有激之者韩整贪淫玩寇重贻边民之患厥罪何逃遂敕启等斩宏于松潘枭首徇众籍没其家从宏者二十人俱宥死充军整等悉发戍广西

○庚辰四川播川宣慰使杨昇遣正长官郑钊等贡马

四十余人皆无缺例应办事

上从之因问其中亦有才能出众者否对曰皆中才有一刘貊者洪武初诚意伯刘伯温曾孙

上曰伯温事

太祖皇帝为开国明臣今尚有后昔萧何魏徵之后皆见显用亦以前人之故朕于貊岂惜一官处之即令复职果才能显著后当进用之

○升监察御史王静钟旭涂克敏刘麒皆为知府时静等皆九年考最行在吏部引奏欲循例授方面

上曰今所急在郡守一郡得良守则一郡蒙福彼能为御史为知府无难矣不必拘例遂悉升知府静汉阳府旭兴化府克敏惠州府麒南康府

○行在吏部尚书蹇义等奏狭西阶州学正陈珍九年考满科贡不及数例应降除而阶州生员奏乞复任

上曰为师不能教降用如例又奏诸司吏典四百五十余人皆三考满例应从七正八正九品出身当冠带办事月支半俸

上曰每一次选官吏之冠带者三四百人何如是之多况七品八品官皆州县之职岂可概授自今必须拣择庶几冗滥可以渐革

○

上退朝御左顺门语及祭祀谓行在工部尚书吴中等曰南京造制帛祀神最为重事洪武中常选无过犯恶疾工匠更衣沐浴焚香浣手然后用工其人专供此役更无别差

祖宗礼贤之意谨严如此卿宜申明旧制务令精专毋有亵慢

○壬午降福建按察使朱应祖为常州府江阴县知县时应祖及所属府县官二十余人悉为巡按御史考不称职吏部以闻

上曰按察使典方面宪纲其任甚重何可不称此辈有赃否对曰无赃

上曰无赃可降七品州县官余府县官皆降襍职

○浙江临海县民奏本县旧有胡谗诸闸积水灌田比因大水坏闸而金鳌大浦湖涞举屿等河遂皆壅塞或遇天旱禾稼不收粮税多欠乞为开筑

上曰水利为政急务使民自诉于朝此守令不得人尔工部即下郡县全秋收发民用工仍行天下凡水利当兴者命有司即行不许坐视不理大明宣宗宪天崇道英明神圣钦文昭武宽仁纯孝章皇帝实录卷之三十七








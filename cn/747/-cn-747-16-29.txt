○封张仁愿韩国公制

朕闻将帅兴功，本期於邦国；帝王悬赏，用答於畴庸。持节朔方道大总管右屯卫大将军张仁愿，器宇端雅，风神秀杰，谋韬玉帐，寄重金坛。故得累司文武，历参边镇。蓟州作牧，既纾东顾之忧；榆塞总兵，方释北垂之虑。而乃躬先士卒，负土筑城，横却月於天街，划长云於地脉。宜列河山之赏，式崇带砺之荣。进封韩国公，赐物三百段，及衣裳一副。


77　物望傾心久匈渠破膽頻　安禄山見分鎮詔書驚歎　賀蘭進明讒房琯　程俱發揚琯議


司空圖房太尉詩曰：「物望傾心久，匈渠破膽頻。」注謂：「禄山初見分鎮詔書，拊膺歎曰：『吾不得天下矣！』」琯建遣諸王爲都統節度，而賀蘭進明讒於肅宗。以司空表聖之言觀之，則琯建此議，可以破逆胡之膽，新唐書采野史稗説而不載此語，唯程致道著論閻按：「見程俱房太尉傳後論。」發揚之。【原注】晉以琅琊立江左之業，我宋以康王建中興之基，琯可謂善謀矣。

【元圻案】唐書玄宗紀：「天寶十四載十一月，安禄山反，陷河北諸郡。十五載七月，房琯爲文部尚書、同中書門下平章事。皇太子爲天下兵馬元帥，都統朔方、河東、河北、平盧節度使。永王璘爲山南東路、黔中、江南西路節度使。盛王琦爲廣陵郡都督、江南東路、淮南道節度使，豐王珙爲武威郡都督、河西、隴右、安西、北庭節度使。」〇房琯傳：「賀蘭進明曰：『陛下頃爲皇太子，太子出曰撫軍，入曰監國，而琯爲聖皇建遣諸王爲都統節度，乃爲陛下爲元子而付以朔方空虚之地，永王、豐王乃統四節度。此於聖皇似忠，於陛下非忠也。琯意諸子一得天下，身不失恩，又多樹私黨，以副戎權，推此而言，豈肯盡誠於陛下乎？』帝入其語，始惡琯。」〇宋程俱，字致道，衢州開化人。舉進士，試南宫第一，廷試中甲科，歷官徽猷閣待制，封新安縣伯。事蹟具宋史文苑傳。著北山小集四十卷〔一〕，四庫全書著録。〇晉書元帝紀：「帝諱睿，字景文，宣帝曾孫，琅琊恭王覲之子也。懷帝蒙塵于平陽，司空荀藩等移檄天下，推帝爲盟主。愍帝即位，加左丞相。西都不守，愍帝詔攝萬機。太興元年三月，愍帝崩問至，於是大赦，改元。」

〔一〕「北山小集」，原作「山北小集」，據四庫全書總目、文獻通考諸著録改正。






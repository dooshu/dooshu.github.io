遥和沈康臣曹颂嘉汪蛟门乔石林四舍人迟予未赴之作

其一
在坐者青屿、荔裳、顾庵、绎堂、西樵、周量、阮亭、陶季。

残暑槐阴静，夕阳秋气佳。
故人兼上客，曲宴复高斋。
今古悲歌地，风尘丘壑怀。
如何良会隔，独夜坐空阶。

其二
露坐从清夜，长吟送浊醪。
风骚成底用，天地笑吾曹。
倚槛星河出，过桥山月高。
招寻怜衮衮，别路首重搔。



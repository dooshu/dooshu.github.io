○刖卞和述

昔卞和以荆山之璞献楚怀王，王曰：“非宝也。”刖之。次献于平王，平王亦曰：“非宝也。”又刖之。世皆有二君不识宝之议，小子鄙虑，尝致于斯，娄娄然若见二君之意。后世议者，脱未之思焉。夫国之安危，人之邪正，如影与响，系乎后躬，于则从而于，易则从而易。珠玉者，劳之母，财之蠹，侈之本，害之圃。国君好之，下必从之，则将有不耕而搜山，不艺而攻石，背义而忘仁，轻谷而贱帛。耕之隳，艺之堕，谷之散，帛之耗，义之亏，仁之挫，则国从而丧矣。古人有言曰：“不贵难得之货，使民不为盗。”又曰：“大宝曰位。”二君所言卞氏之璞非宝者，盖宝此者也。不然，玉之与石，犹菽比麦，虽至愚昧，亦或辨之，况二君乎？纵时狐疑，忍爱玉人须臾之功，不试琢磨于一石，而忽先王之法，轻绝人之四体欤？甚不然矣！实将抑奇玩，却无益；剪奢靡之萌，启淳庞之迹。欲其块桴土鼓，上复于羲轩；象箸玉杯，下销于辛受；四方风行而自化，百姓日用而不知也。大功无形，至德无名。人以琐琐之智，莫睹冥冥之情。昔宋玉以蕃禽井鲋，不测灵凤长鲸，信哉！呜呼！使仲尼居今，则与秦伯同称矣。小子不敏，窃述其旨，以佐知言云。


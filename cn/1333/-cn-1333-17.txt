膝


屈一膝谓之请安，此满洲常礼也。官场因之，相沿已久。近日忽又倡革此礼。膝乃扬扬得意曰：“今而后吾可免于仆仆矣。然观自改请安为长揖以来，吾窃观行长揖礼者既垂手，复举手，加以低头、弯腰、耸臀，合数者之劳，方成一礼。我行礼时，只略一屈曲即是。足见合头、手、腰、臀之才，方能及我也。”手闻之大怒，欲合四者共讨膝。臀笑曰：“若何必怒？吾等之劳动，乃在大庭广众之中，人人如是，未足为辱。渠虽在此作冠冕语，汝试观其私见上司之时，膝行以前，膝立而侍，其劳苦羞辱，视我辈为何如哉？”






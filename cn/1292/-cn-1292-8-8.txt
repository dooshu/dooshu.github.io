◇　灾异求言诏（初元二年三月）

盖闻贤圣在位，阴阳和，风雨时，日月光，星辰静，黎庶康宁，考终厥命。今朕恭承天地，托於公侯之上，明不能烛，德不能绥，灾异并臻，连年不息。乃二月戊午，地震於陇西郡，毁落太上皇庙殿壁木饰，坏败《豕原》道县城郭官寺，及民室屋，压杀人众，山崩地裂，水泉涌出。一年再地动，天惟降灾，震惊朕师，（《翼奉传》作躬）治有大亏，咎至於斯！夙夜兢兢，不通大变，深惟郁悼，未知其序。间者岁数不登，元元困乏，不胜饥寒，以陷刑辟，朕甚闵之。已诏吏虚仓廪，开府臧，振救贫民。郡国被地动灾甚者，无出租赋。赦天下。群司其茂思天地之戒，有可蠲除减省以便万姓者，各条奏。悉意陈朕过失，毋有所讳。丞相、御史、中二千石举茂材异等直言极谏之士，朕将亲览焉。

（《汉书·元纪》，又见《翼奉传》，各有删节，今合录之。）




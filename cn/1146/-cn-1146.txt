兵法心要&烧饼歌 - (元明)刘基/刘伯温






简称《兵法心要》。内集二卷，外集三卷。明刘基(1311—1375)撰。基字伯温，浙江青田人，著名军事家。洪武间成书，七万余字。内集卷上含论将篇、将器、将材、将弊、将志、将善欲、立将篇、出师、将法、兵权、戒备、重刑、审因、战道、辨九地等五十五篇;卷下含阵法总说、行军体要、八阵法、天胜草教法、各营图式等四十一篇。外集卷上含决胜篇、六甲安营法、祭文总序等四十九篇;卷中含占天色篇、星变占等二十四篇;卷下含八到风歌、药医方六条等三十篇。内外篇各有附图。其精华全在内集，外集中多迷信色彩。有清咸丰三年(1853年)侯官林氏《水陆攻守战略秘书七种》铜活字本。






內集

陣法總說

夫善師者不陣，善陣者不戰。此言伐謀制變，先聲後實。《軍志》素定，奪敵人之心，不待旗壘之相麾，兵矢之相接，而勝負之勢決於前矣。其次則立部曲，度權謀，先偏後伍，彌縫其闕，用以乘機而佐勝，千古以來未之或改。大要在士卒訓練，兵器堅良，號令以申之，賞罰以督之。因山川形勢之宜，講步騎離合之要。不囂不隘，常以按陣而居，常以我逸而待彼勞，常以我治而待彼亂，常以我近而待彼遠，常以我飽而待彼饑。故其疾如風，其徐如林，不動如山，難知如陰，振動如雷，侵掠如火，此則制勝之道也。

兵法曰：「以正合，以奇勝。」然則正者，陣也；奇者，無方以用變也。奇不得正，雖銳而無恃；正不得奇，雖整而無功。故必相交用，而後能百戰百勝矣。故曰：「治眾如治寡」，非令教不能；「鬥眾如鬥寡」，非刑名不輯。三軍之眾，可使受敵而無敗兵，非奇正不能成功。故有天陣、地陣、人陣，以象三才。有直陣、銳陣、曲陣、方陣、圓陣，以法五行。則其體易明，其習易成。古之兵法云：「言不相聞，故為金鼓；視不相見，故為旌旗。金鼓、旌旗，所以一人之耳目。耳目既一，則勇者不得獨進，怯者不得獨退。」勇怯並用，出生入死，誰與我敵哉？

若夫金鼓、旌旗，將之指揮，軍之號令。若鳴一鼓，舉黑旗，則為曲陣。鳴二鼓，舉赤旗，則為銳陣。鳴三鼓，舉青旗，則為直陣。鳴四鼓，舉白旗，則為方陣。鳴五鼓，舉黃旗，則為圓陣。此號令之略也。

凡卒一人居地廣縱各二步。以十人為列，十列為隊，則廣縱各二十步。陣間容陣，隊間容隊，曲間容曲，此為行列之法也。前禦其前，後禦其後，左防其左，右防其右。行必魚貫，立必雁行，長以參短，短以參長。回軍轉陣，以後為前，以前為後。進無速奔，退無趨走。四頭八尾，觸處為首。敵衝其中，兩頭俱救。此則教習之詳也。然則陳兵誓眾者，何可忽而不務耶？或曰：武夫介士，出於閭井，非有明達之資，強敏之性，而令心存進退，耳聽金鼓，手知擊刺，足趨眼視，隨旗變陣，焱馳電發，俄頃之際，事目繁多，則心迷意亂，勞而無暇。安能乘便奮銳、獵敵爭勝哉？若但使聞鼓而知進，聞金而知退，辨旌旗之指麾，習器械之便利，詳明三四，不必遍知，亦足勒兵示法，殺敵致果。玆誠一端之論，但可施於妄戰之人、市人之合。若乃提卒十萬，深入賊境，大軍在前，堅城未下，欲戰則勝負未決，欲攻則利害難知。自非整飾車徒，部分營壘，或先据地之要害，或先扼敵之襟喉，蛇盤月偃，中權後勁，疇能收萬全之勝？至如平原大野，深林險道，前丘後澤，乘高趨下，領兵擁眾，呼吸俟命，若無施設，敢問何以處之？然知議者之言粗而不精也。或曰：唐．李筌有言號能嚴兵者。其說曰：「兵，猶水也。水因器以制形，兵因敵以制勝。若能與敵變化而取勝者謂之神。則戰陣無圖而自明矣。而庸將自以教習之法，為戰敵之陣，不亦謬夫是乎？」不然。李筌之八陣法者，合一離八，則染而無章；四正四奇，則定而不變，自膠其柱，而謂瑟無五音，其愚而妄決矣。昔諸葛忠武侯，推演八陣，得其新意。以巴蜀弱卒數萬，東屯渭水，天下振動，司馬宣王以眾抗之，堅壁不敢出。會亮死，僅能取勝。馬隆以步卒三千人，按八陣之法，轉戰千里，破數萬之眾，以復涼州。今謂二人為庸將可乎？謂不為戰陣之陣可乎？此筌之不足為准也。爰有古今陣法，另繪其圖，以存梗概，俾將帥度宜而行之。若沿古以便今，聞一而悟十，觸類以長，此又當審之明哲。要之，與孫、吳暗合為極致耳。歷代陣法沿襲者各殊，蓋施於古者也。黃石公曰：「國之利器，不可示人。」兵家之法，不可妄傳。用兵之術，防身之寶，萬金勿傳。宜藏秘之，始有靈應焉。


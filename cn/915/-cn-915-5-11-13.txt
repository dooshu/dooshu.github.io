◇玄畅赋（并序）

夫富者非财也，贵者非宝也，或有轻爵禄而重荣声者，或有受性命以殉功名者，是以孔、老异旨，杨、墨殊义，聊作斯赋，名曰《玄畅》。

夫何希世之大人，罄天壤而作皇。该仁圣之上义，据神位以统方。补五帝之漏目，缀三代之维纲。□□□□□日，ㄌ日际而来王。（此句依《文选》颜延年《宋郊祀歌》注补。）侥余生之幸禄，遘九二之嘉祥。上同契于稷，降合颖于伊望。思荐宝以继佩，怨和璞之始镌。思黄锺以协律，怨伶夔之不存。考所图之莫合，怅蕴结而延伫。志鹏举以补天，蹶青云而奋羽。舍余驷而改驾，任中才之展御。望前轨而致策，顾后乘而安驱。匪逞迈之短修，取合真而保素。弘道德而为宇，筑无怨以作藩。播慈惠以为圃，耕柔顺以为田。不愧景而惭魄，信乐天之何欲？逸千载而流声，超贵黎而度俗。（《艺文类聚》二十六）


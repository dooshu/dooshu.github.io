【瘗鹤铭】

右《瘗鹤铭》，题云“华阳真逸撰”，刻于焦山之足，常为江水所没。好事者伺水落时模而传之，往往只得其数字，云“鹤寿不知其几”而已。世以其难得，尤以为奇。惟余所得六百余字，独为多也。按《润州图经》以为王羲之书，字亦奇特，然不类羲之笔法，而类颜鲁公，不知何人书也。华阳真逸是顾况道号，今不敢遂以为况者，碑无年月，不知何时。疑前后有人同斯号者也。


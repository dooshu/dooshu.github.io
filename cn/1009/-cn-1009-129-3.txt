赵汝鐩　八景歌

嗷嗷哀鸣肃肃羽，魂清意爽爱湘楚。

西风作恶阵脚散，斜行千点下烟浦。

飞力已困日且晡，便欲就宿依寒芦。

大者居中围以奴，丁宁缓急相惊呼。

赵汝鐩

赵汝鐩　八景歌

晚日放晴雨脚收，楚山千里江吞秋。

上水风生荻花渚，漠漠幅蒲天际浮。

轻云骤掩目力断，云消似过芳洲半。

危樯逐乌惟恐缓，燕子争飞先到岸。

赵汝鐩

赵汝鐩　八景歌

朝氛吐吞影模糊，嫩日隐见光卷舒。

湘峦滴翠石径滑，远近憧憧人趁虚。

天风作意扶霁色，嘘拂昏翳半明灭。

槿篱仿佛橘林隔，一竿斜插酒旗揭。

赵汝鐩

赵汝鐩　八景歌

云拥黄昏朔风急，长空杳杳水拍拍。

六花舞白遍三湘，失却寒峰翠千尽。

片琼屑玉响群林，芦丛萧瑟声更清。

冻月开卾俄吐晴，银宫一色上下明。

赵汝鐩

赵汝鐩　八景歌

西颢沆砀露华白，河汉浩浩浴素魄。

平湖万顷摇银光，祗留君山一点碧。

帝子扬灵驾飞龙，鼓瑟来游水精宫。

声彻桂娥亦斂容，叶下北渚嫋嫋风。

赵汝鐩

赵汝鐩　八景歌

楚天深云如墨泼，通宵滂沱翻江阔。

寒声遍撼蒹葭林，要将秋容洗到骨。

杜若洲有鸿雁栖，震凌喧梦时惊疑。

钓翁醉睡却不知，椿脱缆断船偷移。

赵汝鐩

赵汝鐩　八景歌

西岭骤暗销残晖，芷岸兰汀堆夕霏。

数声撞空九天半，知有招提隐翠微。

风助余音响崖谷，萧萧暝港孤舟宿。

禅关栖鸟争寒木，归僧疾步穿山麓。

赵汝鐩

赵汝鐩　八景歌

积雨初过湘水满，夕阳荡金接天远。

影挂寒罾江步斜，红残茅檐沙巷晚。

小艇泽畔收钓缗，鼓枻沧浪歌濯缨。

醉眼西望送沉轮，系缆篱根穿锦鳞。

赵汝鐩


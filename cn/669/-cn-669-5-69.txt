69　王與公不同服　冕旒取法天數


鄭康成因左氏「三辰旂旗」之文，謂王與公同服九章之衮。春官司服注。攷之經，無所見。司服云：「公自衮冕而下，如王之服。」則衮冕而上之章，日月星辰也。冕十二旒，取法天數，豈同服九章，無君臣之别哉！郊特牲「王被衮以象天」，注謂「有日月星辰之章」，「此魯禮也」，豈有周服九章，而魯乃服十二章者乎？漢明帝采周官、禮記、尚書皋陶篇，乘輿服從歐陽氏説，備十二章，得古制矣。

【元圻案】後漢書輿服志：「孝明皇帝永平二年，初詔有司采周官、禮記、尚書皋陶篇〔一〕，乘輿服從歐陽氏説，公卿以下從大小夏侯氏説。」〇此時康成之説猶未出也。秦郊祀之服皆以袀玄。漢承秦，故至孝明始用東平王蒼之議，初服旒冕，衣裳玄上纁下，乘輿備文日月星辰十二章。其以粉米爲二物，宗彝爲宗廟彝樽，蓋從安國書傳。

〔一〕「皋陶」，原作「益稷」，據中華本後漢書志第三〇輿服下改。






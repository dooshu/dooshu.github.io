代资政王侍郎谢降诏奬谕表

臣某言伏蒙圣慈以臣所进卤簿记三卷特降诏书奬谕仍付史馆者肃恭祀典聿修郊报之仪恪谨官常?举司存之职方虞浅陋忽辱襃扬仰戴恩私伏增荣惧臣某中谢窃以二帝之德由稽古以着称三代已还以失官而为惧盖笾豆之事各有於典司亦方策之文率循於故实是存彛训昭着格言恭惟尊号皇帝陛下临御寰区宪章古昔畴咨好问旰昃忘劳讲礼紬书阙遗咸秩爰以迎长之节?修肆类之仪拜泰畤之神光盛甘泉之法从清跸以出备千乘万骑之容助祭而来竭四海九州之力制度大备纯嘏荐臻臣着位深严亲逢旦暮掌西京之卤簿获奉属车之尘阅东观之图书幸觌羽陵之简辄思采摭以助讨论爰因清宴之余遽黩紫宸之听敢谓陛下特汚玄览濬发德音恕博物之非工嘉守官之靡怠八行奨饰备形芝检之文四部编聨许预芸籖之末荷鸿私而弥厚顾懵学以知荣内省微躯曷酬殊造臣无任云云


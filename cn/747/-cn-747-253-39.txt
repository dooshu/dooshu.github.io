○遣御史大夫王等巡按诸道制

敕：苛慝不作，人斯无怨；宽猛相济，政是以和。周礼以官刑纠邦理，以官叙正群吏，允迪前烈，式惟旧章。且夫寰宇至大，不可以周览；黎至殷，不可以独化：熙我庶政，实惟具寮，苟非其才，罔以称理。朕惟夙夜，不遑晏宁，言念政道，载深宵旰。顷开元之初，分遣按部，纠摘奸犯，颇闻惩息，以其事久则烦，寻变从其停废，绵以岁月，浸成宽弛。今闻在外官寮，多违宪法，牧守则寄任兹重，令长则禄秩且优，亟闻侵窃，屡有章奏。虽赐金为惠，未愧张武之心；而还珠表德，见孟尝之政。岂敦谕之意，未孚於就列？将贞高之节，有谢於前修：永怀於此，良用沈叹。且政宽而慢，法弊则通，弛而张之，庶其致理。

御史大夫王等，并识通政要，位以才达，茂其声实，宏此宪章，宜分命巡按，以时纠察。巡内有长吏贪扰，讼狱冤滞，暗懦尸禄，苛虐在官，即仰随事按举所犯罪状，并推鞫准格断覆讫闻奏，仍便覆囚。夫牧宰之任，教道是先，录曹之职，纲纪斯在。其有政绩殊尤，清直独立者，咸以名荐举。馀官有清白著称，及诸色不善，各别为科目，同状奏闻。其寻常平状，无不须通，俾夫善取其尤，罚无所滥，疏而不漏，密不为苛。必将正其源流，宏彼纲目，不可总此烦碎，扰其吏人，应是州县常务，事非损益者，数纤更不须预。其百姓麦下不支济，应须处置，事有不便於人须革者，与州县商量，处分讫奏间，宜副虚仁之怀，以光澄清之举。其外官充使者，至明年冬入朝，京官须奏任量事来去，判官任使简择，各依前件。


3.上中丞　三月初十日


倭寇在北，每占一处，必养息十数日，始再出。今踞澎湖已旬日，计初十后该必有战事。基沪有重兵，当不敢来，若窥台北，非南崁必后垅耳。信字两营借饷初六始到，初七专弁解往，中路计明日方能到来，限初十成军。然无饷则不能责以成军，计至速亦必十二三方能由中路来。靖字一营本限于今日来，因饷未往，亦未能来。靖营来，家兄即驰往后垅一带驻扎，兼就近催信字两营速来也。领饷领械及关防，已专弁勇在省守候二日。信字两营军装到。家兄一营不能兼运两营器械，应到新竹雇夫，以期速迅运往南崁。俟靖营到，共五营兵力，止敷防港北，已详前禀。但兵事瞬息万变，未容一处疏防，拟先以四营防港北，一营防港南，虽属单薄，然以现在兵力不能不如此布置；吴霁老四营齐后，望速调信字等营回助防也。俟照料家兄分军起行，即当拔坐营出扎南崁之元帅庙，以便布置。所运来土炮，细验决不可用，故未接收。所拟勘筑暗炮台两处，须有炮方可言台，有炮台方能阻其登岸，且能自护防营，应请拨出佳炮数尊。麻布袋领无馀，军中要件亦未能尽备，枪弹尤少，伏乞筹及。此次虽仓卒受命，尚觉布置从容。迩因积受寒湿，痰饮感发，心绪颇闷，然大致似无害也。






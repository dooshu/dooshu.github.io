62　和凝爲文以多爲富　楊綰論著未始示人　傳韓偓香奩集乃和凝作


和凝爲文，以多爲富，有集百餘卷，自鏤板行於世，識者多非之。案：此歐陽公五代史凝本傳文。此顔之推所謂「詅癡符」也。【原注】詅，力正反。楊綰有論著，未始一示人〔一〕，可以爲法。易曰：「白賁无咎。」

【閻按】舊書綰傳：「每屬文，恥於自白，非知己不可得見。」

【何云】癸辛雜識有「詅粉」之語，蓋賣粉聲也。

【集證】夢溪筆談曰：「凝生平著述，分爲演綸、游藝、孝悌、疑獄、香奩、贏金六集，今不載。」又云：「香奩集嫁名韓偓，今世所傳韓偓香奩集，乃凝所爲也。」

【元圻案】樓攻媿詅癡符序曰：「赤城李公所爲詩文名曰詅癡符。公亡矣，莫曉其名書之意。余曰：公於書無不讀，此名殆不苟也。海邦貨魚於市者，夸詡其美，謂之『詅』，字書以爲『詅，衒賣也』，顔之推家訓曰：『吾見世人，至無才思，自謂清華，流布醜拙，亦已衆矣，江南號爲「詅癡符」。』公之意蓋出於此，特謙詞耳。公諱庚，子長其字也。」〇和凝，字成績，鄆州須昌人，相晉高祖，漢封魯國公。

〔一〕「一示人」，元刊本無「一」字。






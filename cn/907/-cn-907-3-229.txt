▼赠斸苓者

山田不生苗，零雨空漑之。

岁宴穷谷中，何以疗我饥。

青青万丈松，兔丝络其枝。

不知何树下，乃有千年脂。

朝行西涧濵，暮行东冈陲。

荷锸偶远樵，言寻亦良疲。

凿彼土石间，得此琼瑶姿。

香因清飙发，色藉玄泉滋。

尝读炎帝编，征功实多奇。

天和涤烦滞，灵味扶残衰。

讵必劳悲歌，去采商颜芝。

归来拾荆薪，炊之作晨糜。

八珍岂不美，素餐惧可嗤。

服斯待轻举，往与仙人期。


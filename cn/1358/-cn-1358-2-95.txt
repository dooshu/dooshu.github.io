折桂枝

章彦复自福建省检校回杭，过鄞，先君置酒待之。予适自学舍归，彦复即席指鸡为题，命赋诗。予勉成四句以呈云：“宋宗窗下对谈高，五德声名五彩毛。自是范张情谊重，割烹何必用牛刀？”彦复大加称赏，手写桂花一枝，并题诗其上以赠云：“瞿君有子早能诗，风采英英兰玉姿。天上麒麟元有种，定应高折广寒枝。”时予年始十四云。


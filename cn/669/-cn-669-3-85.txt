85　商容論畢公周公武王　商容其人


武成「式商容閭」，正義引帝王世紀全云：「皇甫謐作。」云：「商容及殷民觀周軍之入，見畢公至，殷民曰：『是吾新君也。』容曰：『非也。視其爲人，嚴乎將有急色，故君子臨事而懼。』見太公至，民曰：『是吾新君也。』容曰：『非也。視其爲人，虎據而鷹趾，當敵將衆，威怒自倍，見利即前，不顧其後。故君子臨衆，果於進退。』見周公至，民曰：『是吾新君也。』容曰：『非也。視其爲人，忻忻休休，志在除賊，是非天子，則周之相國也。故聖人臨衆案：世紀原文「臨衆」下有「不惡而嚴，是以」六字。王氏引從正義，脱文應補入。知之。』見武王至，民曰：『是吾新君也。』容曰：『然。聖人爲海内討惡，見惡不怒，見善不喜，顔色相副。是以知之。』」愚按韓詩外傳二云：「商容嘗執羽籥，馮於馬徒，欲以伐紂而不能，遂去，伏於太行。及武王克殷，立爲天子，欲以爲三公。商容辭曰：『吾嘗馮於馬徒，欲以伐紂而不能，愚也；不争而隱，無勇也。愚且無勇，不足以備乎三公。』固辭不受命。君子聞之曰：『商容可謂内省而不誣能矣，君子哉！去素餐遠矣。』」史記樂毅列傳：「燕王遺樂閒書曰：『紂之時，商容不達，身祇辱焉，以冀其變。』」樂記：「釋箕子之囚，使之行商容而復其位。」鄭注乃謂「使箕子視商禮樂之官，賢者所處，皆令反其居。」蓋康成不見古文武成，故以「容」爲「禮樂」。張良云「武王入殷，表商容閭」，語見史記留侯世家。史記周紀云「表商容之閭」，皆與書合。

【元圻案】全謝山經史問答二：「問：商容之言行，孔疏引帝王世紀一條，是其言；厚齋引韓詩外傳一條，是其行。然世紀似可信，外傳似不可信。答：善哉，去取之審也。夫商容仕於殷朝而欲伐紂，是何舉動，豈止於愚？又謂『不争而隱，是無勇』，蓋七國荒唐之徒所爲説，故早已見於燕王貽樂閒書中，要之不足信。商容不仕於周，自是伯夷一流。韓嬰之言，適以汙之，厚齋先生亦不審耳。孔疏但引世紀，正有斟酌也。」〇樂記正義曰：「容爲禮樂，故云『視商禮樂之官』，知容爲禮樂者。漢書儒林傳云：『孝文時，徐生善爲容。』是善禮樂者謂之容也。而武成篇云『式商容閭』，則商容人名，鄭不見古文，故爲禮樂也。」〇愚案：康成雖不見古文，而大傳其所注也。伏生明云「表商容之閭」，不應於注禮有異。鄭以箕子爲周陳洪範，而商容則但云「式閭」、「表閭」，蓋高蹈遠引，武王不得而使之也，故隨文爲義。正義前一説得之。〇晉書皇甫謐傳：「謐，字士安，幼名静，安定朝那人，漢太尉嵩之曾孫也。有高尚之志，以著述爲務，自號玄晏先生。撰帝王世紀、年曆、高士、逸士等傳、玄晏春秋。」






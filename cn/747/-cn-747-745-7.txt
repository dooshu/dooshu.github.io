○请置王府寮吏公署状

伏见诸王府本在宣平坊东南角，摧毁多年，因循不修。至元和十三年七月十三日，庄宅使收管。其年八月二十五日，卖与宁节度使高霞。伏以在城百官，皆有曹局，惟王府寮吏，独无公署。每圣恩除授，无处礼上，胥徒散居，难於管辖。遂使下吏因兹弛慢，王官为众所轻，虽蒙列在官班，皆为偷安散秩。伏以府因王制，官列府中，府既不存，官司虚设。伏乞赐官宅一区，俾诸府合而共局，庶寮会而异处。如此则人吏可令衙集，案牒可见存亡，都城无废阙之曹，道路息是非之论。

陈夷行

夷行字周道，世客颍川。第进士，累迁工部侍郎。开成二年同中书门下平章事，罢为吏部尚书，出为华州刺史。武宗立，召为御史大夫，复知政事，进尚书左仆射，罢为太子太保检校司空河中节度使。


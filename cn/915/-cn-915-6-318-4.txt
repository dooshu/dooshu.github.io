◇玄武馆赋

尔乃地势夷敞，既膏且腴。环以翠林，带以赤渠。寻厥先之攸基，实张氏之旧墟。何魏后之周，览遂筑馆而起庐。既号玄武，是曰石楼。于是崇墉四匝，丰厦诡谲。烂若丹霞，皎如素雪。璀璨皓旰，华四垂。接栋连阿，卑葛参差。朱户青铺，幽闼秘闺。于是高楼特起，竦峙。飞甍四注，上概浮霄。直亭亭以孤立，迎（《水经注》作「延」。）千里之清飚。阳扉南启，阴轩北达。春牖左开，秋窗右豁。仰视云根，俯临天未。木则楸梓夹路，蓊蔚如林。洪干十围，修枝百寻。（《艺文类聚》六十三，《水经注·河水五》。）

天子翱翔郊甸，顺时巡省龙驷腾镳，羽骑游骋。顾流光以按辔，回鸾旗而时幸。（《御览》三百五十八）


【历九秋篇】

〖董逃行○六言〗

〖《诗纪》作董逃行历九秋篇十二首。六言。并注云。玉台新咏以前十首作梁简文帝。今从乐府并为玄诗。选诗拾遗曰：乐录云傅玄作。据《文选》注引之。以为汉古辞也。○逯案。玉台历九秋篇董桃行为一首十二章。非十二首。〗

历九秋兮三春。遣（玉台遗字上有分字。乐府、广《文选》、《诗纪》作遗。）贵客兮远（《类聚》作一。）宾。顾多（《类聚》作名。）君心所亲。乃命妙伎才人。炳若日月星辰。

序金□兮玉觞。宾主递起雁（乐府误作写。）行。杯若飞电绝光。交觞接卮结裳。慷慨欢笑万方。

奏新诗兮夫君。烂然虎变龙文。浑如天地未分。齐讴楚舞纷纷。歌声上激（《文选》注作彻。）青云。

穷八音兮异伦。奇声靡靡每新。微披（玉台作笑。）素齿丹唇。逸响飞薄梁尘。精爽眇眇（乐府、广《文选》作《耳少》々。）入神。

坐咸醉兮沾欢。相樽促席临轩。进爵献寿翻翻。千秋要君一言。愿爱不移若山。

君恩爱兮不竭。譬若朝日夕月。此景万里不绝。长保初醮结发。（广《文选》、《诗纪》作发结。）何忧坐成（玉台作生。乐府字缺。）胡越。

携弱手兮金环。上游飞阁云间。穆若鸳凤双（乐储作缺。）鸾。（乐府作燕。注。一作鸾。）还幸兰房自安。娱心极（乐府作乐。）意难原。

乐既极兮多怀。盛时忽逝若颓。寒暑革御景回。春荣随风飘摧。感物动心增哀。

妾受命兮孤虚。男儿堕（乐府作随。注。一作堕。）地称珠。（玉台、乐府、广《文选》作姝。草堂诗注作殊。）女弱虽（玉台、乐府作难。）存若无。骨肉至亲更疏。奉事他人托躯。

君如影兮随形。贱妾如水浮萍。明月不能常盈。谁能无根保荣。良时冉冉代征。

顾绣领兮含辉。皎日回光则（玉台作侧。）微。朱华忽尔（乐府作示。广《文选》作是。《诗纪》云。一作是。）渐衰。影欲舍形高飞。谁言往思（玉台作恩。）可追。

荠与麦兮夏零。兰桂践霜（乐府作履。注。一作霜。）逾馨。禄命悬天难明。妾（玉台作委。）心结意丹青。何忧君心中倾。（○玉台新咏九。《乐府诗集》三十四。广《文选》十三。又《文选》四南都赋注古乐府有历九秋妾薄命行歌辞。引纷、云二韵。《类聚》四十二引伦、唇、尘、神四韵。草堂诗笺三十四锦树行注引殊、无二韵。）


○投宪丞启

某闻古者穷士求知，孤臣荐拔，或三岁未尝交语，或一言便许忘年。奇偶之间，彼何相远。则运租船上，便获甄才；避雨林中，俄闻托契。此又无由自致，不介而亲者也。某洛水诸生，甘陵下党。曾游太学，不识承宫；偶到离庭，始逢种皓。悬芦照字，编苇为资。遂窃科名，才沾禄赐。常恐涧中孤石，终无得地之期；风末微姿，未卜栖身之所。侍郎议合机彖，望逼台衡。每叙群才，常推直道。昨者摄齐邱里，撰刺膺门。伏蒙清诲垂私，温言假煦。内惟孤贱，急被辉华。觉短羽之陵飚，似穷鳞之得水。今者方祗下邑，又隔严扃。谁谓避秦，翻同去鲁。伫见汉朝朱博，由宪长以登庸；愿同晋室徐宁，因县僚而迁次。下情无任。


【和琅琊王依古诗】

少年好驰侠。旅宦游关源。既践终（《类聚》作经。）古迹。聊讯（《类聚》作平。《诗纪》云。一作谇。）兴亡言。隆周为薮泽。皇汉成山樊。久没离宫地。安识寿陵园。仲秋边风起。孤蓬卷霜根。白日无精景。黄沙千里昏。显轨莫殊辙。幽途岂异魂。圣贤良已矣。抱命复何怨。（○《文选》三十一。《诗纪》五十三。又《类聚》三十三作依古诗。引源、言、魂三韵。）


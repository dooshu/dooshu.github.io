○授王晙朔方道行军总管制

黄门：古者猃狁孔炽，匈奴浸骄，则设以三策，虽属备胡之典；方於五材，未闻去兵之义。不有行者，谁能捍之？正议大夫行鸿胪少卿上柱国朔方军副大总管王晙，倜傥多智，坚刚竭节，每读前史，思齐古人。辞家而志灭獯戎，报国而躬先将校。顷虞南牧，城彼朔方，萧关洞开，沙漠无事。既获全军之利，则维保塞之劳，嘉其善谋，必有成绩。昔北逐虏者，任专而决外；西护羌者，功遂而条上。用明分阃之重，式副齐坛之期。朝实佥谐，尔其俞往。可持节充朔方道行军大总管，仍兼安北大都护，丰安、定远、三城等军，及侧近州军，宜依旧例，并受晙节制。其安北都护府，移於中受降城安置。兵须足食，理藉加屯，今正农时，务及耕种。并缘边兵募，亦委量事通融，苟非切便，即（阙）停减总处置讫奏闻，即驰驿准例发遣。主者施行。


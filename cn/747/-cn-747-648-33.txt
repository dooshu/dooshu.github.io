○许刘总出家制

门下：朕闻西方有金仙子，自著书云：“昔我於无量劫中，舍国城、妻子，以求法要。”朕尝闻其语，未见其人；安知股肱之间，目验兹事。脱身羁网，诚乐所从；舍我絷维，能无永叹。遂其高尚，良用怃然。具官刘总，五岳孕灵，三台降瑞，位兼将相，代袭勋庸。视轩冕若浮，弃妻孥犹脱屣。屡陈章表，恳愿舍家，勉喻再三，终然不夺。朕又移之重镇，宠以上公，莫顾中人之情，遂超开士之迹。於戏！张良却粒，尚想高踪，范蠡登舟，空瞻遗象。功留鼎鼐，誓著山河，长存鱼水之欢，勿忘香火之愿。宜赐法号大觉，仍赐僧腊五十夏。主者施行。


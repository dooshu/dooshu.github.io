○册鲁王为皇太子文

维太和七年，岁次癸丑，八月甲申朔七日庚寅，皇帝若曰：王者钦若天道，君临万方，必崇上嗣，以固邦本，所以尊守器而重承祧也。我祖宗受天明命，光宅区夏，元光被於生灵，利泽霈於遐荒。逮予寡昧，继缵鸿绪，虔畏寅惧，不克负荷，思崇大典，用建元良。俾膺主鬯之重，式叶奉先之庆。咨尔元子鲁王永，惟哲淑聪明，温文粹和，夙表岐嶷，生知孝敬。洎苴茅分社，磐石启藩，蕴东平乐善之心，慕河间大雅之操。天纵宏量，日新令猷，人神协志，蓍龟献兆。是用命尔为皇太子，往惟钦哉！修己有度，敬事无违。居必思义，动必率礼，讲道励学，亲师尚贤。则可以正曜於前星，配德於重海，以承列祖，以奉粢盛。恢宏懿图，无忝丕命，可不慎欤！


○获晋侯

秦穆公归，至于王城，（晋惠公五年，秦帅师伐晋，获晋侯以归。王城，秦地。）合大夫而谋曰：“杀晋君与逐出之，与以归与复之，孰利？”公子絷曰：“杀之利。”（絷，丁立切。）公孙枝曰：“不可。”公子絷曰：“吾将以重耳代之。晋君之无道莫不闻，重耳之仁莫不知。杀无道，立有道，仁也。”公孙枝曰：“耻一国之士，又曰‘余纳有道以临汝’，无乃不可乎？不若以归，要晋国之成，复其君而质其嫡子，（质，脂利切。）使父子代处秦，国可以无害。”

非曰：秦伯之不霸天下也，以枝之言也。且曰“纳有道以临汝”，何故不可？絷之言杀之也，则果而不仁；其言立重耳，则义而顺。当是时，天下之人君莫能宗周，而能宗周者则大国之霸基也。向使穆公既执晋侯，以告于王曰：“晋夷吾之无道莫不闻，重耳之仁莫不知，且又不顺，既讨而执之矣。”于是以王命黜夷吾而立重耳，咸告于诸侯曰：“吾讨恶而进仁，既得命于天子矣，吾将达公道于天下。”则天下诸侯无道者畏，有德者莫不皆知严恭欣戴而霸秦矣。（“莫不”，一本作“慕”字。）周室虽卑，犹是王命，命穆公以为侯伯，则谁敢不服？夫如是，秦之所耻者亦大矣。（“耻”，一作“集”。）弃至公之道。（一作“至公大中之道”。）而不知求，姑欲离人父子，而要河东之赂。（是役也，秦取晋河东之地而置官司。）其舍大务小、违义从利也甚矣。霸之不能也以是夫。


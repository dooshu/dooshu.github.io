寿严少师三十韵


云际中兴圣，星精命世贤。
千秋真遇主，八柱已承天。
岳降生申日，岩居梦说年。
作霖龙蛰起，华国凤仪骞。
握斗调元化，持衡佐上玄。
声名悬日月，剑履逼星躔。
补衮功无匹，垂衣任独专。
风云神自合，鱼水契无前。
已属经纶手，兼司风雅权。
春华霏藻翰，宫锦丽瑶编。
润色皇猷远，铺张帝业鲜。
语缄温树密，宴和柏梁篇。
履盛心逾小，承恩貌益虔。
神功归寂若，晚节更怡然。
密勿孤忠励，仪刑百辟先。
还将调燮理，却养寿祺绵。
德邵身弥健，形和气自延。
三朝见元老，七帙俨真仙。
不睹松乔寿，焉知柱石坚？
条风初变律，淑景正催妍。
瑞霭浮南极，长庚耀蓟壖。
沙明堤骑拥，云湿羽衣翩。
垂柳摇金屈，飞花簇玳筵。
筹增至几万，桃实又三千。
鹤曲传瑶岛，鹏霄驻彩旃。
云仍看接武，春色上华颠。
历纪庄椿固，功存汗竹宣。
毕公年未艾，裴相望逾悬。
福迓天休永，名因帝眷全。
所希垂不朽，勋业在凌烟。






○計典乍竣眾志方新乞崇寔行以端士習事 【 察典】

臣初入該科、會逢京察、先是咨訪四出、議論繁多眩惑恫疑、人人重足、加以無名揭帖、相望通衢、而傾危幾成俗矣、幸明旨申飭再三、當事諸臣、公明長厚、一時別白、較若鑑衡、而人心於是乎大定、虞廷黜陟、其蔑以加此矣、顧念斯時也、風波始息、朝署一新、是沐者彈冠之秋、浴者振衣之會也、轉移化導、詎可視為緩圖、昔人有言、貪夫殉利、烈士殉名、葢士之趨朝。猶賈之趨市也。百變而百趨之。疾於影響。臣不敢遠有所引、姑就前此六年之內、人情變態、為　陛下陳之、壬午以前、權奸在事、黨同伐異、閃爍動人、天下之人、以為時之所尚者或在彼也。論此數年中風俗為確於是乎媚竈乞墦、甘心罔上、苟蒙一顧、罔恤生平、即鄉黨自好者流、猶或望而趨之、故其為習也。奔競而可鄙。　陛下一旦鋤根據、斥比周、曾不移時、而奔競息癸未以後、泰運方亨、引用老成、復諸擯棄、天下之人、以為時之所尚者固在此也、於是乎悻悻立名。高自標榜。爭蹊取徑漸失本真。即□瑜相半者流。猶將襲而取之。故其為習也矯激而不情。　陛下一旦塞速化之途、嚴出位之禁、曾不移時、而矯激平。夫奔競矯激二者則有間矣此望彼趨。神於倏忽士習之變。何常之有。今之簡汰而議黜者。詎不足為永鑒哉。然而士當事時。奔競不可。矯激不可。則其囂然嗜進之心。與夫勃然邁往之氣必將醞蓄騰湧而未能頓消。故士習巧偽。致煩明旨議論紛起。上惕聖衷。此其彰明一驗也。臣嘗謂人情之在天下。猶水之在地中。不流於此。即流於彼。不潰於東。即潰於西。即涿?頁為江湖。匯為巨澤。而怒濤驚浪猶且日夜嘶號。故夫善治水者。非壅閼遏絕之難而疏通利導之為貴。善敷教者。非振刷防範之務。而潛消默化之為先。　陛下試為今日人心計。將恃六年之黜陟防之乎。抑導之使歸而後巳耶。誠思有以導之、莫若崇恬靜以消其競、敦本寔以袪其浮、取夫不役於世味者而尊禮之、以示其的、流濁而□□其源、則無乎勿清矣、絲棼而務尋其緒、則無乎勿理矣、葢人之難知也、似是而非者亂之也、故孟子闢鄉愿、而曰居之似忠信、行之似廉潔、中庸定君子小人之介、而蔽之以闇然日章、的然日亡、夫謂之闇然、初何加於日用常行之外、然而言君子者必歸焉、謂之的然、豈無烜赫動人之事、然而言小人者必歸焉葢篤志潛修、與立異近名、本來原自逈別、實心任事。與矯情于譽者。究竟終必殊科。此誠偽之間、識者辨之早也、今天下皆知君子當用。而怕不快其闇然之迹。皆知小人之當遠。而或偶中其的然之机皆知鄉愿之可惡、而或難於似忠信廉潔者之非剌、何惑乎人心之愈趨愈變、而卒無定歸也哉、伏乞特敕該部、乘茲簡汰、咸與維新、自今考察之後。一應進退人才。寧寔毋華。寧拙毋巧。遏之於舉世之所必趨。而察之於人情之所易忽當官慎矣、必細覈諸月旦、議論是矣、必夷考其躬行、一節奇矣、必歷稽其素履、其才果真、則高明沉潛、品不同而同適於用、豈容操一轍而廢百途、其質本贋、則果敢脂韋、弊不同而同害於事、豈容狥一曲而開眾竇、迹之所在、有甚不諧於俗者、要其心原無所為、則雖異猶同也、毋使椎朴孤介之士、一槩混於庸人、而終身蠖屈、以為天下之口寔、一時行事、有若大異於人者、乃其心、窃有所覬、則雖義亦利也、毋使色取行違之輩、一旦竄入君子、而借其赤幟以塗天下之耳目、葢士之挾筴而來也、疇不欲托諸功名以垂不朽、而乘机搆會、本無定趨、故欲使天下之拱手揖讓而輕功名。不可能也。使天下之尋塗索軌而不以便捷爭功名。猶可能也。轉移化導、在　陛下加之意而巳、抑臣猶有說焉、進退人才者、部院事也進退大臣者、　陛下事也、大臣之品不同。有以德勝者。有以才勝者。德勝者落落難合。怕無以結人主之知。而才勝者。特達圓融。必預獲夫先容之助。故知人則哲。自古難之。昔文帝漢之英主也。而季布先朝舊臣也。一人譽之。則自河東召至闕下。一人毀之。則自闕下遣還河東。布即嘵嘵面陳。竟置勿察。彼其一人之身而毀譽倏忽、愛憎隨之、况積毀與群譽者哉、故明主之簡用大臣。無他術也。慎其愛憎而不以毀譽則善矣臣願　陛下以振刷吏治之心、致詳於視聽以明鑒萬里之用、旁燭於幾微、可否付諸外庭、是非公之天下、則疑間不生、舉措悉當而眾賢不和於朝、治化不臻於上理者、未之有也、

皇明經世文編卷四百三十終








◇与东阳盛法师书

菩萨戒弟子王筠法名慧炬稽首和南：问讯东阳盛法师。弟子昔因多幸，早蒙觐接，岁月推流，逾三十载，钦慕风德，独盈怀抱，间以山川，无由礼敬。司马参军，仰述存眷，曲垂访忆。既荷录旧之情，兼佩殷勤之旨，欢欣顶戴，难为譬说。仰承垂和履福，享年九十有四。嗤绛人之未高，同殷宗之遐寿。且耳长直已过顶，齿刚会不先落，延华驻彩，怡神辅性，自非宿殖善因，何以招斯胜果？尊年尚齿之诚，怀德敦旧之款，依风慕道之深，欣羡景仰之至，兴居在念，寤寐载怀。弟子恨此樊笼，迫兹缨锁，无由问道，抚躬如失。庶心期冥会，咫尺江山，道术相忘，弃置形迹，惟愿敬勖，保此期颐，赤松朱发。复何足贵，飞锡腾躯。真在旦夕，指陈丹款。殊未伸畅，傥惠一言，岂不幸甚！弟子筠稽首和南。（《广弘明集》二十四）


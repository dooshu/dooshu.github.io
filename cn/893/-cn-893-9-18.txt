驾去温泉宫后赠杨山人





《唐书》：京兆府昭应县有宫在骊山下，贞观十八年置，咸亨二年始名温泉宫，天宝六载更曰华清宫。治汤井为池，环山列宫室。又筑罗城，置百司及十宅。



少年落魄楚、汉间，[一]风尘萧瑟多苦颜。

自言管、葛竟谁许，长吁莫错还闭关。[二]

一朝君王垂拂拭，剖心输丹雪胸臆。

忽蒙白日回景光，[三]直上青云生羽翼。

幸陪鸾辇出鸿都，[四]身骑飞龙天马驹。[五]

王公大人借颜色，[六]金章紫绶来相趋。[七]

当时结交何纷纷，片言道合唯有君。

待吾尽节报明主，[八]然后相携卧白云。

[一]《汉书》：郦食其家贫落魄，无衣食业。《北史》：杨素少落拓，有大志，不拘小节。琦按：扬雄《解嘲》：“何为官之拓落也。”颜师古曰：“拓落，不耦也。”落拓，盖倒用以取新耳。楚，战国时楚王所据之地。汉，汉水之滨。



[二]江淹《恨赋》：“闭关却扫，塞门不仕。”



[三]鲍照诗：“白日回清景。”



[四]《后汉书》：“光和元年，始置鸿都门学生。”章怀太子注：“鸿都，门名也，于内置学。时其中诸生，皆敕州、郡、三公举召，能为尺牍、词赋及工书鸟篆者，相课试，至千人焉。”



[五]《翰林志》唐制，学士初入院，赐中厩马一匹，谓之长借马。《渔隐丛话》：唐学士例借飞龙厩马。《唐书·兵志》：其后禁中增置飞龙厩。《汉书·西域传》：“大宛国多善马，马汗血，言其先天马子也。”颜师古注：“大宛国有高山，其上有马，不可得，因取五色母马置其下，与集，生驹，皆汗血，因号曰天马子云。”傅玄诗：“寄言飞龙天马驹。”



[六]《吕氏春秋》：“王公大人，从而礼之。”



[七]《北山移文》：“纽金章，绾墨绶。”李善注：“金章，铜印也。”《宋书》：太宰，太傅，太保，丞相，司徒，司空，大司马，大将军，太尉，凡将军位从公者，骠骑、车骑将军，凡诸将军加大者，征镇、安平、中军、镇军、抚军、前、左、右、后将军，征虏、冠军、抚国、龙骧将军，皆金章紫绶。



[八]《梁书》：萧子恪与弟子范等，尝因事入谢，高祖在文德殿引见之。从容谓曰：“望卿兄弟尽节报我耳。”






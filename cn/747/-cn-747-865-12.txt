○奉迎太庙神主请车驾出城议

陛下方见於祖宗，展孝思於迎奉。酌人情而制礼，迎庙主以为宜。臣等未见旧章，止依情理，以车驾出城为是。其迎奉之仪，请下礼仪使酌量草定。

尹拙

拙，颍州汝阴人。梁贞明五年举三史，摄本镇馆驿巡官。仕後唐，累迁御史大夫检校虞部郎中。晋天福四年入为右补阙，八年迁左司员外郎。汉初召为司马郎中宏文馆直学士。周显德初拜检校右散骑常侍国子祭酒。入宋终秘书监。


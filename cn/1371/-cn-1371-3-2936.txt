书逆旅壁

市远过三里，店孤无四邻。



窄才容一客，久或住经旬。



病妪求风药，樵儿馈爨薪。



人情愈谙熟，来往不辞频。



书逆旅壁

百忧袭暮年，怀抱日骚屑。

虽云归故乡，何异万里客。



穷冬迫寒饿，凛有在陈厄。



驾言适近村，惨惨天欲雪。

人沽村市酒，马啮山坡麦。



旅炊杂沙土，得饱何暇择。



手皲若龟兆，面槁无人色。



士穷自其分，所幸全大节。

功名已甑堕，身世真瓦裂。



不学玉关人，饥鹰方夜掣。




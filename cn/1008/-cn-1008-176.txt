赵蕃　呈杨谨仲监庙三首

只道无前辈，于今识后凋。

形容犹矍铄，鬓发自飘萧。

早日破万卷，暮龄甘一瓢。

纷纷盈郑卫，洗耳骤闻韶。

赵蕃

赵蕃　呈杨谨仲监庙三首

刘孔何如士，欧苏敢并行。

江山故好在，人士熟知名。

道遇澄清使，为言月旦评。

经过才一见，已似慰平生。

赵蕃

赵蕃　呈杨谨仲监庙三首

地占清江胜，居兼水竹幽。

衡门阻静僻，高卧乐优游。

深雾隐玄豹，沧波翻白鸥。

弓旌不可挽，刍牧政旁搜。

赵蕃


○进西南备边录状

伏以犬戎历代为患，国之仇雠，南蛮自经负恩，常怀反侧，西蜀两路，实系安危。臣顷在西川，讲求利病，颇收要害之地，实尽经远之图，因著《西南备边录》十三卷，臣所创立城镇，兼画小图，米盐器甲，无不该备。昔萧何收秦图书，具知厄塞，军国之政，莫切於斯。谨封进上，庶裨圣览。第四卷叙维州本末，尤似精详。所冀圣慈知臣竭力奉公，尽心立事，所至之地，不敢苟安。轻黩宸严，伏增战越。


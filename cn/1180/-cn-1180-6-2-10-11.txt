答本兵方金湖言边功宜详核


辽左之功，信为奇特。伏奉圣谕俯询，谨具奏如别揭。

但细观塘报，前项虏人有得罪土蛮，欲过河东住牧等语。虽其言未可尽信，然据报，彼既拥七八百骑，诈谋入犯，必有准备；我偏师一出，即望风奔溃，骈首就戮，曾未见有抗螳臂以当车辙者。其所获牛羊等项，殆类住牧家当，与入犯形势不同。此中情状，大有可疑。或实投奔之虏，边将疑其有诈，不加详审，遂从而歼之耳。今奉圣谕特奖，势固难已。但功罪赏罚，劝惩所系，万所获非入犯之人，而冒得厚赏，将开边将要功之隙，阻外夷向化之心。其所关系，非细故也。

且李成梁节被宠赉，已不为薄。异时边将以功荫子未有世袭者，而渠每荫必世，又皆三品以上大官，今再欲加厚，惟有封爵耳。祖宗旧例，武臣必身临行阵，斩将搴旗，以功中率乃得封。今据所报，彼固未尝领兵当敌，如往者战平虏、擒王杲也。昔唯赏荫，今乃加封，厚薄亦非其伦也。

孤待罪政府，十年之间，措画该镇颇殚心力。今奉温纶谬奖，亦岂不欲掠此勋阀以为光宠？但其中实有未安于心者，故不敢不披其愚。望公虚心再审，务求至当，以服人心。若果无可疑，则功懋懋赏，国家自有彝典，孤何敢强置一喙哉！统维鉴裁。






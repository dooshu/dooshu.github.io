○贬宋申锡开州司马制

敕：正议大夫新授太子右庶子上柱国赐紫金鱼袋宋申锡，顷由艺文，擢处近密，谓能洁已，可以佐时。遂越常资，超外大任，自参枢务，骤易寒暄。嘉谋蔑闻，丑迹斯露，致兹狱诉，实骇朝听。俾穷根本，亦对词称，以左验之间，有所漏网，正刑之际，姑示宽恩。於戏！朕自君临，推诚宰辅，常务仁恕，以保和平。岂意鱼水之期，翻贻吴越之虑，抚事兴叹，中宵耿然。是用重难，亲临鞫问，谋及耆德，遍於名卿。庶其尽忠，颇为审克，屈兹彝宪，俾佐遐藩。凡百具寮，宜知朕意。


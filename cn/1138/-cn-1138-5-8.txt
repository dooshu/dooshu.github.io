送洪中堂视师五省（代王少司农作。）

圣主敷文德，宗臣镇远方。
禁中颁虎节，天上过龙骧。
车出周方叔，筹分汉子房。
据鞍辞玉陛，聚米话金汤。
祖帐倾朝辇，临岐拜御床。
貂裘传内殿，羽扇到岩疆。
七萃皆鱼丽，千旗尽鸟章。
名驹追月疾，劲弩射潮强。
鹅鹳知兵气，蛟龙避甲光。
军中閒蹴鞠，陌上课条桑。
料敌纡奇策，登民伫小康。
楚人安叔子，蕃姓识汾阳。
旌节安西部，弓刀出塞装。
陈琳来幕下，王粲在戎行。
不日埋铜柱，先声下越裳。
蛮君输象齿，洞女贡椰浆。
露布驰三殿，风烟静八荒。
梅花参笛曲，杨柳入铙章。
下客牵朝役，全家滞夜郎。
苍梧云在望，黄耳信难将。
子舍迷鸿雁，公行咏斧斨。
亲衰难负弩，子弱解携筐。
奏凯知无敌，还朝宴未央。
山河开带砺，日月绘旂常。
庶以钧陶力，斑衣归草堂。


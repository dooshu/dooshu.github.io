偕熊令君伯甘游乌伤云黄山


结轸迈长路，枉道登寒山。
雅志悦清旷，惠好携盘桓。
回溪抱閒墅，密筱卫幽阑。
方塘畜委涧，长薄沥微湍。
绿草虽已歇，朱华犹未残。
阴岫白云泄，落日青松寒。
峰稠迷向背，岭峻绝追攀。
东瞻出海峤，西顾指吴关。
双江挂树杪，万灶霭林端。
俗比羲唐近，地与畏垒宽。
和弦愧同调，击壤庶齐观。





○阿育王寺碑後记

此寺碑记，尝为寇盗隳坏，久无竖立。有好事僧惠印，录其旧文，藏於箧笥。又与老宿僧明秀、志诠寺主僧志（阙一字）上座僧栖云、都维那僧巨嵩会议，重建其碑焉，余美其乐善。会剡越间有隐逸之士曰范的，业文攻书，未遇于时，常萍泊云水间。余邀以书之，添圣境游观之一事。略记端由于碑後云。太和七年十二月一日，明州刺史于季友记。

卢宏宣

宏宣字子章。开成中官给事中，累迁节度使，进太子少傅，封固安县伯。


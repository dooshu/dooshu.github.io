174　二目視一國萬目視人主　鄭長者之書


「人主以二目視一國，一國以萬目視人主。」外儲説右上。此名言也。鄭長者之書，見漢藝文志。

【閻按】「人主」二句，見韓非子，爲齊宣王之語。宣王聞之，鄭長者有言：「夫虚静無爲而無見也。」方爲鄭長者語。王氏漢藝文志攷證却合。

【集證】漢志「道家」：「鄭長者一篇，六國時。先韓子，韓子稱之。」師古曰：「劉向别録云：鄭人，不知其名。」王氏志攷曰：「袁淑真隱傳：鄭長者，隱德無名，著書一篇，言道家事，韓非稱之。世傳是長者之辭，因以爲名。」






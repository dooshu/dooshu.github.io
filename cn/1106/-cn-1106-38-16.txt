○为裴中丞上裴相贺破东平状

（裴中丞，行立。裴相，度。亦次《表》作。）

右伏以逆贼李师道克就枭擒，已具中书门下状贺讫。某忝居末属，（行立与度同族。）特受深恩，踊跃不宁，辄复披露。窃以自古中兴之主，必有命代之臣，一德同功，以叶休运。故申、甫、方、召，（邵，当作召。谓申伯、尹吉甫、方叔、召虎。）成宣王复古之勋；（《诗·车攻》，宣王复古也。）吴、邓、寇、耿，（谓吴汉、邓禹、寇恂、耿恂。一作“寇、邓、耿、吴”。）致光武配天之业。此皆上下齐志，中外悉心。虽成功则多，而陈力甚易。岂若阁下挺拔英气，迈越常流，独契圣谟，以昌鸿业。庙略初定，异议纷然，诋讪盈朝，萋斐成市。（《诗》：萋兮斐兮，成是贝锦。）阁下秉心不惑，定命弥坚。（《诗》：︳谟定命。）讨淮右之凶，则下车而授首；（淮右，谓吴元济。）服恒阳之虏，则驰使而革心。（恒阳，谓王承宗。度在淮西，布衣柏耆以策说度曰：“元济就擒，王承宗破胆矣。愿得书往说之，可不烦兵而服。”度遣之。承宗惧，请以二子为质，及献德、棣二州。）况师道恶稔祸盈，鬼怨神怒，恣行悖慢，敢肆欺诬。天兵四临，所至皆捷。次又舍其将校，许以归还，罪止一夫，恩加百姓，豺狼感化，枭镜怀仁。（枭、镜，注已见上。）自致诛夷，以成开泰，万方有庆，四海无虞，遂令率土之人，尽识太平之理。盛德大业，振古莫俦。然则布政明堂，勒功东岳，光垂后祀，辉映前王。神化永属于圣君，崇勋实归于宗衮。庆贺之至，倍万恒情。


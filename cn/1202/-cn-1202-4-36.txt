爲萧相国拜齐王表

臣无佐夏匡殷之功，威晋服楚之绩。业不题於宗器，声靡记於彝典。而超居上礼，邈乘峻爵。静念隆替，焦原非譬。【中谢。】臣以爲衆官咸事，帝谟所以式序；羣后克让，王猷所以载穆。况臣访德语勤，未洎伊稷之能；藉灵怀宠，仍滥周召之秩。故驻魂仰请，沥意归闻。理竭素牒，事罄丹史。具徽太微，备简玉绳。而才輶志浅，隔景绝炤。朱轮之使，【一作史。】日月亟?；金銮之尊，旦夕将拂。廵情览识，岂伊宁处。今便肃典内轩，恭服外屏。大夫有命，古或无违；王假有庙，今臣爲叨。三省空懦，震据於心。


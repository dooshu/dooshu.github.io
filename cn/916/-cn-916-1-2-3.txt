【龙蛇歌】

〖《吕氏春秋》曰：晋文公反国。介子推不肯受赏。自为赋《诗》曰云云。悬书公门而伏於山下。文公闻之曰：譆。此必介子推也。○逯案。龙蛇歌分见《吕氏春秋》、《史记》、《说苑》、《新序》、《淮南子》注及琴操等。辞各有异。《诗纪》均入古逸。今分别编此及汉诗中。〗

有龙于飞。周遍天下。五蛇从之。为之承辅。龙返其乡。得其（《类聚》作既得。）处所。四蛇从之。得其露雨。一蛇羞（《御览》作著。）之。槁（《吕氏春秋》作桥。《诗纪》同。《御览》无此字。）死於（《类聚》无於字。）中野。（○《吕氏春秋》介立篇。《类聚》九十六。《御览》九百二十九。《诗纪前集》二。）


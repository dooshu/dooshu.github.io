诸葛赓　归休亭

小筑危亭聚石淙，清溪环绕不通江。

栽成傲骨梅千树，呼出栖云鹤一双。

垂钓艇乘新涨水，摊书光借夕阳窗。

动名事事皆堪避，祇有诗情未肯降。

诸葛赓

诸葛赓　归休亭

日影初升竹半高，一天晴色读离骚。

凭栏对客浮樽斝，隔水听人正桔槔。

拂去梁尘饯乳燕，扫归松栗煮秋涛。

柴门正对青青柳，浪说新诗欲拟陶。

诸葛赓

诸葛赓　归休亭

水国微茫境不凡，箨冠萝带芰荷衫。

云归洞口鹿常卧，叶落巢门鸟自衔。

采药道人过峭壁，汲泉童子下层岩。

名山书卷封题处，多少烟霞护玉函。

诸葛赓


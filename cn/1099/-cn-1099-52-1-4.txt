○論財用疏 【 省節財用】

延綏達賊擾邊、王師久駐、糧餉缺乏、上厪廟議、屢遣廷臣、而計無所出、開中引鹽。則鹽法已壞。商賈不前鬻賣官吏。則名器徒隳實用亦寡。鄰方糴買。則貨輕腳重。運送艱難。至如附近穵運。民已不堪。逃亡相繼。外患未除。而內地先弊。夫官軍一出。輒已闕乏如此。設使經冬及春。賊勢不解。不知何以給之。一方用兵。尚且窘急如此。況遼東虜勢大張。邊患大作。湖廣貴州。軍旅繼動。不知何以應之。臣等每思至此、食不下咽、竊惟天下之財。其生有限。若非節畜於平日。豈能驟集於一時。近年以來、用度太侈、光祿寺支費、增數十倍、各處織造、降出新樣、動千百匹、顯靈朝天等宮、以　孝廟之憂勤恭儉而猶然若此內庭積弊難去也泰山武當等處、修齋設醮、費用累千萬兩、太倉官銀、存積無幾、不勾給邊、而取入內府、至四五十萬、宗藩貴戚、求討田土、占奪鹽利、動亦數千萬計、他如土木工作、物料科派、傳奉官員、俸錢皁隸、投充匠役、月糧布花、歲增月益、無有窮期、財用之匱。率由於此。當緊急闕乏之時。猶不為儆省節縮之計。將至大壞極弊。莫能救藥。其為禍患。何可勝言。向來大小衙門陳言會議。事有干碍內府及親王貴戚者。無問可否。槩令照舊。臣等屢嘗因事規諍、雖荷優容、未盡采納、伏願皇上念國計之艱、憫民力之困、躬行節儉、减省供應、絕異端無益之費。停內府不急之工。仍勑各衙門。凡有救荒革弊之策。畫一具奏。特賜准行。其事關財用者。尤加之意。則邦本既固。國用自舒。內治自脩。外攘自舉。而區區夷虜之患、不足慮矣。


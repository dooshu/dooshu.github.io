○隆国寺碑铭

朕闻乾坤缔构之初，品物权舆之始，莫不借形后土，藉覆穹苍。然二曜辉天，靡测盈虚之象；四溟纪地，岂究波澜之极。况乎法门冲寂，现生不灭之前；圣教牢笼，示有无形之外。故以道光尘劫，化洽含灵者矣。缅夫王宫发迹，莲披超步之花；神沼腾光，树曲低空之干。演德音於鹿苑，会多士於龙宫，福已罪之群生，兴将灭之人代。能使下愚挹道，骨碎寒林之野；上哲钦风，魂沈雪山之渴。丝飘法雨，清火宅而辞炎；轮昇慧日，皎重昏而归昼。朕逖览缃史，详观道艺，福崇永劫者，其惟释教欤！

文德皇太后凭柯琼树，疏派璇源，德照涂山，道光妫汭。流芬彤管，彰懿则於八纮；垂训紫宫，扇徽猷於万古。遽而yin精掩月，永戢贞辉；坤维绝纽，长沦茂迹。抚奁镜而增感，望陟屺而何追。昔仲由兴叹於千锺，虞邱致哀於三失，朕之罔极，实有切於终身，故载怀兴葺，创兹金地。却背邠郊，点千妆之树锦；前临终岳，吐百仞之峰莲，左面八川，水皎地而分镜；右邻九达，羽飞盖而云。抑天府之奥区，信上京之胜地。尔其雕轩架迥，绮阁临虚。丹空晓乌，焕日宫而泛彩；素天初兔，鉴月殿而澄辉。薰径秋兰，疏庭佩紫；芳岩冬桂，密户丛丹。灯皎繁华，焰转烟心之鹤；幡标迥刹，彩萦天外之虹。飞陛参差，含文灵而栖玉；轻帘舒卷，网靥宿而编珠。霞班低岫之红，池汎漠烟之翠。鸣佩与宵钟合韵，和风共晨梵分音。岂直香积天宫，远惭轮奂，阆风仙阙，遥愧雕华而已哉！

有元奘法师者，实真如之冠冕也。器宇凝邃，若清风之肃长松；缛思繁蔚，如绮霞之辉迥汉。腾今照古之智，挺自生知；蕴寂怀真之诚，发乎龆龀。孤标一代，迈生远以照前；迥秀十龄，架澄什而光后。以为淳风替古，浇俗移今，悲巨夜之长昏，痛微言之永翳，遂乃投迹异域，广餐秘教。乘杯云汉之外，振锡烟霞之表。滔天巨海，侵惊浪而羁游；亘地严霜，犯凄氛而独逝。平郊散绪，衣单雪岭之风；旷野低轮，肌弊流沙之日。遐征月路，影对宵而暂双；远迈危峰，形临朝而永只。研穷智境，探赜至真，心罄元津，研几秘术。通昔贤之所不逮，悟先典之所未闻，遂得金牒东流，续将断之教；宝偈西徙，补已缺之文。於时眷彼灵基，栖心此地。宏宣奥旨，叶方翠於祗林；远辟幽关，波再清於定水。朕所以虔诚八正，肃志双林，将延景福，式资冥助。奉愿皇太后逍遥六度，神游丹阙之前；偃息四禅，魂昇紫极之境。悲夫！玉烛易往，促四序於炎凉；金箭难留，驰六龙於晷漏。恐波迁树在，夷溟海於桑田；地是势非，沦高岸为幽谷。於是敬刊贞石，式旌真境，其铭曰：

三光照象，万品流形。人途超急，时代虚盈。淳风久谢，浇俗潜生。爱波滔识，业雾昏情。猗欤调御，迦维腾迹。妙道乘幽，元源控寂。鹫峰遐峙，龙宫广辟。慧日舒光，慈云吐液。眷言圣教，载想德音。义徽往劫，道冠来今。腾神九域，晦迹双林。汉梦如在，周星遽沈。悲缠奁镜，哀深栋宇。濯龙潜润，椒风韬绪。露叶朝侵，风枝夕举。云车一驾，悠哉万古。乃兴轮奂，实构雕华。紫栋留月，红梁藻霞。云窗散叶，风沼翻花。盖低凤偃，桥侧虹斜。爰有慧命，英气虚冲。孤标千载，独步三空。给园味道，雪岭餐风。智灯再朗，真筌重宗。四运周流，六龙驰骛。巨夜销气，函关启曙。茂德徽范，微尘表誉。勒美彼文，遐年永著。


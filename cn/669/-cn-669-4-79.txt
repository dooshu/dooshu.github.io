79　轉予于恤謂宣王四役


祈父傳謂：「宣王之末，司馬職廢，羌戎爲敗。」按通鑑外紀：「三十三年，王伐太原戎，不克。三十八年，王伐條戎、奔戎，王師敗績。三十九年，戰于千畝，王師敗績于姜氏之戎。四十一年，王征申戎，破之。」「轉予于恤」，蓋謂此四役也。

【全云】此二條乃亭林顧氏日知録中論宣王所本。

【元圻案】祈父正義曰：「周語云：『宣王三十九年，戰于千畝，王師敗績於姜氏之戎。』故言姜戎爲敗。常父美宣王命程伯休父爲大司馬，則休父賢者也。言職廢者，蓋休父卒後，他人爲之，其人不賢，故職廢也。」〇後漢書西羌傳：「宣王二十七年，王遣兵伐太原戎，不克。後五年，王伐條戎、奔戎，王師敗績。後二年，晉人敗北戎於汾隰，戎人滅姜侯之邑。明年，王征申戎，破之。」年分與外紀不符。






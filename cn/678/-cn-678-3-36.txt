詩說煙波縹緲處

予自並州還故里，館延福寺。寺前有小溪，風物類斜川，予兒童時戲劇處也。嘗春深獨行溪上，作小詩曰：「小溪倚春漲，攘我釣月灣。新晴為不平，約束晚來還。銀梭時撥刺，破碎波中山。整釣背落日，一葉軟紅間。」又嘗暮寒歸見白鳥，作詩曰：「剩水殘山慘澹間，白鷗無事釣舟閑。個中著我添圖畫，便似華亭落照灣。」魯直謂予曰：「觀君詩說煙波縹緲處，如陸忠州論國政，字字坦夷。前身非篙師、沙戶種類耶？」有詩，其略曰：「吾年六十子方半，槁項頂螺忘歲年。脫卻衲衣著簑笠，來佐涪翁刺釣船。」予嘗對淵材誦之，淵材曰：「此退之贈澄觀『我欲收斂加冠巾』換骨句也。」


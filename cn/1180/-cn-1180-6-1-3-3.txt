谢银币疏


昨该臣等以所辑《帝鉴图》册，进呈睿览，面蒙天语嘉纳。随又节奉圣谕：“卿等进《帝鉴图》册，于君道甚有裨益。赐元辅居正银五十两，纻丝四表里，以示朕嘉奖忠悃之意。钦此。”

伏念臣猥以迂疏，谬蒙知遇。虽无伊尹致其君必为尧舜之学，实有魏徵劝其主力行仁义之心。故每因事以纳忠，盖以责难而为敬。顾葵藿徒廑于倾向，而涓埃何补于崇深？岂意圣明，特垂鉴奖。恩纶温，已逾华衮之褒；彩币精鏐，更拜尚方之赐。宠荣荐被，感愧交并。履厚戴高，知报酬之无地；鞠躬尽瘁，惟捐殒以为期。






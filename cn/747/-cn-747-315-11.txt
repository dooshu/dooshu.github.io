○送薛九远游序

士之舒羽毛，宣声调，不在高位，在有道。自王充、元晏、左思名盛当时，价压百代。薛都卿以夷澹养素，以文章导志。自浙右游湖左，一句一韵，遍於衣冠，江山为之鲜润，烟景以之明灭。其馀情性所得，盖古人之俦欤！南阳有略兼有道之高，元晏之道，论其措意，则王充、左思，岂其远乎？惠然访余，告以行迈，将棹溪吴越，濡札江峤。东南胜事，落尔胸中，况为诸侯上宾。知大夫之官族，古所贵，勉之哉！病叟李遐叔赠。


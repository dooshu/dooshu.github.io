◇与瑗律师书

惠津和南，窃闻寻师万日，以礼见知。而津伏奉未淹，过蒙优接。昔邹阳上书，乃可引为上客，宋玉陈赋，则一赐以良田。且复康会来吴，才堪师表，摩腾入汉，行合律仪者哉？故知道在人宏，德不孤立，俦今访古，并非其例，岂可虚佩宠灵，坐安隆渥，便是名逾分外，誉超身表。但法轮初启，请业者如云，非直四海同风，天下慕义？遂令负笈之徒，排肩自远，归仁之士，继踵来仪，华阴成市，曾何足云，举袂如帷，岂得独高前代？况乃阐禅定之初门，开智慧之灯炬，信实倾河倒海，宣说不穷，先进者陷于金城，後生者摧其利齿，可号熏修戒善，能令十地璎珞，守持身行，则使八正庄严，允穆圣凡，叶和幽显，加有怀铅握锥之好，聚萤流麦之勤，或剖奉求珠，开河出宝；而惠津一介无取，内外靡闻，学谢悬钟，言惭散粉，同斯曲木，空厕直兰，类此蒹葭，谬参玉树，乃知沧溟汪，不待毫滴之珠，华岳穹崇，宁游尘之壤，譬兹秋凤，如彼春林，坠独叶不预百枝，落一毛何关六翮，正言身名，仰委触途，累区区寸诚，喻如皎日。意三边有务，四郊多垒，致使亏赞讲筵，请益成废，及言悲鲠，宁可具披？所冀难静障除，更敦谘受，不任恋结，行遣祗承。惠津和南。（《广弘明集》三十二，又一本在二十七上。案此与瑗答书，皆梁末侯景乱後也。）


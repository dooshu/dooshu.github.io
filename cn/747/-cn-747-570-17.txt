○代韦中丞贺元和大赦表

臣某言：优奉正月二日制书，大赦天下，永贞二年宜改为元和元年者。太阳既升，煦育资始，霈泽斯降，膏润无遗。臣某诚庆诚贺，顿首顿首。伏惟皇帝陛下仁化旁流，孝理宏阐，纪元示布和之令，肆眚见恤人之心。旷然涤瑕，得以迁善，涣发大号，申明旧章。农有薄征，市无强贾，勋勤是录，爵秩以班。宠宁间于幽明，泽必周于夷夏，近甸轻榷酤之入，远人忘水旱之灾。既行庆于官僚，亦推恩于天属，诸生喜黉塾之广庶老加絮帛之优。量入所以备凶，兴廉期于变俗。爰褒有客，尊贤之典惟新；载奉素王，宗子之道斯在。纶言一降，庶政毕行，怀生之伦，感悦无量。臣某等守在遐远，亲奉诏条，踊跃之诚，倍百恒品。无任感恩忭舞屏或之至。谨奉表陈贺以闻。


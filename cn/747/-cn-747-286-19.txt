○敕突厥可汗书

敕突厥儿可汗：内侍赵惠琮从彼还，一一口具，深慰远怀。儿表中犹言前年退马多，兼云苏农贺勒、处罗达三年在此。与儿更无外，庶事一家，所以赵惠琮去时，皆以实报，今者来报尚未体悉。且去年所将马来，前後数倍常岁，至於好恶，未必皆以儿知。其中老弱病患，及躯格全小，不堪驾驭，如何总留？所以略简多少，仍是十退一二，是於儿处大为存情，何故来章尚嫌多退？必若留售恶马，亦恐诸蕃笑人。儿既君长北蕃，复与朕为父子，须存分义，使远近知之，勿信下人专由利动。苏农贺勒、处罗达等续续市买，甚有次第，虽校迟少许，物并好於往时，不久当回，亦勿怪也。所欲遣使来者，既为父子之国，来往是寻常，须知平安，复申朝觐，伫闻来使，用慰朕心。冬中极寒，儿及平章事首领百姓并平安好，所有委曲，皆使至口具，遣书指不多及。


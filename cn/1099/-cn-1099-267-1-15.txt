○遼東軍餉論 【 遼東軍餉】

遼東古營并地也。其背為沙漠。花當吉列迷諸部落在焉。其面為滄溟。其餘氣為朝鮮。　邊海屏翰森然國初經制則備如此國朝設瀋陽遼陽三萬鐵嶺四衞。統于開元。以遏北狄之衝。金復海葢旅順諸軍。聯属海濱。以防島夷之入。烽堠星列。營寨碁布。東北籓籬。可謂固矣。洪武間、倭寇嘗以玩南方之心。而玩遼東。遼東之人。以禦北狄之法而禦倭寇。斬滅無遺。海氛蕩熄。劉江金線島之捷是巳。二百餘年。邊備如故。弘治十七年雖經由遼海未及登岸獨萬曆二十年倭破朝鮮。覬覦遼左天津。所謀更逆。今數年尚屯兵駐拒釜山西生浦未歸。　遼陽東至鴨綠江西至山海関一千四百六十里南至旅順海口北至開元城一千七十里朝廷下明詔。敕諭戒防。但所虞者。以地方千有餘里。衞所軍旅。凡九萬九千八百七十五員名。除新募應援兵不計。區區止藉山海關一路饋餉。我　朝北都燕。而遠漕江南粟。又自京師達于遼陽。飛輓不繼。邊卒輒叫呶待哺。甚至凶荒。士卒相食。萬一難守。交乘之勢委實難支根本之地所當計之早也密邇畿輔。倭寇之入兼以虜騎乘間。何以禦之。此其患。不在兵之不強。而在食之不足。食足則兵強。兵強則守固矣。邇者登萊運米達遼甚便。惜其不多旋復止。愚謂　國初軍屯商中之制。至為精當。而大壞極敝。司國計者。當深念而亟圖之。不當專責之幕帥而巳也。


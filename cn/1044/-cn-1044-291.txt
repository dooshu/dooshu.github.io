王禹偁　芍药诗

牡丹落尽正凄凉，红药开时醉一场。

羽客暗传尸解术，仙家重爇返魂香。

蜂寻檀口论前事，露湿红英试晓妆。

曾忝掖垣真旧物，多情应认紫微郎。

王禹偁

王禹偁　芍药诗

东君着意占残春，得得迟开亦有因。

曾与掖垣留故事，又来淮海伴词臣。

日烧红艳排千朵，风递清香满四邻。

更爱枝头弄金缕，异时相对掌丝纶。

王禹偁

王禹偁　芍药诗

满院匀开似赤城，帝乡齐点上元灯。

感伤纶阁多情客，珍重维扬好事僧。

酌处酒杯深蘸甲，折来花朵细含棱。

老郎为郡辜朝寄，除却吟诗百不能。

王禹偁


◇禅位太子诏（皇兴五年八月下未）

朕承洪业，运属太平，淮岱率从，四海清晏。是以希心玄古，志存澹泊。躬觉万务，则损颐神之和，一日或旷，政有淹滞之失。但子有天下，归尊于父，父有天下，传之于子。今稽协灵运，考会群心，爰命储宫，践升大位。朕方优游恭己，栖心浩然，社稷安，克广其业，不亦善乎？百官有司，其祗奉胤子，以答天休。宣布寓内，咸使闻悉。（《魏书·献文纪》）


陈造　病起二首

吏民两两议公痴，簿领空勤笑语稀。

元亮有诗新止酒，休文多病不胜衣。

飞尘懶拂孤三绝，止水初澄悟百非。

窗度凉颸残午梦，闲听喜鹊啅斜晖。

陈造

陈造　病起二首

老去难堪痼疾缠，支离甘受众人怜。

出门定被将迎困，紧闭风窗听雨眠。

陈造

陈造　病起二首

舞席歌筵自阔疏，麴生久送绝交书。

平生嗜好消磨尽，留得枯棋了索居。

陈造

陈造　病起二首

即病偷闲却自怡，坐凭竹几独多时。

铜炉烟畔熏风度，药臼声中昼漏迟。

政自腐肠严酒戒，不应了事悔儿痴。

净名文惠谁优劣，为问沾沾造化儿。

陈造


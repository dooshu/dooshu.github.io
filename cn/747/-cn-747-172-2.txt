○中书舍人王秀漏泄机密断绞秀不伏款於掌事张会处传得语秀合是从会款所传是实亦非大事不伏科（中书省二条）

凤池清切，鸡树深严。敷奏帝俞，对扬休命。召为内史，流雅誉於周年；荀作令君，振芳尘於魏阙。张会掌机右掖，务在便蕃；王秀负版中书，情惟密勿。理须克清克慎，慕金人以缄口；一德一心，仰星街而卷舌。温树之号，问且无言；恶木之阴，过而不息。岂得漏秦相之骑乘，故犯疏罗；资魏将之兵符，自轻刑典？张会过言出口，驷马无追；王秀转泄於人，三章莫舍。若潜谋讨袭，理实不容；漏彼诸蕃，情更难恕。非密既非大事，法许准法勿论，待得指归，方可裁决。


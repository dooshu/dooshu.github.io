○对瞽相判

〈得太常备宿悬於大祭，有瞽而无相步。所由请罪之。〉

礼以道志，乐以和声，为傧诏而率先，陈相步而汲引。是立扶主之称，式陈视了之司，相须而成，兼济为道。乃锺、牙之比义，实陈、雷之喻坚。等彼埙篪，宁闻独用；均兹黼黻，必在同施。惟太常之官曹，司雅乐之制度，虔承大祭，恭备宿悬。杳杳严更，滴银壶而始唱；锵锵逸韵，考金奏而斯闻。会彼伶人，咸资瞽者，心则通於师旷，目非类於离娄。子夏新名，徒起移冠之号；荆轲旧客，终闻击筑之娱。质明而行，已敷容於肃敬；晏朝而退，爰辍响於宫商。祝史正词，良非矫举；相步乖位，何懵规仪？就以逡巡，其谁告导？若蒙泉之无适，非大车之利往。虽六变六同，不齐其节；而及阶及席，是阙於言。良未展於扶主，礼将至於颠越，此而不罚，其有何诛？


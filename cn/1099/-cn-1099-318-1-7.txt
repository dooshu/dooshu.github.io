○陝西歲費軍餉疏 【 陝西軍餉】

理財之道、費出有大小、省其大、則小者可並省、大者費則小者雖省無濟也、歷查邇年戶部之議邊費率謂嘉靖初年、止五十九萬、至二十八年、加至二百二十一萬、至三十八年、加至二百四十餘萬、四十三年、又加至二百五十一萬矣、以致歲入不給歲出、是誠然矣、其內府京倉各項之正支、視嘉靖初年之增損該部所悉也、中間豈無大費可省而小費可節者乎。此非邊臣之敢預聞也。至于各邊之增費。大都十分在薊鎮。十七在宣大。遼東山西十二。而陝西四鎮。世庙時虜之劇患在薊門及宣大而陝西四鎮為緩故新額增減之数不同此可備查惟延綏因增入衞兵馬之支。稍增十一。其甘寧固歲額京運視嘉靖初年原數。非惟未增。抑尚多減革拖欠未解也。歷查陝西四鎮見定額餉、甘肅鎮歲額京運五萬一千四百九十餘兩、嘉靖三十六年以前、則歲發銀一十萬二千五百兩、今減其半、寧夏鎮歲額主客四萬五千兩、嘉靖十八年以前、則歲發銀七萬兩二十八年以後歲有減發、至三十八年、始定今數、歲減銀三萬兩、固原鎮歲額主客五萬兩嘉靖三十年以後、則歲發銀七萬三千四百餘兩、至四十五年減去二萬兩、近年益以召募游兵一營粮料草銀四萬共九萬兩、視舊額增兵馬三千、止加銀二萬兩、延綏鎮嘉靖四十四年以前、因挑選入衞遊兵四枝、歲發主客兵銀三十一萬九千八百六十餘兩、四十五年減主兵銀一萬二千六百餘兩、共歲額主客二十九萬七千二百餘兩、通計四鎮歲額止當薊鎮之半、陝西三邊東自延綏黃甫川。西抵甘肅嘉峪關。西南抵洮岷遠接四川松茂延長數千里。各鎮兵馬摠計兵四十餘萬。馬十餘萬匹。以分守紆遠之邊無所不寡南番北虜。四時戒備。而防秋防冬之調遣。守關守墩之行粮。一歲之費。芻粮數百萬計。除京運外。皆取足民屯鹽粮。視它鎮之半請帑銀者不類通查陝西八府二都司各衞民屯邊餉一年、該民運本色粮一十四萬八千一百二十餘石、折色粮銀八十二萬九千七百八十餘兩本色草八萬六千五百七十餘束、折色草銀四萬二千一百餘兩各衞所屯粮八十八萬二千七百五十餘石、屯草二百四十三萬四千七百八十餘束、中間其存留四　王府祿粮官吏師生俸折、各項倉粮驛草、視邊餉尚增倍差不與焉、是陝西民屯稅粮。視各省為獨重軍民終歲勤苦。除每歲全完外。其拋荒災傷疲累縣衞惟歲有拖欠則老家步軍經年無支。或僅支數月。未或別有請補或將京運妄有撥給也。各鎮事規不同。芻粮貴賤互異。本色半年。每月軍或六七八斗。而全石支者無幾也。折色半年。或四五六錢而計所糴貴者僅得五六七斗。賤者亦不滿石。是軍士之支視他鎮月支全粮。仍有行月二粮兼支者。多寡迥異也。馬支在邊各鎮僅半年。以夏秋就牧。而冬春始支草料。其陝西鎮有終歲無支。責之屯丁供養。遇調遣始支客餉者。雖固原中正二營聽征軍馬。冬春止支料價每月三錢。而草亦終歲無支。延綏草料俱無本色。議支折色銀有差。近雖量議稍加。率不足易買。每馬日草一束料三升之數。視他鎮歲馬全支者。所省尤多也。其各鎮客兵之支。遠調數百里外。日支行粮一升五合。本鎮近調百里外。者。日支粮一升。馬匹草料既支客餉。即省正支。擺邊之月。本折兼支。步軍半月之米。僅折銀一錢二三分。不足買米一斗。稍過者擕有些須盤費。尚可補凑充食。而貧者食不充腹。凍餒不禁。視薊鎮客兵日支銀五七分。及粮數升者。苦樂何如也。是九邊之中陝西四鎮之費帑銀之數少而他鎮之費為更多陝西之軍士歲經戰陣日與虜臨芻粮支少寒苦為獨罹視他鎮或經歲無虜或芻粮充裕者尚為安便也今當與其費之多者。查議節省。不宜復於少者而仍計減削以重苦之也。又邊腹之費。惟軍職冗濫為尤甚。軍不加多。而官增數倍。俸增鉅萬。一官之俸數軍之粮也故各邊軍有逃亡而粮無附餘者冗官食之也臣愚於受命督臨之初、亦嘗條議一節冗俸以勵軍職巳經具題該戶部覆議得臣所陳議、亦是務節用以寓激勸之意、但軍職世襲月支俸米、皆　祖宗舊制、其比試考選軍政激勸之法、未嘗不備、若遽如所議更變減折、恐武職官員貧寒者多、而益不能自立也、但俸米雖出本部、而職掌專于兵部、可否宜在該部議覆、若以事體重大、擅難輕動、臣則以為宜從舊制通候兵部再議施行等因、備行在卷、今該建議諸臣亦皆以軍職之冗食當革為言、而戶兵二部未即允行者誠以在京武職之眾。議論之多。憚于定制。而不敢輕議也。臣嘗以宗藩祿米。今值不繼尚可于　祖訓之定制。量議減折。而軍職獨不可于不堪策用輩議減折為言乎誠如該部之議。是視軍職反優于宗藩矣。若果京衛侍衞軍職原無加增。可免另議。其在外各省各邊新官既眾。舊官不堪策用者。量議減折。則每歲減支粮若干。即可省邊儲京運之數。不猶愈於裁減一二雜職文官以無損益於邊儲為得計耶。伏乞　勑下戶部悉心撿查各鎮邊儲之報、某鎮視嘉靖初年為增多、而兵馬是否巳增強眾、某鎮視以前年分為仍舊、為既減而兵馬僅未消耗、某鎮兵馬之支為獨重、可量議裁減、某鎮客兵之支為獨費、可量議節省、勿以地之遠近而異其支、勿以議論利害而忘其實、將見費之大者漸省、而少者可無煩剝削之苦、官之冗食既節、而歲省將不下數萬、帑藏庶可繼供而各鎮咸遂裒益矣、

皇明經世文編卷之三百十八終








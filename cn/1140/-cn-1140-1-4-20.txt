刘若木传

刘生日阳字若木宣城北乡人父大生为诸生知名早卒生依母氏体羸貌寝乡人不能识生亦不往干人独族弟祖琨善之尝借书读午夜不辍已习为诗所居临溪穷蹙无事独吟修渚大泽间不知者以为狂而其人实恪谨贫甚为童子授句读间与郡中诸词人往来业日进焚其旧稿益肆力学古日有常课毋敢缺顺治辛丑冬娶某氏貌亦寝夕将婚俄中疾若断股刿肾者不能交礼移宿召医医皆愕然就医于郡疾革载归及门而卒年二十有五贫不能殓祖琨为经纪其丧其诗清新浏爽余尝得数纸诵之洒然如疎钟江厈寺细雨板桥村叶黄山下路霜白渡头船荒村羣鸟乱破屋一灯昏市近鱼鰕春入馔时危鼓角暮关心古杉抱阁日光碧芳药垂阶露气凉鸡声一径竹风内烟火数家梅雨时皆警句为人所传然所积诗颇多岁尝成帙或数易稿死而零散不见其全为可惜也日阳奉母谨既死母日夜哭已梦来告曰儿夙世戒僧也以心动堕此法不当婚若不婚犹可数年活云

愚山子曰男女之际危矣哉僧以一念中堕为贫家子求丑女半夕婚不可得况渔色者乎世言诗能穷人刘生独贫夭不婚以绝嗟夫其穷一至斯乎


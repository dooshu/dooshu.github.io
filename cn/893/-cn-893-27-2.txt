奉饯十七翁二十四翁寻桃花源序





《名山洞天福地记》：桃源山，周围七十里，名“白马玄光之天”，在朗州武陵县。《一统志》：桃源山，在湖广常德府桃源县南二十里。其西南有桃源洞，一名秦人洞，洞北有桃花溪。故老传云：晋太元中，武陵渔人，沿溪行，忽逢桃树夹岸。复前行，得一山，山有小口，便舍船入。行数十步，豁然平旷，屋舍俨然，桑竹交通，鸡犬相闻，男女耕种，怡然自乐。见渔人，惊问所从来，为设酒殽。村中闻有此人，咸来问讯。自云先世避秦乱，率妻子来此，不复出。停数日，送出，渔人志之。太守即遣人随所志，迷不复得路。琦按：桃花源自陶渊明作记之后，无人复至其地，后人多云是仙境，或云乃托言耳，非实境也。好奇之士，慕想不可得，而指近地之山以当之，遂有桃源山，其实非昔之桃花源矣。



昔祖龙灭古，[一]道严威刑，煎熬生人，[二]若坠大火。三坟、五典，[三]散为寒灰。[四]筑长城，[五]建阿房，[六]并诸侯，杀豪俊。[七]自谓功高羲皇，国可万世。[八]思欲凌云气，求仙人，登封太山，风雨暴作。虽五松受职，[九]草木有知，而万象乖度，礼刑将弛，则绮皓不得不遁于南山，[十]鲁连不得不蹈于东海。[十一]则桃源之避世者，可谓超升先觉。夫指鹿之俦，[十二]连颈而同死，非吾党之谓乎?

[一]祖龙见二卷注，谓秦始皇。



[二]《楚辞·九思》：“我心兮煎熬。”



[三]孔安国《尚书序》：伏羲、神农、黄帝之书，谓之三坟，言大道也。少昊、颛顼、高辛、唐、虞之书，谓之五典，言常道也。



[四]《史记》：秦始皇三十四年，丞相李斯请史官非秦纪皆烧之，非博士官所职，天下敢有藏《诗》、《书》、百家语者，悉诣守尉杂烧之。有敢偶语《诗》、《书》，弃市。以古非今者，族。吏见知不举者，与同罪。令下三十日，不烧，黥为城旦。



[五]贾生《过秦论》：“乃使蒙恬北筑长城，而守藩篱，却匈奴七百余里。胡人不敢南下而牧马，士不敢弯弓而报怨。”



[六]《三辅黄图》：阿房宫亦曰阿城，惠文王造，宫未成而亡。始皇广其宫，规恢三百余里，离宫别馆，弥山跨谷。辇道相属，阁道通骊山八十余里。表南山之巅以为阙，络樊川以为池。作阿房前殿，东西五十步，南北五十丈，上可坐万人，下建五丈旗。以木兰为梁，以磁石为门，周驰为复道，度渭属之咸阳，以象太极，阁道抵营室也。



[七]《过秦论》：“堕名城，杀豪俊。”



[八]《史记》：秦始皇二十六年，制曰：“朕闻太古有号无谥，中古有号，死而以行为谥。如此，则子议父，臣议君也。甚无谓，朕勿取焉。自今以来，除谥法，朕为始皇帝，后世以计数，二世、三世，至于万世，传之无穷。”



[九]二十八年，始皇上太山，立石封祠祀。下，风雨暴至，休于树下，因封其树为五大夫。《野客丛书》：按应劭云：秦皇逢暴雨得五松，因封为五大夫。《独异志》：始皇二十八年，登封太山，至半道，忽大风雨雷电。路旁有五松树，荫翳数亩，乃封为五大夫。忽闻松上有人言曰：“无道德，无仁礼，而王天下，妄名帝，何以封!”左右咸闻，始皇不乐。归，崩于沙丘。



[十]绮皓遁南山，见二十二卷注。



[十一]鲁连蹈东海，见四卷注。



[十二]《史记》：赵高欲为乱，恐群臣不听，乃先设验。持鹿献于二世，曰：“马也。”二世笑曰：“丞相误耶，谓鹿为马。”问左右，左右或默，或言马以阿顺赵高，或言鹿者。高因阴中诸言鹿者以法。后群臣皆畏高。李善《文选注》：《风俗通》曰：秦相赵高，指鹿为马，束蒲为脯，二世不觉。



二翁耽老氏之言，[一]继少卿之作，[二]文以述大雅，道以通至精。卷舒天地之心，脱落神仙之境。武陵遗迹，可得而窥焉。问津利往，水引渔者；花藏仙溪，春风不知。从来落英，何许流出。[三]石洞来入，晨光尽开。[四]有良田名池，竹果森列，三十六洞，别为一天耶?[五]今扁舟而行，笑谢人世，阡陌未改，[六]古人依然。白云何时而归来，青山一去而谁往?诸公赋桃源以美之。

[一]《史记》：老子修道德，其学以自隐无名为务。居周久之，见周之衰，乃遂去至关。关令尹喜曰：“子将隐矣，强为我著书。”于是老子乃著书上、下篇，言道、德之意，五千余言，而去，莫知其所终。



[二]《文选》有李少卿与苏武诗三首。老氏之言，少卿之作，俱切李氏事用。



[三]何许，犹何处也。



[四]何晏《景福殿赋》：“晨光内照，流景外烻。”李善注：“晨光，日光也。”



[五]《述异记》：人间三十六洞天，知名者十耳，余二十六天，出《九微志》。



[六]扁舟，特舟也。阡陌，田间道也。俱详二卷注。






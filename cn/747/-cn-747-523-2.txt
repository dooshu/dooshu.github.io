○贺册皇太后表

臣某言：伏奉月日制书，奉太上皇后尊号曰皇太后。坤仪镇定，孝德昭升。大义冠於人伦，盛德光於史册。凡在臣子，不任跃。中贺。臣闻周室兴王，文母同其经理；汉皇嗣圣，明德赞其徽猷。伏惟陛下宏阐睿图，诞膺昌历；皇太后宣明懿范，超迈前修。家国庆灵，慈孝交感。尧门荐祉，延宝祚於无疆；长信颐神，播欢心於率土。由我爱敬，致兹雍熙；何幸万邦之人，亲逢千载之运。臣叨承奖任，职守藩条，阻拜彤庭，虽违於常典，载驰丹恳，倍过於恒情。


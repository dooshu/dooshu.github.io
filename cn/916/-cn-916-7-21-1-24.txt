【旦出兴业寺讲诗】

沐芳肃朝带。驾言抵（广弘明集作只。注云。明本作抵。）净宫。羽旗承去影。铙吹杂还风。吴戈夏服箭。骥马绿沈弓。水照柳初碧。烟含桃半红。由来六尘缚。宿昔五缠朦。见鹤徒知（广弘明集作□蒙。）谬。察象理难（《诗纪》云。一作还。）同。方积恧四辩。奚用语三空。（○广弘明集三十。《诗纪》六十八。又《类聚》七十六引宫、风、弓、红、同、空六韵。）


○论裴延龄表

臣某言：臣昨二十五日宰臣伏宣圣旨，以陆贽败官罪状，不可书於诏命。陛下慈仁爱人，恩宥愚直，仍令後有所见，得以上闻。臣忝职谏司，不胜大幸。臣等前所上表，言陆贽等得罪之由，起於谗构，此皆延龄每自倡言，以弄威宠。及奉宣示，奸诈乃明。陆贽久在禁垣，复典枢要，今之谴责，固出圣衷。窃以李克励志┰人，勤身奉职，惠爱之化，洽於细微，顷以公事之间，与延龄相敌，未贬之月，延龄亦以语人。谗构之端，群情是惑。臣闻大臣之体，出於谗辞，安可持密勿之言，为忿怒之柄？朝廷侧目，远迩摇心，百官素不能亲附延龄者，屏气私门，不知自保。陛下圣德下照，物无所遗，岂独厚於一夫，而乃薄於天下。伏惟发诚谨中官，备问闾里，有言延龄无罪，李克有过，臣实微眇，敢逃天诛？李克覆族亡家，於臣何害，事关大本，不敢自私。延龄奸计万殊，方司邦赋，必能公用财贿，阴结匪人，则他时之过，彰闻路绝。伏以贞观遗训，日经宸心，去其邪谋，以慰天下，幸甚幸甚。臣不胜恳迫之至。


卷一百三十三

钦定四库全书

历代名臣奏议卷一百三十三

明　杨士奇等　撰

用人

宋仁宗时欧阳修举米光濬状曰右臣伏自准勅计置河东沿边粮草所过州军遍见文武官吏不少其间临民治军可称边任者絶难得人伏见西头供奉官合门祗候岢岚军使米光濬年四十余世家代州熟知本路边事出於将种练习兵机兼有胆勇会弓马自到岢岚二年处置皆合事宜昨代州宁化各为守将非才引惹北人争侵疆界惟岢岚草城川正当北界要害之地去年北人来侵疆界光濬应机拒守故独岢岚得不侵却土地亦不张皇臣自过本军体问军民备得其实伏覩近降宣命指挥差李伟替令赴阙切以边鄙常患难材苟得其人岂宜屡易兼自有移替宣命军民竝各衆状举留其米光濬臣今同罪保举再任岢岚如再任後犯入已賍及边防军政但有一事败悮竝甘连坐具状奏闻伏候勅旨

又状曰右臣近曾同罪奉举西头供奉官合门祗候米光濬再任岢岚军使窃知朝廷为光濬病患曾加体量臣昨任岢岚亲见光濬絶无病状体问得去年偶因饮酒暂曾不安窃缘本人有心力会弓马谙熟边事善抚军民况岢岚当草城川一路地形平坦与北寇止隔界壕不比代州尚有险固扞御控扼尤藉得人臣尝见朝廷选择边将比及於武臣中求得一人常患难得而任使俟其知次第亦须年岁之间其米光濬於武臣中不易多得在岢岚既久又已知次第其人既不病患又无过犯料其替去别得差遣必与今任轻重一般与其移易往来不若责之久任况知光濬亦累曾乞替臣今所举非狥光濬之私盖为边防之计其米光濬伏望圣慈特加奨擢与优转一官且令再任以防缓急可以使唤如朝廷迁官及再任後犯入已賍及边事有所败悮臣并甘同罪

庆历三年修又论王举正范仲淹等劄子曰臣伏见朝廷擢用韩琦范仲淹为枢密副使万口懽呼皆谓陛下得人矣然韩琦禀性忠鲠遇事不避若在枢府必能举职不须更藉仲淹如仲淹者素有大材天下之人皆许其有宰辅之业外议皆谓在朝之臣忌仲淹材名者甚衆陛下既能不惑衆说出於独断而用之是深知其用矣可惜不令大用盖枢府只掌兵戎中书乃是天下根本万事无不縂治伏望陛下且令韩琦佐枢府移仲淹於中书使得参预大政况今参知政事王举正最号不才久居柄用柔懦不能晓事缄默无所建明且可罢之以避贤路或未欲罢亦可且令与仲淹对换当今四方多事二虏交侵正是急於用人之际凡不堪大用者去之乃叶天下公论不必待其作过亦不须俟其自退也况若令与仲淹对换则於举正不离两府全无所损伏望陛下思国家安危大计不必顾惜不材之人使妨占贤路如允臣所请即乞留中特出圣断指挥或尚未欲施行即乞降付中书令举正自量材业优劣何如仲淹若实不如即须自求引避以副中外公议

修乞力拒浮议终责任范仲淹等上奏曰臣伏闻范仲淹富弼等自被手诏之後己有条陈事件必须裁择施行臣闻自古帝王致治须待同心叶力之人相与维持而君臣相得之难谓之千载一遇今仲淹等遇陛下圣明可谓难逢之会陛下有仲淹等亦可谓难得之臣陛下既已倾心待之仲淹等亦又各尽心思报上下如此臣谓事无不济但顾行之如何尔况仲淹富弼是陛下特出圣意自选之人初用之时天下已皆相贺然犹窃谓陛下既能选之未知用之如何尔及见近日特开天章从容访问亲写手诏督责丁宁然後中外喧然既惊且喜此二盛事固以朝报京师暮传四海皆谓自来未曾如此责任大臣天下之人延首拭目以看陛下用此二人欲作何事此二人所报陛下果有何能是陛下得失在此一举生民休戚系此一时以此而言则仲淹等不可不尽心展效陛下不宜不力主而行使上不玷知人之明下不失四海之望臣非不知陛下专心鋭志必不自怠而中外大臣且忧国同心不必相忌而沮难然臣所虑者仲淹等所言必须先絶侥幸因循姑息之事方能救数世之积弊如此等事皆外招小人之怨怒不免浮议之纷纭而奸邪未去之人亦须时有谗沮若稍聼之则事不成矣臣谓当此事初尤须上下叶力凡小人怨怒仲淹等自以身当浮议奸谗陛下亦须力拒待其久而渐定自可日见成功伏望圣慈留意终成之则社稷之福天下之幸也

四年修又论郑戬不可为四路招讨上奏曰臣伏覩勅除郑戬知永兴军兼陕西都部管自闻此命外之议论皆以为非在臣思之实亦未便窃以兵之胜负全由处置如何臣见用兵以来累次更改或四路置都部管或分而各领一方乍合乍离各有利害唯夏竦往年所任郑戬今日之权失策最多请试条列臣闻古之善用将者先问能将几何今而不复问戬能将几何直以关中数十州之广蕃汉数十万之兵沿边二三千里之事尽以委之此其失者一也或曰戬虽名都部管而诸将自各有将又其大事不令专制而必禀朝廷假如边将有大事先禀於戬又禀於朝廷朝廷议定下戬戬始下於沿边只此一端自可败事其失二也今大事戬既不专若小事一一问戬则四路去永兴皆数百里其寨栅远者千余里使戬一一处分合宜尚有迟缓之失万一耳目不及处置失宜则为害不细其失三也若大小事都不由戬而但使带其权岂有数十州之广数十万之兵二三千里之边事作一虚名使为无权之大将若知戬可用则推心用之若知不可用则善罢之岂可尽关中之大设为虚名而以不诚待人其失四也今都部管名统四路而诸将事无大小不禀可行则四路偏裨各见其将不由都帅则上下相效皆欲自专其失五也今都部管是大将反不得节制四路而逐路是都帅部将却得专制一方则委任之意大小乖殊军法难行名体不顺其失六也若知戬果不可大用但不敢直罢其职则是大臣顾人情避已怨如此作事何以弭息人言其失七也料朝廷忽有此命必因韩琦等近自西来有此擘画琦等身在边陲曾为将帅岂可如此失计臣今欲乞令两府之臣明议四路不当置都部管利害其郑戬既不可内居永兴而遥制四路则乞落其虚名只令坐镇长安抚民临政以为关中之重其任所系亦大而使四路各责其将则事体皆顺处置合宜

修又论三司判官择人之利劄子曰臣伏见近差薛绅为转运使绅是三司判官资例合作转运使然外人议论未允者若以昔日差人更有不如绅者亦不足惟盖见朝廷近更新制不次用人凡旧转运使稍不材者悉令换易忽见却用薛绅所以人言未允昨来京东用沈邈替却晁宗简今用薛绅又更不及宗简此臣之所以未喻也平时无事公私上下从容吏无大小奉法守常而已所以龊龊廉谨不为大过虽庸暗缪懦者皆可苟禄偷安而朝廷可以不择贤愚一例差拨官虽渐滥犹未败悮今天下事势岂比向时盗贼纵横而州郡无备公私困乏而用度转多赋役繁兴而人户凋耗虽有出人之方尚恐不能了事岂可尚循旧例依次用人然臣窃思方今中外差除未肯脱去旧例如绅之辈谓其已作省判须令作转运则弊在差省判之时不早慎择也夫前已滥者不能骤去後来者又不择之永无澄清之时矣臣今欲乞详定差省判之法每遇阙人或令本省使副自举或朝廷先择举主令举主择人但重其保任同罪之法而不必限其资序如此则省判得人省判得人则将来有好转运使有好转运使则逐路澄清民纾用足以此而言择得一省判为数十州民之福其利甚大夫得人为利甚大则失人为害亦大矣伏望圣慈留意裁择

修改右正言论转运所按吏不必更令提刑体量上疏曰臣近见淮南按察使邵饰奏为体量知润州席平为政不治及不教阅兵士等朝廷以饰为未足信又下提刑司再行体量臣窃以转运提刑俱领按察然朝廷寄任重者为转运其次乃提刑尔今寄任重者言事反不信又质於其次者而决疑臣不知邵饰果是才与不才可信与不可信如不才不可信则又何疑然又不知为提刑者其才与饰优劣如何若才过於饰尚可取万一不才於饰见事相背却言席平为才邵饰合得罔上之罪矣若反以罪饰臣料朝廷必不肯行若舍饰与席平俱不问则善恶不辨是非不分况席平曾作台官立朝无状只令制勘亦不能了寻御史中丞以不才奏罢朝廷两府而谁不识乎其才与不才人人尽知何必更令提刑体量然後为定今外议皆言执政大臣托以审谨为名其实不肯生事而当怨须待言事者再三陈状使被黜者知大臣廹於言者不得已而行只图怨不归已苟诚如此岂有念民疾苦澄清官吏之意哉若无此意是好疑不决则尤是朝廷任人之失自去年以为转运使不察官吏特出诏书加以使名责其按察今按察使依禀诏书举其本职又却疑而不聼今後朝廷命令谁肯信之凡任人之道要在不疑宁可艰难於择人不可轻任而不信若无贤不肖一例疑之则人各心阑谁肯办事今邵饰言一不才显者所贵朝廷肯行然後部下振竦官吏畏服今反为朝廷不信却委别人则饰之使威谁肯信服饰亦慙见其下今後见事不若不为不独邵饰一人臣窃闻诸处多有按察官吏皆为朝廷不行人各嗟慙以谓任以事权反加沮惑朝廷之意不可谕也伏望圣慈特勅其邵饰所奏特与施行今後按察使奏人如不才老病灼然不疑者不必更委别官示以不信所贵不失任人之道而令臣下尽心

嘉佑元年修为翰林学士论用人之要在先察毁誉之人奏曰臣伏覩近降制书除贾昌朝为枢密使旬日以来中外人情莫不疑惧搢绅公议渐以沸腾盖缘昌朝禀性回邪执心倾险颇知经术能文饰奸言善为隂谋以陷害良士小人朋附者衆皆乐为其用前在相位屡害善人所以闻其再来望风畏恐陛下聪明仁圣勤俭忧劳每於用人尤所审谨然而自古毁誉之言未尝不并进於前而聼察之际人主之所难也臣以谓能知聼察之要则不失之矣何谓其要在先察毁誉之人若所誉者君子所毁者小人则不害其为进用矣若君子非之小人誉之则可知其人不可用矣今有毅然立乎朝危言谠论不附人主不附权臣其直节忠诚素为中外所称信者君子也如此等人皆以昌朝为非矣宦官宫女左右使令之人往往小人也如此等人皆以昌朝为是矣陛下察此则昌朝为人可知矣今陛下之用昌朝与执政大臣谋而用之乎与立朝忠正之士谋而用之乎与左右近习之人谋而用之乎或不谋於臣下断自圣心而用之乎昨闻昌朝隂结宦官创造事端谋动大臣以图进用若陛下与执政大臣谋之则大臣势在嫌疑必难启口若与立朝忠正之士谋之则无不以为非矣其称誉昌朝以为可用者不过宦官左右之人尔陛下用昌朝为天下而用之乎为左右之人而用之乎臣伏料陛下必不为左右之人而用之也然左右之人谓之近习朝夕出入进见无时其所谗谀能使人主不觉其渐昌朝善结宦官人人喜为称誉朝一人进一言暮一人进一说无不称昌朝之善者陛下视聼渐熟遂简在于圣心及将用之时则不必与谋也盖称荐有渐久已熟於圣聪矣是则陛下虽断自圣心不谋臣下而用之亦左右之人积渐称誉之力也陛下常患近岁以来大臣体轻连为言事者弹击盖由用非其人不叶物议而然也今昌朝身为大臣见事不能公论乃交结中贵因内降以起狱讼以此规图进用窃闻台谏方欲论列其过恶而忽有此命是以中外疑惧物论喧腾也今昌朝未来议论已如此则使在其位必不免言事者上烦圣聼若不尔则昌朝得遂其志倾害善人坏乱朝政必为国家生事臣愚欲望圣慈抑左右隂荐之言采缙绅公正之说早罢昌朝还其旧任则天下幸甚臣官为学士职号论思见圣心求治甚劳而一旦用人偶失外庭物议如此既有见闻合思裨补

修又举胡瑗奏曰臣伏见新除国子监直讲胡瑗充天章阁侍讲有以见圣恩奨崇儒学褒劝经术之臣也然臣等窃见国家自置太学十数年间生徒日盛常至三四百人自瑗管勾太学以来诸生服其德行遵守规矩日闻讲诵进德修业昨来国学开封府并鏁厅进士得解人中三百余人是瑗所教然则学业有成非止生徒之幸庠序之盛亦自是朝廷美事今瑗既升讲筵遂去太学窃恐生徒无依渐以分散窃以学校之制自昔难兴惟唐太宗时生徒最多史册书之以为盛美其後庠序废坏至于今日始复兴起若一旦分散诚为可惜也臣等欲望圣慈特令胡瑗同勾当国子监或专管勾太学所贵生徒不至分散

修又举梅尧臣状奏曰臣等忝列通班无裨圣治知士不荐咎在蔽贤伏见太常博士梅尧臣性纯行方乐道守节辞学优赡经术通明长於歌诗得风雅之正虽知名当时而不能自逹窃见国家直讲见阙二员尧臣年资皆应选格欲望依孙复例以补直讲之员必能论述经言教导学者使与国子诸生歌咏圣化于庠序以副朝廷育材之美如後不如举状臣等并甘同罪

修举处士陈烈状曰臣伏见国家崇建学校近年以来太学生徒常至三四百人此朝廷盛美之事数百年来未尝有也然而教导之方必慎其选其进德修业必有笃行君子可以不言而化者使居其间以为学者师法庶几内修其实不止聚徒之多为虚名之美也伏见福州处士陈烈清节茂行着自少时晚而益勤久而愈信非惟一方学者之所师盖天下之士皆推尊其道德谓宜以礼致之朝廷必有裨补近闻命以官秩使教学於乡里其礼甚薄未足以称励贤旌德之举臣今乞以博士之职召致太学虽未能尽其材亦足以副天下学者之所欲而成朝廷崇贤劝学之实

再举陈烈状曰臣尝奏举福州处士陈烈有道德可为博士处之太学窃闻朝廷命以官秩俾之讲说而烈辞让不起臣亦尝知烈之为人其学行高古然非矫激之士其所藴蓄亦欲有所施为况圣恩优异襃贲所及足以劝天下之为善者在烈不宜辞避然其进退之际亦有所难盖朝廷前命以本州教授彼方辞让而遽有国学之召义不得不辞然自古国家乐贤好士未始不如此在下者逡廵而避让在上者勤勤而不已以励难进之节而天下靡然识上有好贤不倦之心上下相成以劝风俗臣谓朝廷宜再加优命致烈必来则於其进退之际已足以勉励媮薄臣今欲乞未命以官但且召至京师彼必无名辞避俟其既至徐可推恩况今胡瑗疾病方乞致仕学校之职不可阙人能继瑗者非烈不可欲乞早赐指挥

修又举进士张立之状奏曰臣伏见朝廷之议常患方今士人名节不立民俗礼义不修所以取士多滥而浮僞难明愚民无知而冒犯者衆盖由设教不笃而奨善无方也伏见徐州进士同三礼出身见守选人张立之能事父母有至孝之行着闻乡里本州百姓僧道列状称荐前後长吏累次保明安抚臣僚亦曾论奏至今未蒙朝廷甄擢其人母年八十无禄以养铨司近制於选人秪许入边远官立之家居则患禄不逮亲欲就远官则难於扶侍有至孝之行而进退失所有累荐之美而襃劝不及於立之养亲之志所希至少於朝廷奨善之道所施至多伏望圣慈特下铨司采问本人行止及前後论荐迹状与一本州合入官所贵旌一士之行劝一乡之人伏以古今致理先於孝子劝赏最勤今孝悌之科久废不举旌表之礼久阙不行欲乞今後应有孝行着闻累被荐举者与一本州官令自化其乡里仍乞着爲永式其张立之如允臣所奏乞送铨司施行

四年修又论包拯不当代宋祁为三司使状奏曰臣闻治天下者在知用人之先後而已用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而後名节者亦势使之然也朝廷主教化风俗之薄厚治道之污隆在乎用人而教化之行於下也不能家至而谆谆谕之故常务尊名节之士以风动天下而耸励其媮薄夫所谓名节之士者知廉耻修礼逊不利於苟得不牵於苟随而惟义之所处白刃之威有所不避折枝之易有所不为而惟义之所守其立於朝廷进退举止皆可以为天下法也其人至难得也至可重也故为士者常贵名节以自重其身而君人者亦常全名节以养成善士伏见陛下近除前御史中丞包拯为三司使命下之日中外喧然以谓朝廷贪拯之材而不为拯惜名节然犹冀拯能执节守义坚逊以避嫌疑而为朝廷惜事体数日之间遽闻拯已受命是可惜也亦可嗟也拯性好刚天姿峭直然素少学问朝廷事体或有不思至如逐其人而代其位虽初无是心然见得不能思义此皆不足恠若乃嫌疑之迹常人皆知可避而拯岂独不思哉昨闻拯在台日常自至中书诘责宰相指陈前三司使张方平过失怒宰相不早罢之既而台中僚属相继论列方平由此罢去而以宋祁代之又闻拯亦尝弹奏宋祁过失自其命出台中僚属又交章力言而祁亦因此而罢而拯遂代其任此所谓蹊田夺牛岂得无过而整冠纳履当避可疑者也如拯材能姿望虽别加进用人岂为嫌其不可为者惟三司使尔非惟自涉嫌疑其於朝廷所损不细臣请原其本末而言之国家自数十年来士君子务以恭谨静重为贤及其弊也循默苟且颓堕寛弛习成风俗不以为非至於百职不修纪纲废坏时方无事固未觉其害也一旦黠虏犯边兵出无功而财用空虚公私困弊盗贼并起天下骚然陛下奋然感悟思革其弊进用三数大臣鋭意於更张矣於此之时始增置谏官之员以宠用言事之臣俾之举职由是修纪纲而绳废坏遂欲分别贤不肖进退才不才而久弊之俗骤见而骇因共指言事者而非之或以为好讦隂私或以为公相倾陷或谓沽邀名誉或谓自图进取羣言百端几惑上聼尚赖陛下至圣至明察见诸臣本以忘身徇国非为己利谗间不入遂荷保全而中外之人久而渐信自是以来二十年间台谏之选屡得谠言之士中间斥去奸邪屏絶权幸拾遗救失不可胜数是则纳谏之善从古所难自陛下临御以来实为甚盛於朝廷补助之效不为无功今中外皆安上下已信纎邪之人凡所举动每畏言事之臣而事无巨细亦惟言事是聼原其自始开发言路至今日之成效岂易致哉可不惜哉夫言人之过似於激讦逐人之位似於倾陷而言事之臣得以自明者惟无所利於其间尔而天下之人所以为信者亦以其无所利焉今拯并逐二臣自居其位使将来奸佞之人得以为说而惑乱主聼今後言事者不为人信而无以自明是则圣明用谏之功一旦由拯而坏夫有所不取之谓廉有所不为之谓耻近臣举动人所仪法使拯於此时有所不取而不为可以风天下以廉耻之节而拯取其所不宜取为其所不宜为岂自薄其身亦所以开诱他时言事之臣倾人以觊得相习成风此之为患岂谓小哉然拯所恃者惟以本无心尔夫心者藏於中而人所不见迹者示於外而天下所瞻今拯欲自信其不见之心而外掩天下之迹是犹手探其物口为不欲虽欲自信人谁信之此臣所谓嫌疑之不可不避也况如拯者少有孝行闻於乡里晚彰直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以解天下之惑而全拯之名节不胜幸甚臣叨尘侍从职号论思昔尝亲见朝廷致谏之初甚难今又获见陛下用谏之效已着实不欲因拯而坏之者为朝廷惜也臣言狂计愚伏俟诛戮

五年修举布衣苏洵奏曰臣猥以庸虚叨尘侍从无所裨补常愧心顔窃慕古人荐贤推善之意以谓为时得士亦报国之一端往时自国家下诏书戒时文风励学者以近古盖自天圣迄今二十余年通经学古履中守道之士所得不可胜数而四海之广不能无山岩草野之遗其自重者既伏而不出故朝廷亦莫得而闻此乃如臣等辈所宜求而上逹也伏见眉州布衣苏洵履行淳固性识明达亦尝一举有司不中遂退而力学其论议精於物理而善识变权文章不为空言而期於有用其所撰权书衡论机策二十篇辞辨闳伟博於古而宜於今实有用之言非特能文之士也其人文行久为乡闾所称而守道安贫不营仕进苟无荐引则遂弃於圣时其所撰书二十篇臣谨随状上进伏望圣慈下两制看详如有可采乞赐甄録谨具状奏闻

庆历三年监察御史里行包拯论县令轻授疏曰臣闻古之所重为民父母者县令耳今之所贱而不能振起风教者亦县令耳盖擢用之际未精其选凡其清流素望或稍挟权势之人即苟谋他官耻为县道但庸人下品甘於其职虽郡隶吏卒皆能诃制苟免罪戾之不暇欲振起风教为民父母其可得乎且今朝廷仕进清选大臣子弟偶缘文墨或希辟命即自下僚擢陞馆职不然才出外任例为签判不繇为县便作通判知州洎为长吏昧於民情懵然其间不知治道之出况四方多务令长尤在得人欲乞今後贴职并签判及京朝官凡历任中不曾任县令及知县者不得便为长吏按察之官且令知县方得入通判知州如此则宰邑得其人长吏亦不能侥求而至

四年拯请不用苛虐之人充监司第一劄子曰臣窃见诸道转运司自兼按察及置判官以来并提点刑狱等体量部下官吏章疏相继颇伤烦碎兼闻审刑院大理寺日近奏案尤多倍於往年况无大段罪名竝是掎摭微累不辩虚实一例论奏孤弱无援者则按以深文权势豪猾者则纵而不顾内则狥一身之利以殖其私外则窃振职之名以图其进效尤无耻惟恐不及至有公清守节之人或不曲事左右为衆所嫉者即被加诬构成其罪遂使守已之士或负终身之玷可不痛惜哉且治平之世明盛之君必务德泽罕用刑法故董仲舒曰阳为德为春夏当和煦发生之时隂为刑为秋冬在虚空不用之处以此见天任德不任刑也王者亦当上体天道下为民极故不宜过用重典以伤德化昔暴世法网凝密动罹酷凶下不堪命卒致溃乱老子曰其政察察其民缺缺其政闷闷其民淳淳臣愿圣明鉴於此言而无忽焉方今民力凋残国用窘廹若乃专用刻薄好进之吏则民不聊生窃恐非国家之福也虽朝廷累降诏命约束罕或遵禀此弊不去为患寖深欲望圣慈宣谕执政大臣应转运提刑等竝令精选廉干中正之人以充其职苛细矫激之辈屏而不用则天下幸甚拯又进第二劄子曰臣先曾上言以诸道转运使自兼按察及置判官以来并提点刑狱等体量部下官吏颇伤烦碎兼审刑院大理寺奏案尤多倍於往年况无大段罪名并是掎摭微累不辨虚实一例论奏此盖苟图振举之名以希进用之速尔遂使天下官吏各怀危惧其廉慎自守者则以为不才酷暴非法者则以为干事人人相效惟恐不逮民罹其患无所诉告殆非陛下委任之本意也其被体量之事或智虑所不及或人情偶不免若非切害亦可矜悯虽欲改过其路亡繇岂不痛惜哉兼访间天下茶塩酒税逐处长吏曲徇转运使之意以求课额羡溢民则例遭配买商旅则倍行诛剥为国敛怨无甚於此且朝廷设按察提刑之职盖欲去贪残之吏抚疲瘵之俗今乃务为苛网人不聊生窃恐未为国家之福也比者幸属郊禋盛礼大霈庆泽欲乞於赦书特行约束凡官吏先被体量者情非重犯咸许自新後或不悛必寘於法庶使悔过之人免负终身之累其诸处茶盐酒税亦乞除元额外不得擅增课利骚扰人户应系自来诸般调率且乞权罢以安海内生灵之心伏望圣慈少赐省察

仁宗时拯引王旦等故事论奏曰臣读先朝实録大中祥符中并益二州岁满当代先帝徧閲侍从官姓名谓辅臣曰此等各有所长然求其文雅适用可委方面者鲜矣每念有唐名贤比肩而出何当时得人之多也王旦等曰方今下位岂无才俊或恐拔擢未至尔然观前代求贤不求其备不以小疵掩其大德今兹立朝之士谁为无过陛下每务保庇之然流言稍多则亦梗於任使大都迭相称誉近乎党纠过讦非近乎公鉴其爱憎唯托上圣诚哉是言至切至当缘近世之患正在於此以四海之广不患无贤而患在信用之不至尔且顷岁以来凡有才名之士必遭险薄之辈假以他事中伤迨乎屏弃卒不得用议者迄今痛惜之欲望圣慈申命宰执应臣僚素有才行先以非辜被谴如杨紘王鼎王绰等虽曾叙用未复职任者竝乞复与甄擢或委之繁剧必有成效如是则风化日益美贤杰日益耸积之以久和气洽乎上下矣

拯知谏院请复封驳疏曰臣伏见朝廷近日凡有除改制命已行或物论未允者则臣僚上疏论驳因而追改者有之然未若精择而後用之之审也故外议諠然谓进退可否之柄不专於上流闻四方大损国体且两汉而下竝以左曹给事中显驳正之任李唐尤重其选若擢用未当则论列于内不显扬于外盖不欲明君之过沽己之直也近代则不然但建一策议一官则必扬言于朝以为己功噫为臣之选岂当如是乎窃覩国家循旧例置门下封驳司以近臣兼领未尝见封一勅驳一事但有封驳之名而无封驳之实因循不振岂不惜哉且历代典故沦废多矣此局幸而未坠只在举而行之臣请特正封驳之职选两制以上慎重介直不挠者主之或命谏官兼掌应有除授之制竝先由门下其不可者得以辨别是非封还诏勅如此则差易改正兼免漏泄少裨圣政

拯又请先用举到官疏曰臣伏覩近日降勅节文委中书枢密院选举主二十人令举堪充知州通判知县各一员者盖国家精择良吏之深旨也所有内外被举之人至今未见擢任兼访闻逐路转运使累有体量到州县长吏等其间不才贪猥之尤甚者欲乞所举人内先次进用令往彼冲替若候人数足日方议差除则疲乏之民受害深矣况幅员至广官吏至衆黩货暴政十有六七若不急於用人以革其弊亦朝廷之深忧不可不察

拯又论委任大臣疏曰臣尝读汉书谷永传曰帝王之德莫大知人诚哉是言也夫王者端居岩廊之上垂拱而仰成者以能知人能官人使之然尔或异於是则虽尧舜之焦劳癯?亦不能成无为之化也伏惟陛下以明叡之姿励精求治之切中外臣僚才与不才固无有能逃圣鉴者矣且丞弼之重最为今之极选而治乱系焉若乃挺然尽心敢任天下之责者即当委而付之设或拱默取容以徇一身之利者亦当罢而去之惟在陛下神机洞照甄别而信任之尔若任而不择择而不精非止不能为治抑所以为害矣夫近臣中素有公望实才衆所谓贤者陛下既得而知之亦宜亟擢而用之若知而不能用用而不能尽其才何以致理哉不可以边陲不耸恬然便谓无事况诸路饥馑相继财用不足府库虚竭士卒骄惰振举纪律杜絶萌渐正是可为之时固宜参用贤者助成治体此尤不可缓也大抵今之居位者挟奸佞则蔽善而背公溺爱憎则卖直而嫁祸??然但以势利相轧苟得无耻岂有援贤进能之意乎倘令如是辈比肩竝进而望风俗日益美教化日益成其可得哉论者皆曰今若以廉直退让有才之士择焉而用置诸左右则向日之失立可矫正而邪谄苟且忌刻奸险之徒当不令而去矣陛下何惮而不为哉臣以孤贱之迹叨预言责之任图所以为报者惟思倾竭愚虑庶可上裨圣政万分之一?陛下少留神明则天下蒙幸

拯又论大臣形迹事疏曰臣伏见朝廷累年以来凡进用庶官裁处大事必避形迹以为公道上下相蔽习以为常有才者以形迹而不敢用不才者以形迹而不敢去事有可为者以形迹而不为事有不可行者以形迹而或行此盖苟避中伤以防後患尔为身谋则可为国谋则不当如是此最时政之大害也且天子择宰相宰相择诸司官长诸司官长参举僚属俾公卿大夫而下各称其职然後推诚委任坦无疑贰则中外协济政务修举如此而不臻治平者臣所未谕也臣伏读唐书太宗朝或言魏徵阿党者帝使温彦博验之无状因令彦博让之且曰今後不得不存形迹他日徵入奏曰臣闻君臣协契义同一体岂可不存公道惟事形迹若君臣上下同遵此路则邦之兴丧或未可知帝瞿然改容曰吾已悔之矣又高宗尝责侍臣不进贤才李安期对曰圣帝明王莫不劳於求贤逸於任使设使尧舜苦已癯瘠不能用贤亦王化不行况天下至广非无英彦但比近公卿荐引即遭嚣谤以为朋党况沈滞者未伸而在位者已损所以人思苟免竞为缄默若人主虚已招纳广务捜访不忌恩雠惟能是用谗既不入谁敢不竭忠诚此皆事由君上非臣下所能致也高宗深纳其言所以贞观永徽之代最号太平者盖由广延纳之道推至公之心使之然矣宜乎载在史册焕为美谈伏自陛下嗣守神器已逾二纪日御便殿孜孜求治虽古先格王未有如是之焦劳也而时多疵疠民未富庶国廪罕蓄邦计益削者何也盖知人用人之道恐有所未尽尔昔齐桓公问管仲曰何者害霸曰不能知人害霸也知而不能用害霸也用而不能信害霸也信而又使小人参之害霸也夫管仲一诸侯佐尔犹慎於信用小人况巍巍盛德复将有所间然乎伏望陛下奋乾刚之威确然英断申命宰执进用贤隽斥去形迹之弊以广公正之路判忠佞抑侥幸察左右爱憎之说延中外谠直之议慎重名器振举纲目则可使教惇于上民悦于下召天地之和气致邦国於永宁惟在陛下日慎一日力行而已

拯又弹宋庠疏曰臣等今日中书传谕奉圣旨宣示宋庠自辨及求退等事臣等蒙陛下擢任处之谏垣惟采取天下公议别白贤不肖敷闻于上冀陛下倚任常得其人以熙大政不使贪冒非才者得以胶固其位害败于事乃臣等之职分陛下所责任者也固不敢缘私诋欺变白为黑惑乱陛下耳目动揺大臣爵位以取奇誉巧资身计斯亦臣等所自信陛下所明照者也臣等昨於二月二十二日具劄子论列宋庠自再秉衡轴首尾七年殊无建明略效补报而但隂拱持禄窃位素餐安处洋洋以为得策且复求解之际陛下降诏未及断章庠乃从容遂止其请足见其固位无耻之甚也今乃自辨谓臣等议论暗合己意臣等亦谓宋庠本意暗合天下之议论斯不近於欺乎陛下所深察矣且云无过则又不然臣等窃以前代至于祖宗之朝罢免执政大臣莫不以其谟明无效取羣议而行也何则执政大臣与国同体不能尽心竭节灼然树立是谓之过宜乎当黜非如羣有司小官之类必有犯状挂于刑书乃为过也唐宪宗朝权德舆为宰相不能有所发明时人讥之俄以循默而罢复守本官宪宗聪明仁爱之主也德舆文学德行之臣也当时罢免只缘循默不必指瑕末致罪名而然也至如祖宗朝罢免范质宋琪李昉张齐贤亦只以不称职均劳逸为辞未尝明其过也近岁方乃摭拾细故托以为名扬于外廷斯乃不识大体之臣上惑圣聼有乖举措非所以责大臣之义也宋庠岂无细过臣等不言之者盖为陛下惜此事体臣等所陈惟陛下圣度详处若以为是则乞依前来劄子早赐施行傥以臣等为谤讟时宰敢肆狂妄亦乞治正其罪重行降黜臣等无任激切竢命之至

拯请选谏议大夫疏曰臣谨按唐六典隋氏门下省置谏议大夫从四品下龙朔中改为正谏大夫开元初复旧凡置四人掌侍从规谏仗下後言朝政得失故其秩峻其任重历代以至祖宗未尝轻授近岁殊不选择但以任叙迁如眘镛等辈昏瞶不才而皆践此职是以朝廷名器容易假人紊黩典常莫斯之甚臣欲乞今後应少卿少监等该磨勘改官如曾经职司委是素有才望为衆所推者方得转谏议大夫其余不得徇入止授以大卿监所贵官无滥进流品益清

拯请选用提转长吏官上疏曰臣闻王者之縂治天下也内则宰臣百执事外则按察之官刺史县令而已若中外各得其人协心以济则陛下垂拱仰成无为无事矣夫转运使提点刑狱在乎察官吏之能否辨讼狱之寃滥以至生民利病财赋出入莫不莅焉事权至重责任尤剧设非其人则一路受敝如州县之职不举按察之吏又不以闻则朝廷无繇而知是一方之民有终无告者矣昔汉宣帝曰与我共理天下者其惟良二千石乎盖刺史县令耳目接於民事政令所出惨舒攸繋今朝廷既以轻授又数数更易其才者虽有育民济治之具亦乌所施设或又况庸庸者乎今粗举一二条陈如左窃见近日除授转运使但理资序不甚选择若江西路刘纬利州路李熙辅皆知识庸昧衆所共知其提点刑狱亦未甚得人若广西潘师旦江东令狐挺京西张士安河北席平皆素非干敏之才或无廉洁之誉猥当是选宜乎不任其职虽近例竝委两制奏举然所举之人或才者又格以微文不用故不才者往往进焉乃是诃其细而忽其大恐非任才之意也欲乞今後应除转运使先望实而後资考则所得精矣凡举提刑若保荐之人不协公议即乞责其谬举别委他官如此则可絶徇私之请矣刺史县令前後条约非不丁宁其中滥进者亦衆如曹琰自通判便授润州大郡果非理决人致死又闻韩松知鼎州缘本州控接蛮界居尝屯治军马旧系武臣知州後乞选差文资况韩松累任以不治闻岂可当此边任乎欲乞今後应差知州竝令有司精核治状审验人才以州郡繁简要僻差而授之庶几不至败事所有奏举县令即令流内铨选注繁剧不治之邑是则民瘼少而和气可召矣伏望圣慈申命宰府奉而行之则天下幸甚

拯请选河北知州疏曰臣近伴北使往回窃见河北当路州军各系近边控扼之地所有知州等竝是朝廷一一精选盖欲谨边防训士卒以为急务今则不然但能增饰厨传迎送使人及曲奉过客便为称职则美誉日闻若稍异於此则谤议纷然往往因此降黜者有之缘每年两次人使往来动经七八个月逐处豫为准备不敢少懈况去岁两度非次人使乃是一年之内迎送絶无虚日又何暇略谋训练哉兼访闻北朝日夕点集兵马添创营寨但以西讨为名然戎狄之心殊不可测议者虽云盟誓坚固万无负德且安不忘危利或生害又况已然之兆不可不预为之备也臣观一路武臣未甚得人但售进市恩结挟弭谤尔一旦急用必无成功加以边备未完边廪未实苟有骚动将何取济此朝廷所宜深虑也臣欲乞今後应缘边及当路知州部署钤辖驻泊等竝武臣中不以官位高下但选擢有武艺将材可用者任之专责以守备抚驭之术如有实效不可以浮议数有移替俾军民安其政令缓急不至败事如允臣所奏即乞特赐指挥

拯请选广南知州疏曰臣窃见广南应系知州例差奏?京朝官初任知县及一考者伏惟世禄之胄鲜惇义教童孺之岁便忝仕籍未尝学政即使司民甫越朞年又移典郡且一邑之事尚未练悉六条之重安可责成地虽远僻不可轻授方国家多务调率旁午远民困重尤在得人臣前任瑞州日具知其事或无軄官处只是知州独员管勾其猥冗恣横之辈则惟诛求庸懦懵昧者又全不晓事民罹其害无所诉告提刑转运使惮其远恶复不能廵历按劾但上下相蒙耳臣欲乞今後奏?京朝官合该广南知州者竝令於次任知县内选有治绩及举主者方得差移并乞勘会元无职官处各选置一员仍令转运提刑司非时不得差出所贵关掌郡事辑宁异俗

拯请选利州转运使疏曰臣伏见中书劄子知巴州杨佐奏昨体量得廵检?士宁为事过当非理打骂兵士州司取勘及提刑转运使廵历到州问?士宁有何不协只一向盘问所劾官况顿士宁与李熙辅有旧虑作本司采访施行若顿士宁指论臣诏法何以遵守又见本路提刑司奏巴州见禁廵检顿士宁并兵士等及转运使李熙辅到彼审问?顿士宁口称屈抑及分析知州不公事一面行遣差官往彼推勘及差利州通判史世隆往巴州权交替知州杨佐赴置院照勘奉圣旨令提刑司选清强官尽理取勘施行窃缘杨佐见为长吏部下官属既有不公理合体量按问今李熙辅乃凭信顿士宁分析一面差官往彼交替杨佐赴推院照勘显是熙辅与士宁有旧挟私任性不遵诏勅若令举劾之妄被诬者便下所司与人对勘则今後部下官属有过长吏顾避不敢按问乃是废格诏勅而容长奸恶此尤事体不可之甚也兼熙辅不才庸谬衆所共知臣先曾论列未赐施行况利州一路累经灾伤人民凋敝全藉按察之官绥抚镇靖其熙辅所为如此岂宜久居是职必恐别生事端欲望朝廷选差廉敏才识之士充本路转运以安远民如杨佐显有賍私罪犯即令本路提刑司体量确实事状闻奏依条施行

拯再请选转运提刑疏曰臣伏见诸路转运使并提点刑狱自来朝廷凡有差除皆以资序叙迁或用臣僚荐举间容滥进未甚得人致一方之民必受其害如李熙辅张经等居按察之任当一路之重不能遵守诏勅振举职业而挟私逞憾无所畏惮妄构刑狱恣行追摄虽已冲替未足惩戒各乞重行黜降以警将来所有宣州廖询秀州边瑀不公事迹中外传闻昨因安抚奏劾方此彰露而本路提转殊失按举居职不称合正朝典臣欲望圣慈应今後差转运使提点刑狱臣僚并请选素有才能公直廉明之人充职不以资序深浅为限则逐路得人而官吏有所禀畏矣

拯请置发运判官疏曰臣窃以京师大衆之都屯兵数十万财用储廪皆仰给於东南主是任者制置发运使最为今之剧职固不可轻以授人况朝廷参用两制假以事权委任之重不谓不至伏见发运使许元先自判官凡莅职八年东南利害无不周悉所以岁运不乏者盖久任得人之明效也缘施昌言许元绩用颇着切虑别有进擢则後来虽有才者必恐未能究财用出入之敝则无由办集臣欲乞依许元例令置判官一员於朝臣内选差素有公望干才者充如前久任所贵稔熟其事嗣守成规或昌言等缓急替移免致败事

拯请复韩贽等台官疏曰臣窃见祠部员外郎韩贽屯田员外郎孙抗太常博士阎询等才识明茂资质纯正先任御史各以微累黜免多历年所屡经恩宥勘会前来所坐原情且非大故弃瑕亦合録用况御史台阙官甚衆奏举罕得其人如贽等求之方今实为精选臣以谓可复旧职必允清议伏望圣慈特召还台或不如所举臣甘当同罪

拯论河北帅臣疏曰臣伏见河北自商胡决溢之後连岁水旱仓廪匮乏可不深思远虑而忽天戒也臣近上书以河朔连岁灾伤公私匮乏帅臣长吏尤在得人其有不?久任者乞於中外臣僚中推择谙知彼中事宜敢任大责者专委付之俾绥拊疲民经画远图庶几後患可弭且河朔之於京畿犹心腹之典背膂义同一体休戚均之今灾异如是岂可坐视其敝恬然以为无事但欲因循惮於更张措置可乎臣实惧焉惟陛下留神省察以河北事体至大帅臣等可用可罢速赐神断天下幸甚

历代名臣奏议卷一百三十三








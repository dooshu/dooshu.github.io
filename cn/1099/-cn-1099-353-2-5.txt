○與郭總兵書 【 會兵協勦】

海上之事、閩中聚船製器、鳩兵儲餉、不遺餘力矣、日來連獲克捷、郭帥廣東總兵也兩省夾攻之時恐閩人獨有其功不無異同故勝捷之後□書勞之使數年黠賊、淪沒殆盡、此雖閩人血戰之勞、然馭撫民之眾、張犄角之勢、使其仇賊、不敢望洋西竄者、全賴明公威稜遙震、功出閩上萬萬矣、欽感欽感、目今殘寇之船。數雖不多。然窮獸赴鬪勢在拚命而閩中兵將。連經大陣。傷損亦多。生料其氣勢難再獨舉。是以權令泊回閩澳。俟鎮道再加整搠器具。鼓舞人心日者雖賊船復上金門。生亦令我兵謹目收保。勿輕與戰。惟欲養鋒蓄銳。以俟廣省南顧之船畢集、約會既定。則貴鎮進其西李、鎮進其東。使彼殘醜腹背受敵、首尾衝擊。一鼓而擒之。斯蕩平立見而明命可復矣。此今日至當不易之策、舍此非僥倖以圖逞、則觀望以避責矣、不知高明以為何如、聞廣船十一月初九日巳發東莞、今計己一月矣雖風潮稍澀、然西南順風、時亦有之、料此時亦可到、幸惟協意悉力、共收偉績、切勿執前詞、致誤後功也、即今李鎮巳移詔安親督舟師、海道亦然、百凡機宜、就近計議、行之甚便、生無異同、亦無遙制也、


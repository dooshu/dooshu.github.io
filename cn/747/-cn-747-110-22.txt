○未得公凭者准取本任文解赴集敕

先条流见任州县官，及前资守选官，所有历任文书，委所司点勘，无违碍则准前收署，给与公凭，任将来参选者。访闻诸色选人，有今年合格者，因请公凭，久淹京阙，若候本道请解，即须来岁授官，多是甚贫，诚为可悯。况已及选限，固取本任文解不及。前件选人今年合格，已请得公凭者，宜令吏部南曹，准今冬选人例，简勘施行。如是欠选者，候选数足日，准格取本任文解赴集。


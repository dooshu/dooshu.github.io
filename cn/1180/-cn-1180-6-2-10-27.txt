答吴道南


自去岁罹先人之变，海内相知无不为孤痛恻者。自于门下投分不浅，乃竟无一字，以为必相忘矣。兹奉手书，乃知其故，复以自解。

往公在边，晋人结恨甚深。而蒲州相公乃独鉴奖，谓公临别时曾投书与之，具有经济之略，深加叹服。此亦公论之不能泯也。倘未即忘世，宜乘时鹊起，以懋建勋庸。《奏对稿》略载近事，便附一览，诸惟鉴存。






◇谢随恩被原表

臣言：即日被曹宣命，元统内外五刑以下，浩泽荡汰，臣亦预焉。得从汉律故谬之辨，暗遭周典肆眚之科，大喜卒至，非愿所图，鱼愕鸡睨，且悚且惭。臣诚下愚，不达义方。然君尊臣泰，岂同犬马。且常侍臣渊穆疏草，即臣所作，助人为恭，犹加敬忆，自己率礼，宁敢慢忘。由臣悴贱，可悔可诬，曾参杀人，臣岂无过。寝病幽栖，无援朝列，身孤节卑，易成论亥。幸大明临下，仁道毓物，泽洎走，臣覃末庆。然古人有言：「杨者易生之木也，一人植之，十人拔之，无生杨矣。」何则？植之者难，拔之者易。况臣一植之功不立，众拔之过屡至，同被风霜，异此贞脆。《书》称「天秩有礼」，《易》载「神福在谦」。臣之谦礼，理谢福秩，仰衔俯愧，行叹坐戚。即欲颠沛，拜恩下庭，但臣病久柴羸，不堪冒涉，小得趋驰，星驾登路。不胜荷佩之诚，谨上疏以闻。（本集。）


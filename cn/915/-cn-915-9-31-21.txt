◇立太子赦诏（永元元年四月）

门下：朕夙缵睿祚，君临四方，夕惕寅畏，若实渊谷，思所以光瘅淇基，克隆鼎命。王公卿士，咸以为树元立嫡，有邦所先，守器传统，於斯为重。是用俾兹幼蒙，体干作贰，永固宗祀，以贞万国。元良之寄，非独在余，宜令嘉庆，被之亿兆。可大赦天下，赐民为父後者爵一级。主者速施行。（《文苑英华》四百三十二）


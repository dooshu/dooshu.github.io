○守戒

《诗》曰“大邦维翰”，《书》曰“以藩王室”，诸侯之于天子，不惟守土地奉职贡而已，固将有以翰藩之也。今人有宅于山者，知猛兽之为害，则必高其柴爰而外施陷阱以待之；宅于都者，知穿窬之为盗，则必峻其垣墙而内固扃以防之。此野人鄙夫之所及，非有过人之智而后能也。今之通都大邑，介于倔强之间，而不知为之备，噫，亦惑矣！

野人鄙夫能之，而王公大人反不能焉，岂材力为有不足欤？盖以谓不足为而不为耳！天下之祸，莫大于不足为，材力不足者次之。不足为者，敌至而不知，材力不足者，先事而思，则其于祸也有间矣。彼之倔强者，带甲荷戈，不知其多少，其绵地则千里，而与我壤地相错，无有丘陵、江河、洞庭、孟门之关其间，又自知其不得与天下齿，朝夕举踵引颈，冀天下之有事，以乘吾之便。此其暴于猛兽穿窬也甚矣。呜呼，胡知而不为之备乎哉！贲育之不戒，童子之不抗；鲁鸡之不期，蜀鸡之不支。今夫鹿之于豹，非不巍然大矣，然而卒为之禽者，爪牙之材不同，猛怯之资殊也。曰：然则如之何而备之？曰：在得人。


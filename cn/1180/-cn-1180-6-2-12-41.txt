答山西徐巡抚


太原守投揭部院，自辩驰驿非其本意，悉由相知者差人护送。都台即欲据揭并参，不榖喻之乃止。原揭奉览。

盖闻智者不先人而后己也，仁者不危身以邀恩也。夫各抚按司道之公背明旨，而以传驿徇人也，冀以避怨而施德也。今既不见德于人，而又有累于己，岂不两失之乎？仁智者不为也。公尝告我曰：“今内之纪纲政事，已觉振肃；而外之吏治民风，尚未丕变，则诸大吏不以实奉行之故也。”不榖深韪其言。今若此，非可谓之奉法也。以公之高明强毅，而犹若此，况其他乎？已矣乎，吾无望于人已！恃在知厚，直献其愚。《诗》云：“他山之石，可以攻玉。”幸惟原亮。






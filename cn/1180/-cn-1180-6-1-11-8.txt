请乞优礼耆硕以光圣治疏


臣等伏睹先年恩诏一款：大臣二品以上，致仕在家，年及八十者，有司存问；九十以上者，遣官存问。此旧例也。至于辅弼重臣，齿德俱尊，劳绩茂著者，又与他官不同。如嘉靖年间，致仕大学士谢迁、王鏊皆七十以上，毛纪、贾咏皆八十，俱蒙特恩，遣官存问。是先朝优崇辅弼，尊礼耆旧，亦有不拘常例者。

臣等看得原任少师大学士徐阶，当世宗时，承严氏乱政之后，能矫枉以正，澄浊为清；惩贪墨以安民生，定经制以核边费；扶植公论，奖引才贤。一时朝政修明，官常振肃，海宇称为治平，皆其力也。是时先帝潜居藩邸，世庙一日忽有疑于先帝，命检成祖之于仁宗故事，阶为之从容譬解，其疑乃释。此一事，则惟居正一人知之，诸臣皆不得闻也。及先帝嗣登大宝，阶时为翼戴首臣。皇上正位东宫，又尝预册立大议。先后劳绩，皆不可泯。今致仕家居，年已八十，其年寿与毛纪等相同，而位望勋庸，抑又过之，所有存问一节，似应特从优厚，以彰盛典。如蒙皇上俯念阶为先朝元辅，当代旧人，特敕该部查照嘉靖年间事例，差行人一员，赍敕前去存问，仍量加赏赉，用示优崇，以昭皇上尊礼耆宿，褒叙忠贤之美，一以见岩居之下，有天寿平格之臣，皆太平之盛事也。

（奉圣旨：卿等说的是。徐阶辅佐皇祖，翼戴先帝，忠勤端亮，茂著勋劳。今年及八旬，足称荣寿。准卿等奏，写敕差官存问，仍赐银五十两，大红纻丝蟒衣一袭，彩段四表里，以示朕优礼耆硕之意。礼部知道。钦此。）

（皇帝敕谕：致仕少师、兼太子太师、吏部尚书、建极殿大学士徐阶，朕闻古者公孤在朝，则坐而论道；更老在学，则宪而乞言。惟尊贤尚齿之仪，实褒德劝功之典。卷言耆硕，著有勋庸，世咸仰为达尊，朕岂靳于殊数。卿才优王佐，学擅儒宗；早驰誉于清华，历试功于盘错。简知皇祖，晋陟台司。履忠顺以事一人，持廉靖而先百辟。当壬之既黜，更治化以维新；惩贪墨而仕路肃清，奖忠直而真才汇进。申明典制，多安边裕国之筹；默运枢机，有尊主庇民之略。定邦本于危疑之际，宣上德于弥留之中。翼我先皇，嗣基图而抚方夏；保予冲子，升储贰以奉宗祧。方倚重于黄扉，遂乞闲于绿野。后先多绩，朝廷资其典刑；终始完名，寰宇想其风采。自天纯佑，俾尔寿康；届年八旬，敛时五福。匪直先民之楷式，实惟盛世之祯祥。朕祗遹先猷，追惟旧德，粤稽功载，申锡宠章。兹特遣行人涂时相赍敕存问，仍赐银五十两，大红纻丝蟒衣一袭，彩币四表里，以示朕眷。于戏！卫武虽在耄年，箴儆不忘于国；晋公已解机务，安危犹系其身。惟我冢臣，不殊前哲，其茂祉蕃绥，慎保修龄，尚谋黄发之询，用慰苍生之望。钦哉。）






卷十五

钦定四库全书

柳河东集卷十五

唐　柳宗元　撰

问荅一十首

晋问【平阳尧之所都即晋州之地唐蟋蟀诗曰此晋也而谓之唐本其风俗忧深思远俭而用礼乃有尧之遗风焉其风俗淳厚可知矣公晋人实以尧之故都为重故设武陵之问而悉以晋之名物对一曰晋之山河表里而险固二曰晋之金铁甲坚而刃利三曰晋之名马其强可恃四曰晋之北山其材足取五曰晋之河鱼可为伟观六曰晋之塩宝可以利民七又极言文公覇业之盛犹未免乎假仁义以用天下其末也以尧之遗风而终焉吴子离席拱手非特无以难且敬拜以受赐玩其意而观其辞其为文可谓工矣】

吴子问於柳先生曰先生晋人也晋之故【一有封字】宜知之曰然然则吾愿闻之可乎曰可晋之故封太行掎之【太行在泽州晋城县南又云在怀州修武县西北则此山当在二州之界也掎举绮切偏引也】首阳起之【首阳山名在河东蒲坂县华山之北河曲之中】黄河迤之【黄河之源出自崑仑循雍州北徼逹华隂至於德州而入于海晋地盖当河之曲也迤移尔切邪行也】大陆靡之【按通典在赵州昭庆县即隋大陆县地有大陆泽又云深州有陆泽县大陆亦在此则此泽当在二州之界也靡释云靡曼也】或巍而高或呀而渊【呀虚牙切张口也】景霍汾浍【上音焚下音桧】以经其壖【而宣切说文城下田也汾浍即汾水耳】若化若迁鈎婴蝉聨然後融为平川而侯之都居大夫之邑建焉其高壮则腾突撑拒【上抽庚切衺柱也下音巨扞也】聱岈郁怒焉【聱玉交切语不入也岈许加切?岈山深皃一本无焉字】若熊罴之咆【熊音雄罴音碑咆音庖嘷也】虎豹之嘷【音豪】终古而不去攫秦搏齐【攫厥缚切持也】当者失据燕狄惴怯若卵就【一作甎】压振振业业觑关蹀户【觑七虑切伺视也蹀逹协切蹈也】惕若仆妾其按衍则平盈旋缘纡徐夷延若飞?之翔舞【?余专切与鸢同】洄水之容与【洄音回洄也释文逆流而上】以稼则硕以植则茂以牧则蕃以畜则庶而人用是富而邦以之阜其河则濬源崑仑入于天渊【黄河见上注】出乎无门行乎无垠自匈奴而南以界西鄙【匈奴单于在晋之西】冲奔太华【太华即华岳也在晋之西】运肘东指混溃后土【溃胡对切释云散也】濆浊糜沸【濆音汾又房吻切濆涌也】鼋鼍诡怪【鼋音元似鼈而大鼍徒河切水虫力至猛能攻?河岸】于于汩汩腾倒轶越【轶音佚侵轶也】委泊涯涘【音俟水厓】呀呷欱纳【呀虚加切张口呷迄甲切吸呷也欱呼合切歠也】摧杂失坠其所荡激则连山参差广野坏裂轰雷努风【轰呼宏切】撼?于【撼户感切摇也?诸韵无一本作?音憾释云颐下也音戞】崩石之所转跃大木之所擢拔漰泙洞踏者【漰披朋切水激有声泙白明切水声与洴通踏音沓】弥数千里若万夫之斩伐而其轴轳之所负【轴音逐轳音卢轳舡前次擢处轴舡後施柂处又汉律名舡方长为轴轳二字皆当从舟】橦樯之所御【橦传江切樯音墙舩桅也】鳞川林壑隳云遁雨瞬目而下者【瞬音舜摇目】榛榛沄沄【榛一本作溱并音蓁沄音云】百舍一赴若是何如吴子曰先生之言丰厚险固诚晋之美矣然晋人之言表里山河者备败而已非以为荣观显大也【左氏僖公二十八年子犯曰晋表里山河必无害也】吴起所谓在德不在险皆晋人之藉也愿闻其他先生曰大卤之金【卤音鲁太原晋阳县】棠谿之工【棠谿属蔡州】火化水淬【取内切灭火】器备以充为棘为矛为铩为鈎为镝为镞为【晏本少一字别本无为镞为字】为鍭出太白徵蓐收召招揺伏蚩尤【太白招揺蚩尤皆星名汉志太白兵象也晋志招揺主胡兵隋志旋星散为蚩尤旗见则王者征伐四方蓐收天之刑神】肃肃褷褷【山宜切一作祁祁】合衆灵而成之博者狭者曲者直者歧者劲者长者短者攅之如星奋之如霆运之如萦浩浩弈弈淋淋涤涤【淋音林以水沃也涤音廸洒也】荧荧的的【荧音萤】若雪山冰谷之积观者胆掉【音调】目出寒液当空发耀英精互绕晃荡洞射天气尽白日规为小铄【式酌切】云破霄跕坠飞鸟【跕的协切汉书飞鸢跕跕堕水中释又跕跕堕落也】弓人之弓函人之甲胶角百选犀兕七属【音注周礼考工记函人犀甲七属】乃使跟超【跟音根足踵】掖夹之伦【夹音挟】服而持之南瞰诸华【瞰苦滥切远视也】北讋羣夷【讋质涉切失气言也】技击节制闻於天下是为善师延目而望之固以拳拘喘汗免胄肉袒进不敢降退不敢窜若是何如吴子曰夫兵之用由德则吉由暴则凶是又不可为美观也先轸曰师直为壮曲为老况徒以坚甲利刃之为上哉【左传僖公二十八年晋侯侵曹伐卫楚人救曹子犯曰师直为壮曲为老岂在久乎此为先轸之言恐误】

先生曰晋国多马屈焉是产【左氏僖公二年晋荀息请以屈产之乘假道於虞以伐虢杜预注屈地生良马故以为名】土寒气劲崖坼谷裂草木短缩鸟兽坠匿而马蕃焉师师兟兟【音诜进也】溶溶【音容】纭纭轠轠辚辚【轠音雷辚音隣】或赤或黄或玄或苍或醇或駹【莫江切杂也】黭然而隂【黭音掩】炳然而阳若旌旃旗帜之煌煌【帜音侈】乍进乍止乍伏乍起乍奔乍踬【音致跲也】若江汉之水疾风驱涛击山荡壑【荡音荡他浪切】　云沸而不止羣饮源槁回食野赭【音者赤色】浴川蹙浪喷震播洒【喷普闷切鼓鼻也洒音洒】溃溃焉若海神驾雪而来下观其四散惝怳【上齿两切本作僘下许往切惝怳狂貌】开合万状喜者鹊厉怒者人搏决然坌跃【坌蒲闷切】千里相角风騣雾鬛【騣祖红切鬛音猎】斸山抉壑【斸音烛斫也】耳揺层云腹捎衆木寂寥远游不夕而复攫地跳梁坚骨兰筋交颈互啮【倪结切】鬭目相驯聚溲更嘘昂首张齗其小者则连牵缴绕【上古了切下尔绍切】仰乳俯齕【下没切啮也】蚁杂螽集【上音终蝗也】啾啾潗潗【七立切上林赋潗湁鼎沸啾即由切声也】旅走丛立其材之可者收敛攻教掉手飞縻指毛命物百步就覊牵以荀息【见上注】御以王良【王良晋之善御者】超以范鞅【范鞅士匄之子即献子也】轩以栾鍼【栾鍼栾黶之弟已上四公皆晋之臣也栾音鸾鍼音钤又诸侵切】以佃以戎兽获敌摧若是何如吴子曰恃险与马者子不闻乎故曰冀之北土马之所生是不一姓【左传昭公四年楚使椒举求盟于晋晋侯弗许公曰晋有三不殆其何敌之有?险而多马齐楚多难有是三者何郷而不济司马侯对曰恃险与马而虞邻国之难是三殆也九州之险是不一姓冀之北土马之所生无兴国焉恃险与马不可以为固也冀北即冀州之北】请置此而新其说

先生曰晋之北山有异材梓匠工师之为宫室求大木者天下皆归焉仲冬既至寒气凝成外凋内贞渖液不行【渖昌枕切汁也液音亦津液】乃坚乃良万工举斧以入必求诸岩崖之欹倾磵壑之纡萦凌漓岏之杪顚【漓徂丸切岏吾官切漓岏山鋭貌杪音眇释文木标末也即枝上端】漱泉源之淦瀯【上古南切沈也下音营水回貌】根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿【柹音胏削木札扑也陈楚谓椟为柹】丁丁【中茎切诗伐木丁丁】登登硠硠棱棱【上吕唐切说文石声一曰硠硠坚也下卢登切说丈四方木也】若兵车之乘凌其响之所应则溃溃漰漰汹汹薨薨【上许拱切说文涌也一曰汹涌水声也下呼肱切】若骞若崩若螭龙之鬭风霆相腾其殊而下者札捎杀【音戞】摧崪坱圠【崪昨没切又昨律切山峻貌坱於浪倚党二切尘也圠音轧山曲】霞披电裂又似共工触不周而天柱折【列子汤问篇共工氏与颛顼争为帝怒而触不周之山折天柱絶地维张湛注不周山在西北之极】鵾鹳鶖鶬【鵾音昆尔雅鷄三尺为鵾鹳音灌似鹊而巢树者为白鹳曲颈为黑鹳鶖音秋说文秃鸠也鶬音仓说文糜鸹也关西呼为鸹山东通谓之鶬】号鸣飞翔貙豻虎兕【貙勅俱切释文貙刘也似狸能捕兽祭天豻音岸胡地犬也】奔触讋慓伏无所入遯无所脱然後断度收罗捎危顚芟繁柯乘水潦之波以入于河而流焉荡突硉兀【上郎兀切硉兀危石也】转腾冒没类秦神驱石以梁大海抵曲鳞蹙汇流雷解【汇音溃又户贿切水合流】前者汩越後者廹隘乃下龙门之悬水摺拉颓踏【摺质涉切败也拉落合切摧也亦通作摺】捽首轩尾【捽昨没切说文持头髪也汉贡禹捽草把土】澒入重渊【澒胡动切水大蒙澒也】不知其几百里也涛波之旋滔山触天既渟既平弥望悠焉良久乃始昂屹涌溢挺抜而出林立峯崪穿云蔽日涣然自挠复就行列浑浑而去以至其所唯良工之指顾丛台阿房【张平子东京赋楚建丛台於後注赵武灵王起阿房秦宫名房音旁】长乐未央建章昭阳【并西汉宫殿名】之隆丽诡特皆是之自出若是何如吴子曰吾闻君子患无德不患无土患无土不患无人患无人不患无宫室患无宫室不患材之不巳有先生之所陈四累之下也且褫祁既成诸侯叛之【左传昭公八年晋侯方筑褫祁之宫至昭十三年晋成褫祁诸侯朝而归者皆有二心杜预注褫祁地名在绦西四十里临汾水褫音斯又作虒祁巨之切】

先生曰河鱼之大【河当是黄河也】上迎涛波罗壅津涯千里雷驰重马轻车遂以君命矢而纵观焉【矢陈也春秋隐公公矢鱼于棠】大罟断流修网亘山罩罶罣?【罩都教切罶立九切罣唐韵古卖切又胡卦切集韵官韵并作罫见去声十五卦罫碍也?音鹿罩罶罣?皆鱼罟也】织紝其间巨舟轩昂仡仡回环水师更呼声裂商顔【商山名在商州】於是鼓噪沓集而从之扼龙吭拔鲸鳍【上巨巾切大鱼也下音耆鱼?上骨】戮白鼋【音元似鼈而大】逐毒螭【抽知切无角如龙而黄】叱冯夷【清泠传曰冯夷华阳潼郷堤首人也服八石得水仙是为河伯】立水湄搜搅流离【搅古巧切】掬缩推移梁会网蹙腾天弥围掉躃拥踊【躃音壁人不能行也踊音勇跳也】以登夫历山之垂【历山在河东】如川之归如山之摧【一作崔】如云之披其有乘化会神振拔涟沦【上音连水成文曰涟下音伦小波为沦】摛奇文【摛丑知切】出怪鳞腾飞涛而上逸生电雷於龙门者犹仰纶飞缴【音灼生丝缕亦作】顿踏【一作踣】而取之莫不脱角裂翼呀吓匍匐【呀虚牙切张口吓音赫又虚讶切怒也亦云口拒人】复就脔切【上力兖切】莫保龙籍具【一作甘】糅五味【糅女救切杂也】布列雕俎风云失势沮散远去若夫鯋鱨鲔鲤鰋鳢鲂鱮之琐屑蔑裂者【鯋音沙鱨音尝鲔音洧鰋音偃鳢音礼鲂音防鱮音叙义并见设渔者对注鱨一作鲻音缁】夫固不足悉数漏脱紘目养之水府而三河之人则巳填溢餍饫腥膏舄卤闻鱠炙之美则掩鼻蹙頞【阿葛切】贱甚粪土而莫顾者也若是何如吴子曰一时之观不足以夸後世口舌之味不足以利百姓姑欲闻其上者

先生曰猗氏之盐晋宝之大也【猗氏猗顿也史记猗顿用塩盐起与王者埓富猗於宜切】人之赖之与谷同化若神造非人力之功也但至其所则见沟堘畦畹之交错轮囷【堘神棱切稻中畦也畹於阮切田三十亩曰畹】若稼若圃敞兮匀匀涣兮鳞鳞逦弥纷属【逦力纸切弥音弥】不知其垠俄然决源酾流【上山宜切又所寄切】交灌互澍【上音护差互也下音树说文澍生万物互一作牙】若枝若股委屈【一作曲】延布脉写膏浸潗湿滑汩【潗即入切湁潗水皃滑户入切利也汩音骨又越笔切】弥高掩庳【与卑通】漫壠冒块【漫平声壠音陇田中高处】决决没没远近混会抵值堤防瀴灜霈濊【瀴伊盈切瀴溟水絶远皃霈普盖切濊呼栝切碍流也】偃然成渊漭然成川【漭音莽沆漭大水貌】观之者徒见浩浩之水而莫知其以及神液隂漉【音鹿】甘卤密起孕灵富媪【乌皓切女老称】不爱其美无声无形熛结迅诡【熛卑遥切说文大飞也】回眸一瞬积雪百里皛皛幕幕【皛胡了切显也幕音覔一作羃羃】奋偾离析【偾方问切僵也】锻圭椎璧【鍜丁贯切小冶椎音槌】眩转的皪【眩音县】乍似殒星及地明灭【一作激】相射冰裂雹碎巃嵸增益【上音笼又洛孔切下祖红切又作孔切山貌】大者印累小者珠剖涌者如坻【音墀水渚也又典礼切】坳者如缶日晶熠【晶音精熠羊入切煜音育燿也】萤骇电走亘步盈车方尺数斗於是裒敛合集【裒薄侯切】举而堆之皓皓乎悬圃之巍巍【音危】皦乎溔乎狂山太白之淋漓【皦古了切白也溔弋沼切浩溔大水貌】骇化变之神奇卒不可推也然後驴驘牛马之运【驘与骡同】西出秦陇南过樊邓【樊即樊城县今襄州临汉县也邓即邓州也】北极燕伐东逾周宋家获作咸之利人被六气之用和钧兵食以征以贡其赉天下也与海分功可谓有济矣若是何如吴子曰魏绦之言曰近宝则公室乃贫岂谓是耶虽然此可以利民矣而未为民利也先生曰愿闻民利吴子曰安其常而得所欲服其教而便於巳百货通行而不知所自来老幼亲戚相保而无德之者不苦兵刑不疾赋力所谓民利民自利者是也

先生曰文公之覇也援秦破楚囊括齐宋曹卫解裂鲁郑震恐定周于温奉册受赐夹辅纠逖以为侯伯齐盟践土低昂玉帛【史记晋世家文公二年三月晋乃发兵至阳樊围温入襄王于周五年四月晋败楚师作王宫于践土五月天子使王子虎命晋侯为伯赐大辂彤弓矢百兹弓矢千秬鬯一卣珪瓒作晋文侯命逖他历切齐侧皆切践土郑之地也】天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推德义立信让示必行明所向逹禁止一好尚春秋之事公侯大夫策文马驰轩车出入环连贯於国都则有五筵之堂九几之室大小定位左右有秩禽牢饩馈交错文质飨有嘉乐宴有庭寔登降好赋牺象毕出【犠素何切牺?皆樽名】犒劳赠贿【劳郎到切释文赏勩劝功曰劳贿呼罪切货贿】率礼无失六卿理兵大戎小戎钟鼓丁宁以讨不恭车埒万乘【埒音劣卑垣也】卒半天下鼓之则震斾之则畏其?令之动若水之源若轮之旋莫不如志当此之时咸能驩娱以奉其上故其民至於今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼覇者之为心也引大利以自向而搂他人之力以自为固【搂音娄】而民乃後焉非不知而化不令而一异乎吾向之陈者故曰近之矣犹未也先生曰三河古帝王之更都焉而平阳尧之所理也【三河河东河南河北道也盖河东道之河中府蒲版县舜之所都绦州夏县禹之所都河南道之陈郡伏羲神农之所都一云伏羲又都于曲阜黄帝都于郑州而少昊都于穷桑即今之兖州曲阜县则又皆隶河南道也而河北道之涿鹿山则黄帝之都耳平阳盖今之晋州焉】有茅茨采椽土型之度【型音刑铸器之法以上为法曰型也】故其人至於今俭啬有温恭克让之德故其人至于今善让有师锡佥曰畴咨之道故其人至于今好谋而深有百兽率舞凤凰来仪於变时雍之美【於音乌】故其人至于今和而不怒有昌言儆戒之训【儆居引切】故其人至于今忧思而畏祸有无为不言垂衣裳之化故其人至于今恬以愉此尧之遗风愿以闻於子何如吴子离席而立拱而言曰美矣善矣其蔑有加矣此固吾之所欲闻也凡夫俭则人用足而不淫让则遵分而进善其道不鬭【分扶问切分守也】谋则通於远而周於事和则仁之质戒则义之实恬以愉则安而久於其道也至乎哉今主上方致太平动以尧为准先生之言道之奥者若果有贡於上则吾知其易易焉也举晋国之风以一诸天下如斯而已矣敬再拜受赐【晁太史无咎取之以附续楚辞其系有曰昔屈原作九章九阳数言已所陈与天合度自宋玉九辩以下皆依以立义至枚乘七发意亦沿此盖以微讽吴王濞毋反班固称原有古诗恻隐之风谓乘已下没其讽谕之称意是不然观乘七发既设客说太子久执不废大命乃倾为陈王之可嗜悦者七末乃言孟子持筹而筭之万不失一以言吴计谬其意深矣晋问亦七盖效七发以讽时君薄事役而隆道实云】

荅问【公永贞元年九月自监察御史坐王叔文之党黜为邵州刺史十一月改永州司马据问云先生遭有道不能奋厥志独被罪伏匿则荅问之作当在到永州後】

有问柳先生者曰先生貌类学古者然遭有道不能奋厥志独被罪辜废斥伏匿交游解散【解音邂散也】羞与为戚生平向慕毁书?迹他人有恶指诱增益身居下流为谤薮泽骂先生者不忌陵先生者无谪遇揖目动闻言心惕时行草野不知何适独何劣耶观今之贤智莫不舒翘扬英推类援朋叠足天庭魁礨恢张羣驱连行奇谋高论左右抗声出入翕忽拥门填扃一言出口流光垂荣岂非伟耶先生虽读古人书自谓知理道识事机而其施为若是其悖也狼狈摈戮【狼音郎狈音贝】何以自表於今之世乎先生荅曰敬闻命然客言仆知理道识事机过矣仆懵夫屈伸去就【懵母亘切不明也又莫红目揔二切】触罪受辱幸得聨支体完肌肤犹食人之食衣人之衣【上衣字於既切下衣字音依】用人之货无耕织居贩然而活给羞愧恐栗之不暇今客又推当世贤智以深致诮责【上才肖切】吾缧囚也【缧伦追切按何晏注论语云黑索也】逃山林入江海无路其何以容吾躯乎愿客少假声气使得详其心次其论客曰何取先生曰仆少尝学问不根师说心信古书以为凡事皆易不折之以当世急务徒知开口而言闭目而息挺而行踬而伏【踬音至跲也与?同】不穷喜怒不?曲直冲罗陷穽不知颠踣【蒲北切】愚憃狂悖若是甚矣又何以?客之教而承厚德哉今之世工拙不欺贤不肖明白其显进者语其德则皆茫洋深闳端贞鲠亮苞并涵养与道俱往而仆乃蹇浅窄僻跳浮嚄唶【上集韵胡陌切大呼也又嚄唶多言也唐韵嚄唶大唤也下子夜切叹声也又仄伯切大声也】抵瑕陷厄固不足以趑趄批捩而追其迹【趑干咨切趄千余切趑趄趍不进也批步结切捩力结切】举其理则皆谋明渊沉剖微穷深【剖普后切】劈析是非【劈匹历切】校度古今而仆乃缄钳塞默【钳其亷切】耗眊窒惑【耗虚到切眊音冒目少精也】抉异探怪【抉一决切挑也探音贪】起幽作匿攸攸恤恤卒自旤贼【旤与祸同】固不足以睢盱【上翾规切仰目也下匈于切张目也】激昂而效其则言其学则皆揔揽罗络横竖杂博【竖音树立也】天旋地缩鬼神交错而仆乃单庸撇莩【撇匹蔑切字正作撆击也】离疏空虚窃听道涂颛嚚蒙愚【颛与专同】不知所如固不足以抗顔揺舌而与之俱称其文则皆汗漫辉煌呼嘘隂阳【嘘一作噏】轇轕三光【轇音交轕音葛轇轕长远貌一曰杂乱也】陶熔帝皇而仆乃朴鄙艰澁培塿潗湁【培薄口切或作?塿郎口切博雅培塿冢也左氏襄二十四年部娄无松栢字不从土潗子入七立二切湁丑入切说文潗湁水貌】毫联缕缉尘出坱入固不足以摅摛踊跃而涉其级兹四者悬判虽庸童小女皆知其不及而又裹以罪恶纒以羁絷【上居宜下切陟立切】客从而挤之【上牋西切又子计切排也】不亦忍乎且夫白义騄耳之得康庄也【羲一作蚁白羲騄耳马名騄音緑】逐奔星先飘风而跛驴不出泥滓黄钟元间之登清庙也铿天地动神祗而呜呜咬哇不入里耳【咬五巧切哇於佳乌爪二切】西子毛嫱之蹈後宫也皦朝日焕浮云而无塩逐於郷里蛟龙之腾於天渊也弥六合泽万物而虾与蛭不离尺水【蛭音质水虫】卓诡倜傥之士之遇明世也用智能显功烈而麽眇连蹇颠顿披靡固其所也【麽目果切说文细也】客又何怪哉且夫一陟险厄惩而不再者烈士之志也知其不可而速巳者君子之事也吾将窃取之以没吾世不亦可乎乃歌曰尧舜之修兮禹益之忧兮能者任而愚者休兮蹮蹮蓬藋【蹮音仙蹁蹮旋行貌藋徒吊切释云堇草】乐吾囚兮文墨之彬彬【音邠】足以舒吾愁兮已乎巳乎曷之求乎客乃笑而去

起废荅【公自永贞元年十一月自邵州刺史改永州司马明年即改元元和留永既久至元和十年正月方召至京此文云先生来吾州亦十年则起废荅当在九年作】

柳先生既会州刺史即治事还游于愚溪之上溪上聚黧老壮齿十有一人【黧音黎黑而黄色】谡足以进【谡山六切起也】列植以庆卒事相頋加进而言曰今兹是州起废者二焉先生其闻而知之欤荅曰谁也曰东祠躄浮图【躄於益切亦书作躃说文人不能行也】中廐病颡之驹【廐音究马舍也颡写曩切】曰若是何哉曰凡为浮图道者都邑之会必有师师善为律以勑戒始学者与女释者甚尊严且优游躄浮图有师道少而病躄日愈以剧居东祠十年扶服舆曳未尝及人侧匿愧恐甚今年他有师道者悉以故去始学者与女释者伥伥无所师遂相与出躄浮图以为师盥濯之【盥古缓古玩二切澡也】扶持之壮者执舆幼者前驱被以其衣导以其旗?愓疾视引且翼之躄浮图不得已凡师数百人【一作生一云数百人生】日馈饮食时献巾帨洋洋也举莫敢踰其制中廐病颡之驹颡之病亦且十年色玄不厖无异技硿然大耳【硿苦东切又户宋切】然以其病不得齿他马食斥弃异皁恒少食屏立摈辱掣顿异甚【掣尺制尺列二切】垂首披耳悬涎属地凡廐之马无肯为伍会今刺史以御史中丞来?吾邦屏弃羣驷舟以泝江将至无以为乘廐人咸曰病颡驹大而不厖可秣饰焉他马巴僰痹狭【僰蒲墨切】无可当吾刺史者於是衆牵驹上燥土大庑下【庑音武堂下周屋】荐之蓆縻之?浴剔蚤鬋【剔他历切蚤音瓜鬋子浅切庄子为天子之诸御不瓜鬋】刮恶除洟【刮古刹切】莝以雕胡【莝音挫斫刍也】秣以香萁【秣音末萁音基】错贝鳞纕【错七各切纕音襄佩带】凿金文羁络以和铃缨以朱緌【缨音婴緌儒佳切緌缨也】或膏其鬛或劘其脽【鬛音猎劘音磨平声削也脽视佳切尻也】御夫尽饰然後敢持除道履石立之水涯幢旟前罗【幢传江切说文旌旗之属旟音舆周礼鸟隼为旟】杠盖後随【杠音江旗竿】千夫翼卫当道上驰抗首出臆【音亿】震奋遨嬉【上音敖】当是时若有知我岂不曰宜乎先生曰是则然矣叟将何以教也黧老进曰今先生来吾州亦十年矣足轶疾风【轶徒结切车相过也又音逸】鼻知膻香【膻尸连切与羶同】腹溢儒书口盈宪章苞今统古进退齐良然而一废不复曾不若躄足涎颡之犹有遭也【涎夕连切口涎也】朽人不识敢以其惑愿质之先生先生笑且荅曰叟过矣彼之病病乎足与颡也吾之病病乎德也又彼之遭遭其无耳今朝廷洎四方豪杰林立谋猷川行羣谈角智列坐争英披华发辉挥喝雷电老者育德少者驰声丱角羁贯【丱古愚切束髪也】排厠鳞征一位暂缺百事交并骈倚悬足【骈蒲眠切】曾不得逞不若是州之乏释师大马也而吾以德病伏焉岂躄足涎颡之可望哉叟之言过昭昭矣无重吾罪於是黧老壮齿相视以喜且吁曰谕之矣拱揖而旋为先生病焉

柳河东集卷十五








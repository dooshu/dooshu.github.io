○为韦尹谢许折籴表

臣某言：伏奉诏旨，以臣所请畿内折籴，宜令度支计会定数奏来者。天慈广被，人瘼是求。臣自理京邑，不先威刑，唯务便安，所期富庶。每因赐对，常奉德音。府县之间，巨细令奏。伏以圣明在上，风雨应时。顺成之年，谷籴常贱。若无轻重之法，必利兼并之家。辄敢上闻，请行折籴。天光下烛，人隐无遗。宣付所司，允臣所奏。事关理本，惠及生灵。臣忝尹京，倍百欣荷。无任欢跃屏营之至。


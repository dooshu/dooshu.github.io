卷一百七十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百七十八

明　杨士奇等　撰

去邪

宋哲宗时刘安世论曰右臣今月十二日与左司谏韩川於延和殿赐对进呈劄子毕遂论胡宗愈事伏蒙宣谕以谓进退大臣须存体貌有以见陛下优礼辅弼慎重举措之意臣虽愚暗岂不体悉然宗愈匿宰相之姻嫌盗中司之要任蒙蔽人主之德堕废祖宗之法隂结惇确之奸徼幸异日显主轼辙之党公肆诋欺未尝振举纪纲但闻多所朋附是以朞月之内致位丞弼公议骇愕罪状日着岂可尘汚廊庙与闻机政臣忝在谏列目覩巨恶安敢自旷职事泯默不言臣闻贾谊之论以谓羣下至衆而主上至少所托财器职业者粹於羣下也俱亡耻俱苟安则主上最病所以体貌大臣而厉其节又曰上设亷耻礼义以遇其臣而臣不以节行报其上者则非人类也朝廷之进用宗愈臣等即时论列前後台谏章疏不可胜计陛下一切抑而不出优容於此已踰半年则陛下之所以待遇大臣可谓隆厚矣宗愈明知谏官之交章目覩台文之纠劾而偃然居位如不闻知则宗愈可谓不以节行报上而顽顿无耻之甚者也将何以副陛下体貌之意慰四海具瞻之望哉臣已於十三日奏疏极言宗愈之罪伏望圣慈以天下公议为念早出臣章付外施行

安世又论曰右臣近尝奏论胡宗愈系吕公着之姻家昨除御史中丞乃是公着秉政之日匿宰相之私亲废祖宗之旧制并其余背公徇私毁灭廉耻共十二事皆有实状可以按覆窃惟奏章已尘圣览夙夕延颈以俟严诛逮今半月不闻威命则是陛下既恕之矣臣论斥执政之辜虽已蒙释而宗愈欺君败法之罪尚未公行枉直两存邪正莫辨臣虽愚陋岂敢苟避忤旨之谴而不以天下之情逹於陛下乎昔之圣人深居九重以谓竭其聡明犹不足以尽天下之闻见遂以耳目之任付之台谏之官而台谏之论每以天下公议为主公议之所是台谏必是之公议之所非台谏必非之人君所以不出户庭而四海九州之远物无遁情者用此道也臣伏见陛下即政之初首召司马光於闲退之中授以柄任天下臣民识与不识莫不鼓舞以庆朝廷之得人及宗愈初除尚书右丞惟其朋党之外无一人以为可者臣与韩川於四月初八日延和殿首论其奸邪亡状不足以辱辅弼之任其後孙觉为御史中丞与谏议大夫王觌继言其事侍御史盛陶亦累弹奏而监察御史杨康国赵挺之皆宗愈荐举之人犹不免一言其罪陛下以此观之亦可知公议之所恶矣今人言虽多而未闻朝廷施行者岂陛下以谓既用宗愈难以遽罢是以排言者之论而决欲主之乎若然者陛下睠待辅臣始终之意则美矣以圣人改过不吝去邪勿疑之道论之臣恐未能尽善也宗愈罪恶臣前疏言之已详此不复论而臣窃有惓惓之诚以告陛下自四月後来台谏官之言宗愈者章累数十陛下一切留中无所可否日近孙觉以病免杨康国以执政瓜葛之戚移开封推官盛陶又乞与李常避亲而韩川累求去职赵挺之亦以亲老两乞外补盖觉等见陛下力主宗愈不敢极言是以纷纷引避务为自全之计臣起於小官误蒙擢任非不知随时附会与衆浮沈苟禄容身足以无病何独自苦力诋大奸上渎圣聪下犯邪党盖臣内顾枵薄了无它长报国之心惟知直道为臣私计则拙为朝廷远虑则忠仰冀睿明洞鍳诚恳所有臣今月十三日言胡宗愈疏伏乞早赐指挥付外施行

安世又论曰右臣昨於十月十二日上殿奏陈胡宗愈匿宰相之私亲盗中司之要任欺罔人主之听堕废祖宗之法加以徇私立党毁灭廉耻诚不足以副陛下体貌之意慰四海具瞻之望自後继进三疏极言其罪至今未蒙施行臣虽至愚不能窥测圣藴然窃尝深虑陛下所以力遏衆论未赐施行者岂非谓宗愈进用方踰半年今若遽罢恐人讥议以谓自信不笃用人不终者乎若清衷所存万一如此臣窃以为过矣祖宗以来登用大臣何尝不考合佥言采察人望苟衆心未服公议不与宁使诏令有反汗之嫌不容小人乘君子之器着之信史可以稽考至於神宗皇帝时尚书左丞蒲宗孟止坐公宇擅有修完为御史中丞黄履所劾亟令罢免王安礼以闺门私故为侍御史张汝贤弹奏?亦去位陛下践阼之後优礼辅弼去年李清臣以不甚治事为御史中丞传尧俞等一言亦使外补岂若宗愈上则欺君乱法下则背公成朋不耻不廉无礼无义置之廊庙实累圣明臣闻自古及今未有任君子而不治用小人而不乱者盖甘言美辞足以感移人意小节伪行足以欺惑世俗及其得志苟患失之隂引奸邪广布心腹根深蔕固牢莫可破则其为国家之害将有不可胜言者矣故陆贽之论以为操兵以刃人天下不委罪於兵而委罪於所操之主蓄蛊以殃物天下不归咎於蛊而归咎於所蓄之家此言虽小可以喻大伏望陛下曲回天聼详覧衆言进有悳以尊朝廷黜有罪以服天下早以臣等言宗愈事章疏付外施行不胜至愿

安世又论曰右臣昨於十月十三日曾具奏陈胡宗愈罪状十二事自後复进三疏委曲论列今已踰月未蒙施行臣之所言非敢捃摭皆有实状可以按覆凡在廷之臣有一於此已可斥逐而宗愈积累巨恶至於十数言者交攻半年不止偃然居位略无畏心陵蔑风宪毁弃廉耻岂不负朝廷体貌之意累二圣知人之明臣伏见宗愈之除中丞在吕公着秉政之日虽是?戚隐而不言外托用才之名中为立党之实使宗愈贪权怀惠不复纠缪?愆以此营私何所不可蒙蔽人主之听堕废祖宗之法人臣之罪莫大於此今公卿士民尽知二人之欺罔而台谏官多出公着之门终无一语敢及此事陛下试取衆人言宗愈之疏一一省阅则知臣今日所奏为不妄矣公道陵替昔贤所忧岂谓圣朝目覩斯弊岁月浸久恐非国家之福此臣所以夙夜愤懑痛心疾首而不能自已也伏望陛下审察衆情详观事理若原心定罪则公着宗愈均是欺君宜正典刑以示中外或圣意未欲以一眚遽废老臣即宗愈它罪尚多伏乞特行罢免以慰人望

安世又论曰右臣自四月已後凡十二次奏疏论列胡宗愈罪状至今未蒙付外施行臣夙夜思念不遑宁处窃谓祖宗以来台谏官之论执政者多矣若果中其罪则大臣无不罢免或所言失实则台谏官亦须降黜盖进退之义不可不正是非之理不可不明未有君子小人并容於朝廷者也宗愈以奸邪之才据纲纪之任欺君乱法背公成朋肆行贪婪毁弃廉耻臣等前後章奏至於数十陛下一切留中无所可否邪正并立枉直两存上违累圣之旧章下失万邦之属望臣於此际何以为心见恶不击则非忠畏祻中辍则非义使邪党渐登於要路大奸久处於庙堂寖生厉阶祻及天下臣恐异时之公议追咎今日之言官虽伏重诛岂能塞责臣所以不避烦渎之罪屡陈迫切之言伏望圣慈特垂省察若宗愈之罪恶既皆得实即乞早行罢免以慰中外之望若臣之所奏稍涉诬罔亦乞重行降黜以为妄言之戒惟冀早施睿断明示天下不胜幸甚

安世又论曰右臣自四月已後凡十三次论列胡宗愈罪恶乞行罢黜至今未蒙施行臣窃惟自昔台谏官弹击执政未见是非不决如此之久伏?故事盖尝有留百官班廷诤及阖门待罪自求贬降之例臣所以包羞忍耻涉历九月而不敢轻为去就者诚欲广陛下纳谏之盛悳致贱臣爱君之孤忠与其速去以洁身不若尽言而报国是以剖析义理援引古今凡可以上助聡明之万一者臣皆披沥肝胆而尽言之矣陛下虽未加臣狂瞽之诛而公议已及臣失职之罪循省微陋实不足以胜天下之责恭惟祖宗以来体貌辅弼虽用舍之道主於至公而登拜罢免亦有时会今兴龙之後正当进退大臣之机伏望特奋刚断早去宗愈使中外知陛下圣悳之日新而朝廷君子之道长非臣一人之幸实天下之幸也失今不图养虎遗患则臣所谓留班廷诤合门待罪之下策将不得已而为之矣惟冀圣慈审察公议出臣前後章疏付外施行

安世又论曰右臣伏自四月已後凡十四次奏疏论列胡宗愈罪状至今未蒙付外施行臣窃谓二圣临御以来励精求治遵守法度曾无过举诤臣之职足以优为惟是君子小人消长之机实繋天下国家治乱之本要在分别真伪判白忠邪使上心明辨而无疑则羣小不攻而自破今之急务独此为先臣伏见宗愈以奸回之资挟宰相之援欺君乱法盗取名器更相朋比无复畏惮中外之论皆谓宗愈之进非陛下之本意为大臣之所误臣是以采摭衆议稽参实迹历指宗愈之罪凡十二事皆有按据昭如日星虽陛下意在兼容未加考验而微臣官有言责岂敢遑宁伏望圣慈特垂省察若臣之所言稍涉诬罔则乞重行降黜以戒虚妄若宗愈罪恶如臣所奏亦乞速赐罢免以警奸慝臣及宗愈义难两立惟冀早施睿断以决是非使谏官职业不自臣废岂胜幸甚

安世又论曰右臣伏为累具奏疏论列宗愈罪状乞行罢免至今未奉指挥窃惟二圣临御以来开广言路天下之情幽远必逹顾臣愚陋获尘谏列实千载一时不可逢之嘉会岂不贪恋圣德愿効万一然而数月之间止以宗愈一事章十五上未蒙听纳夙夜忧惧若在涂炭岂臣精诚不至无以感动天心论议不切莫能开悟圣意何所言之久不效也自昔台谏官论列执政未尝有两全之理今朝廷未加臣以妄言之诛则是陛下精以臣言为信而乃依违累月未覩施行缙绅之间不知谏疏之留中往往指目讥诮臣等以谓容身惧祻堕废职事遂使小人久污廊庙公议若此安可不畏臣闻天下之理惟是与非为人君者固当正心诚意以审其是而已愿陛下博考佥言详为远虑以臣所言宗愈十二事反覆紬绎若非诬罔即乞罢宗愈以从人望进有悳以尊朝廷或宸衷以为不然亦乞出臣章疏明正其罪使臣上不负陛下之拔擢下不失谏官之职业惓惓之忠罄尽於此

安世又论曰右臣自四月後来凡十六次奏疏论列胡宗愈罪状乞行罢免至今未奉指挥臣迫於公议不敢中辍频烦天听宜被谴逐陛下曲示兼容未加窜斥臣若知难而止不复尽言则上以结执政之驩下以图一身之利何独自苦力犯大奸臣虽甚愚窃亦有说辄倾丹恳再冒圣聡仰冀睿慈留神听纳臣闻圣人之治天下有礼义廉耻之教有刑罚诛殛之威礼义廉耻所以待天下之君子刑罚诛殛所以待天下之小人非圣人有厚薄之私盖礼义廉耻由贤者出则不得以治小人者待之也伏惟陛下恭已於岩廊之上而赋政於万里之外所与朝夕图议天下之事者执政数人而已若得当世之贤者而任之则朝廷尊严四方率服苟非其人则堂陛陵夷取轻中外不可不慎也今宗愈匿宰相之亲嫌盗中司之要任欺罔人主之听隳废祖宗之法立朝有朋党之实行已多贪浊之恶自叨大任台谏官前後论列不知其数而宗愈偃然自若殊无愧心礼义廉耻固已扫地陛下犹以待君子之道待之而望宗愈之自引以全体貌臣窃以为过矣管仲有言曰礼义廉耻是谓四维四维不张国乃灭亡古之善观人国者惟以此道而逆知其盛衰今宗愈犯义如此岂能为陛下设张四维以致天下之治乎臣闻十人之衆议无不公盖以其好恶是非难蔽於一偏之说而衆心所服者惟理而已臣向者尝言宗愈十二事皆缙绅士大夫之公言明有按据非特十人之聚也陛下一切留中不加考质则天下之公议将无所伸小人之奸谋盖有所恃臣独忧之陛下勿谓人言宗愈之奸邪而未尝亲见其实状遂以宗愈为可用也唐李勉尝对德宗曰天下皆知卢?之奸邪而独陛下不知此所以为奸邪也盖大奸之人行伪而坚言伪而辩顺非而泽阳为可信荧惑世主之聡明故能盗窃名位终乱天下也若及其未用之前见其可疑之迹则不得谓之奸邪矣惟陛下虚心澄虑详绎庶言以臣章疏付之有司特令推究如稍涉虚诞臣甘受罔上之戮或皆有实状即乞早罢宗愈以慰天下之望臣无任局蹐俟命之至

安世又论曰右臣伏自去年四月後来凡十七次奏疏论列胡宗愈罪状乞行罢免至今未蒙施行臣闻齐桓公之郭问其父老曰郭何故亡父老曰以其善善而恶恶也桓公曰若子之言乃贤君也何至於亡父老曰不然郭君善善而不能用恶恶而不能去所以亡也臣每读至此未尝不掩卷太息以谓鄙夫固陋烛理不明人之所非反以为是衆之所恶覆以为美此乃愚者偏暗之常态固不足论若夫能知天下之善恶如辨白黑而无疑惑之心盖非智者有所不及然而郭君反以此而亡国其故何也夫郭君能知善之为善恶之为恶则不可谓之不智特以其见善而不能用使君子无以自立知恶而不能去使小人得以成朋因循积累其害遂至於亡国然则有天下者可不视此以为戒乎臣窃惟宗愈欺君乱法毁灭廉耻其罪恶显着为中外共知者十有二事臣固已极言之矣自後相继奏章申执前论惓惓之恳必已尽关圣覧若臣言为妄则是荧惑天听诬陷大臣宜正典刑以戒天下若宗愈之罪如臣所奏则是陛下知其恶矣知恶而不去此古人之所戒也臣官有言责实畏公议苟不能排斥奸慝振举纪纲使羣小寖盛坏乱政事则臣虽受异日之戮亦无补国家之患惟陛下辨之以早断之以独出臣前後章疏付外施行不胜愿望

安世又论曰右臣伏自去年以後凡十八次奏疏论列胡宗愈罪状乞行罢免至今未覩施行夙夕惭悸如负芒刺臣自领职以迄于今知无不言每蒙听纳独是宗愈累章未出窃惟圣虑所以兼容必谓日月已深艰於追褫是以特屈公议使之两全万一如此臣窃以为过矣臣尝观仁宗皇帝用陈升之为枢密副使是时吕诲方在言路指其私行极力弹劾仁宗皇帝初亦难之而诲论奏不已章至於十八上涉历数月卒罢升之而後已宗愈自始进用不协物望与升之无异臣言宗愈之疏其烦多与诲略同而宗愈冒昧居位又与升之时月不甚相远岂仁祖能受尽言於昔而陛下不能听之於今吕诲能逐奸人於前而臣不能去之於後以微臣之譾薄犹见贤而思齐如陛下之圣明岂知恶而不去若谓进退执政必有迹状则臣按宗愈不无显罪初除御史中丞与见任宰相明是姻家隐而不言盗取要任当时幸人之不知而知者亦不以告陛下欺君乱法孰甚於此以至身任风宪不修廉节负所居房缗不肯偿还遂致开封争讼御史弹纠朝廷一切置而不问玷辱国体堕废台纲宗愈坐此二罪自合明行贬黜而况其余奸慝事状尚多陛下何故优容如比之久臣又尝考?吕诲所论陈升之章疏不过以谓扬历甚浅闻望素轻尹京无状遽叨大用疑其隂有趋附由径而进及升之妻有重表踈远之妹嫁於中官尝与往还不避嫌疑若此之类止於数事盖未有奸邪贪猥如今日宗愈之甚者也臣忝备耳目之寄而使陛下股肱心膂之任容有此人叨据经年不能排斥尚何面顔出入朝廷而以谏官自名乎臣若未至窜逐终不敢缄默以负陛下拔擢之意伏望圣慈早出臣前後章奏付外施行

安世又论曰右臣辄沥血诚仰渎天听事出迫切无复文饰惟冀圣慈留意省察臣自去年四月初八日延和殿与左司谏韩川同奏胡宗愈奸邪朋党不堪大任自後十九次上疏条陈罪状而五月中台臣亦有弹劾迁延至此未蒙施行向者孙觉杨康国相继辞职而去独臣与川始终论列未尝敢置自十一月後川见陛下未赐听纳坚乞外补臣本欲岁前上殿更以公论开陈而川别有除命不复供职臣以左右省并无谏官拘碍文法不敢独员乞对同时言事之人去之殆尽臣若更顾身计不为陛下极辨邪正则台谏之风日益衰替奸慝之势日益盛强实於圣朝所损不细此臣所以愤懑感?而不能自已也臣历观祖宗以来言者弹撃执政未尝有是非不决枉直两存之理今御史中丞李常侍御史盛陶迫於衆议亦尝以宗愈为言而依违观望不敢深论臣窃料其意不过以谓陛下若逐宗愈则常辈将欺罔缙绅曰朝廷用我之言已罢执政矣若臣所论太过忤旨获谴则常辈初无切直之言又可免责进退无患足以窃位陛下用此等人持纲纪耳目之任亦何补於圣惪乎臣非特患宗愈之汚庙堂又忧常等之坏风宪也臣伏覩陛下即政之初首开言路擢用忠良使在台谏如刘挚王岩叟等论蔡确章惇之罪则陛下为之罢确宰相罢惇知枢密院又论张璪奸邪则璪罢中书侍郎孙觉等论韩缜不协人望陛下用缜为右仆射才方数月遽令外补傅尧兪等论李清臣无状则清臣罢尚书左丞自是四海之内莫不歌颂厌服以谓陛下用人纳谏有祖宗之风故三数年间公议得行大臣知畏奸人敛迹君子道长岂非用此道欤今宗愈自进用以来惟其朋党之外无一人以为可者其怀奸为利与璪辈何远其昏谬无补则又甚於缜与清臣岂陛下前日去此数人之易而今日去一宗愈为难哉臣读魏郑公之谏唐太宗曰贞观之初恐人不言导之使谏三年以後见人谏诤悦而从之一二年来不悦人谏虽勉听受终有难色臣窃谓太宗之烈足以比迹汤武庶几成康然责之以备则有愧於三代之隆者特在於不能慎终如始而已诗曰靡不有初鲜克有终易曰有始有卒者其惟圣人乎愿陛下以诗易之言为法以唐太宗之事为戒无使後之视今犹今之视昔也书曰有言逆于汝心必求诸道有言逊于汝志必求诸非道臣之狂愚逆陛下之心多矣惟求诸道则或有万一之补伏望陛下以宗庙社稷为计早罢宗愈断之不疑更择忠厚端正之人置於言路以代常等庶几协力上裨圣治天下幸甚

贴黄臣叨被上恩不次擢用未能报塞万一岂敢轻为去就然自来论列执政是非固难并立臣之悃愊尽於此章若圣意确然不回则是臣言无补须至援引故事自求贬黜况宗愈固惜名位不知廉耻傥陛下务为优容俟其自请以理度之必无是事又虑圣慈不欲出臣之奏恐伤体貌臣已一面申三省乞奏请前後章疏付外施行去讫伏乞早赐睿断去邪勿疑以慰天下之望

安世又论曰右臣伏为前後二十次论奏胡宗愈罪状乞行罢免而圣德寛厚务全体貌章皆留中未蒙施行宗愈幸累疏之不出盗据丞辖包羞朞年辱国已甚臣忝居言路职在绳纠遂举弹文之大略以申三省宗愈并不避位视事自如中外指目近世辅弼毁灭廉耻未见如此之极也臣窃伏思念舆情之所以共恶者不过责其无耻之一节而臣之所以深疾者特诛宗愈之意尔臣闻国家设谏官御史之职本欲肃正纲纪防察奸邪故风采所繋贵贱震恐非一二小臣敢作威福盖朝廷上下之体待此而後严也今宗愈既知台谏之弹劾而力战公议若无所睹惟其以言者为不足恤是乃陵蔑陛下之风宪为大臣而有轻视人主之心陛下纵欲赦之其如朝廷何其如天下何使宗愈实无它罪止此一事犹在谴诃之域而况欺君乱法奸邪贪猥罪状显着至於数十尚安足以预庙堂之论处具瞻之地乎伏望圣慈深加省察以臣前後章疏付之有司公行推究若宗愈之罪如臣所言即乞特赐睿断早令罢黜若臣所论无实亦乞重行窜逐庶分邪正以服天下

安世又论蔡确作诗讥讪事状曰右臣伏见知汉阳军朝散郎吴处厚缴进蔡确知安州日所制车盖亭诗十篇多涉讥讪而二篇尤甚非所宜言犯大不敬者臣按确悳性隂险立朝奸邪象恭滔天有共工之恶言辩行伪挟少卯之才遭遇幸会致位宰相不能正身率下宣明教化而纵其弟硕交结羣小公纳贿赂盗用官物不知纪极闺门之内奉养豪侈饮食声色衣服器玩肆为奢僭制踰公王是时硕为军器少监俸入有限而用度如此确实同居岂不知其所来乎朝廷既不穷治又贷其弟之死止以失教为名黜守安陆天下公议谓罚不能当其罪固宜痛自惩艾图报大恩而乃不自循省辄怀怨望借唐为喻谤讪君亲至於沧海扬波之语其所包藏尤为悖逆盖确自谓齿髪方盛足以有为意在它日时事变易徼幸复用摅泄祻心跋扈怀梁冀之奸睥睨蓄魏其之志此而可舍国法废矣伏望陛下察其情理断以至公出处厚之奏付之有司特行按治明示其罪以谢天下

安世又论曰右臣近以知汉阳军吴处厚缴进蔡确知安州日所制车盖亭诗怨谤君亲情理切害遂具论列乞正其罪未覩指挥施行臣闻确之朋党大半在朝造播巧言多方救解且谓处厚事非干己辄尔剡奏近於刻薄此风浸长恐开告讦之路臣窃以为过矣西汉郦寄天下谓之卖友然而摧吕禄以安社稷前史谓谊存君亲不以为贬确之罪恶固已贯盈不自省循肆为讪斥人神之所共怒覆载之所不容处厚外官虽无言责见确悖逆不道?於忠愤名则出位情实爱君取舍重轻未为无理惟陛下勿恤浮议早正典刑使大奸无幸免之门朝廷无异日之患天下幸甚

安世又论曰右臣等早来臣焘臣安诗延和殿进对具陈蔡确怨谤君亲情理切害因曾上禀言路更有何人论列伏蒙宣谕惟卿等及刘安世外它人别无章疏臣等窃伏思念国家设御史本欲肃正纲纪纠察百寮虽小犯朝廷之仪犹俾弹治今来蔡确悖逆不道指斥乘舆而御史台职在按举曾无一言挟邪不忠党恶无惮未见如此之甚者臣等前章固尝以确之朋党大半在朝虑其造播巧言多方营救不谓御史当可言之地并不纠劾又虑奸党变乱公议别有奏陈恐开告讦之路臣等窃谓古人见无礼於君者如鹰鸇之逐鸟雀岂有目覩奸豪陵蔑朝廷谤讪君上乃欲置而不问苟非今日确之事发则其党与未易彰败臣等尚虑御史台知臣已有论奏备礼一言以塞外议若果如此则其包藏奸状益更明白伏望陛下留臣等此奏候蔡确事毕明正其罪特行窜逐庶使邪正有辨不败国事

安世又论曰右臣近以蔡确指斥乘舆情理切害?具论奏乞正其罪虽已闻降指挥下安州取索元本及令确开具因依至今未见回报臣闻上自执政下至堂吏确之党与殆居其半百端营救齐奋死力若使邪说得行揺动正论则朝廷之事极有可忧此臣所以夙夜寒心而过为陛下之计臣窃观二圣临御以来日新圣政蔡确之徒不得逞其奸志隂怀怨望窥伺颇急然而深情厚貌未尝形见今乃无故作为此诗臣恐祖宗神灵天地眷佑疾恶贯盈而以此机投陛下也臣伏见李常盛陶居风宪之地目覩蔡确无礼於君亲而依违观望曾不纠劾及朝廷已有行遣方始备礼一言而又是非交错皆无定论翟思已下仍更不见章疏御史如此纲纪何赖焉彭汝砺在侍从论思之列不以疾恶为心反用开告讦之路为解其余进说之人臣虽不能知其名氏然其所主之论计与汝砺不甚异也臣窃谓李常等居可言之地而不言虽言而隂持两端彭汝砺等不任言责辄敢进疏宜有高远之虑出於世俗之表而义存君亲者反责其告讦悖逆不道者欲置而不问夫告讦之不可长则是矣至於睥睨两宫包藏祻心者乃为可长乎朋邪罔上孰甚於此若非确之事发则羣小比周无由彰败惟望圣心先定勿疑流言诛锄奸慝决行威断庶几朝纲振举邪正明辨天下幸甚

安世又论曰右臣近以四具状论列蔡确指斥乘舆情理切害乞付有司按冶其罪陛下圣悳寛厚体貌大臣不欲轻信人言遽行窜殛遂降睿旨令确开具因依及下安州取索元本日近窃闻确及安州皆有回奏讪上之迹尽如臣章虽文过饰非妄意幸免而情状明着可以无疑臣闻确昨移南阳既离安陆复遣亲吏取去诗碑洗涤刮劘靡有存者使确诗意别无诋斥虽刻之金石固自可信惟其内怀觖望志在谤讪有慊於此惧复流播故令毁撤欲以灭口推此言之则确之罪恶何可掩也伏望陛下特徇公议毋恤浮言明正典刑以谢天下其御史台官吏并不纠劾及伺候朝廷已行遣後虽有言者亦持两端并自余臣寮进说营救皆确朋党不顾君亲苟尚兼容必为後患伏乞声言其罪重行贬黜庶分邪正以肃中外

安世又论曰臣等近以蔡确怨望作诗无人臣敬顺之礼累曾奏论乞正典刑朝廷指挥下确开具仍令安州知州取索确诗元本窃闻安州取索与确开具皆已奏到确之开具本无所用徒为迁延行遣令确知其事因从容造说交通求救词皆虚妄必不可信今安州根究得确诗元书在粉板後来削去墨迹其板见在书之其状已着削去其罪转明更使确巧诈辩给此亦不能文也诗版是明白已验之迹便可为据开具乃委曲苟免之词不足为凭罪在不赦合寘诛窜恭以太皇太后以先帝遗诏用故事请权同听政当日确备位次相亲见本末岂不知此事不是太皇太后本意盖为皇帝年在冲妙以保护圣躬为功事不得已乃从权宜窃以前日遭值先帝大变之际设或不依本朝典礼上尊两宫则宗社大计将如何哉观确之意以为不然盖窃幸皇帝富於春秋欲以大臣专权自作威福包藏祻心深不可测此不可不诛也大臣之义当归美报上喜以福禄夀考称诵其君确不能庶几於此乃引竭海变田之事肆为怨讟密怀大恶之志发为不祥之语此不可不诛也赏刑者人主之权也祖宗所以行威福而公天下服人心传之子孙为万世法也两宫亦不得而私之矣如确之罪天下所共怒天下所共弃与天下共怒共弃之者在皇帝陛下与大臣也陛下崇养圣悳未专明断所与议者在大臣如少欲寛确则天下疑而不服伤陛下之圣孝矣大臣者敢为开陈末减则是朋奸养交面谩不忠视确之罪无所重轻必不见容於天下矣臣等愿尽行公议无屈祖宗之法以失威柄威柄一失则奸邪强骜无所忌惮後时有不可制之悔於此不得不慎以防微杜渐也伏望圣慈以其事下有司议正其罪为今日戒为後世训

安世又论曰准名例律十恶六曰大不恭注谓指斥乘舆情理切害者　准职制律指斥乘舆情理切害者斩　准名例律议请减赎章犯十恶者不用此律　一宰相丁谓贬崖州司户参军　一前枢密副使孙?贬节度副使宿州安置　一前参知政事吕惠卿贬节度副使建州安置

右臣等早来延和殿伏蒙宣谕命具行遣比附条例密奏臣等略具合用律法及责降大臣故事备録如右臣等窃谓三人之间丁谓之责最重然其所犯亦非蔡确之比伏乞圣明更赐参酌

安世又论曰右臣昨日延和殿进对尝论彭汝砺营救蔡确事伏蒙宣谕以谓卿等错会汝砺所言与卿等一般者臣虽已具汝砺朋附之实面奏其略尚恐陛下未知羣邪交结之详缘此事正繋是非邪正之机不可不察须至辨析上烦圣听臣伏见彭汝砺与曾肇同为中书舍人公然结党范纯仁既是本省官长日得相见朝廷密命无不关预而又汝砺亲弟娶李常之妷女庙堂之论悉使传播故御史台表里通同殊无公道窥伺执政之意旋立议论纯仁所欲虽违法害义无敢纠駮稍异己者则必承望风旨连章绳治皆有实迹未敢尽举姑以蔡确之一事试为陛下陈之向者吴处厚缴进确诗其徒大惧巧言救解情态万状纯仁备位宰相见确无礼於君亲不以疾恶为心乃谕汝砺及曾肇以为告讦之风渐不可长汝砺等既闻其语即时传报李常是以御史台依违观望不复按劾及见朝廷已有行遣方始备礼一言而汝砺辄奋强狠妄进邪说虽其大槩不敢主确然而深意全罪处厚臣窃谓以确诗为可罪邪则自有台谏官论列若以确诗为不足治邪则臣等岂敢违犯公议辄行诬奏进退之间皆不预中书舍人之事今汝砺出位进疏惟以长告讦为说至令睥睨两宫悖逆不道则欲置而不问是汝砺贪与蔡确为地而不顾君亲之大伦僭乱之基渐此乃朋奸罔上徇私立党而陛下谓之与臣言一般窃恐圣心未之察也臣闻汝砺与曾肇同授纯仁之指而肇隂险奸贼不肯自?故使汝砺先次进言继闻臣等极力攻击陛下已赐听纳遂不复言然而交构之迹缙绅无不知者独其党人为之讳耳愿陛下以臣之论详覧汝砺之疏则奸人之情状必不能逃於圣明之鍳臣伺候断遣蔡确了日当节次具状劾奏奸党乞行窜逐惟陛下乘不可失之机特行英断使邪正分别朝廷清明臣虽殒首亦无所恨安世又论曰右臣等窃闻蔡确已有责命舍人彭汝砺封还词头不肯草制者臣等窃谓确之罪恶本天下之所共疾不容更有异议汝砺居侍从论思之列不以君亲为念沮格诏旨奋力营救臣等前日进对之际固已言其朋党之状观今日之举可验有实伏望陛下诛其奸意重行贬黜庶分邪正以肃中外

贴黄臣等伏见治平中命王畴为枢密副使是时钱公辅当制缴还词头朝廷以为不当遂责授滁州团练副使今来蔡确责命与王畴事理不同汝砺挟奸不肯草词伏望详酌重赐施行仍乞速降指挥免致惑乱衆听

安世又论曰臣窃闻朝廷以蔡确为光禄卿分司南京者臣按确尝位宰相辅政亡状弟硕赃汚罪恶贯盈确本同居衆谓预闻其事陛下既不穷治又贷硕死仍免决配惟令编管确以失教为名止从薄责朝廷之恩亦以极矣而确不知图报犹怀怨望作为诗什辄敢谤讪罪状显着法所不赦陛下以天地父母之悳不忍加诛俾全要领已出再生之赐谓宜投诸四裔以御魑魅而尚玷卿列仍居善地中外之论皆谓失刑臣尝谓赏罚者人君之大柄祖宗所以公天下而立之圣子神孙亦必以至公守之不可失也伏惟太皇太后陛下保佑圣躬恩悳隆厚而确悖逆不道妄有诋斥人神之所共怒覆载之所不容今来责命太轻未厌舆议非惟失祖宗立法之意亦恐伤陛下孝治之风伏望圣明更加详虑早行窜殛以慰人望

安世又论曰右臣近以蔡确责命太轻尝具论列今已累日未奉指挥臣伏见确之朋党大半在朝大臣之间亦有隂怀向背假托义理巧进邪说协力营救者虽圣心先定必不为流言之所惑而後命淹留未快公议再烦天听仰冀采纳臣闻自古乱臣贼子之为害皆非一朝一夕之故良由上下怠忽辨之不早日复一日养成祻胎是以先王制礼虽齿路马与蹙其刍者莫不有诛非刍为可贵而马不可齿盖君臣上下之分所当致严而将折天下奸雄桀骜之气於未然之前也今确无礼於君亲非可宥之过虽悖逆不道自取罪戾亦朝廷威令不行政尚姑息容养确辈使至於此而辅弼大臣犹为救解欲望朝廷尊严朋邪敛迹何可得也愿陛下深察奸党慎无轻听早行四凶之窜以慰天下之望安世又论曰右臣今月二十四日延和殿进对尝论蔡确朋党事虽粗陈大槩而臣内有诚恳未能尽逹天听事軆至重不可不忧惟陛下无惮烦而详覧焉臣闻蔡确章惇黄履邢恕四人者在元丰之末相与交结号为死党惇确执政倡於内履为中丞与其寮属和之於外恕立其间往来传送天下之事在其掌握公然朋比傍若无人以至先帝厌代圣上嗣统四人者以谓有定筞之功眩惑中外无敢与辨及司马光被用奸人惧其为己之害乃使惇於上前极口诋毁陛下以惇无人臣之礼逐之於外确又以弟硕賍汚事发亦罢宰相履恕坐事相继外补既而惇在苏州肆为不法强以贱价夺民之产确在安州不自循省作为诗什谤讪君亲臣窃谓惇确所以桀骜很愎无所畏惮者盖四人从来更相称誉自谓社稷之臣心有所恃故敢如此若不早为辨正以解天下之惑臣恐异日必为朝廷之患臣迹虽踈远不知先帝传位之详然缙绅士大夫间亦尝讲闻其略今试条析为陛下言之臣闻元丰七年秋宴之日今上皇帝出见羣臣都下諠传以为盛事明年三月神考晏驾衆谓前日之出已示与子之意其事一也自先帝违豫岐嘉二王日诣寝殿候问起居及疾势稍增太皇太后即时面谕并令还宫非遇宣召不得辄入有以见圣心无私保佑慎重其事二也建储之际大臣未尝啓沃而太皇太后内出皇帝为神考祈福手书佛经宣示执政称美仁孝发於天性遂令草诏诞告外庭盖事已先定不假外助其事三也陛下听政之初首建亲贤之宅才告毕功二王即日迁就外第天下之人莫不服陛下之圣明深得远嫌之理其事四也臣之所闻大略如此实太皇太后圣虑深远为宗庙社稷无穷之计彼四人者乃敢贪天之功以为己力臣虽愚陋心常疾之近司马康赴阙邢恕邀至河阳燕语之次称赞确等不已顾其微意类皆捭阖盖欲康来京师传逹在位隂与确等谋为复用之计朋党害正一至於此臣窃谓惇确用事十年小人党与内外结固造作奸言欺惑愚衆臣恐岁月浸久邪说得行离间两宫有伤慈孝则确辈万死何补於事伏望陛下起福於无形防患於未兆明诏执政及当时受遗之臣同以亲见策立今上事迹作为金縢之书藏之禁中又以其事之本末着之实録然後明正四凶之罪布告天下除蔡确近以贬窜外所有章惇黄履邢恕欲乞并行废斥屏之远方终身不齿所贵奸豪弭息它日无患惟陛下取臣千虑之得少赐留听不胜幸甚

安世又论蔡确不合陈乞颍昌府状曰右臣伏闻知邓州蔡确上章陈乞颍昌府以便私计虽未知可否之报而缙绅之议率皆不平敢具佥言上逹天听按确奸邪隂险盗据宰席不能正身率下宣明教化而纵其弟硕招权纳贿?汚狼藉有司论罪当以大辟陛下特加寛贷止送韶州编管确本同居衆谓预闻其事朝廷既不穷治惟以失教责之削其职名出临偏郡仅能周岁易守南阳当时议者已谓牵复太速硕至贬所亦止踰年确遽上言乞令内徙陛下屈天下之法移置黄州曾不旋踵自请近镇臣窃谓确所以敢萌意外之望益肆无厌之求者盖见近日政事多尚姑息是以先用其弟量移之请尝试朝廷既不能沮止奸谋遽可其奏确知执政莫不畏已遂敢陵蔑公议轻侮朝纲虽屡蒙非常之恩犹不能满确之意复托亲老愿移大藩盖有以启之也臣恐小人侥幸之心势犹未已往往再乞放硕逐便或自求京师宫观差遣以就医为名然则陛下又将许之乎确之朋党大半在朝夙夕引领以俟复用若使渐得亲近广为路岐异日盗权乱政无不由此而始况辅弼大臣既以罪黜虽领帅节未复职名考之典故犹是谪籍岂有不因诏除辄求自便此风寝长则陛下赏庆刑威之柄遂为虚名国家纲纪必至堕紊不可不慎也伏望圣慈明敕三省报罢确奏以正国体

安世又论沈括吴居厚等牵复不当状曰臣等伏见近日除沈括吴居厚贾青吕孝廉王子京差遣不合公议门下省已行封駮窃谓朝廷必以大礼之後过恶例随湔涤臣等以谓不然括首议再兴边事丧师辱国为先帝遗恨罪不容诛而得全首领无复可以推恩居厚欺君害民诛求暴虐掠为己功归怨於上罪当放斥而得列缙绅无复可以推恩矣青与孝廉子京苛刻聚敛流毒一方附会诞谩废失使指重谴远贬才当其罪如此数人者蹈犯凶桀出於文墨既不可以常法治之亦不可以常赦寛之也若使侥幸复起夤缘再用则羣小振奋蹑踵求伸甚非朝廷之福生灵之幸也长奸之渐所宜杜絶伏望圣慈面饬大臣诸不以法治而贬降者不得以赦议如天度兼容未忍尽弃即於为恶之间略加殊别特移青等一内地监当括与居厚且令依旧庶协大公以惩羣枉

安世又论卢秉责命不当事状曰右臣伏闻累有臣寮论列卢秉昨在两浙推行榷塩之法务为惨刻残虐一路比蒙朝廷下本道根究皆有实状而害民之甚者自行法以来其所配流一万二千余人如闻寛恩止落学士犹以待制提举宫观中外之议皆谓未安伏惟圣朝爱养元元不欲一物失所而秉出将使指捴按一道未闻宣布惠泽兴利除害而专为身谋不顾义理罔上以虚课虐下以苛法愁苦之声溢於道路议者皆谓诛剥掊克与吴居厚略同而峻刑害物则又过之虽降一官尚玷侍从恐无以戒戢奸暴慰塞民情伏望圣慈详此事理比附吴居厚例重行黜责以荅公议

安世又论曰右臣近尝奏论卢秉昨在两浙专主塩事残民害物遗毒累年乃者朝廷体量得实谓宜重贬而止落学士犹以待制提举宫观窃恐无以戒戢奸暴慰塞民情乞依吴居厚例特行窜黜伏闻续有指挥令展二年磨勘罚不当罪士论未平是敢罔避再三尘渎天听按秉榷卖塩货峻刑虐民无辜流死以数万计老稚转徙号呼盈路比屋愤怨思食其肉上赖累圣德泽深厚是以人心卒无异志昔吴居厚之在京东掊克太甚敛怨於民陛下践阼之初责授散官远郡安置天下传播莫不欣喜秉之刻剥无　居厚而猛暴杀人实又过之不伏重诛已为寛典尚玷侍从何以示惩臣伏观祖宗以来尤以失入为重彼执法之吏不明微意误寘一人入於深文大则追停小则降免今秉奉使故设苛法多杀平民非特失入一人之比也而朝廷责命太轻未厌公议非所以示陛下爱元元之意伏望圣慈检会臣前奏重行贬窜以慰民望

安世又论曰右臣近为体量到卢秉向在两浙专主塩事设法苛虐流毒一方而朝廷责命太轻未厌公议臣已两具论列未闻指挥施行切缘卢秉奉将使指专为掊克使无辜之民流离转死寃号之声盈於道路盖有甚於吴居厚者矣且两浙京东皆陛下之民而秉与居厚酷暴之状相若一则贬为散官安置远郡一则尚列侍从提举宫观同罪异罚恐非至公之道伏望圣慈检会臣前奏比附吴居厚例重行窜黜以慰远民之望安世又论曰右臣近为卢秉责命太轻未厌舆议臣已三具论列未蒙朝廷施行如秉苛虐酷烈之实远民怨苦寃愤之情前奏言之已详不复条列而臣尚有未尽之意更为陛下陈之臣闻人君之柄莫大於赏罚而所以行之者必主於公平传曰功同赏异则劳臣疑罪钧刑殊则百姓惑盖不能处之以至公则天下不得无疑惑之心也今秉之罪状显着非在重轻疑似之间考之近例又有吴居厚散官安置之比而谏官御史交章弹劾未见尽行其言朝廷何惮而不正典刑以谢东南之民乎臣之所论非苟欲夺秉寄禄官而已盖秉之残民害物甚於居厚而尚为待制提举宫观罪钧刑殊臣恐无以解天下之惑也伏望陛下检会臣累奏事理削秉侍从之职以慰人望

安世又论周穜不当乞王安石配享事状曰右臣伏见郓州教授周穜上书乞以故相王安石配享神宗皇帝庙廷中外諠传颇骇羣听臣闻天圣中钱惟演尝请以庄献明肃太后庄懿太后并配真宗庙室以希帝意是时御史中丞范讽劾惟演擅议遂落平章事罢归本镇臣窃谓惟演位兼将相言之未为太过而责之如此之重者所以严宗庙也今穜以踈远微贱之臣怀奸邪观望之志陵蔑公议妄论典礼使安石功德茂着实可从享在穜之分犹不当言而况辅政累年曾无善状残民蠧国流弊至今安可侑食清庙传之万世如穜狂僭岂宜轻贷伏望陛下以春秋之法诛其始意重行窜殛以明好恶

安世又乞罢李常盛陶中丞侍御史之职状曰右臣伏自去年胡宗愈窃据丞辖不协人望臣忝言路累具弹劾而圣德寛大务全体貌迁延经岁未赐指挥臣以公议不平难於中辍廼者上章极言论奏并申三省乞请留中之疏付外廷明辨曲直虽?於忠愤不敢爱身而退循率易方俟诛谴今既半月威命不至继闻宗愈已罢政事乃知陛下不特赦臣之罪又能听臣之言恩出望外感极以泣陛下仁厚容谏如此而臣内怀区区未尽之意若不披沥肝胆上逹天听则於职事犹为有愧是以愿终言之臣伏见御史中丞李常侍御史盛陶悳性柔邪秉心不一昔蔡确用事之日隂相交结故常自太常少卿擢为礼部侍郎旋迁天官遂拜户部尚书陶自瀛州得替用为太常博士?权考功郎中皆由闲冗之中寘诸要剧之任才能政事无足称者为确主张人不敢论以至今日并居丞杂而又相与连亲不使回避阿谀朋党殊无公道臣不敢广引细琐上烦听覧止以近事之尤显着者试为陛下陈之臣闻蔡硕盗用官钱事?下狱罪当大辟陛下以天地父母之德赦而不诛又免真刑刺配止送韶州编管仅能周岁确乞内徙朝廷曲法申恩移置黄州曾不旋踵确又陈乞颍昌缘国朝故事应左降官虽曾任宰臣而未复职名犹是谪籍既系有罪之人固无自便之理确之冒昧陈请御史即合纠弹而常陶身任台纲隂借奸慝目覩乱法终无一言其事一也按谢景温系王安礼之妻兄昨除刑部尚书衆议以为不可而常素与安石兄弟亲善陶及安礼昔尝同官於大名交契甚厚是以见景温之误恩并不论列其事二也章惇在苏州公违条法强市田产使无辜之民被刑失业故朱迎等四人不远数千里赴愬省部御史台明知上件事实亦不绳治假借奸豪徼幸异日其事三也王安石辅政累年曾无善状害民蠧国未见其比向者病卒人皆相贺王汾虽无言责而能上书陈述义理乞赐恶諡以为後人之戒缙绅之论莫不多汾有愤世疾邪之意而常等恶伤王氏疾之若讐及汾除谏议大夫遂率全台肆为丑诋然汾从来别无过恶止言其口吃滑稽之类一二小事乃令报罢中外之论至今不以为直臣日近方闻常等所以撃汾之由主於请安石之諡操心如此岂复至公其事四也陛下即政之初知免役出钱为民之患故复用祖宗差役之制常在户部不能讲究补完而协助邪说请复顾募及为中丞犹闻奏乞施行怀奸徇私大害圣政其事五也先帝已知经术取士久而有弊盖欲复用词律故昨者有司请於经义之外加以诗赋朝廷采纳已为定制而安石之党必欲沮挠常乃屡乞改用经义其徒翕然誉之赖陛下圣明主执不轻变易而常等言之不已背公死党其事六也保甲之害衆所共知陛下变法以来农民方遂休息而陶乃倡言乞重编排朝廷若行其说天下岂不大骇率情妄作其事七也臣起於小官误蒙擢用非不知雷同钳默足以取容然而朞年之中历犯权贵旁人为之忧恐而臣处之自如者实以陛下推至诚乐善之心有舍己从人之德是以不量力薄思効涓埃而况二圣临御以来逮今五载遵守祖宗之法曾无毫髪之累谏臣之职足以优为惟是君子小人消长之机实繋天下国家治乱之本故臣自拜命以迄於今献纳之间尤以人物为务盖朝廷之有君子如人体之有元气元气盛实则肤革充盈血脉荣畅寒暑疫疠不能投间以干隂阳之和则为安强之人矣至於真守不固气血将败内无以养根本外不能慎起居一旦遘疾虽和扁再生莫知所救天下之势何以异此使君子衆多小人勿用然後纲纪振举政教修明奸邪阴贼不能伺隙以乱圣人之治则成天下太平之功其或听纳之间不辨枉直任用之际不察忠邪黑白混淆是非杂揉日复一日寖生乱阶虽尧舜复起亦不能治臣窃闻近者执政奏事之次亲奉德音思与大臣共为庙社长久之计每患异日小人在侧眩惑人主败乱国政忧深虑远固非愚臣所能跂及然臣夙夜寒心而不敢以为无事者正以风宪之地乃有常等皆王安石蔡确之党人阴持两端侵害正论使渐引其类并据要津则陛下累年忧勤所立之政事必将复坏於羣小之手可不痛哉臣恐陛下之所忧不在异时而其兆已见於今日也况二人挟邪不忠之迹固已着明久而不去必有後悔惟陛下以臣所陈七事特赐详覧若非诬罔皆有实状即乞愼择忠厚端正之人以代常等不胜幸甚

安世又论时孝孙差除不当状曰臣伏见朝廷除时孝孙充梓州路转运判官按孝孙资禀倾邪巧於仕进昔王安石曾布邓绾变法之际曲意附会遂荐充司农寺属官推行新法於河北吏民苦之视若鹰犬其後蔡确用事倾心交结又得御史台主簿及何正臣鞫泸南之狱举以自随使正臣罔欺先朝肆行酷烈孝孙赞助其力居多狱决还朝擢使一道元佑之初罢诸路提举官随例得郡缙绅之议固已不平今正臣既行黜责而孝孙尚冒监司陟降顿殊公议未允伏望圣慈考其素履灼见奸状追还新命以折羣枉

安世又论曾肇知邓州不当事状曰臣窃闻朝廷除曾肇知邓州兼西京南路安抚使按肇资禀奸回趣向颇僻昨来蔡确谤讪君亲天下臣民所共疾怒而肇倡为邪说惑乱衆听以至捭阖执政欺罔同列苟有可以救确者靡所不为上赖圣明得正刑典肇不自安遂乞外补陛下敦尚寛厚贷而不诛犹假从官出守近郡缙绅之论固已不平到颍半年遽易帅路非惟无以示好恶於天下亦恐气焰凶暴小人寖长伏望圣慈审度事理收还新命以允公议

历代名臣奏议卷一百七十八








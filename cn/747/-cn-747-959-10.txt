○金赋

夫五气降於五行，五星均於五德，助天地而为政，体阴阳之有则。牺图八卦之文，所以化成；禹锡九畴之道，由其平直。分宗别序，正位辨方，春青夏赤，羽黑宫黄。育龟麟之体貌，焕鸾凤之文章，物庶几而尽善，然後从革而能刚。若夫寅亮阴德，发挥秋令，帝少昊而为主，神蓐收而在正。生水克木，非无父母之仪；承土伏火，亦有谦卑之性。尔其於乾道则使候入青女，光垂白陆，寒阴作而霜露浓，杀气横而风雨肃。此金之节也。尔其於坤道则使麦苗含秀，二粒同稃，既收成於万物，复摇落於千株。此又金之功也。尔其於王事则使出军行师，拥旄仗钺，所以征叛逆而敷明伐。此又金之威也。尔其於人事则使农夫业就，商旅懋迁，储蓄邦家之重，钱刀布泉之先。此又金之利也。彼观其山川含育之秘，采掇工取之程，铸陶钧之术，雕镌磨砺之形，非一途而共贯，实万象而殊名。用之为鼎，天下之至宝；用之为剑，天下之至精；用之为量，天下之至信；用之为镜，天下之至明。亦有金河、金濑，金潭、金穴，金谷、金陵，金城、金埒。紫山重夷吾之对，光石讶胡人之别。渤水之仙宫，西北荒之神阙。鱼龙雀马之玩，钟鼓楼台之列。皆具美於明图，岂能穷於缕说？余复何为，长贫若斯？扬雄之产非广，季布之诺无移。嫌众口之销铄，嘉同心之见知。命舛时泰，将通复否，徒效拙於凌霄，实劳工於画水。无体物之奇策，失缘情之妙旨。太冲《三都》，分从陆之笑；孟坚《两京》，甘受张衡之鄙。

石岑


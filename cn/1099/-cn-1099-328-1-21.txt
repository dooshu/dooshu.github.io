○答三邊總督 【 套虜貢市】

辱示虜情一一領悉套虜與雲中上谷。微為有間。款貢之議。始于順義。故事每優假。套虜初求貢甚急。我固未之許也。後以順義為之懇乞黽勉從之。然一切約束賜與。皆與順義不同。而彼亦不敢厚望。盖方以得請為幸。而無復橫覬于望外耳。乃自順義西行。見我厚撫而優遇之。艷于求索之利。遂蒙覬望之心。昨延鎮即欲比例求陞官加賞。其意望漸賒。端不可開也夫套虜之求貢。不獨利賞賜關市也。方其未貢時。延寧之間。搗巢趕馬。無歲無之。彼牧畜不得蕃息。老弱不得安養。又北備瓦剌。南防中國。其苦甚矣。自款貢以來。內無搗巢之患。外有關市之利。得以其餘力從事于瓦剌。則貢市事利于彼乎利于我乎即使請求不獲。亦不敢釋重利而結怨于我。况其精兵徤馬。消耗過半。東借助于順義不獲。西脩怨于瓦剌不能。其衰弱無能為之狀亦見矣。故在今日西鎮諸公。惟當堅持初約。稍事羈縻。而厲兵秣馬以待其變。不宜曲狥其額外之請。以自敝也。惟高明裁之、又前語薛憲副、乃牧地事、非屯田也、近仗公措畫俱巳周悉、趙卿被論、破格貰之、凡以為此、惟公策勵之、期有實効而巳、外具別幅統惟鑒存


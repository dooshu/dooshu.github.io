歙城西二虎排闼咥人猎者不能捕将军怒马一出得之啖予虎炙醉为之歌

将军世胄冠三秦身经百战开风尘力排华岳今不用挂劒弢戈勇且仁马头忽听河西哭山君咆哮出山腹将军怒掣金仆姑笑看白额如黄犊伏者为雌腾者雄隂风猎猎青林中雕弧五石洞双腋霹雳一响羣山空须臾叱咤取虎炙折柬还招长揖客?首纵横似逐鹿氷盘玉斚何狼籍胡将军君不闻李广射石扬英声孝侯殪虎成令名不若双擒破虎穴天都赖尔为长城明朝振策攀黄岳许我披榛放胆行


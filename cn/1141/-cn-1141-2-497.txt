次韵杨六谦九日同诸公集黑龙潭时余偶病未出

其一

长安云物易为秋，九日群登傍浦楼。
雷雨此中生绝壑，兼葭何处有孤舟。
西山倒影当尊酒，大漠悲风试客裘。
谁信少文怀五岳，良时偏卧不同游。

其二

莽荡风烟接蓟丘，蛟宫深处野亭幽。
鸥閒故狎筵前客，叶落遥看木末楼。
旧日金台荒草在，千年易水白云秋。
凭高词赋吾何有，归梦沧江杜若洲。



尤袤　送赵子直帅蜀得须字二首

射策当年首汉儒，去登云路只斯须。

饱闻治最夸闽部，已有先声到益都。

壮略定羗元自许，宗英帅蜀旧来无。

前驱叱驭休辞远，看取东归上致涂。

尤袤

尤袤　送赵子直帅蜀得须字二首

帝念西南在一隅，简求才德应时须。

羗夷种落夸威令，秦陇关河听指呼。

自古功名多少壮，及今谈笑定规模。

玉山旧政人谁记，应扫棠阴看画图。

尤袤


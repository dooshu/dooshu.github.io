寄沈元佩

先生高义积学闻之久矣二小孙顽稚恐不足辱提诲蒙教督谆至严明渐就绳束稍记往事感荷不可言伏惟垂神加意倘有可造本经之外课读诗书二经必不可已且日授掌故如白眉故事之类散金碎玉後来都可资博雅一失此时便不能强记我辈今时所引用半是童子时父师所授炯炯不忘耳昔人谓发蒙须名师以先入者为之主真笃论也向来在官无长物今冰署益穷不可支书楼偪近内厨人声嘈嘈饮馔粗粝不堪为他人道先生澹泊家风幸慈宥之

又

先生万里寻亲大孝格天见之咏言可歌可涕此事为不朽矣小孙得执经侍函丈童养之功便为後来上达根柢可胜忻感但恨非上根人过费大匠绳督耳徵君先生顷局中方议立传欲得参武陵疏草入之方有关系幸全录见示并侍御文节两公家传彚抄尤为胜览戋戋引意稍佐笔墨之费儿辈年长无成老眼将穿又专属之孙枝矣

学余堂文集卷二十八





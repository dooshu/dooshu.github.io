○上方大洞真元妙经品序

朕闻寥廓之际，真宰存焉。溟涬之初，圣人利见，其教善贷而不有，其道日用而惟新。则焕乎云篆仙书，秘乎瑶篇玉简。非握图授箓之后，不能行其教；非栖真宅元之士，不能窥其文。明真有科，太上留诫，为务度人，归依大道。是者真元圣主，上方开化，无极太上，灵宝天尊。居一气化均之天，九清自然之国，翠华阙庭，紫真宫掖，升千光云殿，登七珍宝座。俯视苍生，崇猷或略。於是天尊，宣扬教范，命真仙之众，传经化人。诵之者履天尊之域，行之者游太上之乡，故《洞元灵宝太上天关经》云：“上方玉虚，明皇天尊，见轻清之形仪，衣苍穹之冠履，运春夏秋冬之动植，主君臣父子之枯荣，统三界仙凡修短，祸福增减。”是以图立形仪，欲代人归命信礼，而求长生，仍可敬之。伏闻称赞上方天尊忏文。钦哉！至圣至真，五境出三罗之界；无颠无顶，八方朝七宝之宫。统黄上之天元，镇中央之地极。威光奕奕，神德巍巍，精叩感通，至诚善应。如人礼念恭信，则见存获福；香花供养，则已往生天。普愿归依，同成道果。


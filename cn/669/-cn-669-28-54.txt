54　沈約八十手寫簿書　傅隆七十手寫籍書


李方玄曰「沈約年八十，手寫簿書」，本杜牧所作方玄墓誌。本朝建隆詔亦云：「沈約爲吏，手寫簿書。」愚按理道要訣云：「宋光禄大夫傅隆，年過七十，手寫籍書。梁尚書令沈約，位已崇高，議請寶重。」蓋誤以傅隆爲沈約也。

【閻按】宋書傅隆傳：「謹於奉公，常手抄書籍。」梁書沈約傳無。

【元圻案】杜牧李方玄墓誌：「方玄，字景業，少有文學。一貢進士，舉以上第，升名解褐。出爲池州刺史，始至，創造簿籍，民被徭役者，科品高下，鱗次櫛比，一在吾手，至當役役之，其未及者，吏不得弄。方玄常歎曰：『沈約年八十，手寫簿書，蓋爲此也。』」〇宋書傅隆傳：「隆，字伯祚，北地靈州人也。拜光禄大夫。歸老在家，手不釋卷，博學多通，特精三禮。謹於奉公，嘗手抄書籍。卒時年八十三。」〇通鑑齊紀高帝建元二年〔一〕：「虞玩之表以爲『元嘉中故光禄大夫傅隆年出七十，猶手自書籍，躬加隱校。今欲求治取正，必在勤明令長。宜以元嘉二十七年籍爲正，更立明科，一聽首悔』。」

〔一〕「齊紀」，原作「晉紀」，按下文明稱「齊高帝建元二年」事，而標晉紀，顯誤，兹據資治通鑑改。






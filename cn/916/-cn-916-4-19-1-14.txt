【前溪歌七首】

〖《宋书》乐志曰：前溪歌者。晋车骑将军沈玩所制。郗昂乐府解题曰：前溪。舞曲也。〗

忧思出门倚。逢郎前溪度。莫作流水心。引新都舍故。（○《乐府诗集》四十五。《诗纪》四十一。）

为家不凿井。担瓶（乐府作檐《甘瓦》。）下前溪。开穿乱漫下。但闻林鸟啼。（○同上）

逍遥独桑头。北望东武亭。黄瓜被山侧。春风感郎情。（○同上）

黄葛生烂熳。谁能断葛根。宁断娇儿乳。不断郎殷勤。（○同上）

黄葛（玉台作茑。）结蒙笼。生在洛溪边。花落逐水（玉台作流。）去。何当顺流还。（玉台作何见逐流还。）还亦不复鲜。（玉台末一句。○玉台新咏十。《乐府诗集》四十五。《诗纪》四十一。）

逍遥独桑头。东北广无亲。黄瓜是小草。春风何足（乐府云。一作处。）叹。忆汝涕交零。（○同上）

前溪沧浪映。通波澄渌清。声弦传不绝。千载寄汝名。永兴天地并。（○同上）


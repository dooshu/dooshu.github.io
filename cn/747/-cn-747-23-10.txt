○授裴光庭宏文馆大学业士制

政理鸿业，宏之者大贤；文儒盛美，典之者茂德。自非夔龙闻出，周孔挺生，则无以翊赞经纶，发挥图史者矣。侍中兼吏部尚书裴光庭，忠公性与，礼乐天资，为社稷之臣，总喉舌之任。仪刑百辟，则庶绩其凝；藻镜九流，则具瞻惟允。进规献替，明谟每竭，绝编蠹简，成诵不忘。固可以尚论之馀，阐尊儒之义，经纬庙堂之略，论思秘馆之文。佥曰尔谐，斯於予理，往膺宠命，克昭丕绩。可充宏文馆大学士，馀如故。


○對策 【 汰兵】

天下之費固有名重而實輕者。不急之費。而被之以莫大之名。是以天下常疑之而不敢動。持之而莫敢議。此養兵之費。所以不聞論列。自宋室而巳然矣。然當時人主。亦未嘗不以為意。往往形之詔旨。親加挍閱。而卒不能弘宋祖建隆之規。而卒成慶曆之弊者。言人人殊。愛其勞而樂因循也。姑舉一二陳之。建隆間命殿前侍衛諸州守臣。各閱所部兵士。汰其耄懦而擇其超然雄勇者。升之上軍。尋又下令荊南。放逐老兵。他兵有願歸農者。官給田屋。自是詔免之兵。疊見史冊。使其後世能推廣之。則宋之為宋。未可知也。顧代自為制。或是或否。一齊眾楚。雖有所為。終亦無濟。真宗屢詔內外。簡汰士卒矣。及令轉運使。閱驗沿邊老兵。悉遣歸農矣。迨夫神宗。又撥併軍營。減軍員十。將以下三千餘人。一歲省錢四十五萬緡。米四十萬石。布草稱是。且令轉運使經畫之矣。此咸平熙寧之間。所以號稱饒裕。而慶曆以來。不能率循其法。顧乃務增兵數。廣軍額至一百餘萬此何為者耶夫所貴于兵者。以其威戎狄則能制勝。禦盜賊則能止奸。非徒張皇人數也。自黃帝蚩尤以來無慮數千戰矣葢未聞以人多勝者光武以六千人。而敗王尋等百萬之師。苻堅百萬之眾不能當東晉之三萬。曹操恃其三十萬眾。而敗于呂布。及歸許而悟也。遂能以二萬。破袁紹四十萬之眾。此兵多必敗。兵少則勝之明驗也。彼慶曆君臣計不出此。竭天下之財力。浚百姓之膏髓。崇虗名以養無用之兵。卒之國勢日以卑弱而海內日以虗耗吁可慨也。越人如齊。夜舍空室而有憚心。則偕五尺豎子。因謂之安。可謂善喻比盜至無可與謀而後知豎子之不足恃吁亦晚矣以今天下衛兵。其不為豎子者寡矣。驕惰脆弱。類多耄憊。且其平居坐食。未嘗經涉險阻。逐隊趨營。未嘗親交劍楯。稽籍則存。覈實則亡。夫未嘗不厚其生。未嘗不教之藝。未嘗不閱其數。務其實。而卒不得其用。反虞其害。法至于此。弊不可謂不極矣。尚可苟安目前。異旦夕無事。持之而不變乎。昔者唐之兵葢三變矣。雖其意有臧否。要之事關大計。則不容不變今。欲蘇萬姓之困。坐致富強。舍兵費之外。無可與計者。欲省其費。莫如選兵。而選兵豈易能哉。不歸之農不可也。自少至壯、皆巳籍之為兵矣則商賈工技、皆非所長矣、則其老而弱也、於義不得不贍之、給田未必可行葢富國之要莫善乎汰軍也向有屯則有軍今有軍而無屯何如舉諸衛之軍盡赦免之其所省至無算而邀恩赦宥未有反激而為亂者也故必如宋建隆咸平之給田可也、然則于何而取田也、取之見存之屯也、取之入租之官地也、取之籍沒之產也、不足則取之毀廢淫祠之田園也、復不足、則取之湖山斥鹵漲沙海蕩之可墾者、補之也、夫屯田之籍、不可復也久矣、富豪乾沒猾卒盜占、自其祖父侵為巳有、而子孫固以為世業、有難以左券棘者、故曰取之見存之屯也、葢失今不察、將并其見存之額而亡之矣、今天下官租之地。往往而是。上不足以利國。祗足為奸欺之資耳。是不可以贍兵耶。籍沒之產。未嘗絕書。裁價斥賣。未足為公家之利也。以之益屯。顧不宜耶。梵寺淫祠、以無牒廢者、日益於天下、而未見公家取以為利、此不可以置屯耶。夫遊食之徒、其病農也久矣、今取其田、以蘇農民之困、顧不可耶。斥鹵閒地之可墾者、天下在在有之、以利率人、其化瘠土為沃壤、理所必有、夫莫之禁而不為、竊為執事者病之、苟虗心嘉納、而求之于制、則是說也、非愚之臆說也、寔成我　祖宗之德。而廣其未備也。葢嘗考之制矣。天下郡縣。皆有兵以鎮守之。亦有屯田以廩之。以藉軍十分之三。服農畝之事。二人受田四十畝。歲入十二石。足供一兵。而自食其餘。餘丁亦以差受田。而歲課其入。葢初非不欲番休迭上盡歸之農。顧勢有未能耳。及生齒漸多。則地利益盡。督屯得人。則歲入益富。行之百年。則舉天下之屯。足以廩天下之兵矣。比立法之意。葢欲待之將來。觀其分數有常置屯無限則可見矣如此。則民之所輸。止以供國用耳。乃今一兵以上。盡仰縣官。農夫終歲勤動。所賴以為生者。亦尠矣。是豈　祖宗之意哉。故為今日計。莫若以前所陳五等之田。每一兵量地腴瘠。受田有差。使人年二十。則上番為兵。觔力將衰。則復歸為民。撮粒不取于倉。寸帛不取于府。而吾兵皆精銳矣。或曰一旦變之。寧不起怨。夫為之固有漸次。必使之樂于就農。固有說也。夫今財賦之地。上田二畝。價可一金。有田十畝。則為中人。彼兵雖歲入十二石然其自分固不若中人之產也中人無十二石之入。然終歲出入于一金之中。操此說也何軍之不可汰常寬然而有餘。何也不係兵籍則為商為工可自慰藉。故歸兵于農乃其所欣慕而爭得之而非有所厲也怨安從生夫散兵于農。至易曉也。以經濟為任者。尚其留意焉。


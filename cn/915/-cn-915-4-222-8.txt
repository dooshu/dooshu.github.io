◇舞赋（并序）



昔客有观舞于淮南者，美而赋之曰：



音乐陈兮旨酒施，击鼍鼓兮吹参差，叛淫衍兮漫陆离。于是饮者皆醉，日亦既昃。美人兴而将舞，乃修容而改服。袭罗而杂错，申绸缪以自饰。拊者啾其齐列，般鼓焕以骈罗。抗修袖以翳面兮，展清声而长歌。歌曰：「惊雄逝兮孤雌翔临归风兮思故乡。搦纤腰而互折，倾倚兮低昂。增芙蓉之红华兮，光的以发扬。腾雩目以顾眄，眸烂烂以流光。连翩骆驿，乍续乍绝。裾似飞燕，袖如回雪。徘徊相侔，□□□□。提若霆震，闪若电灭。蹇兮宕往，彳兮中辄。于是粉黛施兮玉质粲，珠簪挺兮缁发乱。然后整笄揽发，被纤垂萦。同服骈奏，合体齐声。进退无差，若影追形。（《艺文类聚》四十，《初学记》十五，《御览》三百八十五，又略见《文选·潘岳射雉赋》注，陆机《为顾彦先赠妇诗》注）



历七盘而徙蹑。（《后汉·边让传》注，《文选·舞赋》注，陆机《日出东南隅行》注，鲍照《数诗》注，《御览》五百七十四）



含清哇而吟咏，若离鸿鸣姑邪。（《文选·琴赋》注，《七命》注）



既娱心以悦目。（《文选·陆机演连珠》注）



且夫九德之歌，《九韶》之舞，化如凯风，泽譬时雨。移风易俗，混一齐楚。以祀则神来格，以飨则宾主乐胥。方之于此，孰者为优？（《初学记》十五，又略见《文选·笙赋》注）



卷五十四

◎张衡（三）


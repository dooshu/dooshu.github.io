○服制议

缅寻《丧服》，母名斯定，嫡、继、慈、养，皆在其中。惟出母之制，特言出妻之子，明非生已，则皆无服。是以令著母嫁之夫，又云出妻之子。出言其子，以著所生。嫁则言母，通包养、嫡，俱当解任，并合心丧。其不解者，惟有继母之嫁。继母为名，正据前妻之子；嫡於诸孽，礼无继母之文。甲令今既见行，嗣业理申心制。然奉敕议定，方垂永则，今有不安，亦须厘正。窃以嫡、继、慈、养，皆非所生，出之与嫁，并同行路。嫁虽比出稍轻，於父终为义绝。继母之嫁，既殊亲母，慈、嫡义绝，岂合心丧？望请凡非所生，父卒而嫁，为父后者无服，非承重者杖期，并不心丧，一同继母。有符情礼，无玷旧章。

又心丧之制，惟施厌降，杖期之服，不悉解官。而令文三年齐斩，亦入心丧之例；杖期解官，又有妻丧之舛。又依礼，庶子为其母緦麻三月。既是所生母服，准例亦合解官。令文漏而不言，於事终须修附。既与嫡母等嫁同一条，总议请改，理为允惬。

李元景（荆王元景）


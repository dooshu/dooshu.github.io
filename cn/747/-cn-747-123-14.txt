○盛夏决滞狱敕

朕肇启丕基，躬临庶政，深慕泣辜之道，以宏恕物之心。今则方属炎蒸，正当长养。黄沙系絷，宜矜非罪之人；丹笔重轻，切戒舞文之吏。凡有狱讼，不得淹延，务令囚绝拘留，刑无枉滥。冀叶雍熙之化，用符钦恤之情。应京都诸道州府见禁人等，宜令逐处长吏，限敕到应有狱囚，当面录问，事小者便须遣决，案未成者即严切指挥，疾速勘决，据罪详断疏放，勿令停滞，及致冤抑。庶召和气，俾悦群心。


【龙蛇歌】

〖附〗

〖《说苑》曰：文公即位。赏不及推。推且出怨言。不食其食。推从者怜之。乃悬书宫门曰云云。文公出。见书。曰：嗟。此介子推也。使人召之。则亡。入绵上山中。於是文公表绵上山中而封之。以为介推田。号曰介山。〗

有龙矫矫。顷失其所。五蛇从之。周遍天下。龙饥无食。一蛇割（《书钞》作刘。）股。龙返其渊。安其壤土。四蛇入穴。皆有处所。一蛇无穴。号於中野。（○《说苑》复恩篇。《书钞》百五十八。《乐府诗集》五十七。《诗纪前集》二。）


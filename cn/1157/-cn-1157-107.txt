●卷一百七　王礼考二

○朝仪

开元中，萧嵩奏："每月朔望，皇帝受朝於宣政殿，先列仗卫及文武四品以下於庭，侍中奏'外办'，上乃步自西序门出，升御座，朝罢，入。自御座起，步入东序门，然後放仗散。臣以为宸仪肃穆。升降俯仰，众人不合得而见之。乃请备羽扇於殿两厢，上将出，所司承旨索扇，扇合，上坐定，乃去扇。给事中奏无事，上将退，又索扇如初。今以为常。"

八年，中书门下奏曰："冬至一阳生，万物潜动。所以自古圣帝明王，皆此日朝万国，观雲物。礼之大者，莫逾是时。其日亦祀圜丘，皆令得摄官行事。质明既毕，日出视朝。国家以来，更无改易。缘脩新格，将其日祀圜丘，遂改用小冬日受朝。若亲拜南郊，受朝须改。既令摄祭，理不可移，伏请改正。"从之，因敕："自今已後，冬至日受朝，永为常式。"至天宝三载十一月五日甲子冬至，敕："伏以昊天上帝，义在尊严，恭惟祀典，每用冬至。既於是日有事圜丘，更受朝贺，实深兢惕。自今已後，冬至宜取以次日受朝，仍永为常式。"至永泰二年十一月三日，诏："以十三日甲子冬至，令有司祭南郊於含元殿受朝贺。"至建中二年十一月二十日，敕："宜以冬至日受朝贺。"

二十五年，御史大夫李通之奏："每至冬至，及缘大礼应朝参官并六品清官，并服朱衣；馀六品以下官，许通著袴褶。如有襂故。准式不合著朱衣袴褶者，其日听不入朝。自馀应合著而不著者，请夺一月俸，以惩不恪。"制曰："可。"

天宝六载，敕："中书门下奏：承前诸道差使贺正、十二月早到，或有先见，或有不见。其所贺正表，但送省司，又不通进，因循日久，於礼全乖。望自今已後，应贺正使并取元日随京官例序立便见。通事舍人奏知，其表直送四方馆。元日仗下後一日同进。"敕旨："依。"

肃宗乾元三年，敕："员外郎五品以上常参官，自今已後，非朔望日，许不入。贼平之後，依旧常参（时安史据河洛）。"

代宗广德二年，敕："常参官遇泥雨，准《仪制令》，停朝参。今军国事殷，若准式停，恐有废阙。泥既深阻，许延三刻传点。待道路通，依常式。"

德宗建中元年十一月朔，御宣政殿朝集使及贡士见。自兵兴以来，典礼废坠，州郡不上计，内外不会同者二十五年，至此始复旧典（州府计吏至者一百七十有三）。

二年正月朔，御含元殿。四方贡献，列为庭实。复旧例也。御史中丞窦参奏："准《仪制令》，泥雨合停朝参，伏以军国事殷，恐有废缺，请令每司长官一人入朝。有两员并副贰亦许分日。其夜甚雨，至明不止，许令仗下到廊食讫入中书。其馀官及王府长官，并请停朝，任於本司勾当公事。泥雨经旬，亦望准此（是年举故事，置武班朝参，其廊下食等，亦宜加给）。"

贞元七年，诏："常参官入閤，不得奔走。其有司以下丧者禁襂服，朝会复衣绫袍金玉带。"

初，金吾将军沈房有弟丧，公服不衣，襂服入门。上问宰臣，董晋对曰："准式，朝官有司以下丧者，许服絁缦衣，不合浅色。"上曰："南班何得有之？"对曰："因循而然。"又曰："在式，朝官皆以绫为袍，五品以上服金玉带，取其文采华饰，以奉上也。昔尚书郎含香，此意也。"

十五年，膳部郎中归崇敬以百官朝服袴褶，非古礼，上疏云："按三代典礼，两汉史籍，并无袴褶之制，亦未详所起之由。隋代以来，始有服者。事不师古，请罢之！"奏可。

宪宗元和元年三月，准吏部、兵部尚书、侍郎、郎官并礼部侍郎，御史中丞武元衡奏："前件等司，近起十月至来年三月，称在选举限内，不奉朝参，令式无文，礼敬斯阙。一年之内，半岁不朝，去贞元十二年中丞王颜奉敕釐革，载在明文。寻又因循，辄自更改。若以兵、吏、礼部举选限内事繁，即中书、门下、御史台、度支、京兆府，公事至重，朝请如常。又况旬节，已赐归休，常参又许分日，一月之内，才奉十日朝参，其间甚热甚寒，皆蒙颁放。臣以为王颜举奏甚详，当时敕文，处分甚备。请准贞元十一年四月敕旨，自今以後，永为常式。他年妄改前条，请委台司弹奏，庶使班行式叙，典法无亏。"依奏。

二年，御史台奏："文武常参官准乾元元年敕，如有朝堂相吊慰及跪拜，待漏行立不序，谈笑喧譁，入衙门，执笏不端，行立迟慢，至班列立不正，趋拜失仪，言语微喧，穿班仗，出閤门，不即就班，无故离位，廊下食行坐失仪，语闹，入朝及退朝不从正衙出入，非公事入中书，每犯夺一月俸。今商量旧条，每罚各减半。有犯必举，不敢宽容。如所由指挥，尚抵拒饰非，即请准旧例，录奏贬官。"从之。

十年三月壬申朔，御延英殿，召对宰臣。故事，朔望日御宣政殿见群臣，谓之大朝。元宗始以朔望陵寝荐食，不听政，其後遂以为常。今之见宰臣，特以事召也。

武宗会昌二年，中书门下奏："元日御含元殿，百官就列，惟宰相及两省官皆未索扇前立於栏槛之内，及扇开，便侍立於御前。三朝大庆，万邦称贺，惟宰相侍臣同介胄武夫，竟不拜至尊而退，酌於礼意，事未得中。臣商量请御殿日昧爽，宰相、两省官对班於黄案前，俟扇开，通事赞两省官再拜，拜讫，升殿侍立。"从之。

昭宗天佑二年，敕："汉宣帝中兴，五日一听朝。历代通规，宜为常式。今後每月只许一、五、九日开延英，计九度。其入閤日，仍於延英日一度指挥；如有大段公事，中书门下具榜子奏请开延英，不计日数。"

三年，敕："文武百僚，每月一度入閤於贞观殿。贞观大殿，朝廷正衙。正至之辰，受群臣朝贺。比来视朔，未正规仪。今後於崇勋殿入閤。"

◎唐开元礼

△皇帝正至受群臣朝贺仪

前一日，尚舍奉御设御幄於太极殿北壁下，南向，铺御座如常。守宫设群官客使等次於东西朝堂。太乐令展宫悬於殿庭，设麾於殿上西阶之西，东向，一位於乐悬东南，西向。鼓吹令分置十二按於建鼓之外。乘黄令陈车辂、尚辇奉御陈舆辇，尚舍奉御设解剑席於悬西北横街之南，并如常仪。

典仪设文官三品以上位於横街之南道东（褒圣侯於三品之下）。介公、酅公於道西。武官三品以上於介公、酅公之西，少南。每等异位，重行，北面，相对为首。设文官四品、五品位於悬东；六品以下於横街南，每等异位，重行，西面北上。设诸州朝集使位：都督、刺史及三品以上，东方、南方於文官三品之东，重行，北面西上，西方、北方於武官三品之西，重行，北面东上。四品以下皆分方位於文武官当品之下。诸州使人分方位於朝集使下亦如之。设诸亲位於四品五品之南（皇宗亲在东，异姓亲在西）。设诸方客位：三等以上，东方、南方於东方朝集使之东，每国异位，重行，北面西上。西方、北方於西方朝集使之西，每国异位，重行，北面东上。四等以下，分方位於朝集使六品之下，重行，每等异位。设典仪位於悬之东北。赞者二人在南，少退，俱西面。

奉礼设门外位：文官於东朝堂，每等异位，重行西面（褒圣侯於三品之下）。介公、酅公於西朝堂之前。武官於介公、酅公之南，少退。每等异位，重行东面。诸亲位文武官四品、五品之南（皇宗亲在东，异姓亲在西）。设诸州朝集使位：东方、南方於宗亲之南，每等异位，重行西面。西方、北方於异姓亲之南，每等异位，重行东面。诸州使人分方位於朝集使之下亦如之。诸方客位，东方南方於东方朝集使之南，每国异位，重行，西面北上。西方北方於西方朝集使之南，东面北上。

其日，依时刻将士填街，诸卫勒所部列黄麾大仗屯门及陈於殿庭如常仪。群官、诸亲、客使集朝堂，皆就次各服其服。侍中版奏"请中严"。太乐令帅工人入就位。协律郎入就举麾位。诸侍卫之官，各服其器服。符宝郎奉宝俱诣閤奉迎。典仪帅赞者先入就位。吏部、兵部、主客、户部赞群官客使俱出次，通事舍人各引就朝堂前位。又通事舍人引四品以下及诸亲客使等应先置者入就位。

侍中版奏"外办"。皇帝服衮冕（冬至则服通天冠、绛纱袍），御舆以出，曲直华盖，警跸侍卫如常仪。皇帝将出，仗动，太乐令令撞黄锺之钟，右五钟皆应。协律郎俛伏，举麾，鼓柷，奏《太和之乐》，以姑洗之均鼓吹振作。皇帝出自西房，即御座南向坐。符宝郎奉宝置於御座如常。协律郎偃麾，戛敔，乐止。

通事舍人引王公以下及诸方客使等以次入就位（皇太子若来朝，则皇太子朝出讫，典谒引公王以下入）。公初入门，《舒和之乐》作，公至位，乐止。群官、客使等立定。典仪曰"再拜"。赞者承传，群官客使等皆拜讫。通事舍人引上公一人诣西阶，公初行乐作，至解剑席，乐止。公就席，脱舄，跪解剑，置於席。俛伏，兴。通事舍人引升陛，进当御座前，北面跪贺，称某官臣言（贺词与太子同，唯称尊号为异）。贺讫，俛伏，兴。通事舍人引降阶，诣席後，上公跪著剑，俛伏，兴。纳舄，乐作，复横街南位，乐止。群官客使等俱再拜。侍中前承诏，降诣群官东北，西面，称："有制。"群官客使等皆再拜。宣制曰："履新之庆，与公等同之（冬至云："履长之庆，与公等同之。"）。"宣讫，群官客使等皆再拜讫，舞蹈，三称"万岁"讫，又再拜。侍中还侍位。

初，群官将朝，中书侍郎以诸州镇表别为一案，俟於右延明门外；给事中以祥瑞案俟於左延明门外，俱令史绛公服对举案。侍中、给事中俱就侍臣班。於客使初入，户部以诸州贡物陈於太极门东西厢。礼部以诸藩贡物最可执者蕃客手执入就内位。其重大者陈於朝堂前。初，上公将入门，中书侍郎降，引表案入诣西阶下，东面立；给事中降，引祥瑞案入诣东阶下，西面立。上公将升贺，中书令、黄门侍郎俱降，各立阶下。初，上公升阶，中书令、黄门侍郎各取所奏之文以次升。上公贺讫，中书令前跪奏诸方表讫，黄门侍郎又进跪奏祥瑞讫，俱降，置所奏之文於案，各还侍立。侍郎与给事中引案退至东、西阶前，案遂出。侍郎、给事还侍立。

初，侍中宣制讫，朝集使及蕃客皆再拜讫。户部尚书进诣阶间，北面跪奏（其尚书奏仍待黄门侍郎奏祥瑞讫），称："户部尚书臣某言：诸州贡物请付所司。"俛伏，兴。侍中前承制，退，称："制曰可！"尚书退，复位。礼部尚书以次进诣阶间，北面跪奏，称："礼部尚书臣某言：诸蕃贡物请付所司。"俛伏，兴。侍中前承制，退，称："制曰可！"尚书退，复位。侍中还侍位。太府率其属受诸州及诸蕃贡物出归仁、纳义门。执物者随之。典仪曰："再拜！"通事舍人以次引北面位者出。公初行，乐作；出门，乐止。

侍中前跪奏称："侍中臣某言，礼毕。"俛伏，兴。还侍位。皇帝兴，太乐令令撞蕤宾之钟，左右五钟皆应。奏《太和之乐》，鼓吹振作。皇帝降座，御舆入自东房，侍卫警跸如来仪。侍臣从至閤，乐止。通事舍人引东西面位者以次出（蕃客先出。其冬至受朝则不奏祥瑞、贡物，又无诸方表）。

△会

朝讫，太乐令设登歌於殿上，引二舞入立於悬南。面尚舍奉御铺群官升殿者座：文官三品以上於御座东南，西向（褒圣侯於三品之下）；介公、酅公於御座西南，东向；武官三品以下於介公、酅公之後，朝集使都督刺史及三品以上，东方南方於文官三品之後；西方北方於武官三品之後，蕃客三等以上，东方南方於东方朝集使之後，西方北方於西方朝集使之後。俱重行，每等异位，以北为上。设不升殿者座各於其位。又设群官解剑席於悬之西北，横街之南，并如常仪。尚食奉御设寿樽於殿上东序之端，西向；设坫於樽南，加爵一。太官令设升殿者酒樽於东西厢近北，设殿庭群官酒樽各於其座之南，皆有坫幂，俱幛以帷。施设讫，吏部、兵部、户部、主客赞群官客使俱出次，通事舍人各引就朝堂前位。典仪帅赞者先入就位。通事舍人各引升陛者次入就位。

侍中版奏："外办。"皇帝服通天冠，绛纱袍（冬至则不改服），御舆以出。由直华盖警跸侍卫如常仪。皇帝将出，仗动，太乐令撞黄锺之钟，右五钟皆应，奏《太和之乐》，鼓吹振作。皇帝出自西房，即御座南向坐。符宝郎奉宝置於座如常，乐止。

典仪一人，升就东阶上，西面立。通事舍人引王公以下及诸客使以次入就位。公王初入门，乐作；至位，乐止。群官客使立定（若朝会日别，设位赞拜陈引如朝礼。其日二舞与工人俱入就位），侍中进当御座前，北面跪奏称："侍中臣某言，请延诸公王等升。"俛伏，兴。又侍中称："制曰可！"侍中诣东阶上，西面称："制延公王等升殿上。"典仪承传，阶下赞者又承传，群官客使皆再拜。侍中还位。群官拜讫，通事舍人引应升殿者诣东西阶。公初行，乐作；至解剑席，乐止。公王以下各脱舄，跪解剑，置於席上。俛伏，兴。通事舍人接引上公一人升阶，少东，西面立定。以下各立於座後立定。

光禄卿进诣阶间，跪奏称："臣某言，请赐群臣上寿。"俛伏，兴。侍中称："制曰可！"光禄卿退诣酒樽所，西面立。通事舍人引上公诣酒樽所，北面立。尚食奉御酌酒一爵授上公，上公缙笏受爵。通事舍人引上公进到御座前，北面授殿中监。殿中监受爵，进置御前。上公执笏，通事舍人引上公退，北面跪称："某官臣某等稽首言，元正首祚冬（冬至云"天正长至"），臣等不胜大庆，谨上千万岁寿。"俛伏，兴，再拜群官客使等上下俱再拜，立於席後。侍中前承制，退称："敬举公等之觞。"群官客使等上下又再拜。殿中监取爵奉进，近臣递进。皇帝举酒，《休和之乐》作，群官、客使等上下皆舞蹈三，称万岁。皇帝举酒讫，殿中监进受虚爵以授尚食奉御奉御，受爵复於坫，乐止。初殿中监受虚爵，殿上典仪唱："再拜"。阶下赞者承传，群官、客使等上下皆再拜。

通事舍人引上公就座後立。殿上典仪唱："就座。"阶下赞者承传，群官、客使等上下俱就座，俛伏，坐。太乐令引歌者及琴瑟至阶，脱履於下，升，就位坐。其笙管者进诣西阶间，北面立。尚食奉御进酒，至阶。殿上典仪唱："酒至，兴。"阶下赞者承传，群官、客使等上下皆俛伏，起，立於席後。殿中监到阶，省酒。尚食奉御奉酒进，皇帝举酒。太官令又行群官酒，酒至。殿上典仪唱："再拜。"阶下赞者承传，群官、客使等皆再拜，搢笏受觯。殿上典仪唱："就座。"阶下赞者承传，群官、客使等上下皆就座，俛伏，坐，饮。皇帝初举酒，登歌作《昭和之乐》三终，尚食奉御进受虚觯，复於坫，登歌讫，降复位。

觞行三周，尚食奉御进御食，食升阶。殿上典仪唱："食至，兴。"阶下赞者承传，群官、客使等上下皆执笏，俛伏，起，立座後。殿中监到阶，省案。尚食奉御品尝食讫，以次进置御前。太官令又行群官案（御若不食，群官案先上讫，不须兴），设食讫，殿上典仪唱："就坐。"阶下赞者承传，群官、客使等上下皆就座，俛伏，坐。皇帝乃饭，《休和之乐》作，群官、客使等上下俱饭。御饭毕，乐止。

仍行酒，遂设庶羞。太乐令引三舞以次入作。若赐酒，侍中承诏，诣东阶，西面称："赐酒"。殿上典仪承传，阶下赞者又承传。群官、客使等上下皆执笏，俛伏，起，再拜，搢笏，立受觯。就席，俛伏，坐，饮讫，俛伏，起，立授虚爵，执笏，又再拜，就坐。

酒行十二遍，会毕，殿上典仪唱："可起。"阶下赞者承传，群官、客使等上下皆俛伏，起，立席後。通事舍人引降阶，俱诣席後跪著剑，俛伏，兴，纳舄，乐作，复横街南位，乐止。位於殿庭者仍立於席後。立定，典仪曰："再拜。"赞者承传，群官、客使等在位者皆再拜（位於殿庭者拜於席後）。若有敕赐物，侍中前承制，降诣群官东北，西面称："有制。"群官、客使等又再拜。通事舍人引群官、客使以次出，公初行，乐作；出门，乐止。侍中前奏称："侍中臣某言，礼毕。"俛伏，兴，还侍位。皇帝兴，太乐令令撞蕤宾之钟，左右五钟皆应，奏《太和之乐》，鼓吹振作。皇帝降座，御舆，入自东房。侍卫警跸如来仪，侍臣从至閤，乐止。通事舍人引东西面位者以次出（蕃客先出）。

皇帝若服翼善冠，袴褶，则京官著袴褶，朝集使著公服（升座者服履如式）。若设九部乐，则去乐悬，无警跸。太乐令帅九部伎立於左右延明门外，群官初唱万岁，太乐令即引九部伎声作而入，各就座，以次如式。

△贞元二年敕应文武百官朝谒班序

中书门下（侍中、中书令、同中书门下平章事，各以本官序），供奉官（左右散骑常侍、门下中书侍郎、谏议大夫、给事中、中书舍人、起居郎及舍人、左右补阙、左右拾遗、通事舍人，在横班序），若入閤，即各随左右省主。其御史大夫、中丞、侍御史（在左）、殿中侍御史（在右）、通事舍人（分左右立），若横行参贺辞见（御史大夫在散骑常侍之上，中丞在谏议大夫之下），御史台（御史大夫在三品官之上，别立；中丞在五品官之上，别立）、留守、副元帅、都统、节度使、观察使、都团练、都防御使、并大都督大都护持节兼者，即入班，在正官之次；馀官兼者，各从本官班序（御史在六品班之後）。诸使下无本官，唯授内供奉里行者，即入班，亦在正官之次。有本官兼者，各从本官班序。如本官不是常参官，并宪官是摄者，唯听於御史班中辞见。殿中省官监、少监，尚衣、尚舍、尚辇奏御，分左右随伞扇立，若入閤，亦如之。

一品班　三太、三公、太子三太、嗣王，郡王。散官开府仪同三司、国公等同班。

二品班　尚书左右仆射、太子三少、京兆、河南牧、大都督、大都护。散官特进、光禄大夫。爵开国郡公、开国县公，并勋官上柱国、柱国同。

三品班　六司尚书、太子宾客、九寺卿、国子祭酒、三监、京兆等七府尹、詹事、亲王傅、中都督、上都护、下都督、上州刺史、五大都督府长史、上都督府都护。散官金紫光禄大夫。爵开国侯，勋上护军、护军。

四品班　尚书左右丞、六司侍郎、太常少卿、宗正少卿，左右庶子、秘书少监、馀七寺少卿、国子司业、少府、将作少监、京兆河南太原少尹、少詹事、左右谕德、家令、率更令仆、亲王长史司马、凤翔等少尹、中州刺史、下州刺史、大都督大都护司马。散官正议大夫、通议大夫、太中大夫、中大夫。爵开国伯，勋官上轻车都尉、轻车都尉。

五品班　尚书诸司郎中、国子博士、都水使者、万年等六令、太常宗正秘书丞、著作郎、殿中丞、尚食尚药尚舍尚辇奉御、大理正、中允、左右赞善、中舍人、洗马、亲王谘议友。散官中散大夫、朝请大夫、朝散大夫。爵开国子、开国男，勋官上骑都尉、骑都尉。

武班供奉，宣政殿前立位　从北，千牛连行立，次千牛中郎将，次千牛将军一人，次过状中郎将一人，次接状中郎将一人，次押柱中郎将一人，次又押柱中将一人，次排阶中郎将一人，次又押散手仗中郎将一人。已上在横阶北次南，金吾左右大将军。

入閤升殿　夹阶座左右。从南，千牛将军一人，次千牛中郎将一人，次千牛将军一人，次千牛连行立柱外，过状中郎将一人，接状中郎将一人，次押柱中郎将一人，次又押柱中将一人，排阶中郎将一人，阶下押散手仗中郎将一人，金吾将军分左右立。

应当本日入閤人，各依前件立。其不入閤人，各依本职事立。非当上人，遇合参日，并从本官品第班序。其入閤升殿，除千牛卫将军、中郎将外，馀并以左右卫中郎将充。其诸卫及率府中郎将，不得升殿。

一品班　郡王，散官骠骑大将军，爵国公。

二品班　散官辅国大将军、镇国大将军，爵开国郡公、开国县公，勋官上柱国、柱国。

三品班　左右卫、左右金吾卫、左右骁卫、左右武卫、左右威卫、左右领军卫、左右监门卫、左右千牛卫大将军、诸卫将军，散官冠军大将军、雲麾将军，爵开国侯，勋官上护军、护军。

四品班　左右千牛卫、左右监门卫中郎，将亲勋翊位中郎将，太子左右卫、太子左右卫司率、清道内率、监门副率、太子亲勋翊卫中郎将、上府折冲都尉、中府折冲都尉，散官忠武将军、壮武将军、宣威将军、明威将军，爵开国伯，勋官上轻车都尉、轻车都尉。

五品班　亲勋翊卫郎将、太子亲勋翊卫郎将，亲王典军、亲王副典军，下府折冲都尉、上府果毅都尉，散官定远将军、宁远将军、游骑将军、游击将军，爵开国子、开国男，勋官上骑都尉、骑都尉。

尚书省官　据《周礼》，先叙六官，准《六典》，尚书为百官之本，今每班请以尚书省官为首。

东宫官、王府官、外官。东宫官既为宫臣，请在上台官之次，王府官又次之。三太、三少、宾客、右庶子、王傅既为师傅宾相，不同官属，请仍旧。

太常宗正丞。并随寺望，合在秘书丞上。

尚食奉御、尚药奉御。本局既隶殿中省，合在殿中丞之下。

诸王府官。行列合以王长幼为序。

检校官、兼官及摄试知判等官。并在同类正官之次，其有行守检校兼试摄判等官职事者，即依正官班序。除留守、副元帅、都统、节度使、观察使、都团练、都防御使并大都督大都护持节兼外，馀应带武职事者，位在西班，仍各以本官品第为班序。

含元殿前龙尾道下序班。旧无此仪，唯合於通乾观象门南序班。自李若水任通事舍人，奏更於龙尾道下序班，既非典故，今请停废。

文武官行立班序。通乾观象门外序班。武次于文。至宣政门，文由东门而入，武由西门而入。至閤门亦如之。其退朝，即并从宣政两门出。

文官充翰林学士、皇太子侍读、诸王侍读，武官充禁军职事。准旧例，并不常朝参。其翰林学士，大朝会日，准兴元元年十二月二十九日敕，朝服班序，宜准诸司官知制诰例。在集贤、史馆等诸职事者，并请朝参讫，各归所务。

辞见宴集，班列先後。请依天宝三载七月二十八日礼部详定所奏敕。

公式令。诸文武官朝参行立二王後，位在诸侯王上。馀各依职事官品为序。职事同者，以齿，致仕官各居本色之上。若职事与散官、勋官合班，列文散官在当阶职事者之下。武散官次之，勋官又次之。官同者，异姓为後。若以爵为班，爵同者亦准此。其男巳上任文武官者，从之文武班。若亲王、嗣王任卑者，职事仍依本品。郡王班三品以下职事官，在同阶品上。自外无文武官者，嗣王在太子太保下，郡王次之，国公在正三品下，郡公在从三品下，县公在正四品下，侯在从四品下，伯在正五品下，子在从五品上，男在从五品下。即前官被召见及赴朝参，致仕者在本品见任上，以理解者在同品下。其在本司参集者，各依职事。诸散官三品已上在京者，正冬朝会依百官例，自馀朝集及别使，临时听敕进止。

仪制令。诸在京文武官职事九品已上，朔望日朝。其文武官五品已上，及监察御史、员外郎、太常博士，每日常参。武官五品已上，仍每月五日、十一日、二十一日、二十五日参。三品已上，九日、十九日、二十九又参。当上日，不在此例。其上折冲果毅，若文武散官五品以上，直诸司及长上者各准职事参。其弘文馆、崇文馆及国子监学生，每季参。若雨霑失容及泥潦，并停。诸文武九品已上应朔望朝参者，十月一日已後，二月二十日已前，并服袴褶。五品已上著珂伞。周丧未练，大功未葬，非供奉及宿卫官，皆听不趋。

常参文武官，准令每日参。自艰难已来，人马劣弱，遂许分日。望许依前分日参，待戎事稍平，加其俸禄，即依常式。其武官，准令，五品已上每月六参，三品已上更加三参。顷并停废。今请准令，却复旧仪。其朔望朝参，及弘文馆、崇文馆、国子监学生每季参等，请续商量闻奏。以前御史中丞窦等奏：伏奉今年四月三日敕，宜付所司与御史台，以近日体例，参校礼文，务从简正，详定讫闻奏者。臣等准敕，详定如前，敕旨：

"二品武班，宜以左右金吾等十六卫上将军，依次为班首，其检校官、兼及摄、试、知、判等本官，二品以上者，位望崇重，礼异群僚，宜依本班朝会。馀依。"

△开延英仪

内中有公事商量，即降宣头付閤门开延英，閤门翻宣申中书，并榜正衙门。如中书有公事敷奏，即宰臣入榜子，奏请开延英。祇是宰臣赴对，閤门使奏："宰臣某已下延英候对。"宣徽使殿上宣"通"，次閤门使奏："中书门下到。"次宣徽使唤，次閤门使传声唤，次通事舍人引宰臣当殿立班，赞两拜，搢笏舞蹈，又三拜，奏："圣躬万福！"又两拜。金口宣："上来！"又两拜。通事舍人引上殿，至御座前，又两拜。问圣体。皇帝宣："安。"又两拜，三呼"万岁"。各分班案前立定。两枢密使在御榻两面祇候，其馀臣僚并约赴外次。奏事讫，宣："赐茶！"又两拜，三呼"万岁"，赐坐吃茶。对讫，下殿，两拜。宣："赐酒食！"舞蹈，谢恩讫。宣徽使喝："好去"，就中书吃食，延英毕，次两省官转对。閤门使当殿奏："某已下转对。"宣徽使殿上宣"通"。次閤门使奏："某已下到。"次宣徽使唤。次閤门使传声唤。次通事舍人引当殿立定，赞两拜，搢笏舞蹈，又三拜，奏："圣躬万福。"又两拜，殿下奏事讫。宣："赐酒食！"又两拜，舞蹈，谢讫。閤门使喝："好去"，南班揖殿出，於客省就食！次对官御史中丞、三司使、京兆尹并各奏所司公事。次閤门使奏："某祇候次对。"宣徽使殿上宣"通"。次閤门使奏："某到"。次宣徽使唤。次閤门使传声唤。次通事舍人引当殿立定、赞两拜，搢笏舞蹈，三呼"万岁"，又三拜讫。奏："圣躬万福！"又两拜，奏所司公事讫。宣："赐酒食！"又两拜，舞蹈，谢讫。閤门使喝："好去，"南班揖殿出，於客省就食。合起延英中谢官，文武两班三品，及御史中丞、左右丞、诸行侍郎、谏议、给事、中书舍人，并诸道节度观察防御团练使、刺史、两县令皆入谢，并通唤。

文武四品以下，及诸道行军司马、节度副使、两使判官、书记、支使、推巡令录等，旧例并不对扬申谢，祇於正衙朝谢。

後唐同光元年十二月，中书门下奏："每日常朝，百官皆拜，独两省官不拜，准本朝故事，朝退於廊下赐食，谓之'廊餐'。百官遂有谢食拜，唯两省官本省有厨，不赴廊餐，故不拜。伏自僖宗幸蜀回，以多事之後，遂废廊餐。百官拜仪，至今未改，将四十载，礼恐难停。唯两省官独尚不拜，岂可终日趋朝，曾不一拜，独於班列有所异同。若言官是近臣，於礼尤宜肃谨。起今後逐日常朝，宣'不坐'。除职事官押班不拜外，其两省官与东西班并齐拜。"从之。

天成元年五月十九日敕："本朝旧日趋朝官置待漏院，候子城门开，便入立班。如遇不坐，前一日晚便宣'来日两衙不坐'。其日才明，阁门立班，便宣'不坐'。百官各退归司。近年以来，虽遇不坐正殿，或是延英对宰臣，或是内殿亲决机务，所司不循旧制，往往及辰巳之时，尚未放班。既日色已高，人心咸倦，今後若遇不坐日，未御内殿前，便令閤门使宣'不坐'，放朝班退。"

五月诏："每月朔望日，赐百官廊下餐。"

唐室升平日，常参官每日朝退赐食，谓之"廊餐"。自乾符乱离之後，祇遇月旦入閤日赐食。上初即位，命百官五日一起居。李琪以为非故事，请罢之。唯每月朔望日入閤赐食。至是宣旨，朔望入閤外，依旧五日一起居。遂为定式。

《五代史　李琪传》曰："唐末丧乱，朝廷之礼坏，天子未尝视朝，而入閤之制亦废。常参之官日至正衙者，传闻不坐即退。独大臣奏事，日一见便殿，而侍从内诸司，日再朝而已。明宗初即位，乃诏群臣，五日一随宰相入见内殿，谓之起居。琪以谓非唐故事，请罢五日起居，而复朔望入閤。明宗曰：'五日起居，吾思所以数见群臣，也可罢。而朔望入閤可复。'然唐故事，天子日御殿见群臣，曰常参；朔望荐食诸陵寝，有思慕之心，不能临前殿，则御便殿见群臣，曰入閤。宣政，前殿也，谓之衙，衙有仗。紫宸，便殿也，谓之閤。其不御前殿而御紫宸也，乃自正衙唤仗，由閤门而入，閤官俟朝於衙者，因随以入见，故谓之入閤。然衙，朝也，其礼尊；閤，宴见也，其事杀。自乾符已後，因乱礼阙。天子不能日见群臣而见朔望，故正衙常日废仗，而朔望入閤有仗，其後习见，遂以入閤为重。至出御前殿，犹谓之入閤，其後亦废，至是而复。然有司不能讲正其事。凡群臣五日一入见中兴殿，便殿也，此入閤之遗制，而谓之起居。朔望一出御文明殿，前殿也，反谓之入閤，琪皆不能正也。琪又建言：'入閤有待制、次对官论事，而内殿起居，一见而退，欲有言者，无由自陈，非所以数见群臣之意也。'明宗乃诏起居日有言事者，许出行自陈。又诏百官以次转对。"

三年，中书门下奏："逐日常朝，宣'奉敕不坐'，两省官与东西两班并拜，押班宰臣不拜。或闻班行所论，承前有廊餐，百官谢食。两省即各有常厨，从来不拜。或云：'有侍臣不拜。'检寻故实，不见明规。百官拜为廊餐，即承旨合宣、'有敕赐食'，供奉官不拜，亦恐非仪。且左右前後之臣，日面天颜，岂可不拜。臣等商量，今後常朝，押班宰臣亦拜，通事舍人亦拜，閤门外放仗亦拜。"从之。

晋开运元年十一月，尚书吏部侍郎张昭远奏："文武常参官日於正衙立班，閤门使宣'不坐'後，百僚俱拜。旧制唯押班宰相、押楼御史、通事舍人，各缘提举赞扬，所以不随庶官俱拜。自唐天成末，议者不悉朝仪，遽违旧典，遂令押班之职，一例折腰，此则深忽礼文，殊乖故实。且宰相居庶僚之首，御史持百职之纲，严肃禁庭，纠绳班列，虑於拜揖之际，或爽进退之宜，於是凝立静观，检其去就。若令旅拜旅揖，实恐非仪。况事要酌中，恭须近礼。人臣爱主，不在於斯。其通事舍人，职司赞导，比者两班进退，赞相其宜，今则在文班、武班之前，居一品、二品之上，押笏齐拜，礼实未闻。其押班宰相、押楼御史、通事舍人，并请依天成三年已前礼例施行。"殿中侍御史贾元珪奏："除押楼御史、通事舍人，请依张昭远奏，其宰臣押班，请依旧设拜。"从之。

石林叶氏曰："唐以宣政殿为前殿，谓之'正衙'，即古之内朝也；以紫宸殿为便殿，谓之'上閤'；即古之燕朝也，而外别有含元殿。古者，天子三朝：外朝、内朝、燕朝。外朝在王宫库门外，有非常之事，以询万民於宫中。内朝在路门外，燕朝在路门内。盖内朝以见群臣，或谓之路朝；燕朝以听政，犹今之奏事，或谓之燕寝。郑氏《小宗伯》注，以汉司徒府有天子以下大会殿，为周之外朝。而萧何造未央宫言前殿，则宜有後殿。大会殿设於司徒府，则为外朝；而宫中有前後，则为内朝、燕朝，盖去周犹未远也。唐含元殿，宜如汉之大会殿，宣政、紫宸乃前、後殿，其沿习有自来矣。方其盛时，宣政盖常朝，日见群臣，遇朔望陵寝荐食，然後御紫宸；旋传宣唤仗入閤，宰相押之，由閤门进，百官随之入，谓之'唤仗入閤'。紫宸殿言'閤'，犹古之言'寝'。此御朝之常制也。中世乱离，宣政不复御正衙，立仗之礼遂废；惟以只日常朝，御紫宸而不设仗。敬宗始复修之，因以朔望陈仗紫宸以为盛礼，亦谓之'入閤'。误矣。"

又曰："唐正衙日见群臣，百官皆在，谓之'常参'；唤仗入閤，百官亦随以入，则唐制天子未尝不日见百官也。其後不御正衙，紫宸所见惟大臣及内诸司。百官俟朝於正衙者，传闻不坐即退，则百官无复见天子矣。敬宗再举入閤礼之後，百官复存朔望两朝，至五代又废。故後唐明宗始诏群臣，每五日一随宰相入见，谓之'起居'。时李琪为中丞，以为非礼，请复朔望入閤之礼。明宗曰：'五日起居，吾思见群臣，不可罢，朔望入閤可复。'遂以五日群臣一入见中兴便殿，为起居；朔望天子一出御文明前殿，为入閤，讫於宋朝不改。元丰官制行，始诏侍从官而上，日朝垂拱，谓之'常参官'；百司朝官以上，每五日一朝紫宸，为'六参官'；在京朝官以上，朔望一朝紫宸，为'朔参官'。遂为定制。"

宋朝因唐与五代之制，文武官每日赴文明殿正衙常参，宰相一人押班。五日起居即崇德、长春二殿，中书、门下为班首。其长春殿常朝，则内侍省都知、押班，率内供奉官以下并寄班等先起居；次客省、閤门使以下，次三班使臣（节度、观察、防御、团练、刺史等子弟充供奉官、侍禁、殿直，有旨令预内朝起居者），次内殿当直诸班（殿前指挥使、左右班都虞侯以下、内殿直、散直、散指挥、散都头、金枪班等），次长入祇候、东西班殿侍，次御前忠佐，次殿前都指挥使率军校至副指挥使，次驸马都尉（任刺史以上者缀本班），次诸王府僚，次殿前司诸军使、都头，次皇亲将军以下至殿直，次行门指挥使率行门起居（以上并内侍赞谒）。如传宣前殿不坐，即宰相与枢密使、文明殿学士、三司使、翰林枢密直学士、中书舍人、三司副使、知起居注、皇城内监库藏朝官、诸司使副、内殿崇班、供奉官、侍禁、殿直、翰林医官、待诏等同班入（中书舍人，乾德後始令赴内朝。三司判官，太平兴国前赴内殿，其後罢之，止随百官五日起居。中书舍人、知起居注遇五日起居之时，亦各赴外朝）；次亲王，次侍卫亲军马步军都指挥使率军校至副指挥使，次使相，次节度使，次统军，次两使留後、观察使，次防御、团练使、刺史、次侍卫马军步军使、都头，起居毕，见、谢班入。如御崇德殿，即枢密使以下先就班，俟升坐（诸司使副以下至殿直，分东西对立，馀皆北向。长春殿皆北向），宰相、参知政事最後入（以上并閤门赞谒）。曰止，再拜，朔望及三日假，即枢密使以下皆舞蹈，国初，近侍执事之臣，皆赴晚朝，後罢之。凡早朝：宰相、枢密、宣徽使起居毕，同升殿问圣体。宰相奏事，枢密、宣徽使退候。宰相对毕，枢密使复入奏事。次三司、开封府、审刑院（遇百官起居，即枢密、宣徽使侍立，俟左右巡使出即退。其崇德殿三司使，文明枢密直学士、内客省使仍侍立。旧三司使奏事，副使、判官同对。其後止副使司之。大中祥符九年诏，自今有大事，许判官司上之）及群臣以次升殿（自两省以上领务京师者有公事，许即请对。自馀受使出入要切者，欲面议奏事，则先听进止）。其见、谢、辞官，以次入於庭（出使闲慢及未升朝官，或止拜於殿门外，自秘书监、上将军、观察使、内客省使以上得拜殿前阶上，及升殿止拜御座前，馀皆庭中也）。凡见者先之，谢次之，辞又次之（其班次：先宰相，次亲王，次枢密副使、参知政事，次内职内臣，次使、三司、学士、两省、御史台、文武班、节使以下，次将军校，次杂班）。惟宰相、亲王、使相赴崇德殿，即宣徽使通唤，馀皆侧立候通，再拜，舞蹈。致辞，即不舞蹈。见，即将相升殿问圣体，其赐分物酒食及收进奉物，皆舞蹈称谢（凡收进奉物皆入谢）。幕职、州县官谢、辞，即判铨官引对，兼於殿门外宣辞戒励。凡国有大庆瑞、出师胜捷，枢密使率内职军校入贺致，閤门使宣答。讫，当侍立者升殿，次百官入。宰相致词，宣徽使宣答。赐酒，即预坐官後入。作乐，送酒，如曲宴之仪。

凡视朝，退进食讫，易服，御崇政殿或承明殿，先群臣告谢（自谏、舍、知、杂、御史以上及带三司、馆、王府僚属，历官、医官、刺史以上，上将军并发运使、转运使并许焉自非宣制并捧官告敕叙谢，其贵近者或赐坐赐茶，馀或改章服，即谢讫易服，又告谢再拜）。次军头引见司奏事於殿陛下，次三班、审官院、流内铨、刑部及诸司引见官吏（後诏审官院引对京朝官奏课不得过三人，差遣不得过五人，三使部选人差遣各不得过十人）。如假日起居辞见毕，即移御坐，临轩视事。既退，复有群司奏事，或阅器物之式者。谓之後殿再坐。

御赐宴之仪。宋朝常以春秋之季仲月及诞圣节，择日大宴群臣於广德殿，有司预於殿庭设山楼排场，为群仙队仗，六著进贡九龙五凤之状。司天鸡唱楼於侧，殿上陈锦绣帷帟，垂香球，设银香炉於楹内，藉以文茵，御设茶酒器於殿东北楹间，群官醆斚於殿下幕屋，分设宰相、使相、三师、三公、参知政事、东宫三师、仆射、学士大夫、中丞、三少、尚书、常侍、宾客、太常、宗正、卿、丞、郎、给事、谏、舍、节度两使、留後、观察、防御、团练、刺史、上将军、统军、厢都指挥使坐於殿上，文武四品以上知杂、御史、郎中、郎将、禁军都虞候坐於朵殿，馀升朝官、诸军副都头以上诸蕃进奉使、诸道进奉军将以上，分坐於两廊，宰相、使相坐以绣墪（曲宴行幸用几），参知政事以下用二蒲墪花球（曲宴枢密副使并同），军都指挥以上用一蒲墪。自朵楼而下，皆绯张毡条席。殿下器，上以金，馀以银。其日，枢密使以下先起居，讫，当侍立者升殿，宰相率百官入宣徽门，通唤，致词，讫，宰相升殿进酒，各就坐，酒九行（曲宴酒七行，或至五行）每上举酒，群臣立侍，次宰相，次百官举酒，或传旨命釂，即皆搢笏，起，饮，再拜（曲宴多令不拜）。或上寿朝会，止令满酌，不劝，中饮，更衣赐花有差。宴讫，舞蹈拜谢而出。其郊祀、籍田，礼毕，皆设大宴。上元观灯，设灯山、灵台、音乐、百戏於明德门前。召三公、仆射、尚书、丞郎、东宫三师、三少、宾客、太常、宗正卿、大两省、御史大夫、中丞、知杂、御史。中元、下元，升东华门，唯近臣预焉。苑囿池御及观稼、校猎、游幸所至，但宴从官。太平兴国以後，大宴於大明殿。亲王、枢密使副、宣徽、三司使、驸马、都尉皆侍立。军校自龙神卫四厢都指挥使立庭。其宴契丹使，亦於崇政殿。但近臣及刺史、郎中而上预焉。巡幸还京，亦设大宴於崇德殿。雍熙三年後，常以暮春召近臣赏花钓鱼於苑中，三馆之职皆预。中书、枢密院、节度使出使赴镇，宰相还朝，咸赐宴於外苑，以亲王或枢密、宣徽使主其席（掌兵观察以上有特赐者，皆开封府乐营支应，又别赐酒果细食饼饵）。中书、枢密院、节度使见、辞日，长春殿赐酒五行，见仍设食，当直翰林学士以上、皇亲、观察以上预坐（太祖、太宗朝，藩镇沿五代旧制，时或来朝，自後非诏命不得擅离治所）。牧伯入觐及被召、使回，客省赍签赐酒食。节度使十日、留後七日，观察使五日。代还，节度使五日，留後三日，观察使一日，防御使、团练使、刺史并赐生料。节度使以私故到阙下，及步军都虞候以上出使回者，亦赐酒食、熟羊。群官出使回朝，见日，面赐酒食（中书、枢密、宣徽使伴；三司使、学士、东宫三师、仆射、刺史大夫、节度使、内客省使并宣徽使伴；两省五品已上、待制、中丞、三司副使、东宫三少、尚书丞郎、卿监、上将军、统军、留後、观察、防御、团练使、刺史、宣庆、宣政昭宣使并客省使伴；少卿监、大诸将军司使以下任发运转运提点刑狱、知州通、通判、县令、都监、巡检回者朝见，并通事舍人伴；客省、引进、四方馆、閤门使并本厅就食也）。群臣称贺，赐衣；奉尉，并特赐茶酒，或赐食。外任遣人进奉，亦赐酒食，或生料。十一月一日後尽正月，每五日起居，百官皆赐茶酒，诸军小校三日一赐，冬正、二社、重阳、寒食，枢宰近臣、禁军大校或赐宴其第及府署中，率以为常。淳化四年，令京官兼馆职者，并预大宴。

先是辅臣宴集於尚书省或都亭驿，诞圣节斋会则就相国寺。大中祥符间，上以佛舍中烹饪优笑，有亏恭洁，乃令内侍臣度馆宇显敞者易之，遂以南衙为锡庆院，以备宴令焉。

太祖皇帝建隆二年春正月朔，帝御崇元殿受朝贺，服衮冕，设宫悬，仗卫如仪。仗退，群臣诣皇太后宫门奉贺。上常服，御广德殿，群臣上寿，用教坊乐。

宋承前代之制，以元日、五月朔、冬至行大朝会之礼。太祖建隆元年五月朔，有司请受朝，时司天上言日当食，故罢。是年十一月冬至，上亲征扬州，不受朝，宰臣率百官诣行宫拜表称贺。至二年正月朔，始行其礼。自是凡正、冬及五月朔，皆太常礼院奏请，其无事而罢会者下敕，但云"不御殿"。至日，宰臣文武百官诣閤门拜表称贺，五月朔，亦无拜表之礼。

宋因唐开元之制，每正、冬不受朝，及邦国大庆瑞、奉上尊号，则宰相率文武群臣并诸军校、蕃夷酋长、道、释、耆老等诣东上閤门拜表，进表官跪授表於宰相，宰相又跪授閤门使，乃以奉御。凡有答诏，亦拜受於閤门，获可，奏者奉表称谢。其正、至，枢密使率内职廷臣拜表於长春殿门外，亦閤门使受之。西京留守拜表仪制，留守百官五日一上表起居，质明，并集长寿寺之班，置表於案，再拜以遣。其春秋赐及国大庆瑞并同之。

御殿仪仗及宫中导从之制。

御殿仪仗者，本充庭之制，唐礼：殿庭、屯门，皆列诸卫黄麾大仗。宋朝太祖增创错绣诸旗并幡氅等，著於《通礼》，正、至、正月一日，御正殿则陈之。青龙、白虎旗各一人，分左右。五岳旗五，在左；五星旗五，在右。五方龙旗二十五，在左；五方凤旗二十五，在右。红门神旗二十八，分左右。朱雀、元武旗各一，分左右。　皂纛十二，分左右（以上金吾）。天一、泰一旗各一，分左右。摄提旗二，分左右。　五神旗五（木、火在左，金、水、土在右），北斗旗一，在左。二十八宿旗各一（角宿至璧宿，在左；奎宿至轸宿，在右），　风、伯雨师旗各一，分左右。白泽、驯象、仙鹿、玉兔、驯犀、金鹦鹉、瑞麦、孔雀、野马、牦牛旗各二，分左右。日月合璧旗一，在左，五星连珠旗一，在右。雷公、电母旗各一，分左右。军分旗六，分左右。黄鹿、飞麟、兕、驺牙、白狼、苍乌、辟邪、纲子、貔旗各二，分左右。　信幡二十二，分左右。传教、告止幡各十二，分左右。黄麾二，分左右（以上兵部）。日旗、月旗各一，分左右。君王万岁旗一，在左；天下太平旗一，在右。　狮子旗二，分左右。金鸾、金凤旗各一，分左右。五方龙旗各一（青、赤在左，黄、白、黑在右。以上龙犀），龙君、虎君旗五，分左右。赤豹、黄熊旗各五，分左右。小黄龙旗一，在左；天马旗一，在右。吏兵、力士旗各五，分左右。天王旗四，分左右。太岁旗十二，分左右。天马旗六，分左右。排阑旗六十，分左右。左右幡氅各五行，行七十五。大黄龙旗二，分左右。大神旗六，分左右（以上六军）。

宫中导从之制，唐以前无闻焉。五代汉乾祐中，始置主辇十六人。捧足一人，　掌扇四人，持踏床一人，并服文绫袍，银叶弓脚头。尚宫一人，宝省一人，高鬓、紫衣。书省二人。紫衣、弓脚幞头。新妇二人，高鬓、青袍。大将二人，　紫衣、弓脚幞头。童子执红丝拂二人，高鬟髻、青衣。执犀盘二人，带鬅头、黄衫。执翟尾二人，带鬅头、黄衫。鸡冠二人，紫衣，执香炉香盘。八分左右以次奉引。宋太平兴国初，增主辇二十四人，改服高脚幞头，辇头一人，衣紫绣袍，持金涂银杖以督领之。捧真珠、七宝、翠毛华树二人，衣绯袍；捧金宝山二人，衣绿绣袍；捧龙脑榼二人，衣绯销金袍，并高脚幞头。执拂翟四人，鬅头、衣黄绣袍。旧衣绫袍、紫衣者，悉易以销金及绣。复增司簿一人，内省一人，司仪一人，司给一人，皆分左右前导，凡一十七行。每冬、正脚殿，祀郊庙，步辇出入至长春殿即用之。其乘辇，则屈右足、垂左足而凭几，盖唐制也。真宗时，又加四面内官周卫。

八月朔，上御崇元殿行入閤仪。置待制、候对官，赐廊下食。

入閤唐制起於天宝，明皇以无为守成，诏宴朝唤仗，百官从容至閤门入。盖唐前含元殿非正、至大朝会不御，次宣政殿谓之正衙，每坐朝必立仗於正衙，或御紫宸殿，即唤正衙仗自宣政殿两门入，是谓东西上閤门，故谓之入閤，其後遂为常朝之仪。自五代以来，既废正衙立仗，而入閤亦希阔不讲，至是复行之。然御前殿，非唐旧制矣。崇元殿即大庆殿前殿也。待制、候对者，亦唐制也。每正衙置待制官两员，正衙退後，又令六品以下官於延英候对，皆所以备顾问。其後每入閤，即有待制，次对官。後唐天成中废，至是复行之。廊下食起唐贞观，其後常参官每日朝退赐食，谓之廊餐。唐末浸废，但於入閤起居日赐食，今循其制。

三年三月，诏内殿起居日，令百官以次转对，限三人为定，其封章於閤门通进，复鞠躬自奏，宣徽使承旨宣答，拜舞而出。

乾德三年，冬至，受朝贺於文明殿，皆服通天冠、绛纱袍，设宫悬，仗卫如元会。

四年，冬至，朝元殿受朝毕，常服御大明殿，群臣上寿，始用雅乐登歌、二舞，群臣酒五行而罢。每行酒，太官令奏巡周馈食，称食遍。

六年九月，始以旬假日御讲武殿，近臣但赴早参（宰相以下皆具靴笏，诸司使以下悉系鞋）。其节假及太祠，并如令式处分。

开宝九年，旬休日不视事。太宗即位，旬休日复视事讲武殿。其後又诏："自今内外百司，除旧制给假外，每月旬假、上巳、社、重午、重阳并休务一日。三司、开封府事关急速，不在此限。遇初寒、盛暑、大雨、雷、雪，当议放朝。"

太宗淳化三年正月朔，服衮冕，御朝元殿受朝贺，礼毕，改通天冠、绛纱袍升座，受群臣等上寿。

帝即位以来，每朝贺毕，退御大明殿，常服上寿，奏教坊乐。至是始命有司约《开元礼》，定上寿仪，皆以法服行礼，设宫悬万舞，酒三行而罢，复旧制也。又取嗣位以来祥瑞，作《祥麟》、《丹凤》、《白龟》、《河清》、《瑞麦》五曲用之。

是岁，令有司复举十五条：一，朝堂行私礼；二，跪拜；三，待漏行立失序；四，谈笑喧譁；五，入正衙门执笏不端；六，行立迟缓；七，至班列行立不正；八，趋拜失仪；九，言语微喧；十，穿班仗；十一，閤门不即就班；十二，无故离位；十三，廊下食、行坐失仪，语喧；十四，不从正衙门出入；十五，非公事入中书。犯者罚一月俸；有司振举，拒不伏者，录奏乞行贬降。其後每罚减半。

仁宗天圣四年，帝诏辅臣曰："朕欲元日率百官先上太后寿，然後御王安殿，可令礼院草具其仪。"太后曰："岂可为吾故後元会礼哉？"宰相王曾因言"陛下以孝奉母仪，太后以谦全国体，请如太后命。"不听，诏中书门下具仪注。

五月壬寅朔，晓漏未尽三刻，百官常服与契丹使班会庆殿。内侍请皇太后出殿後幄，鸣鞭，升座。又自殿後皇帝幄赞引。皇帝服靴袍，於帘内皇太后北向褥位再拜，跪称："臣名言：元正启祚，万物惟新。伏惟尊号皇太后陛下，膺时纳祐，与天同休。"内常侍承旨答曰："履新之祐，与皇帝同之。"帝再拜，诣皇太后御座稍东。内给事酌御酒盏授内谒者监进，皇帝执盏盘前跪进讫，以盘兴，内谒者监承接之；皇帝却就褥位，跪奏曰："臣名稽首言：元正令节，不胜大庆，谨上千万岁寿。"再拜，内常侍宣答曰："恭举皇帝寿酒。"皇帝再拜，执盘侍立，教坊乐止，皇帝受虚盏还幄。通事舍人引百官横行，典仪赞再拜、舞蹈、起居。太尉升自西阶，称贺帘外，降，还位，皆再拜、舞蹈。侍中承旨曰："有制。"皆再拜，宣曰："履新之吉，与公等同之。"皆再拜、舞蹈。閤门使帘外奏："宰臣某以下进寿酒。"皆再拜。太尉升自东阶，翰林使酌御酒盏授太尉，执盏盘跪进帘外，内谒者监跪接以进，太尉跪奏曰："元正令节，臣等不胜庆忭，谨上千万岁寿。"降，还位，皆再拜。宣徽使承旨曰："举公等觞。"皆再拜，分班序立。太尉升，立帘外，乐止。内谒者监出帘授虚盏。太尉降阶，横行，皆再拜、舞蹈。宣徽使承旨宣群臣升殿，再拜，乃升，及东西厢坐，酒三行，侍中奏礼毕退。枢密使已下迎乘舆於长春殿，起止称贺。百官就朝堂易朝服，班天安殿朝贺，皇帝衮冕受朝。礼官、通事舍人引中书令、门下侍郎各於案取所奏文，诣褥位，脱剑舄，以次升，分东西立。诸方镇表、祥瑞案并先置殿门外，左右令史绛衣对举，给事押祥瑞，中书侍郎押表案入，分诣东西阶下对立。既贺，更服承天冠、绛纱袍，称觞上寿。止举四爵。乘舆还内，恭谢太后如常礼。

英宗治平四年，诏御史台，每遇起居日，令百僚转对。御史台请依閤门仪制，谕两省及文班秩高者二员，於百官起居日转对。若两省官有充学士待制，则缀枢密班起居，内朝臣僚不与。诏从之。又诏遇转对日，增二员。








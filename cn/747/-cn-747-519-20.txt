○大罗天尊画像赞（并序）

维唐肃宗文明武德大圣大宣孝皇帝以大功平大难，以大孝纂大业，少康匡复，下武继文，丕丕崇崇，千古同德。亦既厌代，去而上仙，衣冠留於乔岳，曜魄归乎太极。惟夏四月十有八日，实遗弓之辰，皇上追圣祖之烈光，申孝孙之永慕。载扬至道之赜，用宏上清之福。爰诏国工，以是日画大罗天尊像一躯，混成真精，挥倬神化，包裹六极，覆露九皇。巍乎道主之德相既明，至哉圣人之孝思可见。小臣肃，拜手受诏，为之赞云：

至阳之原，无穷之门。大罗之界，象帝之尊。文明武德，有赫孝宣。道光乾元，人畏轩辕。翼翼睿宗，嗣武统天。或图尊容，追孝前文。肃拜稽首，臣敢言。惟此功德，载焕载元。既圣神，介福无边。亦我后，寿考万年。


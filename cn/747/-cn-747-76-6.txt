○授陈夷行左仆射制

王者推至公以御天下，成庶务以佚群才。况乎寅亮所资，安危攸属，顾是进退，实惟（阙）。其有绩懋致君，诚深知止，则岂可不优其恩礼，遂以便安。上德尊贤，於是乎在。银青光禄大夫守尚书左仆射兼门下侍郎同中书门下平章事监修国史陈夷行，受天正性，味道至和，雅量川渟，厚德山峙。虑必经远，词皆摭微，舒迟见君子之容，端肃得大臣之体。文推训诰，学奥泉源，膏腴五常，枝叶百行。早以精懿，列侍禁闱，温树既彰於不言，王度每资於密赞。洎践登衮职，左右文宗，遇事必陈，犯鳞靡惧，标揭令范，振扬直声。逮余纂承，再谐梦卜，辅我以中天之道，宏我以可久之规，匡益居多，厥庸甚茂。近者寒暑乖候，步履或难，嘉猷屡竭於沃心，微恙有妨於造膝。朕虽深倚赖，方乐优崇，而献疏披诚，固怀退让。眷言美志，难议强烦，用是辍燮赞於三台，专仪型于百揆。庶可资乎颐养，且无替其崇高，仍加贵勋，式表光宠。可守尚书左仆射，仍赐上柱国。


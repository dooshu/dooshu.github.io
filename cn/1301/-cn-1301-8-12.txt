以贤妻激劝而得者



彭伉，湛贲，俱袁州宜春人，伉妻即淇姨也。伉举进士擢第，湛犹为县吏。妻族为置贺宴，皆官人名士，伉居客之右，一座尽倾。湛至，命饭于后阁，湛无难色。其妻忿然责之曰：「男子不能自励，窘辱如此，复何为容！」湛感其言，孜孜学业，未数载一举登第。伉常侮之，时伉方跨长耳纵游于郊郭，忽有僮驰报湛郎及第，伉失声而坠。故袁人谑曰：「湛郎及第，彭伉落驴。」




○大唐易州新安府折冲李公石浮图铭

夫至道潜运，不言而化成；大象孕灵，不宰之功遂。斯则神元妙赜，虽日用而莫知；况耳目不该，岂视听之能识？由是给园多士，并赴缁林。方丈比邱，咸归柰苑。有想非想，住法非常乐之宗；色空即空，生灭岂菩提之果。於是清信士易州新安府折冲都尉李文安，游心正觉，妙达苦空。知劳生之有涯，设津梁於彼岸。乃於范阳县西云居寺，为亡妻河东郡君薛氏敬造石浮图一所。旁求琬玉，荆岫为之献琛；远召良工，班输以之呈巧。盘螭隐伏，与云绛而相交；灵凤将翔，共阳乌而接翼。飞空七级，状多宝之移来；腾虚四回，疑众仙之涌出。兼以山含万象，地蕴灵奇。莲沼澄光，似猴池之浴日；松枝引籁，若只树之吟风。众妙难名，约敷厥美。冀同拂石，万劫兹山。铭曰：

丽哉宏璧，出矣昆山！磨砻不日，神仪宛然。亭亭净域，峨峨给园。光浮十界，色照三天。（其一）

众妙功德，莫惟斯重。镂凤傍矫，雕龙上耸。买地有巢，福田无种。利益潜通，存没偕奉。（其二）


○严考试明经进士诏

学者立身之本，文者经国之资，岂可假以虚名，必须徵其实效。如闻明经射策，不读正经，抄撮义条，才有数卷。进士不寻史传，惟诵旧策，共相模拟，本无实才。所司考试之日，曾不简练，因循旧例，以分数为限。至於不辨章句，未涉文词者，以人数未充，皆听及第。其中亦有明经学业该深者，惟许通六，进士文理华赡者，竟无科甲。铨综艺能，遂无优劣。试官又加颜面，或容假手，更相嘱请，莫惮纠绳。繇是侥幸路开，文儒渐废，兴廉举孝，因此失人，简贤任能，无方可致。自今已后，考功试人，明经试帖，取十帖得六已上者；进士试杂文两首，识文律者：然后并令试策，仍严加捉搦。必材艺灼然，合昇高第者，并即依令。其明法并书算贡举人，亦量准此例，即为常式。


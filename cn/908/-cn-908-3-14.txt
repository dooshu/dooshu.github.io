送樊参议赴江西参政序

洪武三年四月制以大都督府参议琅琊樊公为江西行省参知政事佥都督事濮阳吴公遣其掾来致言曰国家始定江右置大都督府以总军政樊公时以材选首署府僚自照磨厯都事经厯以至今軄处幕府者盖十五年矣上意屡欲大用以方有事征讨而公嫺于戎务借其赞佐之力故迟之以俟成功盖公扵廷臣之中职甚剧任甚乆而受知亦甚深也尝王师拓中原下南服平幽朔取闗陇戎车四驾之秋凡边书之所奏论庙谟之所指授与兵资战具之供储尺籍计簿之钩校期防严廹而案牍繁滋公度缓急之宜审利害之势参画处裁无缪愆违滞之使戎臣藩将去阙门数千里之外而徴书不稽奏请无壅以得遂其攻取之计者盖扵公颇有頼焉今年上以武功告成羽檄既简乃始辍宥密之居付屏翰之寄盖将息其勚劳优以崇显恩至渥也吾尝贰掌枢筦实与公共事每念其勤而徳其助扵其别也固不能无情焉子其为文以泄吾私啓作而叹曰唐虞官人以三考为黜陟汉之用士以久任而责其成茍有治绩则降诏以褒之増秩以劝之不轻改授也故人得尽力扵其职练识情伪众既信附而吏亦不敢欺焉若甫拜而遽迁朝此而夕彼虽有过人之才坐席犹不暇暖况能摅其蕴乎今樊公四迁其官更十五年不出宥府其能自効卓卓如此者诚由圣天子知人善任之所致也何其盛哉启叨掌国史名臣之行事职得采辑而纪録之扵兹文也固不敢辞然又闻豫章之区襟带江湖今之大藩也皇上方将载韬干戈与斯民休息扵无穷公能靖抚一方使耄安稚嬉以复覩熙洽之治他日雝雝来朝宠赉有加鸿声伟绩足以焜耀不朽者启尚当执笔而嗣书焉


【代白头吟】

直如朱丝绳。清（鸣沙类书残卷作持。）如玉壶冰。（《御览》误作水。）何惭宿昔意。猜恨坐相仍。人情贱恩旧。世议（玉台作义。乐府作路。）逐衰兴。毫发一为瑕。丘山不可胜。食苗实硕鼠。点（《文选》作玷。六臣本注云。五臣作点。）白信苍蝇。凫鹄远成美。薪刍（《类聚》作{艹刍}。）前见陵。（玉台作凌。乐府同。）申黜褒（玉台作裒。）女进。班去赵姬□。（乐府作升。文章正宗、《诗纪》同。周王日沦惑。汉帝益嗟称。心赏犹（乐府作固。）难恃。貌恭岂易凭。古来共如此。非君独抚膺。（○本集三。《文选》二十八作白头吟。玉台新咏四作拟乐府白头吟。乐府四十一作白头吟。《诗纪》五十。又《类聚》四十一作白头行吟。引冰、仍、兴、胜、陵、升、膺七韵。鸣沙石室古籍丛残类书人才门作古诗。引冰一韵。《御览》七百六十七引水一韵。）


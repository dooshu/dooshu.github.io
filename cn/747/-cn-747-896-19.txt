○辩害

虎豹之为害也，则焚山不顾野人之菽粟。蛟蜃之为害也，则绝流不顾渔人之钓网。其所全者大，所去者小也。顺大道而行者，救天下者也。尽规矩而进者，全礼义者也。权济天下，而君臣立。上下正，然後礼义生焉。力不能济於用，而君臣上下之不正，虽抱空器，奚所施设。是以佐盟津之师，焚山绝流者也。扣马而谏，计菽粟而顾钓网者也。於戏！


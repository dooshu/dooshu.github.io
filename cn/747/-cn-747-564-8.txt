○韩滂墓志铭

滂，韩氏子。其先仕魏，号安定桓王。滂父老成，厚谨以文，为韩氏良子弟。未仕而死。有二子，滂其季也。其祖讳介，为人孝友，一命率府军佐以卒。二子：百川、老成。老成为伯父起居舍人某后。起居有德行言词，为世轨式。滂既兄弟二人，而率府长子百川早死，无嗣，其叔祖愈命滂归后其祖。滂清明逊悌以敏，读书倍文，功力兼人。为文词，一旦奇伟骤长，不类旧常。吾曰：“尔得无假之人耶？”退大喜，谓其兄湘曰：“某违翁且逾年，惧无以为见，今翁言乃然，可以为贺。”群辈来见，皆曰：“滂之大进，不惟于文词，为人亦然。”既数月，得疾以死，年十九矣。吾与妻哭之伤心，三日而敛。既敛七日，权葬宜春郭南一里。於戏！其可惜也已！铭曰：

天固生之耶，偶自生耶？天杀也耶，其偶自死耶？莫不归于死，寿何少多。铭以送汝，其悲奈何。


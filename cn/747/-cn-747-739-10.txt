○五空论

夫太空浩渺，虚无自然。视之杳溟无形，听之寂寞无声。近而无比，远而无边，用而无竭。处後而无後之後，居先而无先之先。欲究空而不空，莫若神之与气。斯乃太空之维纲也。予乃观已之空，与他人之空，其空有五焉。一曰顽空，二曰性空，三曰法空，四曰真空，五曰不空。在人高下，逐性存亡。本自一空而生，翻作多空之用耳。

顽空者，虚而不化，滞而不通，凝而阴沉，黯黯胚浑。清气埋藏而不发，阳魂朴质而不生，斯乃至愚之人也。

性空者，虚而不受，静而能生，泯尽诸相，不生一意。惟见空中之空，匪知空而不空。但见离中之虚，莫测坎中之满。关扃诸妙，楗守孤云，枉住性空，终归寂灭。誓作杳冥之鬼，莫谐升举之仙。斯乃古今禅伯之流也。

法空者，知识相之分行，究生死之根源。寂寂有归，皎皎不昧。动而不挠，静而能生。块然勿用於潜龙，乾位初通於元谷。在忘色忘形之内，居无为无色之中。合大道以无差，处人伦而不惑。乃得道之初也。

真空者，知色不色，有正色以视之；知空不空，有真空而在矣。得无用有用之力，获无为有为之功。元之又元，道非常道。真空一变，则见真神。神变之中，物无不备。斯乃神仙中人也。

不空者，天之至高至清，而生日月星辰；地之至静至宁，而生山川草木；人之至虚至灵，而生仙宾羽客。三者至虚而复一。一神变而千神化形，一气化而九气皆煦。换凡骨为仙体，变萱草作松桧。故动以静为基，有用无为本。斯乃亢龙有悔之高义也。故千经万纶，出自无言。古圣今贤，空能别法。予恐後人辄生私见，强为书之云尔。


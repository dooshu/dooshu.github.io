○議處甘肅夷貢 【 甘肅夷貢】

該兵部咨、該廵撫甘肅地方都察院右僉都御史趙載題稱、甘肅地方、比控達虜、西備回夷、內撫属番、南隣羗谷、治皆衞所。而無郡縣。政多邊計。而匪他謀。臣居邊十有一年、夷虜情狀、邊計得失、目擊耳聞、茲謹擄愚慮條為一十二事、伏望　勑下該部計議施行、題奉　聖旨、內開立成法以騐西夷、重譯使以待西夷二事、咨送到部、臣等謹開立前件、議擬上請、　一立成法以騐西夷、照得西域入貢、原無定例、先年止據哈密忠順王、差人伴送、近年忠順王巳無、先次西夷入貢、天方等國多称王號至数十人世庙時閣部巳議之詳矣天方國撒馬兒罕額即白?匕名號之外、番文開稱、某地面某王某速壇番本百餘、其稱號不係我　朝封爵、無憑稽查、歷考書史、并詢問夷使、西域地方自嘉峪關到沙州七百餘里、沙州到哈密七百餘里、俱係先年属番住牧、今巳無人、哈密到土魯番一千餘里、自土魯番到?力失六七百里、即漢之鹽澤、皆土魯番種類、迤西大則撒馬兒罕天方國魯迷亦郎、小則黑婁怯迷阿即民沙密把黑旦等處、即漢之車師康居大宛之属、隨代易名者、皆繇土魯番之地。始可達于中國今其人至。雖云各國名色。緣各夷面貌語言相類真偽難辨。節年差人。止到土魯番夷西諸國。皆未曾到西域。動靜虛實。皆不能真知。先年雖有忠順王掌金印。主各夷貢事恐亦未能如東南諸夷入貢有符驗者。可憑信也。乞　敕該部計議、應否照依東南日本等國、東北朵顏建州等衛、或給發號紙、或定立限期或譯審酋長體例、使臣名數、及該部原有先年西夷定例事宜、備查議擬、題奉欽依、永為成式、庶邊官有所憑稽、夷使免于欺詐、　前件臣等議得西域諸夷種類不一、如哈烈哈三哈撒兒沙的蠻等四十國、經哈密而來、或三年五年許貢一次。其餘如土魯番天方國撒馬兒罕、皆朝貢不常。載之會典可稽也。永樂四年、止封哈密酋長女克帖木兒為忠順王。以後襲封、錫以金印、使掌西夷貢事、今忠順王巳無、而諸夷之入貢。號為王者不一。大抵皆其私稱。不係我　朝封爵。且如嘉靖十二年、土魯番稱王者七十五人、天方國稱王者二十七人、撒馬兒罕稱王者五十三人、又額即白?匕哈辛、原非入貢番夷亦差來使臣五十八名、盖西域賈胡。素號貪利。窺知回賜國王儀物繁縟。遂詭立名色。要求齎予。此其姧謀。章章明甚。及今不為限制。則將求入貢。必復倍于前日。冐濫殊稱。私窃名器。且以府庫有限之財。填谿壑無窮之欲。恐非所以存紀綱而節財用也。所據都御史趙再奏、要給發號紙、定立限期、譯審酋長體例、使臣名數、及查本部先年原有西夷定立事宜、題奉欽依、永為定式、不為無見、但臣等查得東南日本等國。皆世有爵土。國有專王。所以先年給發號紙。置立底簿。差官齎散各該地方。遇各夷來貢。令其填寫收執。比號相同。方許來京。朵顏建州等衛。則一年一至。歲貢之期。既不踰越。來貢之人。亦有定名。而西方諸夷。素非附属。貢獻不常。並無給發號紙之例。定立限期。則三年五年。載在舊典。俱難別議。至于譯審酋長、體例使臣名數、及查西夷一切事宜、則正為之限制之意本部查有節年題准事例、相應再行申明、合候命下、移咨都察院、轉行鎮廵等官、今後如遇各夷入貢、一一查照事例處分、中間若有名種殊常、番文繁疊、務須詳加譯審、研究來歷、如係各國部落冐濫稱王、則當發其奸謀、責以大義、令改正使臣名色如其仍前驕肆、怙終不悛、即當以禮阻回、不容通貢、每國俱分為等第、照例每十人准起送二人來京、其餘存留在邊聽候給賞通行造冊、馬上差人先齎送部收貯仍另出半印花欄勘合、給使臣親執來京、以憑比對定擬給賞到京之日、本部仍行該管衙門、不許私相往來、通事人員、敢有透漏事情、教誘為非者事發從重參究治罪、如此庶體統正而法例明、裔夷服而國尊矣、　一重譯使以待西夷、撥置外夷生事多由通官為之雖漢人猶不可保况色日人乎切見譯審外夷通事序班。俱係外夷色目人為之。緣漢回在中國甚多。士農工商、通與漢人相同。宜乎用夏變夷。然竟以彼教為是喪用夷禮不食猪禽、有特立欲變者、則羣聚而非之雖妻子亦輒離悖、同類則相遇親厚、視若至親、今通事序班人等。俱係色目人往往視彼為親。視我為疏甚至多方教唆。在京師則教其分外求討。伴回則教其販賣茶斤。違禁貨物。肆無忌憚。且使外夷輕中國無人。非其同類。不能譯其語也。合無于四夷舘內選令漢人習學番語、前項序班。俱以漢人充之、不惟不肯漏洩中國事機亦示彼夷謂中國之人無所不能是亦防懾外夷之一端也。　前件、臣等議得通事之設所以通夷使之言、引領朝議譯審真偽、因以宣示國家恩信、而懾服夷心、誠不可缺焉者也、今各國通事、皆有定員、外夷色目人在中國、亦得為通事者盖訪保考選之時。大抵取精通夷語者為之。初未問其族類也。但諸夷之中。惟回夷極為桀黠在外則侵擾邊疆。入貢則要求齎賞需索無厭則驛逓苦于供億私買違禁貨物。則官司被其欺瞞。反覆靡常、奸偽百出誠為可惡、然彼夷自萬里而來。豈能盡知中國之事。良由我中國有等細人開端倡始崇惡長奸、巧設邪謀、陰為主使、以致回夷輕視中國。輒敢挾制邊臣污衊朝士。投進之詞、無慮百十。甚或泄漏事機。勾啟戎心。似茲所為。不可枚舉。緣漢回通事。實本非我族類。同惡相濟。同類相親。固理之必有雖其中賢否不齊。難以一槩指論。而謹嚴于先事。防杜其將來亦不可不重為之慮也。所據都御史趙載、條陳重譯使一節、相應依擬、仍行鎮廵等官、今後如遇回夷入貢。伴送通事。亦用中國精通回語之人不得差委漢回致生奸弊臣等再照各國序班通事以人員雖在鴻臚寺帶銜、而職專朝貢、實隸本部掌行、切緣各官。止是考滿經由本部。况考語亦憑該寺開送。中間賢否慢無可稽。是以此輩敢于為非。無所顧忌合無行令該司及提督主事時君考較但有職業隳廢及交通夷人受賄作弊者。呈堂參究施行。庶職守相維、法度嚴飭、而人不敢犯矣、


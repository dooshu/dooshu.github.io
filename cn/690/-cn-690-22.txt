卷二十二



卷之二十二

吴元年春正月戊寅朔。

壬午，改容美洞等处军民宣抚司为黄沙、靖安、麻寮等处军民宣抚司，以田光宝掌司事，并立太当、平台、宜麻寮等十寨长官司。

癸巳，湖广参政戴德、参军詹允亨进兵取沅州。

乙未，置宁国卫，以元帅陈德成为指挥同知，刘仲才为副使。

有省局匠告省臣，云见一老人语之曰：“吴王即位三年，当平一天下。”问老人为谁，曰：“我，太白神也。”言讫，遂不见。省臣以闻。上曰：“此诞妄不可信也。若太白神果见，当告君子，岂与小人语耶？今后凡事涉怪诞者，勿以闻。”

戊戌，上谓中书省臣曰：“予尝亲历田野，见人民凋弊，土地荒芜，失业者多。盖因久困兵革，生息未遂。譬之触热者思得清凉，冒寒者思就温燠，为之上者固当念之。且太平、应天、宣城诸郡，乃吾渡江开创之地，供亿先劳之民其有租赋，宜与量免，少苏民力。”省臣傅瓛对曰：“恤民，王者善政。主上念之及此，真发政施仁之本也。民之受赐，如大旱之得霖雨，其喜当何如！”上因叹曰：“吾昔在军中，尝乏粮，空腹出战，归得一食，虽甚粗粝，食之甚甘。今尊居民上，饮食丰美，心未尝忘之。况吾民居于田野，所业有限，而又供需百出，岂不重困？”于是免太平府租赋二年，应天、宣城等处租赋一年。

戴德等兵至沅州，围其城凡六日，守将李兴祖出降，得将士一千三百二十人。兴祖，即李胜也。

庚子，松江府嘉定州守臣王立中等诣徐达军降。

辛丑，上谓中书省臣曰：“古人祝颂其君，皆寓警戒之意。适观群下所进笺文，颂美之辞过多，规戒之言未见，殊非古者君臣相告以诚之道。今后笺文，只令文意平实，勿以虚辞为美也。”

甲辰，上遣使与扩廓帖木儿书曰：“盖闻有匡天下之志者，必有容天下之量，然后能成安天下之功。使其规模狭隘，执见不广，其为量也小矣，又何能安天下之功哉？予自起义以来，拓地江左；阁下之先王以兴复为名，提兵河北，相去辽远，各天一涯。继闻令先王去世，阁下克成其功，一旦以尹焕章赍书致礼，跋涉而来使。予踊跃兴起，乃知阁下能行令先王未行之事，岂不为之快然？用遣汪河致礼同往，为死者吊、生者庆，初非无故也。及汪河去而不还，予初不能无疑，然久而自释者。政以此时孛罗跋扈倒持国柄，元之兴替，在其掌握，故阁下以静御动，一则恐起天下豪杰之心，二则恐出孛罗自为之后，汪河之留，似有说矣。兹历岁久，终不见还，乃知阁下执见不广，度量不弘，何自信其始，而不信其终耶？予请复以古人之事言之：昔春秋之世，诸侯分治，亦有以社稷为重，生灵为念者，故朝聘以时，会盟以道。且如鲁襄公即位之始，卫使子叔、晋使知武子来聘，襄公亦以季武子如卫、穆叔如晋，此交好之间，未尝执其使者；齐桓公伐楚，楚使行人来聘，师乃次于陉，此兵交之际，亦未尝执其使者。古人岂不思一介之使不过将诚导意，所拘者小，所失者大也。况阁下控守之地，东连齐岱，西距秦陇，北接幽蓟，南抵长河，地非不远，兵非不多，所虑者张思道操刃于潼关，李思齐抗衡于秦陇，俞宝之兵蓄变于肘腋，王信之众生衅于近郊，恐阁下自以功成名遂，安如泰山，置之不问，坐使诸雄连结，祸机一发，首尾莫救，此深为阁下惜也。所以数四遣人喋喋奉书渎听者，是予欲尽一得之愚于阁下，阁下何为自矜，拘使不答？间者祸起山东，兵连秦塞，幽并溷挠，鼎沸不宁，此皆予前日屡告之言，为阁下今日明验，阁下何不取鉴焉？抑又闻古之立事业者，必求士之多闻博学以广其才，深谋远虑以益其智。今阁下用兵中原，迨及十载，幕下岂无其人乎？使有其人，不知以卫、晋之使于鲁也为何如，鲁之复命于卫、晋也为何如？设曰各尽其礼，则当磊磊落落，竭忠言于阁下，执此为法，即遣使刻日将命以汪河、钱祯等还，岂惟不失前盟，亦可取信于天下。使其不然，是又开我南方之兵端，为彼后门之战患，祸纲日婴，恶贯日积，强敌益增，仇讎不解，阁下虽深谋如莽、操，诡计如懿、温，英雄满前，何以取生？古云：‘功被天下，守之以逊；富有四海，守之以谦。’况其为臣者乎？阁下其深思之。”

是月置辰州卫。

二月丁未朔，拓都城讫工，命赏筑城将士。

元将扩廓帖木儿遣左丞李二侵徐州，兵驻陵子村。参政陆聚令指挥傅友德御之，友德率兵二千余泛舟至吕梁，伺其出掠，即舍舟登陆击之。李二遣禆将韩乙盛兵迎战，友德奋槊刺韩乙坠马，其兵败去。友德度李二必益兵来斗，趋还城开门，出兵陈城外，令士皆卧枪以待。有顷，李二果率众至，友德令鸣鼓，我师奋起，冲其前锋。李二众大溃，多溺死，遂生擒李二及其将士二百七十余人，获马五百余疋。

辛亥，徵张士诚降将吕珍所部军校一千八百余人至建康。

壬子，茗洋降贼周遂卿叛。浙东按察佥事章溢遣其子元帅存道合平阳、瑞安总制孙安兵讨之，斩遂卿，获其党六十余人。

癸丑，置昆山、吴兴、安吉三卫，以羽林卫千户常守道为昆山卫指挥同知，天策卫千户刘宁为吴兴卫指挥使。

置两浙都转运盐使司于杭州，设芦沥、鸣鹤、鲍郎、清浦、黄岩、昌国正监、清泉、大嵩、穿山、钱清、三江、龙头、曹娥、玉泉、天富北监、岱山、袁浦、下砂、芦花、杜渎、长林、长山、西路、横浦、天赐、双穗、天富南监、青村、石堰、仁和、海砂、长亭、永嘉、浦东、许村、西兴等三十六场，岁办盐二十二万二千三百八十四引有畸，每引重四百斤。其法：浙东以竹篾织盘，用石灰柴灰涂抹，注卤煎烧，每田八亩办盐一引，田入盐籍，谓之“赡盐田土”、浙西灶户自备荒铁铸盘，每盘一面重千数百斤，下用铁柱，周匝砖石装搘；其下砂、青村等场晒灰，余场俱取泥土晒之，用海潮浇洒，朝洒暮收，五七日间，其土起花，乃入溜淋卤，以莲子试之，咸者须浮三莲，然后下盘煎烧，灶户之外，复有柴丁、车丁、火工、验丁煎办有差。

乙卯，上闻傅友德败元兵于陵子村，谓大都督府臣曰：“近陵子村之捷，盖扩廓帖木儿游兵。彼故以此饵我，使吾将骄兵惰，掩吾不备。古人之戒，正在于此，不可不知。善战者知彼知己，察于未形，故不出庙堂，折冲千里。可语安丰、六安、临濠、徐邳守将，严为之备，常如敌至，则无患矣。”

丁巳，以陈桓为合淝卫指挥同知。

乙丑，遣使陈州以书谕左君弼。初，君弼自庐州走汴也，元将克彝使守陈州。至是，上乃遣使谕以书曰：“曩者，兵连祸结，非一人之失。予劳师暑月，与足下从事。足下乃舍其亲而奔异国，是皆轻信群下之言，以至于此，虽悔何及？今足下奉异国之命，御彼边疆，与予接壤，若欲献计，帅师侵境，其中轻重，自可量也。且予之国乃足下父母国，合淝之城乃足下丘垄桑梓之乡，宁不思乎？天下兵兴，豪杰并起，岂惟乘时以取功名，亦欲保全父母妻子于乱世。足下以身为质，而求安于人，既已失策，复使垂白之母、糟糠之妻独居寡处，各天一方，朝思暮望，以日为岁，足下纵不以妻子为念，何忍忘情于老亲哉！功名富贵，可以再图，生身之亲，不可再得矣。足下能留意于是，幡然而来，予当尽弃前非，仍复待以故旧，则足下于天理人心，举无不顺矣。”君弼得书，犹豫不能决，上乃归其母于陈州。

江淮分省参政陆聚遣兵攻宿州，擒其佥院邢端等一百四十一人。

丁卯，江西行省遣兵会湖广行省千户徐兴进取平江赖寨，伪镇杨五以寨降。

癸酉，慈利军民宣抚使覃垕、夏克武遣其子覃仁、夏荣祖及其属汪应瑞、黄寿兴、耆民周天成、蛮官什大虫墨剌什用等贡马及方物，赐织金绮帛有差。

甲戌，大将军徐达遣人自军中来请事，上敕劳之曰：“古者帝王之兴，必有命世之士以为辅佐。成周伐罪，鹰扬奋兴；炎汉仗义，群策毕举，所以克集大勋肇基隆祚者也。将军自昔相从，忠义出乎天性，然且沉毅有谋，端重有武，故能遏绝乱略、消弭群慝，建无前之功，虽古豪杰之士不能过也。今克期来所请事，悉欲禀命而行，此贤臣事君之道，吾甚嘉之。但所请事多，可便宜行者，而识虑周详，不肯造次有违，诚社稷之庆，邦家之福。然将在外，君不御，乃古道也，自后军中缓急，将军从宜行之。”

三月丁丑朔，宣州贡新茶，上命内夫人亲煮，荐于宗庙。

戊寅，置应天卫亲军指挥使司，以朱明、李郃为指挥佥事。

参政蔡哲归自蜀，具言蜀自明玉珍丧后，明昇闇弱，群下擅权，因图其所经山川厄塞之处以献。

壬午，改骁骑卫为骁骑右卫亲军指挥使司，以千户郭子英、张林为指挥佥事。

湖广分省参政杨璟率师由松滋至澧阳等处招抚，驻师三江口，慈利军民宣抚使覃垕、夏克武等诣军门谒见。

戊子，思沅两界军民安抚使黄元明以其地内附。

丁酉，下令设文、武科取士，令曰：“盖闻上世帝王创业之际，用武以安天下；守成之时，讲武以威天下；至于经纶抚治，则在文臣，二者不可偏用也。古者人生八岁，学礼、乐、射、御、书、数之文，十五学脩身、齐家、治国、平天下之道。是以周官选举之制曰：六德、六行、六艺，文武兼用，贤能并举，此三代治化，所以盛隆也。兹欲上稽古制，设文、武二科以广求天下之贤。其应文举者，察其言行，以观其德；考之经术，以观其业；试之书算骑射，以观其能；策以经史时务，以观其政事。应武举者，先之以谋略，次之以武艺，俱求实效，不尚虚文，然此二者，必三年有成。有司预为劝谕民间秀士及智勇之人，以时勉学，俟开举之岁，充贡京师，其科目等第，各有出身。”

沂州流民千余家还灵壁、虹县复业，王信追至宿迁杀之，因大掠而还，余民走入两县境上乞食。上闻而悯之曰：“王信不仁甚矣，民无归而怀土，亦其常情，既不能抚绥，而又杀之，民虽死，其如天道何？”乃遣人抚其余民而赈济之

参军詹允亨言：“黔阳县前元帅蒋节领义兵千人结寨自固，自甲辰归附，入租赋，供徭役。近李指挥叛逆，节能仗义率民兵从征，讨贼有功。及湖南贼兵侵界，官兵未至，节又遣兵击却之。今靖州安抚司虽朝廷设官镇遏，然黔阳实在遐荒，居人四散，又无城郭，若官为置兵，脩城守御，未免挽运之劳。今会同县旧有城池，若以蒋节为安抚司官，领其旧部曲，脩葺会同城池，自备粮饷，招抚人民，以实其城，俾讨平靖州山寨，且耕且守，于计为便。”上从之。

参政杨璟进兵取澧州石门县，故陈友谅守将邓义亨率众降。








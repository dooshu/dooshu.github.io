答浙江吴巡抚


公起郡守，用治行异等，二三年即拜中丞，列于九卿，开府两浙，此主上之殊恩也。未有勋庸以报知遇，即纳履而去。忠义之士，固如是乎？古人有官守者，不得其职，则去。朝廷举数千里膏沃之地，畀之于公，言必行，计必用，何事不可为？何功不可就而必欲去之以为洁，岂朝廷有负于公耶？

或曰：公昔以举刺劳方伯事致隙，今见劳亦大用，内不自安故去者。此又非大人之弘度也。廉、蔺，寇、贾，亦居将相，势不兼容，犹先公后仇，以济国事。昔公与劳，徒争礼让微节，非有宿怨深雠，不可解之衅也。今公处浙，劳处闽，壤地悬隔，画疆而治，又非有同居并位不兼容之势也。萍浮江湖，一掩而去，即随风分泊矣。何嫌何疑，而必欲相避耶？明主在上，方翕受敷施，循名核实，以兴太平之治。望勉旃，毋自损，以孤舆望。

公之简用，仆所荐也。窃恐执事者不究于忠义之节，而湛于世俗之见，以扞当时之文罔，则仆亦将有连坐之累焉。书陈，惟执事图之。






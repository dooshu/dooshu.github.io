○論戎政疏 【 京營條議】

一議摽兵以備督調總恊官所轄標兵、止一千人、有如虜勢警急、必將提師督調、而隨征者寡、恐不足以捍內而禦外、宜於城守備兵內簡精銳二千人、共為三千、量給馬匹、仍調將官統練之、用備緩急、一請關防以重機宜、戎政之印、掌於總督。而恊理不與。即有機事。文書發行。真偽難辨今巳有関防矣請視諸鎮廵例給以關防。一議勳臣以備將材、故事多用勳臣充京營總督副參遊佐等官、後以不習武事遂廢頃令帶俸公侯伯赴營視操。亦漸有可觀者。宜命廵視科道歲終、從公奏薦員缺、即酌量用之、一議家丁以倡勇敢、營中家丁、原設沿邊壯士、近多迯亡、遂令京師椎埋之徒。往往冐充。為蠹不細。宜盡汰革。而選戰兵營二百人。城守備兵二營各百人充額。仍於秋操考閱如法。別其殿最而降陟之。一慎管隊以飭行伍、管隊官旗。類多無籍。以致營伍不整。而革任隨伍指揮等官。反受其鈐束。殊為例置。宜將隨伍軍職。盡令管隊。此事亦多有名無實其廢棄等官。亦自為一營。寄操聽用。勿復令軍旗制之。一議抽捕以實行伍、三大營兵額不足、宜將各衛所官軍舍餘、悉加簡閱抽捕務滿十萬、一復班軍以備工操、外衛班軍原額一十六萬、班軍之制甚為無益地方極擾而一至京師僅供匠役耳春秋各以八萬赴班、與營兵同操、誠得強幹之意其後薊鎮多事。及江北盜起漸改留。而營操之額遂缺。宜令中都所存班軍、悉赴班如故、非有大役、不得調取、一議買補以甦貧軍、京營官軍馬匹倒死者、故事止以年限為差、追納樁銀、不足示戒近議五年之內倒死輒令買補、則巳甚矣、請酌議新故之法、如一年以上者視故事加追銀一兩、二年以上者半之、至五年以上、仍如故事追樁則奸頑既知稍警、而貧軍亦免重累、一免存恤以省糜費清解之軍至京者、有存恤口粮三石。合休養三月。然後驗發營操。葢憫其勞而優之也。乃者官吏科索軍不能自存。則往往亡去。而所謂存恤者盡入此屬私橐。嗣後請不必存恤至即驗發收粮則吏無所容奸。而軍得優恤之實。又諸軍月粮、舊例支于京通二倉第開操之月、不利遠支、宜坐支京倉。餘月支通倉便


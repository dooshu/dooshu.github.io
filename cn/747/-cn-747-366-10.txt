○授王延昌谏议大夫兼侍御史制

门下：古者天子有诤臣七人，而事君有犯无隐，故能献可替否，从谏则圣。京兆少尹知杂王延昌，学於古训，秉心塞渊，以文艺之质，饬干时之器。顷者弥纶省闼，纪纲台宪，旧章克举，雅望攸归。贰政浩穰，虽藉其条理；列职规讽，更思其谠直。谏大夫之密，侍御史之雄，尔宜兼之，以匡予理。可谏议大夫兼侍御史知杂，馀并如故。


多丽

倩嫦娥，呼天试问如何？向人间、生成尤物，等闲又把消磨。揉群花、乱飘尘土，毁联璧，碎掷烟波。谩说无双，倾城曾数，八人少个六人多。一般样、细腰袅袅，高髻峨峨。

奈干戈，筵上艳曲，忽翻做帐中歌。忍教受、项缠素帛，浑忘记、臂结红罗。翠被都闲，玉钿尽落，魂游应去马嵬坡。谁能发、香裀解看，怕肉尚温和。堪肠断、空楼月落，废院春过。


王灼　和唐山叟所赠三诗

遍从江海濯清流，归老岷岷占上游。

心远欲联高士传，地偏仍似贾胡留。

何时竹杖闲搘壁，终日绳床懒命俦。

碧嶂红尘两相望，劳生笑我不知休。

王灼

王灼　和唐山叟所赠三诗

蓑衣芒屦日相逢，仙者谁人识吕钟。

已受丹书存夜气，定除白发变春容。

情田旧习虽锄秽，笔阵馀威尚折冲。

闻说山间赋招隐，试披云雾几多重。

王灼

王灼　和唐山叟所赠三诗

人品相悬定几分，十年高卧赤城云。

神仙窟宅古多见，泉石膏肓今亦云。

羽回拟陪天上乐，麟毫犹写世间文。

吴江枫落摇归棹，更喜新诗惬所闻。

王灼


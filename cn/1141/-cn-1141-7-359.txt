雨止登炼丹台

岩秋剧凛冬，夜雨飒飞霰。
檐际青莲花（莲花峰正相对。），晓起横匹练。
忽如丈雪深，户外看不见。
围火爇松根，缩手谢书卷。
向夕一开霁，风吹裂云片。
倒景射丹台，四山纷素绚。
仰瞩天欲翻，俯窥谷弥眩。
群峰尽骨立，拔壑起峭茜。
矗影标浮屠，锐形跃长剑。
回峦竞侍从，羽骑森飞战。
惟馀九龙峰，轻绡隐半面。
举踵状候移，倚杖晴阴变。
轩后事渺茫，百灵环缱绻。
怀新矜异赏，忆往薄曩羡。
始知风雨心，留余究美善。



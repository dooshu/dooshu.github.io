晁说之　通叟年兄视以柳侯庙诗三首辄亦有作所谓增来章之美也

平昔柳侯庙，拾君诗兴余。

帝阍谁掌制，天步此贞符。

敢恨初沉佩，惟惭再索车。

罗池聊自戏，况复已榛芜。

晁说之

晁说之　通叟年兄视以柳侯庙诗三首辄亦有作所谓增来章之美也

何处乘驹去，空庭荔子垂。

韩词方走奠，柳庙久徂饥。

既恨谋身误，仍嗟报国隳。

罗池便如此，不复问愚池。

晁说之

晁说之　通叟年兄视以柳侯庙诗三首辄亦有作所谓增来章之美也

当世容谗贼，他年柰我何。

文编兴旧学，诗价重东坡。

木槲开能几，子规啼谩多。

罗池碑字灭，犹解彻庭莎。

晁说之


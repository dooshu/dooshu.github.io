○驸马不许至要官私第状

臣伏见国朝故事，驸马缘是亲密，并不合与朝廷要官往来。元宗开元中，禁止尤切。臣访闻近日驸马公至宰相及要官私第。此辈无他才伎可以延接，惟是漏泄禁密，交通中外，群情所知，以为甚弊。其朝官素是杂流，则不妨来往，若职在清列，岂可知闻？伏望宣示宰相，其驸马诸亲，自今已後，有公事任至中书见宰相，此外更不得至宰相及台省要官宅。


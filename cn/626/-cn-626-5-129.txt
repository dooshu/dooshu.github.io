周给事祚七首

【出辽后（三首）】

我马来自西，下马广宁城。

其地控千里，食者八万兵。

白水女直种，猎骑何纵横。

大统在中国，胡运方北倾。

圣人戒履霜，岂得事远征。

雄剑八九动，边风射高旌。

西望山海关，旦夕达神京。

日落沙碛暗，风吹边月昏。

远见屯田吏，催促下军门。

戍卒行已出，老妇代其言。

禾黍尽在野，胡马日复繁。

持刀抽身去，岂得顾子孙。

尚闻有虎符，科积穷丘原。

万人奋其怒，欲出舌复扪。

辽河亘千古，西从桑乾来。

巫闾复中断，碛戍乃南回。

胡人下饮马，箭血流高台。

寒云昼不张，白沙积崔嵬。

弯弓行伍儿，饥寒手不开。

愿言东至海，相越隔龙堆。

【书感】

黔首播百谷，上天苦少雨。

乾风吹白日，浮云不得聚。

桔槔声转促，炎热势未已。

去年患旱魃，龟坼竟千里。

百姓饥饿死，白骨弃荆杞。

尚闻边鄙上，胡人越辽水。

杀气暗代北，军士极罢靡。

供给讵千金，取用动倍蓰。

斯民足痛哭，国务吾安理。

徬徨烈士肠，呜悒向邻里。

何能控蛟龙，一起长江底。

时复驱熊罴，奋勇效战士。

戎轩自有律，天道终相倚。

忆昔掖垣日，殊恩惭亦屡。

每坐清梧阴，时对黄扉启。

归卧越江乡，五见垂杨树。

宸霄日回首，凤阙谁同语。

贤俊盈天下，所望非一二。

常恐负初心，涕泪中夜起。

【秋风（二首）】

锦城之西宜城东，日日坐见吹天风。

千山日落暝色合，番诧电火通霄红。

边人自从义州败，壮士图报不解弓。

我言与汝莫轻率，恐有毒蛇深草中。

九月之交凌河侧，日见狂风兼霹雳。

当时战死二百人，中间不得真消息。

二三年少自虏回，白日藏身夜始得。

死者何时可复还，生者易马转他国。

【嘉靖庚寅辽左有洪沟之败作悲洪沟】

义州之兵宿雄武，老者缚牛壮扼虎。

生来苦战无复畏，骑马杀胡安足数。

五月边陲月正生，胡人杀人声彻城。

可怜郭家两兄弟，提刀逐胡天始明。

狼山何高不可陟，洪沟之深深莫测。

帐下诸人尽爱死，见贼仍多相向泣。

当时实失主将谋，二千精锐同时休。

血作沟中水流赤，胡人歌唱来边头。

胡人争骑义州马，日日来牧长城下。

天生不有陈将军，洪沟之败难复闻。

附见周郑州沛（一首）

【饯沈懋学时万参戎复起淮上】

尔去当残腊，其如霜露何。

到时春草遍，随处故人多。

脱剑留燕市，题诗赠汨罗。

淮阳旧游地，取醉一高歌。


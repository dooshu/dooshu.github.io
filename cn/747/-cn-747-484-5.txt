○中书门下贺灵武大破吐蕃表

臣某等言：“臣等今日面奉德音，灵武大破吐蕃，擒生斩将者。”伏以睿谋武经，阴骘上略，兵符所授，攻战多方。蠢兹犬羊，尚劳燧。群帅禀命，中权戒严。掎角相因，初设险於三覆；奇正合发，俄献功於七擒。数酋渠之首级，积戎械於亭候。胜气馀勇，鼓行无前，即叙可期，有征斯在。臣等谬居枢掖，莫效涓埃。每承以律之贞，空荷止戈之运。无任庆快踊跃之至！谨奉表申贺以闻。


63　吕成公謂左氏有三病　介甫疑左氏爲六國時人　鄭漁仲論左氏非丘明


吕成公左氏續説謂左氏有三病：周、鄭交質，不明君臣之義，一也；以人事傅會災祥，二也；記管、晏之事則善，説聖人之事則陋，三也。王介甫疑左氏爲六國時人者十一事。【原注】介甫左氏解一卷，其序謂「爲春秋學餘二十年」。館閣書目以爲依託。

【元圻案】吕成公春秋左氏傳續説綱領：「左氏只有三般病，除却此三病，便十分好。所謂三病者，左氏生於春秋時，爲習俗所移，不明君臣大義，視周室如列國，如記周、鄭交質，此一病也。又好以人事附會災祥。夫禮儀動作，古人固是於此見人吉凶，亦豈專係於此？此二病也。記管、晏之事則盡精神，纔説聖人便無氣象，此三病也。」〇書録解題春秋類左氏解專辨左氏爲韓、魏、趙殺智伯事，去孔子六七十年，決非丘明〔一〕。〇葉石林春秋攷三：「春秋終於哀十四年，而孔子卒。傳終二十七年，後孔子卒十三年。辭及韓、魏、知伯、趙襄子之事，而名魯悼公、楚惠王。夫以春秋爲經而續之，知孔子者固不敢爲是矣。以年攷之，楚惠王卒去孔子四十七年，魯悼公卒去孔子四十八年，趙襄子卒去孔子五十三年。察其辭，僅以哀公孫于越盡其一世之事，爲經終。泛及後事，趙襄子爲最遠，而非止于襄子。不知左氏後襄子復幾何時，豈有與孔子同時，非弟子而如是其久者乎？以左氏爲丘明，自司馬遷失之也。唐趙氏雖疑之，而不能必其説。今攷其書，雜見於秦孝公以後事甚多。以予觀之，殆戰國周、秦之間人無疑也。」〇鄭漁仲六經奥論四：「啖助曰：『論語所引丘明，乃史佚、遲任之類。左氏集諸國史以釋春秋，後人謂左氏爲丘明，非也。』趙匡曰：『公、穀皆左氏之後人，不知師資幾世。左丘明乃孔子以前賢人，而左氏不知出於何代。』今以左氏傳質之，則知其非丘明也。左氏終紀韓、魏、知伯之事，又舉趙襄子之謚，若以爲丘明，自獲麟至襄子卒已八十年矣。使丘明與孔子同時，不應孔子既没七十有八年之後，丘明猶能著書。此左氏爲六國人，明驗一也。左氏『戰于麻隧，秦師敗績，獲不更女父』，又云『秦庶長鮑、庶長武帥師及晉師戰于櫟』，秦至孝公時立賞級之爵，乃有不更、庶長之號，明驗二也。左氏云：『虞不臘矣。』秦至惠王十二年初臘，明驗三也。左氏師承鄒衍之説而稱帝王子孫，案齊威王時，鄒衍推五德終始之運，明驗四也。左氏言分星皆準堪輿，案韓、魏分晉之後，而堪輿十二次始於趙分曰大梁之語，明驗五也。左氏云『左師展將以公乘馬而歸』，案三代時有車戰無騎兵，惟蘇秦合從六國，始有『車千乘』、『騎萬匹』之語，明驗六也。左氏序吕相絶秦，聲子説齊，其爲雄辨狙詐，真游説之士，捭闔之辭，明驗七也。左氏之書序晉、楚事最詳，如『楚師熸』、『猶拾瀋』等語，則左氏爲楚人，明驗八也。據此八節，可以知左氏非丘明，是爲六國時人，無可疑者。或問伊川曰：『左氏是丘明否？』曰：『傳無丘明字，故不可考。』真知言歟！」〇王介甫左氏解，今不傳，荆公集亦無此序，其所疑十一事，不可得聞矣。故兼取石林、漁仲之説，以見其大概。

〔一〕按「左氏解」以下一段文字嚴重脱簡錯簡，致使文義扞格不通。「爲」下，據直齋書録解題脱「六國時人」等十九字。「韓魏趙殺智伯事」以下十八字已非書録解題文字，實爲朱熹語，且有脱漏。現據朱子語類、書録解題二書校理此條如下：書録解題春秋類左氏解：「專辨左氏爲六國時人，其明驗十有一事。題王安石撰，實非也。」朱子語類：「或問左氏果丘明否？曰：左氏敘至韓、魏、趙殺智伯事，去孔子六七十年，決非丘明。」






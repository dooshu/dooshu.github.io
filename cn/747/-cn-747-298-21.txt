○谏限约明经进士疏

太学者，教人务礼乐、敦诗书也。古制：卿大夫子弟，及诸侯岁贡小学业之异者咸造焉。故曰：十五入太学，学先圣礼乐。而明廷君臣之礼，班以品类，分以师长，三德以训之，四教以睦之：人既知劝，且务通经，学成业著，然後爵命加焉。以之效职，则知礼节；以之莅人，使识廉让：则或朴之咏兴也。伏闻承前之例，监司每年应举者，尝有千数，简试取其尤精，上者不过二三百人。省司重试，但经明行修，即与擢第，不限其数。自数年以来，省司定限，天下明经、进士及第，每年不过百人，两监惟得一二十人，若常以此数而取，臣恐三千学徒，虚废官廪，两监博士，滥縻天禄。臣窃见流外入仕，诸色出身，每岁尚二千馀人，方於明经、进士，多十馀倍，则是服勤道业之士，不及胥吏浮虚之徒，以其效官，岂识於先王之礼义？国家大启庠序，广置教道，厚之以政始，训之以士先，岂徒然哉？将有以也。陛下设学校，务以劝进之；有司为限约，务以黜退之：臣之微诚，实所未晓。臣伏见承前以来，制举遁迹邱园孝弟力田者，或试时务策一道，或通一经，粗明文义，即放出身，亦有与官者，此国家恐其遗才。至於明经、进士，服道日久，请益无倦，经策既广，文辞极难，监司课试，十已退其八九，考功及第，十又不收其一二。若长以为限，恐儒风渐坠，小道将兴。若以出身人多，应须诸色都减，岂在独抑明经、进士也？

柳涣

涣，蒲州解人。河北道推勾租庸使兼复囚使判官卫州司功参军，开元初为中书舍人。


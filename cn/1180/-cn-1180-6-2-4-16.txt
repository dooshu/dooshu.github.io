答总督王鉴川计处黄酋把酋


死，上榖以东，可以安枕。黄酋孤虏，势将益弱。近报吉能亦于三月三日病故。俺答东哭其弟，西伤其子，志气萧索，恐亦不久。天将亡胡，于此可见矣，但在处之以恩信。其子但堪负荷，即令控告俺答，奏请袭职，管束其部落，不必择贤。抚赏之典，亦如其父，不可有减。头目中有少知礼义，能用其众者，亦宜阴厚之，使之归心中国。则盟好永坚，边尘息警矣。

把酋之子，不知何如？仆料黄酋必思东并，今当扶植青把都，使之力抗黄酋。黄酋若有东并之志，只可责之以大义，亦不必力禁之。待其两敝而归命于我。俺酋老矣，必不能东略，此皆中国之利，但在智者审图之耳。闻黄酋二妾，皆已返其故巢，幸甚，幸甚。仆常有狂志，谓黄酋可擒，今惟公可以语此。暇时与吴少参哲密计，若彼诚驯伏，则亦不必为此奇事矣。

赵帅吾抚之甚厚，乃其心狠如此，可恶，可恶！昨对其使，面加叱责，彼亦知惧。然少参素履端洁，谁不知之？公又为之疏闻，部中又已纪录，则彼不能揭之，适以益彰其贤耳。会少参，幸加慰藉。武人不足介意，今方欲任之，用其长而略其过可也。






○演習營陣事 【 營陣】

靈州邊堡壁間有詩云、堪笑書生無勇畧、演營習陣日紛紛、問之乃總制才尚書所作、後聞諸邊將云、才公見予下操軍令、及行營陣圖、笑曰、此皆古本子何足法、邊兵自能殺賊、若得驍勇將官、賊來驅之使戰有進無退、有進無退四字此用兵者之大忌才公之喪衄宜也何功不成安用營陣為哉、未幾聞虜在邊檄陜西寧夏兩鎮總兵、自興武營出塞促之使前、直搗賊營、而親率輕騎百餘人、徐踵其後、賊數十騎、自沙窩突出、百餘騎皆潰散才中矢墜馬身被數刃、而死、出不兩逾時竟以屍還興武、慟哉、予誠書生、不諳軍旅、嘗以古人行謹哨探。止修戰備為法。每諭諸將曰、無事常如有事時隄防有事還如無事時鎮靜。又念武侯李靖未嘗廢營陣。世無岳武穆豈可恃野戰以為能哉。才之死固出不幸。而後之易其言。輕進貪功者可以鑑矣。


○元解录序

余少抱甚疾，专意修养，至於金石服饵，亦尝勤求。窃见时之好事者，不顾货财，大修炉鼎。谓河车立成，可变土石；谓金砂立化，可壮筋骨。然而往往有为药所误，医救莫及，何哉？岂根源不正欤？师法不明欤？致终始不相副，如此之甚也。余因览道书，偶见九霄刘泓《丹药要诀》，乃喻俗徒都未窥至道之毫末，而妄自夸，诳诱时人。凡所施为，无非自伐之捷迳，能无悲乎？真仙之言，定不诬矣！余久怀滞惑，方困於是，今故抉其要语，书之座隅，目之曰《元解录》。冀观览之时，疑挠尽释。虽未达金液守身之术，当必免毒丹伤命之虞，亦天年之幸也。如有同我斯志者，固愿攻其未悟耳。大中九年乙亥岁五月十七日甲子纂。

（阙姓）几元


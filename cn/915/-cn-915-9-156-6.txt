◇瓜赋

惟兹瓜之实茂，体太素之纯精。翕玄润于浮霄，含皇泽于夏庭。于是苍春发岁，天地交和，乃启沃壤，是殖是播。纳佳种于畦畹，应时运而剖牙。挥萌散檗，载叶负柯。蓊茸郁荟，莽尊艹婆娑。庆云以吐蕤，仰旭日之敷华。朝希重阳，夕承朗月。清露湛而霄降，翔风穆以晨发。振柯条之绕若，顾惠气以滋悦。感灵化而，睹佳实之并结。始怀徵而苦发，终感宫而甘通。信不和而自馨，与九鼎乎齐功。蔓草是藉，密叶是蔽。潜湫独熟，堕茎落蒂。芬复酷烈，气畅云际。申狄不能详其味，隶首不能为之计。昔东陵之甘瓜，美显名于中古，彼服闾之攸檐，乃众仙之所睹。美人神之同好，何厥用之弘普？惟令实于无穷，永可殖千灵圃。（《艺文类聚》八十七）


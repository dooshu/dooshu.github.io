明宗二子


明宗四子，曰从璟、从荣、从厚、从益。

从璟初名从审，为人骁勇善战，而谦退谨敕。从庄宗战，数有功，为金枪指挥使。明宗军变于魏，庄宗谓从璟曰：“尔父于国有大功，忠孝之心，朕自明信。今为乱军所逼，尔宜自往宣朕意，毋使自疑。”从璟驰至卫州，为元行钦所执，将杀之，从璟呼曰：“我父为乱军所逼，公等不亮其心，我亦不能至魏，愿归卫天子。”行钦释之。庄宗怜其言，赐名继璟，以为己子。

从庄宗如汴州，将士多亡于道，独从璟不去，左右或劝其逃祸，从璟不听。庄宗闻明宗已渡黎阳，复欲遣从璟通问。行钦以为不可，遂杀之。明宗即位，赠太保。

呜呼！无父乌生，无君乌以为生？而世之言曰：“为忠孝者不两全。”夫岂然哉？君父，人伦之大本；忠孝，臣子之大节。岂其不相为用，而又相害者乎？抑私与义而已耳。盖以其私则两害，以其义则两得。其父以兵攻其君，为其子者，从父乎？从君乎？曰：“身从其居，志从其义，可也。”身居君所则从君，居父所则从父。其从于君者，必辞其君曰：“子不可以射父，愿无与兵焉！”则又号泣而呼其父曰：“盍舍兵而归我君乎！”君败则死之，父败则终丧而事君。其从于父者，必告之曰：“君不可以射也，盍舍兵而归吾君乎！”君败则死之，父败则待罪于君，赦己则终丧而事之。古之知孝者莫如舜，知义者莫如孔、孟，其于君臣父子之际详矣，使其不幸而遭焉，其亦如是而已矣！从璟之于庄宗，知所从而得其死矣。哀哉！

秦王从荣，天成元年，以检校司徒兼御史大夫，拜天雄军节度使、同中书门下平章事。三年，徙镇河东。长兴元年，拜河南尹，兼判六军诸卫事。从璟死，从荣于诸皇子次最长，又握兵柄。然其为人轻隽而鹰视，颇喜儒，学为歌诗，多招文学之士，赋诗饮酒，故后生浮薄之徒，日进谀佞以骄其心。自将相大臣皆患之，明宗颇知其非而不能裁制。从荣尝侍侧，明宗问曰：“尔军政之余，习何事业？”对曰：“有暇读书，与诸儒讲论经义尔。”明宗曰：“经有君臣父子之道，然须硕儒端士，乃可亲之。吾见先帝好作歌诗，甚无谓也。汝将家子，文章非素习，必不能工，传于人口，徒取笑也。吾老矣，于经义虽不能晓，然尚喜屡闻之，甚余不足学也。”

是岁秋，封从荣秦王。故事，诸王受封不朝庙，而有司希旨，欲重其礼，乃建议曰：“古者因禘、尝而发爵禄，所以示不敢专。今受大封而不告庙，非敬顺之道也。”于是从荣朝服，乘辂车，具卤簿，至朝堂受册，出，载册以车，朝于太庙，京师之人皆以为荣。三年，加兼中书令。有司又言：“故事，亲王班宰相下，今秦王位高而班下，不称。”于是与宰相分班而居右。

四年，加尚书令，食邑万户。太仆少卿何泽上书，请立从荣为皇太子。是时明宗已病，得泽书不悦，顾左右曰：“群臣欲立太子，吾当养老于河东。”乃召大臣议立太子事，大臣皆莫敢可否。从荣入白曰：“臣闻奸人言，欲立臣为太子，臣实不愿也。”明宗曰：“此群臣之欲尔。”从荣出，见范延光、赵延寿等曰：“诸公议欲立吾为太子，是欲夺吾兵柄而幽之东宫耳。”延光等患之，乃加从荣天下兵马大元帅。有司又言：“元帅或统诸道，或专一面，自前世无天下大元帅之名，其礼无所考按。请自节度使以下，凡领兵职者，皆具橐鞬以军礼庭参；其兼同中书门下平章事者，初见亦如之，其后许如客礼。凡元帅府文符行天下，皆用帖。又升班在宰相上。”从荣大宴元帅府，诸将皆有颁给：控鹤、奉圣、严卫指挥使，人马一匹、绢十匹；其诸军指挥使，人绢十匹；都头已下，七匹至三匹。又请严卫、捧圣千人为牙兵，每入朝，以数百骑先后，张弓挟矢，驰走道上，见者皆震慑。从荣又命其寮属及四方游士试作《征淮檄》，陈己所以平一天下之意。

言事者请为诸王择师傅，以加训导。宰相难其事，因请从荣自择。从荣乃请翰林学士崔棁、刑部侍郎任赞为元帅判官。明宗曰：“学士代予言，不可也。”从荣出而恚曰：“任以元帅而不得请属寮，非吾所谕也。”将相大臣见从荣权位益隆，而轻脱如此，皆知其祸而莫敢言者。惟延光、延寿阴有避祸意，数见明宗，涕泣求解枢密，二人皆引去，而从荣之难作。

十一月戊子，雪，明宗幸宫西士和亭，得伤寒疾。己丑，从荣与枢密使朱弘昭、冯赟入问起居于广寿殿，帝不能知人。王淑妃告曰“从荣在此。”又曰：“弘昭等在此。”皆不应。从荣等去，乃迁于雍和殿，宫中皆恸哭。至夜半后，帝蹶然自兴于榻，而侍疾者皆去，顾殿上守漏宫女曰：“夜漏几何？”对曰：“四更矣！”帝即唾肉如肺者数片，溺涎液斗余。守漏者曰：“大家省事乎？”曰：“吾不知也。”有顷，六宫皆至，曰：“大家还魂矣！”因进粥一器。至旦，疾少愈，而从荣称疾不朝。

初，从荣常忌宋王从厚贤于己，而惧不为嗣。其平居骄矜自得，及闻人道宋王之善，则愀然有不足之色。其入问疾也，见帝已不知人，既去，而闻宫中哭声，以谓帝已崩矣，乃谋以兵入宫。使其押衙马处钧告弘昭等，欲以牙兵入宿卫，问何所可以居者。弘昭等对曰：“宫中皆王所可居，王自择之。”因私谓处钧曰：“圣上万福，王宜竭力忠孝，不可草草。”处钧具以告从荣，从荣还遣处钧语弘昭等曰：“尔辈不念家族乎？”弘昭、赟及宣徽使孟汉琼等入告王淑妃以谋之，曰：“此事须得侍卫兵为助。”乃召侍卫指挥使康义诚，谋于竹林之下。义诚有子在秦王府，不敢决其谋，谓弘昭曰：“仆为将校，惟公所使尔！”弘昭大惧。

明日，从荣遣马处钧告冯赟曰：“吾今日入居兴圣宫。”又告义诚，义诚许诺。赟即驰入内，见义诚及弘昭、汉琼等坐中兴殿阁议事，赟责义诚曰：“主上所以畜养吾徒者，为今日尔！今安危之机，间不容发，奈何以子故怀顾望，使秦王得至此门，主上安所归乎？吾辈复有种乎？”汉琼曰：“贱命不足惜，吾自率兵拒之。”即入见曰：“从荣反，兵已攻端门。”宫中相顾号泣。明宗问弘昭等曰：“实有之乎？”对曰：“有之。”明宗以手指天泣下，良久曰：“义诚自处置，毋令震动京师。”潞王子重吉在侧，明宗曰：“吾与尔父起微贱，至取天下，数救我危窘。从荣得何气力，而作此恶事！尔亟以兵守诸门。”重吉即以控鹤兵守宫门。

是日，从荣自河南府拥兵千人以出。从荣寮属甚众，而正直之士多见恶，其尤所恶者刘赞、王居敏，而所昵者刘陟、高辇。从荣兵出，与陟、辇并辔耳语，行至天津桥南，指日景谓辇曰：“明日而今，诛王居敏矣！”因阵兵桥北，下据胡床而坐，使人召康义诚。而端门已闭，叩左掖门，亦闭，而于门隙中见捧圣指挥使朱弘实率骑兵从北来，即驰告从荣。从荣惊惧，索铁厌心，自调弓矢。皇城使安从益率骑兵三百冲之，从荣兵射之，从益稍却。弘实骑兵五百自左掖门出，方渡河，而后军来者甚众，从荣乃走归河南府，其判官任赞已下皆走出定鼎门，牙兵劫嘉善坊而溃。从荣夫妻匿床下，从益杀之。

明宗闻从荣已死，悲咽几堕于榻，绝而苏者再。冯道率百寮入见，明宗曰：“吾家事若此，惭见群臣！”君臣相顾，泣下沾襟。从荣二子尚幼，皆从死。后六日而明宗崩。






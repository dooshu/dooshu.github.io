答郑范溪


张少参之事，言者明系承望搜求，公为之昭雪，乃是非之公，在人心不容泯者。奈铨部固执前说，又追论其平生，此其意不可知矣。仆欲请旨驳议，又思于该部体面大有所损，不得已，黾勉从之。然仆心知张君之枉，今虽暂屈，后犹可伸也。公前虽与按院会论，而其语亦自不同。今奉旨再勘，岂得不据实具奏，但求是非之不枉，何嫌前后之异词哉？

今朝廷之上，功罪赏罚，如鉴之虚，如衡之平。公但自信此心，秉公任直，纷纷之言不足为意，况朝廷又自有公论哉！






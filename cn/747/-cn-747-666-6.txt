○为宰相让官表

臣某言：伏奉今日制书，授臣某官同中书门下平章事者。宠擢非次，忧惶失图，地天，不知所措。臣某诚兢诚惕顿首顿首。臣闻上理阴阳，下平法度，外抚夷狄，内亲黎元，使百官各修其职，一物不失其所，此宰相之任也。臣有何功德，有何才能，越次超伦，忽承此命？下乖人望，上紊朝经，致寇速尤，无甚於此。臣谬因文学，忝列班行，先朝乏人，擢居内职，星霜屡改，爵秩骤加，未逾十年，忽登相位。名浮於实，任过其才，岂唯覆饣束是忧，实累知人之鉴。况陛下肇开历数，将致升平，辅弼之臣，尤宜慎择。臣粗知古今，敢言本末，枢衡要地，初不得人，则理化劳心，终无成日。此所以重陈手疏，再沥血诚，乞回此官，别授能者。臣若得请，便不负恩，情见於辞，非敢饰让，皇天白日，实鉴臣心。无任恳款屏营之至，谨奉表陈让以闻。


【奉和幸江都应诏诗】

巡游（《初学记》作幸。文苑同。）光帝典。征吉乃先天。（《类聚》作文先。）泽国翔宸驾。水府泛楼船。七（《初学记》作上。）萃（《类聚》误作华。）萦长薄。三翼亘通川。夙兴大昕始。求衣昧旦（《初学记》作早。文苑同。）前。澄澜浮晓色。遥林卷宿烟。晨霞稍含景。落月渐亏弦。回塘响歌吹。极浦望旌旃。方陪觐（《初学记》作观。）东後。登封禅肃然。（○《类聚》三十九。《初学记》三十及文苑英华百七十作虞茂。《诗纪》百二十四。）


与曹太守言紫阳书院事

客有来自紫阳者言拙诗蒙镌置书院甚媿甚感辄不自揆敢布其愚於左右忆去秋陪侍见书院屋瓦十裂四三上雨旁风行就倾圯明公慨然有亟修之议此盖文公父子之灵实式凭之故诚发於中心非他人所敢请也间者迫公事或未暇及此然窃念朱子为孔孟後一人紫阳为朱子讲学之地朱子在闽着书武彛考亭之间必自书紫阳朱某其不忘此故土也生则魂梦是归殁则精爽来格实与他处祠祀不同且宋建紫阳书院理宗御书院额以宠之载稽往籍其时建在歙学南偏非紫阳山也其屡废而兴佥议在山为可久亡兵火患故入明改建於紫阳其经始者新淦张公继修者蒲坂何公其将圯而新是图则维当湖陆公然其时亦止养士课业未尝授餐会讲也明季六邑大会岁三日当事辙迹罕至兵兴以来不絶如缕今汪胡诸耆旧徒步就米习礼歌诗修复会事未敢邀重於缙绅大夫其闻风惠顾枉车骑而戾止者则自明公始也嗟乎此道希阔久矣当途贵人不以为迂事则薄为腐谈故村氓巷卒皆从而目笑之今明公亲率僚属官师岁及朱子诞生之辰诣祠讲学与诸生布衣周旋揖让肆筵授餐不倦在会之士及观者千余人皆烝烝心向即陈述无甚高论所谓存什一於千百守坠绪於来兹赖兹一举不可谓非盛事惜其祠宇之坏漏将不可复支也说者曰往例取之赎锾今既无锾金又难募助如仰屋何然自明公涖郡修举废缺可指数者多矣勉为其难者先治漏瓦易腐椽稍免倾压余以次徐及要在任用得人其费当不甚滥明公继当湖之後举从来未有之典又修前人将坠之业使学者奉祀俎豆岁时会聚叹兴於学其功在先儒後学轻重何如也仆往官豫章曾檄修吉袁诸郡书院不辞劳瘁去岁游紫阳公亦欣然自任曰此吾事也故敢以闻


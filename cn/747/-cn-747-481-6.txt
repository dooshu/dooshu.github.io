○日五色赋（以“日丽九华，圣符土德”为韵）

阳精之瑞兮，惟瑞之嘉，首三光而委照，备五色以连华。繁彩遥分，叶土数於圣运；祥光下烛，赞元吉於皇家。且夫天之降祯，昭示群有，日之效庆，丕应元后。轶图牒而称灵，著策书而不朽，径惟千里，表年历而当千；丽彼九华，彰帝业之在九。懿其廓烟霄而朗霁，敛天宇之氛а，出谷之方融，历离宫而增丽。羲和疑而愕立，畴官骇以横睇，循黄道以迟迟，烁青冥而晰晰。观其瑞景中焕，浮晶外溢，所以告昌期，符圣日，结金天以标异，掩群祥而首出。仰其从色，比河上之荣光；徵彼谣言，异江中之萍实。景丽天衢，明均八区，知神光之有宰，信元化之潜敷。媚韶阳於紫陌，混佳气於皇都，於是见土行之善应，识帝载之珍符。君一德兮，格于上天。日五色兮，临于下土。实有感而斯见，固惟仁而是辅乘虚散彩，状朝烟之暧空；缘隙通辉，若晴虹之入户。灿烂同耀，元黄交映，晕藻绘於金轮，聚霞於宝镜。当道泰以垂贶，契河清之表圣，谅四彗之莫俦，岂再中而攸竞。则知天意非昧，人情可测，所以异其彩，示辉光之日新；所以呈其祥，庆文明之允塞。伟夫彼日之瑞，可以象君之德，谬膺荐於春闱，幸观光於上国。

陈昌言

昌言，贞元十六年进士。


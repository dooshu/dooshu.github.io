文瞽：

正德中，郿县王检讨九思敬夫失官，老而丧明。四方求文，口占授之，人疾书不给。

万历末，秀水陈学士懿典孟尝晚丧明，诗文酬应如故。出谒公府，侍儿牵其裾，即揖让进退，动作如礼。

唐府辅国将军宇浃，五岁丧明。从师画掌，识文字，日耳记千言。着《名献录》、《辨疑碑》各一卷。／华亭唐汝询仲言，五岁目盲，父兄抱膝上授诗书，好听受，博通经籍。注《唐诗解》五十卷，援据该博。着《编蓬》、《姑蔑》等集。鹾使杨鹤旌其庐曰「耳学淹通」，捐俸刊其书。尝过常熟钱谦益所，酒间诵《子虚》、《上林》诸赋、杜白诸长篇，不遗一字。留校杜诗，时有新义。如解「沟壑疏放」之句，云出于向秀赋「嵇志远而疏，吕志放而旷」，亦前人所未及也。




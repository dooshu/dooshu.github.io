○祭故李常侍文

维年月朔日，中散大夫洪州都督张某，谨遣仓遭参军李某，以脯醢之奠，敬祭於故宋国公之灵：惟公代载贤杰，天资忠厚，外组而虽华，内冰镜而无垢。善常不伐，明能自晦，省中之树，访犹不言；车前之马，数而後对。淑慎自已，否亨有时，孰能违命？公此来思。结忠主之恋，深去国之悲，六疾斯起，五福云欺，生涯溘尽，精魄何之？呜呼哀哉！追惟曩昔，降云霄，荣华侍从，光昭。日欤月欤，有荣有凋，丹孑孑，白骥萧萧：同官之感，俾予魂销。灵之来归，兹焉旅次，瞻望无睹，悲辛自至。顷密迩而寄音，今寞然而结欷，南北於远，幽明永异，何以叙情？寄之奠馈。尚飨。


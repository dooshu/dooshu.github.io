◎亵经削禄

徐上舍（本敬）负才不羁，好作歇后语，每以经文断章取义，或涉秽亵。曾在某督学幕中作集《四书》歇后诗曰：抛却刑于寡（妻），来看未丧斯（文），止因四海困（穷），博得七年之（病）。半折援之以（手），全昏请问其（目）。且过子游子（夏），弃甲曳兵而（走）。才大心灵可以概见，乃竟偃蹇不第，未及中寿死。家贫无子弟，又乏嗣，无可继。孀妻刺绣糊口，每念宗祧无望，屡欲自戕。一日，忽见形，谓其妻曰："吾本名列清华，位应显要，皆因亵渎圣经，禄籍削尽，尚有余谴。冥王以吾好作歇后语，乃罚绝后，幸祖宗有阴德，不斩大宗，吾弟将有子也。善抚继子，勿戚。"妻涕泣，欲与语，倏灭影。明年，其弟孪生二子，乃以一继嗣焉。朱蕉圃（海）曰："亵渎圣经，冥罚如此之重。余于童年曾集四书句，戏作男女居室题文，即此罪案。致陨越先绪，千里飘蓬，难苦备尝，坎坷不偶功名，惟送人作郡，家计则假贷为生，岂非孽由自作。尚有目不识丁之子，殆犹祖父之泽不斩其嗣欤？悔及噬脐，但向隅一哭而已。"


送陆洿郎中弃官东归

 (1)


少微星动照春云 (2) ，魏阙衡门路自分 (3) 。倏去忽来应有意 (4) ，世间尘土漫疑君 (5) 。

(1) 《通鉴》：“长庆四年四月，以布衣姜洽为补阙，试大理评事陆洿、布衣李虞、刘坚为拾遗。”《唐书·百官志》：“吏部郎中正五品上，诸郎中品皆如之。”《宋书·傅隆传》：“家在上虞，及东归，便有终焉之志。”

(2) 《晋书·天文志》：“少微四星，在太微西，士大夫之位也。一名处士。”王俭《褚渊碑文》：“音徽与春云等润。”

(3) 《吕氏春秋》：“中山公子牟谓詹子曰：‘身在江海之上，心居魏阙之下，奈何！’”《晋书·皇甫谧传》：“子独栖迟衡门，放形世表。”

(4) 《南史·张融传》：“时魏主至淮而退，帝问：‘何意忽来忽去？’未有答者。融时在下坐，抗声曰：‘以无道而来，见有道而去。’”《晋书·庾 传》：“ 著《意赋》，从子亮问曰：‘若有意也，非赋所尽；若无意也，复何所赋？’答曰：‘在有无之间耳。’”

(5) 《风俗通》：“家人作食设案，歘有不清尘土投污之。”






19　書序下土方之句讀


書序「帝釐下土方，設居方」，釋文云：「『下土』絶句。一讀至『方』字絶句。」商頌「禹敷下土方，外大國是疆」，朱文公亦以「方」字絶句，云「楚辭天問『禹降省下土方』，蓋用此語」。然書序已有此讀矣。

【元圻案】書序：「帝釐下土方，設居方，别生分類，作汩作、九共九篇、槀飫。」孔傳言：「舜理四方，諸侯各設其官，居其方。」似以「方」字絶句。孔疏云：「帝舜治理下土，諸侯爲各於其方置設其官，居其所在之方而統治之。」遂以「方」字連下句讀。朱子書序説「方設居方，逐方各設其居之道」，又從孔疏，何也？〇商頌長發孔疏曰：「往者唐堯之末，有大水芒芒然。有大禹者，敷廣下土，以正四方。京師之外大國，於是畫其疆境，令使中國廣大均平。」以「方」字屬下句，至朱子集傳始正其讀。






4　曹劌問戰藹然儒者言　曹沫手劍劫盟爲刺客首


左氏載曹劌問戰，莊十年。諫觀社，莊二十三年。藹然儒者之言。公羊乃有盟柯之事，太史公遂以曹沫列刺客之首。此戰國之風，春秋初未有此習也。【原注】穀梁「柯盟曹劌」，公羊作「曹子」，然則沫即劌也。〇閻按：盧六以曰：「索隱云：『沫』宜音『劌』，『沫』、『劌』聲相近而字異耳。」此游士之虚語。而燕丹之用荆軻，欲以齊桓待秦政，不亦愚乎！

【元圻案】公羊傳莊十三年：「公會齊侯盟于柯。莊公升壇，曹子手劍而從之。管子曰：『君何求乎？』曹子曰：『城壞壓竟，君不圖與？』管子曰：『然則君將何求？』曹子曰：『願請汶陽之田。』管子顧曰：『君許諾。』桓公曰：『諾。』曹子請盟，桓公下與之盟。」〇戰國策：「燕太子丹質於秦，亡歸。見秦且滅六國，兵已臨易水，恐其禍至。太子丹患之，謂荆軻曰：『誠得劫秦王，使悉反諸侯之侵地，若曹沫之與齊桓，則善矣；則不可，因而刺殺之。』荆軻至秦，奉樊於期之頭函，而秦武陽奉地圖匣，以次進至陛。秦王發圖，圖窮而匕首見。因左手把秦王之袖，而右手持匕首揕之。未至身，秦王驚，自引而起，袖絶。拔劍以擊荆軻，斷其左股。荆軻廢。」






○論征安南疏 【 征安南】

臣竊聞安南自正德十一年內、國王黎賙為逆臣陳暠與其子陳昪所弒、國人立賙弟黎譓主國事、以兵逐陳暠父子、奔據其國諒山府、黎穗立七年、又為權臣莫登庸所逼、出居其國升華府、登庸立穗幼弟黎懬相之、既又弒懬而自立、國內分裂、日尋干戈、無暇請貢、此皆往歲傳聞、及其國諒山長慶等府牒報之言、其間曲折、及近日事情、雖不能詳知、然其久爽貢期。大扺由此。非真負封豕之勢。敢於阻兵拒險。以抗上國之命而不貢者也。自古夷狄惟猾夏則誅。逆命則誅。若其國不能通貢。似不足以勞敝中國。今用兵之聲。先以傳布。使者行勘未復。誠恐生事樂禍之臣。不能仰窺　陛下所以遣使行勘之本意。迎合附會。謀動兵戈。臣不暇遠引。請以目前義理事勢反覆詰之。夫欲興兵。必以黎氏為辭。為之討其亂賊也。為夷狄勞師萬里之外。討其賊而定之位。非中國長策。其不可一也。不定黎氏而因以取之。此論言大而非要是乘人危難而利其所有。五霸稍知義者不屑為也。而謂聖明為之乎。其不可二也。萬一勝不可必。夷人操長技毒弩。乘高截險以邀我師。如古所謂厮輿之卒。一有不備而歸者。於此禍敗。孰當之乎。其不可三也。今兩廣困敝猺獞狑款。所在屯結。官軍僅足備守。所恃以調發者狼兵。然諸州土官、及湖廣句刀手連年疲於征調。內懷讐怨。若復驅以遠征。深入數千里之險。進有難必之敵。退無旋反之期。狼顧兩端。莫堅鬪志欲圖交南必先撫輯廣部此根本之論南方暑濕易生疾疫萬一師老財匱猺獞狑款乘虛而起安南事未可必兩廣破敗可以立視其不可四也。近日為大工役。府州縣但係官無礙及軍需吏農等項銀兩。盡起發赴部。梧州軍餉。亦因鹽法壅滯。課額虧損。每年敷給諸軍。剩積無多。兵興十萬。日費千金。永樂中用八十萬人入交。今就折半言之。亦當有四十萬人屯食兩廣。飛芻輓粟。約以二石致一石。何處措備。其不可五也。天下承平久矣。人不知兵。兵不習戰。將帥皆膏梁子弟。少經行陣。而縉紳之喜譚兵者。類皆趙括房琯之流。平居為大言爾。然亦何可一槩量人葢深於兵者必不譚兵其掇拾古人糟粕以譚者多妄也欲舉大事而使膏粱主兵躁妄之士。得成其謀。不待兩兵相交。而不勝之機先見矣。其不可六也。此六不可者、臣特粗舉其端爾、至于天下大勢、其財用盈虛、兵馬強弱、民情休戚、葢有非臣職事所及、而不敢究言者、臣愚以為安南縱有可誅之罪、猶當重為民命愛惜。審酌輕重。於當用兵之中。求所可不必用者。以全民生。以養元氣。今其久不入貢之情。只是如此。以義理事勢反覆推之用兵一事。臣愚切以為不可。伏惟　陛下聖學精深洞見千古、制作盛備、遠暨殊俗、舞干羽以格苗、修文德而來遠、稍遲俄頃、理宜響應、况　皇子誕生、神人懽悅、大慶之、恩將使天下舍生之類、無不得所、若軍旅一興、必有無辜之民、殞於鋒鏑者恐非　陛下肆赦初、心也、臣邊吏也。遇此大征。義當擐甲執戈。躬率先所部。以死效命。乃其職分。顧不度分量。輕肆瞽言。干撓廷議。避事偷安。罪當萬死。然臣非敢愛死也。恐死而無益。是以敢冐為　陛下陳之。伏冀　陛下哀矜、曲垂裁察、非特臣一身一郡之幸、實天下萬世之幸、


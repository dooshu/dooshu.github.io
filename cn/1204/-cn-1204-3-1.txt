◎唐庄宗词

一叶落、阳台梦，皆後唐庄宗所制。一叶落云："一叶落。褰珠箔。此时景物正萧索。画楼月影寒，西风吹罗幕。吹罗幕。往事思量著。"阳台梦云："薄罗衫子金泥凤。困纤腰怯铢衣重。笑迎移步小兰丛。金翘玉凤。 娇多情脉脉，羞把同心弄。楚天云雨却相和，又入阳台梦。"旧本有改"金泥凤""凤"字为"缝"字者。［北梦琐言］


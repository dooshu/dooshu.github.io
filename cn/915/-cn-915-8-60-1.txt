◇为王敬则让司空表

故李通豪赡，以亲宠登司；王基才勇，以声华入选。先帝擢臣以荣华，陛下伸臣以富贵。遂得北带五州，东跨六郡，内亚三鼎，外齐四岳。蝉佩之映，则左右交晖；龟组之华，则纵横吐耀。轻轮徐动，则剑骑如云；飞盖暂停，则歌锺成列。金龙吹郁其前，鸣笳凤管叠其後。邓禹若不遭汉光，则南阳之掾吏；微臣若不逢明圣，则孤城之戍客。岂可加以正台之席，登以论道之寄，启黄扉而燮五纬，蹑青帷而调四序。（《艺文类聚》四十七，《御览》二百八。）


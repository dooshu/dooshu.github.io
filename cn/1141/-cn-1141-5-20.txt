壬寅五月四日临江官舍作

去年此日，自湖上薄游，历天竺、灵隐、韬光诸刹，穷幽极险。所至导以寺僧，客皆不能从焉。夜坐韬光飞雨阁，得诗九首，意不可遏，会大风灭烛而止。高枕万山，但闻风雨，不知其为金莲泉响也。回忆斯游，便欲乘风奋策矣。
今朝何逼侧，昨岁太骞腾。
酒厌湖干醉，山寻天竺登。
林峰频出没，海日迥凭陵。
窈窕尘嚣远，空濛黛色增。
轻身同鸟捷，峻岭似猱升。
徙倚三生石，攀援万岁藤。
洞门云叆叇，树杪峡奔崩。
灵鹫飞将去，玄猿呼欲应。
诸天真咫尺，巍刹叠崚嶒。
新茗全烹雪，寒泉不让冰。
兴移无可歇，心赏递相仍。
细路回千折，危冈上百层。
窟深穿虎豹，松老掣鹍鹏。
寂坐天香发，孤吟夜气澄。
狂夫矜彩笔，山鬼妒明灯。
风雨缠楼阁，星辰逐寝兴。
从游希健客，留偈别高僧。
放浪诚何有，冥搜得未曾。
至今思蹑屐，犹自梦担簦。
奇岫宜披豁，荒城苦郁蒸。
艰虞情骤减，跼蹐恨难胜。
丝竹违安石，莼鲈劣季鹰。
渐添霜入鬓，那尽酒如渑。
会去观沧海，重题继骆丞。



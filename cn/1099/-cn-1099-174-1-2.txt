○論皇庄疏 【 查勘皇庄】

近傳奉內旨、各官置皇莊、及差管各莊官校、臣等聞命、不勝驚疑、夫以萬乘之尊、下與匹夫分田、以宮壺之貴、下與小民爭利、非盛世之事、替漢高帝令民得故秦苑囿園池、武帝罷飬馬苑、昭帝罷中牟苑、均以賜民、下至元帝、亦以三輔公田及苑囿可省者、振業貧民、後世以為美談、趙宋之君、亦知以京城四面禁圍草地、令開封府、告諭百姓、許其耕牧、是前代之主。無不以畿內之民為重者。我　太祖高皇帝以應天等處為興王之地。夏稅秋粮。不時全免。　列聖相承此意。有隆無替。何正德以來、姦猾無藉之徒、乘時射利、沽恩冒賞、多將畿內逋逃民田、投獻左右近倖之人、而左右近倖、不念畿輔重地、獻謟取說、乃遂奏為皇莊、弊源一開、無有窮極、况管莊內官、收租官校、俱城狐社鼠、侵欺攘奪、為害萬端、利歸貪狡。怨歸朝廷。為新政之累不淺。乞差科道部屬官各一員、分詣查勘、自正德以後、係額外侵占者、給還其主、管莊人員、盡數取回、又寶源吉慶二店、該納課程、弘治以前、係順天府批騐茶引所官攢取受、按季解部進內府、後太監于經奏為皇店、科取擾害、人皆怨咨、乞將二店課額、依弘治年例行、庶軍民樂業、上下俱利、

王襄敏公奏疏（疏）

王以旂


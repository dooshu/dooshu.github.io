○孙尔准雕云词

吾乡孙文靖［尔准］由翰林出守汀州，仕至浙闽总督，曾两渡台阳，奠安反侧。馀如修通志、小西湖、建义仓、拓贡院，皆为之不遗馀力。殁未廿年，知其事者已鲜。独为方伯时，先因海氛未靖，严海禁，鄞人之贾闽木者困甚。事定，禁如故，公请弛之。至今甯波会馆值公生日，演剧称祝弗替。近复拓地建祠，以志不忘，殆非公意料所及。公清节自励，历仕三十年，不益一椽，身後遗书数箧，亦斥卖几尽。著有泰云堂诗文集并雕云词。谒金门云：“寒侧侧。极目半空云湿。雨态横斜烟态直。做春阴天色。路转垂杨巷陌。沽酒溪村南北。帘绉波痕翻未得。东风初著力。”红花埠道中卜算子云：“古道骤骄骢，一望平如砥。荠麦茫茫绿未齐，春在溟里。茸帽曳轻裘，斜日寒如水。回首江南正落花，香上红襟嘴。”又三十初度金缕曲中云：“但说文章堪报国，恐苍苍未尽生才意。”其抱负已见一斑。先君子尝言文靖，接僚属蔼然可亲，然小有过差，弹劾不稍宽，行事微近乎刻。故二子均无後。又言案牍中不足蔽辜四字，始自吾乡秦文恭［蕙田］。今後裔灭绝，求降为皂隶者亦无有矣。因忆海康陈清端［宾］年谱，恭录圣祖谕云：清官固好，恐清而刻，人便不能相安。大哉皇言，然特为上等人说法耳。下愚则不移。


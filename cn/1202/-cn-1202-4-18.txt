爲萧骠骑让太尉增封第三表【一无第三二字，叙次在前表之上。】

臣某言：撰心求私，精衷请亮。情不感神，理无动天。诏饰旣降，辞表是绝。朱绂方臻，金铉未宥。魄虑再驰，诜然改席。臣局志久战，浅槩已领。具烦寸管，备黩尺史。旷旬浃景，祈指遂宜。犹谓设品分职，实以仰铨璧纬；列宠县荣，故乃俯酌瑶陛。迹聨盈缺，道协兴降。上睿所以佥举，前英所以详能。今若第随私贵，爵与私富，紊荡邦经，断折民纪，岂可还风中叶，逖听遐代者也？臣才乏往贤，绩谢古烈。妖烽孽火，将炎天地；幸郊甸或静，江山以閟。文轩华剑，旣荣旣峻；侯封桂食，又盈又满。禄高诮厚，任重责深。弱节兼诚，誓思不浅。伏愿隆慈，特垂明愍。臣奉国犹家，虑公若私。秉轴之钧，心希在治。不任恳恳之情。


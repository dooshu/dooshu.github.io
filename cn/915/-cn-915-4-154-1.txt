◇上疏言诸窦

臣闻百王之失，咸以阴盛凌阳，而权移于下。大臣专朝，而势去公室。未有群德休明，而臣下窥窬；主一其柄，而社稷倾危者。伏念先帝圣德未永，蚤弃万国。陛下富于春秋，纂承大业。今诸舅执政，外戚盈朝，非所以宁王室、示天下也。经曰：「天地乖互，则众物大伤。君臣失序，则万民受殃。」政失不救，其极不测。当今所急，上宜以义自割，下宜以谦自引。四舅可长保爵土之荣，皇太后永无惭负宗庙之忧，诚策之上者也。（袁宏《后汉纪》十三，《后汉·乐恢传》，各有删节，今合录之。）


○赠张太空谥诏

夫至道无名，强假名而崇道；至真无谥，必求谥以明真。惟其可称，实在全德。故南岳元阳宫道士张太空，混元育粹，元之又元，炼骨三清，存神八景，衡峰养德，时近百年。依罔象以冥搜，挟鸿濛而冲用，栖迟浩气，太古真形。顷在先皇，敷崇道妙，望乎元鹤之驾，锡以紫霓之裳。我有辅臣，格言高躅，永怀仙子，恨不同时。聊申嘉尚之情，式降昭旌之命，策名表德，庶永无穷，可赠元和先生。


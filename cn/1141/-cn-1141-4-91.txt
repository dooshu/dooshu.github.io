临江杂诗

其一

閤山烟雨接虚无，碧嶂清江翡翠铺。
好置亭台添画舫，为君唤取作西湖。


临江杂诗 其二

更无罗绮艳江边，高种茶园低种田。
一岁繁华灯下尽，满城歌管送神船。

其三

万松郭外一时空，新种桃花几树红。
最是春来暗双眼，江城日夜雨声中⑴。
⑴ 城南旧有松林，直接瑞筠山，谓之万松关，今荡然矣。

其四

青青橘柚压江滨，暖日晴烟照眼新。
三月花开横十里，香风吹杀荡舟人。

其五

红柑白笋不论钱，淳朴山川剧可怜。
一亩官租三亩谷，农家翻厌说丰年。

其六

夜夜江头月一湾，疏钟声里白云閒。
诗僧雪印残篇尽，只字从何觅半间⑴。
⑴ 雪印，天宁寺僧，洪武初，召赋《金陵春晓》诗，称旨，赐衣。诗见郡志。慧力寺僧半间，有诗名，今尽逸。

其七

渚鸥沙鹭自双双，耆旧风流说此邦。
刘孔诸贤俱逝水，至今芳杜绕清江。

其八

欸乃歌声日几回，野航无数趁风开。
大洋洲上迎神去，玉笥山中乞梦来⑴。
⑴ 临俗，吏民远出，必先祷大洋洲萧公庙。又传玉笥山祈梦灵异。

其九

回龙寺前野艇横，伏马桥头江水清。
闻说百花春正好，秪馀芳草向春生（郡旧有百花洲，今废。）。



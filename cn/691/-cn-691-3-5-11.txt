◎淫报

泉州一士人陈姓，少年力学，颇有文名。但生性好淫，善谐，值州友聚谈，率以所污妇女秽事，藉为博笑之端。赴郡，租寓，见主人有少艾，或中年有姿色者，往往不吝赀财赁居其家，务遂其欲，乃快心焉。郡邑试常列前茅，及院试日，四体若为重物所压，昏不知所为，或落题字，或墨污卷，或潦草不成文理，以是坐黜。忧忿成疾，嘉庆庚辰上郡应试，试甫十日，竟为疫症传染而死。复苏，语诸友曰："余素有淫行，以致郁郁困监车，今复作他乡之鬼，天道报应如是不爽。"言讫，呜咽而逝，时二十七岁也。经四昼夜，臭不可闻，家人至，始为治具焉。


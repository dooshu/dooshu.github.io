孙应时　送别袁公四诗

几年静镇绝喧嚣，百吏承风服教条。

惠养疲羸深保障，搜延英俊盛旌招。

忧先储粟千仓满，威讋边烽万里消。

已揭成规在藩屏，政须人望神班朝。

孙应时

孙应时　送别袁公四诗

露门劝学首群公，石室还来复古风。

垂世文章崔蔡石，济时勋业管萧中。

持平愿取乘舟势，纳约先看补衮功。

力巩皇图知有道，先生心事与天通。

孙应时

孙应时　送别袁公四诗

绝代风流上骏奔，感公封植到孤根。

云间假宠腾天路，宝画分辉照荜门。

末学有心期卒业，不材无地可酬恩。

从今礼数千官隔，知复何时奉一樽。

孙应时

孙应时　送别袁公四诗

南风一夜涨痕吹，江岫排空送衮衣。

万里直愁知己远，百年长恨此公稀。

眼看蜀柂沙边起，心逐吴云峡外飞。

流水高山有殊遇，此生何地不瞻依。

孙应时


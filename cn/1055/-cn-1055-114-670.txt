【唐人临帖】

右唐人所临诸家法帖一卷。其前数帖类真卿所书，盖其笔画精劲，他人未易臻此。按《唐书》言褚无量尝请以当时所藏奇书名画命宰相以下跋尾，而玄宗不许。此乃有宋等列名于后，又颇多讹缪，岂后人妄增加之也？然要为可玩，何必穷较其真伪。今流俗所传钟、王遗迹多不同，然时时各有所得，故虽小小转写失真，不害为佳物。由是悉取前后所得诸家法帖，分入《集录》，盖以资博览云。


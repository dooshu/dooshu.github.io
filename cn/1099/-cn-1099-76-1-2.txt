○兩廣事宜疏 【 兩廣】

丘濬

臣謂今兩廣人心物力、軍馬財用大非總兵顏彪時比、當是時、賊徒未甚多、軍威未甚挫、民財未甚竭、人心未甚離自其行師無律、而我之軍威始不振、自其縱兵虜掠、而民之財力始大屈、自其殺平民以為功、而人心始日離、賊徒始日盛今日用兵之策大要有二。曰逐曰困而巳。攻與戰。則在乎因機制變。不可以遙度也。葢賊之在廣東者當逐之。在廣西者當困之。何也。廣東本無賊。賊之來皆自廣西。而後居民之無所依歸者為之驅脅耳使廣西之徭彳?童盡歸巢穴彼必不能獨立此所以必逐之也廣西之賊非不欲一鼓直抵其巢穴。獸彳?爾而草薙之。但山逕險陝。雖有百萬官軍。亦無所用之此所以必坐困之也一逐之之策葢廣東十府殘破者六。其地方相去。或一二百里。或六七百里或遠至千里。我出此則賊往彼。我往彼則賊出此巧相廻避迄難成功若從一路逐之。必不可得。須分為四路。一路自廣州三江口趨肇慶府歷四會封川等縣。沂流而上至藤江。一路自肇慶府之新興過陽江抵高州府界擣電白信宜出茂名化州。由間道徑岑溪等縣界。一路自藤縣直泝北流江登。陸由欝林博白陸川出石城抵雷州。復自石城往廉州之靈山下橫州江。一路自廣州之連州徑賀縣出平樂府四路之兵。俱會于潯州所至之處。必須窮搜極追。且招且勦。驅之出境而後已。然此亦約其大畧而已若分兵之或多或少。遇賊之或邀或伏。又在臨時處置。一困之之策。葢廣西徭寇。處處有之。惟潯州九藤峽為大大者既困則小者不足平矣峽前臨河道。後抵柳慶左界昭梧。右接邕貴中皆高山峻嶺。惟籍刀耕火種蓄積有限况所耕之田盡在山外大軍四面分守截其出路彼既不得虜掠又不得耕種不過一二年皆自斃矣若然其餘龍山栗山等處。可以次第剪除一向恃官軍屢征大藤峽不能成功者。葢由每年霜降以後。方纔進兵。此時賊已收獲粮穀充盈。勢不能困。今大軍須以七月至彼。分兵亟出蹂其青苗使之秋成無望出其不意先奪其氣。然後次第修葺營壘以為久困之計。不然則今年為徒行矣。一屯軍久守。所慮者春夏之交瘴癘大作。宜于四月還軍潯州沿江一帶分屯。至七八月間仍復屯守一今之賊徒。所以倍蓗于前者。其禍起于前日總戎者之濫殺無辜也。葢此輩俱是平民。方無事時。輸賦稅供力役。養兵奉吏。將賴以為已之保障一旦外寇入境。焚蕩其室廬戕殺其親屬欲入城則閉門不納。將入山則又與賊遇四顧無倚不幸為賊所虜。姑從之以延頃刻之命。賊刼持而虐使之。行則使負擔。息則使樵爨攻城則驅之以當矢石。灰奔則棄之以遺官軍。僥倖不死。賊去之後。仍趨官府輸賦役如常時。其心固自忖曰。我之從賊豈得巳哉。他日賊平。我等故良民也忽聞大軍之來。喜得更生謂可以復見天日。大軍既至。其真為賊者。皆相率遁入深山。了不可得。顧將不得巳從賊者。皆甘心為賊矣。興言及此。誠可憫傷。今之為總帥者宜深以前事為戒。既至宜會三司官設法遣官。出榜招諭明言前人之失。必不效尤或時召其父老人等。至于軍前。指天為誓。使其坦然不疑。雖其平日從賊明有顯跡若能翻然改過從善。亦曲加寬貸。或許其殺賊贖罪。一兩廣之人眾口一詞皆不願再調官軍。其故何哉葢懲前日官軍之害。尤有甚于賊也。蓋總兵等官帶去旗牌。及挽弓報效等項名色。志在貪功營利。非真欲圖補報。其在營哨。則凌轢將卒。過州縣。則刼制官吏。當矢石。則在後。報功次。則爭先。多致將領不協。軍士離心。至如達軍。雖曰鷙猛。然性頗淳朴所以誘引為非。皆出此輩。今旂牌等官宜于見調官軍選用。其餘假以試騐報效為名者。一切不用必不得巳。亦須編成隊伍。與征官軍一例差遣。一廣州府為兩廣根本。無廣州則無廣東。無廣東則無廣西矣。尤宜加意撫綏。今兩廣用兵。百需皆出於此。若復不鉗制旂牌達軍。使其又如前日多。方擾害。切惡有意外之變。又不止若徭賊而巳。一以夷攻夷。策之上也。廣西左右兩江土官衙門。自來皆服調遣近年總兵處置失宜。以故調之多不時至。宜差廉能給事中一員齎敕獎諭。使之加倍進兵。功成之日。重加陞賞。給以誥命。一所調各處土官既至。宜厚加犒賞。俾其各認地方從所徑便自抵賊巢所得賊財。盡以與之。官軍人等。不許抽分科奪。及所俘獲賊屬許得變賣則人自為戰勇氣百倍矣一廣西素不產鹽。而兩江尤為艱得。宜嚴立私販之禁。量為功次等則。以為賞勞土兵之資。一賊中放回被虜軍民或知賊情地勢。宜送軍前用為嚮道。其被害之人。有欲報讐。編為義兵。隨軍調遣。葢此賊猖獗。今餘十年。狃于常務。驕恣巳甚。往時依山據險乘間竊發。今則披氊乘馬。張旂鳴鼓。畧無忌憚。舍所長而用所短。此天敗之時也。且其徒素無紀律。不相統率。一酋死。一酋立。非若宋之儂智高。元之黃聖許之徒一敗即散者之可比也。官軍來則入山潛避官軍去則仍出刼掠。其為民害。罔有紀極。今日之舉。如病劇而服附子。安危所决。倘軍行未久即慮餉運之勞瘴癘之毒。稍有所獲便議罷兵。則亦無異于前日之顏總兵矣。

皇明經世文編卷之七十六終








殇子述

予授室之明年出领缙云郡下车十月而生一子既三月执其左手欬而名之曰云堂云堂生七月予被召归阙前一月太夫人举族先归建安吴兴之别墅比玺书至予亦间道归拜坟墓云堂颇能识其父迎门而笑跃而就予抱焉家居仅五旬虑稽留诏书遂单车即路凡再见朏魄而至京师气憀栗以变衰岁峥嵘而将晩明年春迎版舆自三吴泛九江浮淮泝汴就养於辇毂而云堂始踸踔能行旦暮嬉戏於太夫人之膝下爰笑爰语甚足慰祖母之心涉秋召病命医视之先是疡生於颊善疗者必令外决使毒气不留藏中医市井徒也利其有瘳亟饮以药不数日而愈未浃旬病腹痛便利又呼医视之医急以药止又数日下血复召医但谩言将愈利於受直讫五日有加而无瘳即召他医医言疾深矣殆不可为也既而疳气上攻口中龈齶皆创落两齿手足掉举目眩转而死噫生於己亥十月之巳未死於辛丑八月之乙丑凡六百六十七日其赋命也何天促之如是哉因念万物之内最灵者人父子之道斯惟天性过犹不及适情之所锺有而归无亦理之可遣然高堂夺抱孙之庆衰门纒遗体之悲盖衅积自躬而祸延於嗣夫子所谓苖而不秀者是之谓乎若其月角对耸山庭衍斥眉目踈秀方口大颐必兴吾门终能成器其在襁褓挺然不羣初生才满月方呱呱而泣家人取书册展向之即熟视其文字喜且笑若能识焉未尝遗矢溺於席褥上虽夜寒亦展转而起家有奴产子者亦数岁颇无赖虽羣萃中了不怖慴东西跳梁歌唫无度每远见是子必惶惧号泣若无所容家人潜抱令近之必大呼殒絶不知其所以然也初疾愈东室中北壁有画佛像每过其门必引身入焉视其画而笑若相对语者乃喜甚傥家人拒之必号哭偃踣如是日三四十往以至於疾甚性不好弄不嗜味不妄言笑太夫人常言吾阅孩孺多矣未有此儿之卓异也岂吾宗之薄佑无复大其门闾耶而病夫之不夭将遂挤於沟壑耶因念尝读金仙子之书了知大雄氏之旨识六尘之妄相见诸行之无常聚沫非可撮摩浮云倏然变灭轮逥起於爱必断必除烦恼归於空何执何着一切虚幻万化纷纶又安能触类增悲缅怀舐犊之爱积毁成疾自贻丧明之戚哉予出於儒门沈迷俗谛犹或慕圣人之逹节希上士之忘情诚知其无可柰何聊以自道耳服名教者得无罪我乎


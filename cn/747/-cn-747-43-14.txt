○贬李揆袁州长史诏

持衡当轴，体备股肱。若鼎餗之不知，虑鼓妖之有（阙一字）。台司稍紊，王度则乖，宜峻彝章，以惩不道。银青光禄大夫行中书待郎同中书门下平章事集贤殿崇文馆大学士兼修国史上柱国姑臧县开国伯李揆，本以艺文，累阶资序，周旋近密，参掌丝纶。庶其翼亮之勤，列在訏谟之地，任惟过力，诚匪奉公。无闻忧国之心，不惧旷官之责，具瞻何取？进退求容，仍怀罔上之谋，更漏省中之语，端居相府，潜构祸胎。扇湖南之八州，阻江陵之节制，将图不轨，俶扰方隅。考验甚明，发奸斯在。私乘驿传，自越章程，式按秋官，合从徽纆，但以位叨宰辅，久侍阶墀，特宽丹笔之书，犹任朱轓之职，俾从远黜，以肃朝伦。可袁州长史员外置同正员，仍即驰驿赴任。


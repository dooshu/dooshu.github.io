○漏生夜睡不觉失明天晓已後仍少六刻不尽钟鼓既晚官司失朝（刻漏一条）

挈壶所掌，司刻成班；铜史分曹，金徒启位。阴虫成魄，恍惚如神；灵蛇吐津，希夷若鬼。日不藏往，晦明之所莫违；月不爽来，寒暑由其顺序。自三苗乱政，五霸任权，史官丧纪，畴人废业，孟陬於焉舛候。摄提所以乖方，五夜不分，六日无辨。圣朝修百王之弊政，举千载之颓纲，龙首应时，鸡人合节。大小之候，共砌荚以凋荣；昏旦之期，逐宫槐而舒卷。二分二至，无亏余遂之踪；大馀小馀，允叶容成之度。何得漏生弛慢，吐号乖宜？朝官颠倒於衣裳，街吏失期於钟鼓。齐君望晓，莫听钟声；京尹失时，空奔马足。漏司乖错，准法论刑。


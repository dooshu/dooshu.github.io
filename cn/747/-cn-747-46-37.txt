○谕仆固怀恩诏

佐命大臣，自天所授。纳於将相，委以腹心，休戚实同，始终无易。太保兼中书令灵州大都督府长史单于镇北副大都护充朔方节度关内支度营田盐池押诸蕃部落副大使知节度事六城水运使兼河北副元帅上柱国大宁郡王怀恩，朕之元辅，上帝赉予。道备五才，能包三杰，长策制敌，精诚感神。夙奉先朝，志平多难，援旗朔野，扈跸岐山。前驱启行，所指皆克，收关河之襟带，复都邑之衣冠。以义断恩，毁家徇国，躬擐甲胄，驱驰十年。遇战则酣，逢坚必脆，总统戎旅，通和夷狄。决策东向，歼厥渠魁，扫清妖氛，芟薙逋梗，海隅万里，一举荡平。遂欲息马投戈，坐而论道，当朝大政，并以咨之。听赓载之歌，为千古之式。移军汾上，方欲凯旋，疑隙之端，构於群小。浮言初起，且以强大自嫌；邪说又生，或谓功高不赏。以兹淹恤，因而沈猜，抚之若惊，谕之未解。朕以白日旌信，明神鉴心，若有负功臣，是大欺天下。为人君者，岂有此乎？寻闻聚族而谋，知欲垂橐入觐。其子犹怀反侧，更有迁延。少年轻佻，操履非正，私庭跋扈，违背君亲。朔方义师，心如父子，怒其怀贰，遂共枭悬。凶子既诛，大军方扰，仓皇奔窜，远在边州。察其深衷，本无他志，盖缘忧惧，遂至於斯。眷念之下，无忘鉴寐。况勋书盟府，像列云台，录功念劳，岂以小而累大，君臣之义，情实如初，厚禄荣班，固宜仍旧。但以河北诸将，自竭忠诚，朔方三军，已有管属，不可更置统领，复为节制。其先任灵州都督府长史单于镇北副大都护及河北副元帅朔方节度等使宜并停，其太保兼中书令上柱国大宁郡王并如故。但当诣阙，更复何疑？再三言提，庶早牵复。欲令方寸，悬示万邦。尔无我虞，朕言不再。久劳於外，终必无成。收之桑榆，殊未为晚。甘言之诱，王者不为，危而悔之，将何及矣！切令宣示，远副朕怀。


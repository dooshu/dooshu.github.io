○答潘六泉論開採 【 開採】

不佞戇愚冐上、廢處田間、棄婦逐臣、何敢與聞　國家事、猥承大教、仰見忠藎之懷、杞人私憂、正同激切、曩者西寧之變。片檄可平。今人當知開採之害不知所繇開採為　國家有此虛耗也而當事者欲就李將軍之功名。輕發大師。雲集堅城之下。罪人未得。而帑金數百萬立盡。此一耗也朝鮮之急。偏師可援。而當事者欲就宋中丞之功名。輕議遠討。直抵王京之東。島寇方張。而帑金數百萬。又巳立盡。此又一耗也即此二役。而太庾二百年之積。發竭無餘。不此之惜。力圖休養節縮補羸濟虗。而輕聽姦人之言。旁搜山澤之利。中官四出。礦役繁興。冠葢如雲。徒眾如雨。山靈震疊。地脉摧殘。郡邑繹騷。閭閻蕩析。穵掘煎煉。工費浩繁。本末相權得不償失計所進獻。纔若錙銖。於以較向日東征西討之所糜。何啻洩之以尾閭。而收之於涓滴也。良可痛矣。由前則耗之者罪不容死。由今則開之者詎可勝誅、遠邇嗸嗸、怨聲載路、葢不獨中州之民苦之也、乖氣所干、天災示異、殷憂啟聖、庶幾改圖、乃修省無聞、迷繆滋甚、部寺半皆虗席、臺省閴其無人、章疏或下或留、政事愈紛愈舛、日惟貢獻是督、籍沒是營、宮刑察及淵魚、店稅禍延商賈、而大臣持祿不肯諫、小臣畏罪不敢言、方且藉宮殿之灰燼為倖門、而捐俸以希寵、張邊塞之首功為利路、而冐賞以徼榮、則　宗社之大計。邦家之隱憂。誰其慮之圖之也哉。

皇明經世文編卷之三百九十三終








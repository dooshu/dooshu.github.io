○擒獲宸濠捷音疏 【 擒濠報捷】

照得先因寧王圖危　宗社、興兵作亂、已經具奏請兵征勦外、隨看得寧王虐焰張熾、臣以百數疲弱之卒、未敢輕舉驟進、乃退保吉安、姑為牽制之圖、時遠近軍民、刼於寧王之積威、道路以目、莫敢出聲、臣一面督率吉安府知府伍文定等、調集軍民兵快、召募四方報効義勇之士、奏留監軍御史謝源伍希儒、分職任事、一面約會該府鄉官都御史王懋中、編修鄒守益、郎中魯直、評事羅僑、監察御史張鰲山、僉事劉藍、進士郭持平、參謀驛丞王思李中、按察使劉遜參政黃繡知府劉昭等、相與激發忠義、移檄遠近、布　朝廷之深仁、暴寧王之罪惡、於是豪傑響應人始思奮時寧王聲言先取南京。臣慮南京尚未有備。恐為所襲乃先張疑兵於豐城。示以欲攻之勢。故寧王先遣兵出攻南康九江止欲其出兵稍緩使南都有備而自留居省城以禦臣至七月初二日。探知臣等兵尚未集、乃留兵萬餘使守、江西省城。而自引兵向　闕。臣晝夜促兵。期以本月十五日會臨江之樟樹。而身督知府伍文定等兵徑下。於是知府戴德孺徐璉邢珣、通判胡堯元童琦談儲、推官王暐徐文英、知縣李美李楫王天與王冕、各以其兵來赴、十八日遂至豐城。分布哨道。使知府伍文定等進攻廣潤等七門、是日得諜報寧王伏兵千餘於新舊墳廠以援省城。臣乃遣奉新知縣劉守緒等、從間道夜襲破之以搖城中十九日、發市??義、大誓各軍。申布　朝廷之威。再暴寧王之惡。莫不切齒痛心。踴躍激憤。薄暮齊發。二十日黎明、各至信地、先是城中為備甚嚴、滾木灰瓶火砲機械無不畢具、臣所遣兵巳破新舊墳廠。敗潰之卒。怕奔告城中。城中人心從違各半其守不固急攻之其勢自下城中皆已驚懼至是復聞我師四面驟集益震駭奪氣我師乘其動搖。呼譟並進。梯絙而登。城中之兵皆倒戈退奔。城遂破。擒其居守宜春王拱樤、及偽太監萬銳等、千有餘人、寧王宮中眷屬聞變、縱火自焚、延及居民房屋、臣當令各官分道救火、散釋脅從、封府庫、謹關防、以撫軍民、除將擒斬功次、發御史謝源伍希儒權令審驗紀錄、及一面分兵四路追躡寧王向往。相機擒勦。於本月二十二日、已經具題外、當於本日、據諜報及據安慶逃回被虜船戶十餘人、報稱寧王於十六日攻圍安慶未下、自督兵夫運土填塹、期在必剋、是日有守城萬門官差人來報。贑州王都堂。已引兵至豐城。城中軍民震駭。乞作急分兵歸援。寧王聞之大恐。即欲回舟。此亦一策幸其不用因太師李士實等阻勸。以為必須徑往南京既登大寶則江西自服寧王不應。次日遂解安慶之圍。移兵泊沅子港會議。先遣兵二萬歸援江西。寧王亦自後督兵隨來等因。先是臣等駐兵豐城、眾議安慶被圍、宜引兵直趣安慶、臣以九江南康皆已為賊所據。而南昌城中數萬之眾。精悍亦且萬餘。食貨充積。我兵若抵安慶。賊必回軍死鬬。安慶之兵、僅僅自守。必不能援我於湖中。南昌之兵。絕我糧道。而九江南康之賊。合勢撓躡。四方之援。又不可望。事難圖矣。今我師驟集。先聲所加。城中必已震懾。因而并力急攻。其勢必下。所謂攻其必救也已破南昌賊先破膽奪氣失其根本勢必歸救如此則安慶之圍自解而寧王亦可以坐擒矣至是得報。果如臣等所料。當臣督同領兵知府會集監軍、及倡義各鄉官等官議所以禦之之策、眾多以寧王兵勢眾盛。氣焰所及。有如燎毛。此雖非奇策然亦不失為持重今四方之援。尚未有一人至者。彼憑其憤怒。悉眾并力而萃於我。勢必不支。且宜歛兵入城。堅璧自守。以待四鄰之援。然後徐圖進止。臣以寧王兵力雖強。軍鋒雖銳。然其所過。徒恃焚掠屠戮之慘。以威刼遠近。未嘗逢大敵與之奇正相角。所以鼓動扇惑其下者。全以進取封爵之利為說。已居敗勢今出未旬月而輒退歸士心既已携沮我若先出銳卒。乘其惰歸。要迎掩擊。一挫其鋒。眾將不戰自潰。所謂先人有奪人之氣攻瑕則堅者瑕也。是日撫州府知府陳槐兵亦至、於是遣知府伍文定、邢珣、徐璉、戴德孺、各領精兵伍百、分道並進、擊其不意、又遣都指揮余恩以兵四百往來湖上、以誘致賊兵、知府陳槐通判胡堯元童琦□儲推官王暐徐文英、知縣李美李楫王冕王軾劉守緒劉源清等、使各領兵百餘。四面張疑設伏候伍文定等兵交。然後四起兵擊。分布既定。臣乃大賑城中軍民慮宗郡王將軍或為內應生變親慰諭之以安其心又出給告示。此最要策葢其歸援大眾已無固志因而解散之耳凡脅從皆不問。雖嘗受賊官爵。能逃歸者皆免死斬賊徙歸降者給賞。使內外居。民及鄉道人等。四路傳播以解散其黨。二十三日復得諜報寧王先鋒巳至樵舍、風帆蔽江、前後數十里、不能計其數、臣乃分督各兵乘夜趣進。使伍文定以正兵當其前。余恩繼其後邢珣引兵繞出賊背。徐璉戴德孺張兩翼以分其勢。二十四日早賊兵鼓譟乘風而前逼黃家渡、其氣驕甚、伍文定余恩之兵佯北以致之。賊爭進趣利。前後不相及。邢珣之兵。從後橫擊。直貫其中。賊敗走文定恩督兵乘之。璉德孺合勢夾攻。四面伏兵亦呼譟並起、賊不知所為。遂大潰。追奔十餘里擒斬二千餘級、落水死者以萬數賊氣大沮、引兵退保八字腦賊眾稍稍遁散寧王震懼、乃身自激勵將士賞其當先者以千金被傷者人百兩、使人盡發九江南康守城之兵以益師、是日建昌知府曾璵引兵亦至、臣以九江不破。則湖兵終不敢越九江以援我。南康不復則我兵亦不能踰南康以躡賊。乃遣知府陳槐領兵四百合饒州知府林城之兵乘間以攻九江、知府曾璵領兵四百合廣信知府周朝佐之兵乘間以取南康、二十五日賊復并力盛氣挑戰、時風勢不便。我兵少卻。死者數十人臣急令人斬取先卻者頭知府伍文定等立於銃砲之間。火燎其鬚不敢退。奮督各兵殊死並進。砲及寧王舟。寧王退走。遂大敗。擒斬二千餘級、溺死水者不計其數、賊復退保樵舍、連舟為方陣盡出其金銀以賞士、臣乃夜督伍文定等為火攻之具邢珣擊其左、徐璉戴德孺出其右。余恩等各官分兵四伏期火發而合二十六日、寧王方朝群臣、拘集所執三司各官、責其間以不致死力、坐觀成敗者將引出斬之、爭論未决。而我兵巳奮擊四面而集。火及寧王副舟。眾遂奔散。寧王與妃嬪泣別。妃嬪宮人皆赴水死、我兵遂執寧王、并其世子郡王將軍儀賓及偽太師國師元帥參贊尚書都督都指揮千百戶等官李士實劉養正劉吉屠欽王綸熊瓊盧珩羅璜丁日?貴王春吳十三凌十一秦榮葛江劉勳何鏜王信吳國七火信等數百餘人、被執脅從官太監王宏御史王金主事金山按察使楊璋僉事王疇潘鵬參政程杲布政梁宸都指揮郟文馬驥白昂等、擒斬賊黨三千餘級、落水死者約三萬餘、棄其衣甲器仗財物。與浮尸積聚。橫亘若洲焉。於是餘賊數百艘。四散逃潰。臣復遣各官分路追勦。母令逸入他境為患。二十七日、及之於樵舍大破之、又破之於吳城、擒斬復千餘級、落水死者殆盡、二十八日、得知府陳槐等報、亦各與賊戰於沿湖諸處擒斬各千餘級、臣等既擒寧王而入寧藩殊失人心此南昌之所以易下也闔城內外軍民聚觀者以數萬歡呼之聲震動天地。莫不舉首加額。真若解倒懸之苦。而出於水火之中也。除將寧王并其世子郡王將軍儀賓偽授太師國師元帥都督都指揮等官、各另監羈候解被執脅從等官、并各宗室別行議　奏、及將擒斬俘獲功次一萬一千有奇、發御史謝源伍希儒暫令審驗紀錄、另行造冊繳報外、照得臣節該欽奉　敕諭、但有盜賊生發、即便嚴督各該兵備守備守廵并各軍衛有司、設法調兵勦殺、其管領兵快人等官、員不問文職武職、若在軍前違期、并逗遛退縮者、俱聽以軍法從事、生擒盜賊、鞫問明白、亦聽就行斬首示眾、斬獲賊級、行令各該兵備守廵守備官、即時紀驗明白、備行江西按察使造冊繳報、查照事例陞賞激勸欽此、及准兵部題稱、今後但草賊生發、事情緊急、該管官司、即便依律調撥官軍、乘機勦捕、應合會捕者、亦就調發策應等因、節奉　欽依、備咨前來、又節該奉　敕如或江西別府此王晉溪司馬豫為文成討賊地也報有賊情緊急移文至日爾亦要及時遣兵策應、母得違悞、欽此、俱經欽遵外、竊照寧王烝淫奸暴、腥穢彰聞、賊殺善類、剝害細民、數其罪惡、世所未有、不軌之謀、已踰一紀、積威所刼、遠被四方、士夫雖在千里之外。皆閉目搖手。莫敢論其是非。小人雖在幽僻之中。且吞聲飲恨不敢訴其冤抑。兼又招納叛亡、誘致劇賊渠魁、如吳十三凌十一之屬、牽引數千餘眾、召募四方武藝驍勇力能拔樹排關者亦萬有餘徒又使其黨王春等分齎金銀數萬陰置奸徒於滄州淮揚山東河南之間、亦各數千、比其起事之日從其護衛姻族、連其黨與朋私驅脅商旅軍民、分遺其官屬親暱使各募兵從行、多者數千、少者數百、帆檣蔽江、眾號一十八萬。其從之東下者。實亦不下八九萬餘。且又矯稱　密旨。以脅制遠近。偽傳檄諭。以搖惑人心故其舉兵倡亂。一月有餘。而四方震懾畏避皆謂其大事巳定莫敢抗義出身與之爭衡從事抱節者僅堅城而自守。忠憤者惟集兵以俟時非知謀忠義之不足。其氣焰使然也。臣以孱弱多病之質。才不逮於凡庸知每失之迂繆。當茲大變。輒敢冐非其任。以行旅百數之卒。起事於顛沛危疑之中。旬月之間。遂能克復堅城。俘擒元惡。以萬餘烏合之兵。而破強寇十萬之眾。是固　上天之陰隲。　宗社之默佑。　陛下之威靈而廟廊謀議諸臣。消禍於將萌。而預為之處。見幾於未動。而潛為之制。改臣提督。此緫稱廟算而意實歸功晉溪也使得扼制上流而凜然有虎豹在山之威。申明律例。使人自為戰。而翕然有臂指相使之形。　勑臣以及時策應不限以地。而隱然有常山首尾之勢。故臣得以不俟　詔旨之下。而調集數郡之兵。數郡之民。亦不待　詔旨之督。而自有以赴　國家之難。長驅越境。直搗窮追。不以非任為嫌。是乃伏至險於無形之中。藏不測於常制之外。人徒見嬖奚之多獲而不知王良之善御有以致之也然則今日之舉。廟廊諸臣。預謀早計之功。其又孰得而先之乎及照御史謝源、伍希儒、監軍督哨、謀畫居多、倡勇宣威、勞苦備嘗、領哨知府伍文定邢珣徐璉戴德孺陳槐曾璵林城周朝佐、署都指揮僉事余恩、分哨通判胡堯元童琦談儲、推官王暐徐文英、知縣李楫李美王冕王軾劉源清劉守緒傳南喬、隨哨通判楊昉陳旦、指揮麻璽高睿孟俊、知縣張淮應恩王庭顧佖萬士賢馬津等、雖効績輸能亦有等列。然皆首從義師。爭赴國難。恊謀并力。共收全功。其間若伍文定邢珣徐璉戴德孺等。冐險衝鋒。功烈尤懋鄉官都御史大王懋中編修鄒守益、御史張鰲山、郎中曾直、評事羅倫、僉事劉藍、進士郭持平、驛丞王思、李中、按察使劉遜、參政黃繡、知府劉昭等、仗義興兵。恊張威武、運籌贊畫、夾輔折衝。以上各官。功勞雖在尋常。征勦亦已甚為難得。况當震恐搖惑。四方知勇。莫敢一膺其鋒。而各官激烈忠憤。捐身狥　國。乃能若此。伏願　皇上論功朝錫之餘、普加爵賞旌擢、以勸天下之忠義、以勵將來之懦怯、仍　詔示天下、使知奸雄若寧王者、其不軌之謀、已十有餘年、而發之旬月、輒就擒滅、于以見天命之有在。神軌之不可窺。以定天下之志。尤願　皇上罷息廵幸。建立　國本。端拱勵精、以承　宗社之洪休。以絕奸雄之覬覦。則天下幸甚、臣等幸甚、緣係捷音事理、為此具本、專差千戶王佐親齎謹具題知


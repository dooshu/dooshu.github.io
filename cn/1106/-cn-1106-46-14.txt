○贺皇太子笺

（皇太子，乃元和七年所立遂王宥。既立，更名恒，宪宗第三子。）

宗元惶恐言：伏奉六月七日制，元和圣文神武法天应道皇帝光受徽号，（元和十四年七月，群臣上尊号曰元和圣文神武法天应道皇帝。）率土臣子，欢无涯。

伏惟皇太子殿下丽正居中，辅成昌运，消伏孽，赞扬辉光。鸿名允升，大庆周洽，表文武之经纬，著天道之运行。瑞景照临，示重轮之发耀；（崔豹《古今注》曰：汉明帝为太子，乐人作四歌赞德，其二曰《月重轮》。）恩波下济，见少海之增澜。（《山海经》曰：无皋之山，南望幼海。郭璞注曰：即少海也。昔天子比大海，太子为少海。）宗元忝守遐方。（公时在柳州，其年十月，卒于柳。）获闻盛礼，踊跃之至，倍万恒情。谨附笺贺。宗元惶恐，死罪死罪。


29　王岐公答韓魏公詔　崔大雅答周益公詔　王珪其詩善言富貴


王岐公全云：「珪，字禹玉。」答韓魏公詔：「豈朕鬱于大道，未昭治亂之原；將卿保其成功，自潔進退之分。」崔大雅名敦詩。答周益公詔：「豈朕不德，未達好賢之誠；將卿既明，自全引退之節。」蓋倣其意。

【何云】「既明」句，六朝有之，四六當行語也，且文義無傷。

【集證】按張九齡處分十道朝集使敕云：「豈朕之不德，感致所然；爲庶尹所能，已極於此。」唐人筆逕已如是。

【元圻案】真文忠雷孝友乞祠不允詔云：「而卿何嫌何疑，亟求於引去？豈朕不明不敏，弗足以有爲？」又倒用其法。〇四庫全書簡明目録别集類：「華陽集六十卷，附録十卷，宋王珪撰。原本久佚，今從永樂大典録出。其文多臺閣之體，其詩善言富貴，當時謂之『至寶丹』。」






○寒亭记

永泰丙午中，巡属县至江华，县大夫瞿令问咨曰：“县南水石相映，望之可爱，相传不可登临。俾求之，得洞穴而入，栈险以通之，始得构茅亭於石上。及亭成也，以阶槛凭空，下临长江，轩楹端，上齐绝巅。若旦暮景风，烟霭异色，苍苍石庸，含映水木。欲名斯亭，状类不得，敢请名之，表示来世。”於是休於亭上，为商之曰：“今大暑登之，疑天时将寒。炎蒸之地，清凉可安，合命之曰寒亭。”乃为寒亭作记，刻之亭背。


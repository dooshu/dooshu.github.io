○為定籍冊以均賦役疏 【 定冊籍】

臣惟撫民之道、要在均其賦役、均賦役之道、尤在覈其戶口、然使籍冊之造多弊、則戶口之報不真、大戶門多而巧于欺隱。小戶丁絕而不與開除。以致田粮有宜付而不付。宜收而不收。里甲有偏大而偏小。有偏貧而偏富以後十年照冊編差、未免偏累貧民、而逼其迯竄、弱者轉而溝壑、致傷天地之和、強者聚為盜賊、致激地方之變、富民賣閑、貪吏作弊者、亦皆因以不得安全矣、今當大造黃冊之年。而臣謬膺廵撫之寄、查照節行事理、斟酌通融、約成五款、擬行各属、使其易曉、期在必行其間有曰清田粮、均里甲、處寄庄三事者、是皆前奏巳行、臣惟因俗潤色、至于實丁口、清逃絕二事、內欲照門以報人丁、重役以懲欺隱、又欲將丁門等則、添註于今冊、絕戶虛名、開除於後造是則前未奏行、臣愚區區上欲推明　朝廷立法之意、而順其土俗、酌其民情、行法稍為操縱、而使法立易行、革尖為勸懲、而使弊生易革、志在著實奉行、事須從宜增損、謹用條陳、上塵　睿覽、

計開

一實丁口、節該戶部奏行冊式、人丁十一歲以上、皆欲報入正圖、是豈容其欺隱一丁也、今訪得四川□俗、人丁欺隱之弊。戶丁糧差各處不同如江南用條編法則并丁銀千田賦而游手之徒朝廷不得其力差之用矣與湖廣大畧相同。似與他處不相侔。其大戶或十數姓相冐合籍而分門百十家、其所報人戶、不過十數小戶、或二三門、或單門、先因無錢使用、人丁巳盡報冊、後或死亡、或敗絕、而里書以具無新丁替補、不與開除、以後照冊論丁編差、小戶多累逃竄、以致民不聊生、盜賊易起、職此之故、今欲盡丁開報。民情實有不堪而反朋此欺隱。必用嚴刑追逼有失　朝廷子惠之仁。且非有司保障為　國之意也今擬令有司拘各里書、并各戶長到官、各另實報本戶門數。其有父子同居各爨者。止報一門。其若父老不主家事。而兄弟分居。又各有子者。各報一門。每門不拘巳報漏報。各要成丁一丁上策。仍要實報。其如有父子三丁以上。田粮十石以上。或雖止一二丁。田種不多。而別有生理衣食豐裕。以僕馬出入者。定為上丁。其有三丁以上。田種五石上下父子躬耕足食。及雖止有一二丁。田種不多。頗有生理。足勾衣食者為中丁。其有一二丁田種不多。力耕衣食不缺。辛苦度日。或雖止單丁。勤于生理。亦勾衣食者為下丁。其若貧門單丁。或病弱不堪生理。或傭工借貸於人者為下下丁。葢各戶分門。又各貧富不同。故雖大戶亦有下門雖小戶亦有上門也報冊實在成丁項下。明註上門幾丁。某人某人。中門幾幾丁。某人某人。下門幾丁。某人某人。下下門幾丁。某人某人。以後編差。大約上門出三。中門出二。下門出一。下下門且弗編差。優飬十年。以俟後冊再定。其舊管人丁。委的死絕者。即與開除。不必責其報補庶幾不累貧民迯竄耳。其若隱瞞一門不報者。以後被人告發。或因事查出。所隱本戶人丁。并本戶長一門。俱責常當本州縣民壯機兵。或附近驛逓水夫一名。以替舊僉貧戶之消乏者。其本門粮米。仍每年盡派邊倉。以困辱之。其有隱瞞三門以上不報者。本管里長書手亦罰如是、庶幾法近人情之所宜、而令易行、罰垂土俗之所畏、而弊可革矣、一清逃絕、查得各處鄉都迯絕人戶、每次造冊、不敢開除、其先年賣出田產、遠年死絕人丁、俱留在冊、仍作實在、以致上司不知。照依戶口。泒出差料。多累本州縣里甲包賠。遺下田土。或久拋荒。或被有力之家占種埋沒。負累本鄉里甲賠粮。有此遺害不便。今次造冊、合令各州縣審冊官、責令里老書乎、各將本里遠年逃絕人戶事產丁口。逐一清報。如迯戶則稱一戶。某人某籍、原住地名某處、舊管人丁幾丁、某人於某年月內見迯某處、官民田地幾畝、巳賣與某里某人幾畝、該付粮稅若干、見存幾畝、今撥與某人佃種、該辦粮稅若干、絕戶則稱一戶、某人某籍、原住地名某處舊管人丁幾丁、於某年門故絕、官民田地幾畝、已賣與某里某人幾畝、該付粮稅若干、見存幾畝、今撥與某人田種、該辦粮稅若干、逐一清查明白、已賣田糧。即行開付。其未賣者。通計本里迯絕人戶田地。若勾百畝上下。則召佃一人。立戶當差。編作正管。五十畝以下。編作畸零。其人不拘本鄉。或附籍客民。如客民則于冊內開稱一戶某人某籍、原係某府州縣人、今佃種本戶迯絕戶某人某人田產、附籍當差、本鄉則稱一戶某人某籍、原係本州縣某里某人戶丁、今佃種本里迯絕戶某人某人田產、另戶當差、而戶將所佃迯絕戶口事產、轉收入戶、其絕戶田好爭佃者、量令每畝出穀一二石、在倉備賑、田低無人爭佃者、止令認辦糧差、不出稻穀、至于迯戶復業、不拘年久、其田照冊退還、不許占據、絕戶後冊、緣此開除、庶幾糧差有所歸著、籍冊不致虛報、而里甲無包賠之苦民困亦少蘇息矣、


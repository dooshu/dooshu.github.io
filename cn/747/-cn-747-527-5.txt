○与权侍郎书

冕白：昔仲弓问为政，子曰：“先有司。”有司之政，在於举士。是以三代尚德，尊其教化，故其人贤；西汉尚儒，明其理乱，故其人智；後汉尚章句，师其传习，故其人守名节：魏晋尚姓，美其氏族，故其人矜伐；隋氏尚吏道，贵其官位，故其人寡廉耻；唐承隋法，不改其理。此天所以待圣主正之。何者？进士以诗赋取人，不先理道；明经以墨义考试，不本儒意；选人以书判殿最，不尊人物。故吏道之理天下，天下奔竞而无廉耻者，以教之者末也。阁下岂不谓然乎？

自顷有司试明经，奏请每经问义十道，五道全写疏，五道全写注。其有明圣人之道，尽六经之义，而不能诵疏与注，一切弃之。恐清识之士，无由而进；腐儒之生，比肩登第，不亦失乎？阁下因从容启明主，稍革其弊，奏为二等：其有明六经之义，合先王之道者，以为第一等；其有精於诵注者，与精於诵疏者，以为次等；不登此二科者，以为下等。不亦善乎？且明六经之义，合先王之道，君子之儒，教之本也；明六经之注，与六经之疏，小人之儒，教之末也。今者先章句之儒，後君子之儒，以求清识之士，不亦难乎？是以天下至大，任人之众，而人物殄瘁，廉耻不兴者，亦在取士之道，未尽其术也。诚能革其弊，尊其本，举君子之儒先於理行者，俾之入仕，即清识君子也；俾之立朝，即王公大人也。一年得一二十人，十年得一二百人，三十年得五六百人，即海内人物，不以盛乎？昔唐虞之盛也，十六族而已；周之兴也，十乱而已；汉之王也，三杰而已；太宗之圣也，十八学士而已，岂多乎哉？

今海内人物，喁然思理。推而广之，以风天下，即天下之士，靡然而至矣。是则由於有司以化天下，天下之士，得无廉耻乎？冕顿首。


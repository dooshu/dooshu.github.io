○送大司成尹洞山赴召北上序 【 司成】

吉安之永新、葢有兩先生、在　英廟時、有劉文安先生、今有洞山尹先生、夫永新雖壯邑、然官在禁近者、亦尠尠不時有、有一人即能踔厲霄漢、其所??立必殊絕眾、所謂千萬人亦見者、尹先生以文章侍從二十年、葢淵然凝重人也、方其備顧問、參密謀、徐出一論、即中機宜、眾雖盈庭、舉不能加先生、故一時推可以定國是者、必曰尹先生、尹先生云、廼甲寅歲之五月、擢先生為南太學祭酒。先生奉命而南、到官甫七日、繼有新命、則又以先生為北太學祭酒。時留都士人以為南北太學官等耳、其所養士多寡、與職業繁簡皆適等、不應數易地。夫以天子國學之師、乘傳而出、縣官除道郵驛具供帳不易、南北既等、又何必往來促數費劇若此哉、予曰、是不然、夫　聖天子重得士、故撤先生以教國子、然自先生之來、或者廟堂垂?夬諷議之臣、一日國家有大計、　天子下其事宰相。宰相方欲集眾思。命百執事議可否。百執事人持其說。不能下。或不能盡當宰相意。宰相曰。使尹先生在。顧不當折其角耶。為我促駕召尹先生。夫南北太學教士之功等。獨在北更得諷議之助。則召先生唯恐不速耳。子廼以道里供頓為念、噫何陋哉、子之見也、然予竊有以告先生、予讀劉文安呆齋集、至登極建言、其所陳十事、如戰陣守禦諸策、皆斤斤詳實可施用、末復歸之、議政德學、則又敦本重內、有大舜修于兩階之風、今東南西北用兵、西北近輦轂、每歲講武有成畫可守、獨東南久無寇、　祖宗之制、廢壞且盡、而南虜狙狡獰惡。蘇松焚殺之慘。先生嘗一二聞矣。今當事者、日惟請兵聚糧、畧不講求備禦之策、葢不能拒之海上、縱其一入內地、則室廬櫛比、溝港鱗次、彼得藏形匿跡、設伏用計、雖有彊兵十萬、竟何所施、古稱中國匈奴、各有長技、苟乖其長、難以制勝、夫調遣之兵、地利不習、此所謂乖其長者非耶、且我之虗實、彼皆詳知、我兵既集、彼必遁去、一年之後、遠兵既久、勢必思歸、養兵不用、我亦坐困、不免各散遣之、而虜船復集海上矣、東南之民、素不知兵、正如七年之病、求三年之艾、今被寇已二年餘畧不聞訓練一旅而專恃客兵無乃亦太過計矣夫君相側席待先生、先生至必首問國家大計。國家大計。莫先于此。尚庶幾設一奇畫。以副朝野之望。余于先生同郡人也。辱先生知愛最深、凡此皆先生之緒餘、而予猶言之不置者葢以贊先生之决、欲先生不以觀望自沮耳先生幸深念焉、

皇明經世文編卷之二百四終








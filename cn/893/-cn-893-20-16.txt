春陪商州裴使君游石娥溪





商州，古商国也。在晋为上洛郡，在西魏为洛州，在后周为商州，在唐亦谓之商州，或为上洛郡。地有商山、洛水，依此立名，属关内道。使君，太守之称。石娥溪，当在仙娥峰下。按：《雍胜略》、《商略》、《陕西通志》：仙娥峰，在商州西十里，峰之麓有西岩，洞壑幽邃，下临丹水，古称栖真之地。李白尝游此。有诗曰：“暂出城东边，遂游西岩前。横天耸翠壁，喷壑鸣红泉”云云。是石娥溪，即仙娥峰下之溪也。所谓红泉者，其即丹水欤?



裴公有仙标，拔俗数千丈。[一]澹荡沧洲云，飘飖紫霞想。剖竹商、洛间，[二]政成心已闲。萧条出世表，冥寂闭玄关。[三]我来属芳节，[四]解榻时相悦。[五]褰帷对云峰，[六]扬袂指松雪。[七]暂出东城边，遂游西岩前。横天耸翠壁，喷壑鸣红泉。[八]寻幽殊未歇，爱此春光发。溪傍饶名花，石上有好月。命驾归去来，[九]露华生翠苔。[十]淹留惜将晚，复听清猿哀。清猿断人肠，游子思故乡。[十一]明发首东路，[十二]此欢焉可忘。

[一]《世说注》：《向秀别传》曰：秀，字子期，河内人，少为同郡山涛所知，又与谯国嵇康、东平吕安善，并有拔俗之韵。



[二]谢灵运诗：“剖竹守沧海。”商、洛，详见题注。



[三]郭璞《客傲》：“无岩穴而冥寂，无江湖而放浪。”王屮《头陀寺碑》：“玄关幽键，感而遂通。”张铣注：“玄、幽，谓道之深邃也。”关键，皆所以闭距于门者。



[四]宋南平王铄诗：“徘徊去芳节。”梁元帝《纂要》：“春节曰芳节。”



[五]《后汉书》：陈蕃为乐安太守。郡人周璆，高洁之士，前后郡守招命，莫肯至。唯蕃能致焉，特为置一榻，去则悬之。



[六]搴帷，后汉贾琮事，见十四卷注。



[七]颜延年诗：“山明望松雪。”



[八]谢灵运诗：“铜陵映碧涧，石磴泻红泉。”



[九]《孔子歌》：“巾车命驾，将适唐都。”



[十]江淹诗：“风光多树色，露华翻蕙阴。”



[十一]苏武诗：“征夫怀远路，游子恋故乡。”



[十二]《汉书·韩信传》：“北首燕路。”颜师古曰：“首，谓趣向也。音式究反。”鲍照诗：“首路或参差，投驾均远托。”






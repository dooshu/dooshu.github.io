○答李近臺撫臺論鑄錢 【 鑄錢】

鑄錢本以濟銀幣之不足、為其費省而利贏。故足造也、今鑄之於南、所費不貲、解之於北、積而無用、何苦以無用之貨、糜不貲之財、而使工疲於鼓鑄、官憚於遠輸其亦失策甚矣、不佞竊嘗謬議、今公私匱竭之際。惟有錢法一事。可以通利權、便民裕國。而但苦於主持不力。行使不均。故其法乍疏乍塞下反操柄。上反聽之。而說者猥云宜從民便。夫錢民之資也。衣食賴焉。安有予民以衣食之資。制錢之不行以可用之于私不可用之于公也此論甚確而民反不便者乎。其以為不便者。止用之於市肆而官吏俸糧軍民租稅罪犯罰贖不得搭配是塞其源而欲其流之通也其不行有由矣。誠如大議。自官府下至市肆。通用制錢。與銀相權而行。他錢弗與。即有他錢。別設法收之。以為鑄錢之料。如此則法守一。利權通。民孰得而阻撓之者。倘以為民便可聽則工之便亦可聽也豈有錢不可強而行。獨可強而鑄哉鑄則必行。不行則不必鑄此兩言者甚易決耳。生愚無識、獨服大疏所議為是、即贊之於大司空也、


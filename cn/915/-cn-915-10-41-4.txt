◇与兄子秀书

旦见汝书与孝典，陈吾饮酒过差。吾有此好，五十馀年，昔吴国张长公，亦称耽嗜，吾见张时，伊已六十，自言引满，大胜少年时。吾今所进，亦多于往日，老而弥笃，唯吾与张季舒耳。吾方与此子交欢于地下，汝欲笑吾所志邪？昔阮咸阮籍，同游竹林，宣子不闻斯言，王湛能玄言巧骑，武子呼为痴叔，何陈留之风不嗣，太原之气岿然，翻成可怪。吾既寂漠当世，朽病残年，产不异于颜原，名未动于卿相，若不日饮醇酒，复欲安归？汝以饮酒为非，吾不以饮酒为过。昔周伯仁度江，唯三日醒，吾不以为少。郑康成一饮三百杯，吾不以为多。然洪醉之後，有得有失，成厮养之志，是其得也。使次公之狂，是其失也。吾常譬酒之犹水，亦可以济舟，亦可以覆舟，故江谘议有言，「酒犹兵也，兵可千日而不用，不可一日而不备，酒可千日而不饮，不可一饮而不醉。」美哉江公，可与共论酒矣。汝惊吾堕马侍中之门，陷池武陵之第，遍布朝野，自言焦悚。丘也幸，苟有过，人必知之。吾生平所愿，身没之後，题吾墓云，陈故酒徒陈君之神道。若斯志意，岂避南征之不复，贾谊之恸哭者哉？何水曹眼不识杯铛，吾口不离瓢杓，汝宁与何同日而醒，与吾同日而醉乎？政言其醒可及，其醉不可及也。速营糟丘，吾将老焉。尔无多言，非尔所及。（《南史》六十一《陈暄传》）


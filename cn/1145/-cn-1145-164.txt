唐蒙薜荔

唐蒙与薜荔俱生于松、朴之下，相与谋所丽。唐蒙曰：“朴，不材木也，荟而翳。松，根石髓而生茯苓，是惟百药之君，神农之雨师，食之以仙。其膏入土，是为琥珀，爰与冰玉、琅玕同为重宝。其干耸壑而干霄，其枝樛流，其叶扶疏，爰有百乐弦筦之音。吾舍是无以丽矣。”薜荔曰：“信美，然由仆观之，不如朴矣。夫美之所在，则人之所趋也。故山有金则凿，石有玉则刡，泽有鱼则竭，薮有禽则薙。今以百尺梢云之木，不生于穷崖绝谷人迹不到之地，而挺然于众觌，而又曰有茯苓焉，有琥珀焉，吾知其戕不久矣。”乃枭而附于朴，钻蛴螬之穴以入其条，缠其心而出焉。于是朴之叶不生，而柯枝条干悉属于薜荔，中虚而外皮索箨如也。岁余，齐王使匠石取其松以为雪宫之粱。唐蒙死，而薜荔与朴如故。


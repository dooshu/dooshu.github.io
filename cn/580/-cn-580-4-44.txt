列传第四十四 李守贤〔彀　伯温　守正　守忠〕　何实　刘亨安〔世英〕　薛塔剌海〔四家奴〕　高闹儿〔元长　灭里干〕　王义　奥敦世英〔保和　希恺　希尹〕　田雄〔史千〕　张拔都〔忙古歹　世泽〕　张荣〔君佐〕　孙威〔拱〕


李守贤，字才叔，大宁义州人。祖父小字放军，从金将攻宋淮南，飞石伤髀，录功赏生口七十。主将分命将校杀所掠俘口，有失亡者罪死，放军当杀五百人，皆纵之去，放军为人营救，亦获免。

金大安初，守贤暨兄庭植、守忠，弟守正，从兄伯通、伯温降于国王木华黎，朝太祖于行在，即命庭植为龙虎卫上将军、右副元帅、崇义军节度使，守贤锦州临海军节度观察使，守忠为都元帅，守河东。守贤自锦州迁河东南路兵马都总管。太宗元年，朝于和林，加金紫光禄大夫、知平阳府事，兼本路兵马都总管。太宗南伐，道平阳，见田野不治，以问守贤，对曰：“民贫无耕具，且流亡未复，故荒田多。”诏给牛万头，仍徙关中生口垦地河东。三年，平阳当移粟万石输云中，守贤奏百姓疲敝，不任挽输，帝嘉纳之。时河中未下，守贤请自北面凿城先登，如其言，城果下，遂构浮桥以通来往。明年，济河入潼关，大破金将赵雄兵于苪城。时方会师围汴，留守贤屯嵩、汝二州。金将完颜延寿保嵩山太平寨，众十余万，五年正月望日，延寿等击球为戏不设备，守贤潜遣壮士数十人，绿崖蚁附以上，杀其守卒，遂纵兵入，破之，下令禁抄掠，悉收余众以归。不两旬，连天、交牙、兰若、香炉诸寨，皆望风俱下，守贤未尝妄杀一人。蓝田贼王祐聚众据虢州南山，守贤使人招之，祐素惮守贤威略，即以所部降。六年冬十月，卒，年四十六。

子彀嗣。九年，从太师塔海绀卜伐蜀，有功。明年，攻碉门。又明年，征万州，会战于瞿塘峡，获战舰千余艘。十三年，朝行在，授河东道行军万户，兼总管。进兵攻成都，由广元出葭萌，度木爪坡。宋人闻彀至，潜伏以待，彀谍知之，令众衔枚疾进，伏兵不敢动，径克成都。宪宗南伐，彀造浮桥济援兵，且断宋人往来之路。会江涨，浮桥断，宋将率舟师万艘逆战，彀以所部先犯之，诸军继进，遂大捷。明日，帝召诸将谓曰：“汝辈平日自负鸷勇，及临敌，不能为朕立尺寸功。独李彀摧锋陷阵，视敌蔑如，言勇者如彀乃可耳。”赐白金二百五十两。中统三年，改河东路总管，佩金虎符。移京兆路，加昭勇大将军。未几，转洺磁路。至元七年正月，卒，年四十九。子惟则，怀远大将军、平阳征行万户。

伯温，守贤从兄也。兄伯通从国王木华黎讨张致，殁于阵，伯温行平阳元帅府事，镇青龙堡。平阳陷，弟守忠被执，金人尽锐来攻，守卒多遁去，部将李成开水门导敌入，伯温登城楼谓左右曰：“吾兄弟受方面之寄，今不幸失利，当以死报国。吾弟已被执，我不可再辱。”即拔剑驱家属投井，以刃植柱，刺心而死。金人登楼，见伯温抱柱目不瞑，咸嗟叹之。

守正，质于木华黎，后为平阳守，活俘虏甚众，授银青荣禄大夫、河东南路兵马都元帅。上党晋阳合兵攻汾州将陷，守正赴援，众寡不敌，别遣老弱百人曳薪扬尘，多张旗帜，敌谓大兵至，遂解去。汾人持牛酒迎犒，且泣谢曰：“幸公完是州，德甚大，愿奉是州以从。”杨铁枪既降复叛，守正擒斩之。轩成据隰州，与守正相拒，中流矢，疮甚，金大将合达复以众来攻，守正裹疮战殁。大帅以其兄守忠代之。

守忠，官至银青荣禄大夫、河东南路兵马都元帅，兼知平阳府事。从攻益都，北还，部将彭智孙乘间据义州叛，守忠长驱抵城下，力战克之。太祖二十二年四月，金将纥石烈真袭攻平阳行营，招讨使权国王按札儿屯于洪洞，守忠援之，师溃婴城自守，副帅夹谷常德潜开东门以纳金兵，城遂陷。金人执守忠至汴，诱使降，守忠骂之，金人怒，置守忠铁笼中，炙死。

何实，字诚卿，大宁人。父道忠，金北京留守。实少孤，依叔父以居，家人常入卧内，见一青蛇蜿蜒被中，骇而视之，乃实也。及长，通诸国译语，骁勇善骑射，远近之民慕其雄略，咸倾心归附。张鲸既纳款，复以叛诛，鲸弟致亦谋叛，使问于实，实叱之曰：“天命今在朔方，汝等为不轨，徒自毙耳。”乃籍户口一万、兵三千来归。国王木华黎与论兵事，奇变百出，甚称之，引见太祖，献军民之数，帝大悦，赐鞘剑一，命从木华黎充前锋。时致据锦州，实与贼遇于神水县，挺身陷阵，大破之，木华黎奏赐鞍马、弓矢，以功为帐前军马都弹压。十二年，木华黎平河北、山东，使实率四千人徇曹、濮、恩、德、泰安、济宁诸州，。薄潍州，与木华黎会，迁兵马都镇抚。十二年，从攻大同、雁门及石、隰等州，引兵掠太原、平阳、河中、京兆，所向款附。木华黎录其功，表实为元帅左监军。木华黎卒，子孛鲁嗣，武贵既降复叛据邢州，实率所部围之，立云梯先登，城破，贵遁走，逐北四十里，斩首二百余级，实下令敢有剽掠者斩，军中肃然。孛鲁命实戍邢州，抚恤凋残，邢民敬爱之。孛鲁征西夏，分织匠五百户置局课织，以实领之。太祖二十二年，赐金虎符，便宜行元帅府事。邢州岁屡饥，请移织匠局于博州，孛鲁从之。悯实劳瘁，檄东平严实，与之分治军民。博州兵燹后，公私扫地，实以丝数印会子权行一方，民获贸迁之利。太宗二年，收诸将金符。九年，实入觐，贡金币纹绮三篚。次陵州，遇寇，实纵击，毙二十余人，生擒十余人。朝于幄殿，帝欢甚，命所获寇勿杀，仍以赐实。是日，赐坐，与论军中故事良久，曰：“卿效力有年，朕欲授以征行元帅，后当重任。”实叩头谢曰：“臣披坚执锐，从事锋镝二十余年，身被十余创，右臂不能举，已为废人。臣不敢辱命，愿辞监军之职，幸得元佩金符，督治工匠。”帝默然不悦，命之射，实谢不能。命入宿卫，密使人觇之，实臂果不能举。始俞其请，赐宴，取金符亲佩之，授以汉字宣命，充御用局人匠达鲁花赤，子孙世其官。更赐白貂帽、减铁系腰、貂衣一袭、弓一矢百，遣归。宪宗七年，卒。子九人，孙十七人。子崇礼，授应奉翰林文字、同知制诰，兼国史院编修官。

刘亨安，其先范阳人，后迁辽东川州。国王木华黎经略辽东，其兄世英率宗人隶麾下，分兵收燕、赵、云、朔、河东，以功充行军副总管。河东被兵之后，民物凋残，世英言于木华黎曰：“建国以民为本，今平阳诸路遗民殆尽，异日我师复至，孰给转输？收存恤亡，此其时也。”木华黎善之。以绛州边地，难其人，授世英绛州节度使，兼行帅府事。世英卒，无子，国王孛鲁命其族兄德仁袭职，金将移剌布哈攻绛州，城陷死之。孛鲁承制以亨安领其众，奏赐金虎符，授镇国上将军、绛州节度使、行元帅府事，兼观察使。太宗二年冬，从大军入关。明年春，从克凤翔。四年，从败金人于三峰山。五年，从平蔡州。既而宋兵入汴趋洛阳，元帅塔察儿使亨安拒之，与宋军遇龙门北，撝戈突阵，众乘之，宋师大溃，追奔百余里，塔察儿拊其背曰：“真骁将也。”延坐诸将之右，劳赐甚厚。八年，从都元帅塔海征蜀，围成，都亨安为先锋，大破宋兵于城下，生擒其将陈侍郎。有乔长官与亨安争功，未几，攻城，乔为炮所伤，亨安负之以出，乔感愧。亨安从军十年，所获金帛悉推与将佐，故士卒乐为之用。六皇后称制二年二月，卒，子贞嗣职。

薛塔剌海，大兴人。太祖引兵至北口，塔剌海帅所部三百余人来归，帝命佩金符。为水军炮手元帅，屡有功，进金紫光禄大夫，佩虎符。为水军炮手及诸色人匠都元帅便，宜行事，从征西域，俱以炮立功。太宗四年，从睿宗假道金房，败金兵于钧州三峰山。又从下南京，取鄢陵、扶沟。四月，卒。

子夺失剌，袭为都元帅，略地江淮，卒于军。弟军胜袭，宪宗八年，从宪宗征蜀，攻苦竹崖、大良平、青居山，破重庆、马湖、天水，赐白金、鞍马，授武卫军炮手元帅。中统三年，李璮据济南叛，又以炮克其城。至元五年，从围襄阳，卒。

丞相阿暐欲以千户刘添摄帅府事，子四家奴年方十六，请从军自效，帝壮而许之。八年，始袭父爵。十年，从阿里海涯克樊城，四家奴以用炮论功第一。十一年，从丞相伯颜渡江，至郢州，先登，克之。十二年，授武节将军。六月，与宋将夏贵战于峪溪口，夺其船二百余艘。十一月，屠常州。十二月，取平江。十三年，攻镇巢，进围扬州，守臣李庭芝弃城走，追获之。九月，进阶怀远将军，将兵徇浙东。遂入福建，与宋人战于滦江，破之。十六年，进阶镇国将军，留镇扬州。二十二年，改为万户。卒。

高闹儿，女直人。事太祖，从征西域。复从阔出太子、察罕那演伐宋，累有功，授金符，总管管领山前十路工匠军。宪宗悯其老，命子元长袭职。

元长从世祖渡江，攻鄂，还镇随州。至元二年，移镇李阳堡。五年，从元帅阿暐建白河口、新城、鹿门山等处城堡，围襄樊。七年，充季阳军马总管。十年，从攻樊城，先登。十一年，从渡江，与宋人战，杀三百余人，夺其船及铠仗，以功赐虎符，擢宣武将军。进兵丁家洲，败宋将孙虎臣等，夺其船及铠仗无算。又败夏贵于焦湖。从攻常州，先登。又从攻杭州。宋平，护送宋太后幼主至京师。以功进怀远大将军、万户。二十一年，从镇南王脱欢征安南，追袭安南世子于海口，夺其战舰以还。二十二年，进安远大将军、李阳万户府万户。是年夏，复以兵追袭安南世子于三叉口，中毒矢卒。

子灭里干，初直宿卫，袭父职，领兵戍广东，寻移戍惠州，平谭大獠、朱珍等。元贞元年，移戍袁州，盗蔡陀头以众犯境，一战获之。寻南恩盗起，复以兵歼之。还，卒于袁州。赠怀远大将军、李阳万户府万户、轻车都尉、渤海郡侯。

王义，字宜之，真定宁晋人，世业农。义有胆智，沉默寡言。金人迁汴，河朔盗起，县人推义摄县事，称为都统。木华黎兵至城下，义率众以宁晋归焉。入觐，太祖赐骏马二匹，授宁晋令，兼赵州以南招抚使。时乱后农皆失业，所在人相食，宁晋东薮泽周回百余里，中有小堡曰沥城，义曰：“沥城虽小而完，且有鱼藕菱芡之利，不可失也。”留偏将李直守宁晋，自率众保沥城，由是归附者众。金将李伯祥据赵州，木华黎遣义袭其城。会大风雨，义帅壮士挟长梯疾趋，夜四鼓登城，杀守埤者，城中乱，伯祥挺身走天坛寨，一州遂定。木华黎承制授义赵州知州，兼赵、冀二州招抚使。

太祖十二年，从大军南取洺州，还至唐阳西九门，遇金监军纳兰率冀州节度使柴茂等将兵万余北行，义伏兵桑林，先以百骑挑之，诱纳兰至桑林，伏起，金兵大乱奔还，获纳兰二弟及万户李虎。十三年，拔束鹿，进攻深州，守将以城降。顺天都元帅张柔上其功，擢深州节度使，兼深、冀、赵三州招抚使。金将武仙以兵四万攻束鹿，谕军士曰：“束鹿兵少，城无楼橹，一日可拔也。”义固守月余，仙不能克。一夕义召将佐曰：“今城守虽固，然外无援兵，粮食将尽，岂可坐而待毙！”椎牛飨士，率精锐三千衔枚夜出，直捣仙营仙军乱，乘暗攻之，斩馘数千人，仙率余众遁还，悉获其军资器仗。木华黎闻之，遣使送银符十，命义赐有功者。十五年，拔冀州，获柴茂，械送军前戮之，授龙虎卫上将军、安武军节度使、行深、冀二州元帅府事，赐金虎符。十六年，仙复遣其将卢秀、李伯祥陷沥城，率战舰数百艘沿河而下，义以舟师截其下流，邀击之，士卒皆习水战，敌莫能当，擒秀。伯祥退保沥城，义引兵拔之，伯祥遁走。邢州盗赵大王聚众数千，据任县固城水寨，真定史天泽集诸道兵攻之不能下，义引兵薄其城，一鼓破之，获赵大王、侯县令等，余党悉平。义乃布教令，招集散亡，督劝农功，深、冀之间遂为乐土。未几，卒。

奥敦世英，女真人，其先世仕金，为淄州刺史。大兵下山东，州民奉世英及弟保和迎降，皆授为万户。世英倜傥有武略，由万户迁德兴府尹。时金经略使苗道润率众欲复山西，世英拒战败之，将尽杀所俘，其母责之曰：“汝华族也，畏死而降，岂可歼同类以立威！”名世英感母言皆宥之。未几，巡部至定襄，卒于军。

保和由万户升昭勇大将军、德兴府元帅，赐虎符，改雄州总管。寻以元帅领真定、保定、顺德诸道农事，垦田二十余万亩。改真定路劝农事，兼领诸署，赐居第、弓矢、裘马，给户食其租。年五十六致仕。保和四子：希恺、希元、希鲁、希尹。

希恺袭父职，皇太后赐以锦服，曰：“无坠汝世业。”大军伐宋，置军储仓于汴、卫，岁输河北诸路粟以实之，分冬月三限，失终限者死，吏征敛舞法病民尤甚，希恺知其弊而宽之，事集民无罹法者。寻以劝农使兼知冀州，蒙古军占民田久不归，希恺夺而返之，军无怨言。至元二年，迁顺天府治中。三月，改顺德府。又逾月，擢知河中府，秩满归。时阿合马专政，官以贿成，希恺不往见之，降武德将军，知景州，数月卒。

希元，彰德路漕运使。希鲁，澧州路总管。

希尹，中统三年，李璮叛，世祖命丞相史天泽讨之，希尹谒天泽面陈利害，愿从军自效，天泽试以骑射，壮之，命充真定路行军千户。与贼战，矢无虚发，贼败走入城中，希尹请深沟高垒，不战而坐待其困，天泽从之，璮就擒。至元十一年，枢密院录其功，自右卫经历六迁至同知广东道宣慰司事，卒。

田雄，字毅英，北京人。以骁勇善骑射知名，金末署军都统。太祖兵至北京，雄率众出降，隶国王木华黎麾下，从平兴中、广宁诸郡，定府州县二十有九；又从攻邢、相二州及鄜、坊、绥、葭诸州，俱有功。木华黎承制授隰、吉二州刺史，兼镇戎军节度使，行都元帅府事，平汾西霍山诸寨。既而金兵至，雄不能守，弃隰州归于木华黎。太祖十七年，以木华黎命授河中帅，听石天应节制。

太宗二年，从攻西和、兴元，赐金符，授行军千户，召为御前先锋。别将一军攻克桢州雷家堡，招纳河南降附，得户三万七千有奇，民皆安堵。五年，授镇抚陕西总管京兆等路事。雄披荆棘，立官府，开陈祸福，招徕堡寨之未降者，获其人皆慰遣之，由是归附者日众。雄乃教民力穑，京兆大治。事闻，赐金符。定宗元年，入觐于和林，以疾卒，年五十八。后追封西秦王。子大明袭职知京兆等路都总管府事。

与雄同隶木华黎部下者有河州人史千，木华黎南下，千率众迎降，授镇西元帅，佩金符。从太宗围凤翔，又从大军略汉中，取河南，俱有功，诏领平阳、太原两路兵，戍关中，为田雄之副，后告归，卒于家。

张拔都，昌平人。太祖南征，拔都率众来降，愿为前驱，遂从大将罕都虎征河西诸蕃，屡战，流矢中颊不少却，帝闻而壮之，赐名拔都，罕都虎亦专任之。金亡，罕都虎为炮手诸色军民人匠都元帅，守真定，卒无子，以拔都代之。及罕都虎兄子赡阇长，拔都请于朝，归其职于瞻阇。后卒于家。

子忙古台，从宪宗攻钓鱼山、苦竹隘二城，亲冒矢石，屡挫而不沮，以勇闻。中统元年，赐银符，预议炮手军府事。寻易金符，为行军千户，从征襄樊有功，卒。

子世泽袭，从丞相伯颜南征，大小十余战，皆有功。又从平广西。明年，收琼、万诸州，拜宣武将军、行军总管。未几，迁行军副万户，加明威将军。从镇南王伐交趾，既还，议再举，有万户脱欢当行，病不能起，世泽曰：“吾祖父以力战荷国厚恩，吾蒙其余泽，当输忠王室，岂可苟为自安计耶？”请代脱欢行，人服其义勇云。

张荣，清州人，后徙鄢陵。从石抹明安降，太祖赐虎符，授怀远大将军、元帅左都监，领军匠从太祖征西域诸国。十五年八月，至西域莫阑河，不能涉，太祖召问济河之策，荣请造船，以一月为期，乃督工匠造百船，及期师毕济，太祖赏其功，赐名兀速赤。十八年七月，擢镇国上将军、水军炮手元帅。十九年七月，从国王孛罗征河西。二十一年，从征关陕五路。十月，攻凤翔，炮伤右髀，赐银三十锭，养病于云内州。太宗二年七月卒，年七十三。

子奴婢，袭佩虎符、炮军水手元帅，领诸色军匠。太宗伐金，命由关西小口收附金昌等州。授怀远大将军，累迁辅国大将军，领蒙古汉军守均州。宋兵来袭，奴婢大败之。复与宋兵战，流矢中右臂。中统三年卒，年七十五。

子君佐，袭佩虎符，水军炮手元帅，戍蔡州。五年，从都元帅阿暐攻襄阳。至元八年，调守襄阳一字城、橐驼岭，攻南门牛角堡，破之。攻樊城，亲立炮摧其角楼。十年，襄阳降。参政阿里海牙以宋降将吕文焕入朝，敕召蒙古、汉人万户凡二十人陛见，各以功受赏，君佐预焉，命还镇。十一年，从大军渡江，至沙洋，丞相伯颜命率炮手军攻其北面，焚城中民舍几尽，遂破之，赐良马、金鞍、金段。又以火炮攻阳逻堡，破之。十二年，从大军与宋将孙虎臣战于丁家洲，复从丞相阿暐攻扬州，是年冬，又从诸军破常州。十三年，擢怀远大将军，率所部屯真、扬二州间，绝宋粮道，宋制置李庭芝、都统姜才弃城走，扬州平，以君佐为安庆府安抚司军民达鲁花赤。

十四年春，安庆野人原及司空山天堂贼将攻安庆，君佐密侦知之，时城兵仅数百人，君佐命扼贼出没要道，贼不敢入，乃袭陷黄州。大军复黄州，授君佐为黄州达鲁花赤。十五年，加镇国上将军，仍水军炮手元帅。十九年，命率新附汉军万人修胶、莱河，以通漕运。二十一年，兼领海道运事。是年卒。

孙威，浑源人。幼有巧思，金贞祐间，应募为兵，以骁勇称。及来降，守将表授义军千户，从军攻潞州、凤翔，皆有功。善为甲，尝以意制蹄筋翎根铠以献，太祖亲射之，不能彻，大悦，赐名伊克乌兰，佩以金符，授顺天安平怀州河南平阳诸路工匠都总管。威突战不避矢石，帝劳之曰：“汝纵不自爱，独不为吾甲计乎！”因召诸将问曰：“汝等知所爱重否？”诸将对皆失旨，太宗曰：“能捍蔽汝等以立功名者，非威之甲耶？尔辈何言不及此！”复赐威锦衣。威性仁慈，恐民有横被屠戮者，辄以简工匠为言，全活之。卒年五十八。至大二年，赠中奉大夫、武备院使、神川郡公，谥忠惠。

子拱，袭顺天安平怀州河南等路甲匠都总管，巧思如其父，常制甲二百八十袭以献。至元十一年，别制垒盾，其制张则为盾，敛则合而易持，世祖以为古所未有，赐币帛旌之。丞相伯颜南征，以甲胄不足，诏诸路集民匠分制，顺天、河间甲匠先期毕工，且绘虎豹异兽之形，大为帝所称叹。十五年，授保定路治中。岁饥，议开仓赈民，或曰：“宜请于朝。”拱曰：“救荒事不可缓，若得请而后发粟，则民馁死矣。苟见罪，吾自任之。”遂发粟四千五百石以赈饥民。

二十二年，除武备少卿，迁大都路军器人匠总管、工部侍郎。成宗即位，典朝会供给，赐银百两、织纹段五十匹、帛二十五匹、钞万贯。元贞二年，授大同路总管，兼府尹。大德五年，迁两浙都转运使。盐课旧二十五万引，岁有亏负，拱至增五万引，恢辨虽充，民无扰累，遂为定额。九年，改益都路总管，兼府尹，仍出内府弓矢、宝刀赐之。卒于官，赠大司农、神川郡公，谥文庄。




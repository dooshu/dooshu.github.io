18　八十縷爲一升之升訓


「布八十縷爲一升」，鄭謂：「升當作登。登，成也。」喪服篇「冠六升」注文。〇疏曰：「云『八十縷爲升』者，此無正文，師師相傳言之。是以今亦云『八十縷謂之宗』，宗即古之升也。」吴仁傑兩漢刊誤補遺曰：「今織具曰簆，以成之多少爲布之精麤。大率四十齒爲一成，而兩縷共一齒。」正合康成之説。【原注】衰三升，其麤者。緇布冠三十升，其細者。

【元圻案】爾雅釋詁下：「登，成也。登，陞也。」邵氏正義曰：「陞當作升。」






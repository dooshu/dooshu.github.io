陈尚书祠

陈靖献公迪，宣城人，徇建文难，族且尽。一乳媪芮氏，窃公襁褓儿逸诸窦中。既八岁，媪且死，泣曰：「子陈氏儿也，我不言，谁知者！」事遂闻。时文皇怒稍解，诏戍登州。四世而侍御公鼎以直显，尚书公其学继之，为登右族。予校士蓬莱，因谒公祠，为文以祭之，兼赋是诗。
呜呼维靖献，九死断人肠。
宗祊馀白骨，墟墓发幽房。
猗与公始生，实维我陵阳。
天命垂一发，瓜瓞沧海旁。
柱史既鹊起，尚书弥鹰扬。
孤凤将九雏，厥声何煌煌。
始知苌弘血，万古腾光芒。
明禋并岳渎，正气升扶桑。
灵旗邈彷佛，披发游大荒。
嗟予复何为，零泪沾衣裳。



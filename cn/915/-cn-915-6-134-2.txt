◇大槐赋（并序）

余去许都，将归洛京。舍于嵩岳之下，而植斯树焉。遂作赋曰：

有殊世之奇树，生中岳之重阿。承苍昊之纯气，吸后土之柔嘉。若夫赤松、王乔、冯夷之伦，逍遥茂荫，濯缨其滨。望轻霞而增举，垂高畅之清尘。若其含真抱朴，旷世所希。降夏后之卑室，作唐虞之茅茨。洁昭俭以骄奢，成三王之懿资。故能著英声于来世，超群侣而垂晖。仰瞻重干，俯察其阴。逸叶横被，流枝萧森。下覆灵沼，上蔽高岑。孤鹄徘徊，寡雀悲吟。清风时至，恻怆伤心。将骋轨以轻运，安久留而涕淫。（《艺文类聚》八十八）


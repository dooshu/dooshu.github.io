99　周陽由與汲黯俱爲忮　吕成公論汲黯眼高四海


酷吏周陽由傳：「與汲黯俱爲忮，司馬安之文惡，俱在二千石列，同車未嘗敢均茵伏。」【原注】漢書作「馮」。吕成公曰：「吾觀汲黯廷折公孫弘，質張湯，揖衞青，案：史記汲鄭列傳：「黯數質責湯於上前曰：『公上不能褒先帝之功業，下不能抑天下之邪心，安國富民，使囹圄空虚，二者無一焉。』」又：「上方向儒術，尊公孫弘。而黯嘗毁儒，面觸弘等徒懷詐飾智以阿人主取容。」又：「大將軍青既益尊，然黯與亢禮。人或説黯，黯曰：『夫以大將軍有揖客，反不重耶？』」所謂『眼高四海空無人』者也。此東坡題李太白真語。彼周陽由孤豚腐鼠，何足以辱同車，而反謂黯不敢均茵馮？班固之陋至此。」愚按：班史實本於史記。

【全云】馬、班不應顛倒至此。或者黯與陽由同列而相惡，故不得已而同車，不肯均茵耳。其曰不敢則繆語也。

【方樸山云】同車未敢均茵伏，專承司馬安句，不關汲黯。

【元圻案】史記文意，蓋謂陽由與黯俱有堅忮之行，故雖以司馬安之文惡，同列而不敢均茵耳。若謂黯亦不敢均茵，則「與黯俱爲忮」句當云「汲黯文忮」矣。其誤蓋由於索隱「二人同載車上」之語。王楙野客叢書謂「黯蓋遠之，非畏之」，則司馬安又將何説？然言「與黯俱爲忮」，終是擬非其倫也。






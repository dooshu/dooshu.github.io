○立郢王嗣谦为皇太子制

树之后王，所以辑宁黎献；承之储副，所以安固宗祧。故能崇四术之科，为万国之本。长幼君臣之序，齿胄知归；温文恭敬之风，群生攸属。古之制也，其在兹乎。郢王嗣谦聪睿夙成，端庄特秀。三雍礼乐，必也生知；五官词藻，居然暗合。体道为器，非假於学问；资灵授德，自符於神解。夏弦春诵，地义天经。立人之道既彰，为子之诚皆著。今昇平在运，中外咸宁，将有事於元良，固不逾於三善，宜光近日之敏，俾则前星之耀。宜以来年正月四日备礼册为皇太子。所司准式。


夕霁，杜陵登楼寄韦繇





《元和郡县志》：杜陵，在京兆府万年县东南二十里。胡三省《通鉴注》：自汉宣帝起杜陵邑，至后汉为县，属京兆。隋迁京城，并杜陵入大兴县，唐改大兴曰万年。



浮阳灭霁景，[一]万物生秋容。登楼送远目，伏槛观群峰。[二]原野旷超缅，关河纷错重。[三]清辉映竹日，翠色明云松。蹈海寄遐想，还山迷旧踪。徒然迫晚暮，未果谐心胸。结桂空伫立，[四]折麻恨莫从。[五]思君达永夜，[六]长乐闻疏钟。[七]

[一]张协诗：“浮阳映翠林。”吕向注：“浮阳，日光也。”谢灵运诗：“浮阳灭清辉。”



[二]《楚辞》：“坐堂伏槛，临曲池些。”王逸注：“槛，楯也。”



[三]鲍照诗：“绮肴纷错重。”



[四]《楚辞》：“结桂枝兮延伫。”王逸注：“延，长也。伫，立也。结木为誓，长立而望也。”



[五]《楚辞》：“折疏麻兮瑶华，将以遗兮离居。”



[六]谢灵运诗：“行觞奏悲歌，永夜继白日。”



[七]徐陵《玉台新咏序》：“厌长乐之疏钟。”《三辅黄图》：长乐宫，本秦之兴乐宫也。高皇帝始居栎阳，七年，长乐宫成，徙居长安城。《三辅旧事》、《宫殿疏》皆云，兴乐宫，秦始皇造，汉修饰之，周回二十里。






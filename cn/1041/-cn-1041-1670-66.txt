章甫　即事

平边活国不关侬，昼永新添炙背功。

鸠妇仳离天欲雨，鹊巢低稳岁多风。

一弹指顷韶光半，微破颜时梦事空。

但得余生无病恼，从渠南北与西东。

章甫

章甫　即事

暑雨何时了，江云不肯开。

穷途惟有死，薄俗动相猜。

怪事供诗卷，閒愁付酒杯。

欲从湖海去，安得小舟来。

章甫

章甫　即事

俯仰怜身世，飘零玩岁时。

道途多异说，客子有新诗。

日落乾坤惨，风生草木悲。

高楼空北望，清泪不胜垂。

章甫

章甫　即事

天意诚难测，人言果有不。

便令江海竭，未厌虎狼求。

独下伤时泪，谁陈活国谋。

君王自神武，况乃富貔貅。

章甫

章甫　即事

门静悠悠日，春愁淡淡天。

风尘殊未已，形影自相怜。

有客还诗债，无人与酒钱。

感时歌慷慨，忧国泪潺湲。

章甫

章甫　即事

风急收残雨，花轻点客衣。

江山争秀发，燕雁不同飞。

异县交游少，中原信息稀。

王师战甚苦，方解蔡州围。

章甫

章甫　即事

弟妹今安在，飘零各贱贫。

诗成难寄远，目断更伤神。

风俗殊方异，交情白首新。

辛勤营一饱，媿此百年身。

章甫

章甫　即事

探报无虚日，淮东有捷音。

周王方北伐，蠢动敢南侵。

四海当多事，群公在一心。

祖宗功业盛，德泽结民深。

章甫

章甫　即事

两淮仍蜀道，群寇再侵寻。

不戒兵犹火，唯夸旅若林。

皇图终复古，天意亦难谌。

咨尔无猖獗，须思后患深。

章甫

章甫　即事

群寇仍猖獗，城边即弃捐。

休兵虽上策，讲信竟虚传。

人事今如此，天心恐未然。

忍令唇齿地，重此染腥羶。

章甫

章甫　即事

初失清河口，駸駸遂逼人。

余生偷岁月，无处避风尘。

精锐看诸将，谋谟仰大臣。

愞夫忧国泪，欲忍已沾巾。

章甫


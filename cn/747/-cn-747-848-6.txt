○对县令不修桥判

长安万年县坐“去岁霖雨不修城内桥”，被推桉诉云，各有司存不伏科罪。

中京帝宅，上洛星桥，宫城俯临，九重密迩。康庄或断，一切停留。架海鼋鼍，谁看往迹。填河乌鹊，不见新营。冠盖相喧，遏红尘而不度。车徒竞拥，驻白日而移阴。修构既在科须，差遣诚归正典。事合属於将作，不可责以亲人。诉者有词，请停推劾。


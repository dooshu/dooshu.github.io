【论臣寮奏带指使差遣札子〈至和元年九月，兼三班院。〉】

臣等勘会本班见管使臣至八千余员。其入仕之源，既已冗滥，及差遣之际，又多有因缘，附权贵者侥幸多门，致孤寒者怨嗟不已。伏见近年文武臣寮出外任者，多带指使随行，不久便奏乞监押、巡检差遣，仍多指定去处陈乞。亦有元只是诸司职掌人奏带随行，后来改转班行，并不曾历短使、监当差遣，便入监押、巡检亲民，亦无合入远近路分，取便指射有职田处。朝廷以重违臣寮奏请，更不勘会差遣资序、路分远近、合与不合入得，便行差除，相继成例，近日渐多，合行厘革。臣今欲乞今后臣寮奏带随行指使之人，及三年已上，并只与理为一任，候归班依例差遣外，更不得陈乞差遣，所贵止绝侥幸。今取进止。


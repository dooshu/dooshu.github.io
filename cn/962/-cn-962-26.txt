姜特立　晨起信笔

老翁夜不寐，最爱晨起早。

既欣邻鸡鸣，更喜林乌噪。

红日忽上窗，亟呼具衣袄。

下床一炉火，便觉春浩浩。

须臾盥洗罢，觉我神气好。

须眉白如银，大似商山皓。

因思履道贤，六十未为老。

本朝六君子，二张同一赵。

陈杜与郑公，富贵俱寿考。

嗟我亦何人，八十明年到。

不敢拟前贤，后来何足道。

粪丸夸隋珠，但可付一笑。

耳目幸聪明，时时吟续藁。

金钗虽零落，杯酒不草草。

姜特立

姜特立　晨起信笔

姜子胸中有至乐，青山白云也不恶。

不求作佛不求仙，却笑时人用心错。

乐天兜率堕渺茫，徐福神山更辽邈。

丈夫天地要同流，俯仰随化吾何求。

太虚为体隘九州，不须更述逍遥游。

姜特立


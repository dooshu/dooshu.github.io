○恭跋　御製詩後 【 御製詩】

氣莊雅

臣聞自古人君有盛德大業者。其積慮深長。而詒謀悠久。必日與文學法從之臣。論道而經邦。當情意洽孚之時。或相與賡歌、或褒以詩章。或燕之內殿。君臣之間實同魚水非直以為觀美所以禮賢俊示寵恩而昭四方也有如唐之文皇。宋之太宗。其事書之簡編者可以見之矣。　皇明紀號洪武之八年、秋八月甲午、　皇上覽川流之不息。水容澄爽。油然有感于宸衷。陋尹程秋水賦。言不契道。乃親更為之賦。成　召禁林群臣觀之。且曰卿等亦各撰賦以進臣率同列。研精覃思。鋪敘成章。詣　東皇閣次第投獻。　上皆親覽焉復置品評於其間巳而賜坐。　敕太官進天廚奇珍。內臣行觴。觴巳、上顧臣曰、卿何不盡飲、臣出跽奏曰。臣荷　陛下聖慈。賜臣以醇酎。敢不如　詔。第臣年衰邁。恐不勝桮酌。志不攝氣。或愆于禮度無以上承　寵光爾。　上曰卿姑試之、臣即席而飲、將徹、　上復顧臣曰、卿更宜釂一觴、臣再起固辭、　上曰、一觴豈解醉人乎、卒飲之、臣舉觴至口端。又復瑟縮者三。　上笑曰男子何不慷慨為、臣對曰、天威咫尺闇。不敢重有所瀆。勉強一吸至盡。　上大悅臣顏面變頳。頓覺精神遐漂。若行浮雲中。　上復笑曰卿宜述一詩、朕亦為卿賦醉歌、二奉御捧黃綾案進。　上揮翰如飛須臾成楚辭一章臣既醉下筆傾欹。字不成行列。甫綴五韻。　上遽召臣至。命編修官臣右。重書以遺臣。遂諭臣曰、卿藏之以示子孫、非惟見朕寵愛卿、亦可見一時君臣道合、共樂太平之盛也、臣行五拜禮叩首以謝、　上更敕給事中臣善等賦醉學士歌云臣既退竊自念曰臣本越西布衣粗藉父師明訓。弗墜箕裘之業而巳。一旦遭際　聖明。遣使聘起之。踐歷清華。地躋禁近。無一朝不覲日月之光如此者凡十又七年即可作年譜叨冐　恩榮。敻絕前比。所幸犬馬之力未衰。誓將竭奔走之勞以圖報稱。今天寵屢加。雲翰之章。照燭下土。臣竊自靖度何足以堪之雖然傳有之、泰山不讓土壤、故能成其大河海不擇細流、故能就其深、王者不去卻眾庶、故能明其德、洪惟　皇上尊賢下士、講求黃虞治道度越于唐宋遠甚、雖以臣之至愚。亦昭被非常之殊渥。六合之廣。其有抱藝懷才者。孰不思踊躍奮厲以揚於　王庭哉。臣按南有嘉魚之詩曰、君子有酒。嘉賓式燕以樂。序者謂太平之君子。至誠樂與賢者共之也。　皇上恩寵之便蕃。抑過之矣。又按天保之詩有曰、罄無不宜。受天百祿。降爾遐福。惟日不足序者謂臣能歸美以報其上臣雖無所猷為。願持此頌禱於無窮哉。古者侈君之命、勒諸鼎彜、藏諸宗廟、嗣世相傳、以至於永久、臣敢竊援斯義、礲玉為軸、裝禠成卷、什襲珍藏、以顯示來裔、給事中臣善等應制諸詩附錄其後、而賢士大夫聞風慕豔而有作者、又別見左方云是歲九月戊午朔、具官臣金華宋濂謹記、

皇明經世文編卷之二








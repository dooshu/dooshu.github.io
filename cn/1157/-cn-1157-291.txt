●卷二百九十一　象纬考十四

○流星星陨

《春秋》鲁庄公七年夏四月辛卯夜，恒星不见（恒，常也，谓常见之星。辛卯，四月五日，月光先尚微，盖时无雲，日光不以昏没）。夜明也。夜中，星陨如雨（如，而也。夜半乃有雲，星落而且雨，其数多，皆记异也。日光不匿，恒星不见，而云夜中者，以水漏知之）。与雨偕也（偕，俱也）。《公羊传》：恒星者何？列星也。列星不见，则何以知夜之中星反也（反者，星复其位）？如雨者何？非雨也，非雨则曷为谓之如雨？《不修春秋》曰："雨星不及地尺而复（《不修春秋》谓史记言。古者谓史记为春秋）。"君子修之曰："星霣如雨（明其状似雨耳。不当言雨星不言尺者。霣则为异，不以尺寸录之），何以书？记异也。《榖梁传》：恒星者，经星也（经，常也，谓常列宿）。日入至於星出，谓之昔不见者可以见也。夜中星陨如雨（如，而也。星既陨而复雨。陨，云敏反。复，扶又反），其陨也如南，是夜中与（星既陨而雨，必晦暝，安知夜中乎？与，音馀。暝，亡定反）？《春秋》著以传著，疑以传疑（明实录也。传，真专反），中之几也，而曰夜中著焉耳（几，微也。星既陨而雨，中微难知，而曰夜中，自以实著尔，非臆度而知。度，徙各反）。何用见其中也？失变而录其时，则夜中矣（失星变之始，而录其己陨之时，检录漏刻，以知夜中）。其不曰恒星之陨何也？我知恒星之不见，而不知其陨也。我见其陨而接於地者，则是雨说也（言我见从上来接於下，然後可以言雨星。今唯见在下，故曰陨星，我见之。见，音如字，注曰雨，於仕反，注同）。著於上，见於下，谓之雨；著於下，不见於上，谓之陨，岂雨说哉（解经不得言雨星而言陨星也。郑君日：众星列宿，诸侯之象。不见者是，诸侯弃天子礼仪法度也。刘向曰：陨者象诸侯，陨坠失其所也。又中夜而陨者，象不终其性命，中道而落）。

僖公十六年春王正月戊申朔，陨石于宋，五（陨，落也。闻其陨，视之石，数之五，各随其闻见先後而记之。庄七年，星陨如雨，见星之陨而坠於四远若山若水，不见在地之验。此则见在地之验，而不见始陨之星。史各据事而书之也）。陨星也（但言星，则嫌星使石陨，故重言陨星）。

秦始皇三十六年，荧惑守心，有坠星下东郡，至地为石。或刻其石曰："始皇死而地分。"始皇闻之，遣御史逐问莫服，尽取石旁人诛之，燔其石。

汉惠帝三年，陨石绵诸，一（绵诸，道也，属天水部）。

孝武帝元光中，天星尽摇。上以问候星者。对曰："星摇者，民劳也。"後伐四夷，百姓劳於兵革。

武帝征和四年二月丁酉，陨石雍，二，天晏无雲，声闻四百里（雍，扶风之县。晏，天昏也）。

昭帝始元中，流星下燕万载宫极，东去（李奇曰："极，屋梁也，或曰，极，栋也。三辅间名栋为极。寻栋东去也。延笃谓之堂前阑楯也"）。法曰"国恐，有诛（详五星凌犯门）。"元平元年二月甲申晨，有大星如月，有众星随而西行。乙酉，〈牜羊〉雲如狗，赤色，长尾三枚，夹汉西行。大星如月，大臣之象，众星随之，众皆随从之象也。天文以东行为顺，西行为逆，此大臣欲行权以安社稷。占曰："太白散为天狗，为卒起。卒起见，祸无时，臣运柄。〈牜羊〉雲为乱君。"到其四月，昌邑王贺行淫辟，立二十七日，大将军霍光乃白皇太后废贺。三月丙戌，流星出翼、轸东北，干太微，入紫宫。始出小，旦入大，有光，入有顷，声如雷，三鸣止。占曰："流星入紫宫，天下大凶。"四月癸未，宫车晏驾。

元帝建昭元年正月戊辰，陨石梁国，六。

成帝建始元年九月戊子，有流星出文昌，色白，光烛地，长可四丈，大一围，动摇如龙蛇形，有顷，长五六丈，大四围所，诎折委曲，贯紫宫西，在斗西北子亥间，後诎如环，北方不合，留一刻许。占曰："文昌为上将贵相。"时帝舅王凤为大将军，其後宣帝舅子王商为丞相，皆贵重任政，凤妒商，谮罢。商自杀，亲属皆废黜。　四年正月癸卯，陨石藁，四，肥累，一（皆县名，属真定）。阳朔三年二月壬戌，陨石白马，八（东郡之县名）。　四年闰月庚午，飞星大如缶，出西南，入斗下。占曰："汉使匈奴。"明年，单于死，汉遣使往吊。　鸿嘉二年五月癸未，陨石杜衍，三（南阳之县名）。永始二年二月癸未，夜过中，星陨如雨，长一二丈，绎绎未至地灭（师古曰："绎绎，光采貌。"），至鸡鸣止。谷永对曰："日月星晨烛临下土，其有石陨之异，则遐迩幽隐靡不咸睹。星辰附离於天，犹庶民附离王者也。王者失道，纲纪废顿，下将叛去，故星叛天而陨，以见其象。《春秋》记异，星陨最大，自鲁严以来，至今再见。臣闻三代所以丧亡者，皆繇妇人群小，湛湎於酒（湛读曰沈，又音耽，下亦同）。《书》云：'乃用妇人之言，四方之逋逃多罪，是信是使（师古曰："《周书》、《泰誓》也，言纣惑於妲己，而昵近亡逃罪人，信用之。"）'。诗曰'赫赫宗周，褒姒灭之（师古曰："《小雅》、《正月》之诗也。己解於上。灭，许悦反）。''颠覆厥德，荒沈于洒（师古曰："《大雅》、《板》之诗也。刺王倾败其德，荒废政事而耽酒。"）。'及秦所以二世而亡者，养生太奢，奉终太厚。方今国家兼而有之，社稷宗庙之大忧也。"京房《易传》曰："君不任贤，厥妖天雨星。"　元延元年三月，陨石都关一（山阳县名）。四月丁酉日餔时，天暝晏，殷殷如雷声，有流星头大如缶，长十馀丈，皎然赤白色，从日东南去，四面或大如盂，或如鸡子，燿燿如雨下，至昏止。郡国皆言星陨。《春秋》星陨如雨，为王者失势，诸侯起伯之异也。其後王莽遂专国柄。王氏之兴萌於成帝时，是以有星陨之变，後莽遂篡国。　绥和元年正月辛未，有流星从东南入北斗，长数十丈，二刻所息。占曰："大臣有系者。"其年十一月庚子，定陵侯淳于长坐执左道下狱死。

哀帝建平元年正月丁未，陨石北地，十。其九月甲辰，陨石虞，二（梁国县名）。

平帝元始二年六月，陨石钜鹿，二。

自惠尽平，陨石凡十一，皆有光燿雷声，成、哀尤屡见。

光武建武十年三月癸卯，流星如月，从太微出，入北斗魁第六星，色白。旁有小星射者十馀枚，灭则有声如雷，食顷止（孟康曰："流星，光迹相连也，绝迹而去为飞也。"）。流星为贵使，星大者使大，星小者使小。太微天子廷，北斗魁主杀。星从太微出，抵北斗魁，是天子大使将出，有所伐杀（《古今注》曰："正月壬戌，月犯心後星。闰月庚辰，火入舆鬼，过轸北。庚申，月在斗，赤如丹者也。"）。十二月己亥，大流星如缶，出柳，西南行入轸，且灭时分为十馀，如遗火状，须臾有声，隐隐如雷。柳为周，轸为秦、蜀。大流星出柳入轸者，是大使从周入蜀。是时光武帝使大司马吴汉发南阳卒三万人，乘船溯江而上击蜀。十二年十一月丁丑，败公孙述兵、杀述。明日，汉入屠蜀城，诛述大将公孙晃、延岑等，所杀数万人，夷灭述妻宗族万馀人以上。是大将出伐杀之应也。其小星射者，及如遗火分为十馀，皆小将相随之象。有声如雷隐隐者，兵将怒之徵也。十二年正月（《古今注》曰："丁丑，月犯轩辕大星。"）己未，小星流百枚以上，或西北，或正北，或东北，二夜止（《古今注》曰："二月辛亥，月入氐，晕珥围角、亢、房。"）。六月戊寅晨，小流星百枚以上，四面行。小星者，庶民之类。流行者，移徙之象也。或西北，或东北，或四面行，皆小民流移之徵。是时西讨公孙述，北征卢芳。匈奴助芳侵边，汉骑将军马武，骑都尉刘纳、阎兴军下曲阳、临平、呼沱，以备胡。匈奴入河中东，中国未安，米榖荒贵，民或流散。後三年，吴汉、马武又徙雁门、代郡、上谷、关西县吏民六万馀口，置常山关、居庸关以东，以避胡寇。自是小民流移之应。十月丁卯，大星流有光，发东井，西行，声隆隆。郗萌占曰："流星出东井，所之国水。"中元二年十月戊子，大流星从西南东北行，声如雷。流星为使。中郎将窦固、扬虚侯马武等将兵西征也。

孝明永平元年四月丁酉，流星大如斗，起天市楼，西南行，光照地。流星为外兵，西南行为西南夷。是时益州发兵，击姑复蛮夷大牟替陵，斩首诣洛阳。七年正月戊子，流星大如杯，从织女西行，光照地。织女，天之贵女，流星出之，女主忧。其月癸卯，光烈皇后崩。

孝章建初元年二月甲寅，流星过紫宫中，长数丈，散为三，灭。为大人忌。後四年，明德皇后崩。　六年七月丁酉夜，有流星起轩辕，大如拳，历文昌，馀气正白向西，如文昌，久久乃灭。

孝和永元元年正月辛卯，有流星起参，长四丈（《古今注》曰："大如拳，起参东南。"），有光，色黄白（《古今注》曰："癸亥，镇在参，又有流星大如桃，色赤，起太微东蕃。"石氏曰："镇守参，有土功事。"）。二月，流星起天棓，东北行三丈所灭，色青白。壬申夜，有流星起太微东蕃，长三丈。三月（《古今注》曰："戊子，土在参。"）丙辰，流星起天津（《古今注》曰："星大如桃，起天津，东至斗，黄白，频有光。"）壬戌，有流星起天将军，东北行（《古今注》曰："色黄，无光。"）。参为边兵，天棓为兵，太微天廷，天津为水，天将军为兵，流星起之皆为兵。其六月，汉遣车骑将军窦宪、执金吾耿秉，与度辽将军邓鸿出朔方，并进兵临私渠北鞮海，斩虏首万馀级，获生口牛马羊百万头。日逐王等八十一部降，凡三十馀万人。追单于至西海。是岁七月，又雨水漂人民，是其应也。　二年二月丁酉，有流星大如桃，起紫宫东蕃，西北行五丈稍灭（《古今注》曰："三月甲子，火在亢南端门第一星南。乙亥，金在东井。"）。四月丙辰，有流星大如瓜，起文昌东北，西南行，至少微西灭。有顷音如雷声，已而金在轩辕大星东北二尺所（《古今注》曰："丁丑，火在氐东南星东南。"）。八月丁未，有流星如鸡子，起太微西，东南行四丈所消。十月癸未，有流星大如桃，起天津，西行六丈所消。十一月辛酉，有流星大如拳，起紫宫西，行到胃消。　三年九月丁卯，流星大如鸡子，起紫宫西南，至北斗柄间消（《尾紫宫》占曰："有流星出紫宫，天子使也。色赤言兵，色白言丧，色黄言虫，色青言忧，色黑言水。出皆以所之野命东、西、南、北。"）。紫宫天子宫，文昌、少微为贵臣，天津为水，北斗主杀。流星起，历紫宫、文昌、少微、天津，文昌为天子使，出有兵诛也。窦宪为大将军，与其弟笃、景、女弟婿郭举等坐谋不轨，伏诛。　六年六月己丑，流星大如桃，起参北，西至参尾南，稍有光。　七年正月丁未，有流星起天津，入紫宫中灭，色青黄，有光。　八年九月辛丑，夜有流星大如拳，起娄。　十一年五月丙午，流星大如瓜，起氏，西南行，稍有光，白色（《古今注》曰："六月庚辰月入毕中。"）。占曰："流星白，为有使客，大为大使，小亦小使。疾期疾，迟亦迟。大如瓜为近小，行稍有光为迟也。又正王日，边方有受王令者也。明年二月，蜀郡旄牛徼外夷白狼搂薄种王唐缙等率种人口十七万归义内属，赐金印紫绶钱帛。　十四年十一月丁丑，有流星大如拳，起北斗魁中，北至阁道，稍有光，色赤黄，须臾西北有雷声。　十六年十月辛亥，流星起钩陈，北行三丈，有光，色黄。　元兴元年二月庚辰，有流星起角、亢五丈所。四月辛亥，有流星起斗东，北行到须女。七月己已，有流星起天市五丈所，光色赤。闰月辛亥，水、金俱在氐（巫咸曰："辰星守氐，多水灾。"《海中占》曰："天下大旱，所在不收。"《荆州星占》："太白守氐，国君大哭。"）。流星起斗，东北行至须女。须女，燕地。天市为外军。水、金会，为兵诛。其年辽东貊人反，钞六县，发上谷、渔阳、右北平、辽西乌桓讨之。

殇帝延平元年九月，陨石陈留四。传曰陨星也。董仲舒以为从高反下之象。或以为庶人惟星，陨，民困之象也。

顺帝永和三年二月辛丑，有流星大如斗，从西北东行，长八九尺，色黄赤，有声隆隆如雷。

桓帝延熹七年二月癸亥，陨石右扶风，一，鄠又陨石，二，皆有声如雷。

灵帝光和元年四月癸丑，流星犯轩辕第二星，东北行，入北斗魁中。流星为贵使，轩辕为内宫，北斗主杀。是天子大使将出，有伐杀也。至中平元年，黄巾贼起，上遣中郎将皇甫嵩等征之，斩首十馀万级。　中平中夏，流星赤如火，长三丈，起河鼓，入天市，抵触宦者星，色白，长三丈，後尾曲屈，食顷乃灭，状似枉矢。占曰："枉矢流发，其宫射，所谓矢当直而枉者，操矢者邪枉人也。"六年，大将军何进谋尽诛中官，中官觉，於省中杀进，俱两破灭，天下遂大坏乱。

蜀後主建兴十三年，诸葛亮率大众伐魏，屯於渭南。有长星赤而芒角，自东北西南流，投亮营，三投再还，往大还小。占曰："两军相当，有大流星来走军上反坠军中者，皆破败之徵也。"九月，亮卒於军，焚营而退，群帅交怒，多诛残。

魏明帝景初二年，宣帝围公孙文懿於襄平。八月丙寅夜，有大流星长数十丈，白色有芒鬣，从首山东北流，坠襄平城东南。占曰："围城而有流星来走城上及坠城中者破。"又曰："星坠，当其下有战场。"又曰："凡星所坠，国易姓。"九月，文懿突围走，至星坠所被斩，屠城，坑其众。

元帝景元四年六月，有大流星二，并如斗，见西方，分流南北，光炤地，隆隆有声。按占："流星为贵使，星大者使大。"是年，锺、邓克蜀，二星盖二帅之象。二帅相背，又分流南北之应。锺会既叛，三军愤怒，隆隆有声，兵将怒之徵也。晋武帝泰始四年七月，星陨如雨，皆西流。占曰："星陨为百姓叛。西流，吴人归晋之象也。"二年，吴夏口督孙秀率部曲二千馀人来降。太康九年八月壬子，星陨如雨。《刘向传》言："下去其上之象。"後三年，帝崩而惠帝立，天下自此乱矣。

惠帝泰安二年十一月辛已，有星昼陨中天北下，光变白，有声如雷。按占曰："营首，营首所在，下有大兵，流血。"明年，刘、石攻略并州，多所残灭。王浚起燕代，引鲜卑攻掠邺中，百姓涂地。有声如雷，怒之象也。　永兴元年七月乙丑，星陨有声。二年十月，星又陨有声。占同上。是後，遂亡中夏。

怀帝永嘉元年九月辛卯，有大星如日，自西南流於东北，小者如斗，相随，天尽赤，声如雷。占曰："流星为贵使，星大者使大。"是年五月，汲桑杀东燕王腾，遂据河北。十一月，始遣和郁为征北将军，镇邺西。田甄等大破汲桑，斩於乐陵。於是以甄为汲郡太守，弟兰钜鹿太守。小星相随者，小将副帅之象也。司马越忿魏郡以东平原以南皆党於桑，以赏田甄等，於是侵掠桑地。有声如雷，忿怒之象也。十二月丁亥，星流震散。按刘向说，天官列宿在位之象，其众小星无名者众庶之类，此百官众庶，将流散之象也。是後天下大乱，百官万姓流移转死矣。　四年十月庚子，大星西北坠，有声。寻而帝蒙尘於平阳。

元帝永昌元年七月甲午，有流星大如瓮，长百馀丈，青赤色，从西方来，尾分为百馀岐，或散。时王敦乱，百姓流亡之应也。

成帝咸康三年六月辛未，流星大如二斗魁，色青赤，光燿地，出奎中，没娄北。按占："为饥，五榖不藏。"是月大旱饥。　六年二月庚午朔，有流星大如缶，光燿地，出天市，西北入太微。占曰："大人当之。"八年六月，成帝崩。

穆帝永和八年六月辛已，日未入，有流星大如三斗魁，从辰巳上，东南行。晷度推之，在箕、斗之间，盖燕分也。按占"为营首。营首之下流血滂沱"。是时慕容俊僭称大燕，攻伐无巳。　十年四月癸未，流星大如斗，色赤黄，出织女，没造父，有声如雷。占曰："燕、齐有兵，百姓流亡。"其年十二月，慕容俊遂据临漳，尽有幽、并、青、冀之地。缘河诸将奔败，河津隔绝。慕容恪攻齐。

海西公太和四年十月壬申，有大流星西下，有声如雷。明年，遣使免袁真为庶人。桓温征寿春，真病死，息瑾代立，求救於苻坚。温破苻坚军。六月，寿春城陷。

孝武太元六年十月乙卯，有奔星东南，经翼、轸，声如雷。占曰："楚地有兵，军破，百姓流亡。"十二月，苻坚荆州刺史梁成、襄阳太守阎震率众伐竟陵，桓石虔击大破之，生擒震，斩首七千，获生口万人。声如雷，将帅怒之象也。十三年闰月戊辰，天狗东北下，有声。占曰："有大战，流血。"自是後，慕容垂、翟辽、姚苌、苻登、慕容永并阻兵争强。十四年正月，彭城妖贼又称伪号於皇邱，刘牢之破灭之。三月，张道破合乡、太山，向钦之击破之。

安帝隆安五年三月甲寅，流星赤色众多，西行经牵牛、虚、危、天津、阁道，贯太微、紫宫。占曰："星庶人类，众多西行，众将西流之象。经天子庭，主弱臣强，诸侯兵不制。"其年五月，孙恩侵吴郡，杀内史。六月至京口。於是内外戒严，营阵屯守，刘裕追破之。元兴元年七月，大饥，人相食。浙江以东流亡十六七，吴郡、吴兴户口减半，又流奔而西者万计。十月，桓元遣将击刘轨，破走之。轨奔青州。

石勒末年，星陨於邺东北六十里，初赤黑，黄雲如幕，长数十丈，交错如雷震声，坠地，气热如火，尘起连天。时有耕者往视之，土犹然沸，见一石方尺馀，青色，而轻击之，声如磬。未几，石勒死，虎杀其子而自立。

宋文帝永嘉十年十二月，有流星大如瓮，尾长二十馀丈。

梁武帝天监十年九月丙申，天西北隆隆有声，赤气下至地。占曰："天狗也，所往之乡有流血，其君失地。"其年十二月，马仙琕大破魏军，斩馘十馀万，克复朐山城。中大通四年七月甲辰，星陨如雨。占曰："星陨，阴失其位，灾害之象萌也。星陨如雨，人民叛，下有专讨。大人忧。"其後侯景狡乱，以忧崩，人众奔散，皆其应也。太清三年，有流星长三十丈，堕武军。

元帝承圣元年十二月，星陨吴郡。　三年十一月，周人围江陵，有流星坠城中。

陈文帝天嘉六年三月丁卯，日入後，众星未见，有流星白色，大如斗，从太微间南行，尾长尺馀。占曰："有兵与丧。"明年帝崩，少帝废。

後魏道武帝登国四年三月丁未，有大流星东南行，尾属地六七丈，有声。九年，有星坠於河北，声如雷震，光明烛天地。

文成帝兴安元年五月辛亥，流星大如五斗许，西南为六七段，有声。

献文帝大安元年十一月乙酉，有流星照地，啾啾有声。

孝静帝武定四年九月丁未，高祖围玉壁城，有星坠於营，众驴皆鸣。占曰："破军杀将。"高祖不豫，次年崩。

周武帝天和三年二月庚午，有流星大如斗，出在摄提，流至天津灭，有声如雷。建德六年十二月癸丑，流星大如月，西流，有声，蛇行屈曲，光炤地。占曰："兵大起，下有战场。"戊辰平旦，有流星大如三斗器，色赤，出紫宫，疑着天，乃北下。占曰："人主去其宫殿。"是月，营州刺史高宝宁反。其明年帝总戎北伐。後年帝崩。

宣帝大成元年六月丁卯，有流星一，大如鸡子，出氐中，西北流，有尾迹，长一丈所，入月中即灭。占曰："不出三年，人王忧。"又曰："有亡国。"静帝幽闭之应。己丑，有流星一，大如斗，色青，有光明照地，出营室，抵壁入浊。　二年四月乙丑，有星大如斗，出天厨，流入紫宫，抵钩陈乃灭。占曰："有大丧，兵大起，将军戮。"又曰："臣犯上，主有忧。"其五月，帝崩。隋公执国政，大丧，臣犯主之应。赵王、越王以谋执政被诛。又荆、豫、襄三州诸蛮反，尉迟迥王谦司马消难各举兵畔，不从执政，终以败亡。此皆大兵起，将军戮之应也。五月甲辰，有流星一，大如三斗器，出太微端门，流入翼，色青白，光明照地，声若风吹幡旗。占曰："有立王若徙王。"又曰："国失君。"其月己酉，帝崩。刘昉矫制以隋公受遗诏辅政，终受天命，立王、徙王，失君之应也。七月壬子，岁星、太白合於张，有流星大如斗，出五车，东北流，光明烛地。隋文帝开皇元年十一月己巳，有流星，声如隤墙，光烛地。占曰："流星有光有声，名曰天保，所坠国有喜。"其九年，平陈，天下一统。五年八月戊申，有流星数百，四散而下。占曰："小星四面流行者，庶人流移之象。"其九年，平陈，江南士人悉播迁京师。十九年十二月乙未，星霣於渤海。占曰："王失其位，灾害之徵也。"又曰："大人忧。"

炀帝大业十一年十二月戊寅，大流星如斛，坠贼卢明月营，破其冲輣，压杀十馀人。占曰："奔星所坠，破军杀将。"其年，王充击卢明月城，破之。十二年五月癸巳，大流星陨於吴郡，为石。占曰："有亡国，有死王，有大战，破军杀将。"其後大军破逆贼刘元进於吴郡。八月壬子，有大流星如斗，出王良、阁道，声如隤墙。癸丑，大流星如瓮，出羽林。　十三年五月辛亥，大流星如瓮，坠於江都。占曰："其下有大兵战，流血破军杀将。"明年帝遇弑。

唐高祖武德三年十月已未，有星陨於东都，隐隐有声。

太宗贞观二年，天狗陨於夏州城中。　十四年八月，有星陨於高昌城中。十六年六月甲辰，西方有流星如月，西南行三丈乃灭。占曰："星甚大者，为人主。"十八年五月，流星出东壁，有声如雷。占曰："声雷者，怒象。"　十九年四月己酉，有流星向北斗杓而灭。

高宗永徽三年十月，有流星贯北极。　四年十月十日，睦州女子陈石真反，婺州刺史崔义元讨之，有星陨於贼营。　乾封元年正月癸酉，有星出太微，东流，有声如雷。　咸亨元年十一月，西方有流星，声如雷。　调露元年十一月戊寅，流星入北斗魁中。乙已，流星烛地有光，使星也。

武后延载元年六月，幽州都督孙佺讨奚契丹，出师之夕，有大星陨於营中。

中宗神龙三年三月丙辰，有流星声如颓墙，光烛天地。　景龙二年二月癸未，有大星陨於西南，声如雷，野雉皆偢。　景雲元年八月己未，有流星出五车，至上台灭。九月甲申，有流星出中台，至相灭。　大极元年正月辛卯，有流星出太微，至相灭。

元宗开元二年五月乙卯晦，有星西北流，或如瓮，或如斗，贯北极，小者不可胜数，天星尽摇，至曙乃止。占曰："星，民象；流者，失其所也。"《汉书》曰："星摇者民劳。"　十二年十月壬辰，流星大如桃，色赤黄，有光烛地。占曰："色赤为将军使。"　天宝三载闰二月辛亥，有星如月，坠於东南，坠後有声。

肃宗至德二载，贼将武令珣围南阳。四月甲辰夜中，有大星，赤黄色，其长数十丈，光烛地，坠贼营中。十一月壬戌，有流星大如斗，东北流，长数丈，蛇行屈曲，有碎光迸出，占曰："是谓枉矢。"

代宗广德二年六月丁卯，有妖星陨於汾州。十二月丙寅，自乙夜至曙，有星流如雨。　大历二年九月乙丑，昼有星如一斗器，色黄，有尾长六丈馀，出南方，没於东北。东北於中国，则幽州分也。　三年九月乙亥，有星大如斗，北流，有光烛地，占为贵使。　六年九月甲辰，有星西流，大如一斗器，光烛地，有尾，迸光如珠，长五丈，出婺女，入天市南垣灭。　八年六月戊辰，有流星大如一升器，有尾，长丈馀，入太微。十二月壬申，有流星大如一升器，有尾，长二丈馀，出紫微入浊。十年三月戊戌，有流星出於西方，如二升器，有尾，长二丈，入浊。　十二年二月辛亥，有流星如桃，尾长十丈，出匏瓜，入太微。

德宗建中四年八月庚申，有星陨於京师。　兴元元年六月戊午，星或什或伍而陨。　贞元三年闰五月戊寅，枉矢坠於虚、危。　十四年闰五月辛亥，有星坠於东北，光烛如昼，声如雷。

宪宗元和二年十二月己已，西北有流星亘天，尾散如珠。占曰："有贵使。"　四年八月丁丑，西北有大星，东南流，声如雷鼓。　六年三月戊戌，日晡，天阴寒，有流星大如一斛器，坠於兖、郓间，声震数百里，野雉皆偢，所坠之上，有赤气如立蛇，长丈馀，至夕乃灭。时占者以为"日在戌，鲁分也"。不及十年，其野主杀而地分。　九年正月，有大星如半席，自下而升，有光烛地，群小星随之。四月辛已，有大流星，尾迹长五丈馀，光烛地，至右摄提西灭。十二年九月己亥甲夜，有流星起中天，首如瓮，尾如二百斛舡，长十馀丈，声如群鸭飞，明若火炬，过月下西流，须臾，有声砻砻，坠地，有大声如坏屋者三，在陈、蔡间。十四年五月已亥，有大流星出北斗魁，长二丈馀，南抵轩辕而灭。占曰："有赦。赦视星之大小。"十五年七月癸亥，有大星出钩陈，南流至娄灭。

穆宗长庆元年正月丙辰，有大星出狼星北，色赤，有尾迹，长三丈馀，光烛地，东北流至七星南灭。四月，有大星坠於吴，声如飞羽。七月乙已，有大流星出参西北，色黄，有尾迹，长六七丈，光烛地，至羽林乃灭。八月辛已，东北方有大星自雲中出，色白，光烛地，前锐後大，长二丈馀，西北流入雲中灭。　二年四月辛亥，有流星出天市，光烛地，隐隐有声，至郎位灭。市者，小人所聚。郎在天建中，主宿卫。六月丁酉，有小星陨於房、心间。闰十一月丙申，有流星大如斗，抵中台上星。　三年八月丁酉夜，有大流星如数斗器，起西北，经奎、娄，东南流，去月甚近，迸光散落，坠地有声。　四年四月，紫微中，星陨者众。七月乙卯，有大流星出天舡，犯斗魁枢星而灭。占曰："有舟楫事。"丙子，有大流星出天将军东北，入浊。

敬宗宝历元年正月乙卯，有流星出北斗枢星，光烛地，入浊。占曰："有赦。"二年五月癸已，西北有流星，长三丈馀，光烛地，入天市中灭。占为有诛。七月丙戌，日初入，东南有流星，向南灭，以晷度推之，在箕、斗间。八月丙申，有大流星出王良，长四丈馀，至北斗杓灭。王良，奉车御官也。

文宗太和四年六月辛未，自昏至戊夜，流星或大或小，观者不能数。占曰："民失其所，王者失道，纲纪废则然。"又曰："星在野象物，在朝象官。"七年六月戊子，自昏及曙，四方流星，大小纵横百馀。八年六月辛已，夜中，有流星出河鼓，赤色，有尾迹，光烛地，迸如散珠，北行近天棓灭，有声如雷。河鼓为将军。天棓者，帝之武备。　九年六月丁酉，自昏至丁夜，流星二十馀，纵横出没，多近天汉。　开成二年九月丁酉，有星大如斗，长五丈，自室、壁西北流，入大角下没。行类枉矢，中天有声，小星数百随之。十一月丁丑，有大星陨於兴元府署寝室之上，光烛庭宇。三年五月乙丑，有大星出於柳、张，尾长五丈馀，再出再没。　四年二月乙亥，丁夜至戊夜，四方中天，星流大小凡二百馀，并西流，有尾迹，长二丈至五丈。八月辛未，流星出羽林，有尾迹，长八丈馀，有声如雷。羽林，天军也。十二月壬申，蚩尤旗见。

武宗会昌元年六月戊辰，自昏至戊夜，小星数十，纵横流散。占曰："小星，民象。"七月庚午，北方有星，光烛地，东北流，经王良，有声如雷。十一月壬寅，有大星东北流，光烛地，有声如雷。　四年八月丙午，有大星如炬火，光烛天地，自奎、娄扫北方七宿而陨。　六年二月辛丑夜中，有流星赤色如桃，光烛地，有尾迹，贯紫微入浊。

懿宗咸通六年七月乙酉，甲夜，有大流星长数丈，光灿如电，群小星随之，自南徂北。其象南方有以众叛而之北也。　九年十一月丁酉，有星出，如匹练，亘空，化为雲而没，在楚分。是谓长庚，见则兵起。　十三年春，有二星从天际而上，相从至中天，状如旌旗，乃陨。九月，蚩尤旗见。

僖宗乾符二年冬，有二星，一赤一白，大如斗，相随东南流，烛地如月，渐大，光芒猛怒。　三年，昼有星如炬火，大如五升器，出东北，徐行，陨於西北。　四年七月，有大流星如盂，自虚、危，历天市，入羽林灭。占为外兵。　中和元年，有异星出於舆鬼，占者以为恶星。八月己丑夜，星陨如雨，或如杯如碗者，交流如织。庚寅夜亦如之。至丁酉止。　三年十一月夜，星陨於西北，如雨。光启二年九月，有大星陨於扬州府署延如阁前，声如雷，炎光烛地。十月壬戌，有星出於西方，色白，长一丈五尺，屈曲而陨。占曰："长庚也，下则流血。"三年五月，秦宗权拥兵於汴州北郊，昼有大星陨於其营，声如雷，是谓营头。其下破军杀将。

昭宗乾宁元年夏，有星陨於越州，後有光，长丈馀，状如蛇。或曰枉矢也。三年六月，天暴雨，雷电，有星大如碗，起西南，坠於东北，色如鹤练，声如群鸭飞。占为奸谋。　光化元年九月丙子，有大星坠於北方。　三年三月丙午，有星如二十斛舡，色黄，前锐後大，西南行。十一月，中天有大星，自东缓流如带，屈曲，光凝著天，食顷乃灭。是谓枉矢。　天复三年二月，帝至自凤翔，其明日，有大星如月，自东浊际西流，有声如雷，尾迹横贯中天，三夕乃灭。　天祐元年五月戊寅，乙夜雨晦暝，有星长二十丈，出东方，西南向，首黑、尾赤、中白，枉矢也。一曰长星。二年三月乙丑，夜中有大星出中天，如五斗器，流至西北，去十丈许而止，上有星芒，炎如火，赤而黄，长丈五许，而蛇行，小星皆动而东南，其陨如雨，少顷没。後有苍白气如竹丛，上冲天中，色瞢瞢。占曰："亦枉矢也。"

梁太祖乾化元年十一月，甲辰夜，东方有流星如数升器，出毕宿口，曳光三丈馀，有声如雷。

後唐庄宗同光三年六月甲申，众星交流；丙戌，众星交流。庚寅夜一鼓，西南有流星约七十馀，皆有尾迹，西南流；其年七月，皇太后崩。辛卯，众小星流於西南。九月丁未，天狗堕，有声如雷，野雉皆偢。

明宗天成元年六月乙未，众小星交流。　二年三月庚申，众小星流於西北。三年，自正月至於六月，宗人、宗正摇不止。　长兴元年九月辛酉，众小星交流而陨。丙戌夜二鼓初，东北方有小流星入北斗魁灭。至五鼓初，西北方次北有流星，状如半升器，初小後大，速流入奎灭，尾迹凝天，屈曲似雲而散，光明烛地。又东北有流星，如大桃，出下台星，向西北速流，至斗柄第三星旁灭。五鼓後至明，中天及四方有小流星百馀，流注交横。六月庚午，众星交流。七月乙亥朔，众星交流。

闵帝应顺元年二月丁酉，众星流於西北。

末帝清泰元年九月辛丑，夜五鼓初，有大星如五斗器，西南流，尾迹长数丈，色赤，移时盘屈如龙形，蹙缩如二铧，相斗而散。又一星稍小，东流，有尾迹凝成白气，食顷方散。

晋高祖天福三年三月壬申，夜四鼓後，东方有大流星，状如三升器，其色白，尾迹长二尺馀，屈曲流出河鼓星东三尺东流丈馀灭。

周世宗显德元年正月庚寅，有大星坠，有声如雷，牛马皆逸，京城以为晓鼓，皆伐鼓应之。　三年正月癸亥，五鼓後有大星出南斗，东北流丈馀灭。

宋太祖建隆元年正月戊午，有星出东北方，如半升器，青赤色，北行，初小後大，尾迹断续，光烛地。九月癸亥，有星出昴，大如缶。十二月戊辰，有星如半升器，青赤色，出参旗西南，慢行而没，苍光烛地。　三年五月乙丑，天狗堕西南。占曰："其地有兵。"後王师讨西蜀，孟昶既降，草寇连年方定。　四年二月丙午，有星如桃，色赤，如弧矢，东南没，有光明。　乾德二年二月乙丑，有星如三升器，黄白色，出太微五帝南，速行至外厨没，其体散落，光烛地。三年六月丁巳，有星如桃，色黄赤，出北斗魁，经太微垣北，过角西，渐大，行五尺馀没，尾迹凝天，有光明。十二月丁已，有星出天河，青白色，南行至天仓没，初小後大，如半升器，光烛地。　四年正月乙未，有星出社星，青白色，速行，尾迹三丈馀，初小後大，没，有光明。四月甲寅，有星出天乳，青赤色，如升器，东南行，贯房没，光烛地。闰八月己丑，有星出天船，如升器，青白色，西北速行，没於文昌。　五年七月戊子，有星出大角，如升器，青白色，北行没，明烛地。　六年六月已卯，有星出河鼓，如升器，慢行，明烛地。　开宝三年九月庚午，广州民见众星皆北流。知星者言刘氏当举国以归中原，明年广南平。四年八月辛卯，有星出织女，西北行，尾迹三丈馀，没，久有声。　五年八月乙已，有星出王良，西北行四丈，有声而散。占云："有声，怒也。主使出。"七年九月甲午，有星出室，西北行，星体散落，有声，明烛地。

太宗太平兴国二年三月丙午，有大星出天棓，光烛地。　三年十月甲寅，有星出天船，赤黄色，如二升器，至天棓，星体散，明烛地。七月辛巳，有星如称权，没於娄。八月壬寅，有星出紫微钩陈东，如碗大，赤黄色，向北速行，近北极没。占曰："外国有使至。"是冬，三佛齐、吐蕃山後两林蛮来贡。雍熙元年十月丁酉，有星出昴，赤色，东南蛇行二丈馀没。占曰："外国使至，又为奸邪之象。"　二年正月壬戌，有星出东井，其大倍於金星，至舆鬼没。占云："四表来贡。"是岁占城、邛部川蛮西南蕃来贡。　四年六月庚戌，酉初有星出西北，色青白，入浊，当戌地，有声如雷。占曰："戌地兵饥流血。"是後李继迁扰西鄙。八月乙亥，有星出天关东，色赤黄，尾贯月。端拱元年四月辛亥，亥时有星出天津，大如醆，赤黄色，蛇行，有声，明烛地，犯天津东北星。占云："枉矢见，逆臣诛。"其年，陈廷山谋叛，磔於市。闰五月辛亥，丑时有星出奎，如半月，北行而没。占云，"有沟渎事"。乙卯，有星出紫微钩陈西，大如醆，色青，尾迹短，赤光照地，北行而没。九月癸丑，有星出西南，如太白，有尾迹，至中天，旁出一小星，行丈馀，又出一小星，相随至五车没。占"主兵战，贼败。"　二年四月辛亥，戌时有星出东南，如升器，色白，坠於氐、房间。占云："宰相出。"明年春，赵普留守西京。壬申，有星出渐台，大如碗，色赤，东南急行，掩左旗，过河鼓没。　晁化元年九月辛已，有星出羽林，色青，南行，光夺月。占曰："禁兵出。"十一月壬午，流星出天关，如半月，南行，历东井、郎位、摄提，至大角东北坠於地，光芒四照，声如隤墙。占曰："秦、燕分，兵疫水旱。"二年正月丙申，有星出水府西，大如杯，色赤黄，经参，其分为三星相从，至天苑东没，光烛地。七月癸酉，有星出雲雨侧，大如杯，色青白，缓行三尺馀没。占云："为大风发屋折木。"　三年三月己酉，未时西北方有星，西北速行，大如杯，色青白，有尾迹。占云："有阴谋，将不和，刑伤兵疫之象，属燕分。"四月已卯，有星出文昌西南，速行至柳，分为二星而没。六月己丑，有星出天市垣屠肆东，色青白，西北慢行丈馀，分为三星，从而没。　四年五月乙未，平明有星东南出南斗，大如杯，色青白，西北行而没。占云："众星没，流星出者，为警动众庶之象。色青白，主兵，急流事速。"　五年八月己酉，常星未见，有星出东方，色青白，东北慢行，入浊没，约出奎、娄间。占为"兵众之象"。九月庚午，有星出昴北，大如杯，缓行，过卷舌，至砺石没。占云："星大事大，缓行事缓，为候兵讨贼杀将之象。"　至道元年四月乙已，常星未见，有星出心北，大如杯，色青赤，急行而坠。占云"兵象。"七月癸丑，有星出危，大如杯，色青白，入羽林没。占云："为兵大起，将军出。"　二年五月辛丑，有星出紫微北，尾迹丈馀，彗而有声，坠於室、壁间。占云："所坠之地，破军杀将。"今坠北方，主北蕃君长灾。五月己未，日未及地五尺间，有星出中天，大如杯，色赤黄，有尾迹，东北速行二丈馀没。占云："动众之象，荆楚有兵疫。"六月己卯，有星出牵牛西，历狗国，光芒丈馀，坠东南，及地无声。又有星出翼，贯天庙，坠於稷星东，光烛地。占云："胡戎狂乱。"又云："兵起，命将宣告庙。"九月丁酉，平明有星出北方，大如杯，东行三丈馀，分为三星，从而没。占云"皇王欲发使慰四方"。　三年九月丁丑，有星二陨於西南，一出南斗；一出牵牛，有光三丈许。

真宗咸平五年三月丙午，有星昼出心，至南斗没，赤光丈馀。八月辛已，有星出营室，大如杯，色白，有光。九月丙申，有星出东方，西南行，大如斗，有声若牛吼，小星数十随之而陨。戊戌，又有星十数，入舆鬼至中台。凡一大星偕小星数十随之，其间两星如升器，大至狼星，壹至南斗没。占曰："燕、朔民流徙。"又曰："有兵不战。"逾年，契丹扰河朔请盟而去。壬子，有星出中天，如缶，尾迹数道如迸火，西流至狼、弧没。　六年五月乙未，有星出王良西，又出北极稍东北，至垣外没，有声如雷。占曰："远邦有归伏者。"其年，高丽、三佛齐、大食、蒲端国并朝贡。七月壬辰，有星出昴，尾迹丈馀，色白，隐隐有声，至狼没。占曰："有赦。"明年改元大赦。二月乙酉，威虏军有星大如斗，历城西北，尾迹长数里，光炤地，落蕃帐，有声如雷者三。占曰："有败兵流血，杀将伏尸。"明年春，李继迁寇西凉府，为潘罗友所败，中流矢死。景德元年十月戊申，天雄军有星出北方，大如斗，陨於西北，赤光丈馀。　二年正月丙子，日未没，有星速流西南，大如杯。占曰："外国大使至。"是冬，契丹使来。四月癸卯，有星北流入天市，如升器，尾迹丈馀。十二月壬子，有星出胃南，声如雷，光烛地。　三年五月乙卯，有星出天津东北，至紫微垣北，分为四星随而没，赤黄，有尾迹。丁酉，有星出胃北，入天囷，迸为数星，光烛地。七月庚申，有星出虚，旁有短彗，声如雷，至东北没，赤光照地。占曰："秦、楚有暴兵。"明年，宜贼叛荆楚发兵。十一月辛丑，有星出中台东北，速流，有声，光烛地。四年六月丙辰，有星出北方，慢流至八榖，迸为数星没，光烛地。七月辛卯，有星出败瓜南，大如杯，漫流，历河鼓，入天市，至宗人东北，迸为二星没，色赤黄，有尾迹。十二月癸已，有星出弧矢，赤黄色，尾迹丈馀，光烛地，速流入浊。占曰："燕、赵饥。"　大中祥符元年二月戊申，有星十馀，急流入浊，色赤黄，有尾迹。五月辛未，有星如太白，出天市垣宗人东南，尾迹丈馀，阔三寸，向北慢流至女床西，分为数星没。九月乙丑，有星出天仓，急流东南，星体散落。二年三月己未，有星如斗器，出天津南，至离珠没，尾迹五尺馀，照地明。占曰："后宫忧。"四月丙申，有星出八榖，如升器，有尾迹，速流，西至五车东，迸为数星没。八月丙申，有星出北斗杓西南，急行至郎将西，分为数段。占曰："燕分饥。"　三年三月丁未，有星出天市宗人东北，如升器，尾迹二丈，至旗，迸为数星没，光烛地。五月丁亥，有星出北斗魁，如桃，色青白，尾迹二丈馀，乙丑，有星出传舍，如桃，色赤黄，至紫微没。壬申，有星出建星，如升器，入南斗没，赤黄，有尾迹。七月庚辰，有星出宗人西，如升器，北流入浊，光照地。八月丁未，有星出贯索，如升器，至帝席没，尾迹光明。九月庚辰，有星出轩辕，如半升器，入太微垣没。十月甲戌，有星出东方，赤黄，无尾迹，分为数星，稍南没。　四年二月辛亥，有星出东方，尾迹赤黄，二丈馀。占为"天保星，所见吉"。四月乙丑，有星出柳，如升器，色赤黄，至翼没。六月壬戌，有星出觜东北，如升器，流入浊。占曰："东北蛮夷忧。"七月壬申，有星出紫微宫，如升器，速流至天皇没。十月戊午，有星出东北，如升器，流入浊。又星出七星南，大如杯，至天稷没，尾迹丈馀。　五年二月戊申，有星出贯索，经库楼，迸为数星没。八月戊午，有星大小二十馀，皆有尾迹，北流。又一星如升器，光烛地，出紫微垣外，尾丈馀，阔三寸许，东北流，至传舍没。占"有大庆大赦"。是冬，圣祖降赦常所不原者。　六年十一月丁巳，有星出太微郎位东，大如杯，色赤黄，有尾迹，至轸北，迸为数星没。占曰："大臣忧。"　七年三月丙戌，有星出南河，大如杯，至玉井没。占曰："秦、齐饥。"四月辛酉，有星出钩陈，大如杯，尾迹，赤黄。占曰："发大使宣急令。"是岁，遣巡抚江准两浙。　八年二月丁卯，有星出郎将北，迸为三星。四月癸丑，有星出亢西，至右摄提，迸为数星，随而没。五月乙酉，有星大如杯，青白色，出人星，至腾蛇没，光烛地。八月己亥，有星出参，大如杯，南流入浊。　天禧元年四月己己，有星出轸，大如杯，至器府北没，光炤地。十二月癸己，有星出东北，大如杯，尾迹，赤黄，急流西南没。　二年八月乙卯，有星二，大如杯，尾迹，赤黄，一出五车，一出狼北，入浊。九月戊子，有星如二升器，出西南河，色赤黄，至柳没。　三年六月乙己，星出昴，大如杯，急流至天仓没。十二月壬寅，有星出轩辕，大如杯，尾迹，黄，慢流至太微垣，久之有声如雷。占曰："女主之庆。"　四年正月丁巳，有星出王良，大如杯，明照地，至腾蛇没。占曰："有大水。"其年秋，京师大雨，河渠壅溢，坏庐舍。　五年四月己未，有星出南方，如二升器，北流入浊，尾迹三丈馀。十月乙已，有星出天津西，大如杯。








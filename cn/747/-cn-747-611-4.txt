○奏广州结好使事由奉诏书谢恩状

右，臣伏奉某月日手诏，令臣速具前件官本末事由闻奏，臣以月日谨具某官归本道事以闻；某月日奏官至，伏奉某月日手诏，所奏某官寻赴广州事宜，具详本末，想宜知悉者。臣伏以纶下於紫霄，明命光於沧海。荣深感极，宠洽心惊，周章失图，欢惕交集。顾臣鄙劣，忝寄藩维，无补涓埃，累更凉燠。矧兹地远，敢望恩加！日月照临之明，无幽不烛；乾坤生成之德，在物莫遗。岂期奏报常仪，特降诏书慰抚。事逾等列，喜万恒情。伏以轩墀一违，岁序三变，谬职愧深於星，荷恩思拜於彤庭。厕清列於班行，峨冠剑而何日。守炎荒之遐服，甘瘴疠以婴身。怀死节之丹诚，愿生还於绛阙。每承存谕之命，更切攀恋之心。臣不胜感恩欢跃屏营之至。


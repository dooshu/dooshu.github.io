◇铁誓

范氏、中行氏反易天明，斩艾百姓，欲擅晋政而灭其君，寡君恃郑而保焉。今郑为不道，弃君助臣，二三子顺天明，从君命，经德义，除谤耻，在此行也。克敌者，上大夫受县，下大夫受郡，士田十万，庶人工商遂，人臣隶围免。志父无罪，君实图之。若其有罪，绞缢以戮。桐棺三寸，不设属辟；素车朴马，无入于兆，下卿之罚也。（《左传》哀二年）


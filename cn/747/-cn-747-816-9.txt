○蠡山庙碑记

越相蠡与大夫种，左右勾践，竟成霸业，乃谋自全之道，轻赍闲行，浮海适齐，自称鸱夷子。或云平吴之後，潜遁之五湖，故今之赤山，即洞庭湖之鄙也。五湖之说不同，愚谓後人所在慕德而祀焉耳。庙在六国後置，靡穷厥始。至皇朝天宝六载，有敕封表其山，亦尝为塞胡祠。会昌年废之，而庙亦随歇。有武夷山人陈庶，慕止学业，诱化村坊，捐金帛而创之，以其祈祷无不应也。《史记》曰：“荆人鬼而越人礻几。”其来尚矣。庶因进士贾，请愚为记。若其地形峭绝，山川向背，即备於陈庶之状云。

殷盈孙

盈孙，赠司空侑孙，广明初为成都诸曹参军。僖宗在蜀，擢太常博士，转秘书少监。终大理卿，赠吏部尚书。


○册和回纥公主文

维大历二年，岁次丁未，五月己酉朔十三日辛酉，皇帝若曰：帝乙归妹，表於《易象》，鲁侯筑馆，列在《春秋》，咨尔第某妹，云汉之姿，联华宸极；河洲之德，著美公宫。整玉笄於锦车，题银榜於毳幕，善修嫔则，载叶蕃情。实资辅佐之功，广我怀柔之道。乌孙下嫁，已申饰配之仪；红绶增荣，爰宠疏封之命。是用册曰某公主，敬承徽礼，可不慎欤！


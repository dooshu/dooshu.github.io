文集卷五十


与钱穆父　一


南省

某启：久以使客纷纷，不奉书，愧仰不可言。辱手教，且审台候胜常。爱子襁负夭丧，想深痛割，惟深照浮幻，一洗无益之悲。至望至望！卷五一





与钱穆父　二


以下俱翰林

某启：前日辱书及次公到，颇闻动止之详，慰浣无量。微疾想由不忌口所致，果尔，幸深戒之。某亦病寒嗽，逾月不除。衰老有疾难愈，岂复如昔时耶？承和揉菊词，次公处幸见之。未由会合，千万顺候自重。匆匆奉启。卷五一





与钱穆父　三


某启：辱书，伏承比来尊体安佳，甚慰所望。毒暑不可过，使客纷纷然，殆不能堪。数日以热毒发疮数处，且告谒休养，以备坤成终日之劳也。奉羡清闲，独无此福。惠茶既丰且精，除寄与子由外，不敢妄以饮客，如来教也。然细思之，子由既作台官，亦不合与吃，薛能所谓“赖有诗情”尔。呵呵。公久外，召还当在旦夕，扫榻奉候矣。不宣。卷五一





与钱穆父　四


某启：长至祝颂之意则深矣，不敢上状，惧烦回答。辱手简，甚荷知照。比日起居佳胜？河间之命，料必难辞，日企来音，少慰久阔。未间，万乞为国自重。不宣。卷五一





与钱穆父　五


某近得家报，王郎子立暴卒于奉符，为之数日悲恸，在告亦缘此也。此君受知于公，想亦为之凄惋。子由远使归来，闻之，烦恼可知。子立只一女子，竟无儿，可伤可伤！冗中，来使告回，不一一。卷五一





与钱穆父　六


某启：两日台候何如？知药力已行，必遂轻安。饮食不减否？何日可出？告令郎写一二字示下。不宣。卷五一





与钱穆父　七


某启：辱示雄篇，古人所谓味无穷而炙逾出者，不肖何敢庶几乎？然三五日间，当试和谢也。入夜布启，草略。不宣。卷五一





与钱穆父　八


以下俱杭州

某启：多日不上问，辱书，感慰之至。比日起居益佳，微疾已痊复。新诗妙曲，得于敲榜间，欣承加惠也。辄复一篇，惟不示人为望。雅奏已行遣，因毁所集也，知之。冬来全少事，时复开樽湖上，但少佳客尔。未由会集，千万以时保卫。不宣。卷五一





与钱穆父　九


承录示元之诗，旧虽曾见之，今得公亲书，甚喜。令跋尾，诗词如此，岂敢挂名其间！呵呵。惠示江瑶，极鲜，庶得大嚼，甚快。北方书问几绝，况有苞苴见及乎？昨日忽得两壶，谨分其一。不罪微浼。某再拜。卷五一





与钱穆父　一〇


令子不及奉书，昨日与杨次公书，有少事托面白，必达。春夏之交，米价必大长，可畏。公必有以待之，幸预以教我。数郡闭粜，大为杭病，江东尤为害也。屡移不报，录得其榜，已削去。依条，灾伤免力胜。民甚悦，恐知。杭酥不佳，已督之矣。卷五一





与钱穆父　一一


今日得宪檄，亦以闽盗恐轶至衢、睦为戒，度亦未遽尔也。惟浙西数郡，水潦既甚，而七月二十一、二、三，三日大雨暴风，几至扫尽。灾伤既不减去岁，而常平之备已空，此忧在仆与中玉。事有当面议不可以尺书尽者，屡以此意招之，绝不蒙留意云。冬初方过，浙西虽子功旦夕到，然此大事，得聚议乃济。数舍之劳，譬如来一看潮，亦自佳事。试告公以此意劝之，勿云仆言也。如何？如何？吾侪作事，十分周备，仅可免过，小有不至，议者应不见置也。米方稍平，更一月必贵。日夜望中玉来。放脚手籴得十余万石，相次漕司争籴军粮及上供，必大翔涌。其他合行遣事，未易一一遽言。愿公因会，度可言即言之。幸甚幸甚！此事，某已两削矣。诸公虽未必喜，然度无不行下之理。卷五一





与钱穆父　一二


某蒙令子寄示五赋，幸甚，且为矩范也。后举又预高等矣。近本州举子数百人来陈状，以习赋者多，乞发解各立分数，已为削去矣。闲知之。小儿差遣，蒙留意，以递中问之矣。非久得报，即驰白也。悚息！悚息！卷五一





与钱穆父　一三


迈拙而愿，既备门下，人又日夕左右，想蒙提诲如子侄，不在区区干祷也。乍到颍，不能无少冗。速遣此人，未能尽意。令子相见都下，不款曲。计今已赴任矣。卷五一





与钱穆父　一四


新刻特蒙颁惠，不胜珍感。竹萌亦佳贶，取笋簟菘心与鳜相对，清水煮熟，用姜芦服自然汁及酒三物等，入少盐，渐渐点洒之，过熟可食。不敢独味此。请依法作，与老嫂共之。呵呵。卷五一





与钱穆父　一五


蒙仲过此，以急欲省觐，不敢攀留，甚愧。闻试得甚佳，旦夕驰贺也。两小儿本令闲看场屋，今日榜出皆捷。新学妨占解名，可愧也。卷五一





与钱穆父　一六


扬州

某启：示谕丽使裁减事，既不出船，何用借买许多什物？已令本州一一依仿裁定矣。幸甚幸甚！条式指定事，即未敢擅，减知之。稍暇别奉状。不罪。卷五一





与钱穆父　一七


以下俱扬州还朝

某启：“匿犀”“伏蜃”之句，所不到也。钦羡钦羡！卷五一





与钱穆父　一八


某启：多日不接奉，思企之深。伏计台候日就康复。欲往见，恐倦接客。乞此示数字。炷艾，必得力也。新诗想多有。不一一。卷五一





与钱穆父　一九


子功数日不相见，省中殊岑寂也。公何日可出乎？卷五一





与钱穆父　二〇


某近蒙回教，令记新斋，恐必不堪用，然亦当试抒思也。曾干告丰令郭、支使孟易一京削。恐新年求者必多，略乞记录。令子必已到。温秀老成，真远器也。冗迫，不尽区区。卷五一





与钱穆父　二一


某启：多日不接奉，思企不可言。辱教字，承起居佳胜。浴会不得暇赴，盖除夜有婚会，两日纷纷也。嘉篇幸蒙录示，“愁人”“泪眼”之句，读之惘然。公达者，何用久尔戚戚？嘉节且一笑为乐，区区之祝也。卷五一





与钱穆父　二二


某启：前日辱简，以妻孥皆病不即答，悚息悚息！阴雨，起居何似？寄颖叔诗，和得，纳去。与公咫尺胡越，何论颖叔也。可叹可叹！其一章未允，方再上也。不一一。卷五一





与钱穆父　二三


某启：伏承莅事之初，虽稍劳神，而吏民欣悚，实为盛事。无由诣贺，但有企渴。辱简，且审起居佳胜。余俟八日廷中可谈。卷五一





与钱穆父　二四


某启：辱示，承起居佳胜。熙帅，鄙意亦欲饯之。公用二日即当趋赴，元日殿门外更议之也。惠贶山芋柑梨，感刻之至。匆匆布谢。不谨。卷五一





与钱穆父　二五


某启：伏暑，伏想起居康胜？老妇病稍加，某亦自伤暑。殊无聊，遂且谒告免词事也。一诗谩呈。电扫庭讼，响答诗筒，亦数年来故事也。呵呵。草，不谨。卷五一





与钱穆父　二六


某启：知盛会早散，能过家庖煮菜夜话否？匆匆。不罪。卷五一





与钱穆父　二七


某启：辱简，承起居佳胜。所约敢不如教，绝早到门。惟少设食，了两碑也。醵饯用二十四。谨诺。卷五一





与钱穆父　二八


赴定州

某启：昨日远勤从者，草草就别，慨怅不已。使至，又辱手诲，仍以高篇宠行，读之增恨怆也。欲和答，人客如织，当俟前路。惠茶，已戒儿曹别藏之矣，非良辰佳客，不轻啜也。令子昆仲，特烦远至，感怍不已。所欲言，非可以笔墨既，想已目击。自余惟若时自爱而已。不宣。卷五一





与李伯时


辱手示及惠新酝，感愧殊深。即日起居佳胜。《洗玉池铭》更写得小字一本，比之大字者稍精。请用陈伯修之说，更刻于石柱上为佳。人还，奉谢。卷五一





与郭功父　一


以下俱杭倅

昨日承顾访，殊慰久阔。经夕起居佳否？某出院本欲往见，以下痢乏力未果，想未讶也。略奉启，布谢万一。卷五一





与郭功父　二


久别，忽得瞻奉，喜慰可量。既以不出，又数日卧病，遂阻言笑，愧悚不可言。稍凉，起居佳否？某下痢虽止，尚羸也。谨奉启布谢。卷五一





与郭功父　三


儿子归来，别无可为土物。御笔一双，赐墨一圭，新茶两饼，皆得之大臣家真物也。不罪浼渎。卷五一





与郭功父　四


辱访临，感怍。独以匆遽为恨。迫行，不往谢，惟宽恕。乍热，万万自重。不宣。卷五一





与郭功父　五


别来瞻仰无穷，风雪凝寒，从者勤矣。辱书，承起居甚佳。为使者即至，必且暂还。惟万万自重。卷五一





与郭功父　六


以下北归

昨辱宠临，久不闻语，殊出意表，盖所谓得未曾有也。经宿起居佳胜？闲居致厚馈，拜赐惭感。只今上谒次，一肉足矣，幸不置酒。卷五一





与郭功父　七


某今日私忌，未敢上谒。辱诗，和呈，为一笑。青皮一片，不以饷公，则无与尝者矣。卷五一





与文与可　一


以下俱徐州

与可抱才不试，循道弥久，尚未闻大用。公议不厌，计当在即。然廊庙间谁为恤公议者乎？老兄既不计较，但乍失为郡之乐，而有桂玉之困，又却不见使者嘴面，得失相乘除，亦略相当也。彭门无事，甚可乐，但未知今夏得免水患否？子由频得书，甚安。示谕秋冬过亲，甚幸甚幸！令嗣昆仲各计安胜，为学想皆成就矣。卷五一





与文与可　二


离浙中已四年，向亦有少浙物，久已分散零落矣。有药玉船两只，献上，恰好吻酌，不通客矣。呵呵。杭州故人颇多，致之不难，当续营之。但恐得后不肯将盛作见借也。卷五一





与文与可　三


近屡于相识处见与可近作墨竹，惟劣弟只得一竿。未说《字说》润笔，只到处作记作赞，备员火下，亦合剩得几纸。专令此人去请，幸毋久秘。不尔，不惟到处乱画，题云“与可笔”，亦当执所惠绝句过状索二百五十匹也。呵呵。卷五一





与文郎


黄州

不审荼毒以来，气力何似？变故如昨，两易晦朔，追慕无穷，奈何奈何！中前人还，辱书，重增哽咽。吾亲孝诚深笃，若不少节哀摧，惟意所及，不以后事为念，何以仰慰堂上之心？惟万万宽中强食。卷五一






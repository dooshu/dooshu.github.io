卷九十八

钦定四库全书

怀麓堂集卷九十八

明　李东阳　撰

文续稿八

哭子録

哭兆先次体斋傅先生韵

少日生儿极苦辛生时成幻死时真光隂倏尔过双眼形影孑然只一身秋榜定夸攀桂手暮归愁对倚门亲哀歌不用存遗稿只恐他年累故人

次韵答方石谢先生

生平在乙怕逢辛此语荒唐却近真江海纵然能比恨乾坤空大不容身文章自与箕裘别骨肉谁兼道义亲欲抱此情那向说先生原是虎伤人

再次体斋先生哭兆先韵

飞凰别後有新雏五色文章衆所无八翼门高还自折九原声断不容呼挥毫对客才空俊蹑屐登山兴已孤检点旧书三万卷百年辛苦为谁图

竹几藤床一病身向来魂梦已成真浮名在世飜为累造物何心也妬人买地南邦空习隐望云东岳苦思亲不应又作吞声别老泪无多不沾巾

因兆先病中韵答方石体斋二先生

两日愁多白尽头谁教骨肉转成仇哀歌激切长侵夜弱质凋零可待秋览胜独回东郡马忆归空买洞庭舟不知死诀非生别犹悔当年误远游

雪里商山半白头岂知山与雪为仇诗肠思苦难禁夜病骨寒多不耐秋九陌风花空匹马五湖烟月自扁舟文章不藉云霄力刚得江山助远游

圭峯董司空寄扇兆先欲焚之柩前以代挂剑且侑以诗因感其义次韵奉答

空江落木夜纷纷远道书来正忆君白发有情怜顾况青云无路叹刘蕡交期聚散三生隔世事盈亏两字分闻道药笼无弃物愿从残稿拾遗文

一握清风万里来故人遥在凤凰台多情欲共香魂语什袭犹烦老手开竹泪有斑和露滴燎烟无力被风回不知地下还知否地下如知亦可哀

和王古直哭兆先韵二首

漫道人琴一夜亡哀弦谁写故人章才如卞玉元名楚命比童乌不姓扬华表城头真浪语干将地下有龙光画图指点趋庭事恨杀多情杜古狂【杜堇愳别号古狂尝为兆先作领庵图】极知世事如春梦不信人生有昼游今日眼看埋玉树当年心许撞烟楼空劳挂剑来吴季翻悔藏书似邺侯多少西湖湖上水一时和泪共东流

次陈都御史韵八首

夜台闻哭声哭远声渐迩谁知握手悲翻甚倒衣喜痛定两无言灯前黯相视我时饵汤药僵卧方拥被忆别亦须臾神交岂疑似笑谈劳记忆意态极摹拟共期鱼龙化未爱鸾和峙朅来经月病愁绪结不理慰藉有深辞通家二三士哀歌感今昔高谊一生死死者恐弗闻生者犹在此忘情固非义情剧乃为累有涙欲成河东流浩无涘

其二

向时科举业有戒在歌诗宁图目前捷秘彼胸中奇遗文不多得往事何能追幸当英俊塲犹得亲驱驰虽非尽精力庶以输情私今我忽触目读之但嗟咨一读废宵眠再读忘晨炊三读辍掩卷起立向堦墀平生趋庭事所得仅如斯他日蓼莪篇谁当歌父兮

其三

振衣思崇冈濯缨受清沚渠生不出户有兴谅非迩如闻解吾意直欲远城市归与志不遂辗转劳梦寐买田复卜居此计方未已渠在我不归渠亡我安恃为官累妻孥世路纷皆是渠虽未知道臭味颇予似登高忽不见望远如有俟犹恨独归迟青山负双履

其四

文章若山斗跬步劳攀跻道德若渔猎终焉费筌蹄长涂不易至志士恨每齎吾子独何为超然出羣迷如居百物市贵不数象犀如观大海津怪不骇鲸鲵伤哉不复见永矣含悲凄

其五

交情若市易世路如棋枰空歌伐木篇幽谷无丁丁吾儿托英俊意气千钧轻心当断金石兴岂躭盃觥父行友郑庄长者过陈平文成衆所贵名在汝不争贤哉西台彦重此骨肉情譬如乔松枝下有葛藟萦脉脉青云外谁当和友声

其六

幽人甘固穷达者不讳死物理多偏颇吾生有涯涘丧明亦真情顾为达者訾谁哉能不忧矫枉非具美俯仰天地间何独无父子角觪与豚犬往往不相似吾才岂足多吾家合遗祉未论骨肉亲嗟嗟失佳士

其七

蒙翁丧四子岂复为人父盛年气飞扬永路身龃龉於我得外孙代为诗书主终焉亦凋谢我与翁为伍人言孙似翁文字足绳武郁如千寻柏嘉种出新甫未登廊庙用先罹釡斤苦痛尔不翁如我心酸欲剖

其八

傍架检我书就床理我琴书残有遗香琴断无余音伤哉岁月迈默坐整我衿万事勿复道繁忧剧难任尘帙汚我目哀绪伤人心心目两无用不知盲与喑

次顔士亷编修韵六首

青阳忽改岁白日惨不光生死复几时幽明渺相望哭声彻九地矫顾遍八荒闭门读哀诔卷帙动盈箱劳君赠襚情念之徒旁徨

其二

闲云不作雨死水无生萍嗟嗟薄命人未壮目已瞑荣华能几何奄忽成凋零至意渠独领呜哀我亲聆耿如黄城灯初心尚晶荧念之不能忘水天终吾龄

其三

念彼平生交切磋多箴言如君合师交相视犹弟昆居然入室久艾萧化兰荪植弱以为强磨光发其昏一朝遽沦落此意将谁论

其四

文章各异尚得失动相龉学古者犹然岂独论艺举当其得意时感激中自许自渠沦没後慵复事毫楮掷笔罢哀吟空堂正风雨

其五

塞翁既马失臧谷俱羊亡有子不及成无者同惋伤死生亦大事父子乃天纲谁将蓼荼毒置我甘脆肠魂气无不之遗体先归藏他日治田时归来但茫茫

其六

短衣立长松我梦忽见之平生旧恩爱宛尔不复疑形骸独委弃魂魄相因依劝君勿说梦使我听欲痴梦者有觉时死者无还期死生亦梦觉高论何崔嵬因君复深悟千秋竟同归

次韵答海钓二首

秋风一夜起关城哀调惊传耳为倾四海交游谁骨肉两家父子尽平生来鸿去鴈年年事白日青灯字字情犹记彩衣趋侍日几回当客误呼名

少日才华满帝城衣冠四座一时倾去来今事总成梦一十七年空此生老有箕裘谁继业病中骨肉转伤神不知精力缘愁减犹向深山问药名

李白洲侍郎屠元勳都宪有诗吊兆先次韵奉答

空怀樽酒试论文今日高轩又过君燕市价高谁更问楚招声断不堪闻构成旧屋惊风雨种得新松恨斧斤自古人才何敢预祗将科第惜刘蕡

次钱与谦修撰韵【兆先尝从学与谦】

有口莫问天天道长悠悠有石莫填海海水何时收闭门掩青镜无言搔白头静观得物理定胜非人谋书香既有亭怀麓亦有楼平生堂构心付此土一抔忆当童丱岁经史实研求方期成豹变竟抱龙蛇羞往事勿复陈兹生遽长休空来束刍吊永负担簦游

次韵答邵国贤提学五首

话别存亡异论交父子真书来刚慰我读罢转愁人世事经双眼宗祊在一身他年重握手相对各沾巾

其二

累月君闻讣经年我得书传疑终作信凝望总成虚岁月呻吟里江山涕泪余闭门无吊客愁坐废冠裾

其三

节改成新岁吾衰更老亲远书烦故旧哀调起比邻驻马瞻云日听鸡问寝晨此情抛未却时复上心频

其四

拟学全家隐常为出世谈壮心犹夙昔归计失东南谊重思邻卜情多胜馆骖江湖空满地无处着茅庵

其五

遂有他年卜真成触事悲藏书余旧箧封竹剩空枝白髪三千缕愁心十二时悲歌聊当哭何意复吟诗

次何员外子元韵二首

旧业销沉笔砚中半生何但坐诗穷假山石减峯全瘦落叶声稀树已空岂谓形神非梦幻浪夸头角自儿童渊明贵子君休笑我已无心效此翁

东野诗从死後昌祗今谁在复谁亡人间梦笔非无兆地下修文信有郎牛斗几时冲剑气简编何日继书香闭门只合萧然坐十日愁多雨正滂

又一首

回首黄粱是梦中直从斑白记儿童儿童过尽还斑白独立萧萧树底风

次王主事叔武韵五首

囘风卷飞花愁绪纷欲起白雪无余声青云有遗止客来强衔杯客去空覆簋春寒衣袂薄夜久灯焰死从师思问道归妺期在此意气夙徒勤终焉竟安恃承欢与服养琐琐焉足纪往者已复非来者宁可俟

其二

隙地苦无多书斋不盈丈向非通家客谁与散幽况怜渠隔光景老我稀半行愁看假山雪宛在危峯上忆观联句时此兴何由忘谁将闷怀郁转使悲歌放兀坐比书空咄咄成悲怆

其三

辍君思友篇听我哭子诗君情固未已我恨犹多遗皇天不祚善降祸良亦奇省躬或自致暗室空独知三迁不出都生长竟于斯斯干有嘉咏遂作终身悲

其四

都来一寸心中有九囘肠肠中何所有万恨复千伤迨岁若偪仄逢春亦旁徨汉儒有遗女仅可补书亡尹侯有令子空使履晨霜古今本殊科事变亦靡常渠生讵非寿已胜同儿殇

其五

多君义断金顾我心匪石每聆慰藉词日夕无厌射苦调少懽悰明珠疑暗掷秋怜丹桂凋闵忆黄杨色磨砻渐光彩长养空羽翮平生愉惋容俨若亲几席朅来蹉跎计尚未成窀穸所嗟身沦没安用名辉籍

次石检讨邦彦韵三首

中岁意不适衰病相侵陵还思後生人命薄如春氷闲居读古赋援笔写大鹏趋庭比授简巾袭累数层因怀江海兴勇欲辞罛罾兹谋竟落寞断墨空残藤开缄见渠名益使痛恨增拥炉夜不寐坐待朝阳升

其二

荒郊有蔓草大道无幽兰蹄有停潦长江无囘湍渠生亦得地都市非林峦半生长养心付此指一弹痛定忽复痛仰天但长叹每逢故旧人宛作骨肉看感物泣楚玉伤时咏齐纨悲哉勿重道老泪空成澜

其三

庭梧叶尽脱惨澹落日黄凤雏忽飞去哀调鸣孤凰左盘右辟抑复扬宛若戱彩在我傍视之不见转茫昧烛影坐炤如人长愁多夜深不得睡强起傍户立欲僵蠨蛸挂壁尘满床床头古剑无精光开缄检书书在簏哭声应山山为瀑噫气长嘘衡岳云泪痕徧洒湘江竹东南地缺天西倾人生安得长豪英古今成败类如此我独痛恨何时平由来生死同朝夕转使欢娱成悼惜方将一髪拥千钧空教二子埋双璧每嗟杜牧难开口欲种渊明五株柳断送年光岂在多依栖世路那能久暂时自遣还自哀冷风似觉魂归来谁当为筑归来台无人解和白云调有士不酬黄金盃石郎石郎惟子可语此君看宿草生苍苔

怀麓堂集卷九十八








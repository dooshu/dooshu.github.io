○谏白司马坂营大像表

臣廷言：夫佛者以觉知为义，因心而成，不可以诸相见也。故经云：“若以色见我，以音声求我，是人行邪道，不能见如来。”此明真如之果，不外求也。陛下信心归依，发宏誓愿，壮其塔庙，广其尊容，已遍於天下久矣。盖有住於相而行布施，非最上第一希有之法。何以言之？经云：“若人满三千大千世界七宝以用布施，及恒河沙等身命布施，其福甚多。若人於此经中受持及四句偈等，为人演说，其福胜彼。”如佛所言，则陛下倾四海之财，殚万人之力，穷山之木以为塔，极冶之金以为像，虽劳则甚矣，费则多矣，而所获福缘，不愈於一禅房之匹夫，沙门之末学，受持精进，端坐思理，亦明矣。臣窃为陛下小之。今陛下广树薰修，又置精舍，则经云“菩萨所作福德，不应贪着”，盖有为之法，不足高也。

况此营建，事殷土木，或开发盘礴，峻筑基陛，或填塞川涧，通转采斫，碾厌虫蚁，动盈巨亿，岂佛标坐夏之义，愍蠢动而不忍害其生哉？今陛下何以为之？又役鬼不可，唯人是营，通计工匠，率多贫窭，朝驱暮役，劳筋苦骨，箪食瓢饮，晨炊星饭，饥渴所致，疾疹交集，岂佛标徒行之义，愍畜兽而不忍残其力哉？今陛下何以为之？又营筑之资，僧尼是税，虽乞丐所致，而贫阙犹多，郡县徵敛，星火逼迫，或谋计靡所，或鬻卖以充，怨声载路，和气未洽，岂佛标随喜之义，愍愚民而不忍夺其产哉？今陛下何以为之？且边朔未宁，军装日给，天下虚竭，海内劳弊，伏惟陛下慎之重之。思菩萨之行为，利益一切众生，应如是布施，则经所谓“不住色声香味触法布施”，故其福德，若东南西北，四维上下虚空，不可思量矣。何必勤勤於住相，凋苍生之业，崇不急之务乎？臣以时政论之，则宜安边境，蓄府库，养人力；臣以释教论之，则宜救苦厄，灭诸相，崇无为。伏愿陛下察臣之愚，行佛之意，务以理为上，不以人废言。幸甚幸甚，谨言。


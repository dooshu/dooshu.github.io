○修省十二事疏 【 修省】

節奉　勑諭比年灾異屢見、欲求弭除之方、臣連日會議、　皇上繼統中興、懇懇以愛民為務、第　恩詔每下、有司不肯將行、在內或壅蔽不以上　聞、在外或廢格不以下布、是徒有　堯舜之君在上、而百官不以　堯舜之心為心也、茲者天下州縣、逃亡載路、盜賊滿山、夷狄憑陵、儲蓄罄竭、臣等瘝曠、罪無所逃、此上天所以為震怒、而灾變所以屢作也、書曰天視自我民視天聽自我民聽、今天下之民、凡有赴訴於臣等、必曰何不體我　皇上之心、是　皇上之心、即上帝之心無疑矣、然則今日欲修省以回天意、豈待外求、亦惟體　皇上此心、施之政事而巳、今將各衙門會議條件、開列事理是非、時勢緩急、明白上請、伏乞　聖裁、

計開

一大工雜役、臣等會議得自昔中興之君、承天下疲敝之後必有大省興作、而後小民始安、茲繼修理乹清宮之後、又有仁壽宮之建、小民勞困甚矣、然業巳舉行、但任事之人、會計無藝、不可不察聞見今採木巳到水次者、云已足用、合無聽派木商。沿途順帶。免其抽稅而盡放天下運木丁夫歸農。見今措辦夫價、即准轉作各該州縣里甲官銀、其又科辦大木價銀皆數倍之外、取於民者、即可特　勑免徵、已收到銀、亦要清查實數收部、以備買辦、凡百物顏料、差官造辦者、俱各遣還、與民休息、待三號等項木植到齊、一切物料、俱就京招商和買計料完足、而後為之、所以大蘇民困、以為　昭聖皇太后祈天永命於萬萬年者也、至于　顯陵之造、誠不可緩、其任事之臣、會計無藝亦不可不察、盖木料巳經題准截留、見採過上中二號等木、其餘應買不過磚石顏料等類。所用止須十餘萬足矣。而云六十萬兩。則所費不盡歸於修陵可知矣。武漢黃德荊岳等府、所轄州縣、不下五十餘處、每州派夫一千者有之五六百者有之、合力并典、亦至三萬有餘矣、安陸一州、監修官之所居供億之所出、夫役之所聚、柴米騰貴、必不可言、而不見優恤、訪得亦派夫一千有零、可無念乎、且炎暑時月、萬夫並集、凉棲水飲、亦合更休、合無於別部選一善於會計主事齎　勑前往、會同督工官估計議處、其舊奏帶陰陽家人有誣捏生事者、不得留用、則大工易集、而所以省費安民、有不可勝言者矣、其他如王府儀仗、原無修補之例、正德年間各府承奉等官撥置親王、非法奏准、以致科擾軍民、天下咸怨、相應禁止、又如江西修盖真人府第、該差太監等官、合無行取回京、又如教坊司之樂器、承應之冠服、或並為停免、或差官一員立法清查、使不得浪費、則歲省料價、亦不貲矣、及通行天下府州縣一切無用之費、痛行減免不急。之物、速為停止、其供應必不可缺、量去其半、要見減除何物、停止何工、開報各撫按官查考、節流塞源、損上益下、此今日之急務也、

一順夷情、臣會議得邇者廣西有田州之征、川貴有芒部之役、老師費財、生民巳不勝苦、今四川又有播凱之事、鎮廵累次勘處、分撥分隸之議、實土人彼此情願、雲南安銓之變、由流官之激鳳朝文之變、由襲替之爭、而畢節各處、亦相繼以變告矣、大畧雲貴川廣夷人。互相觀望。　朝廷舉動當否。係數省之安危。可不慎乎。若困其勢。收其心。而能中彼肯綮。則地方自可不煩兵而定者。必欲力以勝之。竊恐民困征求。必將展轉無聊。或見今之惡未除。而意外之虞又作。在唐田俊朱滔之役。足為明鑒。合無仰惟　皇上視華夷一體之心、惟法治古之修德、深懲末世之窮兵不必專主一說、在兩廣者、委任新建伯王守仁。使之開誠心號召土民。而親詢其所願。若用流官。不必拘資格。但務擇人而重委任之。若用土官。或因功大小。分為數州。或全付一人、仍府之舊。思田之事王新建委之士司不改土為流亦彷彿文襄之意也但期常久妥寧。夷夏兩便。其在四川播凱者。催促鎮廵。作速果斷。眾說紛紜不一。但當求人情之同然如見今兩廣之處。在雲南則安銓鳳朝文罪惡巳深、决難輕貸然以夷攻夷替稱良法、宜令尚書伍文定明白示諭、有能除安銓鳳朝文一起兇惡渠魁、而以一府歸順者、即以一府?之、有能除一州之害、而以一州來降者、即以一州授之、有能除一村之害、而以一村來歸者、即以一村與之、小者授長官等號、大者授知府等職、使世守其地、各該提督等官、俱要盡心體　朝廷好生之德懇切布告、使彼知　朝廷所以不宥岑猛安銓鳳朝文者、以其貪淫暴虐賊殺爾土人、搶劫爾鄰封、　朝廷為天地夷夏之主、不得巳而興師動眾、止是為土人雪讐。然土人近亦拒敵天兵者、實畏彼兇威事非得巳非爾罪也首惡既誅之後、必使爾等各得所安。一應事務、俱順爾夷人之心、寸土尺帛、　朝廷無所利焉、如此而天不助順、夷不歸心、無是理也但慮為將領者、或意在貪功或有所畏忌心不誠、令不信、則不足以感人心而安地方也又照浙江先年倭夷之變、由寧波人宋素卿、與夷使搆隙相殺所致、今宋素卿及經該地方官、各治罪有差但彼時指揮袁璡等被夷人鹵去、彼國遺下夷人百餘名、亦見在紹興府各處羈住、支費日繁、民力不堪、夷貨若干、見貯官庫近雖准行文彼國問罪處置、并行浙江鎮廵將夷貨違禁者解京、其餘變賣、及造船送前項夷人還國、至今未見下落、况前項夷貨未貢。即有變故。若即解京變。賣。恐於國體未宜。合無行令浙江鎮廵官、作急造船、將見在夷貨照舊貯庫、盡行開具數目公文、付與應還夷人、仍與彀過海飯米等項、令見在京琉球夷人帶回本國、仍查照原奏行文順賫國王、將前項惡逆之人、盡行處置前項貨物。何項入貢。係解京之數。何項貿易。係應還之數。并送回指揮袁璡、令彼將前項緣由、一一明白照數開報文移以憑施行、待有差來謝罪、或進貢之人、方將夷貨入貢者解京、貿易者給還、仍行該衙門著令琉球夷用心順帶、并使行琉球國王知會、差人轉送、毋令失所、乃重國體而信遠夷之一道也、

一通鹽法、臣會議得淮鹽二三歲來、日益湧貴、議者多曰官鹽阻滯、私鹽盛行、夫官鹽果阻滯歟。宜鹽引不行。而嘉靖六年以前。何無引不盡。而買窩者肯增價乎。私鹽果盛行歟。宜鹽之賤也。何去冬鹽一斤至值銀六七分乎。臣等實考而知其源矣。葢淮鹽每歲以七十二萬引為額。而水鄉免徵在焉。數省生民日繁。宜不足用。先年藩國請求。勢豪夾帶。歲不知幾百萬、雖　孝廟未免也。至正德而濫極矣。我　皇上中興、法令嚴明、請求夾帶之私。巳絕。雖客商私鹽不能盡斷。數亦不多。宜乎鹽價之日貴也竈戶餘力。煎出餘鹽。亦置之無用。深為可惜。合無請　命漕運大臣兼理鹽政。竈戶正額之外。煎有餘鹽。聽令報官變賣量徵十之二三。一可以救貧竈。一可以平鹽價。其餘鹽所賣之價。分解淮安徐州濟寧臨清德滄天津等處有收之年。糴買雜粮收貯官倉、若江南荒歉米貴量收折銀。卻將各倉所貯之粮。轉般入京。以足四百萬之數、各處折銀。通解漕運大臣。分發各處以為糴本。此即劉士安之策當酌宜而用之可以無害于民而有益于國收成之處歲歲和買荒歉之處時時折銀輕重相權遠近相濟本末兼資通融會計。不泥陳跡。不三五年。國賦必多。而漕運之困亦甦。鹽法大通。而賣窩之之弊永絕矣。

一免解瓶酒以省煩勞、臣會議得南京歲造瓶酒、雖係舊規、但法久弊生、虛費錢粮無補　國用、兼以水陸運載。附搭私貨。動擾軍民。殊不堪命。節經言官及大臣定議改造。未蒙俞允者。重更張也。即今地方災傷。漕河阻塞。勞費尤倍。合無准改光祿寺依法辦造。則歲額不虧。而快船夫甲行粮。及沿途??山王?來夫役廩稍。俱得省免。所謂寬一分、民受一分之賜矣

一均寄養馬以優畿甸、臣會議得順天保定河間三府寄養馬匹、以備緩急、近年以來、地方災傷、民受養馬之累、十分不堪、盖所屬州縣地多者。莫不託為優免人戶以逃避也。夫人不偏優。則戶不偏累。况　國家優免之制。止是雜差。凡寄養馬者。地土糧差巳免其半。而不養馬。可復不徵其稅乎。此誠不通之論。不平之政也。查得嘉靖五年以前、此法尚未輕變、至六年各縣逃差姦民捏奏、　命下該部知道、即用強不由官司張主。盡推養馬於無力不肯投托勢要之家者。而寄養之法大壞矣。當旹昌平知州固執不從、輒假他事凌辱、州縣遂莫敢誰何、而畿甸之民騷然矣、合無敕令改正、惟不堪兌軍之馬。准歲一揀賣以休息之。

一收壯勇以廣將才、臣會議得先王之盛、以聘射之禮、收天下之勇敢有力者、故用於禮文、則禮盛而不疲、用於戰勝、則功成而不競、勇敢強有力之人。貴於天下如此。近世考較文藝之外。更無別途。此民間豪傑。所以間起。非惟不得其用。而往往為害者有之。臣等以為莫若即此收之。既獲將材。又足弭盜。策之上也。合無　勑下兵部計議、通行天下軍衞有司、精加訪察、凡軍民中有膂力過人。武藝精熟者。悉選在官以為民壯。其良民不願者不強。既選在官。軍則任以把總管隊。民則授以總甲教師等名。量加優異。使之自重。凡拿賊積勞。量授職事以旌賞。它時大將亦從此出如或犯罪。即發遣邊衞以立功。不過因民壯之工食易濫官之管事即足以養此輩而榮其身矣在京者。補伍團操。一體提督。在外則著各州縣選委佐二一員提督。所部分廵兵備。及邊郡知府等官。監臨之。收養既多。其間必有真才出用。而能為　國家除大患。立大功者矣。

一矜恤高墻庶人、臣會議得鳳陽高墻庶人、有祖父得罪於數十年之前、而子孫至今淹禁、或夫男已死而妻妾未蒙釋放者、恐非罪人不孥之意、先年寬詔欲行查放、彼時撫按等官、不能奉行、以原犯卷案。不在本處為詞。其事遂寢。合無　勑下該部、行令撫按將高墻見監男婦、盡數查出、仍弔各犯原卷案分別輕重等第、但有前項情可釋放者、具由奏　請、發還各該府收管、既免其淹禁之苦以仁族、亦減其供給之半以恤民、於感召和氣實一道也、

一謹廵捕之職、重賍官之法、臣會議得捕盜一事、國家甚重、設民職於各府州縣者。所賴以聯屬保甲。以安輯地方。設軍職於京城及在外各衞所者。所賴以追勦捕捉。以防衞地方。近民官多羅織平民以獲盜計功。軍職多妄報首級以殺掠為尚。本以化盜從良者。今反以激良為盜。殊乖　國家建官之意。合無通行撫按衙門、嚴加究治、領兵官須約已率下、申嚴紀律、所過之處、不得秋毫有犯、擒斬有名劇賊、眾證明白、方許報功、違者以故殺抵命、其民職有縱容積年捕人、公行羅織、以疑似執民、不肯開豁者、拿問革職、致死者以故殺罪之、如原報賊情有虧枉者、就與分豁、如此則地方得以寧謐、而不致激民為盜矣、又照內外犯賍官員。所以累經罷黜而不畏者。以所犯非枉法賍。雖盜千百貫而罪止充徒故也夫犯重罪枉法減輕賍僅滿貫即得充軍。其各司及府州縣官於所治之民或為人誣告人命。或為人誣攀為盜。明知其冤。乃加嚴刑逼取財物方免。以致賣人妻孥破人庄產而不顧。其視強盜以兵刅刼人而取財者。實異事同情也。顧罪止充徒人豈畏之哉合無定為事例。凡各司府州縣官有犯前項強索無罪人財物。至值銀五十兩以上者。問發邊遠充軍。如詹事府少詹事霍韜之論、則法行而貪官始畏矣、

一重守令之選、去媢嫉之人臣會議得天下州縣正官、於民最親、今選途大隘。各處有缺。率多挨資除補。此所以不得實才。而小民之困不可救也。合無今後吏部、凡遇州縣正官有缺。許不拘資次。但聽選者。俱得從公揀用。庶守令得慎簡。而小民始可安矣。又照六部九卿衙門及在外布按二司。各建長以統治。設屬以分理屬官雖卑。事得專達者。所以通壅蔽。總羣謀也。乃者各衙門屬吏。或不關白長官。有所論列。為之長者。輒加意裁抑。必使之垂頭喪氣。不復敢建一事而後已。又有一等廵按御史。於親民正官。責其過州縣相見。及經年累月。供其差委。或自欲立事。以至少拂其意。則凌辱加之。前後相承。以為綱紀。盖不惟不恥已不若人。而又媢嫉人之勝已。此平天下者所不欲與同中國。秦誓所謂邦之扤隉由一人者也。合無自今禁革、六部九卿各衙門、有妬忌属官修舉政事者、及兩京各布按司上司官有將隔別詞訟、差委州縣正官、致曠本地方職事、及該管本府以時節小事責州縣正官不參謁、亦因而媢嫉之者、　勑吏部科道等官、專一查訪指劾重譴、則正官不致曠職、蔽賢者無所容、人人思為朝廷立事矣、


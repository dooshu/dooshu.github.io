答河道潘印川


两承翰教，领悉。比者，平成奏绩，公之肤功，固不待言；然亦藉督漕同心之助。况河、漕归并，已有成命。则今之代江者，亦即以代公，不可不慎也。反覆思之，莫如洋山公为宜。此公虚豁洞达，昔在广中，仆妄有指授，渠一一取其意而行之，动有成功。则今日必能因袭旧画，以终公之功。一善也。官尊权重，足以镇压。二善也。留京参赞重任也，朝廷加意河、漕，特遣重臣以行，则在事诸臣，谁不奋厉？三善也。南中道近，闻命即行，不烦候代，则漕事不致妨废。且得数月与公周旋，同心计处，何事不办？四善也。公即旦夕回京，亦不过添注管事；骈枝闰位，何所用之？不如即代洋山，是身不离南中，可以镇异议，属人心。此中八座虚席，一转移间，又无妨于他日之柄用，于公亦有利。五善也。有此五善，虑之已审，故违部议，而请上行之。恐公不达鄙意，敢布腹心。






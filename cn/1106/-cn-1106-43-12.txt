○谷洛斗

灵王二十二年，谷、洛斗，将毁王宫。（谷、洛，二水名也。斗者，两水激，有似于斗也。）王欲壅之，太子晋谏。（云云。）王卒壅之。及景王，多宠人，乱于是乎始生。景王崩，王室大乱。及定王，王室遂卑。

非曰：谷、洛之说，与三川震同。天将毁王宫而勿壅，则王罪大矣，奚以守先王之国？壅之诚是也。彼小子之讠尧讠尧者，又足记耶？王室之乱且卑，在德，而又奚谷、洛之斗而征之也？


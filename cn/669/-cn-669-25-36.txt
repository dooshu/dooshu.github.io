64　毛傳以爲宣王時遷臨菑


齊世家：「胡公始徙都薄姑。周夷王之時，獻公因徙薄姑，都治臨菑。」詩齊譜正義曰：「詩烝民云『仲山甫徂齊』，傳曰：『古者諸侯逼隘，則王者遷其邑而定其居〔一〕，蓋去薄姑遷於臨菑。』以爲宣王之時始遷臨菑，與世家異。毛公在遷之前，其言當有據。」

【元圻案】胡公，丁公伋之曾孫。獻公，胡公之弟。夷王，宣王之祖。

〔一〕「居」，原作「君」，據元刊本、清嘉慶本改。






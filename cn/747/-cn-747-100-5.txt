○请宣付耕藉祥瑞奏

一昨正月二十七日，伏见陛下於兴庆宫亲耕三百馀步，既而青光紫气覆地。臣等闻舜在历山之下，人微之事也。汉有钩盾之间，儿童戏之，犹正经所尚，良史称多。况陛下运德协灵，圣情逮物，上为宗庙，下预黔黎，躬耕藉田，天下幸甚。较其盛礼，百倍於三推；考其嘉瑞，独高於千古。而九霄四远，中外阻绝，冢司莫繇见，直笔所未闻。使帝迹不激扬，圣美不昭晰，皆臣子之过也。是以臣等冒昧上陈，伏乞恩慈令宣示朝廷，录付史馆，则罄天率土，殊情同幸。

李璬（颍王璬）


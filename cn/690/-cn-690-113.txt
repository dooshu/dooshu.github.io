卷一百十三



卷之一百十三

洪武十年六月丁未朔，命延安侯唐胜宗集军士筑颍上城，周三里一百二十七步，高二丈五尺，趾二丈八尺，颠一丈五尺，寻召还。

辛亥夜，有大星赤而芒，自天纪流至天市西垣没。

癸丑，命江夏侯周得兴往济宁，宜春侯黄彬往沂州，理军务。

乙卯，吏部奏定各道按察司及各府首领官资格。按察司经历，秩正七品；知事，正八品；照磨，从八品。各府经历，秩从七品；知事，从八品；照磨，正九品。其京畿都漕运司经历、知事，秩与各府同。龙江递运所大使，秩正九品；副使，从九品。其各盐场百夫长听布政司注授。又定六部每科设都吏一人，历九年，于从七品出身，省、府、台、六部掾史、令史亦历九年，依已定资格出身。从之。

丙辰，有圬者携孥至京役作，病死。绳顽司以闻，上闵之命给轊椟与道里费，送还乡。

丁巳，上谕中书省臣曰：“清明之朝，耳目外通；昏暗之世，聪明内蔽。外通则下无壅遏，内蔽则上如聋瞽，国家治否，实关于此。朕常患下情不能上达，得失无由以知，故广言路，以求直言，其有言者，朕皆虚心以纳之，尚虑微贱之人敢言而不得言，疏远之士欲言而恐不信，如此则所知有限，所闻不广。其令天下臣民凡言事者，实封，直达朕前。”

庚申，册宋国公冯胜女为吴王橚妃。

革磨勘司。

以巩昌府阶、文二县为阶州，徽州及两当县为徽县，革顺德府广宗县，以其地分隶平乡、钜鹿二县。

辛酉，以刑部郎中商暠为太仆寺卿。

壬戌，征西将军邓愈遣使来报捷，上遣使召愈班师还京。

癸亥，改香泉牧监高丽群属六合牧监。

丙寅，命群臣自今大小政事皆先启皇太子处分，然后奏闻。上谓皇太子曰：“人君治天下，日有万几，一事之得，天下蒙其利，一事之失，天下受其害。自古以来，惟创业之君历涉勤劳，达于人情，周于物理，故处事之际，鲜有过当，守成之君生长富贵，若非平昔练达，临政少有不缪者。故吾特命尔日临群臣，听断诸司启事，以练习国政，惟仁则不失于躁暴，惟明则不惑于邪佞，惟勤则不溺于安逸，惟断则不牵于文法，凡此皆以一心为之权度，苟无权度则未有不失其当。今有人指石为玉，当辨之曰：‘果玉乎？果石乎？’，知其为非玉，乃石也，如此则的然莫敢吾欺，若信其言以为玉，则是非之心不明，失其权度矣。凡人虽有明敏之资，自非历练临事，率意而行，未免有失，知悔而改，亦已晚矣。吾自有天下以来，未常暇逸于诸事务，惟恐毫发失当，以负上天付托之意，戴星而朝，夜分而寝，日有未善，寝亦不安，此尔所亲见也。尔能体而行之，天下之福，吾无忧矣。”

以两淮都转运盐使潘德为太仆寺少卿。

永平府滦、漆二水暴发，没民庐舍。

赐凤阳等卫军士米，人一石。

丁卯，命平凉侯费聚往陈州理军务。

以汉中府褒城县并入南郑县，沔县入略阳县，洋县入西乡县，汉阴县入石泉县，平利县入金州。

壬申，以陕西布政使司左参政徐本、都督府断事官宫敬为大都督府掌判官。

癸酉，置开封府鄢陵县彭祖店、双泊河二巡检司。

甲戌，潞州长子县税课局大使康有孚上言三事。其一曰：“学校乃风化之源，兵兴以来，因而废弛。方今圣朝虽已兴举春、秋二祭，未复旧规，乐器散失，致使新学小生未闻礼乐节奏，宜敕儒臣考究礼文，颁降天下。有司即为制备乐器，使生徒肄习，庶几一代之礼乐明备，而后进之士得以养其德性。”其二曰：“褒赠忠良，足以激劝后世，敦厚风俗，宜询访元季忠节之士、义夫节妇、孝子顺孙，而旌表之，兼恤其后，复求名臣、大贤之子孙果有才识，量加录用，以示象贤之意。”其三曰：“文武并用，长久之道。今之武官所患不知古今，宜于儒官中选年富力强、通今博古之士，每卫用二人，授以参佐之职，使之赞画军事，闲暇讲明兵法，诵说经史，久而纯熟，文武之材彬彬出矣。”疏奏，上嘉纳之。

乙亥，降山西布政使司参政王连为监察御史，升工部员外郎王慥为绍兴府知府，礼部主事孟扩为金华府知府。

是月，命大臣十八人分祀岳镇海渎：韩国公李善长祀中岳，魏国公徐达祀北岳，曹国公李文忠祀东岳，宋国公冯胜祀西岳，江夏侯周德兴祀南岳，吉安侯陆仲亨祀东镇，延安侯唐胜宗祀西镇，江阴侯吴良祀南镇，济南侯顾时祀北镇，平凉侯费聚祀中镇，陆安侯王志祀东海，营阳侯杨璟祀西海，永嘉侯朱亮祖祀南海，颍川侯傅友德祀北海，宜春侯黄彬祀江渎，南安侯俞通源祀河渎，中山侯汤和祀淮渎，宣宁侯曹泰祀济渎。制曰：“天生民而立君，君为民而立命，百神之祀乃国家之先务也。朕与卿等当群雄角逐之时，战胜攻取，非天地之昭鉴，岳镇海渎之效灵，安得至是？今孟秋在迩，岳镇海渎之祀理在报祭。古者，人君巡守则祭名山大川于各方岳之下。今朕国家新造，民生始遂，未获亲往，特命卿等代朕以行，汝往钦哉。”

思南宣慰司遣使贡马。

秋七月丁丑朔。

戊寅夜，岁星犯亢宿。

己卯，享太庙。

庚辰，以赵晋为东宫文学。晋，陕西人，初以儒士徵为秦府说书，后以老疾辞归，至是复召用之。

辛巳夜，有星赤色，起自渐台，流至天市垣没。

壬午，以吏部郎中童亨为长沙府知府。

甲申，置通政使司。设通政使一人，正三品；左、右通政各一人，正四品；左、右参议各一人，正五品；经历一人，正七品；知事一人，正八品。掌出纳诸司文书、敷奏封驳之事。时官制初立，上重其任，颇难其人。刑部主事曾秉正新擢陕西参政，未行，遂命秉正为通政使，以应天府尹刘仁为左通政。谕之曰：“壅蔽于言者，祸乱之萌；专恣于事者，权奸之渐。故必有喉舌之司，以通上下之情，以达天下之政。昔者，虞之纳言，唐之门下省，皆其职也。今以是职命卿等官以通政为名，政犹水也，欲其长通无壅遏之患，卿其审命令以正百司，达幽隐以通庶务，当执奏者勿忌避，当驳正者勿阿随，当敷陈者无隐蔽，当引见者无留难，毋巧言以取容，毋苛察以邀功，毋谗间以欺罔，公清直亮，以处厥心，庶不负委任之意。”秉正等顿首谢曰：“臣等驽锐，幸蒙圣眷，膺兹重任，敢不尽心，图报万一。”

改承敕监令、丞为郎，设官二人，从七品，给事中、中书舍人咸隶焉。

以刑部尚书周斌为陕西布政使司左参政，大都督府经历尹性为刑部尚书，司门郎中樊浚为中书省右司郎中。

置四川叙南卫，以安陆卫指挥佥事王承署卫事。

乙酉，普定府世袭土官女知府适贵来朝，命给告身。

丙戌，以各布政使司所举教官之有学行贺原等为东宫、王府等官：原为东宫侍正，李翀为赞读，崔讷为吴相府长史，彭士敏为录事，张浩为齐府伴读，王文昭、黄祺、怡昭、马焕并为监察御史。

丁亥，以国子助教胡隆成为齐相府长史。

戊子，以齐相府长史耿贯为户部员外郎，吴相府长史李镐为工部员外郎，考功监丞郭傅为监令，故诚意伯刘基子琏为监丞。

辛卯，遣官祭功臣于鸡笼山庙。

癸巳，汰汉中府略阳、西乡、石泉、洵阳等县丞、簿，以其地狭民稀也。

戊戌初昏，岁星犯亢宿。

庚子，以刑部都官员外郎高万杰为凤阳府知府。

壬寅，命给内外百司官、散官，视其品给之。若所选官见任职卑而前授散官高者仍前，其降除者则照见职。

置保定府唐县周家铺巡检司。

乙巳，复以通政使司左通政刘仁为应天府尹。

是月，拓筑登州城，命兵民合力完之。

诏遣监察御史巡按州县。入辞，上谕之曰：“近日，山东王基言事不务正论，乃用财利之术，以惑朕听，甚乖朕意。今汝等出巡天下，事有当言者须以实论列，勿事虚文，凡为治以安民为本，民安则国安，汝等当询民疾苦，廉察风俗，申明教化，处事之际，须据法守正，务得民情，惟专志以立功，勿要名以取誉。朕深居九重之中，所赖以宣布条章，申达民情者，皆在汝等，汝其慎之。”

北平等八府大水，坏城垣。

淡巴国王佛喝思罗遣其臣施那八智上表，贡苾布、兜罗绵被、沉檀速香、胡椒等物。赐佛喝思罗金织文绮、纱罗，施那八智文绮、袭衣等物有差。

思川宣慰使田弘正上表，贡马及方物。

湖广都指挥使周贤卒。








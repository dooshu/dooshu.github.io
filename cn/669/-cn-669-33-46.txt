46　伯瑜年七十綵衣以娱親　韓伯俞泣母衰笞不痛


陳思王靈芝篇曰：「伯瑜年七十，綵衣以娱親。」今人但知老萊子之事，而不知伯瑜。

【元圻案】汪氏師韓韓門綴學五：「陳思王靈芝篇曰：『伯瑜年七十，綵衣以娱親。慈母笞不痛，歔欷涕霑巾。』晉書載左貴嬪離思賦云：『昔伯瑜之婉孌兮，每綵衣以娱親。』正用陳思語。按伯瑜，説苑作伯俞。伯俞有過，其母笞之，泣。母曰：『他日笞子未嘗泣，今泣何也？』對曰：『俞得罪，笞嘗痛，今母之力不能使痛，是以泣也。』伯俞，姓韓。」〇隋書循吏傳：「梁彦光爲相州刺史〔一〕，有滏陽人焦通性酗酒，事親闕禮，爲從弟所訟。彦光弗之罪，將至學，令觀於孔子廟。於時廟中有韓伯瑜母杖不痛，哀母力弱，對母悲泣之像。通遂感悟，卒爲善士。」〇宋節士林同子真有孝詩一卷，咏韓伯瑜云：「母力今衰矣，悲啼得杖輕。流風在繪像，猶足感焦生。」詩乃用隋書事。而綵衣之事，究無可考，豈陳思誤牽老萊子爲一人耶？

〔一〕「彦光」，原作「彦先」，據中華本隋書卷七三梁彦光傳改。下同。






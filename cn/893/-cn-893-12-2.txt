醉后赠王历阳





淮南道有历阳县，隶和州历阳郡。



书秃千兔毫，[一]诗裁两牛腰。[二]笔踪起龙虎，[三]舞袖拂云霄。双歌二胡姬，更奏远清朝。[四]举酒挑朔雪，从君不相饶。[五]

[一]《晋书》：“虽秃千兔之翰，聚无一毫之筋。”



[二]苏颂曰：“诗裁两牛腰，言其卷大如牛腰也。”



[三]梁武帝《书评》：“王右军书，字势雄强，如龙跳天门，虎卧凤阙，故历代宝之，永以为训。”



[四]《宁戚歌》：“清朝饭牛至夜半。”清朝，犹清晨也。



[五]鲍照诗：“日月流迈不相饶。”






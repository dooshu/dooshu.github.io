◇谏周太祖沙汰僧表

僧昙积白皇帝：大檀越德握乾坤，心悬日月，照烛无私之道，卷舍不测之化，能威临皂白，悲及僧尼，控引玄纲，示之出路。欲使清升练行，显迹于明时，寡德沙门，耻还于素俗。爰降明诏，责其试艺，颁下诸州，问其课业。

窃惟入道多端，谅非一揆，依相验人，有五理不足。何者？或有僧尼，生年在寺，节俭自居，愿行要心，不犯诸禁，烧香旋塔，顶礼殷勤，合掌低头，忘寝以食，但受性愚钝，于读诵无缘，习学至苦而不得下字。今量所告意，须文诵聪者，为是重审试僧，不退实行。为是正意偏望，取以明快。且实而不聪，行之本也，聪而不实，智之相也。若用为有业，是不求备于一人，若实为非僧，便责知于满足。大觉智慧，不可思议，诸所为法，天人顶受，况在凡夫，辄思改易。群圣自言种种神变，于斯大法，不能加减。大人出世，识本知机，巧妙多方，化人以渐，众生根行，各各不同，令圣说经，互差不一，内外相通，亦无乖异。又如孔子领徒三千，达者七十有二，升堂入室，莫过数人。自余已外，岂容斥逐？今州郡县，各有学生，德及颜回，讵几人也？可以不及颜回，废郡不立？可以无德顽僧，并令还俗？不及颜回者，犹胜于野人。无德顽僧者，犹胜于外道，伏此二途，不足一也。

或有专归树下，擎锡持盂，望中而餐，正命自活。名闻顿舍，利养无心，理观除烦，遂阙文诵。论其人入道，则内业有余；究其文解，则相功不足。何必聚众京华，悉是德僧，孤拔林野，咸非行士？故果有生熟，不可以色相而啖，人有出没，不可以形名而取。敢自三思，不足二也。

或有营经造像，厉力积年，修补伽蓝，忧勤累岁，舍身济物，不以寒苦经心；施药与人，不以饥贫易志。但无聪力，日诵不过一言；旦夕栖栖，日读不盈数纸。准其回向，则善不空施；征其发趣，则佛之真子。今无辜退俗，是枉滥行人，直性顿非。不足三也。

佛说僧是福田，理难损仰，虽可年未形凡，而法服尊重，岂容朝施暮夺，自加荐毁？爱恶无常，岂责其得失于一人之上，置不恒之式于十二冲典？恐不合圣心，甚乖大趣。上损慈悲，下亏正化。唯畏后世相传，受诬僧之谤。不足四也。

今大周大国，僧尼未几，寺舍列然，有盈万数。只应招延二部，溢满其间，动动梵鸣钟，为国行道，方便穷其长短，曲觅愆非。黜放还民，使栋梁空旷，若他方异国，远近闻知，疑谓求兵于僧众之间，取地于塔庙之下，深诚可怪。但顽僧任役，未足加兵；寺地给民，岂能富国？深不顿除，性由渐显。一切众生，具诸烦恼，若顿遣圆修，是灭佛法，匪直损身，魔必得便。何者？一向纯善，精加供养；一向纯恶，退令还俗。此言所见，深灭三宝。若粗细等看，魔难得便。何者？纯善退粗成众。粗重之人，犹生物善，经文道理，莫问粗细之行。唯不还俗，终成佛子。进退三思，不足五也。

贫道余年贱质，寄命关右，钦化承恩，得存道业。是以呻吟策杖，送此丹诚，忄干忤之愆，伏增战越。敬白。（《广弘明集》二十七。一本在二十四。案；文帝未尝受禅，今此题称太祖，文称皇帝，盖明帝后追改。）


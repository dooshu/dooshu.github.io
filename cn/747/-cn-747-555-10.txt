○赠崔复州序

有地数百里，趋走之吏，自长史、司马以下数十人；其禄足以仁其三族及其朋友故旧。乐乎心，则一境之人喜；不乐乎心，则一境之人惧。丈夫官至刺史亦荣矣。

虽然，幽远之小民，其足迹未尝至城邑，苟有不得其所，能自直于乡里之吏者鲜矣，况能自辨于县吏乎？能自辨于县吏者鲜矣，况能自辨于刺史之庭乎？由是刺史有所不闻，小民有所不宣。赋有常而民产无恒，水旱疠疫之不期，民之丰约悬于州，县令不以言，连帅不以信，民就穷而敛愈急。吾见刺史之难为也。

崔君为复州，其连帅则于公。崔君之仁足以苏复人，于公之贤足以庸崔君。有刺史之荣，而无其难为者，将在于此乎？愈常辱于公之知，而旧游于崔君，庆复人之将蒙其休泽也，于是乎言。


○顾著作宣平里赋诗序

宣平里环堵之宅，嘉木垂阴，疏篁孕清，友生顾君寓之所也。前相国宜城伯、夏官卿、博陵公、陈蓬州、藏用上人贤顾君而访之，鄙夫与焉。披襟啸风，境邈神王，孰（阙）炎暑，焉知市朝。吾君则超然如在天坛华顶之上，意乔松可得而友也，乃赋六言诗以纪会。既明日，属文之士翕然而和之。八音铿其盈耳，环堵烂而溢目，举国传览，以为盛观。太真获因首唱，不敢遗继之美。


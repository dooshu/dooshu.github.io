○授杜审权河中晋绛节度使制

开府仪同三司检校司空守尚书左仆射上柱国襄阳郡开国公食邑二千户杜审权，韵合黄锺，行贞白璧，冲粹孕灵岳之秀，精明涵列宿之光。尘外孤标，云闲独步。践历华贯，馀二十年；鉴裁名流，凡几百辈。清切之任无不试，重难之务无不经。静而立名，严以肃物，绝分毫徇己之意，秉尺寸度量之怀。贞方饰躬，温茂缮性，俭不逼下，畏以居高。语默适时，喜愠莫见。顷罢机务，镇於金陵，值淮夷猖狂，干戈悖起。累发猛士，挫彼贼锋，广备糗粮，助兹军食。深惟将相之大体，颇睹文武之全才。王导以萧洒之名，不忘戎事；谢安以恬澹之德，亦在兵闲。及驷马来朝，擢居端揆，严重自处，恬旷不渝。虞芮之故都，前踪尚尔；郇瑕之旧地，往事依然。兼以股肱之良，为吾腹心之寄，改佩相印，更握兵符。仍五教之崇名，极一时之盛礼。可检校司徒同平章事河中尹充河中晋绛节度观察等使。


◇恤柳元景令（初即位）

故侍中尚书令骠骑大将军巴东郡开国公新除开府仪同三司南豫州刺史元景，风度弘简，体局深沈，正义亮时，恭素范物。幽明道尽，则首赞孝图；盛运开历，则毗变皇化。方任孚汉辄，业懋殷衡，而蜂豺肆滥，显加祸毒，冤动勋烈，悲深朝贯。朕承七庙之灵，纂临宝业，情典既申，痛悼弥轸。宜崇贲徽册，以旌忠懿，可追赠使持节都督南豫江三州诸军事太尉侍中刺史国公如故，给班剑三十人，羽葆鼓吹一部，谥曰忠烈公。（《宋书·柳元景传》。）


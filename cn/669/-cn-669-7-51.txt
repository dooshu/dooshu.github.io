77　劉原父論魯有天子禮樂


明堂位：「成王命魯公祀周公以天子之禮樂。」春秋意林全云：「劉原父作。」曰：「魯之有天子禮樂，殆周之末王賜之，非成王也。魯惠公使宰讓請郊廟之禮於天子，天子使史角往，惠公止之，其後在魯，實始爲墨翟之學。使成王之世魯已郊矣，則惠公奚請？惠公之請也，殆由平王以下乎？」惠公事見吕氏春秋仲春紀當染篇。公是閻按：「公是，即前劉原父。」始發此論，博而篤矣。石林、葉夢得號。止齋陳傅良號。皆因之。

【元圻案】劉氏春秋意林上：「大雩，説者皆曰成王康周公，故賜魯以天子之禮樂，祀上帝，禘文王。吾未知其然。成王者，周之盛王也，其亦謹於禮矣。禮之有天子、諸侯之别，自伏羲以來未之有改也，成王其惑歟？然則魯之有天子禮樂，殆周之末王賜之云云。」〇葉氏春秋傳十一：「僖公三十一年，夏四月，四卜郊，不從，乃免牲。葉子曰：周公有勳勞於天下，故成王賜魯以重祭，使得用天子禮樂，内祭則禘也，外祭則郊也。此記禮者之言也。夫成王賢君也，立國之道，孰大於禮樂？周公雖有勳勞，可以人臣而僭天子之制乎？聞之吕不韋之書曰：『此平王之末造，惠公請於周而假寵於周公。』」〇陳氏春秋後傳五：「僖公四卜郊，傳曰：諸侯之有郊禘，東遷之僭禮也，故曰秦襄公始作西畤，祠白帝，僭端見矣。位在藩臣，而臚於郊祀，君子懼焉，則平王以前未有也。魯之郊禘，惠公請之也。」自注：「記禮者以爲魯禮皆成王賜之，以康周公。案衞祝鮀之言曰：『周公相王室，以尹天下，於周爲睦。分魯以大路、大旂，夏后氏之璜，封父之繁弱，殷民六族，以昭周公之德。分之土田陪敦，祝、宗、卜、史，備物、典策、官司、彝器。』則成王命魯，不過如此。隱公考仲子之宫，問羽數於衆仲。周公閲來聘，饗有昌歜、白黑、形鹽。周公以爲備物，辭不敢受。衞甯武子來聘，宴之，賦湛露及彤弓。武子不答賦，曰：『諸侯朝正於王，於是乎賦湛露；諸侯敵王所愾，而獻其功，於是乎賜之彤弓。陪臣其敢干大禮以自取戾？』假如明堂位之言，得用郊禘兼四代器服，官祝鮀不應不及。況魯行天子之禮久矣，則羽數何以始問於隱公？昌歜、形鹽以之饗天子之上公，安用固辭？湛露、彤弓，甯武子何以不答，且致譏焉？於以見魯僭未久，上自天子之宰，至於兄弟之國之卿，苟有識者，皆云魯遜謝，而魯人並無一語及於成王之賜以自解乎！」〇伊川程子曰：「成王之賜，伯禽之受，皆非也。以愚觀之，成王未必賜，伯禽未必受。蓋魯人僭用天子禮樂耳。」〇横渠張子以爲成王之意不敢臣周公，故以二王之後待魯，而命以禮樂，特伯禽不當受。馬氏通考謂：「此説得之。明堂位首言『命魯公世世祀周公以天子之禮樂』，又云『季夏六月，以禘禮祀周公於太廟，牲用白牡犧象云云』。即此二言觀之，可見當時止許用郊禘之禮樂以祀周公，未嘗許其遂行郊禘之禮。」亦可以備一解。〇書録解題：「春秋傳十卷，權衡十七卷，意林一卷，説例一卷，清江劉敞原父撰。」又：「春秋傳十二卷，攷十三卷，讞三十卷，葉夢得撰。」又：「止齋春秋後傳十二卷，左氏章指三十卷，陳傅良撰。」






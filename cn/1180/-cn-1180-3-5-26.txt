敬王


初，伍员与申包胥为友，皆楚人也。伍员父为楚平王所杀，员奔吴，与包胥别，员曰：“我必覆楚。”包胥曰：“我必复之。”伍员既奔吴，遂导吴伐楚；既入郢，遂鞭平王之尸。包胥乃如秦乞师，秦伯使就馆。包胥依于庭墙而哭，日夜不绝，饮食不入口七日。秦哀公为之赋《无衣》，乃为之出师。申包胥以秦师至，遂败吴师。吴师乃归，昭王复国。

郢，是地名，楚之国都也。

初时楚臣有伍员者，与申包胥为朋友，这二人本皆楚人也。伍员之父伍奢，因进谏于楚平王，为平王所杀，欲并杀其二子。而其次子伍员，逃奔于吴，将逃之时，与申包胥相别。伍员说：“我必要覆亡楚国。”盖但知父仇当报，而不能裁以君臣之大义也。申包胥说：“我必要兴复楚国。”盖惟知臣节当尽，而不敢徇其朋友之私情也。伍员既到吴，吴王听用其谋，遂劝吴王伐楚。及破楚而入其国都，那时楚平王已死，其子昭王逃避于外，伍员遂掘平王之墓，取其尸而鞭之。申包胥欲兴复楚国，思量唯有秦兵强盛，可以敌吴，乃往秦国借兵救楚。秦伯初时不欲救楚，使他且就宾馆中安歇。包胥自念国破君奔，不忍就馆，只依立于秦之庭墙而哭，日夜不绝声，饮食不入口者凡七日。秦哀公见他这等忠义，为之感动，而歌《无衣》之诗，以示出兵之意，乃许他借兵以救楚。申包胥带领秦兵，回到楚地，与吴师战而败之。吴师始去，昭王复归其国。申包胥复楚之言，至是验矣。

按楚信费无忌之谗说，而戮伍奢之忠，纵子常之贪利，而结蔡侯之怨，此吴师之所由来也。其受祸之惨，有不可言者。使无申包胥，则是时楚遂灭矣。国以一人亡，以一人兴，信哉！此用人者所当鉴也。





三十四年，孔子由鲁司寇摄相事。其初，人谤曰：“麑裘而鞞，投之无戾；鞞之麑裘，投之无邮。”三月，政成化行，民诵之曰：“衮衣章甫，实获我所；章甫衮衣，惠我无私。”

麑，是鹿子。麑裘，是以麑皮为裘，盖古时卿士大夫之服。鞞，是刀鞘，古人佩必用刀，取其于事能断也。戾字，解作罪字。邮，是过，与尤字义同。衮衣，是上公之服。章甫，是冠名。

周敬王三十四年，孔子由鲁司寇之官而权摄鲁国相事，欲以文、武、周公之道，施行于鲁，乃从而正纪纲，明教化，反其弊政。此时鲁国法度废弛已久，人皆习于因循苟且，一旦见孔子这等振作起来，遂不能堪，反而作为歌诗以谤讪之，说道：“麑裘而鞞，投之无戾；鞞之麑裘，投之无邮。”这麑裘与鞞，都暗指孔子身上的服佩。说那服麑裘而佩鞞之人，深为民害，我欲投而去之，只是他无罪戾可指，无愆邮可乘耳。其反复言之者，恶之深而急欲去之也。然常人之情，难与虑始；圣人之心，大公至正，虽有此谤讪之言，孔子也不去理会他，只管依着道理法度行将去。及到三月之后，政事成就，教化大行，鲁国之人无不受其恩惠者。于是向前造谤之人，也都心悦诚服了，又作为歌诗以称诵之说道：“衮衣章甫，实获我所；章甫衮衣，惠我无私。”这衮衣章甫，也指孔子身上的冠服。说这冠章甫而服衮衣之人，果能安辑我百姓，使我人人各得其所。他从前所行的政事，都是施恩惠于我，而非有所私也。其言之不一者，盖喜之甚，而爱之切也。

夫孔子以至圣之德，行帝王之道，其初犹不免招谤如此。可见成大事者，不和于众，而为人君者，欲用非常之人，则不可挠于群议矣。






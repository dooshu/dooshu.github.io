泮水

八章，章八句


首章讲：此饮于泮宫而颂祷之词。若曰：学校者，礼义之所宗；讲学者，人主之盛节。兹何幸于我侯见之！





思乐泮水，薄采其芹。鲁侯戾止，言观其旂。

泮水，泮宫之水。芹，水菜。戾，是至。彼思乐泮水，有芹生焉，则薄采其芹矣。我侯之至止于泮也，有旂建焉，则言观其旂矣。





其旂茷茷，鸾声哕哕。

但见其旂茷茷而飞扬，目遇之成色也；鸾声哕哕而和鸣，耳遇之成声也。





无小无大，从公于迈

迈，往也。斯时也，我侯举旷世之盛典，而人心之欢乐，无小无大。从公于迈，环桥以观听者济如矣。是其莅泮得人有如此者。

二章讲：





思乐泮水，薄采其藻。鲁侯戾止，其马蹻蹻。

思乐泮水，有藻生焉，则薄采其藻矣。我侯之至止于泮也，有驾马焉，则蹻蹻其盛矣。





其马蹻蹻，其音昭昭。

音，声名。昭昭，是著。夫其马蹻蹻，仪卫隆矣。是行也，为崇儒来也，为重道来也，其聿骏之音不复昭昭而著乎？





载色载笑，匪怒伊教。

色，和颜。怒，暴戾。教，讲学。斯时也，我侯妙作人之术，而敷教之在宽，色笑可亲，暴怒不形，所以教人者尽其道矣。其莅泮善教有如此者。

三章讲：





思乐泮水，薄采其茆。鲁侯戾止，在泮饮酒。

思乐泮水，则薄采其茆矣。我侯之至止，于是也当讲学行礼之余，则在泮饮酒矣。





既饮旨酒，永锡难老。顺彼长道，屈此群丑。

难老，如言不老。顺，是循。长道，大道也。屈，是服。丑，是中。吾人将何以为愿哉？彼寿者，福之先也。安得我侯饮此旨酒，颐天和、安气休而永锡难老之庆者乎？民者，邦之本也。安得我侯顺此大道，重礼教、崇信义而屈服鲁国之众者乎？

四章讲：然吾人之愿于我侯者，不止此已也。





穆穆鲁侯，敬明其德。敬慎威仪，维民之则。

德，是具于性者。威仪，是章于身者。吾见穆穆鲁侯也，敬以明其德，而本体之不昧；敬以慎威仪，而尔止之不愆：则表里尽善，民极以建矣。由是下民皆思明德谨仪，不于我而取法矣乎？





允文允武，昭假烈祖。

文，文德。武，威武。烈祖，指周公、鲁公。允文焉，德之所施者博；允武焉，威之所制者广。而质诸烈祖之以文武开国承家者，允无愧焉。





靡有不孝，自求伊祜。

孝，就继述说。祜，福也。则继述尽善，而靡有不孝矣。由是烈祖锡之以福，不自求伊祜矣乎？

五章讲：然吾人之愿于我侯者，又不止此也。





明明鲁侯，克明其德。既作泮宫，淮夷攸服。

明明，称呼之词。克，是能。吾愿明明鲁侯也，克明其德，而虚灵之本体不亏，则服远之道预矣。乃今既作泮宫，固将以为讲学行礼之区，亦所以为受成释奠之所也。当是之时，适淮夷之攸服焉。





矫矫虎臣，在泮献馘。淑问如皋陶，在泮献囚。

矫矫，武也。虎臣，如虎之臣，言勇也。馘，是刈其左耳。淑，是善。问，是讯。皋陶，古善理狱者。囚，虏获。所服之淮夷，有格其左耳者，则有矫矫武勇之虎臣，而在泮献馘也。有囚获而归者，则淑问如皋陶之智臣，而在泮献囚也。我侯修德服远之功如此，不亦深可愿乎！

六章讲：然不时修德以服远也，又愿其得人以成功焉。





济济多士，克广德心。

多士，是兵士。广德心，推而大之善心也。彼济济之多士也，皆克广其德，心有忠君爱国之诚，无自私自利之意焉。





桓桓于征，狄彼东南。烝烝皇皇，不吴不扬。

桓桓，是武貌。狄，逷也。东南，指淮夷。吴，喧哗。扬，轻跳状。夫德心一广，则何功不立。故当淮夷之未克也，则奋桓桓于征之勇，以狄彼东南之夷兵。进而合有烝烝皇皇之盛也，师出以律，有不吴不扬之肃也。





不告于讻，在泮献功。

讻，争功便是凶事。献功，献捷也。德心一广，则何功可争？故及夫淮夷之既克也，则士让于将，将让于君，不以争功之事而告于狱官也，惟以所成之功而献于泮宫也。凡若此者，皆德心之广为之矣，宁非吾人所愿于侯之多士乎？

七章讲：然不特得人以服远已也，又愿其善兵威兵谋以成功焉。





角云其觩，束矢其搜。

束，五十矢为一束。以言角弓，觩然其体之健；以言束矢，搜然其矢之疾。





戎车孔博，徒御无斁。

博，广大。徒，兵卒。御，御车之人。斁，厌怠。以戎车则孔博而攻坚之有具，以徒御则无斁而敌临之有人。





既克淮夷，孔淑不逆。

不逆，无违命也。以此武备之修饬，固足克淮夷，使之效顺而不逆矣。





式固尔犹，淮夷卒获。

固，密固。犹，谋也。卒，是终。获，是得。然有威而无谋，犹恐不能以万全取胜也。又必式固尔犹，有周详之虑，而无苟且之谋，则致人而不致于人，淮夷岂有不终服哉？

末章讲：夫淮夷既服，纳贡行焉。





翩彼飞鸮，集于泮林。食我桑葚，怀我好音。

泮林，泮宫之林。好音，清和之音。彼翩然之飞鸮，本为恶声之鸟也，今集我泮林，食我桑葚，而怀我以好音之美矣。





憬彼淮夷，来献其琛。

憬，觉悟。琛，宝也。况此蠢然之淮夷，本为难化之人也，今则悟已往之非，而来行其献琛之礼焉。





元龟象齿，大赂南金。

赂，是遗。所献之琛维何？元龟也，象齿也，南金也，皆从而大赂之，虽非其土所有，莫不来献以将其诚矣。淮夷之服如此，不有以遂吾人之愿乎？






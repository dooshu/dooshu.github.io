○春令大赦文

朕以菲薄，讬於王公之上，恭承天地之序，虔奉祖宗之训，遐想至理，思臻太和。而诚不感物，化不柔远，声教犹郁，征赋仍繁。顷者务於安人，不惮屈己，与西蕃结好，申以齐盟。而戎心无厌，背义亏信，劫胁士庶，屡犯封疆。元元何辜？皆朕之失。乃者辇毂之下，凶徒结构，上帝垂祐，悉自伏诛。刑以止杀，谅非获已。今三阳布和，万物资始，思与群公兆庶，惟新政理。宜敷在宥之泽，以覃作解之恩，可大赦天下，大辟罪已下。系囚见徒常赦所不原者，咸赦除之。官吏犯赃，不在免限。流人配隶放还，左降官量移近处，已经量移者更与量移。百姓逋欠，一切放免。诸州遭水旱，委长吏贷种子。天下两税，更审定等第，仍加三年一定，以为永式。泾、陇、邠、宁、振、武、灵、盐、夏、银官健，常例之外，每年加赐两段。军州官吏寄客，能务农业，入粟助边，量其多少，酬以官秩。天下刺史与一子正员官。户口增加，田畴广辟者：长吏加一阶；县令减选，优与处分；额内官勿更注拟；见任者三考勒停。各官食钱所欲别置本，宜令中书门下与百僚议可否奏。京九品已上官，各上封事，极言得失。贤良方正直谏者，高蹈不仕，隐居岩穴，孝弟力田，闻於乡里，所在长官，具名闻荐。诸色官有清白政术，堪任刺史县令者，常参官各举所知，朕当亲自策试之。诸军立仗将士共赐物一万匹，陪位蕃客赐一千匹。


【采桑度】

〖七曲〗

〖采桑度一曰采桑。《唐书》乐志曰：采桑因三洲曲而生此声苑也。采桑度。梁时作。水经曰：河水过屈县西南为采桑津。春秋僖公八年。晋里克败狄于采桑。是也。按古今乐录曰：采桑度。旧舞十六人。梁八人。即非梁时作矣。〗

蚕生春三月。春桑正含绿。女儿采春桑。歌吹当春曲。

冶游采桑女。尽有芳春色。姿容应春媚。粉黛不加饰。

系条采春桑。采叶何纷纷。采桑不装钩。牵坏紫罗裙。

语欢稍养蚕。一头养百□区。奈当黑瘦尽。桑叶常不周。

春月采桑时。林下与欢俱。养蚕不满晨。那得罗绣褚。采桑盛阳月。绿叶何翩翩。攀条上树表。牵坏紫罗裙。伪蚕化作茧。烂熳不成丝。徒劳无所获。养蚕持底为。（○《乐府诗集》四十八。《诗纪》四十二。）


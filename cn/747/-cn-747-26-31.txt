○幸凤泉汤诏

陈诗展义，问俗观风，乃王者之所务也。顷属农事皆隙，岁功有成，近历酆镐，左连岐雍。见江山秀丽，沟塍绮错。长杨鄠杜之间，竹林园果之富，相望於道，家给人足，谓之时迈，颇慰予怀。思所以问耆老，恤淹滞，举逸人，旌贤士，庶协巡游之典，以符行在之恩。驾所过之县见禁囚，徒以下咸宜放免，流以上罪具犯状奏听进止。古者亲问百年，存养耆老。年九十以上并笃疾各赐物四段，绵布各一束。


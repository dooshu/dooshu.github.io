采菽

五章，章八句


首章讲：此天子答《鱼藻》也。若曰：人臣来朝，以明敬也；君人锡予，以示恩也。然要之上交之道，尤在于诸侯之能敬也。吾今愧予之凉惠，而深有嘉于君子之能敬矣。





采菽采菽，筐之莒之。

筐，方器。莒，圆器。彼采菽采菽，则必有筐莒以盛之，而曲尽其处物之宜矣。





君子来朝，何锡予之？

君子，指诸侯。况我君子来朝，则将何以锡予之乎？





虽无予之，路车乘马。

路车，金路象路之车。今虽无以予之而已，有路车乘马之锡矣。异姓同姓，各随其分焉；大邦小邦，各有其等焉。





又何予之？玄衮及黼。

玄衮，是玄色之衣而画以卷龙者。黼，如斧形刺于裳者。又何以予之而已？有玄衮及黼之赐矣。九章七章，以分而别焉；五章三章，以等而异焉。以车服之常典，示锡予之微恩，我今日所以待诸侯者如此。

二章讲：夫诸侯来朝，我固有以锡予之矣。然君子来朝之敬，则何如而我锡之耶？





觱沸槛泉，言采其芹。

彼觱沸槛泉，有芹生也，则言采其芹矣。





君子来朝，言观其旂。

旂，交龙之旂。况我君子来朝，有旂建也，则言观其旂矣。





其旂淠淠，鸾声嘒嘒。

但见其旂淠淠而动，目遇之成色也。鸾声嘒嘒而鸣，耳得之成声也。





载骖载驷，君子所届。

骖，四马。届，至也。马以驾车，而载骖载驷，四马之俱良也。夫旂鸾骖驷，皆君子之仪卫也。今也见其旂，闻其鸾声，而又见其马，则知君子之至于是矣。其谨侯度以入朝如此。

三章讲：





赤芾在股，邪幅在下。

赤，赤色。芾，蔽膝。邪幅，邪缠之幅。下，股下。迨其入觐也，以赤芾则在股，以邪幅则在下，而入朝之威仪肃矣。





彼交匪纾，天子所予。

交，是来朝以上交天子。由是服之以见天子，而交际之间，恭敬斋遫，不敢以舒缓焉。其所以敬君者何如也？天子嘉其能敬，路车乘马，于是乎锡之也；玄衮及黼，于是乎颁之也，不为天子之所予乎？





乐只君子，天子命之。

命，宠锡之命。夫锡予所在，即宠命之所在也。我君子以匪纾之心，溢而为温文之度，何可乐也！岂不天子命之乎？





乐只君子，福禄申之。

申，重也。宠命所在，即福禄之所在也。我君子以匪纾之心，溢而为温文之度，何可乐也！岂不福禄申之乎？

四章讲：夫君子以匪纾之敬，而为福禄之申，则其获福也，理之宜然也，而非幸也。





维柞之枝，其叶蓬蓬。

彼维柞之枝，则宜其叶蓬蓬然而盛矣。





乐只君子，殿天子之邦。乐只君子，万福攸同。

殿，镇也。况乐只君子，而惟敬之匪纾也，则宜其膺侯爵，以殿天子之邦，而为万福之所聚矣。





平平左右，亦是率从。

平平，辩治意。左右，诸侯之臣。率，循也。然岂特君子之能敬已哉？但见其从行之左右威仪，亦皆辩而不昧，治而不乱，平平然若出于雕琢之余，而相与以率从焉。是左右之敬也，亦君子之所敬也，何莫而不见，其为君子获福之宜然者哉？

末章讲：不惟是也，其获福也，亦理之必然也，而非偶也。





泛泛杨舟，绋维之。

绋，大索。，絷系也。彼泛泛杨舟，则必以绋而维之矣。





乐只君子，天子葵之。乐只君子，福禄膍之。

葵，揆度。膍，是厚。况乐只君子，而维敬之匪纾也，则必受知于天子，深信不疑，而为福禄之所必膍矣。





优哉游哉，亦是戾矣。

优哉游哉，从容自得之意。戾，至也。然岂特入觐之能敬已哉？且其来朝之心，莫非出于忠爱之诚，而优游以至此，殆无一毫勉强之意矣。是来朝之敬，一入觐之敬也，何莫而不见，其为君子获福之必然哉？

夫觐君尽其敬，是臣事君以忠也，而非欲徼福于君也。锡臣隆其恩，是君待臣以礼也，而非欲沽惠于臣也。上下之间，各尽其道，此所以能相与以有成欤！






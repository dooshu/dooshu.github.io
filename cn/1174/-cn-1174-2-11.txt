蒯文通坟

人鬼而千年不泯，不必其天神地祇也，不必仙佛果位中也，犹之人或久而名氏，不必其人，诗文传者不必其诗其文也，或数存焉，其精神亦有然矣。蒯文通坟，在广渠门外北八里庄南坡上，古埠高四尺，而蒯时出没其坟，高冠广衫，道人装，一童子携纱灯随之。坟百步外一井，蒯向井汲，乃返。昼阴晦日见，鬼之能也。见或立半空中，非鬼之能矣。万历初，丘太守瓒坟其侧，遂不复见尔，地脉哉。丘先欲发视，坚不可，乃止也。寻梦蒯幞头朱衣来言：生身一先辈人，尺寸地不见让耶？丘悔之。今其子孙微矣。读蒯彻传，说武信、淮阴，殆任数者；及对汉高，殆任质者；性情麇至，殆有道者。传又云，蒯说韩不用，佯狂燕市，盖殁而葬此。蒯所著隽永八十一篇，不传矣，而坟传。

顺天金铉过蒯文通墓○舌亦有时宜，宜秦不宜汉。君若在七雄，纵横岂其诞。赤帝子谁乎，大声与为难。我亦知君才，足能倒治乱。燕令可以生，楚猴可以冠，其如火德成，操刀难一断。千载气未舒，局促争人畔。

莱阳左懋泰蒯文通墓○广渠门外三尺土，蓬蒿满地生风雨。冢中有人非鬼神，瓶繘陆陆衣冠古。古人古事安可论，韩侯昔驻齐东门，投手措足关天地，面背易向亡易存。但假为王帝何怒，蹑附何语怒者寤，兔死有狐狗遽烹，北军左袒亦狼顾。韩不负汉未央宫，蒯不负韩燕市路。狂能庄语动天子，知有道者非任数。有神有骨千年存，显现竟不须云雾。君非不狂非不死，若有凭借隐其故。后生欺死曰无能，梦语明明醒弗惧。曷往广武观战场，何人坏得狂生墓。


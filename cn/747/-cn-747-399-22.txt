○对三命判

〈乙仕登三命，举以特牲，祀以少牢，人告其僭加於举礼也。〉

《易》陈殷荐，《书》列宗，於昭孝祀，作乐崇德。况春冰风泮，河滨有獭祭之鱼；秋叶霜凋，山林有豺祭之兽。微物尚尔，生灵伊何？且国有十伦，仕登三命，尊卑式序，威仪孔昭。车服以庸，祀享宁僭，矧惟举礼，无乃用心。凡举特牲者，克从其秩；祀少牢者，实符於班。失或归於讼人，礼不黩於君子。谓之过矣，其在兹乎？

郭尚温

尚温，开元时擢书判拔萃科。


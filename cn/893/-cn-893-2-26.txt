其二十六





碧荷生幽泉，朝日艳且鲜。秋花冒绿水，[一]密叶罗青烟。秀色空绝世，馨香谁为传。坐看飞霜满，[二]凋此红芳年。结根未得所，[三]愿托华池边。[四]

[一]曹植诗：“朱华冒绿池。”李善注：“冒，犹覆也。”



[二]张协《七命》：“飞霜迎节，高风送秋。”



[三]《古诗》：“结根太山阿。”



[四]《楚辞》：“蛙黾游乎华池。”王逸注：“华池，芳华之池也。”陆机诗：“移居华池边。”






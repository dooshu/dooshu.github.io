○答卢虔谢赐男从史德政碑文并移贯属京兆表

卿男从史，为国重臣，自领大藩，厥有成绩，公忠茂著，政理殊尤。勒石所以表勋，赐文所以褒德，惟功是念，有善必旌，是国旧章，非予私渥。昨又请移卿贯，愿隶京邑，家声益振，臣节逾章。虽清望标门，崇冠山东之族，而丹心恋阙，耻为关外之人。载省恳诚，弥深嘉叹，所谢知。


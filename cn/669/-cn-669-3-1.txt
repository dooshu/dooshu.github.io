1　外史掌三皇五帝書　黄帝顓頊之道在丹書　武王受丹書


周官春官「外史掌三皇五帝之書」，春秋傳昭公十二年所謂「三墳、五典」是也。前賢謂：「皋、夔、稷、契有何書可讀？」理實未然。黄帝、顓頊之道在丹書，武王所以端絻東面而受于師尚父也。少皞氏之紀官，夫子所以見郯子而學焉也。案：見昭公十七年左傳。杜預注曰：「於是仲尼年二十八。」孰謂無書可讀哉！

【全云】趙清獻之言，不過一時以之折荆公耳。

【元圻案】宋邵氏博聞見後録曰：「王荆公初參政事，下視廟堂如無人。一日争新法，怒目視諸公曰：『君輩坐不讀書耳。』趙清獻同參政事，獨折之曰：『君言失矣。如皋、夔、稷、契之時，有何書可讀？』荆公默然。」〇大戴禮記武王踐阼篇：「武王踐阼三日，召師尚父而問焉，曰：『黄帝、顓頊之道存乎？』尚父曰：『在丹書。王欲聞之，則齋矣。』三日，王端絻，師尚父亦端絻，奉書而入，負屏而立。王下堂南面而立。師尚父曰：『先王之道不北面。』王行西折而南，東面而立，師尚父西面。道書之言曰：『敬勝怠者吉，怠勝敬者滅。義勝欲者從，欲勝義者凶。凡事不强則枉，弗敬則不正。枉者滅廢，敬者萬世。藏之約，行之行，可以爲子孫常者，此言之謂也。』」〇昔人謂趙清獻：「何不曰：『孔光、張禹何嘗不讀書乎？』」






○揣骨僧

正统间，虎丘半塘寺有僧两目皆盲，善揣骨，言人贵贱祸福多奇中。粲之外大父胡公，年数岁时，家人携往求揣骨，僧云：「儿他日应得系金带，好自爱也。」后公举进士，累官至山西参议，致仕果终四品。里人石乙贫，为人佣织，以二子见僧，揣之，喜索厚谢，曰：「此两财主骨也。」谓石云：「勿轻视尔儿。」闻者初不信，二子长，果以赀雄于乡。龚大者家颇温裕，为人丰肥，腹脐间黑痣有毫长数寸，尝言其一生福皆在此。龚平日与人语，好大笑。一日在僧所，方笑未已，僧顾曰：「勿笑，明年尔腹间毛落死矣！」龚恶其语，不答。后偶就浴，摩挲间，毫忽落，又数日病死 【 又数日病死　原本作「又数日死」，据说库本补。】 。


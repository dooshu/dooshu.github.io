○众水归海赋（以纳“众流以成深广”为韵）

大矣哉，海浩漾。寻之无际，望之无象。利万物以成德，总群川而为长。柔能善下，禀巨壑以包涵；挹而朝宗，睹众流之归往。是以临不测者未足言其济深，思利涉者孰可咏其河广。究其所由，得之在柔。滥觞之初，因一勺而畎浍；循环无际，想三岁之周流。伊昔洪水方割，夏禹是理。既浚昆仑之输，爰标南国之纪。故导之逾远，非壅之可止。将虚受之为德，谅成大而有以。且明乎避高之义，自得乎润下之旨。始将就湿，想浩浩而其来。终类沃焦，见滔滔之未已。原夫水反於壑，海不厌深。其有也，靡患夫泛滥；其细也，不逆於浸淫。是知众流同归，异源将合，注而不竭。但见乎川流，满而不盈，更因乎海纳。广哉巨瀛，莫之与京。万里波委，四时砥平。灌以泾不能混其浊，注以渭不能溢其清。不涌浪而跳沫，独持盈而守成。故得万穴争赴，九河自同。类夫云之从龙，鸟之附凤。又似一人立国，万方入贡。愿以含垢之体，为纳污之讽。因知夫海为川谷之王，以宽而得众。


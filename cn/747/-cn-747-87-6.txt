○改元广明诏

朕祗膺宝祚，嗣守宗祧，夙夜一心，勤劳八载，实欲驱黎元於仁寿，致华夏之升平。而国步犹艰，群生寡遂，灾眚荐起，寇孽仍臻，窃弄干戈，连攻郡邑，虽输降款，未息狂谋。江左海南，疮痍既甚，湖湘荆汉，耕织屡空。言念疲羸，良深轸恻，我心未济，天道如何？赖近者严敕师徒，稍闻胜捷，皆列圣之潜祐，宁菲德以言功。属节变三阳，日当首岁，乃御正殿，爰命改元，况及发生，是宜在宥。自古继业守文之主，握图御宇之君，必自正月吉辰，发号施令。所以垂千年之懿范，固百代之洪基，莫不繇斯道也。可改乾符七年为广明元年。近日东南州府，频奏草贼结连，本是平人，迫於饥馑，驱之为盗，情不愿为。委所在长吏子细晓谕，如自首归降，保非诈伪，便须抚纳，不要勘问。如未倒戈，即时翦扑。东南州府，遭贼之处，农桑失业，耕种不时。就中广州、荆南、湖南，盗贼留驻，人户逃亡，伤痍最甚。自广明已前诸色税赋，宜令十分减四。其河中府、太原府遭贼寇掠处，亦宜准此。吏部擢选人粟错及长名驳放者，除身名逾滥欠选考外，并以比远残阙收注。入仕之门，兵部最滥，全无根本，颇坏纪纲。近者武臣多转入文臣，依资除授，宜惩僣幸，以辨品流。自今后武官不得转入文臣选改，所冀轮辕各适，秩序区分，其内司不在此限。


【早朝车中听望诗】

诘旦钟声罢。隐隐禁门通。蘧（本集作琚。）车（《颜氏家训》作居。）响北阙。郑履入南宫。宿雾开（文苑作间。）驰道。初日照相（本集作暄。）风。（《类聚》误作通。）胥徒纷络驿。（《类聚》误作风胥徒纷驿。）驺（文苑作骝。）御或西东。暂喧耳目外。还保性灵中。方验（文苑辩证作厌。注云。一作验。）游朝市。此说不为空。（○本集二。文苑英华辨证六。又《类聚》三十九作早朝诗。引通、宫、通、东四韵。文苑英华百九十作早朝诗。引通、宫、风、东四韵。《颜氏家训》文章篇引一句。）


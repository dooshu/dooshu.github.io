○曹国珍请修大晋政统疏

作者之谓圣，述者之谓明。苟非圣明，焉能述作。若运因革故，则事乃惟新。或改正朔而变牺牲，或易服色而殊徽号。是以五帝殊时，不相沿乐。三王易世，不相袭礼。止於近代，率由旧章。比及前朝，日滋其目。多因行事之失，改为立制之初。或臣奏条章，君行可否。皆表其年，纪以姓名。聚类分门，成文作则。莫不悉稽前典，垂范後昆。述自圣贤，历於朝代。得金科玉条之号，设乱言破律之防。守而行之，其来尚矣。皇帝陛下运齐七政，历契千年。爰从创业开基，莫不积功累德。所宜直笔，具载鸿猷。若备录前代之编年，目作圣朝之政统，此则是名不正也。人名不正则言不顺，而媚时掠美，非其实矣。若翦截其词，此则是文不备也。夫文不备则启事端，而礼乐刑政，於斯乱矣。若改旧条而为新制，则未审何门可以刊削，何事可以编联。既当革故从新，又须废彼行此，则未知国朝能守而不失乎。臣等同共参详，未见其可。况臣等学惭该古，识昧折中。当君上顺道师古之时，无臣下乱名改作之犯。则天下幸甚，天下幸甚。


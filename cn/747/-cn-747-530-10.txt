○祭陆端公文

维大历八年正月朔，同乡顾况，於永嘉发使，具箪蔬野酌，敬祭陆三十二兄端公之灵。

呜呼！接席之欢，俄成奠酒。殊乡少别，杳忽於今。牵拘南役，远哭如泪。兄秉德居厚，植灵超茂。天和发外，虚白自内。特挺孤操，与物去害。惟昔二京，群盗纵横。出入十年，天下交兵。越盗寇吴，杀人烧城。国危如此，公乃请行。我之行焉，无往不平。拥阵陵阳，回戈歙右。江南山洞，略尽遗丑。巨敌先摧，群降独受。兄之令弟，况之良友。感激风云，留连诗酒。昔魏有人，子方段干。兄之所在，人心获安。贤者让平，惟患是急。兄之忠勇，人莫能及。燕将泣书，齐师复邑。迹为功著，名因义立。为帝念功，君门遂通。台阁生风，乃忆江东。高临山中。有书满屋。与人共读。有粟如云。与人共分。破富为贫，好事日闻。霭霭牛潭，峨峨囊岭。开流架迥，倒写烟景。今日凄凉，林空夜永。人或有言，吉凶无门。我命由我，以兄之才，何适不可。宁知一旦，忽锺兹祸。鸿翔千仞，自兹而堕。呜呼哀哉！伏惟尚飨。








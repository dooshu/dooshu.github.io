○上太子承乾书

臣闻皇天无亲，惟德是辅，苟违天道，人神共弃。然古三驱之礼，非欲教杀，将为百姓除害。故汤罗一面，天下归仁。今苑内娱猎，虽名异游畋。若行之无恒，终亏雅度。且傅说曰：“学不师古，匪说攸闻。”然则宏道在於学古，学古必资师训。既奉恩诏令孔颖达侍讲，望数存问，以补万一。仍博选有名行学士，兼朝夕侍读。览圣人之遗教，察既行之往事，日知其所不足，月无忘其所能，此则尽善尽美。夏启周诵，焉足言哉？夫为人上者，未有不求其善。但以性不胜情，耽惑成乱。耽惑既甚，忠言尽塞，所以臣下苟顺，君道渐亏。古人有言：“勿以小恶而不去，小善而不为。”故知祸福之来，皆起於渐。殿下地居储贰，当须广树嘉猷。既有好畋之淫，何以主斯匕鬯？慎终如始，犹恐渐衰，始尚不慎，终将安保？


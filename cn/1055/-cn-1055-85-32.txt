【第五乞守旧任札子〈熙宁元年十月〉】

臣今月六日，准枢密院递到诏书一道，以臣上第五表乞致仕，伏蒙圣恩未赐俞允者。伏念臣以庸虚浅末之学，遭遇三朝，荷非常不次之恩宠，未知报效之方。而遽迫衰病，自惧盈满，思慕古人知止之节，愿于圣世，获遂退休。陛下仁圣宽慈，俯哀诚悃，既恕其屡黩之罪，未加诛戮，而又推天地父母之恩，不忍遽令退去，六降诏书，丁宁训谕。感极惟泣，不知所容。再念臣昨蒙恩许，守此便郡，以养衰残，今到任已及一年。盖为脚膝，乘骑鞍马艰难，忧虑非时别有移替。欲望圣慈许臣且更于此将理一二年间，若稍获安痊，则不敢上烦圣听。臣以孤危蹇难之迹，荷陛下始终保全之恩，以至今日。犹以衰残疾病之恳，烦君父含容养育之私。臣无任。





卷九十四·表奏书启四六集卷五


37　文選注謂五言自李陵始　劉勰論五言源流　暇豫優歌遠見春秋　邪徑童謡近在成世　獨孤及論五言詩發展


文選注：「五言自李陵始。」文心雕龍明詩篇云：「召南行露，始肇半章；孺子滄浪，亦有全曲；暇豫優歌，遠見春秋；邪徑童謡，近在成世。則五言久矣。」

【全云】虞姬之和項王，亦五言也。

【元圻案】國語：驪姬通于優施，欲害申生而難里克，「優施乃飲里克酒，中飲，優施起舞曰：『暇豫之吾吾，不如鳥烏。人皆集於苑，己獨集於枯』」。〇漢書五行志：成帝時歌謡曰：「邪徑敗良田，讒口害善人。桂樹華不實，黄雀巢其顛。故爲人所羨，今爲人所憐。」〇獨孤及作皇甫冉集序云：「五言詩之源，生於國風，廣於離騷，著於蘇、李，盛於劉、曹。」與劉彦和説合。






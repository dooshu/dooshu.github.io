○中书省议赋税及铸钱等状

中书、门下奏，“据杨於陵等议状，请天下两税、榷酒、盐利等悉以布帛、丝绵等物充税，一切不徵见钱”者。

右，据中书、门下状，称“应徵两税，起元和十六年已後，并配端匹、斤两之物，以为税额，不用计钱，令其折纳，仍约元和十五年徵纳布帛等估回计”者。伏以两税不纳见钱，百姓诚为稳便。或虑土宜不等，恐须更有商量。请令天下州县，有山野、溪洞无布帛、丝绵之处，得以九谷、百货，一物已上，但堪本处交易用度者，并许折纳，便充留州、留使钱数。仍令依当处堪纳两税匹段及杂货估价，计折输纳。给用之时，并不得令有加抬。臣等又见比来州县，缘不纳见钱，抑令小户数人，并合共成端匹，期会来往，费扰倍多。今请天下州县有贫下户，两税数少，情愿输纳见钱者，亦任稳便。若此则上无抑配之名，下有乐输之利，以兹折中，实谓得宜。

又据中书、门下状，称“盐利、酒利，本以榷率计钱，有殊两税之名，不可除去钱额，但合纳见钱者，亦请令折纳时估匹段”者。伏以粜盐价钱，自有本使收管，不要州县条流。至於榷酒利钱，虽则名目不同，其实出於百姓。今天下十分州府，九分是随两税均配。其中一分置店沽酒，荩是分外诛求，一则厚取疲人，二则严刑检下，上供既有定数，馀利并入使司，事实烦苛，法非画一。今请天下州府榷酒钱，一切据贯配入两税，仍取两贯已上户均配，两贯已下户不在配限。先有置店沽酒处，并请勒停。若此则赋敛无名额之烦，贫富有等差之异，人知定准，吏绝因缘。臣等商量，以此为便。

右，据中书、门下状，欲“令诸道公私铜器，各纳节度、团练等使，令本处军人铸，其铸本请以留州、留使钱、年支未用物充，待一年後，铸铜器尽勒停，其州府有出铜铅可以广铸处，每年与本充铸”者。臣等约计天下百姓有铜器用度者，分数无多，散纳诸使，斤两荩寡。创置炉冶，器具颇繁，一年勒停，并是废物。军人既未素习，铸亦恐甚难。又每年留州、留使钱额，本约一年用度支留，若待铸得新钱，然遣当州给用，必恐百事久阙，不应时须。臣等商量，请令诸使、诸州一切在所，许百姓以铜器折纳税钱，并度支给价收市，每年每季，随便近有监冶处，据数送纳。所冀炉冶无创置之劳，工匠有素习之便，不烦铸本，自有利宜。其州府出铜铅可广铸处，请委诸道有铜铅处长吏，各言利害，具状申陈，参酌众情，然议可否。

以前据中书、门下奏，请“令中书、门下两省重义可否奏闻”者。臣等谨议如前，谨录奏闻，伏候敕旨。


与蓟辽总督谋俺答板升之始


贼聚而西，患在云中、晋阳矣。既有的耗，公自不得不西应之。但南山一带尚为可虑，幸留标下一二枝，以东事托之，赵帅乃可专意西防也。近闻土虏亦未动，蓟中或可无虞。即有事，蓟人自足当之，无烦西援矣。

外板升一事，望公密切图之。去岁谋之，业已六七分就矣，而为大同守所坏，殊为可恨。今之视昔，则又不同。俺酋老矣，其子台吉，尝切齿此辈，欲尽屠之。乘其危惧之时，招之易耳，此一机也。彼中荒旱饥窘，人思南归，此又一机也。故愿留意熟计之。

今东患在属夷，西患在板升：二患不除，我终无安枕之日。然西事稍易，宜先图也。人旋，附此，以备采择。






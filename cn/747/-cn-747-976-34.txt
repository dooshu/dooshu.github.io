○对张侯下纲判

〈景张侯下纲，不及地。武宾遂贯之。监者谓无揖让之礼，不坐奠丰上。宾袒决而退。〉

考贤论材，审艺观德，爰设三侯之礼，以崇五善之仪。《狸首》登歌，是求於合雅；《采》斯奏，何先於主皮？惟彼武宾，齿於其位，宜揖让中节，允谐於观善。何穿洞非仪，坐彰於伐德？纲则未下，射何速加，自贻监者之尤，遂干司马之政。不奠於坐，诚叶周人之式；袒决而还，亦符相圃之事。虽君子之争，戒所苟得；而士师之律，未可深文。宜从肆缓，谓叶平典。


○夷情疏 【 哈密嗣守】

看得扶弱保小、王者至仁、興滅繼絕。朝廷大義今哈密雖微、附我邊境、　祖宗以來、世封爵以為西域藩捍、緣國無其主、眾叛親離、其王母一婦人、流離困苦、新復境土、國人控訴再三、情實哀切、無非欲仗　朝廷威靈、選擇一人、賜與名號、總理衞事、庶幾人民有所歸戴、土地不致丘墟、設使　朝廷置之不問、彼將投托別部、非惟為邊境之憂、抑且失懷柔之禮、會同府部等衙門從長計議得、哈密雖蕞爾小夷、　朝廷設置衞分巳久、今嗣守乏人控訴哀切、義不可不為處置照得把塔木兒係巳故忠順王脫歡帖木兒外甥嘗授都督同知職事、於哈密為至親、於人望為重宜其為彼眾所信服、但王母奏保的確情詞、難以遽授王爵、今都督母雜法兒等既合辭奏報、合無俯順夷情將都督同知把塔木兒量陞一級、重其名號、請敕一道、假以威權、哈密王印為土魯蕃所掠未歸故議另鑄銅印銅印所以輕之也另鑄哈密衞銅印一夥俾其收佩行用、上以輔佐王母、下以管束人民、候過三年、果為王母所信托、為國人所親戴、事妥民安、得長人之體宜從王母并合國人民奏請定奪、仍請敕一道、曉諭王母弩溫荅失、俾知　朝廷矜恤之意、如此、則邊夷有賴、而事體得宜矣、


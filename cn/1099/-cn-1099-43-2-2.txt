○奏邊務六事疏 【 邊務】

一戶部送銀一萬兩牧貯官庫、令俟軍士出戰日給賞、臣以為未戰而賞。則可使修器械。壯士氣。臨戰而賞。則緩不及事。雖辭無益。且既賞精兵次撥軍士。軍中臨陣出戰有頭撥次撥之號亦係策應人數。若全不預。恐沮其効勞之心。乞以前銀精兵給什之六。次撥給什之四。庶恩澤稍均。人有激勸。可圖成功。一各處軍士。止以有妻為有家小。其雖有父母兄弟而無妻。亦作無家小。減支月粮。是輕父母而重妻。非經久可行之法。况父母兄弟供給軍裝不無補助乞以此等作有家小開報。一體增給。庶使親属有賴。軍不逃亡。一調撥守邊官軍。俱有行粮口粮。其家小在原衞者。復給月粮。固巳重費矣。近聞有家小隨住。潛將本衞月粮糶賣與人者。又有私探家小。因而逃赴原籍者。是虛出之弊又且甚焉。乞令該衞送其家小。俱赴守備處所。就支月粮。行粮住給。其有父母年老。果不能去。及事故代回者。仍在原衞給月粮。必須開豁明白。勿得重冒。一舊例各邊瞭望宮軍。去城四十里之外者方給口粮近因達賊犯邊創立墩臺。多在腹裏。守瞭官軍。較之沿邊晝夜不得休息者。勞逸不同。而口粮一體支給。亦為虛費。乞令住給。一宣府先因布少。軍士冬衣布。有家小該三疋四疋者內一二疋。每疋折棉花三斤近聞本地布貴花賤。價直不平。人心嗟怨。乞令每疋折棉花四斤。一宣府既添除山西參政副使等官、監督收放粮米其舊差本部收粮主事一員。不無虛曠。宜取回部。


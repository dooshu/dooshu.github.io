○大赦文

天将发生万物也，则必假以暄妍，润以风雨；王者之在宥四海也，期必涤其瑕秽，施以渥恩。固频启於幸门，岂无彰於皇泽。朕以菲德，获缵丕图，常慕唐尧之无为，汉文之恭俭，旰不暇食，乙夜观书。万务靡有不亲，一夫尤虑失所，兢兢业业，不敢荒宁，十有四年，至於兹矣。每惧风俗之未厚，赋役之尚繁，政令之未明，刑狱之多滥，思用克济，浩无津涯。上荷昊穹垂休，宗社深祐，下赖股肱翊化，岳牧懋功。五稼屡登，四夷内附，怀仁庶同於行苇，纳谏无愧於从绳，疵疠不生，飞翔遂性，日月所烛，庶为小康，顾予寡昧，何以臻此？近者藩方之任，抚理或乖，潭广宣俶扰相次，虽兴师殄寇，本於为人，而恶杀好生，良多愍纳。而又缘河数郡，暴水成灾，念其荡飘，深自忧轸。乘此三元之庆，宜宏肆眚之恩，可大赦天下。自大中十三年正月一日昧爽以前，大辟罪以下，罪无轻重，咸赦除之。唯十恶叛逆故杀人官典犯赃，不在此限。








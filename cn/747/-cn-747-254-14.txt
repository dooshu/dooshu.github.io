○令道士女冠僧尼拜父母敕

敕：夫孝者，天之经，地之义，人之行。故上自天子，下至庶人，资於敬爱，以事父母，所谓冠五常之表，称百行之先。如或不由，其何以训？如闻道士女冠僧尼等，有不拜父母之礼，朕用思之，茫然罔识。且道释之教盖惩恶而劝善，父子之仪，岂缘情而易制？安有同人代而离怙恃哉？哀哀父母，生我劳瘁，故六亲有不和之戒，十号有报恩之旨：此又穷源本而启宗极也。今若为子而忘其生，傲亲而徇於末，背礼而强名於教，伤於教则不可行；行教而不废於礼，合於礼则无不遂：二亲之与二教，复何异焉？自是已後，道士女冠僧尼等，并令拜父母，丧纪变除，亦依月数，庶能正此弊，用明典则，罔亏爱敬之风，自叶仙真之意。


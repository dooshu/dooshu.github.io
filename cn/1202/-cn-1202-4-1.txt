拜中书郎谢表

荣郁两临，恩儆交镜，悄然擥魂，廼惧廼逝。臣闻汝颍之金，或扬采於四豪；江淮之珠，已驰光於七贵。皆声不妄美，第岂虚立。未有伎慙湘舆，蒙送目之赏；工谢彩轮，窃归风之价。臣幼乏篆刻，长暌图史，智罕効官，志阕从政。方遽求振风，长忧凌雨，不悟遭社鸣之属，际河淸之会。玄云素霞，必驾蓬莱；白毳騂鳞，咸蒙解遂。仕通物任，官登郎掾。此实耀灵之私照，而微臣之厚幸也。仰惟皇衢大融，气品呈观，西倾栈山，东鯷航海。故奇士端威，异人罄折，皆相望北阙，待诏南宫。而臣学无利博，文有忮害，廼彯裾顿屣，伏黄扉之右；曳缨转笏，居靑璅之前。访德於姑射，闻道於崆峒。伊臣之愿，过爲信矣。昔望都才丽，爵乏上班；长岑闻靡，身终下秩。愚臣方古，悠然已泰，内烛徘徊，眇不识届。


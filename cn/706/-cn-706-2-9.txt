·上监国鲁王启（庚子）

右臣某启：窃臣万里孤踪，一军特立；睽违潜邸，屡易星霜。虽倾日有心，而瞻云无路；又恐旁疑他妒，未敢轻达封章。己亥夏，于东瓯晤锦衣指挥陈贵，曾附疏转达；岂意陈贵随■〈舟宗〉北上，后因南师挫衄，流落江上，闻今已往山东矣！

若臣自入长江，先驱直夺镇江砲口，即复孤提本辖船兵深入上游，传檄而下，徽、宁、池、太四郡、和州、无为二州及招降溧水、溧阳、高淳、建平、庐江、巢县、舒城、含山诸邑；通计得江南、北府州县三十余城，遂驻札芜湖，且抚且恢，水陆兵至万余。岂意延平藩师溃于金陵，仓猝南还；臣之孤军，竟陷重地。虏酋百计阻截归路，贻书招诱；臣遂焚舟登陆，入英、霍山寨，以图震荡中原。提三千余众，转战千里、相持二十七日，屡有斩获；楚、豫之间，蠢蠢欲动。终以势孤援绝，士卒疲劳而败。臣单骑突阵，遁伏山谷中，由间道，徒步二千余里，赖义士扶卫，始得生还海上；皆赖主上福荫也。然志犹未已，力图收烬，以冀桑榆之效。幸而散亡渐集，正在整槊，俟时而动。奈囊空釜罄，力不如心。兹藉延平藩同仇谊笃，分地给兵；或可厉秣，俟时而动耳。其如虏警频仍，窥伺日迫；倘浙海决不可支，亦当南帆一觐睿颜也。

昨差官至自思明州归，始知主上移跸金门之信。当此汉厄未回，即遵养时晦，尚无其地；是臣所为日夕彷徨者也。臣垂翅之余，百事艰难；芹曝之献，容俟后期。窃有锦衣张士魁、杨澄亦经患难，俱得生还；现在臣营。合併具报。

兹因便帆，具启上候睿安。臣曷胜悚惶瞻依之至！

〔人物考略〕

监国鲁王：名以海，太祖第十子荒王檀九世孙也。父肃王寿镛，以崇祯丙子袭封；己卯薨。子以派嗣；壬午兖州破，自缢死。甲申二月，王嗣立。寻京师陷，南奔。乙酉四月，福王命徙江广，暂驻台州。南京亡，潞王居杭州亦出降；浙东起义，迎鲁王居绍兴，诸军画江而守。丙戌六月，江上师溃，张定西以舟师扈王出海，投舟山，黄斌卿不纳；郑彩奉之如厦门，改次长垣。既或次闽安、次沙埕；及诸将杀斌卿，乃居舟山，时定西为政。舟山陷，定西扈王至厦门。厥后，郑成功奉王居金门，又次南澳、澎湖诸地。壬寅冬，薨于台；葬金门城东鼓冈湖西（见「海东逸史」、「东南纪事」、「南疆绎史」诸书）。


○平泉山居诫子孙记

经始平泉，追先志也。吾随侍先太师忠懿公在外十四年，上会稽，探禹穴，历楚泽，登巫山，游沅湘，望衡峤。先公每维舟清眺，意有所感，必凄然遐想，属目伊川。尝赋诗曰：“龙门南岳尽伊原，草树人烟目所存。正是北州梨枣熟，梦魂秋日到郊园。”吾心感是诗，有退居伊洛之志。前守金陵，於龙门之西，得乔处士故居，天宝末避地远游，为荒榛，首阳微岑，尚有薇蕨，山阳旧径，唯馀竹木。吾乃剪荆棘，驱狐狸，始立班生之宅，渐成应叟之地，又得江南珍木奇石，列於庭际，平生素怀，於此足矣。吾尝以为出处者贵得其道，进退者贵不失时，古来贤达，多有遗恨。至於元祖潜身於柱史，柳惠养德於士师，汉代邴曼容官不过六百石，终无辱殆，邈难及矣。越蠡激文牛以肥遁，留侯托黄老以辞世，亦其次焉。范雎感蔡泽一言，超然高谢，邓禹见功臣多败，委远名势，又其次也。矧如吾者，於葵无卫足之智，处雁有不鸣之患，虽有泉石，杳无归期，留此林居，贻厥後代。鬻吾平泉者，非吾子孙也；以平泉一树一石与人者，非佳子弟也。吾百年後，为权势所夺，则以先人所命，泣而告之，此吾志也。《诗》曰：“维桑与梓，必恭敬止。”言其父所植也。昔周人之思召伯，爱其所憩之树，近代薛令君於禁省中见先君所据之石，必泫然流涕，汝曹可不慕之？唯岸为谷，谷为陵，然後已焉，可也。


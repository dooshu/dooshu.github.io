李新　即席次必强六绝句

且倚东风拚酒酣，莫将食口配春蚕。

还家更有无穷兴，曲水飘香满舍南。

李新

李新　即席次必强六绝句

暖雾团云晚气酣，柅车游女密于蚕。

锦城行乐忘归客，家在鱼凫碧水南。

李新

李新　即席次必强六绝句

夹道红英碎缬鞍，文园春满带围宽。

双轮不解生方角，只作繁城数日欢。

李新

李新　即席次必强六绝句

市酒郫筒去未还，宗人厚德敌刘宽。

田歌社舞生惆怅，聊向樽前佐客欢。

李新

李新　即席次必强六绝句

怜君醉里赋新诗，皎皎风前玉树枝。

在处相逢开口笑，一生能有几多时。

李新

李新　即席次必强六绝句

楼前燕子不知归，楼下莺啼碧树枝。

丝管未收空梓泽，恐君还有断肠时。

李新


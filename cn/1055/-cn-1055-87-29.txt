【回贺李待制〈柬之〉启〈庆历七年九月〉】

伏审肃奉宠灵，峻升侍从。得贤之庆，固宜发于欢愉；待罪之人，方自思于藏密。遂稽驰贺，敢谓不遗；先辱荣函，可胜愧色？伏惟某官懿文经国，敏识造微，学探姬、孔之渊源，世济皋、夔之德业。立朝正色，凛风宪以载严；造膝沃心，赖仁言之甚博。遂膺简注，升著清华，上宽乃顾之忧，聊假有余之刃。作时霖雨，当均及于疲民；秉国大钧，实久于群望。凉秋之谢，严律将凝，冀为邦朝，善绥福履。


○命皇太子权知军国事诏

朕以不天，夙罹偏罚，假息旦暮，分沈苫壤。仰赖先皇慈恩鞠育，爰自幼年。至於成家，未及弱冠，仍属乱离。翼奉义旗，身当矢石，克平多难，任居藩屏。遂复委以万机，膺庇景命。祗惧虚薄，弗克负葆，日夜兢兢，不遑宁宴。加以气患，屡幸九成，晨昏定省，废於朝夕。今岁停行，尽行养礼，不谓殃罚深重，大行崩背。号天叩地，无所逮及，伏奉遗诏，追迹汉文。以日易月，降其常期，顾命之旨，诚不可违。然三年之丧，自天子达，殷周以来，罔弗遵用，汉文变古，有乖前式。且慈颜日远，忻谒无由，俯就之文，理即遵奉。然朕之情切，不可循前，荼毒之心，何可堪忍。皇太子承乾，文过志学，秉性聪敏，频年治国，理务允谐。今欲於东宫平决，朕得尽哀庐室，终其丧纪，望群公卿士，股肱王室。兴言及此，唯增哽绝，朝多君子，恕朕哀心。


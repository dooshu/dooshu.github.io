葛仲正墓志铭

葛君讳正防字仲正为人厚重有长者风其先自汴徙吴世以医名至君而令闻益着每旦迎疗者填户外至不能容屦君肩舆厯视唯谨不问能报否率与善药其子侄甥婿与弟子从君为医者人輙曰是葛君所传也争致之年七十二以洪武六年十二月癸亥卒曽祖讳从豫祖讳旸辰皆弗仕考讳应泽元授平江路官医提领室周氏子男二人曰复曰泰女二人适郁潜金权孙男二人旭继明年正月己巳复奉君柩于长洲县武丘乡洞泾之原请铭于齐人高启铭曰彼阜斯崇窽乎其中有君葛翁夀乐以终维拯疾之功后人尚丰


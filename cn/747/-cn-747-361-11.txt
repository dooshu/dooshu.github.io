○梓材赋（以理材为器如政之术为韵）

匠人度有山之梓，相文木之理；既因性而是度，又从绳而可拟。故轮桷适任，栋梁资始；阴阳之体叶时，隐括之形中轨。饰其象乃图之以鸟兽，谐其音必均之以宫徵。苟可择於或朴，亦可殚夫杞梓。徒观其破拥肿，斫瑰材；攒节迸集，斜文洞开。蜀柿落而雨足交洒，郢斤运而风声飙来。伐之丁丁，奂蹙之班首；斫之橐橐，碎空穴之青苔。巧无匪制，庸无所施；因心则达，触物能为。初会方以成矩，乍投圆而得规。削斫同功，准量成类；方资剞劂之力，乃作馨香之器。厥若选德以序，辨官以位；诚当正直而无颇，亦何患乎纲纪之紊坠？小既以此，大无不如；文公立号以化洽，康叔省功以慎储。仁义有常，刚柔贵识其虚实；宽猛相济，勤苦务知其疾徐。教在洽人，毖於出令；亦犹代大匠斫，罕或不伤其性。俾夫来者，式遵前圣；且修短得丧，亦奚其为政？森彼灌木，工则度之；有伦有要，念兹在兹；展矣君子，如何勿思？思不越，乃心逸；於人也明其采章，於木也须其丹漆。瞻济济之榛苦，懿彬彬之文质；虽非班扁之奇妙，敢献斫轮之良术。


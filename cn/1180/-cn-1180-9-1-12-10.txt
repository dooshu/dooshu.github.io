泽陂

三章，章六句


首章讲：此亦男女相悦而相念之词。曰：





彼泽之陂，有蒲与荷。

陂，是泽之障。蒲，水草。荷，美渠。彼泽之陂，则有蒲与荷矣。





有美一人，伤如之何？

有美一人，指所悦之人。有美一人，我欲见之而不可得，则虽忧伤，而如之何哉？





寤寐无为，涕泗滂沱。

滂沱，流涕之甚。则寤寐之际，无他所为，惟涕泗滂沱而已。盖忧伤之情，既不得遂于一见，而涕泗之零，自不觉其潸然耳。

二章讲：





彼泽之陂，有蒲与蕑。

蕑，即兰。彼泽之陂，则有蒲与蕑。





有美一人，硕大且卷。

有美一人，则体貌之硕大，而且须鬓之皆美矣。





寤寐无为，中心悁悁。

我也念斯人之不见，而忧相亲之无由。则惟寤寐无为，中心悁悁然，而于悒之不胜矣，其如美人何哉？

末章讲：





彼泽之陂，有蒲菡萏。

菡萏，即荷华。彼泽之陂，则有蒲菡萏矣。





有美一人，硕大且俨。

有美一人，则形体之硕大，而且威仪之矜庄矣。





寤寐无为，辗转伏枕。

我也思斯人之不见，而伤相从之无自。则惟寤寐无为，辗转伏枕，而卧不能寐耳，其如美人何哉？






玉峰山人赵善瑛一首

【锦里卜筑诗】

锦里幽栖处，悠然远俗嚣。

地偏车马少，山近市城遥。

松竹连蹊径，藤萝掩屋茅。

闭门穷典籍，修业问刍荛。

见小忘蛙秬，忘机梦鹿蕉。

白头宜此乐，青眼莫相嘲。

种菊开三径，横琴咏九皋。

黄葵舒永日，紫芋待终朝。

守道居颜巷，嫌喧弃许瓢。

薄田多种秫，平阜广栽荞。

鹅鸭游深沼，牛羊牧近郊。

芝兰香满砌，枸杞翠连坳。

采药携轻筥，观莲涉小舠。

《考槃时讽诵，得句自推敲。

丘壑从兹稳，弓旌谩远招。

茗瓯供伏腊，土簠荐溪毛。

牧子吹羌笛，仙童品玉箫。

南山曾采鳖，左手惯持螯。

麋鹿为新侣，松筠是故交。

烟霞情浩浩，诗酒乐陶陶。

宠辱都忘却，功名尽已抛。

唐虞今在宥，许我学由巢。

◎补诗

☆饶右丞介（一首）

【松石轩（在吴城中）】

苍松郁郁石嵯峨，上下因依有女萝。

虎魄凝流千岁少，羊群分跪一拳多。

所须为地期相向，遂以名轩示不磨。

宾客定如东阁盛，或来醉卧或吟哦。


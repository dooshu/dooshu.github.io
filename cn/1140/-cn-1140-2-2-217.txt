荅程舍人周量

舍人起自南海多京洛之游余识之滕王阁上寻相值卫河出古体三章颇申久要之好故具荅焉

伯牙操逸响抱琴长不弹问君何拂郁知音良独难凉风振江汉天宇高且寒鳬雁集中渚皎月依层栏朅来佳人会长啸开襟顔浮云无根蒂日暮久盘桓思心若流水竟夕起波澜

二

明珠出海隅驰光照帝城素心耻雕饰力难辞世荣驱车向京洛把臂求友生遘此梁园客倡和有同声望古未云远振绥抗前旌悠悠行路子中道相合并新欢眷良匹妙曲伤我情雨雪蔽长河班马裵回鸣

三

哲匠矜立言雕虫耻词赋繁华不终朝桃李非芳树驱车过邹鲁森然垂矩步顾瞻瞠已後裵喟中路忧乐苦伤人鄙哉托章句浮名非所希聊可展情愫与君缔古欢期为金石固申章告同心白日忽将暮

齐河客舍喜李屺瞻自济南枉过【时坐事夺官】

烈风吹荒野积雪成山阜故人从何来下马执予手悲喜相慰藉造次命杯酒自出袖中诗感慨时时有麒麟触网罗黄钟贱瓦缶文士常轗轲命在敢不受观君试多艰壮顔未衰丑忍性齐爱憎韬光冒瑕垢丈夫饱万锺何如拥二酉喟彼无根蓬东西各奔走登涂发浩歌哀猿叫林薮


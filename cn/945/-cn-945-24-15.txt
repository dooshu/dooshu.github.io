代中书请依诏颁行画龙祈雨法状

臣等伏以先天合德易象攸称勤雨忧民策书所纪恭惟皇帝陛下光膺骏命奄宅中区视百姓以如伤虑三时之有害博访弭灾之术期臻阜俗之方或稍属於亢阳即徧走于羣祀恭修禳禬荐获感通触石兴云俄千里而雨集力田望岁果百谷以秋成信雩禜之有徵由穹玄之降佑式颁明诏诞告庶邦永消愆伏之虞同跻仁寿之域臣等叨居辅弼仰奉忧勤爕调之効无闻将顺之诚弥切愿奉宣于睿旨庶大庇于羣黎伏请付有司雕印颁行天下


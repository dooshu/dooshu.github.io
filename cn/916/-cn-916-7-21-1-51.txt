【喜疾瘳诗】

朝窗犹掩扇。宿幔未悬钩。逍遥临四注。兼持散九愁。虽同卫子惫。聊喜挚生瘳。灾星夜出境。鸣禽晚去楼。蠲邪无贾服。祆气息梁牛。隔帘阴（《类聚》作荫。）翠筱。（《类聚》作莜。）映水含珠榴。丹经蕴玉笥。玄水出长洲。结友寻方岳。采药访圆丘。神随七星变。貌逐五云留。飞鸿若可驾。轻簪必易抽。（○《类聚》七十五。《诗纪》六十八。）


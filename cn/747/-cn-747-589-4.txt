○唐故尚书户部郎中魏府君墓志

魏氏世墓于某县某原。唐兴，有闻士讳之者，与子及孙，咸举进士，嗣为儒，家绵州。涪城尉讳全缶，魏州临黄主簿讳钦慈，太常主簿讳绲，尚书膳部员外郎兼江陵少尹讳万成，凡五代，名高而不浮于行，才具而不得其禄。江陵府君益之以闳达之量，经纬之谋，故豪士贤大夫痛慕加厚。生郎中府君讳宏简，字曰裕之，以文行知名。既冠，而德礼闻于乡党；既仕，而法制立于官政。温柔发乎外，见而人莫不亲；直方存乎内，久而人莫不敬。由进士策贤良，连居科首，授太子校书，历桂管、江西、福建、宣歙四府为判官副使，累授协律即大理评事，三为御史，赐绯鱼袋。在州六年，而人乐之。廉使崔衍曰：“吾敢专天下之士，独惠兹人乎？”遂献于天子，拜度支员外郎，转户部郎中。邦赋克举，人望逾重。年四十七，贞元二十年九月三十日，不疾而殁。震悼之声，遐迩一辞。且曰：“斯人也，而不得为善之利，中人其怠乎！”

君尝三娶，而卒无主妇，庭无倚庐，堂无抱孤。有令兄弟以主其丧，有孝女以守其祀。故哭于客位，吊于殡东者，咸加哀焉。凡为部从事，府丧而当其位者三，州缺而居其守者二，皆得其理。君之先，再世贫不得葬。故以禄仕游于诸侯，薄衣食，损车马，凡十有余祀，卒获于厥心。其族属之无主后者，皆位于墓；娣侄之无归从者，咸会于家。由是处约以终其世。既敛，家宰庀其政。视廪惟釜钟，视藏惟束帛，无余积焉。十有一月，遣车归于洛师。某日，于墓。监察御史柳宗元闻其道而玩其文也久，居又同，故哀而铭之。其辞曰：

郎中之道，惟直是保，淳泊坦厚，温恭孝友。郎中之文，惟孝是宣，溥畅周流，炳蔚纷纶。为周贤能，为汉贤良。始仕雠校，篇籍有光。仍授使檄，︳漠用扬。二居郎位，征赋以理。休声载起，显命伊始。生而不寿，孰知其止。殁而不嗣，孰济其美。有翩其旗，爰举裳帷。行道迟迟，望墓而归。象物是宜，卜筮孔时。里人作铭，不愧于辞。


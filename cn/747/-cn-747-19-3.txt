○简择内外文武官敕

寅亮天工，弼谐庶绩，宰臣之任也；彰善瘅恶，激浊扬清，御史之职也；政之理乱，实繇此焉。朕丕膺鸿绪，三年於兹，日旰而食，夜分而寝，万乘非乐，四海为忧。思欲小康蒸人，允答群望，惩劝之诏，岁月相仍。然耳不闻弹劾之声。目未睹刚正之举，岂内外寮吏，咸未循公耶？将有司回避，隐恶不闻耶？每念於此，惄焉如疚。言而不行，责在薄德；知而不奏，谁其过欤？御史等不树朝纲。合从屏黜，但缘未亲处分，志在含忍，宜许自新，以图远效。内外文武官，有老弱疾患，贪暴侵渔，不举职事，材职不相当者，三日内各录状进。外州刺史上佐，多不简择，内外之职，出入须均。京官中有材干堪理人者，量与外官；有清慎者，与京官。


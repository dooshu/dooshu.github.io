◇秋菊赋

馨达幽远，光烛隰原。招仙致灵，仪凤舞鸾。飞茎散英，倚靡相寻。垂采炜于芙蓉，流芳越乎兰林。游女望荣而巧笑，刍遥集而弄音，若乃真人采其实，王母接其葩。泛流英于清醴，似浮萍之随波。或充虚而养气，或增妖而扬娥。既延期以永寿，又蠲疾而弭疴。（《艺文类聚》八十一。《文选》陶潜《杂诗》注并作潘岳。《初学记》二十七引两条，《御览》九百九十六并作潘尼。张溥编入《潘岳集》，今姑从之。）


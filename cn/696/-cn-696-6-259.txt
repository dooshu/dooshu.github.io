古有所思行


紫云仙人归玉京，骖鸾谒帝游太清。
白榆历历琼楼明，九龙衔烛五凤鸣。
弄臣盘旋玉女笑，上帝一醉纷相迎。
双成宛转歌未阕，共工头触不周折。
璇室瑶台半已倾，杞国之人心欲绝。
银河倒泻沧溟波，五山鳌背高嵯峨。
方壶岱舆落海底，珊瑚沈绿生交柯。
乞得娲皇五色石，下土茫茫见深碧。
愿从北斗挹酒浆，九天无事觞霄客。





○谢章服表

今月二十一日，高品、薛盈珍至凤翔府，奉宣进止，赐臣绯衣、鱼袋、笏并袋紫衣一副者。发扬宸念，昭灼恩光，瞻奉自天，战无地。中谢。臣孤陋无取，过蒙奖录，圣慈周洽，天造曲成，恩重出疆，俾谐尽饰。九重清秘，不忘绝域之单车；万乘忧勤，特记微臣之命服。衣分内府，锡及近藩，未申汗马之劳，遽冒濡鹈之刺。在笥增感，抚躬若惊，陨越兢惭，罔知攸措。


○贈東穀先生攷績序 【 倭酋】

今南京戶部尚書、東穀孫先生者、前為南京工部尚書、而攝兵部事、其時會倭酋發、先生諸所振舉、皆可明臣節、翊國難、余私為記之云、始倭酋來侵海上也、眾不過數百人微眇耳、海道以書白兵部、先生得書、輒大驚、其時屬大暑、而又暮夜、先生立呼火草疏、驛聞于　上、當此時、客皆謂先生疏太遽、且須之以觀其定。先生固不肯、居頃之、諸道書旁午至、或一日十數至、上海言城陷、太倉言城樓燬、嘉定言城被攻甚殆、賊眾見者至萬人、其伏兵不知其數、先生傳書、令諸大夫徧觀之、客前言先生疏太遽者、乃皆造門下謝、言先生識賊狀。覩後事。我等弗及也。頃之、有得賊諜者、白云賊且欲窺江上、不但巳、先生惧、遂集諸守臣謀之、有一人前曰、苟必欲發兵、固須請、乃可耳、先生目言者、言者奉首退、不敢復爭、先生乃言曰、夫春秋之義、先發後聞、謂倉卒之變生也。獨柰何守膠柱之見、而不顧急難乎。于是自為令。分軍為六道。出屯戍要害處。而各置一將領之。而又為之懸賞格。申罰科。既巳定。乃剋日行。宣言曰。有來撓吾計者吾奏之不則與若俱伏矢石之下。毋令誤國。而徒自泯沒也。其日兵遂出。乃請糧于戶部、戶部予之、當出兵而行都市中、卒皆練甲金戈、光燭雲日、父老觀者咸拊手嘆嗟以為老且死、乃始此睹、何其盛歟、兵出可十日所、而倭酋皆回舟不來、先生禦寇、凡三疏、其二疏、事既巳斷、乃後奏焉、翰林王生曰夫從古以來、負才之士、非少矣、在昔正德之季年、嘉靖之初禩、傳有樂平喬先生者、而又有儀封王先生者、二先生相攝而為南京兵部尚書、南中人至今稱之、以為當其時江南保障、東不在海、北不在江、在二先生之身焉。由今孫先生觀之。令與二先生出同時。當鼎足立。仕同地。當比翼奮。皆所謂上應四七。下乘五百之運者也。豈可數數見哉。孫先生攝兵部時、南中人咸事籲禱、願先生為真兵部、巳而改南京戶部、非其望矣、先生自為尚書、三遷而滿、三年當考、臨行、王生送之曰、吾欲上書明先生之概、乞改玉授金?戊以荅下情、死人以我為越爼、而阿私好也、吾欲纂述前事、寄勒石室、而身在江表死人以我為賣直、而奪彤管之職也、故私獨記之、吾且欲謁歸、將持而藏之名山、令後世有知者求焉、先生毋以我為無益于公也、貳工部者、歐陽先生、見余記、語人曰、彼王氏記東穀先生事、信魁然大矣、然東穀前為戶部、而值財用詘也、曾歲益巨萬之資以給之、既改南京工部、又復省財、至不可勝筭、凡此皆大政。乃皆遺而不錄。何也。王生聞之慙。巳自解曰。夫合浦之珠。網者詎有窮哉。則吾有遺錄焉。固也。


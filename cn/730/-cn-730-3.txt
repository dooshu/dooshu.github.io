卷三 山语


梅岭

梅岭者，南狱之一支。《星经》曰"南戎门户"，《汉书》曰"台山"，《舆地志》曰"台岭"，其名不一。其曰秦关者，以始皇三十四年，所适治狱吏不直者所筑也。《南康记》云："南野三十里至横浦，有秦时关，其下曰塞上。"是也。南越吕嘉叛，杀汉将军韩千秋，函封使者节置塞上，即此。故又曰汉塞也。曰东峤者，以居五岭东偏也。曰台者，以高而平。曰峤者，以高而峭锐。台专言梅岭，峤则兼言五岭也。五岭，一岭也，其在东则为梅岭也，然自昔皆以梅岭为五岭之第一岭也。五岭皆越门，若台关则秦所筑，故亦曰秦南门也。汉之北塞至寒门，南塞至暑门，台关又暑门之大者也。以其山曰台山，故关亦曰台关，又曰横浦关。而梅岭之名，则以梅鋗始也。鋗本越句践子孙与其君长避楚，走丹阳皋乡，更姓梅，因名皋乡曰梅里。越故重梅，向以梅花一枝遗梁王，谓珍于白璧也。当秦并六国，越复称王，自皋乡逾零陵至于南海，鋗从之，筑城浈水上，奉其王居之，而鋗于台岭家焉。越人重鋗之贤，因称是岭曰梅岭。其曰大庾岭者，汉元鼎五年，楼船将军杨仆出豫章击南越，裨将庾胜，城而戍之，故名大庾。其东四十里胜弟所守，名小庾。是则岭名梅以鋗，岭名庾以胜兄弟，秦之时岭名梅，汉之时岭名庾也。然汉时亦称梅岭。《史记》云：汉破番禺，东越兵不至，杨仆请从便击之。上令屯豫章梅岭以待命，余善闻之遂反，入白沙、武林、梅岭，杀三校尉。上乃遣仆出武林，王温舒出梅岭击之是也。然此或豫章梅岭也。《史记索隐》云：豫章三十里有梅岭，在洪崖山，当古驿道。要之梅岭皆以鋗名，非以梅，盖鋗奉其王，自梅里至豫章，又至台山，亦名台山曰梅岭。其姓为梅，复从梅里至，以台山为梅岭，犹之乎以皋乡为梅里也。然鋗之王亦姓梅，则梅岭又非以鋗名，盖以鋗之王名也。今俗称梅岭为越王山，人皆以为赵佗，不知乃鋗之王故治。故予诗云："禺峡本因黄帝子，梅关亦以越王孙。"而世乃谓陆凯折梅寄友，岭遂名梅，因筑折梅亭其上，谬矣。岭有红梅驿，驿有城，当岭路之半。累石为门，南北以北为中，相传鋗所家在焉。自驿至岭头六十里为梅关，从大庾县而南者，望关门两峰相夹，一口哆悬，行者屈曲穿空，如出天井。从保昌而北者，一路风阜绵亘，岩磴倾斜，梅与松石相亚涧林间，或蔽或见，偃松大皆合抱，或数百或千年物，有张文献手泽存焉。关路乃文献所辟，行者歌之，以关出入甚易，号为人关，以与西粤北流鬼关相对。鬼，鬼方也，在西为阴，故曰鬼方。东阳，故曰人，故梅关一名阳门。

腊岭

五岭之第二岭，在郴州南境曰骑田，骑田之支曰腊岭，在乳源西境。壁立峭拔，高四百馀仞，周三十里，盖天所以分骑田之险者。大岭为骑田，而腊岭其小者也。曰腊岭者，以乳源在万山中，风气高凉，于粤地暑湿不类，是岭尤寒，盛夏凛冽如腊也。一曰摺岭，以岭高不可径度，从岭边折叠而行，如往如复，故曰摺也。又西北境有关春岭，岭之左为梅花峒，山谷阴寒，夏多积雪，梅花繁盛亚梅关。一名小梅岭，一曰梅花路，亦曰小岭，盖又以梅岭为大岭也。初梅岭未辟，小岭为西京孔道，韩昌黎赴潮时，以昌乐泷险恶，舍舟从陆道出乳源蓝关。蓝关，或即此小岭也。梅岭自张文献开凿，山川之气乃疏通，与中州清淑相接，荡然坦途，北上者皆由之矣。予尝谓昔称五岭，以人迹所绝，车马不通，天地所以隔内外，故尉佗绝新道，拒三关，而盗兵即不得至。今梅岭之旁，连峰叠嶂间，小陉纷纭，束马悬车，纵横可度，虽使千夫扞关，万人乘塞，而潜袭之师已至雄州城下。又况郴之腊岭，与连之星子、朱冈，皆可以联镳径入乎！雄州居五岭之首，为二广冲，韶石耸其南，大庾峙其北，豫章、吴、楚、闽、越皆以此一关为限，诚东南天地一大枢键，非仅为岭表第一门也。或谓任嚣称番禺负山险，阻南海，东西数千里，盖秦时以负北一带为番禺，其南皆为南海。佗移檄告横浦、阳山、湟溪关，乃备粤之北门。汉五将军或出桂阳下汇水，或出豫章下横浦，出零陵，或下离水，或抵苍梧，或发夜郎兵下牂牁江，而咸会番禺，此则粤之门户俱入矣。其东则隔于东越，此东越王余善所为请以卒八千从楼船将军至揭阳，以海风波为解也。横浦之道为直，故杨仆先陷寻陕、石门，桂阳由衡岳下，稍纡浅，故道远后期。观于此，则所以为越守者不难俟。予曰：虽然，夫以南越窃据为雄，已历世五王，历年九十有三矣。天将以土地归神华，为衣冠文物之区，所以爱斯民也甚厚。使建德、吕嘉善守，终亦覆亡。故刘鋹时，广人见群星北流，知为举国归中原之兆，天之所废，虽阻险无所用之。故曰："固国以德。"

五岭

唐李侗以衡阳为五岭门，以五岭之中，皆南岳之奥室也。南岳，君也。罗浮，其东诸侯也。罗浮分南岳之司以治五岭，而朱明洞与南岳之朱陵洞相通，则罗浮者，南岳之神气所聚者也。南岳之都在南岳，而离宫别馆在罗浮，故亦称罗浮为南岳。北之太行，西岳之臂也。南之五岭，南岳之臂也。然五岭以大庾为首，则始安、临贺、桂阳、揭阳，又大庾之臂也。故予诗："五岭南拖衡岳臂，迢遥直与海天长。"或谓台城之峤在大庾，骑田之峤在桂阳，都庞之峤在九真，萌渚之峤在临贺，越城之峤在始安。是岭有五，而广东得其一，广西得其三，湖广亦得其一。然骑田今属阳山，去阳山城北二里，一名黄岑，即古湟溪关也，则广东得岭之二矣。又乳源西五里有腊岭，为五岭之一，亦名骑田。连揭阳而言，则广东又得岭之三。五岭之称，始《史记·张耳传》，曰："秦南有五岭之戍。"师古曰："西自衡山，南东穷海，一山之限耳，而别标五者。"裴渊《广州记》曰："大庾、始安、临贺、桂阳、揭阳。是为五岭。"郑德明《南康记》曰："大庾一，桂阳骑田二，九真都庞三，临贺萌渚四，始安越城五。"《舆地记》："一曰台岭，一曰塞上，即大庾也。二曰骑田，三曰都庞，四曰荫渚，五曰越岭。"方以智谓九真太远，当以裴说为是。王伯厚曰："骑田即郴州腊岭，都庞即道州永明岭，甿渚即道州白芒岭。"则道州有二，可疑也。大抵五岭不一，五岭之外，其高而横绝南北者，皆五岭不可得而名也。

三峡

自基德至清远有三峡，一曰中宿，一曰大庙，一曰浈阳。大庙介二峡之间，尤险狭，故尉佗筑万人城于此，汉杨仆先陷寻陕。姚氏云："寻陕在始兴三百里，地近连口。"即此。然其险盖与蜀异。蜀三峡其险在滩，粤三峡其险在峡，自皋石山而下，危蛮峻巘，为铁步障，为玉屏，凡数百里不断。其在中宿者，有南北二禺，南禺峰三十有六，北禺少其四，峰峰相抱，一水萦回而出。水如环肉，北禺为之好，而北禺之山且憩，南禺之山且行。行而南以东，至广州为白云诸峰，又东至海上为罗浮。其憩者，耸而为峰，两两壁合，镵锐绝特，望之若攒玉插天，其下苍磴屈盘，箐从茂密，临危飞石与古木互相撑拒，往往有崩陷之患，盖粤山之第一崄。南禺路陡绝，挽舟车率从北禺，衣钩笮挂，乍却乍前。至浈阳，路益紧束，彼此绳索相牵，腾藉而上，踝血沾溉利石，往往至剧。陈岩野先生诗云："双峰若人立，举手相攀摘。步障四十里，恺崇势均敌。磴道虽新凿，猿猱苦绝壁。往年罥牵夫，山鬼至今嗅。"其险如此。大庙峡，一曰香炉，当虞夫人庙右，有一峰状若香炉，故名。其前有二小峰，曰狮子、眠羊，横当湾环之间，舟人畏之。歌曰："朝见眠羊，估客烧香。暮见狮子，梢公化纸。"自此至清溪、濛里二驿，一路多虎，又歌曰："清溪濛里，早眠晏起。"而中宿峡往时尝有潮至，经宿乃返。予则歌曰："潮上飞来，一宿即回。飞来潮上，二禺皆响。"峡中又有望夫台，予歌曰："望夫台，侬今化为石，郎且不须回。"望夫台，一名望夫山，又歌曰："望夫山，侬虽化为石，犹自待郎还。"自南禺以下有七湾，则歌曰："一湾复一湾，朝流侬泪去，墓流郎泪还。"又歌曰："一湾复一湾，朝流郎泪去，暮流侬泪还。"盖皆言行旅之苦也。凡自韶阳而下先浈阳，自广州而上先中宿，予歌曰："浈阳头，中宿尾，中央一峡香炉是。"又歌曰："头中宿，尾浈阳，香炉一峡是中央。"峡中复多怪石，或有两两相抄，状如牛头者，曰牯牛滩，则歌曰："过得牯牛，舟子白头。"有名龙头硬者，鳖背者，歌曰："舟上龙头，一沉一浮。舟上鳖背，一进一退。"有曰狮子角者，歌曰："水冲石口，狮子哮吼。水石争飞，舟船却走。"有时滩水甚浊不见石，石激水成花乃敢行，歌曰："船行莫行，看石花生。"有名银瓶钓丝滩者，则歌曰："大银瓶，小银瓶，酒香鱼味美，沉醉卧沙汀。"又歌曰："天晴钓丝短，天雨钓丝长。但求滩水满，不用鲤鱼尝。"有曰磨刀滩者，歌曰："石为刀，舟为砺。朝磨暮磨，人与之敝。"又歌曰："舟石相磨，舟奈石何。"有曰弹子矶者，远望之，一峰锐竦，欹壁千仞，绝似太华南峰之背。上有穴，亦与〈虫肥〉〈月遗〉穴相似，云黄巢弹子所穿，是中空洞，一声入之，如震雷盘旋石腹，四山传响。壁上花木，与石色青白红紫相间，若锦屏。其南有数十峰，亦皆绝壁，石乳下滴，半空沾濡，时时坠一巨石，与惊湍日夜舂击。过此又有数峰相连，一壁横出，高广不及弹子矶，而迄逦若层城，盖皆与弹子矶本一圆峰，而削其半以为壁者，此巨灵斧凿之迹也。山翠空濛，阴者如烟雨，晴者如云霞，为日光所夺，不能自主，日午色多绿，薄暮多青，青而岝崿千百乃可数。越十余里，又一峰若弹子矶，上有洞曰碧落，僧嵌壁为楼，俯临潭水，势甚危。

二禺

二禺在中宿峡，相传轩辕二庶子，长太禺，次仲阳，降居南海，与其臣曰初曰武者隐此。太禺居峡南，仲阳居峡北，故山名曰二禺。在南者曰南禺，北曰北禺，七十有二峰相对，一一奇峭，而北禺以飞来寺尤称胜，由十九福地坊而上，有嘉会亭，迤而西。一崖曰苍雪，异石矗立，如叠古琼，老榕横架其上，轮囷盘攫，风尝飕飕不绝。踰涧，有轩辕二帝子别业，祠二禺君。二禺君者，太禺、仲阳也。右为山晖堂，祠二禺臣，则初与武也。其下复有二帝子读书台，皆邑人朱叔子所建。台旁为飞来新寺，折而西，地稍夷旷，有叔子清音楼，泉自上行，锵锵有声，乃子瞻所谓"仰看泉落珮，俯听石转毂"者。四壁多青脂石乳，及海棠红踯躅之属，有泉渗出，萦纡伏流凡九曲，可以泛觞。左折沿涧而上，东望有一瀑布，其下为淙碧轩，子瞻以溪水太峻，当少留之，教寺僧于轩北作小闸，潴为澄潭，使水尝雷轰雪溅。又夏秋水暴，可为启闭之节，用阴阳家言，寺当少裕云。历磴二百余级，至一洞，镌"仙源"二字，瀑布发源处也。下有桥曰流香，是为第三桥。沿涧西行，竹林中有阮俞径，昔二帝子善音，采阮俞之竹吹之，凤凰来集，至今月明，犹彷佛闻其遗响焉。两崖摩挲皆作翠褐色，古木苍藤，垂阴水际，烟波隐映中，时有渔舠往来。篙落一声，岩壑四应，是为石洞最幽之处。其巅最高峰，林木益深，希见天日。有一岩广数百步，多钟乳，地下有石棋子，大者径二寸，凡百余枚。下为和光洞，安昌期丹灶在焉，常产五色榴花。折而西，为归猿洞，孙恪妻留玉环之处也。又一岩有古窑器，函黄金蜕一具，壁上刻"秦时五百人避难于此"九字。上即古飞来寺，梁普通年，二帝子自舒州移至此，一角遗于梅关，今为云封寺。粤故有客山二，一曰浮，一曰逃石。有客寺二，一曰飞来，一曰云封。飞来寺颇多题咏，区海目云："客帆山寺两依依，闻道飞来便欲飞。若使客帆同此寺，不烦一宿也能归。"予和云："潮至胥江力渐微，峡门开处野猿归。空王亦爱禺阳好，飞寺而今更不飞。"寺后绝壁有"云隐"二字，罗隐所篆，上尝生异云，祷之辄雨，称云台峰。距古寺数里，又有一岩，内分三洞，甚高广。唐时望气者言：南海有灵山产神草。遣使求之，果于此得金芝数十茎，锵然作金钱声，因名金芝岩。岩中床、几、瓶、垆悉具，一丹井与海眼通，石盂中有乳英满注。岩上又有天池二，一大一小，其水散为北禺诸泉。南禺巅为缥幡岭，与北禺之巅并高。下有钟楼冈，一巨钟旧悬其上，俄飞入水，每寺中伐鼓，水底钟隐隐相应。今渔者歌有云："山上钟声水底闻，南禺飞落北禺云。"谓此也。由冈西折有一洞，又数百级有岩二，坞三，平台一，皆产金粟花。泉分数道而下，流为花溪，自一湾至于五湾，湾尽为百花洲。第五湾上有奇石三叠，高五十尺，平衍而白，名瑶台。下有花阡，叔子瘗落花之所也。二禺皆多水，凡山罅辄有流泉迸出。而南禺尤多泉，所冲啮厓崩堑断，每为桥以便牵挽。宋时有杙阁七十余间，今易以石，礐路如丝，缭绕峰麓，舟上者百缆纠缠，钩藤罥石，乍断乍连，呼号多凄惨声，如哭如相杀。一散为百，百散为千，远近相应，自二禺至浈阳，凡三日皆然。浈阳峡小而长，其西壁益巉岩，可蛇行者仅尺许，故于东壁凿梯为平路。浈阳有连州水口出贼，大庙峡径路四通。花山、铁山诸寇，率从此乘龙艇出，每艇二十余桨，首尾如一。上下互为首尾，轻捷如飞，多用砂炮利器，遥见黑烟一点，即已中人。又数从庙东杀鸡坑而出，坑口下，又有潖江、大燕两水口，及黎峒坑，皆贼要冲，戍兵往往与通，咫尺间辄不赴救。哨船塘铺，皆在大庙对岸，不当隘口，名为御寇，实避之。

连峡

自洭口西北行，有数坻石横江，状若桥，云神人之所设，滩势澎怒，篙者胸肿痛，〈钅句〉者手酸，十人之力尝不给。上一峡不知其名，连峡自此始。越三十里又一峡，下有豆豉村，望前山如千叶芙蓉，半包半解，解者为峰峦，包者为石，绝与西华相似。峰峰有树，树树有峰，瀑布横穿而出，其不成瀑布者，纷披四注，如雨雪。密叶丛箐中，有影无声，每与猿鸟幽咽，此连峡中第一境。如此者二十余里，上一峡，绝壁颇宽广，上有石窟数口，前后相穿，绠藤梯棘，从峰罅而上，人方营治飞巢，为避乱之所。自此水益湾环，滩益高，石益廉利，鱼陂高低，水车砅击，舟行益艰苦。既至阳山县，县西二里有石刻，曰"韩文公钓矶"。矶左为祠，一石刻文公像，为南海陈昂所写。城绝卑小，郭外屋高于城，茅茨数十间，火烟寥落。文公所云："隔江荒林密箐，小吏十余家，鸟言夷面"，今恍然在目也。二十里至老牙、大理二峡，夹壁欹叠，状若颓城，无数古木支拄，石色苍绿，皆作云水纹。松、彬、茶子诸树幂之，怪藤千尺，多有黄猿啸牵而下，或戏丸堕之，空中犹能翻接柔枝。已入晾纱峡，水叩石牝，呜咽有声，水石相吞，久之始答。有数复岩喷水，从风飘滴，峡尽犹沾濡不已。又入一峡名同冠，壁之石皆为白笋芽，丛乳葳蕤，倒披而下。有一洞甚大，多文石，丹青绮分，树影森沉，瀑光明灭。驻舟其下，久之，峡转峰旋，舟层层如入螺尾，乍出阴崖，乍入阳窦、凄神寒魄，一日不知几变。一潭曰龙湫，湫旁有三穴甚深，水出穴中，为瀑布者二。上有洞，洞中石柱无数，自上生下，复自下生上，望之有如堂厦。又有小瀑布五六道，与峰上诸水相连为大水帘，其前有滩，滩上为羊跳峡，言峡小羊可跳而越也。一巨石塞峡，沿石角欹侧过之，一岩张其口，若吸舟状。数里得楞伽峡，峡势欲堕，两崖相磓，石皆雕镂通透，如破莲蓬。内外有悬乳千万枝，长者踰千尺，白者成人，黑者成物，石脉所出者色多白，石肤所出者多黑。有一大瀑布作数折，大风一激，腾跃三四峰乃散。一石人传为丁兰所化，旁多篆刻，苔蚀不可读。越半里，林上又一瀑布，参差与数折者对，土人谓之双龙灌水。水在峡中又绝异，日光所荡，含草色则绿，含石色则青，亦多金沙丹砾，粼粼可拾。自此至铜鼓、龙涎二峡皆然。龙涎峡去连州南五里，其水发源九陂，流二十里或隐不见，乃自峡之腰吐一小乳，喷薄而出，因曰龙涎。予以为此真龙乳，易名龙乳峡，刻石其上。盖自洭口至此，峡凡十余，皆绝奇。奇在两壁，奇在多瀑布，奇在水，而峡止矣，而上滩犹甚峻也。

诸峡

峤南之山，自西自北，自西北自东北，皆两山相夹成峡。西自德庆至高要，有大湘、小湘、羚羊三峡。北自英德至清远，有浈阳、香炉、中宿三峡。西北自乐昌、平石下六泷，有泠君、蓝豪二峡。东北自连州至涟溪口，在楞伽、羊跳、同冠三峡，而乐昌二峡尤险。其险在六泷，六泷之险在水，诸峡之险在山，连州兼山水之险，羚羊峡山水稍平。东上揭阳，则蓬辣、乌蛮诸滩亦甚险，盖以居上流多石故也。柳子厚谓：楚之南，少人而多石。石者，未化之雷。雷者，已化之石。峤南多石，故亦多雷。隆冬而雷未收声，新雷与故雷常相接也。《易》艮为石，反艮则震，震始于十一月，故冬有雷，雷者，石之反也。雷之斧与霹雳碪，皆石之所为化而未尽化者也。其化也多在峡中，峡中为石之薮，故亦为雷之薮。

两三峡

浈阳、香炉、中宿为北三峡，大湘、小湘、羚羊为西三峡。从西而下者先大湘，从东而上者先小湘。小湘下二十余里，有小峡曰香炉，香炉峡尽为高要。城东二十里则羚羊峡至矣，羚羊比大、小湘较长，渔者歌云："长者羚羊，短者二湘。香炉一峡，亦在中央。"盖中宿、浈阳以香炉峡为中，此亦如之。或谓香炉即小湘，然小湘与大湘本一峡，长仅十里，其首名大湘，其尾故名小湘耳。予诗："大湘未尽小湘来，两岸丛峰束不开。直到羚羊江始放，西江倒卷北江回。"西江既出羚羊，势乃沛然，与北江合为一大川，每当夏涨，水如万马奔腾，岩壑尽崩，舟与惊涛相为勍敌。其性既湍悍，又苦峡门隘小，稍失势，则帆樯倒下千尺。予诗："六月滇黔水大来，端州城门不敢开。左右双江争一口，白波倒卷失崧台。咽喉最苦羚羊小，水花四飞如白鸟。洪涛鼓舞不因风，一出峡门成浩渺。"又云："水如奔箭穿霞壁，舟与浪花相拒敌。千岩万壑势将崩，一石中流犹荡击。"又云："北江势比西江缓，水性西江尤劲悍。时时一口似龙门，万里飞流束欲断。"峡口之西有亭，曰束江。其上为灵山寺，登之俯视建瓴，水头十丈，排山而下，真滔天之势也。

三山

会城中故有三山，其在番禺治东南一里者曰番山，迤逦而北一里曰禺山，其北曰粤秀。昔人尝以尧山及番禺为三山，与五岭并称。今尧山莫知其处，疑即粤秀也。三山之脉，自白云蜿蜒而来，为岭者数十，乍开乍合，至城北耸起为粤秀，落为禺，又落为番，禺北番南，相引如长城，势至珠江而止。自刘䶮凿二山以为宫阙，而番禺遂平。今郡学有小丘高仅数丈，则番山之余也。禺山自谯楼、双阙，连西竺至玄览台一带皆是。登高望之，犹见其盘旋不断、回抱三城之势。盖司马迁所谓"番禺一都会"，刘安所谓"一军处番禺之都"，任嚣所谓"番禺负山险阻"，皆指此三山之中也。番禺之名最古，《山海经》云："黄帝生禺阳、禺号。禺号处南海，生徭梁。徭梁生番禺。番禺者，贲隅也。禺阳、禺号者，黄帝之庶子也。番禺，黄帝之曾孙也。则番禺之名，以黄帝子曾孙也。若中宿之山曰二禺，亦曰禺阳，则以二庶子也。然番禺之山甚大，《山海经》云：桂林八树，在番隅东。隅，禺也。又曰：南禺之山，鹓雏是出。而《罗浮记》云：罗山之顶有桂，所谓贲隅之桂。贲，番也，则又以罗山为番禺也。或曰：罗浮之西麓为白云。番禺者，白云之南麓也，则白云、罗浮皆可名番禺也。《山海经注》曰：丹穴之东，是曰南禺之山，其广四千七百三十里，有凤凰、鹓雏。或曰南禺谓罗山之南，番禺之东也。则禺山甚广大，处处皆可名禺山也。今会城之禺山虽没，而自清远至博罗，谓皆禺山之所磅礴焉可也。番禺之山甚大，故秦汉时，以广州之地总称番禺，不然者，城中之番、禺二小山，特培塿耳。昔人合之以名广州，其义何居。地理家众山皆尊，小者为主，夫岂其然耶！番与贲同音潘，禺与嵎通作隅。《史记》宅隅夷。《列子》隅谷亦作禺。禺之名，惟广州有之，而说者谓番禺旧读翻容。故谚有云："北人不识番禺，南人不识盩厔"，然不知又何以读番禺也。西竺山名，在今城隍祠后，然亦平矣。而南海县治西南，有坡山高五六丈，俯临大市，亦皆三山之支云。粤秀耸拔三十余丈，旧有番、禺二山前导，今巍然三峰独峙，为南武之镇。城跨山腰而出，下有二门，左曰大北，右曰小北，中峰之正脉，落于越王故宫，故都使司署是也。山上有朝台故址，相传台象北斗为之，圆基千步，平顶三亩，复道飞轩，逶迤曲折。是南越王朔望升拜以朝汉，自称蛮夷大长老夫臣佗昧死再拜上书皇帝陛下之处也。《南越志》云：熙安县东南有固冈，高数十丈，冈西面为羊肠道，尉佗登此望汉而朝宗，故曰朝汉台。台从西历番、禺二山以上，石路纡回，《广州记》以为直峭百丈，螺道登进是也。台西有歌舞冈，乃佗三月三日修禊之处，刘䶮叠石为道，名曰呼銮。夹栽甘菊、芙蓉其间，与群臣游宴，又名此冈曰游台。台久废，今但曰台冈。此三山之大概也。

白云山

白云者，南越主山，在广州北十五里，自大庾逶迤而来，既至三城，从之者有三十余峰，皆知名。每当秋霁，有白云蓊郁而起，半壁皆素，故名曰白云。其巅为摩星岭，岭半有寺，亦曰白云。左一溪曰归龙，其上飞流百仞，盘舞喷薄，陈宗伯潴以为湖，湖东北为楼馆十数所，环植荔支梅竹之属，名云淙别业。下有古寺二，右景泰，左月溪，林径水石皆绝异，黎太仆譬之仙女见人，散发垂腰，而姿态自远，绝不染烟火之气，亦一说也。月溪下有九龙泉，流为大小水帘，志所称重重挂玉帘处。其北为鹤舒台，安期昔上升，有白鹤舒翅以迎，故曰鹤舒。又北一里有峰曰宾象，上有动石，游人叱之辄动，前有泉，因虎跑而得，甚甘。其西南王里有太霞洞，秦泉之水出焉，故有李忠简玉虹饮涧亭、小隐轩，及孙典籍白云山房，今皆废。又一里有洞曰玉虹，其南曰聚龙冈，折而西，有宋高宗御书阁。又七里为蒲涧水，安期旧居此，始皇遣人访之。太白诗所云"秦帝如我求，苍苍向烟雾"是也。《记》称："安期将李少君南之罗浮，至此涧，采菖蒲一寸十二节者服之，以七月二十五日仙去。"今郡人多以是日采菖蒲，沐浴灵泉，以祈霞举，而宋时郡守，尝醵士大夫往游，谓之鳌头会云。涧旁有寺曰蒲涧，前为丹井，水甘温，微有金石气。其阳有滴水岩，水汘微不断，无风则滴，有风则不滴。上有一石状悬钟，人至辄铿然有声，其下又有水帘，溅洒如雾，时大时小，下注为流杯池。沿涧而南为文溪，为上、下二塘，至粤秀山麓则分流为二，左曰菊湖，右曰越溪。又会东溪之水至此山下，为甘溪，冰驰雪骤，喧豗震山，是曰韸々水。吴刺史陆胤、唐节度使卢均，常疏浚以通舟。胤传云：州治临海，海流秋咸。胤畜水，民得甘食。是也。均又筑堤百余丈，潴水给田，建亭榭其上，列植木棉、刺桐诸木，花敷殷艳，十里相望如火。伪南汉引以流觞，与宫人荒宴，称甘泉苑。是山之胜尤在水，其大水凡二，其源于月溪者为溪一，曰双溪，溪本一而名曰双，以其上为月溪，而下复为此溪也。溪上瀑布交流，陈宗伯尝筑邀瀑亭焉。其源于泰泉者为涧一，曰蒲涧，涧流为溪者二而湖一。

灵洲山

灵洲山，在广州西北七十里郁水之中，西北二江之来，至广州，先以灵洲为砥柱，次以海珠，次以海印，次以禺珠，皆在水中央，所谓鳌峰也。而灵洲尤高大，山根如鼎足，其西曰象岭，曰三台。南曰鹿马，曰钵盂。北为读书冈，上有宝陀院，超然、妙高二台，苏学士遗迹存焉。伦公以训云：岭南英气，钟于会城，而秀发于灵洲，其溢而出者为海珠，奇观相望。郭璞占之曰："南海盛衣冠之气。"盖后千古而言益征云。灵洲以北一带，古谓肃连山，其势若断若续，春夏水溢，与灵洲同一浮沉，尝欲远于江岸然者。盖炎方在大海滨，地薄而多浮，山之浮者有浮山，而浮丘为之门户。石之浮者有海珠，而灵洲为之肺腑也。而韶州城北二十里旧有浮岳山，其地蹑一处则百步内皆动，后没于五溪水，然则浮者亦终必沉欤！

罗浮

蓬莱有三别岛，浮山其一也。太古时，浮山自东海浮来，与罗山合，崖巘皆为一。然体合而性分，其卉木鸟兽，至今有山海之异，浮山皆海中类云。《汉志》云：博罗有罗山。以浮山自会稽浮来傅之，故名罗浮。博，傅也，傅转为博也。浮来博罗，罗小，浮博而大之。罗卑，浮博而高之，故曰博罗也。或曰：罗山亦蓬莱一股，故浮来依之。罗主而浮客，客蓬莱而依主蓬莱，故袁宏、竺法真作《登山疏》，皆言罗而不及浮，言主而客在其中也。然罗为浮主，而罗浮之东麓有博罗之白水山焉，西麓有番禺之白云山焉，与之鼎立，人亦以为三岛，则罗浮又为白水、白云之主矣。其峰四百三十有二，罗与浮半之，游者自西而入，则罗多而浮少，自东而入，则浮多而罗少。罗之巅曰飞云，其西有三峰亦峭绝鼎峙，往往中夜可候日。而浮山极巅，每当雨霁，白云汹涌四出，大风荡漾，乍往乍回。若尚在大海之中，浮而未定，尝欲远于罗山然者，或曰首阳、太华，一山而分，罗与浮二山而合，实有巨灵主之。分之者所以通黄河，合之者所以镇南海。然二山下合而上分，其巅有分水凹，是曰泉源，山之交〈山奥〉也。水分于西则为罗，分于东则为浮，浮之水与罗相吐吞，罗之山与浮相补缀。水分其上而山合其下，故观其合，而得山之情状焉。观其分，而得水之情状焉。当二山之交，有磴穹然如衡，二砥柱峙其两端而色苍黝，是曰铁桥。非桥也，一石飞空，袅袅数十百丈，上横绝巘，下跨悬崖，以接二山之脉，故曰桥也。益浮山善浮，下有浮碇冈以定之，上又有铁桥以贯之，而后与罗长合而不离也。山故有二铁桥，皆天生石梁，而此为上铁桥，其在大石楼南者曰下铁桥。大石楼在上铁桥西，相去五里许，有小石楼，三石对峙，上下俱方，峻削崭空，岌岌欲堕。登之则重檐四柱，窗户相通，烟霞开阖，常若有人往来。度其高，仅得山顶十分之四，然俯视沧溟，夜半见日，亦不减飞云之上焉。二石楼两峰相际，其脊乃铁桥，故凡登飞云者，自二楼而上，必度此桥，率以此为铁桥矣，不知乃下铁桥也。盖石楼二，以大小分；铁桥二，以上下分也。下铁桥西有一大瀑布，所谓分水〈山奥〉泉源，为二山之界者。罗浮瀑布凡九百八十有奇，流为长溪者七十有二，潴为潭七，为神湖一，为渊池者六，天下名山未有瀑布多于此者。最高为分水〈山奥〉之泉源，从二顶而下约三千丈。大则蝴蝶洞之水帘。次高则明福观之小水帘，黄龙洞之二瀑布，夜乐洞之瀑布，流杯池之二瀑布，龙王坑之瀑布，东麓之白水，皆以数百仞计。其在神湖者，上一瀑布输之，下众瀑布派之，转相高下，倾泻如注霤，尤奇，其他渊潭之水，一一皆然。大约水斜则为帘，直则为布。石壁平则合悬而为布，不平则分落而为帘也。罗浮石壁多平，故水之为悬布多，而为垂帘者少也。水帘凡二，有大小之名，自梅花村西行二十余里，及大水帘，冬时水势小，从旁披洒，不及石上三之一。春夏之交，水尽冒出石上，内澎湃而外霏微，乃极穿云络雨之致。或曰：凡水以山为屏，山以水为障。大水帘在罗山，所以蔽二石楼。小水帘在浮山，所以蔽蓬莱、夜乐二洞。是山盖有璇台、瑶室七十二所，多隐于瀑布之中。而朱明洞者，尝有人缒下至五丈许，下视无底，日月星辰无不备，初有白云，须臾散漫五色。茅君传谓，其北与句曲洞天相通，中皆大道，可达林屋、岱宗。甘泉云：朱明在冲虚观后，左倚虾蟆、玉女，右挹麻姑、石楼，流水氵虢々，从岩口而出，有大石刻曰"朱明洞"者是也。泰泉云：罗浮之洞，周回五百里。盖举其全，犹人之一身也。以朱明洞为在冲虚后者，犹人之有腧穴也。而叶絅斋谓山两肘下，右砠卓起，曰麻姑峰。蒲伏而东，左蜿蜒乘之，绾毂其口，环中皆朱明。

秦置博罗县，言博罗而浮之，奇可知矣，故不言浮。然浮博于罗，其事荒诞，而始皇信之，至以名县，亦可谓好怪者矣。考浮来之说，本《封禅书》，谓三神山未至，望之如云，及至，三神山反居水下，临之，风辄引去，终莫能至。浮山乃蓬莱一股，是必此山无根，随风来往，故方士可望不可即。其与罗山合也，浮而遂定，故其东麓、北麓有二小山，皆名浮定，谓昔浮而今定也。始皇尝使人入海求三神山，未能至，以其一峰澌来，傅于罗山，因以博罗名县，盖亦甘心之所至也。罗浮之名，自陆贾始言之，而后司马迁称之为南岳佐命。贾者，开辟罗浮之祖也。

大庾东驰至海而尽，广州宅南之隩，自为堪舆。而罗浮离立天外之为镇，有浮而罗山益其博厚，县曰博罗。博者，博厚之谓也。其博也，环博罗之山皆罗浮也。有曰象头山者，在博罗东北二十里，其高大几与罗浮埒。南有白水山，云萝杳冥，号为仙窟。其佛迹岩，则梯山首路也。罗浮之东麓迄白水，而西麓迄番禺之白云，博罗之四履皆罗浮，则白云亦罗浮也。其专以四百三十二峰为罗浮，犹华山周回千万峰皆华山，而独以落雁、明星玉女、莲华三峰当之也，则番禺亦罗浮之主也。

罗浮之状，雨则二山相合，晴则二山相离，尝有白云如水，汪洋数十百里，诸峰漂散，如有海在于山中然者。铁桥者，天之所以拘系二山，使之不随白云流浪者也。铁桥一石也，其形如鞍，横亘倒垂，从二石楼间登之，高五十余步，两端有石柱二，色如铁，名曰铁柱。铁桥以韁锁二山，铁柱以镇铁桥，巨灵之用心苦矣。

罗浮乍合乍离，变态不定，予有《罗浮曲》云："可怜罗浮山，离合亦有时。天雨罗浮合，天晴罗浮离。"盖其合也，以铁桥而合。其离也，以铁桥而离。铁桥者，罗浮之司命也。予又有《铁桥曲》云："浮山不复浮，与罗合为一。若非一铁桥，安得如胶漆。"又云："罗浮若夫妇，一合不复离。只恐铁桥断，大川来间之。"又云："飞桥天半接罗浮，铁柱双标在两头。销住蓬莱东一股，浮山不逐海潮流。"

浮山有二碇石，其在博罗西者曰浮定冈，在增城东者曰焦石岭，亦曰浮定冈。高可三百余丈，盘踞二十里，相传浮山初来，以此二山为碇。盖天地之象，天在水外，地在水中，地以山为碇，而山以石为碇，势诚如是。宋人诗云："乃知云浮山更浮，二山长与三山流。"二山谓罗与浮也，盖罗以碇而后长有浮，浮以碇而后长不浮，一卷之多，浮恃之，罗亦恃之。

向称罗浮在海之中，不知海乃在罗浮之中。自朝至墓，自云如波涛，浩浩无际，予身渺然，乃一叶之舟。尝言登罗浮有如浮海，赋诗云："霃々太古云，至今未开辟。山气日汹涌，随风洒精液。触石生洪波，微茫在咫尺。登山若浮海，舟航即轻策。浮山复浮去，与罗万里隔。仅余玉女峰，娟娟在肘腋。"

罗浮向在海中，今离海甚远，岂岁久陵谷变迁耶！罗山以在海中，故浮山自海浮来傅之。自远望之，浮小而罗大，浮卑而罗高，罗之大之高本以浮，浮既以其大其高与罗，而以小以卑自处，可谓有谦德者矣。罗善取而浮善与，其体合，其神气亦复不分，二山之得其友如此。自惠阳东下，两山夹江，忽一峰横出中流，形如蒲卢，谓之蒲卢岭。博罗县城环之，以为主山，遥望罗浮，如昆仑巨舶，此山在其东三十里为碇，若罗浮之大小二石楼，则帆樯也，故是山名浮碇冈。风涛作时，冈势隐隐欲动，故名浮碇。浮山为蓬莱之一股，是冈亦浮山之一拇指耶！

山远视之，一云也，大约阴则云在上，晴则云在下，半阴半晴，则云在中以为常，顶曰飞云，言常在云中不可见也。又罗山在西多阴，故云常在其上，浮山在东多阳，故云常在其下。日之出，浮山先见，而罗山次之，以云在其下故也。天晓时，云如万箭从崖石隙飞出，遇风则彼此相射，如战斗状。山大，故气盛，盛而其势怒发不可御，为石所压，故缕缕触之而出。大抵云出于石不于土，石刚，故云必触之乃出。出时四山摇荡，惟闻风雨驰骤声，岩岫漂流，乍远乍近，乱峰浮者如泡沫，沉者如坠云，日光隐隐如五采绮罗。日东则雨西，日西则雨东，日下则风雨上。风雨下则日上，是皆云之所变怪。非亭午云在山腰来往，不复上绕，罗浮二顶不可得而见。《山志》云：山高绝处，匪惟人迹不到，即日月亦不曜。烟雾霏霏，四时若雨，故顶以飞云名。

罗浮之洞凡十余，最胜者曰黄龙，葛洪西菴之故基也。南汉主刘鋠，尝梦神人指罗浮之西，有两峰相叠，一水对流，可以为宫，访之，得斯洞。又梦黄龙起宫所，因名洞曰黄龙。两峰相叠者，大小石楼也。一水对流者，洞左右交飞瀑也。瀑水落厓下成潭，潭上有歌舞石，可坐千人，而麻姑、玉女诸峰隐见林际，若窥人微笑然者。玉女峰在小石楼旁，小石楼状似老人伛偻，一名老人峰。予诗："笑他玉女峰娟妙，长伴云边一老人。"杜少陵诗："南为祝融客，勉强亲杖屦。结托老人星，罗浮展衰步。"山中有老人峰，一石老人向北箕踞而坐，俯视石楼，相传老人星降精为之，结托老人星者，结托老人之峰也。

从黄龙洞后以上，路皆壁向，有一峰绝锐，童石戴之。侧有微磴，陟者顶踵相接，磴尽为玉女峰。当罗浮肩脊之交，险势稍平，上有地数丈，上戴罗浮两顶，若冠若髻。下则诸峰累累，如腰肿之附于身，而肢体脉络无弗相贯然者。从玉女旁以上，至锦绣峰，有一岩可达绝顶，身屈折如穿九曲之珠，下视大小石楼，皆培塿也。玉女在群峰中，秀丽而小，绝与太华玉女峰相似。太华玉女峰在东峰右腑间，婉娈怀抱，状若有情，予尝有"东峰襟玉女"之句。

朱明洞为一山之根本，譬之人身之脐，精神所穴，日月归宿其中，故曰洞天。临菑有天齐，当天中，斯洞其亦天齐乎？曰朱明者，言纯阳无阴也。盖天好阴，地好阳，洞中而有天，乃阴含阳，太极未分之象也。朱明洞群峰如环，中虚以成奥室，于卦为离，离为日，故曰朱明之洞。曰为天之主，洞而有日，天之精神在焉，故曰洞天。天数七，第七洞天，又天之所都也。又凡地皆虚，惟虚，故多其窍穴以为洞府。其曰朱明耀真者，言南粤为大火地，其洞府皆火之所从出，朱明耀真，乃天下之火府也。水府实而火府虚，故与五岳相通，而玉笥之山有八窍，南窍为罗浮，而勾漏句曲洞天，亦南通罗浮，皆大道。又罗浮在东，西樵在西，彼此相望，日生于东，故罗浮为朱明耀真之天。其曰第七洞天者，七为火之成数，日复于七，罗浮为日之奥府，故为第七洞天也。

凡地中之虚，皆天也。《记》曰："地载神气。"神气者，天也，天以地而载，神气出于地中，实出于天中也。仙家所称洞天，皆在地中。仙人出入于洞天之中，盖出入于神气之中也。罗浮者，洞天之大者也，其小者凡山之虚处皆然，以其洞，故有天之名，洞者，虚也。山即地也，《易》言天在山中。盖天不在天中，而在地中也。《大畜》者，大畜其神气以为风霆，为风霆以流庶物之形者也。

三者，洞天之象也。上之一为山，下之一一为洞，而天在其中矣。第七洞天者，罗浮在南，南之数为七，少阳之数也。少阳为日，故曰朱明之天。朱明之天者，又《尔雅》所谓距齐州以南，戴日为丹穴也。日之光华所映射，故丹。此炎方之色也。谓日者，内明玄黄，五色无主，不可以一色名者，非也。

公孙卿言，仙人好楼居。罗浮有大小二石楼，仙人尝见其上。又有瑶石台一，石色如玉，直耸六百余丈，广七十丈，天之茎台也。台有铜柱，谓之茎，瑶石者，台之柱，其上无盖，张衡所谓通天渺以竦峙者也。铁桥之两端，皆有铁柱，高亦数百丈，是亦茎台之类。又昆仑县圃，有五城十二楼，仙人之所常居。罗浮多天成楼台，瑶台而外，有见日、凤凰二台，各为一石，盘踞飞云顶上，旁无依附，色如锴铁，然内则玉白莹然，亦一瑶石台也。其下大小麻姑台、华首台，皆与十二楼仿佛，而二石楼相去仅五里，各有门俯视沧海，夜半见日，云霞中常若有人开阖，则仙人之大府也。

石洞多石，一山之石，若皆以此为归，大小积叠无根柢。有曰挂冠石者，一砥一峙，峙者高数寻，砥者可坐人百许，尤杰出。自石罅行百余武，夹壁一悬泉，仅三十尺。影蔽枫林而下，猿猴饮者出没水花中，见人弗畏，此洞之最幽处也。

幽居洞后有岩水，从上滴下，既滴又弗即滴，意其上为风所遏，故滴而断续不常。滴间不宜久立，往往寒凛袭人。

石楼之南，有一青石鉴，朝阳倒射，光景照耀林壑。名麻姑妆镜。其旁有麻姑台，尝有登者，见一丽女子，散发踞坐，旁有童女十余，彩衣丫髻，手持乐器，其人趋而避之。童娥皆鼓掌以笑，倏然不见，惟余歌管声，隐隐空中者久之，意麻姑狡绘之所为也。石鉴下有棋局，黑白棋子各一十有六，执之不起，仙弈也。稍上至飞云顶，南有磨石，甚圆大，两两相叠，中有一小石支之，登山者暮辄隐其下。又南有峰亦平圆，号曰石鼓，上有二石，叩之逢逢，与潮相应，予诗："石鼓声声应海潮。"又书堂坑南有石臼三，药槽一，乃葛稚川炼药之遗。石臼似华山洗头盆，槽亦天成，生在一处，水注自臼至槽，槽下为一瀑布，以石障槽口，则潴为潭也。旁多红翠，一名捣药禽，予诗："玎珰禽捣药，飞向药槽边。"

罗山上有神湖，周回五里，陆贾所谓罗浮山顶有湖，环以嘉植者也。贾两至南越，于诸山川皆无称，称止此湖，非以其所处至高，与海潮相应耶！凡高山上皆有天池玉渊，以自滋润，其洞穴与大泽通，故一开而潮升，一阖而汐降，湖本非神，其神皆山泽之气所使耳。飞云顶上，又有瑶池、阿耨池，深二四丈，广数尺，亦与潮应，分为诸峰瀑布，山中人以为罗浮二目云。

山中有罗阳溪，水甚浅，可筏而不可舟。吾尝恨南汉刘鋹于增江水口穿渠达罗浮，其事未成。此渠成，则北从增城舟入罗浮之阴，南从东莞舟入罗浮之阳，无不可矣。

庾岭之脉凡二支，其一南行，自南雄至广州，甚末干直走潮州，于潮州又分二支。其一西下惠州至罗浮，而水亦因之，或以为无水不流东。此水乃自龙川县夹城十里西流，道书最贵逆水，此罗浮所以为仙源云。

罗浮二山接处，一道飞泉界之，东流于博罗，西流于增城，萦回百折，为诸溪涧之源。道书所谓第三十二泉源福地，仙人华子期治之者也。二山欲合，而泉故离之，使人得见二山离合之迹者。此泉也，大抵山水之情，合必有分，分必有合。合而不分，无以为形，分而不合，无以为气。有时水合之而山分之者，山之为主者也。有时山合之而水分之者，水之为主者也。水之为主，故福地号曰泉源。盖山水之情，山多则主水无分一勺，水多则主山无分一卷，语山水者，所宜知之者也。罗浮山之奇在合，水之奇在分，予尝至分水〈山奥〉纵观，因忆苏子瞻诗："何人守蓬莱，夜半失左股。根株互连络，崖峤争吞吐。"此言其奇在山也。又云："神工自炉鞲，融液相缀补。至今余隙罅，流出千斛乳。"此言其奇在水也。子期专治此水，以其为罗浮之主也。予诗："罗浮主客一泉分，泉影天边似白云。汤沐东西双瀑布，仙人谁似子期君。"

飞云顶之南，有夜乐池。每夜池底有乐声，人以为怪。予疑池底空虚，石多孔窍，风水相激，故成种种音声，有如奏乐耳。以夜始闻者，盖又夜静响沉，龙鱼吐嗡，助成天籁也。

宝积寺有卓锡泉，子瞻以为过于清远峡水，实岭外诸泉之冠。岭外惟惠人喜斗茶，此水殆不虚出云。泉久湮塞，山中人莫知其处。崇祯间，有僧湛若者，尝于昧爽，见白气从厓石下缕缕而上，疑有异物燔石。发之得一井，深二尺许，有碑云："古卓锡泉"。饮之味甘以冽，始知为子瞻所称之泉，其石乃震雷所坠也。予为铭曰："天生灵泉，以石封之。甘而不食，渊默自持。素华夕上，白气朝滋。寒含水玉，暖吐金芝。养蒙既久，时出如斯。于其始达，贵即充之。放乎四海，有本宜师。"又七星坛北，有九眼井，晋王叔之所凿，味亦甘，与卓锡泉相似，饮之除病。黄才伯云："凡水出罗浮者，大抵金液濡滋之所委，清冷甘美，可以蠲邪而起痼。虽人力所凿者皆美。"盖谓此也。然此穴本一泉眼也。

冲虚观后，有葛稚川丹灶，夜辄有光，见于龙虎峰上，或以为霞光，非也。取灶中土，以药槽之水洗之，丸小粒，投于水中。辄有白气数缕，冲射四旁，生泡不已，咍咍有声，顷之一分为二，二分为四，四分为八。然后融化，服之可疗腹疾。道士号为丹渣，尝以饷客。灶高五尺，周六丈，旁有八卦石一方，盖昔时镇炉之用者。黄泰泉云："四山皆有稚川坛址。"而丹灶当罗山中脉，可谓神解道之妙徼者，有为铭者云："坚如石，赤如日。灶虽存，火已息。民鲜知。争饵食。岂泥丸，生羽翼。各有自，不爱惜。至哉仙公，万古无极。"

梅花村在山口。前对麻姑、玉女二峰，深竹寒溪，一往幽折，人多以艺梅为生，牛羊之所践踏，皆梅也。冬春之际，以落梅醅酒，于村南麻姑酒田卖之。一茅茨有碑曰"师雄梦处"。予因书高季迪句于楹云："雪满山中高士卧，月明林下美人来。"而自号曰花田酒田之农。酒田一曰卖酒田。属之麻姑者，以麻姑峰在其前也。罗浮故多田，唐有尚书常衮，捐赀开垦千余亩，以供游者，是曰岚田。自中阁之南，尽梅花村西，皆稻区，畲蛮之所耕种。田上膏，所产白粳岁两熟，《山志称》，浮山有平田七亩，水旱不及，禾稼异常。今二山皆腴田嘉谷，虽高顶可以耕耘，估客多往彼中籴取，信乐土也。

安期生常与李少君南之罗浮，罗浮之有游者，自安期始。自安期始至罗浮，而后桂父至焉。秦代罗浮之仙，二人而已，安期固罗浮开山之祖也。其后朱灵芝继至，治朱明耀真洞天。华子期继至，治泉源福地，为汉代罗浮仙之宗，皆师乎安期者也。安期报始皇书云：后千岁求我于蓬莱山下。而少君云：安期生仙者，通蓬莱中。罗浮者，蓬莱之一股也。菖蒲之涧，九节绿玉、三花紫茸，安期之所服饵而得仙者。合则见人，不合则隐。其见始皇也，与之语三日三夜，可谓合矣。千岁之期，始皇岂有千岁者耶！当时何不使徐市、卢生等，往求之于罗浮之间耶！要之安期、徐福之流，皆以始皇为戏，方朔之于汉武亦然，所谓神仙多狡狯，非耶！安期在秦汉间名最著，故栾大以能往来海中。见安期、羡门之属，而汉武即心艳之。妻以公主，然当时方朔在前，何不以安期事迹一问之耶！

南海洗少汾有书台在青霞洞，王青萝访之，赋诗云："惟有山泉知此意，至今犹作读书声。"是时湛甘泉、方西樵皆在罗浮。甘泉治朱明，西樵治金牛。其后黄泰泉治泰霞，庞弼唐治黄龙，叶絅斋治石洞，于时讲学之盛，海内莫有过于罗浮者。罗浮遂为道学之山，佛老之宫皆废，此诚四百三十二君之幸也。考罗浮始游者安期生，始称之者陆贾、司马迁，始居者葛洪，始疏者袁宏，始赋之者谢灵运，然皆不如豫章先生者，以圣人之徒，来此讲学，辟二氏之烟云，而悬仲尼之日月者也。白沙虽未至，然尝梦长髯翁，遗以罗浮，尽四百三十二峰，一囊括之。开半面以待游筇之入，则未知罗浮在白沙之中耶，抑白沙在罗浮之中耶，章枫山尝寄诗云："有美罗浮仙，金声玉为质。安得辞世纷，云山随杖舄。"噫！必如白沙者，德为圣儒，始可称罗浮之仙也已。白沙诗："长髯遗我一囊山，铁桥流水非人间。我今决策山中去，踏断铁桥无路还。"可想见高逸之致。或曰：长髯翁，先生所自谓也。

四贤祠，在黄龙洞，罗浮最胜处也。祀者为濂溪、豫章、延平、白沙，以四先生皆于罗浮游息，故合祀之。洞在山之南，凡东自浮山，西自罗山入者，皆以之为中。刘鋹尝作天华宫，其际有黄龙出见，故名。弼唐尝讲学此洞，谓龙当乾之九二，乃黄龙也，龙而正中者也。此爻既动，则乾变为离。有天下文明之象，故讲学者当以此洞为归，以利见四先生之大人云。叶化甫云：弼唐先生醇儒，结发学孔子之道术，而一禀于六经，士抱一艺而来，如水赴壑，先生为度堂都授其中。黄龙为汤沐邑，施于无穷，是天所以奉先生也。予不佞，逃于石洞，石洞帅四百三十二君，为先生保黄龙。

罗浮凡有约必不成游，昔梁公实常与黎瑶石约游罗浮，观沧海日出没，探勾漏令丹鼎，庶几其人一遇，而属海飓作，不可以舟，乃止宿田舍者三夕，飓益甚，山木尽拔，道为徙，而公实亦意尽，乃赋诗而归。是时属寒疾中凑矣，归而疾大作，遂不起，年仅三十有六也。使公实不即旋归，于黄龙冲虚之间葬骨。罗浮有一诗人冢焉，以与葛洪衣冠冢为邻，岂非罗浮之幸事乎哉！罗浮固灵山也，得游与不得游，良有命焉，观公实可以知之矣。

叶化甫有逃庵在石洞，其铭云："叶子迁宾州守，倦游，至竟上书乞骸骨归，广西巡抚郭应聘劾守春及逃，两广提督殷正茂劾如郭，奉诏削为士伍，臣春及顿首，世之尘垢，欲逃久矣。天地囿我，阴阳缚我，臣安逃哉！逃于罗浮之间，无所往矣。四百三十二君闻之，邀于石洞，筑逃庵以居，遂不复出。万历丁丑"云云，洞左有石如砥，方广丈余，南海朱完者隶书镵之，字大六寸许，至今犹存。

元次山尝谓九疑当为南岳，予谓罗浮可以当南岳，故常大书南岳二字于朱明洞口，而赋诗云："罗浮亦南岳。"又云："南岳临南海，祝融之所都。"夫北岳在浑源，为天下之极北，罗浮在博罗，为天下之极南，罗浮固宜称南岳，以与北岳对。予所居，书曰"南岳草堂"，不知者以为身在罗浮而有怀南岳也。岂知身在南岳而不见其为罗浮也，故以罗浮为南岳佐命者，史之陋也。

西樵

广州有三樵，曰东樵，曰南樵，曰西樵。西樵者，南海之望，而东樵罗浮之佐也。去广州治西百余里，奇秀峭拔，挹云霄而上之，望若青莲之华，而四面方立。立皆内向，诸峰大小相联属，皆隐于削成之中，又若芙蕖之未开然者。山之东凡二十峰，南十有五，西十有八，北亦十有八，合为七十二峰，而以大科为绝顶。岩二十有一，洞有十，其飞泉散出于诸峰间，乍合乍分。合者为卧泉，分者为立泉，状各不一。凡泉三十有二，其一在喷玉岩，一在锦岩，一在漱玉岩，二在垂虹洞。左右交流，如双虹下饮，故曰垂虹。又有二泉在云谷，谷中群峰回合，势若层城，有白沙书院，瀑布左右夹之，合流行石上，委曲数里，从岩顶喷飞，因名其下岩曰喷玉。又有泉二，在天峰左者曰左天泉，右者曰右天泉，合奔云谷，注于九曲之溪。有二亭，曰左瀑，曰右瀑，以收其胜。其在广郎洞口者，凡作三级，逶迤而下，冰轰雪吼，倒射青冥，势益暴。又一在水帘洞，是曰水帘，为九曲溪下流，披洒壁间，霏微若珠箔。又一在云端村，其曰泻钱泉者，从空细下，倾击有声，石薄岩虚，琮琤相应，亦一瀑布也。其在碧玉洞者，擘厓而出，横直恒无定势，余气为烟为雾者，冥濛竟数十丈，望之常若非泉然。盖自喷玉岩至此，为飞泉者十有三矣，而以此碧玉之瀑为最奇。予尝冒雨从飞玉台至泉顶观之，绝爱友人陈中洲"壁立一片雪，风含白云端"之句，书于石上，以与山中人共赏。是山故多泉，诸飞泉外，其迸出石间者，或仄或涌，为乳为汤，大澜小沦，无不极其变怪之态，盘舞喷薄，响振一山。盖西樵一泉山也，山中人沿溪以居，或截流为湖，或筑茔为塘，于四十余里间，以泛以渔，随舟所至，盖不知山在水中抑水在山中矣。山中又多平地，可以种茶，茶田中有村十余，鸡犬鸣吠，若近若远，杜鹃、兰、杜之属，掩苒含风，花栈参差，云畦历乱，游者往往迷路。

霍山

霍山在龙川县北，周旋七十余里，为峰三百七十有二，最秀者曰大佛迹。秦始皇时，有霍龙字灵阳者居之，因名霍山。其巅有二岩，东向者曰望月，无甚奇。西向者曰太乙，深八九丈，广倍之，高二丈余。上有覆石，平如掌，左右两峰夹之，是为霍山洞天。其东有横岩在半壁，岩中有一石，出地数尺，人偶撼之辄动，乃力撼之反不动，亦一异也。岩上峰名酒瓮石，崛起平地百余仞，上锐中博下顿如瓮然。泉涓涓倾出，昧甘如醴，因名酒瓮泉。所注成潭，大亩许，清深不测，旁多万年松、风兰、仙人掌、金星草、黄精、白术之属，远近随风，处处芬馥，如入罗浮之百花径矣。大佛迹峰在山南，石上有大人迹十四所，迹有黄牛浆，甚澄澈。邻峰曰石楼，亦有巨人履迹。下有一石，可坐数十人，为仙乐石。又有捣药石，常闻杵声而不可见。寻之，多在志公楼峰之腰。又有七星石井，大各如盆，深数尺，水随汲随盈，不汲不盈，盈必七井一时盈。其上一峰曰船头，凌晨望之，若大舶在海岛中，云气往来，山如鼓枻摇动，亦一异也。酒瓮石，予尝欲终老其间，有诗云："酒瓮峰头石，涓涓出醴泉。愿同鲸吸者，长傍白云眠。"

斧柯山

斧柯山海内有四，其在端州者，宋时凡采石斧柯，祭以中牢，不尔则雷电晦冥，失石所在。烂柯处在山高顶，王质事，有无不可知，然山下姓王，多有称质子孙者。成化间，东溪严氏子入山，方一假寐，家中妻子已失之二月矣。所裹未及果腹，启视秔香无恙，土人至今骇言之。山乃桂源第二峰，有仙奕枰，枰中棋子隐起，黑白判然，有手掌痕迹。石如屏如几者七八聚，旁有树甚怪，千百年物也。不知其名，但称之曰仙树。又有树生附石，非椒非榕，冬月作白花，颇香，盖兹源之桂云。山石巉〈山严〉，游人项背相抵，行于剑脊者，马橛者，蜗穴者，皆不能有所攀援。得猿梯鸟栈，以为康庄矣。如此者，凡历三十六峰乃达。东望山窝数十峰，有青湾傜，西出谷口，有洴湖傜，其外有磵田与西岸十三村，皆腴沃而污莱半之。大抵桂源山为峰百数十计，皆黑坟肥饶，巅亦滋润，盖土膏泉脉透灵结液所致，是宜畲禾。及桐油、茶、笋、豆、芋之属，而傜稀力薄，弃为灌莽，极望无一茂阴，可叹也。旧有烂柯寺，今无。

顶湖山

顶湖者，端州镇山，去郡四十里，从羚羊峡望之，紫翠滴沥，若在帆际。舍舟后，沥水从大蕉园取道入，有白云寺，当山之正麓。寺右溪向产嘉禾，每粒双米，不垂穗已三十年矣。沿涧而东里许，有锄云精舍。又十里为上龙湫，所谓上飞水潭也。若不甚深而黝黑可怖，砰訇作势。转下三四折为大龙湫，垂绠测之，百余丈不得其底，旁通乾穴，可达七星岩水洞，每大风雨，有青白气一缕从中起，其黝黑过于上湫。又东有数叠泉，经小潴潭二，一大瀑布长可三十余丈，是谓大飞水潭。自西庵而下，又有短瀑布八九，小湫潭四，是皆所谓顶湖也。广中之山，其顶多有积水，而是山为湫为潭者八九，绝与西樵相似。

东安诸山

自六都水口三十余里至石夹，自石夹以上，峰皆纯石。其中一一空洞，水声入之，鞺鞳四应。瀑泉大者潴成潭，小者成涧，诸小石亦各自为岩穴，鼻口相呀，有惊泉喷薄其中。有一谷两壁〈山含〉岈甚隘，仄身以入，渐宽豁，可藏数百家室。山高林黑，阴风飒飒然，不能以久立也。三十里许至东安山，尤诡怪。城北有天柱峰，拔地峭秀，民居其下，环引清泉，灌溉花竹丛中，与猿鸟相为主客。城南有天马山，乱石惊飞，势若风雨，自天而下者，其石大，自地而上者，其石小，望之以为奔马也。其东为锦鲤峰，上盘危磴百级，四壁皆穿石，中有圆窍六七。窥其下，百千孔穴相连如藕心钱，泉水喷射，作数道而下，注于陂塘。其在城西者，有翠屏山，方正如削。在城东北者九星峰，日光照之，如太阿出匣，赤精芒耀。左右有数峰，黛横紫拥与争胜。西南一峰稍平，圆峰半吐，一舌为宫观，有栏楯飞接，下有岩曰九星，轩明爽垲，滴水不漏，石气暖干，绝去蝙蝠松鼠之迹，石乳穿地，履之丁丁有声。其西又有一岩与众峰连，两水潜出其下，澎湃争流，石梁茅宇，参差映带，有数十人家依之。此近城之山胜概也。其在西北十五里为大绀山，山高绝，云霞常罩其半，樵采者每见有池馆数所，碧桃垂实，白犬吠人，倏忽不知所在，盖仙窟也。其西有路通罗定，从山麓仰行，攀林援葛，手口并运，凡百余里，经溪涧者四五，皆在积叶之中。谷中时有白云填塞，一望渺瀰，间漏出苍厓碧树不可计。自白石墟度桥，桥长者数百步，或木或石架之。溪多坻石，可作鱼梁，水峻急，乃反多鱼，居人持以为鲊。其在西南五十余里者曰云雾山，在杨柳都者曰圣山，并高千仞。圣山有神祠，岁旱拆去数瓦，以竹引泉过祠下，霖雨立至。其曰书山、厓牢、铁岭、云扶诸山，皆绝高大，则远城之山大概也。

锦石山

山在德庆州西，高百余丈。一石状天柱，削成而圆，旁有数大石，若箕踞而坐然。盖自崧台而西，舟行三日，夹岸皆土山绵亘，惟此石拔起，若莲茎上矗，旁无附丽。汉大夫陆贾使南越，从桂岭取道至此，施锦步障以登。尝祷山灵，若佗降，当以锦为报。其后佗去帝号，受南越王封，与贾泛舟珠江，溯牂牁而上。贾因以锦包山石，锦不足，植花卉代之，遍岩谷间，望若霞绚，因名锦石山。至今异花甚众，终岁如春，采撷者多不识其名。山之西五十里陆溪，水口旧有大中祠祀贾，祠今毁。予谓贾功名以南越终始，其魂魄当不忘此，宜建祠锦石之下，为贾汤沐，一以报贾安南越之功，一以昭是山效灵于汉之德，此亦炎方之盛事也。又是山当罗旁水口，万历初，泷水诸傜为贼，常从水口出劫，以此石状若兜鍪，因妄称石天将军，私祷其下。其后傜贼平，分其地为罗定、东安、西宁三州县，石虽隔大江二十里，而罗旁之口，藉以屏蔽，使九十九湾之水，不至直泻，有补于西宁形势不小。制府凌云翼常属黎舍人民表，大书"华表石"三字刻其上，以比伏波铜柱。故今行者讴云：上不见华表是封川，下不见华表是德庆，此诚西江之望，而罗旁之镇也。始有功于汉，继有功于明，又为南越之桢榦，不可以不铭。《铭》曰：

"繄惟天柱，实砥牂牁。万里南渎，至此无波。效灵汉室，臣服王佗。

蛮椎大长，罔敢称戈。大夫奉使，来指山河。梅关拥节，桂岭呜珂。

肃心致祷，步障婆娑。既刑白马，遂表青螺。蒲桃宫锦，覆步岩阿。

植花代绣，五采陂陀。木棉烽火，石乳酥酡。斑骓容与，蛮女讴歌。

存神过化，精爽相摩。金装宝剑，留与烟萝。频消越霸，永去秦苛。

一峰鼓舞，五岭包罗。金标共峙，铜界谁过。舟乘青雀，潭浮白鹅。

来斯秩礼，牲醴孔多。山神献异，奇畜纷葩。果骝双脊，鱼翠千窠。

一群马鹿，三尺鸡驼。收香作室，吐绶争柯。绿毛倒挂，清响相和。

貍呈玉面，蝶弄修蛾。瘴消青草，烟堕红荷。芙蓉九叠，为尔峨峨。

西南作镇，奠此江沱。由汉迄明，岩岩瞻尔。神庙初年，徭蛮蜂起。

助贼凶威，妄遭谗毁。大藤既诛，永清泷水。建县东西，开疆千里。

维尔之功，盘瓠披靡。花角洞酋，白衣山子。刀税咸输，黄龙永矢。

藤弦响绝，铜鼓声死。水口罗旁，险隘无比。汝作塞门，咽喉扼彼。

万障盘回，千峰纲纪。苍翠如濡，云霞有喜。锡名华表，大书山史。

字渥丹砂，擘窠谁似。玉表岩岩，翠屏几几。削成四方，茫无首尾。

崧台为终，都峤为始。罗定之宗，所宜禋祀。并为汉臣，筑宫其址。

重贶山灵，千葩万蕊。以荐大夫，以惠女士。"

丹霞山

丹霞山，从别传寺右折为锦石岩，岩中多石花，如千瓣芙蕖，大小黄白红绿不一，倒生石腹，朵朵可以攀摘，盖钟乳之所为。左折至海螺岩绝壁下，其悬厓相倚，下如层城，上如列屏，须飞梯垂繘乃可上。上至兰若，其地蜿蜒伸缩，开麓者九，或深三四十丈二十丈十余丈，如西番莲，一一花瓣相附丽。其下临大江，明砂绣发，清澜镜莹，外则远近峰峦，争奇竞峭，多上丰而下削，状若倒生苞笋，盖山水之绝怪处也。有松数百株，瀑水交飞其际，壁半一巨石南向曰紫玉台，隐者郁彬如先生旧居之，其曰半砦，尤险。

官富山

官富山，在新安急水门东，佛堂门西。宋景炎中，御舟驻其下，建有行宫。其前为大奚山，林木蔽天，人迹罕至，多宋忠臣义士所葬。又其前有山曰梅蔚，亦有行宫，其西为大虎头门，张太尉奉帝保秀山即此。秀山之东，有山在赤湾之前，为零丁山，其内洋曰小零丁洋，外洋曰大零丁洋。文丞相诗所云"零丁洋里叹零丁"是也。小零丁洋有二石，一乌一白，对峙中流，高可百余仞，当时以为行朝双阙，今渔人称曰双箸，其海门则曰双箸门，此皆亡国遗迹也。嗟夫！大命已去，即一洲一岛之微，天亦不肯以与残华，使之暂为根本。浩浩沧波，必尽委君臣于鱼腹之中而后已。天之所以厚其惨毒于宋，抑何甚也！白沙尝作哀歌亭于厓门，其诗曰"义尽君臣俱死节"，感之深矣。

翁山

翁源县东百里有翁山，相传周王以翁山封庶子，子孙因以山为氏，故曰翁山。山高千余仞，四面有崇山宫之，襟罗江而带雷溪，延袤三百余里。上有八泉，会合于灵池中。张文献庙碑所谓"入泉会而为池"是也。八泉：曰甘、曰香、曰乳、曰涌、曰温、曰龙、曰珍、曰玉，分为飞流而下，入于浈江。古时有二仙翁临流洗药，居人饮其水，往往眉寿，故号其水曰翁水。而县名翁源，论者谓山以水而使人寿，饮其流当思其源。以翁源名县者，欲人不忘其源也。予尝梦登其峰，有一白玉台，高可百尺，一人散发箕踞，手执卷书。旁有一人指曰，此子之身，所谓翁山者也。觉而异之，因以翁山为字。天下之知有翁山者，实自兹始。然人徒知翁山而不知翁水，吾将以翁水字吾妻，若生八子女，则以八泉分字之，其亦于翁山不负矣乎！

舂山

予所居沙亭宅后，有山曰覆船，其名不美。予以山上多古松，其声与风涛相舂，响震四壁，因名之曰舂山。匾曰舂山草堂，舂音与翁相近。予字翁山，使人或误称为舂山，无不可者。考《穆王传》云：舂山天下之至高。而《淮南子》云：日经于泉隅，是谓高舂，顿于连石，是谓下舂。《名山藏》云：傅说舂于深岩以自给，梦乘云绕日而行。《汉书》：梁鸿为人赁舂。予也少而遭乱，思以耕稼终其身。杵臼之间，其敢自以为苦乎！高舂而作，下舂而息，与日而无穷焉，其志足矣。

五指山

五指山在琼海中，亭亭直立，上参霄汉，若端人正笏峨冠之象。以故琼州诸邑，多出瓖玮卓特士。五指而外，又有小五指。余崚嶒〈山截〉嶪，若琼山、白石诸岭，皆其支派也。迤逦而来，至丘文庄、王尚书弘诲所居之左，有马鞍冈，与文笔、金鸡二山，错立掩映。文笔从平地特起，高数百仞，天色晴霁，辄有苍烟一道，界破碧空，若天门华表。岁多科第，则吐光如炬。王尚书诗云："不知浩溔中，地脉潜何寄。突然五指伸，复此擎一臂。"由文笔渡清溪而西，为金鸡岭。尝有金鸡飞鸣其上，故名。苏子瞻诗："人间文笔无双士，天上金鸡第一星。"至今文士举者，多以酉科。

北甘山

阳江东北二十里有山，名曰北甘。甘非甘苦之谓，土人以穴为甘，以穿为婪，故高要东七十里有古婪水。《春州记》云："岩泉有甘婪之奇。"北甘者，言其山多穿而在北也。山壁立千仞，有泉飞流，相传凤巢其上，大风雨尝坠其雏。盖鹖雀之类，予《春州歌》："生憎雏凤无情性，飞向南甘又北甘。"

三白水山

阳春西南一百三十里有白水山，高二百余丈，其周四百余里。上有天池龙井，注为飞泉，一派十三叠，一叠一状，或横或直。在壁中则直，在壁外则横，各随石壁之势。增城之西二十里有白水山，高千仞余，上宽平，状若仰盂，可田百亩。有飞泉长百余丈，直至山足，缭绕丹丘而东，水车所激，无高不至，满足田数千百亩。两崖怪石夹束，如砥柱悬桥者，不可胜数。其旁多云母石，是曰白水丹丘。博罗东北三十里许有白水山，北连象头山，为罗浮东趾，有悬泉百仞下注。山凡八九曲，一曲一潭，深者坠石四五丈不能穷。苏轼诗："劈开翠峡走云雷，截破奔流作潭洞。"又云："坐看惊鸟投霜叶，知有老蛟蟠石罋。金沙王砾粲可数，古镜宝奁寒不动。"旁有巨人迹数十，下有汤泉，是为东粤三白水山之胜。

白鹤峰

归善有白鹤峰，下临东江，与丰湖诸山对耸，苏学士故宅在焉。学士上梁文所谓"鹅城万室，错居二水之间；鹤观一峰，独立千岩之上"是也。中有思无邪斋。其《铭》云："饮食之精，草木之华。集我丹田，我丹所家。昼炼于日，赫然丹霞。夜浴于月，皓然素葩。金丹自成，曰思无邪。"予爱其语，书之于座间。斋前又有德有邻堂，其左为朱池，右为墨沼，木棉榕梡之属，古色萧森，学士之所手植也。

圭峰

圭峰在新会城北二里许，秀拔玉立。其顶四方，名玉台，上有两瀑布，从肘腋间飞出，下注百仞。白沙诗"弄罢飞泉下玉台"谓此。庄定山云："吾闻南海之山名玉台者，有巨人。静而无欲，深知所谓潜之道者。"沈石田因作玉台图，以寄白沙。山上又有绿护屏，登之可望崖门。邝湛若诗："绿护天荒南渡迹，玉台钟蠡建和年。"屏半神皋奥衍，灌为天田。田方百亩，有界水三分，与白虹亘天而下，中纽汇处，是曰圣池。池中龙吹息成云，儵欻万状，白沙尝与周镐为云潭之游，有《云潭记》。庄定山见之，谓即濂溪《太极图》云。

春冈

春冈在增城城中，一名凤冈，其东麓有唐时何仙姑宅。《罗浮经》云：其阴云母峰，峰之西北曰凤凰冈，神女居之。是也。仙姑常往来罗浮，其行如飞，天后遣使召赴阙，中路失之。天宝九年，五色云起，麻姑坛有仙子，缥缈而出，道士蔡太一识其为仙姑也。大历中，又见于小石楼，广州刺史高翚上其事，赐明霞衣一袭，取所作饵云母诗人大内。诗云："凤台云母似天花，炼作芙蓉白玉芽。笑杀狂游勾漏令，却从何处觅丹砂。"仙姑故善诗，孙典籍尝记其罗浮口占寄家三绝，留研屏一绝。又昔有人见其题黍珠庵东壁一绝，字此晋人差清婉少骨。壁时半毁，惟馀"百尺水帘飞白虹笙箫松柏语天"十三字。其下必风也，越女以能诗知名者自绿珠始，至唐初有南海七岁女子，若仙姑，尤其清丽者也。予诗云："绿珠艳曲先南越，争似仙灵更有才。"

七星冈

龙门县有崇冈环之，冈从平地特起，大小相联若七星，其顶皆圆，名曰七星冈。冈之外，自高明、铁冈以迄天岭、圣磜诸峰，由北而西，西而复北，而东而南，为山千万，皆如楼台屏障，森列无际，而七星冈其堂奥几席也。譬之大树，千万山为枝为干，七星冈则果实也。果实为精华所钟，其发也必有人文之异。其地在崇山峻巘中，寒冽易生，四时间，清温多而炎燥少，风候与广州诸县稍殊，则又灵气之聚也。

茶托冈

茶托冈，在阳江西二十里。冈上有"父母"二字。大二丈余，深至尺。冈周遭多有青竹，独字画中岁久不生，亦一异也。

七星岩

七星岩，在沥湖中，去肇庆城北六里。一曰冈台山，一曰员屋，七峰两两离立，不相连属。二十余里间，若贯珠引绳，璇玑回转，盖帝车之精所成，而沥湖则云汉之余液也。玉屏居七峰之东，是象玉衡，或以七峰纯作金形，上应西方白虎七宿。予谓《易》称效法谓坤，天有七星以为象，则地有七峰为为法。象者精气之所为，峰无精气，以星为精气。其含云吐雨，居禽兽而生草木，皆星之所为之。石乳者星之津液，宝藏者星之光芒，一卷之多，皆珠斗之子孙也。其或岩间积湿生光，荧荧若星，则咸之所作，威始于润下，终于炎上。润下为火之阴，炎上为火之阳，亦皆星之变化也。七峰皆中空，各为一岩，岩毕南向。一小者名阿波岩北向，南向者阳明之洞。道书所谓"大天日月，分精照之"者也。日月忽然起灭，不由孔穴，则阳明之所为也。大岩当诸岩中央，有南北二门，前后相通，是为崧台正室。其顶穹窿如盖，高数百丈，上开天井，云气可以直出。折而北，洞户益敞，有龙床，坐人百余，其平如砥。又有龙磨角石，朋友小龙井三四，与潮汐上下。岩中复多石乳，始滴为乳，终滴则凝为石，长者玉柱，短者瑶篸，自上而下，复自下而上，互相撑抵，如此者以千万计。其为人物诸瑰异，五色间错，亦皆石之余髓非他物，大抵山空则气蒸于内而为乳，山实则气蒸于外而为云，云暖故散，乳寒故凝，云与乳同类，故皆诡怪万状，变化成章。乳者山之精液，云者山之华也，岩外之石色多白，琼脂的皪，一一穿漏。亦有乳流注其间，乳乾者膏腻，嚼之淅淅有声，其薄而成片者，声皆清越，中訇窍穴，以衣覆而叩之，作鼓声，杖击则作钟声。其一在崖间者小如碗，吹之呜呜若海螺。又以石击岩余地亦作鼓声，谓之地鼓。曰河鼓岩者，亦两门，然皆南出，中有水，圆积如叠鼓。又如半月之弦，其浅处清见数丈，诸岩皆水环石，此独石环水，澄注渊深，故以水胜。曰辟支岩者，距后沥水二里许，舍舟循平田北入，奇石森列，房栊户牖咸具。有水自岩端下注，溉田数百亩，土人于此祀禾花仙女以祈岁。当西水涨时，诸岩皆可舟游，宛似武夷九曲。古时肇庆称两水夹州，盖西江之水，一从城南出羚羊峡，一从七星岩前出后沥水。今此水淤塞，半为田，半为沥湖。沥湖者，言西江之余沥所成也。两水夹州，则西江势分，无泛滥之患，形势更宜。非常之人，当复有疏凿之者。

东峰名玉屏者，以磴道胜。初折而上，一石半嵌山腰，大丈余，甚平，为扶啸台。又折而上，峻石夹立如堵墙，中通小迳百余步，一石横卧崖上，若门楣然，长丈。大可五尺，质苍黑，作斧劈皴，与诸岩石不类，疑飞来客石也。两端仅及崖际，离崖寸许，若不著崖然者，欹斜若醉，左右二石扶掖之，是名醉石。自醉石而上，有一罅，两崖相夹，容一二人，上有一石圆而小，半当唇齿之间，旧名含珠迳。予以其状若华山千尺〈山爽〉，因刻云"小千尺〈山爽〉。

七星岩岁久石长，磨崖篆刻皆浅，多所漫灭。李北海书"景福"二大字在岩口，微有画痕，其深不能指许矣。崖门张弘范刻字形如梯，亦因石长所致。山以石为骨，其生气盛则骨长，所在皆然。

玲珑岩

去始兴江口十里，有二山在城南，崟岑对峙，左大而右小，左山多岩穴，大者曰玲珑岩，岩中有岩，以大小相间，燠室凉房靡不备，类巧者之所为。其最胜者凡八岩，初自南壁上为二小岩，形如半月相环，外隔而中通，数十步一岩差大。上至山半，一岩甚大，可容人数百，日月盛实其中，名天光岩。路左一岩差小，石乳垂莲，有红绿苍翠色。稍上又一岩，两柱屹立如楼阁，一窍当东，日初出则阳光先贯，朝霞满壁。内在洼，注水可饮，是谓下岩。自天光前绳屈而上数十级，有一岩穹然，其石乳悬者为杵，陷者为臼，云葛洪炼药之所。又级而上有一岩，石龙势欲昂举，泉自颔垂滴，味甘以冽，下有坎不盈不涸。又有琉璃草生其上，可疗风疾，曰风药。折而左，路稍黑晦，火行数十步，一窍圆明上通，是谓上岩。自半月至此，凡八岩，而山中人但称为上三岩、下三岩云。岩之外，奇石丛罗，谽呀豁〈门可〉，诡环万状。凡绕玲珑岩者数匝，一一中虚。盖石之上拔者下必有根，根为云之所畜，故中虚，石山多岩洞，土山则否。云生于石，不生于土也。

扬历岩

扬历岩，在保昌西北二十里，以汉将军杨仆经其下，故名。绝壁有瀑布，瀑布中有祗林寺，瀑布为寺之屏，游者以为入瀑布中，不知其且入寺中也。岩高深各数十丈，广三之，可置室十余间，而瀑布之横悬，正足蔽之。从外望之，但见瀑布不见寺，并不见有岩。岩下又有一岩，如巨口吸水，水喷薄至雨花台乃成溪，潭旁有大小蒲团石甚怪。

三洲岩

三洲岩，在德庆州东七十里，哮豁靓深，如堂如房者半。两旁有隙坼二，日光分透。从右壁而上，初甚暗，不数十武即洞，如飞磴盈尺，行者前后不相顾，从穴中屈首穿而出，乃至顶。古一亭，古木丛荫，丹灶砚池，仙羊窝、石柱皆在焉，古有皎叟修真于此。李纲书"玉乳岩"三大字，祖无择铭之。其石皆苍绿色，摩挲如玉，可爱也。其南又有亭，泷江缭绕足底，下视烟波，茫然无际矣。

白面岩

白面岩，在翁源县东南七十里，石色中青外白，故曰白面。其宽敞可容千人，黑暗处炬之，约深数里，不能穷也。春夏时，有泉下滴，日供三四人饮，击其石，片片音响各别，又谓玉磬岩。常有神飞至，居岩一二年辄去，去之日，有大风雨，拔木发屋，人以为异。

穿镜岩

穿镜岩，在灵山县西二里，峰半一孔相通，有如穿镜，望之以为前后二镜也。旁有三海岩，皆高广，石乳森森四垂，肖诸物象。又有吕君洞，出入上下，如环无端，绝与穿镜相彷佛。宋州守陶弼登此。见有螺蚌之异，疑古沧海之变，其玲珑穴漏，或泡沫所成，赋诗纪之。

阳春岩洞

阳春县夹江奇石，自云霖铺至下马水，峰峰峭削，岩岩勾漏，凡百余里不穷。最著者有空同岩，从郭西三里度水而南，又四里，矗石五六，中方横不甚锐拔者，空同岩峰也。岩口前后斜出，深广数十丈。上下层叠如巨厦，二石柱支之，上有天坼甚光耀。一石名龙床，云气尝湿，其钟鼓石，左扣左应，右扣右应，左右扣则一岩皆应，以是山中空故也。凡石山皆中空，盖艮象一实二虚，二虚其洞穴也。山以虚，故能通泽之气，山无气，气皆从泽而出，气凝则为乳，洞穴所有物象，皆乳所成。岁久乃坚为石，石者气之渣滓也。岩中又有暗窦，炬行十余丈，昔有金膏银液之异。出岩，从高流河口行十余里，有三峰出水。东曰潭西石，道书所谓"潭西玉髓"是也，一穴深广百余笏，古溜所积，多为云霞鸟兽形钟乳，随手折之，轻松莹透，疑即玉髓。四壁作龙鳞，有草斐亹下垂若龙髯，金翠相映，土人云：此金芝也。嗅之辛辣。从潭西乱流数里为高冈岩，未至岩，一峰庳小为角石，一峰张其口为马口石。二峰相属为莲塘口石，水穿洞腹而出，势甚喷薄。冬月捕鱼人始能行洞底，里许无所触碍，西二里为南岩寺，有元至正碑。束炬稍北为银辉洞，循崖行。螺旋蠖屈，可数十穴，极其幽窅。石莹腻，得火发光，钟乳悬冰，层砢交拄，传有银瓮涌出，不知何世之物也。又循崖行至西岩，得天然洞阙，稍加追琢为之，左右支洞，委宛各高数丈。其奥有一古龙蜕，土人疗疾，每琢石出之，是曰龙蜕岩。又前有童真人骑赤豹处，曰赤豹洞，广敞得龙蜕之半。入里许，上通日光洞，前为合水口，从水口而东，越陂陀三四里，有寺曰川山，旁倚危峰四五。一洞下广上锐，两扉仄暗，扪其壁，高下隐起有鸟迹书，为苔藓所蚀，罅光射处，时见片片琉璃，是曰玉玻岩。从水口而西，一石曰下那虹石，有虹阳洞在水次，其旁小峰曰小那虹石，北有数峰不相属，曰上那虹石。又北有琅阳洞，洞上有三峰，曰大琅、小琅、琅背。从水口而北五六里，经凤罗口，其西岸有峰四五。南户之岩一，北户之岩一，东户之岩一，北户在山麓，不甚广邃。东户去地二百尺，铁壁平削，非人可度。又三四里则皆东石也，凡三十余峰，或相属，或不相属，谓之石城。其南巅则多甃垒，北壁直瞰江堧，又有二十余峰曰合窠石，作四连。北四峰为焦青石，又北三峰为中部石，又北八峰相属为中青石，四峰不相属为敌坑石，又北六峰相属又不相属为兵营石，四峰相属为那青石，东北五峰不相属为那乌石，那乌水所自注也。其东三峰为鲸石，又东三峰为荔石，又东二十余峰为潭葛石，自石城至潭葛凡百余峰，屈蟠十余里，隐隐皆有洞穴。崖岫多蘸水皴，潭葛北有石角洞，其悬溜高下相溅，其凝乳洁晶相积，其藓花若剪玉而成，其岚烟时吐五色，土人云"宝玉气"也。又北三四峰相属，半出陂陀，半入湖浸，为浮曜洞，亦曰小铜石岩。人家在岩口，蕉竹连阴，甚有致。去岩里许，东北有四峰，平坡带岨曰隔冈石，又北六七峰曰铜石。其东南去人家半里，有磴道数曲至下岩，又百余级至中岩。岩，刘仙蜕所也。炬探之，乱花瑶芝，倒垂四壁，壁光莹射，炬如玉。旁有一石房，床屏盂筐，宛若鬼作。又数十级，壁有周敦颐、祖无择题刻为玄鹤岩，下坂则黄泥湾矣。自湾至天塘，道旁有六七峰相属，曰黄泥湾石。北五里许有八九峰不相属，曰梧桐石。又十数峰横倚平嶂，曰石盎，往往洞户出翠微，或隐林际，或覆重崖下，凡五六见，非钅句梯飞绠不可至。又三四里在群峰相矗间，曰云霖砦，负石而居曰客砦，前踞泓湖曰三砦。砦下夹路数峰，高四五丈许，尺尺皴皱，络藤垂筱。青翠涓滴石上，猿狙狎人，冬寒时群至就火，抚弄不去。湖外有云霖洞，历数十磴乃至，瀺灂之声与风叶相答，洞中急溜，又若汎瑶瑟然。里许，循仄径行，高下不知其几，四旁委洞，时仄身蹲膝窥之，不能悉达也。数百步出后洞门，有白水飞瀑十三叠，岚烟拥蔽其半，与响石、大岩、石窟三宠皆奇绝。白水之山最高大，在阳春西南，去县远，其在城北，有峰隆然起如宝幢者，凉繖冈也。左右则云林、射木、磁木之山，烟翠隐见，皆面江互相映带。江由黄泥湾七十里至县，与左泷水合，又南五十里与轮水合，入漠阳江。一路皆奇石，或有名或无名。或石也而以峰名，或峰也而以石名，无不峻削奇诡，玲珑穿空，不可得而穷也。

碧落洞

英德之南约五里，一石壁高千余仞，上有洞曰碧落。循磴而上至一洞，其广二丈。袤倍之，高四五之。从洞右仄行，未及半石断，有飞梯出于壁外，阁道空悬，两翼为楯槛承之。仄行复至一洞，两壁牙交容一人，既束复舒，为虚楼一叠，一石吐出，上平下锐，可坐而临水。从洞左仄行，又有虚楼一，其石皆如花草云霞，所垂乳变态千万，将雨则乳枝湿润生云，僧常炽火以辟云，一水洼深二尺许，乳之涓滴所成也。有鱼长数寸，见人弗畏，上有石棺，石仙人蝉蜕于此，盖灵窟也。伪南汉命为云华御室，有记，唐人周夔为到难篇云："浈阳之石室，两崖卷束。势合如屋，孱颜百间，开待朝旭，峭然岚壁，宛矣仙躅。羽容霓色，霏绕瑶局。"又谓："忽惊呀豁，危赴腾立。背倚青壁，久而汗浃。是此洞也，洞外峰峦四合。一屏前立，江光树色。掩映虚无，境绝幽丽。"

穗石洞

穗石洞，在会城坡山之下，坡山向在江干，称坡山古渡头。山本不高大，为刘䶮所凿，今仅一培塿耳。昔有五仙人，持穗骑羊降此，仙人去而羊化为石，故名穗石洞。有一巨石，广可四五丈，上有拇迹，迹中碧水泓然，虽旱不竭，似有泉眼在其下，亦一异也。城中天然之石惟此，余皆客石。

甘泉洞

甘泉洞，在增城东洲西岭下，湛文简之母陈，因祷是洞，生文简，故文简以为号，而建甘泉书院其上，其后文简所至，辄为楼，名曰见泉，以示不忘所生之地。王文成尝至甘泉洞中，有题甘泉居诗云："渴饮甘泉泉，饥餐菊坡菊。"又云："遥拜罗浮云，奠以双琼环。"洞去罗浮甚近，文成尝与文简相约，未及往游，亦罗浮一憾事也。

紫霞洞

琼州治南二里苍屹山之北，有紫霞洞。洞口一石版题曰：远七里，近七里，不远不近七里。壁间复有盘龙屈曲自何起伏八篆书，郡人产子者，多镌名石上，以朱涂之，谓可得长命云。

泐溪石室

泐溪石室，在乐昌治西北三里，其山曰泐溪岭。泐溪在岭下，岭以溪名，石室亦如之，高三丈许，广倍之，左右各有斜窦甚深，渐入若螺蛳尾。一飞来碑，刻真武赞八句，字如岣嵝碑，不能尽识。云飞自武当，有陆羽题名及枢室二楷书，字大四尺。右有石床，长二丈，平整可卧。其东四里，又有岩，纵横十字，平广若大衢，名十字岩。横者甚深，有地道可通泐溪石室，似有阴晖主夜，阳精主昼。形如日月，飞在玄空之中，流入洞天之内，其光明与外无别者。

山火

粤之山每夜多有火光，郦道元所谓荧台，若罗浮之珠灯是也。珠灯之出，大或丈许，小或六七尺，铁桥、瑶石间，吞吐无常。每子夜日出，珠灯与相照耀。岩壑皆光，此皆山火之所为。俗以为火山，非也。然此乃阴火也，盖山之阳火不可见，可见者阴火，以阴火故见于夜而有灯名。庐杭之野灯，常至万炬，杖击之，其光煠然。噫，吾直以流萤视之矣。

山影

龙川之霍山，当大旱时，有影山于天际，大小峰峦，与霍山一一相似，移时方没。乡人咸曰：霍山影见，不出三日雨矣。凡山影在地不在天，在天之影，惟霍山为然。他处云也，非山影也，霍山之影似云而非云，盖霖雨之兆，其神气有以异乎群山也。予诗："山影在天知有雨，云光如水似非晴。"又云："山因欲雨偏生影，影满天边不是云。"

南岭

南岭，在永安貉老坪东，去县东南八十里。其高四百余丈，周百余里，四崇中衍，一路微通，险阻可据。旧有城，有守备官，有抚民通判公署。万历二年，分守岭东道参议赵可怀议，归善、海丰、永安、河源、长乐，皆岩邑也，贼今幸平，补牢是急。新田，海丰屏翰；南岭，永安藩篱，宜城之。移惠参将于新田，兼制海丰、归善。移惠潮守备于南岭，兼制永安、长乐。盖新田、南岭在万山中，昔为巨贼某某窟穴，诸巢环布，膏壤沃野，诚吭背之区，而扃鐍不可缓也。其形势，新田宜城垒左，二水交流，南岭城宜垒右，据高临下，亦东西两溪环之。但南岭当永安、长乐之中，新田隃海丰而东，归善悬隔西江，垒寨攒聚，何止百余。此皆新抚之民，跛不忘起。而明溪之地，内可以控归善，外可以接海丰，城之，与新田更戍便。当事者以众建力诎，第城新田，令参将督捕通判戍之。城南岭，戍以守备及抚民通判，奏可。万历四年，南岭城及公署成。南岭者，岭东诸山最险要，宋文丞相天祥，常以景炎二年，兵败于永丰空坑，十一月至循州，屯南岭。三年二月，出海丰。三月，屯丽江涌。十一月，进屯潮阳县，讨贼陈懿、刘兴，执兴诛之。十二月十五日，闻元张弘范兵水陆并进，又入南岭，栅险自固。邹洬、刘子浚以民兵至自江西，弘范步骑尚隔海港，懿道弘范济潮阳，使弟弘正轻兵直指帐下。二十日，丞相方饭五坡岭被执，洬自刭不殊，扶入南岭，逾十日死。叶春及云，永安有南岭，南岭有文信国、邹处置之迹，邑若增而重焉。信国祠在南岭城中，大均议以邹洬配享，洬死国在丞相之先，精灵与文公当长在此。文公为永安重，邹处置讵不足以重永安乎哉。南岭当丙寅岁，有李唐宗者，起兵据之。既败，有司夷其城及公署，惟文公祠独存，与五坡岭表忠祠，岿然相望云。又南岭之西有帘紫嶂营者，在琴江丫髻峰东二十里，文公亦常与邹枢密洬驻兵于巅。闻黄麖鸣，徙南岭，故嶂又名黄麖嶂，亦曰闻麖。上有阶石尚存，此皆忠臣之遗迹也。

端州山水

何磻云，自广州过三水县而西，山石奇险，峡江屈曲，高岭之上，小峰万叠，闻斧声丁丁，仰而瞩之，乃辨樵子之与尺树。俨在云岚开合间，长纟牵溯流，人百其力，舟行迟迟，看山良足也。过峡三十里至烟萝山，山半有束江亭，此为高峡口，牂牁西来，束以入峡故名。泉甘石润最可玩。至端州北门，望有茂林飞阁为宝月台，老树参霄，日景微漏，北窗正对七星岩，南临牂牁，江光明灭，盖为郡城烟火所蔽。台下百顷洿池，时雨平堤，芰荷数里，坐久凉生，非复炎境。二里为七星岩，端州之山，近而易登者无若七星岩。平地自起小峦，白石如雪，一名玉屏，雨之所淋，黑若点漆。树自石壁挺出，根无所著，而冬夏深翠自固。虽名七星，然大小不齐约八九峦，高者百仞。北海李邕镌记石壁，风雨剥落，犹可辨识，有洞有泉，却暑避喧，允为佳胜。

韶阳诸峰

自韶阳而下，多奇峰林立，状如丛笋，插天争出，横斜离合不一。或有诗云："应是箨龙争化石，灵根一一长儿孙。"予诗："削出枝枝是箨龙，无人道是一峰峰。山灵作意为韶石，欲使巉岩似次宗。"次宗，华山也。

东峤

粤有五岭，大庾在最东，故称东峤。孙氏云，东峤在大庾县南，岝崿横云，斗上斗下。初陟，弥望荒冈，登降，田畴靡靡。阡陌二十里外，乃连峰侧立，隔树见行人累累从峰上度。将至岭，削壁横亘半空，凿石开径，然后可度。有卓锡泉涓涓出凿中，分岭两注，漱石长鸣岭西下，深溪广肆，砂树平连，一一小冈起溪中，与怪石出没。长松被阪三十里，松声随流，波涛四起，一岭南北，顿殊凉燠矣，故又称凉热山。

石砺山

石砺山，在番禺茭塘都，四周裹海，磅礴中流。外即牂牁大洋，中有石壁，蹲踞状如狮子。狮腹中空。可坐六七人。飞泉百丈，为虎门捍山，一岩名锦廊，石如回廊，可百余步，形家以山为南海捍门，控制内外，险若金汤，故筑城置堠，以为御寇重地。予尝有公揭云：粤省灵秀，全注于牂牁巨溟，所恃狮石、虎门、南冈头诸山，屹然横峙，以峻外防，而留旺气。所谓水口之重关，海门之金锁，非耶。乃有亡命奸徒，蜂屯蚁聚，凿石纲利，岁致金以十万计。潜导番夷，阴藏剧盗，且运艘出没，讥关难察，铸钱赌博，多匿其间，为乡村蟊贼，种种可忧。况山脉穿海浮沉，肺腑首郡，上则鸭墩、独洲诸阜，下则五兽雄冈，灵气泄藏，兆官民之灾沴。下关崩陷，致形势之不完。近者牛口一屯，喷流黄血，浮莲一塔，迸出黑烟，崖倾石坠，岁岁压死多人，鬼哭连村，山灵哮怒。沿茭塘一带，五里成渊，十里成谷，闾井洼{穴臼}，坟墓倾沉，长此不止，势必丘陵大小尽平。高者既下，下者岂能复高，风水既伤，渊薮未已，其为全粤祸患，曷可胜言。万历、崇祯间，屡行封禁，今复公然盗凿，群豪虎视，莫可谁何。痛心疾首，其谁同此隐忧也哉。噫！

《广东新语》　清·屈大均








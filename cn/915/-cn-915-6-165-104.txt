◇法刑

立善防恶谓之礼，禁非立是谓之法。法者，所以正不法也。明书禁令曰法，诛杀威罚曰刑。天地成岁也，先春而后秋；人君之治也，先礼而后刑。治世之民，从善者多，上立德而下服其化，故先礼而后刑也。乱世之民，从善者少，上不能以德化之，故先刑而后礼者。《周书》曰：「小乃不可不杀，乃有大罪，非终乃惟眚灾。」然则心恶者，虽小必诛；意善过误，虽大必赦：此先王所以立刑法之本也。

礼法殊涂而同归，赏刑递用而相济矣。是故圣帝明王，惟刑之恤，敬五刑以成三德；若乃暴君昏主，刑残法酷，作五虐之刑，设炮烙之辟，而天下之民，无所措其手足矣。故圣人伤之，乃建三典，殊其轻重，以定厥甲，司寇行刑，君为之不举乐，哀矜之心至也。八辟议其故而宥之，仁爱之情笃也。柔愿之主，闻先王之有哀矜仁爱，议狱缓死也，则妄轻其刑而赦元恶。刑妄轻，则威政堕而法易犯；元恶赦，则奸人兴而善人困。刚猛之主，闻先王之以五刑纠万民，舜诛四凶而天下服也。于是峻法酷刑以侮天下，罪连三族，戮及善民，无辜而死者过半矣。下民怨而思叛，诸侯乘其弊而起，万乘之主死于人手者，失其道也。齐秦之君，所以威制天下，而或不能自保其身，何也？法峻而教不设也。未儒见峻法之生叛，则去法而纯仁，偏法见弱法之失政，则去仁而法刑，此法所以世轻世重，而恒失其中也。（《群书治要》，《永乐大典》）


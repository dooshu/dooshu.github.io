西湖醉后酬李宗伯

南昌人，为楚藩仪宾。所居在藩府中，曰「阆苑」，藏书数万卷。被兵后侨寓西泠，蓄善歌者，与湖上耆旧为「香山社」。
先生七十更无求，筇杖芒鞋汗漫游。

爱我清吟频劝酒，接君片语坐消忧。
文章辉赫传三殿，池馆苍茫到十洲。
屡谒承明勤献纳，敢言金马寄沈浮。
交游海内邹枚在，图史人间蝌蚪收。
多难悲歌馀四壁，残生潦倒一孤舟。
龙门旧识存桃李，丰剑寒光照斗牛。
绕砌种兰真九畹，数椽临水是层楼。
春风舞袖银筝弄，夜月欢筵铁笛秋。
坐上论文挥麈尾，花前觅醉解貂裘。
香山结社身偏健，阆苑思归兴未休。
李郭同时良不易，看云湖上重淹留。



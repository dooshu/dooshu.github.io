○洋州宗夔令公本命醮词

伏闻诞质流形，咸资大道；禀生赋命，必系上元。荷乾坤覆载之慈，均气运陶甄之力，惟精修励，寅奉真灵。伏念臣获以微尘，累叨皇泽，入参辅卫，出领藩维。曾无涓露之功，常切满盈之惧。今则历象之内，身宫之中，暗曜正临，火星对照，虑成厄会，无所告祈。窃惟太上垂文，元皇设教，正一著修禳之品，《河图》有陈醮之科，苟罄精勤，必蒙昭。敢因本命之日，爰伸九曜醮祈，蠲洁丹心，归依元极。伏惟众真大圣，俯鉴明诚，荡涤罪瑕，解除冤债，消平灾厄，延续年龄。增禄祚於南宫，落凶衰於北府。洗心克己，上酬真圣之恩；奉国推忠，永答君亲之德。臣不任。


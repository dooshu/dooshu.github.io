砎园


砎园，水盘据之，而得水之用，又安顿之若无水者。

寿花堂，界以堤，以小眉山，以天问台，以竹径，则曲而长，则水之。内宅，隔以霞爽轩，以酣漱，以长廊，以小曲桥，以东篱，则深而邃，则水之。临池，截以鲈香亭、梅花禅，则静而远，则水之。缘城，护以贞六居，以无漏庵，以菜园，以邻居小户，则閟而安，则水之用尽，而水之意色指归乎庞公池之水。庞公池，人弃我取，一意向园，目不他瞩，肠不他回，口不他诺，龙山蠖蚭，三折就之，而水不之顾。人称砎园能用水，而卒得水力焉。

大父在日，园极华缛。有二老盘旋其中，一老曰：“竟是蓬莱阆苑了也！”一老咈之曰：“个边那有这样！”






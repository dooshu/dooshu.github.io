山陵礼成奉慰疏


臣于十八日，伏奉钦命，前诣昭陵，恭题穆宗庄皇帝神主。至即恭叩玄宫，见其精固完美，有同神造。宝城三面俱完，工甚坚厚。及周视山川形势，结聚环抱，比之前日考卜之时，更觉佳胜。诚天地之奥区，帝王之真宅也。十九日辰时，奉迁梓宫入皇堂，行题主礼毕，奉安于献殿，未时掩玄宫。是日又喜天气澄爽，人物昭融，祗役臣工，无不钦忭。

仰惟我大行皇帝，仁厚之德，贯彻宇宙，故得天人协佑，事事美成，可以上慰两宫圣母永慕之诚，仰成皇上慎重大事之孝矣。臣伏思数日之间，圣心必为悬切。为此，除候回京之日，另行复命外，谨先具题奉慰以闻。

（奉圣旨：览卿奏，皇考梓宫已入皇堂，大事克襄，足慰我两宫圣母哀念，朕心深用嘉慰。卿为国忠勤，始终备尽。朕知道了。礼部知道。）






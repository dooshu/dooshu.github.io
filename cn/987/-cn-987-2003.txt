苏轼　舟中听大人弹琴

弹琴江浦夜漏永，敛衽窃听独激昂。

风松瀑布已清绝，更爱玉佩声琅璫。

自从郑卫乱雅乐，古器残缺世已忘。

千家寥落独琴在，有如老仙不死阅兴亡。

世人不容独反古，强以新曲求铿锵。

微音淡弄忽变转，数声浮脆如笙簧。

无情枯木今尚尔，何况古意堕渺茫。

江空月出人响绝，夜阑更请弹文王。

苏轼


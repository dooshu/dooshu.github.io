○極邊添兵修城疏 【 極邊修城】

看得駐守昌平都御史王輪、咨稱鎮邊長峪橫嶺三城、委為虜衝、先年因山為城、添軍戍守、形成鼎足、勢張犄角、于時全賴宣府兵精馬健、保障於外、雖屢經虜犯、固未有如嘉靖二十九年之甚者、因往懲來、今日防禦之急、莫過三城、先後施為之序、鎮邊為要、盖鎮邊摠會諸口在西北。內則熊兒峪牛膝峪西北街。外則椏樹窪唐兒庵白崖子。一路通懷來水頭村大山口。一路通舊保安畫庄松棚并溝。人馬可以馳驟牛車徑至半山。即如今年三月虜犯宣府馬廠、距唐兒庵僅八十里、若使鎮邊軍馬充實。先據邊山要害。則聲勢易振。扞拒之力可施。譬之築隄障水。于水勢始發之上流而遏之。則水勢易殺橫决之患可消。若俟其就下泛濫。狂瀾巳成。人力難勝堤壩徒設。今之所以處鎮邊者。非徒為擁兵株守。盖為畿輔生靈之計。反覆辨析。俱巳詳盡。臣竊惟防邊之政。莫先於審時。尤莫先於度勢。以今觀於宣府之時、旱荒相仍、人不聊生、以今觀于宣府之勢、屢經挫衄、士氣消沮、名雖居庸藩籬、苦不足恃、要之與山西事體頗類、比年以來。此言山西自築城垣守禦與翁東涯之論稍異山西宴然無事者。非大同能為捍蔽。廼山西自為之計故爾。所據鎮邊長峪橫嶺三城、北護陵寢、南拱京師、虜既嘗由此而出。虜必能由此而入。比之山西。尤為不同。似不宜藉口宣府。因襲故常。重誤大計。臣謹將王輪原議摘其節要、悉心參酌、條為四事、如蒙敕下兵部、速議覆請、備行王輪督同副使許天倫及時整飭、臣無任懇切覬望之至、

計開

一議設參將、臣查得居庸關原係分守、職在守關、時不可離、近因建議分區。改為參將。兼理白羊鎮邊等城。道里逶迤。居常難于周歷。山溪隔越。遇警不能卒至、况虜所窺伺。專在鎮邊。遡其要害。誠不減於古北諸口。必須於鎮邊城專設將官。緩急方克有濟。合無添設參將一員。住劄鎮邊城、以橫嶺白羊二守備、長峪鎮邊二把總隸之。名曰分守鎮邊等處參將。合用軍士除原額五百一十名、及巡關衙門近議召募四百九十名外、仍聽副使許天倫、公同新設參將、再召土著民餘、務足三千名、每名該衣鞋銀五兩、共該銀一萬兩、戶部照例給發、此係山險故利步也此處止宜多設步軍。少設馬軍。兵部於寄養馬內量發五百匹、以備傳報哨探之用。各軍盔甲器械、工部陸續查給、至于參將公廨、軍士營房、并未盡事宜悉聽王輪次第區處、其居庸關照舊復為分守、止管遺下中南北三路、各關隘地方、東、與黃花鎮參將門家峪接界、西與鎮邊城參將白羊口接界、見任參將王臣、暫管分守事務、候王臣陞遷去任、止補分守、不必再設參將、

一議修山城、臣查得鎮邊既設參將、兵馬眾多、舊城委不能容、必湏稍加展拓難以憚勞惜費、行據委官經歷蘇時通等勘稱、欲將鎮邊城北自高山頂起接修正城一百丈、根濶一丈五尺、收頂一丈、高連垛口二丈、東山修稍城一百二十三丈、西山修稍城一百一十五丈、俱因山砌石、高連垛口一丈二尺、仍于東山西山各頂、據險各築窟窿敵臺一座、以便擊拒、其城中穿流水門。改修月形夾墻連城以順水勢。合用錢糧人夫口糧塩菜俱於收貯支剩修邊銀內動支、修工尺寸、隨地改移、支給錢糧、因工加減、俱照修邊事例施行、臣參酌無異、俱應如擬、合無備行王輪嚴督新設參將上緊修築、此工完日、然後將長峪城東北家口高崖口各起工程、從宜修舉、鎮邊橫嶺、仍動前銀。此營城要務先開井泉二三十處以便汲爨。通完之日、備將用過官銀、修過工程、造冊奏繳、

一議給月糧、臣查得鎮邊長峪橫嶺三城。俱在萬山之中。地雜沙石。不堪播種。鎮邊橫嶺。且乏水泉。以此軍不樂居。逃移接踵必湏處之得所。方能聯屬人心合無除白羊口官軍月糧如常支給外、其三城官軍月糧、俱許常支本色、馬匹支全料草、著為定規、不宜輕易變更、庶幾目前人肯應募。日後事可經久。

一議調邊兵、臣查得前項設將添兵之議、雖巳周悉、誠恐防秋在近、一時不能就緒、萬一醜虜突至、勢孤兵寡、未免仍致悞事、合無行令提督時陳將調到邊兵揀選二枝、駐劄隣近地方、果有警報、分發鎮邊長峪橫嶺三城、與遊擊徐麟兵馬相兼戰守、一面先令領兵官員。各詣屯兵山口。逐一相度。要見何處可守。何處可戰。必湏方略預有定畫。臨事方免錯謬。


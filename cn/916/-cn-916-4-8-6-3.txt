【赠陆机出为吴王郎中令诗】

〖六章〗

东南之美。曩惟延州。显允陆生。於今□（六臣本《文选》注云。五臣作鲜。《类聚》作斯。）俦。振鳞南海。濯翼清（《类聚》作洪。）流。婆娑翰林。容与坟丘。玉以瑜润。随以光融。乃渐上京。羽（《类聚》作乃。六臣本《文选》注云。善作乃。）仪储宫。玩尔清藻。味尔芳风。泳之弥广。挹（《类聚》作揖。）之弥冲。昆山何有。有瑶有珉。及尔同僚。具惟近臣。予涉素秋。子登青春。愧无老成。厕彼日新。祁祁大邦。惟桑惟梓。穆穆伊人。南国之纪。帝曰尔谐。惟王卿士。俯楼从命。奚（李善本《文选》作爰。）恤奚喜。我车既巾。我马既秣。星陈夙驾。载脂载辖。婉娈二宫。徘徊殿闼。醪澄莫飨。孰慰饥渴。

昔子忝私。贻我蕙兰。今子徂东。何以赠旃。寸晷惟宝。岂无□□。彼美陆生。可与晤言。（○《文选》二十四。《诗纪》二十八。又《类聚》三十一作赠吴王郎中令陆士衡诗。引前四章。）


○论量放旱损百姓租税疏

伏以圣慈忧旱，务在恤人，将欲赦其流亡，无如减其租税，则下怀感悦，上动阴阳。昨正月中所降德音，量放江淮去年钱米。臣闻所放数内，已有徵纳，纵未纳者，又多流亡。旱损州县，至今务放钱米甚少，百姓未经丰熟，复纳今年差科，疲羸之中，徵迫不及，人力困苦，却在今年。伏望天慈，更赐优恤，其江淮先旱损处，作分数更量放今年租税。当馁馑之际，承雨露之恩，感动人心，无甚於此。辄极愚疑，上渎宸严。


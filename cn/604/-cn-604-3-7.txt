陆宣公祠


孤山何以祠陆宣公也，盖自陆少保炳，为世宗乳母之子，揽权怙宠，自谓系出宣公，创祠祀之。规制宏厂，吞吐湖山，台榭之盛，概湖无比。炳以势焰，见有美产，即思攫夺。傍有故锦衣王佐，别墅壮丽，其孽子不肖，炳乃罗织其罪，勒以献产，捕及其母，故佐妾也。对簿时，子强辨。母膝行前，道其子罪甚详。子泣谓母：“忍陷其死也？”母叱之曰：“死即死，尚何说。”指炳座顾曰：“而父坐此非一日，作此等事亦非一日，而生汝不肖子，天道也，汝死犹晚。”炳颊发赤，趣遣之出，弗终夺。炳物故，祠没入官，以名贤得不废。隆庆间，御史谢廷杰以其祠后增祀两浙名贤，益以严光、林逋、赵忭、王十朋、吕祖谦、张九成、杨简、宋濂、王琦、章懋、陈选。会稽进士陶允宜，以其父陶大临自制牌版，令人匿之怀中，窃置其傍，时人笑其痴孝。

祁彪佳陆宣公祠诗：

东坡佩服宣公疏，俎豆西泠 藻香。泉石苍凉存意气，山川开涤见文章。画工界画增金碧，庙貌峞峨见矞皇。陆炳湖头夸势焰，崇韬乃敢认汾阳。






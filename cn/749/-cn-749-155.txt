秦观


观字少游，一字太虚，高邮人。生于皇祐元年（1049）。举无丰八年（1085）进士。元祐初，除秘书省正字、兼国史院编修官。绍圣初，坐党籍削秩，监处州酒税。徙郴州，编管横州，又徙雷州。元符三年（1100）放还，至藤州卒，年五十二。有淮海居士长短句三卷。

望海潮

四首

星分牛斗，疆连淮海，扬州万井提封。花发路香，莺啼人起，珠帘十里东风。豪俊气如虹。曳照春金紫，飞盖相从。巷入垂杨，画桥南北翠烟中。

追思故国繁雄。有迷楼挂斗，月观横空。纹锦制帆，明珠溅雨，宁论爵马鱼龙。往事逐孤鸿。但乱云流水，萦带离宫。最好挥毫万字，一饮拚千钟。

其二

秦峰苍翠，耶溪潇洒，千岩万壑争流。鸳瓦雉城，谯门画戟，蓬莱燕阁三休。天际识归舟。泛五湖烟月，西子同游。茂草台荒，苎萝村冷起闲愁。

何人览古凝眸。怅朱颜易失，翠被难留。梅市旧书，兰亭古墨，依稀风韵生秋。狂客鉴湖头。有百年台沼，终日夷犹。最好金龟换酒，相与醉沧洲。

其三

梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。

西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。

其四

奴如飞絮，郎如流水，相沾便肯相随。微月户庭，残灯帘幕，匆匆共惜佳期。才话暂分携。早抱人娇咽，双泪红垂。画舸难停，翠帏轻别两依依。

别来怎表相思。有分香帕子，合数松儿。红粉脆痕，青笺嫩约，丁宁莫遣人知。成病也因谁。更自言秋杪，亲去无疑。但恐生时注著，合有分于飞。

沁园春

宿霭迷空，腻云笼日，昼景渐长。正兰皋泥润，谁家燕喜，蜜脾香少，触处蜂忙。尽日无人帘幕挂，更风递游丝时过墙。微雨后，有桃愁杏怨，红泪淋浪。

风流寸心易感，但依依伫立，回尽柔肠。念小奁瑶鉴，重匀绛蜡，玉笼金斗，时熨沈香。柳下相将游冶处，便回首青楼成异乡。相忆事，纵蛮笺万叠，难写微茫。

水龙吟

小楼连远横空，下窥绣毂雕鞍骤。朱帘半卷，单衣初试，清明时候。破暖轻风，弄晴微雨，欲无还有。卖花声过尽，斜是院落，红成阵、飞鸳甃。

玉佩丁东别后，怅佳期、参差难又。名缰利锁，天还知道，和天也瘦。花下重门，柳边深巷，不堪回首。念多情但有，当时皓月，向人依旧。

八六子

倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。

无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。

风流子

东风吹碧草，年华换、行客老沧洲。见梅吐旧英，柳摇新绿，恼人春色，还上枝头，寸心乱，北随云黯黯，东逐水悠悠。斜日半山，暝烟两岸，数声横笛，一叶扁舟。

青门同携手，前欢记、浑似梦里扬州。谁念断肠南陌，回首西楼。算天长地久，有时有尽，奈何绵绵，此恨难休。拟待倩人说与，生怕人愁。

梦杨州

晚云收。正柳塘、烟雨初休。燕子未归，恻恻轻寒如秋。小阑外、东风软，透绣帏、花蜜香稠。江南远，人何处，鹧鸪啼破春愁。

长记曾陪燕游。酬妙舞清歌，丽锦缠头。殢酒为花，十载因谁淹留。醉鞭拂面归来晚，望翠楼、帘卷金钩。佳会阻，离情正乱，频梦扬州。

雨中花

指点虚无征路，醉乘斑虬，远访西极。正天风吹落，满空寒白。玉女明星迎笑，何苦自淹尘域。正火轮飞上，雾卷烟开，洞观金碧。

重重观阁，横枕鳌峰，水面倒衔苍石。随处有、寄香幽火，杳然难测。好是蟠桃熟后，阿环偷报消息。在青天碧海，一枝难遇，占取春色。

一丛花

年时今夜见师师。双颊酒红滋。疏帘半卷微灯外，露华上、烟袅凉飔。簪髻乱抛，偎人不起，弹泪唱新词。

佳期。谁料久参差。愁绪暗萦丝。想应妙舞清歌罢，又还对、秋色嗟咨。惟有画楼，当时明月，两处照相思。

鼓笛慢

乱花丛里曾携手，穷艳景，迷欢赏。到如今谁把，雕鞍锁定，阻游人来往。好梦随春远，从前事、不堪思想。念香闺正杳，佳欢未偶，难留恋、空惆怅。

永夜婵娟未满，叹玉楼、几时重上。那堪万里，却寻归路，指阳关孤唱。苦恨东流水，桃源路、欲回双桨。仗何人，细与丁宁问呵，我如今怎向。

促拍满路花

露颗添花色。月彩投窗隙。春思如中酒，恨无力。洞房咫尺，曾寄青鸾翼。云散无踪迹。罗帐薰残，梦回无处寻觅。

轻红腻白。步步熏兰泽。约腕金环重，宜装饰。未知安否，一向无消息。不似寻常忆。忆后教人，片时存济不得。

长相思

铁瓮城高，蒜山渡阔，干云十二层楼。开尊待月，掩箔披风，依然灯火扬州。绮陌南头。记歌名宛转，乡号温柔。曲槛俯清流。想花阴、谁系兰舟。

念凄绝秦弦，感深荆赋，相望几许凝愁。勤勤裁尺素，奈双鱼、难渡瓜洲。晓鉴堪羞。潘鬓点、吴霜渐稠。幸于飞、鸳鸯未老，不应同是悲秋。

满庭芳

三首

山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。

销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。

其二

红蓼花繁，黄芦叶乱，夜深玉露初零。霁天空阔，云淡梦江清。独棹孤蓬小艇，悠悠过、烟渚沙汀。金钩细，丝纶慢卷，牵动一潭星。

时时，横短笛，清风皓月，相与忘形。任人笑生涯，泛梗飘萍。饮罢不妨醉卧，尘劳事、有耳谁听。江风静，日高未起，枕上酒微醒。

其三

碧水惊秋，黄云凝暮，败叶零乱空阶。洞房人静，斜月照徘徊。又是重阳近也，几处处，砧杵声催。西窗下，风摇翠竹，疑是故人来。

伤怀。增怅望，新欢易失，往事难猜。问篱边黄菊，知为谁开。谩道愁须殢酒，酒未醒、愁已先回。凭阑久，金波渐转，白露点苍苔。

江城子

三首

西城杨柳弄春柔。动离忧。泪难收。犹记多情，曾为系归舟。碧野朱桥当日事，人不见，水空流。

韶华不为少年留。恨悠悠。几时休。飞絮落花时候、一登楼。便做春江都是泪，流不尽，许多愁。

其二

南来飞燕北归鸿。偶相逢。惨愁容。绿鬓朱颜，重见两衰翁。别后悠悠君莫问，无限事，不言中。

小槽春酒滴珠红。莫匆匆。满金钟。饮散落花流水、各西东。后会不知何处是，烟浪远，暮云重。

其三

枣花金钏约柔荑。昔曾携。事难期。咫尺玉颜，和泪锁春闺。恰似小园桃与李，虽同处，不同枝。

玉笙初度颤鸾篦。落花飞。为谁吹。月冷风高，

此恨只天知。任是行人无定处，重相见，是何时。

满园花

一向沈吟久。泪珠盈襟袖。我当初不合、苦扌闰就。惯纵得软顽，见底心先有。行待痴心守。甚捻著脉子，倒把人来僝僽。

近日来、非常罗皂丑。佛也须眉皱。怎掩得众人口，待收了孛罗。罢了从来斗。从今后。休道共我，梦见也、不能得句。

迎春乐

菖蒲叶叶知多少。惟有个、蜂儿妙。雨晴红粉齐开了。露一点、娇黄小。

早是被、晓风力暴。更春共、斜阳俱老。怎得香香深处，作个蜂儿抱。

鹊桥仙

纤云弄巧，飞星传恨，银汉迢迢暗度。金风玉露一相逢，便胜却、人间无数。

柔情似水，佳期如梦，忍顾鹊桥归路。两情若是久长时，又岂在、朝朝暮暮。

菩萨蛮

虫声泣露惊秋枕。罗帏泪湿鸳鸯锦。独卧玉肌凉。残更与恨长。

阴风翻翠幔。雨涩灯花暗。毕竟不成眠。鸦啼金井寒。

减字木兰花

天涯旧恨。独自凄凉人不问。

欲见回肠。断尽金炉小篆香。

黛蛾长敛。任是春风吹不展。

困倚危楼。过尽飞鸿字字愁。

木兰花

秋容老尽芙蓉院。草上霜花匀似翦。西楼促坐酒杯深，风压绣帘香不卷。

玉纤慵整银筝雁。红袖时笼金鸭暖。岁华一任委西风，独有春红留醉脸。

画堂春

落红铺径水平池。弄晴小雨霏霏。杏园憔悴杜鹃啼。无奈春归。

柳外画楼独上，凭阑手捻花枝。放花无语对斜晖。此恨谁知。

千秋岁

水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。

忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。

踏莎行

雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。

驿寄梅花，鱼传尺素。砌成此恨无重数。郴江幸自绕郴山，为谁流下潇湘去。

蝶恋花

晓日窥轩双燕语。似与佳人，共惜春将暮。屈指艳阳都几许。可无时霎闲风雨。

流水落花无问处。只有飞云，冉冉来还去。持酒劝云云且住。凭君碍断春归路。

一落索

杨花终日空飞舞，奈久长难驻。海潮虽是暂时来，却有个、堪凭处。

紫府碧云为路。好相将归去。肯如薄幸五更风，不解与、花为主。

丑奴儿

夜来酒醒清无梦，愁倚阑干。露滴轻寒。雨打芙蓉泪不干。

佳人别后音尘消，瘦尽难拚。明月无端。已过红楼十二间。

南乡子

妙手写徽真。水翦双眸点绛唇。疑是昔年窥宋玉，东邻。只露墙头一半身。

往事已酸辛。谁记当年翠黛颦。尽道有些堪恨处，无情。任是无情也动人。

醉桃源

以阮郎归歌之亦可

碧天如水月如眉。城头银漏迟。绿波风动画船移。娇羞初见时。

银烛暗，翠帘垂。芳心两自知。楚台魂断晓云飞。

幽欢难再期。

河传

二首

乱花飞絮。又望空斗合，离人愁苦。那更夜来，一霎薄情风雨。暗掩将、春色去。

篱枯壁尽因谁做。若说相思，佛也眉儿聚。莫怪为伊，底死萦肠惹肚。为没教、人恨处。

其二

恨眉醉眼。甚轻轻觑著，神魂迷乱。常记那回，小曲阑干西畔。鬓云松、罗袜刬。

丁香笑吐娇无限。语软声低，道我何曾惯。云雨未谐，早被东风吹散。闷损人、天不管。

浣溪沙

五首

漠漠轻寒上小楼。

晓阴无赖似穷秋。

淡烟流水画屏幽。

自在飞花轻似梦，

无边丝雨细如愁。

宝帘闲挂小银钩。

其二

香靥凝羞一笑开。

柳腰如醉肯相挨。

日长春困下楼台。

照水有情聊整鬓，

倚阑无绪更兜鞋。

眼边牵系懒归来。

其三

霜缟同心翠黛连。

红绡四角缀金钱。

恼人香爇是龙涎。

枕上忽收疑是梦，

灯前重看不成眠。

又还一段恶因缘。

其四

脚上鞋儿四寸罗。

唇边朱粉一樱多。

见人无语但回波。

料得有心怜宋玉，

只应无奈楚襄何。

今生有分共伊麽。

其五

锦帐重重卷暮霞。

屏风曲曲斗红牙。

恨人何事苦离家。

枕上梦魂飞不去，

觉来红日又西斜。

满庭芳草衬残花。

如梦令

五首

门外鸦啼杨柳。春色著人如酒。睡起熨沈香，玉腕不胜金斗。消瘦。消瘦。还是褪花时候。

其二

遥夜沈沈如水。风系驿亭深闭。梦破鼠窥灯，霜送晓寒侵被。无寐。无寐。门外马嘶人起。

其三

幽梦匆匆破后。妆粉乱痕沾袖。遥想酒醒来，无奈玉销花瘦。回首。回首。绕岸夕阳疏柳。

其四

楼外残阳红满。春入柳条将半。桃李不禁风，回首落英无限。肠断。肠断。人共楚天俱远。

其五

池上春归何处。满目落花飞絮。孤馆悄无人，梦断月堤路。无绪。无绪。帘外五更风雨。

阮郎归

四首

退花新绿渐团枝。扑人风絮飞。秋千未拆水平堤。落红成地衣。

游蝶困，乳莺啼。怨春春怎知。日长早被酒禁持。那堪更别离。

其二

宫腰袅袅翠鬟松。夜堂深处逢。无端银烛殒秋风。灵犀得暗通。

身有恨，恨无穷。星河沈晓空。陇头流水各西东。佳期如梦中。

其三

潇湘门外水平铺。月寒征棹孤。红妆饮罢少踟蹰。有人偷向隅。

挥玉箸，洒真珠。梨花春雨馀。人人尽道断肠初。那堪肠已无。

其四

湘天风雨破寒初。深沈庭院虚。丽谯吹罢小单于。迢迢清夜徂。

乡梦断，旋魂孤。峥嵘岁又除。衡阳犹有雁传书。郴阳和雁无。

满庭芳

三首

北苑研膏，方圭圆璧，名动万里京关。碎身粉骨，功合上凌烟。尊俎风流战胜，降春睡、开拓愁边。纤纤捧，香泉溅乳，金缕鹧鸪斑。

相如，方病酒，一觞一咏，宾有群贤。便扶起灯前，醉玉颓山。搜揽胸中万卷，还倾动、三峡词源。归来晚，文君未寝，相对小妆残。

其二

此词正少游所作，人传王观撰，非也

晓色云开，春随人意，骤雨才还晴。古台芳榭，飞燕蹴红英。舞困榆钱自落，秋千外、绿水桥平。东风里，朱门映柳，低按小秦筝。

多情。行乐处，珠钿翠盖，玉辔红缨。渐酒空金

榼，花困蓬瀛。豆寇梢头旧恨，十年梦、屈指堪惊。恁阑久，疏烟淡日，寂寞下芜城。

其三

茶词

雅燕飞觞，清谈挥座，使君高会群贤。密云双凤，初破缕金团。窗外炉烟似动。开瓶试、一品香泉。轻淘起，香生玉尘，雪溅紫瓯圆。

娇鬟。宜美盼，双擎翠袖，稳步红莲。坐中客翻愁，酒醒歌阑。点上纱笼画烛，花骢弄、月影当轩。频相顾，馀欢未尽，欲去且流连。

桃源忆故人

玉楼深锁薄情种。清夜悠悠谁共。羞见枕衾鸳凤。闷即和衣拥。

无端画角严城动。惊破一番新梦。窗外月华霜重。听彻梅花弄。

调笑令

十首并诗王昭君

诗曰：汉宫选女适单于。明妃敛袂登毡车。

玉容寂寞花无主，顾影低回泣路隅。行行渐入阴

山路。目送征鸿入云去。独抱琵琶恨更深，汉宫

不见空回顾。

曲子

回顾。汉宫路。杆拨檀槽鸾对舞。玉容寂寞花无主。顾影偷弹玉箸。未央宫殿知何处。目送征鸿南去。右一乐昌公主

诗曰：金陵往昔帝王州。乐昌主第最风流。一朝隋兵到江上，共抱凄凄去国愁。越公万骑鸣箫鼓。剑拥玉人天上去。空携破镜望江尘，千古

江枫笼辇路。

曲子

辇路。江枫古。楼上吹箫人在否。菱花半璧香尘污。往日繁华何处。旧欢新爱谁是主。啼笑两难分付。右二崔徽

诗曰：蒲中有女号崔徽。轻似南山翡翠儿。使君当日最宠爱，坐中对客常拥持。一见裴郎心似醉。夜解罗衣与门吏。西门寺里乐未央，乐府

至今歌翡翠。

曲子

翡翠。好容止。谁使庸奴轻点缀。裴郎一见心如醉。笑里偷传深意。罗衣中夜与门吏。暗结城西幽会。右三无双

诗曰：尚书有女名无双。蛾眉如画学新妆。

姊家仙客最明后，舅母惟只呼王郎。尚书往日先

曾许。数载睽违今复遇。闻说襄王二十年，当时

未必轻相慕。

曲子

相慕。无双女。当日尚书先曾许。王郎明俊神仙侣。肠断别离情苦。数年睽恨今复遇。笑指襄江归去。右四灼灼

诗曰：锦城春暖花欲飞。灼灼当庭舞柘枝。相君上客河东秀，自言那复旁人知。妾愿身为梁上燕。朝朝暮暮长相见。云收月堕海沈沈，泪满

红绡寄肠断。

曲子

肠断。绣帘卷。妾愿身为梁上燕。朝朝暮暮长相见。莫遣恩迁情变。红绡粉泪知何限。万古空传遗怨。右五

盼盼

诗曰：百尺楼高燕子飞。楼上美人颦翠眉。将军一去音容远，只有年年旧燕归。春风昨夜来

深院。春色依然人不见。只馀明月照孤眠，唯望

旧恩空恋恋。

曲子

恋恋。楼中燕。燕子楼空春色晚。将军一去音容远。空锁楼中深怨。春风重到人不见。十二阑干倚遍。右六莺莺

诗曰：崔家有女名莺莺。未识春光先有情。

河桥兵乱依萧寺，红愁绿惨见张生。张生一见春

情重。明月拂墙花树动。夜半红娘拥抱来，脉脉

惊魂若春梦。

曲子

春梦。神仙洞。冉冉拂墙花树动。西厢待月知谁共。更觉玉人情重。红娘深夜行云送。困钗横金凤。右七采莲

诗曰：若耶溪边天气秋。采莲女儿溪岸头。

笑隔荷花共人语，烟波渺渺荡轻舟。数声水调红娇晚。棹转舟回笑人远。肠断谁家游冶郎，尽日踟蹰临柳岸。

曲子

柳岸。水清浅。笑折荷花呼女伴。盈盈日照新妆面。水调空传幽怨。扁舟日暮笑声远。对此令人肠断。右八烟中怨

诗曰：鉴湖楼阁与云齐。楼上女儿名阿溪。

十五能为绮丽句，平生未解出幽闺。谢郎巧思诗裁翦。能使佳人动幽怨。琼枝璧月结芳期，斗帐双双成眷恋。

曲子

眷恋。西湖岸。湖面楼台侵云汉。阿溪本是飞琼伴。风月朱扉斜掩。谢郎巧思诗裁翦。能动芳怀幽怨。右九离魂记

诗曰：深闺女儿娇复痴。春愁春恨那复知。

舅兄唯有相拘意，暗想花心临别时。离舟欲解春

江暮。冉冉香魂逐君去。重来两身复一身，梦觉春风话心素。

曲子

心素。与谁语。始信别离情最苦。兰舟欲解春江暮。精爽随君归去。异时携手重来处。梦觉春风庭户。右十

虞美人

三首

高城望断尘如雾。不见联骖处。夕阳村外小湾头。只有柳花无数。送归舟。

琼枝玉树频相见。只恨离人远。欲将幽事寄青楼。争奈无情江水、不西流。

其二

碧桃天上栽和露。不是凡花数。乱山深处水潆回。可惜一枝如画、为谁开。

轻寒细雨情何限。不道春难管。为君沈醉又何妨。只怕酒醒时候、断人肠。

其三

行行信马横塘畔。烟水秋平岸。绿荷多少夕阳中。知为阿谁凝恨、背西风。

红妆艇子来何处。荡桨偷相顾。鸳鸯惊起不无愁。

柳外一双飞去、却回头。

点绛唇

二首桃源

醉漾轻舟，信流引到花深处。尘缘相误。无计花间住。

烟水茫茫，千里斜阳暮。山无数。乱红如雨。不记来时路。

其二

月转乌啼，画堂宫徵生离恨。美人愁闷。不管罗衣褪。

清泪斑斑，挥断柔肠寸。嗔人问。背灯偷揾。拭尽残妆粉。

品令

二首

幸自得。一分索强，教人难吃。好好地恶了十来日。恰而今、较些不。

须管啜持教笑，又也何须胳织。衠倚赖脸儿得人惜。放软顽、道不得。

其二

掉又懼。天然个品格。于中压一。帘儿下时把鞋儿踢。语低低、笑咭咭。

每每秦楼相见，见了无限怜惜。人前强不欲相沾识。把不定、脸儿赤。

南歌子

三首

玉漏迢迢尽，银潢淡淡横。梦回宿酒未全醒。已被邻鸡催起、怕天明。

臂上妆犹在，襟间泪尚盈。水边灯水渐人行。天外一钩残月、带三星。

其二

愁鬓香云坠，娇眸水玉裁。月屏风幌为谁开。天外不知音耗、百般猜。

玉露沾庭砌，金凤动琯灰。相看有似梦初回。只恐又抛人去、几时来。

其三

香墨弯弯画，燕脂淡淡匀。揉蓝衫子杏黄裙。独倚玉阑无语、点檀唇。

人去空流水，花飞半掩门。乱山何处觅行云。又是一钩新月、照黄昏。

临江仙

二首

千里潇湘挼蓝浦，兰桡昔日曾经。月高风定露华清。微波澄不动，冷浸一天星。

独倚危樯情悄悄，遥闻妃瑟泠泠。新声含尽古今情。曲终人不见，江上数峰青。

其二

髻子偎人娇不整，眼儿失睡微重。寻思模样早心忪。断肠携手，何事太匆匆。

不忍残红犹在臂，翻疑梦里相逢。遥怜南埭上孤篷。夕阳流水，红满泪痕中。

好事近

梦中作

春路雨添花，花动一山春色。行到小溪深处，有黄鹂千百。

飞云当面化龙蛇，夭矫转空碧。醉卧古藤阴下，了不知南北。

失调名

我曾从事风流府。

添春色

唤起一声人悄。衾冷梦寒窗晓。瘴雨过，海棠晴，春色又添多少。

社瓮酿成微笑。半缺瘿瓢共舀。觉健倒，急投床，醉乡广大人间小。

南柯子

霭霭迷春态，溶溶媚晓光。不应容易下巫阳。只恐翰林前世、是襄王。

暂为清歌驻，还因暮雨忙。瞥然飞去断人肠。空使兰台公子、赋高唐。

失调名

天若有情，天也为人烦恼。

又

端五词

粽团桃柳，盈门共垒，把菖蒲、旋刻个人人。

画堂春

春情

东风吹柳日初长。雨馀芳草斜阳。杏花零落燕泥香。睡损红妆。

香篆暗消鸾凤，画屏萦绕潇湘。暮寒轻透薄罗裳。无限思量。

木兰花慢

过秦淮旷望，迥萧洒、绝纤尘。爱清景风蛩，吟鞭醉帽，时度疏林。秋来政情味淡，更一重烟水一重云。千古行人旧恨，尽应分付今人。

渔村。望断衡门。芦荻浦、雁先闻。对触目凄凉，红凋岸蓼，翠减汀蘋。凭高正千嶂黯，便无情到此也销魂。江月知人念远，上楼来照黄昏。

御街行

银烛生花如红豆。这好事、而今有。夜阑人静曲屏深，惜宝瑟、轻轻招手。一阵白蘋风，故灭烛、教相就。

花带雨、冰肌香透。恨啼鸟、辘轳声晓。岸柳微风吹残酒。断肠时、至今依旧。镜中消瘦。那人知后，怕你来僝僽。

青门饮

风起云间，雁横天末，严城画角，梅花三奏。塞草西风，冻云笼月，窗外晓寒轻透。人去香犹在，孤衾长闲馀绣。恨与宵长，一夜薰炉，添尽香兽。

前事空劳回首。虽梦断春归，相思依旧。湘瑟声沈，庾梅信断，谁念画眉人瘦。一句难忘处，怎忍辜、耳边轻咒。任人攀折，可怜又学，章台杨柳。

夜游宫

何事东君又去。空满院、落花飞絮。巧燕呢喃向人语。何曾解、说伊家、些子苦。

况是伤心绪。念个人、又成暌阻。一觉相思梦回处。连宵雨、更那堪、闻杜宇。

醉蓬莱

见扬州独有，天下无双，号为琼树。占断天风，岁花开两次。九朵一苞，攒成环玉，心似珠玑缀。瓣

瓣玲珑，枝枝洁净，世上无花类。

冷露朝凝，香风远送，信是琼瑶贵。料得天宫有，此地久难留住。翰苑才人，贵家公子，都要看花去。莫吝金钱，好寻诗伴，日日花前醉。

满江红

姝丽

越艳风流，占天上、人间第一。须信道、绝尘标致，倾城颜色。翠绾垂螺双髻小，柳柔花媚娇无力。笑从来、到处只闻名，今相识。

脸儿美，鞋儿窄。玉纤嫩，酥胸白。自觉愁肠搅乱，坐中狂客。金缕和杯曾有分，宝钗落枕知何日。谩从今、一点在心头，空成忆。

一斛珠

秋闺

碧云寥廓。倚阑怅望情离索。悲秋自怯罗衣薄。晓镜空悬，懒把青丝掠。

江山满眼今非昨。纷纷木叶风中落。别巢燕子辞帘幕。有意东君，故把红丝缚。

如梦令

传与东坡尊舅。欲作栏干护佑。心性慢些儿，先著他人机构。虚谬。虚谬。这段姻缘生受。

玉楼春

参差帘影晨光动。露桃雨柳矜新宠。闲愁多仗酒驱除，春思不禁花从臾。

倚楼听彻单于弄。却忆旧欢空有梦。当时误入饮牛津，何处重寻闻犬洞。

又

午窗睡起香销鸭。斜倚妆台开镜匣。云鬟整罢却回头，屏上依稀描楚峡。

支颐痴想眉愁压。咬损纤纤银指甲。柔肠断尽少

人知，闲看花帘双蝶狎。

又

集句

狂风落尽深红色。春色恼人眠不得。泪沿红粉湿罗巾，怨入青尘愁锦瑟。

岂知一夕秦楼客。烟树重重芳信隔。倚楼无语欲销魂，柳外飞来双羽玉。

南乡子

月色满湖村。枫叶芦花共断魂。好个霜天堪把盏，芳樽。一榻凝尘空掩门。

此意与谁论。独倚阑干看雁群。篱下黄花开遍了，东君。一向天涯信不闻。

虞美人

陌头柳色春将半。枝上莺声唤。客游晓日绮罗稠。紫陌东风弦管、咽朱楼。

少年抚景渐虚过。终日看花坐。独愁不见玉人留。洞府空教燕子、占风流。

踏莎行

冰解芳塘，雪消遥嶂。东风水墨生绡障。烧痕一夜遍天涯。多情莫向空城望。

淡柳桥边，疏梅溪上。无人会得春来况。风光输与两鸳鸯，暖滩晴日眠相向。

又

上巳日遇华严寺

昨日清明，今朝上巳。莺花著意催春事。东风不管倦游人，一齐吹过城南寺。

沂水行歌，兰亭修禊。韶光曾见风流士。而今临

水漫含情，暮云目断空迢递。

又

晓树啼莺，晴洲落雁。酒旗风飐村烟淡。山田过雨正宜耕，畦塍处处春泉漫。

踏翠郊原，寻芳野涧。风流旧事嗟云散。楚山谁遣送愁来，夕阳回首青无限。

临江仙

看花

为爱西庄花满树，朝朝来扣柴门。墙头遥见簇红云。恍然迷处所，疑入武陵源。

花外飞来寒食雨，一时留住游人。村醪随意两三巡。折花头上戴，记取一年春。

又

十里红楼依绿水，当年多少风流。高楼重上使人愁。远山将落日，依旧上帘钩。

一曲琵琶思往事，青衫泪满江州。访邻休问杜家秋。寒烟沙外鸟，残雪渡傍舟。

又

客路光阴浑草草，等闲过了元宵。村鸡啼月下林梢。鸾声惊宿鸟，霜气入重貂。

漠漠风沙千里暗，举头一望魂消。问君何事不辞劳。平生经世意，只恐负清朝。

钗头凤

别武昌

临丹壑。凭高阁。闲吹玉笛招黄鹤。空江暮。重回顾。一洲烟草，满川云树。住住住。

江风作。波涛恶。汀兰寂寞岸花落。长亭路。尘

如雾。青山虽好，朱颜难驻。去去去。

蝶恋花

紫燕双飞深院静。簟枕纱厨，睡起娇如病。一线碧烟萦藻井。小鬟茶进龙香饼。

拂拭菱花看宝镜。玉指纤纤，捻唾撩云鬓。闲折海榴过翠径。雪猫戏扑风花影。

又

题二乔观书图

并倚香肩颜鬥玉。鬓角参差，分映芭蕉绿。厌见兵戈争鼎足。寻芳共把遗编躅。

闺阁风流谁可续。沈想清标，合贮黄金屋。江左百年传旧俗。后宫只解呈新曲。

又

新草池塘烟漠漠。一夜轻雷，拆破夭桃萼。骤雨隔帘时一作。馀寒犹泥罗衫薄。

斜日高楼明锦幕。楼上佳人，痴倚阑干角。心事不知缘底恶。对花珠泪双双落。

又

金凤花开红落砌。帘卷斜阳，雨后凉风细。最是人间佳景致。小楼可惜人孤倚。

蛱蝶飞来花上戏。对对飞来，对对还飞去。到眼物情都触意。如何制得相思泪。

又

语燕飞来惊昼睡。起步花阑，更觉无情绪。绿草离离蝴蝶戏。南园正是相思地。

池上晚来微雨霁。杨柳芙蓉，已作新凉味。目断

云山君不至。香醪著意催人醉。

又

今岁元宵明月好。想见家山，车马应填道。路远梦魂飞不到。清光千里空相照。

花满红楼珠箔绕。当日风流，更许谁同调。何事霜华催鬓老。把杯独对嫦娥笑。

又

舟泊浔阳城下住。杳蔼昏鸦，点点云边树。九派江分从此去。烟波一望空无际。

今夜月明风细细。枫叶芦花，的是凄凉地。不必琵琶能触意。一樽自湿青衫泪。

渔家傲

门外平湖新雨过。碧烟一抹鸥飞破。水木细将秋色做。云影堕。满溪芦荻西风大。

沙嘴渔舟来个个。霜鳞入脍炊香糯。歌罢沧浪谁与和。闲不那。茅檐独对青山坐。

又

七夕立秋

七夕湖头闲眺望。风烟做出秋模样。不见云屏月帐。天滉漾。龙軿暗渡银河浪。

二十年前今日况。玄蟾乌鹊高楼上。回首西风犹未忘。追得丧。人间万事成惆怅。

又

遥忆故园春到了。朝来枝上闻啼鸟。春到故园人未到。空眊矂。年年落得梅花笑。

且对芳尊舒一啸。不须更鼓高山调。看镜依刘俱草草。真潦倒。醉来唱个渔家傲。

又

江上凉飔情绪燠。片云消尽明团玉。水色山光相与绿。烟树簇。移舟旋旁渔灯宿。

风外何人吹紫竹。梦中听是飞鸾曲。叶落枫林声蔌蔌。幽兴触。明朝相约骑黄鹄。

又

刚过淮流风景变。飞沙四面连天卷。霜拆冻髭如利剪。情莫遣。素衣一任缁尘染。

回首家山云渐远。离肠暗逐车轮转。古木荒烟鸦点点。人不见。平原落日吟羌管。

行香子

树绕村庄。水满坡塘。倚东风、豪兴徜徉。小园几许，收尽春光。有桃花红，李花白，菜花黄。

远远围墙。隐隐茅堂。飏青旗、流水桥傍。偶然

乘兴，步过东冈。正莺儿啼，燕儿舞，蝶儿忙。

江城子

清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。

春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。

何满子

天际江流东注，云中塞雁南翔。衰草寒烟无意思，向人只会凄凉。吟断炉香袅袅，望穷海月茫茫。

莺梦春风锦幄，蛩声夜雨蓬窗。谙尽悲欢多少味，酒杯付与疏狂。无奈供愁秋色，时时递入柔肠。

忆秦娥

灞桥雪

驴背吟诗清到骨。人间别是闲勋业。云台烟

阁久销沉。千载人图灞桥雪。

灞桥雪。茫茫万迳人踪灭。人踪灭。此时方见，乾坤空阔。

骑驴老子真奇绝。肩山吟耸清寒冽。清寒冽。只缘不禁，梅花撩拨。

又

曲江花

帝城东畔富韶华。满路飘香烂彩霞。多少春风年少客，马蹄踏遍曲江花。

曲江花。宜春十里锦云遮。锦云遮。水边院落，山下人家。

茸茸细草承香车。金鞍玉勒争年华。争年华。酒楼青旆，歌板红牙。

又

庾楼月

碧天如水纤云灭。可是高人清兴发。徒倚危

阑有所思，江头一片庾楼月。

庾楼月。水天涵映秋澄彻。秋澄彻。凉风清露，瑶台银阙。

桂花香满蟾蜍窟。胡床兴发霏谈雪。霏谈雪。谁家凤管，夜深吹彻。

又

楚台风

谁将彩笔弄雌雄。长日君王在渚宫。一段潇

湘凉意思，至今都入楚台风。

楚台风。萧萧瑟瑟穿帘栊。穿帘栊。沧江浩渺，绮阁玲珑。

飘飘彩笑摇长虹。泠泠仙籁鸣虚空。鸣虚空。一阑修竹，几壑疏松。

风入松

西山

崇峦雨过碧瑶光。花木递幽香。青冥杳霭无尘到，比龙宫、分外清凉。霁景一楼苍翠。薰风满壑笙簧。

不妨终日此徜徉。宇宙总俳场。石边试剑人何在，但荒烟、蔓草迷茫。好酹杯中芳酒，少留树杪斜阳。

满江红

咏砧声

一派秋声，年年向、初寒时节。早又是、半天惊籁，满庭鸣叶。几处捣残深院日，谁家敲落高楼月。道声声、总是玉关情，情何切。

鬥云起，偏激烈。随风去，还幽咽。正归鸿帘幕，栖鸦城阙。闺阁幽人千里思，江湖旋客经年别。当此时、寂寞倚阑干，成愁结。

又

风雨萧萧，长途上、春泥没足。谩回首、青山无数，笑人劳碌。山下粉粉梅落粉，渡头淼淼波摇绿。想小园、寂寞锁柴扉，繁花竹。

曳文履，锵鸣玉。绮楼叠，雕阑曲。又何如、湖上芒鞋草屋。万顷水云翻白鸟，一蓑烟雨耕黄犊。怅东风、相望渺天涯，空凝目。

碧芙蓉

九日

客里遇重阳，孤馆一杯，聊赏佳节。日暖天晴，喜秋光清绝。霜乍降、寒山凝紫，雾初消、澄潭皎洁。阑干闲倚，庭院无人，颠倒飘黄叶。

故园、当此际，遥想弟兄罗列。携酒登高，把茱萸簪彻。叹笼鸟、羁踪难去，望征鸿、归心漫切。长吟抱膝，就中深意凭谁说。

满庭芳

赏梅

庭院馀寒，帘栊清晓，东风初破丹苞。相逢未识，错认是夭桃。休道寒香波较晚，芳丛里、便觉孤高。凭阑久，巡檐索笑，冷蕊向青袍。

扬州，春兴动，主人情重，招集吟豪。信冰姿潇洒，趣在风骚。脉脉此情谁会，和羹事、且付香醪。归来后，湖头月淡，伫立看烟涛。

念奴娇

千门明月，天如水，正是人间佳节。开尽小梅春气透，花烛家家罗列。来往绮罗，喧阗箫鼓，达旦何曾歇。少年当此，风光真是殊绝。

遥想二十年前，此时此夜，共绾同心结。窗外冰轮依旧在，玉貌已成长别。旧著罗衣，不堪触目，洒泪都成血。细思往事，只添镜里华髮。

又

赤壁舟中咏雪

中流鼓楫，浪花舞，正见江天飞雪。远水长空连一色，使我吟怀逸发。寒峭千峰，光摇万象，四野人踪灭。孤舟垂钓，渔蓑真个清绝。

遥想溪上风流，悠然乘兴，独棹山阴月。争似楚江帆影净，一曲浩歌空阔。禁体词成，过眉酒热，把唾壶敲缺。冯夷惊道，城翁无比赤壁。

又

画桥东过，朱门下，一水闲萦花草，独驾一舟千里去，心与长天共渺。乍暖扶春，轻寒弄晓，是处人踪少。黯然望极，酒旗茅屋斜袅。

少年无限风流，有谁念我，此际情难表。遥想蓝桥何日到，暗把心期自祷。柳陌轻飔，沙汀残雪，一路风烟好。携壶自饮，闲听山畔啼鸟。

又

朝来佳气，郁葱葱，报道悬弧良节。绿水朱华秋色嫩，景比蓬莱更别。万缕银须，一枝铁杖，信是人中杰。此翁八十，怪来精彩殊绝。

闻道久种阴功，杏林橘井，此辈都休说。一点心通南极老，锡与长生仙牒。乱舞斑衣，齐倾寿酒，满座笙歌咽。年年今日，华堂醉倒明月。

又

咏柳

纤腰袅袅，东风里、逞尽娉婷态度。应是青皇偏著意，尽把韶华付与。月榭花台，珠帘画槛，几处堆金缕。不胜风韵，陌头又过朝雨。

闻说灞水桥边，年年春暮，满地飘香絮。掩映夕阳千万树，不道离情正苦。上苑风和，琐窗昼静，调弄娇莺语。伤春人瘦，倚阑半饷延伫。

又

过小孤山

长江滚滚，东流去，激浪飞珠溅雪。独见一峰青崒嵂，当住中流万折。应是天公，恐他澜倒，特向江心设。屹然今古，舟郎指点争说。

岸边无数青山，萦回紫翠，掩映云千叠。都让洪涛恣汹涌，却把此峰孤绝。薄暮烟扉，高空日焕，谙历阴晴彻。行人过此，为君几度击楫。

又

满天风雪，向行人、做出征途模样。回首家山才咫尺，便有许多离况。少岁交游，当时风景，喜得重相傍。一樽谈旧，骊驹门外休唱。

自笑二十年来，扁舟来往，惭愧湖头浪。献策彤庭身渐老，惟有丹心增壮。玉洞花光，金城柳眼，何用生凄怆。为君起舞，惊看豪气千丈。

又

夜凉湖上，酌芳尊，对此一轮皓月。岁月匆匆人老大，又近中秋时节。夜气泬氵寥，湖光旷邈。风舞萧萧叶。水天一色，坐来肌骨清彻。

自念尘满征衫，无人为浣，洒泪今成血。玉兔银蟾休道远，不识愁人情切。绣帐香销，画屏烛冷，此意凭谁说。天青海碧，枉教望断瑶阙。

解语花

窗涵月影，瓦冷霜华，深院重门悄。画楼雪杪。谁家笛、弄彻梅花新调。寒灯凝照。见锦帐、双鸾翔绕。当此时、倚几沉吟，好景都成恼。

会过云山烟岛。对绣襦甲帐，亲逢一笑。人间年少。多情子、惟恨相逢不早。如今见了。却又惹、许多愁抱。算此情、除是青禽，为我殷勤报。

玉烛新

泰阶开景运。见金锁绿沉，辕门春静。几年淮海，烟波境、贮此风流标韵。连天笳鼓，又催把、经纶管领。文武事，细柳长杨，从头属齐整。

早闻横槊燕然，画图里，争传麒麟旧影。临岐笑问。谁得似、占了山林钟鼎。古来难并。才信是、人间英俊。试看取、紫绶金章，朱颜绿鬓。

水龙吟

禁烟时候风和，越罗初试春衫薄。昼长深院，梦回孤枕，风吹铃索。绮陌花香，芳郊尘软，正堪游乐。倚阑干、瘦损无人问，重重绿树围朱阁。

对镜时时泪落。总无心、淡妆浓抹。晨窗夜帐，几番误喜，灯花檐鹊。月下琼卮，花前金盏，与谁斟酌。望王孙、甚日归来，除是车轮生角。

又

琐窗睡起门重闭，无奈杨花轻薄。水沈烟冷，琵琶尘掩，懒亲弦索。檀板歌莺，霓裳舞燕，当年娱乐。望天涯、万叠关山，烟草连天，远凭高阁。

闲把菱花自照，笑春山、为谁涂抹。几时待得，信传青鸟，桥通鸟鹊。梦后馀情，愁边剩思，引杯孤酌。正黯然、对景销魂，墙外一声谯角。

石州慢

九日

深院萧条，满地苍苔，一丛荒菊。含霜冷蕊，全无佳思，向人摇绿。客边节序，草草付与清觞，孤吟只把羁怀触。便击碎歌壶，有谁知中曲。

凝目。乡关何处，华髮缁尘，年来劳碌。契阔山中松径，湖边茅屋。沈思此景，几度梦里追寻，青枫路远迷烟竹。待倩问麻姑，借秋风黄鹄。

喜迁莺

西风落叶。正祖席将收，离歌三叠。鹤喜仙还，珠愁主去，立马城头难别。三十六湖春水，二十四桥秋月。争羡道，这水如膏泽，月同莹洁。

殊绝。郊陌上，桑柘阴阴，听得行人说。三木论囚，五花判事，个个待公方决。鸾凤清标重睹，驷马高门须设。挥袂处，望甘棠召伯，教人凄咽。

又

梅花春动。见佳气充庭，祥烟萦栋。华髮方欢，斑衣正舞，飞下九霄丹凤。温诏辉煌宠渥，御墨淋流恩重。平世里，把荣华占断，谁人堪共。

听颂。天付与，五福随身，总是阴功种。帘幕笼云，楼台丽日，不数蓬莱仙洞。白雪歌翻瑶瑟，玄露酒倾银瓮。更愿取，早起来廊庙，为苍生用。

又

花香馥郁。正春色平中，海筹添屋。金马清才，玉麟旧守，帝遣暂临江国。冠盖光生南楚，川岳灵钟西蜀。堪羡是，有汪洋万顷，珠玑千斛。

听祝。愿多寿，多福多男，溥作苍生福。碧柳绯桃，锦袍乌帽，辉映颜朱鬓绿。早见鹤楼风采，归掌鸾坡机轴。百岁里，庆团长似，冰轮满足。

风流子

新阳上帘幌，东风转，又是一年华。正驼褐寒侵，燕钗春袅。句翻词客，簪鬥宫娃。堪娱处，林莺啼暖树，渚鸭睡睛沙。绣阁轻烟，剪灯时候，青旗残雪，卖酒人家。

此时，因重省，瑶台畔，曾过翠盖香车。惆怅尘缘犹在，密约还赊。念鳞鸿不见，谁传芳信，潇湘人远，空采蘋花。无奈疏梅风景，淡草天涯。

沁园春

锦里繁华，峨眉佳丽，远客初来。忆那处园林，旧家桃李，知他别后，几度花开。月下金罍，花间玉珮，都化相思一寸灰。愁绝处，又香销宝鸭，灯晕兰煤。

东风杜宇声哀，叹万里、何由便得回。但日日登高，眼穿剑阁，时时怀古，泪洒琴台。尺素书沈，偷香人远，驿使何时为寄梅。对落日，因凝思此意，立遍苍苔。

又

暖日高城，东风旧侣，共约寻芳。正南浦春回，东冈寒退，粼粼鸭绿，袅袅鹅黄。柳下观鱼，沙边听鸟，坐久时生杜若香。绮陌上，见踏青挑菜，游女成行。

人间今古堪伤。春草春花梦几场。忆淮海当年，英豪满座，词翻鲍谢，字压钟王。今日重来，昔人何在，把笔兰皋思欲狂。对丽景，且莫思往事，一醉斜阳。

摸鱼儿

重九

傍湖滨、几椽茅屋，依然又过重九。烟波望断无人见，惟有风吹疏柳。凝思久。向此际，寒云满目空搔首。何人送酒。但一曲溪流，数枝野菊，自把唾壶叩。

休株守。尘世难逢笑口。青春过了难又。一年好景真须记，橘绿橙黄时候。君念否。最可惜，霜天闲却传杯手。鸥朋鹭友。聊摘取茱萸，殷勤插鬓，香雾满衫袖。

兰陵王

雨初歇。帘卷一钩淡月。望河汉、几点疏星，冉冉纤云度林樾。此景清更绝。谁念温柔蕴结。孤灯暗，独步华堂，蟋蟀莎阶弄时节。

沈思恨难说。忆花底相逢，亲赠罗缬。春鸿秋雁轻离别。拟寻个锦鳞，寄将尺素，又恐烟波路隔越。歌残唾壶缺。凄咽。意空切。但醉损琼卮，望断蔗瑶阙。御沟曾解流红叶。待何日重见，霓裳听彻。彩楼天远，夜夜襟袖染啼血。








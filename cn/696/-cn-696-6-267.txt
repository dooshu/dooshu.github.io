猛虎行


我欲乘鲤如琴高，长鲸凿齿横波涛。
我欲登山友麋鹿，猛虎啮人无贤豪。
黄茅苦竹连平麓，白项老乌啼古木。
云昏月淡客独行，凄风飒飒吹阴谷。
妖伥踯躅何太愚，常与寇仇为前驱。
道旁猎夫好身手，大黄夏服空踌躇。
泰山之阴非乐土，牛哀七日亦何苦。
咆哮不肯居山林，腾跃还来坐公府。
君不见汉帝誇胡猎火红，陇西飞将弯长弓。
陇西飞将何足雄，杨家自苦毛间虫（隋文帝语）。





○皇德颂

厥初造化，人伦既兴，乃建君长，司牧黎烝。肇自爻画，爰代结绳，轩昊既谢。唐虞以升。后隋德衰，顺时革命。三季之末，干戈是争。赫矣神武，经期作圣。下括九围，上齐七政。业统文武，勋迈高光。何险不济，何患不攘，士女绥悦，篚厥元黄。斯物之至，昭於我王。我王覆育，资生怀造。配尧登唐，方周在镐。翕受敷施，明徵定保。允迪厥德，惟清帝道。帝道钦明，天下和平；三时不害，百谷以成；我庾斯积，如坻如京；既富而教，讼息刑清。明明天子，令闻不已。百姓为心，万邦在己。家赖宽政，朝称多士。齐一华戎，混同书轨。东池溟渤，西苑隅邱。八蛮职贡，六狄怀柔。至德潜洽，元化旁流。日慎一日，虽休勿休。先天不违，灵物效质；丹羽仪韶，翠黄承辔；甘露零草，祥风应律；嘉禾醴泉，比焉自出。符瑞见兮焕图书，坛场设兮望銮舆。至人忘已体冲虚，凝神姑射厌宸居。厌宸居，叶冥契，龙驾昇兮邈遐逝。垂元范兮光来裔，与元象兮长昭晰。飞英声兮越三代，永锡祚兮万亿载。


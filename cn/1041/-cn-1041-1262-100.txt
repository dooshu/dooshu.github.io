夏竦　和太师相公秋兴十首

原上西风马力生，折胶时候正凄清。

功名未立头空白，却忆金徽万里行。

夏竦

夏竦　和太师相公秋兴十首

亭舦危叶乍经霜，过尽惊鸿落吹长。

间上层楼待初月，方壶残漏下三商。

夏竦

夏竦　和太师相公秋兴十首

萤光照水星星度，雁阵横空字字移。

何处佳人惜团扇，玉阶烟叶动轻飔。

夏竦

夏竦　和太师相公秋兴十首

苑树残蝉送远愁，懒将衰鬓照清流。

归来自扫东园叶，学灌寒蔬备晚秋。

夏竦

夏竦　和太师相公秋兴十首

水榭凉生暑气销，疏萤点点漏迢迢。

明河案户苍龙转，只有匏瓜缀碧霄。

夏竦

夏竦　和太师相公秋兴十首

沉沉池阁乍凉天，坐爱莲薰夜不眠。

却忆北门曾候对，半帘斜月玉堂前。

夏竦

夏竦　和太师相公秋兴十首

相府新秋宴席开，西湖珠履践苍苔。

白头旧吏方奔走。不得抽毫逐上才。

夏竦

夏竦　和太师相公秋兴十首

遥思汉阙雨新晴，天际微云夕吹生。

沆瀣气凉仙掌迥，满盘宵露结珠英。

夏竦

夏竦　和太师相公秋兴十首

河汉西倾火渐流，露华微冷透轻裘。

何当弄凤随惊吹，直上层城十二楼。

夏竦

夏竦　和太师相公秋兴十首

彤管少文堪约史，霜戈无艺可防边。

孟诸苍莽平台远，坐对秋光又一年。

夏竦


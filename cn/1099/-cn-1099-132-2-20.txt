○總制兩廣牌行副總兵張佑督剿綠茅諸巢 【 督剿】

訪得上林相近地方、如緣茅等村、皆係陽招陰叛、與八寨諸賊、裏應外合、積年流毒地方、即其罪惡。尤有甚於八寨諸賊。若不勦滅、終遺禍根、為此令差指揮趙璇、齎牌前去督哨副總兵張佑處計議、仰即密召領兵頭目盧蘇王受等令各挑選精兵一千、或一千五百文成每假借別事以用兵摠不欲机洩也以搜廵八寨為名當日乘夜速發分道夾勦。後開各賊村分。務要殲除黨與蕩平巢穴。若是各賊奔竄大名深山。各兵就可留屯其地食其禾米六畜分兵探賊向往追捕。使之回巢因而襲之本院先曾發有武緣鄉兵分搜大名諸山遙計此時各賊正回山下各村躲住及今往勦正合事機。仰諭各目、務要潛機速發。不得遲留隔宿。必致透漏消息徒勞無功。發兵進勦之後。一面差人飛報、

計開

綠茅　通親　綠小　批頭　羅煖

其餘各巢、不能盡開、須要量其罪惡大小可勦則勦、可撫則撫、相機而行、


◇让骠骑扬州刺史表

常愿亲侯就列，希同特进之班，角弓还第，不竞龙骧之赏。而天泽无涯，名器总集。窃以骠骑之官，既为上将，神州之重，实号中土。故以弹压六戎，冠冕九牧，岂止司隶绛节，金吾缇骑？况复任总皇畿，位重连率。何则？骠骑之号，历选为重，元狩之中，始自去病，永平之建，特授刘苍，齐宪为公主所申，吴汉因群臣之举。（《艺文类聚》四十八，《御览》二百三十八。）


野望


金华山北一云南涪水西〔一〕，仲冬风日始凄凄。山连越嶲蟠三蜀〔二〕，水散巴渝下五溪〔三〕。独鹤不知何事舞，饥乌似欲向人啼。射洪春酒寒仍绿〔四〕，目极伤神谁为携。

〔一〕金华山：《方舆胜览》：在射洪县。 涪水：《寰宇记》：涪江，在郪县西二百里，自涪城县东南流入县界，合中江，东流入射洪县界，屈曲二十里，北通遂州。《水经》云：涪江水又东南合射江，今射洪县南有此水。

〔二〕越嶲：《寰宇记》：嶲州越嶲郡，本益州西南外夷地，汉武帝以邛都之地为越嶲郡，郡有越水、嶲水，皆出深羌界，南历本郡焉，故名越嶲郡。

〔三〕巴渝：《寰宇记》：巴州北水，一名巴岭水，一名渝州水，一名宕渠水，渝州今隶巴县。《三巴记》云：阆、白二水，东南流，曲折三回，如巴字，故谓三巴。 五溪：《寰宇记》：黔州涪陵水，一名内江水，在州西五十步，西北注涪州，入蜀江。五溪，谓酉、辰、巫、武、沅等五溪。《水经注》云：武陵有五溪，谓雄溪、樠溪、力溪、无溪、酉溪，辰溪其一焉。夹溪悉是蛮左右所居，故谓此蛮为五溪蛮也。

〔四〕射洪：《元和郡国志》：梓潼水与涪江合流，急如箭，奔射涪江口，蜀人谓水口为洪，因名射洪。






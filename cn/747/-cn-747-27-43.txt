○申禁滞狱诏

六卿分设，诸郡咸理，在於下人，合免冤滞。如闻越局侵务，背公向私，其伤则多，为政必紊。宜令天下州县，百司寮寀，俱守乃曹，各勤所职。或有身名尚屈，刑罚不平，职役未均，徵差无次，爰及侵夺，亦兼违负，凡人所诉，大略如斯。若县不为申，州必须理，州不能理，省必为裁。上下相持，冤讼可息。自今已后，诉事人等，先经县及州并尚书省披理，若所繇延滞，不为断决，委御史采访奏闻，长官已下，节级量贬。


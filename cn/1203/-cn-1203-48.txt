卷四十八

<集部，词曲类，词选之属，御选历代诗余

钦定四库全书

御选历代诗余卷四十八目録【起七十四字至七十六字】

河满子【又一体】

毛熙震【二首】

晏几道【二首】

张先

苏轼

杜安世【二首】

孙洙

张草

沈士铣

前调【又一体】

毛滂

临江仙【又一体】

柳永【二首】

剔银灯

杜安世

金钱子

刘基

碧牡丹

晏几道

解蹀躞

周邦彦

杨无咎

方千里

吴文英

陈允平

诉衷情近

柳永【二首】

前调【又一体】

沈宗塙

前调【又一体】

晁补之

碧牡丹【又一体】

张先

晁补之【二首】

风入松【又一体】

吴文英

戈止

长生乐

晏殊

下水船

黄庭坚

贺铸

前调【又一体】

晁补之

蕊珠闲【又一体】

赵彦端

越溪春

吴子孝

番枪子

韩玉

李献能

剔银灯【又一体】

毛滂

御街行

晏几道【二首】

张先

柳永

晁补之【二首】

王安中

辛弃疾

婆罗门引

曹组

蔡伸

辛弃疾【三首】

吴文英

李宴

元好问

李俊民

张翥

荔支香【又一体】

柳永

周邦彦

方千里

杨泽民

吴文英【二首】

陈允平

于飞乐【又一体】

毛滂【三首】

离亭宴【又一体】

张先

越溪春【又一体】

欧阳修

下水船【又一体】

晁补之

风入松【又一体】

侯寘【二首】

于国宝

吴文英【三首】

蒋捷

周密

张炎【十二首】

御选历代诗余卷四十八目録

钦定四库全书

御选历代诗余卷四十八【起七十四字至七十六字】

司经局洗马掌局事兼翰林院修撰加二级【臣】王奕清奉旨校刋

河满子

【又一体双调七十四字】

河满子　　　　　　　　　　　毛熙震

寂寞芳菲暗度岁华如箭堪惊缅想旧欢多少事转添春思难平曲槛丝垂金柳小牎弦断银筝　深院空闻燕语满园闲落花轻一片相思休不得忍教长日愁生谁见夕阳孤梦觉来无限伤情

前调　　　　　　　　　　　　毛熙震

无语残粧淡薄含羞嚲袂轻盈几度香闺眠过晓绮牎疎日微明云母帐中偷惜水晶枕上初惊　笑靥嫩疑花坼愁眉翠敛山横相望只教添怅恨整鬟时见纎琼独倚朱扉闲立谁知别有深情

前调　　　　　　　　　　　　晏几道

对镜偷匀玉筯背人学写银鈎红豆系谁罗带角心情正着春游那日杨花陌上多时杏子墙头　眼底关山无奈梦中云雨空休问看几许怜才意两蛾藏尽离愁难此回肠断终须锁定红楼

前调　　　　　　　　　　　　晏几道

緑绮琴中心事齐纨扇上时光五陵年少浑薄幸轻如曲水飘香夜夜魂销梦峡年年泪尽啼湘　归雁行边远字惊鸾舞处离肠蕙楼多少铅华在从来错倚红妆可羡邻姬十五金钗早嫁王昌

前调【泛湖夜归】　　　　　　　　　　张　先

溪女送花随处沙鸥避乐分行游舸已如图障里小屏犹画潇湘人面新生酒艳日痕更欲春长　衣上交枝鬬色钗头比翼相双片段落霞明水底风纹时动妆光宾从夜归无月千灯万火湖塘

前调【湖州作】　　　　　　　　　　苏　轼

见说岷峨凄怆旋闻江汉澄清但觉秋来归梦好西南自有长城东府三人最少西山八国初平　莫负花溪纵赏何妨药市微行试问当垆人在否空教是处闻名唱着子渊新曲应须分外含情

前调　　　　　　　　　　　　杜安世

细雨裛开红杏新妆粉面鲜明东君何事教来早更无緑叶同荣独倚青楼吟赏目前无限轻盈　薄命不依阑槛高情或占郊垧清香繁艳真堪重枉教寂寞雕零相次牡丹芍药王孙谁道多情

前调　　　　　　　　　　　　杜安世

柳嫩不禁揺动梅残尽任飘零雨余天气来深院向阳纎草重青寂寞小桃初绽两三枝上红英　又见云中归雁嗈嗈断续和鸣年年依旧无情绪镇常冷落银屏不语闲寻往事微风频动帘旌

前调　　　　　　　　　　　　孙　洙

怅望浮生急景凄凉宝瑟余音楚客多情偏怨别碧山远水登临目送连天衰草夜阑几处踈砧　黄叶无风自落秋云不雨长隂天若有情天亦老揺揺幽恨难禁惆怅旧欢如梦觉来无处追寻

前调【中秋】　　　　　　　　　　张　草

月破秋寒洒背霜沾露影侵牀铁笛几声今夜起记来曲子霓裳孤杵响听画角吹笳人梦潇湘　铅水漱如青泪江枫倩似红粧啼雁半行芦荻老晶晶波下横塘往事思量一夜朝来直却回肠

前调　　　　　　　　　　　　沈士铣

断雨残云意绪时时飞绕天涯纎指思将幽恨写背人搊碎琵琶忆昔楼中燕子十年坐掷风华　暗水通流曲径秋千影弄平沙半榻桐花香换夕梦魂知落谁家炙得一牎新碧日光重上溪纱

前调【又一体】　　　　　　　　　　毛　滂

急雨初收珠点云峰巉絶天半辘轳金井卷甘冽帘外翠隂遮徧波翻水精重帘秋在琉璃双簟　漏永流光缓缓未放崦嵫晼晚红荷緑芰暮天好小宴水亭风馆云乱香喷宝鸭月冷钗横玉燕

临江仙

【又一体双调七十四字】

临江仙　　　　　　　　　　　柳　永

渡口向晩乘痩马陟崇冈西郊又送秋光对暮山横翠衬残叶飘黄凭高念远素景楚天无处不凄凉　香闺别来无信息云愁雨恨难忘指凤城归路但烟水茫茫凝情望断泪眼尽日独立斜阳

前调　　　　　　　　　　　　柳　永

上国去客停飞盖促离筵长安古道緜緜见岸花啼露对堤柳愁烟物情人意向此触目无处不凄然　醉拥征骖犹竚立盈盈泪眼相看况绣帏人静更山馆春寒今宵怎向漏永顿成两处孤眠

剔银灯

【双调七十四字宋毛滂自制此调赋侑歌者以词中频剔灯语名之但毛词多一字此则後人所损也】

剔银灯　　　　　　　　　　　杜安世

昨夜一塲风雨催促牡丹归去孙武宫中石崇楼下多情怎生为主真疑洛浦云水算杳无重数　独倚阑干凝伫香片乱沾尘土争似当初不曾相见免恁恼人肠肚緑丛无语空留得宝刀翦处

金钱子

【双调七十四字】

金钱子【午日】　　　　　　　　　刘　基

云淡风微江雨欲来还去倚阑干鬓霜千缕白水青芜是征鸿归处望尽天涯夕阳犹在深深树　艾叶榴花又上阿谁门户悄空梁燕雏自语王谢亭台杳不知何许独立苍茫乱鸦啼满城钟鼓

碧牡丹

【双调七十四字】

碧牡丹　　　　　　　　　　　晏几道

翠袖踈纨扇凉叶催归雁一夜西风几处伤高怀远细菊枝头开嫩香还徧月痕依旧庭院　事何限怅望秋意晚离人鬓华将换静忆天涯路比此情还短试约鸾牋传素期良愿南云应有新雁

解蹀躞

【本商调曲名後以名词双调七十五字】

解蹀躞　　　　　　　　　　　周邦彦

候馆丹枫吹尽回旋随风舞夜寒霜月飞来伴孤旅还是独拥秋衾梦余酒困都醒满怀离苦　甚情绪深念凌波微步幽房暗相遇泪珠都作秋宵枕前雨此恨音驿难通待凭征雁归时带将愁去

前调　　　　　　　　　　　　杨无咎

迤逦韶华将半桃杏匀於染又还撩拨春心倍凄黯准拟酩酊狂吟可怜无复当年酒肠文胆　倦游览顦顇羞窥鸾监眉端为谁敛可堪风雨无情暗亭槛触目千点飞红问春争得春愁也随春减

前调【次周美成韵】　　　　　　　　　方千里

院宇无人晴昼静看帘波舞自怜春晩漂流尚覊旅那况泪湿征衣恨添客鬓终日子规声苦　动离绪漫整徘徊愁步何时再相遇旧欢如昨匆匆楚台雨别後南北天涯梦魂犹记关山屡随书去

前调【别情】　　　　　　　　　　吴文英

醉云又兼醒雨楚梦时来往倦蜂刚着棃花惹游荡还做一段相思冷波叶舞愁见送人双桨　暗凝想情共天涯秋黯朱桥锁深巷会稀投得轻分顿惆怅此去幽曲谁来可怜残照西风半粧楼上

前调【次周美成韵】　　　　　　　　　陈允平

岸柳飘残黄叶尚学纎腰舞谢他终日亭前伴覊旅无奈历历寒蝉为谁唤老西风伴人吟苦　闷无绪记得芙蓉江上萧娘旧相遇如今憔悴黄花惯风雨把酒东望家山醉来一枕闲牎梦随秋去

诉衷情近

【双调七十五字】

诉衷情近　　　　　　　　　　柳　永

雨晴气爽伫立江楼望处澄明远水生光重叠暮山耸翠遥想断桥幽径隐隐渔村向晚孤烟起　残阳里脉脉朱阑静倚黯然情绪未饮先如醉愁无际暮云过了秋风老尽故人千里竟日空凝睇

前调　　　　　　　　　　　　柳　永

幽闺昼永渐入清和气候榆钱飘满闲阶莲叶嫩生翠沼遥望水边幽径山掩孤村是处园林好　闲情悄绮陌游人渐少少年风韵自觉随春老前游杳凤城信阻天涯目断暮云芳草伫立空残照

前调【又一体江行有感】　　　　　　　　沈宗塙

霞淡霜浓说是严冬正早迷离一望丹枫渐落江皋深草伴我秋容寂寂野服踈踈漫道风光好　孤颿悄数尽长安春老而今细想争似春年少金尊倒劒光萧冷雄心濩落断篙撑尽风带孤云绕

前调【又一体】　　　　　　　　　　晁补之

小园过午便觉凉生翠柏戎葵间出墙红萱草静依径緑还是去年浮瓜沉李追凉故遶池边竹　小筵促忽忆杨梅正熟下山南畔画舸笙歌逐愁凝目使君彩笔佳人锦字断弦怎续尽日阑干曲

碧牡丹

【又一体双调七十五字】

碧牡丹　　　　　　　　　　　张　先

步障揺红绮晓月堕沉烟砌缓板香檀唱彻伊家新制怨入眉头敛黛峰横翠芭蕉寒雨声碎　镜华翳闲照孤鸾戏思量去时容易钿合瑶钗至今冷落轻弃望极蓝桥但暮云千里几重山几重水

前调【王晋卿宅观舞】　　　　　　　　　晁补之

院宇帘垂地银筝雁低春水送出灯前婀娜腰肢柳细步蹙香裀红浪随鸳履梁州紧凤翘坠　竦轻体绣带因风起霓裳恐非人世调促香檀困入流波生媚上客休辞眼乱尊中翠玉阶霜透罗袂

前调　　　　　　　　　　　　晁补之

睡起情无着晓雨尽春寒弱酒盏飘零几日顿踈行乐试数花枝问此情何若为谁开为谁落　正愁却不是花情薄花元笑人萧索旧观千红至今冷梦难托燕麦春风更几人惊觉对花羞为花恶

风入松

【又一体双调七十五字】

风入松【云麓园堂燕客】　　　　　　　　吴文英

一番踈雨洗芙蓉玉冷丁东辘轳听带秋声转早凉生傍井踈桐欢宴良宵好月佳人修竹清风　临池飞阁乍青红移酒小垂虹贞元供奉棃园曲称十香深蘸璚锺醉梦孤云晓色笙歌一派秋空

前调【漫兴】　　　　　　　　　　戈　止

生涯应作浣花翁事事踈慵结庐恰喜尘嚣外栽花地雨碧霜红家在乱云深处人来流水声中　年年相识旧东风排我小帘栊榆钱落尽萍钱緑奚囊在不畏诗穷夜泛试移短櫂晓眠常过高舂

长生乐

【双调七十五字】

长生乐　　　　　　　　　　　晏　殊

玉露金风月正圆台榭早凉天画堂嘉会组绣列芳筵洞府星辰龟鹤来添福夀欢声喜色同入金炉泛浓烟清歌妙舞急管繁弦榴花满酌觥船人尽祝富贵又

长年莫教红日西晚留着醉神仙

下水船

【双调七十五字】

下水船　　　　　　　　　　　黄庭坚

緫领神仙侣齐到青云岐路丹禁风微咫尺谛闻天语尽荣遇看即如龙变化一掷灵梭风雨　真游处上苑寻春去芳草芊芊迎步几曲笙歌樱桃宴里欢聚瑶觞举回祝尧龄万万端的君恩难负

前调　　　　　　　　　　　　贺　铸

芳草青门路还拂京尘东去回想当年离声送君南浦愁几许尊酒留连薄暮帘卷津楼烟雨　凭阑语草草蘅皋赋分首惊鸿不驻灯火虹桥难寻弄波微步漫凝伫莫怨无情流水明日扁舟何处

前调【又一体琼花】　　　　　　　　　晁补之

百紫千红翠惟有琼花特异便是当年唐昌观中玉蕊尚记得月里仙人来赏明日喧传都市　甚时又分与扬州本一朶氷姿难比曾向无双亭边半酣独倚似梦觉晓出瑶台十里犹忆飞琼标致

蕊珠闲

【又一体双调七十五字】

蕊珠闲　　　　　　　　　　　赵彦端

浦云融梅风断碧水无情轻度有娇莺上林悄向春欲舞緑烟迷昼浅寒欺暮不胜小楼凝伫　倦游处故人相见易阻花事从今堪数片帆无恙好在一篙新雨醉袍宫锦画罗金缕莫教恨传幽句

越溪春

【双调七十五字始於欧阳修词中语但欧词七十六字此亦後人所损也】

越溪春【探梅】　　　　　　　　　吴子孝

碧宇云寒风又峭闲探曲溪边乍逢姑射神仙点雪偏清片玉孤妍罗韤无尘氷肌不粟临水嫣然　万花谁敢争先独占小春天暗闻香气霏霏遥度中宵澹月笼烟试问青青成子後调鼎是何年

番枪子

【双调七十五字一名春草碧本韩玉词中语得名或分二调以平仄稍异然实无别也】

番抢子　　　　　　　　　　　韩　玉

莫把团扇双鸾隔要看玉溪头春风客妙处风骨潇闲翠罗金缕痩宜窄转面两眉攅青山色　到此月想精神花似秀质待与不清狂如何得奈何难驻朝云易成春梦恨又积送上七香车春草碧

前调　　　　　　　　　　　　李献能

紫箫吹破黄州月簌簌小梅花飘香雪寂寞花底风鬟顔色如花命如叶千里涴兵尘凌波韤　心事监影鸾孤筝弦雁絶旧时雪堂人今华髪断肠金缕新声杯深不觉琉璃滑醉梦遶南云花上蝶

剔银灯

【又一体双调七十五字调名始於此词】

剔银灯【赋侑歌者】　　　　　　　　　毛　滂

帘下风光自足春忽到席间屏曲瑶瓮酥融羽觞蚁鬬花映酃湖寒緑汨罗愁独又何似红围翠簇　聚散悲欢箭速不易一杯相属频剔银灯别听牙板尚有龙膏堪续罗熏绣馥锦瑟畔低迷醉玉

御街行

【双调七十六字】

御街行　　　　　　　　　　　晏几道

年光正似花梢露弹指春还暮翠眉仙子望归来倚徧玉城珠树岂知别後好风凉月往事无寻处　狂情错向红尘住忘了瑶台路碧桃花蕊已应开欲伴彩云飞去回思十载朱弦青鬓枉被浮名误

前调　　　　　　　　　　　　晏几道

街南緑树春饶絮雪满游春路树头花艳杂娇云树底人家朱户北楼闲上踈帘高卷直见街南树　阑干倚尽犹慵去几度黄昏雨晚春盘马踏青苔曾傍緑隂深驻落花犹在香屏空掩人面知何处

前调　　　　　　　　　　　　张　先

画船横倚烟溪半春入吴山徧主人凭客且迟留程入花溪远远数声芦叶两行霓袖几处成离宴　纷纷归骑亭皋晚风顺樯乌转古今惟别最销魂因别有情须怨高台独上不堪凝望目与飞云断

前调　　　　　　　　　　　　柳　永

燔柴烟断星河曙宝辇回天步端门羽卫簇雕栏六乐舜韶先举鹤书飞下鸡竿高耸恩泽均寰?　赤霜袍烂飘香雾喜色成春煦九仪三事仰天顔八彩旋生眉宇椿龄无尽萝图有庆常作乾坤主

前调　　　　　　　　　　　　晁补之

年年不放春闲了今岁衔杯少来时柳上浅金黄归路玉緜吹帽惜春长似五陵狂俊不道朱顔老　斜烟薄雨青林杳犹有莺声到西园红艳緑盘龙辜负一年春好锦城乐事不关愁眼何似还家早

前调　　　　　　　　　　　　晁补之

天街月照珠帘粉嚲辔曾相近繁华乐事老来慵对酒尚怜佳景王孙年少风流应更无奈春愁闷　幽期莫悮香闺恨罗带今朝褪月圆花好一般春触处緫堪乘兴有人惆怅何如归好相见凭君问

前调【赐衣袄子】　　　　　　　　　　王安中

清霜飞入蓬莱殿别进云裘软却回宸虑念多寒诏语日边亲遣氷蚕緜厚金鵰锦好永夜缝宫线　红旌绦斾迎星传喜气欢声远庙堂勲旧使台贤领袖坐中争绚天香馥郁君恩岁岁一醉春生面

前调　　　　　　　　　　　　辛弃疾

山城甲子冥冥雨门外青泥路杜鹃只是等闲啼莫被他催归去垂杨不语行人去後也会风前絮　情知梦里寻鵷鹭玉殿追班处怕君不饮太愁生不是苦留君住白头笑我年年送客自叹春江渡

婆罗门引

【双调七十六字婆罗门外国名唐杨敬述进婆罗门曲後改为霓裳羽衣唐乐志载婆罗门国舞宋队舞亦有此名遂以名词调以曹组词为望月而作又有加望月二字者本调名止四字也】

婆罗门引【望月】　　　　　　　　曹　组

涨云暮卷漏声不到小帘栊银河淡埽澄空皓月当轩高挂秋入广寒宫正金波不动桂影朦胧　佳人未逢叹此夕与谁同望远伤怀对影霜满秋红南楼何处想人在长笛一声中凝泪眼立尽西风

前调【再游仙漳薛氏园亭】　　　　　　　　蔡　伸

素秋向晚岁华分付木芙蓉萧萧红蓼西风记得当时撷翠拥手遶芳丛念吹箫人去明月楼空　遥山万重望寸碧想眉峰翠钿琼璫谩好谁适为容凄凉怀抱算此际唯我与君同凝泪际目送征鸿

前调【别杜叔高】　　　　　　　　　　辛弃疾

落花时节杜鹃声里送君归未消文字湘累只怕蛟龙云雨後会渺难期更何人念我老大伤悲　已而已而算此意只君知记取岐亭买酒云洞题诗争如不见才相见便有别离时千里月两地相思

前调【用韵别郭逢道】　　　　　　　　　辛弃疾

緑隂啼鸟阳关未彻早催归歌珠凄断累累回首海山何处千里共襟期叹高山流水弦断堪悲　中心怅而似风雨落花知更拟停云君去细和陶诗见君何日待琼林宴罢醉归时人争看宝马来思

前调【赵晋臣敷文张灯索赋】　　　　　　　辛弃疾

落星万点一天宝焰下层霄人间叠作仙鳌最爱金莲侧畔红粉袅花梢更鸣鼍击鼓喷玉吹箫　曲江画桥记花月可怜宵相见闲愁未了宿酒才消东风揺荡似杨柳十五女儿腰人共柳那个无聊

前调　　　　　　　　　　　　吴文英

香霏泛酒瘴花初洗玉壶氷西风乍入吴城吹彻玉笙何处曾说董双成奈司空经惯未畅高情　瑶台几层但梦遶曲栏行空忆双蝉叠翠寂寂秋声堂空露冷倩谁唤行云来洞庭团扇月只隔烟屏

前调【保德西楼作】　　　　　　　　　李　宴

汗融畏日岂知高处有风清倚阑襟袖凉生坐看归云脱坏不碍乱峯青待目穷千里却怕伤情　河汾古城听裂岸怒涛惊好是烽沉幽障鼓卧边亭西楼老子更无用胸中十万兵酒到处莫放杯停

前调【望月】　　　　　　　　　　元好问

素蟾散彩九秋风露发清妍嫦娥尽有情缘留着盈盈三五永夜照凭肩看晚妆临镜若个婵娟　寻常月圆恨都向旧时偏几度邮亭枕上茅店尊前珠明玉秀算一日相看一日仙人共月长似今年

前调【东湖赏菊】　　　　　　　　　　李俊民

浮云霁色江涵秋影雁初飞相逢共绕东篱点检尊前见在人似晓星稀对满山红树叶叶堪题　大家露顶任短髪被风吹只恐黄花人貌不似年时杯添野水更何用频频望白衣沉醉後携手方归

前调【七月望西湖观水灯】　　　　　　　　张　翥

暮天映碧玻瓈千顷蕊珠宫金波拥出芙蓉谁唤川妃微步一色夜妆红看光揺星汉起舞鱼龙　月华正中画船漾藕花风声度鸾箫缥缈雁柱玲珑酒阑兴极更移上琼楼十二重残醉醒烟水连空

茘支香

【又一体双调七十六字】

荔支香　　　　　　　　　　　柳　永

甚处寻芳赏翠归来晚缓步罗韤生尘来遶琼筵看金缕霞衣轻褪似觉春游倦遥认衆里盈盈好身段　拟回首又伫立帘帏畔素脸红眉时揭盖头微见笑整金翘一点芳心在娇眼王孙空恁肠断

前调　　　　　　　　　　　　周邦彦

照水残红零乱风唤去尽日侧侧轻寒帘底吹香雾黄昏客枕无憀细响当牎雨闲看两两相依燕新乳　楼下水渐緑徧行舟浦暮往朝来心逐片帆轻举何日迎门小槛朱笼报鹦鹉共翦西牎蜜炬

前调【次周美成韵】　　　　　　　　　方千里

胜日登临幽趣乘兴去翠壁古木千章林影生寒雾空蒙冷湿人衣山路原无雨深涧斗泻飞泉溜甘乳　渔唱晚看小櫂归前浦笑指官桥风颭酒旗斜举还脱宫袍一醉芳杯倒鹦鹉幸有雕龙蜡炬

前调【次周美成韵】　　　　　　　　　杨泽民

瞰水素多佳趣春未去绣桷?起凌空隐隐笼轻雾巳飞画栋朝云又卷西山雨相与共煮新茶取花乳　开宴处倚北榭临南浦迤逦扁舟双桨櫂歌齐举座上嘉宾妙句无非赋鹦鹉莫惜高烧蜡炬

前调【送人游南徐】　　　　　　　　　吴文英

锦带吴鈎征思横淮水夜吟敲落霜红船傍枫桥系相思不管年华唤酒吴娃市因语驻车新堤步秋绮　淮楚尾暮云送人千里细雨南楼香密锦温曾醉花谷依然秀靥偷春小桃李为语梦牎惟悴

前调【七夕】　　　　　　　　　　吴文英

睡起时闻晚鹊噪庭树又说今日天津西畔重欢遇蛛丝暗锁红楼燕子穿帘处天上未比人间更情苦　秋鬓改妒月姊长眉妩过雨西风数叶井梧愁舞梦入蓝桥几点踈星映朱户泪湿河边凝伫

前调【次周美成韵】　　　　　　　　　陈允平

杜宇声声频唤春渐去暗碧柳色依依湖上迷青雾残香净洗红兰昨夜朱铅雨金泥帐底双虬自沉乳　天际渐迤逦片帆南浦一笑蔷薇别後酒杯慵举江上琵琶莫遣东风误鹦鹉泪拥通宵蜡炬

于飞乐

【又一体双调七十六字】

于飞乐【和曹子方】　　　　　　　　　毛　滂

水边山云畔水新出烟林送秋来双桧寒隂桧堂寒香雾碧帘箔清深放衙隐几谁知共云水无心　望西园飞盖夜月到清尊为诗翁露冷风清褪红裙去碧袖花草争春劝翁须饮莫辜负风月留人

前调　　　　　　　　　　　　毛　滂

记瞢腾浓睡里一片行云未多时梦破云惊听辘轳声断也井底银缾不如罗带等闲时结得同心　系画船杨柳岸晓月亭亭记阳关断韵残声被西风吹玉枕酒魄还清有些言语独自个说与谁应

前调　　　　　　　　　　　　毛　滂

并梅兄双蝶子烟缕衫轻凤凰钗缭绕香云淡淡梳妆得恁雪腻酥匀揉春捻就更是他花与精神　黛尖低桃萼破微笑轻颦早做成役梦劳魂好风外佳月下莫忘行人扁舟去也没个事多様离情

离亭宴

【又一体双调七十六字】

离亭宴【公择别吴兴】　　　　　　　　张　先

捧黄封诏卷随处是离亭别宴红翠成轮歌未徧已恨野桥风便此去济南非久惟有凤池鸾殿　三月花飞几片又减却芳菲过半千里恩深云海浅民爱比春流不断更上玉楼西归雁与征帆共远

越溪春

【又一体双调七十六字调名始於此词】

越溪春　　　　　　　　　　　欧阳修

三月十三寒食日春色徧天涯越溪阆苑繁华地傍禁垣珠翠烟霞红粉墙头秋千影里临水人家　归来晚驻香车银箭透牎纱有时三点两点雨霁朱门柳细风斜沈麝不烧金鸭冷玲珑月照棃花

下水船

【又一体双调七十六字】

下水船【廖明略妓田氏】　　　　　　　　晁补之

上客骊驹系惊唤银缾睡起困倚妆台盈盈正解螺髻凤钗坠缭绕金盘玉指巫山一段云委　半窥镜向我横秋水斜颔花枝交镜里淡拂铅华匆匆自整罗绮敛眉翠虽有愔愔密意空作江边解佩

风入松

【又一体双调七十六字】

风入松【西湖】　　　　　　　　　侯　寘

少年心醉杜韦娘曾格外踈狂锦笺预约西湖上共幽深竹院松牎愁夜黛眉颦翠惜归罗帊分香　重来一觉梦黄粱空烟水微茫如今眼底无姚魏记旧游凝伫凄凉入扇柳风残酒点衣花雨斜阳

前调　　　　　　　　　　　　侯　寘

东楼烟重暗山光春意堕微茫小红嫩緑匀如翦黯无言云渡澄江没处与人消遣倚阑情寄斜阳　共君今夜举清觞投老各殊方算来官事何时了恨花时潘鬓先霜唤取客帆聊住将予同下潇湘

前调【题酒肆】　　　　　　　　　　于国宝

一春长费买花钱日日醉湖边玉騘惯识西湖路骄嘶过沽酒楼前红杏香中歌舞緑杨影里秋千　暖风十里丽人天花压鬓云偏画船载得春归去余情付湖水湖烟明日重扶残醉来寻陌上花钿

前调【春晚感怀】　　　　　　　　　　吴文英

听风听雨过清明愁草瘗花铭楼前緑暗分携路一丝柳一寸柔情料峭春寒中酒交加晓梦啼莺　西园日日埽林亭依旧赏新晴黄蜂频扑秋千索有当时纎手香凝惆怅双鸳不到幽堦一夜苔生

前调　　　　　　　　　　　　吴文英

兰舟高荡涨波凉愁被矮桥妨暮烟踈雨西园路悮秋娘浅约宫黄还泊邮亭唤酒旧曾送客斜阳　蝉声空曳别枝长似曲不成商御罗屏底翻歌扇忆西湖临水开牎和醉重寻幽梦残衾已断熏香

前调【邻舟妙香】　　　　　　　　　　吴文英

画船帘密不藏香飞作楚云狂傍怀半卷金炉烬怕煖消春日朝阳清馥晴熏残醉断烟无限思量　凭阑心事隔垂杨楼燕锁幽妆梅花偏恼多情月慰溪桥流水昏黄哀曲霜鸿凄断梦魂寒蝶悠扬

前调　　　　　　　　　　　　蒋　捷

东风方到旧桃枝仙梦已云迷画阑红子樗蒲处依然是春昼帘垂恨杀河东狮子惊回海底鸥儿　羣芳小步莫嫌迟此去却慵移断肠不在分襟後元来在襟未分时柳岸犹携素手兰房早掩朱扉

前调【立春】　　　　　　　　　　周　密

柳梢烟暖已珑娇眼试东风晴丝又逐青丝乱剩寒轻犹恋芳栊笋玉新裁蚤燕杏钿时引晴蜂　当时兰柱系花骢人在小楼东娇莺戏索迎春句爱露牋新染香红未信闲情更懒探花醉琼锺

前调【赋稼村】　　　　　　　　　　张　炎

老来学圃乐年华茅屋短篱遮儿孙戏逐田翁去小桥横路转三义细雨一犂春意西风万宝生涯　携筇犹说渡晴沙流水带寒鸦门前少得寛闲地遶平畴尽是桑麻却笑牧童遥指杏花深处人家

前调【岫云】　　　　　　　　　　张　炎

卷舒无意入虚玄丘壑伴云烟石根青气千年润覆孤松深护啼猿霭霭静随仙隐悠悠闲对僧眠　傍花嬾向小溪边空谷覆流泉浮踪自感今如此已无心万里行天记得看人归去御风飞过斜川

前调【酒边偶赋】　　　　　　　　　　张　炎

小牎晴碧颭帘波昼影舞飞梭惜春休问花多少柳成隂春已无多金字初寻小扇铢衣早试轻罗　园林未肯受清和人醉牡丹坡啸歌且尽平生事问东风毕竟如何燕子寻常巷陌酒边莫唱西河

前调　　　　　　　　　　　　张　炎

一春不是不寻春终是不忺人好怀渐向终年减对歌钟浑没风情短帽怕黏飞絮轻衫厌扑游尘　煖香十里软莺声小舫緑杨隂梦随蝴蝶飘零後尚依依花月关心惆怅一株棃雪明年甚处清明

前调【题澄江仙刻海山图】　　　　　　　　张　炎

危楼古镜影犹寒倒影忽相看桃花不识东西晋想如今也梦邯郸缥缈神仙海上飘零图画人间　宝光丹气共回环水弱小舟闲秋风难老三株树尚依依脃管清弹说与霓裳莫舞银桥不到深山

前调【听琴中弹樵歌】　　　　　　　　　张　炎

松风掩昼隐深清流水自泠泠一从柯烂归来後爱弦声不爱枰声颇笑山中散木翻怜?下劳薪　透云远响正丁丁孤凤划然鸣疑行岭上千秋雪语高寒相应何人回首更无寻处一江风雨潮生

前调【为山村赋】　　　　　　　　　　张　炎

晴岚暖翠护烟霞乔木晋人家幽居只恐归图画唤樵青多种桑麻门掩推敲古意泉分冷淡生涯　无边风月乐年华留客可茶瓜任他车马虽嫌僻笑喧喧流水寒鸦小隐正宜深静休栽湖上梅花

前调【题蒋氏溪山堂】　　　　　　　　　张　炎

门前山可久长看留住白云难溪虚却与云相傍对白云何必深山爽气潜生树石晓光竟入阑干　旧家三径竹千竿苍雪拂衣寒緑蓑青笠元真子钓风波不是真闲得似壶中日月依然只在人间

前调【闰元宵】　　　　　　　　　　张　炎

向人圆月转分明箫鼓又逢迎风吹不老蛾儿閙绕玉梅犹恋香心报道依然放夜何妨款曲行春　锦灯重见丽繁星水影动棃云今朝凖拟花前醉奈今宵别是光隂帘底听人笑语莫教迟了梅青

前调【与王彦常游会仙亭】　　　　　　　　张　炎

爱闲能有几人来松下独徘徊清虚冷淡神仙事笑名塲多少尘埃漱齿石边危坐洗心亭里舒怀　划然长啸白云堆更待月明陪一瓢春水山中饮喜无人踏破苍苔开了桃花半树此游不是天台

前调【酌惠山泉】　　　　　　　　　　张　炎

一瓢饮水曲肱眠此乐不知年今朝忽上龙峰顶却元来有此甘泉洗却平生尘土慵游万里山川　照人如镜止如渊古窦暗涓涓当时桑苎今何在想松风吹断茶烟着我白云堆里安知不是神仙

前调【溪山堂竹】　　　　　　　　　　张　炎

新篁依约佩初揺老石润山腰逸人未必犹酣酒正溪头风雨萧萧砺齿犹随市隐虚心肯受春招　从教三径入渔樵对此觉尘消娟枝冷叶无多子伴明牎书卷诗瓢清过炎天梅蕊淡欺雪里芭蕉

御选历代诗余卷四十八








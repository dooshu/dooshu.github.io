卷二百六十四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百六十四

明　杨士奇等　撰

理财

宋仁宗时张方平上食货论曰臣闻食者生民之命货者百用之权兴自古初世所最急神农氏始辨五种为耒耨之利以教天下而民知粒食日中为市致天下之民聚天下之货立交易之法而世之财用不足黄帝尧舜经土设井授时布政通其变使民不倦而天下之美利备焉禹辨三壤定九赋懋迁有无万邦作乂周文王在岐制司马之法建平土之政均土地连什伍以稽其人衆而井牧其田野以物地事授地职而令贡赋税敛之事盖古之王者所以制财用之道惟田及山泽为正其百工商贾衡虞之赋以其浮食去本之民犹罚而抑之也自周之衰庶民失职经界隳坏繇役横作秦知顺人心改之可以获大利故灭庐井而置阡陌急耕战之赏尊奬兼并猾诈之人弃削王制务为一切深害偷苛之政至始皇二世收大半之赋征戍输发并起剿絶蒸民之生天下愁怨遂用溃叛汉氏接秦之敝务安百姓约法省禁轻田租十五而税一量吏禄度官用以赋於民文景躬修俭德节用而爱人四方和平家给人足都鄙廪庾尽满府库皆余财人知自爱而重犯法先行义而媿黜辱及武帝外事四夷内兴功作七十年之积未几而竭尽征戍交起天下共其劳行者齎居者送中外骚扰百姓玩敝以巧法财赂衰耗而不赡入物者补官出货者除罪而言利商功之臣析毫分铢之士纷然而进矣於是设平籴立均输起漕运兴盐铁置爵级制榷酤筭舟车占贮积又下告缗之令更造皮璧之币天下萧然无聊矣以一人侈心之故为生民万世之患是故圣人尊仁贵义称叹俭德以利为贼其意远哉自兹已还捃摘逾甚损下益上日剥月朘侵刻小民以为忠功南北披攘王泽竭矣在唐初世薄赋寛徭天宝季年国用寖广边有立功之将朝有专柄之臣戚里相骄女谒竞进故崇礼慎矜韦坚王鉷以聚敛而进实烦有徒为上聚怨为民疮痏是时承平既久民不愿乱而此数人进邪策以侵扰之终为厉阶以至丧败迨至德之後兵戈不息调发转饷百役并作人户凋耗版图空虚赋敛多门殊科异调计司不能覆诸使诸使不能覆诸州猾吏权臣因缘为市津渡有率堰埭有征庐舍有税苖稼有敛乃至平率豪姓配取僮马夫人之常情与则喜夺则怒故先王见其与之形而不见其夺之理然後民可得而有也横敛虽复利在侵剥犹以抑末遏强为辞唐氏之赋也异哉直取无名曾何异乎劫剽掠夺之也欤昔者明王之保国也其经费制用夫岂天降地出亦自民而已矣然其所以御轻重调盈虚出入之节备储之过必有术焉尔大约唐制租庸之令定於武德两税之法起乎建中牢盆之利大於第五琦而成於刘晏榷茶之禁萌於赵赞而成於张滂进奉之名起乎兴元於後则有日贡月进之臣方镇羡余之目沥民膏髓结上恩泽不领於县官之经费而入人君之私藏焉此唐氏制财用之大经也我国家抚有万邦富全四海太平安乐且五十年边塞无聚徒宿师馈运赏功之费州郡灾沴足以饥穰相补民无急征杂调朝令暮具之急是宜绰然舒泰而乃公私之积不足兼年不幸仍饥民力困屈所在仓廪无以振救其由何哉非以天下之民趋末而背本者衆生之寡而糜之多外则戎兵为耗而供亿无厌内则兵旅夙骄而匪颁亡度法制不立故编氓僭王侯之服羞教化有亏故齐民入释老之邪道倚市萃乎游手命卿鲜乎诚士是故耕桑之民渐鲜衣食之路益狭而资以奢侈用无纪极夫如是安取乎富且庶者哉是以圣人制民别其四业自天子公侯卿大夫已下至於抱关击柝其爵禄奉养死生之制各有差品小不得僭大贱不得逾贵故上下有序而民志定矣在易履卦象曰履以辨上下定民志其在节卦象曰节以制数度议德行又曰不节若则嗟若故先王制礼立法要在使人循於轨道裁其淫过使之欲寡而事节财足而不争尔管子曰使民知分王道之本也若乃上不能节用啬费使人以时国之制度不立民之游蠧不去则虽夷吾之权术李悝之能尽地力鼂贾之善议论诸葛亮之理国用亦不足以有成也谨列往代济国利民之得策危邦害物之乱谋可戒可法宜於今者举其要焉谨论方平又上食货轻重论曰臣闻圣人以仁守位以财聚人故财者帝王之所以平理万物养成羣生保邦御世安民制治之本也夫生人之用莫重於谷帛然圣人立成器以为天下利作为货币以通有无而後养生送死之物备贵贱之伦别万物流布而不竭货迁而无穷自燧人氏至於三王未有不以轻重之法为政者也通其变使民不倦明其天时辨其地利察其人力审其物理执权衡以御天下而操事於其不平之间然後天地百物之情可得而见而轻重消息制於君上矣夫至动而不齐者莫甚乎人心衆趋而起争者莫急乎财利故齐动在乎令息争在乎均人君者出令而主均者也长则萦之短则伸之虚则益之实则损之裒多益寡称物必平示之以予之形而不见其夺之理使民由之而不知其故而後可以制天下之变成天下之务也今国家奄四海以为富笼山泽之所产毛附之土有税横目之民有籍东南之美者大贝美珠羽毛齿革也西北之美者皮罽名马也中国之产三品之金锦绮织文泉刀之利也夫盐食殽之将铁田农之本酒百礼之会茶衆饮之长皆管於县官矣历代所增横率杂调相循具在货物殚竭生人困瘁然而储廪不为之实帑藏不为之积其故何哉盖物有贮滞利有稽伏开塞无术敛散不时有司徒能张其空簿多设科禁勾剥奇赢累年无舍勘诘毫杪万里待报以至令下而诈起法出而奸生盖由不知轻重之权不逹盈虚之道故略大而规小忘远以图近者矣或曰司会之府实掌国财赋与有经出纳有程遵常循故谨守其度若之何轻重之为也臣应之曰今夫民有数金之业者犹知坐廛行贩准时趋利持其缓急取雄井邑况於为国乎况於天下乎故夫以轻重治食货者民足而国赡弱国可以强其不知轻重之道者民困而国乏强国必弱请试观於唐氏开元天宝时丕冒出日海寰平宁国本厚矣及明皇季年颇事侈费而崇礼慎矜韦坚王鉷希意图宠剥刻百端不能开通利涂而专取於民倚法以弄权敛怨以构祸四方搔动遂用倾危宝应永泰中承大兵之後民庶凋残仍岁凶荒中外艰食宫厨无兼时之积禁军絶饷畿甸百姓挼穗以供之方岳骄将旅拒傲命违慢法度征赋不入郡县益减而得刘晏掌租庸以羡余相补人不加赋自诸道廵院距京师置逓相望四方物价之上下水旱丰穰之地不浃日毕知故食货之轻重权於掌握而能通其壅滞致天下无甚贵甚贱之物朝廷获美利国用周济下无横敛民不知劳故唐世识者以为自?筦之兴通其术者惟晏一人故开元得聚敛之臣不知阜财之术直取无名若夺攘剽略故下困上虚以强盛而至丧败宝应得计数之臣能明轻重之法以理财通用民赖其利以衰陵而获安泰是知轻重平准理国阜民之本也今国家贤材良佐济济在廷夷吾刘晏之比岂曰无人意者或任之而不尽其材欤迁历之速不暇经久之谋以集功利欤是何山之麓海之滨积货滞利之多而不知通泄东有遗秉西有饿莩而不知聚散冗游蟊蠧之害而不知去也乎意者任之而不尽其材迁历之遽不暇经久之谋以集功利而然尔诚朝廷图任贤能属以大计使得自选郎官已下至於黄绶无限卑吏惟材是用为之官属得以轻重用事而以成効责之必有管葛之材出焉自然和钧齐物关市不乏货用足而国力赡赋敛寛而民生安矣谨论

方平又论国用疏曰厥今天下生民之蕃四海山泽之富过三代远矣赋敛所入财货所聚加厚於汉唐内外无事无师旅战守馈粮赏功之费无应声卒具之征然民力益亏国用不赡中家以下衣食亡余其弊何由盖国有三蠧而莫之恤也三蠧而不恤虽太公之经权管仲之计数雅不能措国於安拯民之急也何谓三蠧一曰兼并夫兼并之人害农败法上争王者之利下固齐民之业擅斡山海之货管林薮之饶役利细人以致富羡规时轻重坐取百倍不知服田力穑之勤而菽粟余於犬马不知织絍纺绩之劳而缇绣被乎土木驰车腾骑侔於贵戚藻井采题过於府寺因其富厚交通在势爵可以鬻刑可以回一悦所酬当中人几家之产一享所费任上农终岁之功夫如是小民何以自存农人安得不流亡农人勤苦而不能免乎寒饥故舍南亩而趋市井市井之人利夺於富强故穷而为奸盗奸盗日多诚农愈困是故民业益蹙国用益虚其蠧由乎兼并也夫富人所以能占市井之利侵农民之业者以国家不为权财货之轻重明贵贱之制度尔诚能计本末之道审缓急之令平谷物之高下视凶穰而敛发隘其利途使出一孔均其损益调其盈虚使强贾蓄家无所牟大利则权在君上惠在细人矣古者四民各食其力执艺作业以奉一君故其役易供其求易足今邑有君长之尊里有公侯之富豪华单弱踰冒王禁是民寡而君乏者衆也先王制典其国家宫室车旗乐舞衣服饮食宾客祭祀之度乃至冠婚丧纪之式自天子至於大夫士秩位尊卑莫不异数所以厚其别也至於制庶人之产使之仰足以事父母俯足以畜妻子衣食足而止矣故使虽富不异服无故不食珍入币不过缁帛五两合亲不踰一肉衣食之余皆踰分者也盖挠枉者过直救文者以质礼义本於朝廷风俗始乎京师上行下效其应如响今虽未能取诸古谓宜平四民之业无使富人专财尽物自其室宇车马器服奴婢宜益为制度撙节之夫分定则易足欲寡则不争虽积货财无所张用则其贪聚之心知所止矣上以厚国本下以劝农事使民有让而刑罚以省天下由乎轨道无不足之患其惟去兼并之蠧乎

方平又论校会邦计事疏曰伏见西事已来应副边备天下被其劳凡百赋率至增数倍当时朝旨盖为用兵之际权宜应急岂可承以为常今边防虽已渐宁而缘边戍守未能撤备四方添置兵马数亦甚多向之所增赋敛必难复旧何以慰天下百姓之望朝廷所以绥怀二边者正谓寛财用纾民力以厚为之备也今乘边事之间岂可优游虚度岁月不切讲求经久之计若遂恬然惮於有为臣恐民力日困财用日匮难以善於後矣今内自三司外至发运转运使凡掌财用之官簿书期会犹不暇给岂暇为国家生民远虑者哉臣欲乞於两省已上官选差才敏之士三两员就三司与使副据国用岁计之数量入以为出平货物之轻重通天下之有无校其利害之原以革因循之弊旋具事节先到中书枢密院开陈商量必久远可行者奏上取裁若细碎之事无大损益徒成烦扰不须施行所冀助财用纾民力当今之切务也

方平再奏请劄子曰方今天下切务无先货食货食之原在於三司而计臣事务烦综簿书期会之不暇给岂暇及於国家根本之虑哉故於去年曾上言乞於两省已上官选差三两员就三司与使副据岁计之所入约中外之所费移用之法则权其轻重率敛之物则通其有无参究利害之原剗革因循之弊所冀寛财用纾民力助三司均节之体者也自後未蒙朝廷施行不测所以难之之意今不乘边事之间急讲久远之策臣恐民力日困财用日匮恐朝廷重於生事欲乞且令三司将天圣中一年天下赋入之数及中外支费之籍与昨一年比并条上则国家之大计可校而知矣如是而可以经久则善如其不可则岂得恬然不深虑哉前所上劄子伏乞更赐详择

方平乞弛茶禁疏曰臣等伏见茶课缗钱岁当二百四十四万八千嘉佑二年才及一百二十八万有奇是为本钱才又募人入钱皆有虚数实为八十六万而二十九万有奇是为本钱才得子钱四十六万九千而已其辇运縻费丧失与官吏兵夫廪给杂费又不与焉至於园户输纳侵扰日甚小民趋利犯法刑辟益蕃获利至少为弊甚大宜约至和之後一岁之数以所得息钱均赋茶民恣其买卖所在收筭请差官询察利害以闻庆历四年知谏院蔡襄论财用劄子曰臣伏覩陛下赐三司紬绢诏书曰使敛无暴横而公须足民无愁痛而国用登又闻诏旨以利触罪者与议轻刑臣伏惟陛下视赤子有父母之慈临万物有天地之施不缘嗜爱而率敛於下每因乏匮而资助於中有以见陛下克已恭勤忧民切至德音屡降圣虑弥深庶官所宜奉行百姓固当少息然而残苛之吏未已供应之家转劳陛下恤黎庶之心飜无实事海内仰朝廷之令悉是空言首尾乖违弊病安在臣以贫贱之迹叨耳目之官细民疾苦之心天子未闻之事俱合陈论伏自羌贼负恩天兵致讨备御之处数千里更戍之役五六年飞挽刍粮缮修器械於是不时之敛作焉无名之赋兴焉言利之臣出焉缘奸之吏起焉配取相仍蠧伤滋甚供军之物制作多门任土之求有无不一金谷之职转迁靡常管库之司给纳是利前符未至後条已行郡县承风急於星火虐者先期集事曲施酷毒之威贪者与吏通谋力恣诛求之害以欺罔穷愚为智有作者苟得而必行以攘夺豪富为公当权者避嫌而不主破家流离之苦十室九空呼天苦欣之词万人一口原其本末皆有因缘挟私雠者有之为身计者有之只如陕西榷盐江南议铁增深酒课采取铜苖移东就西指无为有或赐章服或改职名或与迁官或承奨诏所以争求目下锱铢之利不为日後久远之谋臣切谓朝廷推赏不责其实之所致也倍添屋税鬻卖官田刷江淮见镪上供欠商旅便钱不给配物於不产之所严程於可缓之期如此之类三司之过也借买银绢豫折田苖逼抑纳钱名为劝诱高下物估官取赢余如此之类转运司之过也贫富不均贪婪不禁妄为退剥故作滞留杀牛纳皮仍科徒罪偿官竭产更虐亲隣如此之类郡县之过也触类滋长不可殚论陶陶生民若在风涛之上嗷嗷四海偷为旦暮之安远近之情若斯国家之患未已臣闻民为邦本本固邦宁又闻财聚则人散财散则人聚是知民不可不恤财不可不通若专奉公家不究民病所得则寡其失则多臣非不知吏员军旅之繁郊庙宴赐之广北有饵敌之费西有御寇之须常赋既不足充遗利必当悉取臣又非敢故兴恤民之论务黜言利之人执高古之虚文道当世之切务所冀言利者上能资於国下不害於民饶益既多孰云不赏所可痛心者明知无利冒怨必行幸可寛期力为督廹自古剥下无厌而民不乱诛财无已而国不危者未之有也昔汉武帝远事征伐筭及舟车四方凋残大业几废以至下哀痛诏封富民侯虽仅安全而刘氏之不亡者如綫唐德宗朝卢杞辈专为刻剥税椽僦柜别敛促追掊虐干名都下尤甚泾兵乘怨径入长安驱呼市人用此藉口臣切思今日之事兵不得已而用财不得已而求然汉唐致危乱之因种种略施行矣故复寇盗未平干戈未息或百姓之心揔动顾天下之计如何伏望陛下践诏书之言推实惠於下民不胜困在精择郡县抚养之人利不可遗在博求钱谷通流之术所入之赋有常而所费之数无极则去太冗而节烦费所得至薄而敛怨至深则去小利而存大惠上下相济公私两行伏惟祖宗不拔之基全付陛下朝廷更张之事更待何时愿陛下申戒大臣力求衆弊以干家之术而忧国以恕已之善而及人使百姓之心不挠则天下之计大定言先於事多为迂阔之谋事至而言无救阽危之祻臣忧深语切意拙文繁陛下倘赐详观於时实有禆补臣所言民间疾苦及处事乖方者形之於左臣所闻所见民间疾苦不敢备载粗举一二条所冀上逹宸览知天下有如此事其间起请者乞赐施行

庆历间陕西经略安抚使范仲淹奏陕西入中粮草等事疏曰臣切见陕西四路各屯重兵所入中粮草又无定数并支却京师钱帛久而行之府库须竭又支移关辅二税往边上送纳道路嶮岨百姓劳费亦已凋弊至於转运司经画财利应副边上每年亦无定额纵使元昊纳款未能顿解边兵悠久何以支济自来朝廷已差逐路经略兼计置粮草即未责事任伏望圣慈指挥更选差朝臣四人充陕西四路经略计置判官专管本路税赋课利及图回营田等事仍令三司将逐路军马并见在粮草数目约度今後每年各计入中若干石於京师支给见钱比旧日十分中减下三分各令陕西转运司约度逐路税赋课利数目外每年各令支助钱帛若干既粮草钱帛皆是定额自然各务省节须拣精鋭养赡及将蕃部弓箭手相兼使用不更占冗兵既沿边入中有数必自那移军马入次边及近里州军驻劄其四路经略计置判官便当知州差遣与本路经略使及知州军等如能依此减省入中万数及图回财用不至亏误即优加奨擢此军国大计乞圣慈留意

仲淹又奏乞许陕西四路经略司回易钱帛疏曰臣等切以西垂用兵以来沿边所费钱帛万数浩瀚官司屈乏未能充用其鄜延等四路帅臣虽有管本路粮草之名然转运司终是本职故不敢专行计置若不委之经度即边计常是不足臣等欲乞特降指挥下鄜延环庆泾原秦凤路经略使司应本路州军所管钱帛并许选差除廉干使臣公人等任便回易其收到利钱明入省帐收附所有勾当人等如能大段回易得利息委本司具数保明闻奏特与相度酬赏所贵有助军费少纾民力

仲淹又请将先减省诸州公用钱却令依旧奏曰臣切见朝旨下陕西省罢同解乾曜等九州军公使钱共一千八百贯文切以国家逐处置公使钱者盖为士大夫出入及使命往还有行役之劳故令郡国馈以酒食或加宴劳盖养贤之礼不可废也谨按周礼官有遗人掌郊里之委积以待宾客野鄙之委积以待羁旅凡国野之道十里有庐庐有饮食三十里有宿宿有路室路室有委五十里有市市有候馆候馆有积凡委积之事廵而比之以时颁之此则三王之世已有厨传之礼何独圣朝顾小利而亡大体且今赡民兵一名岁不下百贯今减省得公用钱一千八百贯只养得兵士一十八人以上一十八人之资废十余郡之礼是朝廷未思之甚也况今来逐州使命之外各有军营每年春後边兵歇泊动经半年军中人员并无宴犒之具虽条贯有旬设之名逐州每月一次举行军员各给钱一百文已来官务薄酒二升既无公用更不赴筵亦不张乐岂朝廷宴享将校之意州郡削弱道路咨嗟当全盛之朝岂宜如此或谓有公使钱处收买食物搔扰民户殊不知郡守得人自能约束如非其人更出已俸买物亏民愈甚是见其小而不思其大也伏望圣慈速降指挥下陕西河北河东路转运司昨来经减废公用钱 并令依旧庶协典礼稍息物论况朝廷用武之时於此一事尤宜照管臣等久在边任深知此事近贰枢庭岂当缄默

知谏院范镇奏乞二府通主兵民财利劄子曰伏见周制冢宰制国用唐宰相兼盐铁转运使或判户部或判度支然则宰相制国用从古然也今中书主民枢密院主兵三司主财各不相知故财已匮而枢密院益兵不已民已困而三司取财不已中书视民之困而不知使枢密院减兵三司寛财以救民困者制国用之职不在中书也而欲隂阳和风雨时家给人足天下安治不可得也欲乞使中书枢密院通知兵民财利大计与三司量其出入制为国用则天下民力庶几少寛以副陛下忧劳之心此非使中书枢密大臣躬亲繁务如三司使之比直欲令知一岁之计以制国用尔

知谏院包拯请选内外计臣疏曰臣切见天下财用积年窘乏近自明堂礼毕赏赉才罢又行特给支费浩瀚帑藏虚竭且朝廷所仰给者江淮两浙逐路旱涝相继兼又茶法隳坏商筭不行东南州军钱帛粮斛自不足用则四方岁入之数所得几何今之总邦计者内则三司使外则转运使当此财用窘乏之际居职者尤宜佥求才杰之士俾之兴利除害庶几可济若乃上下循默恬然以为无事不务更张措置必恐日甚一日有不可捄之患矣伏望圣慈申命有司以今之一岁出入较近年用度耗登之数则断可知矣所有内外总计之臣欲乞特出宸断精加推择选任能者责以实効庶免将来败事惟陛下留神省察

拯又言陕西盐法疏曰臣奉勅差往陕西与转运使并范祥面议盐法利害缘臣前任本路转运使备知前来盐法自庆历二年因范宗杰擘画禁榷之後差役兵士车牛及逐州衙前等般运盐席往诸州官自置塲出卖以致兵士逃亡死损公人破荡家业比比皆是所不忍闻其衙前估计家业每直一贯者即管认般盐两席虽家业已竭而盐数未足嗟怨之声盈於道路前後臣寮累言不便乞复旧法通商以救关中凋弊有司执议终不施行昨因范祥再有起请兼叶清臣曾知永宁军见其为患之甚因乞依范祥擘画用通商旧法令客人於沿边入纳见钱收籴军粮免虚擡贵价入中斛斗於榷货务大支官钱兼寛得诸般差役劳扰此乃於国有利於民无害理甚灼然但以变法之初豪商猾吏悉所不乐而议者沿其岁入课利稍亏於前而横有沮议乞复旧法若旧法诚善复之无疑但恐为害浸深耳且法有先利而後害者有先害而後利者若复旧日禁榷之法虽暴得数万缗而民力日困久而不胜其弊未免随而更张是先有小利而终为大害也若许其通商虽一二年间课额少亏渐而行之必复其旧又免民力日困则久而不胜其利是先有小损而终成大利也且国家富有天下当以恤民为本今虽财用微窘亦当持经久之计岂忍争岁入数十万缗不能更延一二年以责成効轻信横议不惟命令数有改易无信於下而又欲复从前弊法俾关中生灵何以措其手足臣细详范祥前後所奏事理颇甚朗白但於转运司微有所损以致异同耳臣固非惮其往来之劳妄有臆说实亦为国家惜其事体不欲徇一时之小利而致将来大患臣欲乞候到陕西相度如沿边近里州军粮储有备钱物可以那容得行新法公私未至大害其间或有未便之事即与逐司将通商旧法与今来新法公共从长商量损益且令通行如沿边粮储阙乏公私为大不便即具画一事状乞朝廷详酌指挥

至和二年殿中侍御史赵拚论奉宸库估卖物色疏曰臣切闻已降指挥奉宸库估计珠犀玉帛珍宝等物差官置塲出卖伏缘奉宸库并系朝廷宝秘之物今一旦即行估卖深损国体兼又市井张皇道路传播万一远夷闻之将谓我朝何故窘急如此况国家内有省庭库藏外有四方贡赋若能节损浮费则用度自可取足何必轻信浅议搜刷禁庭宝秘之物虚耗内帑动揺人心所得甚微所失甚大臣愚伏望圣慈为国惜体所有奉宸库见行估卖物色特赐指挥寝罢

嘉佑三年度支判官王安石上书曰今天下之财力日以困穷风俗日以衰坏患在不知法度不法先王之政故也法先王之政者法其意而已法其意则吾所改易更革不至乎倾骇天下之耳目嚣天下之口而固已合先王之政矣因天下之力以生天下之财取天下之财以供天下之费自古治世未尝以财不足为公患也患在治财无其道尔在位之人才既不足而闾巷草野之间亦少可用之才社稷之托封疆之守陛下其能久以天幸为常而无一旦之忧乎愿监苟且因循之弊明诏大臣为之以渐期合於当世之变臣之所称流俗之所不讲而议者以为迂阔而熟烂者也

七年同知谏院司马光论财利疏曰臣闻昔楚庄王以无灾为惧曰天岂弃不谷乎范文子曰唯圣人能外内无患然则岁小不登边鄙有警未必非国家之福也伏见今春天久不雨陛下忧劳於内公卿惶恐於外岂不以公私之积素不充实若遇饥馑将无以相恤乎一朝京师得雨远方未徧则君臣释然相庆不复以民食为念陛下安知来岁之旱不甚於今岁乎盖天降灾沴蛮夷猾夏寇贼奸宄此尧舜所不能免也即不幸有大水大旱方二三千里敌人乘间而窥边细民穷困而为盗军旅数起久未有功府库之蓄积已竭百姓之生业已尽陛下当此之时将以何道救之乎臣不知陛下与公卿大臣以此为必无而不足忧乎将以为有之而不为之备俟事至然後忧之也若俟事至然後忧之虽以陛下之圣明得益稷太公以为辅佐臣以为不及矣何则圣贤之治皆积以岁月然後有功欲天下之家给人足固不可一日具也周易既济之象曰君子以思患而豫防之思患而豫防之此其时矣失之愈远救之愈难柰何日复一日取过目前而已乎晋武帝时何曾谓其子孙曰吾每见主上所说皆平生常语未尝及经远大计吾子孙其及於乱乎其後刘石纷争中州覆没生民涂炭几三百年由是观之上下偷安不为远谋此最国家之大患也诗曰哀哉为猷匪先民是程匪大猷是经维迩言是听维迩言是争如彼筑室于道谋是用不溃于成方今之政何以异此此臣之所为夙夜痛心疾首者也古之王者藏之於民降而不能乃藏於仓廪府库故上不足则取之於下下不足则资之於上此上下所以相保也今民既困矣而仓廪府库又虚陛下倘不深以为忧而早为之谋臣恐国家异日之患不在於它在於财力屈竭而已矣今朝廷不循其本而救其末特置寛恤民力之官分命使者旁午四出争言便宜以变更旧制米盐靡密之事皆非朝廷所当预者张设科条不可胜纪或不知其旧益为民患或朝三暮四移左於右其间果能利民者不过放散县官之物以予民耳是诚损上益下王者之仁政也然臣闻古之圣王养之有道用之有节上有余财然後推以予民是以上下交足而颂声作矣今入者日寡出者日滋是所谓厌其原开其凟其竭可立而待也公家既竭不取诸民将焉取之是徒有利民之名而无利民之实果何益哉夫寛恤民力在於择人不在立法若守令得人则民力虽欲毋寛其可得乎守令非其人而徒立奇法适所以扰民耳自置此官以来於今累年臣访之民间未闻其困弊小瘳於前也然则为今之术柰何曰在随材用人而久任之在养其本原而徐取之在减损浮冗而省用之何谓随材用人而久任之夫人之材用各有所宜虽周孔之材不能徧为人之所为况其下乎固当就其所长而用之今朝廷用人则不然顾其出身资叙何如耳不复问其材之所堪也故在两禁则欲其为严助司马相如任将帅则欲其为卫青霍去病典州郡则欲其为龚遂黄覇尹京邑则欲其为张敞赵广汉司财利则欲其为孔仅桑弘羊世岂有如此人哉故财用之所以匮乏者由朝廷不择专晓钱谷之人为之故也国初三司使或以诸卫将军诸司使为之判官则朝士晓钱谷者皆得为之不必用文辞之士也先朝以数路用人文辞之士寘之馆阁晓钱谷者为三司判官晓刑狱者为开封府推判官三者职业不同趣舍各异莫相涉也然後人主以时引对访问以察之使令以试之积久以观之核其真伪辨其臧否考其功効然後进之退之未必历其职者皆须进用不可复退也故羣臣各宣其用而万事交举矣夫官久於其业而後明功久於其事而後成是以古者世官相承以为氏姓先朝陈恕领三司十余年至今称能治财赋者以恕为首岂恕之材智独异於人哉盖得久从事於其职故也至於副使判官堪其事者亦未数易也是以先帝屡行大礼东封西祀广修宫观而财用有余者用人专而任之久故也近岁三司使副使判官大率多用文辞之士为之以为进用之资涂不复问其习与不习於钱谷也彼文辞之士习钱谷者固有之矣然不能专也於是乎有以簿书为烦而不省以钱谷为鄙而不问者矣又居官者出入迁徙有如邮舍或未能尽识吏人之面知职业之所主已舍去矣臣顷者判度支句院甫二年耳上自三司使下至检法官改易皆徧甚者或更历数人虽有恪勤之人夙夜尽心以治其职人情稍通纲纪粗立则舍之而去後来者意见各殊则曏之所为一皆废坏况怠惰之人因循苟且惟私便身不顾公家者乎如此而望太仓有红腐之粟水衡有贯朽之钱臣未知其期也凡百官莫不欲久於其任而食货为甚何则二十七年耕然後有九年之食今居官者不满三岁安得有二十七年之效乎臣愚以为朝廷宜精选朝士之晓练钱谷者不问其始所以进或进士或诸科或门?先使之治钱谷小事有功则使之权发遣三司判官事及三年而察之实效显着然後得权三司判官事又三年更有实效然後得为正三司判官其无实效者退归常调勿复收用其诸路转运使不复以路分相压使之久於其任有实效者或自权为正自转运副使为转运使无实效者亦退归常调不复收用每三司副使阙则选三司判官及诸路转运使功效尤着者以补之三司使阙亦选於副使以补之三司使久於其任能使用度丰衍公私富实者增其秩使与两府同而勿改其职如此则异日财用之丰耗不离於已不得诿之他人必务为永久之规矣其文辞之士则自有资涂不必使为钱谷之吏以轻之也何谓养其本原而徐取之善治财者养其所自来而收其所有余故用之不竭而上下交足也不善治财者反此夫农工商贾者财之所自来也农尽力则田善收而谷有余矣工尽巧则器斯坚而用有余矣商贾流通则有无交而货有余矣彼有余而我取之虽多不病矣今之有司自谓能治财者臣见之矣冻馁其民而丰积聚者出扫土以市禄位而不恤後人者也捃拾麻麦而丧丘山者也保惜一钱而费万金者也不操白刃而为寇攘者也奸巧簿书而罔君上者也必曰养其所自来而收其所自余则闻者以为笑矣夫使稼穑者饶乐而惰游者困苦则农尽力矣坚好便用者获利浮伪侈靡者不售则工尽巧矣公家之利舍其细而取其大散诸近而收诸远则商贾流通矣农工商贾皆乐其业而安其富则公家何求而不获乎夫农天下之首务也古之人所重而今之人所轻非独轻之又困苦莫先焉何以言之彼农者苦身劳力衣粗食粝官之百赋出焉百役归焉岁丰则贱贸其谷以应官私之求岁凶则流离冻馁先衆人填沟壑如此而望浮食之民转而缘南亩难矣彼直生而不知市井之乐耳苟或知之则去而不返矣故以今天下之民度之农者不过二三而浮食者常七八矣欲仓廪之实其可得乎臣愚以为凡农民租税之外宜无有所预衙前当募人为之以优重相补不足则以坊郭上户为之彼坊郭之民部送纲运典领仓库不费二三而农民常费八九何则儇利戆愚之性不同故也其余轻役则以农民为之岁丰则官为平籴使谷有所归岁凶则先案籍賙赡农民而後及浮食者民有能自耕种积谷多者不籍以为家赀之数如此则谷重而农劝矣彼百工者以时俗为心者也时俗贵用物而贱浮伪则百工变而从之矣时俗者以在上之人为心者也在上好朴素而恶淫侈则时俗变而从之矣其百工在官者亦当择人而监之以工致为上华靡为下物勒工名谨考其良苦而诛赏之取其用不取其数则器用无不精矣彼商贾者志於利而已矣今县官数以一切之计变法更令弃信而夺之彼无利则弃业而从它县官安能止之哉是以茶盐弃捐征税耗损凡以此也然则县官之利果何得哉善治财者不然将取之必予之将敛之必散之故日计之不足而岁计之有余此乃白圭猗顿之所知岂国家选贤择能以治财其用智顾不如白圭猗顿邪患在国家任之不久责近效而遗远谋故也夫伐薪者刈其条枚养其本根则薪不絶矣若并本根而伐之其得薪岂不多哉後无继矣是非难知之道也然有司不为者彼其心曰吾居官不日而迁不立效於目前以自显顾养财以贻後之人使为功吾何赖焉是非特有司之罪也亦朝廷用人之法驱之使然也何谓减损浮冗而省用之昔太祖初得天下之时止有一百一十一州耳江南两浙西川富饶之土皆为异域又承五代荒乱之余府库空竭豪杰棊布於海内契丹窥觎於边境戎车岁驾四方多虞当是之时内给百官外奉军旅诛除僭伪赏赐钜万未尝闻财用不足如今日之汲汲也陛下承祖宗之业奄有四百余州天下一统异域款塞富饶之土贡赋相属承平积久百姓阜安是宜财用羡溢百倍於前柰何竭府库之所蓄罄率土之所有当天下无事之时遑遑焉专救经费而不足万一有不可期之灾患将何以待之乎夫以国初之狭隘艰难财用宜不足而有余今日之广大安宁财用宜有余而不足陛下亦尝熟思其所以然之理乎得非太祖所养者皆有功有用之人陛下所养者未必尽有功用乎臣切见陛下天性恭俭不好侈靡宫室苑囿皆因祖宗之旧无所更造或隳顿荒蘙不加修治饮膳衣食器皿帷帐适足供用不极精华或苦恶弊绽亦不更易虽唐虞之土阶三尺茅茨不翦殆无以过然左右侍御之人宗戚贵臣之家第宅园圃服食器用往往穷天下之珍怪极一时之鲜明惟意所欲无复分限以豪华相尚以俭陋相訾愈厌而好新月异而岁殊是以费用不足则请求无厌匄贷不耻甚者或依凭诏令以发府库之财假托供奉以糜县官之物真伪莫辨多少不会陛下圣度寛仁不欲拒塞恶闻人过不加案诘至於颁赐外廷之臣亦皆踰溢常数不循旧规如曏者皇女初生所散包子之类费用不可胜纪臣尝闻耆旧之人言先朝公主在宫中俸钱不过月五千其余後宫月给大抵仿此非时未尝轻有赐予虽有赐予亦不甚丰切闻近日俸给赐予比於先朝何啻数十倍矣汉明帝曰我子岂宜与先帝子等乎夫等犹不可况又过之是以祖宗之积穷於赐予困於浮费臣不能知其详以外望度之什耗七八矣内藏已虚而浸淫於左藏矣夫府库者聚天下之财以为民也非以奉一人之私也祖宗所为置内藏者以备饥馑兵革非常之费非以供陛下奉养赐予之具也今内藏库专以内臣掌之不领於三司其出纳之多少积蓄之虚实簿书之是非有司莫得而知也若皆以奉养赐予而尽之一旦有饥馑兵革之事三司经费自不能周内藏又无所仰敛之於民则民已困竭得无狼狈而不支乎此臣夙夜所懔懔也今陛下所以有唐虞之德而无唐虞之治者其失在於不忍而好予不忍则不诛有罪好予则不待有功不诛有罪则奸邪欺罔而不忌不待有功则贪佞徼幸而无厌治道之所以不格於上下者凡以此也昔韩昭侯有弊袴命藏之侍者曰君亦不仁者矣不赐左右而藏之昭侯曰吾闻明主爱一嚬一咲嚬有为嚬咲有为咲今袴岂特嚬咲哉吾必待有功者彼小国诸侯犹能慎赏如是而国以富强况以四海之主不行无功徼幸之赏杜塞甘言悲辞之请则唐虞之治何远之有哉夫府库金帛皆生民之膏血州县之吏鞭挞其丁壮冻馁其老弱铢铢寸寸而聚之今以富大之州终岁之积输之京师适足以供陛下一朝恩泽之赐贵臣一日饮宴之费陛下何独不忍於目前之羣臣而忍之於天下之百姓乎夫以陛下恭俭之德拟乎唐虞而百姓困穷之弊钧於秦汉秦汉竭天下之力以奉一身陛下竭天下之力以资衆人其用心虽殊其病民一也此臣之所以尤戚戚者也又宫掖者风俗之原也贵近者衆庶之法也故宫掖之所尚则外必为之贵近之所好则下必效之自然之势也是以内自京师士大夫外及远方之人下及军中士伍草野农民其服食器用比於数十年之前皆华靡而不实矣曏之所有今人见之皆以为鄙陋而咲之矣夫天地之产有常而人类日繁耕者濅寡而游手日衆嗜慾无极而风俗日奢欲财力之无屈得乎哉又府史胥徒之属居无廪禄进无荣望皆以啗民为生者也上自公府省寺诸路监司州县乡村仓场库务之吏词讼追呼租税徭役出纳会计凡有毫厘之事关其手者非赂遗则不行是以百姓破家坏产者非县官赋役独能使之然也太半尽於吏家矣此民之所以重困者也又国家比来政令寛弛百职隳废在上者简倨而不加省察在下者侵盗而恣为奸利是以毋有营造贸买其所费财物十倍於前而所收功利曾不一二此国用之所以尤不足者也又自古百官皆有常员而国家用磨勘之法满岁则迁日滋月益无复限极是以一官至数百人则俸禄有增而无损矣又近岁养兵务多不务精夫兵多而不精则力用寡而衣粮费衣粮费则府库耗府库耗则赐赉稀是以不足者岂惟民哉兵亦贫矣策之失者无甚於此也凡此数者皆所以竭民财者也陛下安得熟视而无所变更邪臣愚伏愿陛下观今日之弊思将来之患深自抑损先由近始凡宗室外戚後宫内臣以至外廷之臣俸给赐予皆循祖宗旧规勿复得援用近岁侥幸之例其踰越常分妄有干求者一皆塞絶分毫勿许若祈请不已者宜严加惩谴以警其余凡文思院後苑作所为奇巧珍玩之物不急而无用者一皆罢省内自妃嫔外及宗戚下至臣庶之家敢以奢丽之物夸眩相高及贡献赂遗以求悦媚者亦明治其罪而焚毁其物於四逹之衢专用朴素以率先天下矫正风俗然後登用廉良诛退贪残保佑公直消除奸蠧澄清庶官选练战士不禄无功不食无用如此行之久而不懈臣见御府之财将朽蠧而无所容贮太仓之粟将弥漫而不可盖藏农夫弃粮於亩商贾让财於道路矣孰与今日汲汲以应目前之求懔懔以忧将来之困乎夫食货者天下之急务今穷之如是而宰相不以为忧意者以为非已之职故也臣愿陛下复置縂计使之官使宰相领之凡天下金帛钱谷隶於三司及不隶三司如内藏库奉宸库之类縂计使皆统之小事则官长专逹大事则谋於縂计使而後行之岁终则上其出入之数於縂计使縂计使量入以为出若入寡而出多则縂计使察其所以然之理求其费用之可省者以奏而省之必使岁余百分之一以为储蓄备御不虞凡三司使副使判官转运使及掌内藏奉宸等库之官皆委总计使察其能否考其功状以奏而诛赏之若縂计使久试无效则乞陛下罢退其人更置之议者必以为宰相论道经邦燮理隂阳不当领钱谷之职是皆愚人不知治体者之言昔舜举八恺使主后土奏庶艰食贸迁有无地平天成九功惟叙周礼冢宰以九职九赋九式九贡之法治财用唐制以宰相领盐铁度支户部国初亦以宰相都提举三司水陆发运等使是则钱谷自古及今皆宰相之职也今译经润文犹以宰相领之岂有食货国之大政而谓之非宰相之事乎必若府库空竭闾阎愁困四方之民流转死亡而曰我能论道经邦燮理隂阳非愚臣之所知也臣不胜狂愚冒犯忌讳惟陛下裁察臣光昧死再拜上疏

仁宗时刘敞论茶法奏曰臣伏以古人有言利不百不变法盖言立事之难也曩者朝廷变更茶法诚欲便百姓阜国用而已自变法以来繇东南来者更言其不便徒以元勅不欲人立异故一切缄默莫敢正言其大要以谓先时百姓之摘山者授钱於官而今也顾使之纳钱於官受纳之间利害百倍先时百姓冒法贩茶者被罚耳今悉均赋於民赋不时入刑亦及之是良民代冒法者受罪子子孙孙未见其已先时大商富贾为国贸迁而州郡收其税今大商富贾不行则税额不登且乏国用此三者最其害也或以谓法遂不变则中家必困小家必流若因缘驱逼起为盗贼甚非国家之利臣愚欲乞申勅有司益采舆议且收格前诏极论可否若朝廷能粲然复三代之遗风捐山泽之末禁则乞一弛茶利恣民勿问设以为国用尚繁利源未可悉除犹当择其利害变而通之使公私两济若求益反损求利反害臣恐东南六路数十州之民由此而困则非所谓利不百而变法者也未知其可臣暗於时事不足商功利然耳之所闻心之所疑不敢不陈望朝廷因臣言以求便国惠民之策而已至於细意委曲臣亦不能尽也

叶清臣请商州置监铸大钱以一当十承旨丁度奏曰汉之五铢唐之开元及国朝钱法轻重大小最为折中历代改更法虽精密不能朞年即复改铸议者欲纯以峻法革其盗铸昔汉变钱币盗铸死者数十万唐铸乾元及重轮乾元钱钱轻币重严刑不能禁止今禁旅戍边月给百钱得大钱裁十不可畸用旧钱不出新钱愈轻则粮刍增价臣尝知湖州民有抵茶禁者受千钱立契代鞭背在京西有强盗杀人取其弊衣直不过数百钱盗铸之利不啻数倍复有湖山絶处凶魁啸聚鑪冶日滋居则铸钱急则为盗民间铜鈆之器悉为大钱何以禁止

英宗治平中王安石得政行新法翰林侍读学士司马光逆疏其利害迩英进读至曹参代萧何事帝曰汉常守萧何之法不变可乎对曰宁独汉也使三代之君常守禹汤文武之法虽至今存可也汉武帝取高帝约束纷更盗贼半天下元帝改孝宣之政汉业遂衰由此言之祖宗之法不可变也吕惠卿言先王之法有一年一变者正月始和布法象魏是也有五年一变者廵守考制度是也有三十年一变者刑罚世轻世重是也光言非是其意以风朝廷耳帝问光光曰布法象魏布旧法也诸侯变礼易乐者王廵守则诛之不自变也刑新国用轻典乱国用重典是为世轻世重非变也且治天下譬如居室敝则修之非大坏不更造也公卿侍从皆在此愿陛下问之三司使掌天下财不才而黜可也不可使执政侵其事今为制置三司条例司何也宰相以道佐人主安用例苟用例则胥吏矣今为看详中书条例司何也惠卿不能对则以他语诋光帝曰相与论是非耳何至是光曰平民举钱出息尚能蚕食下户况县官督责之威乎惠卿曰青苖法愿取则与之不愿不强也光曰愚民知取债之利不知还债之害非独县官不强富民亦不强也昔太宗平河东立籴法时斗米十钱民乐与官为市其後物贵而和籴不解遂为河东世世患臣恐异日之青苖亦犹是也帝曰坐仓籴米何如坐者皆起光曰不便惠卿曰籴米百万斛则省东南之漕以其钱供京师光曰东南钱荒而粒米狼戾今不籴米而漕钱弃其有余取其所无农末皆病矣侍讲吴申起曰光言至论也

英宗时执政以河朔旱伤国用不足乞南郊勿赐金帛诏学士议司马光与王珪王安石同见光曰救灾节用宜自贵近始可聼也安石曰常衮辞堂馔时以为衮自知不能当辞位不当辞禄且国用不足非当世急务所以不足者以未得善理财者故也光曰善理财者不过头会箕敛尔安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚於加赋此盖桑羊欺武帝之言太史公书之以见其不明尔争议不已帝曰朕意与光同然姑以不允荅之

时帝拜司马光枢密副使光辞之曰陛下所以用臣盖察其狂直庶有补於国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名器以私其身也陛下诚能罢制置条例司追还提举官不行青苖助役等法虽不用臣臣受赐多矣今言青苖之害者不过谓使者骚动州县为今日之患耳而臣之所忧乃在十年之外非今日也夫民之贫富由勤惰不同惰者常乏故必资於人今出钱贷民而敛其息富者不愿取使者以多散为功一切抑配恐其逋负必令贫富相保贫者无可偿则散而之四方富者不能去必责使代偿数家之负春算秋计展转日滋贫者既尽富者亦贫十年之外百姓无复存者矣又尽散常平钱谷专行青苖它日若思复之将何所取富室既尽常平已废加之以师旅因之以饥馑民之羸者必委死沟壑壮者必聚而为盗贼此事之必至者也右司谏傅尧俞上奏曰臣伏闻陛下自亲揽政事留神财用屡因访对讲求利害有以见圣度忧勤之深也方今岁入不充所出天下共虑者久矣固待陛下以救之宜乎以为首务而垂意於其间也虽然为病已深未可猝改诚恐环首观望言利者争进未有纎芥之益而为扰更多何则臣自省事以来日闻更弊变故公私缺乏盖自如也岂非救之或未得其当乎臣虽无智术为国家陈力亦有愚见庶裨万一惟陛下详择如臣意者独愿陛下痛自俭刻身先天下信赏必罚以驭羣臣其能济务而不害民者宠擢之以劝勤瘁其好兴事而讫无补者痛绳之以杜纷更姑从静安休养黎庶然後澄经费之源敦厚生之本掌金谷者不以资序入有绩効者不以日月迁知横赐之无纪极也虽近亲不可妄与虑积小至於成大也虽一毫不可虚用不作无益以害农时必固与之以通商贩严管库之禁俾爱惜见物重郡县之诛无失陷常赋切责司计共为远图庶几其可也至於??劳心非帝王事苟无验於目前为奸佞窥伺使言利者宠而聚歛之臣进则天下殆矣臣所陈者初似常谈倘垂省録必有深益

江东转运判官范纯仁乞减江淮诸路盐价疏曰臣伏见江淮诸路盐价太高致私贩之人获利转厚及所立刑名亦重过於盗贼而又不分强窃利厚则诱民犯法而刑不可禁刑重则民思苟免而竭力拒捕不分强窃则民知等罚而务结羣党是致贩盐之人千百为羣州县之力无由禁止若非朝廷别立法制则恐更相扇诱羣党转盛凶年饥岁遂为盗贼伏望圣慈指挥将江淮南荆湖福建等路官卖盐价并比附两浙体例逐斤减价出卖及令三司将私盐条贯重行删定分为两等如持仗及不持仗十人已上即依旧条施行如不持仗不满十人者并依空手窃盗法计?定罪其?各以逐处盐价估定如此则法制平一民渐知禁

历代名臣奏议卷二百六十四








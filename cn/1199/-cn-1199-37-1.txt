劉楨

劉楨。字公幹。少有才辨。常豫魏文帝座。見甄后不伏。武帝嘗怒。配上方。武帝輦至上方觀作署。楨故匡坐。正色磨石。不仰。武帝問曰。石何如。楨因得喩已自理。乃跪曰。石出自荆山玄岩之巓。外有五色之章。內有含和之性。磨之不瑩。雕之不增美。稟氣堅貞。受玆自然。顧其理枉屈紆繞。猶不得申。武帝顧左右大笑。卽日還宮赦楨。復署吏。


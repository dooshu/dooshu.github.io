○題為獻愚忠以圖安攘事疏 【 省諭倭酋】

臣聞濬流以止溢者。莫若塞其源。揚湯以止沸者。不如去其薪。邇年蘇松兩浙連遭倭患。舊賊未及除。而新者繼至。脅從未及招。而附者接踵。廣調客兵。而覆敗相仍。糜費錢粮。而地方無補。若此者。其故何哉。臣嘗早夜思之。葢以謀事者徒知揚湯浚流之為務。而去薪塞源之道。或者未之講也。臣自入浙以來。即周諮博訪、頗得其概、其于軍伍之事、戰守之方、凡督撫諸臣所得為者、臣皆一一與之計議、亦既見諸施行矣、至若事情重大非臣子所得專擅、而寔為去薪塞源之道者、臣敢昧死為　皇上陳之、臣節據寧波府呈該市舶提舉司、并定海縣各關申倭夷貢期、定例十年一次、自嘉靖二十八年、貢畢回國、扣該三十八年及期、但原使係二十五年彼中發舟、恐其仍以起行年分為主、則三十四年適當其時、萬一指此為名、突至定海、夷情叵測、真偽難辨。若不預筅計處、恐臨期調度、未免周章、等因到臣、巳經批行三司海道等官會議去後、節據右布政使等官李綸等、議稱仰惟我　國家之禦外夷、恩威迭施、仁義並用、雖以倭奴兇狡、亦許十年一貢。不阻其向化之心者。所以撫之以仁。而溥其恩于無外。然必以十年為期。及不許人船過多。使不至于為患內境者。所以裁之以義而蓄其威于不測。制御夷狄之道諒無出于二端。節經題奉　欽依、所當祗承無失、合無候呈詳允日、備行寧波府衛市舶提舉司并定海縣等衙門各掌印官、督率哨守官軍、候來年風順之時、如有日本夷船到彼納貢、雖騐有真正表文勘合、原自二十八年入貢之後、至今未及十年、合行遵照題　准事例、徑自省諭阻令回國、不許容令進港、仍將禮部原發公文給付來使、齎回該國知會、仍令通事人等親詣夷舟、諭以題奉　欽依、限制巳定、務須遵守、所貴委曲開導。使其心服。不得徑情直率。致拂夷心。及嚴禁地方人等。不許私相貿易。致惹事端。其分守浙東參將。一聞夷船到洋。仍須提兵不露。于要津所在。屯劄防禦。以戒不虞。其諭遣夷舟還國之時。應否量行給與薪米下程。使遠來之夷。得一醉飽而去。該府仍查訪舊矢?見施行。然職等于此又有一得之愚。欲為今日濟時之畧。敢併畢伸其說。浙江地方。連年以來。苦被倭患。至其入犯之夷。恐皆窮嶴絕島鼠竊狗偷之類。在彼國王知與不知。固有非我之所能料者。前此謀議之士。嘗欲捐銀萬兩。募人出海。通諭日本國王。使其鈐束倭夷。不使侵擾我境。雖未見諸施行。亦可採為一策。况今乘此機會。正可施吾導化之術。倘若來春果有前船入港。一面諭以貢期未及。依例阻回。一面責令通曉譯語人員。責以華夷大分。仍備述　朝廷威德。光被異域。初無負於爾邦。而倭奴連年敢行倡亂。在彼國不能無罪。直書大意。移諭日本國王。倘于半年之間能將內犯倭夷。立法鈐制號召還國。不為我患。即見彼國効順之誠。在　朝廷自有旌勞之典。雖使貢期未及。亦必預為轉奏。兼請　朝廷重加獎賞。以彰中國懷遠之義。以嘉遠方効順之誠。如或不能鈐服倭夷。即是陽為入貢。陰蓄異謀。仍照禁例。徑自阻絕如此則不惟可以逆折其非禮邀求之志。亦可以成吾招擕伐叛之謀。此葢例外之意。通變之權。揆之大義似亦無爽。等因到臣、又據廵視海道副使劉起宗、呈稱本道邇廵定海、據監生生員徐應宿李賢等、連名揭呈、并諸官吏士民、眾口同詞、僉謂倭奴素為稱臣納款之番服。非套虜達賊之比。但其散處別島之夷背其君長之令。肆為鼠竊之謀。亦由沿海奸民。互為番舶之市。漸滋勾引之釁。以釀成禍害至此誠望遣人省諭彼國酋長俾令感畏威德。遏絕寇盜。庶幾可塞其源。雖輿情懇切。第業巳議止。疏案具存。似難再舉但當時議者欲請詔諭彼國。係干　聖旨。未可輕易。今日士民同詞。欲行浙福二省以有司之意。遣人省諭以伸國威祗欲題知使有司得以開誠展布耳。其於尊重國體。通達民情。寔為兩便。等因亦續到臣、臣惟時有常變。事有經權。往歲海邦寧靖。軍聲振揚、或遇非期入貢。即可徑直阻回。今連歲興師。軍民俱困。見在窮寇。尚難支吾。若更起釁端。患寔叵測。不得不宛轉省諭。俾其樂從。宣揚威德。使之感悟。葢於處之之中。而寓化之意。揆之大義。委未有乖。則李綸等之議。或亦可行者也。至于柘林等處之賊。名雖倭夷。而沿海奸民。寔居其半。竊意此賊。恐多各島小夷。必非大舉入寇。及譯審生擒倭賊。助四郎等。亦稱彼國荒旱。私出買賣。國主不知。則與諸士民所呈稟者亦畧相同。胡少保行兵專在用間後來收徐汪二賊亦以此若我遣人詰問其酋知之。未必不愕然驚懼急收捕而請罪。更獻馘以自贖也。但往時議者欲請　詔諭。國家與夷狄通講可用幕府之今而不可煩朝廷之旨若朝廷不知也者而後從違無損焉然人臣苟不先為啟知則范希文移書元昊之謗其能免乎故曰兵有五間君必知之今也網益密矣則恐犬羊無知。萬一少梗。有傷威重。今惟以有司之意。遣人詰問名正言順。使彼從之固於海防有益如其不從亦於　國體無損則劉起宗之見或亦可行者也。不然則見在之倭寇有限。未來之倭夷無窮。見在者縱能撲滅。未來者何可勝誅。是不猶濬流以止溢。而不思塞其源者乎。夫是說也。人皆知之。但以關係夷情。事體重大。非封疆之臣。所得專。若不早為題請。取自　上裁。萬一夷情叵測。事變非常。藉令小有變態廷臣必加以通夷之罪矣　廟堂之上。未有定論。則有司何所遵守。臨期具奏。動經旬月。坐失事機。悔將何及。此臣所以不得不預陳于　君父之前。以俟裁定而早為之計也。夫外攘之策。固所當急。而內安之圖。尤所當先。臣竊觀諸臣建議。俱以招撫脅從為言。此固散其黨。孤其勢之良圖也。然近日督撫諸臣。亦嘗布招徠之文。懸歸正之賞矣。而卒無一人應者。而我民之變而為盜。叛而從賊者日益眾。此其故何也。推而求之。其說有二。一以被虜之民。其首既髠。官軍但獲此輩。不以為從賊。則以為奸細。而主將方且利之以為首功。而冀掩其失事之罪。又安望與之昭雪也乎。是以此輩一被污染。皆絕歸正之念。而堅從逆之心。寧九死而不悔也、一以兩浙三吳之地。自用兵以來。連歲荒旱。民多艱食而軍需百務。皆取足焉。老師費財。賊勢益盛。流突之處。蕩然一空。強壯散之四方。老穉轉乎溝壑。蓄積煨燼。生理蕭條。而倉庫又復空虗。有司莫能賑恤。兼以去冬。加派叚疋工料等項銀兩。大約不下二十餘萬計。而戶工二部。又復查催節年之逋負。俱欲取盈于一歲。此皆往時之所無者。臣既領　?督催。只得嚴行司府有司奉承惟謹。敢去拙于催科。而軍門之加僉民兵。召募處卒。提編徭役。修築城堡。又皆事勢之不容巳者。凡此經費。雖一木一石。一米一錢。皆生民膏脂。非由鬼輸神運而得之者也。夫中人之家。百金之產。一邑之中。能有幾何。而加之以師旅。因之以饑饉。重困之以征徭。搜括之以勸借。奈之何民不窮且盜也。是有司者。乃為倭賊毆民。而又何怪乎。民之從賊也耶。是不猶揚湯以止沸。而不知去其薪者乎。臣恐日復一日。民益困迫。必將囂然喪其樂生之心。而甘為飽死之計。外寇未巳。內釁將生。其患有不可勝言者矣。臣待罪地方、目擊時事、大為寒心、伏乞　陛下念東南之重地。憫生民之困苦。　?下該部將加泒本省叚疋等項。一一查議。除緊等　上用者。臣一面嚴督依限織解外。其餘姑照蘇松事例。暫寬期限。其節年拖欠錢粮。暫且停徵。及以後再有加泒一應錢粮。暫泒別省。稍俟年豐寇息。陸續徵解。照常出辦。如此。則寬一分而民受一分之賜。東南之民皆知我　皇上留神遐壤。加志窮民。莫不易怨讟為謳歌。化頑梗為訢合。瞬息之頃。可使革心。而又嚴殺降之禁。開自新之路。則人孰不嚮風慕義各懷鄉土之思。良民不戒而自孚。脅從不招而自來矣。以上二端、非愚臣一人之見實攘諸眾論之同、倘若見諸施行、或亦安攘之一策也、


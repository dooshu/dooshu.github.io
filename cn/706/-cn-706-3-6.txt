·答毛参谋书

盖闻赤骥骋衢蹶弛故难御，青蝇玷璧磨濯则重晶。日者，贵督主楼船襄义，知雨谋云；不佞缟紵交欢，昆金友玉。岂惟左提右挈，方将北伐南征。睠此先鞭，自愧同舟碌碌；瞻彼后乘，每怀记室翩翩。爰闻留后之司，遂达师中之吉。老谋壮士，讵意星陨前营；重地孤军，亦几珠沉沧海！迨苏武生还之日，正邹阳见收之期。祸及池鱼，知欲甘心于往事；疑成市虎，恨莫缓颊于当涂！幸而照起覆盆，愈觉悲深挂剑；乃琅玕远贲，绮縠遥抒。吟华屋之篇，益信羊昙于今日；拜景升之墓，难忘伊籍于当年。但丛薄靡芜，岂託抟风之翼；而行潦涓滴，何烦兴雨之鳞！若仅油幕从容，仍恐盐车困厄。伏希台照，曷胜神驰！


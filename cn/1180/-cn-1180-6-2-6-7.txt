答督抚刘百川


前有人言，公躬履河上，见沙浅难行，颇悔为张佥宪所误，欲罢其役，而嫌于自改，故以为问。今计算久远，果便于人，则曹子之言，固可从也，已属计部覆行。

张齐贤云：“自古疆场之患，非尽由夷狄，亦多边吏扰而致之。”顷墩军袭杀属吏，情甚可恶，宜即枭首，以泄属夷之忿，杜将来之患。今人口语啧啧，咸云：南兵无纪律，专肆贪纵。今有此，又好事者之资也。其同恶之人，亦宜以军法处之。烽火为军中耳目，最宜严谨。古之为将者，鼓一鸣，即前有汤火，不敢不赴；金一奏，即见利可趋，不敢不退。今平时自为出入，而管军者不知，临阵何以号令之乎！戚总理闻平日驭军甚严，今安得有此？






117　擊壤形製及方法


擊壤，周處風土記云：「以木爲之，前廣後鋭，長尺三寸，其形如履。【原注】古兒童所戲之器，非土壤也。先側一壤於地，遥於三十四步，以手中壤擊之，中者爲上。」

【集證曰】引見文選謝靈運初去郡詩注。御覽五百八十四引風土記作「壤尺三四寸」。張淏雲谷雜記云：「選注云『長四尺三寸』，恐是傳寫之誤。蓋其形如履，使長四尺三寸，不復有履形矣。御覽所載爲是。」






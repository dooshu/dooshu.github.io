【同前】

春隰荑绿柳。寒墀积皓雪。依依往纪盈。霏霏来思结。思结缠岁晏。（《诗纪》误作宴。）曾是掩初节。初节曾不掩。浮荣逐弦缺。弦缺更圆（乐府作圜。）合。浮（乐府作君。注云。一作浮。）荣永沉灭。色随夏莲变。态（文苑作鬓。乐府作能。）与秋霜耋。道迫无异期。贤愚有同绝。衔恨岂云忘。（文苑作亡。）天道无甄别。功名识所职。竹帛寻摧裂。生外苟难寻。坐（广《文选》作吐。）为长叹设。（文苑作说。○文苑英华二百三作鲍明远。注云。一作沈约。《乐府诗集》三十。广《文选》十四。《诗纪》七十二。）


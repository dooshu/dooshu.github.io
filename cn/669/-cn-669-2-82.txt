82　連山首艮論　卦氣始於中孚


連山首艮，艮，萬物之所終始也。八風始於不周，卦氣始於中孚，冬至爲曆元，黄鍾爲律本。北方終陰而始陽，故謂之朔方。太玄紀日於牛宿，紀氣於中首，而以罔、冥爲元，艮之終始萬物也。虞仲翔云：「萬物成始乾甲，成終坤癸。艮東北，是甲癸之間。」見周易集解。沙隨程氏全云：「沙隨先生迥，字可久。」云：「醫家難經爲百刻圖，一歲陰陽升降會於立春，一日陰陽昏曉會於艮時。此説與易合。」又云：「北方之氣至陰，而陽生焉。彖曰：『習坎，重險也。』於物爲龜爲蛇，於方爲朔爲北，於太玄配罔與冥，所以八純卦中，獨冠以『習』。」

【元圻案】程沙隨周易古占法卷一乾坤六爻新圖説曰：「連山首艮，歸藏首坤。今乾初在艮位，坤初在坤位，三易無異致也。夫明夷之謙，初九變也。左氏載卜楚丘之言。以爲旦之日〔一〕，古人以寅配初，其來尚矣。醫家難經爲百刻圖云云。」〇「北方之氣至陰而陽生焉」一條，見周易古占法卷二。〇周禮春官太卜：「掌三易之法。一曰連山。」注：「杜子春云：連山，宓戲。」疏曰：「連山易，其卦以純艮爲首。艮爲山，山上山下，是名連山。」易正義鄭康成云：「夏曰連山，象山之出雲，連連不絶。」〇史記律書：「不周風居西北，廣莫風居北方，條風居東北，明庶風居東方，清明風居東南，景風居南方，涼風居西南，閶闔風居西方。」〇按易緯通卦驗，春秋緯考異郵，淮南天文訓、地形訓，白虎通，劉熙釋名，言八風皆先條風，惟左傳隱五年正義引服虔説，始不周風，與史記同。〇孔穎達易疏「七日來復」云：「易稽覽圖『卦氣起中孚』，故離、坎、震、兑，各主一方。其餘六十卦，卦有六爻，别主一日，凡主三百六十日。餘有五日四分日之一者〔二〕，每日分爲八十分，五日分爲四百分，四分日之一又爲二十分〔三〕，是四百二十分。六十卦分之，六七四十二卦，别各得七分，每卦得六日七分也。」〇易緯是類謀曰：「冬至日在坎，春分日在震，夏至日在離，秋分日在兑，四正之卦，卦有六爻，爻主一氣。」〇漢上易載李溉卦氣圖：「坎初六冬至，九二小寒，六三大寒，六四立春，九五雨水，上六驚蟄。中孚主蚯蚓結、鹿角解，在冬至小寒之間。」〇漢書律曆志上：「黄帝制十二筒以聽鳳之鳴，其雄鳴六，雌鳴亦六，比黄鍾之宫，而皆可以生之，是爲律本。」〇春秋繁露陰陽終始：「天之道終而復始，故北方者，天之所始終也。」〇李巡曰：「萬物盡於北方，蘇而復生，故曰朔方。」〇京房易傳：「坎，牛宿從位降戊子。」〇太玄八十一首，第一首曰中，范望注曰：「象中孚卦。中者，冬至之節，日起牛宿一度，斗建子，律應黄鍾。夏之十一月，萬物萌芽於黄宫之中，故首曰中。」〇玄文曰：「罔直蒙酋冥。罔，北方也，冬也，未有形也。直，東方也，春也，質而未有文也。蒙，南方也，夏也，物之修長也，皆可得而載也。酋，西方也，秋也，物皆成象而就也。有形則復於無形，故曰冥。」范望注：「五者太玄之德，萬物因以生長，四方以名。北爲萬物之終始，故冥罔重也。罔，無；冥，昧也。」〇司馬温公説玄曰：「易有元、亨、利、貞，玄有罔、直、蒙、酋、冥。」〇惠氏棟易漢學曰：「仲翔之意，艮本東北之卦，而消於丙，當在南方。乾十五日也，坤三十日也。艮在中，距乾、坤皆八日。甲東癸北，故云艮東北，甲癸之間。」〇漢上易太玄準易圖説曰：「律曆之元，始於冬至，卦氣起於中孚。其書本於夏后氏之連山，而連山則首艮。所以首艮者，八風始於不周，實居西北之方，七宿之次，是爲東壁、營室。東壁者，辟生氣而東之。營室者，營陽氣而産之。於辰爲亥，於律爲應鍾，於時爲立冬，此顓頊之曆，所以首十月也。漢巴郡洛下閎，運算轉曆，推步晷刻，以太初元年十一月甲子夜半冬至而名節會，察寒暑，定清濁，起五部違氣初分數，然後陰陽離合之道行焉。然洛下閎能知曆法而止，揚子雲通敏叡達，極陰陽之數，不惟知其法，而又知其意。故太玄之作，與太初相應，而兼該乎顓頊之曆，發明連山之旨，以準周易，爲八十一卦。」王氏此條，似取於朱子發之説。〇三國志吴虞翻傳：「翻，字仲翔，會稽餘姚人。翻與孔融書，并示以所著易注。融答書曰：『聞延陵之理樂，覩吾子之治易，乃知東南之美者，非徒會稽之竹箭也。』」〇程沙隨，睢陽人。浙江通志稱爲寧陵人。靖康之亂，徙居餘姚。著易章句十卷、周易外編一卷、古易考一卷、古易占法一卷。〇書録解題醫家類：「難經二卷，渤海秦越人撰。漢志但有扁鵲内外經，隋志始有難經，唐志始題秦越人。」

〔一〕「旦」，原作「日一」，據四庫本周易古占法改。

〔二〕「者」，原脱，據四庫本周易注疏卷五上經復補。

〔三〕「四分」，原脱；「又」下原衍「分」字，皆據四庫本周易注疏卷五上經復校正。






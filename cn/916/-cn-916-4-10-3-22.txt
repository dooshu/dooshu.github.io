【伯益】

〖古黄爵行。古曲亡。古今乐录曰：伯益。言赤乌衔书。有周以兴。今圣皇受命。神誉来也。〗

伯益佐舜禹。职掌山与川。德侔十六相。思心入无间。（《宋书》、乐府作间。）智理周万物。下知众鸟言。黄誉应清化。翔集（《晋书》作习。）何翩翩。和鸣栖庭树。徘徊云日间。夏桀为无道。密网施山河。（《宋书》作阿。《诗纪》云。《晋书》作川。）酷祝振纤网。当奈黄雀何。殷汤崇天德。去其三面罗。逍遥群飞来。鸣声乃复和。朱誉作南宿。凤皇经羽群。

赤乌衔书至。天命瑞周文。神誉今来游。为我受命君。嘉祥致天和。膏泽隆（《宋书》、乐府作降。《诗纪》云。一作降。）青云。兰风发芳气。阖（《晋书》作盖。）世同其芬。（○同上）


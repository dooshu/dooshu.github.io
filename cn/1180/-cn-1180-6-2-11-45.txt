答宣大巡抚


青酋今岁市马数减，诸部效顺，皆公制驭之功。敬服。

二酋伏罪，顺义与青酋之忠顺，诚宜奖赏。但数年以来，东镇每报青酋部众从土蛮犯辽，而环洲公坚谓无此事。不榖亦每以环洲公之言，报本兵、台谏，昭贡虏之无他。今若有此，则东镇数年所报皆实，而环洲之言，似为虏酋强解者，贡市从此衅端生矣。且二酋皆青把都部众，彼不能约束其众，亦与有罪焉。今者罚处，厪能自赎，未见有功也。幸与环洲公熟计之。或将所罚头畜，尽以给部众之良善者。青酋自以公意量给服物以犒之。顺义俟回日，另行赏劳可也。

犬羊之性，唯在获赏，必不问其所从来。且公专阃外，有利于疆场，便宜从事可也。原虏词二纸，纳还。






○喉論 【 閣臣】

公有喉論三首取面奏之意今特采其論宰相者

太祖之訓曰、自古三公論道、六卿分職、不曾設立丞相、自秦始置丞相、不旋踵而亡、漢唐宋因之、雖有賢相、然其間多有小人專權亂政、今我朝罷丞相、設五府六部都察院通政司大理寺等衙門、分理天下庶務、彼此頡頏、不敢相壓、事皆　朝廷總之、所以穩當、以後　子孫做　皇帝時、並不許立丞相、臣下敢有奏請設立者、文武羣臣、即時劾奏、將犯人凌遲、全家處死、於戲、　訏謨定命、何其深切著明哉、而顧可居其任者、明明　祖訓、視若弁髦、而道路無知之人。且直以宰相目之矣。不知大學士非宰相也。大學士之官、胡為而設乎、臣嘗聞之　成祖登極之年、始開　內閣於東角門內、　命編修解縉等七人、居中參預機務、以後漸陞之學士等官、此設大學士之原也、非所謂宰相也、臣嘗以意度之、所謂參機務者、朝夕啟沃。以輔豢　聖德、而時有政事、亦有參議云爾、是故　聖德不明、先責學士而後六卿、　聖政不舉、先責六卿而後學士、其職固有所在矣、今也陽奪其名而陰予之實、部院有所建明、必預先關白、科道有所論列、多承望風指、何者、以票本之權在彼、雖　英明聖斷、一出於　淵衷、而見形疑影、固羣工之所縮頸而不敢與抗者也、而容知其非　祖宗之意哉、且　祖宗之意、其不使大學士加於六卿也、亦昭昭矣、大學士五品爾、如欲加於六卿、則何不崇其階銜也、三楊歷任兩朝、始加兼官至尚書、聞其始加也。亦不過工部尚書。是猶不欲上於六卿也。自後日久。漸忘其初。然亦未聞有見任尚書而後入閣者也。尚書入閣。自丘濬始。聞濬在閣。以禮書兼太子太保。王恕以吏部尚書兼太子太保。恕以巳吏部也。朝班居濬之上。濬以巳閣臣也。欲班恕之上。二臣以此頗不相能。則當時亦不至相壓。若今時之甚。夫既以尚書而入閣。入則不復出。且有票本之權。其勢不得不重。重而不知返。其敝將何所止。夫官以五品則亦當以近其銜者居之、不特解縉諸臣、其後商輅以侍讀、彭韶以修撰、岳正以編修、此其尤著者也、既循資而入、則亦當循資而出、解縉出為參政、固為常例、若胡儼之陞祭酒、非有他也、誠能兼修其法、彼顧品之不甚崇。先歷邊撫有功則召之入閣真善制也惜終不行耳則地雖尊而不敢自肆。知入之將復出。則權雖雄而不敢自固。而人知票本之不繇於彼也。則亦不至縮頸、而不敢與抗。亟返之術、莫要於此、然則閣臣票本、非　祖宗之制乎、曰　祖宗之制也、而非其至者也、臣嘗聞之、　英宗沖年登極、有　詔凡事白於　太后、太后令付內閣議決、閣臣票本始此、然則非　太祖　成祖之至意也、然則其權將誰與、曰惟辟作福、惟辟作威、威福　人君之大柄、將誰予哉、此　面奏請　旨、所以為　祖宗之聖制也曰然則六卿之權、不巳重乎、曰彼此頡頏、不敢相壓、　太祖之訓、葢巳慮之詳矣、葢任六卿。所謂分任而責成者也。任　內閣。所謂偏聽而獨任者也。天下君子小人、嘗相乘除、六卿不能皆君子、以其分任責成而不相壓。有匪人焉。而辨之易矣。閣臣必不皆小人。以其偏聽獨任。而莫敢抗。萬有一焉。而專擅成矣。況　面奏請　旨。則其權常在　朝廷。票之　內閣。則其權屬之　內閣。又且傳逓於　宮闈。又將入於　宮闈。在　內閣治亂半。入　宮闈未有不亂者矣而在　內閣者。入　宮闈之漸也。今不因其在　內閣也。取而還之　朝廷。迨其入於　宮闈也。欲攘臂而奪之。將噬臍矣。曰　今日政事所以不入　宮闈者。正得　內閣為之主持爾、今舉而釋之。　朝廷日親政事可也。萬一有他說焉而　宮闈得之矣。曰與其偏聽一二人。而主持於冥冥之中。孰若分任責成。而主持於昭昭之表乎。臣愚所以過為之慮者。正恐閣臣之不能主持也。曰然則今之閣臣將安置之。曰臣所謂出之者不必盡出也。不以尊官居者、必不盡然也、要之不失其內外賓主之辨可也、要不使加於六卿可也、然既曰任六卿、則人又將以六卿為榮、不必學士矣、夫能使學士不必榮於六卿、則其勢返矣、

皇明經世文編卷四百七十終








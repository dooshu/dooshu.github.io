代寇相公让恩命第一表

臣某言今月七日内降白麻伏奉制命蒙恩授臣依前尚书兵部侍郎同中书门下平章事集贤殿大学士加食邑五百户食实封贰伯户仍赐推忠协谋佐理功臣余如故者宠灵自天战局无地臣某中谢窃以平章庶政调爕大钧镇抚四夷弥纶百度使卿士各任其职隂阳不失其和此宰辅之任也盖位峻公台礼絶羣后故成周论道之际无其人即阙三公之官炎汉责实之秋乏其才即虚丞相之府况今延鸿啓祚睿哲膺期自非命世之贤曷处持衡之地伏念臣识慙宏远学媿淹通比肩诸生谬中太常之第自结明主误承先帝之知擢於等夷置之宥密寻一麾而出守未期岁以来朝复陪三事之班获议万机之政属先皇求理之日实下臣尽瘁之时一心匪石以徒坚衆口烁金而弥甚先朝曲加覆露终示保全止解职於宰司俾分忧於侯阃适偶重熙之运益隆乃眷之人盟津境压於洪河左冯地雄於秦甸至於岐下亦控陇西莫非作翰之邦并荷长人之寄暨言旋於魏阙方厠迹於周行忽进秩於秋卿式剸烦於天邑浩穰为政曾无利刃之可称俯仰从公常惧素餐之兴谤俄总司於邦计已荐革於岁华徒竭诚明莫禆旰?岂谓特颁恩制擢预宰衡况四海具瞻一人注意谋无前筯曷以承三接之顔智类挈缾岂足增九鼎之重谅諠譁之可畏固踧踖之靡遑须沥恳诚乞停宠渥伏望尊号皇帝陛下俯回宏鉴式徇至公申饬有司追寝前诏傥丝纶之命特辍於已行即名器之崇庶无於虚授情非饰让言悉由衷仰渎宸慈期於得请


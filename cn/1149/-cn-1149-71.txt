卷七十一上

<史部,别史类,郝氏续後汉书>

钦定四库全书

续後汉书卷七十一上　　　元　郝经　撰

列传第六十八上

死虐

魏

边让　周不疑　杨修　丁仪【弟廙】　崔琰【许攸娄圭】毛玠　杨俊　鲍勋【父信】　郑小同

谨案边让周不疑传阙

杨修字德祖太尉彪之子也博学有俊才机辩頴悟建安中举孝亷除郎中曹操为丞相署仓曹属主簿时军国多务修总知内外酬置如流无不称当自太子丕以下并结交好临菑侯植以才捷爱幸委意【谨案陈志作来意文选引典略作秉意】投修与修书曰数日不见思子为劳想同之也仆少小好为文章迄今二十有五年矣然今世作者可畧而言也昔仲宣独步於汉南孔璋鹰扬於河朔伟长擅名於青土公干振藻於海隅德琏发迹於北魏足下高视于上京当此之时人人自谓握灵虵之珠家家自谓抱荆山之玉吾王於是设天纲以该之顿八紘以掩之今悉集兹国矣然此数子犹复不能飞骞【谨案陈志作飞翰】絶迹一举千里也以孔璋之才不闲於辞赋而多自谓能与司马长卿同风譬画虎不成反为狗者也前有书嘲之反作论盛道仆赞其文夫锺期不失听於今称之吾亦不能妄叹者畏後世之嗤余也世人作述不能无病仆长好人讥弹其文有不善应时改定昔丁敬礼尝作小文使仆润色之仆自以才不过若人辞不为也敬礼谓仆卿何所疑难文之佳恶吾自得之後世谁相知定吾文者耶吾尝叹此达言以为美谈昔尼父之文辞与人通流至於制春秋游夏之徒乃不能措一辞过此而言不病者吾未之见也盖有南威之容乃可以论於淑媛有龙渊之利乃可以议於断割刘季绪才不能逮於作者而好诋诃文章掎摭利病昔田巴毁五帝罪三王呰五霸於稷下一旦而服千人鲁连一说使终身杜口刘生之辩未若田氏今之仲连求之不难可无叹息乎人各有好尚兰?荪蕙之芳衆人所好而海畔有逐臭之夫咸池六茎之发衆人所共乐而墨翟有非之之论岂可同哉今往仆少小所着辞赋一通相与夫街谈巷说必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执戟之臣耳犹称壮夫不为也吾虽薄德位为藩侯犹庶几戮力上国流惠下民建永世之业流金石之功岂徒以翰墨为勲绩辞赋为君子哉若吾志未果吾道不行则将采庶官之实録辩时俗之得失定仁义之衷成一家之言虽未能藏之於名山将以传之於同好非要之皓首岂今日之论乎其言之不惭恃惠子之知我也明早相迎书不尽怀修荅牋曰不侍数日若弥年载岂独爱顾之隆使系仰之情深邪损辱来命蔚矣其文诵读反覆虽讽雅颂不复过也若仲宣之擅江表陈氏之跨冀域徐刘之显青豫应生之发魏国斯皆然矣至如修者听采风声仰德不暇自【谨案自与文选合陈志作目】周章於省览何惶骇於高视哉伏惟君侯少长贵盛体发旦之质有圣善之教远近观者徒谓能宣昭懿德光赞大业而已不能复兼览传记留思文章今乃含王超陈度越数子观者骇视而拭目听者倾首而耸耳非夫体通性达受之自然其谁能至於此乎又尝亲见执事握牍持笔有所造作若成诵在心借书於手曾不斯须少留思虑仲尼日月无得踰焉修之仰望有如此矣是以对鶡而辞作暑赋弥日而不献见西施之容归憎其貌者也伏想执事不知其然猥受顾赐教使刋定春秋之成莫能损益吕氏淮南字值千金然而弟子钳口市人拱手者圣贤卓荦固所以殊絶凡庸也【原注史记吕不韦使其客人人着所闻集论以为八览六论十二纪二十余万言以为备天地万物古今之事号曰吕氏春秋布咸阳市门县千金其上延诸侯游士宾客有能增损一字者予千金　桓子新论淮南王聘天下辩士以着篇章书成皆布之都市县置千金以延示衆士而莫能冇变易者乃其事约艳体其而言微也】今之赋颂古诗之流不更孔公风雅无别尔修家子云老不晓事强着一书悔其少作若此仲山周旦之徒则皆有愆乎君侯忘圣贤之显迹述鄙宗之过言切以为未之思也若乃不忘经国之大美流千载之英声铭功景锺书名竹帛此自雅量素所蓄也岂与文章相妨害哉辄受所惠切备蒙瞍诵歌而已敢忘惠施以忝庄氏季绪琐琐何足以云操平汉中欲遂攻昭烈而不得进欲守之又难护军不知进止操出教惟曰鸡肋而已外曹莫能晓修独曰夫鸡肋食之则无所得弃之则如可惜公归决矣乃令外白稍严操於是囬师初邯郸淳作孝女曹娥碑蔡邕题八字曰黄绢幼妇外孙齑臼谓修曰勿言待吾思之行三十里令修言其义修曰黄绢色丝絶字幼妇少女妙字外孙女子好字齎臼受辛辞字操曰一如吾意有智无智校三十里操素忌修於是积前後事深衔修及操欲立世子修与丁仪丁廙称临菑侯植之才劝操立之崔琰贾翊等谏乃止五官将丕患之以车载废簏内朝歌长吴质与之谋修以白操操未及推验丕惧告质质曰无害也明日复以簏载绢以入修复白之推验无人操由是疑焉其後植以骄纵见疎而植故连缀修不止修以不敢自絶每当就植虑事有关忖度操意豫作答教十余敕门下教出随所问答之於是教裁出答已入如是者三操怪其捷亷之知状操又以修袁术之甥恶之乃以修前後漏泄言教交关诸侯杀之修临死谓人曰我固知死之晚其意以为坐植也修死百余日而操卒丕立黜植而杀其党丁仪丁廙使操不杀修丕亦杀之矣修所着赋颂碑赞诗哀辞表记书凡十五篇修子嚣嚣子凖皆知名晋世【原注刘攽曰按杨氏冇两族赤泉氏从木子云自叙其受氏从才而杨修称家子云又似震族亦是扬氏不知文士聊如此云其亦实然也今书中华隂之族从木从才相半未知所从学者辩之】

丁仪字正礼沛国人也父冲宿与曹操亲善从车驾东还与曹操书曰足下常有匡佐之志今其时矣时张杨适还河内操得书乃引军迎天子东诣许以冲为司隶校尉与诸将饮酒醉烂膓死操常德冲闻其子仪为令士欲以爱女妻之以问五官将丕丕曰女子观貌而正礼目不便女必不悦不如与伏波子楙操从之寻辟仪为掾与论议嘉其才曰丁掾好士也即使其两目盲尚当与女何况但眇耶吾儿误我时仪亦恨不得尚公主而与临菑侯植亲善数称其才操既欲立植而仪又赞之逼大臣正议遂已及丕立欲治仪罪转为右刺奸掾欲仪自裁而仪不能乃对中领军夏侯尚叩头求哀尚为流涕而不能救後因事收付狱杀之廙字敬礼有才学初辟公府建安中为黄门侍郎廙常从容谓操曰临菑侯天性仁孝发於自然而聪明特达博学渊识文章絶伦天下贤士君子皆愿从游而为之死实天所以锺福於大魏而永授无穷之祚也以劝动操操曰植吾爱之安能若卿言吾欲立之为嗣何如廙曰此国家之所以兴衰天下之所以存亡非愚劣所敢与及廙闻知臣莫若君知子莫若父至於君不论明闇父不问贤愚而能常知其臣子者何盖相知非一事一物相亲非一旦一夕也况明公加之圣哲发命吐言可谓上应天命下合人心得之於须臾垂之於万世者也廙不避斧钺之诛敢不尽言操深纳之及丕立并其男口皆杀之谨案目録此下有崔琰传今阙止存许攸娄圭二篇

许攸字子远少与袁绍及曹操善初平中随绍在冀州尝为谋议官渡之役谏绍勿与操相攻绍自以强盛必欲极其兵势又屡献计策不用俄而其家犯法欲收攸攸乃亡诣操进计攻绍绍破走及得冀州攸有功焉攸自恃勲旧时与操相戏每在席不自限齐至呼操小字曰某甲卿非我不得冀州也操笑曰汝言是也然内嫌之其後出行从邺东门顾谓左右曰此家非得我则不得出此门也有人白者遂收杀之娄圭字子伯少与曹操有旧圭有大志常叹曰男儿居世会当得数万兵千匹骑着後尔侪辈笑之後坐臧亡命被系当死踰狱出捕者追之圭乃变服如助捕者吏不能觉得免会义兵起圭亦会衆於荆州北界与刘表相依後归操操以为大将军不典兵与议军国大计刘表卒操向荆州表子琮降以节迎操诸将皆疑诈操以问圭圭曰天下扰攘各贪王命以自重今以节来是必至诚操以为然遂进兵入荆州甚被宠秩家累千金操曰娄子伯富乐於孤但势不如尔从破马超等圭功为多操叹曰子伯之计孤不及也後操从诸子出游圭与南郡习授同载授曰父子如此何其快也圭曰居世间当自为之而观他人乎授乃白之遂见诛

毛玠字孝先陈留平丘人也少为县吏以清公称将避乱荆州未至闻刘表政令不明遂往鲁阳【谨案陈志作住鲁阳通志作往与此合】曹操临兖州辟为治中从事玠语操曰今天下分崩国主迁移生民废业饥馑流亡公家无经岁之储百姓无安固之志难以持久袁绍刘表虽士民衆强皆无经远之虑未有树基建本者也夫兵义者胜守位以财宜奉天子以令不臣修耕植以蓄军资如此则霸王之业可成也操敬纳其言转幕府功曹操为司空丞相玠尝为东曹掾与崔琰并典选举其所举用皆清正之士虽於时有盛名而行不由本者终莫得进务以俭率人由是天下之士莫不以亷节自励虽贵宠之臣舆服不敢过度操叹曰用人如此使天下人自治吾复何为哉曹丕为五官将自诣玠属所亲玠答曰老臣以能守职幸得免戾今所说人非迁次不敢奉命大军还邺议所并省玠请谒不行时人惮之咸欲省东曹乃共白曰旧西曹为上东曹为次宜省东操知其情令曰日出於东月盛於东凡人言方亦复先东何以省东曹遂省西曹初操平柳城班所获器物特以素屏风素凭几赐玠曰君有古人之风故赐君古人之服玠居显位常布衣蔬食抚育孤兄子甚笃赏赐振施贫族家无所余迁右军师魏国初建为尚书仆射复典选举玠雅亮公方在官清恪拔贞实斥华伪进逊行抑阿党诸宰守治民功绩不着而私贮丰足者皆免黜停废久不选用於时四海翕然莫不励行至乃长吏还者垢面羸衣常乘柴车军吏入府朝服徒行人拟壶飡之洁家象濯缨之操贵者无秽欲之累贱者絶奸货之求吏洁於上俗移乎下时太子未定而临菑侯植有宠玠密谏曰近者袁绍以嫡庶不分覆宗灭国废立大事非所宜闻後羣僚会玠起更衣操目指曰此古所谓国之司直我之周昌也【原注汉书周昌为人强力敢直言高帝欲废太子而立戚姬子如意为太子昌廷争之强上问其说昌为人吃又盛怒曰臣不能言心知其不可陛下欲废太子臣期期不奉诏】崔琰既死玠内不悦後有白玠者出见黥面反者其妻子没为官奴婢玠言曰使天不雨者盖此也操大怒收玠付狱大理锺繇诘玠曰自古圣帝明王罪及妻子书云左不共左右不共右予则孥戮女司寇之职男子入於罪隶女子入于舂槀汉律罪人妻子没为奴婢黥面汉法所行黥墨之刑存於古典今真奴婢祖先有罪虽历百世犹有黥面供官一以寛良民之命二以宥并罪之辜此何以负於神明之意而当致旱按典谋急恒寒若舒恒焕若寛则亢阳所以为旱玠之吐言以为寛耶以为急也急当隂霖何以反旱成汤圣世野无生草周宣令主旱魃为虐亢旱以来积三十年归咎黥面为相值不卫人伐邢师兴而雨【原注左氏传卫人伐邢以报莬圃之役於是卫大旱卜有事於山川不吉甯庄子曰昔周饥克殷而年丰今邢方无道诸侯无伯天其或者欲使卫讨邢乎从之师兴而雨】罪恶无徵何以应天玠讥谤之言流於下民不悦之声上闻圣听玠之吐言势不独语时见黥面凡为几人黥面奴婢所识知耶何缘得见对之叹言时以语谁见答云何以何日月於何处所事已发露不得隐欺其以状对玠曰臣闻萧生饮药困於石显【原注汉书弘恭石显久典枢机萧望之以为中书政本宜以贤明之选自武帝游宴後庭故用宦者非国旧制又逹古不近刑人之议白欲更置士人繇是大与恭显忤於是奏望之朋党诏置廷尉望之子散骑中郎乃上书讼之恭显知望之素高节不绌辱建白望之不悔过服罪教子上书归非於上发执金吾车骑围其第望之饮鸩自杀　陈志作萧生缢死误故更饮药】贾子放外谗在绦灌白起赐劒於杜邮晁错致诛於东市伍员絶命於吴都斯数子者或妬其前或害其後臣垂龆执简累勤取官职在机近人事所窜属臣以私无势不絶语臣以寃无细不理人情淫利为法所禁法禁於利势能害之青蝇横生为臣作谤谤臣之人势不在他昔王叔陈生争正王廷宣子平理命举其契【原注左氏传王叔陈生与伯舆争政王右伯舆王叔陈生怒而出奔及河王复之杀史狡以说焉不入遂处之晋侯使士匈平王室王叔与伯舆讼焉王叔之宰与伯舆之大夫瑕禽坐狱於王庭士匄听之曰天子所右寡君亦右之所左亦左之使王叔氏与伯舆合要王叔不能举其契王叔奔晋】是非有宜曲直有所春秋嘉焉是以书之臣不言此无有时人说臣此言必有徵要乞蒙宣子之辩而求王叔之对若臣以曲闻即刑之日方之安驷之赠赐劒之来此之重赏之惠谨以状对时桓阶和洽进言救玠玠遂免黜卒于家【原注孙盛曰魏武於是失政刑矣易称明折庶狱传冇举直错枉庶狱明则国无怨民枉直当则明无不服未有徵青蝇之浮声信浸润之谮诉可以允厘四海惟清缉熙者也昔者汉高狱萧何出复相之玠之一责永见摈放二主量度岂不殊哉】操赐棺器钱帛拜子机郎中

谨案目録此下有杨俊传今阙

鲍勋字叔业泰山平阳人汉司隶校尉鲍宣九世孙也宣後有从上党徙泰山者遂家焉勋祖丹官至少府侍中父信寛厚爱人沈毅有志节灵帝时为骑都尉大将军何进遣东募兵得千余人还到城臯而进已遇害信至京师董卓亦始到信知卓必为乱劝袁绍袭卓绍畏卓不敢发信乃引军还乡里收兵二万骑七百辎重五千余乘是岁曹操亦起兵於已吾信与弟韬以兵应操操与袁绍表信行破虏将军韬禆将军时绍衆最盛豪杰多向之信独谓操曰夫畧不世出能总英雄以拨乱反正者君也苟非其人虽强必毙君殆天之所啓遂深自结纳操亦亲异焉汴水之败信被创韬在陈战亡绍刼夺韩馥位遂据冀州信言于操曰奸臣乘衅荡覆王室英雄奋节天下响应者义也今绍为盟主因权专利将自生乱是复有一卓也若抑之则力不能制祗以构难又何能济且可规大河之南以待其变操善之操为东郡太守表信为济北相会黄巾大衆入州界兖州刺史刘岱欲与战信谏曰今贼衆百万百姓皆震恐士卒无鬭志不可敌也然贼军无辎重惟以钞畧为资今不若畜士衆之力先为固守彼欲战不得攻又不能其势必离散然後选精锐据要害击之可破也岱不从遂与战果为所杀操以贼恃胜而骄欲设奇兵挑击之于夀张先与信出行战地而卒与贼遇信殊死战以救操得溃围出信遂战没时年四十一信虽遭乱起兵家本儒素治身至俭而厚养将士居无余财士以此归之操购求其丧不得乃刻木如信状祭而哭焉二子劭勋勋清白有高节劭有父风建安十七年操追録信功表封勋兄劭新都亭侯【原注魏书劭有父风太祖嘉之加拜骑都尉使持节劭薨子融嗣】辟勋丞相掾【原注魏书勲清白有高节知名于世】二十二年立子丕为太子以勋为中庶子徙黄门侍郎出为魏郡西部都尉丕郭夫人弟为曲周县吏断盗官布法应弃市操时在谯丕留邺数手书为之请罪勋不敢擅纵具列上勋前在东宫守正不挠丕固不悦及此恚望滋甚会郡界休兵有失期者密敕中尉奏免勋官久之拜侍御史延康元年操卒丕立勋以驸马都尉兼侍中丕篡代勋每陈今之所急惟在军农寛惠百姓台榭苑囿宜以为後丕将出猎勋停车上疏曰臣闻五帝三王靡不明本立教以孝治天下陛下仁圣恻隐有同古烈臣冀当继踪前代令万世可则也如何在谅闇之中修驰骋之事乎臣冒死以闻惟陛下察焉丕手毁其表而竞行猎中道顿息问侍臣曰猎之为乐何如八音也侍中刘晔对曰猎胜于乐勋抗辞曰夫乐上通神明下和人理隆治致化万邦咸乂故移风易俗莫善於乐况猎暴华盖于原野伤生育之至理栉风沐雨不以时隙哉昔鲁隐观鱼于棠春秋讥之虽陛下以为务愚臣所不愿因奏刘晔佞谀不忠阿顺陛下过戏之言昔梁丘据取媚於遄台晔之谓也【原注左氏传齐侯至自田晏子侍于遄台子犹驰而造焉公曰惟据与我和夫晏子对曰据亦同也焉得为和公曰和与同异乎对曰异和如羮焉水火醢醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可据亦曰可君所谓否据亦曰否若以水济水孰能食之若琴瑟之专一谁能听之同之不可也如是】请有司议罪以清皇朝丕怒作色罢还即出勋为右中郎将黄初四年尚书令陈羣仆射司马懿并举勋为宫正宫正即御史中丞也帝不得已而用之百僚严惮罔不肃然六年秋丕欲伐吴羣臣大议勋面谏曰王师屡征而未有所克者盖以吴蜀唇齿相依凭阻山水有难拔之势故也往年龙舟飘荡隔在南岸圣躬蹈危臣下破胆此时宗庙几至倾覆为百世之戒今又劳兵袭远日费千金中国虚耗令黠虏玩威臣切以为不可丕益忿之左迁勋为治书执法丕从夀春还屯陈留郡界太守孙邕见出过勋时营垒未成但立标埒邕邪行不从正道军营令史刘曜欲推之勋以堑垒未成解止不举军还雒阳曜有罪勋奏绌遣而曜密表勋和解邕事诏曰勋指鹿作马收付廷尉廷尉法议正刑五岁三官駮依律罚金二斤丕大怒曰勋无活分而汝等敢纵之收三官巳下付刺奸当令十鼠同穴太尉锺繇司徒华歆镇军大将军陈羣侍中辛毘尚书卫臻守廷尉高柔并表勋父信有功于太祖求请勋罪丕不许遂诛勋勋内行既修亷而能施死之日家无余财後二旬丕亦卒莫不为勋叹恨

谨案此卷鲍勋以上诸人议俱阙

郑小同汉大司农玄之孙也父益恩北海太守孔融举孝亷黄巾围融死之小同其遗腹子也丁卯日生而玄以丁卯岁生有文在其手曰玄【谨案後汉书郑玄传云玄以其手文似已】故名曰小同取春秋子同生之义也【原注左氏传桓公六年子同生公曰是其生也与吾同物命之曰同】及长尽传玄学为钜儒教授乡里曹丕徵为郎中称疾不起曹叡立太尉华歆表曰臣闻励俗宣化莫先於表善班禄叙爵莫美於显能是以楚人思子文之治复命其胤汉室嘉江公之德用显其世【原注左氏传楚灭若敖氏其孙箴尹克黄使於齐还及宋闻其乱其人曰不可以入矣箴尹曰弃君之命独谁受之君天也天可逃乎遂归复命而自拘於司败王思子文之治国也曰子文无後何以劝善使复其所改命曰生　汉书瑕丘江公受谷梁春秋及诗於鲁申公传子至孙为博士宣帝即位闻卫太子好谷梁春秋徵江公孙为博士】伏见故汉司农北海郑玄当时之学名冠华夏为世儒宗文皇帝旌録先贤拜玄适孙小同以为郎中长假在家小同年踰三十少有令质学综六经行着乡邑海岱之人莫不嘉其自然美其器量亦其所履有质直不渝之性然而恪?静默色养其亲不治可见之美不竞人间之名斯诚清时所宜式叙前後明诏所斟酌而求也臣老病委顿无益视听谨具以闻於是徵为侍中赐爵关内侯甘露中曹髦行养老礼诏以王祥为三老小同为五更後以事诣司马昭昭有密疏未之屏也如厠还谓小同曰卿见吾疏乎对曰弗见也昭曰宁我负卿无卿负我遂鸩杀之

议曰小同以硕儒重德若介然知止则果同夫祖矣方盗憎主人乃珥貂佩劒备顾问管喉舌位通侯岿然为国老触忤险几不得其死视康成之雍容进退不汚袁董卒全其高而考其终则大不同矣初曹操杀吕伯奢家八人曰宁我负人无人负我及昭之害小同乃曰宁我负卿无卿负我隂贼狠忍知有一我不复有天地人物贼臣簒子用心皆出一律其亦不仁甚矣唐陆贽曰曰无我负人宁人负我克已自反休休有容易曹马为顔闵特一念反覆之间尔夫子之道忠恕而已大哉曾子之言







卷七十一下

钦定四库全书

续後汉书卷七十一下　　　元　郝经　撰

列传第六十八下

死虐

吴

高岱　于吉　盛宪　沈友　张休　吾粲朱据　王蕃　楼玄　贺邵【子循】　韦曜

华核　邵畴　张尚

高岱字孔文吴郡人也性聪达轻财贵义甄英拔奇取於未显所友八人者皆一世之杰太守盛宪以为上计举孝亷许贡来领郡欲害宪岱将宪避难於许昭家求救於陶谦谦未即救岱憔悴泣血水浆不入口谦感其忠壮许为出军以书与贡岱得谦书还而贡已囚其母吴人皆危惧谓往必见害岱曰在君则为君且母在牢狱义当必往若得见事自当解遂诣贡通书贡即与相见岱才辞敏捷屈为陈谢贡遽出其母岱语友人张允沈?【原注音旻】令豫具船谓贡必悔当复来追出便将母乘船易道而逃贡果遣人追之令追者若及於船便杀之已过江则止其人与岱错道遂免乃隐於余姚孙策定会稽使会稽丞陆昭逆之策虚已候焉闻其善左氏春秋欲从讲读或谓策曰高岱以将军但英武而已素无文学若与论传而云不知者则某言符矣又谓岱曰孙将军为人恶胜已者若问当言不知乃合意尔如遂辩议则必危殆岱以为然及与论传辄云不知策果怒以为轻已乃囚之其亲友及州人皆露坐为请策登楼望见数里中填满恶其得衆遂杀之时年三十余

谨案目録此下有于吉传今阙

盛宪字孝章会稽人也品量雅伟举孝亷补尚书郎稍迁吴郡太守许贡代之因还会稽孙策平定吴会诛其英豪宪素有高名策深忌之未及害宪而卒孙权统业尤恶宪初宪与少府孔融善融忧其不免乃与曹操书曰岁月不居时节如流五十之年忽焉已至公为始满融又过二海内知识零落殆尽惟有会稽盛孝章尚存其人困於孙氏妻孥湮没单孑独立孤危愁苦若使忧能伤人此子不得永年矣春秋传曰诸侯有相灭亡者桓公不能救则桓公耻之【原注公羊传邢亡孰亡之盖狄灭也曷为不言盖狄灭之为柦公讳也曷为为桓公讳上无天子下无方伯诸侯有相灭亡者桓公不能救则桓公耻之】今孝章实丈夫之雄也天下谈士依以扬声而身不免於幽絷命不期於旦夕吾祖不当复论损益之友而朱穆所以絶交也公诚能驰一介之使加咫尺之书则孝章可致友道可弘矣今之少年善谤前辈或能讥评孝章要为天下大名九牧之人所共称叹燕君市骏马之骨非欲以骋道里乃当以招絶足也【原注战国策郭隗谓燕昭王曰臣闻古之人君有市千里马者三年而不得於是遣使者賫千金之货将市於他国未至而千里之马已死使者以五百金买死马之骨以归其君大怒曰所求者本不市死马何故捐金市死马乎将诛之使者对曰死者尚市之况生者乎天下必知吾君之好也马将至矣於是期年而千里马至者三焉】惟公匡复汉室宗社将絶又能正之正之之术实须得贤珠玉无胫而自至者以人好之也况贤者之有足乎【原注韩诗外传盖胥谓晋平公曰珠出於海玉出於山无足而至者好之也士有足而不至者君不好也】昭王筑台以尊郭隗隗虽小才而逢大遇竟能发明主之至心故乐毅自魏往剧辛自赵往邹衍自齐往向使郭隗倒悬而不解临难而王不拯则士亦将高翔远引莫有北首燕路者矣凡所称引自公所知而复有云者欲公崇笃斯义因表不悉由是徵为骑都尉制命未至果为权所害子匡奔魏位至征东司马

沈友字子正吴郡人也年十一华歆行覧风俗见而异之因呼曰沈郎可登车语乎友逡巡却曰君子讲好会宴以礼今仁义陵迟圣道崩坏先生衔命将以弘阐教化整齐风俗而轻脱威仪犹负薪救火无乃更崇其炽乎歆慙曰自桓灵以来虽多英彦未有幼童若此者弱冠博学无不贯综善属文仍喜武事注孙子兵法又辩给所至人皆默然莫与为对咸称其笔舌刀为三妙【原注苏州志辩於口时称其笔舌与刀三者皆妙过绝於人】权以礼聘之既至论王霸之略当时之务因陈宜并取荆州权纳之正色危言风采峻厉大迕庸臣遂诬以谋反权亦忌其英迈谓终不为已用【原注苏州志正色立朝为庸臣所谮权亦疑其不为已害之】一日大会羣僚友有所是非权令人扶出谓曰人言卿反友知不免乃曰主上在许有无君之心者可谓非反乎遂杀之年二十九

张休字叔嗣辅吴将军昭次子也弱冠与诸葛恪顾谭等俱为太子登僚友以汉书授登休为人解达指摘文义分别事物并有条章登甚敬之从中庶子转为右弼都尉权尝游猎迨暮乃归休上疏谏戒权大善之以示昭及登卒後为侍中拜羽林都督平三典军事迁扬武将军为鲁王霸友党所谮与顾谭承俱以芍陂论功事休承与典军陈恂通情诈增其伐并徙交州中书令孙弘佞伪险詖【原注吴録弘会稽人】休素所忿弘因是谮诉下诏赐休死时年四十一

谨案目録此下有吾粲朱据传今阙

议曰策翻蜚江表民未见德而惟戮是闻谓吉惑衆则犹有辞岱何为哉毙于贡客而镜中见吉鬼诛之也孙权有偏霸之略统驭之术惜乎无君人之度也张昭顾命遗老至使土门终於散地虞翻以触忤摈陆绩以直道黜终身不复客死南徼盛宪沈友一时名流猜阻不释而竟诛之张休吾粲朱据皆以忠谏蔽於谗慝获罪陨身睚眦险狠无以异操士生兹时不能高飞远举而蹈其祸何不幸欤

王蕃字永元庐江人也博覧多闻兼通术艺始为尚书郎去官孙休即位与贺邵薛莹虞泛俱为散骑中常侍皆加驸马都尉时论清之遣使至汉汉人称焉还为夏口监军孙皓立复入为常侍与万彧同官彧与皓有旧俗士挟侵谓蕃自轻【谨案俗士二句通志作挟主自尊谓蕃轻巳语较明晰】又中书丞陈声皓之嬖臣数谮毁蕃蕃体气高亮不能承顔顺指时或迕意积以见责甘露二年丁忠使晋还皓大会羣臣蕃沉醉顿伏皓疑而不悦轝蕃出外顷之请还酒亦不解蕃性有威严行止自若皓大怒呵左右於殿下斩之卫将军滕牧征西将军留平请不能得皓出登来山使亲近将掷蕃首作虎跳狼争咋啮之首皆碎坏【原注江表传皓用巫史之言谓建业宫不利乃西巡武昌仍有还都之意恐羣臣不从乃大请会赐将吏问蕃射不主皮为力不同科其义云何蕃思惟未荅即於殿上斩蕃出登来山使亲近将跳蕃首作虎跳狼争咋啮之头皆碎坏欲以示威使衆不敢犯也此与本传不同吴録皓每於会因酒酣辄今侍臣嘲谑公卿以为笑乐万彧既为左丞相蕃嘲彧曰鱼潜於渊出水喣沫何则物有本性不可横处非分也彧出自溪谷羊质虎皮虚受光赫之宠跨越三九之位犬马犹能识养将何以报厚施乎彧曰唐虞之朝无谬举之才造父之门无驽蹇之质蕃上诬明选下讪桢干亦何伤於日月适见其不知量尔裴松之曰按本传云丁忠使晋还皓为大会於会中杀蕃检忠从北还在此年之春彧时尚未为丞相至秋乃为相尔吴録所言为乖互不同】丞相陆凯上疏曰常侍王蕃黄中通理知天知物处朝忠蹇斯社稷之重镇大吴之龙逢也昔事景皇纳言左右景皇钦嘉叹为异伦而陛下忿其苦辞恶其直对枭之殿堂尸骸暴弃邦内伤心有识悲悼其痛蕃如此蕃死时年三十九皓徙蕃家属广州二弟着延皆佳士郭马起事不为马用见害

谨案目録此下有楼玄贺邵韦曜传今阙

华核字永先吴郡武进人也始为上虞尉典农都尉以文学入为秘府郎迁中书丞汉为魏所并核诣宫门发表曰间闻贼衆蚁聚西境西境艰险【谨案陈志作报险误】谓当无虞定闻陆抗表至成都不守臣主播越社稷倾覆昔卫为狄所灭而桓公存之【原注左氏传狄人伐卫懿公及狄人战于荣泽卫师败绩遂灭卫立戴公以庐于曹齐侯使公子无亏帅车三百乘甲士三千人以戍曹僖之元年齐桓公迁邢于夷仪二年封卫于楚丘邢迁如归卫国忘亡】今道里长远不可救振失委附之土弃贡献之国臣以草芥窃怀不寜陛下圣仁恩泽远抚卒闻如此必垂哀悼臣不胜忡怅之情谨拜表以闻孙皓即位封徐陵亭侯宝鼎二年皓更营新宫制度弘广饰以金玉所费甚多是时盛夏兴工农守并废核上疏谏曰臣闻汉文之世九州晏然秦民喜去惨毒之苛政归刘氏之寛仁省役约法与之更始分王子弟以藩汉室当此之时皆以为泰山之安无穷之基也至於贾谊独以为可痛哭及流涕者三可为长叹息者六乃曰当今之势何异抱火於积薪之下而寝其上火未及然而谓之安其後变乱皆如其言臣虽下愚不识大伦窃以曩时之事揆今之势谊云复数年间诸王方刚汉之傅相称疾罢归欲以此为治虽尧舜不能安今大敌据九州之地有大半之衆习攻战之余术乘戎马之旧势欲与中国争相吞之计其犹楚汉势不两立非徒汉之诸王淮南济北而已谊之所欲痛哭比今为缓抱火卧薪之喻於今而急大皇帝览前代之如彼察今势之如此故广开农桑之业积不訾之储恤民重役务养战士是以大小感恩各思竭命期运未至早弃万国自是之後强臣专政上诡天时下违衆议忘安存之本邀一时之利数兴军旅倾竭府藏兵劳民困无时获安今之存者乃创夷之遗衆哀苦之余民尔遂使军资空匮仓廪不实布帛之赐寒暑不周重以失业家户不赡而北积谷养民专心东向无复他警蜀为西藩土地险固加承前主统御之术谓其守御足以长久不图一朝奄至倾覆唇亡齿寒古人所惧交州诸郡国之南土交趾九真二郡已没日南孤危存亡难保合浦以北民皆提动因连避役多有离畔而备戍减少威镇转轻常恐呼吸复有变故昔海虏窥窬东县多得离民地习海行狃於往年钞盗无日今胷背有嫌首尾多难乃国朝之厄会也诚宜住建立之役先备豫之计勉垦殖之业为饥乏之救惟恐农时将过东作向晚有事之日整严未办若舍此急尽力功作卒有风尘之变当委版筑之役应烽燧之急驱怨苦之衆赴白刃之难此乃大敌所因为资也如但固守旷日持久则军粮必乏不待接刃而战士已困矣昔太戊之时桑榖生庭惧而修德怪消殷兴荧惑守心宋以为灾景公下从瞽史之言而荧惑退舍景公延年夫修德於身而感异类言发於口而通神明臣以愚蔽误忝近署不能翼宣仁泽以感灵只仰慙俯愧无所投处退伏思惟荧惑桑榖之异天示二主至於他余锱介之妖近是门庭小神所为验之天地无有他变而徵祥符瑞前後屡臻明珠既觌白雀继见万亿之祚实灵所挺以九域为宅天下为家不与编户之民转徙同也又今之宫室先帝所营卜土立基非为不祥又扬市土地与宫相接若大功毕竟舆驾迁往门行之神皆当转移犹恐长久未必胜旧屡迁不可留则有嫌此乃愚臣所以夙夜为忧灼也臣省月令季夏之月不可以兴土功不可以会诸侯不可以起兵动衆举大事必有大殃今虽诸侯不会诸侯之军与会无异六月戊巳土行正王既不可犯加又农月时不可失昔鲁隐公夏城中丘春秋书之垂为後戒今筑宫为长世之洪基而犯天地之大禁袭春秋之所书废敬授之上务臣以愚管窃所未安又恐所召离民或有不至讨之则废役兴事不讨则日月滋慢若悉并到大衆聚会希无疾病且人心安则念善苦则怨叛江南精兵北土所难欲以十卒当东一人天下未定深可忧惜之如此宫成死叛五千则北军之衆更增五万若到万人则倍益十万病者有死亡之损叛者传不善之语此乃大敌所欢喜也今当角力中原以定强弱正於际会彼益我损加以劳困此乃雄夫智士所以深忧臣闻先王治国无三年之储曰国非其国安宁之世戒备如此况敌强大而忽农忘畜今虽颇种植间者大水沉没其余存者当须耘获而长吏怖期上方诸郡身涉山林尽力伐材废农弃务士民妻孥羸小垦殖又薄若有水旱则永无所获州郡见米当待有事冗食之衆仰官供济若上下空乏运漕不供而北敌犯疆使周召更生良平复出不能为陛下计明矣臣闻君明者臣忠主圣者臣直是以慺慺昧犯天威乞垂哀省书奏皓不纳後迁东观令领右国史核上疏辞让皓答曰得表以东观儒林之府当讲校文义处定疑难汉时皆名学硕儒乃任其职乞更选英贤闻之以卿研精坟典博覧多闻可谓悦礼乐敦诗书者也当飞翰骋藻光赞时事以越扬班张蔡之畴恠乃谦光厚自菲薄宜勉修所职以迈先贤勿复纷纷时仓廪无储世俗滋侈核上疏曰今寇虏充斥征伐未已居无积年之储出无应敌之畜此乃有国者所宜深忧也夫财谷所生当出於民趋时务农国之上急而都下诸官所掌别异各自下调不计民力辄与近期长吏畏罪昼夜催民委舍佃事遑赴会日定送到都或藴积不用而徒使百姓消力失时到秋收月督其限入夺其播殖之时而责其今年之税如有逋悬则籍没财物故家户贫困衣食不足宜暂息衆役专心农桑古人称一夫不耕或受其饥一女不织或受其寒是以先王治国惟农是务军兴以来已向百载农人废南亩之务女工停机杼之业推此揆之则蔬食而长饥薄衣而履冰者固不少矣臣闻主之所求於民者二民之所望於主者三二谓求其为已劳也求其为已死也三谓饥者能食之劳者能息之有功者能赏之民以致其二事而主失其三望者则怨生而功不建今帑藏不实民劳役猥主之二求已备民之三望未报且饥者不待美馔而後饱寒者不俟狐貉而後温为味【谨案通志作滋味】者口之奇文绣者身之饰也今事多而役繁民贫而俗奢百工作无用之器妇人为绮靡之饰不勤麻枲并绣文黼黻转相仿效耻独无有兵民之家犹复逐俗内无儋石之储而出有绫绮之服至於富贾商贩之家重以金银奢恣尤甚天下未平百姓不赡宜一生民之原丰谷帛之业而弃功於浮华之巧妨日於侈靡之事上无尊卑等级之差下有耗财费力之损今吏士之家少无子女多者三四少者一二通令户有一女十万家则十万人人绩织一岁一束则十万束矣使四疆之内同心戮力数年之间布帛必积恣民五色惟所服用但禁绮绣无益之饰且美貌者不待华采以崇好艳姿者不待文绮以致爱五采之饰足以丽矣若极粉黛穷盛服未必无丑妇废华采去文绣未必无美人也若实如论有之无益废之无损者何爱而不暂禁以充府藏之急乎此救乏之上务富国之本业也使管晏复生无以易此汉之文景承平继统天下以定四方无虞犹以雕文之妨农事锦绣之害女工开富国之利杜饥寒之本况今六合分乖豺狼充路兵不离疆甲不解带而可以不广生财之原充府藏之积哉皓以核年老敇令草表核不敢又勅作草文停立待之核为文曰咨核小臣草芥凡庸遭眷値圣受恩特隆越从朽壤蝉蜕朝中熙光紫闼青璅是凭毖挹清露沐浴凯风效无丝?负阙山崇滋润含垢恩贷累重秽质被荣局命得融欲报罔极委之皇穹圣恩雨注哀弃其尤猥命草对润被下愚不敢违敕惧速罪诛冒承诏命魂逝形留核前後陈便宜及贡荐良能解释罪过书百余上皆有补益天册元年以微谴免数岁卒核所论事章疏咸传於世邵畴字温伯会稽人也敦尚气节不为诡随太守郭诞辟为功曹凤皇三年会稽妖言章安侯奋当为天子临海太守奚熙与诞书非论国政诞白熙书不白妖言下郡收诞诞惶恐无以自明畴进曰畴今自在明府何忧遂诣吏自列云不白妖言事由於已非府君罪吏上畴辞皓怒甚畴虑诞卒不免遂自杀以证之临亡置辞曰畴生长边陲不闲教道得以门资厠身本郡踰越侪类位极朝右不能赞扬盛化养之以福今妖讹横兴干国乱纪畴以噂????之语本非事实虽家诵人咏不足有累天下重器而匹夫横议疾其丑声不忍闻见欲含垢藏疾不彰之翰笔镇躁归静使之自息愚心勤勤每执斯旨故诞屈其所是默以见从此之为愆实由於畴谨不敢逃死归罪有司惟乞天鉴特垂清察吏收畴丧得辞以闻皓乃免诞大刑送付建安作船畴死时年四十皓嘉畴节义诏郡县图形庙堂奚熙初以佞幸於皓为中书郎谮宛陵令贺惠惠邵弟也遣使者徐粲讯治熙又谮粲顾护不即决断皓遣使就宛陵斩粲收惠付狱会赦得免

张尚紘之孙玄之子也有俊才孙皓时为侍郎以辩捷见知擢为侍中中书令皓尝问诗云泛彼柏舟惟柏中舟乎尚对曰诗言桧楫松舟则松亦中舟也又问鸟之大者惟鹤小者惟雀乎尚对曰大者有秃鶖小者有鹪鹩皓性忌胜已而尚谈论每出其表深以致恨皓使尚鼓琴尚对曰素不能敕使学之後侍宴之次说琴之精妙尚因言晋平公使师旷作清角旷言吾君德薄不足以听之【原注韩子卫灵公将之晋舍於濮水之上夜半闻鼓琴声召师涓援琴寓之去之晋见晋平公平公置酒於施夷之台酒酣灵公曰有新声请奏之平公曰可即令师涓坐师旷旁援琴鼓之未终师旷抚而止之曰此亡国之声也不可听平公曰此道奚出师旷曰师延所作也与纣为靡靡之乐武王伐纣师延东走自投水之中故闻此声必以濮水之上先闻此声者国削平公曰寡人所好者音也愿遂闻之师涓鼓而终之平公曰音无此最悲乎师旷曰有平公曰可得闻乎师旷曰君德义薄不可以听之平公曰寡人所好者音也愿闻之师旷不得已援琴而鼓之一奏之有玄鹤二八集於郎门再奏之延颈而鸣舒翼而舞平公大喜起而为师旷寿反坐问曰音无此最悲乎师旷曰有昔者黄帝以清角大合鬼神今君德义薄不足以听之听之将败平公曰寡人老矣所好者音也愿遂闻之师旷不得已援琴而鼓之一奏之有白云从西北起再奏之有大风至而雨随之飞廊瓦左右皆奔走平公恐惧伏於廊屋之间晋国大旱赤地三年】皓意尚以喻已不悦後又问孤饮酒可以方谁尚对曰陛下有百觚之量皓云尚知孔丘之不王而以孤方之因发怒收尚积前後语言皆追以为诘尚书岑昏率公卿已下百余人诣宫叩头请尚罪得减死送建安作船寻遣人就诛之

议曰薛莹称王蕃器量绰异弘博多通楼玄清白节操才理条畅贺卲厉志高洁机理清要韦曜笃学好古博览羣籍有记述之才胡冲以为玄卲蕃一时清妙略无优劣必不得已玄宜在先卲当次之华核文赋之才有过於曜而典诰不及也陈寿曰予观核数献良?期於自尽庶几忠臣矣然此数子处无妄之世而有名位强死其理得免为幸尔

赞曰叔世暴君憙杀崇忍英贤不幸遘此凶闵戾气孔懓魏初吴季式观坤维仁矣汉系








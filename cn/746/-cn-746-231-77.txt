卷231_77【见王监兵马使说，近山有白黑二鹰，罗者久取，竟未能得，王以毛骨有异他鹰，恐腊后春生骞飞避暖，劲翮思秋之甚，请余赋诗】  杜甫

雪飞玉立尽清秋，不惜奇毛恣远游。

在野只教心力破，千人何事网罗求。

一生自猎知无敌，百中争能耻下鞲。

鹏碍九天须却避，兔藏三穴莫深忧。

黑鹰不省人间有，度海疑从北极来。

正翮抟风超紫塞，立冬几夜宿阳台。

虞罗自各虚施巧，春雁同归必见猜。

万里寒空只一日，金眸玉爪不凡材。






◇善馆碑

至道玄妙，无迹可寻。寄言立称，已乖宗极。神宇灵房，於义非取。九仙缅邈，等级参差。或藏形洞府，或栖志灵岳。达人独往之事，志非易立；食松饮涧之情，理难轻树。止欲渐去喧嚣，稍离尘杂。於是既加整葺，营建堂宇。北负崇岳，南枕修衢。回托人表，鸡犬相绝。庭流松响，户接云根。指琼树而朝食，就瑶台而夜息。霓裳不反，凫舄忘归。朝九星，谒群帝。悠哉邈乎！与天地相毕矣。（《艺文类聚》七十八）


志第六十九 刑法志上


元之刑法，论者谓得之仁厚，失之纵弛，是不然。蒙古初入中原，百司裁决，率依金律。至世祖始取见行格例，颁之有司，为《至元新格》。然帝临时裁决，往往以意出入增减，不尽用格例也。其后挟私用谲之吏，夤缘放效，骫法自颛，是谓任意而不任法，非纵弛之过也。呜乎！以世祖之仁明，成宗之宽恕，不能损益古今，权衡中外，以制一代之刑典，乃谓古今不必相沿，中外不必强同，其去整齐画一之规远矣。今博采旧闻，为刑法志，俾后之人有以推究其得失焉。






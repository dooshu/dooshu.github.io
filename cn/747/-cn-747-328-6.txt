○对县令不修桥判

〈长安万年县坐去岁霖雨不修城内桥，被推按，诉云各有司存，不伏科罪。〉

顾兔离星，商羊应雨，浸厚地而沮洳，洒长天而萧索。凝云不动，履双阙而朝跻；行潦坐流，匝四溟而夜下。遂使鹊桥牢落，虹影欹倾，石杠沈而铁锁暗移，旧枝坏而新查乱坠。两城之内，是曰帝居，作曹自合修营，赤县元非管属。辄被推按，乃涉滥刑；至於司存，事资惩罚。牒问由绪，方正科条。


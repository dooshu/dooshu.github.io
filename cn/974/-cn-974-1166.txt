梅尧臣　南阳谢紫微挽词三首

忽惊南郊信，半夜雪中来。

遂哭寝门外，始嗟梁木摧。

文章千古盛，风韵故人哀。

忆昨临湍水，宁知隔夜台。

梅尧臣

梅尧臣　南阳谢紫微挽词三首

平昔闻严助，承明厌直庐。

请章来未久，捐馆遽何如。

无复淮南谕，曾成太史书。

苍苍不可问，挥涕望輀车。

梅尧臣

梅尧臣　南阳谢紫微挽词三首

自古岂无死，贤哉独可悲。

家贫留旅榇，门庆有诸儿。

里社当存祀，邦人定立碑。

还同羊叔子，罢市见遗思。

梅尧臣


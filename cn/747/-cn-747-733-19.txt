○禅门大师碑阴记

会昌壬戌岁，简求既撰大师碑铭。是月藏真身於法堂之西南隅。琬玉将刻，遭值难事。塔石圯坼，福地ㄜ潴。今天子绍开洪基，保定景福。以为生灵迁善，本乎化导之功；帝道无为，雅契空寂之理。申明像教，以福群生。遂班示县道，崇焕寺宇。余时分符吴郡，昕公实来。因以奉钱，即其故处，言兴版筑，肇画规模。而檀施景随，尝功百态，楚材山委，郢匠星驰。俄而诏自九天，庆传百郡，委廉使裁创新规，金容玉毫，华藏宝刹，凝辉呈瑞，云矗山横，长廊四周，缭垣千步。巍巍巨塔，揭乎其中，周环重轩，金碧尽饰。非神功法力曷以臻於此邪？於维大师，兼视报化，传灯演法，垂七十年。拔出於苦途者，何啻万人；迎意而有得者，亦云数辈。物饱慈诱，人怀永思。虽法身不隔於存没，而遗迹愿留於景像。昕公五行潜秀，六度圆成。启有为而悟无为，来无从而去无至。智机元应，心匠不疲。兹寺也，辟一乘之妙门，为多士之福地。感通宸听，爰锡宝题。猗欤韪哉，莫大之功也。


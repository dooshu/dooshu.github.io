○对不埋狗判

〈城外多死狗，法司责京兆府不埋。诉非掩骼时。〉

惟犬守御，居人是安。混鸡而入，坐识於新丰；伴鹰而游，行传於上蔡。是故闾阎密迩，音响相闻。喧雀成哗，表贫吏之节；噬腓起戒，陈为主之诚。何畜养之是均，而城外之多死？知殃预兆，未衔吴相之衣；遘毙遄深，为食骊姬之药。流秽行路，彰闻法司；举过从愆，事关京兆。且敝帷从弃，孔圣之义有亏；掩骼候时，周公之礼可守。二途交战，须定是非。执礼而行，斯亦为得。


21　詩禮相爲表裏


詩、禮相爲表裏，賓之初筵、行葦可以見大射儀，楚茨可以見少牢饋食禮。

【元圻案】小雅賓之初筵篇：「大侯既抗，弓矢斯張。」傳：「有燕射之禮。」箋：「將祭而射，謂之大射。」正義曰：「毛以此篇爲燕射，鄭則爲大射，因辨禮射之數，言己不同之意也。故云射禮有三，有大射，有賓射，有燕射。大射者，將祭擇士於射宫。賓射者，謂諸侯來朝，與之射於朝。燕射者，因燕賓客，即與射於寢。」〇大雅行葦篇：「敦弓既堅，四鍭既鈞。舍矢既均，序賓以賢。」箋：「周之先王將養老，先與群臣行射禮，以擇其可與者以爲賓。」正義曰：「禮稱將祭而射，謂之大射。養老與祭相類，而亦射以擇賓，則亦爲大射。禮射、燕射皆無擇士之義，故知此射必大射也。」小雅楚茨篇「以妥以侑」，傳：「妥，安坐也。侑，勸也。」朱子集傳：「禮曰『詔妥尸』，蓋祭祀筮族人之子爲尸，既奠迎之，使處神坐而拜以安之也。侑，勸也。恐尸或未飽，祝侑之曰『皇尸未實』也。」〇吕氏讀詩記二十二引少牢饋食禮：「尸升筵，祝，主人皆拜，妥尸，尸答拜，遂坐。尸告飽，祝侑曰：『皇尸未實，侑。』尸又食，告飽。主人不言，拜侑。」案鄭注：「實，猶飽也。」






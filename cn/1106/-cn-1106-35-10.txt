○上岭南郑相公献所著文启

（宪宗初，以郑同平章事。继出为岭南节度使、广州刺史。）

宗元启：伏见与当州韦使君书，（韦使君，永州刺史。）猥赐存问，惊怍悼惧，交动于中。循念竟日，若无容措。幸甚幸甚。宗元素乏智能，复阙周慎，一自得罪，八年于今。（时元和七年也。）兢愧吊影，追咎既往，自以终身沉废，无迹自明，不意相国垂愍，特记名姓。守{穴夭}奥者。（一作奥{穴夭}。{穴夭}，音要。）忽仰希于白日；负泥涂者，遂自濯於清源。快心畅目，不知所喻。伏以圣人之道，与其进也不保其往，故敢藻饰文字，洗涤心神，致之门下，祗俟严命。伏惟收抚奖励，以成其终。谨献杂文三十六首，冒昧上黩，无任踊跃惶恐之至。


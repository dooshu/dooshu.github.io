无衣

三章，章五句


首章讲：秦人平居而相谓曰：平民无敢勇之气，则不能以效死；平日无同心之爱，又不可以同事。





岂曰无衣？与子同袍。

是故我以袍而同之子也，岂曰以子无衣之故，而与子同袍哉？





王于兴师，修我戈矛，与子同仇。

王，指秦君。兴师，出军。修，治也。同仇，同以敌为仇。盖恩不共结于平时，则义不共奋于一旦。故我以同袍相固结，倘使主国有难，我公以天子之命而兴师，则将修我之弋矛，而与子同仇，相率以敌王之忾矣。是我之同袍为是故耳，岂曰子之无衣然哉？

二章讲：





岂曰无衣？与子同泽。

泽，里衣。不特与子同袍已也，至于泽亦必同之矣。然岂曰无衣，而欲与子同泽哉？





王于兴师，修我矛戟，与子偕作。

盖我公一旦承天子之命而兴师，则将修我矛戟，而与子偕作焉。我倡于先，子奋于后，相与共赴主国之难者，此今日同泽意也，非诚以无衣之故矣。不然，彼此之情不相孚，安望其能偕作也耶！

末章讲：





岂曰无衣？与子同裳。

又不特与子同泽已也，至于裳亦必同之矣。然岂曰无衣，而与子同裳哉？





王于兴师，修我甲兵，与子偕行。

讲俱同上。

夫秦本周地，故其民犹知尊王者，乃其周泽之未泯。而乐于战斗，则秦之强悍，有以驱而变之耳！使其导之以先王仁义之德，则其俗岂如是而已哉？噫！此秦之所以止于秦也。






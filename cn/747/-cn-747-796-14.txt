○文薮序

咸通丙戌中，日休射策不上第，退归州来别墅，编次其文，复将贡於有司。登箧丛萃，繁如薮泽，因名其书曰“文薮”焉。比见元次山纳文编於有司，侍郎杨公浚见文编叹曰：“上第污元子耳。”斯文也，不敢希杨公之叹，希当时作者一知耳。赋者，古诗之流也，伤前王太佚，作《忧赋》，虑民道难济，作《河桥赋》，念下情不达，作《霍山赋》，悯寒士道壅，作《桃花赋》，《离骚》者，文之菁英者，伤於宏奥。今也不显《离骚》，作《九讽》。文贵穷理，理贵原情。作《十原》。大乐既亡，至音不嗣，作《补周礼九夏歌》。两汉庸儒，贱我《左氏》，作《春秋决疑》。其馀碑铭赞颂，论议书序，皆上剥远非，下补近失，非空言也。较其道，可在古人之後矣。《古风》诗编之文末，俾视之粗俊於口也。亦由食鱼遇鲭，持肉偶巽。《皮子世录》著之於後，亦太史公自序之意也。凡二百篇，为十卷。览者无诮矣。


○陈治道疏

臣闻安不忘危，治不忘乱者，先儒之丕训。靡不有初，鲜克有终者，前经之至戒。究观例辟，莫不以骄矜怠惰，有亏盛德。恭惟太宗贞观之初，元宗开元之际，焦劳庶政，以致太平。及国富兵消，年高志逸，乃忽守约之道，或贻执简之讥。陛下以慈俭化天下，以礼法检臣邻。绌奸邪之党，延正直之论。务遵纯俭，以节浮费。信赏必罚，至公无私。其创业垂统之规，如贞观开元之始。愿陛下有始有终，无荒无怠。臣又伏念保邦之道，有八审焉，愿为陛下陈之。夫委任审於材器，听受审於忠邪，出令审於烦苛，兴师审於德力，赏罚审於喜怒，毁誉审於爱憎，议论审於贤愚，嬖宠审於奸佞。推是八审，以决万机，庶可以臻至治。


○宴设使宗汶九曜醮词

伏以二象炳灵，三元运化。禀形毓质，仰资大道之仁；赋命受生，率荷神明之德。臣获承元荫，叨遇休明，累忝恩荣，载尘职禄，顾勋劳而未立，感宠泽以殊深。而慎行谨身，敢忘惕励？运心属念，尚虑旷遗。况所主重难，务当宰膳，宴宾犒士，须备烹羞，抚众训戎，时行惩赏。实恐刑章之内，或爽於重轻，庖割之中，宁无於故误，因成冤债，遂积罪瑕。或往世此生，宿愆未解，五行三命，厄运未祛。今年则暗曜土星，在身宫之上；天符五鬼，临行运之方。火星近刑厄之宫，金星躔克性之位，忽成疾苦，久未痊除。伏恐灾咎方深，叩祈无所。窃惟至真济物，大道好生，广开禳谢之门，俯示感通之力。是敢按遵科典，虔启醮坛，遍九曜以披心，瞻列星而沥恳。伏冀天光下鉴，圣造旁资，解故伤误杀之冤，赦积世他生之罪，销平厄会，清荡灾凶，六气宣通，百疴痊复。续将尽之福，禄祚增延；赐再生之恩，算命延益。公私昭泰，眷属宁。仰望元慈，不任。


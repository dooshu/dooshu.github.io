铜讼


铸钱之铜与铸鼎之铜不相下，同讼于财神之前。铸钱之铜曰：“我与彼同为铜质，同居金类之一。渠成此庞然大物，一无所长，陈设于听事间，徒供观瞻赏玩而已，然世人每指为雅物，动以千金购求之。我为国宝，专司流通，以便商民，而世人每目我为铜臭。有功于人，反受此恶名，不平孰甚？伏求公断。”铸鼎之铜曰：“禹铸九鼎，遂成为天子传国之物，我如何不可贵？”财神叹曰：“此案吾不能断也。后世天子无鼎，却仍不失为天子，而古人未必可以不用钱。然而世风不古，往往有功于人世者，反冒不韪之名；其有令誉者，皆粉饰升平，徒有其表之辈耳。滔滔皆是，吾其奈之何哉？”






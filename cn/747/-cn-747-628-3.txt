○汉舆地图序

舆地之有图，古也。自成周大司徒掌天下土地之图，以周知广轮之数，而职方氏之图复加详焉。迨汉灭秦，萧何先收其图书，始具知天下厄塞、户口多少之差，然则尚矣。武帝元狩六年，将立三子为王，御史大夫奏《舆地图》，请所立国名，乃开齐、燕、广陵之封。《舆地图》之名，至是始见，史迁之所载可考也。光武皇帝之徇河北，邓禹杖策而从之，说以大策，有天下不足定之语。其後帝登城楼，披《舆地图》，指示禹曰：“天下郡国如是，今乃得其一，子前言天下不足定何也？”禹复申其说。盖光武志在天下，当神州赤县，未入经略之际，其君臣更相激厉如此。故能兼制六合，司空之所掌，无寸地尺天不归於封域，桉图分封，并建诸子，以为藩屏。呜呼盛哉！用敢纟由绎其意，而为之序曰：

自古合天下於一者，必以拨乱之志为主。志之所向，可以排山岳，倒江海，开金石，一念之烈，无能御之者。光武之在河北，崎岖於封豕长蛇之间，瞑目裂眦，更相长雄。积甲成山，积血成川，积气成云，积声成雷，九流浑淆，三纲反易，虽十家之市，无宁居者，则光武何所恃哉？亦恃其拨乱之志而已。光武之志，以皇天全付所覆於我有汉，今乃瓜分幅裂，沦於盗贼，此子孙之责也。责之所在，虽有登天之难不敢辞，虽有暴虎之危不敢避，虽有蹈风火之厄不敢回，奋然直前，以偿吾祖宗之所付，必使吾祖宗之旧物，咸复其初，然後吾责始塞焉。此志一立，故虽处一郡之地，如视天下之广。慷慨愤悱，气干霄，拨乱之志，盖肇於此矣。方其志之未立，则一郡至小，而群盗之地，奚翅十倍，吾众至少，而群贼之兵，奚翅十倍，恢复之功，犹捕风系影，若不可期者。及既有其志，则规模先定，几谋先立，兆之於前，而必之於後。若青若齐，若陇若蜀，若楚若越，皆吾志中之一物也；若盆子，若王昌，若嚣若述，若步若丰，皆吾志中之臣仆也。彼方缮寨置栅，而不知吾已破之於掌上；彼方峨冠被衮，而不知吾已缚之於胸中。是以论光武克复郡县之迹，则有难易焉，有先後焉；若夫光武恢复之志，则一披舆图，而万里之幅员，皆入於灵府，岂尝得一邑而始思得一州，得一州而始思得一部。大矣光武之志也！斯其所以祀汉配天，不失旧物欤。厥後建武二十二年，匈奴右贤日逐王比遣使奉匈奴地图。二十四年，北款五原塞，愿为藩蔽，乃立之为南单于，俾预藩臣之列。是知光武有一天下之志，非特《舆地图》之所纪皆为臣妾，而匈奴地图之所纪亦为臣妾焉。则志也者，其拨乱济世之枢极欤。故述之以告来者。


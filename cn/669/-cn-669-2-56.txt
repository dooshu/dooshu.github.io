56　荆公解易文意精妙　井道無求以不求求之


井之九三，荆公解云：「求王明，孔子所謂異乎人之求也。君子之於君也，以不求求之；其於民也，以不取取之；其於天也，以不禱禱之；其於命也，以不知知之。井之道無求也，以不求求之而已。」文意精妙，諸儒所不及。

【何云】是亦輔嗣清言之儔也。

【全云】何氏以爲此特「輔嗣清言之儔」，尚未盡其實。荆公學術略具於此。所謂「以不求求之」者，即其初年屢徵不赴之術也；「以不取取之」者，即其「不加賦而國用足」之説也；「以不禱禱之」者，一變而遂爲「天變不足畏」之妄談矣。豈特清言也已哉！

【又云】荆公作易解而不列於三經，其後承其學者有耿南仲、龔原諸家，然南軒頗有取於荆公之説。

【元圻案】宋晁公武郡齋讀書志一：「王介甫易義二十卷，龔原注易二十卷，耿南仲注易二十卷。王介甫三經義皆頒學宫，獨易解自謂少作未善，不專以取士。故紹聖後，復有龔原、耿南仲注易，三書偕行於場屋。」〇荆公易解，今佚，此條見易義海撮要。






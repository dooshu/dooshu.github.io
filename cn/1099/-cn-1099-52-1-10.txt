○諫造塔疏 【 罷止造塔】

上得公此疏即命罷止益見孝皇納諫之美

臣等仰惟　陛下聖明、不意有此舉指、聞命驚惶、夜不能寐、竊念佛老鬼神之事、無益於世有損於民、臣等已嘗累陳、不敢多凟、今舉其明且切者言之、前代人主信佛者、無如梁武帝、而餓死臺城、宗社傾覆、信道者、無如宋徽宗、而身被拘囚、斃於虜地、本欲求福、反以致禍、史冊所載、非臣等所敢妄言、在　祖宗朝、僧道有定員、寺觀有定額、不過姑存其教、未嘗妨政害民、所以治天下者、惟堯舜周孔之道而巳、今寺觀相望、僧道成羣、齋醮不時、賞賫無算、竭天下之財、疲天下之力、勢窮理極、無以復加、夫以　天縱聖明、洞見物理、乃空府藏而不惜、竭民膏而不恤者、葢謂其能祈福消災、庇民護國也、近年以來、災異迭見、南畿浙江湖廣陝西諸處大旱、人民失所、江西各府、盜賊縱橫、廣西土官、侵占地方、四川番夷、擾害邊境、達賊在套、復圖寇掠、禍患之多、難以枚舉、不知其所祈者、何福。所消者何災護國庇民。其功何在。今者造為延壽之名、上惑　聖聽、而　陛下信其游說、輒與施行、嘗聞堯舜之壽。皆過百歲、當時未有僧道。未有塔寺。不知誰與延之。　陛下德合天道。政恊民心。則和氣致祥。聖子神孫。自可享萬萬歲無疆之壽。何假于僧道塔寺之力哉。若建塔造寺。果可以祈國家之福。延君上之壽。則臣等雖家出資財。身就工役。亦且為之何暇與之校論是非。稱量利害。但决知其無是理爾。祖宗朝間有塔寺之舉。但當時官有餘財。民有餘力。雖終無益。亦未大損。今內庫急缺叚匹、太倉銀數漸少、光祿寺行價、累年賖欠、各邊糧草、所在空虛、災傷地方餓死盈途、逃亡相繼、賑濟官員、束手無措、尤為窘急、而塔寺之費動以數萬、若省修建之財。為賑濟之用即可以活數百萬生靈之命。豈非祈福延壽一大功德哉。且民之病遠在天下。　陛下恐不得而聞。軍之病近在目前。乃　陛下所親見。今班操官軍。歲少一歲。正以各項工役累力賠錢寧犯官刑。苟逃性命。朝廷屈法容恕。差官催督。尚未肯來。若又聞此大役。則今歲春班到者益少。堂堂京營。無人操備。設有不測。　陛下誰與守哉。臣等每思弊政之來、不能力救、慙懼交併、今事關撰述、若苟為承順以上累　聖聰、下妨治化、則臣等身自壞之。誤國之罪、雖萬死不足贖矣、伏望　陛下大奮乹剛。特收成命、將前項塔寺、即為停止、其敕書免令臣等擬撰、　宗社幸甚、


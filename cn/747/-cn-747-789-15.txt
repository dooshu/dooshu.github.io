○太古无为论

不得时者之言太古也，无为而人化其禁畏也，以使待令而从之也。夫既为之君，又为之师，以受令而教其供也，畏生而自禁，畏令而后从，则是不待君令而为太古时人也。既君令之不立，与人且犹不辨，孰能得人心而化其无为哉。夫天下之服一人也，必其有所相须，果身服欤？自化也已。果心服欤？而心无为也已。谁为太古之人也，而勤何居焉？夫庖牺氏之用契书也，始代结绳，则太古之政，安用契无为之心，太古之家，安用契无为之信。果使有其心，则是贱教而尚不教者也。夫人之祭也，必待诏相教而后能敬。若豺獭也，则不教而祭。君子苟受其不教而能，则豺獭亦敬也。何贵人为？故曰不得时者之言。


薛瑄

瑄有理学，以佥事董山东学政，人称薛夫子。王振之专政也，问三杨：「吾乡人亦有可以为京堂者乎？」三杨以瑄对，乃召为大理少卿。

瑄初至京，宿于朝房，三杨先过之，不值，语其仆曰：「可语若主，明日朝罢，即诣王太监谢，若主大擢，皆王太监力也。」明日退朝，不往，三杨使人语之，亦不往。时振之阁下问：「何不见薛少卿？」三杨乃谢曰：「彼将来见也。」知李贤素于瑄厚，召贤至阁下，令转致吾等意，且言振数问之。贤至朝房，道三杨意，瑄曰：「德远亦为是言乎？（文达公字德远）拜爵公朝，谢恩私室，吾不为也。」久之，振知其意，亦不复问。一日，会议东阁，公卿见振皆拜，独立一人，振知其为瑄也。先揖之曰：「多罪多罪。」自是衔之。

指挥某死，妾有色，振侄王山欲娶之，妻持不可，妾因诬告妻毒杀其夫。都察院问已诬服，大理寺驳还之，如是者三。都御史王文大怒，又承振风旨，劾瑄得贿，故庇死狱。诏逮至午门会问，瑄呼文字曰：「若安能对我。若为御史长，自当回避。」文怒，奏强囚不服问理，诏榜西市杀之，门人皆奔送，瑄神色自若。会振有老仆，素谨厚，不预事，是日泣于厨下，振问：「何为泣？」曰：「闻今日薛夫子将刑，故耳。」振问：「何以知之？」仆曰：「乡人也。」备言其贤，振意解，传诏赦之，系锦衣卫狱，终不屈。

按：薛文清公深于理学，然其言曰：「自宋以来，真儒辈出，理学大明，顾人之躬行实践何如耳！」今观其行事，能卓然自立，不附权奸，固不欲往见王振，耻于拜爵公朝，谢恩私室。为大理卿，驳正冤狱，宁忤权奸。至赴市曹，神色自若，畧不为屈，此其学问得力处，真躬行君子也。及王振传诏赦免，乃发其机于老仆，可见天理之在人心有不容冺灭者。而王振之专横亦甚矣，当是时也，以三杨之贤而不能无委蛇于其间，况其它哉！


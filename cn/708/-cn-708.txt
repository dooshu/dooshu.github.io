太平广记钞 - (明)冯梦龙




序


学士深心，悟性命之旨，比玩物于多岐，一落言铨，若淫于末矣。乃夫子循循之教，先博于文，至提博学以居思辨笃行之首，何重若此耶？人生堕地，便有见闻，一有见闻，便为所阂。我执一念，全从此生。以我见闻所及者，距为中坚；而见闻所不及者，不以为疑，则以为骇。夫内所主者，不过目视百步之内，耳闻百步之外，足涉千万里之程而止矣，何足以尽天地民物情性之变。如鱼在盆石中，昼夜环行而不觉其近也。如山居饮涧之人多瘿，而反笑世人之颈何细也。如夜郎王之不知有中国也。终身沉没于所见所闻之内，本来性灵，何由得透？是以善学者，先引而置之于冥漠杳荡之墟，务恣其所之。凡世所不常见常闻，理所不能解，数所不能推，事所不必有者，一切遇可惊而不惊，值可怪而不怪，始知吾之常见常闻者，皆桎梏也；所创见创闻者，亦刍狗也。平时所执以是者，眼中之屑也；所排以非者，空中之华也。疑之则形影尺凫也，印之则千江一月也，如是而吾之性灵始出，即学者载籍考信六经矣。《易》言牛掣天劓，载鬼张弧，近于怪也；《诗》言芍药舒脱，近于戏也；《春秋》之石言鹢退，蛇斗豕啼，近于诬也；《礼》言吾与尔三焉，近于诞也。何莫非圣贤旁引曲说，以极人之情变，以断人之疑根。故《易》言穷理尽性者，以理非穷则不能尽也；《孟》言尽心知性者，以心非尽则不能知也；《老》言有欲以观其徼者，徼即其穷且尽焉之处也。人之见闻穷尽于徼，则根尘两脱，真性现前，信手拈花，随场说法。饮食门户，可以证道；墙壁矢溺，可为悟门；微言谑语，可以释纷；术解方伎，可以利用；嬉笑怒骂，可成文章。奇形幻影，咸海藏之浮沤；异迹灵踪，总化身之示现。善才童子五十三参，备历种种变相，差别智尽，方归根本。三教圣人，其设喻广譬，引度世人，作此方便津筏耳。友人冯犹龙氏，近者留心性命之学，书有《谭余》，经有《指月》，功在学者不浅。兹又辑《太平广记钞》，盖是书闳肆幽怪，无所不载，犹龙氏掇其蒜酪脍炙处，尤易入人，正欲引学者先入广大法门，以穷其见闻，而后可与观《指月》《谭余》诸书之旨也。偶与友人谭博约之说，有当于中，遂以为是编序。

天启六年九月重阳日楚黄友人李长庚书







小引


昔有宋混一天下，乃聚胜国词臣，高馆隆糈，耑局分曹，裨以渔猎群书为务，用而不用，盖微权也。于是乎《御览》书成，而笔其余为《广记》，凡五百卷，以太平兴国年间进呈，故冠以“太平”字。二书既进，俱命镂板颁行。旋有言《广记》烦琐，不切世用，复取板置阁。民间家藏，率多缮写，以故流传未广。至皇明文治大兴，博雅辈出，稗官野史，悉傅梨登架，而此书独未授梓。间有印本，好事者用闽中活板，以故挂漏差错，往往有之。万历间，茂苑许氏始营剞劂，然既不求善本对较，复不集群书订考，因讹袭陋，率尔灾木，识者病焉。昔人用事不记出处，有问者辄大声曰：“出《太平广记》。”谓其卷帙浩漫，人莫之阅，以此欺人。夫《广记》非中郎帐中物，当时经目者已少，若讹讹相仍，一览欲倦，此书不遂废为蠹糒乎？予自少涉猎，辄喜其博奥，厌其芜秽，为之去同存异，芟繁就简，类可并者并之，事可合者合之，前后宜更置者更置之，大约削简什三，减句字复什二，所留才半，定为八十卷。呜乎！昔以万卷辐凑，而予以一览彻之，何幸也！昔以群贤缀拾，而予以一人删之，又何僭也！然譬之田畴，耘之艺之，与民食之，或者亦此书之一幸，而予又何妨于僭乎？宋人云：“酒饭肠不用古今浇灌，则俗气熏蒸。”夫穷经致用，真儒无俗用；博学成名，才士无俗名。凡宇宙间龌龊不肖之事，皆一切俗肠所构也。故笔札自会计簿书外，虽稗官野史，莫非疗俗之圣药，《广记》独非药笼中一大剂哉！沈飞仲力学好古之士，得予所评纂，爱而刻之，亦迥乎与俗不谋矣。吴邑冯梦龙识。








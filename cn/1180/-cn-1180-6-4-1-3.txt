恭颂母德一首


圣化基中阃，坤仪贞万方。
涂山翼夏启，文母诞周王。
徽音著彤管，奕奕流芬芳。
我明肇造初，孝慈佐高皇。
艰难扶景运，在宥相乾纲。
补苴感将士，采拮亲蚕桑。
居贵不忘俭，大练为衣裳。
文皇勤厥家，亦由内德良。
思媚惟仁孝，箴言足赞襄。
尝为《女训篇》，睿谟何洋洋！
吕霍垂永鉴，宠溢慎其防。
休哉二后烈，迈彼姒与姜。
贻谋及来裔，绳绳庆方将。
猗欤我圣母，世德宣重光。
扶天致升平，毓圣纂灵昌。
履盛弥勤恪，秉礼日矜庄。
内庭政无哗，外家恩有常。
明达信如此，马邓岂足望！
九重勤孝养，万寓际时康。
永言绥寿祉，地久与天长。






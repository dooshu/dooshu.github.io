【代秋胡歌诗】

〖七章〗（旧抄本作七首。《诗纪》从《乐府诗集》作秋胡行七首。并注云。本集题曰重作四言诗。○逯案。作七首者非是。今改作七章。）

富贵尊荣。忧患谅独多。富贵尊荣。（《文选补遗》误作乐。）忧患谅独多。（旧钞本集不重言。）古人所惧。丰屋□家。人害其上。兽恶网（乐府、《广文选》作罔。）罗。惟有贫贱。可以无他。（乐府作它。）歌以言之。富贵忧患多。

贫贱易居。贵盛难为工。贫贱易居。贵盛难为工。耻佞（本集作接。）直言。与祸相逢。变故万端。俾吉作凶。思牵黄犬。其计（本集作志。）莫从。（乐府作其莫之从。文章正宗、《文选补遗》、《广文选》同。）歌以言之。贵盛难为工。劳谦寡（本集作无。乐府、文章正宗、《文选补遗》作有。下同。）悔。忠信可久安。劳谦寡悔。忠信可久安。天道害（《诗纪》云。一作恶。）盈。好胜者残。强梁致灾。多事（《诗纪》云。一无事字。）招患。（文章正宗、《文选补遗》作多招祸患。《诗纪》作多事招祸患。）欲得安乐。独有无愆。（本集作□。《诗纪》云）歌以言之。忠信可久安。

役神者弊。极欲令人（二字乐府作疾。《文选补遗》、《广文选》、《诗纪》同。下仿此。）枯。役神者弊。极欲令人枯。颜回短折。下（《诗纪》作不误。）及童乌。纵体淫恣。莫不早徂。酒色何物。自令（乐府、《文选补遗》、《广文选》、《诗纪》并作今自。）不辜。歌以言之。酒色令人枯。（○本集一。《乐府诗集》三十六。《文选补遗》在三十四。《广文选》十三。）

绝智弃学。游心于玄默。绝智弃学。游心于玄默。遇（乐府无此字。《文广选》同。）过而悔。（旧抄本集作过而复悔。）当不自得。垂钓一壑。所（本集作好。乐府无此字。）乐一国。被发行歌。和气（乐府作者。《广文选》、《诗纪》同。）四塞。歌以言之。游心于玄默。

思与王乔。乘云游八极。思与王乔。乘云游八极。凌厉五岳。忽行万意。授我神药。自生羽翼。呼吸太和。炼形易色。歌以言之。思（乐府无此字。）行游八极。

徘徊钟山。息驾于层城。徘徊钟山。息驾于层城。上荫华盖。下采若英。受道王母。遂升紫庭。逍遥天衢。千载长生。歌以言之。徘徊于层城。（○本集一、《乐府诗集》三十六、《诗纪》十八并作秋胡行。又文章正宗二、十九作秋胡行。引一、二、三章。《文选补遗》三十四作秋胡行。引一、二、三、四章。《广文选》十三作秋胡行。引一、二、三、四、五、六章。）


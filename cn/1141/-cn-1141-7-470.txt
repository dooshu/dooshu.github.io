送白仲调典闽试

蛟室有珠渊，沧海何滉瀁。
鲸波况复恶，物色无象罔。
之子洵南金，亮节蕴玄赏。
夙昔戒星轺，干戈滞征鞅。
踰年报廓清，八纮恢遐壤。
帝曰廷评俞，申命汝再往。
山海远驰驱，心目弥旷朗。
于乎烽火馀，逢掖散榛莽。
艺苑收菁华，王风肆弘长。
闽南富图籍，輶轩好搜网。
史乘方载笔，愿资闻见广。
前路践残雪，归帆荡轻桨。
江甸多耆旧，钟山绰偃仰。
行矣崇令闻，亦足张吾党。



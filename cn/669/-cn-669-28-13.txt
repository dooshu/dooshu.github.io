13　席豫未嘗草書　細猶不謹而況巨　席豫稱禄山公直無私　唐史褒席豫不言其罪


席豫未嘗草書，曰：「細猶不謹，而況巨耶？」然豫爲黜陟使，言安禄山公直無私，其迷國之罪大矣，安在其能謹哉！唐史立傳褒之，未有著其罪者，何小人之多幸也？【原注】席建侯，即豫也，唐史避代宗諱稱字。孔光黨王莽，則不言温室樹不足以爲謹；席豫黨禄山，則未嘗草書不足以爲謹。

【元圻案】舊唐書文苑傳中：「席豫，襄陽人，徙家河南。豫進士及第，累官至吏部侍郎。與弟晉俱以詞藻知名，而豫性尤謹，雖與子弟書及吏曹簿領，未嘗草書，謂人曰：『不敬他人，是自不敬也。』或曰：『此事甚細，卿何必介意？』豫曰：『細猶不謹，而況巨耶？』卒，謚曰文。」又安禄山傳：「黜陟使席建侯言其公直無私。」新唐書席豫傳在列傳五十二，其辭略同。






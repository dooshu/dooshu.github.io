桑柔

十六章，八章章八句，八章章六句


首章讲：此芮伯刺厉王作也。若曰：王业之衰，不自衰也，由于民病之日滋而民受之；病不自病也，由于用舍之失当。吾今目击时事，而深有可忧者矣。





菀彼桑柔，其下侯旬。捋采其刘，瘼此下民。

菀，是茂。旬，是遍。捋，取也。刘，残也。瘼，病也。彼菀然茂盛之柔桑，方其未采也，其荫无所不遍，民得以休息而蒙其庇矣。及其采之也，一朝而尽，无黄落之渐，民不得以休息而反受其病矣。然其我周盛时，而仁恩覆于天下，今日凋弊，而膏泽不下于民，何以异是哉？





不殄心忧，仓兄填兮。

殄，是绝。仓兄，悲悯意。填，是病。我生斯世，伤祸乱之无究，慨至治之不复，忧戚之深，不绝于心，悲悯之甚，以至于病矣。





倬彼昊天，宁不我矜！

倬，是明。矜，矜恤。倬彼昊天，世之治乱，人之安危，无所不察者也。胡不易乱为治，转危为安，而加矜恤于我，使不至于睹民瘼而甚病乎？

二章讲：夫民之病果何以见之？观于征役之怨词，则可知矣。





四牡骙骙，旟旐有翩。

骙骙，壮盛也。有翩，飞扬也。盖人君岂能无所役，但出于不得已；而役之有节，则民犹可以自慰也。今焉四牡之驾则骙骙矣，旟旐之建则翩翩矣。以此车马旌旗而日用之于征役，使民不得安息，亦独何哉？





乱生不夷，靡国不泯。

夷，平定。泯，灭也。斯时也，大乱日生，而平定无期。自国言之，丧乱之祸，非独一国为然也，盖无国而不沦胥以灭矣。





民靡有黎，具祸以烬。

黎，是黑首之称，即民也。具，即惧也。烬，灰烬也。自民言之，死亡之祸，非独一民为然也，盖无黎而不惧祸以烬矣。





於乎有哀，国步斯频！

於，叹词。国步，国步即国运。频，急蹙。夫国危而民病如此，则大运将倾矣。於乎哀哉，国步不于是而日蹙乎？

三章讲：





国步蔑资，天不我将。

蔑，是灭。资，是咨。将，养也。夫国将危亡，而天不我养。





靡所止疑，云徂何往？

止，是居。疑，是定。徂，往也。何往，无所去处。故我欲有所居以图安与，则居无所定，不能一日安其身也。欲有所往以避乱与，则往无所适，无所逃于天地之间也。





君子实维，秉心无竞。

君子，泛就有德之人言。秉心，操心也。竞，争也。是祸也，岂君子为之哉？盖君子之心，欲安静和平以养天下之福，不欲纷急多事以生天下之变。今所以使我无所定无所往者，实非君子之有争心也。





谁生厉阶？至今为梗。

厉阶，乱之本也。梗，病也。然事必有端，祸必有源，不知谁生厉阶，使之至今为梗乎？任事不得辞其责矣。

四章讲：





忧心殷殷，念我土宇。

殷殷，忧盛貌。土宇，故乡之居宇。夫民生得以安其土宇者，治世之常也。我也遭此乱离之时，忧心殷殷，念我土宇怀归之思，盖与日而俱积也。





我生不辰，逢天怒。自西徂东，靡所定处。

辰，是时。逢，是遇。，是厚。要其所以然者，乃我生之不时，而逢上天之怒，是以自西徂东，无有定处，虽欲一日居我土宇而不可得也。





多我觏痻，孔棘我圉。

觏，见也。痻，病也。孔，甚也。棘，急也。圉，边境。夫惟不得归也，但见蹑足行伍之间，而饥渴疲劳之并臻，多矣我之见病也。寄身锋镝之中，而死亡危急之不免，急矣我之在边也。何其不幸而至于此极哉？观征役者之怨词如此，而当时之民病可知矣。

五章讲：夫当时之民病如此，然所以靖之者，岂无其道乎哉？





为谋为毖，乱况斯削。

毖，是慎。况，是滋。盖王之为国，非不谋且慎也，但不得其道，则不惟无以拨乱为治，适所以长乱而自削耳。





告尔忧恤，诲尔序爵。

告，言告。恤，亦忧也。序，有班别意。兹欲谋而慎之，其惟用贤乎！故我告尔以所当忧之事，惟在班别贤否之道，使贤者皆在乎位，而不贤者不得以厕乎其间焉。





谁能执热，逝不以濯？

濯，以手濯手。盖贤者之能已乱，犹濯者之能解热也。谁能执热而不以濯乎？谁能已乱而不以贤乎？





其何能淑？载胥及溺。

淑，是善。胥，相也。溺，陷溺。苟于贤者之不用，则已乱之无人，果何自而能善哉？但相引以陷于死亡而已。然则当忧之事，信无过于用贤者矣。

六章讲：夫以贤者之能已乱如此，奈何王不能然也。





如彼溯风，亦孔之。

溯，乡也。爰，是气唈。是以君子慨民生之无聊，伤国步之日蹙，忧时感事，闷然如溯风之人，唈而不能息焉。





民有肃心，荓云不逮。

肃，是进。荓，是使。逮，及也。当是时，虽有切于救乱，而欲进以任其责者，皆使之曰世乱矣，非吾所能及也。





好是稼穑，力民代食。

力民，尽力与民同事。代食，代禄介。于是退而稼穑，尽其筋力与民同事，以代禄食而已。





稼穑维宝，代食维好。

夫稼穑不如仕进之为宝久矣。然以今观之，则爵位之贵，贵而危者也；稼穑之贱，贱而安者也。稼穑不维宝乎？代食不如禄食之为好久矣。然以今观之，则禄食之荣，荣而有悔者也；代食之劳，劳而无患者也。代食不维好乎？夫朝廷本赖君子以济时，而君子方以田野为安焉，其何以为国哉？

七章讲：夫稼穑代食，贤者之计得矣。孰知天变之极，虽此亦无以自存乎？





天降丧乱，灭我立王。降此蟊贼，稼穑卒痒。

蟊贼，害苗也。痒，是病。彼天降丧乱，固已灭我所立之王矣。又降此蟊贼，使我之稼穑尽病，虽欲代食而不可得焉。





哀恫中国，具赘卒荒。

恫，是病。具，是俱。赘，是危。荒，是虚。哀恫此中国也，加以丧乱皆危，而无可安之所，因以饥馑尽荒而无可食之资。





靡有旅力，以念穹苍。

旅，膂同。穹苍，是天。是以危困之极，至于无力以念天祸，独听天之所毙耳。夫使君子乐处于田野，已非家国之福矣。况至于田野，又无以自存，则世道之变，不愈甚哉？

八章讲：夫王不能用贤，而使贤者至无以自存，则何以系斯民之心哉？





维此惠君，民人所瞻。秉心宣犹，考慎其相。

惠，是顺。瞻，仰望也。秉，是持。犹，是谋。考，是稽。相，辅佐臣。今夫维此顺理之君，所以为民所尊仰者，以其秉至公之心，周遍谋度，而考慎其相。所用者，必众人之所谓贤者也；所舍者，必众人之所谓不肖者也。好恶合民心之公，用舍得当然之理，而民之瞻仰不在兹乎？





维彼不顺，自独俾臧。自有肺肠，俾民卒狂。

不顺，是不顺理。臧，是善。自有肺肠，此句如言自有意见之说。狂，狂惑。若彼不顺理之君，则自以为善而不考众谋，自有私见而不通众志，所以使民眩惑而至于狂乱也。

九章讲：夫上无明君，固有以致乱矣。使下有美俗，亦可以相安也。





瞻彼中林，甡甡其鹿。

甡甡，众多并行。今瞻彼中林之鹿，甡甡然众多类聚而相亲，并行而相友矣。物善其群有如此。





朋友已谮，不胥以穀。

谮，谤毁。胥，是相。穀，是善。况朋友之间，乃嫉妒而相谮毁，不能以善道相与，是鹿之不如也。





人亦有言，进退维谷。

进，仕也。退，不仕。谷，是穷。君子生今之世，而适遭所究，岂非人亦有言，而进退维谷者乎？盖上无明君，则直道难容，虽忠而不见售；下有恶俗，则独行无朋，虽贤而不见与。又安得而不穷哉？

十章讲：夫世道乖乱至于如此，则丧亡之祸亦近而易见矣。





维此圣人，瞻言百里。

圣人，先见之称。瞻言，视而言者。百里，言远也。然惟此圣人，炳于几先，其所视而言者，虽在百里之远，犹在目前之近，盖无远而不察矣。





维彼愚人，覆狂以喜。

愚人，与圣人反。覆，是反。彼愚人者，冥然不知祸之将至，安危利灾，而反狂以喜，今日之用事者盖如此。





匪言不能，胡斯畏忌。

畏忌，畏王暴虐。我非不能言之于王，使之改易于用舍之间也，但言出祸随如此，畏忌何哉！今王之用不贤而拒谏饰非如此，何怪其丧亡之日近也哉！

十一章讲：不时此也。





维此良人，弗求弗迪。维彼忍心，是顾是复。

良，是善。迪，是进。忍，残忍。顾，顾念。复，是重。今夫良人，国之宝也，则弗求弗迪而弃之如遗；忍心，国之贼也，则是顾是复而念之不已。用舍之间，倒置甚矣。





民之贪乱，宁为荼毒。

贪乱，如言乐祸。荼毒，去害人者。夫王惟弃良人，而用忍心，是以恶政日加，民不堪命。惟贪乱之是行，而安为荼毒以害人也？使忍心之不用，而民穷之未滋，则荼毒何自而生哉？

十二章讲：夫王用舍之乖如此，孰知君子小人其所行之道不同乎？





大风有隧，有空大谷。

隧，是道。谷，山谷。彼大风之行，必有隧也。而有空大谷之中，乃其所行之隧矣。





维此良人，作为式穀。

式，是用。穀，是善。况维此良人，则作为式穀而光明高洁，维善道之是用矣。





维彼不顺，征以中垢。

征，征是行。中，是隐暗处。垢，污也。彼不顺者，则征以中垢而幽暗秽浊，几何而不为下流之归哉？夫君子小人其道不同如此，而王之所顾念重复者，乃于彼而不于此，何也？

十三章讲：夫小人不同于君子如此，则用之必有其害矣。





大风有隧，贪人败类。

彼大风之行也，必有隧。而王使贪人为政，则嗜利害民必败类矣。王用人之非如此。





听言则对，诵言如醉。

听言，王欲听之也。对，答于王。诵言，诵所对之言。如醉，昏迷之状。故我之有所对于王也，亦以能听信吾言，而动其悔悟之机，则对之耳。然其蔽锢已深，而知其终不能听也。故诵吾言之下知不见用，而忧愤昏迷之极，中心有如醉者焉。





匪用其良，覆俾我悖。

良，善人。悖，眊也。是非我之自悖眊也，由王不用善人而用贪人，大难将至而不知备，是以反使我至此悖眊也。吾王何为不悟而不听吾言哉？

十四章讲：然吾之言，非惟吾君当听，而僚友亦所当听也。





嗟尔朋友，予岂不知而作？

朋友，指僚友。作，作此诗。嗟尔朋友，吾为是言以告子者，夫岂不知其理而妄发哉？





如彼飞虫，时亦弋获。

盖千虑之下，或有一得之见，如彼飞虫而亦有弋获之时也。吾言岂无益于听乎？





既之阴女，反予来赫。

阴，庇荫。赫，威怒。夫我以一得之见而发为忠告之词，所以来告乎尔者，乃示之以自新之道，启之以免患之方，正所以阴覆乎尔也。乃汝非惟不以为厚，反来加赫然之怒于我也。何其谬哉！

十五章讲：夫尔既不听吾言，则民之乱盖有由矣。





民之罔极，职凉善背。为民不利，如云不克。

职，是专。凉、谅同。背，反也。不利，害民之事。克，胜也。彼民之所以贪乱而不知止者，专由此人，名为直谅而实与善相反，为民所不利之事，惟恐不克。是贪乱者民，而所以致之者此人也，岂得归咎于民哉？





民之回遹，职竞用力。

回遹，邪僻。用力，力为邪僻。民之所以邪僻而不知反经者，亦由此人，从于匪彝以倡率之，即于慆淫以开导之。是回遹者民，而所以使之者此人也，又岂得归咎于民哉？

十六章讲：不特此也。





民之未戾，职盗为寇。

戾，是定。盗，盗臣。寇，攘夺之言。民之所以乱离罔极，未有安定者，由此盗民以夺民之财者为之寇也。





凉曰不可，覆背善詈。

覆背，是背后。詈，詈君子。斯人也，其为言也，亦以小人为不可为；及其背也，而反工为恶言以詈君子。是其色厉内荏，真可谓穿窬之盗者矣。





虽曰匪予，既作尔歌。

歌，即《桑柔》之歌。且又自文饰以为此非我言也，则我既作尔歌，其情甚真，其事甚明，虽欲掩覆，岂可得哉？夫小人情状反覆生事致乱如此，则所以至今为梗者，厉阶有自来矣。王乃安然信之，惑其利而不究其害，亦独何哉？






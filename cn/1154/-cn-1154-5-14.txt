卷四十四　魏世家第十四

魏之先，毕公高之後也。毕公高与周同姓。

【索隐】：左传富辰说文王之子十六国有毕、原、丰、郇，言毕公是文王之子。此云与周同姓，似不用左氏之说。马融亦云毕、毛，文王庶子。

武王之伐纣，而高封於毕，

【集解】：杜预曰：“毕在长安县西北。”【正义】：括地志云：“毕原在雍州万年县西南二十八里。”

於是为毕姓。其後绝封，为庶人，或在中国，或在夷狄。其苗裔曰毕万，事晋献公。

献公之十六年，赵夙为御，毕万为右，以伐霍、耿、魏，灭之。以耿封赵夙，以魏封毕万，

【正义】：魏城在陕州芮城县北五里。郑玄诗谱云：“魏，姬姓之国，武王伐纣而封焉。”

为大夫。卜偃曰：

【索隐】：晋掌卜大夫郭偃也。

“毕万之後必大矣，万，满数也；魏，大名也。以是始赏，天开之矣，天子曰兆民，诸侯曰万民。今命之大，以从满数，其必有众。”初，毕万卜事晋，遇屯之比。辛廖占之，曰：“吉。屯固比入，吉孰大焉，其必蕃昌。”

毕万封十一年，晋献公卒，四子争更立，晋乱。而毕万之世弥大，从其国名为魏氏。生武子。

【索隐】：左传武子名犨。系本云“毕万生芒季，芒季生武仲州”。州与犨声相近，字异耳，代亦不同。

魏武子以魏诸子事晋公子重耳。晋献公之二十一年，武子从重耳出亡。十九年反，重耳立为晋文公，而令魏武子袭魏氏之後封，列为大夫，治於魏。生悼子。

魏悼子徙治霍。

【索隐】：系本云“武仲生庄子绛”，无悼子。又系本居篇曰“魏武子居魏，悼子徙霍”。宋忠曰“霍，今河东彘县也”。则是有悼子，系本卿大夫代自脱耳。然魏，今河北魏县是也。【正义】：晋州霍邑县，汉彘县也，後汉改曰永安，隋改曰霍邑，本春秋时霍伯国也。

生魏绛。

【索隐】：谥昭子。系本云“庄子”，文错也。居篇又曰“昭子徙安邑”，亦与此文同也。

魏绛事晋悼公。悼公三年，会诸侯。悼公弟杨干乱行，魏绛僇辱杨干。

【索隐】：左传曰僇杨干之仆。

悼公怒曰：“合诸侯以为荣，今辱吾弟！”将诛魏绛。或说悼公，悼公止。卒任魏绛政，使和戎、翟，戎、翟亲附。悼公之十一年，曰：“自吾用魏绛，八年之中，九合诸侯，戎、翟和，子之力也。”赐之乐，三让，然後受之。徙治安邑。

【正义】：安邑在绛州夏县安邑故城是。

魏绛卒，谥为昭子。

【集解】：徐广曰：“世本曰庄子。”

生魏嬴。嬴生魏献子。

【索隐】：系本云“献子名荼。荼，庄子之子”。无魏嬴。

献子事晋昭公。昭公卒而六卿彊，公室卑。

晋顷公之十二年，韩宣子老，魏献子为国政。晋宗室祁氏、羊舌氏相恶，六卿诛之，尽取其邑为十县，六卿各令其子为之大夫。献子与赵简子、

【索隐】：赵鞅。

中行文子、

【索隐】：荀寅。

范献子

【索隐】：范吉射。

并为晋卿。

其後十四岁而孔子相鲁。後四岁，赵简子以晋阳之乱也，而与韩、魏共攻范、中行氏。魏献子生魏侈。

【索隐】：侈，他本亦作“哆”，盖“哆”字误，而代数错也。按系本“献子生简子取，取生襄子多”，而左传云“魏曼多”是也。则侈是襄子，中间少简子一代。

魏侈与赵鞅共攻范、中行氏。

魏侈之孙曰魏桓子，

【索隐】：系本云：“襄子生桓子驹。”

与韩康子、

【索隐】：名虔。

赵襄子

【索隐】：名无恤。

共伐灭知伯，

【索隐】：智伯，智瑶也，本姓荀，亦曰荀瑶。【正义】：知音智。括地志云：“故智城在蒲州虞乡县西北四十里。古今地名云解县有智城，盖谓此也。”

分其地。

桓子之孙曰文侯都。

【集解】：徐广曰：“世本曰斯也。”【索隐】：系本云“桓子生文侯斯”，其传云“孺子爟是魏驹之子”，与此系代亦不同也。

魏文侯元年，秦灵公之元年也。与韩武子、

【索隐】：系本“武子名启章，康子子”

赵桓子、周威王同时。

六年，城少梁。十三年，使子击围繁、庞，出其民。十六年，伐秦，筑临晋元里。

十七年，伐中山，使子击守之，赵仓唐傅之。子击逢文侯之师田子方於朝歌，引车避，下谒。田子方不为礼。子击因问曰：“富贵者骄人乎？且贫贱者骄人乎？”子方曰：“亦贫贱者骄人耳。夫诸侯而骄人则失其国，大夫而骄人则失其家。贫贱者，行不合，言不用，则去之楚、越，若脱鵕然，柰何其同之哉！”子击不怿而去。西攻秦，至郑而还，筑雒阴、合阳。

【正义】：雒，漆沮水也，城在水南。郃阳，郃水之北。括地志云：“郃阳故城在同州河西县南三里。雒阴在同州西也。”

二十二年，魏、赵、韩列为诸侯。

二十四年，秦伐我，至阳狐。

【正义】：括地志云：“阳狐郭在魏州元城县东北三十里也。”

二十五年，子击生子■。

【索隐】：乙耕反。击，武侯也。■，惠王也。

文侯受子夏经艺，客段干木，过其闾，未尝不轼也。

【正义】：过，光卧反。文侯轼干木闾也。皇甫谧高士传云：“木，晋人也，守道不仕。魏文侯欲见，造其门，干木逾墙避之。文侯以客礼待之，出过其闾而轼。其仆曰：‘君何轼？’曰：‘段干木贤者也，不趣势利，怀君子之道，隐处穷巷，声驰千里，吾安得勿轼！干木先乎德，寡人先乎势；干木富乎义，寡人富乎财。势不若德贵，财不若义高。’又请为相，不肯。後卑己固请见，与语，文侯立倦不敢息。”淮南子云：“段干木，晋之大駔，而为文侯师。”吕氏春秋云：“魏文侯见段干木，立倦而不敢息。及见翟璜，踞於堂而与之言。翟璜不悦。文侯曰：‘段干木，官之则不肯，禄之则不受。今汝欲官则相至，欲禄则上卿至，既受吾赏，又责吾礼，无乃难乎？’”

秦尝欲伐魏，或曰：“魏君贤人是礼，国人称仁，上下和合，未可图也。”文侯由此得誉於诸侯。

任西门豹守鄴，而河内

【索隐】：按：大河在鄴东，故名鄴为河内。【正义】：古帝王之都多在河东、河北，故呼河北为河内，河南为河外。又云河从龙门南至华阴，东至卫州，折东北入海，曲绕冀州，故言河内云也。

称治。

魏文侯谓李克曰：“先生尝教寡人曰‘家贫则思良妻，国乱则思良相’。今所置非成则璜，

【集解】：徐广曰：“文侯弟名成。”

二子何如？”李克对曰：“臣闻之，卑不谋尊，疏不谋戚。臣在阙门之外，不敢当命。”文侯曰：“先生临事勿让。”李克曰：“君不察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！”文侯曰：“先生就舍，寡人之相定矣。”李克趋而出，过翟璜之家。翟璜曰：“今者闻君召先生而卜相，果谁为之？”李克曰：“魏成子为相矣。”翟璜忿然作色曰：“以耳目之所睹记，臣何负於魏成子？西河之守，臣之所进也。君内以鄴为忧，臣进西门豹。君谋欲伐中山，臣进乐羊。中山以拔，无使守之，臣进先生。君之子无傅，臣进屈侯鲋。臣何以负於魏成子！”李克曰：“且子之言克於子之君者，岂将比周以求大官哉？君问而置相‘非成则璜，二子何如’？克对曰：‘君不察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！’是以知魏成子之为相也。且子安得与魏成子比乎？魏成子以食禄千锺，什九在外，什一在内，是以东得卜子夏、田子方、段干木。此三人者，君皆师之。子之所进五人者，君皆臣之。子恶得与魏成子比也？”翟璜逡巡再拜曰：“璜，鄙人也，失对，原卒为弟子。”

二十六年，虢山崩，壅河。

【集解】：徐广曰在陕。骃案：地理志曰弘农陕县故虢国。北虢在大阳，东虢在荥阳。【正义】：括地志云：“虢山在陕州陕县西二里，临黄河。今临河有冈阜，似是穨山之馀也。”

三十二年，伐郑。城酸枣。败秦于注。

【集解】：司马彪曰：“河南梁县有注城也。”【正义】：括地志云：“注城在汝州梁县西十五里。注，或作‘铸’也。”

三十五年，齐伐取我襄陵。

【集解】：徐广曰：“今在南平阳县也。”

三十六年，秦侵我阴晋。

【集解】：徐广曰：“今之华阴。”【索隐】：按：年表作“齐侵阴晋”。秦本纪云“惠王六年，魏纳阴晋，更名曰宁秦”。徐氏云“今之华阴也”。

三十八年，伐秦，败我武下，得其将识。

【索隐】：识，将名也。武下，魏地。【正义】：括地志云：“故武城一名武平城，在华州郑县东十三里。”

是岁，文侯卒，

【索隐】：三十八年卒。纪年云五十年卒。

子击立，是为武侯。

魏武侯元年，赵敬侯初立，

【索隐】：按：纪年魏武侯之元年当赵烈侯之十四年，不同也。又系本敬侯名章。

公子朔为乱，不胜，奔魏，与魏袭邯郸，魏败而去。

二年，城安邑、王垣。

【集解】：徐广曰：“垣县有王屋山也。”【索隐】：按：纪年十四年城洛阳及安邑、王垣。徐广云“垣县有王屋山，故曰王垣”。【正义】：括地志云：“故城汉垣县，本魏王垣也，在绛州垣县西北二十里也。”

七年，伐齐，至桑丘。

【正义】：年表云“齐伐燕，取桑丘”，故魏救燕伐齐，至桑丘也。括地志云：“桑丘故城俗名敬城，在易州遂城县界也。”

九年，翟败我于澮。

【索隐】：古外反。于澮，於澮水之侧。【正义】：括地志云：“氵会高山又云澮山，在绛州翼城县东北二十五里，澮水出此山也。”

使吴起伐齐，至灵丘。

【正义】：灵丘，蔚州县也。时属齐，故三晋伐之也。

齐威王初立。

【索隐】：按纪年，齐幽公之十八年而威王立。

十一年，与韩、赵三分晋地，灭其後。

十三年，秦献公县栎阳。十五年，败赵北蔺。

【正义】：在石州，赵之西北。属赵，故云赵北蔺也。

十六年，伐楚，取鲁阳。

【正义】：今汝州鲁山县也。

武侯卒，

【索隐】：按纪年，武侯二十六年卒。

子■立，是为惠王。

惠王元年，初，武侯卒也，子■与公中缓

【正义】：中音仲。

争为太子。公孙颀

【索隐】：音祈。

自宋入赵，自赵入韩，谓韩懿侯

【索隐】：哀侯之子。

曰：“魏■与公中缓争为太子，

【索隐】：按：纪年“武侯元年封公子缓。赵侯种、韩懿侯伐我，取蔡，而惠王伐赵，围浊阳。七年，公子缓如邯郸以作难”，是说此事矣。

君亦闻之乎？今魏■得王错，

【集解】：徐广曰：“汲冢纪年惠王二年，魏大夫王错出奔韩也。”

挟上党，固半国也。因而除之，

【集解】：徐广曰：“除，一作‘倍’。”【正义】：按：除，除魏■及王错也。

破魏必矣，不可失也。”懿侯说，乃与赵成侯

【索隐】：系本云：“成侯名种。”

合军并兵以伐魏，战于浊泽，

【集解】：徐广曰：“长社有浊泽。”

魏氏大败，魏君围。赵谓韩曰：“除魏君，立公中缓，割地而退，我且利。”韩曰：“不可。杀魏君，人必曰暴；割地而退，人必曰贪。不如两分之。魏分为两，不彊於宋、卫，则我终无魏之患矣。”赵不听。韩不说，以其少卒夜去。惠王之所以身不死，国不分者，二家谋不和也。若从一家之谋，则魏必分矣。故曰“君终无適子，其国可破也”。

【索隐】：此盖古人之言及俗说，故云“故曰”。

二年，魏败韩于马陵，败赵于怀。三年，齐败我观。

【集解】：徐广曰：“齐世家云献观以和齐。年表曰伐魏取观。今之卫县也。”【索隐】：田完系家云：“败魏於浊津而围惠王，惠王请献观以和解。”【正义】：观音馆。魏州观城县，古之观国。国语注：“观国，夏启子太康第五弟之所封也，夏衰，灭之矣。”

五年，与韩会宅阳。

【正义】：括地志云：“宅阳故城一名北宅，在郑州荥阳县东南十七里也。”

城武堵。为秦所败。

【集解】：徐广曰：“秦年表曰败韩、魏洛阴。”

六年，伐取宋仪台。

【集解】：徐广曰：“一作‘义台’。”【索隐】：按：年表作“义台”，然义台见庄子，司马彪亦曰台名，郭象云义台，灵台。

九年，伐败韩于澮。与秦战少梁，虏我将公孙痤，

【集解】：徐广曰：“年表云虏我太子也。”

取庞。秦献公卒，子孝公立。

十年，伐取赵皮牢。彗星见。十二年，星昼坠，有声。

十四年，与赵会鄗。十五年，鲁、卫、宋、郑君来朝。

【索隐】：按：纪年鲁恭侯、宋桓侯、卫成侯、郑釐侯来朝，皆在十四年，是也。郑釐侯者，韩昭侯也。韩哀侯灭郑而徙都之，改号曰郑。

十六年，与秦孝公会杜平。侵宋黄池，宋复取之。

十七年，与秦战元里，秦取我少梁。围赵邯郸。十八年，拔邯郸。赵请救于齐，齐使田忌、孙膑救赵，败魏桂陵。

十九年，诸侯围我襄陵。筑长城，塞固阳。

【正义】：塞，先代反。括地志云：“棝阳县，汉旧县也，在银州银城县界。”按：魏筑长城，自郑滨洛，北达银州，至胜州固阳县为塞也。固阳有连山，东至黄河，西南至夏、会等州。棝音固矣。

二十年，归赵邯郸，与盟漳水上。

【正义】：邯郸，洺州县也。漳，水名。漳水源出洺州武安县三门山也。

二十一年，与秦会彤。赵成侯卒。

【集解】：徐广曰：“年表云二十七年，丹封名会。丹，魏大臣也。”

二十八年，齐威王卒。中山君相魏。

【索隐】：按：魏文侯灭中山，其弟守之，後寻复国，至是始令相魏。其中山後又为赵所灭。

三十年，魏伐赵，

【正义】：孙膑传云“魏与赵攻韩，韩告急齐”，此文误耳。魏伐赵，赵请救齐，齐使孙膑救赵，败魏桂陵，乃在十八年也。

赵告急齐。齐宣王用孙子计，救赵击魏。魏遂大兴师，使庞涓将，而令太子申为上将军。过外黄，外黄徐子

【集解】：刘向别录曰：“徐子，外黄人也。”外黄时属宋。【正义】：括地志云：“故圉城有南北二城，在汴州雍丘县界，本属外黄，即太子申见徐子之地也。”

谓太子曰：“臣有百战百胜之术。”太子曰：“可得闻乎？”客曰：“固原效之。”曰：“太子自将攻齐，大胜并莒，

【正义】：莒，密州县也，在齐东南。言从西破齐，并至莒地，则齐土尽矣。

则富不过有魏，贵不益为王。若战不胜齐，则万世无魏矣。此臣之百战百胜之术也。”太子曰：“诺，请必从公之言而还矣。”客曰：“太子虽欲还，不得矣。彼劝太子战攻，欲啜汁者众。

【正义】：啜，穿悦反。汁，之入反。冀功勋者众也。

太子虽欲还，恐不得矣。”太子因欲还，其御曰：“将出而还，与北同。”太子果与齐人战，败於马陵。

【集解】：徐广曰：“在元城。”【索隐】：徐广曰：“在元城。”按：纪年二十八年，与齐田朌战于马陵；上二年，魏败韩马陵；十八年，赵又败魏桂陵。桂陵与马陵异处。【正义】：虞喜志林云：“马陵在濮州鄄城县东北六十里，有陵，涧谷深峻，可以置伏。”按：庞涓败即此也。徐说马陵在魏州元城县东南一里，庞涓败非此地也。田完世家云“宣王二年，魏伐赵，赵与韩亲，共击魏，赵不利，战於南梁。韩氏请於齐，齐使田忌、田婴将，孙子为师，救韩、赵，以击魏，大破之马陵”。按：南梁在汝州。又此传云“太子为上将军，过外黄”。又孙膑传云“魏与赵攻韩，韩告急齐，齐使田忌将而往，直走大梁。魏将庞涓闻之，去韩而归齐，军已过而西矣”。按：孙子减灶退军，三日行至马陵，遂杀庞涓，虏魏太子申，大破魏军，当如虞喜之说，从汴州外黄退至濮州东北六十里是也。然赵、韩共击魏，战困於南梁，韩急，请救於齐，齐师走大梁，败魏马陵，岂合更渡河北，至魏州元城哉？徐说定非也。

齐虏魏太子申，杀将军涓，军遂大破。

三十一年，秦、赵、齐共伐我，

【索隐】：按：纪年“二十九年五月，齐田朌伐我东鄙。九月，秦卫鞅伐我西鄙。十月，邯郸伐我北鄙。王攻卫鞅，我师败绩”是也。然言二十九年，不同。

秦将商君诈我将军公子卬而袭夺其军，破之。秦用商君，东地至河，而齐、赵数破我，安邑近秦，於是徙治大梁。

【集解】：徐广曰：“今浚仪。”骃案：汲冢纪年曰“梁惠成王九年四月甲寅，徙都大梁”也。【索隐】：纪年以为惠王九年，盖误也。【正义】：陈留风俗传云“魏之都也，毕万十叶徙大梁”。按：今汴州浚仪也。

以公子赫为太子。

三十三年，秦孝公卒，商君亡秦归魏，魏怒，不入。三十五年，与齐宣王会平阿南。

【集解】：地理志沛郡有平阿县也。

惠王数被於军旅，卑礼厚币以招贤者。邹衍、淳于髡、孟轲皆至梁。梁惠王曰：“寡人不佞，兵三折於外，太子虏，上将死，国以空虚，以羞先君宗庙社稷，寡人甚丑之，叟不远千里，

【集解】：刘熙曰：“叟，长老之称，依皓首之言。”

辱幸至弊邑之廷，将何利吾国？”孟轲曰：“君不可以言利若是。夫君欲利则大夫欲利，大夫欲利则庶人欲利，上下争利，国则危矣。为人君，仁义而已矣，何以利为！”

三十六年，复与齐王会甄。是岁，惠王卒，

【索隐】：按纪年，惠成王三十六年改元称一年，未卒也。

子襄王立。

【索隐】：系本襄王名嗣。

襄王元年，与诸侯会徐州，

【集解】：徐广曰：“今薛县。”

相王也。追尊父惠王为王。

【集解】：徐广曰：“二年，伐赵。”

五年，秦败我龙贾军四万五千于雕阴，

【集解】：徐广曰：“在上郡。”【正义】：括地志云：“彫阴故县在鄜州洛交县北三十里，彫阴故城是也。”

围我焦、曲沃。

【正义】：括地志云：“故焦城在陕县东北百步古虢城中东北隅，周同姓也。曲沃有城，在陕县西南三十二里。按：今有曲沃店也。”

予秦河西之地。

【正义】：自华州北至同州，并魏河北之地，尽入秦也。

六年，与秦会应。

【集解】：徐广曰：“颍川父城有应乡也。”【正义】：应，乙陵反。括地志云：“故应城，故应乡也，在汝州鲁山县东三十里。”

秦取我汾阴、皮氏、焦。

【正义】：括地志云：“汾阴故城在蒲州汾阴县北九里。皮氏故城在绛州龙门县西一百八十步也。”

魏伐楚，败之陉山。

【集解】：徐广曰：“在密县。”【正义】：括地志云：“陉山在郑州新郑县西南三十里。”

七年，魏尽入上郡于秦。

【正义】：括地志云：“上郡故城在绥州上县东南五十里，秦魏之上郡地也。”按：丹、鄜、延、绥等州，北至固阳，并上郡地。魏筑长城界秦，自华州郑县已北，滨洛至庆州洛源县白於山，即东北至胜州固阳县，东至河西上郡之地，尽入於秦。

秦降我蒲阳。

【正义】：在隰州，隰川县蒲邑故城是也。

八年，秦归我焦、曲沃。

十二年，楚败我襄陵。诸侯执政与秦相张仪会齧桑。

【集解】：徐广曰：“在梁与彭城之间。”

十三年，张仪相魏。魏有女子化为丈夫。秦取我曲沃、平周。

【正义】：绛州桐乡县，晋曲沃邑。十三州志云：“古平周县在汾州介休县西五十里也。”

十六年，襄王卒，子哀王立。

【集解】：荀勖曰：“和峤云‘纪年起自黄帝，终於魏之今王’。今王者，魏惠成王子。案太史公书惠成王但言惠王，惠王子曰襄王，襄王子曰哀王。惠王三十六年卒，襄王立十六年卒，并惠、襄为五十二年。今案古文，惠成王立三十六年，改元称一年，改元後十七年卒。太史公书为误分惠、成之世，以为二王之年数也。世本惠王生襄王而无哀王，然则今王者魏襄王也。”【索隐】：按：系本襄王生昭王，无哀王，盖脱一代耳。而纪年说惠成王三十六年，又称後元一十七年卒。今此分惠王之历以为二王之年，又有哀王，凡二十三年，纪事甚明，盖无足疑。而孔衍叙魏语亦有哀王。盖纪年之作失哀王之代，故分襄王之年为惠王後元，即以襄王之年包哀王之代耳。

张仪复归秦。

哀王元年，五国共攻秦，

【正义】：韩、魏、楚、赵、燕也。

不胜而去。

二年，齐败我观津。

【正义】：括地志云：“观津城在冀州枣阳县东南二十五里。”本赵邑，今属魏也。

五年，秦使樗里子

【索隐】：秦昭王弟疾居樗里，因号焉。

伐取我曲沃，走犀首

【索隐】：犀首，官名，即公孙衍。

岸门。

【集解】：徐广曰：“颍阴有岸亭。”【索隐】：徐广云“颍阴有岸门亭”，刘氏云“河东皮氏县有岸头亭”也。【正义】：括地志云：“岸门在许州长社县西北十八里，今名西武亭。”

六年，秦来立公子政

【索隐】：魏公子也。

为太子。与秦会临晋。七年，攻齐。

【集解】：徐广曰：“年表云击齐，虏赘子於濮也。”

与秦伐燕。

八年，伐卫，拔列城二。

【索隐】：纪年云：“八年，翟章伐卫。”卫君患之。如耳【正义】：魏大夫姓名也。

见卫君曰：“请罢魏兵，免成陵君可乎？”卫君曰：“先生果能，孤请世世以卫事先生。”如耳见成陵君曰：“昔者魏伐赵，断羊肠，拔阏与，

【集解】：徐广曰：“在上党。”【正义】：阏，於连反。与音预。羊肠阪道在太行山上，南口怀州，北口潞州。阏与故城在潞州及仪州。若断羊肠，拔阏与，北连恆州，则赵国东西断而为二也。

约斩赵，赵分而为二，所以不亡者，魏为从主也。今卫已迫亡，将西请事於秦。与其以秦醳卫，不如以魏醳卫，

【正义】：醳音释。

卫之德魏必终无穷。”成陵君曰：“诺。”如耳见魏王曰：“臣有谒於卫。卫故周室之别也，其称小国，多宝器。今国迫於难而宝器不出者，其心以为攻卫醳卫不以王为主，故宝器虽出必不入於王也。臣窃料之，先言醳卫者必受卫者也。”如耳出，成陵君入，以其言见魏王。魏王听其说，罢其兵，免成陵君，终身不见。

九年，与秦王会临晋。张仪、魏章

【索隐】：章为魏将，後又相秦。

皆归于魏。魏相田需死，楚害张仪、犀首、薛公。

【索隐】：田文也。

楚相昭鱼

【索隐】：昭奚恤也。

谓苏代曰：“田需死，吾恐张仪、犀首、薛公有一人相魏者也。”代曰：“然相者欲谁而君便之？”昭鱼曰：“吾欲太子之自相也。”代曰：“请为君北，必相之。”昭鱼曰：“柰何？”对曰：“君其为梁王，代请说君。”昭鱼曰：“柰何？”对曰：“代也从楚来，昭鱼甚忧，曰：‘田需死，吾恐张仪、犀首、薛公有一人相魏者也。’

【索隐】：太子即襄王也。

代曰：‘梁王，长主也，必不相张仪。张仪相，必右秦而左魏。犀首相，必右韩而左魏。薛公相，必右齐而左魏。梁王，长主也，必不便也。’王曰：‘然则寡人孰相？’代曰：‘莫若太子之自相。太子之自相，是三人者皆以太子为非常相也，皆将务以其国事魏，欲得丞相玺也。以魏之彊，而三万乘之国辅之，魏必安矣。故曰莫若太子之自相也。’”遂北见梁王，以此告之。太子果相魏。

十年，张仪死。十一年，与秦武王会应。十二年，太子朝於秦。秦来伐我皮氏，未拔而解。十四年，秦来归武王后。十六年，秦拔我蒲反、阳晋、封陵。

【索隐】：纪年作“晋阳、封谷”。【正义】：阳晋当作“晋阳”也，史文误。括地志云：“晋阳故城今名晋城，在蒲州虞乡县西三十五里。”表云“魏哀王十六年秦拔我杜阳、晋阳”，即此城也。封陵亦蒲州。按阳晋故城在曹州，解在苏秦传也。

十七年，与秦会临晋。秦予我蒲反。十八年，与秦伐楚。`

【集解】：徐广曰：“二十年，与齐王会于韩。”

二十一年，与齐、韩共败秦军函谷。

【集解】：徐广曰：“河、渭绝一日。”

二十三年，秦复予我河外及封陵为和。哀王卒，

【索隐】：按：汲冢纪年终於哀王二十年，昭王三年丧毕，始称元年耳。

子昭王立。

【索隐】：系本昭王名?。

昭王元年，秦拔我襄城。二年，与秦战，我不利。三年，佐韩攻秦，秦将白起败我军伊阙二十四万。六年，予秦河东地方四百里。芒卯以诈重。

【索隐】：谓卯以智诈见重於魏。

七年，秦拔我城大小六十一。八年，秦昭王为西帝，齐湣王为东帝，月馀，皆复称王归帝。九年，秦拔我新垣、曲阳之城。

【正义】：括地志云：“曲阳故城在怀州济源县西十里。”新垣近曲阳，未详端的所之处也。

十年，齐灭宋，宋王死我温。十二年，与秦、赵、韩、燕共伐齐，败之济西，湣王出亡。燕独入临菑。与秦王会西周。

【正义】：即王城也，今河南郡城也。

十三年，秦拔我安城。

【正义】：括地志云：“安城故城，豫州汝陵县东南七十一里。”

兵到大梁，去。

【集解】：徐广曰：“十四年大水。”

十八年，秦拔郢，楚王徙陈。

十九年，昭王卒，子安釐王立。

【索隐】：系本安僖王名圉。

安釐王元年，秦拔我两城。二年，又拔我二城，军大梁下，韩来救，予秦温以和。三年，秦拔我四城，斩首四万。四年，秦破我及韩、赵，杀十五万人，走我将芒卯。魏将段干子请予秦南阳

【集解】：徐广曰：“在脩武。”

以和。苏代谓魏王曰：“欲玺者段干子也，欲地者秦也。今王使欲地者制玺，使欲玺者制地，魏氏地不尽则不知已。且夫以地事秦，譬犹抱薪救火，薪不尽，火不灭。”王曰：“是则然也。虽然，事始已行，不可更矣。”对曰：“王独不见夫博之所以贵枭者，便则食，不便则止矣。今王曰‘事始已行，不可更’，是何王之用智不如用枭也？”

【正义】：博头有刻为枭鸟形者，掷得枭者合食其子，若不便则为馀行也。

九年，秦拔我怀。十年，秦太子外质於魏死。十一年，秦拔我郪丘。

【集解】：徐广曰：“郪丘，一作‘廪丘’，又作‘邢丘’。郪丘今为宋公县。”【索隐】：郪，七丝反，又音妻。【正义】：郪，七私反，又音妻。地理志云汝南郡新郪县。应劭曰：“秦伐魏，取郪丘，汉兴为新郪，章帝封殷後，更名宋也。”

秦昭王谓左右曰：“今时韩、魏与始孰彊？”对曰：“不如始彊。”王曰：“今时如耳、魏齐与孟尝、芒卯孰贤？”对曰：“不如。”王曰：“以孟尝、芒卯之贤，率彊韩、魏以攻秦，犹无柰寡人何也。今以无能之如耳、魏齐而率弱韩、魏以伐秦，其无柰寡人何亦明矣。”左右皆曰：“甚然。”中旗冯琴

【索隐】：按：战国策作“推琴”者，春秋後语作“伏琴”，而韩子作“推瑟”，说苑作“伏瑟”，文各不同。

而对曰：“王之料天下过矣。当晋六卿之时，知氏最彊，灭范、中行，又率韩、魏之兵以围赵襄子於晋阳，决晋水以灌晋阳之城，

【正义】：括地志云：“晋水源出并州晋阳县西悬壅山。山海经云悬壅之山，晋水出焉，东南流注汾水。昔赵襄子保晋阳，智氏防山以水灌之，不没者三版。其渎乘高西注入晋阳城，以周灌溉，东南出城注於汾阳也。”

不湛者三版。知伯行水，魏桓子御，韩康子为参乘。知伯曰：‘吾始不知水之可以亡人之国也，乃今知之。’汾水可以灌安邑，

【正义】：安邑在绛州夏县，本魏都。汾水东北历安邑西南入河也。

绛水可以灌平阳。

【正义】：平阳，晋州，本韩都也。括地志云：“绛水一名白水，今名弗泉，源出绛山。飞泉奋涌，扬波北注，县流积壑二十许丈，望之极为奇观矣。”按：引此灌平阳城也。

魏桓子肘韩康子，韩康子履魏桓子，肘足接於车上，而知氏地分，身死国亡，为天下笑。今秦兵虽彊，不能过知氏；韩、魏虽弱，尚贤其在晋阳之下也。此方其用肘足之时也，原王之勿易也！”

【索隐】：易音以豉反。

於是秦王恐。

齐、楚相约而攻魏，魏使人求救於秦，冠盖相望也，而秦救不至。魏人有唐雎

【索隐】：七馀反。

者，年九十馀矣，谓魏王曰：“老臣请西说秦王，令兵先臣出。”魏王再拜，遂约车而遣之。唐雎到，入见秦王。秦王曰：“丈人芒然乃远至此，甚苦矣！夫魏之来求救数矣，寡人知魏之急已。”唐雎对曰：“大王已知魏之急而救不发者，臣窃以为用策之臣无任矣。夫魏，一万乘之国也，然所以西面而事秦，称东籓，受冠带，祠春秋者，以秦之彊足以为与也。

【索隐】：与谓许与为亲而结和也。

今齐、楚之兵已合於魏郊矣，而秦救不发，亦将赖其未急也。使之大急，彼且割地而约从，王尚何救焉？必待其急而救之，是失一东籓之魏而彊二敌之齐、楚，则王何利焉？”於是秦昭王遽为发兵救魏。魏氏复定。

赵使人谓魏王曰：“为我杀范痤，吾请献七十里之地。”魏王曰：“诺。”使吏捕之，围而未杀。痤因上屋骑危，

【集解】：危，栋上也。【索隐】：上音奇。危，栋上也。礼云“中屋履危”。盖昇屋以避兵。

谓使者曰：“与其以死痤市，不如以生痤市。有如痤死，赵不予王地，则王将柰何？故不若与先定割地，然後杀痤。”魏王曰：“善。”痤因上书信陵君曰：“痤，故魏之免相也，赵以地杀痤而魏王听之，有如彊秦亦将袭赵之欲，则君且柰何？”信陵君言於王而出之。

魏王以秦救之故，欲亲秦而伐韩，以求故地。无忌谓魏王曰：

秦与戎翟同俗，有虎狼之心，贪戾好利无信，不识礼义德行。苟有利焉，不顾亲戚兄弟，若禽兽耳，此天下之所识也，非有所施厚积德也。故太后母也，而以忧死；穰侯舅也，功莫大焉，而竟逐之；两弟无罪，而再夺之国。此於亲戚若此，而况於仇雠之国乎？今王与秦共伐韩而益近秦患，臣甚惑之。而王不识则不明，群臣莫以闻则不忠。

今韩氏以一女子奉一弱主，内有大乱，外交彊秦魏之兵，王以为不亡乎？韩亡，秦有郑地，与大梁鄴，

【索隐】：战国策“鄴”作“邻”字为得。

王以为安乎？王欲得故地，今负彊秦之亲，王以为利乎？

秦非无事之国也，韩亡之後必将更事，更事必就易与利，就易与利必不伐楚与赵矣。是何也？夫越山逾河，绝韩上党而攻彊赵，是复阏与之事，

【索隐】：复音扶富反。谓前年秦韩相攻阏与，而赵奢破秦军。

秦必不为也。若道河内，倍鄴、朝歌，绝漳滏水，与赵兵决於邯郸之郊，是知伯之祸也，秦又不敢。伐楚，道涉谷，

【索隐】：道犹行也。涉谷是往楚之险路。从秦向楚有两道，涉谷是西道，河内是东道。

行三千里。

【正义】：刘伯庄云：“秦兵向楚有两道，涉谷是西道，河外是东道。从褒斜入梁州，即东南至申州攻石城山，险?戹之塞也。”

而攻冥?戹之塞，

【集解】：孙检曰：“楚之险塞也。”徐广曰：“或以为今江夏鄳县。”【正义】：冥音盲。括地志云：“石城山在申州锺山县东南二十一里。魏攻冥?戹即此，山上有故石城。注水经云‘或言在墈’，指此山也。吕氏春秋云‘九塞’，此其一也。”

所行甚远，所攻甚难，

【索隐】：攻，亦作“致”，战国策见作“致军”，言致军粮难也。

秦又不为也。若道河外，倍大梁，

【正义】：从河外出函谷关，历同州南至郑州，东向陈州，则背大梁也。

右上蔡、召陵，

【集解】：徐广曰：“一无‘左’字。”【正义】：上蔡县在豫州北七十里，邵陵故城亦在豫州郾城县东四十五里，并在陈州西。从汴州南行向陈州之西郊，则上蔡、邵陵正南面，向东皆身之右，定无“左”字也。

与楚兵决於陈郊，秦又不敢。故曰秦必不伐楚与赵矣，又不攻卫与齐矣。

【正义】：卫、齐皆在韩、赵、魏之东，故秦不伐也。

夫韩亡之後，兵出之日，非魏无攻已。秦固有怀、茅、

【集解】：徐广曰：“在脩武轵县，有茅亭。”【正义】：茅，卯包反。怀州武陟县西十一里故怀城，本周邑，後属晋。左传云周与郑人苏忿生十二邑，其一曰攒茅。括地志云“在怀州获嘉县东北二十五里”也。获嘉，古脩武也。

邢丘，

【集解】：徐广曰：“在平皋。”【正义】：括地志云：“平皋故城在怀州武德县东南二十里，本邢丘邑也，以其在河之皋地也。”

城

【索隐】：按：战国策云邢丘、安城，此少“安”字耳。

垝津

【索隐】：在河北。垝音九毁反。【正义】：垝音诡。字误，当作“延”。括地志云：“延津故俗字名临津，故城在卫州清淇县西南二十六里。杜预云‘汲郡城南有延津’是也。”

以临河内，河内共、汲。

【集解】：徐广曰：“汲县属河内。”【索隐】：汲，亦作“波”。波及汲皆县名，俱属河内。

必危；有郑地，

【集解】：徐广曰：“成皋、荥阳亦属郑。”

得垣雍，

【集解】：徐广曰：“垣雍城在卷县，卷县属魏也。卷县又有长城，经阳武到密者也。”【正义】：雍，於用反。括地志云：“故城在郑州原武县西北七里。”释例：“地名卷县，理或垣城也。”言韩亡之後，秦有郑地，得垣雍城，从荧泽决沟历雍灌大梁是也。

决荧泽水灌大梁，大梁必亡。王之使者出过而恶安陵氏於秦，

【集解】：徐广曰：“召陵有安陵乡，征羌有安陵亭也。”【正义】：括地志云：“?陵县西北十五里。李奇云六国时为安陵也。”言魏王使者出向秦云，共伐韩以成过失，而更恶安陵氏於秦，今伐之，重非也。

秦之欲诛之久矣。秦叶阳、昆阳与舞阳邻，

【正义】：括地志云：“叶阳今许州叶县也。昆阳故城在许州叶县北二十五里。舞阳故城在叶县东十里。”此时叶阳、昆阳属秦，舞阳属魏也。

听使

【索隐】：上平声，下去声。

者之恶之，随安陵氏而亡之，

【正义】：随犹听也。无忌说言使者恶安陵氏，亦听秦亡安陵氏。然绕舞阳之北以东临许，许必危矣。秦有许地，魏国可无害。

绕舞阳之北，以东临许，南国必危，

【正义】：南国，今许州许昌县南西四十里许昌故城是也。此时属韩，在魏之南，故言南国。括地志云：“周时为许国，武王伐纣所封。地理志云颍川许县古许国，姜姓，四岳之後，文叔所封，二十四君，为楚所灭。”三卿背晋，其地属韩。

国无害乎？

夫憎韩不爱安陵氏可也，夫不患秦之不爱南国非也。异日者，秦在河西晋，国去梁千里，

【集解】：徐广曰：“魏国之界千里。又云河南梁县有注城。”【正义】：河西，同州也。晋国都绛州，魏都安邑，皆在河东，去大梁有千里也。

有河山以阑之，有周韩以间之。从林乡军

【集解】：徐广曰：“林乡在宛县。”【索隐】：刘氏云“林，地名，盖春秋时郑地之棐林，在大梁之西北”。徐广云在宛陵也。【正义】：括地志云：“宛陵故城在郑州新郑县东北三十八里，本郑旧县也。”按刘徐二说，是其地也。

以至于今，秦七攻魏，五入囿中，

【集解】：徐广曰：“一作‘城’也。”【索隐】：囿即圃田。圃田，郑薮，属魏。徐广云一作“城”。而战国策作“国中”。正义括地志云：“圃田泽在郑州管城县东三里。周礼云豫州薮曰圃田也。”

边城尽拔，文台堕，

【索隐】：文台，台名。列士传曰“隐陵君施酒文台”也。【正义】：堕，许规反。括地志云：“文台在曹州冤句县西北六十五里也。”

垂都焚，

【集解】：徐广曰：“一云‘魏山都焚’。句阳有垂亭。”【索隐】：垂，地名。有庙曰都。并魏邑名。

林木伐，麋鹿尽，而国继以围。又长驱梁北，东至陶卫之郊，

【正义】：陶，曹州定陶也。卫即宋州楚丘县，卫文公都之，秦兵历取其郊也。

北至平监。

【集解】：徐广曰：“平县属河南。平，或作‘乎’字。史记齐阚止作‘监’字。阚在东平须昌县。”

所亡於秦者，山南山北，

【正义】：山，华山也。华山之东南，七国时邓州属韩，汝州属魏。华山之北，同、华、银、绥并魏地也。

河外河内，

【正义】：河外谓华州以东至虢、陕，河内谓蒲州以东至怀、卫也。

大县数十，

【集解】：徐广曰：“一作‘百’。”

名都数百。

【集解】：徐广曰：“一作‘十’。”

秦乃在河西晋，去梁千里，而祸若是矣，又况於使秦无韩，有郑地，无河山而阑之，无周韩而间之，去大梁百里，祸必由此矣。

异日者，从之不成也，

【索隐】：从音足松反。

楚、魏疑而韩不可得也。今韩受兵三年，秦桡之以讲，

【索隐】：桡音尼孝反。谓韩被秦之兵，桡扰已经三年，云欲讲说与韩和。

识亡不听，

【索隐】：识犹知也。故战国策云“韩知亡犹不听”也。

投质於赵，请为天下雁行顿刃，楚、赵必集兵，皆识秦之欲无穷也，非尽亡天下之国而臣海内，必不休矣。是故臣原以从事王，

【索隐】：从音足松反。从事，言合从事王也。战国策亦然。

王速受楚赵之约，而挟韩之质

【索隐】：言韩以质子入赵，则赵挟韩质而亲韩也。

以存韩，而求故地，韩必效之。

【索隐】：效犹致也，谓致故地於赵也。【正义】：无忌令魏王速受楚、赵之从。赵、楚挟持韩之质以存韩，而魏以求地，韩必效之，胜於与秦伐韩又与秦邻之祸殃也。此士民不劳而故地得，其功多於与秦共伐韩，而又与彊秦邻之祸也。

夫存韩安魏而利天下，此亦王之天时已。通韩上党於共、甯，

【集解】：徐广曰：“朝歌有甯乡。”【正义】：共，卫州共城县。甯，怀州脩武县，本殷之甯邑。韩诗外传云“武王伐纣，勒兵於甯，故曰脩武”。今魏开通共甯之道，使韩上党得直路而行也。

使道安成，

【正义】：括地志云：“故安城在郑州原武县东南二十里。”时属魏也。

出入赋之，是魏重质韩以其上党也。今有其赋，足以富国。韩必德魏爱魏重魏畏魏，韩必不敢反魏，是韩则魏之县也。魏得韩以为县，卫、大梁、河外必安矣。今不存韩，二周、安陵必危，楚、赵大破，卫、齐甚畏，天下西乡而驰秦入朝而为臣不久矣。

二十年，秦围邯郸，信陵君无忌矫夺将军晋鄙兵以救赵，

【正义】：括地志云：“魏德故城一名晋鄙城，在卫县西北五十里，即公子无忌矫夺晋鄙兵，故名魏德城也。”

赵得全。无忌因留赵。二十六年，秦昭王卒。

三十年，无忌归魏，率五国兵攻秦，败之河外，走蒙骜。魏太子增质於秦，秦怒，欲囚魏太子增。或为增谓秦王

【索隐】：按：战国策作“苏秦为公子增谓秦王”。

曰：“公孙喜

【索隐】：战国策作“公孙衍”。

固谓魏相曰‘请以魏疾击秦，秦王怒，必囚增。魏王又怒，击秦，秦必伤’。今王囚增，是喜之计中也。故不若贵增而合魏，以疑之於齐、韩。”秦乃止增。

三十一年，秦王政初立。

三十四年，安釐王卒，太子增立，是为景湣王。

【索隐】：系本云：“安釐王生景湣王午。”

信陵君无忌卒。

景湣王元年，秦拔我二十城，以为秦东郡。二年，秦拔我朝歌。■徙野王。

【集解】：徐广曰：“卫从濮阳徙野王。”

三年，秦拔我汲。五年，秦拔我垣、蒲阳、衍。

【集解】：徐广曰：“十二年献城秦。”【正义】：括地志云：“故垣地本魏王垣也，在绛州垣县西北二十里。蒲邑故城在隰州隰川县南四十五里。”在蒲水之北，故曰蒲阳。衍，地名，在郑州。

十五年，景湣王卒，子王假立。

王假元年，燕太子丹使荆轲刺秦王，秦王觉之。

【集解】：徐广曰：“二年，新郑反。”

三年，秦灌大梁，虏王假，

【集解】：列女传曰：“秦杀假。”

遂灭魏以为郡县。

太史公曰：吾適故大梁之墟，墟中人曰：“秦之破梁，引河沟而灌大梁，三月城坏，王请降，遂灭魏。”说者皆曰魏以不用信陵君故，国削弱至於亡，余以为不然。天方令秦平海内，其业未成，魏虽得阿衡之佐，曷益乎？

【索隐】：按：谯周曰“以予所闻，所谓天之亡者，有贤而不用也，如用之，何有亡哉？使纣用三仁，周不能王，况秦虎狼乎？”

【索隐述赞】毕公之苗，因国为姓。大名始赏，盈数自正。胤裔繁昌，系载忠正。杨干就戮，智氏奔命。文始建侯，武实彊盛。大梁东徙，长安北侦。卯既无功，卬亦外聘。王假削弱，虏於秦政。








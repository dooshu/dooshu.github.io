○答甘肅廵撫侯掖川 【 俺酋西行】

藏僧通貢授官給賞事、前啟巳悉、僧衣圖書等項、俱付差人賫上矣、俺酋折北于西伐。從此能卷銳以俟再舉。策之上也。乃逞忿報復。以致部眾離心。勢窮力蹙。必致一敗塗地而後巳。此天將亡胡之徵也。請和西番。斷不可許。回巢建寺一節。亦止可量助物料。工完　賜以名額。豈有堂堂　天朝。特為建寺而勸之回巢者乎。搃是兩利而俱存之中國永無患矣凡此皆挾中國以為重而示威于瓦刺不可從也自今勸令回巢之言。亦不必太急。彼既喪敗勢不得歸。然亦必歸今在西海。不免為貴鎮擾。公且耐煩處之。撫賞費用。巳属本兵議處。諒彼亦自不能久也。


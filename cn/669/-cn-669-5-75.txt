75　舜陶河濱


「有虞氏上陶。」考工記文。舜陶河濱，器不苦寙。周陶正猶以虞閼父爲之。

【方樸山云】按考工記賈釋云：「此據升爲帝時所尚，不得取陶於河濱解也。」則王氏此説，公彦已先駁之。

【元圻案】史記五帝本紀：「舜陶河濱，河濱器不苦窳。」〇韓非子：「東夷之陶者，器苦窳，舜往陶焉，朞年而器牢。」〇襄二十五年左傳：「子産曰：『昔虞閼父爲周陶正，以服事我先王。我先王賴其利器用，與其神明之後，庸以元女太姬配胡公而封諸陳，以備三恪。』」〇鄭注：「舜至質，貴陶器，甒大瓦棺是也。」疏：「喪禮『兩甒醴酒』。明堂位云：『泰，有虞氏之尊也。』檀弓云『有虞瓦棺』是也。」






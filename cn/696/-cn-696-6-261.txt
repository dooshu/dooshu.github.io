白日行


沧波深碧倒影红，羲和窈窕扶桑东。
九乌纷纷落何处，六龙万古当长空。
阳春欲没星出河，花影澹艳朱颜酡。
半照人间半地底，一去不还可奈何。
紫霞霭霭沈平陆，金支曈曈吐旸谷。
伐鼓撞钟天下闻，鸡鸣狗吠相争逐。
日车荒茫不可寻，夸父驰驱成邓林。
鲁阳壮士亦无补，独肯回翔留寸阴。
问尔何为成古今，朝朝暮暮愁人心。





马毛利害第一百一十一

若马或白点入口者，名的卢。目下有横毛者，名死泣旋。毛在吻后者，名御褐。白马黑鬃，鞍下有回毛者，名负尸。腋下有回毛者，名挟尸。左胁下有白毛直上者，名曰带剑。汗沟过尾根者，踏杀人。腮上有旋毛者，名目围。或后足左右白者，或马浑身白而四蹄黑者，或从前膊外从项去到夹腮应有毛旋者，或毛旋在项者，或爪黑面白者，已上马毛病者，不利主也。或马前两甲膊后近低处毛旋者，能行五百里；后膊近前低处毛旋者，行七百里；后前膊到喉中间有旋毛者，名印绶，能行千里，无益主也。


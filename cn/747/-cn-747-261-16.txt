○第二表

臣某言：伏奉去年月日御札，特赐臣章服彩绫等。八体神变，回龙凤之姿；五色晕开，动霞之仙气：臣诚欢诚喜顿首顿首。臣闻础之润也，是足兴；戈之锋也。或能照水：虽言微物，有以上通，常未察焉，今可明矣。伏惟陛下一武一文，廓弥纶之道；神圣，疏造化之元。盛业极天。鸿休绍古，子育庶物，臣伏百蛮，溟渤不波，沙朔无障：太平之律，大圣之功，不得已而用之。犹且增高弥短，广大众流，录贤倾内之心，舍过求天下之俊，所以喁喁者将百身以效节，区区者愿一报以沥肝。况臣拔自九原，出於万死。再收骇骨，更造衣冠，舌在不足以歌尧，命存未能以报国。岂谓上仁德广，泽利无益之臣；博爱理深，慈育不才之子。天门下诏，横笔阵於长山；御府赐衣，列锦川於淄水：臣道子道，何颜受之？今恩昔恩，曷云报者？戴天知重，望日怀惭，无任悚惕震惶感戴跃之极，谨昧死递表陈谢以闻。


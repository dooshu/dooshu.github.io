○艳歌行

青楼临广陌。杨柳当牕垂。飞来双白鹄。一步一徘徊。 【一解】 今日乐相乐。置酒临前池。下有菡萏花。上有松栢枝。 【二解】 与君初结婚。不意当乖违。谗言使亲疏。两心当自知。 【三解】 君为东流水。出门不顾归。妾为北辰星。终身无转移。 【四解】 君当万里行。妾当守中闺。生归重合欢。死与黄泉期。 【五解】

【舒章曰不失古调】

【辕文曰罗罗清疏】


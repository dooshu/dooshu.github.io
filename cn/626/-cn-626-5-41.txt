杨主事荣六首

【江西旅怀】

客梦家千里，乡心柳万条。

片云遮海峤，一雨送江潮。

恋阙绨袍在，怀人尺素遥。

春光看又晚，何处灞陵桥。

【宿武阳川】

天外鸟归尽，川原月上初。

落花孤屿寂，残烛短篷虚。

异语闻商税，长歌识夜渔。

因悲湖海迹，已是十年余。

【虢宫送河丞市马】

野色正苍苍，秦山半夕阳。

雕弓双羽箭，宝剑百金装。

夜月临关白，秋云压塞黄。

君休市千里，当宁汉文王。

【子规啼】

江天夏夜露气清，山鸟忽作肠断声。

莫道啼多不解意，催人归去最分明。

【村南逢病叟】

星星黄发被双肩，甲子推来近百年。

昨日病来犹讳死，教儿忙办买神钱。

【吴宫】

画栋云消夜气清，宫前沟水作秋声。

如何醒得吴王醉，多少花枝压禁城。


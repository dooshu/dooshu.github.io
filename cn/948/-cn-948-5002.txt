陆游　自儆

牛解谨藏刀，羊亡密补牢。

达人忧禄厚，奇祸出名高。

所要怀全璧，宁当耻縵袍？

世间俱癣疥，何事苦爬搔？

陆游

陆游　自儆

学当尽力去浮华，从事文辞但可嗟。

造道浅深看应物，修身勤惰验齐家。

陆游

陆游　自儆

出仕每辞荣，归休但力耕。

俭勤贫亦足，戒惧祸终轻。

学自不欺始，智由无事行。

书绅及铭座，勉勉尽吾生。

陆游

陆游　自儆

恶石从来岂汝仇，安居无患却堪忧。

不须更守庚申夜，留取三彭儆惰偷。

陆游

陆游　自儆

经术吾家事，躬行更不疑。

仁常为己任，清每畏人知。

古训必三复，危途仍十思。

兢兢死方已，宁论迫期颐。

陆游

陆游　自儆

世事如云日日新，瓦盆黍酒却关身。

细思只有穷居好，寄语玄翁莫逐贫。

陆游


○唐故太常卿赠刑部尚书韦公墓志铭（并序）

维贞元十七年秋七月乙酉，太常韦公讳渠牟，年五十三，启手足於靖恭里。戊子诏书，以大司寇印绶告第，其孤博古、近古等，号兆崩慕。以冬十一月甲子，蓍与蔡叶，告窆於某原。其徽数用天子之追命，其诚俭用先人之理命，既而缵书出处之义行官业，请斫圆石，藏於遂内云。公字某，京兆杜陵人。自楚元王傅汉丞相节侯恭侯而下，其族盛大。天爵人爵，沛然两集，六代祖范，隋眉阝城庄公。曾祖馀庆，皇坊州刺史。祖景骏，房州刺史。父永，著作郎兼苏州司马。同气齐名，皆以文学论著为贤卿大夫，而著作志气闳迈，落落有奇节。公即第若干子也，年十二，善赋诗属书，未弱冠博极今古，尤精史籍，力行过人。且以为夫子在鲁则衣逢掖，在宋则冠章甫，范蠡在陶为朱公，在齐为鸱夷子皮。於是传心印之法於金陵，授谷神之道於华阳，或为尘外人，或为遗名子。其达观也，不名一行；其元同也，会归三教。盖周流揭厉，无入而不自得焉，终以儒服服素王之道。大历末丁著作府君忧，倚庐於壤树之侧，以纯孝感嘉生，廉车列上，州闾耸敬。贞元二年起家拜校书郎，五年转左武卫骑曹掾，皆为知已者从事。八年，大成均表其名经可领学徒，迁四门博士。十二年夏，承诏与近臣名儒缁黄大士讲议於麟德殿，上以为能，拜秘书郎，寻献诗七百字，极其文采。岁中历右补阙左谏议大夫，再当言责之地，切靡刂献替，数进熟於君，规事建议飚起锋出，卓荦颉颃，取重於时，三接日旰，公卿仰其风采。荐岩穴有道之士，以待两言。其他推毂，皆一言感慨，就义若渴，见不善如探汤，与夫阴拱自爱持容容之计者，固为愈矣。间一岁迁太府卿，锡以命服。又间一岁迁太常卿，泉藏受用之法，绵礼文之事，峻科禁以绝其私，酌仪制而合於中。被病乞告，礼愈优而不得请，寿与志皆未极而殁。悲夫！公敏於歌诗，缛采绮合，大凡文集若干卷，撰《庄子会释》、《老子》、《金刚经释文》、《孝经》、《维摩经疏》、《三教会宗图》共十馀万言，又奏修《贞元新集开元後礼》二十卷，诏下有司，令行於代。当其悯坐驰哀弱丧也，泛然若不淆於物，及披肝胆承顾问也，毅然若不有其身。起儒官博士，十三四年，践文石，登玉堂；赤车金印，熏灼中外。其所以得之者，无他肠故也。《礼器》曰：“观其发而知其人之智。”《洪范》曰：“俊人用章。”噫嘻！太常之道，其智而俊欤？雅为晋国韩公鲁郡颜公之所荐宠，鲁公尝称遗名子洞彻三教，读佛书儒书道书向三万卷，又多言其神奇之迹，今兹不书。姑书其章明宏大者，用识窀穸，一以申尝僚之义，一以遂孝子之心。其铭曰：

儒有奉常兮，旁观三元。强志敏心兮，词义纷纶。初委约以卷怀，终发舒而显尊。出四门兮登三阁，居保氏兮谔谔。开知囊以当法座，印累累而绶若若。天衢凌厉兮才较群，艾服官政兮年中身。飚截道兮驷过隙，夫何一气聚散之？逝者固不可作兮，镂贞坚於墓门。


二郎神慢 李笠翁招饮观家姬新剧

百花巷（笠翁寓所）。
乍小队、花神来降。
看面似芙蓉眉似柳，点素额、檐梅初放。
莲袜榴裙花下舞，桃叶渡、采菱新唱。
湘帘捲、兰香暗度，风动罗衣微飏。
惆怅。
分明仙乐，大罗天上。
听赵瑟秦筝吴苑曲（诸姬皆产燕赵），妒杀粉君脂相。
自笑周郎愁眇眇，好央及、灯花剔亮（予短视故云）。
怕飞逐彩云，牢系鸾凤，重重绡帐。


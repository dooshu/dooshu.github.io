与王鉴川谋取板升制虏


降虏事，前已悉。若彼果能执送诸逆，则当以礼遣还那吉，厚其赏赉，以结其心。却责令奉表称臣，谢朝廷不杀之恩，赐赉之厚，因求讲和，纳款效贡。俟其诚心向化，誓永不犯，乃可议其封爵贡额耳。但仆犹有意外之防，不敢不告：

赵全诸人，背华即夷，为日久矣。彼其不预结于俺酋之左右？边墩之人，亦岂无为之耳目者？今我明以此要求，彼亦慨然允许，此辈岂得全不知觉？若知之，彼亦安肯坐而待缚如鸡狗乎？万一语泄，彼得而谋，或聊以胁从数人塞责。而朝廷明旨一出，不可复返，轻弃重质，但获其毛贼数人，则于国家威重岂不大损？此可虑者一也。

据鲍崇德所传，俺酋之言，虽若哀恳，然犹身驻近边，拥兵自强，平虏城外，游骑不绝，转饷哨探，俱属艰难。名虽哀求，事同强挟，未见其为诚款也。今必责令将有名逆犯，尽数先送入境，返其巢穴，掣回游骑，然后我差官以礼遣归其孙。则彼之诚款既伸，我之怀柔有体。若拥兵要质，两相交易，则夷狄无亲，事或中变。唐时吐蕃劫盟之事，取笑强胡。此其可虑者二也。

今之议者皆以小酋为祸媒，急欲遣之，图眼前无事耳。至于封爵、贡市二事，皆在可否之间。若鄙意则以为今边防利害，不在于那吉之与不与，而在彼求和之诚与不诚。若彼果出于至诚，假以封爵，许其贡市，我得以间修战守之具，兴屯田之利，边鄙不耸，穑人成功。彼若寻盟，则我示羁縻之义；彼若背盟，则兴问罪之师，胜算在我，数世之利也。但恐其孙一归，彼愿已遂，求和之意，必乖本图。或请乞多端，难于听许，明年当复来侵，虽获赵全等数人，恐于彼无大损益。此可虑者三也。

大疏早晚即复，其中委曲，难以一一指授，望公与金湖兢兢图之。公亦须移驻镇城，庶便指画。又阿力哥本导那吉来降，与之必至糜烂。今彼既留周元二人，则此人亦可质之以相当。统惟留意。






○众修本命醮词

臣等宿值福缘，获逢道化，至真垂教，元旨宣行，仰承覆之恩，常切兢营之恳。但虑行乖礼让，动履愆瑕，处俗顺时，率成罪目，积生今世，罕有忏祈。伏闻三天垂章醮之科，正一著修禳之格，敢因吉日，同励丹诚，恭诣坛场，虔申祝谢。伏惟三官九府，五帝高尊，斗极真君，命辰灵将，录其素恳，降以鸿慈，赦已往之过尤，释将来之灾厄。星曜息照临之数，行年除妨克之凶；年禄增延，福祥繁会；公私贞吉，族属安宁。常期护之恩，永誓焚修之志。不任。


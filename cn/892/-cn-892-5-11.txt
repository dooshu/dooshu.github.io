东坡书传卷十一


旅獒第七


西旅献獒，太保作《旅獒》。

召公也。

惟克商，遂通道于九夷八蛮，西旅底贡厥獒，

西方之国有以獒为贡者。旅，陈也。《春秋传》曰：“庭实旅百。”犬四尺曰獒。

太保乃作《旅獒》，用训于王。曰：呜呼！明王慎德，四夷咸宾，无有远迩，毕献方物，惟服食器用。王乃昭德之致于异姓之邦，无替厥服。

如“以肃慎楛矢分陈”之类，使知王能以德致四夷之物，况诸夏乎？

分宝玉于伯叔之国，时庸展亲。

如以夏后氏之璜分鲁之类，以布亲亲之意。

人不易物，惟德其物。

同是物也，有德则贵，无德则贱。

德盛不狎侮，狎侮君子，罔以尽人心。

君使臣以礼。

狎侮小人，罔以尽其力。

小人学道则易使。

不役耳目，百度惟贞。

不以声色为役。

玩人丧德，玩物丧志。志以道宁，言以道接。

玩人则人不我敬，故丧德；玩物则志以物移，故丧志。志丧则中乱，故志以道宁；德丧则人离，故言以道接。

不作无益害有益，功乃成。不贵异物贱用物，民乃足。

民争为异物，以中上好，则农工病矣。

犬马非其土性不畜，珍禽奇兽不育于国。不宝远物，则远人格。

夷狄性贪，故喜廉而畏贪。古之循吏，能以廉服夷狄者多矣，而贪吏亦足以致寇，况于王乎？周穆王得狼、鹿尔，而荒服因以不至。

所宝惟贤，则迩人安。呜呼！夙夜罔或不勤，不矜细行，终累大德。

为山九仞，功亏一篑。

大德，细行之积也。九仞，一篑之积也。

允迪兹，生民保厥居，惟乃世王。

巢伯来朝，芮伯作《旅巢命》。

芮，在冯翊临晋县。一篇，亡。





金縢第八


武王有疾，周公作《金縢》。

《金縢》之书，缘周公而作，非周公作也。周公作金縢策书尔。

既克商二年，王有疾，弗豫。

犹言不怿也。

二公曰：我其为王穆卜。

太公、召公也。穆，敬也。

周公曰：未可以戚我先王。

二公欲卜于庙，周公曰：王疾无害，未可以忧我先王。周公欲自以身祷，故以此言拒二公。

公乃自以为功，

功，事也。

为三坛同。

筑土曰坛，除地曰。

为坛于南方，北面，周公立焉，植璧秉圭，乃告太王、王季、文王。

植，置也。秉，执圭。

史乃册，祝，

史，太史也。册，祝册也。告神祝辞，书之册以告。

曰：惟尔元孙某，遘厉虐疾。若尔三王，是有丕子之责于天，以旦代某之身。

某，发也。丕，壮大也。言尔三王，天必欲取其一壮大子孙者，则旦亦丕子也，可以代之。

予仁若考，能多材多艺，能事鬼神。乃元孙不若旦多材多艺，不能事鬼神。乃命于帝庭，敷佑四天，用能定尔子孙于下地。四方之民，罔不祗畏。呜呼！无坠天之降宝命，我先王亦永有依归。

我仁孝，能顺父祖，且多材多艺，于事鬼神为宜。乃元孙材艺不若旦，而有人君德度，留以王天下为宜。死生有可相代之理，世多疑之。予观近世匹夫匹妇，为其父母发一至诚之心，以动天地鬼神者多矣，况周公乎？且周公之祷，非独弟为兄、臣为君也，乃为天下、为先王祷也。上帝听而从之，无足疑者。世之所以疑者，以己之多伪，而疑圣人之不情也。

今我即命于元龟，尔之许我，我其以璧与珪，归俟尔命；尔不许我，我乃屏璧与珪。乃卜三龟，一习吉。启籥见书，乃并是吉。公曰：体，王其罔害，予小子新命于三王，惟永终是图。

龟之兆吉凶也详矣，故许不许皆听命于龟。已而视龟之体，知王之罔害，己亦莫之代也，故曰：予受命于三王，王之寿考长终可图也。

兹攸俟，能念予一人。

“一人”者，指武王也。武王临天下未久，人之念其德者尚浅，周公忧其崩，而或叛之，故欲以身代。既见三龟之吉，知王之未崩，天假之年以绍其德，故曰此可以待天下之能念王也。

公归，乃纳册于金縢之匮中。

縢，缄也。以金缄之，欲人之不发也。

王翼日乃瘳。武王既丧，管叔及其群弟乃流言于国，

管叔鲜，武王弟也。群弟，蔡叔度、霍叔处之流也。武王崩，成王幼，周公专国政，故群叔疑而流言也。

曰：公将不利于孺子。

成王也。

周公乃告二公曰：我之弗辟，我无以告我先王。

辟，诛也。管叔之当诛者，挟殷以叛也。

周公居东二年，则罪人斯得。

二年而后克，明管、蔡亦得众也。

于后，公乃为诗以贻王，名之曰《鸱鸮》。

《豳诗》。鸱鸦，恶鸟也。破巢取卵，以比管、蔡之害王室及成王也。

王亦未敢诮公。

未敢诮，明其心之疑也。

秋大熟，未获，天大雷电以风，禾尽偃，大木斯拔，邦人大恐。王与大夫尽弁，以启金縢之书。

皮弁也。意当时占国休咎之书，皆藏金縢，故周公纳册于此，而成王遇灾而惧，亦启此书也。

乃得周公所自以为功、代武王之说。二公及王乃问诸史与百执事，对曰：信。噫！公命我勿敢言。王执书以泣，曰：其勿穆卜。昔公勤劳王家，惟予冲人弗及知。今天动威，以彰周公之德。惟朕小子其新逆，

自新，且使人逆公。公时尚在东也。

我国家礼亦宜之。王出郊。

郊告，谢罪。

天乃雨，反风。

雨降风回，天意得，而灾乃解。

禾则尽起。二公命邦人，凡大木所偃，尽起而筑之。岁则大熟。

大木既拔，筑之而复生，此岂人力之所及哉？予以是知天人之不相远。凡灾异，可以推知其所自。《五行传》，未易尽废也。





大诰第九


武王崩，三监及淮夷叛。周公相成王，将黜殷，作《大诰》。

三监，管、蔡、武庚。淮夷，徐奄之属也。

王若曰：猷，大诰尔多邦，越尔御事。

猷，谋也。越，及也。

弗吊，天降割于我家，不少延。

天弗吊恤我，降丧于我邦家，不少延武王之命。

洪惟我幼冲人，嗣无疆大历服，弗造哲，迪民康，矧曰其有能格知天命。

服，事也。造，至也。大哉我幼冲人，继此大历事也。我尚不能至于知人迪哲以安民者，况能至于知天命乎！

已，予惟小子，若涉渊水，予惟往求朕攸济。

已矣，今予但求所济而已。

敷贲敷前人受命，兹不忘大功。

贲，饰也。我之所敷者，以饰敷前人受命，而不忘其功也。

予不敢闭于天降威，

天降威，三监叛也。天欲绝殷，故使之叛也。

用宁王遗我大宝龟，绍天明即命。

当时谓武王为宁王，以见其克殷宁天下也。下文曰“乃宁考”，知其为武王。旧说以为文王，非也。曰“前宁人”者，亦谓武王之旧臣也。天降威于殷，予不敢隐闭，用武王所遗宝龟卜之，所以继天明而待命也。

曰：有大艰于西土，西土人亦不静，

此龟所以告者也。

越兹蠢。

蠢，动也。及此，三监果动。

殷小腆，诞敢纪其叙。天降威，知我国有疵，民不康，曰予复，反鄙我周邦。

腆，厚也。殷少富厚，乃敢纪其既亡之叙。盖天降威，亦其心知我国有三叔之疵，而民不安，故欲作难，以鄙我周邦也。

今蠢，今翼日，民献有十夫。予翼以于敉宁武图功。

献，贤也。敉，抚也。四国蠢动之明日，民之贤者，有十夫来助我，求往征四国，抚循宁王之武事，以图功也。周公之东征，邦君、卿士皆疑天下骚动，而此十夫者至，故周公喜之，表其人以令天下。汉高祖讨陈狶，至赵，得四人，皆封之千户，曰：“吾以羽檄征天下兵，未有一人至者，吾何爱四千户，不以慰赵子弟乎？”此亦周公之意也。

我有大事休，朕卜并吉。肆予告我友邦君，越尹氏、庶士、御事，曰：予得吉卜，予惟以尔庶邦，于伐殷逋播臣。尔庶邦君，越庶士、御事，罔不反曰艰大。民不静，亦惟在王宫邦君室，越予小子。考翼，不可征。王害不违卜。

休，美也。尹，正也，官之表正也。翼，敬也。害，曷也，《诗》曰“害浣害否”。我事既美矣，而我卜又吉，故告尔以东征殷之叛臣。今汝反曰难哉，此大事也，民之不静，亦惟在王与邦君之家，及王之身。考德敬事，修己以正之，不可征也。王曷不违卜而用人言乎？

肆予冲人，永思艰。曰：呜呼！允蠢鳏寡，哀哉。予造天役，遗大投艰于朕身。越予冲人，不卬自恤。义尔邦君，越尔多士、尹氏、御事，绥予曰：无毖于恤，不可不成，乃宁考图功。

卬，我也。毖，畏也。我闻汝众言，亦永思其难，曰：是行也，信动鳏寡，哀哉。然予为天子，作天之役，天实以大艰遗我，故勉而从天，非我自忧也。尔众人义当以言安我，曰：无畏此所忧之事，惟当一心，以成汝宁考所图之功。今乃不然，故深责之也。

已，予惟小子，不敢替上帝命。天休于宁王，兴我小邦周，宁王惟卜用，克绥受兹命。今天其相民，矧亦惟卜用。呜呼，天明畏，弼我丕丕基。

已矣，予惟不敢替上帝命，帝美宁王之德，而兴周王，惟用卜以安受帝命。至于今天，其犹助我民。况我亦用卜哉？天所以动四国，明威命者，非以困我，欲辅成我大业也。

王曰：尔惟旧人，尔丕克远省，尔知宁王若勤哉！

王又特命久老之人，逮事武王者，曰：尔当大省久远，尔知武王之勤劳若此也哉？

天毖我成功所，予不敢不极卒宁王图事。

，闭也。天所以闭塞艰碍我国者，使我知畏而成功于此。我其敢不尽力，以终宁王所图之事哉！

肆予大化诱我友邦君。

王告此旧人，我已大化诱我友邦君，无不从我矣。

天棐忱辞，其考我民。予曷其不于前宁人，图功攸终？

天既助我，至诚之辞，其必考之于民，以验其实。我其可不与宁王之旧臣，图功之所终乎？

天亦惟用勤毖我民，若有疾，予曷敢不于前宁人，攸受休毕？

天所以勤劳忧畏我民者，使我日夜思念，如人有疾之不忘医也。予其可不与前宁人，同受休终哉！

王曰：若昔，朕其逝，朕言艰日思。

如我本意，则昔者已往矣。所以至今者，以言艰而日思之也。

若考作室，既底法，厥子乃弗肯堂，矧肯构？

王以筑室喻也。父已准望高下、程度广狭以致法矣，子乃不肯为基，矧肯构屋乎？

厥父菑，厥子乃弗肯播，矧肯获？

王又以农喻也。菑，耕也。播，种也。获，敛也。

厥考翼，其肯曰予有后，弗弃基？

父虽敬其事，而子不继其父，其肯曰我有后，不弃我基乎？

肆予曷敢不越卬敉宁王大命？

我其敢不及我身之存，以抚循宁王之大命乎？

若兄考，乃有友伐厥子，民养其劝弗救？

养，厮养也。父兄而与朋友伐其子，其家之民养，当助父兄欤？抑助其子欤？其将相劝助其父兄，弗救其子也。今王与诸侯征伐四国，如父兄与朋友伐其子尔，众人孰当助乎？

王曰：呜呼！肆哉。尔庶邦君，越尔御事。

肆，过也。过矣哉，尔众人也，不助父而助子。

爽邦由哲，亦惟十人，迪知上帝命。

邦之明，乃能用哲，今十人归我，而不助彼，则帝命可知矣。

越天棐忱，尔时罔敢易法，矧今天降戾于周邦，惟大艰人，诞邻胥伐于厥室？尔亦不知天命不易。

及天之方辅，诚以助我，尔时我犹不敢不畏法度，矧今天降戾，使我大艰难之民，与强大之邻相伐于厥室？邻室相攻，可谓急矣。汝犹不知天命不易，欲安而不问也。

予永念曰：天惟丧殷，若穑夫，予曷敢不终朕亩？

天使我丧殷，若农夫之去草，其敢不尽力乎？

天亦惟休于前宁人，予曷其极卜，敢弗于从？率宁人有指疆土，矧今卜并吉？肆朕诞以尔东征。天命不僭，卜陈惟若兹。

方是时，武王之旧臣，皆欲从王征伐，故王曰：天若欲休息此前宁人者，予何敢尽用卜，敢不从众而止乎？今宁人指我，以疆域所至，不可坐受侵略，况今卜并吉，是天欲征而不欲休也。我其必往，盖卜之久矣。陈，久也。《盘庚》《大诰》皆违众自用者，所以藉口也。使盘庚不迁都，周公不摄政，天下岂有异议乎？平居无事，变乱先王之政而民不悦，则以盘庚、周公自比，此王莽之所以作《大诰》也。





微子之命第十


成王既黜殷命，杀武庚，命微子启代殷后，作《微子之命》。

王若曰：猷，殷王元子，惟稽古，崇德象贤。

《礼》曰：“继世以立诸侯，象贤也。”用庶人之贤者，不如用世家之贤者，民服也。

统承先王，修其礼物。

用其正朔礼乐，使不失旧物也。

作宾于王家，

二王后，客礼。

与国咸休，永世无穷。呜呼！乃祖成汤，克齐圣广渊。

齐，肃也，《史记》“生而徇齐”。

皇天眷佑，诞受厥命，抚民以宽，除其邪虐。功加于时，德垂后裔。尔惟践修厥猷，旧有令闻，恪慎克孝，肃恭神人。予嘉乃德，曰笃不忘。上帝时歆，下民祗协。

予嘉乃德，曰：若厚而已。帝且歆之，民且归之。

庸建尔于上公，尹兹东夏。钦哉，往敷乃训，慎乃服命。

服，章；命，令也。

率由典常，以蕃王室，弘乃烈祖。

成汤也。

律乃有民，

律，法也。

永绥厥位，毘予一人。世世享德，万邦作式，俾我有周无。呜呼！往哉惟休，无替朕命。

方武庚叛后，而封微子，微子盖处可疑之地，而命之曰“上帝时歆”，又曰“弘乃烈祖”，又曰“万邦作式”，此三代之事，后世所不能及也。

唐叔得禾，异亩同颖，献诸天子。王命唐叔，归周公于东，作《归禾》。

成王弟唐叔虞也。禾各生一垄，而合为一穟。

周公既得命禾，旅天子之命，作《嘉禾》。

二篇，亡。






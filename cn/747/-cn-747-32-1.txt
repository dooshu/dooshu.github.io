○饬敬祀社稷诏

社为九土之尊，稷乃五谷之长，春祈秋报，祀典是尊。而天下郡邑所置社稷等，如闻祭事或不备礼，苟崇敬有亏，岂灵祗所降，欲望和气丰年，焉可致也。朕永惟典故，务在洁诚，俾官吏尽心，庶苍生蒙福。自今已后，应祭官等庶事，宜倍加精洁，以副朕意，其社坛侧近，仍禁樵牧。至如百姓私社，宜与官社同日致祭。


40　左氏筆力不逮檀弓　檀弓爲曾子門人


檀弓筆力，左氏不逮也，於申生、杜蕢【原注】傳作屠蒯。二事見之。致堂胡氏曰：「檀弓，曾子門人，其文與中庸之文有似論語。子思、檀弓皆纂修論語之人也。」

【閻按】康成謂撰定論語者，仲弓、游夏等，非檀弓。

【元圻案】檀弓正義曰：「案鄭目録云：『名曰檀弓者，以其記人善於禮，故著姓名以顯之。今山陽有檀氏。』此檀弓在六國之時，知者以仲梁子是六國時人，此篇載仲梁子，故知也。」〇釋文：「檀弓，魯人。」






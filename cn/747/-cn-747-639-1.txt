○唐故福建等州都团练观察处置等使兼御史中丞赠右散骑常侍独孤公墓志铭

公讳朗，字用晦，当州刺史赠太子少保宪公之长子。宪公有文章名於大历中，每为文，辄为後进所传写。公生数岁而宪公殁，与弟郁皆伯父母所养。稍长，好读书，不烦於师。年二十一，与弟郁同来举进士，其二年，既得之矣，会有司出赋题，德宗不悦，宰相喻使减人数，故公与十馀人皆黜。公以伯父母无子，即日归养於苏州，使其弟留以卒业，由是孝慈之名称於朋友间。以处士起佐江西、宣歙、浙东三府，得试校书协律郎。元和九年拜右拾遗，上疏请各令观察使充本道盐铁使，场监之任，悉归州县，罢去管榷吏，以除百姓之患。十年，盗杀宰相，御史中丞伤以免，公疏请贬京兆尹，杀捕盗吏，事皆不行，君子壮之。累奏时病，有不合上意者，贬为兴元府仓曹参军，三年复徵入为监察御史，改京兆府司录参军。迁殿中，寻加史馆修撰，入省为都官员外郎，修史如前，出刺韶州，复入虞部、左司二员外，得郎中，数月迁权知谏议大夫。敬宗御丹凤门，大赦改元，宦官殴伤鄂县令崔发於鸡竿下，公疏请取其首为者杀之以正法。宝历元年改御史中丞，殿中王源植贬韶州司马，公面谏其屈，不得请，凡五上疏，自请罢去，敬宗不许。上即位，迁工部侍郎。太和元年八月以为福建等州都团练观察等使兼御史中丞，公疮发於背，不克入谢。病二旬，九月壬子，以疮卒，年五十三。天子为之废朝，赠右散骑常侍。有子孟常，生九岁矣。夫人京兆韦氏，给事中贞伯之女，未仕而夫人卒。十月壬午，其侄庠以公之丧归河南之寿安甘泉乡先公墓次，以十月己酉窆。铭曰：

人之有生，莫不皆死。曰长曰短，相望其几。短不足伤，长不足恃。要归於尽，孰有彼此。公寿何迫，百年中止。丧车东去，托骨山趾。室无妻哭，祭有稚子。令名不忘，曷其有已。


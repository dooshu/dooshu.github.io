卷四十四

钦定四库全书

续後汉书卷四十四　　　　元　郝经　撰

列传第四十一

魏臣

任峻【枣祗】　苏则【吉茂】　杜畿【子恕孟康】

郑浑【从子袤】　仓慈【皇甫隆　颜斐　令狐邵孔乂　沐并　时苗】

任峻字伯达河南中牟人也汉末扰乱中牟令杨原愁恐欲叶官走峻说原曰董卓首乱天下莫不侧目然而未有先发者非无其心也势未敢耳明府若能唱之必有和者今关东有十余县能胜兵者不减万人若权行河南尹事緫而用之无不济矣原从其计以峻为主簿峻乃为原表行尹事使诸县坚守遂发兵会曹操入中牟界衆不知所从峻独与同郡张奋议奉郡以归操峻又别收宗族及宾客家兵数百人从操操悦表峻为骑都尉妻以从妹甚见亲信操每征伐峻常居守以给军是岁饥旱军食不足羽林监颍川枣祗建置屯田操以峻为典农中郎将数年中所在积粟【谨案太平御览此下有募百姓屯田于许下得谷百万斛郡国列置屯田官二十字】仓廪皆满官渡之战操使峻典军器粮运贼数寇钞絶粮道乃使千乘为一部十道方行为复陈以营卫之贼不敢近军国之饶起於枣祗而成於峻操以峻功高乃表封都亭侯邑三百户迁长水校尉峻寛厚有度而见事理每有所陈操多善之於饥荒之际收恤朋友孤遗中外贫宗周急继乏信义见称建安九年卒操为之流涕子先嗣先卒无子国除曹丕追録功臣諡峻曰成侯复以峻中子览为关内侯祗本姓棘先人避难易为枣祗卒操下令曰故陈留太守枣祗天性忠能始共举义兵周旋征讨後袁绍在冀州亦贪祗欲得之祗深附托於孤使领东阿令吕布之乱兖州皆叛惟范东阿完在由祗以兵据城之力也後大军粮乏得东阿以继祗之功也及破黄巾定计得贼资业当兴立屯田时议者皆言当计牛输谷佃科以定施行後祗白以为僦牛输谷大收不增谷有水旱灾除大不便反复来说孤犹以为当如故大收不可复改易祗犹执之孤不知所从使与荀令君议之时故军祭酒侯声云科取官牛为官田计如祗议於官便於客不便声怀此云云以疑令君祗犹自信据计画还白执分田之术孤乃然之使为屯田都尉施设田业其时岁则大收後遂因此大田丰足军用摧灭羣逆克定天下以隆王室祗兴其功不幸早没追赠以郡犹未副之今重思之只宜受封稽留至今孤之过也祗子处中宜加封爵以祀祗为不朽之事遂赐处中爵关内侯孙据字道彦晋冀州刺史据子嵩字台产散骑常侍并有才名多所着述嵩兄腆字玄方襄城太守亦有文采苏则字文师扶风武功人也世为着姓少以学行闻举孝廉茂才辟公府皆不就?刚直疾恶尝慕汲黯之为人兴平中三辅乱避难北地客安定依富室师亮亮待遇不足则慨然叹曰天下会安当不久尔必为此郡守折庸辈也後与冯翊吉茂等隐於郡南太白山中以书籍自娱起家为酒泉太守转安定武都所在有威名师亮等皆欲逃匿则闻之使人解止以礼报之曹操伐张鲁过其郡见则悦之使为军导鲁破则绥安下辩诸氐通河西道徙为金城太守时丧乱之後吏民流散户口损耗则抚循之外招怀羌胡得其牛羊以养贫老与民分粮而食旬月之间流民皆归得数千家乃明为禁令有干犯者辄戮其从教者必赏亲教民耕种其岁大获由是归附者日多李越以陇西反则率羌胡围越越即请服操卒西平麴演叛称护羌校尉则勒兵讨之演恐请降曹丕立以其功将加封爵令问雍州刺史张既曰试守金城大守苏则既有绥民平夷之功闻又出军西定湟中为河西作声势吾甚嘉之则之功効为可加爵邑未邪封爵重事故以问卿密白意且勿宣露也既答曰金城郡昔为韩遂所屠剥死丧流亡或窜戎狄或?寇乱户不满五百则到官内抚雕残外鸠离散今见户千余又梁烧杂种羌昔与遂同恶遂毙之後越出障塞则前後招怀归就郡者三千余落皆抚以威恩为官効用西平麴演等唱造邪谋则寻出军临其项领演即归命送质破絶贼粮则既有恤民之效又能和戎狄尽忠效节遭遇圣明有功必録若则加爵邑诚足以劝忠臣厉风俗也遂加护羌校尉赐爵关内侯後演复结旁郡为乱张掖张进执太守杜通酒泉黄华不受太守辛机进华皆自称太守以应之又武威三种胡并寇钞道路断絶武威太守毋丘兴告急於则时雍凉诸豪皆驱略羌胡以从进等郡人咸以为进不可当又将军郝昭魏平先是各屯守金城亦受诏不得西度则乃会郡中大吏及昭等与羌豪帅谋曰今贼虽盛然皆新合有胁从者未必同心因衅击之善恶必离离而归我我增而彼损矣既获益衆之实且有倍气之势率以进讨破之必矣若待大军旷日持久善人无归必合於恶善恶既合势难卒离虽有诏命违而合权专之可也於是昭等从之乃发兵救武威降其三种胡与兴击进於张掖演闻之将步骑三千迎则辞来助军而实欲为变则诱与相见因斩之出以徇军其党皆散走则遂与诸军围张掖破之斩进及其支党衆皆降演军败华惧出所执乞降河西平乃还金城进封都亭侯邑三百尸徵拜侍中与董昭同寮昭尝枕则膝卧则推下之曰苏则之膝非佞人之枕也旧仪侍中亲省起居故俗谓之执虎子时吉茂仕甫历县令迁为冗散茂见则嘲之曰仕进不止执虎子则?曰我诚不能效汝蹇蹇驱鹿车驰也初则及临菑侯植闻魏氏代汉皆发服悲哭丕闻植如此而不闻则也丕在雒阳尝从容言曰吾应天受禅而闻有哭者何也则谓为见问须髯悉张欲正论以对侍中傅巽掐【原注苦洽反】则曰不谓卿也於是乃止【原注孙盛曰夫士不事其所非不非其所事趣舍出处而岂徒哉则既策名新朝委质异代而方怀贰心生忿欲奋爽言岂大雅君子去就之分哉诗云士也罔极二三其德士之二三犹丧妃偶况人臣乎】丕问则曰前破酒泉张掖西域通使炖煌献径寸大珠可复求市益得不则对曰若陛下化洽中国德流沙漠即不求自至求而得之不足贵也丕嘿然後则从行猎槎桎拔失鹿丕大怒踞胡牀抜刀悉收督吏将斩之则稽首曰臣闻古之圣王不以禽兽害人今陛下方隆唐尧之化而以猎戏多杀羣吏愚臣以为不可敢以死请丕曰卿直臣也遂皆赦之然以此见惮黄初四年左迁东平相未至道病卒諡曰刚侯子怡嗣怡卒无子弟愉袭封愉咸熙中为尚书【原注晋百官名愉字休豫历位太常光禄大夫山涛啓事称愉忠笃有智意襄松之曰按愉子绍字世嗣为吴王师石崇妻绍之女兄也绍有诗在金谷集绍弟慎左卫将军】吉茂字叔畅冯翊池阳人世为着姓建安初关中始平茂与苏则共入武功南山隐居务学博览精思数岁州举茂才除临汾令居官清静吏民不忍欺转武德侯庶子二十二年坐其宗人吉本等谋乱被收【谨案吉本事据魏武纪在二十三年与通监纲目合此作二十二年盖沿志注之讹】先是科禁内学及兵书而茂皆匿之不送官及其被收不知当坐本等顾谓左右曰我坐书也会锺繇证茂得不坐後以为武陵太守不之官转鄼相以国省拜议郎景初中病卒茂清俭疾恶不受馈遗初制九品郡置中正差叙自公卿以下至于郎吏功德才行茂同郡护羌校尉王琰前数为郡守贪汚而琰子嘉仕历诸县亦复受人事後为散骑郎冯翊郡移嘉为中正嘉叙茂虽在上第而状甚下云德优能少茂愠曰我效汝父子冠帻刼人邪嘉由是被贬议初茂同产兄黄从公府掾为长陵令时科禁长吏擅去官而黄闻司徒赵温薨以故吏违科奔丧为司隶锺繇所收伏诛茂以兄坐追义而死怨怒不哭至岁终繇举茂即就之故时人亦讥茂冒进云谨案杜畿传附子恕孟康今畿传及子恕俱阙止存孟康一篇

孟康字公休安平人黄初中以郭后外属转散骑侍郎时散骑皆以高才英儒充其选而康独緑妃家猥厠其间故同僚轻之号为阿九康既无才术因在冗官博读书传後遂有所弹駮其文义雅而切要衆人乃更重之正始中代杜恕为弘农领典农校尉清已奉职嘉善而矜不能省息狱讼缘民所利而利之郡领吏二百余人涉春遣休常四分遣一事无宿诺时出按行皆豫?督邮不得令属官遣人探候修设曲敬又不欲烦损吏民常?吏卒行各持鎌所在自刈马草不止亭传露宿树下所从常不过十余人吏民咸咏歌之郡带道路诸过宾客自非公法无所出给若知旧造之则馆於家始拜人虽知其志量以未尝宰牧不期其能而政绩为诸郡最莫不叹美焉嘉平末徙渤海太守徵入为中书令後为监卒

谨案目録此下有郑浑仓慈传今阙止存仓慈传内所附顔斐令狐邵孔乂时苗四人

顔斐字文林有才学曹操召为太子洗马黄初中转黄门侍郎後为京兆太守自马超破後民人不专农殖凡莅郡者皆苟且为治斐到官令属县整阡陌树桑果劝笃耕稼民病无车牛斐课民以闲月取车材作车令畜鸡猪以买牛又起学馆吏民欲读书者复其徭於是风化大行吏不烦民民不求吏京兆与冯翊扶风接界二郡道路秽塞田畴荒莱人民饥冻而京兆独开治丰富为雍州十郡最青龙中司马懿在长安立军市而军中吏士多侵侮县民斐以白懿懿乃召军市候于斐前杖一百时长安典农与斐同坐以为斐宜谢乃私推筑斐斐不谢良久曰斐观明公受分陕之任乃欲一齐衆庶必非有所左右也而典农窃见推筑欲令斐谢假令斐谢是更为不得明公意也懿遂严持吏士军营郡县各得其分後数岁迁平原太守吏民涕泣遮道车不得前稽留十余日乃出界东行至崤而疾因斐素恋京兆其家人从者见斐病甚劝之言平原当自勉励作健斐曰我心不愿平原汝曹呼我何不言京兆邪遂卒京兆闻之皆为流涕为立碑称颂之令狐邵字孔叔父某仕汉为乌桓校尉建安初邵依袁氏居邺九年暂出到武安毛城会曹操破邺遂围毛城城破执邵等十余人皆当斩操閲视之而识其父乃署军谋掾仍历宰守後徙丞相主簿出为弘农太守所在清严妻子希到官署举善而教恕以待人不喜讼狱与下无忌时郡无知经者乃选诸吏可教者令诣河东乐详学经明乃还因设学馆抜俊秀令转相教授由是弘农学者与河东埒黄初中徵拜羽林郎迁虎贲中郎将卒【案志注此下载令狐愚事此书已取入死国传】孔乂【谨案志注云孔子之後】字元儁父祖皆二千石而乂历位宰守为济南相皆有惠政入为散骑常侍上疏规谏迁大鸿胪【谨案目録孔乂下有沐并传今阙】时苗字德胄钜鹿人为人介特有崖岸建安中入丞相府为掾属出为寿春令扬州治在县时蒋济为治中苗往谒济济素嗜酒适醉不能见苗恚恨还刻木为人署曰酒徒蒋济置之墙下旦夕射之其始之官乘薄軬车驾黄?牛载布被囊居官岁余牛生一犊及去留其犊谓主簿曰令来本无此犊犊是淮南所生也郡吏曰六畜不识父自当随母不听由此名闻天下还为太官令领其郡中正定九品第叙人才不能寛而纪其短虽在久远衔之不置蒋济後为太尉不以苗前毁已为嫌苗亦不以济贵更屈意为令数岁迁典农中郎将年七十余正始中病卒

议曰魏晋屯田之利始於枣祗成於任峻终於邓艾一用诈力而兵食常有余卒取汉平吴而人衆胜天得富强之术也苏则杜畿风烈矫矫郑浑仓慈威爱克济明恤理之政有汉良吏之规焉始司马朗建议令州县领兵杜恕以为非卒成晋氏瓜裂之乱恕之意虑远矣哉则故汉郡守列侯见丕簒代力不能救发服悲哭当丕见问而须髯悉张欲正论以对虽不能如管宁之高范粲之义亦可谓义形於色矣愈於王华锺贾以汉大臣为魏臣将一家物与一家而无愧耻禅代之际自以为臯夔复出者也孙盛以二三责则过矣

赞曰则畿贤牧峻祗能吏保民足食殷强立治兵锋遗黎虎口赤子惠绥生赖幸而集此








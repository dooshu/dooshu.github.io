○对马惊师徒判

〈卜氏为御马，惊师徒小却，监军纠为无勇，卜氏遂死之。或诔其功，监军请乎理，诔者执云非罪。〉

赤羽相向，鲁载乘邱之役；红尘交飞，国骖贲父之御。事匹蒙马，力均投牛，变非衔橛，惊为流矢。殊克之不止，因溃齐军；成鲁师之小却，便亡卜氏。汗朱轮岂敢言病，验白肉乃知非罪，逝者既往，吾谁与归？死而可哀，士始有诔，此焉理，孰曰监军？虽欲必也正名，是故恶夫佞者。


9　贈嚴閣老詩扈聖登黄閤　唐人稱給事中爲閣老　宰相呼堂老兩省呼閣老


贈嚴閣老詩：「扈聖登黄閤，明公獨妙年。」舊史嚴武傳：「遷給事中，時年三十二。」給事中屬門下省，開元曰黄門省，故云黄閤。少陵爲左拾遺，亦東省之屬，故云「官曹可接聯」。近世用此詩爲宰輔事，何云：「王絅四六見隨筆。」誤矣。通鑑：「王涯謂給事中鄭肅、韓佽曰：『二閣老不用封敕。』」此唐人稱給事中爲閣老也。

【集證】唐書楊綰傳「中書舍人年久者爲閣老。」容齋三筆：「蔣子禮拜右相，王絅賀啓曰：『早登黄閣，獨見明公之妙年；今得舊儒，何憂左轄之虚位。』」誤也。歐陽公答子華學士安撫江南詩云：「相公黄閣老，與國爲長城。」永叔似亦誤用。

【元圻案】杜詩箋云：「宋志曰：『三公黄閣，前史無其義。按禮記曰「士鞞與天子同，公侯大夫則異」。鄭注云：「士賤，與君同，不嫌也。」夫朱門洞啓，三公之與天子，禮秩相亞，故黄其閣，以示嫌疑，是漢來制也。』緗素雜記：『漢舊儀曰：「丞相聽事門曰黄閣。」又王瑩傳云：「既爲公，須開黄閣。」張敬兒謂其妻嫂「我拜後，府開黄閣」是也。』」〇通鑑唐紀文宗太和八年：「八月，以王仲言爲四門助教，給事中鄭肅、韓佽封還敕書。李德裕將出中書，謂王涯曰：『且喜給事中封敕。』涯即召肅、佽謂曰：『李公適留語，令二閣老不用封敕。』二人即行下，明日以白德裕，德裕驚曰：『德裕不欲封還，當面聞，何必使人傳言！且有司封駁，豈復稟宰相意耶！』」〇唐李肇國史補：「宰相相呼爲堂老，兩省相呼爲閣老。」






○即位赦文

朕粤自藩邸，来握乾符，衔哀受遗，当宁兴感。永惟我高祖太宗，艰难创业，其后列圣，奕叶重光，英睿相继，洎於先帝，秉文之德，光阐皇猷，将洽理平，甫臻仁寿。顾予冲昧，叨承大统，祗命若临於泉谷，思理未详於政刑，空怀济物之心，将缵已成之业。所尚者节俭，所宝者忠良，肆眚法解网之仁，厚生敷流泽之惠，上凭灵祉，下便物情，期中外以叶心，冀遐迩而咸乂。爰遵典训，特沛鸿恩，谅表政於惟新，敢忘忧於驭朽。可大赦天下，自开成五年二月八日昧爽已前，大辟罪已下，罪无轻重，咸赦除之。惟十恶叛逆故杀人官典犯赃，不在此限。


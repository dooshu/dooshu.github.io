王质


质字景文，号雪山，郓州人，寓居兴国军（今湖北省阳新县）。建炎元年（1127）生。绍兴三十年（1160）进士。孝宗朝，为枢密院编修官，出判通荆南府，奉祠山居。淳熙十六年（1189）卒。有雪山集。

相见欢

薄霜

霜花零落全稀。不成飞。寒水溶溶漾漾、软琉璃。

红未涌，青已露，白都晞。□□□□沙暖、戏凫鹥。

长相思

暮春

红疏疏。紫疏疏。可惜飘零著地铺。春残心转孤。

莺相呼。燕相呼。楼下垂杨遮得乌。倚阑人已无。

又

渔父

山青青。水青青。两岸萧萧芦荻林。水深村又深。

风泠泠。露泠泠。一叶扁舟深处横。垂杨鸥不惊。

生查子

见梅花

见汝小溪湾，修竹连疏影。

林杪动风声，惊下毵毵粉。

见汝大江郊，高浪摇枯本。

飞雪密封枝，直到斜阳醒。

杨柳枝

淡月

惯得娇云赶不开。去还来。淡光无可照楼台。且停杯。

薄雨疏疏时几点，洒浮埃。卖花未上担儿抬。听他催。

浣溪沙

和王通一韵简虞祖予

何药能医肠九回。

榴莲不似蜀当归。

却簪征帽解戎衣。

泪下猿声巴峡里，

眼荒鸥碛楚江涯。

梦魂只傍故人飞。

又

梦到江南梦却回。

梦归何处得身归。

故溪渌净看凫衣。

下到瞿唐春欲杪，

桃花香浪渺无涯。

三台回望五云飞。

又

征雁年来得几回。

春风无雁带书归。

故应春瘦减春衣。

花柳伤心经岁月，

江湖无梦失津涯。

到家无树不红飞。

又

有感

细雨萧萧变作秋。

晚风杨柳冷飕飕。

无言有泪洒西楼。

眼共云山昏惨惨，

心随烟水去悠悠。

一蓑一笠任孤舟。

清平乐

感怀

江沙带湿。莎露和烟泣。落日欲低红未入。悄悄暮峰凝立。

疏林秀色荒寒。频频驻骑回看。应是梧桐影下，秋风蹙碎眉山。

又

断桥流水。香满扶疏里。忽见一枝明眼底。人在山腰水尾。

梨花应梦纷纷。征鸿叫断行云。不见绿毛么凤，一方明月中庭。

又

梅影

从来清瘦。更被春僝僽。瘦得花身无可有。莫放隔帘风透。

一枝相映孤灯。灯明不似花明。细看横斜影下，如闻溪水泠泠。

眼儿媚

送别

雨润梨花雪未干。犹自有春寒。不如且住，清明寒食，数日之间。

想君行尽嘉陵水，我已下江南。相看万里，时须片纸，各报平安。

西江月

借江梅蜡梅为意寿董守

月斧修成腻玉，风斤琢碎轻冰。主人无那寿杯深。倩取花来唤醒。

舞罢绣茵凤蹙，饮阑画阁香凝。试将花蕊数层层。犹比长年不尽。

又

轻蜡细凝蜂蜜，薄罗深压鹅黄。玉容纵不似何郎。也在百花头上。

试看眉间一点，全如瓶里孤芳。明年此日趁鹓行。记取今朝胜赏。蜡梅

又

和王道一韵促画屏

蹙蹙红中烟润，梢梢翠尾风斜。闲轩幽树少啼鸦。此处最宜君画。

望眼不知天阔，归心常恨山遮。见君江浦到芦花。意在琵琶亭下。

又

感怀

璧水桥边此客，金銮坡上何人。沙场老马事无成。泪湿青莹夹镜。

袖手烟霏小景，回头石岭空城。乾坤遗恨渺难平。目断塞鸿孤影。

滴滴金

晚眺

阴阴湿雾霜无汁。江气逼、树声滴。荒林只见夕阳入。谁唤晚烟集。

渔翁犹把钓竿执。蓑共笠、时时葺。风刚浪猛早收拾。天外暮云黑。

燕归梁

送别

拂拂春风入马蹄。□驻绿杨堤。绿杨堤上乳莺啼。声声怨、怨春归。

而今一似花流水，踪迹任东西。利成名遂在何时。早赢得、两分飞。

青门引

寻梅

寻遍江南麓。只有斑斑野菊。梅花不遇我心悲，一枝得见，便是一年足。

微香来自横冈竹。飞度寒溪曲。落路寻人借问，谢他指向深深谷。

鹧鸪天

山行

空响萧萧似见呼。溪昏树暗觉神孤。微茫山路才通足，行到山深路亦无。

寻草浅，拣林疏。虽疏无奈野藤粗。春衫不管藤碎，可惜教花著地铺。

又

咏渔父

一只船儿任意飞。眼前不管是和非。鱼儿得了浑闲事，未得鱼儿未肯归。

全似懒，又如痴。这些快活有谁知。华堂只见灯花好，不见波平月上时。

一斛珠

十一月十日知郡宴吴府判坐中赋海棠

风流太守。未春先试回春手。天寒修竹斜阳后。翠袖中间，忽有人红袖。

天香国色浓如酒。且教青女休僝僽。梅花元是群花首。细细商量，只怕梅花瘦。

又

桃园赏雪

寒江凝碧。是谁翦作梨花出。花心犹带江痕湿。轻注香腮，却是桃花色。

飞来飞去何曾密。疏疏全似新相识。横吹小弄梅花笛。看你飘零，不似江南客。

又

有寄

平塘玉立。薄罗飞起层层碧。人心不似花心密。待要相逢，未必相逢得。

袜尘不动何曾湿。芙蓉桥上曾相识。橹声摇去江声急。西北高楼，回首浮云隔。

怨春郎

宿池口

芦花已老。蓼花已老。江腹冲风，山头残照。暮烟不辨栖鸥。识归舟。

归舟照顾新洲阁。惊波恶。别拣深湾泊。南津北泺，水村总没人家。莽平沙。

虞美人

即事

绿阴夹岸人家住。桥上人来去。行舟远远唤相应。全似孤烟斜日、出阊门。

浪花拂拂侵沙觜。直到垂杨底。吴江虽有晚潮回。未比合江亭下、水如飞。

又

李敷文席上

翠阴融尽毵毵雪。惨淡花明灭。嫩沙拂拂涨痕添。想见故溪、绿到草堂前。

夕阳红透樱桃粒。掩映深沉碧。成都事事似江南。只是香衾、两处受春寒。

临江仙

和徐守圣可

缥缈青霄云一握，太清群玉光中。钧天声里拂香风。紫皇低接手，稳步上层空。

雀扇徐开鸾影转，日高舞动蛟龙。双瞻御座立昭容。回班趋复道，环佩响丁东。

又

千顷翠围遮绿净，菱花影落波中。看看红锦漾清风。此时催入觐，烟浪拍云空。

伫见觚棱栖宝爵，旌旗全仗飞龙。赭黄一点现真容。御麻宣未毕，云镜上天东。

又

宴向守簇

曲水流觞修禊事，祓除洗净春愁。举尊再拜寿君侯。只今虚鼎足，好去作班头。

自古相门还出相，春旗小驻南州。云孙将绍祖风流。他时如见忆，江汉一渔舟。

又

南楼席上寿张守

八字山头来较晚，彩云未散南楼。夕阳千丈映帘钩。君侯如欲老，江水莫教流。

扇底清歌尘不动，胡床明月清秋。天浆为浪玉为舟。酒阑君便起，归去立班头。

定风波

夜赏海棠

曲曲阑干曲曲池。万红缭绕锦相围。花到黄昏思欲睡。休睡。眼前都是好相知。

银烛转添花转好，人在，花深深处更相宜。似此好花须爱惜。休惜。鬓边消得两三枝。

又

赠将

问讯山东窦长卿。苍苍云外且垂纶。流水落花都莫问，等取，榆林沙月静边尘。

江面不如杯面阔，卷起，五湖烟浪入清尊。醉倒投床君且睡，却怕，挑灯看剑忽伤神。

又

白璧黄金爵上卿。紫宸殿下拜丝纶。才出龙门开虎帐，但看，甲光如水夜无尘。

古古今今男子事，摇动，芙蓉旗影入金尊。到得关河公事了，早去，白云堆里养精神。

苏幕遮

守倅移厨

孟夏上浣，便君通守不以荒寒肯临。老杜所谓“尽日淹留佳客坐、百年粗粝腐儒餐”者也。

两辞极道湖山云月之趣，因以记相与之意云

水风轻，吹不皱。上下浮光，两镜光相就。云锦摇香吹散酒。细听清谈，玉屑津津嗽。

明月前，斜阳后。竹露秋声，拂拂寒生袖。掇取湖山聊入手。紫阁黄扉，到了终须有。

又

送张删定赴召

驿尘飞，天意紧。香雪芝封，犹带吴泥润。昨夜宝奁开玉镜。一点西风，便觉寒秋近。

白蘋洲，红蓼径。风露凄清，快促黄金镫。叠叠重重听好信。掷了碧油幢，更掷双堂印。

□□□

闻鹃啼

眼将穿，肠欲裂。声声似向春风说。春色飘零，自是人间客。

不成泪，都成血。朝朝暮暮何曾歇。叫彻斜阳，又见空山月。

又

夜茫茫，春寂寂。寒烟叫裂空山石。吸尽东风，化作垂红滴。

漏将阑，情转极。月明绕树声声急。无数闲花，尽染啼痕湿。

青玉案

木樨

中央自有仙风度。散入千林去。万点秋芳洒飞露。舜裳赭色，尧眉黄彩，化作花无数。

层层翠葆鸾旗舞。吹下天香遍瑶宇。万岁千秋奉明主。柱华月苑，蕊珠宝殿，长听黄金缕。

又

池亭

浮萍不碍鱼行路。细数鱼来去。静倚溪阴深觅句。碧鲜清润，影摇香度。易觉阑干暮。

凫雏深傍蘋根住。浴罢红衣褪残缕。一寸江湖可付。渚兰汀草，卧烟欹雨。荒了垂纶处。

江城子

席上赋

细风微揭碧鳞鳞。绣帏深。不闻声。时见推帘，笼袖玉轻轻。不似绮楼高卷幔，相指点，总分明。

斜湾丛柳暗阴阴。且消停。莫催行。只恨夕阳，虽好近黄昏。得到钗梁容略住，无分做，小蜻蜓。

又

细风吹起翠田田。雨和烟。入梅天。鲜润繁阴，悄悄转清圆。十顷蒲萄深贮碧，鸥共鹭，各翩翩。

影摇香度小婵娟。竹林贤。总神仙。滴露飞霜，雪壑注冰泉。伴了芙蓉城里客，无一事，北窗眠。

又

宴守倅

柳梢无雪受风吹。绿垂垂。乳鸦啼。直下蒲萄，春水未平堤。却似今年春气早，白团扇，已相宜。

红巾当日鸟衔飞。曲江湄。暮春时。孔雀麒麟，交蹙绣罗衣。何似野堂陪胜客，花影外，竹阴移。

蓦山溪

咏茶

枯林荒陌，矮树敷鲜叶。不见雅风标，十二分、山容野色。因何嫩茁，舞动小旗枪，梅花后，杏花

前，色味香三绝。

含光隐耀，尘土埋豪杰。试看大粗疏，争知变、寒云飞雪。休说休说，世只两名花，芍药相，牡丹王，未尽人间舌。

满江红

幕府诸公郊外同集以病不去

方丈维摩，蒙衲被、都齐不省。空怅望、锦裘绣帽，玉珂金镫。十月小春逢此日，一时胜事输公等。问短衣、匹马射南山，何人肯。

山暮紫，峰如笋。江寒碧，沙如粉。望塞鸿杳杳，水遥天永。饮罢不妨瓶屡卧，归来自有风吹醒。试断桥、流水月明边，寻疏影。

又

庆寿

整顿乾坤，恨舞袖、回旋不足。须付与、腰金叠赤，面槐参绿。功业岂无人可了，英豪自有心相伏。

自孤窗、寒烛听经纶，常三复。

举大白，倾醽醁。为公起，歌此曲。曲中意惟有，斯贤堪属。萱草喜除烦恼障，莲花妙享清凉福。愿年年、团扇弄生绡，长如玉。

又

春日

惨淡轻阴，都养就、朱朱白白。最好是、梨花带雨，海棠映日。暖雾烘成芳草色，娇风分与垂杨力。听红边、翠杪啭清圆，曾相识。

春绪乱，还如织。春梦断，还堪觅。看青梅下有，游人啧啧。爱酒正香须满泛，怜花太嫩休轻摘。把领巾、收聚众香浓，凭风立。

又

生縠平铺，吹不起、轻风无力。西江上、斗牛相射，水天一色。二妙风流今代少，一时光价何时息。更绛霄、白日下云軿，芙蓉客。

整飞驭，成得得。寻前约，宽忆忆。正云飞雨卷，旧红新碧。茁茁抽长荷柄绿，毵毵吐净杨花白。渐衣篝、香润入梅天，红绡湿。

又

渔舟

莽莽云平，都不辨、近山远水。尽徘徊、尚留波面，未归湾尾。浪猛深深鸥抱稳，波寒缩缩鱼沉底。恐狂风、颠雨岸多摧，舟难舣。

船篷重，拖不起。蓑衣湿，森如洗。想杖头未足，杯中无计。渔网吹翻无把捉，钓竿冻断成抛弃。到高歌、风静月明时，谁如你。

又

牧童

落尽斜阳，尚有些、断霞残影。甚弯环、东溪西巷，南岩北岭。行熟更教羊引著，睡浓却被鸦惊醒。渐孤村、树暗颤山欹，霜风冷。

人世里，嫌他蠢。牛背上，输他稳。但芒鞋一纟两，蓑衣一领。五脏荒陂蔬荐口，双髽幽崦花漫顶。虽云乌、月黑路蒙笼，何曾窘。

又

听琴

纸帐梅花，有丛桂、又有修竹。是何声、雪飘远渚，泉鸣幽谷。红蓼白蘋须拂袖，馀音尚带清香馥。挽素娥青女、问飞琼，谁家曲。

韩退之，欧永叔。惚兮恍，恍兮惚。试侧耳，山常似黛，水常如玉。颜子操中何足怨，醉翁徽外无人续。正青天、明月上东南，芳时足。

水调歌头

京口

江水去无极，无地有青天。怒涛汹涌，卷浪成雪蔽长川。一望扬州苍莽，隐见烟竿双矗，何处卷珠帘。落日瓜洲渡，鸿鹭满风前。

古战场，皆白草，更苍烟。清平犹有遗恨，久矣在江边。北固山前三杰，遥想当年意气，亹亹昵中原。上马促归去，风堕接亹亹翩。

又

中秋饮南楼呈范宣抚

细数十年梦，十处过中秋。今年清梦，还在黄鹤旧楼头。老子个中不浅，此会天教重见，今古一南楼。星汉淡无色，玉锦倚空浮。

带秦烟，萦楚雾，熨江流。关河离合南北，依旧照清愁。相见姮娥冷笑，笑我归来霜鬓，空敝黑貂裘。把酒问清影，肯去伴沧洲。

又

游银山寺和壁间张安国作

晚嶂倚斜日，秋树战悲风。一泓绀紫澄碧，中有睡蛟龙。散作清溪明玉，激上以流水，两电乱寒空。抛却红尘袂，飞入妙光宫。

佛国大，天溥博，地含洪。空岩乱壑递响，珠影动金容。万古碧潭空界，一点青霄明月，涝漉总无功。云散殿突兀，风动铎丁东。

又

草蔓已多露，松竹总含风。群山左顾右盼，如虎更如龙。时见渔灯三两，知在谁家浦溆，星斗烂垂空。万有付一扫，人世等天宫。

秋萧瑟，林脱叶，水归洪。江湖飘泊鸿雁，洲渚肯相容。要使群生安堵，不听三更吠犬，此则是奇功。一任画麟阁，吾自老墙东。

又

九日

云山山献在空碧，天宇共高明。重阳易得风雨，今日不胜晴。天为两朝元老，付与四时佳节，不动一丝尘。香霭洗金戟，飞雾洒霓旌。

山鸣叶，江动石，总欢声。剑关玉垒千载，谁见

此升平。细看尊前万蕊，相映眉间一点，黄气郁骎骎。江汉下淮海，都赖一长城。

又

饶风岭上见梅

花上插苍碧，花下走清湍。浓霜深覆残雪，更有月相参。似我竹溪茅屋，欲晓未明天气，扶杖绕篱看。秦楚五千里，何处是江南。

饶风下，人不断，马相连。颇尝见有此客，相属意惓惓。欲为横吹出塞，无处可寻羌管，短策叩征鞍。策断征鞍裂，惊堕玉毵毵。

又

寿查郎中

淮海一星出，分野到梁州。玉京群帝朝斗，公在列仙流。尽扫欃枪格泽，高拱紫微太乙，霞佩拂红裯。非雾非烟里，永侍绀云裘。

日南至，月既望，寿君侯。梅花满眼，一朵聊当

一千秋。半夜玉堂承诏，翼旦路朝宣册，归去作班头。风净瞿唐峡，安稳放行舟。

又

庆寿

河汉湛秋碧，玉露暧瑶空。太清仙子，飘渺飞佩响玲珑。暂驭青鸾紫凤，来玩十洲三岛，旌旆卷芙蓉。身在大江表，名系绛霄宫。

两仙客，歌驻月，舞回风。宝薰轻度帘幕，香雾结重重。已觉长安近日，会看此星朝斗，千载庆云龙。翠霭彤烟里，长侍衮衣红。

八声甘州

怀张安国

海茫茫、天北与天南，吾友定安归。闻濡须江上，皖公山下，驾白云飞。莽苍空郊虚野，古路立斜晖。颜跖皆尘土，苦泪休挥。

一代锦肠绣肺，想英魂皎皎，健口霏霏。望寒空

明月，无路寄相思。叹千古、兴亡成败，满乾坤、遗恨有谁知。今何在，一川烟惨，万壑风悲。

又

读周公瑾传

事茫茫、赤壁半帆风，四海忽三分。想苍烟金虎，碧云铜爵，恨满乾坤。郁郁秣陵王气，传到第三孙。风虎云龙会，自有其人。

朱颜二十有四，正锦帏秋梦，玉帐春声。望吴江楚汉，明月伴英魂。浥浥小桥红浪湿，抚虚弦、何处得郎闻。雪堂老，千年一瞬，再击空明。

又

读诸葛武侯传

过隆中、桑柘倚斜阳，禾黍战悲风。世若无徐庶，更无庞统，沉了英雄。本计东荆西益，观变取奇功。转尽青天粟，无路能通。

他日杂耕渭上，忽一星飞堕，万事成空。使一曹

三马，云雨动蛟龙。看璀璨、出师一表，照乾坤、牛斗气常冲。千年后，锦城相吊，遇草堂翁。

又

读谢安石传

气佳哉、烟紫石头城，云碧雨花台。想东山前后，望春树绿，看晚潮回。自古英雄豪杰，无不待时来。拥鼻微吟处，山静花开。

商皓亦尝如此，羡苍生皆有，瞻望之怀。但淝河洛涧，此事偶然谐。疑是彼、八公草木，得神明、相亮不相猜。西州泪，千年犹湿，回望兴哀。

倦寻芳

试墨

冰壶秋月，去了潘郎，传到梁老。骑马乘船，麾斥五湖三岛。任捎云，兼拂日，拽蛟龙、鳞鬣都推倒。向尘中，分付高人胜士，把云烟扫。

乾坤巧。自苍筠无汗，乌锥无刃，此为至宝。第

一君门通表。书囊谏草。第二文章扬事业，第三编简摅怀抱。千百般，终久被他磨了。

又

渡口酒家

断崖树老，侧岸槎枯，倒倚斜插。脚面浅溪，掌样平洲重叠。著芒鞋，携竹杖，遇乱莎幽涧萦纡涉。那人家，有竹瓦缶。颇颇清冽。

曾微呷。正斜阳淡淡，暮霭昏昏，晚风猎猎。转眼已成陈迹。不堪追蹑。试问旧醅还好在，暂停归影留时霎。待重来，细拈弄、水花山叶。

万年欢

有感

一轮明月，古人心万年，更寸心存。沧海化为黄土，心不成尘。杳杳兴亡成败，满乾坤、未见知音。抚阑干、欲唤英魂，沉沉又没人应。

无聊欹枕搔首，梦庐中坛上，一似平生。共挽长

江为酒，相对同倾。不觉霜风敲竹，睡觉来、海与愁深。拂袖去，塞北河西，红尘陌上寻人。

真珠帘

栽竹

翠虬夭娇拏苍玉。飞来到、吾庐溪湾山麓。一笑忽相逢，更解包投宿。北池之畔西墙曲，与主人、呼青吸绿。恨我，无天寒翠袖，共倚修竹。

每遇飞雪萧萧，更惊风摵摵，清标可掬。更与月同来，无半点尘俗。冬有寒梅闲相伴，春亦有、幽兰相逐。香足。才露下霜飞，又有秋菊。

沁园春

闲居

二百年间，十二时中，悲欢往来。但盖头一把，容身方丈，无多缘饰，莫遣尘埃。屈曲成幽，萧条生净，野草闲花都妙哉。家无力，虽然咫尺，强作萦回。

竹斋。向背松斋。须次第、春兰秋菊开。在竹篱虚处，密栽甘橘，荆桥斜畔，疏种香梅。山芋芼羹，地黄酿粥，冬后春前皆可栽。门通水，荷汀蓼渚，足可徘徊。

红窗怨

送邵倅

欲寄意，都无有。且须折赠、市桥官柳。看君著上征衣，也寻思、榜舟楚江口。

此会未知何时又。恨男儿、不长相守。苟富贵、毋相忘，若相忘、有如此酒。

又

即事

帘不卷。人难见。缥缈歌声，暗随香转。记与三五少年，在杭州、曾听得几遍。

唱到生绡白团扇。晚凉初、桐阴满院。待要图入丹青，奈无缘识如花面。

凤时春

见残梅

标格风流前辈。才瞥见春风，萧然无对。只有月娥心不退。依旧断桥，横在流水。

我亦共、月娥同意。肯将情移在，粗红俗翠。除丁香蔷薇酴醾外。便做花王，不是此辈。

泛兰舟

谯天授画像

萧萧乌帽黄衫。烟水拍云岩。风清月白，一双碧眼莹秋潭。四海九州，茫茫东北，渺渺西南。松霜杉露毵毵。

龙门隔如参井，青城佳气与天参。蔽山充野，牡丹红外茯苓甘。鹤顶凝丹，隙驹蹀躞，尽百年闲。乾坤云海风帆。

无月不登楼

种花

池塘生春草，梦中共、水仙相识。细拨冰绡，低沈玉骨，搅动一池寒碧。吹尽杨花，糁毡消白。却有青钱，点点如积。渐成翠、亭亭如立。

汉女江妃入奁室。擘破靓妆拥出。夜月明前，夕阳欹后，清妙世间标格。中贮琼瑶汁。才嚼破、露飞霜泣。何益。未转眼，度秋风，成陈迹。

别素质

请浙江僧嗣宗住庵

一个茅庵，三间七架。两畔更添两厦。倒坐双亭平分，扶阑两下。门前数十丘禾罢稏。塍外更百十株桑柘。一溪活水长流，余波及、蔬畦菜把。

便是招提与兰若。时钞疏乡园，看经村社。随分斗米相酬，镮钱相谢。便阙少亦堪借借。常收些、笋干蕨鲊。好年岁，更无兵无火，快活杀也。

笛家弄

水际闲行

凌乱败荷，既似沙莞，又如淝水。颠倒旌旗都靡。馀花欹谢，又似乌江，骓兮不逝。虞兮奈尔。凋柳萧骚，又如轵道，故老何颜对。因缘断。时节转。自然如彼。自然如此。

水边沙际。芦花摇曳。唤住行人，蓼花妩媚。引翻游子。又似江都酣夜延秋，建业望仙结绮。月下心飞，风前骨醉。共蘋花得意。今看昔、后看今未。一回头，已百弹指。








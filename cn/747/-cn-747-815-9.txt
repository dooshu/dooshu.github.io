○又谢下第後使人存问启

某启。某闻收烬枝於烈焰，必假良知。出埋刃於重泉，当资至鉴。苟非精识，孰测神功。盖由六律五音，固应难审。灵锋宝锷，或未易知。某不善守株，妄修通刺。爰从前岁秋杪，去年冬初，累贡菲词，上干藻鉴，实以仙凡阻越，流品悬殊。天上程遥，人间信断。在尘寰而祝望，空有精诚。向路以存思，宁通梦想。近者以龙门阻浪，[B247]谷摧枝。鳞鬣伤残，羽翰零落。怀乡庄舄，正苦越吟。去国锺仪，方悲楚奏。谁言否极，忽有泰来。前日某官委访穷居，曲传芳讯，侧聆尊旨，跪听玉音。窃闻俯降咨嗟，深垂悯恻。初疑梦觉，终谓风传。方当退之时，忽得攀龙之便。伏以学士优游仙苑，泛泳天潢，覆锦高眠，八花砖而让宠。含香视草，五色笔以惭神。况镂鼎思调，前筹待运。起骸有术，肉骨多方。傥蒙列在众宾，致之下舍，晓弹长铗，不空效其旅鱼。夜取珍裘，窃欲偕于狗盗。下情无任攀望依托感激之至。谨启。


○水烟鼻烟鸦片烟词

厉樊榭倚天香调赋烟草，先後和者数十家，时多缕切为丝，截竹木如荷，贮而燃吸，今所谓旱烟是也。近有范铜为管，储水而吸之有声者，其制愈巧，品亦差别。韩螺山中翰咏以前调云：“镜粉银揩，壶冰玉莹，荷新样输巧。束纸熏兰，凝尘碾麝，汲取井华寒晓。玲珑豆火，算合就、丁壬婚好。才把诗襟浣雪，烟霞吐吞多少。呼童绣囊贮草。滞人怀、半醒残饱。昵语隔帘吹出，辘轳声小。几度春荑细，惹浅晕、檀黄透纤爪。唾地馀芳，坠烟自袅。”又有细碾为末，贮壶中而嗅以鼻者，陈叔安明府亦倚是调赋云：“细捣还凝，轻拈欲化，氤氲意断斜缕。气定方思，心清自妙，不比寻常含吐。蓝田日暖，任一握、雕琼密护。待与花香暗扑，茸茸漫凝霏雾。点来料应顿悟。味酸辛、麴生同否。可是旧耕瑶草，别萦芳绪。狂嗅风情共许。更洛咏、真成谢公趣。蘸指馀芳，从容掩住。”高茶庵明经复倚前调咏陈芙蓉云：“瘦枕支愁，单念叠恨，贪眠不为春倦。小盒斟霞，圆喷雾，度到金针偏缓。青灯味好，恐身世、被伊拘管。隔著屏衣听去，声声似闻娇喘。深房梦回书短。对红妆、鬓云松半。还宿酲难解，柳腰浑软。不信风怀暗减，最镜里欺人玉容换。一味恹恹，壶觞渐远。”按烟草一名淡巴菰，始自明末，康熙初犹禁吸食，後乃盛行，无论男妇贵贱嗜之，几同粟菽。逮阿芙蓉俗名鸦片烟，来自外洋，边患且因之而启，粤匪亦乘闲继起，流毒几遍天下。噫，一吸之微，而祸延家国，宜古人於旨酒象箸，动色相戒。惜各家词中，未语及此。


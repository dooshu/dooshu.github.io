○让兼领太常卿表

臣闻选贤任职，量能授官，苟非其才，坐贻厥咎。臣本愚劣，累忝荣任，叨居礼乐之司，实乖河海之任。吹庭钟鼓，克谐谢於昔人，疏署威仪，为政惭於往哲。黾勉从事，於兹六年，《诗》称素餐，於是乎在。伏惟开元神武皇帝陛下，继业昭畅，仁化清和，乘暇奏薰风之琴，追赏聚云和之曲。典章斯备，雅量攸归，远美咸英，独冠区宇。臣幸膺国戚，久亚台陛，兼管寺卿，实黩朝宪。恶盈之戒，列在前经；过宠之谈，复开斯日。愿矜其庸昧，授以良能，人无异言，官无旷位。伏使晨趋北阙，奉汉幄之龙颜；夕赴西园，飞魏庭之华盖。则臣之念毕矣，圣主之恩深矣。不任悚望翘勤之至，谨诣朝堂，奉表陈谢以闻。

李守礼（邠王守礼）


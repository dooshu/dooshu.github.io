【刺谗诗】

〖北史曰：宣武末中尉王显当权。固每直言其过。以此衔固。又有人间之。显因奏固免官。遂阖门自守。作刺谗、疾幸诗二首。〗

巧佞巧佞。谗言兴兮。营营习习。似青绳兮。以白为黑。在汝口兮。汝非蝮虿。毒何厚兮。巧佞巧佞。（魏书作巧巧佞佞。北史同。）一何工矣。伺（魏书、北史作司。下同。）间伺忿。言必从矣。朋党□尊□沓。自相同矣。浸润之谮。倾人墉矣。成人之美。君子贵焉。攻人之恶。君子愧（魏恶、北史作耻。）焉。汝何人斯。谮毁日繁。予（北史作子。）实无罪。何骋汝言。（魏书作骋汝诡言。）番番缉缉。谗言侧入。君子好谗。如或弗及。天疾谗说。汝其至矣。无妄之祸。行将及矣。泛泛游凫。弗制弗拘。行藏之徒。或智或愚。维余小子。（魏书作人。）未明兹理。毁与行俱。言与衅起。我其惩矣。我其悔矣。岂求人兮。思（魏书作忠。北史同。）恕在己。（○魏书阳尼传附阳固传。北史阳尼传附阳固传。《诗纪》百九。）


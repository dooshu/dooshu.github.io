○请诸道进军状

右，缘王宰兵已深入，须取泽州，又恐贼於万善向东冲突，须更克期齐进。正月六日，并是良辰，一日虽是岁首，亦合军机。缘军在行营，岁日与常日无异，贼中有州县村闾，随分必须作岁，乘其无备，必易成功。其两日伏在圣明裁定。戎事尚密，所降中使，望计行程，令取事前两日到行营即待。又恐贼中困蹙，即自有变，望密诏王宰、石雄、义忠等，闻彼有变，便须星夜兼进，先差专使与彼大将书，具云：初经变革，须得王师应接，以安人心，兵马并不入潞州，只在三数十里内下营，并不惊扰村闾，即当秋毫不犯，直须待立功军出潞州，新节度使入後，处置大段公事了，方得抽军。其元逵、宏敬，缘隔山东，又恐漏泄此意，并望不赐诏示。如蒙允许，望付翰林各赐诏处分。


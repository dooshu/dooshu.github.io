【唐韩退之题名〈元和四年〉】

右韩退之题名二，皆在洛阳。其一在嵩山天封宫石柱上刻之，〔记龙潭遇雷事。〕天圣中，余为西京留守推官，与梅圣俞游嵩山，入天封宫，裴回柱下而去。遂登山顶，至武后封禅处，有石记，戒人游龙潭者，毋妄语笑以黩神龙，龙怒则有雷恐。因念退之记遇雷，意其有所试也。其一在福先寺塔下，当时所见墨迹，不知其后何人摹刻于石也。治平元年三月二十二日书。


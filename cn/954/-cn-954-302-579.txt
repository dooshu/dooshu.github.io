陈造　四月望再游西湖十首

前时小舫冒氛昏，重到轻桡破麴尘。

湖面风烟饱姿态，一番到眼一番新。

陈造

陈造　四月望再游西湖十首

烋屋修垣著画图，连连胜士逸人居。

乘闲我亦无羁束，竹杖芒鞋信所如。

陈造

陈造　四月望再游西湖十首

畴昔相期补被来，饭馀归意类挤排。

苹风萝月孤清夜，仅见山间结夏斋。

陈造

陈造　四月望再游西湖十首

杖挑初日闯云关，忽报充师早下山。

煮茗谭诗有贤子，免教题凤怅空还。

陈造

陈造　四月望再游西湖十首

十字街头托钵盂，雁鹅食口待朝脯。

我来欲序睽违意，要问扬州米价无。

陈造

陈造　四月望再游西湖十首

定结诸山粥饭缘，每归留得杖头钱。

穿云更欲携君去，布水多烦为我先。

陈造

陈造　四月望再游西湖十首

堆青泛碧放船篷，万里风前鹤发翁。

绝境满前官不禁，此身未省叹途穷。

陈造

陈造　四月望再游西湖十首

春光陆续委东流，看到湖边安石榴。

更与苏堤鸥鹭约，办舟来赏牡丹秋。

陈造

陈造　四月望再游西湖十首

歌呼浩渺翠霏间，只苦诗才老坐悭。

安得观音母陁手，为人千纸写湖山。

陈造

陈造　四月望再游西湖十首

横逵纵径平如水，无复冲泥防险人。

傥使人心尽包叟，世间何向不通津。

陈造


换棉花

乾隆间有钱焜者，住居于无锡城北门外，以数百金开棉庄，换布以资生理。邻居有女子，年可十三四，娇艳绝人，常以布来换棉花，焜常多与之，女子亦微觉，然两家并无他念也。不二三年，焜本利亏折，遂歇闭，慨然出门，流落京师者十余载。贫病相连，状如乞丐。

一日，行西直门外，忽见车马仪从甚盛，有一绿帏朱轮大车，中坐一女，珠翠盈头，焜遥望不敢近。其女见焜，亦注目良久，遂呼仆召至车前曰：“君何至此也？”焜已不识认，浑如梦中，唯唯而已。遂命从者牵一马，随之入城。至一朱门大宅，见其女进内宫门去，盖某王府副福晋也。顷之召，焜进，谓之曰：“余即邻女某人，向与君换棉花，感君厚德，故召君。”因认为中表兄妹，出入王府。

三四年，焜得数千金，上馆充誊录官。以议叙得县尉，旋升内黄县，擢直隶河间府同知，署太守印篆。此纪文达公所述，厚德之报，家大人谨记之。













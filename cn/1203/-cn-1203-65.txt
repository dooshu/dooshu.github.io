卷六十五

<集部，词曲类，词选之属，御选历代诗余

钦定四库全书

御选历代诗余卷六十五目録【起九卞八字至九十九字】

琐窗寒

杨无咎

前调【又一体】

程先

前调【又一体】

吴文英

孤鸾

朱敦儒

马庄父

张榘

林章

前调【又一体】

赵以夫

前调【又一体】

张榘

双头莲【又一体】

陆游

云仙引

冯艾子

玉蝴蝶【又一体】

李之仪

芰荷香【又一体】

万俟雅言

前调【又一体】

赵彦端

双双燕【又一体】

史达祖

张琨

塞垣春【又一体】

吴文英

珍珠帘

吴文英

绣停鍼

陆游

醉蓬莱【又一体】

杨慎

绦都春

陈允平

玲珑玉

姚云文

春草碧【又一体】

万俟雅言

尾犯【又一体】

柳永

月下笛

周邦彦

并蔕芙蓉

晁端礼

逍遥乐【又一体】

黄庭坚

黄河清慢

晁端礼

三部乐

苏轼

前调【又一体】

周邦彦

万年欢

王安礼

八节长欢

毛滂【二首】

二郎神

吕渭老

碧芙蓉

叶小鸾

玉蝴蝶【又一体】

柳永【五首】

王安中

晁补之

晁冲之

葛郯

李纲

辛弃疾【二首】

陆游

高观国

史达祖

尹济翁

张翥

杨慎

冯鼎位

陈子龙

叶纨纨【二首】

叶小鸾

前调【又一体】

张炎

三姝媚

史达祖

吴文英【二首】

王沂孙【二首】

张炎【二首】

薛梦桂

詹正

御选历代诗余卷六十五目録

钦定四库全书

御选历代诗余卷六十五【起九十八字至九十九字】

司经局洗马掌局事兼翰林院修撰加二级【臣】王奕清奉旨校刋

琐窗寒

【双调九十八字】

琐窗寒　　　　　　　　　　　杨无咎

柳暗藏鸦花深见蝶物华如绣情多思远又是一番清痩忆前回庭榭未春个人预约同携手恨迟留载酒期程孤负踏青时候　搔首双眉暗鬭况无似今年一春晴昼风僝雨僽直得迤逗想闲窗鍼线倦拈寂寞细捻酴醿齅待还家定是寃人泪粉盈襟袖

前调【又一体】　　　　　　　　　　程　先

雨洗红尘云迷翠麓小车难去凄凉感慨未有今年春暮想曲江水边丽人影沈香歇谁爲主但兔葵燕麦风前揺荡径花成土　空被多情苦嘉会难逢少年几许

纷纷沸鼎负了青阳百五待何时重睹太平典衣贳酒相尔汝算兰亭有此欢娱又却悲今古

前调【又一体玉兰】　　　　　　　　　吴文英

绀缕堆云清顋润玉记人初见蛮腥未洗梅谷一怀凄惋渺征槎去乘阆风占香上国幽心展遗芳揜色真姿凝澹返魂骚畹　一盼千金换又笑伴鸱夷共归吴苑离烟恨水梦杳南天秋晚比来时痩肌更消冷熏沁骨悲乡远最伤情送客咸阳佩结西风怨

孤鸾

【鸾或作峦双调九十八字】

孤鸾【早梅】　　　　　　　　　　朱敦儒

天然标格是小萼堆红芳姿凝白淡泞新妆浅点夀阳宫额东君想留厚意借年年与传消息昨日前邨雪里有一枝先坼　念故人何处水云隔纵驿使相逢难寄春色试问丹青手是怎生描得晓来一番雨过更那堪数声羌笛归去和羮未晚劝行人休摘

前调　　　　　　　　　　　　马庄父

沙堤香软正宿雨初收落梅飘满可奈东风暗逐马蹄轻卷湖波又还涨緑粉墙隂日融烟暖蓦地刺桐枝上有一声春唤　任酒帘飞动画楼晚便指数烧灯时节非远陌上叫声好是卖花行院玉梅对妆雪柳閙蛾儿象生娇颤归去争先戴取倚宝钗双燕

前调【次赵虚斋梅词韵】　　　　　　　　张　榘

塞鸿来早正碧瓦霜轻玉鳞寒少昨夜南枝一点阳和先到黄昏半窗澹月照青青谢池春草此际虚斋心事与此花俱好　算巡檐索共梅花笑是千古风流少陵曾道争似油幢下对一枝春小江城惯聼画角且休敎玉关人老好试和羮手段向凤池春晓

前调　　　　　　　　　　　　林　章

爲谁抛撇似海燕初分林莺乍别回首天涯满目云山愁絶东风不怜春色把一枝杨花吹折直恁黏烟带雨更盈盈似雪　奈梦儿相隔恨难说想昨夜孤衾今日双颊比这青衫上有几重啼血一声晚钟动了又送人断肠时节莫把琵琶乱拨正春江潮咽

前调【又一体梅】　　　　　　　　　赵以夫

江头春早问江上寒梅占春多少自照疎星冷秖许春风到幽香不知甚处但迢迢满河烟草回首谁家竹外有一枝斜好　记当年曾共花前笑念玉雪襟期有谁知道唤起罗浮梦正参横月小凄凉更吹塞管漫相思鬓毛惊老待觅西湖半曲待霜天清晓

前调【又一体　以梅花夀赵孏窝】　　　　　　张　榘

荆溪清晓问昨夜南枝几分春到一点幽芳不待陇头音耗亭亭水边月下胜人间等闲花草此际风流谁似有孏窝诗老　且向虚檐淡然索笑任雪压霜欺精神越好最喜庭除下映紫兰娇小孤山好寻旧约况和羮用功宜早移傍玉堦深处趁天香缭绕

双头莲

【又一体双调九十八字】

双头莲　　　　　　　　　　　陆　游

风卷征尘堪叹处青骢正揺金辔客襟贮泪漫万点如血凭谁持寄伫想艳态幽情压江南佳丽春正媚怎忍长亭匆匆顿分连理　目断澹日平芜烟浓树远微茫如荠悲欢梦里奈倦客又是关河千里最苦唱彻骊歌迟留无计何限事待与丁寜行时巳醉

云仙引

【双调九十八字】

云仙引　　　　　　　　　　　冯艾子

紫凤台高红鸾镜里馡馡几度秋馨黄金重緑云轻丹砂鬓边滴粟翠叶玲珑烟翦成含笑出帘月香满袖天雾萦身　年时花下逢迎有游女翩翩如五云乱掷芳英爲簪斜朶事事关心长向金风一枝在手齅蕊悲歌双黛颦绕临溪树对初弦月露下更深

玉蝴蝶

【又一体双调九十八字】

玉蝴蝶　　　　　　　　　　　李之仪

坐久灯花开尽暗惊风叶初报霜寒冉冉年华催暮顔色非丹搅回肠蛩吟似织留恨意月彩如摊惨无欢篆烟萦素空转雕盘　何难别来几日信沉鱼鸟情满关山耳边依约常记巧语緜蛮聚愁窠蜂房未密倾泪眼海水犹悭奄更阑渐移银汉低泛帘顔

芰荷香

【又一体双调九十八字】

芰荷香【本意】　　　　　　　　万俟雅言

小潇湘正天影倒碧波面容光水仙朝罢间列緑盖红幢和风细雨荡十顷浥浥清香人在水精中央霜绡雾縠襟袂收凉　款放轻舟闹红里有蜻蜓点水交颈鸳鸯翠隂密处曾觅相并青房晚霞散绮泛远净一叶鸣榔拟去尽促琱觞歌云未断月上飞梁

前调【又一体　送程德远罢金谿】　　　　　　赵彦端

燕初归正春隂暗澹客意凄迷玉觞无味晚花雨退凝脂多情细柳对沈腰浑不胜衣垂别袖忍见离披江南陌上强半红飞　乐事从今一梦纵锦囊空在金椀谁挥舞裙歌扇故应闲锁幽闺练江诗就算檥舟寜不相思肠断莫诉离杯青云路稳白首心期

双双燕

【又一体双调九十八字调名始此因有九十六字词故列爲又一体也】

双双燕【本意】　　　　　　　　　史达祖

过春社了度帘幕中间去年尘冷差池欲住试入旧巢相并还相雕梁藻井又软语商量不定飘然快拂花梢翠尾分开红影　芳径芹泥雨润爱贴地争飞竞夸轻俊红楼归晚看足柳昏花暝应是栖香正稳便忘了天涯芳信愁损翠黛双蛾日日画阑独凭

前调　　　　　　　　　　　　张　琨

披蓬探隐到幽草溪头碧隂山曲竹韵松姿媚却吟眸诗腹是处翠峰成簇更秋新雨凉如沐深林宛转芳禽浅涧琤淙漱玉　孤独简编娱目有纫佩芳兰供餐茂菊藤牀闲憇梦入华胥仙国应是月明帘轴恰一枕清酣睡足小小花童低报瓦鼎烹茶刚熟

塞垣春

【又一体双调九十八字】

塞垣春【岁旦】　　　　　　　　　吴文英

漏瑟侵琼筦润鼓借烘炉煖藏鈎怯冷画难临晓邻语莺啭殢緑窗细呪浮梅琖换蜜炬花心短梦惊回林鸦起曲屏春事天远　迎路柳丝裙看争拜东风盈灞桥?髻落宝钗寒恨花胜迟燕渐衔帘影转还似新年过邮亭一相见南陌又灯火绣囊尘香浅

珍珠帘

【珍或作真双调九十八字】

珍珠帘【隔墙闻箫鼓声疑是按舞】　　　　　　吴文英

蜜沉炉煖余烟袅竚立行人官道麟带压愁香听舞箫云渺恨缕情丝春絮远怅梦隔银屏难到寒峭有东风垂柳学得腰小　还近緑水清明叹孤身如燕将花频遶细雨湿黄昏半醉归怀抱蠧损歌纨人去久漫泪沾香兰如笑书杳念客枕幽单看春渐老

绣停鍼

【双调九十八字】

绣停鍼　　　　　　　　　　　陆　游

叹半纪跨万里秦吴顿觉衰谢回首鵷行英俊并游咫尺玉堂金马气凌嵩华负壮略纵横王霸梦经洛浦梁园觉来泪流如泻　山林定去也却是恐说着少年时话静院焚香闲倚素屏今古总成虚假趁时婚嫁幸自有湖边茅舍燕归应笑客中又还过社

醉蓬莱

【又一体双调九十八字】

醉蓬莱　　　　　　　　　　　杨　慎

看金波遥映玉镜高飞昆明池沼近天上中秋人间蓬岛建节堂深筹边楼迥正雨晴风袅青鸟喉歌红鸾掌舞仙音缭绕　白鹤南来锦书爲报云动三山星飞五老汉节唐符拜重华天表玉麈谈诗金钗压鬓向琼林齐祷愿岁岁长春年年此日恩波难老

绦都春

【双调九十八字此调平仄互用韵】

绦都春　　　　　　　　　　　陈允平

秋千倦倚正海棠半坼不耐春寒殢雨弄晴飞梭庭院绣帘闲梅妆欲试芳情嬾翠颦愁入眉弯雾蝉香冷霜绡泪揾恨袭湘兰　悄悄池台步晚任红醺杏靥碧沁苔痕燕子未来东风无语又黄昏琴心不度春云远断肠难托啼鹃夜深犹倚垂杨二十四栏

玲珑玉

【双调九十八字】

玲珑玉【半闲堂赋春雪】　　　　　　　　姚云文

开岁春迟早赢得一白潇潇风窗淅簌梦惊锦帐春娇是处貂裘透暖任尊前回舞红倦柔腰今朝亏陶家茶鼎寂寥　料得东皇戏剧怕蛾儿街柳先鬭元宵宇宙低迷倩谁分浅凸深凹休嗟空花无据便真个琼雕玉琢总是虚飘且沉醉趁楼头零片未消

春草碧

【又一体双调九十八字一名中管高】

春草碧【本意】　　　　　　　　万俟雅言

又随芳渚坐看翠连霁空愁徧征路东风里谁望断西塞恨迷南浦天涯地角意不尽消沉万古曾是送别长亭下细緑暗烟雨　何处乱红铺绣裀有醉眠荡子拾翠游女王孙远柳外共残照断云无语池塘梦生谢公後还能继否独上画楼春山暝鴈飞去

尾犯

【又一体双调九十八字】

尾犯　　　　　　　　　　　　柳　永

晴烟羃羃渐东郊芳草染成轻碧野塘风暖游鱼动触冰澌微坼几行断鴈旋次第归霜碛咏新诗手捻江梅故人赠我春色　似此光隂催逼念浮生不满百虽照人轩冕润屋金珠於身何益一种劳心力图利禄殆非长策除是恁点检笙歌访寻罗绮消得

月下笛

【双调九十八字】

月下笛　　　　　　　　　　　周邦彦

小雨收尘凉蟾莹彻水光浮碧谁知怨抑静倚官桥吹笛映宫墙风叶乱飞品高调侧人未识想开元旧谱柯亭遗韵尽传胸臆　阑干四遶听折柳徘徊数声终拍寒灯陋馆最感平阳孤客夜沉沉鴈啼正哀片云尽卷清漏滴黯凝魂但觉龙吟万壑天籁息

并蔕芙蓉

【双调九十八字宋政和时大晟乐府成蔡京荐晁端礼徽宗诏乘传赴阙会禁中嘉莲生端礼属词以进名并蔕芙蓉即此调也】

并蔕芙蓉　　　　　　　　　　晁端礼

太液波澄向监中照影芙蓉同蔕千柄緑荷深并丹脸争媚天心眷临圣日殿宇分明敞嘉瑞弄香齅蕊愿君王夀与南山齐比　池边屡回翠辇拥羣仙醉赏凭阑凝思萼緑揽飞琼共波上游戏西风又看露下更结双双新莲子鬭装竞美问鸳鸯向谁留意

逍遥乐

【又一体双调九十八字】

逍遥乐　　　　　　　　　　　黄庭坚

春意渐归芳草故园佳人千里信沉音杳雨润烟光晚景澄明极目危栏斜照梦当年少对尊前上客邹枚小鬟燕赵共舞雪歌尘醉里谈笑　花色枝枝争好鬓丝年年渐老如今遇风景空痩损向谁道东君幸赐与天幕翠遮红遶休休醉乡岐路华胥蓬岛

黄河清慢

【双调九十八字】

黄河清慢【应制】　　　　　　　　晁端礼

晴景初升风细细云收天淡如洗望外凤凰城阙葱葱佳气朝罢香烟满袖侍臣报天顔有喜夜来连得封章奏大河彻厎清泚　君王夀与天齐馨香动上穹频降祥瑞大晟奏功六乐初调宫徵合殿薰风乍转万花覆千官尽醉内家传诏重开宴未央宫里

三部乐

【双调九十八字本商调曲名後遂以爲词调也】

三部乐　　　　　　　　　　　苏　轼

美人如月乍见掩暮云更增妍絶算应无恨安用隂晴圆缺娇甚空只成愁待下牀又嬾未语先咽数日不来落尽一庭红叶　今朝置酒强起问爲谁减动一分香雪何事散花却病维摩无疾却低眉惨然不答唱金缕一声怨切堪折便折且惜取少年花发

前调【又一体梅雪】　　　　　　　　　周邦彦

浮玉飞璚向邃馆静轩倍增清絶夜窗垂练何用交光明月闻道官阁多梅趁暗香未远冻蕊初发倩谁折取持赠情人桃叶　回文近传锦字道爲君痩损是人都说秖如染红着手胶梳黏发转思量镇长堕睫都只爲情深意切欲报信息无一句堪喻愁结

万年欢

【双调九十八字】

万年欢【梅】　　　　　　　　　　王安礼

雅出羣芳占春前信息腊後风光野岸邮亭繁似万点轻霜清浅溪流倒影更黯澹月色笼香浑疑是姑射冰姿夀阳粉面初妆　多情对景易感况淮天庾岭迢递相望愁听龙吟凄絶画角悲凉念昔因谁醉赏向此际空恼危肠终须待结实恁时佳味堪尝

八节长欢

【双调九十八字】

八节长欢　　　　　　　　　　毛　滂

泽国秋深绣槛天近坐久魂清溪山遶尊酒云雾浥衣襟余霞孤鴈送乡愁寄寒闺一点离心杜老两峰秀处短发疎巾　佳人爲折寒英罗袖湿真珠露冷钿金幽艳爲谁妍东篱下却敎醉倒渊明君但饮莫觑他落日芜城从敎夜龙山清月端的便解留人

前调【送孙守公素】　　　　　　　　　毛　滂

名满人间记黄金殿旧赐清闲才高鹦鹉赋风凛惠文冠涛波何处试蛟鰐到白头犹守溪山且做龚黄様度留与人看　桃溪柳曲隂圆离唱断旌旗却卷春还襦袴寄余温双石畔惟闻吏胆长寒诗翁去谁细遶屈曲阑干从今後南来幽梦应随月渡云湍

二郎神

【双调九十八字】

二郎神　　　　　　　　　　　吕渭老

西池旧约燕语柳梢桃萼向紫陌秋千影下同绾双双凤索过了莺花休则问风共月一时闲却知谁去唤秋隂满眼败红药　飘泊江湖载酒十年行乐甚近日伤高念远不觉风前泪落橘熟橙黄堪一醉断未负晚凉池阁只愁被撩拨春心烦恼怎生安着

碧芙蓉

【双调九十八字】

碧芙蓉【秋思　　　　　　　明媛】叶小鸾

曲径遶苍苔秋意平铺萧散无数澹日移堦几度寻花悞西风怨露草寒螿夜天凄霜林烟树隔桥杨柳翠减长条犹自依依故　青山云去杳红楼日又催暮罗簟生寒漫引新桐句池塘映芙蓉一叶帘幙惊海棠疎雨阑干凭徧妆台渐冷黯黯无语空凝伫

玉蝴蝶

【又一体双调九十九字】

玉蝴蝶　　　　　　　　　　　柳　永

望处雨收云断凭阑悄悄目送秋光晚景萧疎堪动宋玉悲凉水风轻苹花渐老月露冷梧叶飘黄遣情伤故人何在烟水茫茫　难忘文期酒令几辜风月屡变星霜海阔山遥未知何处是潇湘念双燕难凭远信指暮天空识归艎黯相望断鸿声里立尽斜阳

前调　　　　　　　　　　　　柳　永

淡荡素商行暮远空雨歇平野烟收满目江山堪助楚客冥搜素光动云涛涨晚紫翠冷霜巘横秋景清幽渚兰香谢汀树红愁　良俦西风吹帽东篱携酒共结欢游浅酌低吟坐中俱是饮家流对残晖登临休叹赏令节酩酊方酬且相留眼前尤物举琖忘忧

前调　　　　　　　　　　　　柳　永

是处小街斜巷烂游花馆连醉瑶卮选得芳容端丽冠絶吴姬绦唇轻笑歌尽雅莲步稳举措皆奇出屏帏倚风情态约素腰肢　当时绮罗丛里知名虽久识面何迟见了千花万柳比并不如伊未同欢寸心暗许欲话别纤手重携结前期美人才子合是相知

前调　　　　　　　　　　　　柳　永

误入平康小巷画檐深处朱箔微褰罗绮丛中偶认旧识婵娟翠眉开娇横远岫緑鬓嚲浓染春烟忆情牵粉墙曾恁窥宋三年　迁延珊瑚筵上亲持犀管旋叠香牋要索新词殢人含笑立尊前按新声珠喉渐稳想旧意波脸增妍苦留连凤衾鸾枕忍负良天

前调　　　　　　　　　　　　柳　永

渐觉芳郊明媚夜来膏雨一洒尘埃满目浅桃深杏露染烟栽银塘静鱼鳞簟展烟岫翠龟甲屏开殷晴雷云中鼓吹游徧蓬莱　徘徊隼旟前後三千珠履十二金钗雅俗熙熙下车成晏尽春台好雍容东山妓女堪笑傲北海尊罍且追陪凤池归去那更重来

前调【和梁才甫游园作】　　　　　　　　王安中

御水縠文风皱画桥横处沙路晴时曲坞藏春朱户翠竹参差过墙花娇无限思笼槛柳低不胜垂海棠枝爲东君爱未敢离披　迟迟日华融丽悠扬丝管掩冉旌旗喜入繁红坐来开尽不须吹听莺迁还思上苑约凤浴应展新池促归期燕飞蝶舞特地熙熙

前调　　　　　　　　　　　　晁补之

暗忆少年豪气烂游南国蓬岛风光醉倚吴王宫殿不解悲凉舞犹慵小腰似柳歌尚怯娇语如簧好林塘玳筵留住彩舫携将　清狂扬州一梦中山千日名利都忘细数从前眼中欢事尽成伤去船迷乱花流水遗佩悄寒草空江黯愁肠暮云吟断青鬓成霜

前调　　　　　　　　　　　　晁冲之

目断江南千里灞桥一望烟水微茫帘锁重门人去暗惜流光雨轻轻梨花院落风澹澹杨柳池塘恨偏长佩沉湘浦云散高唐　清狂重来一梦手搓梅子煮酒新尝寂寞经春小桥依旧燕飞忙玉鈎阑凭多渐暖金缕枕别久犹香最难忘看花南陌待月西厢

前调【和晁侍郎寄强伯】　　　　　　　　葛　郯

忆昨苕溪惯弄五亭月笛四水烟蓑何事毗檀门外马驻长坡野花中乱红杳霭小桥外叠翠嵯峨且顔酡但存长袖舞到婆娑　云何立盟惠政春行五马月皎千波赢得宾僚听隔墙无事高歌帐烟寒瑞麟影堕帘雾细宝鸭香多试蹉跎一椑落日又送樵柯

前调　　　　　　　　　　　　李　纲

万古秣陵江国檥舟烟?千里云林故垒高楼凝望远水遥岑景阳钟那闻旧响玉树唱空有余音感春心六朝遗事萧索难寻森森甘泉法从弟兄芝玉顾我情深契阔相思岂知今日共登临对尊俎休辞痛饮增志节须且高吟柳揺金断霞轻霭残照西沈

前调【追别杜仲高】　　　　　　　　　辛弃疾

古道行人来去香满红树风雨残花望断青山高处都被云遮客重来风流觞咏春巳去光景桑麻苦无多一条垂柳两个啼鸦　人家疎疎翠竹隂隂緑树浅浅寒沙醉兀篮舆夜来豪饮太狂些到如今都齐醒却只依旧无奈愁何试聼呵寒食近也且住爲佳

前调【杜仲高书来戒酒用其韵】　　　　　　　辛弃疾

贵贱偶然浑似随风帘幙篱落飞花空使儿曹马上羞面频遮向空江谁捐玉佩寄离恨应折疎麻暮云多佳人何处数尽归鸦　侬家生涯蜡屐功名破甑交友抟沙往日曾论渊明似胜卧龙些算来从人生行乐休便说日饮亡何快斟呵裁诗未稳得酒良佳

前调　　　　　　　　　　　　陆　游

倦客平生行处坠鞭京洛解佩潇湘此夕何年来赋宋玉高唐绣帘开香尘乍起莲步稳银烛分行暗端相燕羞莺妒蝶扰蜂忙　难忘芳尊频劝峭寒新退玉漏初长几许幽情只愁歌罢月侵廊欲归时司空笑闷微近处丞相嗔狂断人肠假饶相送上马何妨

前调　　　　　　　　　　　　高观国

唤起一襟凉思未成晚雨先做秋隂楚客悲残谁解此意登临古台荒断霞斜照新梦黯微月疎砧总难禁尽将幽恨分付孤斟　从今倦看青镜既迟勋业可负烟林断梗无凭岁华揺落又惊心想蓴汀水云愁凝闲蕙帐夜鹤悲吟信沉沉故园归计休更侵寻

前调　　　　　　　　　　　　史达祖

晚雨未摧宫树可怜闲叶犹抱凉蝉短景归秋吟思又接愁边漏初长梦魂难禁人渐老风月俱寒想幽欢土花庭甃虫网阑干　无端啼蛄搅夜恨随团扇苦近秋莲一曲当楼谢娘悬泪立风前故园晚强留诗酒新鴈远不致寒暄隔苍烟楚香罗袖谁伴婵娟

前调　　　　　　　　　　　　尹济翁

几许暮春清思未知芍药先拟荼蘼老却东风春去不与人期似情多何曾荀倩便梦断不爲崔徽且衘杯暖风袭袭淡日晖晖　怎知怀芳心在树花露泣竹叶烟啼满目残红新愁成阵怅成围画帘空龙媒独倚午隂静燕子双飞任春归寻人柳下梦过堂西

前调　　　　　　　　　　　　张　翥

屏里吴山深窈宿酲未解午枕初酣胆怯窗虚惊起误使人嫌是乳鸦声声緑树是语燕两两珠帘转愁添斜翘不整堕珥慵拈　厌厌行云飞去潇湘江上巫峡峰尖不尽销凝海棠月上已窥檐蝶影寒羞熏翠被灯花痩嬾叠香匳倚春织暗啼妆泪半袖红淹

前调【梁生园有兰名玉蝴蝶】　　　　　　　杨　慎

蝴蝶不随春去玉英瑶蕊犹自娟娟潇洒水边林下洗净朱铅嫦娥来梁园月下青女降楚畹霜前更山隂婆娑一老觞咏羣贤　当年紫茎緑叶纫华拥佩故事陈篇何似今宵长歌石磴泻红泉醉归去香携满袖似相逢解佩江仙散尘缘猗猗一曲琼轸冰弦

前调　　　　　　　　　　　　冯鼎位

乌鹊不传消息三更时节因甚南飞试上高台一望风景凄其响疎砧渐翻河鼓浮玉镜斜转参旗画楼西雕阑碧瓦无限清辉　差池年华荏苒难成彩梦聊说灵犀冷冷清霜等闲沾透谢郎衣绿杨枝曾来系马红杜叶漫共留题且相携翠萝深处重倒金卮

前调　　　　　　　　　　　　陈子龙

才过十三春浅珠帘开也一段云轻愁絶腻香温玉弱不胜情渌波泻月华清晓红露滴花睡初醒理银筝纤芽半掩风送流莺　娉婷小屏深处海棠微雨杨柳新晴自笑无端近来憔悴爲谁生假娇憨戏揉芳草暗伤感泪点春冰且消停萧郎归矣莫怨飘零

前调　　　　　　　　　　【明媛】叶纨纨

惆怅别来岁换清秋风月几度悲伤极目蒹葭烟水一片微茫黯魂飞闲愁空断还怅望孤闷偏长对池塘红销残碧緑怨初黄　凄凉蛩吟小院露寒金井月遶回廊诗酒萧疎旧愁新恨最难忘掩重门卧残清昼理瑶瑟烧尽炉香数流光秋灯闪淡无限旁徨

前调　　　　　　　　　　　　叶纨纨

窗外晓莺初啭柳黄条上声过西楼好梦惊回深院帘卷鰕鈎雾蒙蒙杏花无语人寂寂芳草如羞恨绸缪谢娘慵舞斜倚箜篌　熏篝新妆镜里东风无计吹破春愁粉褪香消长门花月半沉浮问年年恼人红绿看日日伴我帏帱锁眉头黄昏疎雨胜似悲秋

前调【春愁　　　　　　　　明媛】叶小鸾

梦破晓风庭院粉墙花影睡起恹恹几日双蛾愁损镜里春尖看尽他莺梭柳线都织就雾锦云缣最难忺催花小雨依旧廉纤　堪怜韶光淑景芊芊芳草寂寂鈎帘燕子归来花香都向绿琴添散闲愁流红泛去消酒困湿翠飞黏怯春衫香烘袅袅袖护掺掺

前调【又一体　赋玉绣球花】　　　　　　　张　炎

留得一团和气此花开後春已规圆虚白窗深恍讶碧落星悬扬芳丛低翻雪羽凝素艳争簇冰蝉向西园几回错认明月秋千　欲觅生香何处盈盈一水空对婵娟待折归来倩谁偷解玉连环试结取鸳鸯余带好移傍鹦鹉珠帘晚阶前落梅无数因甚啼鹃

三姝媚

【双调九十九字古乐府有三妇艳因以名调亦名三姝媚曲】

三姝媚　　　　　　　　　　　史达祖

烟光揺缥瓦望晴檐多风柳花如洒锦瑟横牀想泪痕尘影凤弦长下倦出犀帷频梦见王孙骄马讳道相思偷理绡裠自惊腰衩　惆怅南楼遥夜记翠箔张灯枕肩歌罢又入铜驼徧旧家门巷首询声价可惜东风将恨与闲花俱谢记取崔徽模样归来暗写

前调　　　　　　　　　　　　吴文英

吹笙池上道爲王孙重来旋生芳草水石清寒过半春犹自燕沉莺悄穉柳阑干晴荡漾禁烟残照往事依然争忍重听怨红凄调　曲榭方亭初埽印藓迹双鸳记穿林窈顿隔年华似梦回花上露曦平晓恨逐孤鸿客又去清明还到便鞚墙头归骑青梅巳老

前调【过都城旧居有感】　　　　　　　　吴文英

湖山经醉惯渍春衫啼痕酒痕无限又客长安叹断衿零袂污尘谁浣紫曲门荒沿败井风揺青蔓对语东邻犹是曾巢谢堂双燕　春梦人间须断但怪得当年梦缘能短绣屋秦筝傍海棠偏爱夜深开宴舞歇歌沉花未减红顔先变竚久河桥欲去斜阳泪满

前调【次周公谨送别韵】　　　　　　　　王沂孙

兰釭花半绽正西窗凄凄断萤新鴈别久逢稀漫相看华发共成销黯总是飘零更休赋棃花秋苑何况如今离思难禁俊才都减　今夜山高水浅又月落帆空酒醒人远彩袖乌丝解愁人惟有断歌幽婉一信东风再约看红腮青眼只恐扁舟西去苹花弄晚

前调【樱桃】　　　　　　　　　　王沂孙

红缨悬翠葆渐金铃枝深瑶堦花少万颗臙支赠旧情争奈弄珠人老扇厎清歌还记得樊姬娇小几度相思红豆都消碧丝空袅　芳意荼蘼开早正夜色瑛盘素蟾低照荐笋同时叹故园春事已无多了贮满筠笼偏暗触天涯怀抱漫想青衣初见花隂梦好

前调【瓶中芙蓉杏】　　　　　　　　　张　炎

芙蓉城畔侣乍卸却单衣茜罗重护傍水开时细看来浑似阮郎前度记得小楼听一夜江南春雨梦醒箫声流水青苹旧游何许　谁翦层芳深贮便洗尽长安半面尘土絶似桃根带笑痕来伴柳枝娇舞莫是孤邨试与问酒家何处曾醉梢头双果园林未暑

前调【送舒亦山游越】　　　　　　　　　张　炎

苍潭枯海树正雪窦高寒水声东去古意萧闲问结庐人远白云谁侣贺监犹狂还散迹千岩风露抱瑟空游都是凄凉此愁谁语　莫趁江湖鸥鹭怕太乙炉荒暗销铅虎投老心情未归来何事共成羁旅布韤青鞵休悞入桃源深处待得重逢却说巴山夜雨

前调　　　　　　　　　　　　薛梦桂

蔷薇花谢去更无情连夜送春风雨燕子呢喃似念人憔悴往来朱户涨绿烟深早零落点池萍絮暗忆年华罗帐分钗又惊春暮　芳草凄迷征路待去也还将画轮留住纵使重来怕粉容销腻却羞郎觑细数盟言犹在怅青楼何处绾尽垂杨争似相思寸缕

前调【古卫舟子谓曾载钱塘宫人】　　　　　　詹　正

一篷儿别苦是谁家花天月地儿女紫曲藏娇惯锦窠金翠玉璈钟吕绮席传宣笑声里龙楼三鼓歌扇题诗舞袖笼香几曾尘土　因甚留春不住怎知道人间匆匆今古金屋银屏被西风将换蓼汀苹渚如此江山应却悔西湖歌舞载取断云何处江南烟雨

御选历代诗余卷六十五








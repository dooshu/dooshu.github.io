◇为萧扬州荐士表

臣王言，臣闻求贤暂劳，垂拱永逸，方之疏壤，取类导川。伏惟陛下，道隐旒纩，信充符玺，六飞同尘，五让高世，白驹空谷，振鹭在庭，犹惧隐鳞卜祝，藏器屠保，物色关下，委裘河上，非取制於一狐，谅求味於兼采，五声倦响，九工是询，寝议庙堂，借听舆皂。臣位任隆重，义兼家邦，实欲使名实不违，徼幸路绝，势门上品，犹当格以清谈，英俊下僚，不可限以位貌。窃见秘书丞琅邪臣王柬，年二十一，字思晦，七叶重光，海内冠冕，神清气茂，允迪中和，叔宝理遣之谈，彦辅名教之乐，故以晖映先达，领袖後进，居无尘杂，冢有赐书，辞赋清新，属言玄远，室迩人旷，物疏道亲，养素丘园，台阶虚位，庠序公朝，万夫倾望，岂徒荀令可想，李公不亡而已哉？前晋安郡侯官令东海王僧孺，年三十五，字僧孺，理尚栖约，思致恬敏，既笔耕为养，亦佣书成学，至乃集萤映雪，编蒲缉柳，先言往行，人物雅俗，甘泉遗仪，南宫故事，画地成图，低掌可述，岂直《鼠廷》鼠有必对之辩，竹书无落简之谬。柬坐镇雅俗，弘益已多；僧孺访对不休，质疑斯在；并东序之秘宝，瑚琏之茂器，诚言以人废，而才实世资，临表悚战，犹惧未允，不任下情云云。（《文选》。）


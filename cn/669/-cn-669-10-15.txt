15　漢唐日食次數　頻交而食與雖交不食


漢日食五十三，後漢七十二，唐九十三。曆法一百七十三日有餘一交會。案：此隱公三年正義文。然春秋隱元年至哀二十七年，凡三千一百五十四月，唯三十七食，是雖交而不食也。襄二十一年九月、十月，二十四年七月、八月，頻食，是頻交而食也。【原注】漢高帝三年十月、十一月亦頻食。

【閻按】比月頻食，此理所絶無者。曆家如姜岌、一行皆言之鑿鑿，不必西法爲然。余嘗意襄公二十一年、二十四年之前之後，必有某公某年爲冬十月庚辰朔日有食之者，又有爲八月癸巳朔日有食之者，脱其簡於彼，而錯其簡於此，事固有之，理或一解。秦雲九頗以爲然。

【元圻案】隱公三年左傳注：「日月動物，雖行度有大量，不能不小有盈縮，故有雖交會而不食者，或有頻交而食者。」正義曰：「戰國及秦曆紀全差，漢來漸候天時，始造其術。劉歆三統以爲五月二十三分月之二十而日一食，空得食日而不得加時。漢末會稽都尉劉洪作乾象曆，始推月行遲疾，求日食加時。後代脩之，漸益詳密。今爲曆者，推步日食，莫不符合，但無頻月食法。故漢興以來，殆將千歲，爲曆者皆一百七十三日有餘而始一交會，未有頻月食者。今頻月而食，乃是正經，不可謂之錯誤也。注不能定，故未之言。」又襄二十四年左傳正義：劉炫曰：「漢末以來八百餘載，考其注記，都無頻月日食之事。計天道轉運，古今一也。但其字則變古爲篆，改篆爲隸，書則縑以代簡，紙以代縑，傳寫致誤，失其本真也。」






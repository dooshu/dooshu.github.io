○与杨状头书

谨献书状元先辈。圣人之道没，必假後贤以援之。故天将假後贤以援之，必先否其人之数，而後克亨其道。苟知厥理，繇是得而言之。且咸通乾符之贡士，其有德行文学人地如先辈，而在举场，则其举罕再。而先辈在举场逮二十年，何哉？是知天否先辈当年之数，以亨今日之道。假於春官天官之网，首冠群彦，基我中兴。使天下之人，翕然向风。奔走慕义，以偃干戈，岂不然乎？今俾天下之人，奔走瞻之为龙门管钥，宗伯之处士也。莫不俟我之启。某顷者频试於小宗伯，姓名罔为人之所闻，然多受知于前辈。故安州郑郎中、江陵蒋校书谓所业赋偶公道，必为宗师之荐，宗伯之求。某佩斯言十有五年矣。幸蜀之後，东蛰闽越。洎前年榜，伏睹先辈荣登。逮王先辈希龙之还，敬话先辈之道，某熟得而知勉。某提携所业，直扣门仞。昨某之来也，朝及京师，暮期刺谒。今幸于此遽获贽投，果蒙先辈逾涯越等，加之赏录，便许荐拔。充宗伯之所求，则二贤之言斯验矣。若某则已登选於今日也。某草泽单寒，无门报德。且世之感恩谢知，罔不率以杀身为之辞。夫杀身之期，是待知已於患难。某今感先辈之恩知，谨唯铭刻肌骨。故献书於座右以陈露之，伏惟始终怜察焉。不宣。某再拜。


●卷八十二　郊社考十五

○社稷

王为群姓立社曰太社，王自为立社曰王社；诸侯为百姓立社曰国社，诸侯自为立社曰侯社；大夫以下成群立社曰置社。（为，于伪反。群，众也。大夫以下，谓下至庶人也。大夫不得特立社，与民族居，百家以上则共立一社，今时里社是也。《郊特牲》曰："唯为社事，单出里。"疏曰："'王为群姓立社曰太社'者，群姓谓百官以下及兆民，言群姓者，包百姓也。太社在库门内之右，故《小宗伯》云：'右社稷。''王自为立社曰王社'者，其王社所在，书、传无文，或曰与太社同处，王社在太社之西。崔氏云：'王社在籍田，王自所祭，以供粢盛。'今从其说。故《诗　颂》云'春籍田而祈社稷'是也。其诸侯国社，亦在公宫之右。侯社在籍田。'大夫以下成群立社曰置社'者，大夫以下，谓包士庶成群聚而居，其群众满百家以上得立社，为众特置，故曰置社，大夫至庶人等共在一处也。大夫北面之臣，不得自专土地，故不得特立社。社以为民，故与民居百家以上，则可以立社。知百家者，《诗　颂》云：'百室盈止，杀时犉牡。'故曰百家。言'以上'，皆不限多少。"《祭法》。《白虎通》曰："王者所以有社稷者，为天下求福报功。人非土不立，非榖不食。土地广博，不可遍敬也，五榖众多，不可一一而祭也，故封土立社，示有土尊，稷，五榖之长，故封稷而祭之也。王者自亲祭社稷何？社者，土地之神也。土生万物，天下之所主也，尊重之，故自祭也。其坛大如何？《春秋文义》曰：'天子之社稷广五丈，诸侯半之。'其色如何？《春秋传》曰：'天子有太社焉，东方青色，南方赤色，西方白色，北方黑色，上冒以黄土，故将封东方诸侯，青土苴以白茅，谨敬洁清也。'"）诸侯祭社稷（《王制》、《礼运》）。小宗伯掌建国之神位，右社稷，左宗庙（库门内、雉门外之左右。疏曰："言'右社稷，左宗庙'者，按《匠人》亦云'左祖、右社'，彼掌其营作，此掌其成事位次耳。地道尊右，故社稷在右，是尚尊尊之义。此据外神在国中者，社稷为尊，故郑注《郊特牲》云，国中神莫大於社。《祭义》注：'周尚左'者，据内神而言，若据衣服尊卑，先王衮冕，先公鷩冕，亦贵於社稷，故云'周尚左'。各有所对，故注不同也。"又曰："郑知库门内、雉门外者，後郑义以雉门为中门，故知雉门外、库门内之左右也。"《春官》。《白虎通》曰："社稷在中门之外、外门之内何？尊而亲之，与先祖同也。不置中门内何？敬之，示不亵渎也。"）。匠人营国，左祖、右社（王宫所居也。祖，宗庙。疏曰："左右前後者，据王宫所居处中而言之。"《冬官》）。封人掌设王之社壝（壝，维癸反。壝谓坛及堳埒也。不言稷者，稷，社之细也。疏曰："云'掌设王之社壝者，谓王之三社、三稷之坛，及坛外四边之壝，皆设置之。直言壝，不言坛，举外以见内，内有坛可知也。"又曰："壝谓坛及堳埒也"者，堳埒即壝，《经》不言坛，故郑兼见之也。按《孝经纬》：社是五土总神，稷是原隰之神。原隰则是五土之一耳，故云'稷，社之细'。举社则稷从之矣，故言社不言稷也。云'社谓后土'者，举配食者而言耳。"）。凡封国，设其社稷之壝（封国，建诸侯，立其国之封。疏云："'设其社稷之壝'者，按《禹贡》：徐州贡五色土，孔注云：'王者封五色土为社，建诸侯则各割其方色土与之，使立社。帱以黄土，苴以白茅，茅取其洁，黄取王者覆四方。'是封诸侯立社稷之法也。"），令社稷之职（将祭之时，令诸有职事於社稷者也。《郊特牲》曰："唯为社事，单出里；唯为社田，国人毕作；唯为社，邱乘共粢盛。所以报本反始也。"为，于伪反。单音丹。乘，绳证反。共音恭。疏曰："春秋祭社，皆有职事。令之者，使其各依职司而行，故须令之也。"《地官》）。小司徒，凡建邦国，立其社稷（疏曰："言'邦国'者，谓立畿外诸侯邦国。'立其社稷'者，诸侯亦有三社、三稷，谓国社、侯社、胜国之社，皆有稷配之。"同上）。内宰，凡建国，佐后立市，祭之以阴礼（市朝者，君所以建国也。建国者，必面朝後市，王立朝而后立市，阴阳相成之义。郑司农云："'佐后立市'者，始立市，后立之也。'祭之以阴礼'者，市中之社，先后所立社也。'阴礼'，妇人之祭礼。"朝，直遥反。疏曰："王者建国，非定一所，随世而迁，谓若自契至汤八迁，大王迁岐，文王迁丰，武王迁镐，成王营洛，皆是建国，故云'凡'以该之。云'建国者必面朝後市'，乃《冬官　匠人》文。云'王立朝'者，即三朝皆王立之也。'而后立市'者，即此文是也。'祭之以阴礼'者，市乃先后所立，故以阴礼，为市之社亦先后所立社也。"《天官》）。

黄氏曰："社祭土，稷祭榖，郊丘祭天地，天子之礼也。土、榖之祭，达乎上下，故方丘与社皆地祭也。而宗伯序祭，有社无示，举社则其礼达乎上下，举示则天子独用之。《鼓人职》曰：'以雷鼓鼓神祀，以灵鼓鼓社祭。'不曰示祭，而曰社祭，亦见其礼之达乎上下也。《大司乐》：雷鼓雷鼗，以祀天神；灵鼓灵鼗，以祭地示。是则示祭、社祭，其用同矣。非天子不祭天，而天子与庶人皆得祭社，尊父亲母之义也。"

陈氏《礼书》曰："社所以祭五土之示，稷所以祭五榖之神。五榖之神而命之稷，以其首种先成而长百榖故也。稷非土无以生，土非稷无以见生生之效，故祭社必及稷，以其同功均利而养人故也。《祭法》，王社、侯社，无预农事，故不置稷；大社、国社，则农之祈报在焉，故皆有稷。先儒谓王社或建於大社之西，或建於籍田。然《国语》：王籍，则司空除坛，农正陈籍礼。而历代所祭，先农而已，不闻祭社也。故《诗》曰'春籍田而祈社稷'，非谓社稷建於籍田也。其言王社建於大社之西，於国社、亡国社与天子同；其祭用少牢，与天子异。先儒谓天子社广五丈，诸侯半之；天子社五色，冒以黄，而诸侯受土各以其方之色，亦冒以黄。其言虽不经见，然五土数，黄正色，则天子社广五丈，冒以黄，信矣。诸侯之礼常半天子。天子六军，诸侯三军；天子六卿，诸侯三卿；天子六宫，诸侯三宫；天子辟雍，诸侯泮宫；天子之马十二闲，诸侯之马六闲，则社半五丈，信矣。《禹贡》，徐州贡土五色以为社，则大社五色，诸侯受土各以其方之色，信矣。"又曰："大夫以下，其社之大者，则二千五百家为之，《周礼》所谓州社是也；其小则二十五家亦为之，《左传》所谓书社、千社是也。《左传》昭二十五年，齐侯置千社於鲁；哀十五年，齐人与卫地，自济以西，禚、媚、杏以南，书社五百。杜氏柱：'二十五家为一社。'郑氏谓：'百家以上，共立一社，若今时里社。'此以汉制明古也。《左传》有清邱之社，《月令》，仲秋命民社。先儒以谓自秦以下，民始得立社，然《礼》言大夫以下，则民社不始於秦。"

州长，若以岁时祭祀州社，则属其民而读法（属音烛。疏曰："此云'岁时'，谓岁之二时，春、秋耳。春祭社以祈膏雨，望五榖丰熟；秋祭社者，以百榖丰稔，所以报功，故云'祭祀州社'也。凡读法皆因节会以聚民，今既祭，因聚民而读法。"）。凡州之大祭祀，莅其事（大祭祀，谓州社稷也。莅，临也。疏曰："言'大祭祀谓州社稷'者，以上文云'岁时祭祀州社'，此《经》又因言州之大祭祀，故知还是上文州社也。知有稷者，以其天子、诸侯三社皆稷对之，党祭禜，族祭酺，故此特言州社也。"《地官》　闾胥，凡春秋之祭祀，既比则读法。注曰："祭祀谓州社。"详见《百神篇　禜酺条》）。仲春择元日，命民社（《郊特牲》疏曰："社稷一岁有三：仲春命民社，一也；《诗》云'以社以方'，谓秋祭，二也；孟冬大割祀于公社，三也。"）。

右天子诸侯大夫之制（州社民社附）

大司徒，设其社稷之壝而树之，田主各以其野之所宜木，遂以名其社与其野（社稷、后土及田正之神壝坛与堳埒也。田主，田神；后土、田正之所依也，诗人谓之田祖。所宜木，谓若松、柏、栗也。若以松为社者，则名松社之野，以别方面。疏曰："谓於中门之外右边设大社、大稷，王社、王稷，又於庙门之屏设胜国之社稷，其社稷外皆有壝埒於四面也。句龙生时，为后土官，有功於土，死配社而食。弃为尧时稷官，立稼穑之事，有功於民，死乃配稷而食，名为田正也，故云'社稷、后土及田正之神'，双言之耳。云'田主田神'谓《郊特牲》云'先啬'，与神农一也以神农为主祭，尊可以及卑，故使后土、田正二神凭依之，同坛共位耳。田正，则《郊特牲》所云'司啬'，一也。又引'诗人谓之田祖'者，《诗》云'以御田祖'，毛云'田祖先穑'。《籲章》亦云'凡国祈年於田祖'，郑云'田祖，始耕田者，谓神农也。'"《地官》）。哀公问社於宰我，宰我对曰："夏后氏以松，殷人以柏，周人以栗（朱子曰："宰我，孔子弟子，名予。三代之社不同者，古者立社，各树其土之所宜木以为主也。"《八佾》　问："古者各树其所宜木以为社，不知以木造主，还便以树为主？"朱子曰："看古人意思，只以树为社主，使神依焉，如今人说神树之类。"《白虎通》曰："社稷所以有树何？尊而识之，使民人望见敬之，又所以表功也。《尚书　无逸篇》曰："大社唯松，东社唯柏，南社唯梓，西社唯栗，北社唯槐。'陈氏曰：'後世，宋有栎社，丰有枌榆社。先儒谓诸侯社皆立树以为主，以象其神，大夫以下但各以地之所宜木立之，於义或然。"）。"小宗伯立军社（王出军，必有事於社及迁庙，而以其主行。社主曰军社，迁主曰祖。《春秋传》曰："军行祓社衅鼓，祝奉以从。"《书》曰："用命，赏于祖；不用命，戮于社。"社之主，盖用石为之。疏曰："按许慎云：今山阳裕祠有石主。社既以土为坛，石是土之类，故郑云'社主盖以石为之。'无正文，故云'盖'以疑之也。"）。

陈氏《礼书》曰："郑氏注，社之主盖用石为之。唐神龙中，议立社主，韦叔夏等引《吕氏春秋》及郑元义，以为社主用石。又後魏太平中，大社石主迁於社宫。是社主用石矣。又检旧社主长二尺五寸，方一尺七寸，在礼无文。按《韩诗外传》云：天子大社方五丈，诸侯半之。盖以五是土数，故坛方五丈；其社主长五尺，方二尺，剡其上以象物生，方其下以体地体，埋其半以根在土中而本末均也。过尺二寸，其短以寸计之。唐之时，旧主二尺五寸，方一尺七寸，盖有所传然也。而议者谓宜长五尺，方二尺，埋其半於土中，此臆论也。古者，天子、诸侯有载社之礼，而陈侯尝拥社以见郑子展，襄二十二年《左传》。果埋其半，则不可迎而载；果石长五尺，方二尺，则不可取而拥。"

△右社主社木

天子祭社稷皆太牢，诸侯祭社稷皆少牢（《王制》　按《书》曰："乃社于新邑，羊一、牛一、豕一。"是天子用太牢也）。郊特牲而社稷太牢（《郊特牲》）。阴祀用黝牲，毛之（阴祀，祭地北郊及社稷也。"黝"读为"幽"，黑也。毛之，取纯毛也。《地官　牧人》）。以血祭祭社稷（阴祀自血起，贵气臭也。社稷，土榖之神，有德者配食焉。疏曰："此地之次祀，先荐血以歆神。且社稷亦土神，故举社以表地示。《鼓人》亦云灵鼓鼓社祭，亦举社以表地，此其类也。云'阴祀自血起'者，对天为阳祀，自烟起，贵气臭同也。"《春官　大宗伯》）。次祀用牲币（元谓次祀又有社稷。《春官　肆师》）。鬯人掌共秬鬯而饰之（秬鬯不和郁者。饰之，谓设巾。疏曰："云此直共秬黍之酒无郁也。郑知'饰之谓设巾'者，按《幂人》云：'以疏布巾幂八尊，画布巾幂六彝。'明秬鬯之酒尊亦设巾可知。"《幂人》疏曰："举天地，则四望、山川、社稷、林泽皆用疏布，皆是尚质之义也。"）。凡祭祀，社壝用大罍（壝，唯癸反，欲鬼反。罍音雷。壝谓委土为坛墠，所以祭也。大罍，瓦罍。墠音善。疏曰："四边委土为壝，於中除地为墠，墠内作坛，谓若三坛同墠之类也。此《经》云社壝，谓若《封人》及《大司徒》皆云社壝，皆直据外壝而言也。"《春官》　馀见祭器条），三献文（谓祭社稷五祀，其神稍尊，比群小祀礼仪为文饰也。疏曰："希冕三章，祭社稷五祀，故知三献祭社稷五祀也。"《礼器》），三献焰（焰，似廉反。三献，祭社稷五祀。焰，沈肉於汤也。同上）。王祭社稷则希冕（《书》曰"希绣"。"希"读为"絺"。或作"黹"，字之误也。希，刺粉米无画也。其衣一章，裳二章，凡三也。黹，展几反，又张里反。疏曰："'希，刺粉米无画也'者，衣是阳，应画；今希冕三章，在裳者自然刺绣，但粉米不可画，今虽在衣亦刺之不变，故得'希'名，故郑特言粉米也。"《春官　司服》）。大司乐乃奏太蔟，歌应锺，舞《咸池》，以祭地示（地示，所祭於北郊及社稷。《春官》）。鼓人以灵鼓鼓社祭（灵鼓，六面鼓也。社祭，祭地祇也。疏曰："《郊特牲》'社祭土，神地之道'，故举社以表地祇。《大宗伯》亦云'血祭祭社稷五祀'，亦举社以表地祇。其实地之大小之祭，皆用灵鼓。"《地官》）。舞师教帗舞，帅而舞社稷之祭祀（帗音拂，缯有柄。疏曰："帗舞用五色缯。"详见祭物乐舞）。"《载芟》，春籍田而祈社稷也"。"《良耜》，秋报社稷也。""《丰年》，秋冬报也"。

右祭社稷礼物、乐舞

肆师，社之日，莅卜来岁之稼（社祭土，为取财焉。卜者，问後岁稼所宜。疏曰："此社亦是秋祭社之日也。言'莅卜来岁之稼'者，祭社有二时，谓春祈、秋报。报者，报其成熟之功，今卜者，来岁亦如今年宜稼，亦不但春稼、秋穑。不言穑而言稼者，秋穑由於春稼，故据稼而言之。《郊特牲》云：'社祭土而主阴气也。'取财於地，取法於天，故云社祭土而取财焉。"《春官》）。

厉山氏之有天下也，其子曰农，能殖百榖。夏之衰也，周弃继之，故祀以为稷。共工氏之霸九州也，其子曰后土，能平九州，故祀以为社（厉，力世反。《左传》作"烈山"。共音恭。厉山氏，炎帝也，起由厉山，或曰有烈山氏。弃，后稷名也。共工氏无禄而王，谓之霸，在太皥、炎帝之间。疏曰："'其子曰农，能殖百榖'者，农，谓厉山氏後世子孙名柱，能殖百榖，故《国语》云，神农之名柱，作农官，因名农是也。'夏之衰也，周弃继之'者，以夏末汤遭太旱七年，欲变置社稷，故废农祀弃，以配稷之神。'其子曰后土，能平九州，故祀以为社'者，是共工後世子孙，为后土之官。后，君也。为君而掌土，能治九州五土之神，故祀以为配社之神。"《祭法》）。蔡墨曰："共工氏有子曰句龙，为后土（共工在太皥後、神农前，以水名官。其子句龙，能平水土，故死而见祀。疏曰："言共工有子，谓後世子耳，亦不知句龙之为后土，在於何代。"），后土为社（疏曰："句龙既为后土，又亦配社，故言'后土为社'也。"）。稷，田正也（掌播殖也。疏曰："《周语》云：'宣王不籍千亩，虢文公谏曰：民之大事在农，是故稷为大官。'然则百榖稷为其长，遂以稷名为农官之长。正，长也。稷是田官之长。"）。有烈山氏之子曰柱，为稷（烈山氏，神农世诸侯。疏曰："《鲁语》及《祭法》，皆云烈山氏之有天下也，其子能殖百榖，故祀以为稷。言'有天下'，则是天子矣，社注不得为诸侯也。贾逵、郑元皆云烈山，炎帝之号。杜言'神农世诸侯'者，按《帝王世纪》，神农本起烈山，然则初封烈山为诸侯，後为天子，犹帝尧初为唐侯然也。此及《鲁语》皆云其子曰柱，《祭法》云其子曰农者，刘炫云，盖柱是名，其官曰农，犹呼周弃为稷。"），自夏以上祀之（祀柱。上，时掌反）；周弃亦为稷（弃，周之始祖，能播百榖。汤既胜夏，废柱而以弃代之。疏曰："弃为周之始祖，能播殖百榖，经传备有其事。以其後世有天下，号国曰周，故以周冠弃，弃时未称周也。"），自商以来祀之（《传》言蔡墨之博物。昭公二十九年《左氏传》。《郊特牲》疏曰："社稷之义，先儒所解不同。郑康成之说，以社为五土总神，稷为原隰之神。句龙以有平水土之功，配社祀之；稷有播种之功，配稷祀之。郑必为此说者，按《郊特牲》云'社祭土而主阴气'，又云'社所以神地之道'。又《礼运》云'命降於社之谓殽地'，又《王制》云'祭天地、社稷，为越绋而行事'，据此诸文，故知社即地神，稷是社之细别，名曰稷，稷乃原隰所生，故以稷为原隰之神。若贾逵、马融、王肃之徒，以社祭句龙，稷祭后稷，皆人鬼也，非地神。故《圣证论》王肃难郑云：'《礼运》云：祀帝於郊，所以定天位；祀社於国，所以列地利。社若是地，应云定地位，而言列地利，故知社非地也。'为郑学者马昭之等通之云：'天体无形，故须云定位；地体有形，不须云定位，故唯云列地利。'肃又难郑云：'祭天，牛角茧栗，而用特牲；祭社，牛角尺，而用太牢。又祭天地，大裘而冕；祭社稷，絺冕。又唯天子令庶民祭社。社若是地神，岂庶民得祭地乎？'为郑学者通之云：'以天神至尊，而简质事之，故牛角茧栗，而用特牲，服大裘。天地至尊，天子至贵，天子祭社，是地之别体，有功於人，报其载养之功，故用太牢，贬降於天，故角尺也。祭用絺冕，取其阴类，庶人蒙其社功，故亦祭之，非是方泽之地也。'肃又难郑云："《召诰》，用牲于郊，牛二。明后稷配天，故知二牲也。又云，社子新邑，牛一、羊一、豕一。明知唯祭句龙，更无配祭之人。"为郑学者通之云：'是后稷与天尊卑既别，不敢同天牲。句龙是上公之神，社是地祇之别，尊卑不甚县绝，故云配同牲也。'肃又难郑云：'后稷配天，《孝经》有配天明文，后稷不称天也。《祭法》及昭二十九年《传》云，句龙能平水土，故祀以为社，不云祀以配社，明知社即句龙也。'为郑学者通之云：'后稷非能与天同功，唯尊祖配之，故云不得称天。句龙与社同功，故得云祀以为社，而得称社也。'肃又难云：'《春秋》说伐鼓于社责上公，不云责地祇。明社是上公也。又《月令》命民社，郑注云：社，后土也。《孝经》注云，后稷，土也；句龙为后土。郑既云社后土，则句龙也。是郑自相违戾。'为郑学者通之云：'伐鼓责上公者，以日食，臣侵君之象，故以责上公言之。句龙为后土之官，其地神亦名后土，故《左传》云，君戴皇天而履后土。地称后土，与句龙称后土，名同而实异也。郑注云后土者，谓地神也，非谓句龙。故《中庸》云郊社之礼，注云，社，祭地神。又《鼓人》云，以灵鼓鼓社祭。注云，社祭，祭地祇也。是社为地祇也。"朱子曰："或说稷是邱陵、原隰之神，或云榖神，看来榖神较是。社是土神。"又问曰："社如何有神？"曰："能生物便是神也。"杨氏曰："王、郑之学，互有得失。若郑云句龙有平水土之功，配社祀之；后稷有播种之功，配稷祀之，则郑说为长。"）。

△右社稷配祭

丧祝，掌胜国邑之社稷之祝号，以祭祀祷祠焉（胜国邑，所诛讨者，社稷者，若亳社是矣。存之者，重神也。盖奄其上而栈其下，为北牖。疏曰："以祭祀祷祠者，祭祀谓春秋正祭，祷祠谓国有故祈请。求福曰祷，得福报赛曰祠。云'胜国邑所诛讨'者，据武王伐纣，取其社稷而事之，故云'若亳社是也'。据其地则曰亳；据彼国丧亡，即为亡国之社稷。此注胜之，即为胜国之社稷。是以《郊特牲》云'丧国之社'，《春秋》谓之'亳社'也。君自无道被诛，社稷无罪，故存之，是重神也。《公羊》曰掩其上，即屋之也；栈其下者，非直不受天阳，亦不通地阴。"《春官》）。士师，若祭胜国之社稷，则为之尸（以刑官为尸，略之也。周谓亡殷之社为亳社。疏曰："按《凫鷖诗》，宗庙社稷七祀，皆称公尸，不使刑官。今祭胜国之社稷，士师为尸，故郑云：'用刑官为尸，略之也。'"《秋官》）。

△右胜国社稷

传：社祭土而主阴气也（疏曰："土谓五土：山林、川泽、邱陵、坟衍、原隰，以时祭之，故云'社祭土'。土是阴气之主，故云'而主阴气'也。"）。君南乡於北墉下，答阴之义也（墙谓之墉，社内北墙。疏曰："墉，墙也。社既主阴，阴宜在北，故祭社时，以社在南，设主坛上，北面，而君来在北墙下，而南乡祭之，是对阴之义也。"）。曰用甲，用日之始也（国中之神，莫贵於社。疏曰："社是国中之贵神，甲是旬日之初始，故用之也。"《月令》疏曰："《召诰》：戊午乃社于新邑。用戊者，周公告营洛邑位成，非常祭也。"）。天子大社，必受霜露、风雨，以达天地之气也（大音泰。大社，王为群姓所立。疏曰："是解'社不屋'义也。达，通也。风雨至则万物生，霜露降则万物成，故不为屋，以受霜露、风雨。"）。是故丧国之社，屋之，不受天阳也；薄社北牖，使阴明也（丧，息浪反。绝其阳，通其阴而已。薄社，殷之社，殷始都薄。"薄"又作"亳"，步各反。疏曰："周立殷社以为戒。天是生法，以其无生义，故屋隔之，令不受天之阳也。《白虎通》云：'王者、诸侯必有戒社者何？示有存亡也。明为善者得之，为恶者失之。周立殷社为戒而屋之，塞其三面，唯开北牖，示绝阳而通阴。阴明，则物死也。'"）。社所以神地之道也。地载万物，天垂象。取财於地，取法於天，是以尊天而亲地也，故教民美报焉。家主中霤而国主社，示本也（中霤，亦土神也。疏曰："言立社之祭，是神明於地之道故也。'地载万物'者，释地所得神之山也。'天垂象'者，地有其物，天上皆垂其象，所谓'在天成象，在地成形'也。'取财於地'者，财并在地出，为人所取也。'取法於天'者，人知四时早晚，皆放日月星辰，以为耕作之候，是取法於天。所取法者，故尊而祭之，天子祭天是也；所取财者，故亲而祭之，一切亲地而共祭社是也。'故教民美报焉'者，此结祀社也。地既为民所亲，故与庶民祭之，以教民美报故也。中霤谓土神。卿大夫之家主祭土神於中霤。'示本也'者，以土神生财，以养官之与民，故皆主祭土神，盖所以示其生养之本也。"）。唯为社事，单出里；唯为社田，国人毕作；唯社，邱、乘共粢盛，所以报本反始也（为，於伪反。乘，时证反，又徒遍反。共音恭。粢音资。"单出里"，皆往祭社於都鄙。二十五家为里。毕作，人则尽行，非徒羡也。邱，十六井也。四邱六十四井曰甸，或谓之乘。乘者，以於车赋出长毂一乘。甸，徒练反，又绳证反。疏曰："社事，祭社事也。单，尽也。里，居也。社既为国之本，故若祭社，则合里之家并尽出，故云'单出里'也。此惟每家出一人，不人人出也。田，猎也。毕，尽也。作，行也。既人人得社福，故若祭社，先为社猎，则国中之人皆尽行，无得住家也。'唯社邱乘共粢盛'者，乡说祭社用牲，此明祭社用米也。邱乘者，都鄙井田也。九夫为井，四井为邑，四邑为邱，四邱为乘。唯祭社而使邱乘共粢盛也。粢，稷也。稷曰明粢，在器曰盛，庾蔚曰：'粢盛所须者少，故邱、乘若之也。'皇氏云：'若天子、诸侯祭社，则用籍田之榖；大夫以下无籍田，若祭社，则邱乘之民共之，示民出力也。'单出里，皆往祭社於都鄙'者，按《周礼》，都鄙，公卿大夫采地。公卿大夫祭社，其里之人皆往就祭。此据采地言之，故云'往祭社於都鄙'。必知据采地者，以《经》云'唯社邱、乘'，邱、乘是采地井田之制，故举采地言焉。'所以报本反始也'者，结美报也。"《郊特牲》）。天子之祭也（春田祭社。《明堂位》）。命降於社之谓殽（殽，户教反。谓教令由社下者也。社，土地之主也。《周礼》士会之法，有五地之物主。疏曰："殽，效也。命者，政令之命降下於社，谓从社而来以降民也。社即地也。指其神谓之社，指其形谓之地。法社以下教令，故云'之谓殽地'。地有五土，生物不同，人君法地，亦养物不一也。"《礼运》）。祀社於国，所以列地利也（疏曰："地出财，故云'列地利'也，亦即是'命降於社之谓殽地'也。"同上）。以我齐明，与我牺羊，以社以方（朱子曰："齐音咨，赋也。'齐'与'粢'同。《曲礼》曰'稷曰明粢'，此言'齐明'，便文以协韵耳。牺羊，纯色之羊也。社，后土也，以句龙氏配。方，秋祭四方，报成万物，《周礼》所谓'罗弊献禽以祀祊'是也。"　《小雅　甫田》、《大雅　雲汉》"方社不莫"，朱子注曰："方，祭四方；社，祭土神也。"）。起大事，动大众，必先有事乎社而後出，谓之宜（有事，祭也，《周官》所谓宜乎社。《尔雅》。《左传》帅师者受服於社，及君以军行，祓社。《周礼》大祝，太师宜於社。《肆师》："凡师甸，用牲於社宗，则为位。"《大司马》："若师有功，恺乐献於社。"并见内祭篇甸条。《小宗伯》："凡天地之大灾，类宗庙、社稷则为位。见祈禳条。《月令》："大割祠于公社。"见百神篇〈礻昔〉条。《大雅　绵诗》："廼立冢土，戎醜攸行。"朱子注曰："冢土，大社也，亦大王所立，而後因以为天子之制也。戎醜，大众也。起大事，动大众，必先有事乎社而後出，谓之宜。"）。孟子曰："民为贵，社稷次之。"（朱子曰：社，土神；稷，榖神。建国则立坛壝以祀之。）云云："牺牲既成，粢盛既洁，祭祀以时，然而旱乾水溢，则变置社稷（盛音成。祭祀不失礼，而土、榖之神不能为民御灾捍患，则毁其坛壝而更置之，亦"年不顺成，八〈礻昔〉不通"之意，是社稷虽重於君，而轻於民也。《尽心》下《大传》曰："重社稷，故爱百姓。"）。"郑子产伐陈，入之。陈侯免，拥社，以待於朝（免，丧服。拥社，抱社主，示服。免音问，丧冠也。拥，芳勇反。　襄公二十五年《左氏传》）。庄公如齐观社（庄公二十三年，齐因祀社，蒐军实以示客，公往观之）。曹刿谏曰："夫齐弃太公之法而观民於社（太公，齐始祖太公望也），君为是举（举，动也），而往观之，非故业也，何以训民？土发而社，助时也（土发，春分也。《周语》曰："土乃脉发。"社者，助时祈福，为农始也）。今齐社而往观旅，非先王之训也（旅，众也）。天子祀上帝（上帝，天也），诸侯会之，受命焉（助祭，受政命也）；诸侯祀先王、先公（先王，谓若宋祖帝乙、郑祖厉王之属也。先公，先君也），卿大夫佐之，受事焉（事，职事也）。臣不闻诸侯之相会祀也，祀又不法（不法谓观民。《国语　鲁语》）。"哀公四年六月辛丑，亳社灾。榖梁子曰："亳社者，亳之社也。亳，亡国也（亳即殷也。殷都於亳，故国谓之亳社）。亡国之社以为庙屏，戒也（立亳之社於庙之外，以为屏蔽，取其不得通天，人君瞻之而致戒心）。其屋亡国之社，不得达上也（必为之作屋，不使上通天也。缘有屋，故言灾）。"公羊子曰："蒲社灾。蒲社者何？亡国之社也（疏曰："蒲社者，先世之亡国在鲁境者。《公羊》解以为蒲者，古国之名，天子灭之，以封伯禽，取其社以戒诸侯，使事上。今灾之者，若曰王教绝云尔。《左氏》、《榖梁》以为亳社者，武王灭殷，遂取其社赐诸侯，以为有国之戒。"）。社者，封也（封土为社）。其言灾何（据封土非火所能烧）？亡国之社盖掩之，掩其上而柴其下（故火得烧之。掩柴之者，绝不得使通天地四方，以为有国之戒。"）。蒲社灾何以书？记灾也。"（戒社者，先王所以威示教戒诸侯，使事上也。是後宋事疆吴，齐、晋前驱，滕、薛夹毂，鲁、卫骖乘。故天去戒社，若曰王教灭绝云尔。疏曰："《春秋说文》谓十三年黄池之会时也。"）

胡氏曰："古者，祭地於社，犹祀天於郊也，故《秦誓》曰'郊社不修'。而周公祀于新邑，亦先用二牛於郊，後用太牢於社也。《记》曰：'天子将出，类於上帝，宜於社。'又曰：'郊所以明天道，社所以神地道。'《周礼》以禋祀祀昊天上帝，以血祭祭社稷，而别无地示之位。四圭有邸，舞《雲门》以祀天神，两圭有邸，舞《咸池》以祀地，而别无祭社之说，则以郊对社可知矣。後世既立社，又立北郊，失之矣。"

杨氏曰："愚按《礼经》：天子祭天地，诸侯祭社稷，祭莫重於天地，而社稷其次也。胡氏乃合祭地、祭社二者而一之，何也？曰：社者，五土之神，是亦祭地也，而有广狭之不同。曰里社，则所祭者一里之地而己；曰州社，则所祭者一州之地而已；诸侯有一国，其社曰侯社，则所祭者一国之地，一国之外不及也；天子有天下，其社曰王社，则所祭者天下之地，极其地之所至，无W界J限也。故以祭社为祭地，惟天子可以言之。凡胡氏所引，皆天子社也。但云'後世既立社，又立北郊，失之矣'，此皆未然。有正祭，有告祭。冬至祭天於南郊，顺阳时，因阳位；夏至祭地於北郊，顺阴时，因阴位。以类求类，故求诸天而天神降，求诸地而地示出，所谓正祭也。匠人营国，左祖右社，以社与祖对，尊而亲之。若因事而告地，则祭社亦可矣。《记》曰'天子将出，类於上帝，宜於社'之类是也。说者曰：'类者，依郊祀正礼而为之也；宜者，有事乎社，求福祐也，此所谓告祭也。'知祭各有义，不可以一说拘，则知圣人制礼精微之意矣。"

汉高祖初起，祷丰枌榆社（郑氏曰："枌榆，乡名。"师古曰："以此树为神因立名，盖高祖里社也。"）。

二年，东击项籍，还入关，因命县为公社（犹官社），立灵星祠，以后稷配（见《祭星门》）。

四年，天下已定，诏御史令丰治枌榆社，常以时，春以羊彘祠之。梁巫祠天社，秦巫祠社主（即五社主也）。

十年，令县常以春二月及腊祠稷以羊彘。民里社各自裁以祠（谓随其祠具之丰俭也）。

《汉旧仪》：官大社及大稷一岁各再祠，太祝令常以二月、八月以一太牢，使者监祠，南向立，不拜。

天下祠社稷。社者，古司空，主平水土。共工氏之子句龙氏能平水土，植百榖，祭於社以报其功。稷者，司马官长，助后稷耕种，祭於稷以报其功。祠社稷，各官长、诸侯、丞相、中二千石、二千石以下令长侍祠。

平帝时，大司马王莽上书："帝王建立社稷，百王不易。社者，土也。宗庙，王者所居。稷者，百榖之主，所以奉宗庙，共粢盛，人所食以生活也。王者莫不尊重亲祭，自为之主，礼如宗庙。《诗》曰：'乃立冢土（师古曰："《大雅　绵》之诗也。冢，大也。土，土神，谓大社也。"）。'又曰：'以御田祖，以祈甘雨（师古曰："《小雅　甫田》之诗也。田祖，稷神也。言设乐以御祭於神，为农求甘雨也。"）。'《礼记》曰：'唯祭宗庙、社稷，为越绋而行事（李奇曰："引棺车谓之绋。当祭天地五祀，则越绋而行事，不以私丧废公祀。"师古曰："绋，引车索也。"）。'圣汉兴，礼仪稍定，已有官社，未立官稷（臣瓒曰："高帝除秦社稷，立汉社稷，《礼》所谓大社也。时又立官社，配以夏禹，所谓主社也。见《汉祀令》。而未立官稷，至此始立之。世祖中兴，不立官稷，相承至今也。"）。"遂於官社後立官稷，以夏禹配食官社，后稷配食官稷。稷种榖树（师古曰："榖树，稽树也。其子类榖，故於稷种。"），徐州牧岁贡五色土各一斗。

光武建武二年，立太社稷於洛阳，在宗庙之右，方坛，无屋，有门墙而己。二、八月及腊，一岁三祠，皆太牢具，使有司祠。郡县置社稷，太守、令、长侍祠，牲用羊豕。唯州所治有社无稷，以其使官。古者，师行平，有载社主，不载稷也。《汉仪》：朔前後各二日，皆牵羊、酒至社下，以祭日。日有变，割羊以祠社，用救日。

何休注《公羊传》曰："日有食之，鼓，用牲于社，求乎阴之道也。以朱丝萦社，或曰胁之，或曰为闇，恐人犯之，故萦之也。"何休曰："胁之，与责求同义。社者，土地之主也；月者，土地之精也。上系於天而犯日，故鸣鼓而攻之，胁其本也；朱丝萦之，助阳抑阴也。'或曰为闇'者，社者，土地之主尊也。为日光尽，天闇冥，恐人犯历之，故萦之，然此说非也。先言'鼓'，後言'用牲'者，明先以尊者命责之，後以臣子礼接之，所以为顺也。"《白虎通》曰："日食必救之，阴侵阳也；鼓攻之，以阳责阴也。故《春秋》日食，鼓，用牲于社。所以必用牲者，社，地别神也，尊之不敢虚责也。日食、大水则鼓用牲，大旱则雩祭求雨，非虚言也，助阳责下，求阴之道也。"

魏自汉後，但太社有稷，官社无稷，故常二社一稷也。至明帝景初中，立帝社。

博士孔晁议："汉氏及魏初，皆立一社一稷，至景初之时，更立太社、太稷，又特立帝社云。《礼记　祭法》云'王为群姓立社曰太社'，言为群姓下及士庶皆使立社，非自立也。今并立二社，一神二位，同时俱祭，於事为重，於礼为黩。宜省除一社，以从旧典。"刘喜难曰："《祭法》为群姓立社，若如晁议，当言'王使'，不得言'为'。下云'王为群姓立七祀'，'诸侯自为立五祀'，若是使群姓私立，何得逾於诸侯而祭七祀乎？却为群姓立七祀，乃王之祀也。夫人取法於天，取财於地，普天率土，无不奉祀，而何言乎一神二位，以为烦黩？"

明帝时，祭社但称皇帝。

王肃议："太尉等祭祀，但称名，不称臣。每有事须告，皆遣祝史。"

晋武帝太康九年，诏曰："社实一神，其并二社之祀。"

车骑司马傅咸表曰："《祭法》王社、太社各有其义。《榖梁传》曰：'天子亲耕'，故自立社，为籍而报也。国以人为本，人以榖为命，为百姓立社而祈报焉。事异体殊，此社之所以有二。武帝外祖王肃景侯之论曰王社，亦谓春祈籍田，秋而报之也。其论太社，则曰：'王者布下圻内，为百姓立之，谓之太社，不自立之於京师也。'景侯此论据《祭法》：'大夫以下成群立社，曰置社。'景侯解曰：'今之里社是也。'太社，天子为人而祀，故称天子社。《郊特牲》曰：'天子太社，必受霜露风雨。'夫以群姓之众，王者通为立社，故称太社。若夫里社，其数不一，盖以里所为名，《左氏传》'盟於清邱之社'是也。人间之社，不称'太'矣，若复不立之京都，当安所立乎？前被敕：《尚书　召诰》云：'社于新邑，唯一太牢。'不立二社之明义也。《郊特牲》曰：'社稷太牢。'必据一牢之文，以明社之无二，则稷无牲矣。说者则曰：'举社则稷可知。'苟可举社以明稷，何独不举一以明二？国之大事，在祀与戎。若有过而除之，不若过而存之。存之有义，除之无据。《周礼》封人掌设社壝，无'稷'字，今帝社无稷，盖出於此。然国主社稷，故经传动稷社稷。《周礼》王祭社稷则絺冕，此王社有稷之文也。封人设社壝，无'稷'字，说者以为约文，从可知也。谓宜仍旧立二社，而加立帝社之稷。《禹贡》：'惟土五色。'景侯解曰：'王者取五色土为太社，封四方诸侯，各割其方色土者，覆四方也。'如此，太社复为立京都也。"诏曰："社实一神，而相袭二位，众议不同，何必改作！其使仍旧，一如魏制。"

元帝建武元年，依洛京立二社、一稷。

宋仍晋旧，无所改作。

齐武帝永明十一年，修仪。其神一，位北向。稷东向。斋官社坛东北，南向立，以西为上。诸执事西向立，以南为上。稷名"太稷"。

祠部郎中何佟之议："按《礼记　郊特牲》：'社祭土而主阴气也。君南向於北墉下，答阴之义也。'王肃云：'阴气北向，故君南向以答之，答之为言，是相对之称。'知古祭社，北向设位，斋官南向，明矣。近代相承，帝社南向，太社及稷并东向，而斋官在帝坛北，西向，於神背行礼。又名'稷'为'稷社'，甚乖礼意。谓二社，语其义则殊，论其神则一，位并宜北向。稷若北向，则成相背。稷是百榖之总神，非阴阳之主，宜依先东向。斋官在社坛东北，南向立，以西为上；诸执事西向立，以南为上。稷依礼无兼称，若欲尊崇，正可名'太稷'，岂得云'稷社'邪？"治礼学士议曰："《郊特牲》云：'君南向，答阳也；臣北向，答君也。'若以阳气在南，则立应北向；阴气向北，则立宜向南。今二郊一限南向，皇帝奠币东西向，故知坛墠无系於阴阳，设位宁拘於南北？群神小祠，类皆南面，荐飨之时，北向行礼，盖欲伸灵祇之尊，表求幽之理。"议与佟之相难，凡三往返。有司议："治礼无的然明据。"佟之议乃行也。

梁社稷在太庙西。天监四年，以太常省牲，太常丞牵牲，太祝令赞牲。至大同初，又加官稷，并前为五坛。

其初，盖晋元帝建武元年所创，有太社、帝社、太稷，凡三坛，门墙并随其方色。每以仲春、仲秋并令郡国县祠社稷、先农；及腊，又各祠社稷於坛。百姓则二十五家为一社，其旧社及人稀者，不限其家。春秋祠，水旱祷祈，祠具通其丰约。旧太社，廪牺吏牵牲，司农省牲，太祝吏赞牲。天监中，明山宾议："《郊特牲》云：'社者，神地之道。'国主社稷，义实为重。今公卿贵臣，亲执盛礼，而令微吏牵牲，颇为轻末。且司农省牲，又非其义，太常礼官，实当斯职。《礼》，祭社稷无亲牵牲之文，谓宜以太常省牲，廪牺令牵牲，太祝令赞牲。"帝唯以太祝赞牲为疑，又以司农省牲，於礼似伤，廪牺吏执紖，即事诚卑。议以太常丞牵牲，馀依山宾议。於是遂定。

陈依梁旧，而帝社以三牲首，馀以骨体。荐粢盛为六饭，粳以敦，稻以牟，黄粱以簠，白粱以簋，黍以瑚，粢以琏（其义本之齐制。敦音对）。

後魏天兴二年，置太社、太稷、帝社於宗庙之右，为方坛四陛。以二月、八月，日用戊，皆太牢。句龙配社，周弃配稷，皆有司侍祠。

北齐立太社、帝社、太稷三坛於国右。每仲春、仲秋元辰及腊，各以一太牢祭焉。皇帝亲祭，则司农卿省牲、进熟，司空亚献，司农终献。

隋文帝开皇初，建社稷，并列於含光门内之右。仲春、仲秋吉戊，各以一太牢祭，牲色用黑；孟冬下亥，又腊祭之。郡县二仲月，并以少牢各祭，百姓亦各为社。

唐社稷亦在含光门内之右。仲春、仲秋二时戊日，祭太社、太稷，社以句龙配，稷以后稷配。

武德九年，亲祠太社，诏："令四方别其姓类，命为宗社。京邑庶士、台省群官，里閈相从，共遵社法，以时供祀，各申祈报。具立节文，明为典制。"

高宗咸亨五年，以宗邑等社，事属烦扰，罢之。

睿宗神龙元年，改先农坛为帝社坛，於太坛西立帝稷坛，礼同太社、太稷。其坛不备方色，异於太社。

时祝钦明与礼官等奏："经典并无先农之文，永徽年中，犹名籍田，垂拱以後，改为先农。然先农与社本是一神，其先农坛请改为帝社，以应王社之义。其祭先农改为帝社，仍请准令用孟春吉辰祭后土，以句龙配。"从之。

又其年五月，诏於东都建置太社，令礼官议定社主。太常少卿韦叔夏等引《吕氏春秋》及郑元议，以为社主用石；又按後魏天平四年四月，太社石主迁於社宫，是社主用石矣。又检旧社主长二尺六寸，方一尺七寸。礼官博士议："社主制度长短，在《礼》无文。按《韩诗外传》云，天子太社方五丈，诸侯半之。盖以土是五数，故坛方五丈。其社主请准五数，长五尺；准阴之二数，方二尺，剡其上以象物生，方其下以象地体，埋其半以根在土中而本末均也，则神道设教，法象有凭。其尺请用古尺。"又检旧社稷坛上，四方布以方色，唯中央数尺饰以黄土。礼官韦叔夏等又议曰："《韩诗外传》曰：'天子太社广五丈，各分置四方色讫，上冒以黄土，象王者覆被四方。'据此，合用黄土遍覆坛上。今检旧坛之上，亦备方色，唯中央数尺饰以黄土，则是覆被之道，有所不及。既乖旧制，请准古改造。"於是以方色饰坛之四面及四陛，其上则以黄土覆之。

元宗开元十九年正月三十日，敕："普天率土，崇德报功，飨祀惟殷，刲割滋广，非可以全惠养之道，协灵祇之心。其春秋二时社及释奠，天下诸州府县等并停牲牢，惟用酒脯。务存修洁，足展诚敬，自今以为常式。"至二十二年三月二十五日，敕："春秋祈报，郡县常礼。比不用牲，岂云血祭？阴祀贵臭，神何以歆？自今以後，州县祭祀特以牲牢，宜依常式。"其年六月二十八日，敕："大祀、中祀及州县社稷，依式合用牲牢，馀并用酒脯。"至贞元五年九月十二日，国子祭酒包佶奏："春秋祭社稷，准《礼》，天子社稷皆太牢。至大历六年十月十三日敕，中祀少牢。社稷是中祠，至今未改。"敕旨宜准《礼》用太牢。

天宝三载，诏："社稷列为中祀，颇紊大猷。自今以後，社稷及日月、五星并升为大祀，仍以四时致祭。"

◎唐开元礼

仲春、仲秋上戊，祭太社（后土配）、太稷（后稷配。每坐笾豆各十，簋、簠各二，鉶、俎各二）。旧乐用姑洗之均三变。社稷之祀，於礼为尊，岂同邱陵，止用三变？合依地祇，用函锺之均，八变之乐。

△皇帝仲春仲秋上戊祭太社太稷仪（摄事附）

△斋戒（如前祭方丘仪）

△陈设

前祭三日，尚舍直长施大次於社宫西门之外道北，南向。尚舍奉御铺御座。卫尉设文武侍臣次於大次之後，文官在左，武官在右，俱南向；设诸祭官次於斋坊之内（摄事无设大次仪，但守臣设祭官次），三师於北门之外道西，诸王於三师之北，俱东向南上；文官从一品以下、九品以上於斋坊南门之外，重行，东向北上；介公、酅公於北门之外道东，西向，以南为上；诸州使人，东方、南方於诸王西北，东向，西方、北方於介公、酅公东北，重行，俱南上；武官三品以下、九品以上於东门之外道北，南向，以西为上；诸国之客於东门之外，东方、南方於武官东北，南向，西方、北方於道南，北向，俱以西为上（摄事无三师以下至此仪）。前祭二日，太乐令设宫悬之乐於坛北，东方、西方磬簴起，南鐘簴次之，南方、北方磬簴起，東鐘簴次之；设十二鎛钟於编悬之间，各依辰位；树灵鼓於南悬之内道之左右；植建鼓於四隅，置柷敔於悬内（柷在左，敔在右）；设歌钟、歌磬各於坛上近北，南向，皆磬虡在西，其匏、竹者各立於坛下南向，相对为首（凡悬皆展而编之）；诸工人各位於悬後，东方、西方以南为上，南方、北方以东为上。右校清扫内外，又为瘗坎二於南门之内，於稷坛西南（摄事为埋坎二於乐悬之北），方深取足容物，北出陛。前祭一日，奉礼设御位北门之内，当社稷之坛北，南向（将祭，奉礼郎一人守之，在位版东北立五步所，南向）；又设望瘗位西门之内，当瘗坎南向（摄事无御位以下至此仪）；设祭官公卿位於西门之内道北，执事位於其後少退，每等异位，俱重行东面，以南为上；设御史位於坛上，正位於太社坛东北隅，西向，副位於太稷坛西北隅，东向（摄事，令史陪後）；设奉礼位於乐悬西北，赞者二人在北，差退，俱东面南上；又设奉礼、赞者位於瘗坎西北，东向北上（摄事无奉礼位）；设协律郎位各於坛之上东北隅，俱西向；设太乐令位於南悬之间，南向；设祭官位、三师位於北门之内道西，诸王位于三师之西，俱南面东上；设介公、酅公位於道东，南面西上；文官从一品以下、九品以上位於执事北，每等异位，俱重行东向；武官三品以下、九品以上位於东方，值文官，每等异位，重行西向，皆以南为上；诸州使人位，东方、南方於北门之内道西，於诸王西北，重行南向，以东为上；西方、北方於道东，於介公、酅公东北，重行南向，以西为上；诸蕃客位於北门之内，东方、南方於诸州使人西，每国异位，俱重行南向，以东为上；西方、北方於诸州使人东，每国异位，俱重行南向，以西为上。设门外位，祭官公卿以下皆於西门之外道南，每等异位，重行北向，以东为上；三师位於北门之外道西，诸王於三师之北，俱东向；介公、酅公位於道东，西向，皆以南为上；文官从一品以下、九品以上位西门之外、祭官之南，每等异位，重行北面，以东为上；武官三品以下、九品以上位於东门之外道北，每等异位，重行南面，以西为上；诸州使人位，东方、南方於诸王西北，重行东面；西方、北方於介公、酅公东北，西面，俱南上；设诸国客位，东方、南方於武官东北，每国异位，俱重行南向；西方、北方於道南，每国异位，重行北向，皆以西为上（摄事无三师北门内位至此仪，但设祭官门外之位）。设酒樽之位：太社太樽二、著樽二、罍二，坛上西北隅，南向；设后土氏象樽二、著樽二、罍二，於太社酒樽之西，俱南向东上，各置於坫，皆加勺幂（爵皆置於樽下）；设太稷后稷酒樽於其坛上，如太社后土之仪。设御洗各於太社、太稷坛之西北，南向；亚献之洗，又各於西北，南向，俱罍水在洗西，篚在洗东，北肆（篚实以巾爵也）。执樽、罍、篚、幂者位於樽、罍、篚、幂之後，各设玉币之篚於坛上樽坫之所。晡後，谒者引光禄卿诣厨，省馔具讫，还斋所。祭日，未明十刻，太官令帅宰人以鸾刀割牲，祝史以豆取毛血（摄事，斋郎取毛血），置於馔所，遂烹牲（牲皆用黝）。未明五刻，太史令、郊社令各服其服升，设太社、太稷神座各於坛上近南，北向；设后土氏於太社神座之左，后稷氏神座於太稷神座之左，俱东向，席皆以莞；设神位各於座首。

△銮驾出宫如方丘之仪

△奠玉帛

祭日，未明三刻，诸祭官各服其服，郊社令、良酝令各帅其属入实樽、罍、玉、币（太樽为上，实以醴齐；著樽次之，实以盎齐；罍为下，实以清酒。配座之樽亦如之。齐加明水，酒加元酒，各实於上樽。礼神之玉：太社、太稷俱以两珪有邸。币色皆以元）。太官令帅进馔者实诸笾、豆、簠、簋，皆设於神厨。未明二刻，奉礼帅赞者先入就位，赞引引御史、诸太祝及令史、祝史与执樽罍篚幂者入自西门，当太社坛北，重行南面，以东为上（凡引导者每曲一逡巡）。立定，奉礼曰"再拜"，赞者承传（凡奉礼有词，赞者皆承传），御史以下皆再拜讫。执樽者各升自西陛，立於樽所；执罍洗篚幂者各就位。赞引引御史、诸太祝诣太社坛西陛升，行扫除於上，令史、祝史行扫除於下。降，又诣太稷坛行扫除如太社之仪讫，各引就位。驾将至，谒者、赞引各引祭官，通事舍人分引从祭群官、客使先至者，俱就门外位。驾至大次门外，回辂南向，将军降立於辂右，侍中进当銮驾前跪，奏称："侍中臣某，奏请降辂。"俯伏，兴，还侍位。皇帝降辂，之大次，谒者引文武五品以上从祭群官皆就门外位（摄事，谒者、赞引引祭官各就位，无驾将至至此仪）。太乐令帅工人二舞次入就位，文舞入陈於悬内，武舞立於悬北道东。谒者引司空入就位，立定，奉礼曰"再拜"，司空再拜讫，谒者引司空诣坛西陛升，行扫除於上，升稷坛亦如之，讫，降，行乐悬於下讫，引就门外位。皇帝停大次半刻顷，谒者、赞引各引祭官，通事舍人分引从祭文武群官、介公、酅公、诸国客使先入就位。太常博士引太常卿立於大次门外，当门北向。侍中版奏外办。皇帝服绣冕出次，华盖、侍卫如常仪（侍中负玺陪从如式）。博士引太常卿，太常卿引皇帝（凡太常卿前导，皆博士引）至社宫西门外，殿中监进大珪，尚衣奉御又以镇圭授殿中监，受，进。皇帝搢大圭，执镇圭，华盖、侍卫停於门外，近侍者从入如常仪。谒者引礼部尚书、太常少卿陪从如常。皇帝至版位南向立（每立定，太常卿与博士退立於左），谒者、赞引各引祭官次入就位。立定，太常卿前奏称"请再拜"，退复位，皇帝再拜。奉礼曰"众官再拜"，在位者皆再拜，其先拜者不拜。太常卿前奏："有司谨具，请行事。"退复位（摄事，谒者白太尉。下放此）。协律郎跪，俯伏，举麾（凡取物者跪，俯伏而取以兴；奠物则奠讫俯伏而後兴），鼓柷，奏《顺和之乐》，乃以函锺为均，文舞八成，偃麾，戛敔，乐止（凡乐皆协律郎举麾，工鼓柷而後作；偃麾，戛敔而後止）。太常卿前奏称"请再拜"，退复位，皇帝再拜。奉礼曰"众官再拜"，在位者皆再拜。诸太祝俱取玉、币於篚，各立於樽所。太常卿引皇帝，《太和之乐》作（皇帝每行，皆作《太和之乐》）。皇帝诣太社坛，升自北陛，侍中、中书令下及左右侍卫量人从升（以下皆如之）。皇帝升坛南向立，乐止。太祝加玉於币，以授侍中，侍中奉玉、币西向进，皇帝搢镇圭，受玉帛（凡授物皆搢镇圭，奠讫执圭，俯伏，兴），登歌作《肃和之乐》，乃以应锺之均。太常卿引皇帝进，南向跪奠於太社神座，俯伏，兴。太常卿引皇帝少退，南向再拜。太常卿引皇帝立於东方，西向，太祝以币授侍中，侍中奉币南向进，皇帝受币，太常卿引皇帝进，西向跪奠於后土氏神座，俯伏，兴。太常卿引皇帝少退，西向再拜讫，登歌止。太常卿引皇帝降自北陛，乐作；太常卿引皇帝诣太稷坛，升自北陛，南向立，乐正。太祝加玉於币，以授侍中，侍中奉玉、币西向进，皇帝受玉、币，登歌作。太常卿引皇帝进，南向跪奠於太稷神座，俯伏，兴。太常卿引皇帝少退，南向再拜讫。太常卿引皇帝立於东方，西向，又太祝以币授侍中，侍中奉币南向进，皇帝受币，登歌作。太常卿引皇帝进，奠於后稷氏神座，俯伏，兴。太常卿引皇帝少退，西向再拜讫，登歌止。太常卿引皇帝降自北陛，乐作；皇帝还版位，南向立，乐止。初，群官拜讫，祝史各奉毛血之豆立於门外，于登歌止，祝史奉毛血入，各由其陛升，诸太祝迎取於坛上，俱进奠於神座前，诸太祝与祝史退立於樽所。

△进熟

皇帝既升，奠玉币，太官令出师进馔者奉馔，陈於西门外。谒者引司徒出诣馔所，司徒奉太社之俎。初，皇帝既至位乐止，太官令引馔入，太社、太稷之馔入自正门，配座之馔入自左闼。俎初入门，《雍和之乐》作，以太蔟之均；馔至陛，乐止。祝史各进彻毛血之豆，降自西陛以出。太社、太稷之馔升自北陛，配座之馔升自西陛，诸太祝迎引於坛上，各设於神座前（笾、豆盖幂先彻，乃升簋、簠。奠讫，却其盖於下）。设讫，谒者引司徒以下降自西陛复位，诸太祝还樽所。太常卿引皇帝诣罍洗，乐作，共盥洗之仪，并如圜丘。太常卿引皇帝，乐作；皇帝诣太社坛，升自北陛，乐止。谒者引司徒升自西陛，立於樽所，斋郎奉俎从升，立於司徒之後。太常卿引皇帝诣太社酒樽所，执樽者举幂，侍中赞酌醴齐，《寿和之乐》作（皇帝每酌献及饮福，皆作《寿和之乐》）；太常卿引皇帝进太社神座前，南面跪，奠爵，俯伏，兴；太常卿引皇帝少退，南向立，乐止。太祝持版进於神座之右，西面跪，读祝文曰："维某年岁次月朔日，子嗣天子某（摄事云"谨遣太尉封臣名。"下同），敢昭告於太社：维神德兼博厚，道著方直，载生品物，含弘庶类。谨因仲春（仲秋），祇率常礼，敬以玉帛、一元大武、柔毛、刚鬣、明粢、芗合、芗萁、嘉蔬、嘉荐、醴齐，备兹禋瘗，用伸报本，以后土句龙氏配神作主。尚飨。"兴。皇帝再拜。初，读祝文讫，乐作；太祝进奠版於神座前，还樽所，皇帝拜讫，乐止。太常卿引皇帝诣后土氏酒樽所，执樽者举幂，侍中取爵於坫，进，皇帝受爵，侍中赞酌醴齐，乐作。太常卿引皇帝进后土氏神座前，西向跪，奠爵，俯伏，兴。太常卿引皇帝少退，西向立。太祝持版进於神座之左，南面跪，读祝文曰："维某年岁次月朔日，子开元神武皇帝某，敢昭告於后土氏：爰兹仲春（仲秋），揆日惟吉，恭修常祀，荐於太社。惟神功著水土，平易九州，昭配之义，实惟通典。谨以制币、一元大武、柔毛、刚鬣、明粢、芗合、芗萁、嘉荐、醴齐，陈於表位，作主侑神。尚飨。"讫，兴。皇帝再拜。初，读祝文讫，乐作；太祝进奠版於神座前，还樽所，皇帝拜讫，乐止。太常卿引皇帝进太社神位前，南向立，乐作。太祝各以爵酌上樽福酒，合置一爵讫，太祝持爵授侍中，侍中受爵东向进，皇帝再拜，受爵，跪，祭酒，啐酒，奠爵，俯伏，兴。太祝帅斋郎进俎，太祝减大社神座前三牲胙肉，各置一俎上，太祝以俎授司徒，司徒持俎，东向以次进皇帝，每受以授左右。皇帝跪，取爵，遂饮卒爵。侍中进受爵，以授太祝，太祝受爵，复於坫。皇帝俯伏，兴，再拜，乐止。太常卿引皇帝，乐作；皇帝降自北陛，诣罍洗，乐止。谒者引司徒降坛西陛以从。皇帝至罍洗，盥手洗爵，侍中、黄门侍郎赞洗如常讫，太常卿引皇帝，乐作；皇帝诣太稷坛，升自北陛，乐止。谒者引三公，三公与斋郎奉俎，升自西陛，立於樽所。皇帝诣太稷酒樽所，执樽者举幂，侍中赞酌醴齐，乐作；太常卿引皇帝进太稷神座前，南向跪，奠爵，俯伏，兴，太常卿引皇帝少退，南向立，乐止。太祝持版进於神座之右，西向跪，读祝文曰："维某年岁次月朔日，子嗣天子某，敢昭告於太稷：惟神播生百榖，首兹八政，用而不匮，功济氓黎。恭以玉帛、一元大武、柔毛、刚鬣、明粢、芗合、芗萁、嘉荐、醴齐，式陈瘗祭，备修常礼，以后稷弃配神作主。尚飨。"讫，皇帝再拜。初读祝文讫，乐作；太祝进奠版於神座，还樽所，皇帝拜讫，乐止。太常卿引皇帝诣后稷氏酒樽所，执樽者举幂，侍中取爵於坫，进，皇帝受爵，侍中赞酌醴齐，乐作；太常卿引皇帝诣后稷氏神座前，西向跪，奠爵，俯伏，兴，太常卿引皇帝少退，西向立，乐止。太祝持版进於神座之左、南面跪，读祝文曰："维某年岁次月朔日，子开元神武皇帝某，敢昭告於后稷氏：爰以仲春（仲秋），式拣吉辰，敬修常礼，荐於太稷。惟神功叶稼穑，止修农政，允兹从祀，用率旧章。谨以制币、一元大武、柔毛、刚鬣、明粢、芗合、芗萁、嘉荐、醴齐，陈於表位，作主配神。尚飨。"讫，兴。皇帝再拜。初读祝文讫，乐作，太祝进奠版於神座前，还樽所，皇帝拜讫，乐止。太常卿引皇帝进太稷神座前，南向立，乐作；皇帝饮福受胙，如太社之仪讫，乐阐。太常卿引皇帝，乐作；皇帝降自北陛，还版位，南向立，乐止。谒者引司徒降自西陛，复位。文舞出，鼓柷，作《舒和之乐》，出讫，戛敔，乐止。武舞入鼓柷，作《舒和之乐》，立定，戛敔，乐止。皇帝献后土氏将毕，谒者引太尉（摄事则引太常卿。下同）诣罍洗，盥手洗爵讫，谒者引太尉自西陛升坛，诣太社酒樽所，执樽者举幂，太尉酌盎齐，武舞作。谒者引太尉进太社神座前，南向跪，奠爵，兴，谒者引太尉少退，南向再拜。谒者引太尉诣后土氏酒樽所，取爵於坫，执樽者举幂，太尉酌盎齐。谒者引太尉进后土氏神座前，西向跪，奠爵，兴。谒者引太尉少退，西向再拜。谒者引太尉进太社神座前，南向立。太祝各以爵酌罍福酒，合置一爵讫，太祝持爵进太尉之右，东向立。太尉再拜受爵，跪祭酒，遂饮卒爵。太祝进受爵，复於坫。太尉兴，再拜。谒者引太尉降自西陛，诣罍洗，洗手洗爵，诣太稷坛，升献如太社之仪讫，引降复位。初，太尉献后土将毕，谒者引光禄卿（摄事同，以光禄卿为终献）诣罍洗，盥手，洗爵，升，酌盎齐终献，如亚献之仪讫，谒者引光禄卿降复位。武舞六成，乐止。舞献俱毕，诸太祝各彻豆，还樽所。奉礼曰"赐胙"，赞者唱"众官再拜"，在位者皆再拜，已饮福受胙者不拜。《顺和之乐》作，太常卿奏称"请再拜"，退复位，皇帝再拜。奉礼曰"众官再拜"，在位者皆再拜，乐一成，止。太常卿前奏"请就望瘗位"，太常卿引皇帝，乐作；皇帝就望瘗位，南向立，乐止。群官将拜，诸太祝各执篚，进神座前取币，斋郎以俎载牲体、稷黍饭、爵酒，各由其陛降坛南行，当瘗坎西行，诸太祝以玉、币、馔置於坎讫，奉礼曰"可瘗"，坎东西面各四人寘土。半坎，太常卿前奏"礼毕"。太常卿引皇帝还大次，乐作；皇帝出门，殿中监前受镇珪，以授尚衣奉御，殿中监又前受大珪，华盖侍卫如常仪，皇帝入次，乐止。谒者、赞引引祭官，通事舍人引从祭群官、诸方客使以次出。赞引引御史以下俱复执事位，立定，奉礼曰"再拜"，御史以下皆再拜，赞引引出。工人二舞以次出。其祝版燔於斋所。

△銮驾还宫（如方丘之仪）

△诸州祭社稷仪（诸县祭社稷附）

前三日，刺史（县则县令。下放此）散斋於别寝二日，致斋於厅事一日；亚献以下应祭之官散斋二日各於正寝，致斋一日皆於坛所（上佐为亚献，录事参军及判司为终献。若判司及上佐等有故，并次差摄之。县则丞为亚献，主簿及尉通为终献。若县令已下有故，并以次差，不足则州官及比县官充）；诸从祭之官各清斋於公馆一日（从祭官，刺史未出之前，先赴祭所斋，皆如别仪）。前二日，本司先修除坛之内外（其坛方二丈五尺，高三尺，四出阶，三等），为瘗坎二於坛西门之外道北，南向（县坎於坛北，方深足容物）。设刺史次於社坛西门之外道北，面向（县令同）；诸祭官已下，次於刺史次西北，俱南向，以东为上。前一日，晡後，本司帅其属守社稷坛四门，去壝九十步所（县七十步），禁止行人。本司设刺史位於北门之内道西，南向（若刺史有故，摄祭初献位於亚献之前，东面。县令位同）；设亚献、终献位於社稷坛西北，设掌事者位於西门之内道北，俱每等异位，东向南上；设赞唱者位於终献西北，东面南上；设州官位於祭官掌事者之北，东面（县从祭官位同）；府官位於东方，当州官西面，俱重行南上（县无府官以下至此）。设望瘗位於坎北，南向东上。设门外位，祭官以下於西门之外道南，州官於祭官之南，俱重行北面，以东为上（县从祭官位同）；府官於东门之外道南，重行北面，以西为上。祭器之数：每座樽二、笾八、豆八、簋二、簠二、俎三、羊豕皮腊各一俎（县同）。掌事者以樽、坫升自西阶，各设於坛上西北隅，配座之樽在西，俱南向东上，皆加勺幂。社稷皆爵一，配座皆爵四，各置於坫。设洗於社稷北陛之西，去坛三步所，南向。罍水在洗西，加勺幂；篚在洗东，北肆，实爵六、巾二，加幂。执樽、罍、洗、篚者各位於樽、罍、洗、篚之後。祭日，未明，烹牲於厨（祝以豆二取牲血），夙兴，掌馔者实祭器（牲体羊、豕皆载右胖，前脚三节肩臂臑，节一段，皆载之；後脚三节，节一段，去下一节，载上肫胳二节；又取正脊、脡脊、横脊、短胁、正胁、代胁各二骨以并，馀皆不设。簋实黍稷，簠实稻粱，笾实石盐、乾鱼、枣、栗、榛、菱、芡、鹿脯，豆实韭菹，醯醢、菁菹、鹿醢、韭菹、免醢、笋菹、鱼醢。若土无者，各以其类充之）。本司帅掌事者以席入自西门，诣坛西阶升。设社稷神座各於坛上近南，北向；又设后土氏神座於社稷之左，后稷氏神座於稷神之左，俱东向（席皆以莞）。质明，诸祭官及从祭之官各服其服（祭官服祭服，从祭之官应公服者公服，非公服者常服）。本司帅掌事者入实樽罍（每座樽二，一实元酒为上，一实醴齐次之）。祝版各置於坫，祝以币各置於篚，与血豆俱设於馔所（社稷之币皆用黑，各长丈八尺）。赞唱者先入就位，祝与执樽、罍、篚者入自西门，当社坛北，重行南向，以东为上。立定，赞唱者曰"再拜"，祝以下皆再拜。执樽者升自西阶，立於樽所，执罍、篚者各就位。诸祝诣社坛，升自西阶，行扫除讫，降诣稷坛，升，扫除如社坛之仪，降，扫除於下讫，皆就位。刺史将至（县则县令将至。下放此），赞礼者引祭官及从祭之官与掌事者俱就门外位。刺史至，参军事引之次。赞唱者先入就位（县令赞者引。下放此）。刺史停於次少顷，服祭服出次，参军事引刺史入自西门，就位，南向，参军事立於刺史之东，少退，南向。赞礼者引祭官以下及从祭之官以次入（就位凡导引者每曲一逡巡）。立定，赞唱者曰"再拜"，刺史以下皆再拜。参军事少进刺史之左，西面曰"请行事"，退复位。本司帅执馔者奉馔陈於西门之外。祝以币授刺史，参军事引刺史自北阶升坛，南向跪，奠币於社神座前讫，兴，少退，再拜。祝又以币授刺史，参军事引刺史升稷坛，南向跪，奠币於稷神座，如社坛之仪讫，参军事引刺史降复位。本司引馔入，社稷之馔升自北阶，配座之馔升自西阶。诸祝迎引於坛上，设於神座前（笾、豆盖幂先彻，乃升簠、簋。既奠，却其盖於下。笾居右，豆居左，簠、簋居其间，羊豕二俎横而重於右，腊特於左）。本司与执馔者降自西阶，复位，诸祝各还樽所。参军事引刺史（县，赞礼者引县令。下同）诣罍洗，执罍者酌水，执洗者跪取盘，兴，承水。刺史盥手，执篚者跪取巾於篚，兴，进。刺史帨手讫，执篚者受巾，跪奠於篚，遂取爵，兴，以进，刺史受爵。执罍者酌水，刺史洗爵，执篚者又取巾於篚，兴，进，刺史拭爵讫，受巾奠於篚，奉盘者跪，奠盘，兴。参军事引刺史自社坛北阶升，诣社神酒樽所，执樽者举幂，刺史酌醴齐。参军事引刺史诣社神座前，南向跪，奠爵，兴，少退，南向立。祝持版进於神座之右，西向跪，读祝文曰："维某年岁次月朔日，子某官姓名，敢昭告於社神：维神德兼博厚，道著方直，载生品物，含养庶类。谨因仲春（仲秋），祇率常礼，恭以制币、牺齐、粢盛、庶品，备兹明荐，用伸报本，以后土句龙氏配神作主。尚飨（县祝文以下并同）。"讫，祝兴，刺史再拜。祝进跪奠版於神座，兴，还樽所。刺史拜讫，参军事引刺史诣配座酒樽所，取爵於坫，执樽者举幂，刺史酌醴齐，参军事引诣后土氏神座前，西向跪，奠爵，兴，少退，西向立。祝持版进於神座之左，南面跪，读祝文曰："爰兹仲春（仲秋），厥日惟戊，敬修常祀，荐於社神。惟神功著水土，平易九州，昭配之义，实通祀典。谨以牺齐、粢盛、庶品，式陈明荐，作主侑神。尚飨。"祝兴，刺史再拜。祝进跪奠版於神座，兴，还樽所。刺史拜讫，参军事引刺史进当社神座前南向立，祝各以爵酌福酒，合置一爵，祝持爵进於刺史之右，东向立。刺史再拜受爵，跪，祭酒，啐酒，奠爵，兴。祝帅执馔者以俎进，减社神座前胙肉（各取前脚第二骨），共置一俎上，兴。祝持俎东向进，刺史受以授左右，刺史跪取爵，饮卒爵，祝进受爵，复於坫，刺史兴，再拜。参军事引刺史降自北阶，诣罍洗盥手，洗爵，自稷坛北阶升，诣稷神酒樽所，执樽者举幂，刺史酌醴齐。参军事引刺史诣稷神座前，南向跪，奠爵，兴，少退，南向立。祝持版进於神座之右，西面跪，读祝文曰："敢昭告於稷神：惟神播生百榖，首兹八政，用而不匮，功济氓黎。恭以制币、牺齐、粢盛、庶品，祇奉旧章，备兹瘗礼，以后稷弃配神作主。尚飨。"讫，祝兴，刺史再拜。祝进跪奠版於神座，兴，还樽所。刺史拜讫，参军事引刺史诣配座酒樽所，刺史取爵於坫，执樽者举幂，刺史酌醴齐。参军事引刺史诣后稷氏座前，西向跪，奠爵，兴，少退，西向立。祝持版进於神座之右，南面跪，读祝文曰："敢昭告於后稷氏：爰以仲春（仲秋），恭修常礼，荐於稷神。惟神功叶稼穑，阐修农政，允兹从祀，用率旧章。谨以制币、牺齐、粢盛、庶品，式陈明荐，作主配神，尚飨。"讫，祝兴，刺史再拜。祝进跪奠版於神座，兴，还樽所。刺史拜讫，参军事引刺史诣稷神座前，南向立，饮福受胙、如社坛之仪。讫，参军事引刺史降自北阶，还本位。初，刺史献将毕，赞者引亚献诣罍洗，盥手洗爵，升献如刺史之仪（唯不读祝文，不受胙）。亚献将毕，赞礼者引终献诣罍洗，升酌终献，如亚献之仪讫，降复位。诸祝各进神座前，跪彻豆，兴，还樽所。赞唱曰"赐胙，再拜"，非饮福受胙者皆再拜。赞唱者又曰"再拜"，刺史以下皆再拜。参军事少进刺史之左，西面白："请就望瘗位。"刺史就望瘗位，西向立，祝於神前取币及血寘於坎。赞唱者曰"可瘗"，坎东西面各二人寘土。半坎，参军事进刺史左，白"礼毕"，遂引刺史出还次。赞礼者引祭官以下次出，诸祝及执樽、罍、篚者降复掌事位。赞唱者曰"再拜"，祝以下皆再拜以出。其祝版燔於斋所。

△诸里祭社稷仪

前一日，社正及诸社人应祭者各清斋一日於家正寝（正寝者，谓人家前堂待宾之所）。应设馔之家先修治神树之下，又为瘗坎於神树之北，方深取足容物。掌事者设社正位於稷座西北十步，东面，诸社人位於其後，东面南上。设祝奉血豆位於瘗坎之北，南向。祭器之数：每座酒樽二并勺一，以巾覆之；俎一、笾二、豆二、爵二、簠二、簋二（无礼器者，量以馀器充之）。祭日，未明，烹牲於厨（唯以特豕。祝以豆取牲血，而置於馔所），夙兴，掌馔者实祭器（牲体载右胖折节，如州县制，分载二俎。其樽一实元酒为上，一实清酒次之。笾实枣栗，豆实菹醢，簠实黍稷，簋实稻梁）。掌事者以席入，社神之席设於神树下，稷神之席设於神树西，俱北向。质明，社正以下各服其服。掌事者以盥水器入，设於神树北十步所，加勺巾二、爵一於其下，盛以箱；又以酒樽入，设於神北近西，社神之樽在东，稷神之樽在西，俱东上南向（置爵二及祝版於樽下）。执樽者立於樽後。掌事者入实樽酒讫，祝及执樽者（其祝以社人有学识者充之）入，当社神北，南向，以东为上，皆再拜。执酒樽者就樽後立，其执盥者就盥器後立。赞礼引社正以下俱就位，立定，赞礼者赞"再拜"，社正以下皆再拜。祝诣樽所，赞礼者赞"再拜"，社正以下皆再拜。掌事者以馔入，各设於神座前（菹醢居前左右厢，黍稷在其间，俎居其外）讫，掌事者出。赞礼者引社正诣盥器所，执盥者酌水，社正洗手，取巾拭手讫，洗爵，拭爵讫，赞礼者引社正诣社神酒樽所酌酒讫，赞礼者引社正诣社神座前跪，奠爵於馔右，兴，少退，南向立。祝持版进社神座东，西而跪，读祝文曰："维某年岁次月朔日，子某坊（村则云某村，次下准此）社正姓名，合社若干人等，令昭告於社神：惟神载育黎元，长兹庶物，时属仲春（仲秋），日惟吉戊，谨率常礼，恭用特牲、清酌、粢盛、庶品，祇荐社神。尚飨。"祝兴。社正以下及社人等俱再拜。赞礼者引社正诣稷神樽所，取爵酌酒讫，赞礼者引社正诣稷神座前南向跪，奠酒於馔右，兴，少退，南向立。祝持版进於稷神座西，东向跪，读祝文曰："若干人等敢昭告於稷神：惟神主兹百榖，粒此群黎，今仲春吉戊（秋云"仲秋"），谨率常礼，恭以特牲、清酌、粢盛、庶品，祇荐於稷神。尚飨。"祝兴。社正以下及社人俱再拜。赞礼者引社正立於社神座前，南向，祝以爵酌社稷神福酒，合置一爵，进社正之右。社正再拜受酒讫，跪，祭酒，遂饮卒爵。祝受爵，还樽所，社正兴，再拜。赞礼者引社正还本位。立定，赞礼者赞"再拜"，社正及社人俱再拜讫，祝以血置於坎，坎东西各一人寘土。半坎，赞礼者少前，白"礼毕"，遂引社正等出。祝与执樽者复位，再拜讫，出。其馀馔，社人等俱於此餕，如常会之仪。其祝版燔於祭所。

宋制，祀太社、太稷为大祀，每岁春秋二仲月及腊日奉之。其常祀，州县惟春秋二祭。

真宗景德四年，户部员外郎、判太常礼院言："天下祭社稷、释奠，长吏多不亲行事，及阙三献之礼，甚非为民祈福、尊师设教之意。望令礼官申明旧典。"诏付有司。

神宗元丰三年，详定郊庙礼文所言："太社太稷祝版、牲币、馔物，请并瘗於坎，更不设燔燎。"

又言："《周礼　大宗伯》'以血祭祭社稷'，社为阴祀，血者阴幽之物。阴祀而用幽阴之物，所谓本乎地者亲下，各从其类也。今祭社稷仪注，不用血祭，皆违经礼。请祭社稷以埋血为始。郊天先祭血，次荐腥，次荐焰，次荐熟；社稷、五祀先荐焰，次荐熟；至於群小祀，荐熟而已。近世，社稷、五祀不荐焰，皆未应礼。请社稷、五祀先荐焰，次荐熟。古者祭社，君南向於北墉下，所以答阴也。今社壝内不设北墉，而有司摄事，乃设东向之位，於礼非是。请太社壝内设北墉，以备亲祠南向答阴之位；其有司摄事，则立北墉下少西。《王制》曰：'天子社稷皆太牢，诸侯社稷皆少牢。'今自太社、太稷下至郡县社稷，皆用少牢而祭，殊不应礼。夫为一郡邑报功者，当用少牢；为天下报功者，当用太牢。所有春秋祈报太社、太稷，请於羊豕之外，加以角握二。"并从之。

七年，诏诸州社稷於坛侧建斋厅三楹，以备望祭。

徽宗政和三年，议礼局上《五礼新仪》：太社坛广五丈，高五尺，四出陛，五色土为之；太稷坛在西，如社坛之制。社以石为主，其形如钟，长五尺，方二尺，剡其上，培其下半。州县社坛方二丈五尺，高三尺，四出陛；稷坛如社坛之制。四门同一壝，二十五步。坛饰各随方色，帱以黄土。

五年，知歙州歙县卢知原言："社稷之祭，郡邑以长吏及以次官充三献官，著於甲令，比来州郡多委曹掾摄事。请申严有司，应奉祀官非实有疾故，不得辄委他官行礼。"从之。

高宗绍兴元年，礼官请岁以春秋二仲及腊前祭太社太稷，设位於天庆观，以酒脯一献。明年，望祭於临安天宁观。

八年，改祀於惠照斋宫。以言者谓用血祭，始用羊豕皆四，笾豆皆十有二，备三献，如祀天地之仪。徙斋宫之棂星门於南，除其地以设牲器。

十四年，诏筑坛壝於观桥之东。坛成，立石主，置太社令一员。

孝宗淳熙四年，命临安守臣更立望祭殿及庖室、斋庐，其仪皆如祭神州。唯设太社、太稷位於坛之南方、北向，后土句龙氏、后稷氏位於其西，东向。

△祀社稷仪注

△陈设

前祀二日，本司修除坛之内外。设祀官次於坛西门之外道北，南向。祀日，掌事者设神位版於坛上，席以莞。执樽、罍者设祭器，掌馔者实之。正、配每位笾八，在神位前左，重三行；豆八，在神位前右，重三行；俎二，在笾豆外，分左右；槃一，在笾豆之间；簠簋各一，在二俎之间。设樽二於坛上西北隅，配位之樽在西，俱南向西上，樽置於坫，加以勺、幂。设洗二，各於子陛之西，南向（社稷各一）。罍在洗西，加勺、幂；篚在洗东，北肆，置巾、爵。设三献位於坛西北，祝位二，又於其西，俱道北，南向东上。又设祝位於稷坛上，东向南上。设初献饮福位於稷坛上神座之东北，南向。设望瘗位於瘗坎之南，北向东上，开瘗坎，各於坛之北壬地，方深取足容物。南出陛置香炉合并烛於神座之前。币置篚，陈於左；祝版置坫，陈於右。

△行礼

祀日，质明，诸祀官各服其服。赞礼者引三献官以下入，就位立，赞礼者少前，初献之左，赞"请行事"。执事者瘗血，赞唱者曰"拜"，献官以下皆再拜讫，祝诣社坛升自酉陛，就位，东向立。俟初献将诣罍、洗，祝诣社坛，跪取币於篚，兴，立於社神座左。赞礼者引初献诣社坛罍、洗北，南向，执罍者酌水，初献搢笏，盥手。执篚者取巾於篚，授初献帨手讫，即受巾，奠於篚。初献执笏，升自子陛，诣社神座前，南向，搢笏，跪，三上香。祝以币东向跪，授初献讫，兴，诣配位前南向立。初献受币，奠於社神座前，执笏，俯伏，兴，再拜讫，引初献诣后土神座前，西向，如上仪讫。祝次诣稷神座前，东向立。初献降坛，诣稷坛罍洗，升献并如社坛之仪讫，降还位。祝复位，立少顷，引初献再诣社坛罍、洗，南向。执罍者酌水，初献搢笏，盥手，帨手讫，又取爵以授初献，执罍者酌水，初献洗爵。又授巾，初献拭爵讫，巾奠於篚。初献执笏升自子陛，执事者引初献诣社神酒樽所，举幂，酌酒於爵。初献诣后氏神座前，西向跪，执爵，三祭酒，奠爵。初献执笏，俯伏，兴，少退，南向立。初献将诣罍洗，祝诣社坛，持版於社神座之右，西面跪读祝讫，初献再拜，祝奠版於神座右坫，兴。次诣配位前，北向立。执事者引初献诣配位酒樽所，举幂，酌酒於爵。初献诣后土氏神座前，西向跪，执爵，三祭酒，奠爵。初献执笏，俯伏，兴，少退，西向立。祝持版於后土神座之右，北面跪，读祝毕，初献再拜。祝奠版於神座右坫，兴，诣稷神座前西向立。初献降坛，诣稷坛罍洗盥帨、洗爵讫，升自子陛，执事者诣稷神酒樽所举幂，酌酒於爵。初献诣稷神座前，南向，搢笏，跪，执爵，三祭酒，奠爵，执笏，俯伏，兴，少退，南向立。祝持版於稷神之右，西面跪，读祝毕，初献再拜，祝奠版於神座右坫，兴，次诣配位前北向立。执事者引初献诣配位酒樽所，举幂，酌酒於爵。初献诣后稷氏神座前西向跪，执爵，三祭酒，奠爵，执笏，俯伏，兴，少退，西向立。祝持版於后稷神座之右，北面跪读祝毕，初献再拜，祝奠版於神座右坫，兴，初献降复位。次引亚献诣社坛罍洗北，南向，搢笏，盥手，帨手，洗爵，执笏，升自酉陛，诣社神座前南向，搢笏，跪，执爵，三祭酒，奠爵，执笏，俯伏，兴，再拜。次诣后土氏神座前，如上仪讫，降坛。诣稷坛罍洗、升献，并如社坛之仪讫，降复位。次引终献诣社稷坛罍洗、升献，如亚献之仪，降复位。次引初献诣稷坛，升自子陛，诣饮福位南向立。执事者各以爵酌酒，合置一爵，持爵诣初献之左，西向立。初献再拜，搢笏，跪，受爵，祭酒，啐酒，奠爵。执馔者以俎减社稷神座前胙肉，合置一俎上，又以豆取稷黍饭合置一豆，先以饭授初献，受讫，又以俎授初献，受讫，皆以授执馔者。初献取爵饮卒爵，执事者受虚爵，复於坫。初献执笏，俯伏，兴，再拜，降复位。引初献以下诣社稷坛望瘗位北向立，执事者以篚诣神位跪取祝版、币及馔物牲之左髀，寘於坎，以火焚半。赞礼者曰"可瘗"，寘土半坎讫，赞礼者少前赞"礼毕"，引初献以下出退。

旧制：用羊豕各一口；笾十二，菱、芡、栗、鹿脯、榛实、乾桃、乾｛艹橑｝、乾枣，形盐、鱼鱐、糗饵、粉餈；登二，太羹；鉶鼎三，鉶羹；盘一，毛血；簋二、黍、稷；簠二，稻、粱；豆十二，芹、筍、葵、菁、韭、〈拖，中“扌改酉”〉食、鱼醢、豚拍、鹿臡、醯醢、糁食；兔俎八；羊腥七体，羊熟十一，羊腥胃、肺，羊熟肠、胃、肺；豕腥七体，豕熟十一，豕腥肤，豕熟肤；樽、罍二十四，实以酒，并同皇地祇。

七年，权礼部侍郎齐庆胄奏："郡县春秋祈报，社稷坛壝、器服之度，升降跪起之节，鄙野不经。请以祥符所颁《祭器图制》、《元丰郊庙祀礼》、《政和五礼新仪》与其沿革，及今所用冕服、坛壝之制，祭祀之仪，参类为书，镂版以赐。"福官谓："祥符《祭器图制》，以竹木，今临安上丁、上戊及祀风雷亦用之。请以《祥符图制》及郡县坛壝、冕服祀仪，类为一书，命临安守臣刻之，摹上礼部，下之四方，名曰《淳熙编类祀祭仪式》。"从之。

△朱子州县社稷坛说

州县社坛方二丈五尺（四步，今每步六分之一。凡言"方"者，皆径也。此言方二丈五尺者，从东至西二丈五尺，从南至北二丈五尺也。遗二十五步，其说亦然），高三尺（既言坛高三尺，又言坛分三级，则是以一尺为一级也），四出陛（此陛之级即坛之级也，但於四面陛之两旁各以石砌作慢道隔断，使其中为陛级，外为坛级可也）。稷壝如社坛之制（社以石为主，其形如钟，长二尺五寸，方一尺一寸，剡其上，培其下半。旧法惟社有主，而稷无主，不晓其意，恐不可以己意增添。其言坛上之南方，非坛之中也。盖神位坐南向北，而祭器设於神位之北，故此石主当坛上南陛之上。若在坛中央，即无设祭处矣）。四门同一壝，二十五步（壝方二十五步者，亦是径二十五步，谓从东至西二十五步。以丈计之，六尺为步，则为十五丈也。四角筑土为壝，高三尺许，使坛上与斋厅相望得见。壝上不用瓦，盖以砖西面砌，使其走水，尤为坚固。四门，当中开门。古法不言阔狭，恐须阔一丈馀，庶几行礼执事之人往来宽展，不相妨碍。两旁各立一华表，高一丈许，上以横木贯之，如门之状。华表於礼无文，但见州县有如此者。或恐易得损坏，不作亦得。但坛面二丈五尺，乃是上一级之数，下面更两级，一级须展一尺，即坛脚须径二丈九尺。坛饰各随方色，上盖以黄土。古者，社稷不屋有明文，不用砖砌无所考。然亦不言砖砌者，中原土密，虽城壁亦不用砖；今南方土疏，不砌恐易坏。赤土饰之，又恐僭於郊坛，不可用也）。瘗坎於坛之北壬地，南出陛，方深取足容物（瘗坎在坛之北壬地，即是合在北壝门内两坛边，各於中央下日隔取壬地，各用砖石砌作二小天井，深阔三四尺许。其南作踏道上下，闭时以土实之，临祭即令人取去土，扫令洁净。祭毕，即使人特币及祝版之属，从踏道下送入坎中，然後下土筑实，依条差人守视。又曰："右出《政和五礼新仪》，以行事仪考之，二坛东西相并，坐南向北，石主在坛上之南方。北门壝外空地须令稍宽，可容献官席位。空地之北，乃作斋厅，以备风雨，设献官位。献官南面行事。社各植以土之所宜木。坛壝等当用古尺，不当用大尺。"）。








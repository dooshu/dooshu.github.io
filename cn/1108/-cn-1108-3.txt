卷三

[集部,别集类,汉至五代,柳河东集]

钦定四库全书

柳河东集卷三

唐　柳宗元　撰

论

封建论【唐之藩镇初非冇取于封建之制特自天宝之後安史乱定君臣幸安介分河北地以授叛将护养孽萌以成祸根乱人乘之遂擅署吏以赋税自私不朝献于廷其与春秋所谓诸侯强而王室弱之患等至元和间为朝廷扰无虚日公目击其祸之至此也推原商周封建出於势之不得已而秦汉郡县有公天下之端其曰唐兴制州邑立守宰此其所以为宜也然犹桀猾时起虐害方域者失不在於州而在於兵时则有叛将而无叛州盖犹惜乎唐之不能悉置守宰而使强藩悍将为中国扰也唐史臣赞敬玄子孙历数唐诸儒如魏徵李百药刘秩杜佑等言而详取公之论以为世鉴诚知言哉作者之年月未详】

天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来则【一无则字】其生人之初乎不初无以有封建封建非圣人之意也彼其初与万物皆生草木榛榛【缁诜切说文曰丛也】鹿豕狉狉【音丕说文曰狸子曰狉】人不能搏噬而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而听命焉其智而明者所伏必衆告之以直而不改必痛之而後畏由是君长刑政生焉故近者聚而为羣羣之分其争必大大而後有兵有德又有大者衆羣之长又就而听命焉以安其属於是有诸侯之列则其争又有大者焉德又有【一无有字】大者诸侯之列又就而听命焉以安其封於是有方伯连帅之类则其争又有大者焉德又有【一无有字】大者方伯连帅之类又就而听命焉以安其人然後天下会於一是故有里胥而後有县大夫有县大夫而後有诸侯有诸侯而後有方伯连帅有方伯连帅而後有天子自天子至於里胥其德在人者死必求其嗣而奉之故封建非圣人意也势也夫尧舜禹汤之事远矣及有周而甚详周有天下列土田而瓜分之设五等邦羣后布履【一作濩】星罗四周於天下轮运而辐集合为朝觐会同离为守臣扞城【扞户旦切诗兔?公侯扞城】然而降於夷王害礼伤尊下堂而迎觐者【礼记觐礼天子不下堂而见诸侯下堂而见诸侯天子之失礼也由夷王以下】历於宣王挟中兴复古之德雄南征北伐之威卒不能定鲁侯之嗣陵夷迄於幽厉王室东徙而自列为诸侯矣【一无矣字史记鲁武公九年武公与长子括少子戏西朝周宣王王爱戏欲立戏为鲁太子周之樊侯仲山甫谏曰废长立少不顺宣王弗听卒立戏为鲁太子後武公卒戏立是为懿公九年懿公兄括之子伯御与鲁人攻弑懿公而立伯御为君伯御即位十一年宣王伐鲁杀其君伯御而立懿公弟称於夷宫是为孝公自是诸侯多畔王命孝公二十五年诸侯畔周犬戎杀幽王秦始列为诸侯】厥後问鼎之轻重者有之【春秋宣三年定王使王孙满劳楚子楚子问鼎之大小轻重焉对曰在德不在鼎】射王中肩者有之【中陟仲切春秋桓三年周桓王以诸侯伐郑蔡人卫人属焉战于繻葛蔡卫陈皆奔王卒乱郑师合以攻之王卒大败祝聃射王中肩】伐凡伯【春秋隐公七年天王使凡伯来聘戎伐凡伯于楚丘以归】诛苌弘者有之【苌音长春秋哀公三年刘氏范氏世为昏姻苌弘事刘文公故周与范氏赵鞅以为讨六月周人杀苌弘盖刘氏周卿士范氏晋大夫刘范不当为婚姻而周之责则在苌弘也】天下乖盭【音戾】无君君之心余以为周之丧久矣徒建空名於公侯之上耳得非诸侯之盛强末大不掉之咎欤【掉徒吊切说文曰摇也春秋尾大不掉】遂判为十二合【一作吞】为七国威分於陪臣之邦国殄於後封之秦则周之败端其在乎此矣秦有天下裂都会而为之郡邑废侯卫而为之守宰据天下之雄图都六合之上游摄制四海运於掌握之内此其所以为得也不数载而天下大坏【一有其字】有由矣亟役万人暴其威刑竭其货贿负锄梃谪戍之徒圜视而合从大呼而成羣时则有叛人而无叛吏【谓陈胜吴广之属贾生过秦论曰始皇既没余威震於殊俗然陈涉瓮牖绳枢之子非有仲尼墨翟之知帅罢散之卒将数百之衆转而攻秦天下云合向应山东豪杰遂并起而亡秦族矣】人怨於下而吏畏於上天下相合杀守刼令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤之不暇困平城病流矢陵迟不救者三代後乃谋臣献画而离削自守矣然而封建之始郡邑居半时则有叛国而无叛郡【谓若七国之反汉书吴王濞传景帝即位晁错说曰高祖初定天下大封同姓故孽子悼惠王王齐七十二城庶弟元王王楚四十城兄子王吴五十城封三庶孽分天下半今吴王诈称病不朝於古法当诛今削之亦反不削亦反削之其反亟祸小不削其反迟祸大遂削诸侯地廷臣方议削吴吴王恐削地无巳因发谋举事】秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在於州而在於兵时则有叛将而无叛州【谓藩镇之拥重兵也】州县之设固不可革也或者曰封建者必私其土子其人适其俗修其理施化易也守宰者苟其心思迁其秩而已何能理乎余又非之周之事迹断可见矣列侯骄盈黩货事戎大凡乱国多理国寡侯伯不得变其政天子不得变其君私土子人者百不一失在於制不在於政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在於政不在於制秦事然也汉兴天子之政行於郡不行於国制其守宰不制其侯王侯王虽乱不可变也国人虽病不可除也及夫大逆不道然後掩捕而迁之勒兵而夷之耳大逆未彰奸利浚财怙势作威大刻於民者无如之何及夫郡邑可谓理且安矣何以言之且汉知孟舒於田叔【汉书田叔传文帝初立召叔问曰公知天下长者乎叔曰故云中守孟舒长者也】得魏尚於冯唐【汉书冯唐传唐谓文帝曰魏尚为云中守匈奴远避不近云中之塞尝上功幕府一言不相应文吏以法绳之其赏不行愚以为陛下之法赏太轻罚太重帝悦遂赦魏尚】闻黄霸之明审【汉书黄霸传霸为人明察治颍川为天下第一】覩汲黯之简靖【汉书汲黯传学黄老言治官民好清静不细苛为东海太守多病卧合内不出岁余东海大治上闻召为主爵都尉】拜之可也复其位可也卧而委之以辑一方可也【辑音集籍入切】有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已【一有斯必字】违矣下令而削之缔交合从之谋【缔丁计切说文曰结不解也】周於同列则相顾裂眦【疾智切说文曰目匡也】勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系於诸侯哉或者又以为殷周圣王也而不革其制固不当复议也是大不然夫殷周之不革者是不得已也盖以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所不得已也夫不得已非公之大者也私其力於已也私其卫於子孙也秦之所以革之者其为制公之大者也其情私也私其一已之威也私其尽臣畜於我也然而公天下之端自秦始夫天下之道理安斯得人者也使贤者居上不肖者居下而後可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视听则又有世大夫世食禄邑以尽其封略圣贤生於其时亦无以立於天下封建者为之也岂圣人之制使至於是乎吾固曰非圣人之意也势也

四维论【管子曰国有四维一维絶则倾二维絶则危三维絶则覆四维絶则灭倾可正危可安覆可起灭则不可复错也何谓四维一曰礼二曰义三曰廉四曰耻礼不踰节义不自进廉不蔽恶耻不从枉故不踰节则上位安不自进则民无巧诈不蔽恶则行自全不从枉则邪事不生此牧民篇之言也然公大意谓亷耻自礼义中出未有有礼义而无廉耻有亷耻而无礼义故云吾见其二维而未见其所以为四维也作之年月未详】

管子以礼义廉耻为四维吾疑非管子之言也彼所谓廉者曰不蔽恶【一有也字】世人之命亷者【一无世字】曰不苟得【一有也字】所谓耻者曰不从枉【一有也字】世人之命耻者【一无世字】曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不苟得者岂不以苟得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为德履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则廉与耻其果存乎廉与耻存则义果絶乎人既蔽恶矣苟得而从枉矣为非而无羞矣则义果存乎使管子庸人也则为此言管子而少知理道则四维者非管子之言也

天爵论【孟子曰有天爵者有人爵者仁义忠信乐善不倦此天爵也公卿大夫此人爵也古之人修其天爵而人爵从之今之人修其天爵以要人爵既得人爵而弃其天爵则惑之甚者也终亦必亡而已矣公以为未之尽然所谓宣无隐之明着不息之志则亦与孟氏修之之说有以异乎】

柳子曰仁义忠信先儒名以为天爵未之尽也夫天之贵斯人也则付刚健纯粹於其躬倬为至灵大者圣神其次贤能所谓贵也刚健之气锺於人也为志得之者运行而可大悠久而不息拳拳於得善孜孜於嗜学则志者其一端耳纯粹之气注於人也为明得之者爽达而先觉鉴照而无隐盹盹於独见【盹音谆说文曰目也】渊渊於默识则明者又其一端耳明离为天之用恒久为天之道举斯二者人伦之要尽焉是故善言天爵者不必在道德忠信明与志而已矣道德之於人犹隂阳之於天也仁义忠信犹春秋冬夏也举明离之用运恒久之道所以成四时而行隂阳也宣无隐之明着不息之志所以备四美而富道德也故人有好学不倦而迷其道挠其志者【挠女巧切说文云扰也】明之不至耳有照物无遗而荡其性脱其守者志之不至耳明以鉴之志以取之役用其道德之本舒布其五常之质充之而弥六合播之而奋百代圣贤之事也然则圣贤之异愚也职此而已使仲尼之志之明可得而夺则庸夫矣授之於庸夫则仲尼矣若乃明之远迩志之恒久庸非天爵之有级哉故圣人曰敏以求之明之谓也为之不厌志之谓也道德与五常存乎人者也克明而有恒受於天者也呜呼後之学者尽力於所及焉或曰子所谓天付之者若开府库焉量而与之耶曰否其各合乎气者也庄周言天曰自然吾取之

守道论【春秋昭公十九年齐侯田于沛招虞人以旌不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之至孟子谓孔子奚取焉哉取非其招不往也则斯言出于孔子信矣公曰传之者误其果然哉尝味其言至有曰失其道而守其官者古之人不与也意者当时之人必有窃圣人之言违道而居守者乎】

或问曰守道不如守官何如对曰是非圣人之言传之者误也官也者道之器也离之非也未有守官而失道守道而失官之事者也【一无也字】是固非圣人之言乃传之者误也【一无乃字】夫皮冠者是虞人之物也物者道之凖也守其物由其凖而後其道存焉苟舍之是失道也凡圣人之所以为经纪为名物无非道者命之曰官官是以行吾道云尔是故立之君臣官府衣裳舆马章绶之数会朝表着周旋行列之等是道之所存也则又示之典命书制符玺奏复之文参伍殷辅陪台之役是道之所由也则又劝之以爵禄庆赏之美惩之以黜远鞭扑梏拲斩杀之惨【扑普木切说文小击也梏姑沃切说文小械也拲古勇切说文两手同械也】是道之所行也故自天子至於庶人咸守其经分【扶问切】而无有失道者和之至也失其物去其凖道从而丧矣易其小者而大者亦从而丧矣古者居其位思死其官可易而失之哉礼记曰道合则服从不可则去孟子曰有官守者不得其职则去然则失其道而居其官者古之人不与也是故在上不为抗在下不为损矢人者不为不仁函人者不为仁率其职司其局交相致以全其工易位而处各安其分而道逹於天下矣且夫官所以行道也而曰守道不如守官盖亦丧其本矣未有守官而失道守道而失官者也是非圣人之言传之者误也果矣【全其工一有也字达於天下矣一作也】

时令论上【吕氏春秋吕不韦之所作也其月令之不合于周法者尚矣尝观孔颖达礼记疏案郑目录云名曰月令者以其记十二月政之所行也本吕氏春秋十二月纪之首章以礼家好事抄合之後人因题之名曰礼记言周公所作其中官名时事多不合周法今申郑旨释之案吕不韦集诸儒士着为十二月纪合十余万言名为吕氏春秋篇首皆有月令与此文同是一证也又周无太尉唯秦官有太尉而此月令云乃命太尉此是官名不同周法二证也又秦以十二月建亥为岁首而月令云为来岁受朔日是九月为岁终十月为受朔此是时不合周法三证也又周有六冕郊天迎气则用大裘乘玉辂建大常日月之章而月令服饰车旗并依时色此是事不合周法四证也故郑云其中官名时事多不合周法然案秦始皇十二年吕不韦死十六年并天下然後以十月为岁首岁首用十月时不韦已死十五年而不韦不得以十月为正又云周书先有月令何得云不韦所造又秦并天下立郡何得云诸侯又秦以好兵杀害毒被天下何能布德施惠春不兴兵既如此不同郑必谓不韦所作者以吕氏春秋十二月纪正与此同不过三五字别且不韦集诸儒所作为一代大典亦采择善言之事遵立旧章但秦自不能依行何怪不韦所作也然则月令之书先儒固已疑之公曰夏后周公之典逸矣信然哉】

吕氏春秋十二纪汉儒论以为月令措诸礼以为大法焉其言十有二月七十有二候迎日步气以追寒暑之序类其物宜而逆为之备圣人之作也然而圣人之道不穷异以为神不引天以为高利於人备於事如斯而已矣观月令之说苟以合五事配五行而施其政令离圣人之道不亦远乎凡政令之作有俟时而行之者有不俟时而行之者是故孟春修封疆端径术【术音遂说文曰六乡之外地一曰道也】相土宜无聚大衆季春利堤防逹沟渎止田猎备蚕器合牛马百工无悖於时孟夏无起土功无发大衆劝农勉人仲夏班马政聚百药季夏行水杀草粪田畴美土疆土功兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人收歛【趋音促说文曰速也】务蓄菜伐薪为炭孟冬筑城郭穿窦窖【窦音豆说文曰空也窖音教说文曰地藏也】修囷仓【囷区伦切说文曰廪之圆者也】谨盖藏【藏才浪切又如字】劳农以休息之【劳郎到切说文曰慰也】收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡职之数斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布德和令行庆施惠养幼少省囹圄【省息井切说文曰察也审也】赐贫穷礼贤者非夏无以赞杰俊遂贤良举长大行爵出禄断薄刑决小罪节嗜慾静百官非秋无以选士励兵任有功诛暴慢明好恶修法制养衰老申严百刑斩杀必当【丁浪切】非冬无以赏死事恤孤寡举阿党易关市来商旅审门闾正贵戚近习罢官之无事者去器之无用者则其阙政亦以繁矣斯固不待时而行之者也变天之道絶地之理乱人之纪舍孟春则可以有事乎作淫巧以荡上心舍季春则可以为之者乎夫如是内不可以纳於君心外不可以施於人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽嚏疟寒疥疠之疾【鼽音求说文病寒鼻塞嚏丁计切】螟蝗五谷瓜瓠果实不成蓬蒿藜莠并兴之异女灾胎夭伤水火之讹寇戎来入相掠兵革并起道路不通边境不宁土地分裂四鄙入堡【堡音宝说文曰堤也墇也】流亡迁徙之变若是者特瞽史之语非出圣人者也然则夏后周公之典逸矣

时令论下

或者曰月令之作所以为君人者法也盖非为聪明睿智者为之将虑後代有昏昧傲诞而肆於人上忽先王之典举而废之近而取之若陈隋之季是也故取仁义礼智信之事附於时令俾时至而有以发之也不为之时【一无时字】将因循放荡而皆无其意焉尔於是又为之言五行之反戾相荡相摩妖灾之说以震动於厥心古之所以防昏乱之术也今子发而扬之使前人之奥秘布露显明则後之人而又何惮耶曰圣人之为敎立中道以示於後曰仁曰义曰礼曰智曰信谓之五常言可以常行之【一无之字】者也防昏乱之术为之勤勤然书於方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昬邪淫惑而为祷禳厌胜鬼怪之事以大乱於人也且吾子以为畏册书之多孰与畏人之言使谔谔者言仁义利害焯乎列於其前而犹不悟【焯音灼说文曰明也】奚暇顾月令哉是故圣人为大经以存其直道将以道後世之君臣必言其中正而去其奇衺【上居宜切下邪字同】其有嚚然而不顾者【嚚鱼巾切说文曰语声也春秋传曰口不道忠信之言为嚚】虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣有劲悍者争而与之言先王之道犹十百而一遂焉然则月令之无益於陈隋亦固矣立大中去大惑舍是而曰圣人之道吾未信也用吾子之说罪我者虽穷万世吾无憾焉尔

断刑论上【阙】

断刑论下【赏以春夏刑以秋冬此左传襄公二十六年载蔡声子之言也然自古刑赏初岂尝有拘时者哉按唐书刑法志太宗亲录囚徒闵死罪者三百九十人纵之还家期以明年秋即刑及期囚皆诣朝堂无後者太宗嘉其诚信悉原之观此则唐之刑赏亦固不以时而区别也公之斯言其必有自而发之哉】

余既为断刑论【断都玩切】或者以释刑复於余其辞云云余不得已而为之一言焉夫圣人之为赏罸者非他所以惩劝者也赏务速而後有劝罚务速而後有惩必曰赏以春夏而刑以秋冬而谓之至理者伪也使秋冬为善者必俟春夏而後赏则为善者必怠春夏为不善者必俟秋冬而後罸则为不善者必懈【居隘切说文曰怠也】为善者怠为不善者懈是敺【音区】天下之人而入於罪也敺天下之人入於罪又缓而慢之以滋其懈怠此刑之所以不措也必使为善者不越月踰时而得其赏则人勇而有劝焉为不善者不越月踰时而得其罸则人惧而有惩焉为善者日以有劝为不善者日以有惩是敺天下之人而从善远罪也敺天下之人而从善远罪是刑之所以措而化之所以成也或者务言天而不言人是惑於道者也胡不谋之人心以熟吾道【熟或作孰非是当取孟子夫仁亦在乎熟之而已之意】吾道之尽而人化矣是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而已矣又何必枉吾之道曲顺其时以谄是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木加连锁而?之狱更大暑者数月痒不得搔痹不得揺【痹必至切说文足气不足病】痛不得摩饥不得时而食渴不得时而饮目不得?【母迥切说文曰??目不明也】支不得舒怨号【并平声】之声闻於里人如是而大和之不伤天时之不逆是亦必无而已矣彼其所宜得者死而已也又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心於物者也圣人有心於物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩於物也哉彼无所惩则效之者惑也果以为仁仁必知经智必知权是又未尽於经权之道也何也经也者常也权也者达经者也皆仁智之事也离之滋惑矣经非权则泥【乃计切】权非经则悖是二者强名也曰当【丁浪切下同】斯尽之矣当也者大中之道也离而为名者大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之於一而不疑者信於道而已者也且古之所以言天者盖以愚蚩蚩者耳非为聪明睿智者设也或者之未达不思之甚也

辨侵伐论【按唐史德宗贞元十五年彰义军节度使吴少诚反诏宣武河阳郑滑东都汝成德幽州淄青魏博易定泽潞河东淮南徐泗山南东西鄂岳军讨之公时为集贤殿正字有此论意者谓淮右一方负固似不足以勤天下之兵信然矣然自少诚死少阳元济继立十有八年讫宪宗元和十二载而兵不解迨宪宗排羣任度乃克擒吴元济而翦平之则前日之所以申其恶於天下亦所不免矣】

春秋之说曰凡师有钟鼓曰伐无曰侵【春秋庄公二十九年郑人侵许左氏传曰凡师有钟鼓曰伐无曰侵轻曰袭】周礼大司马九伐之法曰贼贤害人则伐之负固不服则侵之然则所谓伐之者声其恶於天下也声其恶於天下必有以餍於天下之心夫然後得行焉古之守臣有朘人之财【朘一作没一作私一作伤朘遵全切说文缩也】危人之生而又害贤人者内必弃於其人外必弃於诸侯从而後加伐焉动必克矣然犹校德而後举量力而後会备三有余而以用其人一曰义有余二曰人力有余三曰货食有余是三者大备则又立其礼正其名修其辞其害物也小者诰誓徵令不过其隣虽大不出所暴非有逆天地横四海者不以动天下之师故师不踰时而功成焉斯为人之举也故公之公之而钟鼓作焉夫所谓侵之者独以其负固不服而壅王命也内以保其人外不犯於诸侯其过恶不足暴於天下致文告修文德而又不变然後以师问焉是为制命之举非为人之举也故私之私之故钟鼔不作斯圣人之所志也周道既坏兵车之轨交於天下而罕知侵伐之端焉是故以无道而正无道者有之以无道而正有道者有之不增德而以遂威者又有之故世日乱一变而至於战国而生人耗矣是以有其力无其财君子不以动衆有其力有其财无其义君子不以帅师合是三者而明其公私之说而後可焉呜呼後之用师者有能观乎侵伐之端则善矣

六逆论【春秋隐公三年左氏传曰公子州吁嬖人之子也有宠而好兵公弗禁石碏谏曰臣闻爱子教以义方弗纳于邪骄奢淫佚所自邪也且夫贱妨贵少陵长远间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听公谓石碏六逆之论有不可槩者故从而辨之】

春秋左氏言卫州吁之事因载六逆之说曰贱妨贵少陵长远间亲新间旧小加大淫破义六者乱之本也余谓少陵长小加大淫破义是三者固诚为乱矣然其所谓贱妨贵远间亲新间旧虽为理之本可也何必曰乱夫所谓贱妨贵者盖斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓远间亲新间旧者盖言任用者之道也使亲而旧者愚远而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之道天下理乱之大本也为书者执斯言着一定之论以遗後代上智之人固不惑於是矣【一无矣字】自中人而降守是以为大据而以致败乱者【败一作贼】固不乏焉晋厉死悼公立乃理【晋世家厉公多外嬖欲尽去羣大夫而立诸姬兄弟宠姬兄曰胥童公使为卿厉公游匠骊氏栾书中行偃袭捕厉公囚之杀胥童而迎公子固于周而立之是为悼公悼公曰寡人自以疎远母几为君今大夫不忘文襄之意而惠立桓叔之後使得奉晋祀敢不战战乎於是逐不臣者七人修旧功施德惠】宋襄嗣而子鱼退乃乱【宋世家湣公七年宋水鲁使臧文仲往吊公曰寡人不能事鬼神政不修故水臧文仲善此言此言乃公子子鱼教湣公也及襄公立十三年伐郑楚伐宋以救郑襄公欲战子鱼谏公弗听遂与楚成王战大败伤於泓而卒】贵不足尚也秦用张禄而黜穰侯乃安【张禄魏人范睢也自号为张禄先生穰侯魏冉也秦昭王母宣太后弟先是穰侯事秦攻取无虚日至周赧王四十九年秦拔魏范睢说秦王曰臣在山东时闻齐之有孟尝君不闻有王闻秦之有太后穰侯不闻有王夫擅国之谓王能利害之谓王制生杀之谓王今太后擅行不顾穰侯出使不报国不危者未之有也王於是废太后出穰侯以范睢为丞相封为应侯事见史】魏相成璜【胡光切】而踈吴起乃危【成魏成魏文侯之弟璜翟璜也魏文侯二十五年问李克以魏成为相时吴起事於魏有功至魏武侯立以田文为相吴起不悦与之论功自是起遂去魏之楚楚以为相事见史】亲不足与也苻氏进王猛而杀樊世乃兴【晋史尚书吕婆楼荐王猛於苻坚曰其人谋略不世出殿下宜请而咨之坚因招猛一见如旧友及坚继立遂以王猛为中书侍郎猛日亲幸用事宗亲勲旧多疾之特进姑臧侯樊世与猛争论於坚前世欲撃猛坚怒斩之於是羣臣见猛皆屏息坚日炽矣】胡亥任赵高而族李斯乃灭【胡亥秦二世也李斯自始皇初即位已用於秦然胡亥尝有私於赵高及即位高恃恩专恣遂诬奏李斯反状鞠治之腰斩咸阳市夷其三族二世乃以赵高为丞相事无大小决焉事见史】旧不足恃也顾所信何如耳然则斯言殆可以废矣噫古之言理者罕能尽其说建一言立一辞则?而不安【?音蘖音兀危也】谓之是可也谓之非亦可也混然而已敎於後世莫知其所以去就明者慨然将定其是非则拘儒瞽生相与羣而咻之以为狂为怪【咻音休说文曰痛念声也孟子衆楚人咻之】而欲世之多有知者可乎夫中人可以及化者天下为不少矣然而罕有知圣人之道则固为书者之罪也

柳河东集卷三








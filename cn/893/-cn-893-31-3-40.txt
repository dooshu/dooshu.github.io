又





刘鉴


予伯父少彝先生刻《李杜分体全集》，役将竣，客有以私问者曰：“青莲、少陵两公并为诗坛不祧之主，固也。然而饭颗之逢，阴铿之拟，尔时两公相轻已甚。自唐迄今，贤豪扬扢，左右互袒，几成聚讼。意者都官南面，各全其尊，而埒享一堂，吾未见灵之妥也。夫诗之合离，主兴象不主体裁；篇之瑜颣，征识力亦征齿候。昔人编年，不为无据，矧二公集中一题而古今其体，讵容擘裂。今妄顾原本，惟体之从，分则分矣，奈剥肤何?”予曰：唯唯、否否，客曙其一，未曙其二。夫埙篪异窍而叶奏，圭壁殊制而俪珍，物固有之，人亦宜然。李、杜齐名，光焰千古，后之君子，谁能轩轾?即或偏嗜者畸赞，颛诣者谬诎，抑何关两公之殿最耶?至如杜之推李，倾倒郑重，层见篇什；李之心服，宁自口出。偶摭一语，谓其相轻，二公有知，政堪颐解。夫诗有古近律绝，体莫备于唐代，而妙莫兼于两公。第世行本少有善者，编年杂陈，作者之心目交眯；分类纠庞，作者之形神不凑。衷而裁之，无如分体。虽然，更有说焉。太史公曰：“《诗三百篇》，大抵圣贤发愤之所为作也。”予伯父固云：“李源《风》，杜源《雅》。”相提而论，乃知两公之诗，体从《风》《雅》出，而情从愤入矣。李何愤愤?宫邻之阶历。杜何愤愤?皇舆之洊倾。然青莲《梁父》《行路》诸吟，《巧言》《巷伯》之伦也；少陵《骊山》《洞房》等咏，《匪风》《下泉》之思也。其存君兴国，发于性情心术之隐者。夫既合，不翅合，而或《风》或《雅》，互为经纬，非古近殊体，几于分无可分。伯父殚二十余年丹铅之功于二集，而以纂次当穷愁之著书，史迁所称发愤，述之于作，将无同乎哉?而子犹规规然猜其后，吾亦谓子望洋向若，不免见笑于大方之家。客哑然谢去。书成，爰志其语于末简。






○養聖躬勤論政惇孝義疏 【 義聖躬】

一養　聖躬　臣聞天下之本在國、國之本在家、家之本在身、身之本在心、大學曰、心正而後身修、以身為天下國家之本、而心又一身之本也、天下安危、繫于人君之一身、身安則天下安、天下治亂出于人君之一心、心正則天下正、欲安天下、必先安身、欲正天下、必先正心、此當務之急也、臣恭惟　皇上、身乃天地　宗廟　社稷之所付託、天下華夷臣民之所仰望、　祖宗　列聖萬年之基業在是、　聖子　神孫萬世之統緒在是、誠不可不保養、而所以保養之者、莫切于遠聲色也、昔唐太宗欲納鄭仁基女、魏徵諫止之、憲宗時教坊使稱密詔、選良家女子納禁中、李絳上疏、乃悉還之、文宗取李教女入宮、魏謩諫而出之、此古忠臣愛君、必拂其邪心、防其嗜欲、置君于無過之地、正心以為安天下國家之本、使天下莫得非議也、伏望　皇上、思　天地　祖宗　社稷付托之重、念天下臣民仰望之心、宵旰憂勤、日夕愓勵、以安天下、而於深宮之內、遠美色、退聲樂、以保養　聖躬誠以帝王一動一靜、天鑒臨之、天下知之、史官書之、以昭示天下、以監戒後世、不可得而掩也、

一勤論政、　臣聞君上臣下、固有天尊地卑之分、然元首股肱則有同心一體之情、故於退朝之後。便殿問答。覯歷代以來体統之嚴君臣間隔未有如我朝者我朝之隔絕則列宗又過于二祖如家人父子。相親於一堂之間。非天懸隔邈然不相近也。故堯舜禹啟成湯太甲。盤庚高宗文武成康宣王之為君。臯夔稷契伊尹仲虺甘盤傅說周召仲山甫尹吉甫之為臣。或都俞吁咈。而規戒于朝廷之上。或謨明弼諧。而陳論於堂陛之間或君告臣而曰予違汝弼。爾無面從或臣戒君而曰罔遊于逸罔淫于樂。上下之間。更相告戒。故能贊襄治化。而致雍熙泰和之盛。以為不如是。則君臣上下。情不交孚。而治體民情莫得而知也。我朝　祖宗　列聖之於諸臣。常命左右以備顧問。或於大誥首著君臣同遊之篇或於　敕諭而有旁招俊乂之語。伏望　皇上以歷代帝王及　祖宗　列聖為法。每退朝之後。許師保尚書諸大臣及六科十三道五品以上更番於便殿以待顧問各條荅事宜。必言救時急務如此則足以明四目達四聰。而於民間利病無不周和矣。

一惇孝義　臣聞伊尹告太甲有曰立愛惟親、立敬惟長、始於邦家、終於四海、孟軻氏有曰、堯舜之道、孝第而巳矣、誠以孝弟者、百行之本、萬善之源、天子之所以德教加于百姓、刑于四海者、不越孝弟而巳矣、故大舜公頑母嚚、克諧以孝、周文王事王季一日三朝、漢高祖五日一朝太公、文帝侍薄太后疾目不交睫、衣不解帶、是孝之可法如此、唐玄宗初即位、為長枕大被、與兄弟同寢殿中、或設五幄、與諸王更處其中、或置花萼樓、召諸王同宴、是友愛之可法如此、臣伏望　皇上於退朝之暇、必朝　兩宮、尊奉　上聖皇太后　太后、而修問安視膳之禮、是即虞舜周文漢高文帝之孝也臣恭惟　太上皇帝君臨天下十四年。是為天下之父也。與　皇上同氣異胞。是為至親之兄也。　皇上曾親受　上皇之冊封。是為　上皇之臣子也。　上皇親征戎虜被留虜廷。嘗　詔旨傳位於　陛下。是以天下授　陛下也　陛下尊之為　太上皇帝。是為天下之至尊。幸而奉迎還宮。是皇上之至願。亦天下之至望也　上皇為　陛下同氣之親兄。　陛下為　上皇同氣之親弟。形雖為二。其實一人。况　上皇天性謙冲。意無彼此。伏望　皇上於朔望日。或節旦。　幸南宮率羣臣朝見　上皇於延安門。公以此疏下獄其進規景皇可謂言人所難言以敘連枝同氣之情。以極尊隆崇奉之道則國家天下之福。萬世帝王之法也。臣又竊觀北極五星明大則吉。以臣觀之。是復　中宮之象。而位不虛也。誠以后妃之德。風之始也。所以風天下而正夫婦也。今茲　詔冊妃汪氏為　皇后。以厚大倫之原。是以正位　中宮。而孝敬勤儉之德。巳聞於中外矣又　詔冊世子母阮氏為　皇后是固所以正大禮明彝論。而　中宮之位。久讓而弗居也。不意　世子薨逝。臣民莫不痛心。此事既往。固不必言矣然而　中宮之位。不可以久虛。伏望　皇上復召汪氏於正宮。則皇子大本。不期而有。六宮儀範。不期而正。　國家之本。風化之原。自可表正四方。流傳萬世矣。至於皇上推念同氣猶子之義詔　沂王復居儲位。以候皇子之生。如此。則五倫全備。而和氣充溢於宮廷。萬姓愛戴。而歡聲洋溢於四海。殆見　天心自回。災異自弭。而胡虜不足平矣。


○辩鬼谷子

元冀好读古书，然甚贤《鬼谷子》，为其《指要》几千言。《鬼谷子》要为无取，汉时刘向、班固录书，无《鬼谷子》。《鬼谷子》后出，而险峭薄，恐其妄言乱世，难信，学者直其不道。而世之言纵横者，时葆其书。尤者，晚乃益出七术，怪谬异甚，不可考校，其言益奇，而道益惬，使人狙狂失守，而易于陷坠。幸矣，人之葆之者少。今元子又大之以《指要》，呜呼，其为好术也过矣！


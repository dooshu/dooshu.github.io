舒邦佐　春日即事五首

正昼春风自展扉，双双燕子望巢飞。

杨花却是元无定，吹落南邻不肯归。

舒邦佐

舒邦佐　春日即事五首

架上酴醿万玉浮，当年攀折为迟留。

而今老病空相对，花不羞人人自羞。

舒邦佐

舒邦佐　春日即事五首

桃杏酣酣著意红，当时只要嫁东风。

而今却被东风误，一片西飞一片东。

舒邦佐

舒邦佐　春日即事五首

鸣鸠乳燕寂无声，蜜熟花蜂亦懒营。

睡起卷帘春已晚，竹篱穿笋两三茎。

舒邦佐

舒邦佐　春日即事五首

谷雨催秧蚕再眠，采桑女伴罢秋千。

前村亦少游人到，牛歇浓阴人饷田。

舒邦佐


○雅乐奏

臣尘忝曲台之司，谬（阙）典礼之政。愧其不才，敢谓旷职。臣见太乐署教习，奏其章句，播之管弦，迨二十馀年。每陈设殿庭，宫悬之乐，只用祭昊天郊礼，出入管和均调奏之。谅其亵渎上元，涂民耳目，谓臣不知矣。近见勾当太乐署曹令虔报，臣今月十八日入德昌宫，与礼部侍郎徐铉偕来，听乐非殿庭燕乐也。陛下临轩，合用逐月均调，燕群臣合用姑洗、蕤宾二调，歌《湛露》《鹿鸣》等章，册後日会燕则合奏正和之乐，以夷则之调，馀皆用时月之律。且知音审声，此事尤难。若撰乐章，曲折相中，合其声调，尽善尽美，且乞唤曹令，问临轩燕会乐作何声调，新谱与周诗雅句同否，试奏其乐，复歌其歌诗上下抗坠，曲折和否。


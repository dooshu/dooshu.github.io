江南湖北道肃政廉访司


武昌路，（上。）唐初为鄂州，又改江夏郡，又升武昌军。宋为荆湖北路。元宪宗末年，世祖南伐，自黄州阳罗洑，横桥梁，贯铁锁，至鄂州之白鹿矶，大兵毕渡，进薄城下，围之数月，既而解去，归即大位。至元十一年，丞相伯颜从阳罗洑南渡，权州事张晏然以城降，自是湖北州郡悉下。是年，立荆湖等路行中书省，并本道安抚司。十三年，设录事司。十四年，立湖北宣慰司，改安抚司为鄂州路总管府，并鄂州行省入潭州行省。十八年，迁潭州行省于鄂州，移宣慰司于潭州。十九年，随省处例罢宣慰司，本路隶行省。大德五年，以鄂州首来归附，又世祖亲征之地，改武昌路。户一十一万四千六百三十二，口六十一万七千一百一十八。（至元二十七年抄籍数。）领司一、县七。

录事司。

县七

江夏，（中。倚郭。）咸宁，（下。）嘉鱼，（下。）蒲圻，（中。）崇阳，（中。）通城，（中。）武昌。（下。宋升寿昌军，以其为江西冲要地也。元因之。至元十四年，升散府，治本县。后革府，以县属本路。户一万五千八百五，口六万四千五百九十八。）

岳州路，（上。）唐巴州，又改岳州。宋为岳阳军。元至元十二年归附。十三年，立岳州路总管府。户一十三万七千五百八，口七十八万七千七百四十三。领司一、县三、州一。

录事司。

县三

巴陵，（上。倚郭。）临湘，（中。）华容。（中。）

州一

平江州，（下。）唐平江县，宋因之。元元贞元年升州。

常德路，（上。）唐朗州。宋常德府。元至元十二年，置常德府安抚司。十四年，改为总管府。户二十万六千四百二十五，口一百二万六千四十二。领司一、县一、州二。州领一县。

录事司。

县一

武陵。（上。）

州二

桃源州，（中。）宋置县，元元贞元年升州。

龙阳州，（下。）宋辰阳县，元元贞元年升州。领一县：

沅江。（下。本属朗州。后来属。）

澧州路，（上。）唐改澧阳郡，复改澧州。元至元十二年，立安抚司。十四年，改澧州路总管府。户一十万九千九百八十九，口一百一十一万一千五百四十三。领司一、县三、州二。

录事司。

县三

澧阳，（上。倚郭。）石门，（上。）安乡。（下。）

州二

慈利州，（中。）唐、宋皆为县，元元贞元年升州。

柿溪州。（下。）

辰州路，（下。）唐改卢溪郡，复改辰州。宋因之。元改辰州路。户八万三千二百二十三，口一十一万五千九百四十五。领县四：

沅陵，（中。）辰溪，（下。）卢溪。（下。）叙浦。（下。）

沅州路，（下。）唐巫州，又改沅州，又为潭阳郡，又改叙州。宋为镇远州。元至元十二年，立沅州安抚司。十四年，改沅州路总管府。户四万八千六百三十二，口七万九千五百四十五。领县三：

卢阳，（下。）黔阳，（下。）麻阳。（下。）

兴国路，（下。）本隋永兴县。宋置永兴军，又改兴国军。元至元十四年，升兴国路总管府，旧隶江西。三十年，自江西割隶湖广。户五万九百五十二，口四十万七千六百一十六。领司一、县三。

录事司。（至元十七年立。）

县三

永兴，（下。倚郭。）大冶，（下。）通山。（下。）

汉阳府，唐初为沔州，又改沔阳郡。宋为汉阳军。咸淳十年，郡守孟琦以城来归。元至元十四年，升汉阳府。户一万四千四百八十六，口四万八百六十六。领县二：

汉阳，（至元二十二年，升中县。）汉川。（下。）

归州，（下。）唐初为归州，又改巴东郡，又复为归州。宋端平三年，元兵至江北，遂迁郡治于江南曲沱，次新滩，又次白沙南浦，今州治是也。德祐初归附。元至元十二年，立安抚司。十四年，改归州路总管府。十六年，降为州。户七千四百九十二，口一万九百六十四。领县三：

秭归，（下。倚郭。）巴东，（下。）兴山。

靖州路，（下。）唐为夷、播、叙三州之境。宋为诚州，复改靖州。元至元十二年，立安抚司，明年，改靖州路总管府。户二万六千五百九十四，口六万五千九百五十五。领县三：

永平，（下。）会同，（下。）通道。（下。）






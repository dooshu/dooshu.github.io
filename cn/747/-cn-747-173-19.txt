○右金吾郎将韦谦於清化坊屠儿刘忽索肉不得决四十禁经一月忽男於右台咆哮无上下礼

韦谦五陵贵绪，三辅名豪，忝司阴识之班，谬总朱浮之任，不能恪勤守职，廉慎当官，未悬主簿之鱼，频窥亭长之肉。贪婪之性，无鬼於维鹈；饕餮之情，有同於相鼠。庖丁之室，屡被侵欺；朱亥之门，恒遭刻削。徐秀才之耿直，讵肯庶几？韩安国之流通，曾何仰止？马防名德，虽未可追；崔炎芳声，去之匪远。天津桥内，实归左卫之麾；清化坊中，岂是西曹之管？越司侵职，自有正条；不合拷，非无旧式。依检腾凌无厌，未可全科；设令咆哮不虚，止从凡斗。宜从犯状，据法论刑。


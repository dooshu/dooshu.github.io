卷二百二十三

<史部,诏令奏议类,奏议之属,历代名臣奏议>

钦定四库全书

历代名臣奏议卷二百二十三

明　杨士奇等　撰

兵制

宋高宗时黄次山奏曰臣闻制胜在将不在兵养兵在精不在衆渭曲之战西魏以府兵万人破走高欢二十万衆者节制存焉故也府兵始於西魏而成於唐西魏才百府而唐置八百有奇以中府千人为率则唐兵几九十万而西魏不过十万也且当时诸将功参佐命望实俱重者曰八柱国宇文泰任緫百揆元欣优游禁闼唯李虎赵贵于谨独孤信侯莫陈崇六人各督二大将军每军各统二开府每开府各统一军是为二十四军部分既明权纪自振身居行伍籍在朝廷若身使臂若臂使指折冲厌难谁敢侮之陛下天命中兴为生贤佐高勲鸿烈於古有光然而法制抢攘非甚有纪谓宜裒多益寡酌古御今使若柱国督将军将军督开府合袪敛散可得而知按籍运筹不逃圣鉴然後历吉日选灵辰北临盛秋躬秉武节稽骊山大閲之制用临淮校旗之法激惰偷之士角拳勇之才令行於军气当自倍敌人送死谈笑应之警报夕传鋭师朝引风驰霆击固不韪欤昔吴汉将突骑至清阳士马甚盛悉上兵簿於幕府不敢自私郭子仪方燕客闻相杨绾散减音乐五分之四古之贤将所以能功名终始与国匹休者其设心类如此陛下推诚之素功臣体国之深今日事机如此之急尚何俟而久不为哉事之克济臣主同荣倘或不然举无全地惟陛下留听

次山又奏曰臣幸得以非才复召见乃七月己巳言校旗大閲之法曰愿历吉日选灵辰北临盛秋躬秉武节陛下嘉惠留听不遗易忘之臣八月甲辰诏御六师顺天道东行九月丙寅发临安臣得厕执事顔行蒙霜露备羁靮宜有以开广德意幸自见敢索言之臣闻临大难不惧者圣人之勇也甲兵不多非国之灾货财不积非国之贫顾操术立志何如尔唐太宗初即位突厥颉利倾国而至饮马便桥元年关中饥米斗匹绢二年天下蝗三年大水民东西就食兹亦危矣太宗见善明用心刚信魏徵仁义之说而拒封伦捭阖之词以房杜为腹心英卫为爪牙处将於卫宿兵於府其语士卒曰吾不使汝曹穿池筑苑唯专意武备天下无事则为汝师突厥入寇则为汝将其语将帅则曰国之纪纲唯赏与罚非分之恩不可数得勉自修饬毋贻後悔太阿之柄操持不失故薄海内外莫敢撄其锋其後颉利成禽酋长带刀宿卫部落皆袭衣冠米斗三四钱行旅取给道路此无他操术得宜有志者事终成也方今边塞之祻饥馑之灾方之太宗异世同事然今秋岁既稔矣待边塞者独不可为欤臣愿陛下躬太宗拨乱之心采魏徵仁义之说以至诚育万物以至孝通神明以刚健中正位天德亲贤远佞贵公灭私若忿慾不萌则听断自审临机必果料敌必明简号令严阶级拔进枭俊禽敌之士汰遣全躯保妻子之徒有功当赏不吝王侯无功侥望分毫不与如此则不可胜之计立矣法曰先为不可胜以待敌之可胜不可胜在我可胜在敌以饱待饥以逸待劳正治以待其乱致人不致於人在我者也观衅而动首尾俱纵建瓴破竹所俟者时在敌者也以陛下之明席艺祖仁宗之遗泽当上元之德会协永平之岁纪惟当断以不疑与贤士大夫共此功名尔孟子曰责难於君谓之恭今日之事落落若难合臣非敢独言易然不以孟子之心望陛下则臣之罪也惟陛下怜察吏部员外郎廖刚奏曰臣闻古者天子必有亲兵虽緫辖不无其人实自将之所以备不虞强主威无太阿倒持之悔汉有南北军唐有左右神策之类是也我祖宗鉴五季之弊军政尤为严密如三衙四厢所统之兵区处调发关防周尽惟一人之所欲为臣窃闻之比年以来稍稍废缺所恃以备非常者诸将外卫之兵而已臣愿陛下参稽旧制选精锐忠赤三数万人以为亲兵直自将之居则以为守卫动则常为中军此强本弱枝之道最今日之急务也昔段秀实常为唐德宗言之辟犹猛虎所以百兽畏者爪牙也爪牙废则孤豚特犬皆能为敌正谓是也臣愚不胜区区过计愿陛下留神无忽刚为御史中丞又奏曰臣闻国不可去兵不必敌国外患之备虽闲暇无事之日亦在所不废也然兵贵选练不在数多多而不可用非独不能成功亦或能败事今日诸将之兵冗滥甚矣或收集叛亡或招纳盗贼疲癃稚弱无所不有姑取其数之多初不计其可用与否也前此一切不暇问今和议既定本为休兵息民岂容不能战之人尚尔虚占兵籍蠧蚀吾民之膏血乎臣愿布告诸大将使之体国念民精加选择汰其不堪披带者以十二三为率听其自便诡名请受者因而可以销去立赏以杜其後无归而愿留者别籍为屯田卒授以河南之地使之种耕自食其力且资以供亿吾军庶东南凋瘵之民稍获苏息而屯戍可以久远不废是一举而两得也

武义大夫曹勋上书曰臣窃以古者寓兵於农以御大敌两汉而下无不皆然惟魏及唐建府兵之制民兵遂废唐全盛时戡大憝剿元恶无非官军者及德少衰据藩镇起大盗亦无非官军者是以历古有叛将而无叛兵由唐而下多叛兵而少叛将理或致然今州县之民百倍於兵而义不能却内侮强不能御外侵盖以未尝习用也近见诸路州县见行火甲以御夜盗民安之若素习臣尝推行备见其便今欲乞就建民兵之法俾粗知部勒稍知战事厢有坊坊有甲甲有伍伍有长许置器甲以肄武备州委都监县委令佐带民兵将领专一习按复委太守提督之不期年一路便可得兵百万实可密制兵卒使不得逞絶内侮外侵之患倘或可采乞下臣取索画一便见不扰有利无害

御史中丞张守上奏曰臣伏见比年敌人犯顺将士畏怯望风奔溃破残州县易於拉朽忠臣义士之所愤叹而敌人之所窃笑也臣尝求其故不过骄惰而已今每出师则水舟陆车累累随行谓之老小其实皆妇女故出师之数妇女必倍之弊日以滋古所未有以故所居则求寛洁所食则求丰美所用则求羡余一有不足则冒法抵禁剧於寇盗责其用命御敌奋勇立功其亦难矣夫为将领者固当正身率下与士卒同辛苦往往亦以婢妾歌舞而自随故上为一下为二上下相蒙无复忌惮今者陛下屏远嫔御以马上治天下驻跸建康深戒既覆之车一新旧染之俗前日之弊理宜痛惩臣愚欲乞应军人家口遇出军日并不得随行各就本寨居止官司常加存恤修治舍屋量添口食如有军人及将校使臣辄将带妇女老小随军并行军法本辖将校使臣失觉察减一等科罪主将身自违犯令御营使司及御史台觉察弹奏重赐施行庶几将士忘家狥国或能立功以革旧弊

守又乞以田募兵劄子曰臣伏见近者朝廷条画防江点用人丁臣以谓驱不教之民一旦用之恐致误事然所谓民兵非终不可用也特不可以济目前之急而幸一朝之功耳然自朝廷数年以来屡尝推行民兵或置廵社或结保甲或增弓手或计田出兵大抵皆所以更张军政而求实用然而推行以来未见成效其因出而逃遇敌而溃则与官军不甚相远臣尝思之惟寓兵於农最为良法然三代之法不可复矣独取其意尚有可行伏见国家系官之田有五一曰屯田二曰逃田三曰户絶田四曰抵当籍没田五曰罪人籍没田顷亩甚多入官之租虽至膏腴亩率一二斗多不过三四斗或冒占或荒闲或欠负或水旱检放或官吏侵渔所入官者又无几矣臣愚以谓若捐此田以募兵则於公家之费不多而得土着之人可委各有顾恋不至散亡臣愚欲乞尽括五色系官之田委州县预定肥瘠美恶第为等差上田三十亩其次增多至百亩止召募一人给为永业免其赋役居常务农农隙讲武教养而成年岁之间必有精鋭可以济用所有官兵权住招刺伏望睿慈诏大臣详议如有可采即乞付有司条画施行

守为殿中侍御史又奏曰臣仰惟陛下修政事攘戎兵慨然有意於中兴之盛然今之最大且急者莫过於军政本朝之兵自童贯高俅等坏之而劝沮之法废骄惰之风成出戍则亡遇敌则溃小则荷戈攘夺以逞大则杀将婴城而叛天下可用之兵无几矣唐史有云置兵所以止乱及其弊也适足为乱又其甚也至困天下以养乱今日之势盖几於此改弦易调顾可缓乎伏覩建炎元年十一月诏侍从以上各具所见考古军政可行於今者条具以闻逮今累月未闻有所献纳以副陛下大有为之意者今朝廷虽有置振华新军指挥议者尚虑招集选择未易充数循习效尤或蹈前辙及所以给养之具训练之要节制之方亦当讲求臣窃过计以谓防秋之期止三数月寸隂可惜穷日力以图之尚恐不及欲望睿慈申严去冬之诏或责以旬月使悉意开陈或召至中书给笔札条具庶几博采衆智宜有可行而陛下诏令不至虚出

守又论教閲军兵劄子曰臣窃谓兵法之弊久矣防秋不远理难遽革因而用之尚有可为今天下之兵固亦不少而养兵之费固亦不赀岂皆不可用乎抑教之不至耳玉翦以六十万之衆伐荆亦必俟其投石超距而後用之盖士气振然後乐赴功也天下之兵衣粮俸给蚕食县官者有四曰禁军曰厢军曰土军曰弓手虽有教閲之法载在令甲州县之间置而不讲在於平日犹为不可况国步艰危寇戎猖蹶之时乎盖以州县之吏或妄占破或称防护或称差出种种名目背公自营借欲教閲因无见在之兵矣上下苟偷日复一日糜耗国用骄惰日滋目不识旌旗耳不闻钲鼓队伍行列坐作进退皆不复知一旦驱之守御责之効死何异却行而求前哉臣愚欲乞诸路各委制置使同监司一员根刷见管厢禁土军弓手汰其老弱病羸早晩两教州委守臣县委令长且亲诣教场按閲如其事艺精强随事激赏不惟将来防秋必有可用而部内盗贼亦可翦除应军兵弓手如有不赴教閲并正军法应在任官白直之外妄有影占及长吏不日赴教场监司安抚制置司按劾以闻重寘典宪如有可采即乞睿旨速赐施行李石奏曰文武相为经纬之术二者要不可偏废特所尚有缓急耳且人之身血气为荣食气为卫今特以荣气之强健而废其卫气可乎国家弭兵无事既已有岁自以为尚文之世然求所谓辅成文治以蚤正素治者陛下以神武不杀为威寓五兵於诗书之教庙筭深远非草野所当虑者然以臣所虑特其粗者尝谓虞舜干羽之舞人徒知其为文德不知其以蹈厉之节而寓其击刺之威以明不轻用武也今之教閲之法亦昔人干羽之意虽曰文德无废其武可也昔鱼朝恩老於兵间已不识郝将军之阵为李临淮遗法况不习其教者乎州之禁军县之弓手所以为教閲之法者寄其缓急之用耳欲用之人必资其教且小人非居安於无事则必使之为蹴蹋蹷张运掉其筋力驰骤其血脉习为冒险赴危之状目熟旌旗耳习金鼓而不慑怯者此教之以缓急之用也且自二十余年之间边圉绥静其可擐甲挽强者皆以老简汰其少壮者已不知战陈为何等事甚可虑也今之州县教閲者乃素备耳今又於教閲之法不得专意为之而废其事所谓禁军弓手州县冒法差役趋走指呼与衆人同所谓教之者兵官廵尉以时一出按例为之遇春秋大閲有司未免有损经费而徒为玩习之具此何异棘门之戏哉臣愿行下州县禁军弓手不得违法差出兵官廵尉教閲之籍时稽考之以示安不忘危之意

李弥逊上奏曰臣谨按历代天子必有卫所以制六合威四夷固根本之地也承平日久寖以废弛至於国家艰难用武以来亦复因循沿袭置而不讲诚为今日之急务近者朝廷虽稍收四方之兵以聚中都然人数未多法制未备军伍未成未足以为重臣愚欲乞朝廷措置或差或募或就委诸将选择精鋭数万人置帅以緫之专卫王室别立亲卫数千人仿古之制选募良家子便弓马者及武臣子弟及诸将诸军下子弟为之庶几可以制近威远以增重朝廷之势如臣之说或有可采伏望圣慈特赐指挥施行

江南东路安抚制置大使叶梦得奏曰臣既已妄论守江之备窃惟兵法曰上兵伐谋其次伐交其次伐兵项羽与汉高帝相持广武欲挑战帝曰吾宁鬭智不鬭力卒禽项羽自古用师伐兵不如伐谋鬬力不如鬬智此不战屈人之道也今诸将屡捷稍皆还屯理须休息整齐以待秋深再举则此一两月之间未可遽动正伐谋鬭智之时采之道涂皆谓敌初以盛夏来侵盖狃前日屡胜欲以凭陵於我谓我必屈而初无所忌惮陛下既沈几先物决策用兵顺昌首败乌珠迩者宿亳陈郑复相继归顺贼出不意失其本图败亡疾病之余自丧其师几三之一固已伐其谋矣今者平昔用事酋领与其徒往往皆无固志则其国中未必不归罪犯盟始议之人横生猜嫌而我两河京东故民与契丹遗种及去岁所诛七族之党宜亦皆有伺间偿怨之志则我谋智并用适当其几不待将来大军亲临而後可决胜负探报见主兵侵我者不过十三人乌珠等八人则在京师以窥淮浙萨勒济等三人则在关中以扰陇蜀僞盖天大王等二人则在濬滑以主签军方汉高帝与项羽胜负未决之际先用陈平计委金四万斤疏间楚君臣范增果疑不用遂翦其腹心及垓下之败复下令得羽头者赏千金邑万户而魏太武攻臧质质亦募得太武者封万户赐布绢各万匹窃意今乌珠而下亦当委诸大将多出金帛择机辩之士纵为反间仍各立赏格谓如得兀术者赏官田亩钱帛若干其次以是为差明为?榜散揭於新复州必有传布渐至京师者纵未能使即相鱼肉岂不足坏散其党使携贰乎然後下诏访耶律氏之後以兴灭继絶褒前日被诛七族之家有能为之复仇与山东两河素自结集不屈於敌者皆赐以官秩他日大军过河以兵援之有能立功者裂其故疆悉以分封自敌并吞契丹其故家大族怨之深入骨髓强据燕赵吾民横被驱率革面左袵日怀愤怨今知中国之威大振异时虎狼涂炭之恶无所复施上下交疑衅端易生但有一从吾令攘袂而起则他皆瓦解我诸将乘而席卷此兼弱攻昧取乱侮亡而前徒倒戈攻後以北者在是举矣臣区区孤忠无所効劳既闻舆言不敢隐默伏惟陛下垂惠采择

高宗驻跸扬州梦得为户部尚书陈待敌之计有三曰形曰势曰气而已形以地理山川为本势以城池刍粟器械为重气以将帅士卒为急形固则可恃以守势强则可资以立气振则可作以用如是则敌皆在吾度内矣因请上南廵阻江为险以备不虞又请命重臣为宣緫使一居泗上总两淮及东方之师以待敌一居金陵总江浙之路以备退保疏入不报

李光乞修京城守御之备劄子曰臣恭闻仁宗皇帝以四方用兵无功选用大臣讲求利害召韩琦范仲淹对于崇政殿琦等深虑夏人一旦乘胜张犯阙之势求以河为界则宜坚守京城诏河北之兵按而不较使进而尝有反顾之忧故修京城者非徒御寇诚以伐深入之谋也当时天下治安如彼而大臣谋虑及此疑若过计今金人恃兵力之强劫质亲王大臣以三镇为辞势必深入则都城守御之备安得不汲汲也臣访闻朝廷专委李彀开撩城濠日役万人而将作监分管东壁樊家冈一带六十八万余工比之别壁工料最为浩大见役本监并步军司人兵不满千人兼闻本监长贰未差正官张元干书生不足倚办欲望圣慈特降指挥令李彀将所辖兵夫与将作监就城东驻劄并力先从东壁开掘兼新除少监井度见在蜀中未有到任之期乞逐急选任有材干官同共管干所役兵夫逐日兴工放散各依时刻仍日轮从官及台谏官一员躬诣检察庶几早得办集敌人闻之有所忌惮不胜幸甚

光又奏曰臣伏见臣寮上言以都城濬治金汤修设楼橹为非已奉圣旨劄付宣抚司都人传播莫不惴恐夫衆保於城城保於德言君以德附衆以功庇下故能相依以卫社稷则修楼橹濬金汤严守御之备者所以安人心壮士气以伐敌人深入之谋也河东河北素号腹心之地密迩玉室今敌人在境诸郡仅能自守万一防秋不严复成长驱之势则大河之险理宜设备而天子之居庙社所在号曰都城者又乌得泰然不为之虑乎今天下之势诚为全盛以户部之籍计之主户无虑二千余万仓猝之际起而为兵孰不响应陛下爱惜民力未欲轻动已戒畿甸之兵为保伍之法召东南之兵约赴援之期蒐原野以简师徒鸣鼔角以声吊伐勒兵示衆大见武节所以示敌人之有备也今议者乃专为边河之防而欲弛都城守御之具臣恐此说一出内外骚动居者无固守之志敌人起深入之谋非计之得也伏望陛下明诏执政大臣速议守御之策濬城壕增雉堞屯兵积粟示彼有不可犯之势亦以慰安人情保护根本实中外之幸

孝宗淳熙二年敷文阁待制周必大上言曰臣窃谓安边辟国固在乎兵然兵贵乎精而不贵乎多今虽日下招填之令而诸军未尝以为足也昔寻邑百万而败於光武之千骑苻坚百万而败於谢玄之数千兵果在多乎臣不敢泛引古事姑以近日茶宼言之四百辈无纪律之夫非有坚甲利兵也又非有奇谋秘画也不过陆梁山谷间转剽求生耳自湖北入湖南自湖南入江西今又睥睨二广经涉累月出入数路使帅守监司路分将官稍有方略用其所部之卒自可殄灭顾乃上烦朝廷远调江鄂之师益以贑吉将兵又会合诸邑土军弓手几至万人犹未有胜之之策但闻緫管失律帅臣拱手提点刑狱连易三人其他将副廵尉犇北夷伤之不暇小寇尚尔倘临大敌则将若何臣闻去年冬江东西诸郡同月地震今年庐州大水坏城中古桥於占皆为兵象万一勍敌不譓辄窥边鄙虽以陛下神武睿筭破之无难所虑和好岁久宿将无几後来者於应敌之方非其素习必至仰劳指授伏望圣慈预饬诸将密修边备且令徧察所部统制官等孰善谋孰善战孰以廉平得士心各以名闻简在圣怀备他日之用但令将得其人自然人百其勇兵之多寡非所问也抑臣又有私忧过计者昨有自鄂州来者云在彼见彗星出於西南今者孛星亦在西南天事常象应之在德陛下固当有以处此然西南为坤维坤维蜀也消弭备御尤不可缓比虽委范成大权充制置然成都距军前甚远深恐缓急之际事机有不相应愿陛下速择文武信臣或别以抚谕为名或专委节制之重往分忧顾庶免後艰寔为大幸

必大为兵部侍郎又上言曰臣仰惟陛下选将练兵十四年於兹军政日修固非愚臣所当妄议然千虑所及则不敢默臣旧闻鄂州一军最号精鋭有纪律者今夏统制解彦详统领梁嘉谋张兴嗣将三千人收捕茶寇其间一胜一负所不能免但闻师行无法至有十百为羣逃窜而归者臣尝博询其故皆谓近岁多拣汰旧人招收新军旧人曾历行阵备谙李法新军往往是游手及有过犯之人尺籍伍符彼岂能知前此新旧相参尚犹可用今旧人日少遂致如此李川不欲明言其事只劾彦详等调发乖谬致军兵亡没者一百一十四人陛下特降睿旨将彦详等逓追官资勒停自效而又嘉川能举其职特与迁转信赏必罚孰不劝惩然而弊源未革安得不为之所臣愚欲望圣慈徧下诸军除大段癃老疾病之人毋得辄行拣汰其新军不特教之事艺须令朝夕示以纪律庶几缓急之际不致误事若乃久任将帅使之拣择偏稗整齐部曲此在今日尤为先务惟圣明留神财幸

淳熙十四年知桂阳军陈傅良拟进劄子臣闻熙丰崇观以来用事者纷更祖宗之旧以致金人之祸今天下皆追咎之矣至於重敛不惟奉行不以为过又从而附益之者何也昔者以妄费今以养官与兵故也方今经费兵居十一官居十二官未暇言也敢言养兵国初州郡无禁兵也着在令甲自骑射至牢城凡名额二百二十三总为本城而已所谓禁兵者皆三司之卒分屯而更戍今之屯驻驻泊之名而铃辖都监监押之官所部领也三边之兵间因事宜升为禁军者则所谓四十四处禁军是已是为就粮自元昊叛而西北有保毅王伦叛而东南有宣毅於是列郡稍置禁军至威果既云多矣然亦无过大郡要害之处熙宁按天下厢军之籍五十万人而不知战於是教閲之法起其後以厢军团并为额则今之两浙崇节福建保节之类是已教閲之法因别为额而隶之将下则今之两浙雄节福建广节之类是已元丰兵令悉以雄节之类升同禁军由是禁军始遍天下方戍法之行也三司禁旅转徙於四方而州郡厢军大抵以供百役盖劳之则易使散之则易养此艺祖神谋也自州郡各有禁军而三司之卒不出不出则常坐食於京师常坐食於京师则必尽天下之利归之公上利尽归於公上而州郡之益兵已多则其势必巧取隂夺而後足於是养兵始为大患若今屯所诸军亦何异本城军哉特以三总领馈之而不节制於长吏为差异耳昔之所谓韩家军者今为京口人矣刘家军者今为建康池阳人矣岳家军者今为鄂渚江陵人矣向之数经行阵以功得官往往拣汰冗食於庙祠添差之类比所招刺例多下等久不离营儿女滋息稍食鲜薄类苦饥露当此劳辱最易抚摩臣愚以为此可以渐复祖宗旧制之机殆天授陛下也诚有为国家任是责者稍使不仰食於县官以省月桩则经总制之名亦可以?第改正恭惟陛下不爱爵禄以待天下之士大官重权可谓尊宠至於养兵则国家被重敛之名而不得辞臣享其佚上任其怨臣窃不取也

孝宗时叶适上兵总论曰今事之最大者而当极论论之得其要而当先施行者一财也二兵也虽然财之所以为大事者由兵之为大事而已其举措为兴废之决无先於此世之言兵者充塞烂漫可闻而不可听可听而不可行者无他焉言古者简易径省无兵之患而有兵之利然而接乎今之异势异宜而不可用也则古者虽善而何益言今者繁密重滞有兵之患而无兵之利然而习乎今之既安既成而不可改也则今虽不善而何损虽然此非真择利害以定取舍者也诚使真择利害以定取舍则虽不必简易径省以慕古人之名而今日之兵其有患而无利晓然庸人皆能言之岂可不急图而亟变乎盖尝虑之三代之兵乘两汉之郡国管仲之内政隋唐之府卫此古人之美名也自府卫变而为召募召募之法坏而边兵始重於是藩镇之乱起收藩镇之重势而人主聚兵以自将为名竭天下之力以养之及人主不能自用而柄任已不专於诸侯矣则四顾茫然无所统一於是内则常忧其自为变而外则不足以制患至於有莫大之兵而受敌国无穷之祻此非今世之所谓实患者乎美名不必慕是各度其时之所能行者可以言智矣实患不能制是又不知其时之所当变此不可以言智也姑试言兵之常制以合今日之事者有四有边兵有宿卫以为固者也羣臣不考本末不察事势忘昔日士卒奋呼专上无礼之患而反以为太祖之所以立国者其要在兵都於大梁无形势之险而其险以兵夫都於大梁因周汉之旧而非太祖择而都之也使果恃兵以为固则连营百万身自增之不待後世也其数乃不满二十万何哉不以兵强前世帝王之常道也况太祖之兵不满二十万其非恃兵以为固也决矣召募之日广供馈之日增盖端拱雍熙以後契丹横不可制而然耳康定庆历谋国日误恃兵为固之说大炽不禁而後天下始有百万之兵弱天下以奉兵而而其治无可为者矣而上下方扬扬然自以为得计为之治文书聚财赋尽用衰世裒刻之术取於民以啗之而犹不足及其不可用则又为之俛首以事勍敌而使之自安於营伍之中也故王安石为神宗讲所以销兵之术知兵之不胜养而犹不悟籍兵之不必多教诸路保甲至四五十万隂欲以代正兵正兵不可代而保甲化天下之民皆为兵於是虚耗之形见而天下之势愈弱矣元佑废罢保甲史臣以为太祖设阶级之法什伍壮士以销奸雄之心兵制最明而百余年无祻乱王安石不足以知此者实録所载盖当时议论之本原也虽然王安石则信不足以知此而不为王安石者岂能知之哉至於绍圣以後则又甚矣保甲复治正兵自若内外俱耗本末并弱大观政和中保甲之数至六七十万二法皆弊名具实亡故军制大坏而士卒不能被甲荷戈平民相挻化为盗贼干离不始挟兵才万余长驱而至莫有敌者仓卒遣人召白徒以勤王京师失守则勤王之人宼掠遍天下矣呜呼痛哉养兵以自困多兵以自祻不用兵以自败未有甚於本朝者也而议者犹曰恃兵之固制兵之善可因而不可改可增而不可损是厚诬太祖而误国家也加以四屯驻之兵又昔所未有以数倍祖宗之财用投於四总领之巨壑而州郡又各以厢禁兵自困侵削民力至於空尽问其外御则曰请和不暇问其内备则曰仓卒可虞统制统领总管路分钤辖将兵之官充满天下坐縻厚禄而兵未尝有一日之卫兵有大将屯兵有州郡守兵边兵者因其地练其民不待内地之兵食而固儌塞也宿卫兵者因都邑所近之民教成而番上与募士杂国廪其半而不全养也大将屯兵者悉用募士而教其精鋭全养之而已州郡守兵者以州郡之人守之而不以州郡之力养之也故兵制各行而兵力不聚然後百万之兵而不困於财矣故进则能战退则能守而不受侮於敌人今也一之边兵募也宿卫募也大将屯兵昔有旧人而今募以补之使成军也州郡守兵昔之禁兵消尽而今募其人名之曰禁兵也四者皆募而竭国力以养之是徒知募而供其衣食耳此所以竭国力而不足以养百万之兵也力则已困用则不可故进不可战退不可守百人跳梁则一方震动而敌人之侵侮无时而可禁也臣愿陛下审虑定计以分四者之兵而变今日之法不过二年法行制定财不足为大忧而兵可用矣

适又奏曰自唐至德以後节度专地而抗上令喜怒叛服在於晷刻而藩镇之祸当时以为大讳矣然国擅於将犹可言也未久而将擅於兵将之所为唯兵之听遂以劫制朝廷故国擅於将人皆知之而将擅於兵则不知也大历正元之间节度使固已为士卒所立唐末尤甚而五代接於本朝之初人主之兴废皆羣卒为之推戴一出天下俯首听命而不敢校而论者特以为其忧在於藩镇岂不踈哉太祖既稍收节度权柄故汰兵使极少治兵使极严所以平一僭乱威服海内者太祖统纪制御之力非恃兵用方今国未见有难治之弊敌未见有难破之强徒以自困於兵浸淫重滞不能轻利其一曰四屯驻大兵之患其二曰州郡厢禁土兵弓手之患去一患则得一利一州之兵患去则一州利一方之兵患去则一方利兵患去则兵强惟所用之无不可者陛下果决知此岂有久而不革者哉

适又奏曰敢问四大兵者知其为今日之深患乎使知其为深患岂有积五十年之久而不求所以处此者然则亦不知而已矣自靖康破坏维扬仓卒海道艰难杭越草创天下远者命令不通近者横溃莫制国家无明具之威信以驱使强悍而诸将自夸豪雄刘光世张俊吴玠兄弟韩世忠岳飞各以成军雄视海内其玩寇养尊无若刘光世其任数避事无若张俊当是时也廪稍惟其所赋功勲惟其所奏将校之禄多於兵卒之数朝廷以转运使主馈饷随意诛剥无复顾惜志意盛满仇疾互生而上下同以为患矣及张浚收光世兵柄制驭无策吕祉以?隽趣之一旦杀帅卷甲而遁其後秦桧虑不及远急於求和以屈辱为安者盖忧诸将之兵未易收浸成疽赘则非特北方不可取而南方亦未易定也故约诸军支遣之数分天下之财特命朝臣以总领之以为喉舌出纳之要诸将之兵尽隶御前将帅虽出於军中而易置皆由於人主以示臂指相使之势向之大将或杀或废惕息俟命而後江左得以少安故知其为深患者若此而已虽然以秦桧之虑不及远也不止以屈辱为安而直以今之所措者为大功疲尽南方之财力以养此四大兵惴惴然常有不足之患桧徒坐视而不恤也桧久於其位老疾而死後来者习见而不复知但以为当然故朝廷以四大兵为命而困民财四都副统制因之而侵刻兵食内臣贵幸因之以握制将权蠧弊相承无甚於此而况不战既久老成消耗新补惰偷堪战之兵十无四五气势愞弱加以役使回易交跋债负家小日增生养不足怨嗟嗷嗷闻於中外昔祖宗竭天下之财以养天下之兵前世之所无有而今日竭南方之财以养四屯驻之兵又祖宗之所无有也夫以地言之则北为重以财言之则南为多运吾之多财兵强士饱事力雄富以此取地於北不必智者而後知其可为也今柰何尽耗於三十万之疲卒袭五六十年之积弊以为庸将腐阉卖鬻富贵之地则陛下之远业将安所托乎陛下诚奋然欲大有为於天下摅不可掩抑之素志以谋夫不同覆载者之深雠必自是始使兵制定而减州县之供馈以苏息穷民种植基本於是厉其兵使必鬬厉其将使不惧一再当敌而胜负决矣兵以少而後强财以少而後富其说甚简其策甚要其行之甚易也

适又上奏曰厢军供杂役禁军教战守弓手为县之廵儌土兵则为乡之控扼夫供役有兵备战有兵廵儌有兵控扼有兵大州四五千人中州三千人小州犹二千人计一兵之费其正廪给之者居其一与因兵而置营伍将校其上则路分钤辖总管者居其一与恩赐閲视借请劵食者居其一与缘兵之蠧弊亏公病私者又居其一民之所谓第一等户尽其赋入不足以衣食一兵今州郡二税之正籍盖以上供者及其所趂办酒税窠名尽以上供者朝廷既自以养大兵矣而州郡又以其自当用度者又尽以养厢禁土兵又有配隶之罪人牢犴充塞亦州郡所养然则财安得不匮而民安得不困乎夫所以养兵者为其有事而战不为其无事而备也无事而备则必有不养之兵而後可今养之於无事竭州县之力以衣食之固非所以战也则虽有百万之兵而不免自贬为至弱之国乃其势之宜然尔世之论曰养兵之患无智愚所同知然而不能去者不可去也不可去者动衆害事弊未除而乱先作也夫畏其动衆害事以为弊未除而害先作此固庸人之常情耳而以为养兵之患无智愚所同知则非也何者诚不知而已知其为患则早夜之所思命令之所出必使之至於无动衆害事可以除弊而不作乱以幸天下国家也岂恣其如此而徒曰必动衆害事哉故不减宿卫屯驻之大兵则国力不寛不减厢禁弓手土兵则州郡之力不寛夫立法定制於重滞繁扰之中以困民为安强以耗国为仁惠以疲士大夫之精力为用材以人心益陋所守益卑者为远识以不可举动者为体国以养兵不战为销奸雄之心遂至於忘雠耻弃诸华废天命礼坏乐失积衆弊而莫能革者宿卫屯驻之兵困之於上厢禁弓手土兵困之於下而已陛下思之於外而不图其内意行其所难而不实为其所易者何哉

员兴宗上殿轮对乞广招募劄子曰臣闻王公设险以守其国险之所设人之所畏也故蜀有重关之险扞蜀者莫若守关吴有长淮之限扞吴者莫若固淮若夫荆襄之地千里坦坦此四战之地也外无长淮以阑之近无重关以固之无关无河是无以为险者矣彼有险者圣人常以为虑无险者信不可以一日无备哉昔者宋齐六代之间夷盗南顾屡作屡止不能窥尺寸土壤盖是时此地为重镇此地屯重兵故也然则荆襄枵然无以为险者是当以兵为险耶况又春夏之间汉水可涉道路之多错出可数自光化出次湖可以窥夷陵自临汝出新野可以窥襄阳自唐州出枣阳可以窥西郢自陈州出宛丘可以窥光化苟无坚甲利兵厚集於此则深恐汉蜀之势脉络未通首尾难应异乎常山之势矣是则可忧者也臣愚伏望陛下曲轸宸虑起福未形择诸将中文能附衆武能威敌者经制此方且使以屯田为名徙内郡之兵增而戍之徙之不足又增募之盖今荆襄之兵甚少而守蜀之兵一有外虑千里抽发未易致也或谓臣言朝廷於荆襄未尝不择将诸将未尝不募兵臣以为诸将招募无术以负陛下委使者也臣自湖北所闻悉矣凡捕人补军如捕逃亡给予亏约诸将之令既不自信矣人谁信之独前日刘錡在京招募茶商凡数千人以充正额苟得其术曲折如錡则盗贼亦可招亦可用也况吾民哉韩琦曰招军次第在人员不得侵取例物无他阻滞人自不隔如此则捐数十万缗得万兵矣琦之言舍小成大之术也惟陛下下诸将增戍之外又益私例使广招壮实庶几一方即金城之固矣

兴宗又乞恤义士劄子曰臣闻威惠偏废不可以御军军法一偏不可以用衆使惠而无威则人不畏威而不惠则人不怀然後知抚士育人者凡以张吾气而保吾威也使列将大校平时察察奴役其士兽驱其人则衆人披离居然已无足恃一有风尘之警则又有足恃乎臣谨据兴洋一带义士西蜀东道之扞蔽也其地险以厚其民力以武幼脱诸父母之怀其心皆可以义动可以势役者是以绍兴之初王庶在西边极力措置凡城郭乡社民各有户户各有等庶使分等以出丁分丁以代卒无事则更閲有事则出戍或与捐本户之徭又与免本身之役恩意甚接科条甚具庶区区行此者非独为保蜀计乃为保国计也是以南山控要害之冲义士熟识利害自生其地自战其地人怀保妻子守坟墓之念宜其专也臣观饶峯之役梁洋之役近时散关之役义士与有劳焉朝廷悠悠而竟不知者诸将掩之也有能以王庶之心为心则人有告矣然而迩者是曹寃抑类有四焉此边将罪也盖义士比诸县弓手手力实无雇缗然官能驱之而使无辞者以元降措画等第与免官业钱故也今则窜易文书实者未必得免免者未必皆实一寃也凡有战事正军坚甲顾避弗前义士楮衣驱以先进近时诸司有议增置甲楯量欲给之议一出口而劒内士民飞词詾詾夫仰父俯子者劒内之士所知也一家接踵肝脑涂地如义士者劒内不知矣二寃也王庶之役义士也大閲则有食钱出军有增给衣粮钱其有异功籍定名姓以次官使今义士舍农而出寒肩而反劳则有矣饱则无之功则有矣赏则无之三寃也绍兴之初义士战已辄罢则各有一家之乐迩来官司无故占破俾之刍牧俾之负担俾借官吏往来之役且义士者谓之民乎谓之兵乎谓之民则不当私扰谓之兵则不当私役今一切反此四寃也夫以边民有是四寃为将帅者忍不加虑臣愚伏望下四川宣抚司体量优恤如兴洋等处曾实充义士之人被官私抑勒不与依数捐免家业钱者并许本名申诉即与捐免诸阵亡之家亦乞照应此例施行其本户尚有余丁乞更不差义士名目後有阙数於多丁处别乞抽补或当戍守虽令自备衣粮外亦乞今後更与减量本户杂科名色务从寛厚其诸将州县平日无故占破私役禁军法务在必行仍乞取王庶初行约束一一相度检举庶於边民不敢怨望其义士元有官兵统领一员将须数员亦乞下宣抚司选差为衆乐推如近时阎宝之徒自足为用又照得阶成岷凤熙秦界上自绍兴辛巳曾被宣司给散旗榜之人累有劳效被诸将掩遏未能申列者今後有愿充义士名目亦乞比附兴洋义士依次与免科徭庶几西边後有缓急增助官军之势不致危急得承平义勇之遗风伏望特出睿意详酌臣言使边人生路一开挟纩之恩肆徧非独结西陲之心亦圣主仁不异远之意也

兴宗又议军实奏曰臣闻天下之宪不在於兵而在军实之不练军实之不练犹无军也练之不精犹不练也不练不精有司乃忧军冗而欲去是却行而欲前也三代之初兵本於农农出为兵以农之有常数故兵之有常人一家各备一卒之用其有老者有疾者有单丁而无告者皆不役於军及其有事官非役指衆之家即役少壮之士其势截然如头如足如臂指之相卫开阖进退无不在我国未尝养无用之卒故卒甚精库未尝出泛滥之费故费甚省此三代之际所以纲纪四方百守而百全者率用此道也及管子治齐始变周制使都邑异乡使兵民异处国中之士为兵故兵不与农野鄙之民为农故农不知役管子之虑至此仅能谋齐而已甚非先王之故也然当是时合齐国之士轨连乡长之法一军不过一万三万即为全军桓公用此以高步列国使诸侯弭耳听令者犹以齐之军实教之不繁而择之不冗也秦汉之後事大变异矣兵卒皆以募効用致官居有营伍之制动有尺籍之拘最後又有黥墨之记彼一市其身於县官虽老虽单丁皆终身而不得去若有司一旦欲去之有司为少恩矣昔者尝闻之先儒曰兵自二十以上至於衰老不过四十余年勇鋭犯坚不过二十余年若廪之终身则是一卒二十年无用而食於官也自此推之则养兵十万五万可去矣屯兵十年则五年为无益之费矣诚哉是言也臣观秦汉以来兵冗而堕者常危兵练而精者常安如王寻役百万於昆阳苻坚役百万於淝水袁绍役四十万於官渡哥舒翰役十数万於潼关彼其中安能无老弱错杂之卒又临以好战之将使斯民无罪而就死地者无怪也殊不知威武本助文德圣人使纪律常严赏罚常信则人人皆贲育矣虽休息已足张其军威何至於多且冗也恭惟我太祖皇帝披风栉雨既定祸难四方乂安取斯民而抚摩之天下备御之卒不过三十余万郭进李谦浦之徒屯戍一方多者五千少者三千而已及太宗真宗皇帝军额稍舒亦不过四十余万仁宗皇帝之时屯戍西方范仲淹欧阳修之徒已有减汰之说矣皇佑中文彦博一言减保捷军凡三万五千岁省二百四十余万此皆祖宗之成宪也今陛下天神天明法则祖宗常以招募精勇外谨屯戍为居安虑危之备以励诸将德至渥也迩者今将帅招填务閲精鋭颁甲样制务令备具粲然统纪文德之助盖已肩於三代矣然臣窃虑逐路诸将循例畏谤冗散未去精勇未填此不可不深为之谋也臣观军兴以来诸将寄名挂字身居市井实不至军其额尚存臣不知其几人也阙额未填旋有亡者又有逃者军吏未行刋落主将亦多犹豫或半匿而不申或时申而未尽臣又不知其几人也老者病者请给之法自当减半今则庇覆溷乱终身廪之其无归者官自当给其愿归者亦不得去至於老死妨占军额臣又不知其几人也如是三冗悠悠皆有可虑诸将军实岂能得其实乎假使一军三万每一万五千人若实核冗病死逃者一千人三万则为冗者二千人矣推诸路言之若有十八军则共为老弱等二万人矣一兵岁费百千一岁则为二百万缗矣其间实有愿归者军吏略与賙给亦非伤恩者也况陛下身同尧禹节用勤身诸军必不容暗冗之病臣尝走边为吏具得所见悉其如此不敢诬也臣愚伏望戒励诸军敢有窜匿私名以乱军实一切禁之军若有逃有亡军吏不即刋落其私入者今後并许陈首与捐其罪不首则朝廷自有明法诸军老病衰弱退有所依愿为民者亦宜听许若无依倚则方给半分钱粮上不失恩下不失所此则兵之三冗可以渐去也臣又观四川等处厢军至滥夫厢军者有事则可以备禁军之阙其可太滥乎今诸处多刺孱弱或刺羸病一家或至三卒或至二卒止为州郡威仪而已间有无状之吏终岁私役那借则谓之差出之卒逐月纳工匠事艺终身避免则谓之事艺之卒朝廷置兵本以卫民今之蜀中乃以蠧民患至深切君门万里何从知之此贱臣敢为陛下申言之也臣今并望严赐圣旨如四川等处厢军年十五已下强增岁月或羸或病以欺州郡自合并许州郡精加检察然後入籍诸司诸州军以事艺工匠为名吏或受取并乞以赃论如是则天下之吏不敢自私天下之兵不见冗滥各为徇公固本之计济世之急务臣未见有过於此也

知池州袁说友上言曰臣一介踈远顷者误蒙甄擢叨守池阳陛辞之日圣训丁宁俾之调护军民宣谕统帅臣恭体德意惟知殚竭驽力以副临遣之宠二年之间切尝询究军屯事体凡涉於利害当否者粗知梗槩敢摭其今可行者三说以裨庙谟之万一一曰久任统帅二曰选正副将三曰修治戎器何谓久任统帅昔赵充国之制先零也年已七十宣帝犹信而用之绵历几二十年久而罙笃故能却敌制胜威谋靡亢晋元帝既用祖逖方有誓清中原之志遽以戴若思代之而恢复之功竟以弗就是知将之与士要在於号令久孚恩威久信然後情势相谙能否相悉凡是四者必俟久而後见固非以岁月之暂而可致也今阃外之屯各有统帅其始用也贵於详择其既用也贵於久任夫不计其才之可用与否而姑用之曾不岁月或以不职而报罢或以陞迁而移大阃彼以不职闻者固不必用然亦病於始焉之不择耳倘其可用也则何必屡迁数易於上下方谙悉之时而遽易之哉将帅之职与文臣之职不同其一方之险便部曲之能否士卒之强弱惟久而後知之知之深然後缓急得以信而用之今若军中之事未及熟习或仅已习熟而未久已乃又易而他之则将之与士皆相视如适相遇者何翅传舍之迁徙哉一有缓急将不知士士不知将能否不谙谁何不熟其不败事者几希臣顷守池阳尝见统帅之数易矣将帅愈易而事愈废徒以縻金帛之费重士卒之扰其於军政毫发何补此最大患也臣欲望特赐敷奏凡今外屯统帅始也贵於详择择而得人则专於久任虽岁月甚久不以遽易使其熟於军政之利害谙於士卒之能否安意肆志久於经理如治家务如办私事藉使有劳可録只须就职以迁不使他易庶几得因久任一意军政必有大可观者何谓选正副将昔霍去病起於校尉辛庆忌起於校丞皆奋身偏禆卒为汉家名将然则偏禆小将故未可忽也今军中陞差之法自副将而为正将由正将而为统领由统领而为统制惟统制之职则犹俟枢庭审察而後得耳若正副将统帅所自选置者臣顷守池阳见军中差正副将之时往往率以其职甚卑其权甚微似不经意而不知今日正副之将皆异日统领统制之储也此而不择则异日驯至而为统制果可用乎惟能遴选於始进之日则必能责用於既进之後毋忽於其小当虑於其後又乌可以职之卑权之微而遽忽之哉臣欲望敷奏明诏诸屯统帅应今後正副将有阙须详加精选审择忠勇之士然後差置朝廷时摘其一二俾赴朝廷试閲以察能否庶几他日将帅之储预择於此少有缓急可以责効诚非细务也何谓修治戎器昔周家复古诗人先於备器械以戒不虞圣人本於除戎器盖戎器者实军政之先务也今诸屯兵器项目不一各以千万计今虽卷甲未用然一岁之间既有风雨燥湿之候则戎器所藏岂无损弊脱落之患往往修不以时虽修而不以法苟简卤莽姑应故事堆积损腐虫鼠侵啮?漆漶漫凡若此类岂可苟於修制不加之意以时而除治哉一旦忽有调发物物损腐稍不可恃则其误事盖不小矣臣顷守池阳尝见军中解事者皆谓凡为戎器要当上则屋庐爽垲下则远去地气月葺旬治以时以法加意修理方为可用今军屯上下肯留意於此者恐未可多得甚非所宜也臣欲望敷奏严诏诸屯统帅凡应干兵器不必岁岁增添虚数目且以见在之数以时除治日修月葺点视损坏如法修理毋靳费出毋事苟简毋为虚文仍於三军每将各置爽垲之屋以贮器甲俾无损剥腐脱之患每岁命总领时以点閲试用保明具奏庶几一有调发兵器可恃足以倚仗不致误事亲目军中利害如前所陈倘蒙开纳即赐施行实有补於军政天下厚幸

说友又上言曰臣尝闻传有之曰惠则足以使人又曰德以施惠战所由克又曰衣食足然後知荣辱凡此者皆谓抚存之於前则可以责用於其後而为吾所役者亦将舒徐悦怿愿自表见自昔善用天下比皆如此而况於用兵哉臣窃惟今日最不能以自赡而衣食单穷妻孥冻馁养生送死一无可恃声嗟气叹日甚一日知之而无能救之者则惟诸军之士卒是已臣顷守池州两年之间盖尝亲目军屯士卒贫穷怨嗟之状且今士卒日给虽等数不同大率不过二升半米与百钱而已此固从昔定数何前日可以自存而今日遽谓不足哉臣固尝询之将帅其说自谓军中事力与昔年迥不相侔上无寛裕之财可以辍惠而分给则下无非时之与得以周急而惠穷方昔年事力寛裕之时日教月习将帅捐金与帛以激劝事艺艺精者既赏志勤者亦赏而勇力进者又赏盖无时无之而又其家有婚姻有疾病有亡殁则各将言之统帅悉有给与凡是数说皆起於在上者事力寛裕故能时有惠犒今大不然统司钱物既有定数日就窭乏而措置料理悉所不敢是以上下煎廹秦越相视士卒合得钱米之外一毫无有安得不穷且困哉此则将帅自为之说尔然臣又询之士卒考之衆论抑又有他说焉一曰支有减克二曰米求出剩三曰縻於苞苴切闻军中支请士卒钱米往往不即及时依数支散循习为例暗有消克逮於支付各将散给士卒则合得钱米已有消折矣夫以毫厘之给岂堪复有消折哉彼数万人之给人各有克则衆少致多悉归之他用矣此所谓支有减克也大军仓官支给米斛多有循习以求出剩月减岁克自有定则有久而羡余则为寛剩虽非明取实则暗积是皆瘠士卒之给以肥在上之须此所谓米求出剩也将帅之职悉本朝廷除授而居是职者怀无厌之望济贪进之欲则苞苴权门取悦贵近往来於道习以为常皆以求足其所望欲彼其苞苴之费固何所从出哉不过朘剥士卒以充其所用而已此所谓縻於苞苴也夫既以在上者事力之不裕又困於三者之极弊宜其士卒憔悴穷困而不能以自存也是以人怀怨嗟非一岁月则缓急之际责其能効死力以济国事盖亦难矣为今之计欲以少寛士卒殆未见有速効之策臣以谓所给钱米自有定数增之不可无亦於前三者之弊亦可以少革否乎欲望敷奏亟发睿断严诏诸总领所更切措置支散士卒钱米之时使之各足其数以时而得毋令毫发减克其大军仓官支散米斛不得剥下丰上循习前例以幸寛剩严戒诸屯将帅苞苴之弊广行觉察一有违犯重寘典宪每遇朝廷除授统帅陞差统制严加训饬以警其私庶几知所戒惧或能稍寛士卒穷困之苦人知感奋足以责其异日之用矣昔汉韩信为将军多以恩拊衆得士死力盖寛饶为司马遇士卒甚有恩卫卒至数千人皆叩头愿留以报厚德载在方策皆其明效大验也惟圣主以是而命将帅焉天下幸甚

参知政事史浩奏曰臣闻蒐田以时诗人入咏羽旄之美孟子详言君举必书人皆称善盖因农事之隙当思武备之修侧闻翠华将临白石岂是留情於田猎实将大閲於车徒坚其执戈卫社之心鼓其投石拔距之气缓急之际勤劳不辞谅惟此图久关圣虑臣有鄙见所合冒闻其事虽微其体则重衆所聚处人必观光宜须严戒有司俾之遴选精卒去其凶邪狡横之辈取其骁雄练习之人犒劳务为均平号令期於纯静庶使三军之贾勇了无一夫之向隅然後简厥驯良置之左右环以卫士列为御营天尚洒道清尘人必飞蜂走蚁陛下入则登坛信誓出则按辔徐行理合谨防诚非过虑千金之子尚戒垂堂万乘之尊所当设备其有驱驰得隽扈从宣劳劝赏既行风励甚衆使此戎昭之盛事不为观美之虚文臣有激於中不能自默伏惟陛下俯察拳拳爱君之意特寛喋喋出位之诛

赵汝愚乞於关外招刺义勇军疏曰臣契勘全蜀四路三面并边内黎雅文叙四川近岁频有警扰全赖劲兵逐处镇守且如黎州一郡西有五部落南有卭部川西南有青羌弥羌边面二三百里所当防守非特数处然本州见管兵健有西兵有禁军有义勇有诸州戍兵臣请一一为陛下言之旧例每岁有屯戍西兵五百人遇防秋则增戍三百人其数非不多其人非不勇秪缘是客军远戍逐岁更易而不习彼中地利又州郡以其是御前诸军恐万一小有挫折则亏损朝廷威重自来秪令在城中防守故方无事时假其威名以之弹压则有余至於缓急之际其实不敢轻用此外有禁军额管五百人本司累行下本州措置招刺而无人愿就见管三百五十余人有新招义勇二百人诸州戍兵三百五十人共九百人数内诸州戍兵自来脆弱又缘数战不利至今其气未振所可恃者惟本州禁军及新招义勇而已然除本州存留人数外其分屯诸寨人数絶少稍有动静委是阙人使唤臣到任之初适値嘉州董蛮作过臣不免於诸州调兵防守要是乌合之衆不敢十分倚仗臣窃伏思念陛下方规恢洪业志复中原若一旦有事北方则西兵岂容远戍或者蕃蛮乘间伺隙侵犯边疆则朝廷不能无後顾之忧此不可不预为规画臣欲措置於关外沿边去处招刺强壮五百人名为义勇军就成都府团结训练每岁轮差二百五十人於黎州屯戍与黎州义勇同教且使之渐习地利留二百五十人住营准备嘉叙诸州调发庶几稍壮军势可以左支右吾伏望圣慈俯从臣请特降睿旨将所招义勇军许依黎州已得指挥施行所有每月合支钱引臣契勘臣本司见支义勇余剩钱内可以支破於户部诸司钱物别无妨阙委是经久利便

汝愚又论诸州厢禁军之弊奏曰臣伏见比年州县之财取之尽而用之竭矣诚使所养皆所用虽竭民之力以求济所用可也若所养非所用而竭民之力如是不已乌得不稍为之变通哉诸州禁军拣不中人近降指挥并要分番教閲臣在两郡累曾按试多是日前招刺之人或人材短小不及等格或年齿稍高筋力退惰终是武艺生踈不堪倚仗若一并拣充厢军剩员重行招刺则州郡员额顿增愈难支遣谓宜分委逐路监司候秋凉日徧诣诸郡通选壮城厢军之强壮以易禁军之老弱今後厢军有阙并权住招补每季终专委守臣蒐閲禁军之老弱者以充其数禁军有阙则刺新军新军复不如格则守臣专坐如此则数岁之间老弱渐去强壮日增於是严私役之禁申閲习之令异时朝廷有所征发则州郡不失为有备也其次所在厢军尤为冗滥大率失於员额太寛故为郡将者初不甚惜往往替移之际容受请托於是有招刺违法之弊诡名冒请之弊冗占窠局之弊差借猥多之弊蠧耗廪粟无补公家臣谓宜密会诸州尺籍视其郡之闲剧而稍损其数异时略仿武雄等格而为招刺之法不及格者阙之方此财用匮竭盖亦樽节浮滥之一端也惟陛下留神幸甚敷文阁待制四川置制使范成大奏曰臣窃见天下将兵之政其弊甚矣竭诸郡之力以养兵不为不久而终无可恃之势朝廷不时下令督责纎悉州郡类若漠然者其故何哉不揣其本而齐其末不揆其力而课其功虽日下一令犹无益也臣比自广入蜀皆承乏连帅之职实尝躬督属部不遗余力才艺自振者十不二三废惰自如者比比相望然其势难以尽効诚见州郡之力亦有不可得而强者焉繄欲修明将兵之政则须招填阙额葺治器械准备激犒三者举非徒手可办今皆缺然无力以及之帅漕二司又不与之通心商略徒以文移责办何异於说河画饼者哉臣愚谓宜行下诸路帅漕臣逐一询究某郡阙额若干当如何招募器械之阙及弊坏者若干当如何葺治一岁之按閲若干当如何激犒三者各以是何窠名钱物应副如逐州皆有桩备则立之程式以观厥成如委无可出当从帅漕司措置应副不得已则为申明朝廷量度支赐以助之而後可以责军政之实矣臣伏见陛下费财以养军劳心以定制其於天下将兵岂不望其有一日之用而州郡实未尝讲明其故臣不敢隐默冒昧略陈之

成大知处州又奏曰臣伏见国家於屯卫正兵之外别令诸州自募禁卒故逐路皆成全师规摹深矣法意中弛戎备久缺陛下圣武布昭沈几远驭大蒐军实以壮国威又严诸郡教閲之法今则器仗显设程课精明郡始知有兵兵始知有战不增募卒之费坐获成军之实甚盛举也臣窃询宿弊尚有二端一曰简閲未精二曰营伍未立何谓简閲未精按禁军着令惟郡守兵官得破不堪披带之人充当直外其余百役专用厢军向来一槩混役禁卒各有事务未尝讲武自陛下修明军政以来此等或惮肄习之勤劳或恋司局之优厚率作缘故降就厢军春秋二拣百计不赴其尤黠者则径降剩员终身不拣是以禁军尚有怯弱厢军反多强壮事体倒置议者不平此弊未除恐负陛下强兵之意何谓营伍未立按祖宗旧制营房损漏兵官不得替移霖雨经时有司先葺营寨中间虽尝申严州郡漫不加省有营无屋有屋无人带甲之军杂处闾井晨出无期会暮归无点集踪迹难制号召难齐甘苦难知真伪难察一旦调发如群市人虽有法制何缘纪律此弊不振恐妨陛下制军之法欲望圣慈严饬拣兵之官执法从事刷诸路见管厢军剩员不以是何官司尽数拣点仍先立寛限必须呈身若临期托病或申差出即时开落勿复容情精料其可为胜兵者十必三四其司局占破尚是禁军者亦可改正仍令所在修盖营房部领迁入各具了毕月日上闻夫简閲精则人材可恃营伍立则纪律可行二事具举成军隐然惟陛下令之耳

历代名臣奏议卷二百二十三








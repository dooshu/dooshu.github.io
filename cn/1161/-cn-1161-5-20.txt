授王扶大理评事忠武军节度掌书记制

勑：将仕郎：守大名府清平县主簿王扶：古人云：知人实难，而受知不易也。尔以文学策名，以廉平佐邑，而忠武军节度使潘美谓尔有折冲樽俎之略，纵横书檄之才，爰一奏章，命为记室，且拜𢌜评之秩，俾增戎幕之荣。彼知人而不疑，尔受知而何报？勉思婉画，勿忝初筵。

条制三司，不得将可断公事闻奏，𠡠𠡠朝廷设官分职。各有所司。委任责成，皆宜集事。至于帐籍错误，行遣稽迟。显有刑名。并可断决。自非公然作弊，岂合辄便上言。近日臣僚殊乖职分。至于琐细。无不奏陈。匪惟烦黩朕听，兼亦紊乱官守。曾非举职。但欲邀功。宜行条制之文。用绝僭差之路。
















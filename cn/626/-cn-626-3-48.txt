桂右傅德称一首

【送田仲茂宰入四川】

天门传制拜新除，西入成都万里余。

江上好风催去棹，邑中故老候来车。

巴园五月收丹橘，丙穴三春馔白鱼。

却忆文翁遗化在，何因公暇说诗书。

◎补诗

☆刘司业崧（四首）

【少年曲】

乍出建章宫，还遇酒肆中。

听歌留宝剑，数雁试雕弓。

烟草一片绿，风花千点红。

马嘶骄不住，直骤渭川东。

【题唐玄宗行乐图】

宴罢微行禁苑春，谏臣渐远弄臣亲。

峨嵋山下秋风道，能护銮舆有几人。

【题折枝牡丹图】

华清野尘未曾来，孔雀屏深扇影开。

九奏乐停春日午，绿衣初进紫霞杯。

【雨竹】

沧波石面晚阴凉，翠筿娟娟过雨香。

何许鹧鸪啼不断，黄陵祠下是三湘。


卷198_25【终南云际精舍寻法澄上人不遇，归高冠东潭石淙，望秦岭微雨，作贻友人】  岑参

昨夜云际宿，旦从西峰回。

不见林中僧，微雨潭上来。

诸峰皆青翠，秦岭独不开。

石鼓有时鸣，秦王安在哉。

东南云开处，突兀猕猴台。

崖口悬瀑流，半空白皑皑。

喷壁四时雨，傍村终日雷。

北瞻长安道，日夕生尘埃。

若访张仲蔚，衡门满蒿莱。


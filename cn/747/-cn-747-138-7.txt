○谏猎疏

臣闻秋冬狩，盖惟恒典，射隼从禽，备乎前诰。伏惟陛下因听览之馀辰，顺天道以杀伐，将欲躬摧班掌，亲御皮轩，穷猛兽之窟穴，尽逸材於林薮，夷凶翦暴，以卫黎元，收革擢羽，用充军器，旌旗较猎，式遵古典。然黄屋之尊，金舆之贵，八方之所仰德，万国之所系心，清道而行，犹戒衔橛，斯盖慎重防微，为社稷计也。是以马卿直言於前，张昭变色於後，臣诚微贱，敢忘斯义？且天弧星单，所殪已多，颁禽赐获，皇恩亦溥。伏愿时息猎车，且韬长戟，不拒刍荛之请，降纳涓浍之流，袒裼徒搏，任之群下，则贻范百王，永光万代。


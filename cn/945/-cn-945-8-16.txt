诸公寄题建州浦城县清河张君所居池亭诗序

茂才清河君於予盖乡先生丈人行也顷者书轨未同齿血犹壮不扫一室有志四方薄游九江讲学庐阜励精文史既素业之大成归省庭闱值戒车之适驾未几青盖西上先正从行乔木怀安族人攸庇亢宗裕蛊且肥家之是图委质策名於观国而何暇雍熙二年仲氏举进士中乙科淳化三年季弟随计偕列高等推让致美君之志也俄而先府君捐馆夀阳犊车归葬先夫人啓手故里驹隙终丧商於解印而归叔庭既冠而逝实有天伦之戚无复西笑之心且欲没齿田园放怀林壑与浮丘把袂为羲皇上人其所居也背山临水占奇据胜累世增葺极为轮奂曲池皎鉴修梁横度虚阁崛起反宇临空云山蔽亏鱼鸟聱耴赏心肆体斯焉取斯予淳化四年由书殿得告归迎版舆时君膝下承顔友于欢讌置酒危榭酣饮终日予亦斐然成咏题於梁屋及咸平三年罢郡缙云复造仙墅君且永怀罔极痛深终鲜逝者如此灵光岿然予是用追感畴昔赓载前唱今年君奉本郡计籍来上中台盖因县次之续食将与故人而胥遇君之爱子实吾家之宅相而予之外弟也往年随我肄业上都刻苦读书三余之习无废孝谨成性万石之德不衰君亦既见止弥加教督会稽栝羽何用不臧于公里门於兹必大君戾止未久归与兴叹且以鄙夫昔留池阁二咏及羣公佳章俾之示朝右之贤庶乎知隐居之志安定大谏赵郡阁老及上邽富春晁陈诸紫微暨秘阁潘公咸乐善无厌慕义不足竞抉秘思发为雅篇千里寄题岂人遐而室迩七闽传诵盖玉振以金相诚足为吾党之美谈宁独光幽人之肥遯予与君先畴接畛鸡犬相闻奕世聨姻丝罗有素早亲长者之论备知高世之行因叙始末用冠篇首云耳


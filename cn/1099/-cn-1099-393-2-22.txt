○答魏見泉論東事 【 東事】

東征之役、前車盡覆、後勁卻走、無救於屬國、而延盜於中華、禍既燎原、寧可撲滅、草野之下、所謂不寒而慄者也、顧今大寇巳偪、而本兵猶尚無人、　廟算猶且未定、在閫外者日請兵請餉、曾無出奇制勝之方在　廟堂者方議戰議守、類多迂緩不急之務、以斯禦寇、竊恐寇日益深、禍日益烈也、最可訝者、名為救援朝鮮。而重虐之。往者赦鮮寔有此失故鮮人雖復國而不以我為德也奴虜其主。魚肉其民。督之修城。督之建署。舉國奔走服役之不遑。而部卒騷擾陵轢之害不與焉。奈何不驅之降倭也。我實驅以降倭反昝其降以自恕我則有詞其如朝鮮之無告何哉及今收撫瘡痍。慰安奔潰之眾。鎮以靜定。聯以慈和。朝鮮君臣。尚堪鞭策。倘朝鮮盡失。縱之於藩籬之外。而距之於堂奧之間。不啻不勝而巳。岌岌乎殆哉。至制禦之策。此今日所當預知議者但急於天津遼薊而不知淮海之更可虞也此肩臂咽喉之分也。然與其入而禦之。孰若禦之使不得入焉。善守者能使之不得入。善攻者尤能使之不得入全羅雖失。漢江南北。猶多險阻可據。守得其人。倭不知所攻矣。閩廣浙直。處處通海。師多習舟。豈宜遠調。責使陸戰。第分路航海直搗倭巢。釜山之倭。勢將自解。此而攻得其人。倭不知所守矣。鄙見如此、不知臺下以為何如、乃今方議遠調將士於閩廣浙直也、專設督帥於天津登萊也、嗟乎遠水近渴。無謂調之未遽集也。即集矣兵眾則餉多。輸輓可無慮哉。臨危抱佛。無謂設之未必得人也。即得人矣。官多則權分。牽掣可無慮哉。千古至論一方之兵自可以禦一方之寇一方之官自可以辦一方之事而不務部署。不務責成。即集兵如林。設官如麻。無益萬分之一也。是自疲自盡之術也。力疾草草、


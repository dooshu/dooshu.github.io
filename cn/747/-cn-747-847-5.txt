○详断杨汉宾奏

杨汉宾早列偏裨，曾分茅土。事若先於恕己，理不在於尤人。岂可忘姻娅之旧情，凭官资之威力，遽因殴击，显致讼论。自归有过之门，须举无偏之道。合该议减，亦举律文。其汉宾前任黔南节度使，是三品使关入议，准律减一等，杖九十。准名例律：“官少不尽其罪，馀罪收赎；罪少不尽其官，留官收赎。”其杨汉宾所犯罪，杖九十，准律赎铜九斤，准格每斤纳钱一百二十文。


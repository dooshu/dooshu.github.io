赵韫退有暴客之警走问

其一


布帆相次发，客路自多惊。
余避苕溪驿，君过槜李城。
纷纷白水谶，草草绿林兵。
此辈须臾尔，秋壕骨已平。

其二

别后心方折，书来病愈加。
中原方逐鹿，南国荐长蛇。
既乏袁闳里，难回墨翟车。
依然秋水上，相望隔蒹葭。

其三

古寺欢连榻，西溪恨别筵。
囊惟新白雪，官有旧青毡。
离乱谁能免，艰虞尔独先。
高堂应齧指，兹日倍心悬。



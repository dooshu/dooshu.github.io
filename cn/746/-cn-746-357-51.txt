卷357_51【河南观察使故相国袁公挽歌三首】  刘禹锡

五驱龙虎节，一入凤凰池。令尹自无喜，羊公人不疑。

天归京兆日，叶下洞庭时。湘水秋风至，凄凉吹素旗。

丹旐发江皋，人悲雁亦号。湘南罢亥市，汉上改词曹。

表墓双碑立，尊名一字褒。尝闻平楚狱，为报里门高。

返葬三千里，荆衡达帝畿。逢人即故吏，拜奠尽沾衣。

地得青乌相，宾惊白鹤飞。五公碑尚在，今日亦同归。


【答张士然诗】

行迈越长川。飘遥（本集作飘飘。）冒风尘。通波激枉（本集作江。）渚。悲风薄丘榛。修路无穷迹。井邑自相循。百城各异俗。千室非（草堂诗笺作里是。）良邻。欢旧难假合。风土岂虚亲。感念桑梓域。（李善本《文选》作城。六臣本注云。善作城。）仿佛眼中人。靡靡日夜远。眷眷怀苦辛。（○本集四。《文选》二十五。《诗纪》二十七。又草堂诗笺三十三冬至诗注引循、邻、亲三韵。）


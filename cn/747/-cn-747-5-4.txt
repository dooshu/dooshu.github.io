○祈雨求直言诏

朕以眇身，祗膺大宝，讬王公之上，居兆亿之尊，励志克己，详求至治，兢兢业业，四载於兹矣。上不能使阴阳顺序，风雨以时；下不能使礼乐兴行，家给人足。而关辅之地，连年不稔，自春及夏，亢阳为虐。虽复洁诚祈祷，靡爱斯牲。膏雨愆应，田畴废业。斯乃上元贻谴，在予一人，元元何辜？罹此灾害。朕是用食不甘味，寝不安席，瞻西郊而载惕，仰云汉而疚心。内顾诸已，永怀前载，既明不自见，德不被物，岂赏罚不衷，任用失所，将奢侈未革，苞苴尚行者乎。文武百辟，宜各上封事，极言朕过，勿有所隐。


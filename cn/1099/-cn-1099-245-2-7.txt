○復楊裁菴 【 禦倭機宜】

使至知為兵事勞甚、三復別楮、又極知兄苦心、愧無能助也、科疏大要歸于查勘、然此中議論籍籍、此特其發端一著耳、恐嗣後事端尚多、僕恃三十年交好之厚、兼念地方寇患、未有了期、敢直陳始末而附以鄙見、款具別幅、惟兄細思與幕府諸賢講求善後之策、至幸至幸、

人言始末

鄙見十一條

△人言始末

自兄受命督兵、士大夫側耳嘉謨之入告以夜為日、後兩月大疏始至、眾咸訝其遲、而傳聞徘徊錢塘、宴飲唯諾、怡然若無事、議論遂萌動矣、及劾董邦政疏至、眾謂此五十賊者、橫行數郡、震驚　孝陵、流劫蘇州、將與海上賊合、於理於勢、所當急討、而時兄尚在杭州陶宅、進兵未有期、會曹東村檄兵討滅之、紓　主上之憂、雪南都之恥、去腹背之敵、安遠邇之心、為功甚大、兄乃怒其奏捷疏中不曾相及、遂形劾奏、反功為罪、於是議論始紛紛矣、乃今直淅兵敗、劾奏不入、眾方譁然以為隱蔽、而大疏之至、又皆敘述往事、別無奇策、眾謂兄擁總督之權、得斬殺不用命及便宜行事、若行文所屬、漫不回答、官大者即當參劾、官小者即當拏問、既不能然、又延至四月之上、乃始奏聞、求助兵部、於義於法、皆無所當、且選練鄉兵、茫然未有頭緒、而前疏乃云鄉兵可用、賊盤據海濱兩廵撫之兵、皆不能取勝、而前疏乃云賊巳遁去、又云指日可平、彼此參挍、動涉欺誣、於是議論益不可禁制矣、大抵自半洲及泉得罪後、　主上所望於諸公者甚切諸大夫所責於諸公者甚備、而諸公只作尋常處之、故激而至此、然往者雖不可諫、來者幸猶可追願兄之加意也、

△鄙見十一條

一天下衛所軍士空虗疲弱、在在皆然、而江南北直隸浙江、又皆有倭患、湖廣辰沅等處、皆有苗患、即使有兵、亦不暇為兄用、兄今欲調而用之、彼必將以情具奏、如芹山書中所云兵部計必不能強之使赴、文書往來、徒費歲月、畢竟無一卒助兄戰守、縱使一二果至亦只應文備數、無益實事、坐耗軍儲、舊倭未滅轉眼新倭又至、能無誤事乎、鄙意欲兄且置諸兵於度外。專一選練鄉兵。作養沙兵。及山東北直隸之兵。庶有績效不然懸想畫餅自貽飢餒、恐非計之得也、

一觀今事勢、苗兵之調、似不容巳、但今年苗兵死於賊者不下一二千。兩宣慰口雖不言。心實巳怯。且向來功賞。未曾舉行。其心亦不無觖望若只泛泛調之彼遣一頭目領弱卒數千委蛇于其間欲使之戰則不能。欲放之歸則不敢。欲罪之則恐生他變。欲容之則恐諸軍效尤。此時豈不進退狼狽乎。鄙意以為宜敘兩宣慰前日之勞。請　朝廷量加恩澤、而責其親領兵以來。庶於戰有益。此事最要至於差去調兵之官。尤須有才識善處事乃可。統望兄慎圖之也。

一苗兵勇悍、真能殺賊、但畏賊之鳥嘴銃、言及即色變、今似當於福建選調善放銃軍民兵二三千人以為先鋒。而因以制苗兵之驕於鄉兵中教二三千人、專習此藝。以助聲勢。而因以備福兵之缺。乃若禦銃之具。福兵必知之。多方訪求試驗。豫為之備。庶可以破賊之長技矣。

一苗兵頑獷、搶奪固其性然、然有司於其米蔬薪菜必用之物。皆不與本色。折給銀八分地方之人。又皆閉門罷市。不與交易。夫銀既不可療飢。彼將束手待斃乎。其肆行搶奪。有司殆亦有以致之也。處置客兵全在有司豫計今似當豫先計算。每兵一名。每日該用某物若干。為銀若干。千人則每月共該某物若干。為銀若干。責守人以出銀。而分派丞簿等官。某人辦某物。某人辦某物。各照數給之。又於府佐中委一員專管其事。而時遣幕府官一員驗視其虧盈美惡。毋使破冐。其他若居處。若船隻。若器用。皆推此意曲為之處。然後以理諭之以法禁之。雖於搶奪未必盡革。當亦不至太甚矣。

一將才難得、如沈希儀何卿皆宿將、彼見上官不任之以事。又不優之以禮。自計不能展布。且防後患於是各為避去之謀或徉為盲聾。求以不才劾。或故為偃蹇。求以無狀劾。兵部見諸公彈章交至。欲存體面。只得覆行。彼聞報忻然而去。葢非諸公能去兩人乃兩人能愚諸公也往事不可救矣。董邦政婁宇雖非奇特之材、然亦屢經戰陣、効有勞績兄於文武吏士中、未聞獎拔成就得一二人能殺賊者而獨於此輩必欲去焉。夫去此不難也。但後來者未見其增。而見在者。日見其減。兄無乃將至于孤立乎。邦政今奉部符提問、請姑從寬、使在軍門立功贖罪、補備緩急如何、僕與邦政素無交、茲言非為邦政說方便、乃為兄謀耳、幸亮幸亮、

一兵貴精不一多、江南自用兵以來今三年矣、諸兵孰為可用。孰不可用。計不能掩人耳目。惟兄細訪而調焉。府庫既空。民財復竭。省不可用者之食以養可用之兵。則財不費而兵常得飽。其視泛調而不能戰。多調而不能養。得失相去遠甚也。

一賊之所以取勝者大槩有二。一曰伏誘。一曰利誘。而我兵所以墜其術中者。其弊亦有二。哨探不明。紀律不嚴也。兄欲有功。必痛矯此而後可。留意留意

一我兵往往見賊輒走、彼葢自以為得計、而不知賊反乘此得追而殺之。不若奮勇向前。上可以得功。次可以保命。此於事理本自著明。而顧不免於走者。由上官未嘗以此諭之而軍門又未嘗斬一潰卒故也鄙意欲乞兄於平時詳悉曉告、仍申明號令、示以走則必斬。而於進兵之時。選一信實有分曉之官。使專察視某陣先動。某人先走。及歸按而斬之毋宥。如此一二次。彼當有所勸懲矣。書云威克厥愛允濟、今有司以小小嗔怒、杖殺平人無限、兄若不忍用刃、且立威於用挺何如不然走者終不可禁。而　朝廷授兄以旗牌。亦徒文具焉巳耳。

一調來諸兵。宜擇城外寬閒之地以居之。庶民不被攪擾。不至填壅。以生疫癘。

一受降如受敵、自昔巳然、况今賊多譎詐、尤當深為之慮、凡來降者、姑散各鄉、勿令居城中何如、

一耕當問奴、織當問婢、而老農老圃、雖孔子之聖自謂不如、諸凡兵事、請博謀于諸將、庶得真確、葢耳聞臆度。與身歷之見不同。而旁觀游談。與任事之情亦異。不可不察也。


鞶鉴图铭序


上元二年，岁次乙亥，十有一月庚午朔，七日丙子，予将之交趾，旅次南海。有好事者以转轮钩枝八花鉴铭示予云：“当今之才妇人作也。”

观其藻丽反覆，文字萦回，句读曲屈，韵调高雅，有陈规起讽之意，可以作鉴前烈，辉映将来者也。昔孔诗十兴，不遗卫姜；江篇拟古，无隔班媛。盖以超俊颖拔，同符君子者矣

。呜乎！何勤【当为勒】非戒？何述非才？风律句存，士女何算？聊抚镜以长想，遂援笔而作叙。











○薛存诚除御史中丞制

敕：庶官之政，得人则举，况中执宪，准绳之司，所以提振纪纲，端肃内外，盖一职修者，其斯任之谓欤。给事中薛存诚，选自郎署，列於左曹，居必静专，言皆谠正，章疏驳议，多所忠益。可以执宪，立於朝端。况副相方缺，台纲是领，纠正百官，尔得专之。夫直而不绞，威而不猛，不附上而急下，不犯弱以违强，率是而行，号为称职。敬服斯命，往其懋哉。可御史中丞，馀如故。


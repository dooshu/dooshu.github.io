◎土地祠

嘉定西城外三里曰青冈墩，其旁有上地祠，相传为宋梁状元颢，常著灵异。叫城西有应童子试者，其妻晨起盥沐，失金指环，意婢窃之，鞭挞数四，惧而逃之祠，匿神坐下。夜间闻叩门声，老妪出启之，一叟也。妪曰："归何晚？"曰："顷在城隍司注弟子员册，四方各举士人以荐，我将以城西某生进，踌躇未果，司讯之，我以某纵妻枉婢窃环对，司仍命注名于册，曰待某不悛，除之未晚也。"妪曰："然则环果何在？"曰："为鸭所吞耳。"婢闻之喜，狂奔至家，以实告。遂剖鸭得环，某生悔而谢过，足岁果游庠。


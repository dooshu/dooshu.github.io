第五十四回　潘用中奇遇成姻



断云：



店妇从容通信息，楼中奇遇已成姻。



用中有幸能全偶，孙氏图赃复谪民。



话说福建潘用中，官家之子也。一日，随父候差于京师。用中喜吹笛，每父出，必于邸舍楼中傍阑吹之。隔墙一楼，只争二丈许，极是华丽。但见画栏绮窗，朱帘翠幕。一女子闻笛声，垂窥观望。久之，或时揭帘子，露出半面。用中见后，因问主人：「是谁家女子？」主人告曰：「是黄三郎之女孙，名丽娘也，初亦官宦之家。」若是月余。忽一日，用中与太学生彭上舍共车出郊游赏，值黄府十数轿赏春游归，路窄过时相挨，其第五乘轿乃丽娘也。轿窗皆半开，四目相视不远。用中见那女子，神思飞扬，若有所失。作诗云：



谁教窄路恰相逢，脉脉灵犀一点通。



最恨无情芳草路，匿兰含蕙各西东。



吟罢暮归，吹笛，时月明如昼，又见其女卷帘凭栏。用中朗诵前诗数遍。适父归舍，遂就寝。是时，黄府有馆宾晏仲举，乃建宁人。次日，用中往访之，遂邀至邸楼中，设席纵饮，吹笛而乐，见女子复垂帘立听。用中故问云：「对望谁家楼也。」晏曰：「即吾馆所寓矣。主人有女孙，幼年从吾父读书，聪明俊爽，且工诗词。」用中听罢，愈动念情。酒阑，晏辞去。女子复揭帘半露其脸。用中醉狂，取胡桃掷去，恰值丽娘接得，即将帕子裹胡桃，复投回来。用中揭开看时，帕上有诗四句云：



栏杆闲倚日偏长，短笛无情空断肠。



安得身轻如燕子，随风容易到君傍。



用中读罢，讶道：「此真才貌双备，世上罕见。」亦用帕子题诗，裹胡桃复掷去。丽娘开见，诗云：



一曲临风值万金，奈何难买玉人心。



君若解得相如意，比似金徽恨更深。



丽娘看罢，沉吟半晌，自谓俊才少有，若得此人为婚，复何恨焉。复题诗于帕，裹胡桃掷来，不及楼，坠于檐下。用中即下楼取之，被店妇拾得。用中以情苦恳，妇怜而还之。开看帕上诗云：



自从闻笛苦匆匆，魄散魂飞似梦中。



最恨粉墙高几许，蓬莱弱水隔万重。



次日，用中谋于店妇道：「若得通见此女一会，当厚报谢。」店归道：「遇有因便，为尔通达，必有相会之期。」用中欢喜。回邸未数日，店妇有机遇入黄府，得见丽娘，密达知潘秀士之情。丽娘云：「我亦慕其为人，愿见一面，怎能够通透？」店妇道：「娘子的有此意，今夜当以梯接之，于妾房中可得一会。」丽娘许诺，店妇回舍，说与用中知之。用中喜道：「事若能就，决不敢负。」是夜将半，丽娘出楼外，等待店妇，以梯接之。入房中，潘秀士已秉烛伺候。一见丽娘，如天上降下。二人各诉款曲，更深解衣就寝，枕上欢娱，极尽绸缪。天明，店妇仍取梯送之而去，用中厚谢于店妇。



自是往来，将有一月，并无知者。忽一夕，丽娘来见用中云：「家人颇知其事，亲若究问，其罪难逃，不若随君走，去远处他乡，庶得长久相从。」用中依其言，见父推事故，言归省母亲。乃备船只于河口等候，约定日期，与丽娘走离京师，就是店妇亦不知其去。过数日，黄宅得知此事，即令家人林浩沿路跟寻。将二十日，赶至扬州，已捉住夫妇二个，解送回府。黄三郎具告于孙御史衙门，将用中监系狱中。其时，用中之父，已听调于河北，亲友故人散离，东京无得顾视，受苦万千。丽娘要送些衣粮与之，又不能通透。三郎要将女孙嫁与赵指挥之子，已受了聘礼，意欲谋死用中，遣人将金带一副，珍珠二斗，密送与孙御史，令他打死用中。孙御史已受其贿，就问用中死罪，吩咐狱卒结果之。狱卒不忍，为他报知其父。其父闻知消息，即来开封府投告于包大尹。及狱中取用中根勘，已见用中形体羸瘦，危困甚苦，当堂供招前情。拯又恐未实，再拘店妇问之，诉说与用中相同，勘甚明白。差公牌唤得黄三郎到衙责之云：「汝女孙初未嫁人，潘用中不曾纳妇，虽两下有不待父母命之微愆，其为匹配亦相当矣。汝何得重贿官物，要致人于死地，该得何罪？」三郎低首无语。拯令将此一干人犯监下，次日奏知仁宗。仁宗旨下：「孙御史是重任衙门，受着私物，国法旧例，罢职为民。黄丽娘仍与潘用中为婚。黄三郎造意不善，虽未得行，罚钞五千缗。拯依拟判讫。黄丽娘与用中竟谐伉俪，夫妇甚感包公之德。都下宣传此事，以为奇遇也。




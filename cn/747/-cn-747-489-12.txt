○比部郎中崔君元翰集序

《易·贲》之彖曰：“观乎人文，以化成天下。”故阙里之四教，门人之四科，未有遗文者。荀况、孟轲，修道著书，本於仁义，经术之枝派也。迨夫骚人怨思之作，游士从衡之论，剌讥捭阖，文宪陵夷。至汉廷贾谊、刘向、班固、扬雄、司马迁、相如之伦，郁然复兴，有古风烈。然则文之用也，横三才之中，经纪事物，章明统类，不可已也。殷之三说命，周之命君陈、君牙，楚射父之训词，郑东里之润色，天子诸侯告命之文也。张老之轮奂，史克之必，吉甫之清风，伯喈之无愧，贤士大夫颂述之文也。至若夫子纪延陵墓，叔向寓子产书，董仲舒射策书天人相与之际，阮元瑜书记翩翩之任，触类滋多。非文不彰，後之人力不足者，词或侈靡，理或底伏，文之难能也如是。博陵崔君元翰，东汉济北相长岑令之後也。曾祖某，济州刺史。祖某，凤阁舍人。考某，以经明历卫州汲县尉、虢州湖城县主簿，亲殁遂不复仕。探古先微言，著《尚书演范》、《周易忘象》及三国春秋幽观之书，门人诸儒易其名曰贞文孝文。君绍文宗雕龙之庆，究贞文法义之学，洁廉清方，敦直庄明，博见强志，不取合於俗，默而好深湛之思，舒而为彬蔚之文。师遵六籍，磅礴二汉，不为物迁，不为波流。初闭关隐约於河朔之间，年殆知天命，甫与计偕至京师，洎博学宏词直言极谏，凡三登甲科，名动天下。初自典校秘书，连辟公北平王二司徒府，管奏记之职，历太常寺协律郎大理评事，锡以命服，登朝廷为太常寺博士礼部员外郎。贞元七年春转职方员外郎知制诰，八年冬罢为比部郎中，十一年夏感疾不起，其寿四百甲子。其文若干篇，闳茂博厚，菁华缜密，足以希前古而耸後学。记循吏政事，则《房柏卿碣》、《孙信州颂》。叙守臣勋烈，则《黎阳城碑》、《刘幽求神道碑》。表宗工贤人兆域，则李太师、梁郎中志文。撰门中德善，则贞文孝文志碣二铭。摅志气以申感慨，则与李都统及三从事书。纂桑门心法，则《大觉禅师碑》，推人情以陈圣德，则《请复尊号表》，铺陈理道，则有制策。藻润王度，则有诏诰。向所叙《诗》、《书》、《说命》、《颂》而下，君皆索其粹精，故能度越伦类，有声名於代。其他诗赋赞论铭诔序记等，合为三十卷，如黄钟玉磬，宏璧琬玉，奏於悬间，列在西序。其彰彰者，虽汉庭诸公，不能加也。无溢言曼辞以为夸大，无谄笑柔色以资孟晋，劲直而不能屈已，清刚而不能容物。孤特寡徒，晚达中废，斯亦命之所赋也。德舆蚤岁与君游於江湖间，又接武侍从，登文石之陛，常所论著，备探简编。君之孤某，既除丧，泣捧遗文，见咨序引，故如其篇第，直书以冠之云尔。


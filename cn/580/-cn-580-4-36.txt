列传第三十六 张柔〔宏彦　宏略　宏范　珪〕


张柔，字德刚，涿州定兴人。少慷慨尚气节，以豪侠称，右额有异肉如钱，怒则坟起。贫不事产业，尝曰：“大丈夫当为公侯，田舍翁不足道也。”金贞祐间，河北盗起，柔年三十四，有女道士蔡氏语之曰：“金祚将讫，君当为诸侯辅新朝。”以兵法授之。柔聚众保西山东流寨，选壮士以自卫，盗不敢犯。县人张信假柔势纳流人女为妻，柔鞭信百而还其女。信憾之，谋杀柔。既而，信有罪当诛，柔救之获免。部众益服柔之威德。中都经略使苗道润承制授柔定兴令，累迁青州防御使。道润表其才，加昭毅大将军，遥领永定军节度使，兼雄州观察使，权元帅左都监，行元帅府事。道润为其副贾瑀所杀，瑀使告柔曰：“吾得除道润者，以君不助兵故也。”柔怒叱其使曰：“瑀杀吾所事，吾食瑀肉且未足快意，反以此言戏吾耶！”遂移檄道润部曲，会于易州军市川，誓复仇。适道润麾下何伯祥得道润所佩金虎符以献，因推柔行经略使事。金主加柔骠骑将军、中都留守，兼大兴府尹、本路经略使，行元帅事。

太祖十三年，大兵出紫荆口，柔战于狼牙岭，马蹶被执，遂以众降，太祖还其旧职，得便宜行事。柔攻下雄、易、安、保诸州，获贾瑀，剖其心以祭道润。瑀部将郭瑀亦降，尽有其众，徙治满城。金真定帅武仙来攻，柔从数骑跃马直抵仙营，敌众披靡，获其旗鼓以归。又明日，益张旗帜为疑兵，援桴径进，仙大败，僵尸数里。乘胜攻完州，命部将聂福坚架飞梯，跃而登城，巩彦辉率突骑继之，城遂拔，获州佐甄全词色不挠，柔义而释之。十四年，仙复来攻，败之，进拔郎山、祁阳、曲阳诸城寨。既而中山叛，柔引兵围之，与仙将葛铁枪战于新乐，流矢中柔颌，折其二齿，拔矢以战，斩首数千级，遂克中山。仙复攻满城，柔登城拒战，为流矢所中，仙兵大呼曰：“中张柔矣。”柔不为动，开门突击，仙败遁。又败仙兵于祁阳，进攻深泽、宁晋、安平，拔之。分遣别将攻下平棘、藁城、无极、栾城诸县，拓地千余里。由是深、冀以北三十余城，缘山鹿儿、野狸等寨相继降。一月之间与仙十七战，仙望风辄败。方献捷于行在所，次宣德，而易州军叛，逐其守卢应，据西山马头寨以自保。柔闻之，即引还，出奇兵破其寨，叛者皆伏诛。加荣禄大夫、河北东西等路都元帅，赐号拔都，将士迁授有差。

蒙古帅孱赤台数凌柔，柔不为下，乃谮柔于行省曰：“张柔骁勇无敌，向被执而降，非其本意。今委以兵柄，威震河朔，失今不图，后必难制。”行省召柔至，囚之土室，孱赤台立帐寝其上，环以甲骑，明日将杀之，孱赤台一夕暴死，柔始获免。二十年，武仙既降复叛，杀元帅史天倪，其弟天泽来乞援，柔遣骁将乔惟忠等率千余骑赴之，仙大败。遂分遣惟忠、宋演略彰德，聂福坚略大名。玺书授柔行军千户、保州等处都元帅。二十二年，移镇保州，州毁于兵十余年，为盗薮。柔画市井，定民居，修官廨，引泉水入城，疏沟渠以泄之，迁庙学城东南，增其旧制，屹然为河朔重镇。

太宗四年，从睿宗伐金，语其部将曰：“吾用兵杀人多矣，宁无冤者。自今以往，非与敌战，誓不杀人。”大兵围南京，柔军于城西北，金人屡出战，柔皆却之。金哀宗自黄陵冈渡河，败走归德，崔立以南京降，柔入城，于金帛无所取，独入史馆取《金实录》并秘府图书，访求耆献及燕赵大姓十余家，卫送北归。从大军围归德，城濒水，诸将背水而营，柔曰：“敌开门击我，必挤我于水中。”众不听。既而金人果乘夜来袭，众溃乱，柔率百余骑援之，敌败走，复益兵而出，势张甚。柔命舣舟南岸，示无还意，下令登舟者斩，使一卒执大旗立堤上，伏战士于下，伺敌至击之，敌竟不敢逼而退。金主走蔡州，州恃柴潭为阻，宋孟珙以兵来会，决其南，潭水涸，金人惧，开门死战，柔中流矢如猬，为金人所获，珙麾兵救之，挟柔出。已而宋兵夺柴潭楼，柔使聂福坚先登，破外城。又遣张信堕其西城，诸军齐奋，东城始陷。大将下令屠城，一小校缚十人以待，一人貌独异，柔问之，状元王鹗也，乃解其缚，宾礼之，后卒为名臣。六年，柔入朝，太宗历数其功，班诸将上，赐金虎符，升万户。

七年，从皇子阔出伐宋，拔枣阳。又从大帅太赤攻徐、邳，夺其外城，宋守将出战，诸军悉力拒之，柔绕出敌背击之，敌溃走，溺死者甚众，又与史天泽邀击，溃走者尽戮之。后从大帅察罕出许州，略淮东西，分戍许、郑两州而还。九年，诏屯兵曹武，以逼宋。道出九里关，柔欲率所部径进，或言道隘宋必设伏，柔不听，从以二十骑，方解甲而食，伏起围数重，左右皆失色，柔怒马驰突，竟与二十骑达于曹武。复攻拔洪山寨，寨据山顶，四壁斗绝，柔肉薄而上，刬其垒。遂会诸军围光州，柔夜遣巩彦辉率劲卒二百伏城西，南，柔攻其西北，城人悉力拒柔，彦辉乘虚而入，拔其外城，宋守将降。又进攻黄州，宋重兵据三山寨，地险绝，柔诱敌出战，潜遣死士从间道鱼贯而上，会天务，守者不觉，遂崩溃，斩馘数万。柔壁于黄州西北隅，城人有乘舟出者，柔曰：“此侦我者也，夜必袭我不备。”乃分军为三以待之，宋人果夜至，柔大败之。宋人惧，请和，柔乃班师，使王安国摄行府事，戍光州。察罕攻滁州，柔以二百骑往，城久不下，察罕欲解去，柔请决战。既阵，柔突入宋军，宋将执柔辔曳之，遇救得还。飞石中柔鼻，裹创复战。夜遣革彦辉劫其营，焚城东南隅，柔率锐卒先登，竟入滁州。

十一年，诏以本官节制河南诸翼兵马征行事，河南三十余城皆属焉。柔辟王汝明为书记，汝明年二十余始见柔，说以军事，柔与语竟日，不觉堕麈尾于地，自是深重之。明年，诏柔等八万户伐宋，王汝明说柔曰：“明公终岁用兵，惟资两淮粮谷以给军食，非久远计也。莫若用许、郑两州戍兵开屯垦，以给粮储。”柔从之。十三年，赐御衣数袭、名马二、尚厩马百匹。柔帅师自五河口济淮，略和州，进攻寿州，裨将赵明、石文战殁，柔哭之曰：“当为婚姻，不负汝也。”师还，命王汝明、聂福坚将千人屯田于襄城，察罕奏柔总诸军屯杞县。初，河决于汴，西南入陈留，分而为三，杞居中潬，宋人恃舟楫之利，由亳、泗以窥汴。柔乃夹河筑连城，通以浮桥，为进战退守之计。未几，又败宋兵于泗州。王汝明漕襄城粟数千斛至，军食以济。冬，还军杞县，命子宏范娶赵明女，以己女妻石文之子，人皆服其信义。乃马真皇后称制五年，柔帐下吏夹谷显祖得罪亡走，上变诬柔，诏逮柔至和林，讯之，执政素知柔，以百口保之，卒辩其诬，显祖伏诛。柔闻陵川郝经贤，请教其诸子，经为柔论经国大要，柔深加礼敬焉。

宪宗即位，换金虎符。三年，柔遣王安国与总管叱剌攻宋庐州。四年，王安国略汉南，深入而还。柔遣张信戍颍州，自帅山前汉军城亳州，移戍之。五年，安国复侵宋，率水军出台子湾，抵蒙县。柔会元帅不怜吉歹攻蕲州及五河口，自亳州以南筑甬道，抵百丈口，中为横堡，又东六十里立栅水中，由是宋之舟师不能北犯。奏入，宪宗大悦，赐衣一袭、翎根甲一、金符九、银符十九，颁将校之有功者。

九年，分遣裨将张果、王仲仁从宪宗入蜀，王安国、胡进、田伯荣、宋演从塔察儿攻荆山，柔自从世祖攻鄂。世祖出大胜关，柔出虎头关，与宋兵遇于沙窝，柔子宏彦击败之。世祖济江，柔以兵来会，使何伯祥作鹅车，洞掘其城，别遣勇士先登，城垂陷，宪宗凶问至，宋亦行成，世祖北还，使统诸军以俟后命。中统元年，世祖即位，诏班师。阿里不哥叛，征柔入卫，至卢朐河复止之，分其兵三千五百人卫京师，以子宏庆为质子。二年正月，入朝于上都。廷议削诸侯权，选耆德监之，诸万户惧，请柔沮其事，柔言于上曰：“今治郡者皆年少，未习于政事，若获罪，不加以刑则废法，重绳之则没其先世之微劳。请使老成人监之为便。”世祖大悦，遂立十道安抚司，诸万户皆怒，已而咸德之。三年，柔请老，年已七十，封安肃公，以第八子宏略袭其职。李璮反，诏柔与子宏范率精兵二千入卫，未几复止其行。宋夏贵出蕲州，为璮声援，宏范败之。

至元三年，城大都，起柔判行工部事，将二十万人以受役，子宏略佐之。御史台建，博罗请以柔为御史大夫，帝曰：“台臣构怨之地，非所以处功臣也。”议封柔国公，帝以柔起于燕成功于蔡，诏自择之，柔曰：“燕天子所都，臣封蔡足矣。”乃进封蔡国公，刻印赐之。五年六月，卒，年七十九。赠推忠宣力翊运功臣、太师、开府仪同三司、上柱国，谥武康。延祐五年，进封汝南王，谥忠武。

子十一人，福寿，早卒；宏基，顺天宣权万户；宏正，袭宣权万户；宏规，从郝经受左氏《春秋》，顺天涿州等路新旧军奥鲁总管；第四子宏彦，第八子宏略，第九子宏范，最知名。

宏彦，从郝经受学，善骑射，前后杀虎以百数。从伐宋荆山有功，授新军总管。攻鄂州，先登者再。中统元年，扈驾上都，改顺天路新军总管。三年，授新军万户，佩金虎符。至元二年，授鄂州万户。十六年，裕宗在东宫，召为侍卫亲军副都指挥使。年四十告老，八十而卒。

宏略，字仲杰。宪宗五年，入朝，授金符，权顺天万户。从征蜀，以其幼赐锦衣还。柔致仕，授宏略金虎符、顺天路管民总管、行军万户，仍总宣德、河南、怀孟等路诸军屯亳州。中统三年，李璮反，求救于宋将夏贵，贵乘虚北夺亳、滕、徐、宿、邳、沧、滨七州，新蔡、符离、蕲、利津四县杀守将，宏略率战船御之于涡口，贵退保蕲县宏略水陆并进，宋兵素惮亳军，焚城宵遁，尽复所失地。李璮既诛，追问当时与璮通书者，独宏略书劝以忠义，事得释。朝廷惩璮叛逆，务抑诸侯权以保全之，因解宏略兵职，宿卫京师，赐只孙冠服，以从宴享。至元三年，城大都，佐其父为筑宫城总管。八年，授朝列大夫、同行工部事，兼领宿卫亲军、仪鸾等局。十三年，城成，赐内帑金釦、玳瑁卮，授淮东道宣慰使。十四年，宋广王昺据闽广，时东海县储粟数万行省檄弘略将兵二千戍之，仍命造舟运粟入淮安。宏略雇民舟，有能载粟十石者与一石，人争趋之，一月而毕。

十六年，迁江西宣慰使。会饶州盗起，犯都昌，宏略以饶州虽属江东，与南康止隔一湖，寇不灭则南康必有相扇而起者，乃使人捣其巢穴，缚贼酋磔于市，余党溃散，下令曰：“不操兵者，皆为平民，余无所问。”顷之，以疾归。有谗贵臣子在江南买田宅，词引宏略，或谓宏略曰：“公但居亳，未在江南，入见宜自明。”宏略曰：“吾明之，则言者获谴矣，吾宁引疾家居。”二十九年，见世祖于龙虎台，请曰：“臣之子玠长矣，愿备宿卫。”从之，且赐以酒曰：“卿年未老，谢事何为。”特命为河南行省参知政事。元贞二年，卒，赠推忠佐理功臣、银青荣禄大夫、平章政事、上柱国蔡国公，谥忠毅。子三人，玠、瑾、琰。

宏范，字仲畴。年二十，兄宏略为顺天路总管，上计留宏范摄府事，吏民服其明决。蒙古军肆暴，宏范杖之，入其境无敢犯者。中统初，授御用局总管。三年，改行军总管。讨李璮于济南，濒行请毡帐，柔曰：“汝欲即安耶！”不与，戒之曰：“汝围城勿避险地，险则已不敢懈，兵必致死。且主将知其险，有来犯必赴救，可因以立功，勉之。”宏范营城西，璮出军突诸将营，独不向宏范，宏范曰：“我营险地，璮乃示弱于我，必以奇兵来袭，谓我不悟也。”遂筑长垒，内伏甲士而外为壕，开东门以待之，夜令士卒浚壕益深广，璮不知也。明日，果拥飞桥来攻，未及岸，兵陷壕中，得跨壕而上者，入垒门遇伏皆死，降两贼将，柔闻之曰：“真吾子也。”璮既诛，朝廷罢大藩子弟，宏范例解总管。至元元年，宏略入宿卫，授宏范顺天路管民总管，佩金虎符。二年，移守大名。岁大水，宏范辄免本县租赋，朝廷罪其专擅，宏范请入见，进曰：“臣以为朝廷储小仓，不若储之大仓。”帝曰：“何说也？”对曰：“今岁水潦不收，必责民输租，仓库虽实，民死亡殆尽，明年租将安出？曷若活其民，使不逃亡，则岁有恒收，非陛下大仓乎！”帝悦其言，诏勿问。然卒坐盗用官钱免官。

六年，括诸道兵围宋襄阳，授益都淄莱等路行军万户，复佩金虎符，戍鹿门堡，以断宋饷道，且绝郢之救兵。宏范建言曰：“国家取襄阳，为延久之计者，所以重人命而欲其自毙也。曩者，夏贵乘江涨送衣粮入城，我师无御之者。其境南接江陵、归、峡，商贩行旅士卒络绎不绝，宁有自毙之时乎！宜城万山，以断其西，栅灌子滩，以断其东，则庶几速毙之道也。”帅府奏用其言，移宏范兵千人戍万山。既城，与将士较射出东门，宋师奄至，将佐皆谓众寡不敌，宜入城自守，宏范曰：“吾与诸君在此，敌至不战可乎？敢言退者死！”即擐甲上马，遣偏将李庭当其前，自率二百骑为长阵，令曰：“闻吾鼓则进，未鼓勿动。”宋军步骑相间突阵，宏范军不动，再进再却，宏范曰：“彼气衰矣。”鼓之，前后奋击，宋师奔溃。八年，筑一字城逼襄阳，破樊城外郭。九年，攻樊城，流矢中其肘，裹疮见主帅曰：“襄、樊相为唇齿，故不可破。若截江断其援兵，水陆夹攻，樊必破矣。樊破，则襄阳何所恃。”从之。明日，复率锐卒先登，遂拔樊城。未几，襄阳亦下。偕宋将吕文焕入觐，赐锦衣、白金、宝鞍，将校行赏有差。

十一年，丞相伯颜伐宋，宏范率左部诸军循汉江东略郢西南，攻武矶堡，取之。大兵渡江，宏范为前锋。宋相贾似道督兵屯芜湖，殿帅孙虎臣据丁家洲，宏范转战而前，诸军继之，似道败走。宏范长驱至建康。伯颜大会诸将，出库金行赏，宏范后至，伯颜曰：“祖宗之法，以军事命集，罪加后至者，虽贵近无所贷。尔何为后至？”宏范曰：“临阵居先，受赏在后，何为不可？”伯颜默然而止。十二年五月，帝遣使谕伯颜，方暑，宜少驻以待。宏范进曰：“圣恩待士卒诚厚，然缓急之宜，不能遥度。今敌已夺气，正当乘破竹之势取之，岂应迁缓使敌得为计耶！”伯颜然之，驰驿至阙，面论形势，诏进兵。十三年，次瓜洲，分兵立栅，据其要害。扬州都统姜才以二万人出扬子桥，宏范佐都元帅阿术御之，与宋兵夹水阵，宏范以十三骑径度冲之，阵坚不动，宏范引却，一骑跃马挥刀直趣宏范，宏范旋辔刺之，应手顿毙马下，其众溃乱，追至城门，斩首万余级。宋将张世杰、孙虎臣等率水军阵于焦山，宏范率所部横冲其阵，宋帅大败，追至圌山之东，夺战舰八十艘，俘馘千数。上功，改亳州万户，赐名拔都。是年，复从董文炳由海道会伯颜，进次临安近郊。宋主上降表，以伯侄为称，往返未决。宏范将命入城，数其大臣之罪，皆屈服，取称臣降表上。未几，台州叛，宏范遣人持书谕之，守将杀使焚书，宏范力疾攻拔之，部将请屠城，宏范不许，但诛其守将，台民感悦。十四年，师还，授镇国上将军、江东道宣慰使。

十五年，宋张世杰立广王昺于海上，闽广响应。宏范入觐，自奋请讨之，乃授蒙古、汉军都元帅，陛辞奏曰：“汉人无统蒙古军者，乞以蒙古信臣为帅。”帝曰：“汝知而父与察罕之事乎？其破安丰也，汝父欲留兵守之，察罕不从，师还安丰复为宋有，进退失据，汝父深悔之。以委任不专故也。岂可使汝复有汝父之悔。”面赐锦衣、玉带，宏范不受，以剑甲为请，帝出武库剑甲，听自择，且谕之曰：“剑汝之副也，不用令者，以此处之。”将行，荐李恒为副，从之。至扬州，选将校水陆二万人，分道南征，以弟宏正为先锋，戒之曰：“选汝骁勇，非私汝也。军法重，我不敢以私挠公，勉之。”宏正所向克捷。攻三江寨拔之，进克漳州，又攻鲍浦寨，拔之。由是濒海郡县皆望风降附。获宋丞相文天祥于五坡岭，使之拜，不屈，宏范义之，待以宾礼，送至京师。及宏范卒，天祥在京师为之垂涕焉。

十六年正月庚戌，由潮阳港乘舟入海，至甲子门，获宋斥候将刘青、顾凯，乃知广王所在。辛酉，次崖山，宋军千余艘碇海中，建楼橹其上，隐然坚壁也，宏范引舟师赴之。崖山东西对峙，其北水浅舟胶，非乘潮不能进，乃由山之东转南入大洋，始得逼其舟，又出奇兵断其汲路。宋人以乌蛋船十余舣大舟之北，宏范夜操小艇带劲兵潜袭之，取乌蛋船载草乘风纵火，宋预以泥涂舰悬水筒无数，火船至钩而决之，竟莫能毁。宏范乃与李恒画图定计，授恒以战舰二，使守北面。二月癸未，将战，或请用炮，宏范曰：“火起则舟迸散，非计也。”明日，四分其军，军其东南北三面，宏范自将一军相去里余，下令曰：“宋舟潮至必东遁，急攻之，勿令去，闻吾乐作乃战，违令者斩。”先麾北面一军乘潮而战，不克，李恒等顺潮而退。乐作，宋将以为休息，少懈，宏范率舟师复犯其前，命将士负盾而伏，令之曰：“闻金声起，先金而妄动者斩。”飞矢集如猬，伏盾者不动。舟将接，鸣金撤舟中布幕，弓弩火石交作，顷刻破其七舟，宋师大溃。宋丞相陆秀夫抱其主昺赴水死，世杰先遁，李恒追至大洋，不及，世杰走交趾，风坏舟溺死海陵港，其余将吏皆降，岭海悉平，勒石纪功而还。

十月，入朝，赐宴内殿，慰劳甚厚。未几，以染瘴疠疾作，帝命尚医诊视，敕卫士监门，止杂人毋扰其病。病甚，沐浴易衣冠，扶掖至中庭，面阙再拜，退坐，命酒作乐，与亲故言别，出所赐剑甲付嗣子珪曰：“汝父以是立功，汝佩服勿忘也。”语竟端坐而卒，年四十三。赠银青荣禄大夫、平章政事，谥武烈。至大四年，加赠推忠效节翊运功臣、太师、开府仪同三司、上柱国、齐国公，改谥忠武。延祐六年，加保大功臣，进封淮阳王，谥献武。宏范喜读书，身长七尺，修髯如画，歌诗踔厉奇伟，著有《淮阳集》。子珪。

珪，字公瑞。年十六摄管军万户。至元十七年，拜昭勇大将军、管军万户，佩其父虎符，镇建康。未几，宏范卒，丧毕，世祖召见，珪奏：“臣年幼，军事重，聂祯者从臣祖、父久，历行阵，幸以副臣。”帝叹曰：“求老成自副，常儿不知出此。”厚赐而遣之，遍及从者。十九年冬，以使事入觐。初，宏范以功高，凡内宴赐坐诸王上，至是，特敕珪坐宏范故处。还镇，贼起芜湖及宣、徽二州，珪率所部讨之，芜湖平，乃言于行省曰：“宣、徽非我所部，然不敢分彼此，以误军国之事。”遂进讨宣州贼，官兵屡败于贼，败卒有杀民家豕并伤其主者，珪曰：“此兵之所以败也。”斩之。明日，战三合三胜。时贼势尚强，珪曰：“宣卒败而怯，勿累我。”使张旗鼓为声势，自将所部攻之，贼大败，斩馘三百人，余众悉降。又有吴道子者，以妖术惑众，易珪年少，欲因入谒刺杀珪，珪执而斩之。其党又欲袭珪，珪伏兵山上，令曰：“贼至而起。”明日，贼悉众来攻，伏起蹴贼，堕死岩谷者无算，擒其酋，磔之，宣州平。移兵讨徽州，获生口三十，纵之归，使散语其人曰：“张万户知汝为逃死计，与官军斗非汝本心。来降吾能活之，不然，吾杀汝立尽。”明日，有持牛酒来见者，珪厚加抚恤，远近渐以信服。独南岩西坑寨尤险固，又尝败官军，坚守不降。珪选壮士百余人，鸟道缘登栅后，度已上，纵兵击之，贼出战，登者已夺其棚，贼回顾失巢穴，不得还，其孥由他道走，诸将请邀之，珪不可，已而贼以孥出渐懈，珪曰：“可矣。追之，尽歼其众。南陵盗又起，攻宣州，宣州告急，珪帅轻骑赴之，贼见兵无后拒引众围珪，珪挥槊出入，斩首数千级，振旅而还。宣州人德珪，立生祠祀之。贼平，军中无事，珪迎宋礼部侍郎邓光荐师事之，光荐授以所著书曰《相业》，谓珪曰：“熟读之，后必赖其用矣。”

珪在军中凡十有四年而复入朝，时至元二十九年也。廷议江淮行枢密院可罢，江浙行省参知政事张瑄领海运，亦以为言，枢密副使暗伯问于珪，珪曰：“见上当自言之。”召对，珪曰：“使行院可罢，亦非瑄所应言。”帝深然之。未几，拜行枢密院副使。太傅月儿鲁诺延言：“珪尚少，请试以佥书，异日大用未晚。”帝曰：“不然，是家为国灭金灭宋，尽死力者三世矣。汉人赐号拔都者惟史天泽与珪家，史徒持文墨议论，孰与其家功多，今可吝此耶！”进镇国上将军、江淮行枢密院副使。

成宗即位，罢行枢密院。大德三年，遣使巡行天下，珪使川陕，问民疾苦，以便宜振之，罢冗官无益于民者。使还，擢江南行御史台侍御史，换文阶中奉大夫，迁浙西肃政廉访使，劾罢郡长吏以下三十余人，征赃巨万计。珪得盐司奸利事，将发之，事干行省平章政事阿里，欲中以危法，赂遗近臣，妄言珪有厌胜事，且沮盐法。帝遣使杂治之，得行省大小吏及盐官欺罔状，皆伏罪。召珪拜佥枢密院事，入见，赐只孙冠服侍宴，又命买宅以赐，辞不受。拜江南行台御史中丞，因上疏极言天人之际、灾异之故，其目有修德行、广言路、进君子、退小人、信赏必罚、减冗官、节浮费，以法祖宗成宪，累数百言。是时，中书平章政事梁德珪以受张暄、朱清贿谪湖广，夤缘近幸，求复相位，阿里亦由行省入为中书平章政事，珪并劾之，不报；又驰驿面论其事，亦不报，遂谢病归。久之，拜陕西行台中丞，不赴。

武宗即位，召拜、太子谕德，未数日，拜太子宾客，复拜詹事，辞不就。御史中丞久阙，议择人，仁宗时在东宫，曰：“必欲得真中丞，惟张珪可。”即日拜御史中丞。至大四年，帝崩，仁宗将即位，廷臣用皇太后旨行礼于隆福宫，珪言：“当御大明殿。”御史大夫止之曰：“议已定，虽百奏无益。”珪曰：“未一奏安知无益！”奏入，帝果移仗御大明殿，赐珪只孙衣二十袭、金带一。帝尝亲解衣赐珪，明日复召，谓之曰：“朕欲赐卿宝玉，非卿所欲。”以帨拭面额，纳诸珪怀，曰：“朕面泽之所存，心之所存也。”皇庆元年，拜荣禄大夫、枢密副使。徽政院使失列门请以洪城军隶兴圣宫，自以徽政使领之，以上旨移文枢密院，众恐惧承命，珪固不署，事遂不行。是年十二月，拜中书平章政事，纲领国子学，请减烦冗还有司，以清政务，得专修宰相之职，帝从之，著为令。教坊使曹咬住拜礼部尚书，珪曰：“伶人为宗伯，何以示后世！”力谏止之。皇太后以中书右丞相铁木迭儿为太师，万户别薛参知行省政事，珪曰：“太师论道经邦，铁木迭儿非其人；别薛无功，不得为外执政。”帝韪之。是时，车驾幸上都，己度居庸，皇太后宫幄在龙虎台，遣失列门召珪，切责杖之，珪创甚，舆归京师。明日，遂出国门。珪子景元掌符玺，以父病笃告，遽归，帝惊曰：“向别时卿父无病。”景元顿首涕泣不敢言，帝不怿，遣参议中书省事换住赐上尊，拜大司徒，谢病家居。继丁母忧，庐墓侧寝苫啜粥者三年。六年七月，帝忆珪生日，复赐上尊、御衣。

至治二年，英宗召见于易水之上，曰：“卿四世旧臣，朕将畀卿以政。”珪辞归。丞相拜住问珪曰：“宰相之体何先？”珪曰：“莫先于格君心，莫急于广言路。”是年冬，起珪为集贤大学士。先是，铁木迭儿既复相，以私怨杀平章萧拜住、御史中丞杨朵儿只，上都留守贺伯颜，皆籍没其家。会地震风烈，敕廷臣集议弭灾之道，珪抗言于坐曰：“弭灾，当究其所以致灾。汉杀孝妇，三年不雨。萧、杨、贺冤死，非致沴之一端乎！死者固不能复生，而清议犹可昭白，毋使朝廷终失之也。”又拜中书平章政事，侍宴万寿山，赐玉带。三年秋八月，铁失等弑英宗，逆党夜入京师，坐中书堂，矫制夺符印，时卫王彻彻秃监省，珪密说之，彻彻秃意动，珪因曰：“大统应在晋邸，我有密书，非王莫敢致。”彻彻秃恐事泄，珪曰：“事成王之功，不成我甘齑粉，不敢以言累王。”于是彻彻秃使人达其书。泰定帝即位于龙居河，铁失等皆伏诛，驾至，珪等迎谒，帝顾问曰：“此张平章也，密书来甚合朕意。”因探囊出片纸付翰林学士承旨曲出，曰：“此当书于国史者。”铁木迭儿之子治书侍御史锁南议远流，珪曰：“于法，强盗不分首从。锁南从弑逆，亲斫丞相拜住臂，乃欲活之耶！”始伏诛。盗窃仁宗庙主，参知政事马剌兼领太常礼仪使，当迁左丞，珪曰：“参政迁左丞，虽曰叙进，然太常奉宗祏不谨，当待罪，而反迁官，何以谢在天之灵！”命遂不下。

泰定元年六月，车驾在上都。先是，帝以灾异诏百官集议，珪与枢密院、御史台、翰林集贤两院官，极论当时得失，珪自诣上都，奏之曰：

国之安危，在乎论相。昔唐元宗前用姚崇、宋璟则治，后用李林甫、杨国忠几致亡国，虽赖郭子仪诸将效忠竭力，克复旧物，然自是藩镇纵横，纪纲亦不复振，良由李林甫妒害忠良，布置邪党，奸惑蒙蔽，保禄养祸所致也。前宰相铁木迭儿，奸狡险深，阴谋丛出，专政十年，凡宗戚忤己者，巧饰危间，阴中以法，忠直被诛，窜者甚众。始以赃败，谄附权奸失列门，及嬖幸也里失班之徒，苟全其生，寻任太子太师。未几，仁宗宾天，乘时幸变，再入中书。当英庙之初，与失列门表里为奸，诬杀萧、杨等，以快私怨。天讨元凶，失列门之党既诛，坐要上功，遂获信任，诸子内布宿卫，外据显要，蔽上抑下，杜绝言路，卖官鬻狱，威福己出，一令发口，上下股栗，稍不附己，其祸立至，权势曰炽，中外寒心。由是群邪并进，如逆贼铁失之徒，名为义子，实其腹心，忠良屏迹，坐待收系。先帝悟其奸恶，仆碑夺爵，籍没其家，终以遗患构成弑逆。其子锁南，亲与逆谋，所由来者渐矣，虽剖棺戮尸，夷灭其家，不足塞责。今复回给所籍家产，诸子尚在京师，夤缘再入宿卫。世祖时，阿合马贪残败事，虽死犹正其罪，况如铁木迭儿之奸恶哉！臣等议，宜遵成宪，仍籍铁木迭儿家产，远窜其子孙外郡，以惩大奸。

君父之仇，不共戴天，所以明纲常，别上下也。铁失之党，结谋弑逆，君相遇害，天下痛心疾首，所不忍闻。比奉旨以铁失等既伏其辜，诸王按梯不花、孛罗、月鲁帖木尔、曲吕不花、兀鲁思不花，亦已流窜，逆党胁从者众，何可尽诛，后之言事者，其勿复举。臣等议，古法，弑逆，凡在官者杀无赦。圣朝立法，强盗杀庶民，其同情者，犹且首从俱罪，况弑逆之党，天地不容，宜诛其徒党，以谢天下。《书》曰惟辟作福，惟辟作威。臣无有作福作威，臣而有作福作威，害于而家，凶于而国，盖生杀与夺，天子之权，非臣下所得盗用也。辽王脱脱位冠宗室，居镇辽东，属任非轻，国家不幸，有非常之变，不能讨贼，而乃觊幸赦恩，报复仇忿，杀亲王妃主百余人，分其羊马畜产，残忍骨肉，盗窃主权，闻者切齿。今不之罪，乃复厚赐放还，仍守爵士，臣恐纪纲由此不振。设或效尤，何法以治！且辽东地广，素号重镇，若使脱脱久居，彼既纵肆，将无忌惮，况令死者含冤，感伤和气。臣等议，累朝典宪，闻赦杀人，罪在不原，宜夺削爵士，置之他所，以彰天讨。

刑以惩恶，国有常宪。武备卿即烈，前太尉不花，以累朝待遇之隆，俱致高列，不思补报，专务奸欺，诈称奉旨，令鹰师强收郑国宝妻，贪其家人畜产，自恃权贵，莫敢如何。事闻之官，刑曹逮鞫服实，竟原其罪。辇毂之下，肆行无忌，远在外郡，何事不为！夫京师天下之本，纵恶如此，何以为政？古人有言，一妇衔冤，三年不雨，以此论之，即非细务，臣等议，宜以即烈、不花付刑曹鞫之。

中卖宝物，世祖时不闻其事，自成宗以来，始有此弊。分珠寸石，售直数万，当时民怀忿怨，台察交言，且所酬之钞，率皆天下生民膏血，锱铢取之，从以捶挞，何其用之不吝！夫以经国有用之宝，易此不济饥寒之物，又非有司聘要和买，大抵皆时贵与斡脱中宝之人，妄称呈献，冒给回赐，高其直且十倍，蚕蠹国财，暗行分用。如赛不丁之徒，顷以增价中宝事败，具存吏牍。陛下即位之初，首知其弊，下令禁止，天下欣幸。臣等比闻，中书乃复奏给累朝未酬宝价四十余万锭，较其元直利已数倍，有事经年远者三十余万锭，复令给以市舶番货，计今天下所征包银差发，岁入止十一万锭，己是四年征入之数，比以经费弗足，急于科征。臣等议，番舶之货，宜以资国用纾民力，宝价请俟国用饶给之日议之。

太庙神主，祖宗神灵所妥，国家孝治天下，四时大祀，诚为重典。比者仁宗皇帝、皇后神主，盗利其金而窃之，至今未获，斯乃非常之变，而捕盗之官兵，不闻杖责。臣等议，庶民失盗，应捕官兵尚有三限之法；监临主守，倘失官物亦有不行知觉之罪。今失神主，宜罪太常，请拣其官属免之。

国家经赋，皆出于民，量入为出，有司之事。比者建西山寺，损军害民，费以亿万计；刺绣经幡，驰驿江浙，逼迫郡县，杂役男女，动经年岁，穷奢致怨。近诏虽已罢之，又闻奸人乘间奏请，复欲兴修，流言喧播，群情惊骇。臣等议，宜守前诏，示民有信，其创造、刺绣事，非岁用之常者，悉罢之。

人有冤抑，必当昭雪，事有枉直，尤宜明辨。平章政事萧拜住、中丞杨朵儿只等，枉遭铁木迭儿诬陷，籍其家以分赐人，闻者嗟悼。比奉明诏，还给元业，子孙奉祀家庙，修葺苟完，未及宁处，复以其家财仍赐旧人，止酬以直，即与再罹断没无异。臣等议，宜如前诏，以元业还之，量其直以酬后所赐者，则人无冤愤矣。

德以出治，刑以防奸。若刑罚不立，奸宄滋长，虽有智者，不能禁止。比者也先帖木儿之徒，遇朱太医妻女过省门外，强拽以入，奸宿馆所。事闻，有司以扈从上都为解，竟弗就鞫。辇毂之下，肆恶无忌，京民愤骇，何以取则四方！臣等议，宜遵世祖成宪，以奸人命有司鞫之。臣等又议，天下囚系，不无冤滞，方今盛夏，宜令省台选官审录，结正重刑，疏决轻系，疑者申闻详谳。边镇利病，宜命行省、行台体究兴除，广海镇戍卒吏，病者，给粥食药；死者，人给钞二十五贯，责所司及同乡者，归骨于其家。

岁贡方物有常制。广州东莞县大步海及惠州珠池，始自大德元年，奸民刘进、程连言利，分蜑户七百余家，官给之粮，三年一采，仅获小珠五两六两，入水为虫鱼伤死者众，遂罢珠户为民。其后同知广州路事塔察儿等，又献利于失列门，创设提举司监采，廉访司言其扰民，复罢归有司。既而内正少卿魏暗都剌，冒启中旨，驰驿督采，耗廪食，疲民驿，非旧制，请悉罢遣归民。

善良死于非命，国法当为昭雪。铁失弑逆之变，学士不花、指挥不颜忽里、院使秃古思，皆以无罪死，未蒙褒赠。铁木迭儿专权之际，御史徐元素，以言事锁项死东平，及贾秃坚不花之属，皆未申理。臣等议，宜追赠死者，优叙其子孙，且命刑部及监察御史，体勘其余，有冤抑者，具实以闻。

政出多门，古人所戒。今内外增置官署，员冗俸滥，白丁骤升出身，入流壅塞日甚，军民俱蒙其害。夫为治之要，莫先于安民，安民之道，莫急于除滥费、汰冗员。世祖设官分职，俱有定制。至元三十年以后，改升创设，日积月增，虽常奉旨取勘减降，近侍各私其署，夤缘保禄，姑息中止。至英宗时，始锐然减罢崇祥、寿福院之属十有三署，徽政院断事官、江淮财赋之属六十余署，不幸遭罹大故，未竟其余。比奉诏，凡事悉遵世祖成宪。若复循常取勘，调虚文，延岁月，必无实效，即与诏旨异矣。臣等议，宜敕中外军民，署置官吏有非世祖之制，及至元三十年以后改升创设员冗者，诏格至日，悉减并除罢之，近侍不得巧词复奏，不该常调之人，亦不得滥入常选，累朝斡耳朵所立长秋、承徽、长宁寺及边镇屯戍，别议处之。

自古圣君，惟诚于治政，可以动天地感鬼神，初未尝徼福于僧道，以厉民病国也。且以至元三十年言之，醮祠佛事之目，止百有二。大德七年，再立功德使司，积五百有余，今年一增其目，明年即指为例，已倍四之上矣。僧徒又复营干近侍，买作佛事，指以算卦，欺昧奏请，增修布施莽斋，自称特奉传奉，所司不敢较问，供给恐后。况佛以清净为本，而僧徒贪慕货利，自违其教，一事所需金银钞币不可数计，岁用钞数千万锭。凡所供物，悉为己有，布施等钞，复出其外，生民脂膏，纵其所欲，取以自利，畜养妻子，彼既行不修洁，适足亵慢天神，何以要福！比年佛事愈繁，累朝享国不永，致灾愈速，事无应验，断可知矣。臣等议，宜罢功德使司，其在至元三十年以前及累朝忌日醮祠佛事名目，止令宣政院主领修举，余悉减罢，近侍之属，并不得巧计擅奏，妄增名目，若有特奉传奉，从中书复奏乃行。

古今帝王治国理财之要，莫先于节用，盖侈用则伤财，伤财必至于害民，国用匮而重敛生，如盐课增价之类，皆足以厉民矣。比年游惰之徒，妄投宿卫部属及宦者、女红、太医、阴阳之属，不可胜数，一人收籍，一门蠲复，一岁所请衣马刍粮，数十户所征入不足以给之，耗国损民为甚。臣等议，诸宿卫宦女之属，宜如世祖时支请之数给之，余悉简汰。

阔端赤牧养马驼，岁有常法，公布郡县，各有常数，而宿卫近侍，委之仆御，役民放牧。始至，即夺其居，俾饮食之，残伤桑果，百害蜂起；仆御四出，无所拘钤，私鬻刍豆，瘠损马驼。大德中，始责州县正官监视，盖暖棚、团槽枥以牧之。至治初，复散之民间，其害如故，监察御史及河间路守臣屡言之。臣等议，宜如大德团槽之制，正官监临，阅视肥瘠，拘钤宿卫仆御，著为令。

兵戎之兴，号为凶器，擅开边衅，非国之福。蛮夷无知，少梗王化，得之无益，失之无损。至治三年，参卜郎盗，始者劫杀使臣，利其财物而已，至用太师，期年不戢，伤我士卒，费国资粮。臣等议，好生恶死，人之恒性，宜令宣政院督守将严边防，遣良使抵巢招谕，简罢冗兵，明敕边吏谨守御，勿生事，则远人格矣。

天下官田岁入，所以赡卫士，给戍卒。自至元三十一年以后，累朝以是田分赐诸王、公主、驸马，及百官、宦者、寺观之属，遂令中书酬直海漕，虚耗国储。其受田之家，各任土著，奸吏为赃，巧名多取，又且驱迫邮传，征求饩廪，折辱州县，闭偿逋负，至仓之日，变鬻以归，官司交忿，农民窘窜。臣等议，惟诸王、公主、驸马、寺观，如所与公主桑哥剌吉及普安三寺之制，输之公廪，计月直折支以钞，令有司兼令输之省部，给之大都，其所赐百官及宦者之田，悉拘还官，著为令。

国家经费，皆取于民。世祖时，淮北内地，惟输丁税，铁木迭儿为相，专务聚敛，遣使括勘两淮、河南田土，重并科粮，又以两淮、荆襄沙碛，作熟收征，徼名兴利，农民流徙。臣等议，宜如旧制，止征丁税，其括勘重并之粮，及沙碛不可田亩之税，悉除之。世祖之制，凡有田者悉役之，民田典卖，随收入户。铁木迭儿为相，纳江南诸寺贿赂，奏令僧人买民田者免其赋役。臣等议，惟累朝所赐僧寺田及亡宋旧业，如旧制勿征其，僧道典买民田及民间所施产业，宜悉役之，著为令。

僧道出家，屏绝妻孥，盖欲超出世表，是以国家优视，无所徭役，且处之官寺，宜清净绝俗为心，诵经祝寿。比年僧道往往畜妻子，无异常人，如蔡道泰、班讲主之徒，伤人逞欲坏教于刑者，何可胜数！俾奉祠典，岂不亵天渎神。臣等议，僧道之畜妻子者，宜罪以旧制，罢遣为民。赏功劝善，人主大柄，岂宜轻以与人。世祖临御三十五年，左右之臣，虽甚爱幸，未闻无功而给一赏者。比年赏赐泛滥，盖因近侍之人，窥伺天颜喜悦之际，或称乏财无居，或称嫁女娶妇，或以技物呈献，殊无寸功小善，递互奏请，要求赏赐回奉，奄有国家金银珠玉，及断没人畜产业。似此无功受赏，何以激劝，既伤财用，复启幸门。臣等议，非有功勋劳效著明实迹，不宜加以赏赐，乞著为令。

臣所言弑逆未讨、奸恶未除、忠愤未雪、冤枉未理、政令不信、赏罚不公、赋役不均、财用不节、民怨神怒，皆足以感伤和气，惟陛下裁择，以答天意，消弭灾变。

帝不从。珪复进曰：“臣闻日食修德，月食修刑，应天以实不以文，动民以行不以言，刑政失平，故天象应之。惟陛下矜察，允臣等议，乞悉行之。”帝终不能用。未几，珪病增剧，非扶掖不能行。有诏，常见免拜跪，赐小车，得乘至殿门下。帝开经筵，命右丞相旭迈杰与珪领之，进封蔡国公，知经筵事，别刻蔡国公印赐之。珪荐翰林学士吴澄等，以备顾问。求去益力，二年夏，得请暂归。三年春，复遣使召珪，珪至，帝曰：“卿来时，民间何如？”珪奏真定、保定、河间民饥甚，朝廷虽振以粟帛，惠未及者十之五六，帝恻然，敕有司赡之。拜翰林学士承旨、知制诰，兼修国史、经筵如故。帝见其羸甚，命养疾西山，继得旨还家。未几，起珪商议中书省事，以疾不赴。四年，卒。

五子：景武，定远大将军、保定等路上万户，佩虎符；景鲁，海北广东道肃政廉访使；景哲，佥河东海右道肃政廉访司事；景元，河南河北道肃政廉访使；景丞，内政司丞。天历元年，紫荆关败卒南走保定，沿途剽掠，景武与同知阿里沙率乡民梃毙数百人，参知政事也先捏以兵至保定，执景武兄弟五人，尽杀之，籍其家，诏以珪女归也先捏。廷臣言：“保定万户张昌其诸父景武等，既受诛，宜罢所将兵，并夺其金虎符。”不许。已而御史台言：“北兵夺紫荆关，官军溃走掠保定，本路官与故平章张珪子五人，率民击官军死，也先捏不先奏闻，辄擅杀官吏及珪五子。珪祖、父三世为国勋臣，即使景武等有罪，珪之妻女又何罪焉？今既籍其家，又以其女妻也先捏，诚非国家待勋臣之意。”帝曰：“卿等言是也。”诏中书还其所籍。御史台又论也先捏擅杀之罪，诏窜也先捏于南宁，听珪女还家。至顺元年，帝以珪议立泰定帝，追怨之，又疑景武等附上都，复籍珪五子家资。元统初，监察御史王文若，奏珪祖、父三世积有勋烈，诸子横罹戕害，官籍其家，宜革正之，以为功臣之劝，奏寝不报。

史臣曰：张柔平河北，经略江淮，有攻城野战之功；宏范厓山之役，功成身殁，赏不酬劳；珪蹇蹇匪躬，称为贤相。以三世之忠，不能庇其子孙，唏矣！景武兄弟既骈戮，又籍其家，失刑莫甚焉！盖出于文宗之私憾欤？




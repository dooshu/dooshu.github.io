○授韦昭度平章事制

门下：朕闻先王之道，相者调燮阴阳，则四时顺其序，均和品汇，则万物适其宜，然后扶危持颠，易乱成理，俾生植咸遂，邦家克康。故周卜帝师，得诸渭水；殷梦贤佐，求之傅岩；我择股肱，获之侍从。翰林学士承旨银青光禄大夫行尚书兵部侍郎知制诰上柱国韦昭度，诚贯金石，行通神明，气含元精，识洞蓍蔡。穷文武弛张之道，作楝梁舟楫之资，为时闲生，作我良辅。洎升名俊造，历官清华，鸿翥九霄，骥逸千里。旋召宥密，备著声猷，使我语言追三代之风，使我典则符百王之法。当风雨之如晦，励节敬恭；念艰难之在途，夙勤晨夜。临难得近臣之体，效忠彰明哲之心，是用总以万机，纳於百揆，作邦之桢，秉国之均。若鱼水之相欢，谅云龙之合应，君臣之道，今古攸同。於戏！窃逆滔天，兵戈散地，宫朝未复，宗社靡宁。尔宜动察安危，居图匡济，设六奇之秘策，发三略之沈机，定元凶於一戎，振颓纲於四裔，绍贞观太平之业，启开元中兴之期。光赞一人，永阜群庶，勉集盛烈，勒功盘彝。往钦哉！敬服休命。可守本官同中书门下平章事，勋赐如故。主者施行。


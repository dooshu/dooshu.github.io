◎陆琼

琼，字伯玉，吴郡吴人，梁给事黄门侍郎云公子。永定中，州举秀才。文帝时为宁远始兴王法曹行参军、兼尚书外兵郎，进殿中郎，迁新安王文学，掌东宫管记。宣帝为司徒，以为左西掾，及即位，除太子庶子、兼通事舍人，转中书侍郎、太子家令，迁给事黄门侍郎，领羽林监，转太子中庶子，领步兵校尉。後主即位，授散骑常侍、度支尚书，领扬州大中正，迁吏部尚书，以母忧去职，至德四年卒，赠领军将军，有《嘉瑞记》三卷，集二十卷。（案《陈书·陆琼传》，世祖讨周迪陈宝应等都官符及诸大手笔，并中敕付琼。）


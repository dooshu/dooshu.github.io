书王旦华扶榇归蜀册

往余参守湖西王子旦华自蜀营山间关走数千里来吉州泣告为其先大夫副使崑柱先生舁榇归是时巴蜀始通道多棘非关牒不可行余閲其牍义而许之盖副使之藁殡於吉二十年所矣始崑柱用乡举第一人理吉州会明末兵兴以才见推擢洊加副使分守湖西已而国事既去弃官入赤岸吞愤死人称为忠臣其子之以榇返也既廉吏子无一钱又遭乱家破赤手贫诸生办舟上峡不翅登天然乃徒步洒血大声疾呼所在守长津吏资送卒买大舟泝川峡犯不测之惊涛震駴亡恙虽庾孝卿之减退峡水无以过之既多历艰嶮又能具礼而归乡人观者皆叹嗟称为孝子夫世胄阀閲相望而忠孝不常有王氏父子一时并称可谓难矣吉数被兵蹂为瘠壤其士大夫感副使之旧泽既为之俎豆又醵钱为赙作为诗歌铭颂以追美副使且以送且华之西也亦可谓义不忘故者也四方人士属而和之旦华裒为大册将藏之家传之剞劂氏以予实始津发於吉者属题其卷首於是乎书


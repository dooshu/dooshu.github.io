○为僧谢讲表

僧某言：一昨预内道场讲，恩敕殊奖，赐有褒称，死罪死罪。某实专蒙，昧於至道，徒以早栖真实，委质香缘，遂以滥越殊私，光照宠渥。日者法宫闻道，讲赐承恩，叨玉尘之荣，预金闺之议，遂得对扬真会，咫尺天威。徒有明恩，卒无幽赞，不能绝王倪之问，以默夸词；息毗耶之言，冥通得意。天休光被，曲见称扬，群议允怀，猥忘其陋，顾揣涯分，实心颜，将何翼亮缁徒，发挥元极？以念嘉惠，怵惕惟忧。载怀愚瞽，而心况知愧，无任惭荷之至。


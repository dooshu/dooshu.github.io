○与妹刘氏书



伏见伟方所作先君诔，其述咏勋德，则仁风靡坠，其言情诉哀，则孝心以叙，自非挺生之才，孰能克隆聿，若斯者乎？执咏反覆，触言流泪，感赖交集，悲慰并至。元方伟方，并少而有盛才，文辞富艳，冠于此世，窃不自量，有疑一言，略陈所怀，庶备起予。先君既体弘仁义，又动则圣检，奉亲极孝，事君尽忠，行己也恭，养民也惠，可谓立德立功，示民轨仪者也。但道长祚短，时乏识真，荣位未登，高志不遂，本不标方外迹也。老庄者，绝圣弃智，浑齐万物，等贵贱，忘哀乐，非经典所贵，非名教所取，何必辄引以为喻耶？可共详之。（《艺文类聚》二十二）




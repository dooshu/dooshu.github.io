示儿

得道如良贾，深藏要若无。



冶金宁辄跃？

韫玉忌轻沽。



儒术今方裂，吾家学本孤。



汝曹能念此，努力共枝梧。



示儿

斥逐襆被归，招唤振衣起；此是鄙夫事，学者那得尔。

前年还东时，指心誓江水。

亦知食不足，但有饿而死。



小儿教汝书，不用日十纸；字字讲声形，仍要身践履。



果能称善人，便可老乡里。



勿言五鼎养，肉食吾所鄙。



示儿

闻义贵能徙，见贤思与齐。



食尝甘脱粟，起不待鸣鸡。



萧索园官菜，酸寒太学齑。



时时语儿子：未用厌鉏犁。

示儿

文能换骨余无法，学但穷源自不疑。



齿豁头童方悟此，乃翁见事可怜迟！



示儿

舍东已种百本桑，舍西仍筑百步塘，早茶采尽晚茶出，小麦方秀大麦黄。



老夫一饱手扪腹，不复举首号苍苍。



读书习气扫未尽，灯前简牍纷朱黄。



吾儿从旁论治乱，每使老子喜欲狂。

不须饮酒径自醉，取书相和声琅琅。



人生百病有已时，独有书癖不可医。



愿儿力耕足衣食，读书万卷真何益！

示儿

死去元知万事空，但悲不见九州同。



王师北定中原日，家祭无忘告乃翁。




卷二百四十五



卷之二百四十五

洪武二十九年三月戊午朔，四川永宁州土官剌他男剌马逃等、酉阳军抚司土官冉兴邦等贡方物，赐钞有差。

沈阳卫火，延烧仓库及军民庐舍。

遣官往四川天全六番招讨司核实洪武二十四年至二十六年茶课。

庚申，命中军都督府都督佥事朱信、前军都督府都督佥事宣信总神策、横海、苏州、太仓等四十卫将士八万余人，由海道运粮至辽东，以给军饷，凡赐钞二十九万九千九百二十锭。

辛酉，召楚王桢、湘王柏至京师。

壬戌，给广东及贵州、平越等处完聚鞑靼军士七百余户钞有差。

甲子，今上率诸军北至彻彻儿山，遇胡兵，与战，擒其首将孛林帖木儿等数十人，追至兀良哈秃城，遇哈剌兀，复与战，败之，遂旋师。

丙寅，广东揭阳县言：“近改设蓬州千户所，修筑城池，侵民田地。”诏除其租税。

命国子监学正吴起署祭酒博士，杨淞署司业学录，张毅署监丞事。上面谕之曰：“太学，国家育材之地，天下人材所聚，为之师者，不专务记问博洽，在乎检身饬行，守道尊严，使之敬慕，日化于善，则贤才众矣。盖师严则道尊，道尊则德立，昔胡翼之为太学，师严条约，以身先之，此最可法。”

赐在京文职官五品以上及翰林院中书舍人、给事中、王府长史、纪善高丽布人一匹。

丁卯，掌云南都指挥使司都督佥事瞿能来朝，赐白金二百两、钞三百锭、文、绮帛各十匹。

楚王桢、湘王柏还国。

戊辰，造三山门外石桥成，赏役夫二千余人胡椒各一斤、苏木各五斤。

己巳，赐在京旗手等卫军士二十二万二千余人夏布五十五万三千九百余匹。

庚午，上以清州古城地势宽广，乃苗蛮出入扰边之处，命设千户所守之。

令吏民有犯流罪者甓京师城各一尺。

赐京卫指挥千户以下麦三十石，其监工致仕官一体给赐。

辛未，命山丹卫致仕百户杨义为辽东都指挥佥事。义，巢县人，故元帅俞昭妻弟也，因征战以伤致疾，已令致仕还乡。至是，来朝，上见而闵之，故有是命。

四川黄禄井岁煎盐数多不及原额，有司请开煎小德井盐，以助不足，从之。

命赐天策卫往广西驾船军士凡一千五百二十人，钞七千七百二十六锭。

壬申，行人司副杨砥言：“孔子庙庭从祀诸贤皆有功世教，若汉杨雄臣事贼莽，忝列从祀，以董仲舒之贤，反不与焉，事干名教，甚为乖错，宜黜雄进仲舒，则礼典明矣。”上纳其言，命去雄祀仲舒。

癸酉，征虏前将军指挥佥事胡冕等言：“郴、桂二州数被猺贼剽椋，其蓝山等县、芭篱、召慕等处，山谷深邃，乃贼出入之地，宜设二千户所分兵屯守，庶田无荒间，民获安业。”从之，遂诏冕等还师。

甲戌，太阴犯房宿第二星。

戊寅，陕西延安府知府李广以罪系狱，同知李受奏其勤政爱民，乞宥其过，从之。

诏令湖广九溪卫设盖仓庾，贮收盐粮，以卫镇抚领其事。

置宁国府南陵县峨岭巡检司。

己卯，流星赤黄色，起自亢宿，东行至天市西垣内没。

庚辰，给京卫军士胡椒各一斤、苏木各三斤。

赏虎贲等卫从征广西将士四千九百余人钞二万七千二百二十八锭。

清水江中平等寨群蛮聚众为乱，贵州守御官军捕之，获从乱蛮人五百，械至京师，俱宥死给衣，谪戍三万卫。

壬午，遣行人陈诚立撒里畏兀儿为安定卫指挥使司。初，自安定王卜烟帖木儿遣使朝贡，诏立其酋长为四部，给铜印，守其地。后番将朵儿只巴叛，遁沙漠，过其地，大肆杀掠，并夺其印去，由是其部微弱。蓝玉西征，兵徇阿真川，土酋司徒哈昝等惧，窜匿山谷不敢出。及肃王之国，甘州哈昝等遣僧撒儿加藏卜等至甘州见王，乞授官以安部属，王为奏请。于是遣诚立其部为安定卫，以铜印五十八给之，置官属如诸卫。

癸未，大宁卫言：“屯田军士多乏农具，红螺山旧有铁场，宜开炉冶，造具以给。”上曰：“远戍勤苦，不可重劳，其令有司运农器给之。”

以都督佥事徐增寿为右军都督府左都督，李增枝为前军都督府左都督，沐晟为后军都督府左都督，汤醴为左军都督府都督同知，袁宇为后军都督府都督同知，都指挥使韩观为右军都督府都督同知，指挥使李谅为中军都督府都督佥事。

苏州府崇明县宝庆观道童孙守常言：“洪武十九年改筑城池，侵用官民田地，而租税未除。”诏悉蠲之。

甲申，监察御史严震直还自广西，言：“平乐地广民稀，其递运之船不给，请益临境民户，以助其役。”上曰：“彼民既困而又重困临境之民，不可。其令法司录有罪之人，买船递运以自赎。”

乙酉，置广安千户所于桂阳县土桥，宁溪千户所于蓝山县张家坡。时郴、桂二州民言：“连岁为徭蛮劫掠，官军至则遁入山谷，退则复聚。盖因守御兵远故也，乞于各县要害之地增置戍兵。”遂立二千户所守之。

丙戌，陕西汉中府汉阴县知县郭鼎言：“人民户绝者众，田地荒芜，宜免其赋。”从之。

赐旗手等卫征广西将士三千九百九十四人钞二万一千八百八十六锭。

丁亥，增置山东济阳县小交村驿，以杨壸驿道里远故也。

以监察御史辛彦德为都察院左佥都御史。

夏四月戍子朔，东北方天鸣。

诏以姚安府境内屯田军士拨隶云南护卫。初，云南唯姚安多荒田，调岷府护卫军士屯种，立为中屯千户所。至是，仍拨隶云南护卫。

以宝庆卫指挥使孙宗为广西都指挥使，桂林中卫指挥佥事姜旺、锦衣卫指挥佥事童胜为都指挥同知，永州卫指挥佥事葛森、府军卫指挥佥事焦铭为都指挥佥事。初，征广西，上命总兵官都督杨文待平寇日，于诸将中选其材智可任者，署都司事。至是，文以宗等名闻，故有是命。

己丑，享太庙。

广西布政使司言：“新设南丹、奉议、庆远三卫及富川千户所，岁用军饷二十余万石，有司所徵不足以给。”上命俱屯田。既而奉议卫奏：“本卫地控蛮峒，若俱出屯种，设有缓急，卒难调用，宜以三分守城，七分屯田为便。”上不许。

长兴侯耿炳文奏：“秦州茶马司不便于互市，请迁于西宁。”命户部议之。

癸巳，赐征广西总兵官都督杨文白金三百两、文绮、帛各二十匹、钞百锭，副总兵都督同知韩观白金百两、文绮、帛各十二匹、钞八十锭。

甲午，羽林左卫百户林全征广西南丹州山寨战死，事闻，敕追赠赐布米，令工部营葬。

乙未，掌北平都指挥使司事都督赵清言：“先奉敕拨军守御兴河、怀来，彼无见储之粮，其原操军士今皆屯种，乏人转输，莫若于秋成之时，就以云州、宣德二屯所收之粟转运给之。况口内屯军秋后农隙亦可运粮，庶利边圉。”上可其奏。

戊戌，中军都督府都督佥事朱信言：“比岁海运辽东粮六十万石，今海舟既多，宜增其数。”上命增十万石，以苏州府嘉定县粮米输于太仓，俾转运之。

己亥，罢开封府冯陵、十字河、龙堂、快活林、伞儿、三里、万龙及陈州东桥凡八牐。

置汉中府沔县柏林驿、青阳驿，仍改沔县罗村驿为黄堤驿，大安驿为金牛驿，复徙南郑县中梁驿于沔县为黄沙驿。

庚子，礼部奏请靖江王庶子辅国将军仪仗：牙杖一对、骨朵一对、鞍笼一、马杌一、茶褐罗伞一，其夫人冠服珠冠一、霞帔大衫一、褙子一。诏从之。

甲辰，流星青白色，起自库楼，西南行至云中没。

太阴犯斗杓第二星。

丙午，上谓侍臣曰：“朕观古人于声色之好，亦不能无，如公刘之于货、太王之于色，好之不过其度也。若太康之盘游、桀纣之内嬖、秦汉以下耽于宫室苑囿及畋猎、祷祠、奇伎、淫巧之类，此好之失其度也，好失其度，所以败亡。好之虽不至过，要之不迩声色、不殖货利，惟成汤得其正也。”

监察御史王仲和言：“湘阴县丞刘英以生革为鞭，长三尺，中夹铜钱，挞人至皮肉皆裂，尝出行，以巡检弗出迎，怒而挞其妻几死，请逮英罪之。”上曰：“刑者，不得已而用之。故圣人常加钦恤，惟恐滥及无辜。英，一县丞耳，酷虐乃至于此，独不闻刘宽蒲鞭之事哉？且律载刑具明有定制，乃弃不用，而残酷如是，是废吾法也，难论常律。”遂逮英至，戮之于市。

置洱海卫中左千户所。

改贵州都司所属龙里、新添、都匀三卫为军民指挥使司。

丁未，琉球国中山王察度遣其臣隗谷结致等表贡马二十七匹及方物，山南王承察度遣使表贡方物及马二十一匹，其叔汪英紫氏亦遣使吴宜堪弥结致等贡马五十二匹、硫黄七千斤、苏木一千三百斤。

戊申，置陕西宁夏、甘州二群牧千户所。

甲寅，署国子监事学正吴启言：“国子师生例以文学优劣，分隶六堂，迩来皆无甄别，高下不分，无以激，宜考第如例。”上命魏国公徐辉祖及礼部翰林院官同诣监考试，仍令吏部以次录用，毋使淹滞。

是月，右军都督府左都督寗正卒。正字正卿，凤阳寿州人，少为里中韦德成养子。元末，德成率乡兵从上克滁、和二州，遂度江克太平、建康，进兵击宣州，正与有功。德成战没，诏赠昭勇大将军、中翼元帅府副元帅、京兆郡侯，以正袭职，代领其众。从徐达克常州，进阶怀远将军，攻下宣州、江阴。戊戌，从上取婺州，又从常遇春克衢州。从上克江州，改授民兵千户，破陈友谅兵于鄱阳湖，调天策卫千户，又改雄武卫千户。从傅友德守徐州，与李二等战有功。吴元年，擢凤翔卫指挥副使，从徐达平中原，取沂、莒、密三州，克益都、济南、东昌，转下汴梁、河南、嵩州，渡河取磁州、广平、通州，进克元都，招降元将平章谢雪儿等八十余人，获马五百余匹，略永平，擒元将平章高家奴。下真定，平太原、平阳，自河中府渡河，追元将孔兴等，进取尘台。攻凤翔，逐李思齐，遂下巩昌，克平凉，至定西六盘，招降元知院毛翔。下临洮，徐达令正招抚土豪赵脱儿、孙平章等及马鞍山以西诸土酋。洪武三年五月，从邓愈克河州，留正镇守。时元镇西武靖王卜纳剌等诸酋长拥兵犹众，正遣兵追之于宁河，杀获颇多。于是沙家失里与诸酋长遣人来请降，正即策马往谕之，酋长皆感悦，献其全部军马及元所授金玉印章、金牌、宣命，擢临洮卫世袭指挥同知。又招降元宣政院使何锁南等，寻置河州卫，以正为指挥使，招徕撒里畏吾儿安定王卜烟帖木儿等暨土番朵甘灌顶国师乌思藏诸部奉表朝贡。七年，改置西安行都指挥使司于河州，以正为都指挥使，进阶骠骑将军，提调朵甘乌思藏都卫。正又招降元右丞朵儿只失结等，奏置西宁等卫。八年，改西安行都指挥使司为陕西行都指挥使司，正仍为都指挥使。九年十月，复姓寗氏，进阶龙虎将军。会川藏戎为盗，命卫国公邓愈讨之，正从征有功。十一年，西平侯沐英征西番，遣正追袭叛虏朵儿只巴，获其羊马辎重而还。十二年，兼领宁夏卫事，至则修筑汉唐旧渠，令军士屯田，引河水灌田数万余顷，兵食以足。十三年，从西平侯沐英征北至和林，擒元平章脱火赤、知院爱足部众万余人。十四年，从西平侯经略公主山寨，歼其戍卒，取全宁四部。十五年，除四川指挥使。会河西土官故元左丞剌瓦蒙藏卜等来降，唯松、茂等州西羗未附，正调兵讨之，擒贼首杨知府。十九年，改云南都指挥使。二十一年，百夷据险作乱，贼将刀思郎等聚众十余万，驱象百余拒敌。正率兵从西平侯沐英进战，斩其二将，贼众奔溃，尽获其象、马。未几，东川蛮反而越州、龙海、广西等山寨亦据险作乱，正从西平侯沐英讨平之。二十五年，沐英卒。诏授正荣禄大夫、右军都督府左都督，代英镇守。久之，命为平羗将军，总陕西、四川兵讨阶、文千户张者之乱，平之。二十八年正月，率兵从秦王往洮州打鱼沟等处克平番寇。三月，还京。至是，以疾卒。上为辍视朝一日，遣官吊祭，擢其子鹰扬卫指挥使忠为前军都督府都督佥事。

撒马儿罕遣回回劄鲁剌等一百九十一人来朝，贡马一千九十五匹，诏赐钞二万五千一百九十锭。








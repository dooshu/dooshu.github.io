○册骨咄禄三姓毗方伽颉利发文

维天宝十二载，岁次癸巳，九月己亥朔六日甲辰，皇帝若曰：咨尔骨咄禄伊难如三姓毗方伽颉利发，夫崇德报功，帝王之事；讲信修睦，人臣之礼。卿久佐藩部，备吏戎落，知荐居不可，以早宾朝。北蕃之俗，不能自理，远仗皇威，深悟变通，克知成败。岂惟款塞之恳，常有捍边之心。言念披诚，有增嘉叹。今授卿左羽林军大将军员外置同正员，兼赐册书铁券，永执蕃礼，无替华风，克终令名，常保禄位。可不慎欤！


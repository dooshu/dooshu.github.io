◇为王僧辩与陈武帝盟文

贼臣侯景，凶羯小胡，逆天无状，构造奸恶，违背我恩义，破掠我国家，毒害我生民，移毁我社庙。我高祖武皇帝灵圣聪明，光宅天下，劬劳兆庶，亭育万民，如我考妣，五十所载，哀景目穷见归，全景将戮之首，置景要害之地，崇景非次之荣，我高祖于景何薄？我百姓于景何怨？而景长戟强弩，陵蹙朝廷，锯牙郊甸，残食含灵，刳肝斫趾，不厌其快，曝骨焚尸，不谓为酷。高祖匪食卑宫，春秋九十，屈志凝威，愤终贼手。大行皇帝温严恭默，丕守鸿名，于景何有，复加忍毒，皇枝襁抱已上，缌功以还，穷刀极俎，既屠且绘，岂有率土之滨，谓为王臣，食人之禾，饮人之水，忍闻此痛，而不悼心？况臣僧辩、臣霸先等荷称国藩，湘东王臣讳泣血衔哀之寄，摩顶至足之恩，世受先朝之德，身当将帅之任，而不能沥胆抽肠，共诛奸逆，雪天地之痛，报君父之仇，则不可以禀灵含识，戴天履地。今日相国，至孝玄感，灵武斯发，已破贼徒，获其元帅，止馀景身，尚在京邑，臣僧辩与臣霸先协和将帅，同心共契，必诛凶竖，尊奉相国，嗣膺鸿业，以主郊祭，前途若有一功获一赏，臣僧辩等不推已让物，先身帅众，则天地宗庙，百神之灵，共诛共责。臣僧辩臣霸先同心共事，不相欺负，若有违戾，明神殛之。（《梁书王僧辩传》，又《类聚》三十三。案《陈书·武帝纪》上，僧辩登湓城，会高祖于白茅湾，登岸结坛刑牲盟约。《沈炯传》云炯为其文。《梁书》云霸先为其文，误也。）


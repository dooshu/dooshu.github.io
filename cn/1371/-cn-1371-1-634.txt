村东晚眺

兴来信步过东陂，最爱村东物象奇。

藤杖穿云秋望处，葛衣沾露夜归时。



残声凄断蝉移树，孤影荒寒鹊遶枝。



自揣今年还得饱，一川新稻已离离。



村东晚眺

饱食无营过暮年，筇枝到处一萧然。



清秋欲近露沾草，新月未高星满天。



远火微茫沽酒市，丛蒲窸窣钓鱼船。



哦诗每恨工夫少，又废西窗半夜眠。




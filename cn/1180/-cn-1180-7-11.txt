书牍凡例敬题


［明］张嗣修





等先公书牍，自旧记室所携来，盖嗣修等遭家难十余年所，而手泽完归。考其年月，似裁答俱无恙也。或有举其官，缺其号，或有举其号，缺其官，或官号俱备，或直举其讳，凡例不定。嗣修等不敢以己意追补，仍其旧日授书记语耳。谨次为编年，始隆庆元年，初入相也，终万历十年，讫告终也，厘为十三卷。盖其庙胜既审，循实而行，虽名简牍，实同文移。记始至终，成绩可镜，所以明相业微劳也。

又二卷报答知己。若徐、高、顾、王最著者，人为一类，各有编年，所以明师友谊义也。其示懋修手泽，附之于末，所以略见庭训之最著者也。其翰林时，附见于后者何？缘未当事，寒温之问不能悉录，录其尤著者十余篇，所以志学也。志学宜在前，而更居后者何？先公之言，后多践履，所以明“先行其言而后从之”之义也。存此以备家乘，非曰敢翼修词者也。然修词家所不必道，亦修词家所不能道也。

吴鸿、扈稽，锻者始知其为古；干将、莫耶，用者始知其为神。而奈何综核即束湿之成讥，任事即檀权之蜚语。总之禀河岳之气已来，其用物精宏矣。留此一段精诚在天壤间，古人所谓知我罪我，先公意在兹乎；史家所称为功为过，小子辈何敢避焉。






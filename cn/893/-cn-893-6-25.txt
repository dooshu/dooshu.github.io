子夜吴歌四首





《宋书》：《子夜歌》者，有女子名子夜造此声。晋孝武太元中，琅邪王轲之家，有鬼歌《子夜》。殷允为豫章时，豫章侨人庾僧度家，亦有鬼歌《子夜》。殷允为豫章，亦是太元中，则子夜是此时以前人也。《乐府古题要解》：《子夜》，旧史云：晋有女子曰子夜，所作声至哀，后人因为四时行乐之词，谓之《子夜四时歌》，吴声也。



秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。[一]

[一]《陌上桑》古辞：“日出东南隅，照我秦氏楼。秦氏有好女，自名为罗敷。罗敷善蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。使君从南来，五马立踟蹰。使君遣吏往，问‘是谁家姝?’‘秦氏有好女，自名为罗敷。’‘罗敷年几何?’‘二十尚不足，十五颇有余。’使君谢罗敷：‘宁可共载不?’罗敷前致辞：‘使君一何愚!使君自有妇，罗敷自有夫。’”梁武帝《子夜四时歌》：“君住马已疲，妾去蚕欲饥。”



胡震亨曰：清商吴曲《子夜歌》，后人更为《子夜四时》等歌，其歌本四句，太白拟之六句为异。然当时歌此者，亦自有送声，有变头，则古辞固未可拘矣。





其二





镜湖三百里，[一]菡萏发荷花。[二]五月西施采，人看隘若耶。[三]回舟不待月，归去越王家。

[一]《通典》：汉顺帝永和五年，马臻为会稽太守，创立镜湖，在会稽、山阴两县界筑塘蓄水，水高田丈余，田又高海丈余，若水少则泄湖灌田，如水多则闭湖泄田中水入海，所以无凶年。其堤塘周围三百一十里，都溉田九千余顷。



[二]毛苌《诗传》：“菡萏，荷花也。”《说文》：“芙蓉未发为菡萏，已发为芙蓉。”



[三]《方舆胜览》：若耶溪，在会稽县东南二十五里，北流与镜湖合，西施采莲、欧冶铸剑之所。





其三





长安一片月，万户捣衣声。秋风吹不尽，总是玉关情。何日平胡虏，良人罢远征。[一]

[一]《诗·国风》：“见此良人。”《正义》曰：“妻谓夫曰良人。”





其四





明朝驿使发，一夜絮征袍。素手抽针冷，那堪把剪刀。裁缝寄远道，[一]几日到临洮。[二]

[一]曹植诗：“发箧造裳衣，裁缝纨与素。”



[二]唐时临洮郡即洮州也，属陇右道，与吐蕃相近，有莫门军、神策军，在古为西羌之地。






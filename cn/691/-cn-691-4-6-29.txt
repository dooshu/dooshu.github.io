◎鳝索命

贵州黄兑眉上舍云：贵筑有某某，性嗜鳝，每饭必具，年近六旬矣。一日，赴市买鳝，拣择肥大者，卖鱼者令其自取。某揎袖裸臂探手缸底摸之，忽群鳝涌起，竞啮其臂几满，痛绝仆地。群鳝累累悬臂间，齿皆人肉。亟呼其子至，抬回家中，以剪断鳝身，而鳝首紧啮不放，一一敲落，而臂肉尽脱，长号而绝。合市聚观，咸以为异。有为之戒杀生者。


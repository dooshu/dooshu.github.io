○景阳井赋（以“扩然旧事，国艰人悲”为韵）

台城破兮烟草春，旧井湛兮苔藓新。自亡迹於天子，几兴怀於路人。盖悲万乘之尊，投身到此。岂为一泓之故，举世惊神。叔宝以立作荒君，在为亡国。玉楼之丝管宵咽，桂岸之兵戈昼逼。御天失措，且四方之大何从。没地无惭，顾九仞之深可匿。便委鸿业，旁携绿鬟。奔入泓澄之内，冀逃吞噬之艰。殊不知理昧纳隍，处穷泉而讵得。诚乖驭朽，攀素绠而胡颜。既而出作穷鳞，夺归偏爵。一时之覆辙如此，千载之遗波俨若。陌上澄澈，邱中寂寞。暗淘人事以冰释，旁写江天而镜扩。青铜有恨，也从零落於秋风。碧浪无情，宁解流传於夜壑。徒观其芜没沙迳，葳蕤泽葵。渔樵汲引，荆棘荣衰。虽虚中而可鉴，终彻底以堪悲。宝镜休分，岂有得铜之日。雕筵罢设，永无投辖之期。固以涤尽繁华，销平曩旧。犹惊鼎沸於馀涌，更吊山崩於叠。荒凉四面，花朝而不见朱栏。滴沥千寻，雨夜而空啼碧溜。斯则堙塞终古，萧条永年。半竭而珠或出，陆沉而翠盖宁旋。莫可追寻，玉树之歌声邈矣。最堪惆怅，金瓶之咽处依然。嗟夫！穿凿岂殊，浅深非异。盖悲鲋蛰之穴，不见龙潜之地，所以避匿其中，莫比汉高之事。


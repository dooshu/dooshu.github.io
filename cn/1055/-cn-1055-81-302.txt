【通商茶法诏〈嘉四年二月四日〉】

敕：古者山泽之利与民共之，故民足于下而君裕于上，国家无事，刑罚以清。自唐末流，始有茶禁，上下规利，垂二百年。迩闻比来，为患益甚。民被诛求之困，日惟咨嗟；官受滥恶之入，岁以陈积。私藏盗贩，犯者实繁。严刑重诛，情所不忍。使田闾不安其业，商贾不通于行。呜呼！若兹，是于江湖之间幅员数千里，为陷阱以害吾民也。朕心恻然，念此久矣，间遣使者，往就问之。而皆欢然，愿弛榷法，岁入之课，以时上官。一二近臣，件析其状，朕嘉览于再，犹若慊然。又于岁输，裁减其数，使得饶阜，以相为生，戋刂去禁条，俾通商贾。历世之弊，一旦以除，著为经常，弗复更制，损上益下，以休吾民。尚虑喜于立异之人，缘而为奸之党，妄陈奏议，以惑官司，必置明刑，用戒狂谬。布告遐迩，体朕意焉。





卷八十七·内制集卷六


·送冯生归天台序（癸卯）

夫髮者血之余也，于人身宜若骈枝赘瘤然。然而无髮，吾未见其为完人也。所以羽毛鳞介，总成异类；而戴髮含齿，则独锺于倮灵。譬如百辰丽天、万卉附地，苍苍莽莽，振古如兹已。则夫髮者，亦人身之百辰、万卉也。是故古今来，元公以握髮称，名卿以濡髮著；高士以散髮为放达，逋臣以晞髮为艰贞。即使箕子佯狂，满头霜雪；左徒憔悴，双鬓风尘：未始不以髮短心长，睥睨千载。将人以髮重乎？髮以人重乎？以是知凡有血气者，有髮则形骸非幻、无髮则鬚眉不扬。盖有老而秃者矣，未闻有童而秃者也。惟魑魅之乡、龙蛇之族，始号穷髮之地。故断髮者，蛮俗也；祝髮者，胡教也；辫髮者，夷风也。华戎所分，莫不于髮取辨焉。

今则敷天魋结、率土髡钳，独山阿海湄，犹然栉风沐雨，与鳞介争此冠裳。乃赤城冯生，则谓『与其被髮而祭野，毋宁披髮而入山』；含华隐曜，殆将十九年。一日，渡海来谒余，衣冠甚伟，鬓髮如漆，俨然桃源中人也。且出旧製数篇相示；其採芝之曲欤？其採薇之歌欤？盖不待卒读而髮已上指矣。余因以冯生之髮、较苏卿之节，则十九年画粥断齑，固无愧于吞毡啮雪也。异日明天子出而询兹黄髮，冯生虽颠毛种种乎，而对镜弹冠，即一髮千钧矣。


◎杨光禄述三事

杨云椒先生喜言科场果报事。尝告余曰：乾隆癸丑间，陕西一举子应礼部试，于号舍遇鬼，遂发狂疾。众掖出归寓，鬼亦随至，自以首触壁，皮骨皆破。避至外城，鬼又随之，乃手书"天网恢恢，疏而不漏"八字，付其友，以刃自刺死。又曰：安徽宿松令朱某分校江南乡闱，得一卷，拟首荐。夜梦神人谓曰"此人不可中"，手书一"淫"字示之。次日忘却，以卷呈主司。初加奖赏，后忽抹"险阻"二字，朱请曰："中卷有此二字者甚多，似不应抹。"即命朱洗去，及洗而墨迹渍透数层矣，竟被摈。又曰：汉阳诸生蔡某，少有文名，后值试期，不肯进场，其友诘之，蔡曰："吾少时读书，某邻有好女，每浴时常隙而窥之，自是每入场双目辄朦然罔见，出则如旧。"遂坎凛终其身。


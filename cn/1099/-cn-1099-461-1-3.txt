○答劉雲嶠 【 疏揭】

承教疏揭不宜太多、此是至言、然揆之時勢、則往日之疏揭可少、而今日之疏揭須多、何也、往日大事不行、小事則否、今大小事皆不行矣。小事行。故所爭者專在于大事。今大小事皆不行。則無所不爭矣。且如各衙門之署印也、大僚之陳乞也、銓部之掌選也、諸如此類、皆向之所謂小事也、然而停一日則一目之不便、欲不言得乎、近者戶刑兩部之署印、至用數十揭苦請而後得、如是則揭安得而不多、上安得而不厭也、至于疏揭之發抄、委為不是、無奈人情相責望、罪其緘默、不得巳將事體明顯如儲講枚卜考選大僚之類、所可露草而言者、稍與抄傳、以塞天下之口、而他之從中密請內降封還者、非但不敢抄傳、亦不敢以告人也、今日世道。得清議之力。亦受清議之苦。葢古人作事。尚有許多委婉。至于穢其迹。污其名而不恤。而今日稍有曲折。議論便生。眾喙一騰。身名俱敗。故其弊也。寧失人主之歡。而不敢犯悠悠之口寧。視事之不成而不敢使心之不白所以上下之交日離。而于天下之大計卒無濟也。近孫淇澳見貽一書、為忠告之譚、不肖報之、謂病症異常、雖有神醫、必切脉觀色、深究病源、而後為之處方、庶幾萬一、若未嘗覿面相對、而徒此以症往、彼以方來、藥非不良、而于病終無濟也、


陆游　屏迹

昔者航涛江，云山迎我东，

击楫誓江神，永托冥冥鸿。

十年桑榆暖，万事马牛风。

迩来愈屏迹，庭户深蒿蓬。

就瓮挹新醅，傍畦撷晚菘。

邻曲或念我，小鲜亦时供。

喟然抚几叹，恨今已龙锺；

向使早十年，何媿柴桑翁！

陆游

陆游　屏迹

屏迹乱山中，观身槁木同。

桑麻安旧业，薪水付村童。

不散婴儿朴，常存太古风。

一钱无用处，那复计囊空。

陆游

陆游　屏迹

饭熟起开钵，困来徐倒床。

无狂安取圣？有短始知长。

养道褐怀玉，露才锥出囊。

聊须唤儿稚，细细话耕桑。

陆游


○虞城县令李公去思颂碑（并序）

王者立国君人，聚散六合，咸土以百里，雷其威声。革其俗而风之，渔其人而涵之，其犹众鲜洋洋，乐化在水。波而动之则忧，尾之刺作焉；徐而清之则安，颁首之颂兴焉。苟非大贤，孰可育物？而能光昭弦歌，卓立振古，则有虞城宰李公焉。公名锡，字元勋，陇西成纪人也。高祖楷，隋上大将军，绵、益、原三州刺史，封汝阳公。曾祖腾，皇朝广、茂二州都督，广武伯。祖立节，起家韩王府记室参军，袭广武伯。父浦，郢、海、淄、唐、陈五州刺史，鲁郡都督，广平太守，袭广武伯。皆纳忠王庭，名镂钟鼎，侯伯继迹，故可略而言焉。公即广武伯之元子也。年十九，拜北海寿光尉。心不挂细务，口不言人非，群吏罕测，望风敬惮。秩满，转右武卫仓曹参军，次任赵郡昭庆县令。奉诏修建初、启运二陵，总徒五郡，支用三万贯。举筑雷野，不鞭一人。功成，馀八千贯。其干能之声，大振乎齐、赵矣。时名卿巡按，陵有黄赤气上冲太微，散为庆云数十处，盖精诚动天地也如此。因粉图奏名，编入国史。天宝四载拜虞城令，而天章宠荣，俾金玉王度，炯若七耀，昭回堂隅。於戏！敬之哉！，宸威临顾，作训以理。其俗鲁而木，舒而徐，急则狼戾，缓则鸟散。公酌以钧道，和之琴心。於是安四人，敷五教，处必砺食，行惟单车。观其约而吏俭，仰其敬而俗让，激直士之素节，扬廉夫之清波。三月政成，邻境取则。因行春，见枯骸於路隅，恻然疚怀，出俸而葬。由是百里掩骼，四封归仁，有居丧行号城市者，习以成俗。公勖之亲邻，厄以凶事，而鳏寡独，众所赖焉。可谓变其颓风，永锡尔类。先时邑中有聚党横猾者，实惟二耿之族，几百家焉。公训为纯人，易其里曰大忠正之里。北境黎邱之古鬼焉，或醉父以刃其子，自公到职，蔑闻为灾。官宅旧井，水清而味苦，公下车尝之，莞尔而笑曰：“既苦且清，足以符吾志也。”遂汲用不改，变为甘泉。蠡邱馆东有三柳焉，公往来憩之，饮水则去。行路勿翦，比於甘棠，乡人因树而书颂四十有六篇。惟公志气塞乎天地，德音发乎声容。缟乎若寒崖之霜，湛乎若清川之月，弹恶雪善，速若箭飞。尢能笔工新文，口吐雅论，天下美士，多从之游。非汝阳三公二伯之积德，则何以生此？邑之贤老刘楚瑰等乃相谓曰：“我李公以神明之化，大赖於虞人。虞人陶然咏歌其德，官则敬，去则思。山川鬼神犹怀之，况於人乎？”乃咨群寮，兴去思之颂。县丞王彦暹、员外丞魏陟、主簿李诜、县尉李向、赵济、卢荣等，同德比义，好谋而成，相与采其瑰踪茂行，俾刻石篆美，庶清风令名，奋乎百世之上。其词曰：

激扬之水兮，白石有凿。李公之来兮，雪虞人之恶。厥德孔昭，折狱既清。五教大行，殷雷之声。既父其父，又子其子。春之以风，化成草靡。乃影我冈，乃雨我田。阳无骄愆，四载有年。人戴公之贤，犹百里之天。弃余往矣，茫如坠川。哀丧惠博，掩骼仁深。苦井变甘，凶人易心。三柳勿翦，永思清音。


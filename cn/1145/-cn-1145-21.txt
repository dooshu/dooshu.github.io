九尾狐

青邱之山，九尾之狐居焉。将作妖，求髑髅而戴之，以拜北斗，而徼福于上帝。遂往造共之台，以临九邱。九邱十薮之狐毕集，登羽山而人舞焉。有老狈见而谓之曰：“若之所戴者死人之髑髅也。人死肉腐而为泥，枯骨存焉，是为髑髅。髑髅之无知，与瓦砾无异，而其腥秽，瓦砾之所不有，不可戴也。吾闻鬼神好馨香而悦明德，腥臊秽恶不可闻也，而况敢以渎上帝。帝怒不可犯也，弗悔，若必受烈祸。”行未至阏伯之墟，猎人邀而伐之，攒弩以射其戴髑髅者。九尾之狐死，聚群狐而焚之，沮三百仞，三年而臰乃熄。


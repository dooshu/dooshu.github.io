闵奄（悼友人潘子桓也。）


于戏，美人之归蒙如也，乘玄飙其焉之。
莽瑟兮摇零，毒雾障乎长离。
摧杀脩翰兮，堕扶桑之上枝。
沈墨玉于洮之水兮，予今亡此灵蓍。
悲浩浩兮，流云而无姿。
风发发兮，散枯桑之鸒𪆁。
景黡黡兮，穹黝䪥以莫丽。
扬沙棠之委委兮，予将东征海之涯。
冯层台以四周兮，召巫阳而陈辞。
惟昔帝之委柄兮，纷灵璅之妖禲。
茁众芳于江南兮，属美人之姱励。
矫幽贞以相慕兮，扬狄芬以微睇。
媒介夫汝南之正士兮（谓周子也），曰吾党之圣惠。
余既赠其玉环兮，耿中情之私寄。
苟非义而不取兮，立前脩而遂遂。
翔赤鸾于大杆兮，衔玉符以舒翅。
披阊阖而导乎东璧兮，览雷师之形字。
贻灵威于洞庭之野兮，胡青版之陆离。
人既炫其流烂兮，又詹詹而见詈。
指星辰以为期兮，我固知美人之瑞也。
缉长𤫋而为佩兮，又胡遘此瘁也。
曰：先鸣于冀州兮，信洸洸于上京。
滋丰洁以沃若兮，表下土以为正。
辽帝阍而不我即兮，抱总总之幽诚。
弄翠羽于南枝兮，嗣小雅之鸣嘤。
发湘江之怨文兮，逐兰台之丽情。
子既纷其金雘兮，余蹑华而峥嵘。
继微言于孔繇兮，属玄苞之菁荣。
惟丑艾之奋臭兮，实滋蔓于鄱阳。
彼曲士之疾正兮，毁椒兰之不芳。
佩迷縠而适野兮，固周身以焜煌。
直我道之徽绳兮，绝狡童之无良。
余龙既连蜷于云中兮，子又曰山有猛虎。
朝策我马于凫峄兮，夕余秣于幽土。
狐伏莽而穴处兮，鹿牲牲而随麈。
虽九关之见阻兮，帝锡予以绣黼。
若息坏之在弇兹兮，令鸾凤其自歌舞。
予独遘此凶闵兮，垂锦帷于南浦。
鸿文飞扬而四出兮，鲜夫人之纂组。
余归舲于大江兮，知卒斩夫蘅杜。
瞻海云而涕洟兮，摧吾党之良辅。
驾青螭而上腾兮，惟帝实予善侮。
升扈垒而招之兮，嗟尔魂徕其俣俣。
招曰：玄冬切暮兮，吾子上征。
䨡昙容容兮，高云鼓笙。
阴池早青兮，广堂肃清。
我烁玄文兮，钟鼓孔鎗。
魂其来兮，将为子荣名！





○武成王祀典议

谨按李纾所奏，援引训典，比较礼度，祝文轻重之杀，献官尊卑之节，诚至当矣。推而广之，抑未尽也。夫大名徽号，先圣所以褒前哲令德之人，谓其言可以范围，其行可以施百世；其业可以振千古；苟未至也，则不虚美。其於太公，兵权奇计之人耳。当殷辛失德，八百诸侯皆归於周，时惟鹰扬，以为佐命。在周有大功矣，於殷谓之何哉？祀典不云乎？“法施於民则祀之。”如仲尼之祖述尧舜，宪章文武，删《诗》、《书》，定礼乐，使君君臣臣，父父子子，後王及学者皆宗师之，可谓法施於民矣。贞观中，以其兵家者流，始今溪立庙；开元中，渐著上戊释奠之礼，其於进宠，不为薄矣。上元之际，执事者苟以兵戎之急，遂尊武成封王之号，拟议於文宣王，优劣万殊，不可以训。《礼》不云乎？“拟人必於其伦。”太公之於圣人非伦，太史公以韩非与老子同传，民到於今非之；高祖封韩信为侯，自耻与绛灌等列。况圣朝美之称，其可雷同乎？愚以为宜去武成及王字，依旧令为齐太公庙，人无间言矣。享献之事，馀依李纾所奏。

李巽

巽，字令叔，赵州赞皇人。以明经调补华州参军，登拔萃科。顺宗朝官兵部侍郎，领盐铁转运使，迁兵部尚书，徙吏部。元和四年卒，年六十三，赠尚书右仆射。


◇征士法高卿碑

言满天下，发成篇章，行充宇宙，动为仪表。四海英儒，履义君子，企望来臻者，不可胜纪也。翻然凤举，匿耀远遁，名不可得而闻，身难可得而睹。为尧、舜所知，不饮洗耳之水，超越青云之上，德逾巢、许之右。所谓逃名而名我随，避声而声我追者已。揆君分量，轻宠傲俗，乃百世之师也。其辞曰：「玄德，膺懿资，弘圣典，研道机。彪童蒙，作世师，程皇命所启确不移。亚洪崖，超由、夷，董英声，扬景晖。」（《艺文类聚》三十七）


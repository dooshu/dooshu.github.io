○秋日饯别序

黯然别之销魂，悲哉秋之为气！人之情也，伤如之何？极野苍茫，白露凉风之八月；穷途萧瑟，青山白之万里。奏鸣琴则离别鹤，惊歧路之悲心；来胜地则时雨凉风，助他乡之旅思。琴书人物，冀北关西；去马归轩，间日下。杨学士天璞自然，地灵无对，二十八宿禀太微之一星，六十四爻受乾坤之两卦。论其器宇，沧海添江汉之波；序其文章，元圃积烟霞之气。几神之外，犹是卿；陶铸之馀，尚同嵇阮。接光仪於促席，直观明月生天；响词辩於中筵，但觉清风满室。悠哉天地，含灵有喜愠之容；邱也东西，怅望积别离之恨。烟霞直视，蛇龙去而泉石空；文酒求朋，贤俊散而琴歌断。门生饯别，如北海之郡前；高士将归，似东都之门外。研精麝墨，运思龙章，希存宿昔之资，共启相思之咏。








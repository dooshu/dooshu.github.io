【和萧侍中子显春别诗四首】

〖子显诗别见。○以下七言。〗

别观蒲萄带实垂。江南豆莞生连枝。无情无意犹（《类聚》作又。升庵诗话作尚。）如此。有心有恨徒别离。（升庵诗话作自知。○玉台新咏九。《类聚》三十二。升庵诗话。《诗纪》六十九。）

蜘蛛作丝满帐中。芳草结叶当行路。红脸脉脉一生啼。黄鸟飞飞有时度。故人虽故时经新。新人虽新复应故。（○玉台新咏九。《类聚》三十二作江总闺怨诗。《诗纪》六十九。）

可怜淮水去来潮。春堤杨柳覆河桥。泪痕（玉台作迹。）未燥（玉台作□参。）讵终朝。行闻玉佩已相要。（○玉台新咏九。《类聚》三十二。《诗纪》六十九。）

桃红李白若朝妆。（玉台作庄。）羞持憔悴比新芳。（玉台作杨。）不惜暂住（《诗纪》云。一作往。）君前死。愁无西国更生香。（○同上）


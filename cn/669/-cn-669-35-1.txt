1　南豐跋西狹頌　顧陸宗諸人有漢畫遺法　吴道玄絶藝入神始巧思　隸續隸圖頗載圖畫　李翕五瑞碑　沈作喆寓簡言石室畫　漢畫之在碑刻者


南豐跋西狹頌謂：「所畫龍、鹿、承露人、嘉禾、連理之木，漢畫始見於今。」邵公濟聞見後録二十七謂：「漢李翕、王稚子、高貫方墓碑，刻山林人物，乃知顧愷之、陸探微、宗處士輩，尚有其遺法。至吴道玄絶藝入神，然始用巧思，而古意少減矣。今於盤洲所集隸圖見之。」

【何云】隸續劉寬碑頗載圖畫。

【全云】隸續中有圖五卷，即當日隸圖也，不知何以誤入隸續中，予爲别出之。

【集證】洪适隸續載李翕五瑞碑：「黄龍、白鹿、連理、嘉禾，有一人承甘露于喬木之下。」王稚子二闕：「其右則騎而西者二人，其左則乘車而東者二人，挽之者橐佗也。王君平生官簿，互見于兩闕之上。」高頤碑：「兩螭蟠其首，文在穿下，凡十八行，行二十一字。」〇沈作喆寓簡：「南豐跋漢武都太守西狹頌謂得此圖，然後始見漢畫。然予見王逸少帖云：『成都學有文翁、高朕石室及漢太守張收畫三皇五帝、三代君臣與仲尼七十弟子畫，皆精妙可觀。』予後因從蜀人求臨本，晚乃得石刻，信如逸少言，然則石室之畫又先於武都矣，子固蓋未之見。」

【元圻案】曾子固金石録跋尾漢武都太守李翕西狹頌云：「近世士大夫喜藏畫，而漢畫未有能得之者。此圖所畫龍、鹿、承露人、嘉禾、連理之木，然後漢畫始見於今。又皆出於石刻，可知其非僞也。」〇歐陽公集古録載後漢析里橋郙閣頌，即西狹頌也，李翕作李會。〇明楊升庵曰：「慎按：王象之輿地紀勝碑目載夔州臨江市『丁房』雙闕，高二丈餘，上爲層觀飛簷，車馬人物，又刻雙扉微啓，有美人出半面而立，巧妙動人。又雲陽縣漢處士金延廣母子碑初無文字，但有人物。漢畫之在碑刻者，不止如應麟所云也。」〇水經注八：「黄水南有漢荆州刺史李剛墓。剛，字毅叔，山陽高平人，熹平元年卒。見於碑。有石闕祠堂，石室三間，四壁隱起，雕刻爲君臣官屬、龜龍麟鳳之文，飛禽走獸之象，作制工麗。」亦漢畫之一。〇唐張彦遠歷代名畫記：「晉顧愷之，字長康，小字虎頭，晉陵無錫人。多才藝，尤工丹青。常畫中興帝相列像，妙極一時。」「宋陸探微，吴人也。明帝之時常在侍從，丹青之妙，最推工者。」「宋宗炳，字少文，南陽涅陽人〔一〕，善書畫。好山水，結宇衡山，歎曰：『老病俱至，名山恐難遍遊，唯當澄懷觀道，卧以遊之。』凡所遊歷，皆圖於壁，坐卧向之。其高情如此。」「唐吴道玄，陽翟人，工畫。初名道子，玄宗召入禁中，改名道玄，因授内教博士。張懷瓘云：『吴生之畫，下筆有神。』」

〔一〕「涅陽」，原作「沮陽」，據四庫本歷代名畫記卷六改。






○汉焦小黄周易卦筮叙

大凡在变化象数之中者，莫逃乎《易》。唯人之情伪，最曰难知。系称卜筮尚占，忧患兴虑。彼山上有火，明入地中。周孔之情，繇是观变。自三古以降，杂说歧分。矧卜筮多门，亡羊殆尽。虽京房奇中，然皆不免其身。夫自知知人，乃曰明哲。则隗照易数於龚使，焦赣发诫於明君。照既没，不显其占。赣明且哲，乃留其术。俞岩耕东鄙，自前困蒙。客有枉驾蓬庐，以焦辞数轴相示。俞尝读班史列传，及历代名儒系谱，诸家杂说之文。咸称自夫子授《易》於商瞿，仅逾十辈；延寿传经於孟喜，固是同时。当西汉元、成之间，凌夷厥政。先生乃或出或处，外比包蒙，辄以《易》道上干梁王，遂为郡察举，诏补小黄令。而邑中隐伏之事，皆预知其情。得以尤异当迁，寻亦卒於官次。所著《大易通变》，其卦总四千九十六题，事本弥纶，同归简易。其辞假出於经史，其意雅合於神。但率洁精专，事无不中。而言近意远，易识难详。不可渎蒙，以为辞费。後之好事如君山者，则子云之书为不朽矣！以圣唐会昌景寅岁周正五日叙。

顾德章

德章，会昌六年官太常博士。


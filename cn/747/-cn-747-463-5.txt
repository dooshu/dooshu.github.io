○重优复兴元府及洋凤州百姓等诏

朕巡狩山南，自春涉夏，师旅殷会，日费既广，州闾杼轴，岁计其空，东作妨时，西成罕望。虽黾勉从事，人不告劳，而悯悼积衷，子实知愧。昨者减其租税，优以复除，庶乎有瘳，汔用小息。洎驾言旋轸，躬履畏途，绝涧萦回，危栈绵互，时经霖雨，道阻且长。工徒造舟，县人葺路，靡幼靡耋，莫获宁居。而又赍负糗粮供备顿舍，涉于千里，饫我六师。居人露处以罔依，宿麦过时而不获，睹兹妨夺，弥增感伤。前所复除，未足酬恤，式敷惠泽，以纾大劳。其兴元府除先优复外，宜更给复二年。凤州全放今年税。其兴元府凤州界内知顿及修道路阁桥州县官将士等，并委严震类例功效，具名闻奏，量与甄奖。嗟乎！古先哲王，东征西怨，顾予不德，重以劳人。补费录勤，是有申命，长吏明加优谕，称朕意焉。


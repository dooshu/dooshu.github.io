苏颂　重次前韵奉酬子由子开叔贡三舍人二首

都堂直北正衙西，同日三贤拜紫泥。

供张府泉批敕赐，刊碑朱墨典签携。

姓名非夕金瓯覆，手笔他年玉简题。

制诏温纯诗什健，若非元白更谁齐。

苏颂

苏颂　重次前韵奉酬子由子开叔贡三舍人二首

公宴将阑日欲西，酒酣挥汗浥如泥。

重陪簪橐联镳出，仍得篇章满箧携。

直舍恍迷新户牖，赐书犹识旧签题。

岂惟梦想钧天路，更似闻韶子在齐。

苏颂


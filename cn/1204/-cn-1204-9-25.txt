◎王特起贺人生第三子

王特起贺人生第三子，叠用三字，作喜迁莺词云："古今三绝。惟邓国三良，汉家三杰。三俊才名，三儒文学，更有三君清节。争似一门三秀，三子三孙奇崛。

人总道、赛蜀郡三苏，河东三薛。 欢惬。况正是，三月风光，好倾杯三百。子并三贤，孙齐三少，俱笃三馀事业。文既三冬足用，名即三元高揭。亲朋庆，看宠加三锡，礼膺三接。"此等语意，即福唐体之变调也。［古今词话］


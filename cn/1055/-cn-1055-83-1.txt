【谢赐对衣状〈至和元年六月〉】

右臣伏以粹然玉色，方觐于清光；贲以身章，遽蒙于宠赐。授受之际，兢惧交相。伏念臣材靡及中，器非周用。遘光华之在旦，荷荣禄以逾涯。非惟罪谤之多罹，实亦祸罚之并至。苟存遗体，仅续余生。敢谓伏蒙尊号皇帝陛下，覆焘之恩，幽微必及，召从庐次，复以官联。当陛见之云初，陈笥衣而有焕。饰躬增耀，愈彰不称之讥；处物虽愚，犹识谢生之所。臣无任。


○送韩丰群公诗后序

春秋时，晋有叔向者，垂声迈烈，显白当世。而其兄铜伯华，匿德藏光，退居保和，士大夫其不与叔向游者，罕知伯华矣。然仲尼称叔向曰“遗直”、“由义”，又称伯华曰“多闻”、“内植”。进退两尊，荣于策书，故羊舌氏之美，至于今不废。宗元常与韩安平遇于上京，追用古道，交于今世，以是知吾兄矣。兄字茂实，敦朴而知变，宏和而守节，温淳重厚，与直道为伍。尝又著书，言礼家之事，条综古今，大备制量，遗名居实，淡泊如也。他日当为达者称焉，在吾侪乎？则韩氏之美，亦将耀于后矣。今将浮游淮湖，观艺诸侯，凡知兄者，咸出祖于外。天水赵佶，秉翰序事，殷勤宣备，词旨甚当。予谓《春秋》之道，或始事，或终义。《大易》之制，序卦处末。然则后序之设，不为非经也。于是编其饯诗若干篇，纪于未简，以贶行李，遂抗手而别。


姚勉　和龚宗谕五绝

多少抡魁岂独今，道心谁胜利名心。

只知晁董前头立，何似周程乐处寻。

姚勉

姚勉　和龚宗谕五绝

吾侪从仕为家邦，岂羡科名世少双。

激浪须看岿柱立，犯颜安可畏郎撞。

姚勉

姚勉　和龚宗谕五绝

学不求名况为官，官甜初不似儒酸。

无能富贵都磨灭，直作浮云一样看。

姚勉

姚勉　和龚宗谕五绝

闻仅二知虽赐也，道传一贯必参乎。

己私克尽融天理，表里通明月在壶。

姚勉

姚勉　和龚宗谕五绝

名下惟知不可居，诲言终日反三隅。

爱人以德今忠献，莫道前贤久已无。

姚勉


【祈晴文】

吏之所以食民之赋而神之所以享民之祭祀者，吏以刑政庇民，而神能以祸福加之也。冤枉之无诉，刑罚之不明，此人力能为，而吏不举之，其过宜在吏。水旱而不时，饥馑而疾疫，此人力所不能及，而皆职神之由。今自冬涉春，雨雪不止，居人无食，市肆不开，人皆食糟以延旦夕之命，至于无食有自杀者。此县吏不能治民，以致神祸之过。此宜罚县令之身，使为病恙灾殃以塞其责，不宜使数千户人皆受其灾。雨雪虽久，及今而止，民犹有望焉。惟神闵之！


○題為酌議宗藩事宜疏 【 酌議宗藩封祿】

此在垣中時奉　旨往各王府會議宗祿所上也

會議得法必定於畫一而後可久、事必宜於人情而後可行、我　朝二百年來、重熙累洽、　宗藩日盛、邸祿歲增、司賦者每每告匱、於是有言聽　諸王自行辭祿者、有定為三七四六減支者、有立為另題名粮之例、而過期花生等項、甚至併其名粮而無之者、一時冗耗可稱頓清、然行之未幾、不足如故、今欲再行裁減、則尅削太甚、無以示優恤之恩、欲稍限世封、則成訓具存、慮恐蹈變更之咎、聽其坐食而不為之處、則經費不給、終不勝蠹國之憂、僅為補緝而不塞其源、則苟幸旦夕、亦無救末流之弊、持籌主計之臣、日夕圖之而不得其便矣、茲遇　皇上凝神遠覽、嘉與更始、既允臣下之請、而又欲通宗室之情、特遣官前往會議、而愚臣以職掌攸關、遂得謬承任使、慱得博訪周諮、以畢其建議之初心、而各藩亦遂得殫思竭慮、以紓其欲言之素志、今據秦晉代藩、及各另城諸王所議祿粮均用之說、雖於目前祿食無減、而從茲則耗蠹可消。雖於通變諸事未詳。而自茲則推類可舉。何以明之、夫今所云變通者、不過曰限封開業弛禁加刑數者而已、然是數者。勢實相因。原非兩事。何者。既限其封。則不當絕其生計。於是乎有開業之議既開其業。則不當困之于城。於是乎有弛禁之議。既弛其禁。又不宜恣其所為而莫之檢也。於是乎有加刑之議。要之數議之興。惟起於祿粮之不敷耳信如諸藩之議。不敢再望額外之加。惟願守其原派之數。有餘不足。通融均用在各宗雖有缺乏之時在公家則無增添之擾。此數十年來。所相持而未發者。各藩既同辭言及之矣。竊嘗計之、其便有三、何者、祿制不定。則冗費愈滋。國之所以病也。若立為定制。永不加增。則自茲以往。歲費可大省。而　朝廷之上。得以其餘財備京邊緩急之用。其便一也。欲加祿。則必加賦此必然之勢。顧民力竭矣。其何以堪。今若此。可永無加賦之事。而小民獲相安惟正之供。其便二也。祿之所以加多者。惟以宗人之多耳。顧宗人之多。雖云螽斯麟趾。不可限量。而花生傳生來歷不明之輩。豈其無之。何也。彼其意以為一入玉牒。便當仰食縣官。故利其食指之多。以為厚殖之地。大抵然也。即各宗有心知其非者。率皆容隱而不舉以為彼食祿縱多亦食公家之祿耳今若明示以一定之額。譬之士庶之家世業相承。此有此數。子姓雖多。各隨其多寡受之。翕然相安。而無相爭相奪之患。若一有螟蛉乞養者參於其間。諸子必且羣起攻之矣。何也不徒惡其非類且慮分已之有也使額祿既定。而宗人之中。脫復有如前花生傳生等項。則增一人。即冒一人之祿。增一人之祿即减額內一人之數。各宗有不羣起而攻之者乎。故此法一行。匪特可以節財祿。亦可以清　潢派。其便三也。或者曰、各藩見在食粮。多寡不同。其取數之多者。如　周府之二十二萬有奇。　代府之一十七萬有奇。固當亟為限之矣。其少者。如　肅府止三千一百有奇。　鄭府止一千五百有奇。亦可槩施之乎。是不然。夫所謂粮食之多者。非一人之身衣而食之。乃群各宗而均受之者也。宗多則祿多。宗少則祿少。宗多者。所衍必愈繁而宗少者。即繁衍亦不甚。繇斯以談。雖多數世而後。其大畧可覩已况　肅府歲用之數。雖止三千一百有奇。而歲派之數。尚餘一千三百有奇。　鄭府除歲用外。亦尚積有贏餘。雖云不多。然如後款所開。又巳量為之增加矣。而何不可行之有。或者又曰。各藩祿粮。其額數有餘者。即數傳而後尚足支用。固樂於從矣。其額數之不敷者。目今巳不能支。况可支於數世之後耶。臣以為各藩祿粮。業有分定倉口。亦如士庶之家。貲產盈約。各有不同。盈者自盈。固難裒之使寡。約者自約。亦難益之使多。各安其業而已矣。况今之所為此議者、如　秦府原額少銀七千餘兩、　靈丘府原額少一千二百餘兩、　懷仁府原額少一千七百餘兩、彼皆所謂不敷府分也。議且若此。况其他乎。又况　秦府不敷之數、巳經臣具題處補、而　靈丘懷仁二府、業亦且議補之矣、所苦地方錢粮有限、不能多增、然據見在食用之數、亦巳足支、而又何嘗不便也。縱再世而下。必有不敷之時。然諸宗前議不云乎。儘其所有彼此均用即不能四季全給。亦豈無不季二季之支。又云他日人數彌多。祿數彌寡縱减至數兩窮困至死只當怨彼宗生息之多自難怨及　君父夫窮困人之所惡也。死亡人之所怨也。而彼且甘之。豈其獨非人情哉亦誠慮夫祿食日倍於前。則剝削必加於後也。與其待　朝廷之裁削。而有無不可知。毋寧自為之限制耳。嗟乎、葢至是而諸宗之真情始見矣、但此議出於一府、或以為一人之見、而通於各藩、則巳合眾慮之同、出於額祿有餘之府、或以為自便之私圖、而出於額祿不敷之府、則可見人情之公願、又况地方各官、上自司道、下及有司、無不同辭以為可行、臣與各該撫按、再三籌度、卒亦無有出於此者、然後乃敢以其說進耳、不然、前日之議、臣方持撫臣變通之說、為　皇上告、期　皇上大破常格、斷在必行、乃今不彼之議、而此之從者、良以人臣進言、不必自巳、惟求利於國、便於事而已矣、計苟不便。而狥諸宗之請。以方　朝廷之命。臣不敢也。計誠便矣。而執一巳之見。以廢輿論之公。臣亦不敢也。矧我　皇上英明天縱。當建議之初。詎不即能自斷。而必遣官會議正欲觀各宗之所願安在耳使各宗之所願在此。而臣之所議在彼。夫乃非　皇上遣議之心乎。又况此議若行。則宗祿不减而自减。封爵不限而自限。其為變通孰大於是。葢昔者漢初慮諸侯強大不可制。今日議削地。明日議興師。尋至推恩之令一下。而諸侯之壤地。不削自弱。故終漢世。無諸侯王之患。而亦無養宗室之費我　朝諸藩之事。雖不與漢事同。而其額粮之分授曾不異於壤地之世守也。誠得即以見在額派之祿。分贍各藩應食之宗。而日後子孫。均取給焉。則　朝廷無削減之名。而各宗得分願之正。小民無加派之擾。而　廟堂省區處之煩。是亦當今一便計也。

皇明經世文編卷四百十終








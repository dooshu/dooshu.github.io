诗集卷十九　古今体诗五十首


霅上访道人不遇


花光红满栏，草色绿无岸。不逢青眼人，长歌白石涧。





李公择过高邮，见施大夫与孙莘老赏花诗，忆与仆去岁会于彭门折花馈笋故事，作诗二十四韵见戏。依韵奉答，亦以戏公择云


汝阳真天人，绢帽著红槿。缠头三百万，不买一微哂。共夸青山峰，曲尽花不陨。当时谪仙人，逸韵谢封畛。诗成天一笑，万象解寒窘。惊开小桃杏，不待雷发轸。余波尚涓滴，乞与居易稹。尔来谁复见，前辈风流尽。寂寞两诗人，残红对樱笋。饥肠得一醉，妙语传不泯。君来恨不与，更复相牵引。我老心已灰，空烦扇余烬。天游照六凿，虚室扫充牣。悬知色竟空，那复嗜乌吻。萧然一方丈，居士老庞蕴。散花从满裓，不答天女问。故人犹故目，怨句写余恨。疑我此心在，遮防费栏楯。应虞已毙蛇，折尾时一蠢。仄闻孟光贤，未学处仲忍。自注：开阁放出事见本传。寄招应已足，左右侍云鬒。何时花月夜，羊酒谢不敏。此生如幻耳，戏语君勿愠。应同亡是公，一对子虚听。





王巩清虚堂


清虚堂里王居士，闭眼观心如止水。水中照见万象空，敢问堂中谁隐几。吴兴太守老且病，堆案满前长渴睡。愿君勿笑反自观，梦幻去来殊未已。长疑安石恐不免，未信犀首终无事。勿将一念住清虚，居士与我盖同耳。





次韵答王巩


我有方外客，颜如琼之英。十年尘土窟，一寸冰雪清。朅来从我游，坦率见真情。顾我无足恋，恋此山水青。新诗如弹丸，脱手不暂停。昨日放鱼回，衣巾满浮萍。今日扁舟去，白酒载乌程。山头见月出，江路闻鼍鸣。莫作《孺子歌》，沧浪濯吾缨。吾诗自堪唱，相子棹歌声。





和孙同年卞山龙洞祷晴


吴兴连月雨，釜甑生鱼蛙。往问卞山龙，曷不安厥家。梯山尚巉绝，俯视惊谽谺。神井涌云盖，阴崖垂藓花。交流百道泉，赴谷走群蛇。不知落何处，隐隐如缫车。我来叩石户，飞鼠翻白鸦。寄语洞中龙，睡味岂不嘉。雨师少弭节，雷师亦停挝。积水得反壑，稻苗出泥沙。农夫免菜色，龙亦饱豚豭。看君拥黄䌷，高卧放晚衙。





乘舟过贾收水阁，收不在，见其子，三首


其一


爱酒陶元亮，能诗张志和。青山来水槛，白雨满渔簑。泪垢添丁面，贫低举案蛾。不知何所乐，竟夕独酣歌。





其二


袅袅风蒲乱，猗猗水荇长。小舟浮鸭绿，大杓泻鹅黄。得意诗酒社，终身鱼稻乡。乐哉无一事，何处不清凉。





其三


曳杖青苔岸，系船枯柳根。德公方上冢，季路独留言。已占蒲鱼港，更开松菊园。从兹来往数，儿女自譍门。





次韵孙秘丞见赠


感慨清哀似变风，老于诗句耳偏聪。迂疏自笑成何事，冷淡谁能用许功。不怕飞蚊如立豹，自注：湖州多蚊蚋，豹脚尤毒。肯随白鸟过垂虹。自注：垂虹，长桥亭名。吟哦相对忘三伏，拟泛冰溪入雪宫。





与客游道场、何山，得鸟字


清溪到山尽，飞路盘空小。红亭与白塔，隐见乔木杪。中休得小庵，孤绝寄云表。洞庭在北户，云水天渺渺。庵僧俗缘尽，净业洗未了。十年画鹊竹，益以诗自绕。高堂俨像设，禅室各深窈。奔泉何处来，华屋过溪沼。何山隔幽谷，去路清且悄。长松度翠蔓，绝壁挂啼鸟。我友自杭来，尚叹所历少。归途风雨作，一洗红日燎。俄惊万窍号，黑雾卷蓬蓼。舟人纷变色，坐羡轻鸥矫。我独唤酒杯，醉死胜流殍。书生例强很，造物空烦扰。更将掀舞势，把烛画风筱。美人为破颜，正似腰支袅。明朝便陈迹，清景堕空杳。作诗记余欢，万古一昏晓。





仆去杭五年，吴中仍岁大饥疫，故人往往逝去。闻湖上僧舍，不复往日繁丽，独净慈本长老，学者益盛，作诗寄之


来往三吴一梦间，故人半作冢累然。独依旧社传真法，要与遗民度厄年。赵叟近闻还印绶，竺翁先已反林泉。何时策仗相随去，任性逍遥不学禅。





舶趠风


吴中梅雨既过，飒然清风弥旬，岁岁如此，湖人谓之舶趠风。是时，海舶初回，云此风自海上与舶俱至云尔。

三旬已过黄梅雨，万里初来舶趠风。几处萦回度山曲，一时清驶满江东。惊飘蔌蔌先秋叶，唤醒昏昏嗜睡翁。欲作兰台快哉赋，却嫌分别问雌雄。





丁公默送蝤蛑


溪边石蟹小于钱，喜见轮囷赤玉盘。半壳含黄宜点酒，两螯斫雪劝加餐。蛮珍海错闻名久，怪雨腥风入坐寒。堪笑吴兴馋太守，一诗换得两尖团。





送孙著作赴考城，兼寄钱醇老、李邦直二君，于孙处有书见及


使君闲如云，欲出谁肯伴。清风独无事，一啸亦可唤。来从白洲，吹我明月观。门前远行客，青衫流白汗。问子何匆匆，王事不可缓。故人钱与李，清庙两圭瓒。蔚为万乘器，尚记沟中断。子亦东南珍，价重不可算。别情何以慰，酒尽对空案。惟持一榻凉，劝子巾少岸。北风那复有，尘土飞灰炭。欲寄二大夫，发发不可绊。





泛舟城南，会者五人，分韵赋诗，得“人皆苦炎”字，四首


其一


城中楼阁似鱼鳞，不见清风起白。试选苕溪最深处，仍呼我辈不羁人。窥船野鹤何曾下，见烛飞虫空自驯。绕郭荷花一千顷，谁知六月下塘春。





其二


苦热诚知处处皆，何当危坐学心斋。海螯要共诗人把，溪月行遭雾雨霾。乡国飘零断书信，弟兄流落隔江淮。便应筑室苕溪上，荷叶遮门水浸阶。





其三


紫蟹鲈鱼贱如土，得钱相付何曾数。碧筒时作象鼻弯，白酒微带荷心苦。运肘风生看斫鲙，随刀雪落惊飞缕。不将醉语作新诗，饱食应惭腹如鼓。





其四


桥上游人夜未厌，共依水槛立风檐。楼中煮酒初尝芡，月下新妆半出帘。南郭清游继颜谢，北窗归卧等羲炎。人间寒热无穷事，自笑疏顽不受痁。





与王郎夜饮井水


吴兴六月水泉温，千顷菰蒲聚斗蚊。此井独能深一丈，源龙如我亦如君。





次韵李公择梅花


诗人固长贫，日午饥未动。偶然得一饱，万象困嘲弄。寻花不论命，爱雪长忍冻。天公非不怜，听饱即喧哄。君为三郡守，所至满宾从。江湖常在眼，诗酒事豪纵。奉使今折磨，清比於陵仲。永怀茶山下，携妓修春贡。更忆槛泉亭，插花云髻重。萧然卧灊麓，愁听春禽哢。忽见早梅花，不饮但孤讽。诗成独寄我，字字愈头痛。嗟君本侍臣，笔橐从上雍。脱靴吟芍药，给札赋云梦。何人慰流落，嘉花天为种。杯倾笛中吟，帽拂果下鞚。感时念羁旅，此意吾侪共。故山今何有，桐花集么凤。君亦忆匡庐，归扫藏书洞。何当种此花，各抱汉阴瓮。





送渊师归径山


我昔尝为径山客，至今诗笔余山色。师住此山三十年，妙语应须得山骨。溪城六月水云蒸，飞蚊猛捷如花鹰。羡师方丈冰雪冷，兰膏不动长明灯。山中故人知我至，争来问讯今何似。为言百事不如人，两眼犹能识细字。





送表忠观钱道士归杭


熙宁十年，诏以龙山废佛祠为表忠观。元丰二年，通教自杭来，见予于吴兴，问：“观亦卒工乎？”曰：“未也，杭人比岁不登，莫有助我者。”余曰：“异哉，杭人重施轻财，是不独为福田也，将自托于不朽。今岁成矣，子其行乎？”及还，作诗送之。

先生旧德在民心，著令称忠上意深。堕泪行看会祠下，挂名争欲刻碑阴。凄凉破屋尘凝坐，憔悴云孙雪满簪。未信诸豪容郭解，却从他县施千金。





次韵周开祖长官见寄


俯仰东西阅数州，老于岐路岂伶优。初闻父老推谢令，旋见儿童迎细侯。政拙年年祈水旱，民劳处处避嘲讴。河吞巨野那容塞，盗入蒙山不易搜。仕道固应惭孔孟，扶颠未可责由求。渐谋田舍犹怀禄，未脱风涛且傍洲。惘惘可怜真丧狗，时时相触是虚舟。朅来震泽都如梦，只有苕溪可倚楼。斋酿酸甜如蜜水，乐工零落似风鸥。远思颜柳并诸谢，近忆张陈与老刘。风定轩窗飞豹脚，自注：湖多蚊，土人云豹脚者尤毒。雨余栏槛上蜗牛。旧游到处皆苍藓，同甲惟君尚黑头。忆昔湖山共寻胜，相逢杯酒两忘忧。醉看梅雪清香过，夜棹风船骇汗流。百首共成山上集，三人同作月中游。海南未起垂天翼，涧底仍依径寸庥。已许清风归过我，预忧诗笔老难酬。此生岁月行飘忽，晚节功名亦谬悠。犀首正缘无事饮，冯应为有鱼留。从今更踏青州曲，薄酒知君笑督邮。





林子中以诗寄文与可及余，与可既殁，追和其韵


斯人所甚厌，投畀每不受。欲其少须臾，夺去惟恐后。云谁尸此职，无乃亦假守。赋才有巨细，无异斛与斗。胡不安其分，但听物所诱。时来各飞动，意合无妍丑。坐令鸡栖车，长载朱伯厚。平生无一旅，既死咤万口。自闻与可亡，胸臆生堆阜。悬知临绝意，要我一执手。相望五百里，安得自其牖。遗文付来哲，后事待诸友。伶俜嵇绍孤，老病孟光偶。世人贱目见，争笑千金帚。君诗与楚词，识者当有取。但知爱墨竹，此叹吾已久。故人多厚禄，能复哀君否。不见林与苏，饥寒自奔走。





与王郎昆仲及儿子迈绕城观荷花，登岘山亭，晚入飞英寺，分韵得“月明星稀”，四首


其一


昨夜雨鸣渠，晓来风袭月。萧然欲秋意，溪水清可啜。环城三十里，处处皆佳绝。蒲莲浩如海，时见舟一叶。此间真避世，青蒻低白发。相逢欲相问，已逐惊鸥没。





其二


清风定何物，可爱不可名。所至如君子，草木有嘉声。我行本无事，孤舟任斜横。中流自偃仰，适与风相迎。举杯属浩渺，乐此两无情。归来两溪间，云水夜自明。





其三


苕水如汉水，鳞鳞鸭头青。吴兴胜襄阳，万瓦浮青冥。我非羊叔子，愧此岘山亭。悲伤意则同，岁月如流星。从我两王子，高鸿插修翎。湛辈何足道，当以德自铭。





其四


吏民怜我懒，斗讼日已稀。能为无事饮，可作不夜归。复寻飞英游，尽此一寸晖。撞钟履声集，颠倒云山衣。我来无时节，杖屦自推扉。莫作使君看，外似中已非。





次韵章子厚飞英留题


款段曾陪马少游，而今人在凤麟洲。黄公酒肆如重过，杳杳白天尽头。





城南县尉水亭得长字


两尉郁相望，东西百步场。挥旗蒲柳市，伐鼓水云乡。已作观鱼槛，仍开射鸭堂。全家依画舫，极目乱红妆。潋潋波头细，疏疏雨脚长。我来闲濯足，溪涨欲浮床。泽国山围里，孤城水影旁。欲知归路处，苇外记风樯。





与胡祠部游法华山


陂湖欲尽山为界，始见寒泉落高派。道人未放泉出山，曲折虚堂泻清快。使君年老尚儿戏，绿棹红船舞澎湃。一笑翻杯水溅裙，余欢濯足波生隘。长松搀天龙起立，苍藤倒谷云崩坏。仰穿蒙密得清旷，一览震泽吁可怪。谁云四万八千顷，渺渺东尽日所晒。归途十里尽风荷，清唱一声闻露薤。自注：是日，乐工有作此声者。嗟予少小慕真隐，白发青衫天所械。忽逢佳士与名山，何异枯杨便马疥。君犹鸾鹤偶飘堕，六翮如云岂长铩。不将新句纪兹游，恐负山中清净债。





又次前韵赠贾耘老


具区吞灭三州界，浩浩汤汤纳千派。从来不著万斛船，一叶渔舟恣奔快。仙坛古洞不可到，空听余澜鸣湃湃。今朝偶上法华岭，纵观始觉人寰隘。山头卧碣吊孤冢，下有至人僵不坏。空余白棘网秋虫，无复青莲出幽怪。自注：事见本院碑。我来徙倚长松下，欲掘茯苓亲洗晒。闻道山中富奇药，往往灵芝杂葵薤。诗人空腹待黄精，生事只看长柄械。自注：杜子美诗云：长镵长镵白木柄，我生托子以为命。今年大熟期一饱，食叶微虫直癣疥。自注：贾云今岁有小虫食叶，不甚为害。白花半落紫穟香，攘臂欲助磨镰铩。安得山泉变春酒，与子一洗寻常债。





赵阅道高斋


见公奔走谓公劳，闻公隐退云公高。公心底处有高下，梦幻去来随所遭。不知高斋竟何义，此名之设缘吾曹。公年四十已得道，俗缘未尽余伊皋。功名富贵皆逆旅，黄金知系何人袍。超然已了一大事，挂冠而去真秋毫。坐看猿猱落罝罔，两手未肯置所操。乃知贤达与愚陋，岂直相去九牛毛。长松百尺不自觉，企而羡者蓬与蒿。我欲赢粮往问道，未应举臂辞卢敖。





送俞节推


吴兴有君子，淡如朱丝琴。一唱三太息，至今有遗音。嗟余与夫子，相避如辰参。自注：退翁官于蜀，余在京师，余归而退翁去。及余官于吴兴，则退翁亡矣。犹喜见诸郎，窈然清且深。异时多良士，末路丧初心。我生不有命，其肯枉尺寻。





次韵答孙侔


十年身不到朝廷，欲伴骚人赋落英。但得低头拜东野，不辞中路候渊明。舣舟苕霅人安在，卜筑江淮计已成。千里论交一言足，与君盖亦不须倾。





重寄


凛然高节照时人，不信微官解浼君。蒋济谓能来阮籍，薛宣真欲吏朱云。好诗冲口谁能择，俗子疑人未遣闻。乞取千篇看俊逸，不将轻比鲍参军。





次韵和刘贡父登黄楼见寄并寄子由二首


其一


清派连淮上，黄楼冠海隅。此诗尤伟丽，夫子计魁梧。自注：刘为人短小。世俗轻瑚琏，巾箱袭武夫。坐令乘传遽，奔走为储须。邂逅我已失，登临谁与俱。贫贪仓氏粟，身听冶家。会合难前定，归休试后图。腴田未可买，自注：本欲买田于泗上，近已不遂矣。穷鬼却须呼。二水何年到，双洪不受舻。至今清夜梦，飞辔策天吴。自注：此诗寄刘。





其二


与子皆去国，十年天一隅。数奇逢恶岁，计拙集枯梧。好士余刘表，穷交忆灌夫。不矜持汉节，犹喜揽桓须。清句金丝合，高楼雪月俱。吟哦出新意，指画想前。自注：子由初赴南京，送之出东门，登城上览山川之胜，云此地可作楼观。于是始有改筑之意。自写千言赋，新裁六幅图。自注：近以绢自写子由《黄楼赋》为六幅图，甚妙。传看一座耸，劝著尺书呼。莫使骚人怨，东游不到吴。自注：此诗寄子由。





吴江岸


晓色兼秋色，蝉声杂鸟声。壮怀销铄尽，回首尚心惊。





御史台榆槐竹柏四首


榆


我行汴堤上，厌见榆阴绿。千株不盈亩，斩伐同一束。及居幽囚中，亦复见此木。蠹皮溜秋雨，病叶埋墙曲。谁言霜雪苦，生意殊未足。坐待春风至，飞英覆空屋。





槐


忆我初来时，草木向衰歇。高槐虽经秋，晚蝉犹抱叶。淹留未云几，离离见疏荚。栖鸦寒不去，哀叫饥啄雪。破巢带空枝，疏影挂残月。岂无两翅羽，伴我此愁绝。





竹


今日南风来，吹乱庭前竹。低昂中音会，甲刃纷相触。萧然风雪意，可折不可辱。风霁竹已回，猗猗散青玉。故山今何有，秋雨荒篱菊。此君知健否，归扫南轩绿。





柏


故园多珍木，翠柏如蒲苇。幽囚无与乐，百日看不已。时来拾流胶，未忍践落子。当年谁所种，少长我与齿。仰视苍苍干，所阅固多矣。应见李将军，胆落温御史。





己未十月十五日，狱中恭闻太皇太后不豫，有赦，作诗


庭柏阴阴昼掩门，乌知有赦闹黄昏。汉宫自种三生福，楚客还招九死魂。纵有锄犁及田亩，已无面目见丘园。只应圣主如尧舜，犹许先生作正言。





十月二十日，恭闻太皇太后升遐，以轼罪人，不许成服，欲哭则不敢，欲泣则不可，故作挽词二章


其一


巍然开济两朝勋，信矣才难十乱臣。原庙固应祠百世，先王何止活千人。和熹未圣犹贪位，明德虽贤不及民。月落风悲天雨泣，谁将椽笔写光尘。





其二


未报山陵国士知，绕林松柏已猗猗。一声恸哭犹无所，万死酬恩更有时。梦里天衢隘云仗，人间雨泪变彤帷。《关雎》《卷耳》平生事，白首累臣正坐诗。





予以事系御史台狱，狱吏稍见侵，自度不能堪，死狱中，不得一别子由，故作二诗授狱卒梁成，以遗子由


其一


圣主如天万物春，小臣愚暗自亡身。百年未满先偿债，十口无归更累人。是处青山可埋骨，他年夜雨独伤神。与君今世为兄弟，又结来生未了因。





其二


柏台霜气夜凄凄，风动琅珰月向低。梦绕云山心似鹿，魂惊汤火命如鸡。眼中犀角真吾子，身后牛衣愧老妻。百岁神游定何处，桐乡知葬浙江西。自注：狱中闻杭、湖间民为余作解厄道场累月，故有此句。





十二月二十八日，蒙恩责授检校水部员外郎、黄州团练副使，复用前韵二首


其一


百日归期恰及春，余年乐事最关身。出门便旋风吹面，走马联翩鹊啅人。却对酒杯浑似梦，试拈诗笔已如神。此灾何必深追咎，窃禄从来岂有因。





其二


平生文字为吾累，此去声名不厌低。塞上纵归他日马，城东不斗少年鸡。休官彭泽贫无酒，隐几维摩病有妻。堪笑睢阳老从事，为余投檄向江西。自注：子由闻予下狱，乞以官爵赎予罪，贬筠州监酒。






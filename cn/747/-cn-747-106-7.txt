○授卢文进义成节度使制

契丹卢龙军节度使检校太尉卢文进，辽西飞将，蓟北雄才，顷以被谗，因而避祸。虽附茹毛之俗，长怀向国之诚，将军宁屈於虏庭，校尉终还於汉垒。洎於纂绍，果卜旋归，继飞雁足之书，累殄龙庭之虏。前冒白刃，中推赤心，拥塞垣之车帐八千，复唐土之民军十万。气吞沙漠，义贯神明，爰降宠章，以旌壮节。可特进依前检校太尉同中书门下平章事使持节滑州诸军事守滑州刺史充义成军节度滑濮管内观察处置等使，仍封范阳郡开国侯，食邑一千三百户，兼赐推忠翊圣保义功臣。


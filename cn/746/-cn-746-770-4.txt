卷770_4【白纻辞（此二首又见贞元进士杨衡集中）】  杨衡

玉缨翠珮杂轻罗，香汗微渍朱颜酡。

为君起唱白纻歌，

清声袅云思繁多，凝笳哀琴时相和。

金壶半倾芳夜促，梁尘霏霏暗红烛。

令君安坐听终曲，坠叶飘花难再复。

蹑珠履，步琼筵，轻身起舞红烛前。

芳姿艳态妖且妍，

回眸转袖暗催弦。凉风萧萧漏水急，月华泛溢红莲湿，

牵裙揽带翻成泣。


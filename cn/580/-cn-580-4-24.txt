列传第二十四 耶律楚材（铸　希亮　有尚）


耶律楚材字晋卿，辽东丹王突欲八世孙。父履，金尚书右丞，通术数，尤邃于太元。楚材生，履私谓所亲曰：“吾年六十而得此子，他日当为异国用。”因取《春秋左氏传》“楚材晋用”之语，以为名字。

楚材三岁而孤，母杨氏教之学。及长，博极群书，援笔为文如宿构者。金制，宰相子得试补省掾，楚材不就。章宗特敕应试，中甲科。考满，授开州同知。宣宗南渡，完颜承晖留守中都，行尚书省事，表楚材为左右司郎中。

太祖克中都，访辽宗室，闻其名，召诣行在。楚材身长八尺，美须髯，音如洪钟，帝伟之，谓曰：“辽、金世仇，朕为汝雪之。”对曰：“臣祖、父皆北面事金，既为臣子，敢仇君父耶！”帝重其言，处之左右，呼为吾图撒合里而不名，国语长髯人也。西夏人常八斤善治弓，谓楚材曰：“国家尚武，而明公欲以文进，不亦左乎？”楚材曰：“治弓尚须弓匠，岂治天下不用天下匠耶！”帝闻之，甚喜，日见亲用。

十四年，从太祖征西域。二十年，又从征西夏。明年冬，大军克灵武，诸将争取金帛，楚材独收遗书及大黄两驼。既而士卒病疫，得大黄辄愈，人始叹服。时州县长吏专生杀，燕京留后长官咸得卜尤贪暴，杀人盈市。楚材闻之泣下，即奏请“州县不奉玺书，不得擅征发；囚当大辟者，必待报；违者罪死。”燕京多盗，未夕辄劫人财物，不与则杀之。睿宗监国，遣楚材偕中使往穷治其事。楚材诇得盗姓名，捕下狱，皆势家子弟也。其人赂中使，求缓之，楚材曰：“信安咫尺，未下，不严惩此辈，恐大乱起。”中使惧，从其言，戮十六人于市，民始安堵。

初，太祖尝指楚材谓太宗曰：“此人天赐我家，尔后军国之事当悉委之。”太宗将即位，宗主会议未决，楚材言于睿宗曰：“此宗社大计，宜早定。”睿宗曰：“事未集，宜别择吉日。”楚材曰：“过是无吉日矣。”乃定策撰礼仪，告皇兄察合台曰：“王虽兄，位则人臣，礼当拜。王拜则莫敢不拜矣。”察合台然之，率宗王大臣拜于帐下。既退，察合台抚楚材背曰：“真社稷臣也。”蒙古尊属有拜礼自此始。部长来朝，以冒禁应死者众，楚材奏曰：“陛下新登宝祚，愿无污白道子。”从之。国俗尚白，故楚材之言如此。

蒙古无赦令，楚材屡言之，诏自庚寅正月朔以前事勿治。楚材条便宜十八事颁天下，请：“各路设长吏牧民，设万户总兵，使势均力敌以遏骄横之渐。中原之地，财赋所出，宜存恤其民；州县非奉上命，敢擅行科差者，罪之。贸易借贷官物者，罪之。蒙古、回回等人，种地不纳税者，死。监主自盗官物者，死。应犯死罪者，具由申奏，命下然后行刑。贡献礼物者，禁断。”帝悉从之，惟贡献一事不允，曰：“彼自愿奉上者，宜听之。”楚材曰：“蠹害之端，必由于此。”帝曰：“卿所奏，朕无不允，卿不能从朕一事耶！”楚材乃不敢复言。

自太祖有事西域，仓廪府库无尺帛斗粟，中使别迭等言：“汉人无益于国，宜空其地为牧场。”楚材曰：“陛下将南伐，军需宜有所资。诚均定中原地税、商税、酒、醋、盐、铁、山泽之利，岁可得银五十万两、绢八万匹、粟四十万石，足以供给，何谓无益？”帝曰：“试为朕行之。”乃奏立十路征收课税使，凡长贰悉用士人，如陈时可、赵昉等，皆当时之选。因从容进说周、孔之教，谓天下得之马上，不可以马上治之，帝深然之，由是儒者渐获进用。三年，帝幸云中，十路咸进廪籍及银、绢，帝笑谓楚材曰：“汝不去朕左右，而能使国用充足如此。”乃亲酌大觞赐之。即日拜中书令，事无大小，一委楚材。

宣德路长官太傅秃花失陷官粮万余石，自恃勋旧，密奏乞免。帝问中书省知否，对曰：“不知。”帝取鸣镝欲射者再，叱之出，使白中书省偿之。仍敕凡事先白中书，然后奏闻。中使苦木思不花奏拨山后一万户以为采金银、种蒲萄等户，楚材言：“太祖遗诏，山后百姓与蒙古人无别，缓急可用。不如将河南俘户，贷而不诛，使充此役，且以实山后之地。”从之。楚材又奏：“诸路民户疲乏，宜令蒙古、回鹘、河西人分居诸路者，与民户一体应输赋役。”事亦施行。

四年，从帝幸河南。诏陕、虢等州山林洞穴逃匿之人，来降者免死。或谓降民反覆，宜尽戮之，楚材奏人给一旗执之，使散归田里，全活无算。国制，凡攻城，城中一发矢石，即为拒命，既克，必屠之，汴京垂拔，大将速不台奏言：“金人抗拒日久，多杀士卒，宜屠城。”楚材驰入奏曰：“将士暴露数十年，所欲者土地人民耳。得地无民，将安用之！”帝犹豫未决。楚材曰：“凡工匠及厚藏之家皆聚于城内，杀之则一无所得矣。”帝始允之。诏除完颜氏一族外，余皆原免。时城中一百七十万户，楚材奏选工匠及素业儒、释、道、医、卜者，迁于河北，官为瞻给。又遣人求孔子后，得五十一代孙元措，奏袭衍圣公，与以林庙之地。荐名儒梁陟、王万庆、赵著等，使直讲于皇子。置编修所于燕京，经籍所于平阳。由是文治兴焉。

军还，遗民被俘者多亡去，诏居停逃民及资给衣食者，灭其家，并连坐乡社。逃民无所得食，多踣死道路。楚材从容进曰：“河南平，其民皆陛下赤子，去将安之！岂有因一俘杀数百人者。”帝悟，立除其禁。金亡，惟秦、巩二十余州久不下。楚材奏曰：“吾民逃罪者皆聚于此，故冒死拒战，图延命于旦夕。若赦之，则不攻自下矣。”从之，诸城果开门出降。

六年，诏括中原户口。忽都虎等议以丁为户，楚材不可。皆曰：“本朝及西域诸国法如此，岂有舍大朝成法而袭亡国之政者。”楚材曰：“自古中原之国，未有以丁为户者。若行之，丁逃则赋无从出矣。”卒从楚材议。时将相大臣所得俘户，往往寄留诸郡，几居天下之半。楚材因奏括户口籍为良民，匿占者罪死。七年，朝议以回回人伐宋，中原人伐西域，楚材曰：“中原、西域相去数万里，未至敌境，人马疲乏，兼水土异宜，必生疾疫，宜各从其便。”争论十余日，议始寝。

八年，有奏行交钞者。楚材曰：“金章宗时，初用交钞，与钱并行。有司以出钞为利，收钞为讳，谓之老钞，至以万贯易一饼。今日当为鉴戒，印造交钞，不宜过万定。”从之。秋七月，忽都虎上户口籍，帝欲裂州县赐亲王功臣。楚材曰：“裂土分民，异日有尾大不掉之患，不如多以金帛赐之。”帝曰：“朕已许之，奈何？”楚材曰：“请朝廷置吏收其赋税与之，使毋擅科征可也。”帝然之。始定天下赋税。每二户出丝一斤，给国用；五户出丝一斤，给诸王、功臣。地税：上田亩三升，中田亩二升半，下田亩二升，水田亩五升。商税三十分而一；盐价银一两四十斤；永为定额。朝议以为太轻，楚材曰：“异日必有以利进者，则今已为重矣。”

国初，盗贼充斥，周岁不获正贼，令本路民户偿其失物，前后积累万计。又官吏贷回回银本，年息倍之；次年并息又倍之，谓之羊羔利，往往质妻子不能偿。楚材奏，请悉以官银代还，凡七万六千定；仍奏请无论岁月远近，子本相侔，更不生息。中使脱欢奏选室女，楚材格其事不下。帝怒，楚材曰：“向所刷室女二十八人，足备使令。今又行选刷，臣恐重扰百姓，欲覆奏陛下耳。”帝良久曰：“可。”遂罢之。帝欲收民间牝马，楚材曰：“汉地宜蚕桑五谷，非产马之地，异日必为民害。”亦从之。

九年，楚材奏曰：“制器者必用良工，守成者必用儒臣。儒臣之效，非积数十年之久，殆未易见也。”帝曰：“可择其人官之。”楚材奏命宣德州宣课使刘中随路校试，以经义、词赋、论分三科，士俘为奴者亦令应试，其主匿弗遣者死。凡得士四千三百人，免为奴者四之一。又请汰三教冒滥者，僧、道中选给牒住寺观，儒中选则复其家。楚材初言僧、道中避役者多，合行选试，至是始行之。

时诸路官府自为符印，僭越无度，楚材奏并仰中书依式铸造，于是名器始重。因奏时务十策，曰：信赏罚，正名分，给俸禄，封功臣，考殿最，定物力，汰工匠，务农桑，定土贡，置水运。帝虽不能尽用，亦择而行之。十年，天下旱蝗，帝问御灾之术。楚材曰：“今年租赋，乞权行停阁。”帝恐国用不足。楚材奏：“仓库之储，可支十年。”帝允之。初，籍天下户得一百四万，至是逃亡者十四五，而赋仍不减，天下病之。楚材奏除逃户三十五万，民赖以苏。富人刘忽笃马等扑买天下课税，楚材曰：“此剥下罔上之奸人，为害甚大。”奏罢之。尝曰：“兴一利不如除一害，生一事不如省一事。”世称为名言。

先是，楚材定课税之额，每岁银一万定，后增至二万二千定。译史安天合谄事左丞相镇海，引回回人奥都剌合蛮扑买课税，增至四万四千定。楚材曰：“虽取四十四万，亦可得，不过攘夺民利耳。民穷为盗，非国之福也。”帝不听，楚材反覆辩论，声色俱厉。帝曰：“汝欲搏斗耶！”楚材力不能夺，乃太息曰：“民之穷困，自此始矣。”楚材每陈天下利病，生民休戚，词气恳切，言与泣下。帝曰：“汝又欲为百姓哭耶！”帝嗜酒，楚材屡谏不听，乃持酒槽铁口进曰：“曲糵能腐物，铁尚如此，况人五脏。”帝悟，语近臣曰：“汝辈爱君忧国之心，有如吾图撒合里者耶！”以金帛赐之，敕近臣日进酒三钟而止。

楚材初拜中书令，引镇海、粘合重山为同事，权贵不能平。咸得卜尤嫉之，谮于宗王皇叔曰：“楚材多用南朝旧人，必有二心，宜奏杀之。”宗王遣使奏闻，帝察其诬，责使者遣之。后有告咸得卜不法者，帝命楚材鞫之。奏曰：“咸得卜性倨傲，又昵群小，易得谤，今将南伐，他日治之未晚也。”帝私谓左右曰：“楚材不较私仇，真长者，汝辈宜效之。”

有道士诬其仇为逃军，结中使及通事杨惟忠，执而杀之。楚材按治惟忠，中使诉楚材违制。帝怒，暴系楚材，既而自悔，命释之。楚材不肯解缚，进曰：“臣备位宰相，陛下以臣有罪而系之，又以臣无罪而释之。反覆轻易，如戏小儿，国有大事，何以行焉。”众失色，帝曰：“朕宁无过举。”乃温言谢之。转运使吕振、副使刘子振以赃抵罪，帝责楚材曰：“卿言孔子之教可行，何故有此辈？”对曰：“孔子之教，万世由之，如天之有日月也，岂得缘一人之失，而废万世常行之道乎！”帝意乃释。

十三年冬十一月，帝崩，皇后以储嗣问。对曰：“此事非外臣所敢议，且有先帝遗诏，遵之则社稷幸甚。”皇后称制，奥都剌合蛮以贿得执政，大臣悉畏附之，惟惮楚材沮其事，以银五万两赂之，楚材不受。皇后以御宝空纸付奥都剌合蛮，使便宜填行，楚材奏曰：“天下者，先帝之天下，号令自先帝出。今如此，臣不敢奉诏。”寻有旨：“奥都剌合蛮奏准事理，令史不书者，断其手。”楚材曰：“军国之事，先帝悉委老臣，令史何与焉。若事不合理，死且不避，况断手乎！”因厉声曰：“老臣事太祖、太宗三十余年，不负国家，皇后岂能以无罪杀之！”后虽怒其忤己，亦以先朝勋旧，深加敬惮焉。皇后称制三年。夏五月，卒，年五十五。

有谮于后曰：“楚材为宰相二十年，天下贡赋半入其家。”后命中使麻里札覆视之，仅琴阮十余，及古今书画、金石、文字数十卷，无他物。楚材从释万松受佛学，一日，万松造之，楚材方饭，惟以菜根蘸油盐而已，其俭于自奉如此。

旁通天文、历算及医卜之书。太祖亲征西域，祃旗之日，雨雪三尺，帝疑之。楚材曰：“此克敌之征。”冬雷，又问之。对曰：“苏尔滩当野死。”已而果然。苏尔滩，西域王号也。蒙古未有历学，太祖十五年，西域人奏五月望夕月食，楚材曰：“否。”果不食。明年，楚材奏：“十月望当月食。”西域人曰：“不食。”是夜月食八分。帝曰：“汝于天上事尚无不知，况人事乎！”是年八月，长星见西方。楚材曰：“女真将易主矣。”明年而金主殂。帝出兵，必命楚材卜，帝亦自灼羊脾以相符应焉。

太宗十三年十一月，帝出猎，楚材以太乙数推之，亟言不可。左右皆曰：“不骑射无以为乐。”猎五日而帝崩。皇后称制二年五月，荧惑犯房。楚材奏：“当有惊扰，然无事。”未几，亲王斡赤斤引兵至，人心震骇，后欲西迁避之。楚材曰：“朝廷天下根本，岂可动摇。臣观天道，必无患也。”后数日而事定。楚材尝言西域历五星密于中法，乃作麻答把历。又以日食躔度与中法不同，以大明历浸差故也，用定其父所撰《乙未元历》以行于世云。至顺元年，赠经国议制寅亮佑运功臣、太师、上柱国，追封广宁王，谥文正。二子：铉，监开平仓，早卒。铸。

铸字成仲，幼聪敏，善属文，尤工骑射。楚材卒，领中书省事，上言宜疏禁网，采历代善政之可行者八十一事以进。从宪宗伐宋，领侍卫骁果，屡出奇计，赐尚方金锁甲及内厩骢马。宪宗崩，阿里不哥叛，铸弃妻子自归。世祖召见，赏赐优渥。

中统二年，拜中书左丞相，将兵戍北边，从帝败阿里不哥于上都之北。至元元年，迁右丞相，加光禄大夫。奏定法律三十七章，吏民便之。二年，命行省山东，迁调所部官吏，寻召还。初，太庙雅乐止有登歌，诏铸制宫县，备八佾之舞。四年，乐成，表上之，赐名大成之乐。六月，改荣禄大夫、平章政事。七年，复拜左丞相。十年，迁平章军国重事。十三年，诏监修国史。十四年冬，无雪，帝问勤民之政。对曰：“縻谷之多，无逾曲糵，祈神赛社，费亦不资，宜一切禁止。”从之。十九年，复拜左丞相，奏言：“有司采女扰民，请大州岁取三人，小州岁二人，择可者留之，余遣还，著为令。”从之。

二十年冬，坐不纳职印、妄奏东平人谋逆，及党罪囚阿里沙，免官，仍籍家资之半，徙山后。二十二年，卒，年六十五。至顺元年，赠推忠保德宣力佐治功臣、太师、开府仪同三司、上柱国、懿宁王，谥文忠。九子：希徵、希勃、希亮、希宽、希素、希固、希周、希光、希逸。

希亮字明甫。初，乃马真皇后命以赤帖古氏归铸，生希亮于和林南之凉楼。皇后遂以其地名之，曰秃忽思，后改今名。宪宗使铸核钱谷于燕京，铸奏言：“愿携诸子往受学读书。”帝允之。乃命希亮师事北平赵衍。铸扈驾南征，以希亮从。

宪宗崩于蜀，铸护辎重北归，至陕西。世祖即位，阿里不哥叛，遣使召大将浑都海。铸说浑都海等入朝，不听，乃弃妻子挺身归世祖。浑都海知铸去，胁希亮母子至甘州，从阿里不哥将阿蓝答儿于焉支山。既而浑都海、阿蓝答儿俱败死，其余众北走，推哈剌不花为帅。希亮匿于甘州北沙陀中，为所获。

初，哈剌不花从宪宗伐蜀疾病，铸召医诊之，遗以酒肉，至是释希亮缚，谓之曰：“我昔受汝父恩，此图报之时矣。”希亮逾天山，至北庭都护府。明年，至昌八里城，逾马纳思河，抵叶密里城，至于火孛之地。三年，从定宗幼子火忽大王至忽只儿之地。会宗王阿鲁忽至，诛阿里不哥守将唆罗海，复从火忽及阿鲁忽还叶密里城。王遗以大珠二，使穿耳带之，希亮辞曰：“不敢伤父母之遗体。”王又解金带遗之。后展转至也里虔城。哈剌不花兵至，希亮从二王还不剌城。哈剌不花败死，乃函其头遣使报捷。四年，至可失哈里城。阿里不哥兵复至，希亮又从二王至浑八升城。

先是，铸言于世祖：“臣妻子皆留朔漠。”至是世祖遣不花出使于二王，因以玺书征希亮赴阙。六月，由苦先城至哈剌火州，道伊州，涉大漠而还。八月，觐世祖于上都，面奏边事及羁旅困苦之状，帝悯之，赐钞千定、金带一、帛三十匹，命为速古儿达鲁花赤。至元八年，授奉训大夫、符宝郎。十三年，宋平。帝使希亮问诸降将日本可伐否，夏贵等皆云可伐。希亮奏曰：“宋、辽、金相攻日久，今海内混一，百姓甫得休息，俟数年后兴师未晚也。”帝然之。

太府监令史卢挚言于监官：“各路贡布，惟平阳独长，诸集赛台争取之。若截与他路等，则息争，且所截者可为髤漆器皿之用。”从之。后帝闻其事，监官当挚盗截官布罪，帝命斩之。希亮遇挚呼冤，命缓刑，具以实奏。诏董文忠谳之，竟释挚而责御史大夫塔察儿等曰：“此事御史当言而不言，微秃忽思不枉杀此人耶。”十四年，转礼部尚书，寻迁吏部尚书。帝驻跸察纳儿台之地，希亮自大都至，奏对毕，董文忠问近事，希亮曰：“囵圄多囚耳。”帝欹枕卧，忽寤，问其故。对：“近奉旨，汉人盗钞六文者死，故囚多。”帝惊问：“孰传此语？”左右曰：“脱儿察言，陛下在南坡以告蒙古人者。”帝曰：“朕戏言，乃著为令耶！”命希亮返大都，谕中书省除之。

十七年，以足疾致仕，至大三年，武宗访求旧臣，除翰林学士承旨、知制诰兼修国史，希亮类次世祖言行以进，英宗命取其书置禁中。泰定四年卒，年八十一。希亮性至孝，在北庭藏祖父画橡，四时奠祭，穹庐中曲尽诚敬。朔漠之人咸来聚观，叹曰：“此中华之礼也。”著有《愫轩集》三十卷。赠推忠辅义守正功臣、资善大夫、集贤学士、上护军，追封漆水郡公，谥忠嘉。

有尚字伯强。祖思忠，字天祐，楚材仲兄也。从金宣宗南渡，累官都水监使，充镇抚军民都弹压。太宗四年，楚材奉诏，索思忠北还，金哀宗召见于宣德殿。思忠不欲往，哀宗冀和议可成，赐金帛而遣之，思忠自投于内东城濠中而死。父钧，仕蒙古，提领东平路工匠长官，佩金符，赠昭文馆大学士、漆水郡公，谥庄慎。

有尚资禀绝人，受业许衡，为高第弟子。其学以诚为本，仪容辞令，动中规矩。至元八年，衡授集贤大学士、国子祭酒，奏以有尚及王梓、韩思永、苏郁、孙安、高凝、姚燧、姚燉、刘季伦、吕端善、刘安中、白栋等十二人为伴读，皆衡之弟子也。十年，衡乞疾归，诸生祖饯于都门外。衡谓诸生曰：“他日能尊严师道者，耶律君也，汝等当以事我之礼事之。”未几，朝廷复以有尚等为助教，领学事。久之，拜监察御史，不赴，除秘书丞。

二十年，出为蓟州知州。为政以宽简得民情。州无职田，岁征于民，有尚独不取。裕宗在东宫，召为詹事院长史。有尚既去，国学事颇废，廷议以谓非有尚不足以继衡，授国子监司业。时学馆未建，师弟子皆僦屋而居，有尚屡以为言。二十四年，始设国子监官，增广弟子员，建学舍居之。擢有尚国子祭酒，阶奉议大夫。二十六年，乞养归。

大德元年，复召为国子祭酒，寻除集贤学士兼前职，累迁太常卿、集贤学士。八年，丁父忧归。朝廷思用宿儒，以安车召之，累辞不允。又明年，拜昭文馆学士兼祭酒，丞相哈剌合孙令使者述朝廷伫望之意，勿以老病辞，乃就职。武宗即位，大臣奏：“有尚久列三品，宜叙迁。”帝曰：“是儒学旧臣也。”拜昭文馆大学士，兼国子祭酒，进中奉大夫。

有尚前后五居国学，其教士以义理为本，凡文词小技破裂圣人之大道者，皆屏黜之。后以年老致仕，使者护送归乡里。延祐六年，遣使者赐上尊，士论荣之。七年，卒于家，年八十六。赠资德大夫、河南行省右丞、上护军，追封漆水郡公，谥文正。

史臣曰：蒙古初入中原，政无纪纲，遗民惵々，不保旦夕。耶律楚材以仁民爱物之心。为直寻枉尺之计，委贽仇邦，行其所学，卒使中原百姓不至践刈于戎狄，皆夫人之力也。传所谓自贬损以行权者，楚材其庶几欤。




○秋日於太原南栅饯阳曲王赞公贾少公石艾尹少公应举赴上都序

天王三京，北都居一，其风俗远，盖陶唐氏之人欤！襟四塞之要冲，控五原之都邑，雄藩剧镇，非贤莫居。则阳曲丞王公神仙之胄也。尔其学镜千古，知周万殊。又若少府贾公，以述作之雄也，鳌弄笔海，虎攫辞场。又若石艾尹少公，廊庙之器，口折黄马，手挥青萍。咸道贯於人伦，名飞於日下，实难沈屈，永怀青霄。剑有隐而气冲七星，珠虽潜而光照万壑。今年春，皇帝有事千亩，湛恩八埏，大搜群才，以缉邦政。而王公以令宰见举，贾公以王霸闻。海激伫乎三千，天飞期於六月，必有以也，岂徒然哉？有从兄太原主簿舒，才华动时，规谋匠物。乃[QNXI]翠幕，筵虹梁，琼羞霞开，羽觞电举，然後抗目远览，凭轩高吟。汾河镜开，涨蓝都之气色；晋山屏列，横朔塞之郊原。屏俗事於烦襟，结浮欢於落景。俄而皓月生海，来窥醉容；黄出关，半起秋色。数君乃辍酌慷慨，摇心促装，望丹阙而非远，挥玉鞭而且去。白也不敏，先鸣翰林，幸叨玳瑁之筵，敢竭麒麟之笔。请各探韵赋诗宠行。


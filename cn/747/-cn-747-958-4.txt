○对卒史有文学判

〈有司选择卒史，以文学掌故备员，有比百石。已上，诵多者先求之不得，讼如功令。〉

学古入官，选才署吏，以贤制爵，无替旧典。必加明试，抑有前闻。惟彼司存，综乎推择，课以经艺，节其通敏。或奉常以述职，乍春坊而视事。遂使晁错通经，将智囊而见擢；东方答客，议雄辨以登难。然则服勤满岁，人实劳心，才补卒史，报亦何轻？无儒雅之超升，执刀笔之叨据，讼如功令，诚谓有孚。

尚理


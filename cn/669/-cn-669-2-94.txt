94　起而上者作趨而下者至　陸佃陶山集


「離言『明兩作』，坎言『水洊至』。起而上者作也，趨而下者至也。」此陸農師之説，朱文公語類取之。

【全云】陶山陸佃，字農師，荆公之弟子，而放翁之祖也。

【元圻案】陶山集九八卦解上：「起而上者作也，推而下者至也。火炎上，水潤下，故離言『明兩作』，坎言『水洊至』。兩物相差爲二，二物相敵爲兩。于離言『兩作』者，以重明相繼而作於上也。文於象形，鳥飛而下爲至，于會意，水洊而至爲洊。于坎言『洊至』者，以重險相繼而存於下故也。」〇康成注：「作，起也。」藍田吕氏曰：「水之走下，繼至而不絶。」與農師之説合。〇陸佃，越州山陰人。熙寧三年擢甲科，累官吏部尚書。著陶山集，已佚，四庫全書從永樂大典録出，次爲十六卷。






○安插屬夷以靖地方疏 【 屬夷】

臣惟書戒蠻夷猾夏。詩稱戎狄是膺。春秋有道守在四夷。自古聖王、制御之方。外而不內。疏而不戚。未有番漢錯居。可以久安長治者也。本鎮甘凉諸衛。遠在全陝之西。極為孤懸。肅州一衛。又獨在甘凉之西。孤懸特甚。是故全陝之休戚視甘凉。甘凉之安危視肅州。譬之人身。極當霧露之衝。必湏元氣完固。多方頤養。庶幾可保無虞。若內先虛弱。邪氣乘之。鮮有不速其斃者。此係罕東属夷為土魯番所逼故入居內地先年兵部題奉欽依帖木哥土巴等部落、安插高臺白城山一帶、總牙曰羔刺等部落、安插肅州威虜金塔寺一帶、向因威虜等城堡殘破、各番盡移肅州寄住、以致郊關之外、蜂屯蟻聚、不可勝數、指大如股、賓多於主、睚眦之忿、動見戕殺、男女之風、因而淆亂、肅人有言。不但生畜為番人夥養。雖子女亦暫為番人鞠育。番人有言。若等所住者。我等地方。有時見索。必湏還我。即此二種議論。臣愚臥不帖席。食不甘味。尚敢重惜一身之利害。而漫不為之計念哉。仰蒙　聖明在上、嘉納本兵之議、俯從言官之請、申飭臣愚、相度邊隘、次第修飭、臣惟肅州番夷之事、害巳剝膚、自今處之、猶或可及、用是咨於總督尚書王以旂、王以旂力主其議、謀于總兵官王繼祖、王繼祖意亦克合、檄於副使王儀參將劉勳、王儀劉勳身任其事、會集番達頭目總牙等再三曉諭、以為爾等散處於茲、終非經久之計、今當遵照題准事宜、為爾修築城堡。以安爾居。開濬渠壩。以便爾耕。處給種粮鍋鏵。以卹爾窮。各番欣然承諾。更無異詞。以故急乘艸枯馬弱之時。結營境外。次第興工。計自本年三月十五日起五月初五日止。不獨清我華夏亦且壯我藩籬共修過城堡七座、墩臺一十二座。安插過各族番達帳房七百六頂。男婦三千四百五十四名口。近者離邊二三百里。遠者四五百里。□膻之氣。為之一清。文明之化。居然四達以臣初時愚慮。止欲漸次撫逐。尚不敢覬望至此。此實　皇上文武聖神。剛健中正。威振遐荒之所致也。邊民幸甚。臣等幸甚


推广朝廷名器


凡铁路各车站，均置站长一人或三五人，所以约束苦力，照料行旅者，亦食力细民之一种也。惟胶济铁路之站长，则俨然官矣。客有自济南来者，言道出各车站时，见有蓝顶、晶顶者数辈指挥其间，意以为有显者来此接差或办差者也。及细考之，始知为站长。叩其顶戴之由来，则德人为请于前东抚张汝梅，为张所特允者云。吾闻中国人动言朝廷名器，今以四五品之顶戴，置诸绝无功名之人之头，吾不知其谓名器何也？或为之加一转语曰：“此正张汝梅代朝廷推广名器之用。”






○唐故衡州刺史吕君集序

五行秀气，得之居多者为隽人。其色潋滟於颜间，其声发而为文章。天之所与，有物来相。彼由学而致者，如工人染夏以视羽畎，有生死之殊矣。初，贞元中，天子之文章焕乎垂光，庆霄在上，万物五色。天下文人，为气所召，其生乃蕃。灵芝莆，与百果齐坼，然煌煌翘翘，出乎其类，终为伟人者几希矣。东平吕和叔实生是时，而绝人甚远。始以文章振三川，三川守以为贡士之冠。名声四驰，速如羽檄，长安中诸生咸避其锋。两科连中，芒刃愈出。德宗闻其名，自集贤殿校书郎擢为左拾遗。明年，犬戎请和，上问能使绝域者，君以奇表有专对材膺选，转殿内史，锡之银章。还，拜尚书户部员外郎，转司封，迁刑部郎中兼侍御史，副治书之职。会中执法左迁，缘坐出为道州刺史，以善政闻，改衡州。年四十而殁。後十年，其子安衡泣奉遗草来谒，咨余叙之，成一家言，凡二百篇，勒成十卷。

和叔名温，别字化光。祖、考皆以文章至大官。早闻《诗》《礼》於先侍郎，又师吴郡陆贽，通《春秋》，从安定梁肃学文章。勇於艺能，咸有所祖。年益壮，志益大。遂拨去文章，与隽贤交，重气概，核名实，歆然以致君及物为大欲。每与其徒讲疑考要皇王富强之术、臣子忠孝之道，出入上下百千年间，诋诃角逐，叠发连中。得一善辄盱衡击节，扬袂顿足，信容得色，舞於眉端。以为桉是言，循是理，合乎心而气将之，昭昭然若揭日月而行，孰能阏其势而争夫光者乎？呜呼！言可信而时异，道甚长而命窄，精气为物，其有所归乎？

古之为书者，先立言而後体物，贾生之书首《过秦》，而荀卿亦後其赋。和叔年少遇君而卒以谪似贾生，能明王道似荀卿，故余所先後视二书，断自《人文化成论》至《诸葛武侯庙记》为上篇，其他咸有为而为之。始学左氏书，故其文微为富艳。夫羿之关弓，惟巴蛇九日乃能尽其彀，而回注爵，亦要失中於寻常之间。非羿之手弓有能有不能，所遇然也。後之达解者推则广之，知余之素交，不相索於文字之内而已。


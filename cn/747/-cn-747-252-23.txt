○授崔秀太子左庶子等制

门下：古者官宿其业，吏不数变，将欲劝其始终，因以别其能否。若用舍非当，迟速不伦，是开趋竞之门，岂曰和均之道？宗正少卿崔秀等，名迹早著，朝廷所推，各效一官，已经四稔，诚器能有用，久次当迁，宜副佥谐，俾膺并命。且承平日久，从仕者多，必凭考绩，方议进转，但须慎守，岂滞其能？如或躁求，是招其累，速则不达，谦而必亨，同今庶僚，宜悉朕意。可依前件。


○第二状

右，臣得男公敏状，今月十八日，中使王希朝到院，奉宣圣旨，缘臣男患耳，赐绢一百疋以充药直，并遣医人刘江诊疗者。臣自受国恩，已更岁序，其於功绩，丝发未伸。夙夜忧兢，不知所处。男公敏昨缘耳疾，今赴上都，素乏义方，未能典谒。岂意陛下恻隐之德，俯加於纤芥；敦睦之慈，旁流於枝叶。殊恩猥及，渥泽曲临。特降医工，厚沾药直。雏犊之疾，料即痊除；君亲之恩，何可报效？荣光烛於府舍，喜气溢乎闺门。恩深命轻，继以感泣。戎役有限，未获躬诣阙庭陈谢。不胜感戴。


○抚恤沿边流民敕

朕以沿边百姓，适因灾，遂至流亡，抛弃乡园，扶携老幼，未有安泊之地，深怀愍念之心，宜切抚绥，庶令存济。边界流移人户，差使臣与所在官吏抚恤安泊，其沧景德管内，甚有河淤退滩之土，蒿莱无主之田，颇是膏腴，少人耕种，可令新来百姓量力佃莳。只不得虚占土田，有妨别户居止。如是愿在别管界内居住者，亦听取便，所在关津口岸，不得阻滞。如边界有亲识可依，亦听从便，仍人给斗粟，委三司支给。候安泊定，取便耕种放差税。


请开经筵疏


去年八月内，该臣等题为乞崇圣学以隆圣治事。奉圣旨：“览卿等奏，具见忠爱。八月内，择吉先御日讲，经筵候明春举行。礼部知道。钦此。”今年正月初五日，奉圣谕：“初七日开日讲，谕卿等知之。钦此。”

臣等恭照经筵、日讲，皆所以仰成圣德，讲明治道，在我祖宗列圣，自有成规。去年臣等因山陵未毕，岁事将终，故请皇上先御日讲，次开经筵。荷蒙圣明即赐允行。后值隆冬，讲读不辍。兹于年节假内，即已谕开日讲。臣等仰见我皇上惕励之诚，法天行健，缉熙之学，与日俱新，诚宗社万万年无疆之庆也。

但经筵盛典，亦宜次第举行。且在廷臣工，久切快睹之望。伏乞敕下礼部，遵照前旨，于二月内择日具仪，肇举令典。其合用知经筵、同知经筵及侍班讲读、执事侍仪等官，容臣等查照旧规，议拟上请，仰候圣裁施行。庶劝讲之礼，既不废于公庭；造膝之言，又日陈于左右。圣功已密而益密，圣德日新而又新矣。

（万历元年正月初十日奉圣旨：是。礼部知道。　）






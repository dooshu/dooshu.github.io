○与韦洪州书

某月日，荆南节度判官水部员外郎兼殿中侍御史元结顿首：某闻古之贤达居权位也，令当世颂其德，後世师其行。何以言之？在分君子小人，察视邪正，使无冤滥，而无愤痛耳。某不能远取古人，请以端公贤公中丞为喻。前者获接端公馀论，某尝议及中丞，某以为赏中丞之功未当，论中丞之冤至滥。端公不知情，至泣涕交流，岂不为有冤滥未申，而生此愤痛？某与端公，颇为亲故，官又差肩，曾不垂问。便即责使，冤滥者岂独中丞而已乎？愤痛者岂独端公而已乎？所以至遣使者，试以自明。端公前牒则请不交兵，端公後牒则请速交兵，如此岂端公自察辨误耶？有小人惑乱端公耶，端公又云荆南将士侵暴？端公岂能保荆南将士必侵暴乎？岂能保淮西将士必不侵暴乎？端公少垂察问。某又闻泗上邻家之事，请说以自喻。昔泗上有邻家，有朋友，游者门之。游东家，则曰公之友贤，能益主人。西家之友愚，能损主人。游西家，则曰公之友智，能誉主人。东家之友狡，能毁主人，见其友，亦如斗主人之论。於是邻家之友相恶将相害，邻家之翁怒将相绝。里有正信之士为辨之，然後邻家通欢，邻友善。荆南与江西，犹邻家也。某其友乎？游者方相斗，谁为正信之士一为辨之？某敢以此书献端公ト下。


○空水共澄鲜赋

空之为象也本乎天，水之为德也本乎泉，上善之人方其性，贞化之客爱其元。清虚而隐性，含受而无偏，因高下而临照，故能共於澄鲜：诚大明而尽善，实和光如可怜。尔其皎洁清Г，空色悬於水底；分明昭旷，水光积於空上。玲玲珑珑，晶晶液液，托九霄如染翠，澈千里而含碧。微风共息，含晴影而湛然；两日俱生，吊长辉而相射：表里如一，容象难寻。涵泳游鳞，若回陵而上出；联翩度鸟，疑戏沙之下沉。为当物将类於回覆，为是人自惑于临：竟未能缕列於疑似，分别於空水，元之又元，美之逾美。


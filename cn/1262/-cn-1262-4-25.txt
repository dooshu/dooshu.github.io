李梦阳何景明：

李何裒然四杰之首，冠冕当代，人无异喙。间有微文，未加点璧。近常熟钱牧斋选明诗，论李何最严，不啻输攻矣。虽非定论，录竢公据。

献吉生休明之代，负雄鸷之才，僴然谓汉后无文，唐后无诗，以复古为己任。信阳何仲默起而应之。厥后齐吴代兴，江楚特起，北地之坛坫不改。近世耳食者，至谓唐有李杜、明有李何。自大历以迄成化，上下千载无余子焉。呜呼！何其誖也。夷考其实，平心而论之，由本朝之诗溯而上之，格律差殊，风调各别，标举兴会，舒写性情，源流则一而已矣。献吉以复古自命，曰古诗必汉魏、必三谢，今体必初盛，盛唐必杜，舍是无学焉。牵率模拟，剽贼于句字之间，如婴儿之学语，如童子之洛诵。字则字，句则句，篇则篇，毫不能吐其心之所有，古之人固如是乎？献吉曰，不读唐以后书。献吉之诗文，引据唐以前诗，纰缪挂漏，不一而作，又何说也？国家当日中月满，盛极始衰。粗才笨伯，应运而起，雄霸词盟，流传讹种。二百年以来，正始沦亡，榛芜塞路。先辈读书种子从此断绝，岂细故哉！后有能别裁伪体如少陵者，必以斯言为然。其以是获罪于世之君子，则非吾所惜也。

仲默初与献吉创复古学，名成之后，互相诋諆，两家坚垒，屹不相下。于是低头下拜，王渼陂倒前徒之戈；俊逸粗浮，薛西原分北军之袒，则一时之轩轾已明，身后之玄黄少息矣。予独怪仲默之论曰，诗溺于陶，谢力振之，古诗之法亡于谢。文靡于隋，韩力振之，古文之法亡于韩。呜呼！诗至于陶谢、文至于韩．亦可以已矣。仲默不难以一言抹杀者，何也？渊明之诗，锺嵘以为古今隐逸之宗，梁昭明以为跌宕昭彰，抑扬爽朗，横素波而旁流，干青云而直上。评之曰「溺」，于义何居？世运迁流，风雅代变，西京不得不变为建安，太康不得不变为元嘉。康乐之兴会标举，寓目即书，内无乏思，外无遗物。正以畅汉魏之飙流，革孙许之风尚。今必欲希风枚马，方驾曹刘，割时代为鸿沟，画宋元为鬼国，徒抱刻舟之愚，自违舍筏之论，昌黎佐佑六经，振起八代。文亡于韩，有何援据？吾不知仲默所谓文者何文、诗者何诗也。昔贤论仲默之刺韩，以为大言无当，矫诬轻毁，箴为膏肓，允为笃论矣。献吉两书驳何，矛盾互陷，独于斯言了无诤语。弘正以后，讹谬之学流为种智，后生面目偭背不知向方，皆仲默谬论为之质的也。




○请定诸道奏补事例奏（太和四年五月中书门下）

准太和元年九月十九日敕，厘革两岁及诸道奏请州县官，唯山剑、三川、硖内及诸道比远，许奏县令、录事、参军。其馀并停。自敕下以来，诸道累有奏请。如沧、景、德、棣，敕後已三数员，伏以敕令颁行，不合违越；苟有便宜，则须改张。自今以後，山剑、三川、硖内及诸道比远州县官，有出身及前资正员官人中，每道除录事外，望各许奏三四员。如河北诸道沧、景、德、棣之类。经破伤之後，及灵夏、宁、麟坊、泾原、振武、丰州，全无俸料。有出身人及正员官，悉不肯去，吏部从前多不注拟。如假摄有劳，望许於诸色人中量事奏三四员，其馀勒约及期限，并依太和元年九月十九日敕处分。


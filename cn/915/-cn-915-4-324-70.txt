◇鼎铭

忠文朱公，名穆字公叔，有殷之胄。微子启以帝乙元子，周武王封诸宋，以奉成汤之祀。至元子启生公子朱，其孙氏焉。后自沛迁于南阳之宛，遂大于宋，爵位相袭。列祖尚书令，肃宗之世，守于临淮。考曰实，为陈留太守。及及忠文，克慎明德，以绍服祖祢之遗风；悉心臣事，用媚天子，显允其勋绩；寻综六艺，契阔弛思，所以启前惑而觉后疑者，焉，虽商、偃其犹病诸。初举孝廉，除郎中、尚书、侍郎。独念运际存亡之要，乃陈五事，谏谋深切。退处畎亩，以察天象，验应著焉。孝顺晏驾，贼发江淮，时辟大将军府，实掌其事。用拜宛陵令，非其好也，遂以疾辞。复辟大将军，再拜博士，高第。作御史，明司国宪，以齐百僚，矫枉董直，罔肯阿顺，以黜其位，潜于郎中。群公并表，乃迁议郎，登于薄观，纂业前史。于是冀州凶荒，年馑民匮，而贪婪之徒，乘之为虐。锡命作牧，静其方隅，乃摅洪化奋灵武，昭令德，塞群违，贞良者封植，残戾者芟夷，去恶除盗。无俾比而作匿，用陷于非辜，复徵拜议郎，病免官，徵拜尚书，清一以考其素，正直以醇其德，出纳帝命，乃无不允虽龙作纳言，山父喉舌，靡以尚之。享年六十有四。汉皇二十一世，延熹六年夏四月乙巳，卒于官天子痛悼，诏曰：「制诏。尚书朱穆，立节忠亮，世笃尔行，虔恪机任，守死善道，不幸而卒，朝廷闵焉。今使权谒者中郎杨贲赠穆益州刺史印绶，魂而有灵，嘉其宠荣。呜呼哀哉！肆其孤用作兹宝鼎，铭载休功。俾后永用享祀以春先之德。（本集）


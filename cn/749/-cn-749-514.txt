李洪


洪字子大，扬州人。建炎三年（1129）生。曾知温州及藤州。与弟漳、泳、洤、涮有李氏花萼集。洪又有芸庵类稿。俱不传，今只有辑本。朱祖谋以芸庵类稿之李洪为昭武人，字芸子。本书初刻卷一百六十二以为芸庵类稿乃昭武李芸子耘叟撰（非李洪撰），俱误。

满庭芳

木犀

香满千岩，芳传丛桂，小山会咏幽菲。仙姿冷淡，不奈此香奇。翠葆层层障日，深爱惜、早被风吹。秋英嫩，夜来露浥，月底半离披。

谁知。清品贵，带装金粟，韵透文犀。与降真为侣，罗袖相宜。宝鸭休薰百濯，清芬在、常惹人衣。姮娥约，广寒宫殿，留折最高枝。

满江红

和盐田驿驹父留题

梅雨成霖，倦永昼、暑行岩曲。爱云梢翠樾，枕溪蓬屋。轻木凌波冲卷雪，飞泉奔壑呜哀玉。羡渔翁、终岁老烟波，披蓑绿。

嗟客宦，荒松菊。颓壮志，青编竹。更长年谙尽，是非荣辱。钟鼎无心时节异，山林有味箪瓢足。感故人、於此赋归欤，思之熟。

南乡子

监田渡

挂席泛安流。细雨斜风到渡头。万叠云鬟真似画，云州。自古诗人几个游。

旌旆去悠悠。别驾无功愧食浮。却忆五湖烟浪里，扁舟。第四桥南云水秋。

鹧鸪天

送客至汤泉

十月南闽未有霜。蕉林蔗圃郁相望。压枝橄榄浑如画，透甲香橙半弄黄。

斟录醑，泛沧浪。白沙翠竹近温汤。分明水墨山阴道，只欠冰谿雪月光。

西江月

送客石岊亭

渺渺长汀远壑，萧萧雨叶风枝。几回临水送将归。客里暗添憔悴。

门枕数峰滴翠，舟横几度涟漪。绿秧深处惊于飞。愈觉田园有味。

菩萨蛮

寒山横抹修眉绿。楼前溪瀑锵鸣玉。车马各西东。行人如转蓬。

阑干成独倚。海阔天无际。云淡隔壶山。鸿飞杳霭间。

浣溪沙

梅菁山遇雪

矢矫翔鸾谿上峰。

飘萧雪霰打船篷。

天花凌乱水晶宫。

飞透纸窗斜取势，

吹回谿面舞因风。

身游水墨画图中。

又

山中清明后一日大雪

碧涧苍崖玉四围。

东君翦水散明玑。

半开桃杏不胜威。

疑是群仙游阆苑，

歌云舞蝶鬥高飞。

珠幢玉节送人归。

又

暮春

扫地烧香绝点尘。

缘阶绿草又残春。

略无闲事挠天真。

时落燕泥沾几席，

乱黏冰絮上衣巾。

西湖回柁少年人。

念奴娇

晓起观落梅

丽谯吹角，渐疏星明澹，帘筛残月。袅袅霜飙欺翠袖，飞下一庭香雪。半面妆新，回风舞困，此况真奇绝。桄榔林里，苏仙偏感华髮发。

休怨时暂飘零，玉堂清梦，不惹闲蜂蝶。好似王

家丛竹畔，乘兴山阴时节。剪水无情，阆风归去，认使芳心歇。和羹有待，凭时身到天阙。

卜算子

和宋子闲早梅

南国小春时，常是寒威浅。玉缀香苞已有梅，疏影无人见。

愁忆故园芳，梦断扬州远。不御铅华自出尘，赛过徐妃面。








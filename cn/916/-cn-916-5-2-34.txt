【富春渚诗】

宵济（《御览》作朝发。环宇记同。）渔浦潭。旦及（《御览》作暮宿。环宇记同。）富春郭。定山缅云雾。赤亭无淹（韵语阳秋作滞。舆地纪胜作安。）薄。（《御览》作泊。环宇记、舆地纪胜同。）逆流触惊急。临圻阻参错。亮乏伯昏分。险过吕梁壑。氵存至宜便习。兼山贵止托。平生协幽期。沦踬困微弱。久露干禄请。始果远游诺。（三谢诗作翻始果远诺。六臣本《文选》注云。五臣作翻始果远诺。）宿心渐申写。万事俱零落。怀抱既昭旷。外物徒龙蠖。（○《文选》二十六。三谢诗。《诗纪》四十七。又《御览》四十六、环宇记九十一并引郭、泊二韵。韵语阳秋十三引薄一韵。舆地纪胜二引泊一韵。）


○計吏屆期敬陳飭治要務以重大典疏 【 計典】

竊惟我國家倣成周六計之意、以三載課群吏、而殿最之、吏治之隆、超軼往代、每當大察之歲、銓憲之臣、凡所為條脩章程、綜核名實、則亦既纖悉臚列矣、為治不在多言、不當復為枝葉之詞、以煩宸聽、顧諸臣所言者、法也。非行法者也。人臣受事。幸得一當、以報國家、當有先資之言、以上告　明主。而下以告諸天下。使曉然知　皇上振飭至意、于以袪積習、興利治、合就酌議開坐上請、伏望　皇上裁定、敕下臣等遵奉施行、

計開

一曰禁餽遺、夫交際之禁、無慮三令五申、然而禁之必不止也、甚者言行悖違、且為世口實矣、此何以故賢者闇然自修、清畏人知、而眾人拘于故常、以為是孔孟所必受耳。臣謂欲禁餽遺、當自要路諸臣始、夫臺省銓部、既業已與聞淑慝、乃必待臨事而後杜絕竿牘、抑何晚也、士砥礪名節、雖不待禁令、自飭廉隅、而臣獨以為大計之歲、更宜峻絕、明示天下以廩然之義、先以其身處于至峻至潔之地、而後秉正持公、除奸去暴、無怍志焉、請自今伊始、凡臺省銓部有計吏之責者、即無與外吏通、外吏抱牘而以幣交者、雖非苞苴、聽臣等紏舉、五城御史及緝事衙門、將差人拏究、夫天下之為吏治病者、豈不以貪耶、新沐者必彈冠、新浴者必振衣、今亦臣等彈冠振衣之會也、臣故以為欲禁餽遺、宜專自要路始、則令可行、令行于重地、則不煩禁戒、而響應必多、臣亦願諸臣不但闇然自修、而寧皎然以其身為標、使天下志意一新、若曰自潔其身耳。則廉者士之常、不必徼威靈于　皇上可也

一曰禁請託、夫知人雖難、然而人亦非難知也、士業巳為政、才敏鈍、品隆汙、力強弱、有耳目所共睹記、安所遯聲遯景哉、而黜陟之舉、或不協人心、則以有力者、往往為不肖吏奧援左右、竊可否之柄、而撓我士人、操毀譽之權、則以其毀譽之權而撓我、彼且陰狥私情、而陽託公論、自非卓然獨立、孰能不為所撓、一為所撓而網漏于吞舟之魚矣、臣今與諸臣約、凡有為諸吏道地者、吏雖素非不肖、即以不肖斥矣、素不肖猶可末減、即從重斥矣、臣非敢務為苛刻但三載一黜幽、而繫緩得免、僅僅取一二屢經指摘。及巳經劣陞者。備員塞責。臣亦何辭以對被察諸臣。若使臣等不預告于　皇上、但當事之時、力為執持、則雖能必關說之不行、而不能必其無關說者。臣今既先事而言之矣。使天下曉然知大典之必不可干。而外絕奔競之端。內杜是非之口。如猶有嘗試臣等。而庇護不肖。臣等指名參究、如此而後可以服人若臣等猶不能矢堅一心。自食其言。事竣該科道官參究。臣無所辭罪。

一舉清吏、往歲常舉卓異矣、豈非彰善癉惡之一盛典哉、然至于今、有遺議、何也、士瑰意琦行、固命之曰卓異機智多能、亦命之曰卓異、夫使機智多能之人、得以蒙曠典、被榮名、超然使眾人不得伍、而天下始有不平者矣、夫天下之所不足者、非才也、語曰銅章名實皆銅、墨綬名實皆墨　陛下獨不得廉清之士與共天下耳、周官六計弊群吏皆以廉臣望　陛下無舉卓異、而舉清吏。特詔臣等行撫按諸臣。廉訪公論。以若節獨行。飲氷茹蘖。如?海瑞丘橓孟秋其人者。列為一等。以公廉寡欲闇修實履。如?袁洪愈嚴清宋纁其人者。列為一等。撫按同五花文冊。揭報本部。臣等參酌僉同。于大察畢日。列名上請。如得其真。雖數十人不為多。如不得其真。雖數人不為少。　皇上特賜宴賞。或敕本部紀錄。舉後如有改節。以負特恩。較貪之吏。誅戮倍之。此為今日第要務夫舉卓異天下將矯虔鷙詭而騖于名舉清吏天下必刻意厲行而修其實化貪為廉。在此一舉。願　陛下力行。無忽臣之言。

一曰惜賢才、夫人心自有公、賢才者、人心所共惜也。然而大計之典、間不免焉、無論大計、即居常所睹聽、其為國任勞、為法任怨、至罹微青固有其人、豈此所稱賢才者、其舉動遂出他人下哉、人情喜和同。忌立異。庸眾之儔。碌碌無奇。雖有瑕垢。易于含容。好修而敢任者。真誠任事。為國如家人情之內人所難言然而巳舉其廉誰居其貪巳居其能誰居其愞居其廉居其能者什一。而不肯居其貪居其愞者什九其數固不勝矣間有意氣自喜。或未盡底粹白有樂道而譽之者則必有借詞而攻之者于是曲求其瑕纇。而暴揚其所短。求其過而不得。則目之曰此好名。此喜事。夫使好名而賄賂以求之。趨赴以求之。名故不足貴耳。如使以實求名。則雖未能忘情于世譽而國家實得其任事之用士之好名。何負于國。萬一大計而以浮言中之。是刈草而及蘭往事可鑒也。臣請敕下撫按諸臣、凡遇才品素優、真心為國者、即有疑忌之言、務察議論所由毋使卑污貪婪之人、而庸碌得免、而高明卓偉之士、以微文蒙譏、部院咨訪、悉體此意、若夫虛譽雖隆、實德則病、致來指摘、自有輿人之言在。臣無容庇之矣。

一曰慎諮訪、夫今部院所據、以考察者有二、曰考語、曰諮防、為重考語之說者曰、撫按日與群有司相習。其才品耳而目之。甚核也。一夫之頰。不可為憑矣。為重諮訪之說者曰。撫按之勢尊。而下飭貌以為工。故名實易淆也。非集思廣益。其道靡繇矣。夫使二者皆不足盡恃。而部院之法始窮。然不能于二端之外而別為奇。無亦申飭于二端之內而巳。除考語業巳屢奉明旨。寧實勿文。寧詳勿略。計撫按諸臣。必能仰承德意。獨諮訪一節其責在言者有二。在聽言者亦有二。夫挾私而枉是非。雷同以為臧否。俱不足論。惟就賢者之過論之、聖門之學、患不知人、進賢退不肖莫非王事、而士大夫動諉于不知、託于善善長而惡惡短之義不知則不明。知而不言則不忠。此其過在不任是非。古聖帝官人。必言曰載采采而聽言信行。聖人不以一時必其終身。乃今意氣偶同。雖明知其不善。而力為庇護。曾經薦舉。雖明知其變節。而曲為游揚此其過在太任是非此二者凡大小諸臣所當均任其責者也。獨見獨聞未可為據。則必參之于同。今諮訪諸臣。平時漫不加意。時至事迫、道聽一言、信若符契、雖私揭傾人、法之所禁。猶或藉以塞責。尚暇計真贋耶。此其過在講求之不豫。眾好眾惡。未可為據則必斷之于獨。人品未嘗變更。而可否初無定論。此其過在折衷之不斷。此二者。凡銓省臺諫諸臣。所當均任其責者也。伏乞天語叮嚀、此臣工同心體國。勿分爾我、無作好惡。勿玩愒而後時。勿依違而狥眾。則言者。聽言者、交修其職。而微獨計典。將蕩平之治臻是矣。


○亳州纠曹厅壁记

《汉官仪》：郡主簿秩四百石，纲纪一郡，纠整不法。岳牧无政，苍生有瘼，则天子责我；吏侵人，奸声载路，则使臣责我；吏不述职，曹有留事，则二千石责我；役夺人时，官有虐典，则黎元怨我。由此观之，录事参军，待责之府也，所以天官署吏，独难其人。触邪外台，礼隆其秩，由斯赏拔，多至重官。谯亳都上应星火，《禹贡》属徐州分野。陇西李公，负王佐之才，所以顾盼厅壁，叹曰：“官犹四序，功成者去，屋壁无记，吾将安仰？”始编旧政，令余叙之。天宝九载七月十日记。


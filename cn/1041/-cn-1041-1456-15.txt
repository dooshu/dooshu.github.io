尤袤　甲午春前得雪

寒声昨夜响萧萧，逗晓阶庭亦已消。

残腊距春无几日，一年飞雪只今朝。

微阳欲动梅惊萼，馀润才沾麦放苗。

天意未能违物意，漫留残白占山腰。

尤袤

尤袤　甲午春前得雪

飞英回旋逐风飘，爽气令人意欲消。

荏苒流年春送腊，殷勤密雪暮连朝。

冬回庾岭花无数，烟暖蓝田玉有苗。

一饱自今真可望，更看南亩麦齐腰。

尤袤

尤袤　甲午春前得雪

冻云排阵拥山椒，待伴还应不肯消。

皎月冰壶千顷夜，冷烟茅屋几家朝。

梅枝堆亚难寻萼，萱草侵凌不辨苗。

残甲败鳞随处是，被谁敲折玉龙腰。

尤袤


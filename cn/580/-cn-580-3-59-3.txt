宣圣乐章〔因宋旧曲不改〕


迎神，奏《凝安之曲》：

黄钟宫三成

大哉宣圣，道尊德崇。（宋志作德尊）。维持王化，斯文是宗。典祀有常，精纯并隆。神其来格，于昭盛容。

大吕角二成

生而知之，有教无私。成均之祀，威仪孔时。惟兹初丁，洁我盛粢。永言其道，万世之师。

太簇徵二成

巍巍堂堂，其道如天。清明之象，应物而然。时维上丁，备物荐诚。维新礼典，乐谐中声。

应钟羽二成

圣王生知，阐乃儒规。诗书文教，万世昭垂。良日惟丁，灵承丕爽。（宋志作“不爽”，是也。此疑字误。）揭此精虔，神其来享。

初献盥洗，奏《同安之曲》：

姑洗宫

右文兴化，宪古师经。明祀有典，吉日惟丁。丰牺在俎，雅奏在庭。周回陟降，福祉是膺。

初献升殿，奏《同安之曲》：（降同）

南吕宫

诞兴斯文，经天纬地。功加于民，实千万世。笙镛和鸣，粢盛丰备。肃肃降登，歆兹秩祀。

奠币，奏《明安之曲》：

南吕宫

自生民来，谁底其盛。惟王神明，度越前圣。粢币具成，礼容斯称。黍稷惟馨，（宋志作“非馨”。）惟神之听。

捧俎，奏《丰安之曲》：

姑洗宫

道同乎天，人伦之至。有享无穷，其兴万世。既洁斯牲，粢明醑旨。不懈以忱，神之来塈。

大至成圣文宣王位酌献，奏《成安之曲》：

南吕宫

大哉圣王，实天生德。作乐以崇，时祀无斁。清酤惟馨，嘉牲孔硕。荐羞神明，庶几昭格。

兖国复圣公位酌献，奏《成安之曲》：

南吕宫

庶几屡空，渊源深矣。亚圣宣猷，百世宜祀。吉蠲斯辰，昭陈尊簋。旨酒欣欣，神其来止。

郕国宗圣公酌献，奏《成安之曲》：

南吕宫

心传宗恕，一以贯之。爰述《大学》，万世训彝。惠我光明，尊闻行知。继圣迪后，是享是宜。

沂国述圣公酌献，奏《成安之曲》：（按，宗圣、述圣二曲，宋乐章无，皆新增。）

南吕宫

公传自曾，孟传自公。有嫡绪承，允得其宗。提纲开蕴，乃作《中庸》。侑于元圣，亿载是崇。

邹国亚圣公酌献，奏《成安之曲》：

南吕宫

道之由兴，于皇宣圣。维公之传，人知趋正。与飨在堂，情文斯称。万年承休，假哉天命。

亚献，奏《文安之曲》：（终献同。）

姑洗宫

百王宗师，生民物轨。瞻之洋洋，神其宁止。酌彼金罍，惟清且旨。登献惟三，于嘻成礼。

饮福受胙。（与盥洗同，惟国学释奠亲祀用之，摄事则不用，外路州县并皆用之。）

彻豆，奏《娱安之曲》：

南吕宫

牺象在前，豆笾在列。以享以荐，既芬既洁。礼成乐备，人和神悦。祭则受福，率尊无越。

送神，奏《凝安之曲》：

黄钟宫

有严学宫，四方来崇。恪恭祀事，威仪雍雍。歆兹惟馨，飙驭回复。明禋斯毕，咸膺百福。

望瘗。（与盥洗同。）

右释奠乐章，皆宋人旧曲。惟增郕国、沂国酌献之曲。按延祐三年，始增子思、孟子配享，今乐章有郕、沂二公酌献之词，则此十六乐章乃延祐三年所定。又元朝有撰易乐曲而未及用者，今并附于后。

迎神，奏《文明之曲》：

天纵之圣，集厥大成。立言垂教，万世准程。庙庭孔硕，尊俎既盈。神之格思，景福来并。

盥洗，奏《昭明之曲》：

神既宁止，有孚颙若。罍洗在庭，载盥载濯。匪惟洁修，亦新厥德。对越在兹，敬恭惟则。

升殿，奏《景明之曲》：（降同。）

大哉圣功，薄海内外。礼隆秩宗，光垂昭代。陟降在庭，摄齐委佩。莫不肃雍，洋洋如在。

奠币，奏《德明之曲》：

圭衮尊崇，佩绅列侑。笾豆有楚，乐具和奏。式陈量币，骏奔左右。天眷斯文，繄神之佑。

文宣王酌献，奏《诚明之曲》：

惟圣监格，享于克诚。有乐在县，有硕斯牲。奉醴以告，嘉荐惟馨。绥以多福，永底隆平。

兖国公酌献，奏《诚明之曲》：

潜心好学，不违如愚。用舍行藏，乃与圣俱。千载景行，企厥步趋。庙食作配，祀典弗渝。郕国公酌献。（阙）

沂国公酌献。（阙）

邹国公酌献，奏《诚明之曲》：

洙泗之传，学穷性命。力距杨墨，以承三圣。遭时之季，孰识其正。高风仰止，莫不肃敬。

亚献，奏《灵明之曲》：（终献同。）

庙成奕奕，祭祀孔时。三爵具举，是飨是宜。于昭圣训，示我民彝。纪德报功，配于两仪。

送神，奏《庆明之曲》：

礼成乐备，灵驭其旋。济济多士，不懈益虔。文教兹首，儒风是宣。佑我（阙）。






84　古詩言良弓良冶　學者必先攻其所易


列子湯問篇云：「古詩言：良弓之子，必先爲箕；良冶之子，必先爲裘。」張湛注云：「學者必先攻其所易，然後能成其所難。」

【元圻案】學記：「良冶之子，必學爲裘。良弓之子，必學爲箕。始駕馬者反之，車在馬前。」鄭注：「學者亦須先教小事如操縵之屬，然後示其業，則道易成也。」記又曰：「善問者如攻堅木，先其易者，後其節目，及其久也，相説以解。」湛注蓋本於此。〇書録解題道家類：「列子八卷，鄭人列禦寇撰，穆公時人。注，晉光禄勳張湛處度撰。釋文二卷，唐當塗縣丞殷敬順撰。」






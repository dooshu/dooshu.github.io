谢枋得


枋得字君直，号叠山，信州弋阳人。生于宝庆二年（1226），宝祐四年（1256）进士。德祐初，以江东提刑知信州。元兵东下，信州不守，及变姓名入建宁唐石山，已而卖卜建阳市。宋亡，居闽中。福建参政魏天祐强之北行，至大都，不食死。时至二十六年（1289），年六十四。有叠山集。

沁园春

寒食郓州道中

十五年来，逢寒食节，皆在天涯。叹雨濡露润，还思宰柏，风柔日媚，羞看飞花。麦饭纸钱，只鸡斗酒，几误林间噪喜鸦。天笑道，此不由乎我，也不由他。

鼎中炼熟丹砂。把紫府清都作一家。想前人鹤驭，常游绛阙，浮生蝉蜕，岂恋黄沙。帝命守坟，王令修墓，男子正当如是邪。又何必，待过家上冢，书锦荣华。

风流子

骊山词

三郎年少客，风流梦，乡岭记瑶环。想娇汗生春，海棠睡暖，笑波凝媚，荔子浆寒。奈春好，曲江人不见，偃月事无端。羯鼓三声，打开蜀道，霓裳一曲，舞破潼关。

马嵬西去路，恁牵愁不断，泪满青山。空有香囊遗恨，钿盒偷传。叹玉笛声沉，楼头月下，金钗信杳，天上人间。几度秋风渭水，落叶长安。








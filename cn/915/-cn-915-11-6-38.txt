◇诏夺元鸾禄一周（景明中）

鸾亲唯宗懿，作牧大州，民物殷繁，绥宁所属，宜克己厉诚，崇清树惠，而乃骤相徵发，专为烦扰，编户嗷嗷，家怀嗟怨。北州土广，奸乱是由，准法寻愆，应加肃黜。以鸾戚属，情有未忍，可遣使者以义督责，夺禄一周，微示威罚也。（《魏书·城阳王长寿附传》。长寿次子鸾，为青州刺史，转定州刺史，缮起佛寺，公私费扰，颇为民患。世宗闻而诏。）


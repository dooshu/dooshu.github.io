○青苔赋

粤若稽古圣皇，重晖日光。开博望之苑，辟思贤之堂。华馆三袭，雕轩四下。地则经省而书坊，人则後车而先马。相彼草木兮，或有足言者。吁嗟青苔，今可得而闻也。

借如灵山偃蹇，巨壁崔嵬。画千峰而锦照，图万壑而霞开。王孙逝兮山之隈，披薜荔兮践莓苔。怅容与兮徘徊。一去千年兮时不复来，至若圆潭写镜，方流聚玉。苔何水而不清？水何苔而不绿？渔父游兮汉川曲，歌沧浪兮濯吾足。桂舟横兮兰触，浦溆回兮心断续。别有崇台广厦，粉壁椒涂。梁木兰兮椽玳瑁，草离合兮树珊瑚。白露下，苍苔芜，暗瑶砌，涩琼铺。有美人兮向隅，应闭门兮踟蹰。心震荡兮意不愉，颜如玉兮泪如珠。请循其本也，见商羊兮鼓舞，召风伯兮电赴，占顾兔兮离毕星，雷阗阗兮雨冥冥。浩兮荡兮见潢之满庭，倏兮忽兮视苔藓之青青。

尔其为状也，幂历绵密，浸淫布，斑驳兮长廊，夤缘兮古树，肃兮若远山之松柏，兮若平郊之烟雾。春淡荡兮景物华，承芳卉兮藉落花；岁峥嵘兮日云暮，迫寒霜兮犯危露。触类而长，其生也蕃。莫不文阶兮镂瓦，碧地兮青垣。别生分类，西京南越。则乌韭兮绿钱，金苔兮石。苔之为物也贱，苔之为德也深。夫其为让也，每违燥而居湿；其为谦也，常背阳而即阴。重扃秘宇兮不以为显，幽山穷水兮不以为沈。有达人卷舒之意，君子行藏之心。唯天地之大德，匪予情之所任。


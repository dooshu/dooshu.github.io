【唐薛稷书〈贞观永徽之间〉】

薛稷书刻石者，余家《集录》颇多，与墨迹互有不同。唐世颜、柳诸家刻石者，字休时时不类，谓由模刻人有工拙。昨日见杨褒家所藏薛稷书，君谟以为不类，信矣。凡世人于事不可一概，有知而好者，有好而不知者，有不好而不知者，有不好而能知者。褒于书画好而不知者也。画之为物，尤难识其精粗真伪，非一言可达。得者各以其意，披图所赏，未必是秉笔之意也。昔梅圣俞作诗，独以吾为知音，吾亦自谓举世之人知梅诗者莫吾若也。吾尝问渠最得意处，渠诵数句，皆非吾赏者。以此知披图所赏，未必得秉笔之人本意也。


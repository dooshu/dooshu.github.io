○晴皋鹤唳赋（以警露清野高飞唳天为韵）

迥野远色，寒空繁声；眺莫媚於雨霁，聆何长於鹤鸣？孤飞而天宇澄旷，独立而霜皋砥平；对明景之逾秀，溯晨风而自清。炯尔体空，泠然响递；疑磬发而瑶，若霜标而雪丽。林鹇之皓色难比，雁之清音罕继；虽居下而在幽，亦高闻而远唳。或引或罢，以游以遨；顾尘寰而不杂，仰天路而飞高。懿夫秉心清迥，禀质贞素；偶影思侣，矜容举步。忘机遂性，岂思宠於乘轩？远害全躯，每劳心於警露。听间兮易感，声怨兮难度；非陆氏之无闻，想王生之可慕。原其翔集元圃，腾骞翠微；睨蓬壶而易感，冒江海而悬飞。情慕必止，心租匪违；或群翔而反顾，或孤赏而忘归。厌仙府而举华亭，思鸣皋而适绿野；爰捧日以遐骛，遂凌烟而独下。晴皋曙兮邈矣静，皓鹤鸣兮杳何永？俄度曲於涧濑，乍迷影於云景；闻幽而音响清越，观丽而羽仪间整。何霁野之无人，独仙禽之虚警？








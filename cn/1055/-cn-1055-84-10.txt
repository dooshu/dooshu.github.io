【乞外任第三表〈正月二十九日上，二月二日批答不允。〉】

臣某言：近上表章，乞解政事，伏蒙圣慈再降批答不允者。臣闻事君以忠信为本，立朝以进退为难。惟不自疑，乃能取信于上；苟无大过，庶几善退其身。昔之为臣，全此者少。今臣遇聪明之圣主，固不自疑；荷保庇之宽仁，幸无大过。是以敢因疾病，直露情诚，而封章屡陈，俞旨未赐。臣窃谓日月之明无不照，岂不谅臣之乃心；得非天地之恩有所怜，未忍许臣之遽去？在臣自揣，何以克堪？岂合更此多言，上烦宸听？所难遂默，益切恳私。臣某〈中谢。〉伏念臣以中下之才，被非常之任。日偕进见，则蒙眷待之优隆；退接同寮，则绝纤毫之间隙。自可安然乐职，亦复何所忧危。况千载一遇者，盛时之难逢；高秩厚禄者，常情之贪得。苟非迫于衰病，岂敢固自欺诬？伏望皇帝陛下，曲轸睿慈，俯哀愚款。念其蒲柳，质易朽而先衰；譬若马牛，力已疲而则止。赐其如请，恕以苟安。则臣刮膜祛昏，尚冀清明之来复；捐躯殒命，终图报效于余生。


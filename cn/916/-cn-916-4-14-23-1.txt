【念佛三昧诗四首】

妙用在幽。（广弘明集云。元本作兹。明本作兹。云。一作幽。）涉有览无。神由昧彻。识以照粗。积微自引。因功本虚。泯彼三观。忘（广弘明集作亡。注云。宋云。元明本忘。）此毫（广弘明集作豪。注云。三本、宫本作毫。）馀。（○广弘明集三十。《诗纪》三十六。）

寂漠何（广弘明集作空汉河。注云。三本作寂寞何。）始。理玄通微。融然忘适。乃廓灵晖。心悠（广弘明集注云。明本一作游。《诗纪》云。一作游。）缅域。得不践机。用之以冲。会之以希。（○同上）

神资（广弘明集云。明本姿。）天凝。圆映朝云。与化而感。与物斯群。应不以方。受者自分。寂尔渊镜。金水尘纷。（○同上）

慨自一生。夙乏惠（广弘明集作之慧。注云。三本、宫本作乏惠。）识。托崇渊人。庶藉冥力。思转毫（广弘明集作豪。注云。三本、宫本作毫。）功。在深不测。（广弘明集作在测。注云。三本作不测。）至哉之念。主（广弘明集作注。）心西极。（○同上）


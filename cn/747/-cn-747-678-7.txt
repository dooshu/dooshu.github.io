○唐故通议大夫和州刺史吴郡张公神道碑铭（并序）

张之为著姓尚矣，自汉太傅良、侍中肱，晋司空华、丞相嘉以降，勋贤轩冕，历代不乏。肱避地渡江，始居於吴，故其子孙称吴郡人。嘉以孝悌闻於郡，故其所居号孝张里。嘉之曾孙裕，在宋为司徒，即公五代祖也。司徒之孙俦，在隋为吴郡都督，即公曾王父也。台州临海令讳，即公之大父也。袁州司马讳孝绩，即公皇考也。或以人物著，或以阀阅称，迄今为江南右族。

公讳择，字无择。未冠丁袁州府君忧，庐於墓，昼号而夜泣者三年矣，有灵芝醴泉出焉。既冠好学，能属文，从乡试登明经第，应制举中精通经史科。补宏文馆校书郎，调左金吾录事，换杭州录事参军。在杭州前后诘伪制补吏者三十八人，驳假年侍老者二十人，举而正之，人服其明。会刘幽求来为刺史，举课上闻，诏授绛州录事参军。绛之郡丞有主婿者，怙宠侮法，豪在人利，公数其罪，露章奏之。章下丞相府，丞相姚元之奇之，致书褒美，寻改太原府功曹参军。给事中张昶为江淮安抚使，表公正直，奏署郡从事。吏部尚书陆象先为河东按察使，状公清白，奏授怀州获嘉令。在获嘉以不茹柔得人心，以不吐刚得罪，繇是左迁鄂州司马，移深州司马，转虢州长史。时上方思理，诏求二千石之良者，时宰以公塞诏，擢拜和州刺史。公之在郡，奉诏条┰人隐而已，不知其他。无何，水潦害农，公请蠲谷籍之损者什七八。时李知柔为本道采访使，素不快公之明直，密疏诬奏，以附下为名。遂贬苏州别驾，老幼攀泣而遮道者数百人，信宿方得去。移曹州别驾，岁馀谢病，归老於家。天宝十三载正月二十一日，终於东都利仁里私第，其年二月十二日，葬於河南府伊阙县中李原，享年八十三。

噫！公生天地间八十有三年，可谓寿矣；其间当明皇帝驭天下四十有五年，可谓时矣。有其才，得其寿，逢其时，然职不过陪臣，秩仅至郡守，凡所贮蓄，郁而不舒，呜呼，其命也夫！公之文学，常为贺知章、贾彦许之；公之谅直，常为李邕、张庭称之；公之政事，又为刘、姚、张、陆推之。夫以八君子之力，援之而不足，以一知柔之力，排之而有馀，厄穷不振，以至没齿，呜呼，其命也夫！古人云：“道不虚行。”又云：“其后必有达者。”故公之子大理评事П以节行闻於时，公之孙户部侍郎平叔以才位光於国。报施之道，信昭昭矣！不在其身，则在子孙，相去几何哉？长庆二年某月某日，平叔奉祖德，揭而碑之，居易据家状，序而铭之。其词曰：

有木有木，硕大而长。破为桷弋，不作栋梁。有骥有骥，规行矩步。辱在短辕，不驾大辂。呜呼噫嘻，公亦如之。将时不我遇，而我不遇时？勿谓已矣，天锡多祉。既贤其子，以济其美。又才其孙，以大其门。苟无先德，孰启后昆？


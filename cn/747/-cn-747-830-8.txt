○衡赋（以“仪止泰一，无浅观业”为韵）

搜圣人之垂象，伊兹衡之可观。材径挺以绳直，星连绵而珠攒。惟用也庶不能以多少隐，惟平也轻重不能以诈伪干。故得万人，便於廛里。物或纷竞，可以定黍累之圭撮。利其分毫，可以观低昂之容止。执中以告，无或不喜。则夫衡之为物，其用甚大。四方正而域中平，七政齐而天下泰。动而无欲，任之故绝私。益而无方，行之固不害。然能思无不践，应仓舒刻舟之深浅。问无不知，表张重度骨之威仪。若乃均其神道，形其事业，圣人因之以平施，边鄙赖之而不怯。岂欲决其差谬，明其有无，小人取之以作则，君子见之而交孚。则有王臣謇謇，宰职秩秩。洞鉴人才，神无隐质。谅兹衡之攸媲，故守之而勿失。倘陈平之见知，宰州县之如一。


○论舜庙状

右。谨按地图，舜陵在九疑之山，舜庙在太阳之溪。舜陵古老已失，太阳溪今不知处。秦汉已来，置庙山下，年代寝远，祠宇不存。每有诏书令州县致祭奠酹，荒野恭命而已。岂有盛德大业，百王师表，殁於荒裔，陵庙皆无？臣谨遵旧制，於州西山上已立庙讫。特乞天恩，许蠲免近庙一两家，令岁时拂洒，示为恒式。岂独表圣人至德及於万代？实欲彰陛下元泽及於无穷。谨录奏闻。


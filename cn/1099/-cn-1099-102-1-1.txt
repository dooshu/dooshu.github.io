○議勘光祿寺錢糧疏 【 平估均???】

江西道御史商承學題、臣廵視光祿寺、切見該寺職司大烹、錢糧浩冗、節經料理、繁簡隨時、供應俱有常規、設官各有定額、召商交易、必圖官吏兩便、領錢折價、必求苦樂適均、但今事熟人玩、法久弊生、臣叨承廵視、若不申明整肅、則益就廢弛矣、謹以該寺關係切要四事、上陳　睿覽乞勑各衙門查議施行、題奉聖旨、抄出送司、內二事係本部職掌、相應議擬、開立前件、伏乞　聖裁、

一慎時估以示召商平價之公、該寺廚料、供公用之物、近年召商上納、例該宛平太興二縣、逐月委官開具時估揭帖到寺、及臣查驗、其間類多雷同遷就。難以服人。而舖行人戶。恃熟狡猾。曾無厭足。每一會估。輒如聚訟。臣竊見京城內外物價彼此不齊、各坊市集、權量參差逈別、所以上料商人。恒以藉口。而又稱有腳價等費。及被節年退下舖戶。訛言中傷。而緝事衙門。或因致擾。操縱自如。恐嚇煽惑。是以見在舖行。不惟妄窺羡利。思補虧折。而鳥驚魚散。紛紛求退。緩急不可得力。深為未便乞敕順天府嚴督宛平太興二縣官、每月朔望、各集經紀、謹較斗秤。備訪物價各具所聞實報。不必相同。以待估計之時。臣等參伍酌中。裒多益寡。上不損官。而俾價值之相應。下不損民。而致商賈之心服。如有奸弊、聽令廵視科道官糾察。治以正法。緝事人員。禁其生事恐嚇。庶公道行而小民有樂輸之誠、百貨集而供應無匱乏之患矣、　前件行據光祿寺查議得本寺各項供用物料、俱係召商上納、逐月會同廵視科道與戶部主事、順天府堂上、督同宛大二縣、委官照依市價、兩平估計、給領銀錢、比與民間。多與一分。具載會典。相沿巳久。商人樂于趨利。惟恐報買之不多。錢糧亦多精美輒隨取用而不匱。邇來京師物價。間多騰貴。科道時估。常欲樽節。不敢驟加。惟恐上虧官價。下招物議。况又有等無籍小人。捏詞投報。緝事衙門。多端生事。嚇詐賄賂。遂致行戶利或得一二。而資本巳虧其八九。於今人人告退。日逐驅迫。若差遣然。殊非事體今御史商承學題稱前事、具見本官廵視日久、洞察弊端、無非詳慎職掌、禁止奸欺、便于供應之意。深為官民兩便。况係舊規。相應申飭。行令兩縣官員。著實遵行。及榜示諭禁。各項奸徒。不許生事擾害。如違聽科道官徑自拏治但照該府縣委官供應、非其責任、不肯悉心任事、縱然奉行、不過一時、後來未免因循怠忽、終非可繼可久之道、及查得本寺凡供應物料、俱經該廵視科道官、與同本寺堂上官監收、亦係　祖宗舊規。會典開載甚明。近來科道衙門。亦有公務。廵視本寺。或多帶管。每月來寺止于收放銀錢。監收白糧。時估等項。其餘商人進納本寺物料。往往不暇監理。為今之計。必須廵視之差。查照舊規。專任其職。或每日輪定一員前來。與同本寺堂上官在門常川監收。不惟錢糧之美惡。得以譏察。價值之低昂。得以詢驗。而奸人之挾詐。自可少息。况內臣求索。亦因是而斂戢矣。到部查得大明律內一款、凡諸物行人評估物價。或貴或賤。令價不平者。許所增減之價。坐賍論。入巳者。准竊盜論。又一款。凡買賣諸物。兩不和同。而把持行市。專取其利。及販鬻之徒。通同牙行。共為奸計。賣物以賤為貴。買物以貴為賤者杖八十。若見人有所買賣。在旁高下比價。以相惑亂而取利者笞四十。若已得利物。計賍重者准竊盜論又一款凡私造斛斗秤尺在市行使。及將官降斛斗秤尺作弊增減者杖六十。工匠同罪。若官降不如法者杖七十。提調官失于較勘者減一等。知情與同罪。其在市行斛斗秤尺雖平。而不經官司較勘印烙者笞四十。若倉庫官吏私自增減。官降斛斗秤尺收支官物而不平者杖一百。以所增減物計賍重者坐贓賍論。因而得物入巳者。以監守自盜論。工匠杖八十。監臨官知而不舉者。與犯人同罪。失覺察者減三等。罪止杖一百。又查得大明會典內開光祿寺、太祖皇帝於南京各林苑俱撥人戶種植食物器用不盡取資于民間故有牲口果菜等物供用不足于民間買辦之文供用牲口、果菜等物、進納供用不足于民間買辦、洪武年間、令本寺買辦、比與民間交易、價錢每多一分、成化四年、令光祿寺買辦物料、委堂上官一員、及戶科給事中監察御史各一員、會同估計時價、錢鈔兼支、具數奏領收買、如有奸弊、科道官指實參奏、四年令本寺買辦、一應物料、奸頑之徒、稱是保頭等項名色、在街強賒作弊害人者。枷號三箇月、滿日從重發落、又一款、凡本寺收納一應物料、堂上官一員、會同戶科給事中監察御史各一員、于本寺大烹門內驗收、成化十五年、令京城內外并順天府所屬地方、凡諸色貨物、行人依式製造、平等斛斗秤尺天平等件、赴官較勘印烙、方許行使、違者如律治罪、今該前因、為照光祿寺買辦、一應供應之物、先年立法、較烙斗秤、委官逐月時估、兩平交易、舖商樂從、供應無匱、但近年以來、委因事熟人玩、法久弊生、所以御史商承學、廵視該寺、目擊時弊、題稱前因、既經該寺查議前來、相應依擬、合候命下、本部備行戶科并都察院、將廵視光祿寺科道官、今後查照舊規、專任其職、不必兼管他務、以致事無責成、及劄付順天府嚴督宛大二縣掌印官每月朔望、各集經紀、較勘斗秤、如法印烙行使。及將各項買辦供應物料。備訪市價。不拘異同。開送科道。并該寺堂上官。以待估計之日、會同參伍、酌中兩平定擬務使不致虧官損民。違者俱各依律問罪。其舖商人等進納。一應錢糧物料。科道官查照會典舊規。每日同該寺堂上官。于大烹門內。常川監收辦驗錢糧美惡。譏察價值低昂。戢內臣之需求。消奸人之挾詐。如有奸弊。并革退舖戶。及無籍之徒。訛言嚇詐者。俱聽科道官。徑自拏送法司。從重問擬。照例枷號發落。仍乞　天語叮寧緝事衙門。今後務要嚴督旗較。不許輕信光棍。生事騷擾舖商。阻滯供應。違者亦聽廵視科道官指實查參。奏請處治。庶官價無虧。弊端可革。舖商樂從。而供應不致缺乏矣。

一均苦樂以議錢鈔通行之便。該寺一應商人上納牲口油麵雜糧等項、俱係逐月估計、領銀多者三四千兩、少者不下百十數兩、雖按月輪行、折搭皮鈔、不過十數分中之一耳、其利厚、其欲遂矣。獨念乳餅麻繩菜果粗磁等項、俱係小行、稱貸完官者也、顧工領錢、最稱苦楚、良以寺貯庫之錢、乃逐季題領于內府天財庫、所收各門門攤、與夫戶部召商買納數內之錢也、每季雖照例題領、率多未發、是以該寺錢放不敷、此京師買辦僉商所以多困而致流移高文襄在閣中曾具疏論之于今為尤甚致令各行舖戶、有嘉靖十七年冬季納料、至十八年冬而始得領者、有十八年春季、及該年冬季、皆因料多錢少、無從支給者、又况所領錢內、或雜以新糙低錢、是以妳子等行舖戶、每遇領錢、輒隨涕泣、葢緣支領愆期、而錢復雜惡、舊債未償、而新債又繼也、臣愚以為牲口等行。利多而實惠更速。妳子等類。利輕而得錢又遲。苦樂不均、良可矜憫、必須通融議處、或遇該寺領錢之時、雖牲口等行舖戶、亦當量給以錢、與皮鈔相兼輪領、倘錢不敷、則妳子麻繩等行之人、亦須與銀鈔兼給、庶通融損益、而苦樂少均矣。又臣訪得戶部買錢。每用重價。而召商買納。不無攙雜之弊。及至該寺關領。又或不能接濟應取。財力徒勞。民無實惠。臣愚欲得戶部扣筭該寺每季原額錢數。或內將三分之二折價。徑令該寺赴部領回。給與原應領錢舖行。以應時急其三分之一。仍候按季題領天財庫錢鈔。相兼行使。實為至便矣。　前件行據光祿寺、查議得本寺舊例于內府天財庫、每季會關銅錢四百五十萬文、鈔已不行使矣未知関支何用鈔一百萬貫、回寺買辦各色供應物料、先年按季題領、常有錢鈔剩餘、在庫堆積、恐致貫朽浥爛、曾經科道會議通融區處、雖牲口油麵等行、原係估給銀價者、亦或照依市價、每百兩搭???三四兩、扣除應支銀兩、後來該庫漸漸短少、以致自嘉靖十五年秋季分起、至十九年春季分止、共欠一十五季、該錢六千七百五十萬文、鈔一千五百萬貫、通未關領、致使妳子等行戶、該給價錢、委的經行欠下、無從支給、及查得給與行戶錢鈔價值、往年每錢七百文、作銀一兩、近年以來每錢一千文、止折價銀一兩、鈔一萬貫、價銀三兩二錢、又屢據行戶告稱、揭債買上物料、經年不得關領、以致資本消耗、切見得天財庫該收各處鈔關稅錢、戶部今巳題准折銀解部、該庫所收者、不過各門門攤等錢、以致不敷關給、况其餘召商收買、每錢二千文、鈔一千貫、官價銀三兩三四錢、貴至三兩五六錢、及至關領回寺、每錢二千文本寺估計銀二兩、領出變賣、價銀不上二兩。鈔一千貫、本寺價銀三錢二分、領出變賣、價銀不上一錢告乞轉行戶部、議題折銀、誠為兩便。今御史商承學題稱前因、無非簡便行移節省財費、深為有見、相應變通、合無將節次已題未關錢鈔、除嘉靖十五年秋季分、已經會有候領勘合關領外、其餘季分、每錢一千文、折銀一兩、鈔一萬貫、折銀三兩、本寺徑赴戶部領銀。回寺供應。以後每年終。該庫通會所收各門稅錢除支各處外應有若干該給本寺者。照依會題關領。其餘扣有未足之數。本寺照前。亦赴戶部領銀回寺供應。亦不必如皮鈔兼搭。則官商俱便。而無拖欠之累矣。本部查得、大明會典內、開弘治六年、令河西務蘇州九江臨清淮安揚州杭州鈔關、照例每鈔一貫。折銀三厘。每錢七文。折銀一分。正德十四年、九月內為預處財用以備匱乏事、該本部等衙門會題、照得太倉銀庫空虛、合無將各鈔關錢鈔、行令俱暫折收銀兩解部、轉送太倉銀庫、題奉　武宗皇帝聖旨准議、嘉靖八年九月、內為改收榷稅以便商民、以濟國用事、該廵按直隸御史魏有本題該本部議擬、行令各鈔關照例、每鈔一貫、折銀三厘、每錢七文、折銀一分、按季解部、轉送內府承運庫交納、如遇本色錢鈔不敷、就將前項折色銀兩、支與光祿寺等衙門買辦應用。題奉　聖旨准議、嘉靖十四年四月內、為比例改收課稅、以袪宿弊、以益官民事、據本部委官主事李琪呈、該本部議擬、仍劄本官、將崇文門宣課分司錢鈔、每鈔一貫。折銀三厘。每錢七文。折銀一分。送部給單賫赴內府承運庫交收。題奉　聖旨是、嘉靖十七年九月、內為罔遵舊制、累將錢鈔改折銀兩、以致匱乏、懇乞　天恩、仍復成憲、收納本色、給濟公用等事、該司鑰庫署庫事內官大監王滿等題稱、節據光祿寺內外各衙門、公文關領錢糧數多、實在應存錢鈔不多、乞要將江西九江淮安揚州蘇州杭州臨清河西務鈔關板閘、及崇文門分司商稅錢鈔、遵照舊制、徵解本色錢鈔赴庫上納急濟拖欠前項衙門買辦等項供用、題奉　聖旨、該本部議擬、暫于太倉銀庫、收貯折糧折草餘鹽等項銀內借支、照依時估、會同廵視十庫科道、及本部委官、召商買納、運赴廣惠庫、轉送司鑰庫供用、除存留幾分之外、大率足用而止、自嘉靖十八年以後、行令各鈔關、并崇文門宣課分司、仍照舊例徵銀解部、不必送內府承運庫、改于太倉銀庫收貯、以備召商之用、題奉欽依、俱經通行欽遵去後、又查得每年坐派浙江等布政并南北直隸蘇州等府州縣、起運戶口食鹽鈔一千二百七十三萬四千一百九十五貫零、銅錢二千五百四十四萬八千三百九十文零、在京文武衙門官吏并隨住人口、每年辦納食鹽鈔六十餘貫、崇文等九門門攤商稅、每年收受鈔六十餘萬貫、銅錢二百五十餘萬文、俱送廣惠庫交納、轉運司鑰庫收候聽用、今該前因、為照光祿寺每年按季于內府天財庫關領銅錢四百五十萬文、鈔一百萬貫、回寺買辦各色供應物料、循行年久、已是定規、但該庫遇到商人上納錢鈔、不行用心揀選、以致攙雜爛鈔低錢、全無實用、又往往積欠數多、過期不得關領、其舖行上納牲口等料者、雖按季折撘皮鈔、而領銀數多、猶有厚利獨上納菜果等物者、專領銅錢、本少利微、委的最為偏累、况本部每年按季時估、葢以好錢好鈔為則、而該庫所收錢鈔、縱容奸商、攙以低錢爛鈔、以致各色舖行、不霑實惠、所以御史商承學具題、并該寺呈稱、且太倉銀庫、所積不多、又各處鈔關料銀解到數少、俱合議處、欲候命下、本部移咨各該廵撫廵按、將嘉靖十八年以前、坐派浙江等布政司、并南北直隸蘇州等府州縣、起運戶口食鹽錢鈔、嚴督承行官吏、逐一查徵盡數解部、并崇文門等九門門攤商稅錢鈔、在京文武衙門食鹽鈔貫、俱送該庫上納、以備各該衙門支用之數、及行內府該庫、將見收在庫錢鈔、行順天府用心揀選、除好錢好鈔外、但有低錢爛鈔、逐一揀出、各有的數若干、分派原納商人名下、具由連人轉送法司、查照律例問罪、及行光祿寺、將節年未關錢鈔、除嘉靖十八年冬季以前照舊于該庫陸續會關外、自嘉靖十九年、春季為始、每鈔一塊、銅錢二千文、共折白銀二兩、每季終具該寺印信明文領狀、差官赴部、轉行太倉銀庫、支領回寺兼撘、見在錢鈔、分給牲口菜果各色行戶、務要多寡適均、毋致偏累、候該庫積有錢鈔之日、照舊會關給鈔施行、奉　聖旨、准議行


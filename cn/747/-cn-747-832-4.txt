○授前骁卫大将军刘崇文左羽林大将军知军事等制

敕。具官刘崇文等。汉家总率禁军，有南军北军之号。今羽林领军之职，盖近之矣。崇文廷美，常以赳赳之材，对济济之列。称夫环卫，立在西阶。今复命之，俾无遗者。勉扬威烈，勿怠警巡。桂林属城，颇参戎俗。以若纳久当官次，多达物情。分我远忧，资其惠政。入居出守，各慎所为。悬法甚明，赏善斯至。可。


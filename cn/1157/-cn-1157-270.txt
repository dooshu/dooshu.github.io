●卷二百七十　封建考十一

◎魏封建诸侯王

任城威王彰，建安二十一年，封鄢陵侯。文帝即位，以功增邑五千，并前万户。黄初二年，进爵为公。三年，立为任城王。四年薨，子楷嗣，徙封中牟。五年，改封任城县。太和六年，复改封任城国，食五县二千五百户。青龙三年，坐罪削县二千户。正始七年，徙封济南，二千户，并增邑四千四百户。

陈思王植，建安十六年，封平原侯。十九年，徙封临菑侯。二十二年，增邑至万户。文帝即位，坐罪贬爵安乡侯。三年，立为鄄城王，邑二千五百户。四年，徙封雍邱。六年，增户五百。太和元年，徙封浚仪。三年，徙封东阿。六年，以陈四县封为陈王，邑三千五百。薨，子志嗣，徙封济北王。

萧怀王熊，早薨。後追封王，子哀王炳嗣，食邑二千五百户。薨，无子，国除。

丰愍王昂，早卒。黄初二年，追谥曰丰悼公。三年，以樊安公均子琬嗣。嘉平六年，袭爵为丰王，累增邑至二千七百户。薨，子廉嗣。

相殇王铄，早薨，太和三年追封。子潜嗣，薨。　偃邑二千五百户，无子，国除。

邓哀王冲，早卒，以宛侯据子琮奉冲後。景初元年，坐罪削邑，贬爵为侯。正始七年，转封平阳公，累增邑并前千九百户。

彭城王据，建安十六年，封范阳侯。二十二年，徙封宛侯。黄初二年，进爵为公。三年，为章陵王。又徙义阳，又徙彭城及济阴。景初元年，坐罪削爵二千户。三年，复。景元中累增邑，并前四千六百户。

燕王宇，建安十六年，封都乡侯。二十二年，改封鲁阳侯。黄初二年，进爵为公。三年，为下邳王。五年，改封单父县。太和六年，封燕王，累增邑至五千五百户。薨。奂後入继大宗，即帝位。

沛穆王林，建安十六年，封饶阳侯。二十二年，徙封谯。黄初二年，进爵为公。三年，为谯王。五年，改封谯县。七年，徙鄄城。太和六年，徙沛，累增邑至四千七百户。薨，子纬嗣。

中山恭王衮，建安二十一年，封平乡侯。二十二年，徙东阳侯。黄初二年，进爵为公。三年，为北海王。又徙赞、濮阳及中山。青龙元年，坐削邑。二年，复。三年，卒，子孚嗣，累增邑至三千四百户。

济阳怀王玹，建安十六年，封西乡侯。早卒，以沛王林子赞袭爵。薨，复以赞弟邑绍。薨，子恒嗣，累增邑至千九百户。

陈留恭王峻，建安二十一年，封郿侯。後徙襄邑。黄初三年进爵，改封襄邑。又改陈留。薨，子澳嗣，累增邑至四千七百户。

范阳闵王矩，早卒，诏以樊安公均子敏嗣，封临晋侯。黄初五年，改封范阳王。七年，徙句阳，增邑至三千四百户。子胸嗣。

赵王幹，建安二十年封高平亭侯。再徙赖亭、弘农。黄初二年，封燕王。又改河间、乐城、钜鹿，乃封赵王，增邑至五千户。

楚王彪，建安二十一年，封寿春侯。徙封汝阳、弋阳、吴、寿春、白马，乃改封楚王。坐犯禁削县，继而复所削，封至三千户。嘉平元年，令狐愚、王凌等谋立彪都许昌，凌败，彪自杀。至正元元年，封子嘉为常山真定王。

郿戴公子整，建安二十二年，封郿侯。薨，无子，诏以彭城王据子范奉整後。子阐嗣，增封至千八百户。

樊安公均，建安二十二年封，薨，子抗嗣，徙封抗苏、屯留。薨，子谌嗣，累封至千九百户。

东平灵王彻，建安二十二年，封历城侯。黄初三年为庐江王。徙寿张、东平，坐罪削邑，继复所削。薨，子翕嗣，累封至三千四百户。

乐陵王茂，二十二年，封万岁亭侯。改封平舆、乘氏、中邱、聊城，乃封王。又改曲阳。坐罪削，继复，徙乐陵，增邑至五千户。

右，太祖二十五男，其得封传国者十七人。

赞哀王协，早薨，太和五年追封。子寻嗣，增户至三千。薨，无子，国除。

北海悼王蕤，黄初七年，立为阳平县王。後改封北海。薨，以琅琊王子赞嗣，徙封昌乡、饶安、文安，增邑至三千五百户。

东武阳怀王鉴，黄初六年立。薨，无子，国除。

东海定王霖，黄初三年，立为河东王。改封馆陶、东海。薨，子启嗣，累增邑至六千二百户。子高贵乡公髦入继大宗，嗣帝位。

元城哀王礼，黄初二年，封秦公。三年，改京兆王。又改元城。薨，寻以任城王楷子梯嗣，改封梁王，累增邑至四千五百户。

邯郸怀王邕，黄初二年，封淮南公。三年，封王。又改陈及邯郸。薨，以任城王楷子温嗣，改封鲁阳，累增邑至四千四百户。

清河悼王贡，黄初三年封。薨，无子，国除。

广平哀王俨，黄初三年封。薨，无子，国除。

右，文帝子八王。

黄初五年，诏曰："先王建国，随时而制。汉祖增秦所置郡，至光武以天下损耗，并省郡县。以今比之，益不及焉。其改封诸王皆为县王。"

《陈思王传》："时法制，待藩国既自峻迫，寮属皆贾竖下才，兵人给其残老，大数不过二百人。又植以前过，事复减半，十一年中而三徙都，常汲汲无欢，遂发疾薨。"正始间，宗室曹冏上书曰："古之王者，必建同姓以明亲亲，必树异姓，以明贤贤。亲亲之道，专用则其渐也微弱；贤贤之道，偏任则其敝也劫夺。先圣知其然也，故博求亲疏而并用之，故能保其社稷，历纪长久。今魏尊尊之法虽明，亲亲之道未备。或任而不重，或释而不任。臣窃惟此，寝不安席。谨撰合所闻，论其成败。曰：昔夏、商、周历世数十，而秦二世而亡，何则？三代之君，惟天下共其民，故天下同其忧。秦王独制其民，故倾危而莫救也。秦观周之敝，以为小弱见夺，於是废五等之爵，立郡县之官，内无宗子以自毗辅，外无诸侯以为藩卫，譬犹芟刈股肱，独任胸腹，观者为之寒心，而始皇晏然，自以为子孙帝王万世之业也。岂不悖哉！故汉祖奋三尺之剑，驱乌集之众，五年之中，遂成帝业。何则？伐深根者难为功，摧枯朽者易为力，理势然也。汉监秦之失，封殖子弟，及诸吕擅权，图危刘氏，而天下所以不倾动者，徒以诸侯强大，磐石胶固故也。然高祖封建，地过古制，故贾谊以为'欲天下之治安，莫若众建诸侯而少其力'，文帝不从。至於孝景。猥用晁错之计，削黜诸侯，遂有七国之患。盖兆发高帝，衅锺文、景，由宽之过制，急之不渐故也。所谓末大必折，尾大难掉。尾同於体，犹或不从，况乎非体之尾，其可掉乎？武帝从主父策，下推恩之令，自是之後，遂以陵夷，子孙微弱，衣食租税，不预政事。至於哀、平，王氏秉权，假周公之事，而为田常之乱，宗室王侯，或乃为之符命，颂莽恩德，岂不哀哉！由斯言之，非宗子独忠孝於惠、文之间，而叛逆於哀、平之际也，徒以权轻势弱，不能有定耳。赖光武皇帝挺不世之姿，擒王莽於已成，绍汉嗣於既绝，斯岂非宗子之力也？而曾不监秦之失策，袭周之旧制。至於桓、灵，阉宦用事，君孤立於上，臣弄权於下。由是天下鼎沸，奸宄并争，宗庙焚为灰烬，宫室变为榛薮。太祖皇帝龙飞凤翔，扫除凶逆。大魏之兴，於今二十有四年矣，观五代之存亡而不用其长策，睹前车之倾覆而不改於辙迹；子弟王空虚之地，君有不使之民，宗室窜於闾阎，不闻邦国之政，权均匹夫，势齐凡庶；内无深根不拔之固，外无磐石宗盟之助，非所以安社稷，为万世之业也。且今之州牧、郡守，古之方伯、诸侯，皆跨有千里之上，兼军武之任，或比国数人，或兄弟并据；而宗室子弟曾无一人身厕其间，与相继制，非所以强幹弱枝，备万一之虞也。今之用贤，或超为名都之主，或为偏师之帅，而宗室有文者必限小县之宰，有武者必致百人之上，非所以劝进贤能，褒异宗室之礼也。语曰：'百足之虫，至死不僵。'以其扶之者众也。此言虽小，可以譬大。是以圣王安不忘危，存不忘亡，故天下有变而无倾危之患矣。"冏冀以此论感悟曹爽，爽不能用。

陈寿评曰："魏氏王公，既徒有王国之名，而无社稷之实，又禁防壅隔，同於囹圄；位号靡定，大小岁易；骨肉之恩乖，《棠棣》之义废。为法之弊，一至於此乎！"《袁子》曰："魏兴，承大乱之後，民人损减，不可则以古始。於是封建侯王，皆使寄地空名，而无其实。王国使有老兵百馀人，以卫其国。虽有王侯之号，而乃侪於匹夫。县隔千里之外，无朝聘之仪，邻国无会同之制。诸侯游猎不得过三十里，又为设防辅监国之官以伺察之。王侯皆思为布衣而不能得，既违宗国藩屏之义，又亏亲戚骨肉之恩。"

◎魏列侯

魏黄初三年，初制，封王之庶子为乡公，嗣王庶子为乡侯，公之庶子为亭伯。其後定制，凡国王、公、侯、伯、子、男六等，次县侯，次乡侯，次亭侯，次关内侯。又置名号侯爵十八级，关中侯爵十七级，皆金印紫绶。关外侯十六级，铜印龟纽，墨绶。五大夫十五级，铜印环纽，亦墨绶。自关内侯皆不食租，虚封爵。自魏始而有保、傅、相、常侍、侍郎、郎中令、中尉、大农、文学、友、谒者大夫、诸杂署令、丞。公主有家令、仆、丞、行夜督邮。王太妃有家令、仆、丞。

公孙康，辽东襄平人。汉末，父度据辽东，至康，以斩袁尚功封襄平侯。子渊嗣，明帝时拜大司马，封乐浪公。景初元年，遣使徵之，渊发兵反，遣司马懿讨诛之。

张燕，常山真定人。本群盗聚众河北，太祖将平冀州，遣使求佐王师，拜平北将军，封安国亭侯，邑五百户。薨，子方嗣。　融

张绣，武威祖厉人。汉末，聚众於祖厉，後领众屯宛，与刘表合。太祖南征，以众降，封宣威侯，以军功增邑至二千户。薨，子泉嗣，坐反诛，国除。

张鲁，沛国丰人。据汉中，太祖讨平之。出降，封阆中侯，邑万户。封鲁五子及阎圃等皆为列侯。子富嗣。

夏侯惇，沛国谯人。以徒征吕布功封高安乡侯，增邑至二千五百户。薨，谥忠侯，子充嗣。　　劭

河内人韩浩　沛国人史涣俱以忠勇显，掌禁兵，封侯（附惇传）。

夏侯渊，惇族弟。以军功封博昌亭侯。後守汉中，为刘先主所袭，战死，谥愍侯，子衡嗣。　绩　褒

曹仁，太祖从弟。以征伐功进封陈侯，增邑至三千五百户。薨，谥忠侯。子泰嗣，转封甯陵侯。　初、泰弟楷、范，皆为列侯。

仁弟纯以征伐功封高陵亭侯，邑三百户。卒，谥威侯，子演嗣。

曹洪，太祖从弟。以征伐功封野王侯，二千一百户。薨，谥恭侯。子馥嗣。太祖分洪户封子震为列侯。　族父瑜官至卫将军，封侯。

曹休，太祖族子。以征伐功封长平侯，增邑至二千五百户。薨，谥壮侯，子肇嗣。兴　文帝分休户三百封肇弟纂为列侯。

曹真，太祖族子。以军功封东乡侯，累增户至二千九百。薨，谥元侯。子爽嗣。明帝崩，受遗辅少主，加侍中，武安侯，邑万二千户。坐擅权，为司马懿所诛夷。　明帝思真功，封其五子羲、训、则、彦、皑皆为列侯。　文帝分真邑二百户，封弟彬为列侯。

夏侯尚，渊从子。以军功封昌陵乡侯。薨，谥悼侯。子元嗣，坐谋诛司马师，为师所诛夷。

荀彧，颍川颍阴人。太祖平袁绍，以彧前後筹策功封万岁亭侯，累增邑至二千户，薨，谥敬侯，子恽嗣。　甝　頵甝

荀攸，彧从子，与彧同时以筹策功封陵树亭侯，增邑至七百户。子適嗣。彪

贾诩，武威姑臧人。以说张绣降太祖功封都亭侯，进封魏寿乡侯，增邑至八百户。薨，谥肃侯，子穆嗣。　模

田畴，右北平无终人。太祖征乌丸，畴将众为向导，破虏，以功封亭侯，邑五百户，固辞不受。

何夔，陈郡阳夏人。太祖时，参军事。文帝为太子，以夔为少傅。帝即位，封成阳亭侯，邑三百户。薨，谥靖侯，子曾嗣。

锺繇，颍川长社人。太祖时，马腾、韩遂拥强兵擅关中，乃以繇为侍中，持节督关中。魏国初建，为相国。文帝受禅，进封崇高乡侯，增邑至千八百户。薨，谥成侯，子毓嗣。　文帝分毓户邑封繇弟演及子劭孙豫列侯。　骏

华歆，平原高唐人。魏国建，为御史大夫。文帝即位，拜相国，封安乐侯。明帝即位，封博平侯，增邑至千三百户。薨，谥敬侯。子表嗣。　文帝时，分歆户邑封歆弟缉列侯。

王朗，东海人。魏国建，以军祭酒领魏郡太守。文帝即位，为司空，封乐平乡侯。明帝即位，封兰陵侯，增邑至千二百户。薨，谥成侯，子肃嗣。　文帝分朗邑封朗兄子详为列侯。

程昱，东郡东阿人。以从讨破袁谭、尚功封安国亭侯。文帝即位，封安乡侯，增邑至八百户。薨，谥肃侯，子武嗣。　克　良

郭嘉，颍川阳翟人。从征伐，以筹策功封洧阳亭侯，增邑至千户。薨，谥贞侯，子率嗣。　深　猎

董昭，济阴定陶人。说太祖移驾都许，以谋策功封千秋亭侯。後进爵乐平侯，邑千户。薨，谥定侯，子胄嗣。

刘晔，淮南成惪人。太祖、文帝时，为侍中，征讨预谋画。明帝时，以功封东亭侯，邑三百户。薨，谥景侯，子｛宀禹｝嗣。

蒋济，楚国平阿人。太祖时，为丞相主簿。文、明时，仕至散骑常侍，预军国谋议。齐王即位，进爵昌陵亭侯。薨，谥景侯，子秀嗣。　凯

刘放，涿郡人。魏国建，为秘书郎。文、明时，为中书监，掌机密，封西乡侯。齐王即位，以定策增邑至一千一百户。薨，谥敬侯，子正嗣。

孙资，太原人。自太祖以来，与刘放俱任中书，掌机密，封阳亭侯。齐王即位，以定策增邑至千户。薨，谥贞侯，子宏嗣。

刘靖，沛国相人。太祖时，表靖父馥为扬州刺史，恩惠大行，战守有备。馥卒，子靖为河南尹，有父风，封广陵亭侯，邑三百户。薨，谥景侯，子熙嗣。

司马朗，河内温人。太祖时，为丞相主簿从征伐。明帝即位，录其功，封朗子昌武亭侯，邑百户。子洪嗣。

梁习，陈郡柘人。文帝时，为并州刺史，政治为天下最，封申门亭侯，邑百户。薨，子施嗣。

张既，冯翊高陵人。文帝时，为凉州刺史，以击胡功封西乡侯，增邑至四百户。薨，谥肃侯。子缉嗣，坐与李丰同谋诛司马师见杀。

贾逵，河东襄陵人。太祖时，为丞相主簿从征伐。文帝受禅，以功封阳里亭侯，四百户，薨，谥肃侯，子充嗣。

任峻，河南中牟人。太祖征伐，峻常居守置屯田，给军粮，以功封都亭侯，邑三百户。薨，谥成侯，子先嗣。

苏则，扶风武功人。文帝时，为护羌校尉，以征羌功封都亭侯，邑三百户。薨，谥刚侯，子怡嗣。　愉（怡弟袭封）

杜畿，京兆杠陵人。为河东太守十六年，治为天下最。文帝践祚，封丰乐亭侯，邑百户。谥戴侯，子恕嗣。

张辽，雁门马邑人。太祖时为将，破袁谭、攻孙权有功。文帝即位，封晋阳侯，邑增至二千六百户。谥刚侯，子虎嗣。　统

乐进，阳平卫国人。太祖时为军司马，以征伐功封广昌亭侯，增邑至千二百户。谥威侯，子綝嗣。　肇

于禁，泰山钜平人。太祖时，以征伐功封益寿亭侯，增邑至千二百户。後御关羽於樊，军败，降羽。文帝时，自吴还。卒，谥厉侯，子圭嗣。

张郃，河间人。太祖时，以征伐功封郑侯，後增邑至四千三百户。卒，谥壮侯，子雄嗣。　明帝以郃功，分其邑封郃四子列侯。

徐晃，河东杨人。太祖时征伐有功，文帝即位，封阳平侯，增邑至三千一百户。谥壮侯，子盖嗣。　霸　明帝分晃户，封子孙二人列侯。

李典，山阳钜野人。太祖时从军，以功封都亭侯，邑三百户，薨，谥愍侯，子祯嗣。

李通，江夏平春人。以军功封都亭侯，增邑至四百户。谥刚侯，子朞嗣。

臧霸，泰山华人。太祖攻袁绍时，霸为琅琊相，以精兵入青州，封都亭侯。文帝即位，封良成侯，增邑至三千五百户。谥威侯，子艾嗣。　明帝以霸前後功，封子三人列侯。

文聘，南阳宛人。为刘表大将，太祖征荆州，刘琮降，聘诣太祖，後以御关羽、孙权功封新野侯，增邑至千九百户。谥壮侯，子休嗣。　武

吕虔，任城人。太祖时为泰山太守，以平寇功封益寿亭侯，增邑至六百户。子翻嗣。　桂

许褚，谯国谯人。太祖时从征伐有功，文帝立，封万岁亭侯，增邑至七百户。谥壮侯，子仪嗣。　综

庞惪南安狟道人。初从张鲁，太祖定汉中，乃降，封关门亭侯。与曹仁共攻关羽，不克，死之，谥壮侯。封其二子皆为列侯。

卫觊，河东安邑人。太祖时，以治书侍御史镇关中，招怀有功。文帝立，封阳吉亭侯，增邑至三百户。谥敬侯，子瓘嗣。

傅嘏，北地泥阳人。黄初中，为侍中尚书。高贵乡公时，进封武乡亭侯，以劝司马师讨母邱俭功增邑至千二百户。谥元侯，子祗嗣。

陈群，颍川许昌人。太祖时，辟为西曹掾。文帝在东宫，待以交友之礼，即位，封昌武亭侯。帝寝疾，与曹真、司马懿等并受遗诏辅明帝，封颍阴侯，增邑至千三百户。谥靖侯，子泰嗣。　恂　温（恂弟绍封）

陈矫，广陵东阳人。太祖时，为司空掾。文帝即位，以佐命功封东乡侯，邑六百户。谥贞侯，子本嗣。　粲

徐宣，广陵海西人。太祖时，为司空掾。明帝即位，为尚书，封津阳亭侯，邑二百户。谥贞侯，子钦嗣。

卫臻，陈留襄邑人。太祖时，参丞相军事。文帝践祚，封安国亭侯。正始中，进爵长垣侯，邑千户。谥敬侯，子烈嗣。

卢毓，涿郡涿人。太祖时，为丞相法曹。齐王即位，为仆射，封高乐亭侯。後封容城侯，二千三百户。谥成侯，孙藩嗣。

和洽，汝南西平人。初从刘表，太祖定荆州，辟为丞相掾。明帝即位，封西陵乡侯。邑二百户。薨，谥简侯，子禽嗣。

常林，河内温人。文帝为五官将时，林为功曹。帝即位，封乐阳亭侯。薨，谥贞侯，子旹嗣。　静（旹弟绍封）

杜袭，颍川定陵人。太祖时，为丞相军祭酒。文帝即位，封武平亭侯，累封至五百五十户。谥定侯，子会嗣。

赵俨，颍川阳翟人。太祖时，为司空掾属主簿。明帝即位，进封都乡侯，邑六百户。薨，谥穆侯，子亭嗣。

裴潜，河东闻喜人。太祖时，为丞相理曹掾。明帝即位，封清阳亭侯，邑二百户。薨，谥贞侯，子秀嗣。

韩暨，南阳堵阳人。太祖平荆州，辟为丞相士曹掾。文帝即位，封宜城亭侯，邑二百户。薨，谥恭侯，子肇嗣。　邦

崔林，清河东武城人。太祖时，为丞相掾。明帝时，为司空，封安阳亭侯，邑六百户（魏三公封列侯自林始）。薨，谥孝侯，子述嗣。

高柔，陈留圉人。太祖辟为丞相仓曹属。明帝即位，封延寿亭侯，齐王时，以预诛曹爽功封安国侯，为太尉，增邑至四千户。薨，谥元侯，孙浑嗣。

孙礼，涿郡容城人。文帝时，为尚书。齐王时，迁司空，封大利亭侯，邑七百户。薨，谥景侯，孙元嗣。

王观，东郡廪邱人。太祖时，为文学掾，历仕文、明二帝。高贵乡公即位，既诛曹爽，封观阳乡侯，後增邑至二千五百户，迁司空。薨，谥肃侯，子悝嗣。

辛毗，颍川阳翟人。初从袁绍，太祖克邺，表毗为议郎。文帝时，封广平亭侯。薨，谥肃侯，子敞嗣。

满宠，山阳昌邑人。太祖时，为汝南太守，以战功封安昌亭侯。明帝即位，封昌邑侯，增邑至九千六百户。薨，谥景侯，子伟嗣。

田豫，渔阳雍奴人。太祖时，为丞相军谋掾。文帝初，为护乌丸校尉，以讨胡功封长乐亭侯，增邑至五百户。薨，子彭祖嗣。

郭淮，太原阳曲人。文帝时，为镇西长史，讨平关中叛胡，封射阳亭侯，後进封阳曲侯，邑凡二千七百八十户。分三百户，封一子亭侯。薨，谥贞侯，子统嗣。　正

徐邈，燕国蓟人。太祖时，为丞相军谋掾。文帝立，以讨叛羌功封都亭侯，邑三百薨，谥贞侯，子武嗣。

胡质，楚国寿春人。太祖时，为丞相属。文帝即位，为征东将军，都督青、徐诸军事，积榖备边。薨，追封阳陵亭侯，邑百户，谥贞侯，子威嗣。

王｛日永｝，太原晋阳人。文帝时，为兖州刺史。後以战功封京陵侯，讨母邱俭、文钦、诸葛诞等，破之，增邑至四千七百户。薨，谥穆侯，子浑嗣。

王朞，东莱曲城人。文帝时，为中书侍郎。高贵乡公即位，封常乐亭侯。後以预讨文钦等功增邑至五千七百户。薨，谥景侯，子徽嗣。

王凌，太原祁人。太祖时，为丞相掾。文帝即位，为衮州刺史。後以战功封南乡侯邑，千三百五十户。司马懿秉政，凌谋立楚王彪，事觉，懿讨之，自杀。

毋邱俭，河东闻喜人。父兴，黄初中为武威太守，以讨叛胡功封高阳乡侯。俭袭父爵，後以讨公孙渊功进封安邑侯，邑三千九百户。司马师专政，俭矫太后诏起兵讨之，兵败，死。

诸葛诞，琅琊阳都人。明帝时，为御史中丞。後以讨吴功封高平侯，邑三千五百户，为征东将军。司马昭秉政，诞举兵降吴，昭讨之，兵败，死。

邓艾，义阳棘阳人。为司马懿掾属，後以破文钦等功封方城乡侯。拒姜维，破之，迁征西将军，增邑至六千六百户。以平蜀功为太尉，增邑二万户，封二子亭侯，邑各千户。锺会谮而杀之。

锺会，颍川长社人，太傅繇之子。高贵乡公即位，以谋讨毋邱俭等功封东武亭侯，邑三百户。後以平蜀功为司徒，进封县侯，增邑万户，封子二人亭侯，邑各千户。坐反诛。

右：魏世诸侯王及列侯之见於史传而可考者。

按：汉人尝称万户侯，盖列侯大者多食万户；魏则虽亲王所食未有及万户者。汉光武封功臣，如邓、寇辈皆以元功食四县，范晔犹以为惩韩、彭之戮，存矫枉之志，故不大其封土，使之得以功名自终；魏则诸王所食不过一县。盖封建之制，至曹魏而规模益贬矣。然以天下户口之数考之，西汉盛时至一千馀万，而魏氏不过六十六万有奇，盖郡国所上户口犹不及汉十之一，则宜其分封之户数不能如汉制也。又两汉户赋轻，而魏晋以来户赋重，受封者皆食其户赋，则轻者不容不多，而重者不容不少也。《张绣传》言"时天下户口减耗，十裁一存，诸将封未有满千户者，"而绣独以功封二千户，亦一证也。








元日寄韦氏妹


近闻韦氏妹，迎在汉钟离。郎伯殊方镇，京华旧国移。春城回北斗〔一〕，郢树发南枝〔二〕。不见朝正使〔三〕，啼痕满面垂。

〔一〕北斗：《三辅黄图》：初置长安城，本狭小，至惠帝，更筑之，高三丈五尺，上阔九尺，下阔一丈五尺，雉高三板，周回六十五里。城南为南斗形，北为北斗形，至今人呼汉旧京为斗城。

〔二〕郢树：柳诗：“长在荆门郢树烟。”

〔三〕朝正：《唐会要》：天宝六载，敕中书门下奏，自今已后，诸道应贺正使，并取元日，随京官例，序立便见。






○授裴巨卿国子司业张九皋尚书职方郎中制

门下：朝议大夫著作郎裴巨卿，厚德驯行，性与淳和；朝请大夫殿中丞上柱国张九皋，雅量清才，体合明允。咸推远识，皆有今名，能励节於朝廷，将致美於兄弟。《诗》、《书》是悦，宜当六学之师；章奏惟难，更擅一台之妙。巨卿可国子司业，九皋可尚书职方郎中，散官、勋如故。


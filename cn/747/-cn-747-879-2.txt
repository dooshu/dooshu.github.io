○马在贵加官制

门下：尽忠於国者其报深，有劳於事者其泽厚。方切念功之义，仍当均庆之初。不有宠章，孰先懋典。马某深沉有勇，质重寡言。少推学剑之能，早识择君之举。自策名旗鼓，受任疆场，履险身先，有功不伐。向分符竹，实制要冲。化行於富庶之时，节著於艰难之际。纯诚懿绩，时论多之。入总禁营，遂成优秩。富寿之福无阙，敬慎之风愈高。予惟汝嘉，思有以劝。属此推恩之际，俾升掌武之资。噫！忠勋既明，宠禄亦至。终始之义，古今所高。勉扬令猷，以享元吉。


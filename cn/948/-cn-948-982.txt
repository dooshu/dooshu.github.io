陆游　独夜

村路泥淹雪，虚檐水结冰。

长征荷戈客，暂到放包僧。

妖鵩鸣高树，饥鼯触闇灯。

谁能问良苦？衰病正相乘。

陆游

陆游　独夜

灯花寒自结，雪片夜方深。

瘦影参危坐，清愁入苦吟。

江湖身汗漫，药石病侵寻。

朋旧凋零尽，何人识此心？

陆游

陆游　独夜

独夜迢迢掩素屏，病怀羁思共伶竮。

房栊十月寒初重，风雨三更酒半醒。

繁杵有声时断续，残缸无焰尚青荧。

恥然唤起西征梦，身卧金牛古驿亭。

陆游

陆游　独夜

一生食太仓，蠹耗均雀鼠；

虽云久置散，饥饱尚撑拄。

两年失微禄，始觉困羁旅。

倾身营薪米，得食已过午。

人观不堪忧，意气终自许。

藜羹若大庖，草庐如万础。

平生师颜原，本自藐晋楚。

悠然卧北窗，残灯翳还吐。

陆游

陆游　独夜

城上长更续短更，江平天迥雁方征。

灯明纸帐雪霜色，火熟铜瓶风雨声。

浊酒未倾心已怯，细书时读眼犹明。

萧然一室平生惯，纛下何须拥万兵！

陆游


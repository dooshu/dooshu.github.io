【颍州谢上表〈皇元年三月十三日〉】

臣修言：伏蒙圣恩，就差臣知颖州军州事，臣已于三月十三日赴上讫者。规求安闲，坐享荣禄。虽大君之德曲示含容，而为臣之心岂自遑处？臣某〈中谢。〉伏念臣材能浅薄，性识昏蒙。偶自弱龄，粗知学古，谓忠义可以事国，名节可以荣身。自蒙不次之恩，亦冀非常之效。然而进未有纤毫之益，已不容于怨仇；退未知补报之方，遽先罹于衰病。神与明而并耗，风乘气以交攻。睛瞳虽存，白黑才辨。盖积忧而自损，信处世之多危。伏蒙尊号皇帝陛下，造化陶钧，高明覆载。闵其孤拙，未即弃捐。付以善邦，俾从私便。所冀疗治有验，瞻视复完。则及物之仁，荷更生之大赐；使身不废，犹后效之可图。


苏籀　仲秋苦热半格一首

老火薪焌鼎灶然，柔金低伏听燔煎。

虚窗叠巘攒三崿，冷枕清飚直万钱。

俛仰生涯恃林井，包缠冠绂哂毹毡。

朝蝇夕蝨嗟何集，山雪河冰渴沃湔。

子夜凉生秋思废，午时炎炽赫羲鲜。

荫饶华桷单絺叟，嬉爱清川泳月船。

巾幨垢氛勤靧濯，菓肴剖剥萃新妍。

芸夫望望瞻云汉，鋜鹤声声唳碧天。

瀑水何山千尺泻，洗心安得赏悬泉。

苏籀


○宣慰西京官吏敕

敕：西京官吏等，逆胡构祸，暴犯京邑，我国家图必胜之劳，取万全之功。是以避狄而西，外饬师旅，遂使卿等奔窜无所，力屈狂寇。既闭之以师旅，又临之以兵戈，或强逼驱驰，或伪署官爵，事不获已，皆是胁从。朕深秋焉，无怀反侧。今天既悔祸，宗庙垂灵，王师东征，雷击电扫。逆徒剿绝，关辅载清。卿等代承国恩，家传禄位，乃祖乃父，为我纯臣。虽陷贼中，固深忧愤，是用恻隐，矜悯於怀。宜各自安，更勿惶惧。朕与人更始，岂求录微瑕哉。旬日之间，与卿等相见。


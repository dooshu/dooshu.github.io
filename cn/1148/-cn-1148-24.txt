卷二十四

钦定四库全书

陵川集卷二十四

元　郝经　撰

书

与汉上赵先生论性书

经顿首再拜启日幸一拜得闻高谊望江汉之惊澜渐伊洛之余波晋之鄙人庶几终用楚材以为堂构造大成之室求仲尼之意然羽毛齿角其肯倾囷倒廪而遂畀之乎垂槖而入必梱载而後归尔靖康之乱吾道遂南矣自伊洛入于江汉自江汉入于闽越百有余年之间蝉聨荆楚蔓衍巴蜀蠭涌旁魄弥亘岭海如冬之日至南而极极则复北矣盖天之道也於是近岁以来吴楚巴蜀之儒与其书浸淫而北至于秦雍复入于伊洛泛入三晋齐鲁遂至燕云辽海之间而先生巍然以师道自处学者云从景附又为伊洛发挥一书布散天下使孔孟不传之绪家至日见则道之复北虽存乎运数其倡明指示心传口授则自先生始呜呼先生之有功於吾道德於北方学者抑何厚耶而经牵制於时不能奉杖屦备弟子之列抑又何不幸耶不能亲炙而以书先生其忍弃之哉经自十有六始知为学今复十有余年矣世之科举文章记问之学强勉为之弗好也非六经孔孟之书弗读也富贵利达纷华之事弗志也独於性分之内求之甚力体察之甚熟究竟之甚专第恨诸儒之说相与杂乱使自信之弗笃也敢以为质乎夫道之在人谓之性所谓仁义中正而主静焉者也统而言之则太极之全体也分而言之则命隂而性阳也命静而性动也天命而人性也人性而物理也合而言之祗一道焉尔又何有论说之多乎哉道之在人一而静纯粹至善充实之理而已又焉有异端之多乎哉书曰惟皇上帝降衷下民若有恒性诗曰天生烝民有物有则民之秉彛好是懿德则性之善诗书巳言之矣孔子曰元者善之长大哉乾元万物资始又曰一隂一阳之谓道继之者善也成之者性也成性存存道义之门则性之善孔子备言之矣於是孟子道性断然以为善而不惑而以巳天下万世之惑也荀卿大儒也学孔子者也而谓之恶扬子云大儒也学孔孟者也而谓之善恶混始惑于情而以气质之禀受者为言於是大起天下後世之惑至于今而不巳也至今先儒谓性非学者所急又谓顔状未离於婴孩高谈已及於性命於是不言性纵或言之不过夫性习之说不辨夫理性与夫气质之别遂谓扬子云之善恶混为最得又谓论性之差自孟子始孟子不当定名为善复谈空说无入于老佛氏皆自以为是而不知其非又在荀扬之下矣是以人之有性不能自知自尽而至于命其说不可复闻矣自汉至唐八九百年得大儒韩子始以仁义为性复乎孔子孟子之言其原性一篇高出荀扬之上至其徒李翺为复性书反复於中庸大学之间以复乎曾子子思之言恨不得亲炙之而问其所以然质心之所素定者自唐至宋复四五百年得大儒周子邵子程子张子朱子之书明六经孔孟之旨接续不传之妙论道论理论才论气论质论情又备於韩子之书皆先儒所未道者又恨不得亲炙之而问其所以然质心之所素定者由宋迄今朔南分裂复二百余年矣先生及朱子之门而得其传裒然传道於北方之人则亦韩子周子之徒也又不得亲炙之而问其所以然质心之所素定者性理问学之本也敢以书为请不大鄙外以为可教则幸教焉指其要归焉则幸甚矣经虽不佞亦敢为北方学者之倡使吾道复明于中国兼晋楚之富必不乾没先生之材矣经再拜

上紫阳先生论学书

十二月五日陵川郝经斋沐拜书大使先生经生今二十有八年矣自十有六始知问学世有科举之学学之无自而入焉蜡乎其无味也有文章之学学之无自而入焉蜡乎其无味也退而叹曰利禄其心组绣其辞质日斵伪日翔何区区尔也而狃於俗陷於世有不能已焉者如是者有年始取六经而读之虽亦无自而入而知圣之学道之用二帝三王致治之具在而不亡也真有用之学也学之今十年矣背驰而左事形示气露已聚诮而羣议矣是以箝口重足而不敢言动焉日舍馆一拜幸先生不以鄙騃置之隅坐霁以怿色煦以春言鼠腹而既果然矣再日而再侍示之以明白纯粹之书揭囊倒箧启之以开廓正大之论正襟而读之默默而思之乃知吾道之果不亡学之果有用斯民其有望矣愚之素所蓄而不敢发可熟数之於前矣夫道贵乎用非用无以见道也天地之覆载日月之照临皆有用也六经之垂训圣人之立教亦皆有用也故曰显诸仁藏诸用盛德大业至矣士结髪立志诵书学道卒之乎无用可乎哉幼而学长而立也迩焉而一身小焉而一家大焉而一国又大焉而天下必有所用也鸟兽鱼鼈屑屑之物也犹皆有用也蜂虿虵虺毒世之物也犹皆有用也灵而为人学而为士夫乃反无用可乎哉世有人焉之无伏腊之不辨鲁鱼亥豕之不分乃办天下之大事立天下之大节济天下之大难享天下之大富贵声色不动而有余裕焉吾诵书学道之士试之一职则顚蹶而不支委之一事则衂挠而不立汲汲遑遑终其身不能免于冻馁而趋利附势殒义丧节何也事无用之学也盖自佛老盛而道之用杂文章工而道之用晦科举立而士无自得之学道入于无用惟其无自得也故内轻而外重外重矣晔乎其曜矣侈於物而衒於人矣文章之所以工也文章工矣功利急矣义理晦矣道之所以入于无用也嗟乎不耕凿不蚕缫而衣食者谓之游食之民不道德不仁义而文章者谓之逐末之士甚哉天下之袭讹踵陋而莫之知也大圣大贤不作而逐末之纷纷也天下已乱生民巳弊无有为拯而药之者之士也方相轧以辞章相高以韵语相夸以藻丽不知何以尧舜其君民也道其不行矣夫伏观先生韩子辨正统例还山斆学志洋洋灏灏若括元气而翕辟之其事其辞其理皆有用者也非世之逐末之文也天其或者悔祸而自先生发源欤不窒塞不夭阏而遂承其流推而放之四海则道之用可白而至治可期也不见诮于江左诸公矣经也小子敢激其流而扬其波乎经载拜

与撖彦举论诗书

经白昨得足下诗一卷瑰丽奇伟固非时辈所及然工於句字而乏风格故有可论者诗文之至精者也所以歌咏性情以为风雅故摅写襟素托物寓怀有言外之意意外之味味外之韵凡喜怒哀乐藴而不尽发托於江花野草风云月露之中莫非仁义礼智喜怒哀乐之理依违而不正言恣睢而不迫切若初无与於巳而读之者感叹激发始知己之有罪焉故三代之际於以察安危观治乱知人情之好恶风俗之美恶以为王政之本焉观圣人之所删定至于今而不亡诗之所以为诗所以歌咏性情者祗见三百篇尔秦汉之际骚赋始盛大抵怨讟烦寃从谀侈靡之文性情之作衰矣至苏李赠答下逮建安後世之诗始立根柢简静高古不事夫辞犹有三代之遗风至潘陆顔谢则始事夫辞以及齐梁辞遂盛矣至李杜氏兼魏晋以追风雅尙辞以咏性情则後世诗之至也然而高古不逮夫苏李之初矣至苏黄氏而诗益工其风雅又不逮夫李杜矣盖後世辞胜尽有作为之工而无复性情不知风雅有沉郁顿挫之体有清新警策之神有振撼纵恣之力有喷薄雄猛之气有高壮广厚之格有叶比调适之律有雕锼织组之才有纵入横出之变有幽丽静深之姿有纡余曲折之态有悲忧愉怢之情有微婉郁抑之思有骇愕触忤之奇有鼓舞豪宕之节若夫言外之意意外之味味外之韵知之者鲜又孰能为之哉先为辞藻茅塞思窦扰其兴致自趋尘近不能高古习以成俗昧夫风雅之原矣呜呼自李杜苏黄已不能越苏李追三代矧其下乎於是近世又尽为辞胜之诗莫不惜李贺之奇喜卢仝之怪赏杜牧之警趋元稹之艳又下焉则为温庭筠李义山许浑王建谓之晩唐轰轰隐隐啅噪喧聒八句一絶竞自为奇推一字之妙擅一聨之工呕哑嚼拉於齿牙之间者祗是天地风雷日月星斗龙虎鸾凰金玉珠翠莺燕花竹六合四海牛鬼虵神劔戟绮绣醉酒高歌美人壮士等磨切锱铢偶韵较律鬭飣排比而以为工惊吓喝喊而以为豪莫不病风丧心不复知有李杜苏黄矣又焉知三代苏李性情风雅之作哉足下之作不为不工不为不奇殆亦未免近世辞人之诗愿熟读三百篇及汉魏诸人唐宋以来祗读李杜苏黄尽去近世辞章数年之後高咏吟台之上则必非复吴下阿蒙矣经再拜

荅冯文伯书

十二月十五日陵川郝经谨载拜复书于文伯幕府执事往岁车乘过保气阜色莹心咸意孚有古所谓气焉相许不待言而喻者近复领书所以贲缋于尘槁者甚厚谆谆灌灌所以刿厉于茅塞者甚切而明也抑其所谓俟时而动不至猖蹶於愚志固然而闭滞辟左有犹未达焉者其以经为有意於冒进耶抑又动作云为不时乎中形似乎妄吾子得以窥之也经之问学疏蹈道浅失虑左见理未熟而齿穉动不时乎中则有之矣其贪冒妄进枉寻直尺昧於一行幸於诡获盖亦有之矣而反求之身殆未之见也孰不为动顾其几何如也君子见几而作不俟终日有可乘之几而不动後时之悔无及也未见其几而妄为之动恶足以为有志之士乎哉君子诵书学道砥节砺行其修已切其植身正固期有用而不与草木腐埃尘飞安忍视天民之毙而莫之救也学而有用亦不胁肩謟笑于未同以求试乎用不以天民为己任而自私也夫有有用之学必有可乘之几而後动进退雍容必有可观巍巍堂堂必有可立其致君其裕民其行巳其化今其传後必有建诸天地而不悖质诸鬼神而不疑百世以俟圣人而不惑者故伊尹耕于有莘之野汤三聘焉而後起孔明抱膝长吟时人莫测昭烈三往焉而後应彼非敢以布衣偃然而傲万乘也俟几与时耳汤仁而汉义是可为之时也夏暴而魏簒是可乘之几也於是奋然而起卒之乎有殷配天庸蜀继汉闳肆尊显莫之与京吾子所厌闻而饫道经亦所窃受教於君子者也经不佞虽不敢望其辉光而亦不至顚沛妄冒周章失措养之久而倾之亟遂以失己而辱吾徒壅吾道亏丧声实委斯文於地也经自十有六束髪学道非先秦之书弗读也非圣人之言弗好也尝自诵曰不学无用学不读非圣书不务边幅事不作章句儒以是而行之殆六七年六经既治思有以奋然而复古也於是作古文不为流俗所为盖自孔子没异端作杨墨行而圣人之道衰二汉亡佛老盛而圣人之道絶文章工语言丽俗学骛而六经之义晦故忘其菲陋断然欲有以树立揭世左驰而不顾偾忤百折而不衂塞吾道之冲盘桓而不进饥寒迫於身而不恤合则进否则止苟遂不合则将委世长往抱明月以孤骞吸清风而高蹈续圣贤之坠绪传之无穷亦不至於失巳而委斯文於地也奈之何家君戴白而无菽水之奉为子之职分未尽也二弟幼孱婚娶未毕为兄之义未尽也为人子而事父未能为人兄而抚幼未能恶在其为道也是以低眉俛首为人讲读餬其口於四方以养老以畜幼以俟时之几而不以为愧耻其自视犹愈於抱关击柝者也虽然不为威惕不为利疚不犯非礼不为不义以业自食亦不至於失巳而委斯文於地也士信於知巳非高明而敢为瞽言若是哉惟高明亮恕焉经载拜

上赵经略书

月日陵川郝经谨斋沐载拜献书于大行台经略相公阁下经自前岁八月到杞杞属部内尤密迩京邑拟额地一拜而布衣疏远天渊悬而海山隔进而止者屡矣於是默默以思以为士虽贫贱而传言之礼不可废昔韩文公大儒也三上书宰相以自论荐非戚戚贫贱而汲汲富贵躁举妄进自轻而失巳也士束髪学道期於有用岂坐视天民腐同草木噤不一鸣瘗九原而已乎故范仲淹有三年之丧而言事不已或者诮之曰此岂言事时耶仲淹曰士岂以一身之戚而忘天下之忧其意以为天与巳者大已不敢私而小之也一身之戚小而天下之忧大也嫠忧宗周而不恤其纬矧於士乎哉经自十有六始知问学今几二十年矣失道左见与时背驰亦自知其无用也身之弗修学之弗成亲之弗能养家之弗能庇天下於我何有虽然遂欲自弃亦自不忍明天子贤王公在上区区之言可遂已矣今又以事将北辕去执事日益远胷中之藴蓄者日益甚不避僭越捃摭刍荛骧首振袂瞻望清光积年耿耿可熟数之前乎夫见天下之几者能应天下之时抚几应时而不失焉者能成天下之事业见其几失其时事业弗立也遇其时失其几事业弗立也有其几有其时非其人事业弗立也故豪杰龎艾而无几与时虽匵奇抱异瑰奇伟岸欲不待文王而兴而知不可为即退而穷处与物无竞亦不强为以速自弊奸宄骜孽有几有时不乘之以正应之以道侈然自肆卒错天下於祸乱骫骳熟烂龙断诡获见其几愉愉而弗乘遇其时苟且而弗应解弛舒缓不能固结人心痿痹国体销铄国势卒之乎天下寖以灭亡几乎时乎其惟人乎几与时未尝无由汉唐以来千有余岁有百年而一来者有五六十年而一来者有三四年而一来者有继日赓月丛会而叠来者惟人也不可知故有百年之治而复有百年之乱有五六十年之治复有五六十年之乱乱方弭而复兴治方成而遽坏卒不善治生民不免於涂炭有志之士所以痛哭而流涕也国家光有天下四十余年矣奋起北土奄有燕云据建瓴之势以强驭弱遂有河朔比之汤亳周丰高帝之汉中光武之河内不既大矣乎致治之几一来而弗乘也并西夏克辽东服齐鲁定关中瞰陕窥洛张为龙形蟠亘万里析天下之脊扼天下之吭而抚其背稍霁威息民足以善治也致治之几再来而弗乘也继而蹂荆襄覆汴蔡灭金逼宋有天下十之八降夀春破襄阳举汉中入成都俘西域形势既定混一有期弃襟带而弗固得要害而弗守舍二帝三王之墟而观兵海外其小天下以为不足治也欤既往之几不可追巳几之来无穷因势成几如水之有源遇风而为波也逝者如斯而未尝往也後来者如先而未尝絶也如或见之又可失之乎往岁天子践阼廓清宇内更革弊政振举纲维修明统纪收伪符命汰滥邮传责已肆赦与天下更始举燕云之南畀之执事湔濯旧污解释纷纠药其疮痍新其耳目不期月而报政致治之几复来而又太弟开府都督诸军天下翕然望治岩穴幽隐莫不弹冠振缨引领拭目将以窥太平之盛也徵车络绎登崇俊良冠盖弓旌相望於道则朝廷有意於斯民至厚也可谓能乘致治之几而应致治之时矣惜乎愿治之速进人未尽其选而挟术射利误苍生之奸假王之命成其诈谋天诱其衷随举辄败不念朝廷用人爱民之意欲欺天下而卒自欺跋胡?尾顿踬狼籍宜矣虽然致治之几犹在也有如执事之雄刚正大挺不世之资任天下之重斡斗极之运会开吾道之榛塞特立独行不流不倚挽囘元气春我诸华立志而行之以终用人而加之以审收揽俊乂进用老成张本汴洛为天下倡至治有期矣天下之士没蒿莱局垫隘有年矣苟遇明时孰不欲刮磨振厉以自効矧於执事嶷然而为之倡乎旭日始旦羣隂自伏震雷一惊勾萌尽达呜呼瞻乌爰止于谁之屋舍执事其将安归抚几应时执事之事也谈王道议国政士夫之职也是以敢为是言而不忌也异日执事成天下之事业生民乐生雍雍皥皥经又何敢言哉鼔舞康衢讴吟圣世守太行之敝庐足所愿矣瞽言滋蔓渎浼高明惶惧惶惧经载拜

为家君请命书

维丙辰夏五月辛卯朔二十一日辛亥不孝男经等顿首拜手言惟天降监笃棐于有忱肆经敢诞吁于天时台郝宗殷庶胤罔显惟曾伯王父及余王父浚源于兹文而大余宗本支肆羡亦罔显于世天步惟艰厄于南河折于析崩又剡于凶残几具尽厥类大割余宗惟遗余孱父俾缵厥绪是天大造不敢不敬是亦天大赉不敢不应若断菑孽觊于春有夏以考天惠肆逮余冲愚以永以遂而天弗吊集疢厥躬恫鳏于厥中乃在牀第如楚如刈弗克兴以寤至于弥留若天断厥命不宜俾遗以育俾坠厥宗具尽于南河既遗以育是天弗断命乃有大造于余宗若稽考则亦宜引年俾考终命惟天有明命非台敢私于亲越惟余父自时厥立适大艰于身乃奉王父涉于北河于厥丧复奉于宗茔突于戎兵逸于寇场罔敢逭死于佚以考其子义既金坠厥命俘于南河梗踣于迈饥馑丧乱跋涉流亡抚余及弟妹艰关百至以尽其父义四十有五年而无一日之燕惟天降监越经之年有断以引父命畀余以终养余闻曰始於忧勤终于佚乐若弗引是忧勤以殄独于余父敢罄究私昧以迓续父命惟天畀矜闵用宏生生

陵川集卷二十四








苏泂　金陵杂兴二百首

玉麟堂下柳丝丝，过了春风一半时。

行到水乡应底事，黄莺飞上杏花枝。

苏泂

苏泂　金陵杂兴二百首

朱雀街头观阙红，角门东畔好春风。

人家一样垂杨柳，种入宫墙自不同。

苏泂

苏泂　金陵杂兴二百首

浪说思家不我听，萧斋闲对竹青青。

若为解释妻儿念，读尽栾城道德经。

苏泂

苏泂　金陵杂兴二百首

桑林伐尽枣林空，卖得柴钱饭不充。

明日死生犹未必，新何缠裹过秋冬。

苏泂

苏泂　金陵杂兴二百首

内官折送御园梅，历刺如薪苦不才。

安得昌原带苔树，疏花分得几枝来。

苏泂

苏泂　金陵杂兴二百首

江南堤柳拂人头，三月吹花特地愁。

却忆旧时狂李白，题诗曾遍酒家楼。

苏泂

苏泂　金陵杂兴二百首

稍经运渎过潮沟，野草闲花触处愁。

二十四航春水满，有谁来此上扁舟。

苏泂

苏泂　金陵杂兴二百首

有时幽鸟百般啼，无数阶头萱草齐。

第一怕听泥滑滑，再三莫放雨凄凄。

苏泂

苏泂　金陵杂兴二百首

蒌蒿登盘朝饭美，河鲀入市晚羹香。

应无白传思春草，却有东坡赋海棠。

苏泂

苏泂　金陵杂兴二百首

碧烟腾上青松树，下有仙人此炼丹。

丹成不愿千千岁，乞与前生一味闲。

苏泂

苏泂　金陵杂兴二百首

归心突兀不可制，一夜梦中行越山。

惊觉恍然犹是客，欲随春色共东还。

苏泂

苏泂　金陵杂兴二百首

小小游车四面红，美人花貌映玲珑。

随车更有郎行马，散入钟山十里松。

苏泂

苏泂　金陵杂兴二百首

万钥深深待驾临，府藏戈甲库黄金。

规恢画饼翻增弊，孤负先皇一片心。

苏泂

苏泂　金陵杂兴二百首

永巷斜廊闹戟闱，帕黄寂寞护龙墀。

深宫不与闲人到，只许珍禽自在飞。

苏泂

苏泂　金陵杂兴二百首

南位之南下曲街，画罗窗户隔红梅。

方方丈石平如掌，曾是官家拜斗来。

苏泂

苏泂　金陵杂兴二百首

小小规模似禁中，分明夏禹欲卑宫。

白头官吏知年几，犹指屏风说孝宗。

苏泂

苏泂　金陵杂兴二百首

三山掺别是前年，除夜还家翁已仙。

少小知怜今老矣，每因得句辄潸然。

苏泂

苏泂　金陵杂兴二百首

五陵歌舞换埃尘，地下黄金出尚新。

碑字已漫青草死，酸风吹杀石麒麟。

苏泂

苏泂　金陵杂兴二百首

江风吹面雪漫漫，二月东风特地寒。

四十病身谁役汝，小车摇兀过长干。

苏泂

苏泂　金陵杂兴二百首

去年夜半草军书，今岁平安一事无。

且愿吾皇千万寿，早教车马会东都。

苏泂

苏泂　金陵杂兴二百首

兵戈啑血只空回，天意人情未可猜。

堪笑当时谁督府，卷旗夜半渡长淮。

苏泂

苏泂　金陵杂兴二百首

青溪阔上看青春，一度春风一度新。

堪笑南朝江令老，北朝依旧作词臣。

苏泂

苏泂　金陵杂兴二百首

铁钱转手变铜钱，父老相传喜欲颠。

未必颍川能若此，画图随处有香烟。

苏泂

苏泂　金陵杂兴二百首

客怀元不间春秋，柳绿花红见亦愁。

第一不如归去好，东皋犹幸有锄耰。

苏泂

苏泂　金陵杂兴二百首

清唱闻之妓女家，依稀犹似后庭花。

重楼複阁参天起，不见佳人张丽华。

苏泂

苏泂　金陵杂兴二百首

蘼芜涧边春草青，桃叶渡头江水生。

女郎到此歌一曲，不尽今来古往情。

苏泂

苏泂　金陵杂兴二百首

伯玉文章一世雄，买碑人去更无踪。

欲寻水馆风亭处，只在西门折柳东。

苏泂

苏泂　金陵杂兴二百首

楚囚对泣欲何如，江左图王计策疏。

风景不殊人自老，令人更忆管夷吾。

苏泂

苏泂　金陵杂兴二百首

去年十二里新亭，克复当时事未成。

爽气不随秋露尽，犹闻神鬼夜论兵。

苏泂

苏泂　金陵杂兴二百首

春风动地卷红旌，人在清溪阔上行。

歌舞洗空亡国恨，风流太守亦多情。

苏泂

苏泂　金陵杂兴二百首

二月风和日暖时，淡黄杨柳一丝丝。

向人无限隋唐意，犹是桥南杨柳枝。

苏泂

苏泂　金陵杂兴二百首

客里逢春得几回，山桃还似旧年开。

玄都道士何曾识，真个刘郎去复来。

苏泂

苏泂　金陵杂兴二百首

子高去后我方来，两地参差笑口开。

赖有尊有似人喜，为渠想像饮三杯。

苏泂

苏泂　金陵杂兴二百首

白石鄱姜病更贫，几年白下往来频。

歌词剪就能哀怨，未必刘郎是后身。

苏泂

苏泂　金陵杂兴二百首

城头士女出笆篱，喜色争瞻大使旗。

尽道去年那有此，今年粥饭不曾饥。

苏泂

苏泂　金陵杂兴二百首

石头城上更高层，与客携壶试一登。

屈曲江流学秦篆，春风应是李阳冰。

苏泂

苏泂　金陵杂兴二百首

龙虎江山未改形，临高一目但青青。

春风岂是无才思，不洗从来战伐腥。

苏泂

苏泂　金陵杂兴二百首

四望庭中四望花，青春那属外人家。

中间更著垂垂柳，自倚东风待翠华。

苏泂

苏泂　金陵杂兴二百首

白鹭洲前白鹭飞，人间还阅几斜晖。

春风不与苏郎便，浩荡沧溟一舸归。

苏泂

苏泂　金陵杂兴二百首

云气依稀有若无，定山山下片帆孤。

青芜不尽天连水，野鸭飞来成画图。

苏泂

苏泂　金陵杂兴二百首

龙光寺里只孤僧，玄武湖如掌样平。

更上鸡笼山上望，一间茅屋晋诸陵。

苏泂

苏泂　金陵杂兴二百首

春韭夏菘谁复种，绿葵红蓼尚堪羹。

山存虎踞龙盘势，谷隐猿惊鹤怨名。

苏泂

苏泂　金陵杂兴二百首

前日东园一看梅，昨朝重看杏花开。

从今尽有花时节，判得从公日日来。

苏泂

苏泂　金陵杂兴二百首

白沙翠竹长干寺，绿水朱楼白下城。

燕子飞来春又晚，去年曾此看清明。

苏泂

苏泂　金陵杂兴二百首

绿阴黄鸟半山园，谢字王名宛若存。

试问时人两安石，却推翁仲不能言。

苏泂

苏泂　金陵杂兴二百首

等君日日在高台，吹尽杨花君不来。

归兴自浓身尚客，江南老却贺方回。

苏泂

苏泂　金陵杂兴二百首

沟水泠泠韵玉琴，樱桃花下宿珍禽。

龙车自向思陵掩，三十六宫春色深。

苏泂

苏泂　金陵杂兴二百首

日日花光乱酒光，青帘绿树映红妆。

今年幸得元戎伴，三到钟山共草堂。

苏泂

苏泂　金陵杂兴二百首

小繖障羞去复回，蒋山寺里看花开。

摩挲拄杖君随我，遮莫松间喝道来。

苏泂

苏泂　金陵杂兴二百首

花底翩翻燕子风，杏园何止万株红。

亭轩包裹浑如锦，见说风流似禁中。

苏泂

苏泂　金陵杂兴二百首

车如流水马如龙，留守游山似谢公。

夹道歌谣争指点，两行红旆转青松。

苏泂

苏泂　金陵杂兴二百首

城脚粼粼水一陂，水边杨柳映旌旗。

青郊绿野无穷意，寒食清明三月时。

苏泂

苏泂　金陵杂兴二百首

鼓声打得海棠开，更向花前舞一回。

传语流莺莫相怪，青春去后不重来。

苏泂

苏泂　金陵杂兴二百首

谢公遗冢尚坡陀，丝竹中年好若何。

亦到旧时携妓处，野人行馌妇行歌。

苏泂

苏泂　金陵杂兴二百首

白日桥边白字碑，康王神道定为谁。

路傍借问无人识，自滴村醪酹藓龟。

苏泂

苏泂　金陵杂兴二百首

青骨标灵尔许奇，翩翩白马去何之。

庙门贴在烟云上，此是江东第一祠。

苏泂

苏泂　金陵杂兴二百首

白日相思可奈何，青春三月已无多。

桃花风急鲤鱼老，独上台城听踏歌。

苏泂

苏泂　金陵杂兴二百首

香罗初换褀衣新，除却垂杨不是春。

昨日街头骑马过，眼明犹见卖花人。

苏泂

苏泂　金陵杂兴二百首

燕子蜂儿各自忙，玉魂谁返杜秋娘。

人间抵死无殊丽，免唤分司御史狂。

苏泂

苏泂　金陵杂兴二百首

睍睆飞来载好音，分明残夏胜春深。

小窗谁作幽人伴，惟是炉香共绿阴。

苏泂

苏泂　金陵杂兴二百首

羊车洗马好谈玄，玉立风姿一少年。

不枉当时人看杀，如今何处觅幽阡。

苏泂

苏泂　金陵杂兴二百首

桂棹青溪夜泊船，胡床歇马坐江边。

一声笛罢不知处，两不交谈意已传。

苏泂

苏泂　金陵杂兴二百首

五马浮江一马龙，亡何兵满建康宫。

瓜分鼎峙从来事，犹说金陵王气浓。

苏泂

苏泂　金陵杂兴二百首

不见乌纱紫绮裘，至今英气满沧洲。

秦淮半夜棹歌发，明月清天江水流。

苏泂

苏泂　金陵杂兴二百首

休论句曲更茅山，只到棲霞说半年。

暂学僧闲犹未得，几时真个作神仙。

苏泂

苏泂　金陵杂兴二百首

三月春归未是归，绿阴端的胜花时。

绝怜首夏清和句，一字其间几个知。

苏泂

苏泂　金陵杂兴二百首

青漆楼高制作奇，当时纯不用琉璃。

东昏幸自嗤梁武，不道东昏更可嗤。

苏泂

苏泂　金陵杂兴二百首

临春何在只桑麻，法宝丛篁间杏花。

旧日此间同泰寺，曾将龙衮换袈裟。

苏泂

苏泂　金陵杂兴二百首

陶山松柏已成阴，地阔天高不可寻。

二十年中儿又女，人间独自有伤心。

苏泂

苏泂　金陵杂兴二百首

寻诗还步小虹桥，薄日轻阴叫百劳。

芦叶深青荷叶紫，江湖从此兴滔滔。

苏泂

苏泂　金陵杂兴二百首

幽草沿阶翠织成，初荷经雨碎珠生。

藕丝道服松毛扇，独自花间趁鹿行。

苏泂

苏泂　金陵杂兴二百首

南轩门第老袁三，将业江湖久遍参。

闻说中原太平事，数行清泪湿征衫。

苏泂

苏泂　金陵杂兴二百首

元帅中军展将旗，军中新刺好男儿。

风云陈法秋毫识，前日兵兴使不知。

苏泂

苏泂　金陵杂兴二百首

缚屋牵牛旋旋归，淮边绿野尽耕犁。

弓刀武备何曾识，只是当初田舍儿。

苏泂

苏泂　金陵杂兴二百首

州衙三面接秦淮，临水朱门一半开。

却是浙中无此景，江鸥飞舞入城来。

苏泂

苏泂　金陵杂兴二百首

潮水萦回御水通，垂杨照影绿茸茸。

天生此地非疏凿，未必钱塘似此中。

苏泂

苏泂　金陵杂兴二百首

一万强人犯海陵，可怜谈笑陷官兵。

张韩刘岳今何在，塞上将军漫有名。

苏泂

苏泂　金陵杂兴二百首

多少横尸叠似楼，官人早晚解红头。

淮南已是无聊甚，行到江东划地愁。

苏泂

苏泂　金陵杂兴二百首

到郡今朝半月日，离家两个许多时。

知他阿柏无他否，忆我何因我得知。

苏泂

苏泂　金陵杂兴二百首

城西二里楚金陵，吴帝名为石首城。

如今土坞无青草，笑杀当时所必争。

苏泂

苏泂　金陵杂兴二百首

观殿今年七十八，往时同饭此斋前。

梁金华石依然在，屈指重来十五年。

苏泂

苏泂　金陵杂兴二百首

七宝装成射雉场，人间还阅几齐梁。

潘妃自踏金莲去，不见年年春草长。

苏泂

苏泂　金陵杂兴二百首

赏心亭前白鹭洲，淮水东畔水东流。

只知览古生许恨，不知身世自悠悠。

苏泂

苏泂　金陵杂兴二百首

青春有酒劝不饮，无乃孤负金陵花。

主人听客莫怪客，五更酒醒要思家。

苏泂

苏泂　金陵杂兴二百首

江鸥野鸭自保社，黑黑白白斗分明。

东边唼唼西边舞，安得吾身似汝轻。

苏泂

苏泂　金陵杂兴二百首

淮南剧贼遽如许，昨日传闻尽杀之。

罪人斯得勿漫喜，岂有父母残其儿。

苏泂

苏泂　金陵杂兴二百首

十分生聚九流亡，鬼面鸦形仰太仓。

指望淮南大麦熟，夫妻子女得归乡。

苏泂

苏泂　金陵杂兴二百首

暄风吹斋响苍玉，竹石相看便有情。

提胡卢来沽美酒，终日撩人不住声。

苏泂

苏泂　金陵杂兴二百首

四十之年又过一，春光回施少年人。

如丝杨柳看如絮，昼锦堂中又一春。

苏泂

苏泂　金陵杂兴二百首

东门草色绿匆匆，游女行寻郎马踪。

鸡鱼不到吴大帝，签卜争求梁宝公。

苏泂

苏泂　金陵杂兴二百首

幕府攒眉为至忧，公堂三五运兵筹。

归之不得吾何用，独自方桥看水流。

苏泂

苏泂　金陵杂兴二百首

雨花台下百花香，驻马坡前百草长。

若还谷熟人民乐，依旧风流好建康。

苏泂

苏泂　金陵杂兴二百首

朱园应是好花开，最忆西庄送别杯。

火急封书寄子大，少留春色待归来。

苏泂

苏泂　金陵杂兴二百首

出门一步便相疏，千里何缘管得渠。

笑貌声音等如梦，十年参学在长途。

苏泂

苏泂　金陵杂兴二百首

短褐钟山不跨驴，杖藜横笛野僧俱。

虽无字说烦清老，犹恐龙眠画作图。

苏泂

苏泂　金陵杂兴二百首

看杀先来所寄书，不知病体比何如。

想应药裹关心外，更与儿曹作念渠。

苏泂

苏泂　金陵杂兴二百首

梦得当时五绝诗，一回吟起一回悲。

试偷格律无人识，只恐王家燕子知。

苏泂

苏泂　金陵杂兴二百首

曲曲青溪贯大江，鸳鸯鸂鶒一双双。

元戎开燕时来此，城郭山林意两忘。

苏泂

苏泂　金陵杂兴二百首

乌衣巷侧长干寺，暇日闲来看一回。

未觉六朝兴废迹，凄凉先傍眼边来。

苏泂

苏泂　金陵杂兴二百首

桑间少妇谁能管，松下孤僧却可怜。

鱼跃鸢飞均适尔，流行坎止不徒然。

苏泂

苏泂　金陵杂兴二百首

钟山窈窕转龙身，小屋低松次第新。

试觅定林依旧在，只无当日读书人。

苏泂

苏泂　金陵杂兴二百首

小盖高肩翼蔽无，钟山寺里换篮舆。

相逢举止无羞涩，一段风流似上都。

苏泂

苏泂　金陵杂兴二百首

魏紫姚黄扫地空，斩新相尚庆元红。

道人眼界无分别，只赏东来一味风。

苏泂

苏泂　金陵杂兴二百首

二十四番风信催，郭南间道有花开。

园官欲斗金钱赏，名字先供百品来。

苏泂

苏泂　金陵杂兴二百首

窗间日日叫提壶，有酒分明不用沽。

自是老来游兴懒，日长添得睡工夫。

苏泂

苏泂　金陵杂兴二百首

细叶如云绿渐敷，玉人晨起换金壶。

就中一朵紫中贵，除却扬州天下无。

苏泂

苏泂　金陵杂兴二百首

四畦芍药间葱花，五月春风便有涯。

闾巷萧条生意少，隔墙谁信内官家。

苏泂

苏泂　金陵杂兴二百首

花案妆来日日新，金陵犹有许多春。

若为造物回芳意，尽结嘉禾活饿人。

苏泂

苏泂　金陵杂兴二百首

始见拖金复散丝，风吹雨打一枝枝。

灵和殿前好杨柳，争如张绪少年时。

苏泂

苏泂　金陵杂兴二百首

琪树三朝种已成，绿阴回合啭宫莺。

伤心辇路生春草，不见素娥花底行。

苏泂

苏泂　金陵杂兴二百首

头上瓶中一万枝，花枝人面两相宜。

满堂将帅文兼武，都载周家既醉诗。

苏泂

苏泂　金陵杂兴二百首

江流带雪少波澜，见说潮头也怕寒。

未枉推敲瘦诗首，且令澄澈莹中肝。

苏泂

苏泂　金陵杂兴二百首

笑谈容易发仓囷，全活生灵百万人。

十五年来山里坐，不妨来此越精神。

苏泂

苏泂　金陵杂兴二百首

老大驱驰亦已劳，移文宁受客嗤嘲。

人间多少闲田地，无处令渠著把茅。

苏泂

苏泂　金陵杂兴二百首

晋宋齐梁几帝陵，土堆谁解有英灵。

三台五省纷纷改，惟有钟山只麽青。

苏泂

苏泂　金陵杂兴二百首

高世何须更欲名，古人于此畅幽情。

后来同味无王谢，自折幽兰上冶城。

苏泂

苏泂　金陵杂兴二百首

安石风流苦未遥，重来遗迹尚山椒。

一丘元自无花草，底事令人觉意消。

苏泂

苏泂　金陵杂兴二百首

车声辘辘马萧萧，山色何如换六朝。

要识相传风俗在，居人道得语音娇。

苏泂

苏泂　金陵杂兴二百首

凤凰台上凤凰游，山自青青水自流。

千载谪仙元不死，相逢一笑不能休。

苏泂

苏泂　金陵杂兴二百首

忆杀当年刘改之，风流曾赋秣陵诗。

如今白骨埋青草，百咏何因尔得知。

苏泂

苏泂　金陵杂兴二百首

平生英俊邢刍父，酷爱闽中一卷诗。

落笔文章有如此，因何不到秣陵嬉。

苏泂

苏泂　金陵杂兴二百首

葛巾裹却葛天民，有女闺中号燕春。

只在西湖不行脚，金陵风月欠斯人。

苏泂

苏泂　金陵杂兴二百首

朱髯五十上南宫，下笔犹能太古风。

养就胸中治安策，老天那复滞渠侬。

苏泂

苏泂　金陵杂兴二百首

中年多病才都减，无奈金陵景物何。

安得山楹周四者，肯来相伴此吟哦。

苏泂

苏泂　金陵杂兴二百首

毫端真敌万人军，蔬笋能空粉黛群。

机幕昼閒仍吊古，不胜东合好郎君。

苏泂

苏泂　金陵杂兴二百首

半山松菊略能存，犹有荆公旧墨痕。

佳处不缘谁属我，只应牛首正当门。

苏泂

苏泂　金陵杂兴二百首

川原膴膴树斑斑，十进而春风一望间。

野马不羁天地阔，孤鸿无奈水云间。

苏泂

苏泂　金陵杂兴二百首

红袖纷纷转翠屏，元戎小队出郊坰。

凭谁为集康衢咏，翻作金陵贺太平。

苏泂

苏泂　金陵杂兴二百首

阑干三面倚晴晖，竹外长江一线微。

太守不来僧自看，清凉境界箨龙围。

苏泂

苏泂　金陵杂兴二百首

旋结穹庐作露亭，疏枝阑入更轻盈。

今年客思撩人甚，欲共梅花笑不成。

苏泂

苏泂　金陵杂兴二百首

池亭楚楚更堂堂，占得宽閒地一方。

花竹四时随处有，纵无人赏亦何妨。

苏泂

苏泂　金陵杂兴二百首

杏堂缭绕过梅堂，小竹高松映苑墙。

白雪飞残红雾密，乘舆不到却凄凉。

苏泂

苏泂　金陵杂兴二百首

扫地须臾架屋成，风流尤胜拂庐亭。

吹来一片杯中雪，看著花枝醉忽醒。

苏泂

苏泂　金陵杂兴二百首

亭上施屏或可无，江山形胜恐难摹。

何当穷腊亲来此，身作袁安卧雪图。

苏泂

苏泂　金陵杂兴二百首

冶城迤逦过清凉，城脚连云一带长。

佛寺仙宫更游苑，杖藜知费几诗章。

苏泂

苏泂　金陵杂兴二百首

溪上鸳鸯避画船，船中妓女列婵娟。

使君爱日留连客，同醉江家旧宅边。

苏泂

苏泂　金陵杂兴二百首

曲曲清溪有几湾，酒船笳鼓去仍还。

闲情自合频来此，只在州衙咫尺间。

苏泂

苏泂　金陵杂兴二百首

钟山阁上看朝曦，玉作遥山碧四围。

云气茫茫疑是水，人间无此米元晖。

苏泂

苏泂　金陵杂兴二百首

山南山北冢累累，僧寺多承旧宅基。

兴废相仍真若此，死生常事不须悲。

苏泂

苏泂　金陵杂兴二百首

孙陵冈上丛生草，太傅坟前没字碑。

人世百年元有限，何须功业更巍巍。

苏泂

苏泂　金陵杂兴二百首

十里城壕尽是花，覆舟山下几人家。

日长知道游车倦，自汲新泉唤饮茶。

苏泂

苏泂　金陵杂兴二百首

疋马东来说晋元，当时一统笑三分。

如今寄食城隍庙，异代君臣莫更论。

苏泂

苏泂　金陵杂兴二百首

周顒宅作阿兰若，娄约身归窣堵波。

今日丹青拜荆国，草堂香火已无多。

苏泂

苏泂　金陵杂兴二百首

凤凰台上凤凰游，凤去台空水自流。

惆怅何因见李白，采江试觅月明舟。

苏泂

苏泂　金陵杂兴二百首

青山渺渺水迢迢，王气千年久未消。

独客重来睹风景，江头犹有女吹箫。

苏泂

苏泂　金陵杂兴二百首

甫见梅花方结子，即看燕子已生见。

青春游荡不知返，留住金陵又几时。

苏泂

苏泂　金陵杂兴二百首

柳思花情分外娇，青楼消息夜迢迢。

金陵看得新歌舞，不数吴音共楚腰。

苏泂

苏泂　金陵杂兴二百首

竹树池台三亩馀，白云千载护幽居。

悲凉物色须弹压，粉白脂红却要渠。

苏泂

苏泂　金陵杂兴二百首

东冶亭东转半山，栽松庵外万琅玕。

重来钟阜同僧话，回顾城中几客闲。

苏泂

苏泂　金陵杂兴二百首

艳杏夭桃日夜忙，雨馀啼损不成妆。

元戎和气春风似，又引笙歌看海棠。

苏泂

苏泂　金陵杂兴二百首

马军骁骑试楼船，见说倾城出道边。

元帅留台都赏赐，一时百万喝金钱。

苏泂

苏泂　金陵杂兴二百首

纸钱吹挂树枝风，积李崇桃白间红。

但见牛羊上丘垅，忽看禾黍出蒿蓬。

苏泂

苏泂　金陵杂兴二百首

白下纸东送客时，同来何事不同归。

君归说似西园柳，遮莫轻绵一片飞。

苏泂

苏泂　金陵杂兴二百首

北门缭绕出东门，一处亭台酒一巡。

景物欣欣乐知己，柳容花貌越精神。

苏泂

苏泂　金陵杂兴二百首

清明过了日晴佳，九十韶光便有涯。

恨杀东风太豪横，夜来吹尽海棠花。

苏泂

苏泂　金陵杂兴二百首

一派娇波入翠溟，垂杨只似古来青。

未能草草归家去，怕上劳劳送别亭。

苏泂

苏泂　金陵杂兴二百首

城上黄花散漫生，溪头绿树忽阴成。

浓春自欲烘人醉，却忆秋风一味清。

苏泂

苏泂　金陵杂兴二百首

轻风湿湿树斑斑，燕乳鸠鸣春又残。

门巷狭斜无不到，有何人似柳花閒。

苏泂

苏泂　金陵杂兴二百首

张硕风流隐钓缗，渔郎回首漫纷纷。

杜兰香去知何在，惆怅西江一浦云。

苏泂

苏泂　金陵杂兴二百首

扁舟乞得自由身，烂漫金陵作好春。

桃叶桃根双姊妹，清风明月我三人。

苏泂

苏泂　金陵杂兴二百首

九十春光即渐休，莫将双眼上层楼。

江南归计无由遂，一点杨花万斛愁。

苏泂

苏泂　金陵杂兴二百首

月楼谁伴咏黄昏，剪剪轻风阵阵寒。

独据槁梧成不寐，杏花生影小阑干。

苏泂

苏泂　金陵杂兴二百首

不及卢家有莫愁，君恩如水向东流。

从今相送东流后，地下伤春亦白头。

苏泂

苏泂　金陵杂兴二百首

上尽层城更上楼，绿杨枝外尽汀洲。

蝶衔花蕊蜂衔粉，同向春风各自愁。

苏泂

苏泂　金陵杂兴二百首

青帝言归速驾忙，荼醾架底静年芳。

轻风乍染阴阴绿，微月低笼淡淡香。

苏泂

苏泂　金陵杂兴二百首

压架荼醾百万枝，月边花下更涟漪。

三更比屋皆高枕，如此清凉弃不知。

苏泂

苏泂　金陵杂兴二百首

似玉如酥最有情，一香熏彻万愁醒。

多应无奈花相恼，故绕茶醾架底行。

苏泂

苏泂　金陵杂兴二百首

红芳蜕兮花似雾，绿阴径兮叶生烟。

独往来兮差自得，心境会兮不可言。

苏泂

苏泂　金陵杂兴二百首

忆杀仙人白仲都，江边遗迹尚楼居。

骖鸾翳凤如容我，拜作先师定肯无。

苏泂

苏泂　金陵杂兴二百首

紫髯何事忽迁都，有意宫中号太初。

他日三军嫌饮水，只应翻忆武昌鱼。

苏泂

苏泂　金陵杂兴二百首

立夏连朝划地寒，看承芍药倩园官。

秋千拆罢无聊赖，轩槛周遭绿一般。

苏泂

苏泂　金陵杂兴二百首

金城杨柳绿毵毵，摇落殊非昔汉南。

一语莫因人遂废，树犹如此我何堪。

苏泂

苏泂　金陵杂兴二百首

桃花园作芳林苑，蒙汜池通祓禊堂。

前以骄奢为晋宋，后无规鉴亦齐梁。

苏泂

苏泂　金陵杂兴二百首

小虹桥上看朝曦，云里钟山一带微。

忆在山中望宫阙，淡烟朱碧转依稀。

苏泂

苏泂　金陵杂兴二百首

听筝堂上一欷歔，翻手君恩似昔殊。

按罢金滕应莫怪，近前闲捋使君须。

苏泂

苏泂　金陵杂兴二百首

一曲清溪一首诗，风流千载忆僧施。

小姑溪上平安否，容我骑鱼作伴嬉。

苏泂

苏泂　金陵杂兴二百首

方山四面不曾圆，中有仙人号葛玄。

见说丹成浑不食，五云破洞白升天。

苏泂

苏泂　金陵杂兴二百首

不论城外与城中，时节欢然一笑同。

棠棣花残紫荆老，可无书札问孤鸿。

苏泂

苏泂　金陵杂兴二百首

青山绿水思悠悠，见说蛾眉万古愁。

斗酒百篇能漫浪，白乎吾与女同游。

苏泂

苏泂　金陵杂兴二百首

莲花博士去骑鲸，镜曲回瞻一怆情。

少待诗成附河伯，愿加涂乙始流行。

苏泂

苏泂　金陵杂兴二百首

高资冢上五楼穹，先祖曾经相哲宗。

乱后伤心馀石马，小孙来补万株松。

苏泂

苏泂　金陵杂兴二百首

八功德水饮一勺，当下令君热恼消。

城里红尘莫回首，小屏风岭好逍遥。

苏泂

苏泂　金陵杂兴二百首

安榴朵朵簇巾红，数曲阑干掩映中。

寻得冰纨题小草，浅新还爱绿荷风。

苏泂

苏泂　金陵杂兴二百首

前日葵苗匝地青，几何时节与人平。

旁观指点荼醾架，折蕊攀条似隔生。

苏泂

苏泂　金陵杂兴二百首

宛转歌喉一串珠，玉人花貌更清姝。

明年东武南城唱，试觅源流定忆渠。

苏泂

苏泂　金陵杂兴二百首

十八年前蜀道还，维舟曾记此龙湾。

江流万里元依旧，药市蚕丛兴未阑。

苏泂

苏泂　金陵杂兴二百首

旗帜精明鼓角雄，江淮草木尽闻风。

面门神王须如戟，鼠子无轻怒我公。

苏泂

苏泂　金陵杂兴二百首

放散边头武定军，卖刀买犊做农人。

向来忧国多浮议，谁省官家亿万缗。

苏泂

苏泂　金陵杂兴二百首

表里江淮四十州，稍回饥盗事田畴。

得公数十分天下，庶矣斯民疾痛瘳。

苏泂

苏泂　金陵杂兴二百首

三月更当临书头，升元阁畔一闲游。

偶因花会逢花面，半日僧房得少留。

苏泂

苏泂　金陵杂兴二百首

扬州风物转头非，又是葵榴得意时。

班扇入怀君莫恃，秋来那免弃捐悲。

苏泂

苏泂　金陵杂兴二百首

廿载金陵九还往，何如三宿在桑间。

还家更有江南兴，只取囊诗子细看。

苏泂

苏泂　金陵杂兴二百首

兵机将略总如神，儒术仍参席上珍。

补得国风成百咏，不妨幕府有诗人。

苏泂

苏泂　金陵杂兴二百首

阅武堂前杨柳枝，如今是隔几多时。

至尊屠肉潘妃酒，问著垂杨总不知。

苏泂

苏泂　金陵杂兴二百首

紫云回薄隐新愁，早起钟声也是不。

遍地葱花两三亩，至今人道景阳楼。

苏泂

苏泂　金陵杂兴二百首

一门子孝更臣忠，庙食分明百世功。

任是清虚亡晋室，只留卞壶在江东。

苏泂


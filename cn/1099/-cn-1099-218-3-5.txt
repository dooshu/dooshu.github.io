○書遼東鎮圖後

遼東西 【 遼東青分營州、遼西冀分幽州、】 渤碣之外一都會也。西南起山海。歷醫無閭長白諸山。東南走海上。海薄葢金以西。接盧龍。可渡登萊泛吳浙。 【 金州旅順口海運陸路、葢州梁房口海舟入遼】 地饒魚鹽穀馬。馬給吏士。或市之葆塞奚夷。彼逐挾以邀我。亦以官市縻之。而奸闌出入。亦不能盡禁。寧遠東西兩屯頗安給。錦義地瘠寡生理。廣寧無屯營之利。率仰給轉粟。與遼陽隔河。河兩濱防虜。遼陽以北益聚兵食益窘。開原三城 【 中固汎河】 三面受敵。六堡雖復。二虜輒巢清陽鎮夷間。聚而謀我。我失魚樵之利。又累我男女。易畜產二江外。 【 松花黑龍】 否則縶之耕織。日夜無休時。西馬市廢。蒲河懿路殘破不可言。撫順通百夷貢市。內外皆山。多伏虜。我難於斥望。瀋陽雖有關。 【 上榆林】 虜馳牧外險內夷。不能援。鳳凰壁戟東垂鴉鶻鎖鑰西境。並海四州。恃劉廣寧之捷。無海寇。然遼水南注海隘不能洩。患苦沮洳矣。


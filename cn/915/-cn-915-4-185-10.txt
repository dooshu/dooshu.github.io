◇东观箴

洋洋东观，古之史官。三坟五典，靡义不贯。左书君行，右记其言。辛、尹顾访，文、武明宣。倚相见宝，荆国以安。何以季代，咆哮不虔？在强奋矫，戮彼逢、干。卫巫监谤，国莫敢言。狐突见斥，淖齿见残。焚文坑儒，嬴反为汉。巫蛊之毒，残者数万。吁嗟后王，曷不斯鉴？是以明哲先识，择木而处。夏终殷挚，周聃晋黍，或笑或泣，抱籍遁走。三叶靖公，果丧厥绪，宗庙随夷，远之荆楚。麦秀之歌，亿载不腐。史臣司艺，敢告侍后。（《初学记》十二，《古文苑》）


释慧远　颂古十五首

老胡一击许谁知，大冶红炉片雪飞。

青草冢间留不住，白云还望故山归。

释慧远

释慧远　颂古十五首

接著一个半个，觅得三文两文。

谁知破布袋裹，许多弥勒世尊。

释慧远

释慧远　颂古十五首

良哉观世音，旋闻与声脱。

犬吠驴鸣休未休，世出世间活鱭鱭。

释慧远

释慧远　颂古十五首

见处孤危立处高，急如石火利如刀。

到家问路家何在，掀倒棋盘脱布袍。

释慧远

释慧远　颂古十五首

电卷星飞，珠回玉转。

打破面皮，赤心片片。

释慧远

释慧远　颂古十五首

三唤三应，更饶贴称。

月逗寒窗，水归巨浸。

负汝负吾，全锋敌胜。

释慧远

释慧远　颂古十五首

起模画样弄精魂，拂迹除踪更见人。

行到山穷山尽处，满天云散月华明。

释慧远

释慧远　颂古十五首

行行月冷风高，步步山寒水深。

逢人披肝露胆，见义劈腥剜心。

释慧远

释慧远　颂古十五首

你爱我笊篱，我爱你木杓。

主山才放高，案山又岌巌。

居士大同师，将错便就错。

归去来兮天地宽，一对铁槌何处著。

释慧远

释慧远　颂古十五首

佛性分明脱有无，醋酸何用挂葫芦。

薄雾轻烟留不住，扁舟已过洞庭湖。

释慧远

释慧远　颂古十五首

换捶胸明哭老爷，棺材未出死尸斜。

不如掘地深埋却，管取来年吃嫩茄。

释慧远

释慧远　颂古十五首

南北东西老赵州，见人骑马也骑牛。

清风月下寻归路，夫子门前问孔丘。

释慧远

释慧远　颂古十五首

明暗双双照用分，几人亲到孟尝门。

街头不识真弥勒，却向灵山问世尊。

释慧远

释慧远　颂古十五首

山花如锦水如蓝，亲见文殊接话谈。

十字街头轻一拶，前三三对后三三。

释慧远

释慧远　颂古十五首

尽力当胸一拳，几个眉须堕落。

更欲如何若何，普化空中木铎。

释慧远


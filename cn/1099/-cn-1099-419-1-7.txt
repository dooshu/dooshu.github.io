○題夷情疏 【 黔蜀夷情】

臣聞之、漢之語夷情者曰、用兵之道、攻心為上、攻城為下、唐之語夷情者曰、非朝廷之力、能制其死命、在處置得宜、能服其心、故雖夷人、不可不攻其心、服其心也、兵法曰知巳知彼、百戰百勝、不知巳不知彼、百戰百敗、又曰兵無餉、士不往、兵無財、士不來、言彼巳之形情當晣、士馬之物力當盈也、古之人又有言曰、行所無事則智大、又曰天下本無事、庸人自擾之、言以無事處事則易、以擾處事則難也、　陛下不以臣為不肖、使臣待罪黔中、於茲十載、臣嘗持此三者治黔。即不能大治。亦不至大亂。而不敢明言於人。夷情不必太察。太察則無徒。巳瑕不必太露。太露則人玩。勞苦不必自明。自明則益小。臣之處心積慮、惟求安夷人以安地方、安地方以報　陛下、不必人人知也、而今有不得不明言者、　陛下許臣歸養、臣之去黔有日、鄰國歲歲逼臣、臣之受謗日深、臣年六十有六計在人間、為日幾何、趙充國曰、臣年老矣、豈嫌伐一時事、不以餘命明言兵之利害、卒死誰當復言之者、臣即不肖、豈後充國哉、夫安疆臣安堯臣兄弟。不過黔中一屬夷耳。在蜀中始以索地之役。繼以藺亂之故。不以為亂臣。則以為賊子。用兵芟夷。惟恐一日或緩。自黔視之則大不然。播州反。令疆臣出兵攻播則攻播。吳洪復反。令疆臣斬吳洪則斬吳洪。地界令疆臣認糧一千二百石則認糧。路苗亂令疆臣征苗則征苗。十年以來。兵部苦於蜀議。無尺寸之敘。　國家亦無分毫之賞。而疆臣終不敢以為言。播州反。令堯臣攻播則大捷。藺州亂。令堯臣追印則印出。既謂堯臣不當在鎮雄。令之歸則歸。令其干房隨從歸則歸。主上授以土知縣之銜。而堯臣日在臣轅門聽事。順耶逆耶。如蜀人言二安反久矣。而遠之不至如楊應龍。近之不至如鳳騰霄。臣謂犬羊不至嗥觸亦云順矣。而蜀不謂然。臣故曰夷情順逆。兩省意見不同者此也。蜀人既不謂順勢。必至於用兵。用兵非蜀一省事。勢必與黔協勦。蜀人勦逆黔人勦順其名號既巳不正蜀中甚富黔中甚貧其物力又甚不均臣曾備員蜀中。盤蜀司庫。是時貯金百餘萬。用兵以來。或漸消耗。而去年治兵。即遵義一府。報臣用過五萬七千餘金。則他郡可知。蜀中士夫公議。又謂一縣運米。用過數千餘金。蜀之富可知巳。黔中司庫。不滿萬金雖有二十州縣。十戶九夷。將誰運米。黔之貧可知巳。知巳知彼臣自度甚審。無餉無財。臣用兵何藉而蜀謂臣不同心。非心不同。力不從心也此是巳瑕本不當露。第恐廟堂未必盡知。臺諫未必盡知。天下人未必盡知。謂臣不與蜀同心同力耳。臣故曰帑藏盈乏兩省物力不均者此也。蜀中天府。既富且強。借攘夷之名。以收爵賞之實。黔既貧弱。而加兵於素所順服之夷。兵出無名。事何以成。其難一。鎮雄地近於黔。而遠於蜀。舉兵勝敗。無損於蜀地。而黔畢節永赤。莽為丘墟。藺州一訌。覆轍不遠。其難二。十年前蜀人謂堯臣安隴同族。不聞於黔。允而入之蜀。十年後。蜀人又謂堯臣非我族類。責成於黔。呼而歸之黔。其難三。蜀之用兵。非由詔旨。自我用之。自我撤之。一反復手耳。黔之歸堯臣。奪其所有。拂其所欲。追豚於苙。收隼於羅。其難四。臣故曰事勢難易。兩省處分迥異者此也。黔夷處其順。未有大逆釁。而蜀謂黔庇護。黔財處其乏。事處其難。不得不調停處置。而蜀謂黔姑息養亂。蠻夷搆亂。從古而然。楊應龍之能亂播州。閻宗傳之能亂藺州。鳳騰霄之能亂武定。大羊之性。類皆然也。臣即至愚、豈闇於此、政謂其能亂而止於未亂。禁於未發。調停處置。勿令砰破臣實巳亂非養亂也若以巳亂者為養亂。彼激亂者非生亂乎。孔子曰人而不仁疾之巳甚亂也。此其責必有所歸矣。

皇明經世文編卷四百十九終








靳尚

屈子谓楚襄王曰：“王之所以爱靳尚者，谓其善任使令与？夫国王国，民王民也，靳子有事焉，非王言不获，是楚人之听于靳子也，以王故。然则靳子无王不可也，而王亦何赖于靳子哉？今王委国靳子，食不由靳子则不甘于口，衣不繇靳子则不安于体，出号令不繇靳子则王心惘然以为不足，臣窃惑焉。昔商王受之任蜚廉、恶来辈也，惟王之所欲而奉之，揣王之心，度王之意，多方以迎合，自以为大忠于王，而不知为王集天下之怒，牧野之聚，王亡而身与之俱，亦何益哉？今靳子不鉴往辙，而王蛊是裕。王忱有德令，则靳子收其恩，曰：‘余实为之。’民弗堪命，则曰：‘余将若王何？’利究于下，而怨归于上。臣恐楚国之非王国也。”襄王大怒，放屈子于湘江之源。屈子去楚，楚乃大弱于秦。


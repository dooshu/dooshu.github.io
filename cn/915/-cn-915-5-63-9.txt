◇与广川长岑文瑜书

璩白：顷者炎旱，日更增甚，沙砾销铄，草木焦卷，处凉台而有郁蒸之烦，浴寒水而有灼烂之惨。宇宙虽广，无阴以憩，云汉之诗，何以过此。土龙矫首于玄寺，泥人鹤立于阙里，修之历甸，静无徵效，明劝教之术，非致雨之备也。知恤下民，躬自暴露，拜起灵坛，劝亦至矣。昔夏禹之解阳盱，殷汤之祷桑林，言未发而水旋流，辞未卒而泽滂沛。今者云重积而复散，雨垂落而复收，得无贤圣殊品，优劣异姿，割发宜及卢，翦爪宜侵肌乎？周征殷而年丰，卫伐邢而致雨，善否之应，甚于影响，未可以为不然也。想雅思所未及，谨书起予，应璩白。（《文选》，《艺文类聚》一百）


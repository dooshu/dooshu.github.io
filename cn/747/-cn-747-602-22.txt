○为杜司徒谢赐追赠表

臣某言：伏奉制书，褒赠臣亡父先臣某官尚书左仆射者。时逢霈泽，礼极徽章。臣某中谢。臣家受国恩，至臣累叶。常惧不克负荷，以忝前人。岂期多幸遭逢，猥居高位。陛下应乾御极，作解庇人。恩浃寰区，礼崇宗庙。垂仁布德，自叶流根。紫书忽降於重霄，密印荣加於厚夜。星霜增感，蒸尝有辉。非臣陨越，所能上报。无任感咽屏营之至。


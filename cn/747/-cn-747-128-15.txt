○进奉钱绢茶米等表

臣闻盟津初会，仗黄钺以临戎；铜马既归，推赤心而服众。一则显周君之雄武，一则表汉后之仁慈，用能定大业於一戎，绍洪基於四百，兼资具美，允属圣君。伏惟皇帝陛下量包终古，圣合上元，子育黎民，风行号令。以其执迷未复，则薄赐徂征，以其向化知归，则俯垂信纳。仰荷含容之施，弥坚倾附之念。然以淮海遐陬，东南下国，亲劳翠盖，久驻王师，以是忧惭，不遑启处。今既六师返旆，万乘还京，合申解甲之仪，粗表充庭之实。但以自经保境，今已累年，供给既繁，困虚颇甚，曾无厚币，可达深诚。然又思内附已来，圣慈益厚，虽在照临之下，有如骨肉之恩，纵悉力以贡输，终厚颜於微鲜，今有少物色，以备宣给军士。谨遣左仆射平章事臣冯延已给事中臣田霖部署上进。


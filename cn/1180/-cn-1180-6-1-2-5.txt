请谕戒边臣疏


臣看得北虏连年款塞，目前虽若安宁，然虏情叵测，戒备宜谨。况今国有大故，或启戎心。隆庆元年之事，可为鉴戒。臣愚伏望特敕兵部，令其行文各边总督、镇、巡等官，秋防在迩，比常务要倍加儆备，庶可永保无虞。亦以见皇上临御之初，留心边事，盖鼓舞振励之一机也。臣谨拟敕稿上进，伏乞圣明裁定，发下书写，于初六日早朝发行。

皇帝敕谕兵部：朕荷皇天眷命，嗣承大统，内治既定，外备宜严。目今边患虽宁，未可视为无事。尔兵部便行文与各边总督、镇、巡等官，秋防伊迩，今岁事体比之常年，倍宜谨备。选将练兵、积饷修守等项事务，都要着实举行。如有因循怠玩、沿习旧套以致偾事的，都拿来治以重罪，决不轻宥。你部里亦要常差的当人员，侦探边事虏情，从实奏报，以俟朝廷处画。如或朦胧误事，一体重治不饶。钦哉！故谕。






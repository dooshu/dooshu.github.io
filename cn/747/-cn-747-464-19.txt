○赐李纳王武俊等铁券文

维兴元元年岁次甲子正月癸酉朔二日甲戌，皇帝咨尔具官某：呜呼！君者所以抚人，失於所抚则叛；下者所以奉上，失於所奉则刑。各当其理，德用不扰；各违其分，乱於是生。朕德薄化浅，昧於君道，罔知省已，姑务责人。是以徵师徂征，连岁靡息。惟尔以诚志之不达，反仄於厥衷，阻众兴戎，结党拒命，岂非上失於所抚，而下失於所奉与？《书》曰：“万方有罪，罪在朕躬。”我实不德，兆人何咎？俾废其生业，离於室家，陷於困穷，死於战阵，老疾废养，孤靡依，怨结苍生，感伤和气。朕为人父母，得不愧於心哉！晨兴以思，夕惕以悼。粤自嗣位，迄今六载，天将悔祸，朕方觉悟，尔亦知众心之厌乱，思所以保安，叶於朕怀。若应符契，非天地合德，人神合谋，将茂育群生，则何以臻此。朕是用上顺天意，俯从人心，涤尔疵瑕，复尔爵位，坦然靡阻，君臣如初。功载鼎彝，名藏王府，子孙代代，为国勋臣，河山带砺，传祚无绝。朕方布大信，承天子人，若食其言，何以享国。呜呼！其祗若明命，用保无疆之休。


○卢郎中浔阳竹亭记

古者半夏生，木槿荣，君子居高明，处台榭。後代作者，或用山林水泽、鱼鸟草木以博其趣。而佳景有大小，道机有广狭，必以寓目放神，为性情筌蹄，则不俟沧洲而间，不出户庭而适。前尚书右司郎中卢公，地甚贵，心甚远，欲卑其制而高其兴，故因数仞之邱，伐竹为亭。其高出於林表，可用远望。工不过凿户牖，费不过翦茅茨，以俭为饰，以静为师。辰之良，景之美，必作於是。凭南轩以瞰原隰，冲然不知锦帐粉闱之贵於此亭也。亭前有香草怪石，杉松罗生，密条翠竿，腊月碧鲜，风动雨下，声比萧籁。亭外有山围湓城，峰名香炉，归轮，片片可数，天香天鼓，若在耳鼻。是其所以夸逋客而傲汉貂也。百里奚爵禄不入，故饭牛而牛肥。卢公恬智相养，於是竹亭构而天机畅。尝试论亭之趣：夫物不感则性不动，故景对而心驰也；欲不足则患不至，故意惬而神完也。耳目之用系於物，得丧之源牵於事，哀乐之柄成乎心。心和於内，事物应於外，则登临殊途，其适一也。何必嬉东山，禊兰亭，爽志荡目，然後称赏？公欲其迹之可久，故命余为志。


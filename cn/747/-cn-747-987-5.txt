○河洛上都龙门之阳大卢舍那像龛记

大唐高宗天皇大帝之所建也。佛身通光座高八十五尺，二菩萨七十尺。迦叶、阿难、金刚、神王各高五十尺。粤以咸亨三年壬申之岁四月一日，皇後武氏助脂粉钱二万贯，奉敕检校僧西京实际寺善道禅师、法海寺主惠睐法师、大使司农寺卿韦机、副使东面监上柱国樊元则、支料匠李君瓒、成仁威、姚师积等，至上元二年乙亥十二月卅日毕功。调露元年己卯八月十五日，奉敕於大像南置大奉先寺，简召高僧行解兼备者二七人，阙即续填，创基住持，范法英律，而为上首。至二年正月十五日，大帝书额，前後别度僧一十六人。并戒行精勤，住持为务。恐年代绵邈，芳纪莫传，勒之颂铭，庶贻永劫云尔。

佛非有上，法界为身。垂形化物，俯迹同人。有感即现，无罪乃亲。愚迷永隔，唯凭信因。实赖我皇，图兹丽质。相好希有，鸿颜无匹。大慈大悲，如月如日。瞻容垢尽，祈诚愿毕。正教东流，七百馀载。（阙一字）龛功德，唯此为最。纵广兮十有二丈矣，上下兮百尺耳。


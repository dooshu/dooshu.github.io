○阙里诸生望东封赋（以“圣德光被，人思告诚”为韵）

鲁国诸生，欣逢圣明。咸西响以迎睇，望东封而勒诚。习礼空劳，日日而徒瞻岳色；凝旒何处，年年而尚郁人情。岂不以兵偃三边，尘清万邑。欲行登禅之事，犹执劳谦之德。是使想黄屋以心倾，敛青襟而目极。乃相谓曰：自古帝王，功成业昌。尽皆增博厚，报穹苍。所以山呈瑞应，水出荣光。国泰财阜，时丰俗康。固合陈俎豆，捧圭璋。高践天坛之上，遥升日观之傍。而乃阙其仪，寝其议。盖九重之凤诏缺敷，四海之鸿恩未被。空令汉史，愿陪检玉之行；更切孔徒，渴见泥金之事。莫不引领延伫，凝情尽思。未遂相如之请，空吟叔宝之诗。夫子坛边，恐云龙之会晚；颜生巷里，忧日月以来迟。况可後示百王，前观万姓。三千徒兮，今日斯恳；七十君兮，当时称盛。潜期山下，得闻万岁之呼；每想封中，获仰千年之圣。嗟夫！迹居洙泗，魂断咸秦。俟南面之鸾驾，问西来之路人。当河清海晏之时，宜遵古典；是率土普天之幸，岂但素臣。近虽下国枭鸣，边夷鼠盗。既有征而无战，尽推凶而翦暴。宜允儒者之心，登泰山而昭告。








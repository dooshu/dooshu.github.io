○奉宣王宰欲令直抵磁州得否宜商量奏来状

右，臣等商量，昨者缘魏博久未进军，兼涉物议，所以请王宰全军直抵磁州，以分贼势，所冀昭义破胆，宏敬不敢逗留。今既收平息，杀伤不少，便许宏敬自当一面，必见成功。然河朔军情，常须以威临制，宏敬一心，虽至忠顺，终虑将校异端。况中外人心，皆忧河阳寡弱，王宰已排比兵，又颁恩赐，且令全军赴河阳，兼得遥制魏博，两面事势，皆得机宜。未审可否？


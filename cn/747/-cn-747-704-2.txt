○前试宣州溧水县尉胡震状

右，胡震博通六经，华皓一志，家在海郡，筋力未衰。臣童幼之时，於震受业，岂谓年逾四纪，位列三公，虽自君恩，亦因儒训。臣伏以元和二年，前扬州士曹参军薛元造，缘与臣亡父授经，具表论荐，宪宗授越州诸暨县令。臣幸因家门旧事，辄敢荐闻，伏希圣慈特授浙东管内一官，所冀臣报其旧恩，获继先志，既显荜门之士，实为儒者之荣。臣不任恳款兢皇之至。


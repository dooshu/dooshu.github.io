赠霁翁尊师吴老先生督学山东序


往嘉靖丁未，海内通《戴记》之士，毕试于礼部。是时翰林陈先生，比部吴先生，实董校阅。盖中试者，总二十有二人。夫二先生皆世所称通识巨儒也，诸士徼时厚幸，获所依归。及奉教于二先生久，则见其行谊卓荦，有瑰玮鸿廓之观，盖私心幸庆之焉。窃计以为如二先生者，诚令专造士之业，董作人之任，以其学树帜于时，即所振起，当不啻吾曹千百。而陈先生则在内廷，以论思献纳为职，不得处外。居数年，会山东督学缺。部议视诸曹中文行最著者，咸莫如吴先生，遂以先生行。

乃居正窃言于众曰：“今兹先生之学，且大行矣。夫乐之于马也，不择驽良，然得骐骥，则其御愈精。倕之于材也，不较枉直，然得楩梓豫章，则其工愈妙。夫山东者，齐、鲁之区，其综于儒学，盖自古记之矣。斯亦先生之骐骥豫章已。”

虽然，愿有以质于先生。居正少时见诸学士巨公称人之文曰：某人也，文也，他日且为节士，已而果节士。某人也，文也，他日且为才卿，已而果为才卿。彼所阅者，不越篇章觚简之间，而稽终究用，如执左券以待合，靡不应者。今世学者，含菁咀华，选词吐艳，盖人人能矣。而究其实，则或行业盩戾，先后殊诡也。岂昔之学者达于衷，而今之学者辩于口耶？夫嫫质而嫱饰，则饰者眩；华椟而葆石，则贾者嗤。故窾言者，弃德之窦也。缛采者，雕朽之饰也。攘窃者，剽文之宄也。挹波者，塞源之篑也。士有此四者，即煜于春华，奚益哉！夫志意不一，不可以议行；趣舍滑观，不可以识真。且欲兴复古学，以新士业，唯在抑浮端习哉。异日者，见齐、鲁诸生，某也节士，某也才卿，曰：此吴先生之徒也。则居正辈，且却三舍避之矣。






答山东巡抚何来山言均田粮核吏治


先后得华翰，并手札二函，一一领悉。

清丈事，极其妥当。粮不增加，而轻重适均，将来国赋，既易办纳，小民如获更生。公为东人造福不浅。即有豪右小称不便，乃其良心，亦自有不容泯者。事定之后，群喙自息矣。诸有劳长吏，即属铨部纪录，皆作正荐，后必有以偿之也。

岳君清介而性褊，不谐于众，荐之允宜。但系听调人数，不知各省亦曾荐有此类否？青州二守，昔钱道长亦亟称其贤，处吾囊中矣。胶守昔宰卢韶，声望烜赫，去岁铨部品题各长吏，仆已批定行取矣；乃铨部又诋其矫饰不实，遂止拟升。想其人露才扬己，故所如见忌。据单开秽迹，宁止褫官？非公预行访勘，则覆盆之诬，谁与伸之？以此知前旨“先勘问而后论劾”，最甄别纠绳之要。但抚、按诸君，不能着实遵行耳。然此官虽蒙昭雪，而诬善之人，亦宜究处。若托人廉访，亦当追究开单之人，庶顽谗知警，善类获全也。

整饬武备疏，人名差错，已令差人于通政司取出，改正封进矣。

人旋，附此。良晤伊迩，诸不具陈，统惟鉴亮。






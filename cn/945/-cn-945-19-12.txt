代参政王谏议陈情表

臣某言臣闻昔者成王疑於姬旦徂东山者三年文侯信於乐羊示谤书之一箧盖贝锦萋斐者人臣之共畏珪璋特达者圣哲之攸难苟非明目达聪表微索隐独观於昭旷之道靡牵於衆多之辞使浸润之说不行谗慝之口无状不然者三月采葛徒积隐忧十人拔杨岂遑安处徒揣循而自庆实引喻以为烦臣某中谢伏念臣出自单平本非茂异由丘园而奋迹偶轩陛以策名叨佐幕於近畿但饮氷而从政寻効官於秘府复结绶以登朝方司关市之征遽辱已知之荐皇帝陛下误垂采听远赐徵还俾厘务於钱刀且推恩於章服俯仰从事唯尽瘁於公家颠沛不违誓服勤於官次曾未周於岁律俄擢掌於王言巳惊物议之喧腾曲荷天慈之全度金紫更光於凡质丝纶莫润於皇猷才踰朞月之间忽辱深严之召玉堂待诏极儒者之光华丹笔祥刑体明君之钦恤振拔之恩尤异倾输之节弥殚裁五色之书虽发挥之无取评三尺之法固伏念以惟寅旋使巴庸之邦肃将寛大之诏抚两川凋瘵之俗宣九重煦妪之恩导德泽於黔黎察能否於官吏适为注意之任敢辞奔命之勤才伏奏於青蒲便超陞於黄阁位殊次补官匪序迁昔荀爽十旬诚非骤进虞卿三见徒是传闻如臣无二子之器能有一时之际会曾未数年之内遽参四辅之班已觉满盈果招谤议一昨讼端斯起词语旁连固亦内省於心反求诸已检生平之履行念身世之遭逢未尝有出位之思安敢造欺天之罪坦无忧惧顒俟辩明岂期执宪之司反恣舞文之弊捶楚之下鍜链而成构似是之巧词结沈埋之寃气上黩凝旒之听欲希投抒之疑而陛下深虑矫诬别令讯鞠既从閲实果致平反使覆盆之幽获被大明之照肺石之侧免为无告之人苟非陛下烛物无私法天不宰虑五刑之或滥恐一物之非辜即衆口铄金复谁分於枉直匹夫怀璧谅何免於悔尤见圣代之至公顾羣生而何幸臣自念秉孤直之操荷非常之知徒励夙夜匪懈之诚固乏左右为容之助絶无党援素少交亲特出宸衷擢参相府常怀激励仰戴恩私况处最灵岂有同於土木不能致远亦愿竭於驽骀其如旅翮甚危寒根易动孑孑孤立??独行虽恃明主之恩不顾党人之议然而祸机莫测谗舌难防傥媒孽之复生恐别白而无路即陛下伤知臣之睿鉴微臣昧量力之格言进退之间傥获於由礼保全之惠庶遂於克终既无损日月之明亦曲成蝼蚁之志伏望陛下俯矜愚恳稍霈深仁俾罢去於台司获退归於散地青蝇止棘庶免於中伤金鼎和羮幸无於倾覆曲全大体以庇下臣慺慺之诚实在於此


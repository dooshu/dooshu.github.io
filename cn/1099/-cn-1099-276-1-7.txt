○會議京營戎政核實十事疏 【 戎政核實】

臣等會同總督京營戎政太子太保鎮遠侯顧寰、廵視京營吏科左給事中辛自修、河南道監察御史劉存義、議得京營之兵、專為京師而設、　祖宗居重馭輕、強幹弱枝、意甚深遠、邊關之事、責之邊兵、所以張京兵之羽翼、京師之事、責之營兵、所以壯邊兵之根本、氣脉相通、聲勢相倚、即如去冬變生倉卒、請調紛紛、以致戎政二臣、莫知適從、欲聽其徵調。則腹心為重。調去一枝。京城便少一枝之用。欲阻其徵調。則口語橫生。一人倡之。百人從而和之。即今正值防秋臣等以為先當定其規模中外之臣。始便遵守。除通州昌平原係京師肩背肘腋、遇有警急、酌量分發策應巳於後開款內備陳外、其餘密雲順義三河良涿等處、雖有警急、上聽總督軍門徑發邊兵策應、不得仍前輕討京兵、致誤大計、及照事不在於文具、政當廣集眾思、所據營中一應事宜、臣等遵奉明旨、始而通行副參佐擊官、各另開報繼而會同廵視科道官同加參酌、連日悉心計處、總得十事、不敢不從實奏對、伏望　皇上俯賜采覽敕下遵行、

一核操練之實、會議得治兵之法。有合操。有分練。合操而不分練。無以熟其技藝之能。分練而不合操。無以盡其營陣之變。二者並行。方克有濟。予嘗見京兵十二萬合操絕無技藝陣法之奇但多費火器耳事之上下相蒙類如是也即今下操之法。列行而立。舉砲而行。主將入營。諸軍環立。中軍者進曰稟事件。主案者進曰行文書。常套既畢。方始開操。曠日廢時。以致將疲士怠。未執弓矢。未持火器。而精力巳先竭矣。僅舉合操。惟日不足。又何暇日及於分練哉。合無以後合操之日不必分練。分練之日。不必合操。每月以初一初八十五二十三四日為期。戎政二臣五鼓入營。總閱一次。軍士先期至教塲。列隊而坐。相去五尺。一砲起。二砲列營。三砲開操。照依舊規操畢。方演技藝。不拘火器弓矢。俱懸銀牌為的。中者。即以銀牌賞之。不中者酌量懲治。科道不時廵視。聽從其便。其餘二十六日。戎政二臣至營。中軍止舉砲三聲。砲畢官軍分入各營。聽本管將官自行操練大率弓矢火器。亦俱以銀牌為的。中者給之將官下若干人射打。中軍千總把摠管隊下若干人射打。預先分定。各另演放。務盡以一教十。以十教百。以百教千之義。戎政臣與廵視科道不必同在一處、隨意各入一營。親為較閱。除中者亦賞銀牌外。不中者酌量懲治。管教官旗。各以所教之人中的多寡。分別明白。動支子粒銀兩。買辦花紅聽戎政科道官會定賞格。當面賞勞。少俟各營操畢、中軍再舉砲三聲。軍士以次出營。戎政二臣。然後料理文書。軍士乘朝銳之氣。免久立之勞。得早散之便一舉三得。人心自然踴躍。

一核戰守之實、會議得京邊之兵雖一。戰守之用各殊。葢邊兵主於戰而守在其中。京兵主於守而戰在其中。邊兵戰於外。則奮其敵愾而手足之義明。京兵守於內。則嚴其彈壓而腹心之體正。近日議者多欲遠調京兵與虜角。不知倉卒之際。尚當廣集邊兵以衛京師。豈有反調京兵外出之理。合無今後有警。除南有重城。事勢稍緩。不必設營外、東自東便門起。迤邐而西。至西便門止。即以車營十枝。酌量分布。京師演武塲在安定門外亦以重防東北面也丙子之役奴屯將臺而城上不敢用砲擊之至京兵之外屯者則伏於方澤墻內大可恨也大率東北二面為急。用車營八枝。西面稍緩。用車營二枝每枝實營盤一處虛營盤二處。略如布棋之勢。去城雖遠。不過一里二里。其戰兵六枝。將副將四員。城東城北城西城南。各屯一枝。聯絡劄營。不必太遠。緊在關廂之外。聽臣等相度賊勢。專備城內城外調度應援。餘下參佐二枝。俱隨臣等戎政二臣。同駐適中去處。一應軍中事宜。臣等得以面相計議。外壯車營聲、勢。內助都城防守。庶為兩便。萬一通州昌平請討兵馬。即將參佐二枝。分發策應。若非十分警急。不必輕發。徒為勞費。

一核將領之實、會議得即今京營諸將、或取其久諳邊務、或取其屢有戰功、可謂極一時之選矣、顧乃逐隊隨行、全無表見、豈邊關為易、而京營獨難哉、臣等以為不能恊和故也。軍國之事每如此每議一事。面相從矣。復退而相訾。每練一兵。詞相詡矣。復陰以求勝。操練無效。則曰主帥之令不敢少違。及使盡言。又逡廵而掩口。攻刺無術。則曰　祖宗之制不敢少變。及使議法。止跼踳而俯躬。矜巳之廉以驕人。發人之私以揚巳。夫不和於眾。不可以師。上負聖恩。中違將令。下失軍心。則將焉用彼哉。合無以後容臣等戎政二臣、將各官痛加戒飭、務期視國若家、視軍如子、視賊如仇、上下同心內外戮力、以慰宵旰之懷、如敢仍蹈前弊、及搖惑軍心、阻撓軍機者、容臣等科道官從重參治、以為人臣不忠之戒、至於一切營務。統領于上。總其大綱者。臣等戎政二臣之事。分理於下。條其小紀者。諸將之事。舊規一决一罰。一鞭一撻。皆臣等任之。諸將拱手受成而巳。甚非所以重將權。明政體也。不特得體且易行法今後合營之事臣等戎政二臣主之各營之事各將主之若身之使臂。臂之使指。有兼督之簡易。無掣肘之嫌疑。方為長便。

一核軍士之實、會議得莫難於練兵。尤難於選軍。固有選時強壯而練時衰疲者。亦有選時精銳而練時疾病者。故選軍以備練軍之用。練軍以寓選軍之法。二者不可偏廢也。今選軍巳半年矣。能無衰疲疾病者。廁于其中乎。合無容臣等戎政二臣。於每操練之時。嚴行各營將官。詳加閱視。但有衰病軍士。即行摘出。換作城守備兵。若必類齊選汰則軍中必常有老弱矣營中挑選精強者。不必類行。隨缺隨補。是無日不練無日不選行之既久。人人皆可練人人皆可選矣

一核論議之實、會議得三軍之心。至難齊一。論議不宜太多。法令不宜太煩。即如近日營政。或軍分三等而朝改夕更。或將列各營而東移西調。譬之醫家。處方既定。不俟奏效。輒為易方。奕者布勢方成不待終局。輒為變勢。施於一人。尚難行之。而况億萬之眾哉。合無以後京營一切號令未定之前。不害于同。不嫌于異。既定之後。姑令遵守。以考成功。若今日曰當因。明日曰當革。一人曰當守。一人曰當戰。橫議紛紜。揆之政體。甚為錯謬。况謀事貴廣。處事貴决。持不斷之意。集盈庭之言。何時議論方巳哉。此於軍務。極為喫緊

一核火器之實、會議得京營原選戰兵六枝。兵車十枝。近日京營操演自寅至巳砲聲不絕日費火藥千金葢演放火藥一則辨其器之良窳一則嫻其技之精熟今演試數次則工既辨矣既無鉛子憑空發火則於凖的無據矣徒日費千金何益特以地聯宮苑聲達禁中凡技擊馳驟皆不可見惟此砲聲可顯忠勤此人臣欺上之最大者無人發之何哉全賴火器以為長枝。制造不成。則器不成用。每致反傷。給發不速則器不相習。必致悞事。廵守官軍尚可陸續處給。惟戰車兵一十六枝。時不可緩。每兵車一營約用連珠砲三百二十位。夾靶鎗一千桿。每出戰。一營約用連珠砲一百位。夾靶鎗一千三百桿。總該二萬一千六百位桿。鉛子隨火器倍給。合無聽臣等備行工部春秋兩防。查照前數盡行領出。責令軍士常川演放。遇晚收於德勝安定二門新設庫內。試驗堅好者留營備用。損壞不堪者送回該局。即便改造以革異日混給之弊。畢日通行交還該局

一核兵車之實、會議得兵車之設較之馬兵。十分省便。但運用驅馳。不無損壞。若毀輪敗轅。腐繩朽索。與無車同耳。合無每年春秋二防。容臣等戎政二臣備查。各車營輪轅有無堅緻。繩索有無牢固。如有不堪及缺少者。備行工部不時修理。方得實用

一核城守之實、會議得都城正陽崇文宣武三門外有重城。每門止用軍二百名。共六百名。各委號頭一員統率把總管領。其餘六門并重城七門每門官軍五百名。共三千五百名。與同各該守門官軍相兼守把。都城敵臺一百二座。每座軍十名。共軍一千二十名。垛口六千四百處。每口軍一名。共軍六千四百名重城敵臺五十七座。每座軍五名。共軍二百八十五名。垛口八千九百九十二處。每口軍一名。共軍八千九百九十二名。臨期如有事故。聽臣等戎政二臣。即於班軍內照缺撥補。每門將官一員。督率千把總官管領。晝夜廵警。悉聽欽命大臣調度。本營一面預造花名文冊。不僉日月。逃故者明註其下。以革臨時混淆之弊。

一核彈壓之實、會議得都城內鼓樓東西二處。四牌樓二處。東安門西安門大街二處。左右長安門大街二處東西江米巷口二處。共十處。每處軍五百名。共軍五千名。各委中軍千把總官管領聽候調用。東西仍各總委將官一員。往來提調。重城內豬市口東西二處。每處軍五百名。左安門東便門適中處軍五百名。右安門西便門適中處軍五百名。永定門內東西兩處每處軍五百名。共三千名。各委中軍千把總管領擺列。仍總委將官一員往來提調。二項遊兵。俱於三等城守軍人內選用。如或不足。即於班軍內挑選強壯者相兼守城。替出三等軍人。都充前項之數。一以潛消奸宄。一以聽候策應。

一核哨探之實、會議得京營事體。雖與邊鎮不同。春秋兩防。虜情急緩。均當預聞。兵部舊設差探人員然食粮甚輕其人多市棍投託衙門者故全不得其用也若止憑邊鎮傳報則是全寄耳目於人萬一為其所誑悞事不淺近例各邊夜不收哨探明實。防禦有賴者。陞實授一級。陷歿者陞署一級。被傷者量賞。委為鼓動人心之要。合無每當春二三月秋八九月。容臣等戎政二臣於各官家丁內。慎選道路熟知。年力精壯者。齎執火牌。前去薊鎮宣大沿邊分投哨探。果能哨探明實或被殺被傷照依邊鎮。一體陞級加賞。以示激勸。


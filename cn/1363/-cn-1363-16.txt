楚昭公疎者下船


楚昭公疎者下船杂剧（元）郑廷玉撰

●楚昭公疎者下船杂剧目录

第一折

〔音释〕

第二折

〔音释〕

第三折

〔音释〕

第四折

〔音释〕

题目　伍子胥一战入郢　正名　楚昭公疎者下船

第一折

〔冲未扮吴王领卒子上诗云〕太伯当年曾逊避。至今子姓居吴地。延陵何事慕高风。几使孤家不承继。某乃吴王阖庐。名姬光者是也。昔年征伐越国时。获得宝剑三口。一曰鱼肠。二曰纯钩。三曰湛卢。某常佩之。夫此剑者。昔闻越国允常使欧冶子监制。采五山之铁精。炼六合之金气。感得雨师洒尘。雷师击节。蛟龙捧垆。天帝焚炭。候天伺地。阴阳同体。久而成功。带之有威。用之无敌。真乃世之奇宝也。一向在库中收藏。忽然湛卢失其所在。闻知此剑飞入楚国。被昭公收得某数次遣使。多将金币索取。不肯付还。更待干罢。令人。与我唤将孙武来者。〔卒子云〕理会的。孙武安在。〔外扮孙武子上诗云〕新书着就十三篇。篇篇兵法妙通玄。君王不信亲相试。宫中赐出女三千。某乃孙武是也。本齐国人。以兵法得见吴王。教练女兵数千。驱之水火。莫敢逃避。皆因某号令严威所致。兵法有云。约束不明。申令不熟。将之罪也。既已明而不如法。吏士之罪也。法令熟行。君命有所不受。某如今现为吴国大将。主公呼唤。须索走一遭去。令人报复去。道有孙武来了也。〔卒子报科云〕军师到。〔做见科〕〔孙武云〕主公呼唤。有何事商议。〔吴王云〕且一壁有者。令人。与我唤将伍子胥伯嚭来者。〔卒子云〕伍子胥安在。〔外扮伍子胥净扮伯嚭同上〕〔伍子胥诗云〕千里间关弃楚归。短箫闲向市中吹。可怜不遂英雄志。辜负当年举鼎威。某姓伍名员。字子胥。现为吴相国。这是伯嚭。皆楚人也。某因费无忌谗谮。害我父兄。不得已弃楚投吴。思图报复。恰遇伯嚭。也来投吴。一者为同是乡里。二者又为同是避雠。以此举荐于朝。为太宰之职。今日主公呼唤。不知有甚事。须索走一遭去。令人报复去。道有伍员伯嚭都来了也。〔卒子报科云〕相国太宰到。〔见科〕〔伍子胥云〕主公呼唤。有何事商议。〔吴王云〕军师。请您众将来。不为别事。则为湛卢宝剑。飞入楚国。某数次差人多将金币索取。不肯付还。今请军师众将商议。有何计可以得此宝剑。〔孙武云〕主公。多闻这湛卢之剑。乃越国欧冶子所制。斩铁截石。断水吹毛。真为无价之宝。这个不可不取。〔伍子胥云〕主公在上。今楚国有二将。乃是子期子常。论子期廉而爱士。颇知兵法。奈有智而少勇。子常怙势而骄。不惜军士。有勇而无智。皆不足为虑。况有奸臣费无忌当权。必然暗行谗谮。未必用他。主公何不先差人下将战书去。然后统兵征伐。有何难哉。〔伯嚭云〕若是楚昭公用那费无忌老头儿对阵。也不消伍相国费力。只我伯嚭身上。包杀的他尿流屁滚。〔吴王云〕相国言者当也。我如今先差人下将战书去。着孙武为军师。相国为先锋。统领四十万雄兵。与他交战去。则要您小心在意。成功而回。〔伍子胥云〕则今日辞别了主公。教场中点就四十万雄兵。一来为楚昭王收了我家宝剑不还。二来有费无忌害我父兄之雠。誓当报复。管取马到成功。奏凯回来也。〔诗云〕弃楚奔吴几度秋。可怜犹未雪寃雠。今朝统领雄兵去。不斩奸臣誓不休。〔同下〕〔吴王云〕军师同相国太宰三人去了。吾观此一战破楚必矣。〔诗云〕伍相国智勇无双。马到处谁敢相当。将郢城踹为平地。取湛卢重返吴邦。〔下〕〔正末扮楚昭公同外扮芊旋领卒子上〕〔正末云〕某乃楚昭公是也。数年前正寝之间。忽闻一声响亮俄而素光照室。爽气逼人。惊起视之。见一口宝剑坠。于榻下。遍问朝臣。皆莫能测其来历。有司马子期。他言隐士风胡子能辩此剑。遂请视之。风胡子曰。此剑号为湛卢。闻越国允常使欧冶子铸此宝剑。后归于吴。此剑乃五金之英。太阳之精。带之有威。用之无敌。真希世奇宝。某闻而大喜。佩服在身。未尝轻离。谁想吴王阖庐屡屡遣使索取。某不肯还他。但吴国方强。倘若再来相索。可怎了也。〔芊旋云〕哥哥。您兄弟想来。此剑元是吴国之宝。他既来索取。不如做个人情。送还了他。两国和谐。可不好那。〔正末云〕兄弟。你那里知道。此剑非同小可。既到吾国。也是天使其然。岂可便与他去。〔唱〕

【仙吕点绛唇】这剑呵冰刃霜寒。玉华光灿。孜孜看。怎飞来坐榻之间。委实的紫气冲霄汉。

〔芊旋云〕哥哥。量此物强杀者波。则是一口剑。那里取神光冲射牛斗之上。听那风胡子做甚么。〔正末唱〕

【混江龙】这剑真为奇幻。世人休做等闲看。我则见英英结秀。湛湛生斑。这剑本在东方平百越。今日个飞来南国镇荆蛮。这剑按阴阳斡运。顺天地循环。采铜出耶溪之水。取锡在赤堇之山。下雷雨消融尘滓。有神鬼守护垆间。这剑他抱精灵多气爽助神威。真乃是免忧愁绝惊恐除危难。现如今河清海晏。国泰的这民安。

〔使命上诗云〕人去似星驰。江隔如天堑。亲捧一缄书。来索千金剑。小官乃吴国使命是也。奉主公的命。差往楚国下战书。走一遭去。可早来到也。小校报复去。道有吴国使命在于门首。〔卒子报科云〕喏。报的大王得知。有吴国使命求见。〔正末云〕道有请。〔使命做见科〕〔正末云〕使命此来。有何公事。〔使命云〕小官是吴国来的使命。有书在此。〔正末云〕将书来我看。原来为这一口剑不与他。果然下将战书来。似此可怎了也。〔唱〕

【油葫芦】久与吴国姬光阻面颜。〔芊旋云〕哥哥。既是他下将战书来。凭着俺这里兵多将广。马壮人强。量吴国姬光到的那里。就怕着他哩。〔正末云〕我不怕姬光。怕的是那一个人。〔唱〕怕的那伍盟府天下罕。〔芊旋云〕量子胥有何英雄。哥哥直这般怕他。〔正末唱〕他正是良才奇宝在人间。我则道重修讯问传书■〈闲〉。原来他相期恶战呈公案。〔芊旋云〕虽然那子胥多有本事。凭着俺这名山大川。长江险阻。那伍子胥怎便容易到的俺国来。〔正末唱〕你休道是阻着大川。隔着大山。便有那波涛滚滚长江限。假若是无敌手战应难。

〔芊旋云〕哥哥。若当初依着您兄弟。早早送还了这剑。也不到今日。事已至此。不如会集众官商议。保举一员名将。领兵与伍子胥交战。可不好也。〔正末唱〕

【天下乐】哎。抵多少恶语伤人六月寒。无也波端。着俺把剑还。到如今事已在前悔后晚。现放着择士宫。拜将坛。那里有出羣材真楚产。

〔云〕本待把这厮杀坏了。古云。两国相持。不斩来使。你回去则说选日交兵便了。〔使命云〕理会的。出的这门来。不敢久停久住。回主公话。走一遭去。〔诗云〕楚昭公十分气赌。恰待要将咱衅鼓。便不怕堂堂使臣。也提防伍家盟府。〔下〕〔芊旋云〕使命去了也。哥哥。这战书上怎么写着来。〔正末云〕这战书上写着道孙武为军师。伍子胥为元帅。伯嚭为先锋。领兵四十万。与俺交战。争奈俺国将老兵骄。怎生是好也。〔芊旋云〕哥哥。岂不闻古云。军来将敌。水来土堰。俺这里有司马子期。子常。申包胥。皆是南楚有名之将。请将来与他商议。有何不可。〔正末云〕兄弟。你那里知道。〔唱〕

【那咤令】我端坐在。朝堂这间。聚集着。英才这班。怎比的会临潼那番。〔芊旋云〕这伍子胥当初在临潼会上。怎生般英雄。哥哥是说一遍您兄弟听咱。〔正末唱〕那里取这般忠义人。英雄汉。他举鼎时多敢有神力相关。

〔芊旋云〕哥哥。你兄弟想来。秦国文有百里奚。武有姬辇。可怎生都不如那子胥。倒让他做个盟府。〔正末唱〕

【鹊踏枝】他他他諕的那秦姬辇怎敢遮拦。百里奚只瞪眼偷看。他向那斗宝筵前顿剑摇环。〔芊旋云〕闻他当初在临潼。曾救姬光之难。到今日投吴伐楚。可知道来。〔正末唱〕便休题吴姬光攧碎了温凉玉盏。他直着秦公子曲躬躬亲送出潼关。

〔云〕令人。与我唤将申包胥来者。〔卒子云〕申包胥安在。〔外扮申包胥上诗云〕忆与伍员别时语。他要覆楚我复楚。回头已隔数年余。前事今皆弃如土。小官申包胥是也。官封上卿之职。方今春秋之世。首称强楚。为中国盟主者久矣。自伍子胥去后。始觉本国微弱。今日主公呼唤。不知有甚事。须索走一遭去。令人报复去。道有申包胥在于门首。〔卒子报科云〕申包胥到。〔申包胥见科云〕主公呼唤小官。有何事商议。〔正末云〕今有吴国下将战书来。拜孙武为军师。伍子胥为元帅。伯嚭为先锋。领兵四十万。与俺决战。特请大夫计议。何以应之。〔申包胥云〕主公。论本国止有司马子期子常二员大将。子期智高勇怯。子常有勇而无智。若吴国果用孙武为军师。子胥为元帅。其锋不可当也。〔正末唱〕

【寄生草】从来道要得千军易。偏求一将难。闲时故把忠臣慢。差时不听忠臣谏危时却要忠臣干。谁当这借吴雪恨伍将军。我则索求那扶周摄政姬公旦。

〔申包胥云〕主公。若子胥领兵前来。切不可与他交战。你则深沟高垒。紧守城池。等小官直至西秦。借他兵来。那其间内外夹攻。方能取胜。〔正末云〕则怕秦昭公不肯借与咱兵。怎生是好。〔申包胥云〕主公。想秦楚旧为亲戚之邦。必然肯借与咱兵。不必疑虑。〔正末唱〕

【幺篇】你须想着归期急。休言他去路艰。止不过船临古渡垂杨岸。路经险道。邛郲坂。小可如君骑羸马连云栈。〔申包胥云〕小官既为国解难。怎敢避的途路之苦。〔正末唱〕你休辞山遥水远路三千。我专等你坚甲利刃那兵十万。

〔云〕大夫。你此一去何日可回。〔申包胥云〕主公。我去只消一个月便回也。〔正末唱〕

【金盏儿】你道是一个月借兵还。三十日报平安。但愿你晓行晚宿无辞惮。休着我悬望的恶心烦。你只看风传金柝远。霜照铁衣寒。〔申包胥云〕主公放心。小官若见了秦昭公。借的军马即便回也。〔正末唱〕我可为甚着贤人投敌国。也则怕那猛将过昭关。

〔申包胥云〕那吴国孙武子深知兵法。又加以子胥之勇。俺国中无能胜之者。小官去后。只愿主公坚壁不战。以待秦兵。休听一时之言。坐失万全之策。〔正末唱〕

【醉扶归】你道是伍盟府能雄悍。孙武子又非凡。只要我高垒深沟紧闭关。专等待秦邦返。我只怕你人疲意懒。早淹的过了程期限。

〔申包胥云〕小官则今日辞了主公。便索长行也。〔正末唱〕

【赚煞】你去后我夜忧到明。明忧到晚。若是那秦公子将卿傲慢。你则索将火性儿全然都放坦。是必休便冒渎容颜。那其间借的些金鼓旗旛。将你那洗尘酒开怀儿做了送路盏。〔申包胥云〕主公。我这一去。若借得秦兵来时。料那伍子胥恐怕前后受敌。必解兵而归矣。〔正末云〕只要借得秦兵呵。〔唱〕恁时节吴兵自还。楚城无患。生则怕你别时容易见时难。〔下〕

〔申包胥云〕二公子。您紧记者。若伍子胥领兵来时。休听费无忌那短见。就要与他家厮杀。有误大事。我即日往秦邦借兵去也。〔诗云〕千里暗征尘。之秦借救军。〔芊旋诗云〕家贫显孝子。国难识忠臣。〔同下〕

〔音释〕

员音云　嚭音丕　怙音户　芊音米　斡乌括切　堑佥去声　缄鉴平声　讯音信　衅欣去声　辇连上声　瞪音澄　攧音跌　差音叉　邛音穷　郲音来　栈士谏切

第二折

〔净扮费无忌上诗云〕人有好的我偏害。人有歹的我倒爱。我的分毫不与人。人的我会白厮赖。小官费无忌是也。现为楚国上大夫之职。奉主公的将令。着老夫为帅。与吴国伍子胥拒敌。我想来。他的父兄尚然被我杀了。这一个逃走短命的弟子孩儿。有甚本事。我正要与他耍一耍。怕他怎么。〔诗云〕老夫本领甚可夸。子胥本是我雠家。不愁巨斧当头劈。也只结的碗口一个大疮疤。〔下〕〔伍子胥孙武伯嚭领卒子上〕〔伍子胥云〕某伍子胥领兵伐楚。如今已到郢城。大小三军。摆开阵势。远远的尘土起处。楚家军马敢待来也。〔正末同芊旋费无忌领卒子上〕〔正末云〕某乃楚昭公是也。大小三军将阵脚射住。我与二公子在将台之上。看费无忌与伍子胥决战去来。〔唱〕

【越调斗鹌鹑】他走樊城兀自红颜。过昭关早成皓首。只道他暮景萧萧。依还的雄威赳赳。他本为楚国萦心。权借这吴兵应手。现如今太宰嚭敢突前。孙武子为合后。只待要投鞭儿截断长江。探囊儿平吞了俺这夏口。

【紫花儿序】他他他怀着那几年的怨恨。倚着这盖世的才名。来寻问俺往日的根由。我只见征尘不散。杀气如浮。飕飕。四下里寒风不住的吼。大刚来也则是冤雠深厚。落得这扑腾腾鼙鼓惊魂。明晃晃剑戟侵眸。

〔伍子胥云〕兀那来将。莫非是费无忌么。〔费无忌云〕然也。来将何人。〔伍子胥云〕某乃伍子胥是也。父兄之雠。今日须报。你可早早下马来请死者。〔费无忌云〕唗。量你到的那里。且与你斗三百合耍子。〔做调阵子科〕〔正末唱〕

【调笑令】你每做的来不周。结下了父兄雠。抵多少不是冤家不聚头。今日在杀场上面争驰骤。费无忌你索担忧。他只待摘了你心肝标了你首。可兀的便肯干休。

〔伍子胥云〕出马来出马来。〔战科〕〔正末唱〕

【小桃红】只见他旗门开处跃骅骝。高叫道谁敢来和咱斗。早着俺千军万马都惊走。急难收。兀的般威风不信人间有。淹的呵抛下了戈矛。氲的呵遮漫了宇宙。莫不是剑气上连牛。

〔费无忌云〕你看这小畜生。好无礼也。全然不省的有个前辈后辈。则你那伍奢老头儿。也还让着我哩。〔伍子胥云〕我今日不拏你这老匹夫剉尸万段。誓不收军。〔战科〕〔正末唱〕

【金焦叶】那一个锦征袍窄窄的把狮蛮款兜。这一个凤翅盔律律的把红缨乱丢。那一个点钢鎗支支的把黄幡狠揪。这一个铁胎弓率率的把雕翎稳扣。

【天净纱】俺只道他两个都一般状貌搊搜。都一般武艺滑熟。管杀的惨迷离神嚎鬼愁。可元来半合儿不彀。早一个先纳了输筹。

〔云〕呀。费无忌却输了也。〔唱〕

【秃厮儿】俺只见马吼处和人倒缩。鎗着处鲜血漂流。可不是空戴南冠你个活楚囚。两下里不相投。休休。

〔费无忌云〕我敌不过他。只是逃命的好。走走走。〔伍子胥云〕你这老匹夫。走那里去。〔追科〕〔正末唱〕

【圣药王】你你你非敌手。强卖口。只待要战争酣处讨回头。他他他怎放走紧逼逐。早杀的俺人亡马倒积成丘。恰便似落叶尽归秋。

〔伍子胥云〕早将那老匹夫拏倒了也。大小三军。就此杀向前去。休教走了楚王者。〔下〕〔芊旋云〕哥哥。俺家兵大败了。我保着你走了罢。〔正末唱〕

【收尾】眼睁睁见死可也无人救。索把这泼残生告天保佑。则被那借吴兵的伍相逞尽十分强。〔芊旋云〕怎得这申包胥救兵到来。可也好也。〔正末唱〕遥望俺复楚国的包胥且耐着一时守。〔同下〕

〔音释〕

赳音九　氲藴平声　熟商由切　缩收上声　逐音紬

第三折

〔龙神领鬼力上诗云〕长江浩浩显威灵。风浪孤舟谁敢行。直待险时纔救护。方知暗里有神明。吾乃汉江龙神是也。掌管着万里长江。有楚昭公弟兄妻子四口儿。明日到此。驾着渔船一只。过江逃难。明日正是四耗九丑之日。合起大风。眼见得都该渰死了的。吾神奉上帝勅令。但有下水者。救护至岸。如今在此等候。这早晚他敢待来也。〔丑扮梢公上嘲歌云〕月落乌啼霜满天。江枫渔火对愁眠。也弗只是我里梢公梢婆两个。倒有五男二女。团圆。一个尿出子。六个弗得眠。七个一齐尿出子。艎板底下好撑船。一撑撑到姑苏城下寒山寺。夜半钟声到客船。自家是个梢公。每日在这江边捕鱼为生。今日风平浪静。撑着这船。慢慢的打鱼去来。〔正末同芊旋旦儿倈儿慌上〕〔正末云〕兄弟也。走走走。〔唱〕

【中吕粉蝶儿】则听的兵起东吴。可扑扑胆惊心惧。早则不三战杀入王都。諕得我乱慌慌。忙劫劫。不成活路。偏生的望眼模糊。悄不见那西秦远来相助。

〔旦儿云〕大王。后面吴兵追赶的至近。你休顾俺子母每。你和小叔叔则逃您的性命咱。〔正末唱〕

【醉春风】则俺这妻子似瑟和琴。弟兄如手共足。〔芊旋云〕俺怎肯撇下了嫂嫂侄儿也。〔正末唱〕俺一家四口儿盼程途。俺端的苦。苦几能勾罢息干戈。还归宫阙。抚安黎庶。

〔芊旋云〕哥哥。想俺申包胥与那伍子胥。元是故友。两个曾打赌赛来。一个要覆楚。一个要复楚。若俺申包胥借得兵来。必然退了吴兵。重安楚国也。〔正末唱〕

【迎仙客】一个报冤雠称了子胥。一个打赌赛去了包胥。何处也济困扶危重复楚。慌速速的强逃生。急煎煎的甘受苦。〔内发喊科〕〔正末唱〕脑背后闹炒炒的起军卒。〔芊旋云〕哥哥。兀的不是追兵渐近了也。前面又阻着大江。江水泛涨。无船可渡。怎生是好。〔正末唱〕眼前面翻滚滚野水无人渡。

〔芊旋云〕哥哥。兀的江岸边有一只渔船。我是唤他一声咱。兀那梢公。你快将船撑过来。我有的赏你。〔梢公云〕来也。来也。〔芊旋云〕兀那梢公。将你这船渡俺四口儿过江去。到了岸上。我还你的船钱。可也不少。〔梢公云〕客官。则是船小渡不的。〔正末唱〕

【红绣鞋】不得已央及你个渔父。〔梢公云〕肯载不肯载。也则由的我。〔正末唱〕似这般妆着势待要何如。我与你也是近疃邻庄共乡闾。〔梢公云〕怕不是乡闾。大家要看个风水。实是船小。载不起这几个人。〔正末唱〕你道是船儿小难装载。则要你量儿大救俺家属。早早的过长江无间阻。

〔芊旋云〕兀那梢公。你认不得俺哥哥就是楚昭公。被吴兵追赶至近。你若肯渡将俺过去。久后平定了楚国。那其间将你官封三品。赏赐千金。不强似你在此捕鱼为活。你是寻思咱。〔梢公云〕你可不早说。既是楚昭公。我须是管下的百姓。便是船小。也只得载将过去。上船上船。〔芊旋云〕哥哥。请上船去。〔众上船科〕〔梢公云〕仔细。船儿小。可都坐定了。你看偌远的江面。几时摆得到那岸边。纔放心也。〔正末唱〕

【石榴花】俺只见云涛雪浪接天隅。这的是海阔洞庭湖。〔梢公云〕我说不载不载。您强要上这船来。还不开的半里。早风起了。你看泼天也似的大浪。可不苦也。〔正末唱〕你看这大惊小怪泼村夫。那里便叫苦。諕的俺魄散魂无。〔梢公云〕风浪越大了。船儿又小。渰上水来了也不着亲的。快请一个下水去。纔救的一船人性命。〔众做悲科〕〔正末唱〕他道是不关亲者当身故。俺四口儿那一个为疎。则被这一家老小同奔赴。〔带云〕梢公。你小心在意者。〔唱〕到今日只仗的你做护身符。

〔芊旋云〕哥哥。这风浪越大了。船只较小。不堪重载。似此怎了也。〔正末唱〕

【斗鹌鹑】兄弟是同气连枝。妻子是多情伴侣。〔芊旋云〕哥哥。则保你的前程。休顾恋您兄弟罢。〔正末唱〕眼睁睁弟觑着兄。〔旦倈做悲科〕〔正末唱〕悲切切子随着母。好教我穰穰劳劳意不舒。〔梢公云〕不着一个下水呵。再一会儿连船都没了也。〔正末唱〕他道是霎时间都命卒。〔芊旋云〕哥哥好觑当嫂嫂侄儿。您兄弟拜别了哥哥。下水去也。〔正末云〕兄弟。不争你下水呵。〔唱〕着谁人买马招军。重与俺扬威耀武。

〔梢公云〕风狂浪猛。看看的渰上水来了。快着一个下水去。〔正末唱〕

【普天乐】俺只见掩掩泼泼画船儿歪。囊囊突突梢公絮。〔梢公云〕这风把船掀过来。渰上水了。还不着个下水去。敢多要死哩。〔正末唱〕便直恁般险恶。待不的须臾。〔旦儿悲科云〕儿也。则被你痛杀我也。〔正末唱〕儿悲啼为母离。娘痛哭抛儿去。哎。你个掌命司的梢公可便休催促。百忙里割不断他子母每肠肚。但保全了孩儿的身躯。怎顾得夫人的性命。〔芊旋云〕哥哥。您兄弟下水去也。〔正末云〕兄弟。你住者。〔唱〕紧揪住俺这兄弟的衣服。

〔芊旋云〕哥哥。梢公道疎者下船。您兄弟想来。嫂嫂侄儿与哥哥。正是着亲的。惟您兄弟是个疎慢些的。理当下水。〔正末扯芊旋科云〕兄弟。咱两个须亲。还有不亲的哩。〔旦儿云〕孩儿。眼见的我顾不的你也。大王。这兄弟同胞共乳。一体而分。妾身乃是别姓不亲。理当下水。〔正末云〕夫人。你说的是。〔唱〕

【上小楼】我着你名标万古。那里也相随百步。你待要留了婴孩。替了亲叔。救了儿夫。你道不共族稍似疎。何妨的从新革故。〔旦儿云〕大王我嘱付你咱。好生看顾我这孩儿。我下水去也。〔诗云〕半生空记百年恩。苦为波涛没汉津。眼看儿夫难共守。生抛幼子若无亲手足自今同一处。姻缘到底属何人。幽魂定不随风去。飞上青山更化身。〔下〕〔龙神云〕鬼力。将夫人救上岸者。〔鬼力云〕理会的。〔芊旋哭科云〕可惜了嫂嫂也。〔正末唱〕久以后史书中又新添个节妇。

〔梢公云〕船便轻了些。争奈风浪越越的大了。再请一个下水去。还有救哩。〔芊旋云〕哥哥。风浪越大。可怎了也。梢公道。再请一个下水。还有可救。您兄弟则索辞别了哥哥下水去也。〔正末云〕兄弟。咱两个须亲。还有不亲的来。〔倈儿云〕爹爹。眼见的不亲的是您孩儿也。〔正末唱〕

【幺篇】儿也觑两个是亲骨肉。〔芊旋云〕哥哥留着侄儿。休绝了俺楚家后代。你则放了手。您兄弟情愿下水去。〔正末唱〕兄弟也我和你是一父母。〔倈儿云〕爹爹。你则好看觑叔叔。您孩儿辞别了。下水去也。〔正末云〕儿也。你那叔父呵。〔唱〕他和我着疼。我和他着热。你比他还疎。〔倈儿下水科云〕爹爹。我下水去也。〔诗云〕母亲一命丧波澜。儿便投江也不难。地下相逢说前事。知他何日更探环。〔龙神云〕鬼力。与我将这小公子救了者。〔鬼力云〕理会的。〔正末唱〕儿也但愿你去水府。往地狱好寻娘去。〔芊旋云〕哥哥。你着侄儿下船。可怎忍也。〔正末唱〕又何妨死的来不着坟墓。

〔芊旋云〕可惜嫂嫂侄儿刚下水去。这风浪就宁息了。虽然安稳无事。使我不胜伤感。〔正末唱〕

【满庭芳】哀哉子母。如今希有从古应无。又不是进胶舟那日昭王渡。怎生的也共为鱼。儿也你舍性命投江伴母。妻也你可便守贞烈出嫁从夫。似这等难相顾。总只是皇天丧楚。教你去龙颔下探明珠。

〔梢公云〕渡过江了。撺下脚踏板。请登岸。〔做上岸科〕〔芊旋云〕解这金鱼下来。赏了梢公。后面有人追来时。若非本国之人。你是必休渡他过江也。〔梢公云〕理会的。等您回来时。我另打一只大海船在此等候。〔下〕〔正末云〕谢天地上的岸来。兄弟也。这两条路您自往那一条路去。〔芊旋云〕哥哥。现今嫂嫂侄儿都无了也。则有的您兄弟一人相随。可怎生又教我那一条路去。不知哥哥主着何意。〔正末云〕兄弟。你那里知道。〔唱〕

【耍孩儿】本待要相随相从相将去。也则为我胆儿自虚。我只见前山掩映苍苍树。那其间必有埋伏。小路行怕撞着孙都统。大路走须防他伍子胥。兄和弟谁防护。可不是免鱼鳖纔离江上。逢豺虎又断送山谷。

〔芊旋云〕既然这等。您兄弟则往这小路上。抄出大路相会。且辞别了哥哥去也。哥哥受您兄弟一拜。只愿哥哥稳登前路。无惊无恐。〔正末唱〕

【二煞】兄弟也咱相逢时有限期。别离了无限苦。〔正末走科〕〔芊旋追上云〕哥哥。您兄弟再送哥哥几步。〔正末唱〕两下里欲去也频回觑。好教我痛煞煞提着胆向刀尖过。倒不如悄促促低着头在剑下诛。兄弟也哭一声行一步。俺兄弟情气吁成云雾。他子母恨泪滴满江湖。

〔芊旋云〕哥哥。但若打听的救兵来时。便当重还楚国。再整江山。休要挫折了志气者。〔正末唱〕

【煞尾】俺如今一程程逐去途。一心心怀故土大都来是一兴一败天之数。但不知肯分的秦兵几时到得楚。〔下〕

〔芊旋云〕哥哥去了也。我往这小路儿去罢。〔龙神引鬼力上云〕那贤妇孝子都救了。吾神不敢久停久住。回上帝话去来。〔诗云〕汉水东连扬子江。几多舟楫此中亡。凡事劝人休碌碌。举头三尺有龙王。〔下〕

〔音释〕

足疽上声　涨音帐　卒祖平声　疃土缓切　屋绳朱切　促音取　服房夫切　族从苏切　狱于去声　颔含去声　伏房夫切　谷古平声

第四折

〔外扮秦昭公领卒子上诗云〕轻分一旅出函关。列国曾无匹马还。自古秦中多紫气。争教不想占江山。某乃秦昭公是也。昔年我父穆公因与楚结亲。世为邻好。近因吴国有一口宝剑飞入楚国。那吴王屡次索剑。楚王只不肯还。以此惹动刀兵。几至灭国。有楚大夫申包胥前来借兵求救。某坚意不允。不意包胥在驿亭中。依墙而哭。七昼夜不绝。遂将邮亭哭倒。我想此人真烈士也。我如今要借兵与他。未曾与百里奚商议。令人。与我唤将百里奚来者。〔卒子云〕百里大夫安在。〔外扮百里奚上诗云〕先事虞君后佐齐。还因陪嫁入秦西。曾向养牲家自卖。人号羊皮百里奚。老夫乃百里奚是也。有秦王呼唤。须索走一遭去。令人报复去。道有百里奚来了也。〔卒子报科云〕百里奚大夫到。〔百里奚做见科云〕主公呼唤小官。有甚事来。〔秦昭公云〕大夫。为因申包胥借兵一事。特请你来商议。还是借的是。不借的是。〔百里奚云〕想伍子胥在于临潼会上。对着十七国诸侯比试。文过小官。武胜姬辇。此段冤雠。未曾相报。今有申包胥来借兵。我想子胥深入敌境。兵老将骄。可不战而破。所谓取威定霸。在此一举。主公若不借兵与他。可不自失了这个机会。〔秦昭公云〕既然如此。令人。与我请将申包胥来者。〔卒子云〕理会的。〔申包胥上诗云〕千里而来借救兵。秦王何事不相应。可怜七日号几绝。血泪斑斑在驿亭。小官申包胥。到于秦国借兵。争奈秦王不允。将小官覊留驿亭。小官恐负前言。楚国有失。乃倚墙而哭。七日七夜。水浆不曾到口。如今秦王呼唤。须索见来。若再不肯时节。我■〈扌弃〉的纽住秦王。将颈血蘸他衣服之上。必然肯发救兵。不负我复楚之誓。令人报复去。道有申包胥来了也。〔卒子云〕喏。报的大王得知。有申包胥在于门首。〔秦昭公云〕着他过来。〔卒子云〕着过去。〔申包胥做见科云〕俺楚王悬望大国救兵。不啻饥渴。大王怎生不念亲好。忍坐视乎。〔秦昭公云〕大夫。因你日夜号哭。忠烈动人。某今借与你十万雄兵。命姬辇为帅。即日救楚。你意下如何。〔申包胥云〕多谢了大王。俺主公必当重报。〔秦昭公云〕令人。与我唤将姬辇来者。〔卒子云〕姬辇安在。〔凈扮姬辇上诗云〕千钧力气生来有。单被子胥出尽丑。直自当年举鼎来。至今闪了右边手。某乃姬辇是也。官封大将军之职。主公呼唤。不知有甚差遣。令人报复去。道是俺姬辇来了也。〔卒子报科云〕姬辇到。〔姬辇做见科云〕主公唤姬辇。那厢使用。〔申包胥云〕久闻元帅大名。如雷贯耳。今蒙大王怜愍敝国。肯发救兵。有劳元帅领兵前赴。真乃小官万幸。〔姬辇云〕不敢不敢。〔秦昭公云〕姬辇。我今拨与你十万雄兵。同申包胥救楚去。你可小心在意者。〔姬辇云〕主公。某想伍员在临潼会上拳打蒯瞶。脚踢卞庄。文赛百里奚。武过末将。主公着他做了盟府。又与他一口宝剑。筵前举鼎。欺人太甚。某今领十万雄兵。一来救楚。二来就擒拏伍员。雪我临潼之耻。〔秦昭公云〕只愿你马到功成。奏凯而还。某当与百里奚大夫。迎劳函关之外。你则小心着志者。〔诗云〕出函关鸣笳迭鼓。至郢都扬威耀武。破伍员誓灭强吴。助包胥重扶弱楚。〔同百里奚下〕〔申包胥云〕元帅。你早到楚国一日。解俺一日之难。不可迟延。有失本望。〔姬辇云〕即日传令大小三军。拔营而起。直赴楚国救援去来。〔申包胥诗云〕千里投人实是难。甘心就死不空还。〔姬辇诗云〕若非七日墙边泣。焉得雄兵便出关。〔同下〕〔正末领卒子上云〕某楚昭公。只为一口湛卢剑不与吴国。惹的伍子胥兵来伐楚。好生危急。今幸申包胥借得秦兵。与子胥交战。谁想子胥为有盟誓在前。即便收兵罢战而去。目今楚国重安。皆申包胥之力也。〔唱〕

【双调新水令】包胥烈气子胥知。听的道借军来他可便引兵先退。那借兵的如从天上下。那收兵的那里也凯歌回。这两个谁是谁非。真乃是忠孝各完备。

〔云〕令人。与我请将申包胥来者。〔卒子云〕申包胥安在。〔申包胥上云〕小官申包胥。借起秦兵与子胥交战。谁想子胥不忘旧交。将城池地面复还与楚即。日班师。还他本国去了。今幸楚国无恙。主公着人来请。须索走一遭去。令人报复去。道有申包胥来了也。〔卒子云〕申包胥到。〔正末云〕快请过来〔卒子云〕请过去。〔申包胥做见科〕〔正末云〕此一场大功。多亏了大夫也。〔申包胥云〕托赖主公洪福。小官何功之有。〔正末唱〕

【驻马听】伍员无敌。入楚地鞭尸尚恨迟。包胥有智。借秦兵复国偏能疾。〔申包胥云〕子胥若不想旧交之情。凭着他武艺。量小官到的那里。〔正末唱〕虽然他会临潼八面虎狼威。怎如你倚萧墙七日的英雄泪。〔做悲科〕〔申包胥云〕主公为何发起悲来。〔正末唱〕我今日安居宝殿里。猛想起渡江时不觉心如碎。

〔申包胥云〕主公。吴兵已退。楚国重安。此乃如天之喜。且省烦恼。〔芊旋上云〕某芊旋自从江边与哥哥别后。一向避于随地可。早半年光景也。听的申包胥借起秦兵。重扶楚国。我如今回去。见我哥哥咱。令人报复去。道有芊旋在于门首。〔卒子云〕喏。报的大王得知有二公子来了也。〔正末云〕快有请。〔卒子云〕请进去。〔芊旋做见悲科〕〔正末云〕兄弟也。你在那里来。〔芊旋云〕您兄弟自与哥哥相别之后。流落随国。听知哥哥复楚。一径的寻将来也。〔正末唱〕

【沉醉东风】自间别伯夷叔齐。我常只是坐想行悲。〔芊旋云〕许久不见哥哥。请受您兄弟几拜。〔正末唱〕既然为兄弟情。讲甚宾朋礼。想当年在小船中寸步难移。〔芊旋打悲科云〕您兄弟岂望今日与哥哥相见也。〔正末云〕令人。安排酒果。来与兄弟拂尘者。〔唱〕今日相逢有限期。我又恐怕是南柯梦里。

〔云〕兄弟。你满饮一杯。〔芊旋云〕你兄弟吃不下这酒去。〔正末云〕兄弟。你为甚么吃酒不下。〔芊旋云〕您兄弟心下则想着嫂嫂和侄儿哩。〔正末云〕兄弟。你嫂嫂有。〔芊旋云〕既然有嫂嫂。何不请将出来相见咱。〔正末云〕令人。请将夫人来者。〔卒子云〕夫人有请。〔二旦上云〕妾身乃楚昭公继室夫人。大王呼唤。须索见去来。〔做出见科〕〔正末云〕兄弟。兀的不是您嫂嫂。〔芊旋做认科云〕哥哥。这个那里是我那嫂嫂也。〔正末云〕兄弟也。可知不是你那嫂嫂哩。〔唱〕

【落梅风】他身丧在波涛内。名标在书传里。死便死犹存生气。我今日正椒房怕没有结发的妻。〔云〕兄弟也。当初我弃了嫂嫂侄儿。留得你在。哥哥今日还有嫂嫂。少不的生下侄儿。若无了你呵。〔唱〕那里去再寻个同胞兄弟。

〔旦儿领倈儿上云〕妾身自同孩儿下水之后。谢天地可怜。将俺母子救于岸上投到一个人家。唤做申屠氏。见说是楚昭公的夫人。将我十分供养。不觉过了半年光景。听知俺大王已复楚国我。如今引着孩儿认他去。这便是宫门外了。令人报复去。道有大王的亲眷在于门首。〔卒子云〕喏。报的大王得知。有两个亲眷在门首求见哩。〔正末云〕我有什么亲眷。在那里兄弟。待我自看去咱。〔唱〕

【甜水令】幸的个宜弟宜兄。无灾无难。同欢同会。我这里那步出宫闱。远听声音。近观相貌。端详仔细。〔旦儿云〕大王万福。〔正末做惊科〕〔唱〕呀。原来是俺咏雎鸠窈窕元妃。

〔云〕您母子每在何处来。〔旦儿云〕妾身自与大王离别之后。投于汉江。料无生理。不想水中金光闪烁。冷气逼人。一位神圣将妾身救于岸上。都是漫漫的芦苇。正在彷徨之际。则见孩儿也从江中爬上岸来。问其缘故。原来为着风浪越猛。相继下水。也见一位神圣。救了性命。俺母子投到一个申屠氏家。住了半年。大王今日复立家邦。那知俺母子每在汉江中受尽苦楚。说兀的做甚。〔诗云〕当年母子没风湍。为保君王玉体安。虽然幸得神明护。只恐后人夺却故人欢。〔正末唱〕

【折桂令】我则道你趁横波一去无消息。可正是堂上糟糠。休猜做墙上泥皮想当日船小江深。风高浪涌。云锁天低。若不是贤达妇三从四德。若不是仁孝子百顺千随。我则道夫妇分离。父子乖违。怎能彀再得团圆。还见这笑眼欢眉。

〔芊旋云〕哥哥当日在汉江之上。情愿舍了嫂嫂侄儿。留您兄弟。岂知嫂嫂侄儿。安然无事。可见天道无亲。常与善人。信不诬也。〔秦百里奚上云〕某乃秦国百里奚是也。奉主公的命。要将金枝公主与楚昭王小公子为婚。遣某亲送吉帖来此。令人报复去。道有秦国使命在于门首。〔卒子报科云〕喏。报的大王得知。有秦国使命求见。〔正末云〕快请进来。〔卒子云〕请进。〔百里奚做见科〕〔正末云〕前者多得秦王借兵救援。使寡人复还楚国。感恩非浅。只因丧败之后。百事未理。有失报谢。今日重劳大夫远涉敝地。益增惶恐。〔百里奚云〕救灾恤邻。乃是常礼。何足为谢。小官今此一来。不为别事。乃奉主人之命。有金枝公主。愿与大王小公子结婚。遣小官亲赍吉帖送上。倘勿弃嫌。实为万幸。〔正末云〕寡人有何德能。敢劳秦王如此错爱也。〔唱〕

【沽美酒】谢大王怜下国。借猛将解重围。也只为丧败初还百无备。尚未及酬恩报德。非是俺急时偎缓时弃。

【太平令】自斗宝临潼赴会。赐无祥公主来归。曾对天割襟为记　愿世世无相违背。这信誓。在彼怎悔。难得见今朝这日。

〔百里奚云〕小官闻知大王避难汉江。因风浪陡作。将夫人小公子都送下水。可怎生又得完聚。敝国僻远。不知其详。请大王试说一遍。容小官洗耳恭听。〔正末唱〕

【锦上花】当日个避难临江。扁舟同济。陡遇风波。梢子惊啼。〔云〕他道是船小不能重载。内中有疎者。请一位下水。方纔有救。〔唱〕他道所未倾危。刚争半米。疎者非亲。请其下水。

【幺篇】夫人先拜辞。稚子继沉溺。也只为兄弟情深。难忍抛离。谁想龙神。暗中呵卫　死者重生。生者不愧。

〔百里奚云〕有这等事。可也难得。〔正末唱〕

【清江引】可又得金枝公主成配匹　岂不是天缘美。永为唇齿邦。万古干戈息。将着甚的般花红酬谢你个秦百里。

〔芊旋云〕今日俺一家团圆。又得与秦国结亲。永为唇齿。真乃天大的喜事。就此殿庭之上。摆设起满堂花。遍地锦。椎番牛。窨下酒。做个庆喜筵席。款待百里奚大夫。到明日仍遣申包胥入秦报谢者。〔正末唱〕

【收尾】殿庭中摆设下千金席。列两行鸾歌凤吹。不争为青锋剑揽惹了那场灾。还落的赤绳书接受了这重喜。

〔音释〕

蘸子鉴切　啻施去声　瞶音外　员音运　敌丁离切　疾精妻切　闪音陕　烁书药切　端他栾切　德当美切　国音鬼　偎音威　日人智切　陡音斗　溺银计切　匹铺米切　息丧挤切　窨音荫　席星西切

题目　伍子胥一战入郢　

正名　楚昭公疎者下船

楚昭公疎者下船杂剧终





○与黠戛斯可汗书

皇帝敬问黠戛斯可汗：温仵合将军至，览书及所献马百匹、鹘十联，具悉。可汗特禀英姿，生知雄略，奋扬威武，底定龙荒，扫回鹘之穹居，报怨以直，护公主之幕，事大以诚，又遣贵族信臣，载驰朔漠，名马鸷鸟，远涉流沙，既展同姓之亲，克副怀柔之旨，眷言勋绩，深慰予衷。朕护奉丕图，抚宁万国，岂望化孚有截，致殷汤来享之明，实恐德未遍覆，愧汉宣兼临之盛。况与彼国壤隔内外，非正朔所加，礼既不施，政岂宜及？但以惜可汗宗盟之国，愿保先名，为可汗宏远之谋，须除後患，所以具古今祸福，往谕至怀。昔呼韩邪单於以郅支尚存，国难未靖，称蕃事汉，福及子孙；後汉单於比以大父，依汉而安，继袭其号，上书款塞，永愿藩蔽漠南，遂致朔塞底宁，烽燧永息；近则回鹘结大国之援，雄长北蕃，诸部率从，莫敢不服，一隅安乐，百有馀年。此事昭然，可汗所睹。况今回鹘种类未尽，介居蕃汉之间，爰及黑车子，久畏其威，素服其信，虑彼再振，常持两端。须令小蕃知朕亲厚可汗，弃绝回鹘。实在和好分定，内附约盟，则邪计奸谋，无由而入，故欲显加册命，昭示万方。况登里可汗回鹘旧号，是国家顷年所赐，非回鹘自制此名，今回鹘国已破亡，理当嫌避。朕以可汗先祖，往在贞观，身自入朝，太宗授以左卫将军坚昆都督。朕思欲继太宗之旧典，彼亦宜遵先祖之明诚，便以坚昆为国，施於册命，更加美号，以表懿亲。况坚者不朽之名，昆者有後之称，示不忘本，岂不美欤？朕昨命礼部尚书郑肃等与彼使臣面陈大计，温仵合将军等皆谕朕旨，愿言结成。岂必契径路之金，举留犁之酒，保兹诚信，固在厥初。

顷者回鹘至塞上，请国家精兵十万，送至漠北，渐归本蕃，又请借汉界一城，养育疲羸，以图兴复，朕以可汗之故，尽不听从。今回鹘是国家叛臣，为可汗仇敌，须去根本，方保永安，是天亡之时，易於攻取。古人云：“天与不取，反受其咎。”可汗须乘此机便，早务芟夷。回鹘未灭以前，可汗勿以饮食为甘，弋猎为乐，励兵秣马，不可暂闲。所恨隔在诸蕃，国家难於同力，倘更近塞，岂复稽诛？又恐馀孽归降，可汗未能尽戮，纳有罪之众，受逋逃之臣，倘收吾憎，必开边隙，此则蕃养虺毒，自生厉阶。前年回鹘宰相等向汉使云：“李靖擒颉利後，国中只有三二十人，便兴复。”虽在危困，尚尔张皇，可汗深察此言，岂得不虑？又闻合罗川回鹘牙帐，未尽毁除，想其怀土之心，必有思归之志，速要平其区落，无使孑遗，既表成功，彼当绝望。可汗已摅积年之愤，自为一代之雄，至於居处服章，皆宜变革，焉得安於所习，姑务因循，则何以震耀北方，弹压诸部？朕抚有中夏，爱育生灵，常恐百姓未安，一物失所，岂愿更广威略，遥制要荒。但缘与可汗方保和盟，义同忧乐，纤微之事，皆欲备方。想可汗与将相筹谋，副兹诚意，此使到日，必谅朕心，即宜速遣报章，此当遣重臣册命。夏热，想可汗休泰。将相以下，并存问之，遣书指不多及。


○中书门下贺神龙寺渠中瑞莲表

臣某等言：“今日中使某至，奉宣进止：示臣等神龙寺殿前渠中瑞莲花图，其花一茎两房者。”陛下仁圣感通，宏被生植。宥万方之暇，必顺天心；於九重之中，别开佛刹。降祉，菡萏敷荣。瑞兹灼灼之花，迥出田田之叶。吉祥殿外，芳馥殊常；功德池中，光华交映。扶疏发越，并秀相鲜。元功嘉应，超冠图牒。彼芝称三秀，麦有两歧，虽验休祥，岂阶妙法？观双房之挺茂，荷一雨之均沾。阴骘生成，发挥严净。臣等忝居枢近，倍万欢心。无任欣悦怿之至！谨奉表陈贺以闻。


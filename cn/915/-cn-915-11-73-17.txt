◇奏定五时朝服

奉诏定五时朝服，案北京及迁都以来，未有斯制，辄勒礼官详据。大学博士崔瓒议云：「《周礼》及《礼记》，三冠六冕，承用区分，琐玉五采，配饰亦别，都无随气春夏之异。唯《月令》有青赤玉、黑衣、白辂，随四时而变，复不列弁冕，改用之玄黄。以此而推，五时之冠，《礼》既无文，若求诸正典，难以经证。案司马彪《续汉书·舆服》及《祭祀志》云：『迎气五郊，自永平中以《礼谶》并《月令》迎气服色，因采元始故事，兆五郊于洛阳。』又云，『五郊衣帻，各如方色。』又《续汉·礼仪志》：『立春，京都百官皆著青衣，服青帻，秋夏悉如其色。』自汉逮于魏晋，迎气五郊，用帻从服，改色随气。斯制因循，相承不革，冠冕仍旧，未闻有变。今皇魏宪章前代，损益从宜。五时之冠，愚谓如汉晋用帻为允。（《魏书·礼志》四。熙平元年九月，侍中、仪同三司崔光奏。）


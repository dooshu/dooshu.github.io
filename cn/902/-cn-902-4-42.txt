翠华篇（此追纪圣安皇帝北狩作也）

胡马如云动地来，御舟太液采莲回。
玉腕蛾眉迟不动，金鞭铁骑暗相摧。
九门龙马（一作驷）夜衔勒，鱼钥沈沈净（一作静）如拭。
平旦千官上殿来，螭头羽扇无消息。
白鹭洲边驻䌽旌，鸾舆已幸靖南营。
胡姬吹笛眠金殿，汉将降戎到石城。
紫骝十万胡儿猎，孝陵草木青烟歇。
芳乐苑中啼鸟稀，景阳宫外行人绝。
绿沉重甲右贤王，将军匹马来相当。
独垒天清（一作青）江月白，孤城战苦阵云黄。
乌啼城头风簌簌，八千子弟帐下哭。
君王衔璧出辕门，落日悲风满姑孰。
鲜卑黄须奏凯归，乌丸朱组受降回。
秦淮渡头父老泣，阁道车中帝子悲。
殿前匍匐三顿首，明驼快马追风走（一作手）。
两行红粉旧宫人，健儿折尽台城柳。
一辆轺车翠华北，黄河东流声淅淅。
愁绝风尘（一作云）不敢言，江南天子黄龙客。
汉宫佳丽抱琵琶，皓齿红颜塞上沙。
最怜齐殿金莲步，恨杀陈宫玉树花。
桑田碧海须臾改，歌舞流光不相待。
梦到当年罗绮场，钟山半落斜阳外。


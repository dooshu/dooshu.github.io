◇季洪演造像颂

邑子季洪演

夫灵光郁烈，虽体洞埃尘。然一乘浸运，则十厘竞发。故释迦出没，有其四也。是以邑义等皆籍出兰穗，秀贯烟霞，悼纯晖之日削，忄良重暗之年深。遂相率舍，爰图嘉石，于此爽垲，营像一区，庶踵万品，等阶十号。颂曰：

湛矣澄源，修哉宝观，息彼摸拟，迈兹陈赞。事等手足，道犹花干，远迩分津，清浊交判。有释迥兴，体苞圣达，净乐萧然，常我无遏。三径是填，五盖修脱，六度告离，双林显末。於穆邑义，广夏之梁，爰树琼像，仿佛遗光。功崇先祀，福润见方，咸踵六吉，永拔宿霜。武定二年三月一日造讫。（碑拓本）


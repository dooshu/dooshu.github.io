181　歲爲善星不福無道　火爲罰星不罰有德


史墨曰：「越得歲而吴伐之，必受其凶。」杜牧注孫子曰：「歲爲善星，不福無道；火爲罰星，不罰有德。」嘉定中，閻按：「寧宗在位十四年戊辰。」日官言五福太一臨吴分，真文忠公除江東漕朝辭劄子奏：「漢之肇造，以寬仁得民，而不在五星之聚井；漢書高紀：「元年，冬十月，五星聚於東井。」晉之卻敵，以將相有人，而不在歲星之臨吴。」

【元圻案】孫子計篇曰：「天者，陰陽寒暑時制也。」杜牧注：「左傳昭三十二年，夏，吴伐越。史墨曰：『不及四十年，越其有吴乎！越得歲而吴伐之，必受其凶。』注曰：『存亡之數，不過三紀。歲星三周三十六歲，故曰不及四十年也。此年歲在星紀。星紀，吴分也。歲星所在，其國有福。吴先用兵，故反受其殃。』哀二十二年，越滅吴，至此三十八歲也。夫吴、越之君，德均勢敵。闔閭興師，志於吞滅，非爲拯民，故歲星福越而禍吴。秦之殘酷，天下誅之，上合天意，故歲星禍秦而祚漢。熒惑，罰星也。宋景公出一善言，熒惑移三舍而延二十七年。以此推之，歲爲善星，不福無道；火爲罰星，不罰有德。」〇書録解題兵書類：「注孫子二卷，唐中書舍人杜牧之撰。」






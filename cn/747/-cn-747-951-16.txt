○指南车赋

缅窥皇始，倾听巢风，时仪朴略，化迹冥蒙。结绳云谢，徽章渐通，乃服牛而乘马，爰斫木而观蓬。故圣人因象以制器，随物而兴功。北斗在天，察四时而行度；司南在地，表万乘之光融。尔其法制奇诡，神妙无穷。见其指而皆知其向，睹其外而莫测其中，轮须藉乎奚子，妙乃发於周公。观其作也，扃关脉凑，衡枢星设，烟萦电转，鬼聚神灭。离朱目乱，计然思绝，公输服其心工，王尔惭其手拙。虽词给而口敏，终难得而缕说。至如帝容顺动，王涂允泰。二月东巡，万国南会，羽卫出而天动，笳鼓鸣而雷磕。司南於是备属车，引行旆。候薰风而进指，仰卿云而承盖，超摇光景之中，缥缈烟霞之外。同夫越鸟，常有意於南枝；异彼鲁人，竟无情於殿最。惟皇明之远瞩，驱八骏以遐举，既访道於襄城，亦寻仙於海渚。岂须老马之智，宁藉小童之语，赖我司南，不迷其所。伊司南之用溥，逢国道之昌平，就日月於天路，闻《箫韶》於玉京。常使朝朝承北阙，何辞岁岁指南行。


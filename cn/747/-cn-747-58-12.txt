○李鄘守户部尚书制

夫为君者，求旧以申其用，施恕以遂其情；为臣者，陈力以效其能，奉身以明其志。故在上则始终之道备，居下则进退之义全，兹惟休哉，用厚恩礼。银青光禄大夫守门下侍郎同中书门下平章事上柱国江夏县开国侯食邑一千户李鄘，居洁履方，端明审固。有沈毅庄重之质，有坚刚迅敏之心，劲节夙表於屯夷，利器久彰於中外。朕所以迹其众善，询及庶工，登之台阶，授以政柄，将欲藉其硕望。宏厥壮猷。而固辞之诚，再疏颇切，然犹未允其请，所冀或副予怀。迨此旬时，劳於夙夜，益愿颐养，坚称衰迟。宜罢枢轴之殷，俾居喉舌之重，就间高秩，式示优崇。可守户部尚书。


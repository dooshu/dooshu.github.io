○金镜赋（以“圣人握之，以临天下”为韵）

大哉唐之为盛，授宝历兮握金镜，御乾符兮秉坤政，顺四时以立法，侔上帝而作圣。其德维新，其照惟均。金也者，取刚克以成质。镜也者，取清明之在身。染之无污，磨而不磷，守清净以自立，形大小而各陈。是故傅咸拟之於良史，庄氏比之於至人。懿夫不鼓不铸，匪雕匪斫。坚贞为义，同匪石以居心；溥博其功，异明珠之在握。见而後信，动必先觉，细察毫芒，远包海岳。处明难疲，居昏不浊，含清辉於寂默，体元化以希夷。有以取象，无得可持，虽每分於动息，终不混於妍媸。斯实百王之道也！可与三光而揭之。原夫司契之君，端拱而理，北辰定位，南面恭已。惟其道之有孚，必心镜之为始，何︹名於此意？尝试言其所以。岂非体合冲漠，功优照临，苟遇物而必览，信缘情之所任。皎皎团月，既昏晓而常洁；沈沈精彩，岂尘垢之能侵。作此镜焉，生於化权，无形象以留赏，有光华而克全。清明象水，广大配天。讨之不穷，随五行而往复；韬之无际，假六气以周旋。则知守宝者持之罔舍，於以宣化源，统天下，如是三皇之与五帝，较我德之殊寡。


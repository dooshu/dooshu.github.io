地理


地志不必及人物　地理言四至八到


【何本載閻云】萬斯同季野曩謂余云：「撰一統志奚必及人物，人物自有史傳諸書。」予甚駭其説，及近覽元和郡縣圖志、太平寰宇記，意果不足重在此，一州内或人物無，或僅姓名貫址，即間舉生平，亦寥寥數語，不似明一統志誇多泛濫，令人厭觀。乃悟著書自有體要，苟其人其事無關地理，不容闌入。善乎，杜君卿有云：「言地理者，在辨區域，徵因革，知要害，察風土。」李弘憲云：「飾州邦而敘人物，因丘墓而徵鬼神，乃言地理者通弊。至於丘壤山川，攻守利害，反略而不書。」元和宰相之言，施於譔述如此。若南軒論「修誌不可不載人物，典刑繫焉，世教補焉」，此則儒生之見。以此點綴郡邑志則可，非所論大一統之書、卷帙浩繁者也。

【又云】地理東至某地若干里，南至某地若干里，西至某地若干里，北至某地若干里，謂之「四至」。東南到某地若干里，西南到某地若干里，西北到某地若干里，東北到某地若干里，謂之「八到」。惟杜氏通典係刻本，宛然具存。若元和郡縣志、太平寰宇記繕寫本多譌，或原有不備者矣。

【又云】古書中言地理者，舉東可以該南，舉西可以該北，非若東之與西、南之與北截然不相通也。知此乃觸處無疑。

【何云】通典舉「四至」，郡縣志詳「八到」，寰宇記仍李弘憲之例。






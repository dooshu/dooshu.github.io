【食举乐十曲】

〖食至御前奏。〗

三端正启。万方观礼。具物充庭。二仪合体。百华照晓。千门洞晨。或华或裔。奉贽惟新。悠悠亘六合。圆首莫不臣。仰施如雨。□和犹春。风化表笙镛。歌讴被琴瑟。谁言文轨异。今朝混为一。彤庭烂景。丹陛流光。怀黄绾白。□鹭成行。文赞百揆。武镇四方。折冲鼓雷电。替辇协阴阳。大矣哉。道迈上皇。陋五帝。狭三皇。穷礼物。该乐章。序冠带。垂衣裳。

天壤和。家国穆。悠悠万类。咸孕育。契冥化。侔大造。灵效珍。神归宝。兴云气。飞龙苍。麟一角。凤五光。朱雀降。黄玉表。九尾驯。三足扰。化之定。至矣哉。瑞感德。四方来。

囹圄空。水火菽粟。求贤振滞。弃珠玉。衣不靡。宫以卑。当阳端嘿。垂拱无为。云云万有。其乐不訾。嗟此举时。逢至道。肖形咸自持。赋命无伤夭。行气进皇舆。游龙服帝皂。圣主宁区宇。乾坤永相保。

牧野征。鸣条战。大齐家万国。拱揖应终禅。奥主廓清都。大君临赤县。高居深视。当□正殿。旦暮之期。今一见。

两仪分。牧以君。陶有象。化无垠。大齐德。邈谁群。超凤火。冠龙云。露以洁。风以薰。荣光至。气氤氲。神化远。人灵协。寒暑调。风雨燮。披泥检。受图谍。图谍启。期运昌。分四序。缀三光。延宝作。眇无疆。

惟皇道。升平日。河水清。海不溢。云干吕。风入律。驱黔首。入仁寿。与天高。并地厚。

形以厝。颂声扬。皇情邈。眷汾襄。岱山高。配林壮。亭亭耸。云云望。旆葳蕤。驾□癸々。刊金阙。奠玉龟。（○同上）


○上內閣沈相公 【 播事】

連奉台臺第九第十次書、指授機宜、纖悉具備、不出廟堂之上、折衝尊爼之間、此西南億萬生靈之幸也、龍即不才、豈不知感、進兵事別有開陳、不敢再贅、頃蒙台諭大將加意失意無聊者、應為劉綎童元鎮、大功不可專倚一土司、應為水西、敢不祗領、但綎於去歲十月到、於時吳廣杳無音信、又別無一禆將可倚、只須照例留之候代、渠因而惧禍貪功、亟意復用、練兵治器、目不暇給、人情翕然、以為可用、即龍閱其兵械、亦果可用、遂許留之、願與分路而進、龍遂具疏留之、前巳上啟、近見報巳革其任、然分布巳定、只得令之進兵、渠驕態全無、一意畏禍、今用之即未可必其獨立大功。至於通播貽患。可必其無。葢彼當一路。若有不任。自當治其罪。若駕禍於人。誰肯甘之。彼歸家尚惧有禍。况肯益通播以速其禍乎。即以形跡之間决去之亦無不可、惟是目下無人當此路、不得不用之、亦蜀人士之公議也、至於童元鎮據該省撫道、皆甚言其可用、又李應祥不入黔而坐於楚地、具文來請、必欲即真乃來、此又近於劉綎初來氣象、恐使功尚不如使過。故亦竝用之。總之周播四面近三千里、分路而進、若兩省然、將雖多而反以為利、不以為害也、若水西之用則有大不得巳者。渠助播葢有年矣。即李贊皇用三鎮以滅澤潞之意今若欲滅播而不與共功且明示以外之之意彼必以為平播之後必且及彼而助之愈力今名為調天下兵馬。其寔浙三千陝六千。廣三千。河南二千。山東一千。天津五百。共萬五千有奇而已。此外皆三省土司兵。即雲南廣西。亦土兵也。水西知吾漢兵之不多。而內助播。外搖土司。則狐兔之說。牢不可破。土司之戰不力漢兵之技立窮。事且去矣。今之用。葢不得巳也。惟是該省初以播勢難支。許之稍過頗虞後來難處。近其目把陳恩到。龍數問之。亦只言事平之後。但願加衘分地而巳。龍問之曰加衘自有旨意賞格。爾欲分地。遂欲分播州城乎。恩曰何敢爾。但近水西地方。得一二長官地足矣。龍曰此亦無大事爾。何故慮恩曰但各目把言朝廷費許多大錢糧兵馬。功成之後。豈肯以地與人。龍曰固也。然朝廷原有瓜分其地之旨。若爾成功。亦須瓜分些以全此信。葢朝廷所以制馭土司。惟此一節。若今日失信狠語且如異日安彊臣若反再以土地許人。人不信了渠俯首唯唯而去。遂亦起兵。大抵瓜分之說。既有明旨。若得賊須分一二以完此信。即倍此約彼亦必不敢有他。唐人有言。吳元濟既擒。王承宗破膽矣。葢今之難。惟恐人心不一。糧餉不繼。功不即成。若功成不患難處也。龍日夜籌之、忘寢食者久矣、輒敢凟陳以紓台慮、伏維崇炤、臨啟無任仰望之至


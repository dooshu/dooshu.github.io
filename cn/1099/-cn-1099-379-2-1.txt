○懇乞聖明酌舉臺章舊體以圖澄清疏 【 酌定臺規】

近來臺規頗称畫一而未收振肅之効者規制雖立寔事未行也

臣等切惟天下之澄清、治人與治法兩者而巳。御史者、身澄清之治人。都御史者、總澄清之治法者也。故四方之體統欲正矣而臺、體之因循當革。為天下先百僚之法紀欲齊矣、而臺規之參差當釐。為百僚倡。臣不敢遠舉、目今掌道御史、風紀之總會也、相習為乍掌乍變矣、廵按御史、省直之具瞻也、相習為重內輕外矣廵視御史、畿會之首善也、相習為月易季易矣、如是而望以澄清誰其任之此關於天下國家、非渺小也、臣丕揚舊臺臣也、猶能頗記舊章、謹出千慮仰塵乙覽、倘大聖不棄乎蒭蕘、冀細流小裨於滄海斯臣與諸御史之上願存焉、其一日專御史之掌道臣惟十三道為言路關係禮樂政刑、罔不察焉、故事御史掌道、恒用年深、邇來定為六人規矣然掌管數易政體推諉、非計也、臣謂專、任使便。掌河南道者兼管福建道、掌浙江道者兼管雲南道、掌山東道者兼管廣西道、掌江西道者兼管四川道、掌山西道者兼管廣東道、掌陝西道者兼管湖廣道、貴州道、一如河南道考察不變之體、而道有定掌焉掌道御史、仍用年深、先三差回者、次兩差回者、又次中差回者俱照隆慶二年事例、劄委掌管、一年為滿、即准算差、倘遇缺人差用、亦必掌踰半年、始更易之、而又立交代公移之簿以稽職業。斯則道務掌以定員。事有專屬。久任期以成歲。人有固志。眾思集、忠益廣、大政大議、其有所賴矣乎、此澄清之總地、所當議處者一也。其二曰重御史之按差、臣惟兩京為根本重地、十三省為紀綱專司、官箴民隱、御史肩之、稱隆重矣、故事御史之按廵也、必中差、始請按差必滿差、始請代差、必挨次、始得擬差、憲度森然、莫敢紊者、近見臺規多變體矣、臣謂仍舊貫便、順天即近不專資深以防擇人。廣貴即遠、不差初授以防擇地。江浙即大。不再酌量以防擇差。不中差者。非甚缺人不按差焉、不歲滿者。即甚遐方不擬代焉。不循次者。非果南北不易處焉。差鮮躐等、人乏欲速、豈非蕩蕩平平光明正大之憲猷乎、守此而練習弛張、整齊藩翰、人人敦琴鶴之風省、省奏青驄之績、方隅依藉、豈其微乎、此澄清分憲所當議處者二也、其三曰久御史之廵城、臣觀居重要地、孰五城最哉廵視御史故事不專為喧鬧設者、事有奸弊、依法送理、正統間例也。禁約賭博、緝捕盜賊坐舖火夫、究問優免、成化間例也。查問九門官吏、多勒客商財物弘治間例也。訪察參奏、打點饋送、嘉靖問例也。至於禁止科斂詐騙、裁抑豪橫奸頑、安恤孤獨良善、懲創奢侈遊戲、舉劾兵馬善惡、何莫非御史事哉、臣謂專責成便。御史必用實授、替差必劄一年、憲度必期力舉、務相率而專心城務、以遏此城社之狐鼠、救此輦轂之瘡痍、而又省其外班以杜請托、立為歲冊以報滿政斯都人蝟冗之谷絲、蠶食之輻輳、冀可彈壓之有資矣、此澄清國都所當議處者三也。伏乞　聖明再加裁酌。如果臣言可採、將掌道廵按廵城三項御史、照臣等今擬責成、仍將差規差次、照舊體總刻一冊、付諸御史遵守、使諸御史在內者不敢以此為養望循資之地。傳舍其職業而不講。在外者皆知以此為耳目民社之託。拮据其心力而不辭。則十三道之體正而後可以正人。十三道之法齊。而後可以齊眾。其於澄清之効。或可漸次覩云。


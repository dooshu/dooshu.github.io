○李绛守礼部尚书制

辅相之任，所贵乎纳忠；进退之宜，实重於申礼。其有以劳奉国，以疾固辞。聿怀谦让之风，是与优崇之典。朝议大夫守中书侍郎同中书门下平章事上柱国高邑县开国男食邑三百户赐紫金鱼袋李绛，端庄秉彝，亮直循道，抱凌寒之劲节，标肃物之贞规。尝以懿文，参於内署，亦以公望，贰於地卿。竭其器能，茂著宦业，洎居衮职，左右朕躬。远虑必陈，谠言无隐，竭致君之志，宏济俗之方。确角真心，郁有休问，而步履婴疹，趋侍为难。披诚上闻，稽首求免，乃眷毗倚，久之未从。星霜屡迁，衷恳弥激。宗伯秩礼，时惟大寮，宜从喉舌之班，用辍盐梅之寄，庶因清简，俾遂颐真，膺兹宠章，敬服尔命。可守礼部尚书，散官封赐如故。


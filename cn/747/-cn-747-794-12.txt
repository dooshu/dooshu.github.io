○自序

樵家本关东，代袭簪缨。藏书五千卷，常以探讨。幼而工文，得之真诀。提笔入贡士列，于时以文学见称。大中九年，叨登上第。从军国，忝历华资，久居兰省。广明元年，狂寇犯阙，驾避岐陇，诏赴行在，迁职方郎中。朝廷以省方蜀国，文物攸兴，品藻朝伦，旌其才行。诏曰：“行在三绝，右散骑常侍李潼有曾闵之行，职方郎中孙樵有扬、马之文，前进士司空图有巢由之风，可载青史，以彰有唐中兴之盛。”樵遂检所著文及碑碣书檄、传记铭志得二百馀篇，丛其可观者三十五篇，编成十卷，藏诸箧笥，以贻子孙，是岁中和四年也。朝散大夫尚书职方郎中上柱国赐绯鱼袋孙樵。


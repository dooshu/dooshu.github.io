刘学箕　次叔通见寄四首韵

万箱未获交偏偏，积雨不翅三日霖。

发将翳处日急露，似欲霁间云复深。

况当边报置邮速，讵识老儒尤世心。

读君诗罢三太息，嘿不晤语行涧阴。

刘学箕

刘学箕　次叔通见寄四首韵

掀髯停杯一问之，细续白柄长閗诗。

我生托子以为命，世路艰危徒尔为。

北阕不才书莫上，西山有味去何辞。

流风馀韵只在眼，须信古今同一时。

刘学箕

刘学箕　次叔通见寄四首韵

江山到眼一披豁，世念搅思三宜休。

文章苦心费雕琢，岁月老我徒谬悠。

欲谭圆觉识佛祖，更希超举期浮丘。

宗盟暮年味嚼蜡，灰木万念空烦尤。

刘学箕

刘学箕　次叔通见寄四首韵

周遭山五峰，环把潭一曲。

溪头植杨柳，山下栽松菊。

盈阡{左禾右上皿下能}稏香，绕舍梨柿熟。

归来书在床，出去云满屋。

萧散乐予心，可谓享清福。

刘学箕


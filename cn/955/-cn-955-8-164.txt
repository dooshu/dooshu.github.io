程公许　劳农安德镇古刹过句德华园二首

青炜留中分，风日和且酽。

冰绡熨远空，云锦织方甸。

宵政自古然，长官欲身劝。

皤皤彼黄发，恳恳余素念。

胼胝无乃劳，推沥不敢怨。

文移窘星火，日夕靦颜面。

所欣岁扆熟，况复江可堰。

蒙袂奚自来，储粟何以赡。

瓣香企璇穹，偏界雨美膳。

使民乐耕桑，为国罢征战。

尧俗可尽封，呜呼何日见。

程公许

程公许　劳农安德镇古刹过句德华园二首

招提款松竹，古碣阅楷籀。

惠然二友佳，共此一卮酹。

扶携涉幽园，邂逅展遐眺。

海棠饮未酣，芳槛破微笑。

何如老桂丛，傲睨几年少。

清言惬襟期，转首俄夕照。

箯舆度杳霭，石梁穿窈窕。

留连得奇赏，傲郎可无诮。

聊凭一饷欢，缓我忧心悄。

明知古难挽，嫌与俗同调。

民劳傥得医，气脉搏犹可寿。

程公许


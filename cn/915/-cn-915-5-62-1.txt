◇谏立郭后疏

在昔帝王之治天下，不惟外辅，亦有内助，治乱所由，盛衰从之。故西陵配黄，英娥降妫，并以贤明，流芳上世。桀奔南巢，祸阶妹喜。纣以炮烙，怡悦妲己。是以圣哲慎立元妃，必取先代世族之家，择其令淑，以统六宫，虔奉宗庙，阴教聿修。《易》曰：「家道正而天下定。」由内及外，先王之令典也。《春秋》书宗人衅夏云，无以妾为夫人之礼。齐桓誓命于葵丘，亦曰「无以妾为妻」。今后宫嬖宠，常亚乘舆。若因爱登后，使贱人暴贵，臣恐後世下陵上替，开张非度，乱自上起也。（《魏志·文德郭皇后传》。中郎栈潜上疏云云。又《初学记》十作裴潜。考《魏志·裴潜传》，文帝践阼，为散骑常侍，出为魏郡颖川典农中郎将，两人同时为中郎，未审孰是，姑从《魏志》。）


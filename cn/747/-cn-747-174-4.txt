○东宫无事辄发四府兵猎未经奏许所司不言有亏国法

重离明两，允属利贞；一日三朝，实归仁厚，府官等肃承兰殿，虔奉桂宫，识金之无归，知玉床之可惜。春诵夏弦之训，先有常仪；冬书秋礼之规，非无永范。何得不遵彝教，专事荒淫？逐迅羽於长林，接轻肥於浅草。南皮射雉，好乐无厌；东门逐兔，长驱不已。笼山络野，恣卢犬於平原；冒雨侵风，纵苍鹰於广泽。一兵一马，皆奉严符；乍出乍归，皆凭献表。进不能谏，退不能言，虚旷国班，谬尸天禄。并宜削黜，审择贤才，自然鹤禁长清，龙居永肃。


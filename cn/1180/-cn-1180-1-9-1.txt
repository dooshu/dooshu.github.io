洛诰


洛邑既定，周公遣使复命于成王，因欲告归明农，而成王恳留周公，命其留治洛邑。史臣记其君臣相告语之辞为书，以其皆相洛治洛之事，故以“洛诰”名篇。





周公拜手稽首曰：“朕复子明辟。

此以下三节是周公授使者告卜于成王的说话。复，是复命。子明辟，是指成王。

史臣记说：昔者周公承成王之命，卜都于洛，至是遣使告卜于王，乃拜手稽首致敬而授之以词说：“王尝以作洛之事委之于我，今其事已定，朕敢复命于子明辟。”盖周公于成王，以亲则为兄之子，以尊则为君，故其报命之间，词礼严重如此。





“王如弗敢及，天基命定命。予乃胤保大相东土，其基作民明辟。

如弗敢，是周公形容成王谦退的意思。及，是与知。基命指营洛之初说，定命指洛邑告成说，皆言天命者，重其事也。胤，是继。保，是太保召公。洛邑在镐京东，故谓之东土。

周公说：“定都大事，王当亲往。今王乃以幼冲退托，若不敢与知上天成始之基命，与成终之定命，一切创始的规制，善后的事宜，都付之太保与我。我岂敢不任其责？于是继太保召公而往，大相视于东土。何者可为王城，何者可为下都，皆规画布置，以为王始作民明君的去处。盖都邑既定，则可以朝诸侯，抚万民，而宅中图大之业，皆始于此，所以说‘其基作民明辟’也。”





“予惟乙卯朝至于洛师，我卜河朔黎水。我乃卜涧水东、瀍水西，惟洛食。我又卜瀍水东，亦惟洛食。伻来，以图及献卜。”

乙卯，是三月十二日。洛师，犹言京师。河朔黎水，是河北黎水交流之处。涧、瀍，是二水名，在今河南洛阳县。食，是食墨，凡灼龟必先以墨画于龟壳之上，看灼时所裂之文，正食其墨便是吉，不食其墨便是凶。伻，是使。图，是洛之地图。献卜，是献其卜之兆辞。

周公说：“三月乙卯之朝，我至于洛师，以河北黎水交流的去处，殷民近便，乃先卜此地,不吉。于是改卜涧水之东、瀍水之西，以为王城朝会之地，而龟兆正食其所定之墨。又卜瀍水之东，以为下都安插殷民之地，而龟又食其墨。二地皆近洛水，而两得吉兆，则作民明辟之地，无以易此矣。兹遣使者以洛之地图及所卜之吉兆，献之于王，庶几定都之始终可考而知也。”





王拜手稽首曰：“公不敢不敬天之休，来相宅，其作周匹休。公既定宅，伻来，来视予卜休恒吉。我二人共贞。公其以予万亿年敬天之休。拜手稽首诲言。”

这是成王授使者复周公之辞。

拜手稽首，是成王尊异周公之礼。匹，是配答的意思。视字，与告示的示字同。二人，是成王说自己及周公。贞字，解做当字。

成王既闻周公复命之辞，遂遣使报复周公，因拜手稽首以答周公之礼，而命使者说：“天于我周，眷命可谓休美矣。公念天休至重，不敢以不敬承，来相视洛邑，安处臣民，为我周配答上天休命之地。及经营定了都邑，乃遣使来示我以卜兆之休美而常吉者，此岂我一人能独当之，惟我与公二人，共承当其美。且我据卜观图，规模弘远，乃知公之宅洛，用意深长，非徒为一时之计，正欲以予万亿斯年据形胜以朝百辟，都要会以临兆民，奉天图治，用敬承休命于无穷耳。盖期望之美意如此，则教诲我者至矣。故拜手稽首以谢公教诲之言，尚当深思而力行之也。”





周公曰：“王肇称殷礼，祀于新邑，咸秩无文。

此以下九节乃洛邑既成，周公将迎成王于洛，而历告以宅洛之事。

肇，是始。称，是举。殷，是盛。咸秩，是次序而祭之。无文，是祀典所不载者。

周公说：“王者为天地神人之主，今洛邑新成，宜以祀神为先务。王其首举盛礼，毖祀于新都临镇之时，如天地神祇，社稷宗庙载之祀典者，固无不祭矣。虽祀典不载而可以义起者，都次其尊卑上下之序而祭之，以告成事，报神赐而祈鸿休焉。”





“予齐百工，伻从王于周。予惟曰：‘庶有事。’

齐，是整饬的意思。

周公说：“王宅洛之初，必有教诏臣工之事，此非我所敢专者。故我整饬百官，使从王自周以适洛。此时但微示其意说：‘是行乃吾王即政之初，必有政教号令，以新天下之观听，庶几其有所事乎。尔等宜精白一心，以听王教诏之词可也。’”





“今王即命曰：‘记功，宗以功，作元祀。’惟命曰：‘汝受命笃弼。’

记，是纪录。功宗，是功之尊显者。元祀，是祭祀之首。笃弼，是厚于辅君。

周公又说：“论功行赏，乃激励臣工之大端。今王宅此新邑，就当告命百官说：‘尔群臣之中，有宣力王家而功劳尊显者，则纪录之于册籍。他日举大烝之礼以报有功，当以功之最尊显者为首。是不但尊宠于生前，而且光显于身后矣。’又命之说：‘汝君臣有功的，既受此褒奖之命，益当感激殊恩，厚辅王室，以图新都久大之业，庶几前功不替，而元祀可保也。’”





“丕视功载，乃汝其悉自教工。

丕视，是大示。功载，即上文纪功的册籍。教，是上行下效的意思。工，是百官。

周公说：“褒赏所以劝功，须要至公无私，乃能服众。今王以此纪功之载籍，大示于朝廷之上，使众人每都共见共知，则或公或私，自不能掩。褒赏的一出于公，则人知感奋，百工都忘私徇国，而一出于公矣；若或出于私，则人思侥幸，百工都背公树党，而亦出于私矣。是其公其私，皆仿效上人之所为，乃悉自汝教导之也。记功所系如此，可不慎乎？”





“孺子其朋，孺子其朋，其往。无若火始焰焰，厥攸灼，叙弗其绝。

孺子，指成王。朋，是比党的意思。灼，是烧灼。叙，是次第。

周公又戒成王说：“功载所系甚重，则王于论功行赏之际，其可以嬖幸亲故，而少徇比党之私乎？有所比，则自是以往，百工互相仿效，无所不私，有如火之始然一般，虽焰焰尚微，而其烧灼将次第延爇，不可得而扑灭矣。循私之害，其初尚微，而终之流弊，不可胜言如此，王可不防禁于未然乎？”





“厥若彝，及抚事如予，惟以在周工。往新邑，伻向即有僚，明作有功，惇大成裕，汝永有辞。”

若，是顺。彝，是常道。周工，指宗周从行的百官。向，是趋向。即，是就。明作，是精明振作。惇大，是惇厚广大。裕，是宽裕。有辞，是有声誉。

周公又告成王说：“今王图治于洛，其顺行常道，如纲常伦理，件件修明，及抚定国事，如刑政纪纲，一一振举。当常如我摄政之时，不必纷更所任使的人，只用见在宗周之官。往适新邑，不要参用私人，坏了新政。使百官知上之意向，各就其职，明白振作，以图励精之功，惇厚博大，以存宽裕之体。如此，则治道毕举，而新政有光，永有休美之声于后世矣。”

按：周公明作、惇大二语最为切要。盖天下之治，常坏于因循废弛，而尤忌于烦琐纷更，故明作惇大二者相成，而非所以相病。若事事修废举坠，而不至于烦琐纷更，则鼓舞振作，何害其为惇大；事事提纲挈领，而不至于因循废弛，则镇静宁一，何害其为明作。故皋陶言率作，必言慎宪；箕子言三德，兼言刚柔，正与周公之意相合，皆所谓深识治体者。然二者又当审时度势，斟酌变通，又不可执一论也。





公曰：“已！汝惟冲子，惟终。

已，是不能已的意思。终，是成就。

周公既历告成王治洛之事，其言欲已而不能已，故又说：“我周基业开创始于文武，汝虽幼冲，然已嗣此大业，则当念创造之艰难，而勉力以图其终。凡所言治洛的事，一一修举，然后天命可永，而文武之业成也。吾王可不勉哉！”





“汝其敬识百辟享，亦识其有不享。享多仪，仪不及物，惟曰不享。惟不役志于享，凡民惟曰不享，惟事其爽侮。

这是言统御诸侯之道。

百辟，是诸侯。享，是恭敬奉承的意思。多，是重。仪，是礼。物，是币帛。役，是用。爽侮，是差爽僭侮。

周公又告成王说：“诸侯朝贡于洛邑，他心里有诚实的，也有不诚实的，人君要知道他，只在此心常存敬谨，自然清明洞达，晓得那诸侯诚实享上的，也晓得那不诚实享上的。盖享上重在礼仪，不重在币帛。若礼不足而币有余，虽车马充盈，玉帛交错，都是虚文，这叫做不能享上。惟不能用志于享上，则凡一国之人，亦皆效尤，说道上面人可以币交，不用礼享，而举国无享上之诚实，将见人心放恣，侯度不肃，所行的政事必至于差爽僭侮，毁坏王法，而为叛乱之事矣。不享之弊，至于如此，王可不端其本原而敬以识之哉！”





“乃惟孺子，颁朕不暇，听朕教汝于棐民彝。汝乃是不蘉，乃时惟不永哉！笃叙乃正父，罔不若予，不敢废乃命。汝往，敬哉！兹予其明农哉！彼裕我民，无远用戾。”

此言教养万民之事。

颁，是布。不暇，是汲汲不遑的意思。棐，是辅。蘉字，解做勉字。叙，是有次序。正父，指武王，以其有匡正天下之功，故称正父。戾，是至。

周公又告成王说：“勤政化民，乃君道之急务。汝孺子当勉力颁布我之所汲汲不暇者，听我教训汝所以辅民常性之道，使民皆服从教化可也。汝若于此不能勉励，则民彝泯乱，是岂享国长久之道乎！昔汝正父武王能行此道，而我尝率之以服民者，汝必笃叙汝正父武王之道，使之益厚而不忘，有序而不紊，无不如我为政之时，则人亦不敢废汝之命矣。盖武王殁，我能守其道如武王，故天下不废我之命。今我去，王能守其道如我，则天下亦不废王之命矣。治乱之机，系于勉与不勉如此。王往洛邑，其敬之哉！我自此以后，将退休田野，只讲明农事，以遂归老之志而已。汝若于彼洛邑，果能尽心教养，和裕其民，则四方之人，皆感仰爱戴，无远而不至矣。”夫周公期勉成王，前言“若彝”“抚事如予”，此又言“笃叙正父，罔不若予”，皆不嫌于自矜者。盖成王亲政之初，若稍有更张，必至于变乱成法，安危之机，所系甚重，故谆谆训戒之。伊尹复政太甲，亦曰“君罔以辩言乱旧政”。古大臣爱君无已，其言类如此。





王若曰：“公，明保予冲子。公称丕显德，以予小子扬文武烈，奉答天命，和恒四方民，居师。

这是成王留周公的说话。

明，是显明。保，是保佑。称，是举。和，是不乖。恒，是可久。居，是安。师，是众。

成王答周公说：“予以幼冲践祚，赖公明白保佑之，不惟启迪之无隐，而又维持之尽力。如法祖、奉天、治人、事神皆人君大明德的事，公历历称举以诲我，使我小子继志述事，振扬文王、武王之光烈，持盈保泰，奉答上天之眷命，教养四海的人民，使皆和而不乖，恒而可久，以安此众庶于洛邑。此皆予小子所不能及，而公一一教之，明保之功，何其大哉！”





“惇宗将礼，称秩元祀，咸秩无文。

惇，是厚。宗，即上文功宗。将，是大。

承上文说：“政莫重于报功，公则诲我惇厚功宗的大礼。凡诸臣有功者，皆次第修举祀典，而以功之最尊显者为之冠，则报功之礼行矣。礼莫重于祭祀，公诲我首举祀神的大典。虽祀典不载者，都秩序以祭之，则祀神之典举矣。这都是公举大明德以教诲我者也。我之赖公明保如此，其可遽有明农之志乎？”





“惟公德明，光于上下，勤施于四方，旁作穆穆迓衡，不迷文武勤教，予冲子夙夜毖祀。”

旁作，犹言旁行，是上下四方无所不遍的意思。穆穆，是深远。迓，是迎。衡，是平。不迷，是不失。毖，是谨。

成王称美周公说：“惟公辅我冲子，既讨叛伐罪以安王室，又制礼作乐以兴太平。其盛德昭明光显于天地之间，勤劳施布于四海之内。合上下四方，都流行充塞，穆穆然深厚广远；日新月盛，以迎迓国家之治平。使文王、武王昔日所勤劳以教化天下者，件件修举，无有迷失之患。公德教在当时，有可凭藉如此。我冲子更何所作为，只是早晚间，谨毖以主祭祀之事而已。然则予方仰成于公，公其可以遽去哉！”





王曰：“公功棐迪笃，罔不若时。”

棐，是辅。迪，是启。笃，是厚。

成王又说：“公于小子既有辅弼之劳，而犹不忘教诏之益。以其功绩而言，所以辅助启迪乎我者，可谓厚矣。使公一去，则棐迪之责，将谁赖哉！须要舍明农退休之私，为国家久远之计，所以棐迪我者，自始至终，无不如是可也。”





王曰：“公，予小子其退，即辟于周，命公后。

此以下，成王在治邑留周公治洛的说话。

予小子，成王自称。即辟，是就君位。周，是镐京。后，是留后治洛。

成王既勉留周公，乃身归镐京，而命周公留治洛邑，先呼而告之说：“洛邑已定，举祀发政之事，今已行之，我小子其退而就君位于镐京矣。惟此洛邑，命公留后以镇抚之，以公元老宿望，有以系属人心也。”初周公作洛，本欲成王迁都，以宅天下之中；成王则以祖宗之旧不可废，根本之地不可忘，故身归于周，以重根本，而留周公治洛，以定新民。两都并建，大业永固矣。





“四方迪乱，未定于宗礼，亦未克敉公功。

迪，是开。乱，是治。宗礼，即功宗之礼。敉，是安定的意思。

成王又慰劳周公说：“当今四方开治，已致太平，皆公德教所致，公之功大矣。使我论功行赏，公必为冠。但新邑初定，记功之命虽布，而报功之典未行，尚未能安定公之大功。虽公未尝望报，而在朝廷诚为缺典，公必勉留以待宗礼之定，不可以言去也。”





“迪将其后，监我士师工，诞保文武受民，乱为四辅。”

迪，是启。将，是大。后，与上“命公后”后字同。监，是视效的意思。受民，指殷民说。四辅，犹言三辅，是藩卫的意思。

成王又说：“公已然之功既未及酬，将来之绩尤所深望。公居洛邑，必当兴建事功，恢弘治道，开大留后之事业，使我士师工效职于洛者，都有所监视，而共勉于职业可也。盖今日洛邑之民，乃文武所受于天者。公其大保安之，使服于德义，安于法制，则殷民安，王畿与之俱安，而治为我周之藩辅矣。”





王曰：“公定，予往已。公功肃将祗欢，公无困哉！我惟无其康事，公勿替刑，四方其世享。”

定，是止。将，是奉行的意思。斁，是厌。康事，是安民的事。替，是废。刑，是仪刑。

成王于将归之时，又丁宁周公说道：“公其定止于此以治洛，我则往归于宗周已。盖公之大功，人皆肃然奉行，无敢违逆，且又钦而悦之，无不爱敬。公能系属人心如此，正宜镇抚洛邑以慰安之。若公去则守成无助，诞保无人，是困我矣。公慎勿以此忧困我哉！盖我今归周，望治之心甚切，其于安民之事，亦汲汲然不敢厌怠，是在公同心共济而已。公必终留治洛，勿废其所以仪刑士师工者，则百僚竞劝，庶绩咸熙，不特洛邑之民安，虽四方之民，都得以世世享公之余泽矣。倘委而去之，则上下将何所恃赖乎？”





周公拜手稽首曰：“王命予来，承保乃文祖受命民，越乃光烈考武王，弘朕恭。

此以下是周公许成王留后治洛的说话。

来，是来洛邑。承保，是承王命以保民。越，是及。烈考，指武王。弘，是大。责难于君叫做恭。

周公因成王恳留，义不容辞，故拜手稽首，至敬以复命说：“王命我来此洛邑抚治殷民，我岂敢不仰承王命，以诞保乃文祖文王所受命于天的民，及光显乃烈考武王的功烈，是留后治洛，吾固不敢负王之委托矣。但保民之责，虽任于我，而保民之本，实系于王。故我将大责难之义，以启迪王心，裨益新政，此我所以仰承文武，而忠于吾王之本心也。王其念之！”





“孺子来相宅，其大惇典殷献民，乱为四方新辟，作周恭先。曰：其自时中乂，万邦咸休，惟王有成绩。

惇，是厚。典，是典章。殷献民，是殷之贤人。新辟，是新君。恭先，是以恭敬倡率后人。时字，指洛邑说。

周公告成王说：“予之所欲责难于王者，盖以王虽归周，当常来视事洛邑，尽所以为治之道。如国之典章，文武所讲画的，则厚加遵守，不至遏佚殷之贤民；前代所播弃的，则厚加简拔，不至遗弃，使法度修明，贤智效职，而治功赫然。为四方之新主，且以此任贤守法的恭德，为周家后王之率先，此皆治洛之所当务也。又说王其自此洛邑尽宅中图治之道，则政治教化，既足以甄陶斯世贤人君子，又足以泽润生民，万邦之大，咸底于休美，而王之治洛，乃有成功矣。此臣责难之恭，所不容已者，王其图之。”





“予旦以多子越御事，笃前人成烈，答其师，作周孚先。考朕昭子刑，乃单文祖德。

多子，是众大夫。笃，是厚。师，是众。孚字，解做信字。孚先，是以诚信倡率后人。考，是成。昭子，指成王，犹言明君也。单，是尽。

周公又说：“人君既有励精之政，则臣下岂忘夹辅之忠。予旦敢率此众卿大夫及治事之臣，相与效职于洛，以笃厚文王、武王已成的功烈，使之永久而不替，用以慰答众人之仰望；使不孤其愿治之心，以诚信为我周后臣之所率先；使各尽其事君之道，成就吾王之义刑；使言行政事，皆可为法，尽布文王之德泽；使溥博周遍，无所不被。是慰民心，立臣极，成君德，弘祖功，皆予之所欲自尽者，承保之责，其容以终辞哉！”





“伻来毖殷，乃命宁予以秬鬯二卣，曰明禋。拜手稽首，休享。

伻，是使。毖，是戒饬。宁，是慰安的意思。秬，是黍米。鬯，是郁金香草。古时以墨黍为酒煮，郁金和之，使其气芬芳调鬯，故谓之秬鬯，乃用之以祭神者也。卣，是中尊。明，是洁。禋，是敬。

史臣记周公留洛之后，成王遣使诰戒殷民，因以秬鬯赐周公，礼数隆重，故周公复命于王说：“王归宗周，不忘洛邑，遣使来此戒敕殷民，且以恩命来安慰我，赐我以秬鬯二尊。其词说这秬鬯之酒，乃明洁禋敬以祭神明之物，非是可常用的。故我拜手稽首，以此休美之物，奉享于公以示隆重。王之命宁我者如此，此乃特恩殊礼，而非我之所敢当也。”





“予不敢宿，则禋于文王、武王。

宿，是进爵饮酒。

周公说：“王所赐秬鬯明禋之酒，乃用之宗庙以事神明者，予岂敢遽当此礼，而进爵以饮乎！予惟推受恩之所，自念祖德之当酬，乃用此以禋祭于我文王、武王，予以为王祈福，尽臣子祝愿之忱而已。”其谦不居功，孝不忘本如此。





“惠笃叙，无有遘自疾。万年厌于乃德，殷乃引考。

惠，是顺。遘，是遇。厌，是饱。引考，是长寿。

周公祭于文武，其祝祷之词说道：“今王一身，所系甚大。我先王精爽在天，当默佑之。夫福莫大于好德，愿阴诱王衷，使顺文、武之道，笃厚之不忘，次第之不紊，以缵承先业而无失德可焉；福莫大于康宁，愿默相王躬，使身体康强，无令遘遇灾害以自罹疾病可焉。子孙者，王之胤嗣，则启佑之，使其子孙万年厌饱祖德，亦如王之笃叙也；民者，国之根本，则默相之，使殷民皆率德永年，享有寿考，亦如王之康宁也。”夫周公虽祝颂成王，而寓规讽之意，忠臣爱君之切如此。





“王伻殷，乃承叙万年，其永观朕子怀德。”

伻，是使。承，是听受。叙，是教条次第。观，是法。子，指成王。

周公既述为王祈祷之词，又丁宁说：“王遣使毖戒殷民，固有教条次序，然不本诸身，则徒法何以自行。王必须躬行实践，使殷人都有所感发兴起，听受今日教条的次第，至于万年之永，莫不观法我孺子之德教而怀服之，则国家之业可以永保于勿替矣。”





戊辰，王在新邑，烝祭岁，文王骍牛一，武王骍牛一。王命作册，逸祝册，惟告周公其后。王宾，杀禋，咸格，王入太室，祼。

此以下是史臣记当时祭祀册诰等事，及周公留洛之始终。

烝，是冬祭名。骍，是赤色。逸，是史逸。王宾，是助祭诸侯。杀，是杀牲。格，是至。太室，是清庙中央之室。祼，是灌酒于地以降神。

史臣记成王于戊辰之日，在洛举行烝祭之礼，因以留周公治洛之事告于文、武。文王之前，用赤色之牛一；武王之前，亦用赤色之牛一。庙祭皆用太牢，此用特牲者，盛其礼也。王又命史官作册祝之文。当时史官名逸者，所作祝文惟告周公留后治洛的事，更不他及，重其事也。于时诸侯为宾于王者，以王杀牲禋祭祖庙，都来助祭。而王乃入太室之中，用珪瓒酌秬鬯之酒，灌于地以降神。其举行祭告之礼如此。





王命周公后，作册逸诰，在十有二月。

上文言烝祭之日与祭告之事、作祝之人，而未明言为某月。故史臣又记说：成王命周公留后治洛，祭告文、武，命史逸作祝册以告神，皆在十有二月。前言戊辰，乃十二月中之一日也。以是日告文、武，即以是日命周公，以洛邑之民受于文、武，故不轻于付托耳。





惟周公诞保文、武受命，惟七年。

史臣记周公留洛之后，凡七年而薨。不曰治洛惟七年，而曰诞保文、武受命惟七年者，盖以洛邑之地与洛邑之民，皆是文、武所受于天，故保其地与民，即所以保其命耳。周公留洛之始末如此。

按：《洛诰》一书，所言皆治洛之事。周公于成王，则勉其宅中图治，而成王业之终；成王于周公，则望其留后辅君，而释明农之志。君臣交相责难，词旨恳切，而于诞保殷民之意，则篇中尤惓惓焉，宛然明良喜起之气象。成周有道之长，岂偶然哉！后之君臣，宜知所取法。






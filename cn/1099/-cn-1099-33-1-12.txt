○建置五團營疏 【 建置團營】

忠肅公卻虜用京營軍其詳盡在此疏中

議得國之所恃者兵兵之所賴者將將得其人。則兵無不精。兵無不精。則國威自振。而虜寇之患自平矣。臣等俱以庸劣、叨膺重寄、馭兵乖方、既厪　聖慮、今議得各營見操官軍。巳選十萬。分作五營團操以備出戰。每二萬人為一營。每隊五十名。一人管隊。每二隊又立領隊官一員。每千人把總官一員。每三五千人又立把總都指揮官一員。其管隊把總大小總兵官員。各量其才器高下謀勇如何而選用之。團營之法不但汰老弱揀精壯妙在于能分也分之各隊使兵將相習則無缺伍之弊無頂冒之弊使之互相統屬兵將相識。如遇下教塲操練之時。臣等出其不意。量調一隊或三隊五隊點閱但喚把總管隊官姓名。各官自行管領本隊軍士前來內喚出軍士一二人或三五人妙處在此令管隊把總官識認是何姓名衞所。卻將軍人懸帶牌面上原開姓名衞所年貌查覈若有不同。就將管隊等官。量情責罰。仍比較弓箭牌刀長鎗等頂武藝精熟者。量為獎勸。生疏者。一體懲治。此分立使管軍者知軍士之強弱為兵者知將領之號令體統相繼。彼此相識。不致臨期錯亂。難于調遣。大意前項團操十萬。合則為一營。分則為五營萬一賊寇侵犯賊多則各營俱動。營伍既分遣調更不揀配則他日對敵之人即平日操練之人利害在巳安得復容虛肩乎賊少或分調一二營或調一萬或三五千。隨機應敵其平日選定大小該管頭目巳定則交戰之時多用則多調少用則少調止調該管頭目則士卒自隨。平日相處既久。同輩之人。易以相機管事之人。易以使令。如手足之捍頭目子弟之衞父兄。比之向日混同操練。混同操練□出軍復易其將則平日以虛文塞責不肯為他時實用地矣不辨強弱。不知號令。將各營之人。逐漸輳合者不同。庶幾可以成功取勝。又賊之所恃者。弓馬衝突而巳。賊知我火器一發之後。未免再裝遲慢。以此我軍放罷火器。就便馳突前來。今若與之對敵。我軍列陣。外用鹿角遮護。持滿以待。賊若來緊。堅陣不動。先以弓弩對敵。神銃未發。先以火藥爆竹詐之。賊必謂我火藥已盡、不復畏避。馳馬來攻、則我軍火銃火之飛鎗火箭弓矢齊飛。若賊勢不動。又以大將軍擊之。待賊勢動。分調精銳馬軍用長鎗大刀勁弓射砍。步軍用團牌腰刀一齊衝入賊陣或刺射人馬。或砍其馬足。臣等以身率先。衝冒矢石。獎勵士卒。俾無退縮。如有退縮者。即以軍法治之。此則臣等愚見、操軍出戰分合之勢、如此。仰惟　皇上德威遠布、賊必不敢侵犯京師、臣等謹當用心設法將各營巳選團操。幷其餘軍馬。一體操習。整飭隊伍。申嚴號令。務使人馬強勝。武藝精熟。除團營之外。另選次第精壯。以備緩急調用。以助團營軍威。每日除演習弓馬武藝之外仍令馬步官軍兼習陣法及交鋒衝突安營走陣。以為戰鬪之勢。使之耳目慣熟。步驟輕徤。能知進退坐作之法。免致臨敵畏怯失錯。至于固守之法。則今日士卒頗多。京師城垣堅固又有戰車鹿角器具。賊縱勢眾。可以固守無虞。雖臣等愚見如此、但用兵之法、不測如陰陽。難知如鬼神、貴在臨期應變。難以一定而求。况醜虜狡捷。去來之間。如飄風驟雨。應敵之餘。非勇無以挫其鋒。非智無以破其詐。必謀勇兼濟。而後可以成其功。岳飛有言。陣而後戰。兵家之常。運用之妙。存乎一心。又曰。文官不受錢。武官不惜死。天下太平矣。臣等既蒙　朝廷大恩。授以重任敢不潔巳摁鎮大臣亦須以潔巳為自立之本愛軍以振士氣、捐軀效死以報國恩、緣係會議戰守事理具題、奉　旨、兵貴乎精、將在謀勇、卿等務要同心協心、操習軍馬有事運謀、或戰或守、若無事、則撫恤士卒、養其銳氣遇警易為調用欽此、總督軍務兵部尚書于謙等為軍務事、會議得賊首也先、悖逆天道、屯聚虜眾近我邊疆、若不預為設法選練、設使遣將調兵軍不識將息。將不識軍情。不能為用。今五軍三千神機等營、各有總兵掌管、規矩不同、倘遇調遣輳撥前去。非惟軍將俱不相識。抑恐號令不一。誤事不小。合無於五軍三千神機等營、選揀精銳馬步官軍一十五萬內、五軍營八萬、神機營五萬、三千營二萬、分為十營、一營一萬五千、用坐營都督一員、五千用都指揮一員、共用三員、一千名用都指揮一員、或指揮一員、把總共用一十五員、五百名又用指揮一員、把總共用三十員、每隊用管隊官二員、前項坐營把總等官、各於營內選揀廉能驍勇之人、管領操練、俱聽臣等往來提督、管操太監劉永成、原管神機營、阮讓原管三千營、取自　上裁令其提督操練、監鎗內臣隨同前去各營監鎗、如有聲息、各調官軍若干、或用一營二營三營。就著某總兵官。及坐營都督統領前去。互相策應征勦。其餘官軍。令的當頭目管領。各於本營操練。如此庶得號令歸一。人易遵守。內外兩得其濟。臨敵必能成功。緣係會議軍務守禦京師事理、具題、奉　旨今照總兵官石亨見今挑選到五軍三千神機營頭撥精銳官軍六萬員名、分作三營團操、內神機營精銳官軍二萬員名、均派三營照舊操練外、臣等原先議奏方畧內要領大將軍砲十六箇、幷量領火炮飛鎗手把銃以備衝敵之用、俱未曾關領、今照火砲之具。實乃軍威、亦賊人平替所畏。必須平居之時領出。聽總兵等官設法火器雖為利用但演放不熟終不得其利令軍士演放操習慣熟量其高低遠近緩急疾徐一旦臨敵方能不亂而有成功又况今日夜不收往獨石等處哨探回還、說稱哨馬營一帶、俱有達賊駐劄其勢浩大、竊料此賊、侯秋高馬肥、氣候漸凉、不無有侵犯邊方深入為寇之意、兵家之事、以先戒為寶、防患之策、以預備為要、况神機營撥到官軍數多砲少、周匝擺列不敷、切恐臨期難以禦敵、乞　勑工部、合無將後項開列銃鉋火器等件、照數作急于內府關出、交與總兵等官石亨等、如法收貯、隨宜操演、幷大將軍砲十六箇、斤重數多、人力不能背負、合用馳載車輛、亦乞行移工部成造、具題、


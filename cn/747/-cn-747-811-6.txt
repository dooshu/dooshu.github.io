○儒义说

天下之命修文士曰儒士，其言书曰儒书，是谬久矣。夫儒者，可器之士号也。何者？以其不达於事，濡滞焉。且以诗书之法未尝言，以《周易》《春秋》之文未尝载，斯明矣。惟《论语》言当为君子儒，母为小人儒。《礼记·儒行篇》如是，非仲尼之言也。夫圣人言君臣父子夫妇兄弟朋友宾主之法而已矣。是儒者无定，不约其事而制之，何必曰儒？苟若是，则曰儒曰佛曰道，何怪耶？夫士之出也，进道德，行礼乐，以治其身心。能语言，明仁义，则曰儒士。不善而为武夫。夫控弦荷戈，贱隶之徒也。苟修其文而不知武，乌得为君子？孔子曰：“有文事者必有武备，有武备者必有文事。”夫文所以导乎忠孝，若武所以戢乎畔逆。二事之用，以求於是而已。某是知古今之人虑或未精故也。辄建斯议，以为世式。


○封王智兴等诏

王者诛暴乱，赏勋劳，既正纪纲，式颁爵位。朕以菲德，理乖胜残，使衅生诲盗，刑用戎钺。属者庭凑用沧州为辅车，以谋专土；同捷恃棣州为屏捍，遂成阻命。实赖英帅，共恢壮图，爰议酬庸，式奖宣力。武宁军节度使徐泗濠等州观察处置等使充沧德行营招抚使光禄大夫守司徒中书门下平章事上柱国太原郡开国公食邑二百户王智兴，可特进，封代国公，食邑三千户，馀如故。平卢军节度使淄青登莱棣等州观察处置等使兼押新罗渤海两蕃等使银青光禄大夫检校尚书仆射御史大夫上柱国会稽县开国公食邑一千户康志睦，可检校尚书左仆射，馀如故。正议大夫检校工部尚书使持节郓州诸军事兼郓州刺史御史大夫赐紫金鱼袋崔宏礼，可检校尚书右仆射，馀如故。其棣州城下武宁军节度使诸道立功将士，已甄录外，委智兴条疏闻奏。棣州应见在百姓，宜复一年。其将士有决战攻垒，奋不顾身，中刃被疮，遂成废疾者，并赐衣粮，终身勿绝。其武宁军及平卢军、浙西、宣歙、天平等五处兵马在棣州城下者，并宜放归本道。於戏！并命申威，分疆翦寇，界大河之南北，委藩守以廓清，立绩者既以劳施，图功者方期尽敌。勉宏胜策，无至老师，共臻辑宁，副我勤属。


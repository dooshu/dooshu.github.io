○册汉中王等文

惟天宝十五载岁次景申七月戊子朔，皇帝若曰：“咨尔汉中王暨御史中丞魏仲犀，王室多难，凶逆未诛，是用建尔子姓，以为藩屏；命尔忠良，以摄傅相。安危系是举，可不慎欤？夫王侯之体，则以任能从谏为本，亲贤仗信为则，好问乐善为心，安仁容众为节，然後能建其功业，夹辅王室。是以汉之宗王，多委政守相，故能享祚长久，令闻不已。朕闻汝能宽大俭约，乐善好贤，敦悦诗书，动必由正，而久於高简，未习政途。又闻仲犀才干振举，忧勤庶绩，必能固尔磐石，匡补阙漏。军旅之事，必委其专；讼狱之烦，必与其决；简贤任能，必使其举；惩恶劝善，必任其断。惟协惟睦，其政乃成；同德合义，何往不济？於戏！其镇抚黎人，庄肃守位；仲犀其悉心戮力，赞我维城。则有任贤之各，犀有忠勤之绩。匡复社稷，戡定寇雠，在此行也。勖哉！其无替朕命。


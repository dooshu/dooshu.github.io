◇受禅大赦诏（永定元年十月乙亥）

五德更运，帝王所以御天，三正相因，夏殷所以宰世，虽色分辞翰，时异文质，揖让征伐，迄用参差，而育德振民，义归一揆。朕以寡昧，时属艰危，国步屡屯，天维三绝，肆勤先后，拯厥横流，藉将帅之功，兼猛士之力，一匡天下，再造黔黎，梁氏以天禄永终，历数攸在，遵与能之典，集大命于朕躬，顾惟匪德，辞不获亮，式从天眷，俯协民心，受终文祖，升上帝，继迹百王，君临万宇，若涉川水，罔知攸济，宝业初建，皇祚维新，思俾惠泽，覃被亿兆，可大赦天下，改梁太平二年为永定元年，赐民爵二级，文武二等，鳏寡孤独不能自存者，人谷五斛，逋租宿债，皆勿复收，其有犯乡里清议赃污淫盗者，皆洗除先注，与之更始，长徒敕系，特皆原之，亡官失爵，禁锢夺劳，一依旧典。（《陈书·武帝纪》下）


【论乞止绝河北伐民桑柘札子〈庆历三年〉】

臣风闻河北、京东诸州军见修防城器具，民间配率甚多。澶州、濮州地少林木，即今澶州之民为无木植送纳，尽伐桑柘纳官。臣谓农桑是生民衣食之源，租调系国家用度之急，不惟绝其根本，使民无以为生，至于供出赋租，将来何以取足？臣伏思兵兴以来，天下公私匮乏者，殆非夷狄为患，全由官吏坏之。其诛剥疲民，为国敛怨，盖由郡县之吏，不得其人。故臣前后累乞澄汰天下官吏者，盖备见其弊如此也。今澶州之民骤罹此苦，岂非长吏非才，处事乖缪所致。兼闻澶州民桑已伐及三四十万株，窃虑他郡尽皆效此，伏乞早赐指挥禁绝。其合用材木，仍乞下转运司，令相度渐次那容准备。其澶州人户经伐桑者，乞差官检覆，量多少与权免将来丝绵绸绢之税。窃以军国所须，出自民力，必欲外御契丹之患，常须优养河朔之民。若使道路怨嗟，人心离叛，则内外之患，何以枝梧？伏望圣慈特赐留意。取进止。


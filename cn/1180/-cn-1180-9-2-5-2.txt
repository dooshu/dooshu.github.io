小宛

六章，章六句


首章讲：此大夫遭时之乱，而兄弟相戒以免祸。曰：降乱者天也，而免乱者人也。我兄弟生今之世，可无保身之道乎？





宛彼鸣鸠，翰飞戾天。

宛，小貌。翰，是羽。戾，至也。彼宛彼鸣鸠之小鸟，犹翰飞以至于天矣。





我心忧伤，念昔先人。

先人，指父母言。况我兄弟遭危乱之时，此心忧伤，宁不念昔之先人哉？





明发不寐，有怀二人。

明发，将旦而光明开发。怀，思也。二人，正是父母。是以当明发不寐之明，而深有怀于父母焉。盖惟恐乱则辱及其亲，诚有不容以不念者矣。

二章讲：夫既念及父母，则所以修身免祸，以无贻父母之辱者，岂可缓哉？





人之齐圣，饮酒温克。

齐，是肃。温，是和。克，胜也。诚以貌之德恭、思之德睿而为斋圣之人者，其特身无所不用其敬，饮酒虽醉，犹温恭自持以胜，而不至于丧仪而败德焉。





彼昏不知，壹醉日富。

昏，冥也。壹，作一说。富，犹甚也。彼昏而不知者，则一于醉而日甚矣。





各敬尔仪，天命不又。

敬，戒谨。仪，威仪。又，复来也。智愚之际，法戒攸寓，我兄弟尚当以斋圣为法，以彼昏为戒，各敬威仪，凡一动一静，无所不至，而于饮酒之间，尤加之之意焉，可也。所以然者，何也？盖今天命已去，将不复来，此正国家危乱之时也。使一有不敬，何以修身而免祸乎？

三章讲：然不特我兄弟当谨仪以修身也，亦当教其子以修身也。





中原有菽，庶民采之。

菽，大豆。采，取也。彼中原有菽，则庶民皆得以采之，而适于用矣。





螟蛉有子，蜾蠃负之。

螟蛉，桑上青虫。蜾蠃，土蜂也。负之，取桑虫以母。螟蛉有子，则蜾蠃得以负之，而化为己子矣，在物尚有然者。





教诲尔子，式穀似之。

尔子，兄弟相□。式，是用。穀，是善。似，是相肖。况父之于子，可不教之以善道，而用似者乎？盖天下无不可行道之人，而亦无不可变化之子，是必教诲尔子，使之共由于大道之公，而成其克肖之美，用善而似之可矣。不然，身虽为善，而置其子之不善，使其陷于祸焉，亦岂所以善其后哉？

四章讲：然是谨仪，尤不可不及时而勉力也。





题彼脊令，载飞载鸣。

题，是视。题彼脊令，犹载飞载鸣，而不得以休息矣。





我日斯迈，而月斯征。

迈，向往也。而，汝也。征，作为也。况我之谨仪教子也，既日有所迈矣，而尔之谨仪教子也，亦必月有所焉，要当各务努力，不可暇逸取祸，恐不及相救恤也。





夙兴夜寐，无忝尔所生。

忝，是辱。所生，即父母。故日有一日之夙夜，月有一月之夙夜也，是必夙焉而兴，夜焉而寐，不替其迈往之功。使善其身，因以善其子，庶几祸患可免，以无忝尔所生之父母也。不然，有怀二人之谓，何而竟玩愒取祸以贻其辱哉！

五章讲：夫我兄弟，欲求无忝于父母固矣，然当此之时，犹未敢必其能，无忝与否也。





交交桑扈，率场啄粟。

交交，飞往来见。啄，食也。彼夫桑扈，本不食粟也，今交交桑扈，则啄场率粟矣。





哀我填寡，宜岸宜狱。

填，是病。岸，亦是狱。填寡本不宜岸狱也，今哀我填寡，则宜岸宜狱矣。





握粟出卜，自何能穀？

握，执特。卜，是龟卜。穀，是善。刑罚不中，难于趋避，是岂可不求所以自善之道哉？于是握持其粟，出而卜之，曰谨仪教子，我固以此为自善之道矣。但刑罚过情，恐非此二者可即免也。不知自此之外，复有何道，可以自善于以免祸，而无贻父母之辱也？神其为我告乎！

末章讲：夫我惧祸之不免，而至于握粟出卜者，岂为私忧过计哉？





温温恭人，如集于木。

温温，和柔。木，乔木。正以当此危乱之时，如温温恭人，自善之道已尽，宜若可以免祸矣。然犹怀恐堕之心，有如集于木者焉。





惴惴小心，如临于谷。

惴惴，畏惧之意。谷，深坑。又如惴惴小心自善之道已尽，宜若可以免祸矣。然犹怀恐陨之心，有如临于谷者焉。





战战兢兢，如履薄冰。

今我兄弟，其去恭人，小心远矣，得不战战兢兢，如履薄冰之恐陷哉！不然自治既疏，而祸患难免，欲其无辱父母得乎？

吁！小宛兄弟，可谓得处乱世之道，而善于保身以事亲哉！






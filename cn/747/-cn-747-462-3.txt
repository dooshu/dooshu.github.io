○李纳检校右仆射平章事制

忠所贵乎竭诚，善莫大於改过，况茂勋有旧，崇德日新。翼戴励勤王之节，经纶申尽敌之略，敦奖之道，时惟国章。平卢淄青节度管内度支营田处置等使开府仪同三司检校工部尚书使持节郓州诸军事兼郓州刺史陇西郡王李纳，禀性端厚，执心宽简，通变适用，和顺积中。服劳王家，夙有成绩，乘秋备塞，克著威声。累岁专城，载扬理行。间者心怀险阻，诚义郁堙，旋能归款上闻，期於率德自效。忠节纯固，久而益彰，爰整锐师，式遏乱略。保障宋服，填压浚郊，嶷如长城，作固东土。嘉乃率服之美，懋乃输力之勤，擢升衮司，载董戎翰。元成嗣台辅之业，亚夫继社稷之勋，俾尔兼荣，无替厥服。检校右仆射平章事，馀如故。


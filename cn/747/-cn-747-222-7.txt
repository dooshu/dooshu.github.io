○谏内宴至夜表

臣闻上天示下灾祥，将以诱导人主；先王仰观休咎，亦以顺修政教。《易》曰：“天垂象，圣人则之。”言天人之际，感通必矣。臣伏见去年十月十七日月满犹望，应亏不亏，今月十七日亦未少亏，此易常之异也。夫月者，至阴之气，臣下之象，当助天作明，顺时盈缺。若过盛逾时，盈缩乖度，得非臣下之咎，而上天之诫耶？伏愿陛下深察熟思而预防之。臣又见近日内宴，夜深方罢，小臣无识，抑所未安。王在在镐，凯乐饮酒，此诚大雅之美也；臣卜其昼，未卜其夜，此盖《春秋》之义也。伏愿陛下宴乐之馀，不及於夜。臣职忝补阙，昧死陈愚。谨言。


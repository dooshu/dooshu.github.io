○诛刘克明等教

大行皇帝聪断英明，临下以法。方将致理，以一区夏，而妖凶构祸，矫宣遗言。不询群臣，专断神器，恃近而迫众，倚兵而取威，谓天地可欺，神明可罔。既而奸谋发泄，凶党彰闻。寡人义重君臣，毒甚手足，拊膺号惋，誓清凶徒。果有义烈，副此诚志，遂以宰相定议，乃亲率左右神策护军中尉心腹近臣及诸职事官，并左右神策六军使兼诸军使及飞龙将士等，搜摘伏匿，大擒诸妖。或血刃当辜，或赴井自毙。其刘克明、田务澄、苏佐明、王嘉宪、石定宽等二十八人，并正刑书，罔有漏逸。欢呼震地，抃快闻天。此皆宗社威灵，文武协力，翦荡凶寇，克有成算，岂伊菲薄，敢贪天功。想於群公多士，中外藩岳，皆累朝勋绩，先圣宠任，致兹刷愤，哀庆当同。大行皇帝正柩於太极殿前，率依光陵故事，有司条上，务尽诚信。其家宰司空平章事裴度当摄，立功将士，节级各有优赏。布告遐迩，咸使闻知。


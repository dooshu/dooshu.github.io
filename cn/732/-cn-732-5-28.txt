荧惑占第二十八

荧惑，一名罚星。南方火德，朱雀之精，赤熛怒之使也。其性礼，其事视察，其时夏，其日丙丁，其辰巳午，其音徵，其数七，其帝炎帝，其神祝融，其虫羽，其味苦，其臭焦，其卦离。主视明罚祸福之所在，荧惑伺察而行殃罚。《易》曰：相见乎离。又曰：重明以丽，大人以继明照乎四方。主逆，共主灾旱，主察狱，主死丧，为礼，以为理官，敕举纠察，以明奸凶所在，而垂示应变。为人君，常以夏时修荧惑之政，则君正臣忠，父慈子孝，咸得其理，不失礼节矣。

荧惑之政者，人君命大臣，三公赞杰俊，遂贤良，举长大，行爵出禄，必当其位；断薄刑，决小罪，出轻系，宽重囚，益其食，祈祀山川，雩请谷实，则荧惑顺轨而无变异。其国有礼，咸得其宜，炎气长物，以成百实。

若人君兴土功，合诸侯，起兵动众，举大事以摇养气，坏隳我众，伐大树，失农时，烧燔布暴，芟刈草木，用火于南方，则荧惑怒而芒角变常，行度错逆。大臣反，国相诛，人君忧。天殃罚之，民不昌，谷不成，万物不长，兵旱灾火并起。

人君以夏行秋令，则太白之气干之，色白而昧，若雨数至，水涝，五谷不滋，四鄙入堡，草林零落，果实早成，民多疾疫，孕女多灾，有大丧。以夏行春令，则岁星之气干之，色青而变，人君有忧，蝗虫为灾，暴气未格，秀草不实，五谷晚熟，百螣时起，其国乃饥，谷实鲜落，民乃迁移。以夏行冬令，则辰星之气干之，色黑而怒，年兵起，有患死丧，草木枯落，后乃大水败其城郭，雹冻伤谷，道路阻塞，暴兵来至。

人君失时令，则荧惑错乱逆行。乘凌守犯，芒角动摇，句巳环绕，无所不为。或下化为人，童子妖言并作，惑乱人民，人君忧之，宜修德以谢其灾。

荧惑，火星也。火性炎上，而为礼察观政焉。人君视正，明察教令，决断清审，则分别贤愚，政理明哲，以应天心，则荧惑明而小，光而不怒，炎暑之气，长养万物，百殃息矣。人君若佚豫骄怠，狱讼不止，贤人在野，小人在位，视听不明，贤愚莫辨，则荧惑大而明，怒而芒角，以告罚焉，则灾旱疾疫，非时失宜，反罚俱作矣。是故荧惑所在，伺察人君，国分主者得失，以罚之也。其示罚，灾旱凶祸并至，怒动芒角，为大兵起，盗贼不止，国将死亡。

荧惑小而赤，主兵罢，行成句巳，战，凶，国有军。

火始出色赤而芒角，军在必战，无兵兵起，随芒所指，破军杀将之象也。

火芒角，火盛大动摇者，利为客攻声有威。

火不动，兵战凶，有诛将。

火留三日已上，大将死；留五日，军败亡地，留十日，君死国亡之象也。

火去复逆行其宿，有破军死将，亡国死王者。

火所留逆之国，起兵战斗，杀将乱军，亡国破家，父子相去，至于流血，谓顺度所留也，其越度留者益甚。

火所乘凌守犯宿，其国必当死亡。

凡用兵战者，宜背荧惑。如荧惑行在鹑火之次，宜背午以战，及以月将加时。背胜光而战，大胜。

火犯木土，为大战；太白傅之，亡偏将；荧惑环太白，偏将死；与太白相逆而斗，破军杀将；荧惑入太白中上出，破军杀将，客胜。金火相犯大战，金在南，南邦败，在北，北国败。所斗之野，破军杀将。火所在，不利先起。

火所行之处留守之，皆为大祸，君死国亡。若其君修德，则不为咎而加福矣。（犹宋景公荧惑守心，景公出三善言，荧惑退三舍，而延二十一年矣。是故人君视荧惑之所在，而修德以禳之矣。）

月与火相犯，贵人死。

凡火行复迹，名曰烧迹。大凶旱饥，兵败国亡。

荧惑平见，入冬至初日，减二十五日，后六日减五日去二十五日。余者以冬至后平见日毕，于小寒入大寒，三日加两日，于平见日毕惊蛰初日。毕于谷雨，均加二十九日。自入立夏初日，加二十九日，后三日减一日，计日减去二十九日。余者以加平见日，毕于大暑日，入立秋依平。自入处暑日，四减一日，毕于立冬日，入小雪日，毕于大雪日，均减二十五日，初见去五日十七度，行星法在岁星占内。荧惑见在冬至初日，率百四十一日行一度，一百六十七度在也。


上韦左相二十韵

上韦左相二十韵〔一〕见素


凤历轩辕纪，龙飞四十春〔二〕。八荒开寿域，一气转洪钧。霖雨思贤佐〔三〕，丹青忆老一作直，樊作旧臣〔四〕。应图求骏马，惊代得麒麟。沙汰江河浊〔五〕，调和鼎鼐新。韦贤初相汉，范叔已归秦〔六〕。盛业今如此，传经固绝伦〔七〕。豫樟深出地，沧海阔无津。北斗司喉舌〔八〕，东方领搢绅〔九〕。持衡留藻鉴〔十〕，听履上星辰〔十一〕。独步才超古，余波德照邻一云余阴照北邻。聪明过管辂〔十二〕，尺牍倒陈遵。岂是池中物，由来席上珍。庙堂知至理，风俗尽还淳。才杰俱登用，愚蒙但隐沦。长卿多病久，子夏索居频。回首驱流俗，生涯似众人。巫咸不可问〔十三〕，邹鲁莫容身。感激时将晚，苍茫兴有神。为公歌此曲，涕泪在衣巾。

〔一〕韦左丞：鹤曰：见素天宝十三载拜武部尚书、同中书门下事。十五载，从玄宗幸蜀，至巴西，诏兼左相、豳国公。此诗是十三载初入相时投赠，题云“左相”，或编写时追称之也。

〔二〕四十春：天宝十三载，玄宗在位四十二年。

〔三〕霖雨：天宝十三载秋，霖雨六十余日，天子以宰辅或未称职，见此咎征，命杨国忠精求端士，访于窦华、宋昱等，言见素方雅，柔而易制。上亦以经事相王府有旧恩，可之。故有“霖雨”之句。

〔四〕老臣：吴若本注云：相公之先人，遗风余烈，至今称之，故云“丹青忆老臣”。按：见素父凑，开元中累官太原尹，谥曰文。或云应作“旧臣”，玄宗以相王府之旧用见素也。

〔五〕沙汰：陈希烈为太子太师，罢政事。故云“沙汰江河浊”。

〔六〕范叔：见素虽为国忠引荐，公深望其秉正以去国忠，故有“范叔”之谕。盖国忠以外戚擅国，犹穰侯之擅秦也。今范叔已归秦矣，穰侯其可少避乎？盖诡词以劝之也。见素虽不能用公言，公之谋国用意如此，千载而下，可以感叹。

〔七〕传经：《汉书》：韦贤兼通《礼》《尚》书，以《诗》教授，号称邹鲁大儒。七十余为相，少子玄成，复以明经历位至丞相，故邹鲁谚曰：“遗子黄金满籯，不如一经。”

〔八〕北斗：《李固传》：陛下之有尚书，犹天之有北斗也。斗为天喉舌，尚书亦为陛下喉舌。

〔九〕东方：《顾命》：《孔氏传》：司马第四，毕公领之。《康王之诰》：毕公率东方诸侯，入应门右。见素兼兵部尚书，故以毕公儗之。

〔十〕持衡：见素为吏部侍郎，平判皆诵于口。典选累年，铨序平允，人士称之。

〔十一〕听履：吴若本注云：公时兼兵部尚书。故曰“听履上星辰”。

〔十二〕聪明：《新书》：肃宗改元，十月有星犯昴。见素言于肃宗曰：“昴者，胡也，禄山将死。”帝曰：“日月可知乎？”见素曰：“福应在德，祸应在刑，昴金忌火，行当火位，昴之昏中，乃其时也。明年正月丙寅，禄山其殪乎。”帝曰：“贼何等死？”答曰：“五行。子者视妻所生，昴犯以丙申。金，木之妃也；木，火之母也。丙火为金，子申亦金也。二金本同末异，还以相克，贼殆为子与首乱者更相屠戮乎！”已而皆验。见素孙觊，亦精阴阳象纬，盖其家学也。

〔十三〕巫咸：《离骚经》：巫咸将夕降兮，怀椒糈而要之。






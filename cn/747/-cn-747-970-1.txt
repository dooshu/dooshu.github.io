○请停赐庶僚官告及朝对奏（天成元年七月中书门下）

往例朝廷命官，除将相外，并不赐官告。因伪朝条流，凡准宣授官，即特恩赐令，使府判官，皆许本道奏请。或闻多在京师，至於令录，悉是放敕後，本官自於吏部出给告示，中书不更管系。今若为点检所授官吏器能，欲令亲承圣泽。臣等商量，自两使判官州县令录在京除授者，即望令於内殿谢官，便辞赴任，不便进纳官告。其判司主簿以下，极是卑秩，不合更许朝对。敕下後望准旧例处分。


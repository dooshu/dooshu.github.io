○子击磬赋（以“敬明尔志，人将辨之”为韵）

大哉将圣，乐天知命。宪章文武，昭宣孝敬。游道艺之门，观鲁卫之政。知礼文之述作，系王道之衰盛。将有托於知音，故先击其浮磬。翕如始奏，泠然激扬。旁达草木，独调宫商。律中乃节而信，清引而越以长。何一气之立则？若五色而成章。羽可以振振，兽可以跄跄。神人以和，舍此奚取？乐悬之位，斯焉是将。谐协於国风，本一於心始。将此易俗，非为悦已。作於朝而君臣同和，听於家而少长咸喜。不达情者，莫究其理；不赏音者，莫知其旨。非有为而作焉，岂苟乐而为尔？噫！斯道之行，如磬之声，合於制度，发以清英。应小大以随击拊，原始终不可将迎。伊物情之滞隔，莫不由此而发明。谓为艺以吾不试，语之道而知吾志。固非系而不食，岂止垂之如坠？曾见访於苌宏，反受嗤於荷蒉。彼往而不返，欲洁其身；如乐之无节，则可夺伦。义有昧於反舌，耳无闻於日新。何没没於隐者？亦於小人。必也审音，居然大辨；动应而溥畅，虚中而独善。使石声无定，则我心可转。初未明乎弛张，庸讵议乎深浅？一雅一变，正声久遣。子击此者，亦屡叹之。唯圣有作，阐教命羲，乃知乐正《雅》、《颂》，复在於明时。

齐论

论，大历九年赵州判官通直郎，行昭庆县丞。


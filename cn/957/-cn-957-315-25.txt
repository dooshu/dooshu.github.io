王铚　古渔父词十二首

渔父家风我所知，家风要与道相宜。

不怀贪饵知钩意，常似丝纶未下时。

王铚

王铚　古渔父词十二首

雨中渔艇一声歌，夹岸青林照碧波。

跃马更谁思往事，红尘千丈奈人何。

王铚

王铚　古渔父词十二首

万里号风雪满山，黄芦晻霭水汪湾。

九衢朝马愁泥滑，不识渔翁兴未閒。

王铚

王铚　古渔父词十二首

风波稳处钓舟閒，云去诸山暝不还。

江面一峰何所似，青铜镜裹绿云鬟。

王铚

王铚　古渔父词十二首

千古高人张志和，浮家泛宅老烟波。

不应别有神仙界，祗此沧江一钓蓑。

王铚

王铚　古渔父词十二首

虞舜遗风远可寻，烟波一棹古犹今。

九疑苍莽三湘阔，尽是云山韶瀋音。

王铚

王铚　古渔父词十二首

曾见三闾屈大夫，强将清浊较贤愚。

如今更觉前言拙，醒醉由来本不殊。

王铚

王铚　古渔父词十二首

风枭溪头约线多，戏鱼无奈巧依荷。

直须飘净浮萍草，尽放青天照碧波。

王铚

王铚　古渔父词十二首

禹门三级浪千重，变化飞腾岂有踪。

寄语鱼虾休上钓，要看头角是真龙。

王铚

王铚　古渔父词十二首

得即欢欣失却忧，死生轮转暗相仇。

那知垂钓非真钓，只在丝纶不在钩。

王铚

王铚　古渔父词十二首

船子禅师意未平，万波要喻境中情。

鱼寒不食清池钓，何处归舟有月明。

王铚

王铚　古渔父词十二首

波清百尺见修鳞，水色天容自古新。

昨夜西江浴明月，冰轮玉兔绝纤尘。

王铚


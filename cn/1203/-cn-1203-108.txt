卷一百八

钦定四库全书

御选历代诗余卷一百八

司经局洗马掌局事兼翰林院修撰加二级【臣】王奕清奉旨校刊

词人姓氏

金

章宗讳璟显宗子大定末年以太孙继大统在位二十年典章文物粲然一新天姿超悟兼工诗词归潜志载其擘橙为软金杯及聚扇二词

完顔璹字仲宝一字子瑜世宗之孙越王永功子自号樗轩居士封密国公宣宗南渡以开府仪同三司奉朝请自刊其诗三百首词百首名如庵小集赵秉文序之宇文虚中字叔通成都人仕宋为黄门侍郎资政殿学士天会中奉使至金留掌词命天眷皇统间历官翰林学士承旨封河内郡开国公为人恃才轻肆好讥讪卒以此得罪

吴激字彦高建州人宋宰相栻之子米芾之婿使金被留累官翰林待制皇统初出知深州到官三日卒有东山词一卷

蔡松年字伯坚父靖於宣和末为真定府判官遂家真定松年仕金累官吏部尚书参知政事迁尚书左丞封郜国公进拜右丞相加开府仪同三司又封卫国公卒加封吴国公諡文简乐府推伯坚与吴彦高号吴蔡体自号萧闲老人有萧闲公集六卷

蔡珪字正甫松年子七岁赋菊诗大德三年进士授澄州军事判官迁三河主簿入为翰林修撰同知制诰改户部员外郎太常丞大定中由礼部郎中封真定县男除潍州刺史道卒有词一首附萧闲公集後

刘仲尹字致君号龙山盖州人後迁沃州正隆二年进士历官潞州节度副使召为都水监丞有龙山集高士谈字子文一字季默宋韩武昭王琼之後宣和末任忻州户曹参军仕金为翰林直学士宇文虚中以图书得罪连及士谈时论惜之所着有蒙城集

元德明秀容人拓拔魏之後裔累举不第放浪山水间有东岩集子好问最知名

赵可字献之高平人贞元二年进士仕至翰林直学士有玉峰散人集

邓千江临洮人

任询字君谟号南麓易州军市人父贵游江浙生询於处州登正隆二年进士历省掾大名总幕益都都司判官北京盐使课殿降泰州节厅致仕

李晏字致美高平人皇统二年经义进士释褐临汾丞稍迁辽阳幕官以文章受知於世宗召入馆阁历官翰林直学士御史中丞章宗立进礼部尚书翰林学士承旨出为沁源军节度使改昭义军节度使明昌中致仕卒諡文简

刘迎字无党东莱人初以廕试郡掾大定十三年以荐对策第一明年登进士除豳王府记室改太子司经卒章宗即位追録旧学功赐其子国枢进士迎自号无诤居士所着诗文乐府名山林长语诏国学刊行之党怀英字世杰其先冯翊人徙家泰安宋太尉进十一世孙试东府取解魁登大定十年进士调成阳军事判官汝隂令入为史馆编修应奉翰林学士出为太定军节度使召为翰林学士承旨纂修辽史卒諡文献有竹谿集

王庭筠字子端盖州熊岳人大定十六年进士治剧有声明昌中召入馆阁承安中坐言者谪郑州幕官复应奉稍迁翰林修撰卒尝读书黄华山寺自号黄华老人景覃字伯仁华隂人病不就举隐居西阳里中以种树为业自号渭滨野叟

王磵字逸滨先世临洺人至磵徙家汴梁明昌中丞相马惠廸以德行才能荐诏授鹿邑主簿就乞致仕赵秉文尝刻七家诗名曰明昌词人雅制磵其一也

赵秉文字周臣滏阳人大定二十五年进士入翰林明昌中因言事免官起为同知岢岚军事转北京路转运司度支判官泰和二年改户部主事翰林修撰出为宁边州刺史改平定州贞佑四年除翰林侍读学士转侍读兴定中拜礼部尚书知集贤院自号闲闲居士所着有滏水集

孟宗献字友之开封人大定三年乡府省御四试皆第一天下号孟四元除供奉翰林转曹王府文学兼记室寻授同知单州军州事丁内忧哀毁卒自号虚静居士王特起字正之崞县人泰和中登进士甲科调真定府録事参军改沁源令终於司竹监使

韩玉字温甫北平人明昌五年中经义词赋两科进士入翰林为应奉文字泰和中授同知陕州东路转运使事凤翔府判官大安中夏人犯边陕西帅府檄为都统或诬其有异谋收鞫死有东浦词一卷

刘昂字次霄济南人同时先有一刘昂故号为小刘昂承安间进士历鄠邹平二县令

张行信字信甫一名行忠莒州人大定间进士南渡後官礼部尚书参知政事出镇邠鄜泾三州正大初召拜左丞寻致仕葺园池於汴城东筑亭曰静隐

赵元字宜之一名宜禄定襄人幼举童子科後调巩西簿以病失明去官自号愚轩居士南渡後往来洛阳西山中所着有愚轩词

高宪字仲常辽东人王庭筠之甥泰和中登进士乙科仕至博州防御判官

许古字道真河间人承安中进士宣哀之世屡为谏官竟以左司谏致仕卜居伊阳郡守为建伊川亭

辛愿字敬之福昌人年二十五始杜门读书学成不仕隐居女几山下使其子躬耕以给时往来长水永宁间自号女几野人又号溪南诗老

王予可字南云吉州人尝为卒伍南渡後居郾蔡间衣皮衣露双膝插花盈头额上系一铜片如月所言皆诞诡莫可测为诗多奇语然皆不成篇人以其衣短号曰哨腿王又呼为王赤腿云

李献能字钦叔河中人贞佑间廷试第一入翰林为应奉文字寻出为鄜州观察判官用荐复应奉俄迁修撰以镇南军节度副使充河中经历河中?走陕州被召不能赴权就陕府行省左右司郎中後殁於陕军雷渊字希顔一字季默浑源人至宁初进士累官监察御史迁太常博士调南京转运使户籍判官终翰林修撰

冯延登字子俊吉州人承安间中词赋进士令宁边南渡後为太常博士累迁吏部郎中翰林待制奉使入元抗节不屈二年乃归迁祭酒历礼吏二部侍郎权刑部尚书天兴末殉节

王渥字仲泽太原人少入太学兴定二年进士调管州司候不赴连辟夀州商州武胜三府经历官令宁陵召为省掾使宋归为太学助教充枢密院经历官迁右司都事天兴中出援武仙战殁

高永字信卿自号应庵渔阳人初名夔字舜卿又名揆累举不第正大末上书不报终於汴京

折元礼官治中

赵摅字子充宛平人官翰林自号醉全道人

刘着字鹏南皖城人宋宣政间进士入金历仕州县年六十余始入翰林充修撰出守武遂终于忻州刺史自号玉照老人

段克已字复之河东人世居绦之稷山少时与弟成巳俱有文名赵秉文目之曰二妙大书双飞二字名其里金末登进士入元不仕与成已避地龙门山中有遯斋乐府一卷

段成巳字诚之克巳弟正大间进士授宜阳主簿克巳殁後自龙门山徙居晋宁北郭闭户读书元世祖召为平阳儒学提举官不赴有菊轩乐府一卷

李俊民字用章号鹤鸣老人唐韩王元嘉之後家於泽州承安中举经义进士第一应奉翰林文字未几弃官隐於嵩山元世祖以安车召见延访无虚日遽乞还山卒赐諡庄靖先生有庄靖遗集

元好问字裕之太原秀容人德明之子少从陵川郝天挺学登兴定三年进士不就选往来箕颍者数年除南阳令调南乡迁尚书省掾左司都事员外郎天兴初入翰林知制诰金亡不仕世称遗山先生尝辑金人长短句一帙名中州乐府其所自着者钱塘凌云翰编集之为遗山乐府

御选历代诗余卷一百八








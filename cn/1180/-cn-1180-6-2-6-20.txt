答宣府吴抚院


近督抚方公，亦报土蛮使人纠诱顺义，而顺义不从，具见其忠顺之坚。青把都之说，决出于蓟人之虚诳，盖因渠今结婚东虏，故属夷遂吠影虚传，以邀赏耳。然因此省谕一番，亦足以发东虏之谋而孤其势，蓟人阴受其利，咸公之功也。

今岁贡市，愈为安靖。所求铁锅，已属所司允之，但须官给为便。仍责令来岁，以所坏抵换，盖以塞书生之说，谓资寇兵也。

近方公有书，亟称公之忠猷，冠于三镇，诚为确论，鄙悰不胜幸甚。






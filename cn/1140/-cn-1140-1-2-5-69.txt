白下近诗小序

观察金公长真综治驿盐吏事繁促而其诗日益有闻往余叙其天中艹邓子孝威刻而传之矣顷又集所为白下诗得若干首使来告曰吾劳於官而稍逸於是也盍再序我白下自六季为名都散藻蜚英连王属谢闤闠诗书士女彬雅比洊经戎马文献摧落桃叶停歌凤台传燧羽檄之使夜呼铁骑之师雨集明远睇芜城而感赋子山顾江左以兴哀公於此时左右舟车咄嗟供亿犹复时时咏歌不絶二水三山既已流声渐被矣又岁时泝淮沿吴留连花洲虎阜间当其风和景妍倡和文酒陶然乐也然而徵兵转饷乘传驿骚宵旦拮据不遑启处公之为诗岂独流连景物云尔哉其必有所感也夫杨柳雨雪大夫有行役之章芳草美人骚客多?诡之作先生志洁行芳服官亷好士笃非古风人之流亚与日月既逝壮盛不来余倦论诗久矣微公其孰起我也


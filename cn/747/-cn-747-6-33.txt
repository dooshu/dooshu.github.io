○追复息隐王皇太子礼诏

昔戾园败德，西都表其号谥；楚英干纪，东汉锡其汤沐。斯皆屈邦国之禁。申骨肉之恩也。息隐王地乃居长，守器运初。自贻伊戚，陷於祸难，日月逾迈，松槚成行。朕嗣守鸿基，缅寻遗烈，何尝不陟彼冈而靡观，瞻同株而疚怀。恩备哀荣，式加礼命，可追复皇太子，谥仍依前。陵曰隐陵，置令以下官，并加户守卫。








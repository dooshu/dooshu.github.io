○丞相礼部尚书文公权德舆文集序

唐有天下二百二十载，用文章显於时，代有其人；然而自成童就傅，以及考终命，解巾筮仕，以及钧衡师保，造次必於文，视听必於文，采章皆正色而无驳杂，调韵皆正声而无奇邪，滔滔然如河东注，不知其极，而又处命书纶之任，专考核品藻之柄，参化成辅翊之勋，初中终全而有之，得之於相国文公矣。

公讳德舆，字载之，天水人也。族望祖宗之远，当官行已之道，语在国史，铭於圹而碑於途，此不敢详。今所载者，因缘文业而已。蚤岁为淮南江西从事掾，管记室之任。属词诣理，奏入报可；移文走檄，疆事迎解。登朝为起居舍人，改驾部员外郎，换司勋郎中，迁中书舍人。凡四任九年，专掌诏诰。大则发德音，修典册，洒朝廷之利泽，增盛德之形容；小则褒才能，叙官业，区分流品，申明诫劝。无诞词，无巧语，诚直温润，真王者之言。公昔自纂录为制集五十卷，托於友人湖南观察使杨公凭为之序，故今不在编次之内。其他千名万状，随意所属，牢笼今古，穷极微细，周流於亲爱情理之间，磅礴於勋贤久大之业，不为利疚，不以菲废，本乎道以行乎文，故能独步当时，人人心伏，非以德爵齿挟而致之。

贞元中，奉诏考定贤良草泽之士，升名者十七人；及为礼部侍郎，擢进士第者七十有馀。鸾凰杞梓，举集其门。登辅相之位者，前後凡十人，其他征镇岳牧文昌掖垣之选，不可悉数。继居其任者，今犹森然。非精识洞鉴其词而知其人，何以臻此耶？宪宗皇帝绍开中兴，始以英明，申威提法，武功既愈，文教是图。元和五年冬，执政暴疾，既且Φ，未旬日而公作相。宪章儒术，润色王度，使和声顺气，发自廊庙，而鬯浃於幽遐，我之所长，时以推戴，玉立冰洁，无缁磷迁染之讥。以文德自终，岂徒然哉！

嗣复不佞，发迹门馆，仪曹台席，皆忝前躅。公之元子中书舍人璩，不幸短命，其嗣宪宗孙泣奉文集，求鄙词以冠篇首。虽观於巨海，难挹波涛，而藉用白茅，所资诚敬。其五十卷次第具在集目。谨序。


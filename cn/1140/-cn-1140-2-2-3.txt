咏古杂诗

黄河有本源传自崑仑丘堤防苟不固泛滥将为忧章亥度天地夸父触不周目营万里外心遗径寸谋青阳无留景仄迳多倾輈弱水不可航欲济行无由喟焉睠周道止策还优游

二

文明盛中古帝陛存土阶相驱逓雕斵大朴无重回百家既蠭起六籍归秦灰世变不可极斯文为之灾犇腾过千载作者横九陔周行改岐路荣木忘故荄衆草既已蕃霜雪终皑皑宣尼志删述筮贲有余哀

三

赤帝薄儒冠得鹿守文治斯文有本根过鲁先孔祀墙壁出遗经诸儒相鼔吹辞赋等优俳讽谏亦无讳孝文寛贾生痛哭肆高议谤书訾史迁身辱书不坠风骚许怨诽煌煌四始义杨恽行乐人片言乃阶厉吞声拊缶歌千春为流涕

四

种兰思花多种瓜思蔓长姬周本忠厚弱祚逾夏商祖龙亦何促黔首栖劒鋩炎刘袭余烈吏酷如探汤朝爵拜通侯夕尸弃道傍懿彼从赤松蝉蜕惟子房

五

玉树生倾崖不如桑与麻抱璞贵不毁党人讵足夸膺滂如火烈刚直成疵瑕衽席视汤镬甘死无咨嗟张俭斗筲人脱身连万家惜哉荀爽言弃掷如尘沙

六

卜式本助边义请烹弘羊次公起钱谷奋身称循良毁家纾国难受爵亦何伤志士有逃禄抗迹独高翔徵车卧不起饮毒何仓皇奉钱赎徵聘咄咄谯君黄

七

平勃交欢日吕狐收族时陆生掉寸舌不使九鼎移生才各有用所贵心相知纯钩或绕指神龙时守雌谔谔洛阳生乃羞绦灌为

八

下士多所营上士少所偶寸心怀百忧豪末非我有岂无千夫雄驰骛求白首达哉柱下言人与骨俱朽长跽问犹龙贱子长年不青牛不可追行就尼山叟

九

浮云如车盖白日蔽余晖冲飇起中路化作飘蓬飞行行无根蒂持此终安归雍门自鼓歌薛公沾裳衣千春谁不死朝菌良可悲君看繁华子宁忆桑榆时

十

独行良踽踽四顾何滔滔富贵徒汨没不如为客豪朝为斗酒会莫为刎颈交翔鵾凌广汉奋翅求其曹张陈既相厄萧朱非久要烈士寸心合万事轻秋毫两人成一身长嗟左伯桃

十一

诗人罕闻道栗里有徵士坦履就田畴遐尚追皓绮称心发高唱和歌者谁子右丞及左司异代分具体枯槁何见嘲玄液非甘醴悟彼高山操絶弦良有以

十二

苍鹰饱抟击鸾凤无栖枝弋人慕彩翰弓缴将见欺文章资叱咤高步多嶮巇祢生求白刃黄祖安足嗤辍翰就戎服弯弓西北驰宝刀珠玉饰白马黄金覊常从霍骠骑不数李贰师功成会天幸虎啸不移时今日万户侯昨日羽林儿

十三

驱车适齐鲁饥渴求善士观澜洙泗滨濯缨沧溟涘美哉洵泱泱大道亦孔迩百谷何羣飞天风扬海水宾客竞平津尘埃生阙里行行蓟北门滔滔长安市橘柚虽佳树渡淮化为枳衆醉思独醒转叹於陵子

十四

昔游嵩与洛引领箕山岑野旷风萧条落叶下修林高坟独崔巍流泉清且深未知葬者谁父老传至今万乘且不顾何况挥黄金矫立易为节达生难处心喆人冥荣瘁贵不撄素襟垂旒如白屋楮冠乐鸣琴一为抚弦歌太古留遗音

十五

春鸟多好音鸣我池上楼情人盈海甸夙昔偕宴游言当策我驾顾望还淹留出门阻虎豹安能历九州芳兰易摧霣壮士多烦忧平生弦诵地牧马成荒丘何以歌我怀五噫间四愁肉马不可御翺翔骖赤虬欲挽天河水俯澄浊海流

十六

雀衔松树子飞落枯桑颠本自非骨肉寄生亦纒绵谁谓同根株两心不相怜势利生白刃兄弟成弃捐孤竹乐交让二赵悲独全拊膺感至性三叹不能言

十七

三王御海?礼乐急斯须如金归大冶巨细成规模厉阶彼嬴氏任法仇诗书堂陛迷隔絶朝仪一何愚叔孙采其弊绵蕞徒区区新声传乐府雅颂竟何如两生不肯行倔强非世儒遗绪振河汾董薛复先殂长河日东下蔓艹谁当除嗟尔墙东叟望古久踟蹰

十八

青阳敷淑景百卉争葳蕤商风未及发花落余空枝华士狥物欲倾身骛文辞雕饰丧其璞少壮朱顔衰自古多作者名在魂安归生为鸾凤吟死为猨狖悲独言慕扬马谁与曾闵期


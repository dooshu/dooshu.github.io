○杜袁州墓志铭

公讳某，字某，京兆杜陵人也。高辛之抚教万方，尧帝之平章百姓。传称圣人之後，易曰积善之家。在夏为御龙，在周为唐杜，三王以降，百代可知。车服出於南阳，衣冠袭於京兆。曾祖荣业，後魏秦州别驾。祖良，宇文朝复州长史。父举，唐易州司兵参军事，事端履道，操矢安贞，厚於天爵，薄於人位。阙里之庭，学夫诗礼；太邱之门，执其羔雁。

公孝慈而敬，威庄而安。狎贯义方，周览典籍。服其服，则文之以君子之容；遂其辞，则实之以君子之德。起家左翊卫，选授贝州司仓参军事。出自中禁，在於外台，谨其盖藏，实其仓庾。寻迁蓬州咸安许州长社洛州洛阳三县令。地方百里，官历三城。言非法度，不出於口；行非公道，不萌於心。令不肃而威宣，教不舒而德洽。转虢州司马，制授朝散大夫婺州司马，又迁苏州长史，加中散大夫。鸾凤不栖於枳棘，燕雀不集於梧桐，宜得其材，非公莫可。我大周诞受万国，宠绥四方，建官惟贤，垂拱而理。乃命公为朝议大夫使持节袁州诸军事守袁州刺史。天王之使，列国之君，发其德音，而劝不用赏；正其颜色，而禁不用刑。德成而位尊，名遂而身退。乞骸告老，谢病言归。以某年月日，终於淮海之馆，春秋七十有七。呜乎哀哉！

夫人太原王氏，魏骠骑大将军新昌公平之曾孙，唐蜀王府典军上柱国志隆之女也。纂承洪烈，嗣续徽音，中外柔嘉，小大怀睦。夫人之化，国风美於鹊巢。宝剑之沈，夜气冲於牛斗。享年四十八，呜乎！咸亨二年某月日，终於长社之官第。维天授三年春二月，合杜陵之平原，礼也。王人吊祭，仪仗官给。

长子某官等，毁形於骨，痛贯於心。父母哀哀，昊天莫报；佳城郁郁，白日何年？愿述馀风，式铭幽壤，其铭曰：

凤凰鸣矣，于彼高冈。显允君子，邦家之光。猗欤令德，秀於闺房。岁云暮矣。池树荒凉。死则同穴，如何彼苍？








39　樂天富壽飽樂健五達言


白樂天云：「富於黔婁〔一〕，閻本脱此四字。壽於顔回，飽於伯夷，樂於榮啓期，健於衞叔寶。」閻按：「出醉吟先生傳。」達人之言也。

【元圻案】唐書白居易傳：「居易，字樂天，太原人，徙下邽。以刑部尚書致仕。東都所居履道里，疏沼種樹，構石樓香山，鑿八節灘，自號醉吟先生，爲之傳。」〇高士傳：「黔婁先生者，齊人也。魯恭公遣使致禮，賜粟三千鍾，欲以爲相，辭不受。齊王又禮之，以黄金百斤，聘爲卿，又不就。著書四篇，言道德之務。」〇列子〔二〕：「孔子遊泰山，見榮啓期鼓琴而歌。孔子曰：『先生何以爲樂？』曰：『天生萬物，惟人爲貴。吾得爲人，一樂也。男貴女賤，吾得爲男，二樂也。生有不見日月、不免襁褓者，吾年九十，是三樂也。』」家語所載略同。〇晉書衞瓘傳：「瓘，孫玠，字叔寶，好言玄理。其後體病多羸，母恒禁其語。」〇樂天浩歌行「顔回短命伯夷餓，我今所得亦已多」，亦此意。

〔一〕「富於黔婁」四字，元刊本無。

〔二〕「列子」，原作「莊子」，按題下引文見於列子天瑞篇，與莊子無關，故逕改。






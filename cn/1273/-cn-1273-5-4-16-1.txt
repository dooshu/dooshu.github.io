与菽园


中元节后有两书，一由汕埠邮局径寄，一由兰史代转，想次第接到。由兰史者有诗数纸，内有东山寿忠祭文及改本，诗当时检查则抄者尚有讹字，因匆匆寄去，未及改正。戊戌东山吊忠诗，承赐和者，计必载入大著《挥麈》中。此诗所寄记系原本，复有改本，兹附上。兄鉴定，倘改者胜，希载改本也。著作之功，兄真可谓勇猛精进。昔人谓著书如采金于山而一日铸成宝，非杂收旧金也；余谓苟入洪炉熔化，虽烂铜坏铁，皆成有用之材。弟向有笔记数种，今散佚矣。年来杂记闻见，有所谓《忍冬藤花馆笔记》者，亦收烂铜坏铁者也。今拣录可登诗话、可入报章、可助谈谐者，以供一粲。弟尚未编辑成帙，大著计必次第先出，视此烂铜坏铁可入洪炉熔化，当源源稗贩奉送也。《挥麈》何时刻竣？此间函询者已纷纷矣！






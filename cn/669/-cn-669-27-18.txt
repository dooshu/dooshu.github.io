18　四民月令見風俗　以嚴致平


崔寔四民月令，朱文公答楊直方書謂：「見當時風俗，及其治家整齊，即以嚴致平之意。」

【閻按】蔚宗已謂潛夫論「足以觀見當時風政」。

【元圻案】四民月令，崔寔本傳不著其目。隋志「農家」：「四民月令一卷，後漢大尚書崔寔撰。」朱氏經義考附見於禮記之後，謂「此書雖佚，而齊民要術、太平御覽中所引特多，尚可捃拾成書」。〇寔本傳載政論曰：「景帝元年詔曰：『加笞與重罪無異，幸而不死，不可爲民。』乃定律減笞輕捶。以此言之，文帝乃重刑，非輕之也。以嚴致平，非以寬致平也。」〇唐王志愔應正論曰：「崔寔政論云：『爲國家者，以嚴致平。』然則稱嚴者，不必踰條越制，凝網重罰，在於施檃括以矯枉，用平典以禁非，刑故有常，罰輕無赦，人不易犯，防之難越故也。」






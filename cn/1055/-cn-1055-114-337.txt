【后汉孔德让碑〈永兴二年〉】

右汉《孔德让碑》，盖其名已摩灭，但云“字德让者，宣尼公二十世孙，都尉君之子也。仕历郡诸曹史，年二十，永兴二年七月遭疾不禄”。碑在今兖州孔子墓林中。永兴，孝桓帝年号也。其人早卒，无事迹可考。余《集录》所藏独阙孔林中汉碑，最后得此，遂无遗者。盖以其文字简少，无事实，故世人遗而不取，独余家有之也。治平元年闰正月二十日书。


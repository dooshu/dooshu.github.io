楼桑村

涿州西南十五里，道右大桑，高十丈，层荫如楼，其荫百亩，汉昭烈故居桑也。昭烈儿时，与宗中儿戏桑下，指谓帝王羽葆，后因名村，千五百年矣。椹大倍于恒桑，实时，土人相馈遗也。桑侧，昭烈古庙，唐乾宁五年建者。前将军关、桓侯张配焉。像不君臣坐立，而兄弟列，像其侧陋时也。然昭烈王者服。桓侯亦涿人，今州城西五里洗马潭，桓侯迹也。嘉靖中，庙傍王氏，田间废石碓，一道流购以重价，王疑未售。后兄弟以失价相诟，斧破之，中空，涵水少许。婢偶窃饮，遂知未来事，远近询问，塍垄就平。事闻，中使往征，婢忽不见，兄弟坐妖妄论死。隆庆中，巡按贺一桂以怪异恍惚，奏免得释。

唐刘禹锡楼桑先主庙○天下英雄气，千秋尚凛然。势分三足鼎，业复五铢钱。得相能开国，生儿不象贤。凄凉燕故妓，来舞魏宫前。

宋朱熹楼桑庙○楼桑大树翠缤纷，凤鸟鸣时曾一闻。合使本支垂百世，讵知功业止三分。空村常带燕山雪，古庙犹飞蜀道云。尚赖一方传正统，离离芳草半斜昏○谁怜汉室竟三分，桑柘枯条带落昏[曛]。遗老凋零披草莽，故宫惨澹会风云。龙飞旧国传今日，龟载穹碑篆古文。俯仰空成诗客恨，啼乌满树不堪闻。

元郝经楼桑庙○兴王百折似高皇，垂老才能据一方。邺下只知移汉鼎，江东不肯帝刘郎。十年生长林犹在，三代君臣道未亡。涿水都为永安泪，子规啼血怨楼桑。

元周昂楼桑庙○暗粉陈丹半在亡，短垣乔木共悲凉。不须古碣书绵竹，犹有荒村记葆桑。尘土衣冠曾系马，岁时歌舞亦称觞。不应巴蜀江山丽，能使英灵忘故乡。

元陈孚楼桑村○古庙千年后，桑阴满涿州。乱山空北向，大火已西流。遗恨三分国，英雄百尺楼。里人牲醴奠，想像衮龙浮。

明泗州郭登经涿州昭烈庙○汉道宽仁上合天，天心于汉亦惓惓。三分已落群雄手，两主犹传四十年。德业雄惟昭烈重，忠勤瘁尽武侯贤。君臣鱼水今何在，古庙楼桑涕泫然。

太平谢铎谒楼桑庙○仓皇衣带诏，辛苦武乡侯。西蜀分王地，中山奋迹秋。蛟龙曾失势，臣主故相投。涿水楼桑隰，还同沛水流。

涿州殷谦楼桑○先主龙兴此故乡，桑阿五丈叶幽光。故宫木绕燕山近，古殿云飞蜀道长。细草笼烟含晚翠，好花映日散初香。年年饮社乡人集，醉倚东风乐未央。

鄞县屠隆楼桑村○先主龙兴地，轩辕旧帝乡。皇图收匕箸，天意失荆襄。岁月丛祠古，山河汉寝荒。长歌怀慷慨，寒日下枯桑。

桃源江盈科三义祠○荒祠遥枕碧山岑，门掩空堂白昼深。手抉江山分鼎足，义投金石共丹心。中原父老怀鱼水，异代苹蘩荐古今。河内空传疑冢在，谁操麦饭洒碑阴。

嘉兴朱茂时楼桑村○炎炎支一木，古道在楼桑。梦寐锦城杳，风云翠葆凉。不蚕村女拙，馈葚野人尝。八百成都瘁，幽兹叶有光。


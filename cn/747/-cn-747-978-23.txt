○对复矢判

〈刘说家有丧，登车，用箭复魂。人告越礼。〉

精气为物，聚极则散；游魂为变，死而有招。归地归天，人皆共尽；在师在旅，礼则从宜。若道属多虞，时因丧律，勤王徇节，载居锋镝之中；委骨捐躯，但非歌笑之处。既睹乱麻之积，爰崇复矢之仪。亦同蒉尚在途，画宫受吊；仲尼於馆，脱骖有情。虽流千载之声，并是一时之事。眷斯刘说，有异邾人，称是家丧，胡申战礼？罕遵升屋，翻比登车，验古有殊，论今莫可。科其越礼，雅合彝章。


卷一百七十一



卷之一百七十一

洪武十八年二月癸巳朔，朝日。

甲午，雷电，雨雪。

丁酉，遣官释奠于先师孔子。

戊戌，祭大社、大稷。

旌表汶上县民侯昱孝行。昱事母甚谨，尝受业于东平州学，闻母病，即谒告归省，昼夜侍汤药，衣不解带。母殁庐于墓侧，寝苫枕块，蔬食水饮，旦夕哭奠，如初丧日，三年然后归。事闻，诏旌表其门曰“孝子侯昱之门”。又处州青田县民项景中妻刘氏、项彦成妻金氏、吴安定妻徐氏、绍兴府山阴县民张拱辰妻施氏、吉安府泰和县民康仁安妻陈氏、胡子与妻严氏、刘志亨妻萧氏、广信府永丰县民周德成妻翁氏、业荣八妻祝氏、翁遂三妻黄氏、瑞州府新昌县民胡用谦妻黄氏、柳州府怀远县民刘五哥妻唐氏、凤翔府扶风县民边文显妻张氏，俱以年少夫亡，守志不移，抚幼稚，事舅姑，克尽其能。有司上其事，诏皆旌表其门曰“贞节”，复其家。

己亥，遣官祀历代帝王。

给山东、北平、陕西、山西、河南、辽东所属诸卫所戍卒冬衣、布花。

庚子，祭太岁、风云雷雨、岳镇、海渎、山川、月将、城隍诸神，遣官祭先农及旗纛。

赐京卫旗军胡椒，人一斤。

癸卯，太仆寺卿商暠招集河南故军六百余人至京，人赐钞八锭。

甲辰，上以当春久雨，阴晦不解，间雪雹而雷，虽时气不和，亦人事有以致之，乃谕中外百司：“凡军民利病，政事得失，条陈以进，下至编民卒伍，苟有所见，皆得尽言无讳。”国子监祭酒宋讷献“守边策”曰：“今海内既安，蛮夷奉贡，惟沙漠胡虏未遵声教，若置之不治，则恐岁久丑类，为患边圉，若欲穷追远击，又恐六师往返万里，馈运艰难，士马疲劳。陛下欲为圣子神孙万世之计，要不过谨备边之策耳，备边固在乎屯兵，实兵又在乎屯田，屯田之制必当法。汉本始中，匈奴帅十余万骑而南欲为寇，汉将赵充国乃将四万骑分屯缘边九郡，单于闻之，引去。夫以四万骑分屯九郡，而充国统制其间，则当时之筹画区分，概可想见。我朝诸将中，勇智谋略岂无如充国者哉？陛下宜选其有智谋勇略者数人，每将以东西五百里为制，随其高下，立法分屯，所领卫兵以充国兵数斟酌损益，率五百里屯一将，布列缘边之地，远近相望，首尾相应，耕作以时，训练有法，遇敌则战，寇去则耕，此长久安边之策也。又何必劳师万里求侥幸之功，以取无用之地哉？”国子监博士高允宪言：“黜涉幽明，国家盛典。朝廷设方面郡县之官，与共理天下，陛下深居九重，岂能悉知其才而命之？宜如汉故事，察其节行卓异、政事公平者增秩，赐金以宠擢之，或有公过，亦姑宥之，其贪污、阘茸者者斥逐之，苛刻虐民、废法不奉公者诛戮之。如是，则贤者知所劝，不肖者知所戒，人人有古循良之治而天下理矣。”国子监学正陈潜夫言四事：一曰奖直臣以来忠谏：“夫尽言毋隐之臣，自昔以为难得。陛下奖借作兴之则，怀忠之士罔不思尽其心矣。”二曰简师儒以广贤才：“夫师者所以模范后进，师道立则善人多，善人多则天下治，所系为甚重。今天下人才所赖以育成者，惟此而已，必得经明行脩之士以为师范，则贤才辈出矣。”三曰励廉耻以厚风俗：“人不知耻，则靡所不为，虽绳之以法，犹不知改。惟餋其廉耻，使皆知愧省，则自不犯干有司，将见刑措不用而民风厚矣。”四曰审用人以求实效：“夫人之才器，各有所长，固不可以概论而求备于一人也。内外百官，量其才之高下而任之，则庶乎咸称厥职而可以责成功矣。”上皆嘉纳之。

乙巳初昏，五星俱见。

己酉，赐驸马都尉牛诚公田米二千石。

辛亥，赐武定侯郭英米五百石。

丙辰，旌表孟县孝子李德之门。德少失父，事母以孝闻。元末避兵新安，时兵饥，掠人以食，母谓德曰：“汝第窜去，免为人所得，勿以我故累汝也。”德涕泣，誓同生死，负母逃难，备经险阻。洪武初，河南内附，德奉母归，尽力农亩，孝养笃至，乡里称焉。至是事闻，诏旌表之。

丁巳，以右春坊右赞善董伦为左春坊大学士，赐文绮六疋、钞五十锭。

云南乌蒙军民府知府亦德言：“蛮夷之地，刀耕火种，比年霜旱、疾疫，民人饥窘，岁输之粮无从徵纳。”诏悉免之。

戊午，命赐辽东处军士钞，尝从征者人三锭，谪发者人二锭，其登州卫每岁运粮过海及山海、古北、大同诸卫守边军士如从征之数，北平、山东、山西所属卫卒人二锭。

己未，置金齿卫指挥使司。

太傅魏国公徐达薨。达，凤阳人，家世农业，长身伟貌，刚毅英武。年二十二，值元末兵起，慨然有济世之志。岁癸巳，上起义兵于濠梁，达来谒，上与语，奇之，留置麾下。久之，察其志虑材略皆非众人所及，上益喜曰：“此大器也。”遂命为镇抚，位诸将上。乙未，上在和阳，为孙德崖军所邀，我军亦执德崖，两军相持，达诣德崖军，请以身代上。及上还，纵德崖去，达亦得还。遂从上渡江下采石，定太平。未几，元将蛮子海牙复以舟师扼采石，乃命达将精锐数千，东取溧水、溧阳，断其肘腋，下之。丙申，上败元舟师于采石，召达还，从攻建康，入其城，上留居之，经营四方。命达为大将，东取镇江，克之，开淮兴翼元帅府，命为统军元帅，守其地。张士诚遣将据毗陵，将侵镇江，达知之以告，上命达出兵攻毗陵，沮其诈谋。达遂勒兵讨之，败士诚兵，擒其弟张九六。张士诚复遣伪同佥吕珍入守常州，围之，久不克。丁酉三月，下其城，吕珍宵遁。继取马驮沙，从上取宁国，守将杨仲英等开门降，长枪元帅谢国玺遁，得其军十余万、马二千余匹。复统兵徇宜兴，取常熟。戊戌十月，达与邵荣将兵攻宜兴，乃分兵绝太湖口，并力急攻，拔之。己亥，达遣别将俞通海复池州，俘陈友谅将赵牛儿等，并获艨艟数百艘。上时在浙东，闻捷至，甚喜，遂升达奉国上将军、同知江南行枢密院事。率兵击赵普胜水军，走之，追至潜山县，擒伪参政郭泰，斩之，遂克潜山，获马骡牛羊千余，命元帅詹某守之。庚子，与常遇春将兵守池州。陈友谅以兵来寇，上令达伏兵九华山下，寇至伏发，遂击败之，生擒三千人。既而友谅陷太平，又寇龙江，达从上击败之，友谅遁去，达率舟师追至池州而还。辛丑，从上取江州，陈友谅弃城走武昌，命达进兵追之。又闻友谅欲出沔阳战舰拒战，达乃屯于汉阳之沌口以遏之。是年，升中书右丞。壬寅，胡廷瑞以龙兴降，上命邓愈守之。既而康泰复叛，召达自汉阳还军，讨平之。癸卯，从上攻安丰，吕珍、左君弼皆败走。上还，达移师围庐州，三月不下。会陈友谅率舟师寇龙兴，上召达等还援，从上击友谅于番阳湖。达身先诸将，击败其前军，杀千五百人，获一巨舟而还，军威大振。既而达舟被焚，扑火更战，上遣舟援达，达以死自誓，敌师败，达乃出。寻命达还守建康。甲辰，克武昌，升中书省左相国。复总兵攻庐州，左君弼闻达兵至，遁安丰而令其将楼儿张等拒守，达围之，城中饥困，楼儿张开门，降获君弼母及其妻子遣，兵围安丰，君弼走汴梁。是年八月，命达将兵取荆湘、湖南北诸郡，达与参政杨璟率战舰至荆州，伪汉守将姜珏以城降，达复遣傅友德将兵取夷陵，守将杨以德、归州将杨兴俱以城降。师次潭州，湘乡土酋易华亦来降，督兵讨周文贵于辰州，克其城。乙巳正月，达遣千户胡海洋击宝庆，伪将唐隆道遁，兵入守之。是年，大会师建康，召达还计军务。五月，复命达率遇春等以马步舟师取淮东诸城，兵抵泰州。上遣使谕达曰：“寇兵驻范蔡港，其计不过欲分掣我兵，宜以廖永忠还兵水寨以应之。大军攻泰州，泰州既克，江北诸郡闻风瓦解，寇不战自溃。”已而遂克泰州，获伪吴将严再兴等九十四人、马一百六十六匹。捷至，上复遣使谕达分兵取兴化，伪吴将李清战败，以城降，达留千户刘杰守之。上复遣同知冯国胜帅所部助攻高邮、淮安、濠泗。既而张士诚兵寇宜兴，上遣使谕达，令以冯国胜守高邮，常遇春守海安，遣别将守泰州，令达以精兵援宜兴。达渡江，败寇兵于宜兴城下，获兵三千余人。时国胜攻高邮，伪吴俞佥院诈遣人约降，国胜信之，遣康泰等率兵入城，皆为所杀。上闻之怒，丙午三月，复命达自泰州进兵取之。达至高邮，督兵攻克之，俘其将帅一千三十七人、军一千一百七十五人、马三百七十三匹，得粮八千石、民一千三百九十七户，移师攻淮安。四月，达兵至马骡港，与伪吴左丞徐义战，破之，获船百余，义遁去，俘其院判钱富等及兵三千余人。舟师进薄城下，守将伪右丞梅思祖、副枢密唐英等出降，得粮四万余石、马千五百匹、兵万余、民四千余户，命指挥华云龙蔡仙守其城，前枢密同知陆聚以徐、宿二州诣军门降。复率舟师攻安丰克之，其右丞忻都、左丞祝昌等走汴梁，竹贞以兵来援，大败，引去，追获忻都及其军四千、马千匹、粮九百余石，复遣千户赵祥将兵至頴州，获其粮船以归。八月，命达为大将军，遇春为副将军，统大兵取浙西。上御戟门，戒诸将毋肆虏掠，毋妄杀戮，达奉命，戒饬将士唯谨。将发，上与诸将议取吴之计，遇春以为先取苏州，上曰：“若先攻湖州，使其疲于奔命，然后移兵姑苏。”达遵成算，率舟师，出太湖，抵湖州，伪吴右丞张天骐遣黄宝、唐杰开门出战，遂擒宝及其元师胡贵二百余人。士诚遣伪司徒吕伯昇来援，潜入东门，达扼其四门，昼夜攻之，伯昇与天骐闭门拒守。士诚复遣伪平章朱暹、王晟等及伪五太子分屯城东之旧馆，达分兵营于姑嫂桥，连筑十垒，断其外援，败其别将于乌镇之东。士诚亲率兵往应，达等与战于皂林之野，大败其众生，擒伪吴戴元帅及军士三千余人，旧馆屯兵粮运不继，相率出降。达遂围伪平章王晟壁，破之，晟及同佥戴茂乞降。时伪五太子等来战，烧其船，大败之，伪五太子及其平章朱暹、右丞吕珍等遂以旧馆降，得兵六万余。十一月，达以降将徇于湖州城下，张天骐等遂以城降。达转兵攻吴江州，伪参政李福等降。兵从太湖西出姑苏城南七里鲇鱼口，攻其山栅，伪守将窦义遁去。康茂才军至尹山桥，遇敌兵，击败之，焚其战船、积聚。达亲率马步兵及遣舟师，水陆并进，营于葑门，分遣别将军于娄、胥、阊、盘诸门；又筑长围困之架木塔与城中浮图等，筑台三成，名曰“敌楼”，下瞰城中，设火筒其上，一发连中；又设襄阳礟著物，无不糜碎，礟风著人，皆死。时姑苏城坚，难猝破，无锡莫天祐与士诚为声援，其部将杨茂善游水，天祐遣为侦逻，卒获茂，送达，达释而劳之，待以腹心。于是屡遣茂游水往来，因得其彼此所遗蜡丸书递报，故阴得士诚、天祐虚实。丁未九月，达知其城中困乏，乃亲督兵克葑门，遇春亦破阊门。士诚令伪枢密唐杰登城拒战，又令伪参政周仁等立栅以补外城，杰知力屈，投兵降，周仁等皆请降，士诚军大溃，诸将蚁附登城。城既破，士诚距户自经不死，将士救解之，舁出葑门，送京师。初，达与遇春约城破日，中分抚定。及是，达军城左，遇春军城右，令士卒各悬小木牌，令曰：“掠民财者死，拆民屋者死，离营二十里者死。”部伍肃然，居民按堵，远近悦之。上论诸将平伪吴功，将行赏，谕之曰：“张士诚兵强积富，今亦就擒，非尔将帅用命，何以至此？”于是进封达为信国公，赏绮帛十端，余战士赏赉有差。是年十月，又改为右相国。上欲北伐，与诸将定计，常遇春谓宜直捣元都。上谓达曰：“吾欲先取山东、河南，断其羽翼，然后进兵元都，彼势孤援绝，不战可克。”将启行，又谓达曰：“兵法：‘以庙筭胜者，得筭多也。’卿其识之。”于是命达为征虏大将军，常遇春为副将军，率甲士二十五万北代。达驻师淮安，遣使往沂州，谕王宣父子纳款。十一月，达进师，由长淮入大河，分遣平章韩政率兵略榆行，守将郦毅以城降。师次梁城，守将右丞赵蛮子遁去，部将卢同知、程佥院等率众降，既而赵蛮子亦以所部降，峄州闻风款附。军至沂州，时王信往莒、密募兵，其父宣闭门拒守，诸军围之，宣度不能敌，以元所授沂国公印出降，官军入城，于是莒、密、海等州县相继纳款。上遣使敕达等曰：“闻将军已下沂州，未知勒军何向，如向益都，当遣精锐将士于黄河扼冲要，断其援兵，使彼外不得进，内无所望，我军势重力专，可以必克；若未下益都，即进取济宁、济南二城，既下山东，势穷力竭，如探囊中之物，可不攻而自下矣。然兵难遥度，随机应变，尤在将军。”时金、火二星会于丑分望后，火逐金，过齐鲁之分，宜进兵取胜。达师次益都，遣人谕元守将老保不下，遂督师攻拔之，老保降，徇下寿光、临淄、乐安、昌乐、高苑等县及潍、胶、博兴州，获将士一万五百余人、马骡一千六百余匹、粮一十八万九千石。十二月，遣使招降乐安、般阳守将李圭、俞胜等，淄川、新城等县皆望风降附，获兵一千四百余人、粮二万一千三百余石。遣别将张兴祖下东平，元参政陈璧等以军民五万来降。师至安山镇，右丞杜天祐等降，获船一百五十余艘。师至济南，元将脱因帖木儿遁去，其部将以城降，获将士二千八百五十五人、马四百二十九匹。遣都督同知张兴祖取济宁，元将陈平章弃城遁，大军入城守之。洪武元年正月，进达银青荣禄大夫、上柱国、录军国重事、中书右丞相、信国公，兼太子少傅。赐诰曰：“命将出师，立兴王之大业；建邦启土，资佐运之能臣。仗斧钺而成显功，秉钧衡而居右揆。才为异等，赏亦非常。孚告朝堂，诞宣纶綍。中书右丞相徐达刚姿英杰，远量雄深，岩岩山岳之重，矫矫虎貔之猛，从予起兵于濠上，先存捧日之心来兹，定鼎于江南，遂作擎天之柱，气贯万人而无敌，拔帜摧城，威行四壤而推恩。抚民安堵，牙旗指顾，淮海澄清，雷电铿轰，湖湘率服，西连巴蜀，东际溟洋，有征则总水陆之军戎，所向则收郡邑之图籍，削平二强国，古之名将何以加？辛勤十余年，吾之封疆由此定，叠奏苏湖之捷，俘其臣主而归，允谓元勋，宜膺上爵。尊崇相府，仍加开国之褒；辅导储宫，尤重兼官之选。於戏！太公韬略，当弘一统之规；邓禹功名，特列诸侯之上。用颁宠数，尚克钦承。”二月，达与遇春督马步舟师取东昌，克之，所属荏平等县皆款附。乐安俞胜复叛，达师师征之，胜弃城遁。元将也速等来援，我军与战，败之，追奔八十余里，生擒院判脱欢并军士百余人、马三百匹。三月，达奏定山东新附州县及俘获军实之数。勒兵至陈桥向汴梁，元守将国公李克彝驱军民遁入河南，左君弼等率众诣军门降，大军入城。四月，由中滦进取河南，至塔儿湾，元将脱因帖木儿以马步五万屯于洛水之北，悉锐迎战，击败之，追奔五十余里，俘获无筭，脱因帖木儿收散卒走陕州。达勒兵抵洛阳，元梁王阿都温以元所授梁王金印，率官民出降，河南平，钧、许、福、昌诸州县元守将哈剌鲁等皆来降。转克汝、嵩、裕、陕州，遣冯宗异西攻潼关，守者拒战，宗异将兵拔之，上命宗异据关而守。是岁五月，上幸汴梁。六月，达自河南朝于行在。上嘉劳之，谓曰：“将军率师征讨，勤劳于外，古人所谓‘忠尔忘身，国尔忘家’，诚将军之谓也。”上复召达等议取元都，授以成筭。于是达檄诸将及山东诸郡马步舟师，会东昌。闰七月，师徇河北，遣右丞薛显、参政傅友德等取卫辉，元平章龙二弃城走彰德。达师至彰德，龙二复遁去，官军入城，以右丞梅思祖守之。师至广平，元平章周昱弃城先遁。是月，达至临清，分遣参政傅友德率卫士间道以通步骑，都督副使顾时率卫士修闸以通舟师。达率师北上，至德州，常遇春、张兴祖等俱以师会，遂取长芦，下清州，捣直沽据之，作浮桥以济师，元丞相也速遁去。元都大震，师抵河西务，元平章俺普等迎敌败之，擒知院哈剌孙及省院将校三百余人、马六百匹、船百余艘、粮二千六百石，俺普遁去。师至通州，元国公卜颜帖木儿等率众迎敌，常遇春战败之，擒卜颜帖木儿及副枢也先迭儿、脱脱帖木儿，获马四百匹、船百余艘，遂克通州。丙寅夜三鼓，元主与其后妃太子开建德门北走。八月庚午，达师至元都，驻齐化门，勒兵入城，获监国宗室淮王帖木儿不花及太尉中书左丞相庆童、平章哈剌那海、右丞张康伯、御史中丞满川等及镇南王子六人。籍军民府库及版图重器，封宫殿门，遣指挥张焕以兵千人守之，俾宦寺护视宫人、妃主，禁戢士卒，无敢侵暴，人民安业，市肆不移，远近悦服，人谓“曹彬下江南伯颜，入临安”，不是过也。乃遣人献捷京师，及遣将士逻古北口，守直沽，取永平。上以元都既定，命达等率师取山西，留所统三万人立燕山左、右等六卫，命大都督副使孙兴祖、佥事华云龙守北平。九月，常遇春克保定。十月，下真定。十一月，达自北平进取山西，与遇春会师真定。时元将扩廓帖木儿以兵自太原出鴈门，将侵北平，达侦知之，遣薛显、傅友德将铁骑六千先趋平定州，留指挥韦正守真定营，遂率师趋太原。扩廓帖木儿至保安州，闻之即还迎敌。十二月朔，师至太原，遇春谋于达曰：“我骑兵虽集而步兵未至，众寡不侔，难与争锋，莫若遣精骑夜袭其营，彼众可乱，主将可缚也。”达善其计。适扩廓帖木儿部将豁鼻马潜遣人约降，且请为内应，达遂遣兵夜袭之，彼军果动，扩廓帖木儿觉变，仓猝跣足出帐后上马，遁去，从之者仅十八骑，遂克太原，获兵四万，马如之。扩廓帖木儿奔大同，大军追之，扩廓帖木儿走甘肃。洪武二年二月，达师至平阳，次河中府。三月，渡黄河，元守鄜城枢密副使施成诣军门降。师至鹿台，张良弼等遁去。遂渡泾、渭，至陕西，耆民千余人出三陵坡迎降，达令左丞周凯入城抚谕居民，禁戢军士，一无所犯，秦民大悦。乃分兵取凤翔，常遇春兵至凤翔，李思齐走临洮。四月，达师度陇州，元将白同佥降，克秦州，元将吕德张义等遁去。师至巩昌，元总帅汪灵真保、平章梁子中、商暠、左丞周添祥等皆率众款附，以都督郭子兴守之。遂分遣右副将军冯宗异征临洮，都督副使顾时、参政戴德征兰州。于是李思齐以临洮来降，赵琦等亦归附，克安定州、会州、靖宁等处。五月，下平凉，遣兵逻庆阳，张良臣以城降。六月，良臣复叛，达督兵进讨，克之，良臣投井中，官军引出，并其父斩之。九月壬寅，召达还京，诏都督冯宗异代领其众。三年正月，复诏达为征虏大将军，率师讨扩廓帖木儿。三月，达追至定西，敌退屯车道岘。既而达进兵沈儿峪口，与敌兵夹深沟而垒，日数交战，扩廓帖木儿发兵千余由间道从东山下，潜劫我垒。达怒，斩将校数人以徇。明日，诸将皆奋力战，大败其众于沟北，擒元郯王、齐王及国公阎思孝、平章韩扎儿、虎林赤等官，凡一千八百六十五人，将校士卒八万四千五百余人，马一万二千二百八十余匹，及橐驼骡驴杂畜无筭。扩廓帖木儿与其妻子数人由古城北遁走和林达，遣都督郭英追至宁夏，不及而还。五月，达率师自徽州南一百八渡至略阳，擒平章蔡琳，遂入沔州。又遣禆将金兴旺、张龙由凤翔入连云栈，合兵将攻兴元，元将刘思中、知院金庆祥迎降。十月，诏达等还京达，留兴祖等领兵镇守，遂班师。十一月，至龙江，上亲出至江，抚劳之。明日，达率诸将上表，告成功。上御奉天殿，定功行赏，封诸功臣为公候，谓诸将臣曰：“达从朕起兵，征讨四方，摧强抚顺，劳勚居多。”乃进封达魏国公，赐鉄券。文曰：“朕闻自昔帝王创业垂统，皆赖英杰之臣削群雄，平暴乱，然非首将智勇，何能统率而成大功？如汉、唐初兴，诸大名将是也。当时虽得中原，四夷未尽宾服，以其宣谋效力之将比之，岂有过我朝大将军之功者乎？尔达自起兵以来，为朕首将，十有六年，廓江汉，清淮楚，电扫西浙，席卷中原，威声所振，直连塞外。其间，降王缚将，不可胜数。顷者，诏令班师，星驰来赴。朕念尔勤劳既久，立功最多。今天下已定，论功行赏，宜加爵禄，是用授尔开国辅运推诚宣力武臣、特进光禄大夫、左柱国、太傅、中书右丞相、魏国公、参军国事，食禄五千石，使尔子孙世世承袭。朕本疏愚，皆遵前代哲王之礼典，兹与尔誓：除谋逆不宥，其余若犯死，尔免三死，子免二死。於戏！高而不危，所以长守贵也；满而不溢，所以长守富也。尔当慎守斯言，谕及子孙，世世为国良臣，岂不伟欤？”赐文绮、帛百匹。四年正月，命达往北平练军马，脩城池，诏赐公田。五年正月，赐交趾弓五十、彤弓百，北征沙漠，师出鴈门，至岭北与虏战，失利而还，乃歛兵守塞。六年三月，命达与曹国公李文忠等率师往北平、山西备边。十一月，达等自朔州还至代县，闻扩廓帖木儿兵至大同北，即与文忠等往击之。时大雪，营于鴈踏堡，获故元平章邓孛罗帖木儿，又遣禆将至三角村，获故元武平章、康同佥，得马八十余匹而还。十六年，复命出镇北平。十七年，以达长子允恭署左军都督府事，允恭后改名辉祖。是年，太阴数犯上将，上忧之，诏达还朝。十二月，有疾，上遣使四召名医治之。及祷于山川城隍之神曰：“曩者，天下有乱，朕命将偃兵息民，大将军徐达之功为多，今疾勿瘳，朕特告神，愿全生数载，固宁万姓，朕他日与达同往，惟神鉴之。”至是薨，年五十四。上为震悼，罢朝，恤赙有加，追封中山王，谥武宁，赐葬钟山之阴，仍命诸王遣官致祭，又塑像，岁时祭于功臣庙。其追封之命词曰：“朕惟帝王之有天下，必有名世之臣秉忠贞，奋威武，以辅成一代王业，是以生有显号，殁有赠典，子孙世有爵禄，与国同休于无穷焉。今开国辅运推诚宣力武臣、特进光禄大夫、左柱国、太傅、魏国公、参军国事徐达，以智勇之资，负柱石之任，曩因元季之乱，挺身归朕，朕实资尔智略，寄尔腹心，以统百万之师，攻无不取，战无不克，栉风沐雨，躬厥苦辛，迨朕正位大宝，论功行赏，是用爵尔上公，锡以重禄，仍总戎于朔方，纤尘不惊，边圉宁谧，信乎为我朝之元勋也。方期天锡遐龄，以享非常之报，孰知将星一陨，而尔躬逝矣。慨念今昔，朕岂能忘？虽然死生人道之常，今尔功在宗社，名垂竹帛，光昭前人，赏延后嗣，可以无憾矣。追封之典，可不举乎？特追封中山王，谥武宁，其上三世皆封王爵，妣皆封王夫人。”其葬也，上亲书“偃兵息民，混一区夏，奠安神人之功”，立碑墓道。子四人，皆上赐名，长子辉祖袭封魏国公；次添福，授勋尉，早世；次增寿，擢右军都督府左都督；次膺绪，中军都督府都督佥事。女四人，长，今上皇后，是为仁孝皇后，次代王妃，次安王妃。孙男九人，茂先今为周府仪宾，景昌封定国公，辉祖殂，子钦袭封魏国公。达为人言简虑精，令出不二，诸将敬若神明而小心慎密，在上前谦谨若不能言。及受命征讨，奉行成筭，如恐不及，所至之处，攻城略地，不妄杀戮。兵法严明，军民不扰，得壮士辄释不杀，率而徂征，与士卒同甘苦，士卒不饱不食饮，不营定不就帐，伤残疾病者亲慰问，给医药，至有违令扰民，必戮以徇。不贪女色，不好货利，功成而还，拜上印绶，待命于家，略无几微矜伐之色。初，达所居颇湫隘，上屡命易之，达辄辞曰：“天下未定，主上方宵衣旰食，臣敢以家为计？”及天下平，命有司创第于旧内之南，规制宏壮，表其里为“大功坊”，以旌元勋。上尝称之曰：“妇女无所爱，财宝无所取，忠志无疵，昭明乎日月，惟大将军一人而已。”及今上开国北平，命达练兵镇守，达于今上为后父，恩遇甚厚，每朝见，愈恭谨谦下，应对举止，不敢毫发失礼。今上每敕谕将士，必以达为训。其在军中，日延礼儒士，说古兵法，及将帅行事，亲折其是非成败，莫不心服。至料敌制胜，与汉、唐名将等，而忠义仁厚过之，故能辅成帝业，为开国功臣第一。

庚申，上以太傅魏国公徐达薨，辍朝，怆然不乐，谓群臣曰：“朕起自徒步，大将军为朕股肱心膂，戮力行阵，东征西讨，削平群丑，克济大勋。今边胡未殄，朕方倚任为万里长城之寄，而太阴屡犯上将，朕不意遽殒其命，一旦至此大故，天何夺吾良将之速？朕夜来竟夕不寐，欷歔流涕，思尽心国家为社稷之重，安得复有斯人？今欲有以报之，无所用其情耳，但著其勋烈宣于金石，永垂不朽，使后世知斯人为开国之元勋也。”

行人许穆言：“松州土地硗瘠，不宜屯种，戍卒三千，粮饷不给，虽尝以盐粮益之，而栈道险远，军之甚艰，请移戍茂州，俾屯田于附近之地，则不劳馈运而自可以制羌人。”上览奏曰：“松州卫，吾尝欲罢之，以其控制西番要地，不可动也。军士粮饷，其令旁近州县运给之。”

辛酉，赐征云南指挥柳楫及死事指挥倪春等钞币有差。

是月，松州羌反，成都卫指挥佥事成信等率兵攻其牟力等寨，破之，兵还，又遇贼三千余人于道，复击败之，斩首十五级，生擒二人，追至乞剌河，贼党溃散，乃还。

礼部奏定王国受历等礼仪使。凡遣使颁历，至王府长史司，先期启闻，设香案于殿上。使者至，王出殿门迎接，使者捧历诣殿上，置于案，退立于案东。引礼引王诣案前，赞王四拜讫，赞跪，使者取历，立授王，王受讫，以授执事者，复置于案。赞王俯伏，兴，又四拜，礼毕。其有特敕至王府，王先遣官郊迎，既至，王出迎，亦如前仪，行八拜礼，但王看毕置于案，百官不必陪班。








哈雷彗星是张文襄


古有名将名臣，上应列宿之说；今之迷信者，犹多道之。此次哈雷彗星出现，说者谓为张文襄也。其说曰：“张谪人世七十余年，故七十余年中，其星隐。张死则归位，故星现。其光见于外洋者，出洋游历也；现于中国者，倦游而归也。初现于东方，谓黎明时得一见，好事者不惜坐以待旦之劳，求一望见颜色而终不可得；继出现于西方，又为月光所掩，见如不见。过此以往，其尚可得见与否，未可知也。张文襄在时，僚属之求见者，至备行李宿于官厅，或终不可得见，何以异于此星之现于东方时也？有时幸得一见，而彼老于坐谈之顷，无端睡熟，左右不敢起居，谒者不得达一意而去，何以异于此星现于西方时也？过此以往，尚可得见否，未可知。则含此意以仰文襄者，不知几何人。”然则指哈雷彗星为张文襄者，殆非无因。






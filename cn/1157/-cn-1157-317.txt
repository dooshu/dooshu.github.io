●卷三百十七　舆地考三

○古兖州

《禹贡》曰："济、河惟兖州（东南据济水，西北距河也。济水及河，并具注《序目篇》），九河既道（河水分为九，各从其道也。九河已具注《序目》），雷夏既泽，雍、沮会同（雷夏，泽名，在今濮阳郡雷泽县。言此泽还复其故，而雍、沮二水同会其中也。沮音千余反）。厥土黑坟（色黑而坟起也），厥草繇，厥木条（繇，悦茂也。条，条畅也。繇音遥）。浮於济、漯，达於河（浮，以舟渡也。济水巳具注《序目篇》。漯水在汉时之东郡东武阳县，今魏郡莘县有东武阳城，无此水矣。因水入水曰达。漯音他合反）。"舜置十二牧，兖其一也。《周礼　职方》曰："河东曰兖州。其山曰岱（泰山，今鲁郡界），薮曰大野（一名钜野泽，在今东平郡钜野县），川曰河、泲，浸曰卢、潍（卢水在济阳郡卢县。潍水在今高密郡莒县。与《禹贡》不同。潍音维）。其利蒲、鱼。人二男三女。畜宜六扰（六扰，六畜），榖宜四种（黍、稷、稻、麦）。"盖以沇水为名。又兖之为言端也，信也。端言阳精端端，故其气歼杀也。其在天文，营室、东壁则卫之分野（汉之东郡及魏郡之黎阳，皆其分野。今灵昌、濮阳之西北境，济阳之西北境，博平之西南境皆是），兼得魏、宋、齐、赵之交（汉之酸枣县，今灵昌之西境，宜属魏。汉之东平及东郡之西昌、寿张，今东平之濮阳之东南境，皆宜属宋。汉之泰山，渤海之高乐、高城、重合、阳信、平源，今济阳之东南境，平安、乐安、景城之南境，博平之东境，皆官属齐。汉之信都、清河、渤海郡，南至浮水，今清河、博平之北境景，城之北境，皆宜属赵）。秦平天下，置郡，此为东郡（今灵昌、濮阳、济阳、魏郡、博平皆是）、砀郡之东北境（今东平郡），齐郡之北境（今平原、乐安郡），钜鹿、上谷二郡之东境（今清河、景城郡是）。汉武置十三州，此为兖州（领郡、国八）。後汉并因前代（理昌邑，今鲁郡金乡县也）。魏、晋亦置兖州（领郡、国八，理廪邱，今濮阳郡雷泽县），永嘉之後，陷於石勒。宋武平河南，又得其地，置兖州（领郡六。初理滑台，後理瑕邱。滑台，今灵昌郡。瑕邱，今鲁郡县。自二汉以後其兖州，非悉是古州疆域，所领郡国，东境兼入青州之地，西境则入荆河州之地）。宋末，其地入後魏，自後分割不可详焉。唐分置十五部，此为河南道（灵昌、濮阳、济阳、东平等郡皆是也，河北道，清河、魏郡、博平、平原、乐安、景城等郡是也）。梁时沧、德二州为唐所有，末年贝、博二州为唐所取。唐灭梁，传晋、汉、周，皆有其地。宋以魏、博、贝、沧、海、棣为河北东路，濮、郓、济为京东西路，滑为京西北路。靖康後，没於金。

兖州旧疆界於河、济，地非险固，风杂数国（魏、晋、宋、齐、赵五国之地）。秦、汉以降，政理混同，人情朴厚，俗有儒学。及西晋之末，为争战之地，三百年间，伤夷特甚。自宇内平一，又如近古之风焉。

◎古兖州历代沿革之图

▲春秋时可考者十国

卫（南境是）齐（南境是）须句宿南燕胙遂邿郕任

▲秦时为郡五

东郡　砀郡（东北境是）齐郡（北境是）钜鹿（东境是）上谷（东境是）

▲汉时为郡国八县一百三十五

东郡二十二县（濮阳　畔观　聊城　顿邱　发干　范茌　平博　平黎　清东阿离　狐临　邑利　苗须　昌寿　良乐　昌阳　平白　马南　燕东　武阳　廪邱）

▲魏郡东境是县见冀州

泰山郡二十四县（奉高　博茌　卢肥　成蛇　邱刚　柴盖　东平　阳梁　父莱　芜钜　平嬴　牟蒙　阴华　宁阳　乘邱　南武　阳富　阳桃　山桃　乡式）

济阴郡九县（定陶　冤句　吕都　葭密　成阳　鄄城　句阳　秺　乘氏）

平原郡十九县（平原　鬲高　唐重　邱平　昌羽　般乐　陵祝　阿安　瑗阿阳漯　阴朸　富平　安德　合阳　楼虚　龙〈名頁〉）

清河郡十四县（清阳　晁题　绎幕　灵厝　鄃贝　邱信　成东　阳信　乡缭枣强　复阳　东武城）

东平国七县（无盐　任城　樊东　平陆　章　亢父　富城）

渤海郡二十六县（浮阳　阳信　东光　阜城　千童　重合　南皮　定章　武东平舒　中邑　高成　高乐　参户　成平　柳　临乐　重平　安次　束州　修市建成　景成　文安　章乡　蒲领）

千乘郡十五县（千乘　东邹　湿沃　平安　博昌　蓼城　建信　狄　琅槐乐安被阳　高昌　繁安　高苑　延乡）

▲晋时为郡国十二县八十三

任城国三县（任城　亢父　樊）

濮阳国四县（濮阳　廪邱　白马　鄄城）

济阳郡九县（定陶　栾氏　句阳　离狐　宛邱　巳氏　成武　单父　城阳）

济北国五县（卢　临邑　东阿　榖成　蛇邱）

东平国七县（须昌　寿张　刚平　东平陆　富城　范　无盐）

阳平郡七县（元城　馆陶　清泉　东武阳　发干　阳平　乐平）

高平国七县（昌邑　钜野　方与　南平阳　湖陆　高平　金乡）

乐陵国五县（厌次　阳信　漯沃　新乐　乐陵）

清河国六县（清河　灵　绎幕　贝邱　鄃　东武城）

平原国九县（平原　高唐　茌平　博平　西平昌　安德　般　鬲　聊城）

渤海郡十县（南皮　东光　浮阳　饶安　阜城　重合　蓚　广川　高城　东安　陵）

泰山郡十一县（奉高　博　莱芜　梁父　山茌　南武阳　新泰　嬴　东牟钜平南武城）

▲隋时为郡七县七十一

东郡九县（白马　灵昌　晁南　濮阳　离狐　匡城　胙城　韦城　封邱）

东平郡六县（鄄城　须昌　郓城　宿城　雷泽　钜野）

济北郡九县（卢　范　阳榖　东阿　平阴　长清　济北　寿张　肥城）

武阳郡十四县（贵乡　元城　繁水　魏　莘　顿邱　观城　临黄　武阳　武水馆陶　堂氏　冠氏　聊城）

平原郡九县（安乐　平原　将陵　平昌　胡苏　长河　弓高　东光　般）

渤海郡十县（阳信　乐陵　商河　厌次　蒲台　饶安　无棣　盐山　南皮清池）

清河郡十四县（清河　清阳　武成　历亭　漳南　鄃　临清　清泉　清平高唐经城　宗城　博平　茌平）

▲唐时为州十二县七十九

滑州七县　濮州五县　济州五县　魏州十县　博州六县　郓州五县德州七县棣州五县　沧州十二县　贝州九县　澶州三县　景州五县

▲宋时为州十四县七十三

滑州四县　濮州四县　济州四县　魏州十七县　博州四县　郓州六县德州五县　棣州三县　滨州二县　沧州七县　恩州五县　澶州七县景州三县　通利军二县

滑州　其地得豕韦氏之国（豕韦氏，彭姓之国，祝融之後陆终第三子白坚封为彭）。春秋时属卫，战国亦属卫，其西境属魏。秦、二汉置东郡。晋为陈留、濮阳二国。宋武平河南，置兖州，以为边镇（领郡六，理於此。自晋末武帝作相，平慕容超之後，尽得河南之北境，置守在此）。後属後魏，亦为东郡（其城古滑台，城甚固。宋文帝遣将王玄谟攻围之二百馀日，不拔）。隋初置杞州，後为滑州，又改为兖州，寻废兖州，置东郡。唐为滑州，或为灵昌郡，义成军节度。属河南道。後改宣义军。领县七（白马、胙城、韦城、晁南、匡城、酸枣、灵昌）。梁以酸枣、匡城二县属开封府。後唐复为义成军。晋以卫南属澶州，以卫州黎阳来属。宋太平兴国初，改武定军为辅郡，属京西路。端拱初，以黎阳置通利军，後又为灵河郡，武成军节度。熙宁五年废州，以其地隶开封府。元丰四年复之，属京西北路。建炎初，没於金。刘豫僭位，为凉平府。金人隶山东、大名府路，又以韦城为黄河渰废，拨大名府内黄来隶。贡绢。领县四，治白马。白马（春秋卫国漕邑。"狄灭卫，卫人立戴公庐於漕。"即此地，郦生言守白马之津是也。中有白马山、黄河、黎阳津、灵河津、金隄、滑台）韦城（古豕韦国。有濮水）胙城（古南燕国，姞姓。汉南燕县）灵河（隋灵昌县，後唐改。熙宁初，废为镇，隶白马县）。

濮州　颛顼及昆吾氏之墟也，故谓之帝邱（今濮阳县也。昆吾氏当夏、殷之世）。春秋及战国初，为卫国之都（《春秋经》曰："卫迁於帝邱。"）。後为宋所侵，尽亡其邑，独有濮阳。秦灭濮阳，置东郡。二汉属东郡、济阴二郡地。晋分置济阳郡、濮阳国，兼置兖州。领郡、国八，治於此。後魏为濮阳郡，後周因之。隋初郡废，置濮州。炀帝初州废，以其地入东郡、东平、济北三郡。唐复置濮州，或为濮阳郡。属河南道。领县五（鄄城、雷泽、范、临濮、濮阳）。晋以濮阳属澶州。宋因之，属京东路，为濮阳郡，团练。建炎二年，没於金。金隶山东、大名府路。贡绢。领县四，治鄄城。鄄城（汉县。有旄邱、陶邱、黄河、金隄）雷泽（舜渔於雷泽，即此。本夏泽，以其有雷神故名。古郕伯国。隋县。金人伪废雷泽、临汉二县为镇，棣鄄城）临濮（唐县。有清邱《左传》"宋、晋盟於清邱"是也）范（春秋范宣子邑。隋县）。

济州　战国初齐、卫之境。秦属东郡。汉末，属东郡、泰山二郡地。後汉属东郡及济北国，晋同。宋为济北郡，後魏因之。隋初置济州，炀帝时，复为济北郡。唐武德四年王世充，改为济州。或为济阳郡。郡治即古碻磝城，元魏所筑。属河南道。领县五（卢、平阴、阳榖、东阿、长清）。後废。周复置，以郓州之钜野、郓城，兖州之任城、金乡四县隶之。宋因之，为上州，防御。属京东路。靖康二年，高宗自济入南京即位。後陷於金，金隶山东西路。贡阿胶。领县四，治钜野。钜野（有大野泽，鲁获麟之地。汉县。有蚩尤墓）郓城（隋县。有马颊河、濮水、洮沟、青陵台）任城（古任国，太皥之後所封地。汉县。有女娲陵、邾娄城。有承山、泗水、新河）金乡（古缗国。后汉县，因事山得金而置。晁补之云：平土浅山无金，此独有金。唐置金州，寻废。绍兴十二年河决，惟金乡独存。金人伪移州治於此）。

魏州　夏观扈之国。春秋晋地。战国时属魏。秦属东郡。二汉属魏、东二郡地（二汉、魏、晋之魏郡，皆今邺郡地）。魏分置阳平郡，晋因之。宋文帝置东阳平郡，後魏因之。後周置魏州。隋改为武阳郡。唐武德四年，讨平窦建德，改置魏州。龙朔二年，改为冀州（改魏州为冀州），仍置大都督府（其魏、贝、博、棣、沧、德六州，并隶焉），寻复旧（开元二十八年九月，刺史卢晖移通济渠，自石灰窠引流至州城西，都注魏桥，夹州制楼百馀间，以贮江、淮之货）。或为魏郡。属河东道。领县十（贵乡、元城、馆陶、魏、顿邱、昌乐、临黄、莘、朝城、冠氏）。梁为天雄军节度。後唐为东京後改兴唐府，俄改邺都，以贝州临清来属。晋为广晋府，以临清属澶州。汉为大名府。周罢都，复为天雄军，又以贝州之永济、宗城、经城，相州之内黄、咸安、洹水，博州之清平七县来属。宋庆历八年，始置大名府路安抚使，号北京，统大名、澶怀魏德博滨棣八州。属河北路。建炎二年，没於金。四年，金立刘豫，僭号齐。寻迁於汴，省北京为山东大名府。其後以内黄隶滑州，以成安、宗城二县隶洺州，以临清属恩州。绍定六年，淮东制臣许国遣李全将彭义斌自青崖崮攻大名，下之；以义斌为守，未几复失。贡花紬、绵紬、平紬、紫草。领县十七，治大名。大名（後魏贵乡县，後唐改广晋，汉改今名。有屯氏河；大河故俗，曰王莽河）元城（隋县，後唐改兴唐，晋复。有沙麓山，及马陵，孙膑书木杀庞涓之所）南乐（唐昌乐县，後割隶开德府）魏（隋县。有漳河）馆陶（汉县。西北有陶邱，古置馆其侧）冠氏（隋县。有弇水、北沙河）莘（隋县。有泉原河）朝城（唐县。崇宁间，割隶开德府）夏津（隋县。有屯氏河、闰沟河）临清（隋县。有御河、张甲河）永济（唐县。有永济渠。熙宁五年，省隶临清）宗城（隋县。有张甲河、张渠）经城（隋县。熙宁六年，省为镇入京城）清平（隋县。有新渠、金隄）内黄（隋县。河以北为内，以南为外；陈留有外黄，此为内黄）成安（有安阳河、漳河、蚩尤冢）洹水（後周县。熙宁初省为镇，隶成安）。

博州　春秋时，齐之西界聊摄地也。战国时，为卫、齐、赵三国之交。秦属东郡。汉为东郡、平原、清河三郡境。後汉属东郡、平原二郡地。晋属平原国。宋分置魏郡。後魏因之，其後置南冀州。隋初废，後置博州。炀帝初州废，以其地属武阳郡。唐复置博州，或为博平郡。属河东道。领县六（聊城、博平、清平、唐邑、高唐、武水）周废武水县入聊城。宋为防御，以清平县隶大名。属河北路。淳化三年，以河决，移治於孝武渡西。建炎後，没於金。金属山东西路。嘉定十二年，淮东制置贾涉纳降恩、博、景、德四州，旋失之。贡平紬。领县四，治聊城。聊城（汉县。有微子城、黄河、金沙水）堂邑（汉县。有黄河）高唐（汉县。有乌犊河）博平（唐县。有漯河）。

郓州　春秋时，为鲁之附庸须句国也（《左传》"伐邾，取须句"是也）。战国时属宋。秦属碣石郡。汉属东郡、东平国地，後为东平国。晋、宋、後魏并因之。後周宣帝置鲁州，寻废。隋又置郓州，炀帝初为东平郡（治古须句县）。唐为郓州，或为东平郡。属河南道。领县五（须昌、钜野、宿城、寿张、郓城）。後为天平军节度。周以郓城、钜野二县属济州。宋因之，後改为东平府，属京东西路。置安抚使。大观元年，升大都督府。建炎後，没於金。金隶山东西路。嘉定十三年，伪节度使王福以郓降，河东北俱震，後复失。贡绢、阿胶。领县六，治须城。须城（秦须昌县，後唐改。有梁山、济水、清河）中都（唐县。有汶水、大野陵。金改为汶阳县）寿张（汉县。有梁山、济水）东阿（秦县。有吾山、榖城山、黄河、阿非）阳榖（隋县。景德三年，徙治孟店）平阴（古肥子国。隋县）。

德州　春秋及战国皆属齐。秦置齐郡。汉高帝分置平原郡，後汉因之。晋为平原国。宋为平原郡，後魏、後周同。隋初废，後置德州。炀帝初，复为平原郡。唐平窦建德，复置德州，其後或为平原郡。属河北道（宋同）。领县七（安德、安陵、平原、蓚、平昌、将陵、长河）。周以景州安陵来属，废长河。宋因之，建炎二年，没於金。金隶山东东路。贡绢。领县五，治安德。安德（汉县。古马颊、覆釜二河在此）平原（汉旧县。即县故城在其地。有黄河、金河）德平（汉平昌县，梁改。熙宁六年，省为镇入安德）将陵（隋县。景德元年，移治西长河镇）安陵（後魏县。景祐二年，废入将陵）。

棣州　春秋、战国属齐。秦为齐郡之地。汉属平原、渤海、千乘三郡地。後汉为平原郡、乐安国。晋为乐陵、乐安二国地。宋为乐陵郡。後魏又为乐陵、乐安二郡地。隋属渤海郡。唐武德四年，分置棣州。或为乐安郡。属河北道（宋同）。领县五（厌次、商河、阳信、渤海、蒲台）。周以蒲台、渤海二县置滨州。宋因之，建隆二年，升为团练，俄为防御。大中祥符八年，移治阳信县界八方寺。建炎二年，没於金。贡绢。领县三，治厌次。厌次（汉县。有故关）商河（隋县。有马颊河）阳信（汉县。有钩盘河）。

滨州　本棣州蒲台、渤海县，後唐以其地斥卤，置榷盐务。汉改赡国军，周建为州。宋因之，属河北道。贡绢。领县二，治渤海。渤海（唐县。旧黄河在县西北，後河水移道。有秦蒲台、豆子阬）招安（熙宁二年省，元丰复。有儒山、沙河）。

沧州　春秋、战国时，为齐、赵二州之境。秦钜鹿、上谷二郡地。汉高帝置渤海郡，後汉、晋因之。宋文帝置乐陵郡，孝武分置渤海郡。後魏因之，太武初，改渤海郡为沧水郡。孝文帝时复旧，至孝明帝，分瀛、冀二州置沧州及浮阳、乐陵、德安三郡。隋初郡废，後以其地置棣州。炀帝改为沧州，寻为渤海郡。唐为沧州，或为景城郡。属河北道（宋同）。领县十二（长芦、乐陵、盐山、清池、南皮、东光、景城、弓高、饶安、临津、鲁城、无棣）。後为横海军节度，又改义昌军。梁改顺化军，後唐复为横海军。周废长芦、乾符二县入清池。宋因之。九河悉在州境，州居九河下流。从州取海上路，趋平州，入符家寨，则咫尺幽蓟矣。雄、霸之间，即景德虏骑东归之路也。建炎三年，没於金。嘉定十三年，淮东制置贾涉收复，旋失贡、大绢。柳箱领县七，治清池。清池（汉浮阳县地。有洛水、徒骇河、长芦河、衡漳河、乾符寨）乐陵（汉县。有鬲津、马颊、钩盘河。熙宁二年，徒乐陵郡治咸平镇）南皮（汉县。有大、小台山、永济河、洁河）无棣（隋县。有蒲萦台，秦始皇萦蒲系马之地。有老乌山、鬲津河、无棣河。治平元年，徙无棣县治保顺军，即县治置军使，棣州）饶安（汉县。有胡河、无棣河。熙宁五年，省为镇入清池）盐山（隋县。有毛氏河）临津（唐县。熙宁六年，省为镇入南皮）。

恩州　晁、冀二州之境（河自大伾山北过洚水，至於大陆。按《验地志》云，枯洚渠在经城县界，北入信都郡界。又按经城云在郡治西北五十四里，今郡治乃在洚水之东，古兖州之域。其在洚水之西诸县，是故冀州之域，即此地界也）。春秋时属齐，其後属晋。七国时属赵。秦为钜鹿郡，汉分置清河郡。後汉为清河国，晋因之。後魏、北齐并为清河郡。後周因之，兼置贝州。隋初郡废，炀帝初，复置清河郡而废州。唐为贝州，或为清河郡。属河北道（宋同）。领县九（清河、清阳、武陵、夏津、漳南、宋城、临清、经城、历亭）。後唐以临清改属兴唐府。晋为永清军节度，周为防御。宋复为节度，以永济、宗城、经城等三县，属大名府。庆历八年，改为恩州，永清军节度。建炎後，没於金。隶山东大名府路，以大名府临清县来属。贡绢、白毡。领县五，治清河。清河（汉县。端拱元年，徙治永宁镇。淳化五年，徙今治）清阳（汉曰贝邱。隋县。熙宁元年，废入清河）武城（汉曰东武城县。七国时，赵封平原君於此。有弦歌台）漳南（汉东阳县，隋改。在漳水之南。至和元年，废入历亭）历亭（隋县）。

澶州　唐武德四年，析黎州之澶水，魏州之顿邱、观城置。贞观元年州废，县还故属。大历七年，田承嗣表以魏州之顿邱、临黄复置。属河北道（宋同）。领县三（见上）。晋为镇宁军节度，以广晋府之临河，濮州之濮阳来属。雍熙中，以滑州之卫南、黎阳二县来属。端拱初，以黎州隶通利军，又废临黄入观城。庆历四年，徙清丰县治德清军，即县置军使，隶州。熙宁六年，省顿邱县入清丰。崇宁四年，建州为北辅。五年，升为开德府，以大名府朝城、南乐两县来属。靖康後，没於金。金为开州，属山东大名府路。绍兴间，临河、卫南二县为黄河水渰废。贡莨莠席、南粉。领县七，治濮阳。濮阳（汉县。有卫阳山、鲋嵎山、黄河、淇河、瓠子口）观城（隋县。有黄河、皇源河）临河（隋县。有旄邱、淇水、永济渠、澶渊）清丰（唐县。有广阳山、皇黄河）卫南（隋县。有九里沟）朝城（有武河、黄河）南乐（有大河故渎、枯系河、金堤）。

景州　唐贞元元年，析沧州之弓高、东光、临津置。长庆元年州废，县还沧州。二年，复以弓高、东光、临津、南皮、景城置。大和四年，州又废，县还沧州。景福元年复置，属河北道（宋同）。领县五（见上）。周降为定远军，属沧州，以安陵隶德州，废弓高。宋太平兴国六年，以军直属京。淳化元年，以冀州阜城来属，省弓高为镇。景德元年，改为永静军。靖康後，没於金。金为景州，仍割冀州蓚县来属。贡簟。领县三，治东光。东光（汉县。有永济渠、漳河）将陵（有永济渠、钩盘河）阜城（汉县。有衡漳河）。

通利军　宋端拱元年，以澶州黎阳县建为军，属河北路。天圣四年，以卫州县隶军。熙宁三年废，以二县隶卫州。元祐元年，复为军。政和五年，升为濬州，号濬州军节度，又改为平川军。靖康後，没於金。领县二，治黎阳。黎阳（汉县。有大伾山、枉人山、仓城、黎阳津）卫（有苏门山、鹿台、糟邱酒池）。

○古青州

《禹贡》曰："海、岱惟青州（孔安国以为东北据海，西南距岱。此则青州之界，东跨海矣。其界盖从岱山东历密州，东北经海曲莱州，越海分辽东、乐浪、三韩之地，西扺辽水也），嵎夷既略，潍、淄其道（嵎夷，地名，即暘谷所在也。略，言用功少也。潍、淄，二水名，皆复古道。潍水出今高密郡莒县潍山。淄水，今淄川县）。厥土白坟，海濒广泻（濒，水涯也。泻，卤咸之地。濒音频，又音宾。泻音昔）。莱夷作牧（莱山之夷地，宜畜牧。今东莱郡）。"舜分青州为营州，皆置牧（郑玄云："舜以青州越海，分置营州。"其辽东之地安东府，宜《禹贡》青州之域也）。周以徐州合青州，其土益大（周之青州，兼有徐、兖二州之分）。《周礼　职方》曰："正东曰青州，其山曰沂，薮曰孟猪（沂山，在今琅琊郡沂水县，即沂水所出也。孟猪，泽名，今睢阳郡宋城县，即明猪。属《禹贡》荆河州，与《职方》山薮不同也），川曰淮、泗，浸曰沂、沭（沭水出东海郡沭阳县。沭音述）。其利蒲、鱼。人二男二女。畜宜鸡、狗，榖宜稻、麦。"盖以土居少阳，其色为青，故曰青州。在天官，虚、危则齐之分野（汉之淄川、东莱、琅琊、高密、胶东、济南，皆其分也）。秦平天下，置郡，此为齐郡（今北海、济南、淄川、东莱、东牟等郡地是），琅琊之东境（今高密郡地也），辽东（今安东府）。秦乱，项羽宰割天下，以其地为国，曰胶东（以田市为王，理即墨，今东莱郡县）、齐（以田都为王，治临淄，今北海郡县地也）、济北（以田安为王，理博阳，谓之三齐）。汉武置十三州，此亦为青州（领郡、国有六）。後汉因之（领郡、国五，治临淄，今北海郡县是也），魏、晋亦因之（领郡、国六）。晋又置平州（领郡、国五，治昌黎，今安东府也），怀帝末，没於石勒、慕容皝。及慕容恪灭冉闵，克青州。至苻氏平燕，复有其地。及苻氏败後，刺史苻朗以州降晋，晋以为幽州（以辟闾浑为刺史，镇广固）。安帝时，平州又陷於慕容垂。其青州又为慕容德所据，复改为青州（慕容超移青州於东莱）。後为刘裕所克，复置青州（时以羊穆之为刺史，镇广固）。平州自慕容垂後，又没於冯跋，旋为後魏所有。其青州，宋分为青、冀二州（青领郡九，治临淄。冀领郡九，治历城。今济南郡县），後入後魏。其後分析，不可具举。唐分置十五部，此为河南道（北海、济南、淄川、东莱、高密）、河北道（今安东府）。宋为东京路，建炎後，没於金。

青州古齐，号称强国，凭负山海，擅利盐铁（管仲谓楚师曰："我齐东至於海，西至於河，南至於穆陵，北至於无棣。"穆陵山，在今琅琊沂水县界。无棣，今景城郡县。又燕王谓苏秦曰："吾闻齐地清济、浊河，可以为固。长城、巨防，可以为塞。"今济阳郡卢县界有防门山，又有长城东至海）。太公用之而富人，管仲资之以兴霸。人情变诈，好行机术，岂因轻重而为弊乎！固知导人之方，先务推以诚信（汉高帝詈娄敬曰："齐虏以口舌得官。"又汲黯斥公孙弘"齐人多诈"也）。逮於汉氏，封立近戚（汉初，田肯说高帝曰："齐，东有琅琊、即墨之饶，南有泰山之固，西有浊河之险，北有渤海之利。隔悬千里，齐得十二焉。故号东西秦，非亲子弟勿王。"），武帝临极，儒雅盛兴。晋惠之後沦没，僭伪慕容建国，二代而亡。今古风俗颇革，亦有文学。唐初立都督府，命亲王镇之。

◎古青州历代沿革之图

▲春秋时可考者五国

齐　莒　莱　牟　谭

▲秦时为郡三

齐郡　琅琊郡（东境是）辽东郡

▲汉时为郡国十二县一百八十六

北海郡二十六县（营陵　剧魁　安邱　瓠　晁于　益　平寿　都昌　平望羊石平的　柳泉　寿光　乐望　饶　斟　桑犊　平城　密乡　新成　乐都　石乡上乡　成乡　胶阳　剧）

高密国五县（高密　昌安　石泉　夷安　成乡）

胶东国八县（即墨　昌武　下密　北武　都秩　挺　观阳　郡卢）

淄川国三县（剧　东安平　楼乡）

济南郡十四县（邹平　台　梁邹　土鼓　於陵　阳邱　东平陵　般阳　菅朝阳历城　猇　著　宜成）

齐郡十二县（临淄　昌国　利　西安　钜定　广　广饶　昭南　临朐　北乡平广　台乡）

琅琊郡五十一县（东武　不其　海曲　赣榆　朱虚　诸　梧成　灵门　姑幕雲虚水　临原　琅琊　祓　柜　瓶　邞　雩段　黔陬　箕　计斤　稻　皋虞平昌长广　横　东莞　魏其　昌　兹乡　昆山　参封　稗　高广　高乡　柔　即来丽　武乡　伊乡　新山　高阳　驷望　安邱　折泉　博石　房山　慎乡　高陵临安　石山）

城阳国四县（莒　阳都　东安　虑）

东莱郡十七县（掖　腄　平度　黄　临朐　反成　牟平　东牟　晁　育犁昌阳　不夜　当利　卢乡　阳乐　阳石　徐乡）

辽东郡十八县（襄平　新昌　无虑　望平　房　侯城　辽队　番汗　险渎辽阳居就　高显　安市　武次　平郭　文　沓氏　西安平）

乐浪郡二十五县（朝鲜　晁邯　浿水　含资　黏蝉　遂成　增地　带方驷望东暆　海冥　列口　长岑、屯有　昭明　镂方　提奚　浑弥　吞列　不而蚕台前莫　邪头昧　华丽　夫须）

元菟郡三县（高句骊　土殷台　西盖马）

▲晋时为郡国十一县六十九

齐国五县（临淄　广饶　东安平　西安　昌国）

济南郡五县（平寿　下密　胶东　即墨　祝阿）

乐安国八县（高苑　临济　博昌　利益　蓼城　邹　寿光　东朝阳）

长广郡三县（不其　长广　挺）

城阳郡十县（莒　姑幕　诸　昌安　晁于　东武　高密　壮武　黔陬　平昌）

东莞郡八县（东莞　朱虚　营陵　安邱　盖　临朐　剧　广）

东莱国六县（掖　当利　卢乡　曲城　黄　晁）

辽东国八县（襄平　文　新昌　力城　安市　居就　乐就　西安平）

元菟郡三县（望平　高句骊　高显）

乐浪郡六县（朝鲜、屯有　浑弥　遂成　镂方　驷望）

带方郡七县（带方　列口　南新　长岑　提奚　含资　海冥）

▲隋时为郡四县三十六

北海郡十县（益都　临淄　千乘　博昌　寿光　临朐　都昌　北海　营邱下密）

齐郡十县（历城　祝阿　临邑　临济　邹平　章邱　长山　高菀　亭山　淄川）

高密郡七县（诸城　东莞　郚城　琅琊　高密　胶西　安邱）

东莱郡九县（掖　胶水　卢乡　即墨　观阳　昌阳　黄　牟平　文登）

▲唐时为州八县三十四

青州七县（潍州二县　齐州八县　淄州五县　登州四县　密州四县莱州四县　安东大都护府）

▲宋时为州七县三十

青州六县（潍州三县　齐州四县　淄州四县　密州五县　莱州四县登州四县）

青州　少皥之世有爽鸠氏，虞、夏时有季萴（仕侧反），汤末有逄公伯陵（逄音蒲江反），殷末有蒲姑氏，皆为诸侯国於此地。周成王时，蒲姑氏与四国作乱，成王灭之，以封太公，是为齐国，所谓营邱，後徙都临淄，亦其地（今临淄县）。秦属齐郡。汉置北海郡。晋为北海、乐安二国之地，兼置青州（领郡、国五，治於此）。永嘉末，陷於石勒（冉闵乱，段龛据之。慕容恪攻围数月而克）。其後南燕慕容德，建都於此（慕容德初议所都，尚书潘聪曰："青、齐沃坏，号曰'东秦'。地方二千里，四塞之固，负海之饶，可谓用武之国。广固者，曹嶷之所营，山川险峻，足为帝王之都。"从之。至慕容超，宋武帝来伐，超固守，攻围七月而拔之）。宋置青州（领郡九，治於此）。後入後魏，又置青州（宋将沈文秀为青州刺史，守东阳城，为後魏将慕容白曜攻围三年，无救而陷）。後周置齐郡。隋文帝初郡废，炀帝初州废，置北海郡。唐为青州，或为北海郡。属河南道。为平卢军节度。领县七（益都、北海、临淄、寿光、千乘、博昌、临朐）。晋为防御。汉复为平卢军节度。宋改为镇海军。建隆三年，以北海县置军，属京东路。庆历二年，置京东东路安抚使。郡东北至北海，故曰北海。青、齐盐利被天下，盗贼所聚。建炎三年，没於金。金为益都府，隶山东路。嘉定十二年，伪守张林以所部滨、棣、淄川来降，济、沂、莒州亦降，俄复叛。十五年，山东忠义李全居青州以自守，後亦叛。贡仙纹绫、梨、枣。领县六，治益都。益都（晋广固城在县西四里，曹嶷所筑，有大涧甚广，故名广固城。有南山、尧山、淄、渑水、平卢水）临淄（齐国都。一名营邱，为海、岱间一都会。有牛山、愚山谷、葵邱）临朐（古伯氏骈邑。领临朐山）寿光（汉旧县。古纪国城在县西。有斟灌城、寒浞国）博兴（汉博县，後唐改。有济水、时水、海浦）千乘（汉博县，後唐置。有济水、时水、海浦）。

潍州　唐武德二年，以青州之北海、营邱、下密置潍州。八年州废，复隶青州。宋建隆三年，以青州北海县建为北海军，又置昌邑县隶之。乾德三年，升为潍州，又增昌乐县。为上州，团练，属京东路。建炎二年，没於金。金隶山东东路。贡综丝紽。领县三，治北海。北海（唐县。有潍水）昌邑（隋都昌县，唐废。建隆三年，复置）昌乐（唐营邱县，後废。乾德中，复置安仁县，更今名。有方山、聚角山、丹水、朐水）。

齐州　春秋、战国并属齐。秦属齐郡。汉韩信伐齐，至历下，即其地也。文帝分置济南国，景帝改为济南郡、乐安郡。後周亦有济南郡。隋初废，炀帝初，置齐州。唐复为齐州，或为临淄郡，复改为济南郡。属河南道。领县八（历城、临济、章邱、丰齐、禹城、临邑、全节、亭山）。宋属京东路。咸平四年，废临济。景德三年，以章邱置清平军。熙宁三年废军，复为县，隶齐州。政和六年，升为济南府，兴国军节度。齐当天中，由腹齐也。建炎二年，守逆豫以州降，金没於金。金隶山东东路。嘉定十三年，伪守王斌以城来降，旋复失。贡绵、绢、阳起石、防风。领县四，治历城。历城（汉县。有故谭国城、历山、华不注山）禹城（古祝国。唐县。有禹息城、黎齐关）长青（隋县。至道二年，徙城於刺榆店。有磨笄山、石茆、四口关）临邑（汉县。建隆元年，河决公乘渡口，坏县城。三年後移孙耿镇）。

淄州　《禹贡》曰："潍、淄其道"，即其地也。春秋、战国皆齐地。秦属齐郡。汉属济南、乐安二国之地，又置淄州国。晋属乐安国。後魏置东清河郡，北齐废之。隋置淄州，炀帝初，并其地入齐郡。唐复置淄州，或为淄川郡。属河南道。领县五（淄川、长山、邹平、高苑、济阳）。宋属京东路。景德三年，以高苑置宣化军。熙宁三年废军，复为县，隶州。建炎二年，没於金。贡绫、防风、长理石。领县四，治淄川。淄川（汉般阳县。有淄水。莱芜县故城在东南，汉淄川国亦在此。古齐长城）长山（汉於陵县。陈仲子隐处。有长白山、粟米）邹平（汉县。有济水、漯河）高苑（汉县。有黄河、济河）。

密州　战国属齐。秦属琅琊郡。汉属高密国、城阳国地。後汉属琅琊郡、北海国地。晋属城阳郡。後魏复置高密郡，後置胶州。隋初为密州（以密水为名），炀帝後改为高密郡。唐因之，属河南道。领县四（诸城、安邱、高密、莒）。汉为防御，周为军事。宋复为防御，属京东道。开宝五年，升为安化军节度。建炎元年，没於金。金隶山东路。嘉定十二年，贾涉命李全取潍、密，旋复失。贡绢、牛黄。领县五，治诸城。诸城（隋县。有琅琊山）安邱（古根牟国。有刘山、安邱山、涪水、汶水、潍水）莒（春秋莒国。有洺水、潍水、沭水、浯水）高密（春秋晏平仲所食之邑。隋县。有密水、胶水）胶西（本板桥镇。元祐三年，置为县，置知县兼临海军使）。

莱州　春秋时莱子国也（《禹贡》"莱夷作牧"是也）。齐侯迁莱子於郳，在齐国之东，故曰东莱。战国属秦齐。秦属齐郡。两汉为东莱郡。晋为东莱国。宋为东莱郡。後魏复为东莱郡，後置光州。隋改为莱州，炀帝改为东莱郡。唐为莱州，或为东莱郡。属河南道。领县四（掖、即墨、胶水、昌阳）。宋因之，为防御使。属京东道。建炎三年，没於金。金隶山东东路。置招远县。贡牛黄、海藻、牡砺、石器。领县四，治掖。掖（汉县。有万里沙，汉武帝所祷）莱阳（汉昌阳县，後唐改。有高丽山、七子山、五龙水）胶水（隋县。有明堂山、金泉山、胶水）即墨（汉县。有古不其城、牢山、不其山、天宝山、活水）。

登州　春秋牟子国也。战国属齐。秦属齐郡。汉以下并属东莱郡。唐武后分莱州置登州。或为东牟郡。属河南道。领县四（宋同）。宋为防御，属京东路。州三面距海，祖宗时，海中诸国朝贡皆由登、莱。常屯重兵，习水战，为京东捍屏。建炎三年，没於金。金隶山东东路。嘉定十三年，贾涉取登、莱，旋失之。贡金、牛黄、石器。领县四，治蓬莱。蓬莱（名不夜城，春秋时莱子所置，以日夜出，故名。有羽山、九月山、之罘水，駞基、沙门二寨）黄（汉县。有莱山、黄水）牟平（汉县。有东牟山、之罘山、清阳水。伪齐伪为宁海军，金伪升为州）文登（北齐县。有文登山、成山、昌阳水。金人属宁海）。

安东大都护府　舜分青州为营州，置牧，宜辽水之东是也。春秋、战国属燕。秦立辽东郡，汉因之，东通乐浪。本朝鲜国。武帝元封三年，朝鲜人斩其王而降，以其地为乐浪，元菟等郡，後又置带方郡，并在辽水之东。晋因之，兼置平州（领郡、国五，治於此。自後汉末，公孙度自号平州牧，及其子康，康子渊，并擅据辽东，东夷九种皆服事之。魏置东夷校尉，居襄平，而分辽东、昌黎、元菟、带方、乐浪五郡为平州，後还合幽州。及渊灭後，有护东夷校尉居襄平。晋咸宁二年，分昌黎、辽东、元菟、带方、乐浪等郡、国五置平州，以慕容廆为刺史，属永嘉之乱，为众所推。及其孙俊，移都於蓟。其後慕容垂子宝，又迁於和龙）。後魏时，高丽国都其地。唐总章元年，李勣平高丽，得城百七十六，分其地为都督府九，州四十二，县一百，置安东都护府於平壤城以统之，用其酋渠为都督、刺史、县令。上元二年，徙辽东故城。仪凤二年，又徙新城。圣历元年，更名安东都护府。神龙元年，复故名。开元二年，徙於平州。天宝二年，又徙於辽西故郡城。至德後废。领羁縻州十四。

○古徐州

《禹贡》曰："海、岱及淮惟徐州（东至海，北至岱，南及淮），淮、沂其乂，蒙、羽其艺（淮、沂二水已理，蒙、羽二山皆可种艺。蒙山在琅琊郡费县。羽山在东海郡朐山县。淮水出今淮安郡桐柏山。沂出琅琊郡沂水县是也）。厥土赤殖，草木渐苞（殖，黏土也。渐苞，言相渐及苞裹而生）。羽畎夏翟，峄阳孤桐（羽畎，羽山之谷也，出夏翟翟。雉之羽可为旌旄者也。峄山之阳，有特生之桐，可中琴瑟。峄山，在今鲁郡邹县也）。浮於淮、泗，达於河（渡二水而入於河也）。"亦舜十二牧之一。州并徐州属青州，今分入兖州之域。盖取舒缓之义。或云因徐邱以为名。在天文，奎、娄则鲁之分野（汉之东海，南有泗水，至淮，得临淮之下相、睢陵、僮、取虑，皆其分也。今鲁郡之东南境，及琅琊之南境，东海、临海之北境，皆其地。虑音闾），兼得宋、齐、吴之交（汉之楚国、山阳，今彭城及鲁郡之西境，皆宜属宋。汉之琅琊、泰山，今琅琊之北境，鲁郡之北境，宜属齐。汉临淮之南境，宜属吴也）。秦平天下，置郡，此为泗水（今临淮、彭城郡是也）、琅琊之西境（今琅琊郡）、薛郡（今鲁、东海等郡）。汉又加置东海郡。汉武帝置十三州，还以其地为徐州（领郡、国四）。後汉并因前代（治於郯，今临淮郡下邳县）。魏、晋亦曰徐州（领郡、国七，治彭城，今郡）。自元帝渡江，徐州所得，唯半而已（馀并没於石氏）。宋初因之（领郡十三，治彭城）。明帝初，地入於後魏，其後不可详焉。唐分置十五部，此为河南道（彭城、临淮、鲁郡、东海、琅琊郡）。唐末，海、泗二州为杨行密所据。後为南唐所有，周世宗伐南唐，取二州。宋分为京东路（沂）、京西路（徐、兖）、淮东道（海、泗）。建炎後，没於金，惟海、泗二州屡得屡失。绍兴议和，卒割以遗金。

徐方，邹鲁旧国，汉兴犹有儒风。自五胡乱华，天下分裂，分居二境，尤被伤残。彭城要害，藩捍南国，必争之地，常置重兵。数百年中，无复讲诵。况今去圣久远，人情迁荡。大抵徐、兖，其俗略同。

◎古徐州历代沿革之图

▲春秋时可考者十四国

鲁　薛　邾　滕　徐　鄫　鄅　纪　郳　萧　宋（南境）　牟　颛臾　偪陽

▲秦时为郡三

泗水郡　薛郡　琅琊郡（西境是）

▲汉时为郡国八县一百有六

东海郡三十八县（郯　兰陵　襄贲　下邳　良成　平曲　戚　朐　开阳　祝其费　利成　海曲　兰祺　缯　南城　山乡　建乡　即邱　于乡　临沂　厚邱容邱东安　合乡　承　建阳　曲阳　司吾　平曲　都阳　阴平　郚乡　武阳新阳建陵　昌虑　都平）

临淮郡二十九县（徐　取虑　淮浦　盱眙　厹犹　僮　射阳　开阳　赘其　西平　高山　睢陵　盐渎　淮阴　淮陵　下相　富陵　东阳　播旌　兰阳高平　开陵昌阳　广平　乐陵　襄平　海陵　舆　堂邑）

山阳郡二十三县（昌邑　成武　湖陵　东缗　方与　橐　钜野　单父　都关城都　薄　黄　爰戚　郜成　中乡　平乐　郑　瑕邱　淄乡　栗乡　曲乡　南平阳　西阳）

琅琊郡（南境是县见青州）

泰山郡（南境是县见兖州）

楚国七县（彭城　留　梧　傅阳　吕　武原　淄邱）

沛郡（东境是县见豫州）

鲁郡六县（鲁　卞　汶阳　蕃　邹　薛）

泗水国三县（凌　泗阳　干）

▲晋时为郡国四县三十五

彭城国七县（彭城　留　广戚　傅阳　武原　吕　梧）

鲁郡七县（鲁　汶阳　卞　邹　蕃　薛　公邱）

东海郡十二县（郯　祝其　朐　襄贲　利成　赣榆　厚邱　兰陵　承　昌虑合乡　戚）

琅琊郡九县（开阳　临沂　阳都　缯　即邱　华　费　东安　蒙阴）

▲隋时为郡四县三十三

彭城郡十一县（彭城　蕲　榖阳　沛　留　丰　萧　滕　兰陵　符离　方与）

鲁郡十县（瑕邱　任城　邹　曲阜　泗水　平陆　龚邱　梁父　博城　嬴）

下邳郡七县（宿豫　夏邱　徐城　淮阳　下邳　良城　郯）

东海郡五县（朐山　东海　涟水　沭阳　怀仁）

▲唐时为州六县三十七

徐州七县　泗州六县　晁州十一县　海州四县　宿州四县　沂州五县

▲宋时为州八县二十七

徐州五县　淮阳军二县　泗州三县　晁州七县　海州四县　沂州五县　涟水军一县　宿州五县

徐州　古大彭之国。春秋、战国为宋地（《春秋经》曰："围宋彭城。"即宋本邑）。後属楚，谓之西楚，项羽建都於此。秦属泗水郡。汉为楚国、沛郡地。後汉及晋，并为彭城国。晋立徐州，以为重镇（领郡、国七，治於此地）。宋因之（领郡十二，治同），又为彭城、沛二郡地（文帝元嘉中，王玄谟上表曰："彭城南届大淮，左右清、汴，表里京甸，捍接边境，城隍峻整，襟卫周固。又自淮以西，襄阳以北，泾涂三千，达於济、岱，六州之人，三十万户，常得全安，实由此镇。"後魏大将尉元上表曰："彭城，宋之要蕃，南师来侵，莫不因之以陵诸夏。""郡城由来非攻所能拔"，言其险固也）。後魏得之，置徐州，兼立东南道行台。後周立总管府（大将王轨破陈军於吕梁，擒吴明彻，悉降其众也）。隋改彭城郡。唐为徐州，或为彭城郡，武宁军节度。属河南道。领县七（彭城、沛、蕲、萧、丰、滕、符离）。宋属京东路。太平兴国七年，以下邳、宿迁二县建淮阳军。元丰初，改属京东西路。按《尔雅》"济东曰徐州"者，商无青，并青於徐也；《周礼》"正东曰青州"者，周无徐，并徐於青也。今以周九州考之，青州得沂山及沂、泗、淮三水，兖州得大野，无复古徐州矣。今州即古彭城地也，三面阻水，独其南可通军马。绍兴後，没於金。金隶山东西路。贡双丝绫、紬、绢。领县五，治彭城。彭城（古大彭国。有猴水、泗水、沛泽。又有项羽及宋武戏马台）沛（汉县。有沛宫，高祖置酒之所。有泗水、泡水、漷水）萧（古萧叔国。汉县。有货井）滕（古滕及小邾二国地。有桃山、抱犊山、漷水）丰（汉县。有始皇厌气台）。

淮阳军　本徐州下邳县。後汉为下邳国。梁为武州。唐置邳州，後属泗州，又属徐州。宋太平兴国间，建为军，并以泗州宿迁来属。属京东东路。其地三面阻水。建炎三年，没於金。金改为邳州，隶山东西路。贡绢。领县二，治下邳。下邳（夏时为邳国。汉楚王信所都。有峄阳山、磬石山、文山、沂水、泗水、沭水、睢水）宿迁（春秋时，锺吾子国。东晋置宿预县，唐县。有泗水、氾水）。

泗州　古徐州地。春秋为鲁国地。战国鲁、宋、吴三国之境。秦属泗水郡。汉属临淮、东海、沛三郡地。後汉以其地合於下邳国，兼置徐州（领郡国五，治於此）。宋为南彭城、下邳二郡地。後魏亦为下邳郡，兼置南徐州。东魏改为东楚州。後周改为泗州。隋改为下邳郡。唐为泗州，或为临淮郡。属河南道。领县六（临淮、宿迁、下邳、涟水、虹、徐城）。唐末为杨行密所有，周世宗伐南唐而取之。宋建隆二年，废徐城县。乾德元年，以楚川之盱眙、濠州之招义二县来属。太平兴国三年，以涟水县属涟水郡。七年，以下邳、宿迁二县隶淮阳军。属河东路。绍兴以来，屡为金所据，攻夺不休。十二年，和议成，割以遗金。金隶河南路。二十一年，忠义人夏俊收复。隆兴再和，复割以遗金。而盱眙、招信二县，并扬州之天长置盱眙军。绍定间，又改招信军。贡绢。领县三，治临淮。临淮（唐县。景德三年，移治徐城驿。有淮水、磬石山）盱眙（汉县。有义帝祠、都梁山、盱眙山、龟山、淮水）招信（唐招义县，太平兴国初改，建炎四年，以属濠州）。

兖州（治瑕邱县。始禹导沇水而为济，截河南渡，东流与荷泽、汶水会，又东北入於海。兖州在济、河之间，因济水发源为名，今郡理乃北境也。至周置兖州，始兼得今郡之地。而济水自王莽末入河，同流於海，则河南之地无济水矣。自後所立，皆袭旧名，兼有济南、济北、济阳、济阴郡国，盖建置之际，未之审详也），古少皥之墟也。《禹贡》徐、兖二州之域（任城、龚邱县，即兖州界，馀并徐州域）。春秋及战国并鲁国，任邾国之境（邾国，黄帝之後，陆终之子曹姓所封也。今邹县也。今黄州亦邾国之地，陆终之後所封。盖陆终有六子，各为国也。任国，太皥之後，风姓，今任是也），後亦为宋、齐所侵。东岳泰山在焉。秦为薛郡。县汉高后更为鲁国及泰山、山阳郡地。後汉为任城国、山阳、泰山郡地，兼置兖州（领郡、国八，理於此）。晋改为鲁郡。宋为泰山、高平、鲁三郡地及兖州（领郡六，理於此）。後魏亦为鲁郡。北齐改为任城郡。隋初置兖州，炀帝改为鲁郡。唐初，伪鲁徐圆朗都之，克平後改为兖州。後为鲁郡，後为泰宁军节度。属河南道。领县十一（瑕邱、泗水、邹、曲阜、莱芜、任城、金乡、方舆、中都、龚邱、乾封）。後唐以鱼台属单州。周为防御，以任城、金乡属济州。宋建隆元年，复为节度。大中祥符元年，升为大都督府。政和八年，升为龚庆府。属京东西路。建炎後，没於金。金隶山东西路。贡大花绫、墨、雲母、紫石英、防风、茯苓。领县七，治瑕邱。瑕邱（汉县。有磁阳山、泗水、洙水）仙源（黄帝所生之地，亦为少昊之墟。古鲁国都曲阜县，大中祥符三年改。有寿邱、洙水、泗水、庆源河、孔子宅、矍相圃、穷桑、大庭氏之库）奉符（唐乾封县。开宝五年，移治岱岳镇。大中祥符元年改。有泰山、社首、徂徕、亭亭、石闾、高里山。伪齐改泰安军，金伪升州）邹（古邾国。汉县。有峄山、凫山）莱芜（唐县。有肃然山。金属泰安州）龚邱（隋县。有讙水）泗水（鲁下邑。隋县。有尼邱、陪尾、云云、新甫山，菟裘城、邹城）。

海州　春秋及战国为鲁之东境，後属秦，为薛郡地，後分薛郡为郯郡。汉改郯为东海郡，後汉及晋因之。宋亦然，兼侨立青、冀二州。梁置南、北二青州，後入後魏。东魏改为海州。隋改为东海郡。唐为海州，或为东海郡。属河南道。领县四（朐山、东海、沭阳、怀仁）宋为团练，属淮东路。建炎後，陷於金。绍兴十年，韩世忠遣王胜收复。十一年，张浚夷其城，迁其民於镇江。三十一年，张子盖帅诸将死战，大败虏师。隆兴初，魏瞰下海州，虏攻之不克，汤思退割以遗虏。金人隶山东东路，又拨涟水县来隶。嘉定十三年，制臣贾涉遣李全收复。贡绢、獐皮、鹿皮。领县四，治朐山。朐山（後周县。有秦始皇立石海上，以为秦东门。有羽山）东海（隋县。有苍梧山、捍海堰）怀仁（後魏县。有祝其城、夹谷）沭阳（後周县。有沭水）。

沂州　春秋时，齐、鲁二国之地。战国属齐、鲁二国之境。秦琅琊郡。汉为东海、琅琊二郡地，後置琅琊国。魏、晋亦置琅琊国。宋为琅琊郡，齐不得其地。後魏置北徐州。後周改为沂州。隋复为琅琊郡。唐为沂州，或为琅琊郡。属河南道。领县五（临沂、沂水、新太、承、费）。宋为防御，属京东路。建炎以後，没於金。金隶山东东路。贡仙灵脾、紫石英、茯苓、锺乳石。领县五，治临沂。临沂（汉县。有羽山、沂水、沭水）沂水（隋县。有穆陵山。齐南界有大岘山，险固处慕容超不能据，故败）费（古费国。唐县。有蒙山、东蒙山）承（春秋鄫子国。唐县。有抱犊山、偪陽城）新泰（晉縣有具山、敖山）。

涟水军　本泗州涟水县地。宋太平兴国三年，建为军。熙宁五年，废为县，属楚州。元祐二年，复为军，属淮东路。绍兴十一年，没於金，三十二年收复，依旧隶楚州。又隶海州，以去海州二百四十里不便，升军。县一：涟水县（隋县。有北涟水。金隶海州）。

宿州　本徐、泗二州地。唐元和四年，析徐州之符离，泗州之虹置。大和三年州废，七年复置。初治虹，後徙治符离。属河南道。领县四（符离、虹、蕲、临涣）。宋建隆元年，升为防御。开宝五年，建为保静军节度。属淮东路。建炎後，没於金。金隶河南路。隆兴初，张浚督师复虹县，随师溃，地再失。贡绢。领县五，治符离。符离（北齐县。有诸阳山、淮水、灵壁城）虹（汉县。有睢水、垓下）蕲（隋县。有涣水、涡水）临涣（旧隶徐州，元和後来属。有嵇山、汴河、淝水）灵壁（本虹县之灵壁镇。元祐元年，升为县）。








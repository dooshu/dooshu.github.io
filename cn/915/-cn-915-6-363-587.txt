○宣檄州郡



大行皇帝弃背万国，四海无主。征东大将军长乐公，先帝元子，圣武自天，受命荆南，威镇衡海，分陕东都，道被夷夏，仁泽光于宇宙，德声侔于《下武》。永与司空蚝等，谨顺天人之望，以季秋吉辰，奉公绍承大统，衔哀即事，栖谷总戎，枕戈待旦，志雪大耻。慕容垂为封豕于关东，泓冲继凶于京邑，致乘舆播越，宗社沦倾。羌贼姚苌，我之牧土，乘衅滔天，亲为大逆，有生之巨贼也。永累叶受恩，世荷将相，不与骊山之戎，荥泽之狄，共载皇天，同履厚土。诸牧伯公侯，或宛沛宗臣，或四七勋旧，岂忍舍破国之丑竖，纵杀君之逆贼乎！主上龙飞九五，实协天心，灵祥休瑞，史不辍书，投戈效义之士，几三十馀万，少康、光武之功，可旬朔而成。今以卫将军俱石子为前军师，司空张蚝为中军都督。武将猛士，风烈雷震，志殄元凶，义无他顾。永谨奉乘舆，恭行天罚。君臣始终之义，在三忘躯之诚，戮力同之，以建晋郑之美。（《晋书·载纪·苻丕传》，又《十六国春秋》三十九。）




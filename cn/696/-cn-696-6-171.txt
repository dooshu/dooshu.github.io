凤头行（和李子作也）


吾闻凤凰翔千仞，何时见厄能摧伤。
锦翘绣翮今安在，空馀冠咮无辉光。
市人投钱始一看，或云此物真荒唐。
老胡叉手当风立，自言本自西方入。
将雏欲宿昆崙山，琅玕满林招汝急。
当年羌儿好身手，已飞一矢云中及。
是时神皇御宇初，玉门万里通车书。
愿持此瑞献天子，毛羽可饰黄金舆。
有诏却之不得上，从此流落人间居。
五十年来转零堕，金翠寂寞堪欷歔。
咄嗟汝凤何碌碌，网罗如天白日速。
昔时一鸣霸天下，即今市井相徵逐。
鸟雀群飞不肯朝，枭鸾自此皆同族。
德衰终发楚狂叹，翮铩能逃中散戮。
明堂阿阁待汝来，夷表荒陬岂堪宿。
祖洲千载宜潜藏，行逢虞帝谐笙簧。





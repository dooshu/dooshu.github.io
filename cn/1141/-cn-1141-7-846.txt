昭潭客舍寄粤西臬宪王伟树

其一
漓江雨后绿，日夜流汤汤。
搴裳与君别，仿佛同河梁。
见君古人心，去去各难忘。
七星岩在户，几席生清光。
居官能坐啸，高风一何长。
同声不相和，踯躅征路旁。

其二
西曹才彦地，风雅满人口。
先后称同官，呼我为小友。
烈火焚岭徼，民命复何有。
洒泪视爰书，执法或援手。
兴来濡大笔，风雨走蝌蚪。
既有千古名，复对一尊酒。
芬芳自中华，烨烨行当久。



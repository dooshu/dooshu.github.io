【同前】

〖乐府合岧岧山上亭通为一首。
《诗纪》分为二首。注云：乐府通作一首。严沧浪云：苕苕山上亭以下。其义不同。当别为一首也。
《诗纪》又於岧岧山上亭以下跋云：《类聚》载魏文帝明津诗与此大同而逸其半。

〇逯案。

乐府古辞。多杂他人诗歌。今仍从乐府作一首。另将岧岧山上亭以下列入魏文帝集。〗

仙人骑白鹿。发短耳何长。导我上太华。揽芝获赤幢。来到主人门。奉药一玉箱。主人服此药。身体日康强。发白复更黑。延年寿命长。岧岧山上亭。皎皎云间星。远望使心思。游子恋所生。驱车出北门。遥观洛阳城。凯风吹长棘。夭夭枝叶倾。黄鸟飞相追。咬咬弄音声。伫立望西河。泣下沾罗缨。


〇

《乐府诗集》三十。
广《文选》十二。
《诗纪》六。
《类聚》八十一作古诗。引长、箱、强、长四韵。
《御览》九百八十四作乐府歌。引长、疆、箱、强、长五韵。
《文选》二十四秀才入军诗注作古诗。引音一韵。




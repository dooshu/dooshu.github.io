陆游　登城

我登少城门，四顾天地接。

大风正北起，号怒撼危堞。

九衢百万家，楼观争岌巌。

卧病气壅塞，放目意颇惬。

永怀河洛间，煌煌祖宗业。

上天佑仁圣，万邦尽臣妾。

横流始靖康，赵魏血可蹀。

小胡宁远略，为国恃剽劫，

自量势难久，外很中已慑，

籍民备胜广。陛戟畏荆聂。

谁能提万骑，大呼拥马鬣，

奇兵四面出，快若霜扫叶。

植旗朝受降，驰驿夜奏捷，

豺狼一朝空，狐兔何足猎。

遗民世忠义，泣血受污胁，

系箭射我诗，往檄五陵侠。

陆游

陆游　登城

簿领无时了，登临亦快哉。

楼危压城起，硖迮束江来。

病瘴抛书帙，思乡泥酒杯。

天寒水尽落，灩澦已崔嵬。

陆游


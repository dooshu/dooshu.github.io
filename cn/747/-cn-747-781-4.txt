○为怀州李使君祭城隍神文

年月日，致祭於城隍之神。某谬蒙朝奖，叨领藩条。熊轼初临，虎符适至。敢资灵於水土，冀同固於金汤。况彼潞人，实逆天理。因承平之地，以作巢窠；殴康乐之民，以为蟊贼。一至於此，其能久乎！惟神广扇威灵，划开声势。俾犯境者，望飞鸟而自遁；此滔天者，听唳鹤以虚声。崇墉载严，巨堑无壅。今来古往，永无川竭之因；万岁千秋，莫有土崩之势。神其听之，无易我言。


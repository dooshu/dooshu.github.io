石埭姚明府署中忽生白莲属赋诗二首

鳬舃慵飞吏隐偏放衙时复爱逃禅从躭彭泽篱边菊忽涌东林社里莲色傍水云浑带雪藕分仙种定如船氷心坐对看成笑贝叶经多手自编

二

自爱根株寄碧湍不将顔色供人欢临风小试霓裳舞照水长留玉树寒并蒂直堪藏白鹭素心兼许笑丛兰陵阳共说神明宰官阁谁同子细看

客归喜金翰孺先自中州见候【君曾祖太阿公曾守吾郡与先大父讲学郡有专祠】

何人千里独相思到久还嗟见面迟匹马间关过陋巷一尊苹藻荐先祠官斋共指谈经处祖德犹传堕泪碑漫说江南好风景牡丹重忆故园时


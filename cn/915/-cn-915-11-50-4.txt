◇上言羊祉谥应如前议

窃惟谥者行之迹，状者迹之称。然尚书铨衡是司，厘品庶物，若状与迹乖，应抑而不受，录其实状，然后下寺，依谥法准状科上。岂有舍其行迹，外有所求，去状去称，将何所准？检祉以母老辞藩，乃降手诏云：「卿绥抚有年，声实兼著，安边宁境，实称朝望。」及其殁也，又加显赠，言祉诚著累朝，效彰内外，作牧岷区，字萌之绩骤闻。诏册褒美，无替伦望。然君子使人器之，义无求备，德有数德，优劣不同，刚而能克，亦为德焉。谨依谥法，布德行刚曰「景」，谓前议为允。（《魏书·羊祉传》。元端、刘台龙议谥曰景，侯刚元纂等驳，灵太后令依驳更议，元端、台龙上言。）


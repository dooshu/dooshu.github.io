○明赋（以“从入至平”为韵）

夫何明之为用？将烛幽以鉴默，故日有朝灵，月有宵德，众星垂耀於穹昊，爝火与萤而不息。皆能怀独见之明，破重昏之匿，使晨临者可分於丹素，夜视者不谬於南北。盖所谓明明在上，以为人极者也。

至於桂花未魄，虞泉敛暝，幽室何观，空堂静听。飞落木於轩砌，吟暮虫於行径，则有银烛初然，兰膏未罄，昭昭耀耀，亦何其盛！况乎秦宫晓鉴，淄川秋水，君子思正其庄容，粲兮用修其腻理。或拂金光之清景，爱瑶华之特起；或指指澜之碧池，玩澄泉而未已。然非大道之道，至白之光，且日月闻浮之蔽，燎火有扑灭之常。水犹人挠，镜以尘障，岂夫穆穆天子，德昭晰以蕙馥；皇皇侯伯，义赫烈而椒芳。寸心所烛，万物无藏，既临表以识里，仍察阴而辨阳。然後礼乐设，文武张，明珠不混於江浦，美玉无韫於山冈，幽薮尽拔，蒙潜载扬。

由是观之，则烛龙之遐昭，离娄之远望，魏乘之所炫，苏绩之攸伤。安得俦其大小与短长而已哉！


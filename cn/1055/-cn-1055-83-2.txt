【谢对衣金带鞍辔马状〈至和元年〉】

右臣伏蒙圣慈，以臣入院，特赐衣一对、金带一条、金镀银鞍辔马一匹者。禁林促召，弥峻于近班；慈泽逾涯，复叨于蕃锡。退循昧陋，曷称晖荣？伏念臣素乏艺文，久尘清近。神都繁浩，常惧于旷官；内署凝严，遽叨于厕职。便蕃曲被，兢栗方深。岂谓载厚宸慈，式垂宠赉。兼金锡带，荣逾廓落之名；在笥颁衣，愧甚曳娄之刺。辍以内闲之骏，饰精宝校之光。俯耀微躯，仰惭殊渥。庸何酬补，但誓糜捐。臣无任。


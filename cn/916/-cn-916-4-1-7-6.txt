【苦相篇】

〖豫章行○《诗纪》作豫章行苦相篇。〗

苦相身为女。卑（《类聚》误作早。）陋难再（草堂诗注作具。）陈。男儿（玉台、乐府、广《文选》作儿男。乐府又注。一作男儿。）当门户。堕地自生神。雄心志四海。万里望风尘。女育无欣（草堂诗注作欢。）爱。（《类聚》作庆。）不为家所珍。长大逃深室。藏头羞见人。垂（玉台、乐府作无。）泪适他乡。忽如雨绝云。低头和颜色。素齿（《诗纪》云。一作颊。广《文选》误作领。）结朱唇。跪拜无复数。婢妾如严宾。情合同（广《文选》作双。）云汉。葵藿仰阳春。心乖甚水火。百恶集其身。玉颜随年变。丈夫多好新。昔为形与影。今为胡与秦。胡秦时相见。一绝逾参辰。（○玉台新咏二。《乐府诗集》三十四。广《文选》十三。《诗纪》二十二。又《类聚》四十一引陈、神、尘、珍、新、秦六韵。草堂诗笺三十四锦树行注引陈、神、尘、新四韵。）


诗集卷二十三　古今体诗四十四首


别黄州


病疮老马不任，犹向君王得敝帏。桑下岂无三宿恋，尊前聊与一身归。长腰尚载撑肠米，阔领先裁盖瘿衣。投老江湖终不失，来时莫遣故人非。





过江夜行武昌山闻黄州鼓角


清风弄水月衔山，幽人夜度吴王岘。黄州鼓角亦多情，送我南来不辞远。江南又闻出塞曲，半杂江声作悲健。谁言万方声一概，鼍愤龙愁为余变。我记江边枯柳树，未死相逢真识面。他年一叶溯江来，还吹此曲相迎饯。





岐亭五首


元丰三年正月，余始谪黄州，至岐亭北二十五里，山上有白马青盖来迎者，则余故人陈慥季常也。为留五日，赋诗一篇而去。明年正月，复往见之，季常使人劳余于中途。余久不杀，恐季常之为余杀也，则以前韵作诗为杀戒以遗，季常自尔不复杀，而岐亭之人多化之，有不食肉者。其后数往见之，往必作诗，诗必以前韵。凡余在黄四年，三往见季常，季常七来见余，盖相从百余日也。七年四月，余量移汝州，自江淮徂洛，送者皆止慈湖，而季常独至九江，乃复用前韵，通为五首以赠之。





其一


昨日云阴重，东风融雪汁。远林草木暗，近舍烟火湿。下有隐君子，啸歌方自得。知我犯寒来，呼酒意颇急。抚掌动邻里，绕村捉鹅鸭。房栊锵器声，蔬果照巾羃。久闻蒌蒿美，初见新芽赤。洗盏酌鹅黄，磨刀削熊白。须臾我径醉，坐睡落巾帻。醒时夜向阑，唧唧铜瓶泣。黄州岂云远，但恐朋友缺。我当安所主，君亦无此客。朝来坐庵中，惟见峰峦集。





其二


我哀篮中蛤，闭口护残汁。又哀网中鱼，开口吐微湿。刳肠彼交病，过分我何得。相逢未寒温，相劝此最急。不见卢怀慎，烝壶似烝鸭。坐客皆忍笑，髡然发其羃。不见王武子，每食刀几赤。琉璃载烝㹠，中有人乳白。卢公信寒陋，衰发得满帻。武子虽豪华，未死神已泣。先生万金璧，护此一蚁缺。一年如一梦，百岁真过客。君无废此篇，严诗编杜集。





其三


君家蜂作窠，岁岁添漆汁。我身牛穿鼻，卷舌聊自湿。二年三过君，此行真得得。爱君似剧孟，扣门知缓急。家有红颊儿，能唱绿头鸭。行当隔帘见，花雾轻羃羃。为我取黄封，亲拆官泥赤。仍须烦素手，自点叶家白。乐哉无一事，十年不蓄帻。闭门弄添丁，哇笑杂呱泣。西方正苦战，谁补将帅缺。披图见八阵，合散更主客。不须亲戎行，坐论教君集。





其四


酸酒如虀汤，甜酒如蜜汁。三年黄州城，饮酒但饮湿。我如更拣择，一醉岂易得。几思压茆柴，禁网日夜急。西邻推瓮盎，醉倒猪与鸭。君家大如掌，破屋无遮羃。何从得此酒，冷面妒君赤。定应好事人，千石供李白。为君三日醉，蓬发不暇帻。夜深欲逾垣，卧想春瓮泣。君奴亦笑我，鬓齿行秃缺。三年已四至，岁岁遭恶客。人生几两屐，莫厌频来集。





其五


枯松强钻膏，槁竹欲沥汁。两穷相值遇，相哀莫相湿。不知我与君，交游竟何得。心法幸相语，头然未为急。愿为穿云鹘，莫作将雏鸭。我行及初夏，煮酒映疏羃。故乡在何许，西望千山赤。兹游定安归，东泛万顷白。一欢宁复再，起舞花堕帻。将行出苦语，不用儿女泣。吾非固多矣，君岂无一缺。各念别时言，闭户谢众客。空堂净扫地，虚白道所集。





初入庐山三首


其一


青山若无素，偃蹇不相亲。要识庐山面，他年是故人。自注：山面，山南也。





其二


自昔怀清赏，神游杳霭间。如今不是梦，真个是庐山。





其三


芒鞋青竹杖，自挂百钱游。可怪深山里，人人识故侯。





赠东林总长老


溪声便是广长舌，山色岂非清净身。夜来八万四千偈，他日如何举似人。





题西林壁


横看成岭侧成峰，远近高低各不同。不识庐山真面目，只缘身在此山中。





圆通禅院，先君旧游也。四月二十四日，晚至，宿焉。明日，先君忌日也。乃手写宝积献盖颂佛一偈，以赠长老仙公。仙公抚掌笑曰：“昨夜梦宝盖飞下，著处辄出火，岂此祥乎？”乃作是诗。院有蜀僧宣，逮事讷长老，识先君云


石耳峰头路接天，梵音堂下月临泉。此生初饮庐山水，他日徒参雪窦禅。袖里宝书犹未出，梦中飞盖已先传。何人更识嵇中散，野鹤昂藏未是仙。





子由在筠，作《东轩记》，或戏之为东轩长老。其婿曹焕往筠，余作一绝句送曹，以戏子由。曹过庐山，以示圆通慎长老。慎欣然，亦作一绝。送客出门，归入室，趺坐化去。子由闻之，仍作二绝，一以答余，一以答慎。明年，余过圆通，始得其详，乃追次慎韵


其一


君到高安几日回，一时斗擞旧尘埃。赠君一笼牢收取，盛取东轩长老来。自注：予送曹诗。





其二


大士何曾有生死，小儒底处觅穷通。偶留一吷千山上，散作人间万窍风。自注：予次慎韵。





余过温泉，壁上有诗云：“直待众生总无垢，我方清冷混常流。”问人，云长老可遵作。遵已退居圆通，亦作一绝


石龙有口口无根，自在流泉谁吐吞。若信众生本无垢，此泉何处觅寒温。





世传徐凝《瀑布》诗云：“一条界破青山色。”至为尘陋。又伪作乐天诗，称羡此句有“赛不得”之语。乐天虽涉浅易，然岂至是哉！乃戏作一绝


帝遣银河一派垂，古来惟有谪仙词。飞流溅沫知多少，不与徐凝洗恶诗。





书李公择白石山房


偶寻流水上崔嵬，五老苍颜一笑开。若见谪仙烦寄语，匡山头白早归来。





庐山二胜


余游庐山南北，得十五六奇胜，殆不可胜纪，而懒不作诗，独择其尤佳者作二首。





开先漱玉亭


高岩下赤日，深谷来悲风。擘开青玉峡，飞出两白龙。乱沫散霜雪，古潭摇清空。余流滑无声，快泻双石硔。我来不忍去，月出飞桥东。荡荡白银阙，沉沉水精宫。愿随琴高生，脚踏赤公。手持白芙蕖，跳下清泠中。





栖贤三峡桥


吾闻太山石，积日穿线溜。况此百雷霆，万世与石斗。深行九地底，险出三峡右。长输不尽溪，欲满无底窦。跳波翻潜鱼，震响落飞狖。清寒入山骨，草木尽坚瘦。空濛烟霭间，洞金石奏。弯弯飞桥出，潋潋半月彀。玉渊神龙近，雨雹乱晴昼。垂瓶得清甘，可咽不可漱。





自兴国往筠，宿石田驿南廿五里野人舍


溪上青山三百叠，快马轻衫来一抹。倚山修竹有人家，横道清泉知我渴。芒鞋竹杖自轻软，蒲荐松床亦香滑。夜深风露满中庭，惟有孤萤自开阖。





过建昌李野夫公择故居


彭蠡东北源，庐阜西南麓。何人修水上，种此一双玉。思之不可见，破宅余修竹。四邻戒莫犯，十亩森似束。我来仲夏初，解箨呈新绿。幽鸟向我鸣，野人留我宿。徘徊不忍去，微月挂乔木。遥想他年归，解组巾一幅。对床老兄弟，夜雨鸣竹屋。卧听邻寺钟，书窗有残烛。





将至筠，先寄迟、适、远三犹子


露宿风餐六百里，明朝饮马南江水。未见丰盈犀角儿，先逢玉雪王郎子。自注：时道逢王郎于建昌，方北行也。对床欲作连夜语，念汝还须戴星起。夜来梦见小於菟，自注：远，小名虎儿。犹是髡髦垂两耳。忆过济南春未动，三子出迎残雪里。我时移守古河东，酒肉淋漓浑舍喜。而今憔悴一羸马，逆旅担夫相汝尔。出城见我定惊嗟，身健穷愁不须耻。我为乃翁留十日，掣电一欢何足恃。惟当火急作新诗，一醉两翁胜酒美。





端午游真如，迟、适、远从，子由在酒局


一与子由别，却数七端午。身随彩丝系，心与昌歜苦。今年匹马来，佳节日夜数。儿童喜我至，典衣具鸡黍。水饼既怀乡，饭筒仍愍楚。谓言必一醉，快作西川语。宁知是官身，糟曲困熏煮。独携三子出，古刹访禅祖。高谈付梁罗，自注：梁、罗，迟、适小名也。诗律到阿虎。归来一调笑，慰此长龃龉。





别子由三首，兼别迟


其一


知君念我欲别难，我今此别非他日。风里杨花虽未定，雨中荷叶终不湿。三年磨我费百书，一见何止得双璧。愿君亦莫嗟留滞，六十小劫风雨疾。





其二


先君昔爱洛阳居，我今亦过嵩山麓。水南卜筑吾岂敢，试向伊川买修竹。又闻缑山好泉眼，傍市穿林泻冰玉。遥想茅轩照水开，两翁相对清如鹄。





其三


两翁归隐非难事，惟要传家好儿子。忆昔汝翁如汝长，笔头一落三千字。世人闻此皆大笑，慎勿生儿两翁似。不知樗栎荐明堂，何似盐车压千里。





初别子由至奉新作


双鹊先我来，飞上东轩背。书随好梦到，人与佳节会。一欢难把玩，回首了无在。却渡来时溪，断桥号浅濑。茫茫暑天阔，霭霭孤城背。青山眊矂中，落日凄凉外。盛衰岂我意，离合非所碍。何以解我忧，粗了一事大。





白塔铺歇马


甘山庐阜郁相望，林隙熹微漏日光。吴国晚蚕初断叶，占城早稻欲移秧。迢迢涧水随人急，冉冉岩花扑马香。望眼尽从飞鸟远，白云深处是吾乡。





同年程筠德林求先坟二诗


思成堂


宰树连山谷，祠堂照路隅。养松无触鹿，助祭有驯乌。归梦先寒食，儿啼到白须。遥知邻里化，醉叟道争扶。





归真亭


旧笑桓司马，今师郑大夫。不知徂岁月，空觉老楸梧。祭礼传家法，阡名载版图。会看千字诔，木杪见龟趺。





陶骥子骏佚老堂二首


其一


文举与元礼，尚得称世旧。渊明吾所师，夫子乃其后。挂冠不待年，亦岂为五斗。我歌《归来引》，自注：余增损渊明《归去来》以就声律，谓之《归来引》。千载信尚友。相逢黄卷中，何似一杯酒。君醉我且归，明朝许来否。





其二


我从庐山来，目送孤飞云。路逢陆道士，知是千岁人。试问当时友，虎溪已埃尘。似闻佚老堂，知是几世孙。能为五字诗，仍戴漉酒巾。人呼小靖节，自号葛天民。





和李太白


李太白有《浔阳紫极宫感秋》诗。紫极宫，今天庆观也。道士胡洞微以石本示余，盖其师卓玘之所刻。玘有道术，节义过人，今亡矣。太白诗云：“四十九年非，一往不可复。”予亦四十九，感之，次其韵。玉芝一名琼田草，洞微种之七八年矣，云更数年可食，许以遗余，故并记之。

寄卧虚寂堂，月明浸疏竹。泠然洗我心，欲饮不可掬。流光发永叹，自昔非余独。行年四十九，还此北窗宿。缅怀卓道人，白首寓医卜。谪仙固远矣，此士亦难复。世道如弈棋，变化不容覆。惟应玉芝老，待得蟠桃熟。





次韵道潜留别


为闻庐岳多真隐，故就高人断宿攀。已喜禅心无别语，尚嫌剃发有诗斑。异同更莫疑三语，物我终当付八还。到后与君开北户，举头三十六青山。





赠江州景德长老


白足高僧解达观，安排春事满幽栏。不须天女来相试，总把空花眼里看。





郭祥正家醉画竹石壁上，郭作诗为谢，且遗二古铜剑


空肠得酒芒角出，肝肺槎牙生竹石。森然欲作不可回，吐向君家雪色壁。平生好诗仍好画，书墙涴壁长遭骂。不瞋不骂喜有余，世间谁复如君者。一双铜剑秋水光，两首新诗争剑铓。剑在床头诗在手，不知谁作蛟龙吼。





龙尾砚歌


余旧作《凤咮石砚铭》，其略云：“苏子一见名凤咮，坐令龙尾羞牛后。”已而求砚于歙，歙人云：“子自有凤咮，何以此为？”盖不能平也。奉议郎方君彦德有龙尾大砚，奇甚，谓余：“若能作诗少解前语者，当奉饷。”乃作此诗。

黄琮白琥天不惜，顾恐贪夫死怀璧。君看龙尾岂石材，玉德金声寓于石。与天作石来几时，与人作砚初不辞。诗成鲍谢石何与，笔落锺王砚不知。锦茵玉匣俱尘垢，捣练支床亦何有。况瞋苏子《凤咮铭》，戏语相嘲作牛后。碧天照水风吹云，明窗大几清无尘。我生天地一闲物，苏子亦是支离人。粗言细语都不择，春蚓秋蛇随意画。愿从苏子老东坡，仁者不用生分别。





张近幾仲有龙尾子石砚，以铜剑易之


我家铜剑如赤蛇，君家石砚苍璧椭而洼。君持我剑向何许，大明宫里玉佩鸣冲牙。我得君砚亦安用，雪堂窗下《尔雅》笺虫。二物与人初不异，飘落高下随风花。蒯缑玉具皆外物，视草草玄无等差。君不见秦赵城易璧，指图睨柱相矜夸。又不见二生妾换马，骄鸣啜泣思其家。不如无情两相与，永以为好，譬之桃李与琼华。





张作诗，送砚反剑，乃和其诗，卒以剑归之


赠君长铗君当歌，每食无鱼叹委蛇。一朝得见暴公子，櫑具欲与冠争峨。岂比杜陵贫病叟，终日长镵随短蓑。斩蛟刺虎老无力，带牛佩犊吏所诃。故将换砚岂无意，恐君雕琢伤天和。作诗反剑亦何谓，知君欲以诗相磨。报章苦恨无好语，试向君砚求余波。诗成剑往砚应笑，那将屋漏供悬河。





去岁九月二十七日，在黄州，生子遯，小名幹儿，颀然颖异。至今年七月二十八日，病亡于金陵。作二诗哭之


吾年四十九，羁旅失幼子。幼子真吾儿，眉角生已似。未期观所好，蹁跹逐书史。摇头却梨栗，似识非分耻。吾老常鲜欢，赖此一笑喜。忽然遭夺去，恶业我累尔。衣薪那免俗，变灭须臾耳。归来怀抱空，老泪如泻水。

我泪犹可拭，日远当日忘。母哭不可闻，欲与汝俱亡。故衣尚悬架，涨乳已流床。感此欲忘生，一卧终日僵。中年忝闻道，梦幻讲已详。储药如丘山，临病更求方。仍将恩爱刃，割此衰老肠。知迷欲自反，一恸送余伤。





叶涛致远见和二诗，复次其韵


其一


平生无一女，谁复叹耳耳。滞留生此儿，足慰周南史。那知非真实，造化聊戏尔。烦恼初无根，恩爱为种子。烦公为假说，反覆相指似。欲除苦海浪，先干爱河水。弃置一寸鳞，悠然笑侯喜。为公写余习，瓶罍一时耻。





其二


闻公少已悟，拄杖久倚床。笑我老而痴，负鼓欲求亡。庶几东门子，柱史安敢望。嗜毒戏猛兽，虑患先不详。囊破蛇已走，尚未省啮伤。妙哉两篇诗，洗我千结肠。黠蚕不作茧，未老辄自僵。永谢汤火厄，泠然超无方。






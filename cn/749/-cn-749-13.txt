聂冠卿


冠卿字长孺，新安（今安徽歙县）人。端拱元年（988）生。大中祥符五年（1012）进士。以荐召试学士院，充馆阁校勘，预撰景祐广乐记。庆历元年（1441），以兵部郎中知制造拜翰林学士。二年（1042）卒，年五十五。有蕲春集，今不传。

多丽

李良定公席上赋

想人生，美景良辰堪惜。问其间、赏心乐事，就中难是并得。况东城、凤台沙苑，泛晴波、浅照金碧。露洗华桐，烟霏丝柳，绿阴摇曳，荡春一色。画堂迥、玉簪琼佩，高会尽词客。清欢久、重然绛蜡，别就瑶席。

有翩若轻鸿体态，暮为行雨标格。逞朱唇、缓歌妖丽，似听流莺乱花隔。慢舞萦回，娇鬟低亸，腰肢纤细困无力。忍分散、彩云归后，何处更寻觅。休辞醉，明月好花，莫谩轻掷。








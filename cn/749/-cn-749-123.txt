范祖禹


祖禹字淳甫，成都人。生于康定二年（1041）。嘉祐八年（1063）进士。初从司马光编资治通鉴，光荐为秘书省正字，擢正言，改员外郎，拜翰林学士。后被贬为昭州别驾，元符元年（1098）卒，年五十八。有文集五十五卷传世。

虞主回京双调四曲

导引一曲

思齐文母，盛烈对皇天。演宝祚千年。卿云复旦治功全。厌人世登仙。龙舆忽掩三川。彩仗属车旋。维清象舞告英宣。入诗颂歌弦。

六州一曲

太平功。拥佑帝尧聪。歌九德，偃五戎。寰海被祥风。车书万里文轨同。自南北西东。耕田凿井，戏垂髫华髮，跻仁寿域变时雍。大明方天中。弃养东朝

苦匆匆。玉座如存，永隔慈容。

恨难穷。崇庆空。飚轮仙驭无踪。超宇宙，驾云龙。袆翟掩轩宫。柏城王气长郁葱。温洛照寒崧。光灵在上，徽音流千古，昭如日月丽层穹。太任家邦隆。彤史青编永垂鸿。清朝笙镛。奏假钦崇。

十二时一曲

转招摇。厚陵回望，双阙起岧峣。晓日丽谯。金爵上干霄。风雨阕，夜宫闭，不重朝。奉鸾镳渐遥。玉京知何处，飞英衔恤，乱絮缠悲，春路迢迢。缥缈哀音，发龙笳凤箫。

光景同，惨淡度岩邑，指河桥。马萧萧。络绎星轺。拂天容卫，江海上寒潮。万国魂销。追昔御东朝。开钿扇，垂珠箔，侍珰貂。宝香烧。散飘。开仁寿域，神孙高拱，昆仑渤澥，玉烛方调。一旦宫车晚，旋归泬寥。九载初，如梦次，功得琼瑶。

虞神歌一曲

驾玉龙。设初虞祭终。前旌举，天回洛水，路转崧峰。瞻寥廓，烟霏冲融。窅无踪。震地鼓吹悲雄。谁何羽卫重。拂云旗帜眩青红。来渐东。清尘洒道，修职百神恭。回首苍茫，雾雨吹风。掩泉宫。

□□□□□□□□□寰畿入，山川改容。鼓钟临近次，千官望拜，涕泪衡从。人如堵，晨光葱茏。阙穹隆。驰道禁水相通。当年游幸空。皇仪事毕泣重瞳。哀未穷。巍巍馀烈；辉映简编中。亿万斯年，覆载同功。

导引虞主祔朝日中吕导引一曲

延和幄座，临御九年中。往事已成空。皇基固覆盂四海，本自太任功。九虞初毕下西宫。朝祏与天崇。周家盛，卜年卜世，万祀永无穷。








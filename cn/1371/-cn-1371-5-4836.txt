醉歌

我饮江楼上，阑干四面空；手把白玉船，身游水精宫。



方我吸酒时，江山入胸中，肺肝生崔嵬，吐出为长虹，欲吐辄复吞，颇畏惊儿童。



乾坤大如许，无处著此翁。



何当呼青鸾，更驾万里风。



醉歌

却日莫挥戈，君当听我歌。



花残狂有限，酒熟闷无多。

生理凭长鑱，幽情寄短蓑。



江湖秋万里，未死且婆娑。



醉歌

三十六策醉特奇，竹林诸公端可师。

秋风萧萧吹鬓丝，蟹螯正可左手持。



醉倒村路儿扶归，瞠儿不识问是谁。

浩歌起舞夜何其，北斗磊落明河移。



贵人惜醉渠自痴，黄金络马夸市儿。



一朝祸来莫支持，新州如山不可移。



醉歌

读书三万卷，仕宦皆束阁；学剑四十年，虏血未染锷。

不得为长虹，万丈扫寥廓；又不为疾风，六月送飞雹。



战马死槽枥，公卿守和约，穷边指淮淝，异域视京雒。



於乎此何心，有酒吾忍酌？



平生为衣食，敛版靴两脚；心虽了是非，口不给唯诺。



如今老且病，鬓秃牙齿落。



仰天少吐气，饿死实差乐。



壮心埋不朽，千载犹可作！



醉歌

老夫樯竿插苍石，水落岸沙痕数尺。



江南秋尽未摇落，槲叶离离枫叶赤。



楚人自古多悲伤，道傍行歌犹感激。

野花碧紫亦满把，涧果青红正堪摘。



客中得酒薄亦好，江头烂醉真不惜。



千古兴亡在目前，郁郁关河含暝色。



饥鸿垂翅掠舟过，此意与我同凄恻。



三抚阑干恨未平，月明正照颓乌帻。



醉歌

不痴不聋不作翁，平生与世马牛风。



无材无德痴顽老，尔来对客惟称好。



相风使帆第一筹，随风倒柂更何忧。



亦不求作佛，亦不愿封侯，亦不须脱裘去换酒，亦不须卖剑来买牛。



甲第从渠餍粱肉，貂蝉本自出兜鍪。

燮理阴阳岂不好，才得闲管晴雨如鹁鸠。



辛苦筑垒拂云祠，不如吟啸风月登高楼。



尔作楚舞吾齐讴，身安意适死即休。



醉歌

往时一醉论斗石，坐人饮水不能敌。



横戈击剑未足豪，落笔纵横风雨疾。



雪中会猎南山下，清晓嶙峋玉千尺；道边狐兔何曾问，驰过西村寻虎迹。

貂裘半脱马如龙，举鞭指麾气吐虹，不须分弓守近塞，传檄可使腥膻空。



小胡逋诛六十载，狺狺猘子势已穷。



圣朝好生贷孥戮，还尔旧穴辽天东。

醉歌

佛如优昙时一出，老姥何为憎见佛？



山从古在天地间，愚公可笑欲移山。



火其书，庐其居，佛亦何曾可扫除？

子有孙，孙有子，山竟嵯峨汝何喜？



床头有酒敌霜风，诗成老气尚如虹；八万四千颠倒想，与君同付醉眠中。



醉歌

草书大叫写成图，博？

随声喝作卢。

何以即今云海上，千钧强弩射天吴。



醉歌

百骑河滩猎盛秋，至今血清短貂裘。

谁知老卧江湖上，犹枕当年虎髑髅。




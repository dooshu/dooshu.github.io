仁寿颂

斗维表瑞沙麓毓灵应符协运圣善笃生紫气属天黄云覆庭正位璇宫体撰坤宁巍巍

烈祖是毗是辅仁洽朔方化行东土曰维是时喾妃尧母母仪万国诞育

圣子底定方夏混一文轨天作夀母再翼我

皇内总隂敎外绥遐荒迈隆炎汉俪盛陶唐曰维於今太任太姜历勤

皇家三世有燿淑慎其仪重累显号春温秋肃克矜嚬笑谓兵犹火民鲜宁宇毋屠毋掠务予安堵

皇帝曰俞廷诫方虎惟敌是求绥我士女岁比洊饥尤厪轸怜活我遗孑毋俾播迁

皇帝曰俞廷简能员输金发帑动地呼天谓古明良股肱元首任贤则逸毋拒苦口

皇帝曰俞廷召左右为余旁求搜岩剔薮庶政毕举慈孝交孚銮旍前发属车後趋袚於灵泉宣和达愉共美游豫敬恭匪倦玩絶珠璫御惟缇练持盈履贞去奢即俭慎终如始疉承天眷天眷有德福此黄耉恩洽天潢礼加勋旧居同星共载侔地厚

皇帝祝厘陈词进酒睿藻天葩蒸云灿斗表正八埏庆祝三后马邓窦曹瞠乎其後亿万斯年咸歌仁寿


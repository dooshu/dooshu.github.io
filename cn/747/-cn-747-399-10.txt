○对履亩判

〈丙为诸侯履亩，择其最好者取之，百姓上诉，御史纠违法，云非入已。〉

俾侯胙土，分茅抚封，视彼黔黎，均其毛泽。今者制田非古，厚敛残人，履亩尚徇於鲁宣，盍彻蔑闻於有若。且农之有畔，谷不过藉，小桀之规是举，大侵之礼谓何？此而浚我以生，无乃刑人之力。既贪膏壤，取溢京坻，独阻南薰，尽其东亩。虽非入已，已是盗臣，无罔绣衣，请从褫带。

贾廷瑶

廷瑶，开元时擢书判拔萃科。


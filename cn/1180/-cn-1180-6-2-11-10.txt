答河道潘印川


去岁积雪凝寒，发春未改，窃以为忧。高堰、黄浦，工恐难就。兹奉教，知大患已除，两工底绩；遥堤、湖堤，次第将竣，真为之喜而不寐。公平成之绩，宁独一时赖之乎！仰甚。

流移初复，理宜优恤，大疏即属所司议覆。旧逋悉行蠲免，但七年以后，须再加查勘，乃可定议。据所开被患州县，未必皆同，施恩自当有等。即一县之中，恐亦难以例论也。被患甚者，虽蠲三年不为多；否则，即一二年不为少。若地处高阜，水患未及者，又当照旧征输，难以概从蠲免。高明酌之。今且宜大播告言，宣示德意。俾复粪之人，知朝廷保民，真如赤子，坚其旋定安集之心也。






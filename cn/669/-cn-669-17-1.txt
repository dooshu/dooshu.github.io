75　知豹文鼮鼠事二説不同


爾雅釋獸注：「漢武帝時得豹文鼮鼠，孝廉郎終軍知之，賜絹百匹。」文選注引竇氏家傳案：文選任彦昇表「鼮鼠」事，注引三輔決録。今王氏言文選引竇氏家傳，當更查。以爲竇攸，世祖詔諸侯子弟從攸受爾雅。二説不同。

【全云】水經注穀水篇：「世祖得鼮鼠于靈臺。」

【元圻案】宋王楙野客叢書曰：「郭璞注爾雅，謂豹文鼮鼠，終軍知之。其後如崔偓佺、劉士元之徒皆從其説。僕考前漢諸書，不聞終軍有此事。讀後漢竇氏家傳，光武宴百寮於雲臺，得豹文之鼠，問群臣，莫知之。惟竇攸曰：『此鼮鼠也。』詔問所出，曰：『見爾雅。』驗之果然，賜絹百匹，詔公卿子弟就攸學爾雅。是以徐陵謝啓曰：『雖賈逵之頌神雀，竇攸之對鼮鼠，方其寵錫，獨有光前。』得非即此事而誤以爲終軍乎？摯虞三輔決録亦謂竇攸。」〇國朝武進臧氏琳經義雜記一：「識鼮鼠者，爾雅郭注以爲終軍。案廣韻、藝文類聚、太平御覽並引竇氏家傳，以爲竇攸。李善注文選任彦昇爲蕭揚州作薦士表引摯虞三輔決録，亦作竇攸。又水經注穀水云：『靈臺，漢光武所築。世祖嘗宴於此臺，得廷鼠於臺上。』案漢書終軍傳無辨豹鼠事，諸書皆言竇攸，而郭氏屬之終軍，蓋傳聞之誤。玉篇承襲其説。又説文鼠部云：『鼨，豹文鼠也。』則讀『鼨鼠豹文』爲句，『鼮鼠』屬下，與此異。」〇玉篇鼠部：「鼮，鼠名。漢武帝時有此鼠，文如豹。終軍識之，賜絹百匹。」






后记


张子既登衡岳数日，神惝惝焉，意罔罔焉，类有击于中者，盖其悟也。曰：嗟乎！夫人之心，何其易变而屡迁耶？余前来，道大江，溯汉口而西，登赤壁矶，观孙曹战处，慷慨悲歌，俯仰今古。北眺乌林，伤雄心之乍衂；东望夏口，羡瑜、亮之逢时。遐想徘徊，不知逸气之横发也。继过岳阳，观洞庭，长涛巨浸，惊魂耀魄，诸方溟涬，一瞬皆空。则有细宇宙，齐物我，吞吐万象，并罗八极之心。及登衡岳，览洞壑之幽邃，与林泉之隈隩，虑澹物轻，心怡神旷；又若栖真委蛇，历遐蹈景之事不难为。嗟乎！人之心，何其易变而屡迁耶！太虚无形，茫旻漠泯，蒙鸿洞云尔。日月之迭照，烟云之变态，风雨露雷之舒惨，淑气游氛之清溷，日交代乎前，而太虚则何所厌慕乎？即太虚亦不自知其为虚也。夫心之本体，岂异于是耶？今吾所历诸境，不移于旧。而吾之感且愕且爱且取者，顾何足控搏？乃知向所云者，尽属幻妄。是心不能化万境，万境反化心也。夫过而留之，与逐而移焉，其谬等耳。殆必有不随物为欣戚，混溟感以融观者，而吾何足以知之？






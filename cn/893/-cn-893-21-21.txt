望黄鹤山





《太平御览》：《江夏图经》云：黄鹤山，在鄂州江夏县东九里，其山断绝无连接。旧传云：昔有仙人，控黄鹤于此山，故以为名。梁湘东王《晋安寺碑》云“黄鹤从天而夜响”是也。《苕溪渔隐丛话》：鄂州城之东十里许，其最高耸而秀者，是为黄鹤山。《一统志》：黄鹄山，在武昌府城西南，一名黄鹤山。世传仙人骑黄鹤过此，因名。



东望黄鹤山，雄雄半空出。四面生白云，中峰倚红日。岩峦行穹跨，峰嶂亦冥密。[一]颇闻列仙人，于此学飞术。一朝向蓬海，千载空石室。金灶生烟埃，[二]玉潭秘清谧。[三]地古遗草木，庭寒老芝朮。[四]蹇余羡攀跻，[五]因欲保闲逸。观奇遍诸岳，兹岭不可匹。结心寄青松，永悟客情毕。

[一]鲍照诗：“青冥摇烟树，穹跨负天石。”陈子昂诗：“石林何冥密，幽洞无留行。”



[二]江淹诗：“金灶炼神丹。”



[三]清谧，犹清静也。



[四]谢灵运《昙隆法师诔》：“茹芝木而共饵，披法言而同卷。”



[五]《楚辞》：“蹇谁留兮中洲。”王逸注：“蹇，辞也。”谓发语声。《说文》：“跻，登也。”






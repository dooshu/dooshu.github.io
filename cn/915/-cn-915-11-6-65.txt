◇分遣大使省方诏（正始二年七月）

朕纂驭宝历，于今七载，德泽未敷，鉴不烛远，人之冤瘼，所在犹滋，而纠察之狱，未畅于下，贤愚靡分，早白均贯，非所以革民耳目，使善恶励心。今分遣大使，省方巡检，随其愆负与风响相符者，即加纠黜，以明雷霆之威，以申旄轩之举，因以观风辨俗，采访功过，褒赏贤者，纠罚淫慝，理穷恤弊，以称朕心。（《魏书·宣武纪》）


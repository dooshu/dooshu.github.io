◇叙废立义

朕受天命，宁一区宇。世弘三教，其风逾远，改定至理，多愆陶化，今并废之。然其六经儒教之弘政术，礼义忠孝，于世有宜，故须存立。且自真佛无像，遥敬表心，佛经广叹；崇建图塔，壮丽修造，致福极多；此实无情，何能恩惠？愚人向信，倾竭珍财，徒为引费，故须除荡。故凡是经像，皆毁灭之。父母恩重，沙门不敬，悖逆之甚，国法不容。并退还家，用崇孝始。朕意如此，诸大德谓理何如。（《广弘明集》十。周武帝以齐承光二年春东平高氏，召前修大德并赴殿集。帝升御座，叙废立义云。案：承光二年当作元年。）


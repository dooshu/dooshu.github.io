○銓部議舉卓異 【 舉卓異】

一往歲嘗舉卓異、然所舉多飾虗躐譽之官、壬辰之春。變而專舉清吏。葢謂舉卓異未必實而清吏必實耳然未能崇獎以品之獨高。而或責備以才之所短。用違其才。何以取效。朝廷駕馭羣才。兼收並蓄。四科九德。總為國用。且以民窮盜起天下多事亦當預儲長策遠略足備緩急之人今次大計。黜陟幽明。明則當陟。略有三品。一曰循吏。其上有善政善教。次則奉法循理。不失尺寸者。一曰清吏。其上有廉頑起懦。次則釐冗袪費。不取非其有者。一曰才吏。其上必能當機應變。次則理繁治劇。沛然有餘者。各官具以所屬地方從實開報。每官各舉數人。每人各列數事。本省鄉宦在野者果真見其賢。亦許附見于後不得雷同附和。苟且塞責。葢用舍天下之人。即當以天下人為耳目。不但今日藉之以定去留。亦可他日按之以效任使。於黜陟幽明之中。寓集思廣益之意。得循吏清吏可以救民之窮得才吏可以濟世之變不拘崇卑。不分在官在野。但欲得真才真品耳。若註曰循吏清吏而使無實者托之以為名。註曰才吏。而使無行者。借之以為例。舉而不任。連坐何辭。但宜至虗至公、勿負本部院惓惓延訪之意、


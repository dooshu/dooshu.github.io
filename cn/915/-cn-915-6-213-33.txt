◇江上泛歌

悠悠兮远征，倏倏兮暨南荆；南荆兮临长江，临长江兮讨不庭。江水兮浩浩，长流兮万里。洪浪兮云转，阳侯兮奔起。惊翼兮垂天，鲸鱼兮岳踌。蘼芜纷兮被皋陆，修竹郁兮翳崖趾。望江之南兮遨目桂林，桂林蓊郁兮鸡扬音。凌波兮愿济，舟楫不具兮江水深沈。嗟回盼于北夏，何归轸之难寻！（《艺文类聚》八）


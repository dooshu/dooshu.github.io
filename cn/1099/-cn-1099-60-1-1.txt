○邊務疏 【 防守】

題為邊務事、據等備西貓兒峪馬營周賢呈該兵部議擬奏准都督楊能建言事理、有警著令領軍與大同宣府官軍互相期約出奇勦殺等因、案查先該都督孫安具奏、兵部奏准令于馬營專一操守、今又奏前因、欲便遵守、奈緣本營馬隊、止有官軍二千四百餘員名、內除無馬官軍五百四十餘員名、令其專一屯種、其有馬官軍一千八百餘員名、又要守城守日?查并長哨夜不收等項、止有一千五百餘人、抑且地臨極逼、逼近胡虜。四通八達。最為緊要喉襟之所。宣府懷來藩籬。先年達賊犯邊。俱從大小石門樺皮嶺并獨石等處入寇。所繫非輕。設若有警本職將領官軍前去、會合出哨、恐賊譎詐、倘有俺襲、聲東擊西、一旦又從本營地方突入侵犯、本營孤懸狄境、人少力弱外實裏虛、猝無應援使進退不能成功、必致悞事、况獨石馬營雲州等堡人馬、巳有欽命宣府副總兵都督等官孫安等提督節制管轄、各城各有分委都指揮等官職掌、豈敢擅自調領、如有警急、若領本營官軍出戰、則營堡空虛缺人守備、若依先奉原議勘合事理、專一操守、則又違慢今奉欽依、得罪非輕、進退兩難、理合通行具呈、乞為照詳定奪、庶免悞事、等因、伏念臣以一介書生、叨受邊寄、藩臣之體。本當奉行命令。但邊事甚大。理難緘口。况周賢所言、亦為有理。臣更請以用賢所未言者、為　陛下言之、臣聞兵法有曰知彼知巳。百戰不殆。又曰能守而後可戰。兵法未暇論。楊能獨不知往年獨石馬營楊俊弃城之事乎。獨石馬營口外各堡。俱是唇齒堅壁。足食足兵。人各專城。別無沮撓。尚且一籌不展。弃城而逃。今大同迤西至右衞。宣府迤東至獨石。相去數千百里。重山峻嶺。深溝斷澗。自口外龍門迤西邊墩之外。別無設置。一有聲息。動輒梗絕。楊能乃欲以不可測度之賊情。以貧難復守之士卒。以轉輸有限之粮艸。預為會合之過計。遠赴數千百里之期約。臣誠愚昧。未見其可。其言似乎可聽其事未必可行邊上情形與廟堂計寔有異同不得一槩依奉可以動廟堂而不可以欺邊人可以惑一面。而不可以掩眾目。臣與都督孫安等在邊。但知無事之時。愛軍惜馬。修器械。謹烽火。嚴兵自備。慎固封守。酌量人力。增修墩堡。于以制要害之虜衝。于以便耕作之人畜。近又將往年貪黷總兵鎮守內外文武官員莊田數百餘頃。一一勘出分派貧軍使之分班操練。儘力屯種。以養人力。以收人心。設若旦晚有警。持我之逸。乘彼之勞。守戰隨機。應變在我。使賊欲為久住。則野無所掠。而動止狼狽。欲為南牧。則恐躡其後。而首鼠狐疑。大羊無賴。坐取敗亡。必不使之有得意之日且幸邊境小康。天年豐稔。庶幾人力稍裕。人心稍孚以須軍政修明。士氣振作。復仇大舉。豈無其時。而又上賴　陛下盛德。此疏猶有在垣中建白意不止邊臣論邊事而巳九重之上。根本之地。進君子而退小人百官之眾、心術之微、戒陰邪而勉忠直、下服人心、上回天意、區區也先逆賊。將呼之而不來。驅之而不行矣。臣迂濶之見。犬馬之誠、端在于此若如楊能建言。所謂會合天兵。蕩滅腥醜。臣實未聞。古人有言曰。生事邀功。終匪　朝廷之利。願　陛下無忘此言。臣又窃有獻焉。今日邊上大事。臣之所憂葢不在于宣大之不能會兵而特在于宣大之官多而不和望　朝廷力為調停。早為主張。邊境幸甚。臣非不知和同靜默、可以固位、呶奴忤眾、足以取禍、顧以疏遠之跡、受恩深厚、今為此言、在廟堂為忠告、在　陛下為獻忠、況國之大事、在平兵戎、而又為邊臣之職守、反覆思之、不能自巳、乞敕兵部計議定奪施行


病中程幼洪翰林季天中给谏各枉馈问

一官郁郁暗成疾，他人炙手吾抱膝。
长安车马岂不多，闭门独坐空悲歌。
已愁僮仆尽饥色，那更参苓充饮食。
今朝病起忆鲥鱼，食指蠕动不可得。
秘书知我有所思，为求嘉馔开心脾。
买得银鳞箸未下，冰盘移赠及朝炊。
同心复有季黄门，越陌相存如弟昆。
江阴子鲚来千里，兰陵美酒分一尊。
病夫匕箸犹未健，感此意气加盘飧。
吾岂小人怀口腹，朋友胶漆古所敦。
况有新诗疗饥渴，吾侯之鲭何足论。



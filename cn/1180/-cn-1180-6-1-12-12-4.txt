圣寿节贺表四


昊天有命，赐永寿于一人；圣德在秋，启昌辰于万寿。属电绕虹流之大庆，衍日升川至之蕃禧。三灵之眷祐允昭，九有之欢忻交畅。

恭惟皇上应期时出，抚运中兴。总览政几，体乾行而不息；周知民隐，运离照以无疆。作之君，作之师，兼百王化理之盛；丕哉文，丕哉武，扬累朝谟烈之光。夫惟至治之馨香上闻，是以大德之名寿胥得。兹者，风清玉宇，露湛金茎。瑞发尧蓂，应日初舒乎十叶；祥呈禹稼，书年普庆乎三登。矧中州之灵贶适来，而南极之星辉正现。冠裳造阙，混车书以来朝；璧马充庭，历梯航而入贡。诚圣寿之盛会，旷世之奇逢也。

臣等位列迩僚，身沾渥泽。莫酬恩遇，徒怀葵悃以凌兢；虔祝仙龄，谨效嵩呼而忭舞。伏愿圣寿与乾坤并久，皇图同山岳俱安。八千岁为秋，永受四方之贺；亿万年在位，茂膺五福之畴。






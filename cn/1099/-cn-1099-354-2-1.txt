○行監軍廵海道并蔣伯清 【 防禦南路】

提督軍門都御史塗為軍務事、據廵海道揭稟、差人探得廣東海賊曾一本夥船北上、巳至河渡門、聲言欲攻潮州林道乾等因到院、海賊多仇隙每欲自相吞併如近日鍾陳之于二海亦是也據此看得河渡門。切近玄鍾。二賊共鬪勢不俱生誠恐奔突入境。又慮假道為謀在我之防。不恃其不來。惟恃其有以待之近據監軍道會同總鎮議詳委把總蔣伯清充副將統督五寨兵船、專重南防、巳經批允、今據所報聲勢近鄰、合行調度加謹截禦、為此案仰本道。即便轉行把總蔣伯清、充為副將、領捧旗牌、統督五寨兵船、速赴南路防禦、各寨把總、俱以屬官體統、聽其節制、以趙記王應龍兵船七哨為前鋒、顧喬陳孔成兵船四哨為左翼、周祥朱璣兵船四哨為右翼、許成丘天衢兵船四哨為後翼、平時合舟?宗操練。多差快船哨探。遇警相機截殺。或分或合。或奇或正。務要同心協力。異收全功。一船獲功眾船同賞一寨獲功各寨同論若臨敵逗遛。及故違號令者。協總而下。並聽副將徑於陣前照依軍法處治。把總參呈軍門拏究。其烽火寨係全閩上游。小埕寨係省城門戶。難盡撤守。即將烽火寨船大小配搭。分為兩舟?宗。一舟?宗專守烽火。一舟?宗專守小埕。行委把總葛浩、協總呼良朋照依分定信地留守、仍行福州兵備分廵建寧二道、照依題准事理、添調極大商漁船隻協守。每寨連官民船。務五十號。不許延玩推調致誤軍機、二道俱限文到十日內、將選委賢能有司官職名、并調集過兵船數目、造冊呈報、毋得縱容委官下人、索騙生事、亦勿得以騷擾為嫌、有誤地方、再照軍前功罪、并隨軍處給糧餉接發軍火器械、一應軍需事宜、查得舊例、俱係駐劄該道監督綜理。今既遣將出兵。相應照例分行廵海道親臨銅山玄鍾。興泉道親臨浯嶼。凡兵船在漳州地方。聽廵海道監督。在泉州地方聽興泉道監督。如或事體重大。二道仍照上年事例。會集一處調督。仍一面星夜先照節行牌案內開題准事理、將沿海港澳商漁大船編集成甲。合用兵稍。即用本船原駕人役。籍記停當。候蔣伯清親臨調度、分派聽用、勿再以妨誤生理為詞致誤大計


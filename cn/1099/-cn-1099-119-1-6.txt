○祭禮議 【 三殿祭禮】

陛下一身、乃　天地　宗廟　社稷百神萬姓之主、誠宜重惜以養天和、以綏多福、竊聞每日而起、可見　世宗孝德行禮于　奉先　奉慈　崇先三殿之前、出入門棖、上下階級、巳不勝其勞旋即視朝聽講退而親覽章奏一日萬幾、向非　聖聰天啟、　睿體神護、何以堪此、切惟　三殿之建。本以義起非廟也。即如為廟。亦唯清靜。斯神有依。周頌清廟。魯頌閟宮。未聞有每日瞻拜之禮。　太宗文皇帝正以　太廟在外、凡朔望薦新、忌日行禮未便、故建　奉先殿于宮內、本以節勞、而今反致勞、是未得初建之意矣、祭不欲數。數則煩。煩則不敬。祭不欲疏。疏則怠。怠則忘。此固言在廟之禮也。今　太廟　世廟。巳備四時之祭。三殿豈得復為繁縟之禮乎臣等參酌禮儀、自今第宜每日令內侍焚香、朔望及四時節候、　聖躬親往各殿行一拜三叩頭禮。如常朝臣子見君父之儀。則不疏以怠。不數以煩。起居有節。而煩勞可省矣。至于忌辰。古禮遷主祭每止于其所當忌。而不他及。如有事　皇祖考。但宜及　皇祖妣。有事　皇祖妣。則不宜及　皇祖考。禮曰、尊可及卑。卑不可援尊也。臣等所見如此、惟　聖明採擇、


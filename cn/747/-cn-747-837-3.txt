○授膳部郎中知制诰钱守中书舍人制

敕。具官钱。孟子不云：“虞舜闻一善言，见一善行，若决江河，沛然莫之能御也。”朕凝神穆清，耽味坟史。用尔掌纶诰，时推得人。观其书词，绝尘滓，褒贬尽春秋之要旨，指归决训诰之源流。传闻四方，平视三代。而秉守甚正，韬藏有程。介然独行，卓尔清峙。阅尔之能事多矣，聆尔之嘉猷蔼然。信乎虞舜之心，若江河之不能御也。俾即真秩，斯为旧章。夫参赞枢衡，典司纶。职业弥重，扶摇渐崇。勉副简求，无孤宠待。可中书舍人。


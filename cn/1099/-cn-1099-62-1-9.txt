○為思患豫防事疏 【 撫恤流民】

臣等切惟四川地方、僻在西偶、萬里之遠、番漢雜處、水陸二塗、俱各險阻、比之他省不同建昌地方、尤在四川西南、西連諸種番夷、南接雲南麗江平民等府、昔諸葛武侯。五月渡瀘。深入不毛。即此之地。且四川地方。自漢唐以來。往往奸雄竊據。殘元之季。為因荒旱。明氏據有其地。我朝賊首趙鐸等、哨聚為患。數年始克平定、况人性猛悍、易於倡亂、今本處地方荒旱、軍民缺食、餓殍盈塗、已為可慮、而又有非常灾異。建昌尤甚。亦不可不為之深憂。臣等訪得建昌原有銀塲。別無有司。止是本處衛所軍餘煎辦。歲辦銀課數多。十分困苦。嗟怨之積。巳非一年。灾變之示。或由於此。况本處不通舟楫。尤艱于食。及訪得四川缺食之人民。流入陝西漢中者。不下十數餘萬。而湖廣飢民。流來河南盧氏永寧者亦不止此。其襄陽竹山等處潛住者亦眾。前項地方。往年無事之時。尚有劉千斤李鬍子等之患。况今飢饉之際。難保無。誠恐陝西河南官員。止顧本處人民而外郡流來者既不積糧賑濟又不設法防閑缺食待死之人。因而聚眾刼掠。其患非細。萬一有此。未免動調官軍。糧餉從何仰給。其四川缺食人民。目下雖是遣官賑濟。頗可度日。若不種有秧苗。秋成亦無所望。將來所憂。又不止此。必湏隨即量給種子。方可濟其將來。伏乞降敕河南陝西湖廣廵撫鎮守等官、作急前去漢中盧氏永寧并竹山等處。聚有流民處所、將各處流民。俱取見數。一面多方設法。量為賑濟。一面嚴加曉諭防閑務令流民得所不致貽患地方。及請敕四川鎮守廵撫等官、將見在官軍壯手。嚴加操習。振揚威武。用防不虞。仍敕戶部、再差能幹郎中二員、星馳前去四川、一員專在建昌賑濟撫卹、一員同先差郎中分投賑濟、及行令差去湖廣督糧官員、務要於湖廣地方、糴買新鮮種子。數十萬石。運去四川。或就令成都府所屬糴買若干。量給灾重地方。無種人民。督令趁時播種。以繫人心。不許權豪勢要。一槩妄領。仍將建昌等衛歲辦銀課。暫且停罷。待後豊收之年。所司另行奏請定奪。臣等職總風紀、事關地方、苟有所聞、不敢緘默


○西北水利議 【 西北水利】

此係徐文定公評定即詳載評語以精當不可易也

徐子徵入諫垣、居無何、以罪逐、客有唁於潞水之湄者、見徐子屏居野寺中、讀書意適、無懟色、則數徐子曰、子以外吏、一朝列侍從之班際　聖明在上、固希世之遘也曾不能卑節馴行、效尺寸以圖報塞、廼抱釁而往、將自棄於明時、且子嘗欲乞身以奉菽水、使子亟成其志、寧有今日哉、奔走竄逐間負國恩而違親養、忠孝兩無當也、予竊為子悲之、徐子聞言零淚緣纓、坐客而與之語曰、客之數予、予則悲矣、客亦惡知予哉、予始待罪垣中首疏西北水利事、何人哉而為水衡噫予誤矣如此人者安得不為水衡水衡當事者迂其言置不省、予乃撫膺而嘆曰、當今經國訏謨。其大且急。孰有過於西北水利者乎。雖然、槩而行之則效遠而難臻。驟而行之。則事駭而未信葢西北皆可行也。盍先之於畿輔。畿輔諸郡皆可行也。盍先之於京東永平之地京東永平之地皆可行也。盍先之於近山瀕海之地。近山瀕海之地皆可行也。盍先之數井以示可行之端。則效近而易臻。事狎而人信。又恐其難於遙度也則又褁糧屬二三解事者。走永平瀕海近山之境。相度而經畧之。既得其水土之宜。疆理之詳。始信其事之必可行。而猶冀其言之獲售也。欲再疏以請、草具將上適與罪會、使予得罪稍緩、則疏必再上、或庶幾其言之獲售、使予不欲再疏、以售其言、則乞養以??日久?當在始疏報罷之時、寧濡忍以及罪譴、負國恩而違親養、誠如客言、予則悲矣、客亦惡知予哉、客曰、予聞天下事、諫官皆得言之、今　天子銳意化理、子職諫數月、即水利報罷、崇論竑議而中當事之指乎寧無崇論谹議、可以動聽而中當事者之指、廼諰諰焉惟冀水利之復行亦左矣、且子謂經國訏謨、其大且急、莫有過於西北水利、則又予之所未解也、徐子曰、禹功茂矣。而濬畝距川。廼其盡力而終身者。騶孟談王。田里樹蓄。厥惟先務。客惡得以水利而左之。予將為客悉其利、夫雨暘在天。而時其蓄洩。以待旱潦者。人也。廼西北之地。旱則赤地千里。潦則洪流萬頃。惟寄命於天以幸其雨暘時若。庶幾樂歲無饑耳。此可以常恃哉。惟水利興而後旱潦有備。其利一也。神京北鞏。財賦取給於東南。忠於謀國者。鏡勝國之往事。懷杞人之隱憂。尚有出於河流外者。惟興水利。以勸農功。使王畿常裕。視東南為外府可也。中人之治生。必有附居常稔之田。始可以安土而伙饑。廼國家全盛之勢。據上游以控六合。獨待哺於東南。近廢可耕之田。遠資難繼之餉。豈計之全哉。今運蚤而積久。儲蓄信有賴矣。然運蚤而收之。不及其熟。有浥損之患。久積而散之。恒過其期。有紅腐之憂。水利既興、則田疇之間。要皆倉庾之積。其利二也。此條西北人所諱也慎勿言之東南轉輸。每以數石而致一石。民力竭矣。而國計所賴。欲暫紓之而未能也。惟西北有一石之入。則東南省數石之輸。所入漸富則所省漸多。先則改折之法可行。久則蠲租之詔可下東南民力。庶幾復甦、其利三也。昔禹播河注海。而溝洫之修。尤盡力焉固以利民亦以分殺支流而不以助河之虐河之無患溝洫其本也周定王以後。溝洫漸廢。而河患種種矣。今河自關中以入中原。合涇渭漆沮汾泌伊洛瀍澗。及丹沁諸川。數千里之水。當夏秋霖潦之時。諸川所經。無一溝一澮。可以停注。曠野洪流。盡入諸川。其勢既盛。而諸川又會入於河流。則河流安得不盛。流盛則其性自悍急。性悍則遷徙自不常。固勢所必至也。今誠自沿河諸郡邑。訪求古人故渠廢堰師其意。不泥其迹。疏為溝澮。引納支流。使霖潦不致汎溢於諸川。則並河居民。得利水成田。而河流漸殺。河患可彌矣。其利四也。古人之畫地而國也。曰我疆我理南東其畝。既順土而宜民。亦設險而禦侮也。晉之邀齊也。必曰盡東其畝。以為戎車之利。晉之利。齊之害也。今西北之地。平原千里。寇騎得以長驅若使溝澮盡舉則田野之間。皆金湯之險而田間植以榆柳棗栗既資民用又可以設伏而避敵其利五也。往者劉六劉七之亂。持竿一呼。從者數萬。則游惰歸之也。葢業農者縻其田里。惟游惰之民。輕去鄉土。而易於為亂。今西北之境。土曠而民游。識者常惴惴焉。誠使水利興。則曠土可墾。而游民有所歸。消釁彌亂。深且遠矣。其利六也。東南之境。生齒日繁。地苦不勝其民。而民皆不安其土。廼西北蓬蒿之野。常疾耕而不能徧。蘇子謂聚則爭於不足之中。散則棄於有餘之外。其不均固如此也。今若招撫南人。修水利以耕西。北之田。則民均而田亦均矣。其利七也。東南多漏役之民。而西北罹重繇之苦。則以南之賦繁而役減。北之賦省而繇重也。不必言只言眾輕易舉可耳使田墾而民聚。民聚則賦增。而北繇可輕。其利八也。沿邊諸境有轉輸不能至者。招商以代輸。葢有數頃之田。困於一?。遂棄業以他徙。其有曲避轉輸之苦者。則私以折色兌軍商得苟安軍無宿儲即承平勿論。設有烽警。何以待之。惟近邊田墾。轉輸不煩。其利九也。屯田之成熟者。多屬隱占。只要穀多而賤便是長策久則難稽矣。然亦不必稽也。西北非無田之為患而不墾之為患彼既墾而熟矣。何必歸官。始為國家之利哉。惟自其荒蕪不理者。召募墾之。則新屯固種種也。兵之壯悍者。既心恥於負鋤。而其嬴弱者。又力疲於荷戈。驅兵為農。勢固難行不必言簡只是人眾便可召募其自為保聚者聽可也今邊人但足□食則招為家丁此將官之詐局惟募之為農而簡之為兵則心安而力奮屯政無不舉矣。今天下浮戶依富家以為佃客者何限。募而集之。可立致也。募農以修水利修水利以舉屯政。其利十也。塞上之卒土著者少。不得巳而有募軍。則居行給餉。為費不貲。又不得巳而有班軍。則春秋逓往疲於奔命。又不得巳而按籍勾補。解檄方登。逃亡旋報。閭閻重困。行伍又虗。若近塞水利既修。屯政大舉田墾而人聚人聚而兵足可以省遠募之費。可以蘇班戍之勞。可以停勾補之苦。其利十有一也。宗祿勢將難繼咸切憂之。而莫肯任其議。將以難遺後人而後之難更有甚于今日此不可不亟為之圖也。世有勇於建議者。則曰裁其祿。弛其禁而巳。夫不資之以謀生。而徒曰裁其祿。則饑寒者孰恤。不定之以安居。而徒曰弛其禁。則流離者孰依。我　聖天子睦族展親之仁。必不忍其至是也。昔范文正以兩府祿入。尚能廣義田以廩族人。矧以國家之大。而不能使天潢之泒。皆飽食而安居乎。此必然之畫舍是更無策矣而議者曰無田但使孺東持籌余得助其下風豈患無田哉今西北之地。曠土彌望。於其間。擇人所棄者。官為墾闢。分井而田。如中尉以下。量歲祿之意。授田若干。使得安居而食其土。其後支庶漸繁田不再授葢既授之以田。開其治生之端。彼知田不再授。則皆及其始授之時。勤儉明農於其間。以歲食之餘。漸墾田而擴產為長子孫之計。其雄桀者不失為富家翁。即庸拙者亦可以依田力穡。其與坐食多餒。散處失所者。相去遠矣。其利十有二也。昔之有志者。嘗欲倣井田之遺意。授民之產。而惜其時之不可。痛豪強之兼并。限民之田。而恨其勢之難行。今若於西北空閑之地。修舉水利。但□治田即是井田之法舍此無別法故但實有意為民民田自均不必限民屯田且令之舉正須得豪強之力而先限之田可平則倣古井田亦可也。限民名田亦可也。古昔養民之政。以漸可舉。其利十有三也。古者以井畫地度地居民。比閭族黨。井自為界。民不可多得尺寸之地。而地亦不可多得一介之民。民與地適相均也。今通都大邑之民。踵接肩摩。而爭繁習靡。多梗化而敗俗。其爭少習朴者。惟寥廓之鄉為然。今若畫井居民。裒益其多寡。使民與地均。如古比閭族黨之意。則教化可興。而俗尚自美。其利十有四也。客曰、信如子言、水之利溥矣、西北皆可行、獨先於京東者何居、徐子曰、京東輔郡。而薊又重鎮。固股肱神京。緩急所必須者。矧今地負山控海。負山則泉□而土澤。控海則潮淤而壤沃。利水尤易易也。予所屬二三解事者。葢遍歷山海之境。閱兩月而返。披圖出示。如指諸掌也。上人謂之□泉彼中隨地可得尋覓但大小異耳為言諸州邑泉。從地湧一决而通。水與田平一引而至比比皆然。姑摘其土膏腴而人曠棄。即可修舉以兆其端者。自西歷東。如密雲縣之燕樂庄。平峪縣之水峪寺。及龍家務庄。三河縣之唐會庄順慶屯地。皆其著者。薊州城北。則有黃?營。城西則有白馬泉。鎮國庄。城東則有馬伸橋。夾林河而下。城南則有別山舖及夾陰流河而下。至於陰流淀疏渠皆田也。遵化西南平安城。夾運河而下。及沙河舖地方。又鐵廠湧珠湖以下。至韭菜溝。上素河下素河。百餘里夾河。皆可成田。遷安縣北。徐流營山下湧出。五泉合流。入桃林河。又三里橋湧泉流出灤河。遷安萟桑甚盛故宜有蚕姑庙耶然聞其人萟桑者皆剝皮造紙恐是昔曾治蚕而後來中廢耳又蚕姑廟湧泉成河。與灤河相接。夾河皆可田之地。盧龍縣燕河營湧泉成河。及營東五泉。湧漫四出。至張家庄撫寧縣西臺頭營。河流亦自燕河營湧泉而來皆可田。自西以東。如豐潤縣。懷柔縣之髽髻山下可作水田百頃南則大寨及剌榆坨史家河大王庄之地。東則榛子鎮西則鴉洪橋夾河五十餘里。皆可田。玉田縣清庄塢導河可田。後湖庄疏湖可田。三里屯及大泉小泉引泉可田。其間有民所不業之地。有屯地。有牧馬草地。屯草之地屬于官。官為闢其蕪。而收其利。不難也。至於民不業者。召民業之。官為助其力。何至連阡以棄。鞠為茂草乎。至於瀕海可田。則自水道沽關黑崖子墩起。此田成則東南一大郡也宝坻靜海皆如是至開平衛南宋家營之地。東西度之百餘里南北度之百八十里。皆隸豐潤。其地與吳越瀕海之沃區相等。靜海之葛沽高地今巳田雙江稍下巳田餘可作者甚多今萑葦彌望。而繫名於勢族。然葦之利微。即勢族亦無厚入於其間也。若如吳越人田而耕之。則利十倍於葦。即捐其一以與勢族。使不失其舊入。勢家亦何憾焉。昔虞文靖公之議。東極遼海。南濱青徐。瀕海皆可田之地。何處不可先徐公偶得此耳今豐潤實其中境欲舉其議而行之。茲非其先當致力者乎。葢先之京東數處以兆其端。而京東之地皆可漸而行也先之京東以兆其端。而畿內而列郡皆可漸而行也。先之畿內列郡。而西北之地皆可漸而行也。在邊陲則先之薊鎮。而諸鎮皆可漸而行也。至於瀕海。則先之豐潤。而遼海以東。青徐以南。皆可漸而行也。夫事有小用則宜。大則局而不通。大用則宜。小則窘而難布。茲其試之一井。究之天下無不利者。事有旦夕計功。而遠猷不存。積久考成。而近效難覩。茲其暫之歲。收。久之永賴。無不利者。特端之於京東數處。因而推之西北。一歲開其始。十年究其成。而萬世席其利矣。客曰、西北之人、歲苦水害、柰何利之且彼宿苦其害、而子驟言其利、其不信亦何異乎、徐子曰、嗟乎、水在天壤間。本以利人。非以害之也。惟不利斯為害矣。人實貽之而咎水可乎。葢聚之則害而散之則利。棄之則害。而用之則利。如血之在人身。流貫於肢節。而潤澤其肌膚一有壅注。則上而為癰。下而為痔。又或溢出於口鼻而因以戕其軀。遂曰血之於人害也。亦舛矣。今之咎水之害者。即山川之委原未悉。胡不引人身觀之也古昔盛時。列國分布。畫井而田。甽達於溝。溝達于洫。洫達于澮。澮達于川。縱橫因其地勢。以取利于水。今西北皆其故疆也。豈古以為利。而今以為害乎。且東南之民。爭涓流於尺寸之間。何者。彼固利之也。謂水利于南。而獨為□害。此必無之理也。客曰、南北均利水矣、而北之視南、亦有難易乎、徐子曰、北易。客廼咤曰、子固好奇、甚言北之利於水耳、烏得而稱北易也徐子曰、客何異於言哉、南方之民。披簑而耕。抱濕而穫。葢恒與雨相值也。長夏苖將立稿。則訟風伯而祝雨師。盻盻焉以一沾濡為快。廼西北之雨。多于長夏。而耕穫之時少雨。其易於南。天時則然也。西北地曠而水夷。稍一疏引。水即為利。東南之地。高下相懸。有轉水於數仞之深者。再日不雨。則桔橰之聲。徹於郊原。竭人力以資灌溉。苦且難。地勢使然也。考之古昔甽深尺許。遂深二尺。溝深四尺。洫深八尺。澮深二仞而已。未有如東南轉水於數仞之深者。至如京東山之湧泉、此真東南所少溢地而出。河之支流。等地而平。其於西北尤為易易也。東南瀕海。歲多潮患。葢海之勢。趍於東南也。遼海以及青徐。有海之饒。而鮮潮之患。其難易又彰彰矣。柰何目為萑葦之塲、而棄之不田乎、予謂北易、葢亦有據而言之也、客曰、南北水利、修廢頓殊、亦有由乎、徐子曰、水利修廢。由於人之聚散。而旋轉之機。上實握之。西北在三代盛時。溝洫時修。農功畢舉。厥後魏史起引漳水溉鄴。鄴以富。秦開鄭國渠溉舄鹵之地。四萬餘頃。關中為沃野。秦以富強。至漢文翁溉灌繁田千七百頃。而蜀饒。白公穿渠引涇水溉田四千五百餘頃、而民以饒富。馬援引洮水種秔稻而狄道並塞之民得以樂業。虞詡復三郡激河浚渠為屯田。而省內郡之費葢三代之時。溝洫遍於列國。水之為利也宏。魏秦國擅其利。文翁以下諸子。人興其利。水之為利也專。然皆在西北之境。若東南稱水利者。在漢以前。惟馬臻開鑑湖而已。他未有聞也。及五胡之亂。中原生齒漸耗。從晉室而東徙者謂之僑人久則安其土而樂其生。西北民散。而東南利興。非細故也。即如東南之饒三吳稱最在禹貢揚州之域。厥土塗泥。厥田下下而己。漢之時亦一澤國耳。惟晉室既東。民日聚而利漸興。然其財賦。亦未至於今日之盛也。至五代時。錢鏐竊據以稱饒。及南宋偏安以致富。靖康之亂北人南來者更則民益聚。利益興。而財賦遂甲於天下矣。嘗考宋絕興五年、屯田郎中樊賓言、荊湖江南。與兩浙膏腴之田。彌亘數千里。無人可耕。則地有遺利。中原士民扶擕南渡。幾千萬人。則人有餘力。若使流寓失業之人。盡田荒閒不耕之田。則地無遺利。人無遺力。以資中興。由此觀之。則宋室方南之時東南尚有曠棄之田。及其季年。人多而田少。豪右擅陂湖以自殖、地利盡而民不聊生者。聚故也。東南地利盡。而西北曠廢厥有由哉。南宋以東南支軍國之用故其民窮然其正賦止如今五分之一耳今國家當全盛之時。兵戈不試者。二百餘年。西北生齒日漸繁夥。而東南之民。爭附於輦轂之下。誠勞來安集於其間。則民聚而利無不興矣。即畫井而溝洫之。亦不難也。矧秦漢以下。其興利而足民者。獨不能尋其迹師其意。而行之乎。何至待哺於江南也。彼其竊據稱饒。偏安致富者。亦不得已耳。廼今國家奚賴焉。其機固在一旋轉間也。客曰西北利水。吾固知其舊矣。然吾聞懷慶紀守、嘗因丹沁支流疏渠成田、民頗利之、紀去而田亦隨廢、又如真定楊中丞之家居也、亦嘗募南人緣水墾田、歲入甚饒、及滹沱旁决桑田之變、祗瞬息間耳、豈久廢之餘、固難卒舉者乎、徐子曰、是所謂廢食於噎、非通論也、夫利水之法。高則開渠卑則築圍急則激取緩則疏引其最下者。遂以為受水之區。因其勢不可強也。然其致力當先於水之源。源則流微而易御。田漸成則水漸殺水無汛溢之虞。田無衝激之患。彼懷慶當丹沁之下流。而真定尤滹沱所必衝者也。安能久而無患哉。葢不先於其源之故也。嘗考桑乾水發於渾源州。經保安之境。則自懷來夾山而下。至盧溝橋狼窩地方。不在原□在要原恒流委恒□故無驟乾驟溢之患若非原非委在其中流者亦必恒流不絕不溢故絕而可引溢而可捍者衝溢為患、漫至彰義門。先朝屢經修築。為費不貲。今保安境上。聞有用土牛逼水成田者。恐亦不能久而無患也。若督責有人。多方招募。使桑乾上流。皆引成田則豈惟保安之田。恃以無患。而懷來以十。水患亦殺矣。予又嘗物色瀛海之間。如元城窪羅家灣窪郝家庄窪高橋舖窪章家橋窪。皆連阡黑壤。廢為水區。非不可田。顧以下流受黑洋等九河之水。西北之水一開濬遂可無患而其大要在濬上流入洵濬下流入流而巳非先致力於水源。未可徼利旦夕。而終貽水患也。客曰、子論甚悉然世之疑而不遽行者、亦有說焉、一難於得人、二憚於費財、三畏於勞民、四忌於任怨、五狃於變習、子亦不可不察也徐子曰、微子言、予亦籌之、夫畏事者既因循而不理、喜事者又輕率罔功、固矣得人之難也、是必有經畧之功、而無紛更之擾、使利興而民不知、則善矣、世固有能任之者、亦不如宋人專以勸農之名、亦不如今制責以水利之職、葢勸農而興水利牧養斯民之首務也、今若另設勸農、而水利又有專職、則若於牧養斯民之外。增勸農水利一事。彼之號為牧養斯民者。又將何為耶。今之開府持節。與藩臬守令。皆以牧養斯民也。勸農水利。責將誰諉。惟於開府持節者得人。以擇藩臬。以擇守令。久任而責成之殿最繫焉。利興而民不知者可坐而致也。世之言費者、吾惑焉、夫捐數萬金之費於春。而收數萬石之穫於秋費于帑而償于田此庸人操十一之利者。尚甘心焉曾謂善于謀國者。而顧以費為憚乎。且始為而穫。繼是有興。即以所獲者為資。漸而廣焉。不煩再費也。畏於勞民。雖蘇文忠公嘗有是論。文忠公之言曰、天下久平、民物滋息、四方遺利、皆畧盡矣、今欲鑿空尋訪水利、所謂即鹿無虞、豈惟徒勞、必大煩擾、所在追集老少、相視可否、吏卒所過、鷄犬一空、審如文忠公之言、民信勞矣、予謂不必於牧養斯民之外。專設勸農水利者。亦恐其喜事勞民。如文忠公之言也。誠得牧養斯民者。擇其勢順而功省之處。暫出官帑募願就之民。經畧其端。以示倡率之機。使民灼然知水利可興。則必有競勸而爭先者。庶令不煩而事自集。若槩以水利役民、使貧民苦于追呼、妨其生業、而富家反擅其利、予嘗見水利使者、檄下諸邑、閱治水利、輒飽吏書之橐、而害及閭左、此文忠公所以極論而深嘆也、怨生有二、妨小民之業。怨隱而害深。奪豪右之利。怨顯而謗速。既不槩以水利役民、民無追呼之擾、怨不叢于小民矣、而豪右之利、亦國家之利也、何必奪之、周禮使世祿地主之有力者、與其廣瀦鉅野之可以利民者、曰主以利得民、曰藪以富得民、彼小民欲自利、而力有所不逮、官為倡率、豪右從而兢勸於其間、則借豪右之力。以廣小民之利。固主與藪之遺意也。方欲藉之矧曰奪乎此何以任怨為也。北之治田也。逸。南之治田也勞。彼其以惰心而乘之以逸習。卒而驅之。宜有未從者。然彼之鹵莽而耕。亦鹵莽而穫。所入固微也。以南之勞。治北之田。則一畝之入。北之治□獨有田者安於故□□其力作之人何嘗不勞苦乎葢其勞不下□人而淡漙過之矣倍于數畝而旱潦可以無憂誠一驅之其嗜利之心必潛易其好逸之習且相率而為逸者。以其習之故。然比閭族黨皆然也。官為倡率。有能爭先力田者。稍優異之。則皆恥于逸而趨于勞矣。昔張全義起於羣盜、其尹河南也、當喪亂之後、白骨蔽地、荊棘彌望、居民不滿百戶、全義擇人以修屯政、招徠農戶、流民漸歸、遠近趨之如市全義為政寬簡、出見田疇美者、輒下馬與僚佐共。觀之、召田主勞以酒食、有蠶麥善收者、或親至其家、悉呼出老幼、賜以茶綵衣物、民間言張公不喜聲伎。見之未嘗笑。獨見佳麥良蠶則笑耳。有田荒蕪者。則集眾杖之。或訴以乏人牛。則召鄰里責之曰。彼乏人牛。何不助之。由是鄰里相助。比戶有積蓄。在洛四十年。遂成富庶。葢其勸農力本。生聚教誨。變荒墟為富壤。非偶然也。誠使西北牧養斯民者。能以全義之心為心。未有狃於故習而不變者。不一曰倡率而遂曰習之難變。可乎。夫得人而任。捐公帑以募就役之民。宜怨讟不生。惰習可變。而田功畢舉矣。廼若不費公帑。不煩募民而田功自舉者。予又得而熟籌焉。邊地屯田以餉軍也。其道有三。倡力耕之機。定賞功之典。廣世職之法而巳。內地墾田以阜民也。其道有三。優復業之人。立力田之科。開贖罪之條而巳。葢大將固偏裨卒伍所望而趨也。今諸邊沃土。多大將養廉之地。使大將肯以其地畫井以田。以率偏裨卒伍。無不響應而競耕者。昔郭子儀因河中軍嘗乏食。廼自耕一畝。將較以是為差。於是士卒皆不勸而耕。是歲河中野無曠土。軍有餘粮。昔宋廖給事中剛亦嘗首陳是說也。將卒捐生而赴敵者。冀以功而獲賞也。今若計田行賞。又如廖給事所謂執耒之安。方之操戈之危。豈不特易。此賞一行。萬頃不難得者信然矣。今富民得納貲以列武弁。職冗而軍政無裨也。若倣虞文靖公之意。聽富民欲得官者。能以萬夫耕。則為萬夫之長。千夫百夫亦如之。先試以虗銜。緩其征科。俟其田入既饒。積蓄漸充。則命以官而量征其稅。就所征者給以祿。佩之印綬。得世其官。練集其耕夫。以寓兵於其間。真良法也。民之流離。棄其業而畏不敢復。葢瘡痍未起。科督又嚴。甚則舉其宿負者而取盈焉。此宜上有以招徠之。蠲其負。寬其征。時其賑貸。則流離兢復。寓兵於農此是古人不及今人處往往以為美而欲効之可謂習而不察也平居聽其教習以防禦盜賊則可荒蕪漸墾矣。漢之盛時。孝悌力田同科。葢務本重農。以寓勸率之微權也。今若定為之制。有能于荒蕪之鄉。墾田而井者。田得自業。而輸其稅於官。官因稅而稽田。因田而定等。上者如納粟待銓。次者遙授散職。又其次者補胥吏而役於官。則力田者兢起矣。贖罪有條。借貪墨以行私者何限也。使令罪而有力者。捐貲墾田。官課其墾田之費。與贖罪相當。則歸其田而收其稅。即無力宜遠配者。亦得近屬於田畝之間。以力墾田。而贖其罪。此固法行而人亦樂從也。倘舉數者而行之。屯田可興。墾田可多。又何必費出公帑。而役煩募民哉。客曰、就子數說、尚有可疑者、捐生而獲邊賞、積汗馬之勳、而獲世職、欲以田畝之勞並之可乎、力田贖罪、田固彼之田也、稅入幾何、恐無以足經費、而佐司農之急、談何容易、子更籌之、徐子曰、審時度勢、各有攸當也、敵刅既接、軍功為先、邊烽稍寧、屯政急矣、倘屯政舉而邊地墾。食足兵強。虜來而應之有勝筭。虜去而守之有長策。又何軍功之足羡乎。若徒尚軍功。則忽內修而啟外釁。非國家之福也。且邊人之剽悍者。勇於赴敵。其椎魯者。愚意欲以世爵誘人則虞文靖之意而稍斟酌之非鬻爵而使之治事也此二策相去遠矣若今之軍有名無寔則以田作當擺站差操甚善又律文流罪欲徙民以實空虗也營田之法行可以復行流罪之法樂於力田各以其長邀上之賞又何妨焉今邊地久蕪。師不宿飽。非懸殊格。亦何望屯政之修乎即兵興之時轉餉勤勞亦得與對壘者論功客何疑之至於世職之法所繫於今日之邊務者尤非小也。今之武弁。能因世閥以樹功名者。固亦有之。然其間困乏孱弱存者種種矣。惟其先世汗馬之勞。不忍遽廢則可耳。欲藉以練卒而應敵。必不能也。彼富民欲得官者。能以萬夫耕。則其財力智識。巳出於萬人之上。能以千百人耕者。亦出於千百人之上。其財力智識既足以為主帥之倚用。使之部耕夫以為勝卒。又皆其衣食安養者。心附而力倍。其與今之武弁。困乏孱弱。剝羸卒以自肥。固天壤懸也。子孫席其世業。亦不至於遽替。即有替者。又必有財力智識之人。代其業而繼其官。邊圉之間。轉弱為強。茲其大端矣。瀕海之地。　國初皆設墩臺。分戍瞭守。以備南倭。今草頭沽關。及水道沽關。以至於新橋海口赤洋海口等處。遺址尚存。日漸圮廢。遐想　國初設墩分戍。固將備倭。亦以南北勢懸。使瀕海墩戍。連絡於其間。則內地有梗。此路可通。又防微慮遠之深意也。惟其初設墩戍稀少。冀後續增。然無田可耕。則墩戍漸廢。勢必至也。其中更多委曲須議今若於瀕海闢田以世職之法屯駐於其間久之田益闢而人益聚。則海上為樂土。瀕海有通道。即內地有梗。南北不至懸隔。於　國初設墩分戍之意。固相成也。　國家分兵而屯。授之以田。統于衛所之官。法非不詳。然久則田隱占。而屯亦漸廢。葢田授于官。兵非已業也如此勝于封建封建者生殺爵祿自制也今予之空名不得治事理民其法更便矣惟富民得官屯駐則其田固巳業子孫相承。稽核自詳。無隱占之患。葢井田而寓封建之意也。夫富民捐巳之貲。闢荒區以輸稅。養耕夫以寓兵。其利於國者多矣。就其所入給以祿。朝廷御之以虗名。使之世其職而守其業。有增課之饒。無養兵之費。又何靳而不與乎。彼即汗馬之勳者。祿入兵費。皆仰給於縣官。歲縻而無補。安可以此例論也。今民間子弟入冑監者。例得輸三百五十金。若使力田者。於荒蕪之野。墾田三百五十畝。得比輸三百五十金者。而同科則國家一時雖未得三百五十金之入。而歲收三百五十畝之稅。歲歲積之。其得更倍。諺謂千鏹而家藏。不若銖兩而時入。此尤易曉也。田少而殺。與贖罪而入者。即是可推也。若恐力田可同於輸金。則必有偽增田畝以欺上。或始而墾。旋而廢。難以一一稽之。則又不然。夫民間始繫名於冑監。距其入銓得官之時。多者三十年。少亦不下二十年。所墾之田。歲入官稅。總而計之。當不止於三百五十金。彼既墾田。歲以其田之入而輸官。不難也。亦何樂於偽田增稅。歲以厲巳乎。即有田偽而稅負者。有司將時稽而除其名。彼亦何利焉。若謂國用方詘。經費之內。歲少三之一。必賴開納以紓其急。不能徐徐以待歲稅之入。則亦思之未詳也。葢經費之廣。由於各邊主客兵餉所費為多。若各邊屯政漸舉。則經費自省。况力田者得以田自利。而歲稅又取足於田之所入。其從之固易。則以力田而應者。比今輸金之人。必且數倍。其願輸金者仍輸金。不因此而廢。若從吾計五年而事例可漸革也方今之世不盡革事例必不可以為政彼二者並行。國用又何患焉行之積久。田闢而稅廣。費省而用足。則力田之科。與輸金者。皆可漸罷。又不必商盈詘於財賄。酌多寡於開納也。客曰勝國都燕且百年。虞文靖公之議。格焉未行。我　國家定鼎於茲。又二百年矣。通漕理財。紛然建議。而西北水利。未聞舉其議而行者。子何惓惓於今日也。徐子曰、勝國往事巳無足論。虞文靖公之言。既不獲售於泰定可為之時。及季年東南有梗。思其言。倣其意。設海口萬戶。巳無救於元事矣。可勝慨哉。今　國家承平既久。竭東南之力。尚不足以裕西北之儲。幸外夷之欵貢。修內地之水利。千載一時。不可失也。若駭然而圖之。其將及乎。此予之所以惓惓也。客曰、時信可行矣、然子方以罪逐、宜引咎緘晦、庶幾補過、廼又鼓舌談　國家之大計、非所謂位卑而言高者乎、是益其罪也、徐子愀然曰、子何言、葵藿在崖谷之陰、見日則傾矣、植性之定也、人臣居江湖之遠、憂時益切者、秉義之常也、苟裨國計、即閭閻尚得言之、矧予固　聖天子所嘗置諸左右、而責以獻納者、安敢以一出遂自遠哉、且與客談而私識焉、又何罪也、客於是起而嘆曰、嗟乎、子去矣、其有味于子之言而冀其復行者、予日望之、徐子日、是非予所敢知也、然予曩上疏報罷、大司馬譚公惜予言未行、自言久歷塞上、深知其必可行也、王開府寓書於予、旨身任其事、戚元戎欲减南兵之願農者、惟開府是用、葢往時塞上少南人今南人應募而至者成市其方待募而未收與募退而不願還者皆可驅之為農即數千人呼吸而集也。夫開府抱濟時之畧。而元戎有銷兵之心。廼大司馬公。又握石畫於其間。即予去二三同志多是予言。倘有再疏以請者。西北水利庶其興乎。北方之可為水田者少可為旱田者多徐公只言水田耳而不言旱田不知北人之未解種旱田也惟國是裨。奚必言之自予也。予曩冀言行、遲回未去、適罹茲罪、客謂負國恩、而違親養、予亦何以自解、倘人有舉其言而行者、予因得以効其區區、又或予之罪狀、久而稍紓、將陳情以遂其私、力耕以奉老親歌詠太平、竊比於擊壤之遺民、豈不幸與、客意良厚予將黽勉於　君親間、以無忘客之大賜、談巳客散徐子拏舟南去、

皇明經世文編卷之三百九十八終








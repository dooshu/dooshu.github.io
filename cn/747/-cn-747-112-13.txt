○误决小儿狱御札

朕闻尧舜有恤刑之典，贵务好生；禹汤申罪已之言，庶明知过。今月七日据巡简军使浑公儿口奏，称有百姓二人，以竹竿习战斗之事。昨朕初闻奏报，实所不容，率尔传宣，令付石敬瑭处置。今旦安重诲敷奏，方知悉是幼童为戏。载聆谠议，方觉失刑，循揣再三，愧惕非一。亦以浑公儿诳诬颇甚，石敬瑭详覆稍乖，致人当枉法而殂，处朕於有过之地。今减常膳十日，以谢幽冤。其石敬瑭是朕懿亲，合施规谏，既兹错误，宜示省循，可罚一月俸。浑公儿决脊杖二十，仍削其在身职衔，配流登州，常知所在。其小儿骨肉，各赐绢五十匹，粟麦各百石，便令如法埋葬。兼此後在朝及诸道州府，凡有极刑，并须子细裁遣，不得因循。


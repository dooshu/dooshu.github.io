◇母夫人张氏传

夫人张氏，字昌蒲，太原兹氏人，太傅定陵成侯之命妇也。世长吏二千石。夫人少丧父母，充成侯家，修身正行，非礼不动，为上下所称述。贵妾孙氏，摄嫡专家，心害其贤，数谗毁，无所不至。孙氏辨博有智巧，言足以饰非文过，然竟不能伤也。及妊娠，愈更嫉妒，乃置药食中。夫人中食，觉而吐之，瞑眩者数日。或曰：「何不向公言之？」答曰：「嫡庶相害，破家危国，古今以为鉴诫。假如公信我，众谁能明其事？彼以心度我，谓我必言，固将先我；事由彼发，顾不快邪！」遂称疾不见。孙氏果谓成侯曰：「妾欲其得男，故饮以得男之药，反谓毒之。」成侯曰：「得男药佳事，暗于食中与人，非人情也。」遂讯侍者具服，孙氏由是得罪出。成侯问夫人：「何能不言？」夫人言其故，成侯大惊，益以此贤之。黄初六年生会，恩宠愈隆，成侯既出孙氏，更纳正嫡贾氏。

夫人性矜严，明于教训。会虽童稚，勤见规诲。年四岁授《孝经》，七岁诵《论语》，八岁诵《诗》，十岁诵《尚书》，十一诵《易》，十二诵《春秋左氏传》、《国语》，十三诵《周礼》、《礼记》，十四诵成侯《易记》，十五使入太学，问四方奇文异训。谓会曰：「学猥则倦，倦则意怠。吾惧汝之意怠，故以渐训汝。」今可以独学矣，雅好书籍，涉历众书，特好《易》、《老子》。每读《易》，孔子说「鸣鹤在阴，劳谦君子，藉用白茅，不出户庭」之义，每使会反覆读之，曰：「《易》三百馀爻，仲尼特说此者，以谦恭慎密，枢机之发，行已至要，荣身所由故也。顺斯术以往，足为君子矣。」正始八年，会为尚书郎。夫人执会手而诲之曰：「汝弱冠见叙，人情不能不自足，则损在其中矣。勉思其戒。」是时大将军曹爽专朝政，日纵酒沈醉，会兄侍中毓宴还，言其事。夫人曰：「乐则乐矣，然难久也。居上不骄，制节谨度，然后乃无危溢之患。今奢僭若此，非长守富贵之道。」嘉平元年，车驾朝高平陵，会为中书郎从行。相国宣文侯始举兵，众人恐惧，而夫人自若。中书令刘放、侍郎卫、夏侯和等家皆怪，问夫人：「一子在危难之中，何能无忧？」答曰：「大将军奢僭无度，吾常疑其不安。太傅义不危国，必为大将军举耳。吾儿在帝侧何忧？闻且出兵，无他重器，其势必不久战。」果如其言，一时称明。会历机密十余年，颇豫政谋。夫人谓曰：「昔范氏少子为赵简子设代邾之计，事从民悦，可谓功矣。然其母以为乘伪作诈，末业鄙事，必不能久。其识本深远，非近人所言。吾常乐其为人。汝居心正，吾知免矣，但当修所志，以辅益时化，不忝先人耳。」常言：「人谁能皆体自然，但力行不倦，抑亦其次。虽接鄙贼，必以言信，取与之间，分画分明。」或问此无乃小乎。答曰：「君子之行，皆积小以致高大。若以小善为无益而弗为，此乃小人之事耳。希通慕大者，吾所不好。」会自幼小，衣不过青绀，亲营家事，自知恭检。然见得思义，临财必让。会前后赐钱帛数百万计，悉送供公家之用，一无所取。年五十有九，甘露二年二月暴疾薨。比葬，天子有手诏，命大将军高都侯厚加赠，丧事无巨细，一皆供给。议者以为公侯有夫人，有世妇，有妻有妾，所谓外命妇也。依《春秋》成风定姒之义，宜崇典礼，不得总称妾名。于是称成侯命妇。殡葬之事，有取于古制，礼也。（《魏志·锤会传》注此篇张溥误分为二，又略见《御览》二百二十，又六百十三）


范成大　病中绝句

空里情知不著花，逢场将病当生涯。

蒲团软暖无时节，夜听蚊雷晓听鸦。

范成大

范成大　病中绝句

溽暑薰天地涌泉，变踚避湿挂行缠。

出门斟酌无忙事，睡过黄梅细雨天。

范成大

范成大　病中绝句

石鼎飕飕夜煮汤，乱拖芝术斗温凉。

化儿幻我知何用？只与人间试药方。

范成大

范成大　病中绝句

病中心境两俱降，犹忆江湖白鸟双。

一夜雨声鸣纸瓦，听成飞雪打船窗。

范成大

范成大　病中绝句

檐头排溜密如帘，溪上层阴定解严。

最是看山奇绝处，白云堆絮拥青尖。

范成大

范成大　病中绝句

夜合梢头蘸紫茸，菉葱顶上拆黄封。

去年团扇题诗处，依旧疏帘细雨中。

范成大

范成大　病中绝句

盆倾瓴建夜翻渠，绕屋蛙声一倍粗。

想见西堂浑不睡，明朝踏湿看菖蒲。

范成大

范成大　病中绝句

睛色先从喜鹊知，斜阳一抹照天西。

竹鸡何物能无赖，如许泥深更苦啼。

范成大


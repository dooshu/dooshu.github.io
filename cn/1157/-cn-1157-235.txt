●卷二百三十五　经籍考六十二

○集（别集）

◎薛简肃公文集四十卷

参知政事薛奎宿艺撰。欧阳公序略曰：公绛州正平人。自少以文行推於乡里，既举进士，献其文百轴於有司，由是名动京师。平生所为文至八百馀篇，何其盛哉！公之事业显矣。其为文章，气质纯深而劲正，盖发於其志，如其为人云。

※《刘公是集》七十五卷

晁氏曰：刘敞字原父，袁州人。庆历中举进士，廷试第一。累迁知制诰，出知永兴。为人明白俊伟，自《六经》百氏，下至传记，无所不通。为文章尤敏赡，好摹仿古语句度。在西掖时，尝食顷草九制，各得其体。英宗尝语及原父，韩魏公对以有文学。欧阳公曰：“其文章未佳，特博学可称耳。

公是刘氏文集後序曰：古今之文人多矣，其能道胸中之蕴积，畅物理之有无，合众美以为已用，超伦类而独得，使其语言如其心，其驰骋极所欲，瓌伟奇正，放肆自若，非夫豪杰之士不能至是。故自申、韩、管、商、慎、墨、屈原之伦，其道未必皆是，而其书传焉。虽然，犹之贵文也。若夫原性命之统，贯诚明之本，考百子之杂博，判其真伪，虽至於《六经》，可折衷也。极帝王之治，奉事有功，虽在於今日，可按行也。是好古博雅之士，所以贵乎学圣人而得其道真者。呜呼！

先生之文，优出於前人者在是矣！传曰：”情深而文明，气盛而化神。“惟深，故能通天下之志，以极万物之理，则文有不明者乎？盛如四时，煦育赋予，雕刻众形，萌芽夭条，无有不备，是之谓神。故古今之士，智有所不周，文有所不明，由其情之蹇浅也。知其一，不知其二，善於此，不善於彼，由其气窳而化狭也。

呜呼！先生可谓备矣。

石林叶氏曰：庆历後，欧阳文忠公以文章擅天下，世莫敢抗衡者。刘原父虽出其後，以博学通经自许，文忠亦以是推之，作《五代史》、《新唐书》，凡例多问《春秋》於原父，书梁入阁事之类，原父即为剖析，辞辩风生。文忠论《春秋》，多取平易，原父每深言经旨，文忠有不同，原父間以谑语酬之，文忠久或不能平。复忤韩魏公，终不得为翰林学士。将死，戒其子弟毋得遽出其文集，後百年世好，定当有知我者。故贡父次其集，藏之不肯出，私谥曰公是先生。贡父平生亦好谐谑，慢侮公卿，与荆公素厚，坐是相失。及死，弟子私谥公非先生。

《朱子语录》曰：刘原父才思极多，涌将出来，每作文，多法古，绝相似。

有几件文字学《礼记》，《春秋说》学《公》、《糓》，文胜贡父。刘侍读气平文缓，乃自经术中来，比之苏公，诚有高古之趣，但亦觉词多理寡，苦无甚发明。

竹溪林氏曰：刘原父於诸经，错综贯穿，自得於心，不肯下荆公，荆公实畏之。《尚书义》更定《武成》先後脱简，皆从原父。

※《刘公非集》六十卷

陈氏曰：中书舍人刘邠贡父撰。号公非先生。敞兄弟俊敏博洽，同登庆历六年进士第。敞本首冠，以内兄王尧臣为编排官引嫌，遂得第二；仕早贵而不永年，才五十。邠历州县二十年，晚乃游馆学，元祐中始掌外制。敞子奉世仲冯亦有名，官至执政，世称“三刘”。

《朱子语录》曰：刘贡父文字工於摹仿，学《公羊》、《仪礼》。

◎孙明复《睢阳子集》十卷

晁氏曰：孙复字明复，晋州人，居泰山。深於《春秋》，自石介以次皆师事之。年四十未娶，李丞相迪以其弟子妻之。庆历中，范文正公、富郑公言之於朝，除国子监直讲。尝对迩英阁说《诗》，上欲以为侍讲，杨安国沮之而寝。

◎李泰伯《退居类稿》十二卷《续稿》八卷《常语》三卷《周礼致太平论》十卷《後集》六卷

陈氏曰：太学说书南城李觏泰伯撰。其自序曰：“天将寿我欤，所为固未足。

也不然，斯亦足以藉手见古人矣。”《类稿》，庆历所录；《续稿》，皇祐所录；《後集》则门人傅野编。泰伯不喜《孟子》，《常语》专辩之。

《朱子语录》曰：李泰伯文，实得之经中，虽浅，然皆自大处起议论。首卷《潜书》、《民言》好，如古《潜夫论》之类。《周礼论》好，如宰相掌人主饮食、男女事，某意如此，今其论皆然。文字气象大段好，甚使人爱之，亦可见其时节方兴如此。老苏父子自史中《战国策》得之，故皆自小处起议论，欧公喜之。

李不软帖，不为所喜。

※《少微集》三十卷

陈氏曰：职方员外郎会稽齐唐祖之撰。齐澣之後。天圣八年进士，两应制科，皆为首选。以切直报罢。居鉴湖东北，去城五里，名其山曰少微。其集，顾临为之序。

※《乐全先生集》四十卷

陈氏曰：参政文定公南都张方平安道撰。初举茂材异等，再举贤良方正，皆中其科。识略过人，知苏洵父子於布衣，恶王安石於考试进士之日，皆人所不能及。寿八十五，薨於元祐中。於当时最为耆德，然颇不为司马公所喜。

东坡苏氏文集序曰：孔北海志大而论高，功烈不见於世，然英伟豪杰之气，自为一时所宗。其论盛孝章、郗鸿豫书，慨然有烈丈夫之风。诸葛孔明不以文章自名，而开物成务之姿，综练名实之意，自见於言语。至《出师表》简而尽，直而不肆，大哉言乎！与《伊训》，《说命》相表里，非秦、汉以来以事君为说者所能至也。常恨二人之文不见其全，今吾乐全先生张公安道其庶几乎！呜呼，士不以天下之重自任久矣！言语非不工也，政事文学非不敏且博也，然至於临大事，鲜不忘其故、失其守者，其器小也。公为布衣，则颀然已有公辅之望。自少出仕，至老而归，未尝以言徇物，以色假人，虽对人主，必同而後言，毁誉不动，得丧若一，真孔子所谓大臣以道事君者。世远道散，虽志士仁人，或少贬以求用，公独以迈往之气，行正大之言，用之则行，舍之则藏。上不求合於人主，故虽贵而不用，用而不尽；下不求合於士大夫，故悦公者寡，不悦者众。然至言天下伟人，则必以公为首。公尽性知命，体乎自然，而行乎不得已，非蕲以文字名世者也。

然自庆历以来，讫元丰四十馀年，所与人主论天下事，见於章疏者多矣，或用或不用，而皆本於礼义，合於人情，是非有考於前，而成败有验於後；及其他诗文，皆清远雄丽，读者可以想见其为人。信乎其有似於孔北海、诸葛孔明也。昔曾鲁公尝为轼言，公在人主前论大事，他人终日反复不能尽者，公必数言而决，粲然成章，皆可书而诵也。言虽不尽用然庆历以来名臣，为人主所敬，莫如公者。

※《胡文恭公集》七十卷

陈氏曰：枢密副使文恭公晋陵胡宿武平撰。晋陵之胡，自文恭始大，其犹子宗愈仍执政，子孙为侍从九卿者以十数，绍兴世将承公亦其後，至今为名族。

※《蔡君谟集》十七卷

晁氏曰：蔡襄君谟，兴化人。天圣中举进士，在庆历四谏官选中。累迁至翰林学士，权三司使。尝知福、泉、杭三州。文章清遒粹美，工书，为宋朝第一。

陈氏曰：集三十六卷，近世始刻於泉州，王十朋龟龄为序。余尝宦莆，至其居，去城三里，荔子号“玉堂红”者，正在其处，矮屋欲压头，犹是当时旧物。

欧公所撰墓志石立堂下，真迹及诸公书帖，多有存者。京、卞同郡晚出，欲自附於名阀，自称为族弟，本传云尔。襄孙佃，唱名第一，京时当国，以族孙引嫌，降第二，佃终身恨之。

◎郑毅夫《郧溪集》五十卷

晁氏曰：郑獬字毅夫，安州人。少俊异，为诗赋有声，廷试第一。累选知制诰，入翰林学士。王安石不悦之，乘宰相在告，除獬知杭州。为文有豪气，峭无长语。与滕达道少相善，并嗜酒，落魄无检操。人目之为“滕屠郑沽”云。

陈氏曰：皇祐五年进士首选。坐知开封府不肯用按问新法，为王安石所恶而出。廷试《圜丘象天赋》，时獬与滕甫俱有场屋声，甫赋首曰：“大礼必简，圜丘自然”。自谓人莫能及。獬赋但倒一字曰：“礼大必简，丘圜自然。”甫闻之大服，果居其次云。

◎曾子固《南丰类稿》五十卷

晁氏曰：曾巩字子固，南丰人。元丰中，为中书舍人卒。子固师事欧阳永叔，早以文章名天下。壮年，其文慓鸷奔放，雄浑瓌伟，其自负要自刘向，藐视韩愈以下也。晚年始在掖垣，属新官制，方除目填委，占纸肆书，初若不经意，及属草授吏，所以本法意，原职守，为之训敕者，人人不同，赡裕雅重，自成一家。

欧公门下士，多为世显人，议者独以子固为得其传，犹学浮屠者所谓嫡嗣云。

陈氏曰：王震为之序。《年谱》，朱熹所辑也。按韩持国为神道碑，称《类稿》五十卷，《续》四十卷，《外集》十卷，本传同之。及朱公为《谱》时，《类稿》之外，但有《别集》六卷，以为散逸者五十卷，而《别集》所传，其什一也。开禧乙丑，建昌守赵汝砺、丞陈东得於其族孙潍者，校而刊之，因碑传之旧，定著为四十卷。然所谓《外集》者，未知何当，则四十卷亦未必合其旧也。

《朱子语录》曰：南丰文字确实。他初亦只是学为文，却因学文，渐见些子道理。故文字依傍道理，不为空言。只是关键紧要处，也说得宽缓不分明。缘他见处不彻，本无根本工夫，所以如此。但比之东坡，则又较质而近理，东坡则华艳处多。

◎曾子开《曲阜集》四十卷《奏议》十二卷《西掖集》十二卷《内制》五十卷《外制》三十卷

晁氏曰：曾肇字子开，子固之弟也。登进士第。元祐中为中书舍人，元符末再入西掖，遂为翰林学士。前後历陈、颍、宋、泰、海、和、金陵、真、定九郡帅守。坐兄子宣贬，亦以散官汀州安置。崇宁末移台州，居京口而终。封曲阜侯。

陈氏曰：肇，元祐中为西掖，元符中再入，故别名《庚辰外制集》。肇制诰温润典雅，其草见初拜相制，汪玉山称之，以为得命次相之体。

◎苏明允《嘉祐集》十五卷

晁氏曰：苏洵字明允，眉山人。至和中，欧阳永叔得明允书二十二篇，大爱其文辞，以为贾谊、刘向不过也。以书献，除校书郎。与姚子张同编《太常因革礼》百卷，书方成而卒。治平史臣谓永叔所献明允之文甚美，大抵兵谋、权利、机变之言也。

陈氏曰：洵初入京师，益帅张文定荐之欧阳公，世皆知之；而有雷简夫者。

为雄州。以书荐之张、欧及韩魏公尤力，张之知洵由简夫，世罕知之。雷之书文，亦慨慷伟丽可喜。

南丰曾氏哀词曰：明允始举进士，又举茂材异等，皆不中。归，焚所为文。

闭户读书五六年，所有既富矣，乃始复为文。盖少或百字，多至千言，其指事析理，引物托谕，侈能尽之约，远能见之近，大能使之微，小能使之著，烦能不乱，肆能不流，其雄壮俊伟，若决江河而下也，其辉光明白，若引星辰而上也。

《朱子语录》曰：老苏文雄浑，其父子为文，自史中《战国策》得之，皆自小处起议论。

看老苏《六经论》，则是圣人全是以术欺天下。

老苏门只就《孟子》学作文，不理会他道理，然其文亦实是好。

◎苏子瞻《东坡前集》四十卷《後集》二十卷《奏议》十五卷《内制》十卷《外制》三卷《和陶集》四卷《应诏集》十卷

晁氏曰：苏轼子瞻，洵之长子也。轼生十年，其母授以书，闻古今成败，辄能语其要。比冠，学通经史，属文日数千言。嘉祐中，欧阳永叔考试礼部进士，梅圣俞与其事，得其《论刑赏》，以示永叔，至惊喜，以为异人，欲以冠多士，疑曾子固所为，乃寘之第二等。後以书谢，永叔见之，语客曰：“老夫当避此人放出一头地。”又以直言荐之，答策入上等。英宗在藩邸，闻其名，欲以唐故事召入翰林，宰相不可。知湖州，以表谢上，言事者摘其语以为谤，遣官逮赴御史台。初，子瞻当王安石纷更法度之际，见其事不便於民，则赋诗以讽焉。言者从而挤陷，欲寘之死。神宗薄其过，责置黄州。温公相哲宗，累擢中书舍人，除翰林学士承旨。绍圣中，坐草责吕惠卿制直书其罪，诬以讪谤，安置惠州，徙昌化。

元符初，北还，卒於常州。初好贾谊、陆贽书，论古今治乱，不为空言。既责黄州，杜门深居，驰骋翰墨，其文一变，平生遇事所为诗骚、铭记、书校、论譔，率皆过人。晚喜陶渊明诗，和之几遍。为人英辩奇伟，於书无所不通。所作文章才落笔，四海已皆传诵。下至闾阎田里，外至夷狄，莫不知名。门下宾客，亦皆一世豪杰。其盛本朝所未有也。立朝知无不为，世称其忠义。尝自比范滂、孔融，议者不以为过。在黄州日，自号东坡居士，世因不呼其名，止目之为东坡云。

陈氏曰：杭、蜀本同，但杭本无《应诏集》。

《朱子语录》：东坡文字明快，但伤於巧，议论有不正当处。後来到中原，见欧公诸人了，文字方稍平。大抵以前文字却平正，亦不会大段巧说。自三苏文出，学者始日趋於巧。坡文雄健有馀，只下字有不帖实处。东坡文只是大势好，不可逐一字去检点。东坡善议论，有气节，其文字晚年不衰。盖是夹杂些佛老，添得又闹热也。

◎苏子由《栾城集前集》五十卷《後集》二十四卷《第三集》十卷《应诏集》十二卷

晁氏曰：苏辙子由，洵之次子也。年十九中进士第。二十举直言，因所问极言得失，策入，或欲黜之，仁宗不许，擢商州推官。以兄得罪，从坐谪筠州监酒。

宣仁临朝，相温公，擢中书舍人，代子瞻为翰林学士。未几，拜尚书左丞。绍圣初，责置雷州，後北还。凡居雷、循七年，居许十六年，杜门理旧学，於是《诗》、《春秋传》、《老子解》、《古史》书皆成，自谓得圣贤遗意。

陈氏曰：栾城，真定府县也。苏氏望赵郡，栾城元魏时属赵郡，故云。晚居颍滨，自号颍滨遗老，故集或名。

东坡苏氏曰：子由之文实胜仆，而世俗不知，乃以为不如。其为人深不愿人知之，其文如其为人。故汪洋澹泊，有一唱三叹之声，而其秀杰之气终不可没。

作《黄楼赋》，乃稍自振厉，若欲以警发愦愦者。而或者便谓仆代作，此尤可笑，是殆见吾善者机也。

《朱子语录》：东坡文字较明白，子由文字不甚分晓。

平园周氏曰：吾友陆务观，当今诗人之冠冕，数劝予哦苏黄门诗。退取《栾城集》观之，殊未识其旨趣。甲申闰月，郊居无事，天寒踞炉如饿鸱，刘子澄忽自城中寄此卷相示，快读数过，温雅高妙，如佳人独立，姿态易见，然後知务观於此道真先觉也。

※《三苏年表》三卷

陈氏曰：右奉议郎孙汝听撰。汝听，当是蜀人，叙述甚详。

※《东坡别集》四十六卷

陈氏曰：坡之曾孙给事峤季真刊家集于建安，大略与杭本同。盖杭本当坡公无恙时，已行於世矣。麻沙书坊又有《大全集》，兼载《志林》，《杂说》之类，亦杂以颍滨及小坡之文，且間有讹伪剿入者。有张某为吉州，取建安本所遗尽刊之，而不加考订，中载《应诏》、《策论》，盖建安本无《应诏集》也。

◎王介甫《临川集》一百三十卷

晁氏曰：王安石字介甫，抚州临川人。庆历三年进士。累除制诰。神宗在藩邸，见其文异之，召为翰林学士。熙宁三年，拜中书门下平章事，熙宁七年罢。

明年再入相，九年罢。卒年六十六，谥文公。其婿蔡卞谓自先王泽竭，士习卑陋，不知道德性命之理，安石奋乎百世之下，追尧、舜、三代，通乎画夜阴阳所不能测而入於神，著杂说数数万言，其言与孟轲相上下。晚以所觉考字画奇耦横直，深造天地阴阳造化之理，著《字说》，包括万象，与《易》相表里。崇宁初，卞之兄京秉政，诏配文宣王庙。近时议者谓自绍圣以来，学术政事，败坏残酷，贻祸社稷，实出於安石云。

陈氏曰：方嘉祐以前，名重一世，迹其文学、论议、操守，使不至大位，则光明俊伟，不可瑕疵者。老苏曰：“使斯人而不用也，则吾言为过，而斯人有不遇之叹，孰知其祸之至此哉！”何其知之明也。

东坡苏氏曰：文字之衰，未有如今日者也，其源出於王氏。王氏之文未必不善也，而患在於好使人同已。自孔子不能使人同，颜渊之仁，子路之勇，不能以相移。而王氏欲以其学同天下。地之美者同於生物，而不同於所生。惟荒瘠斥卤之地，弥望皆黄茅白苇，此则王氏之同也。

※《王魏公集》二十卷

陈氏曰：尚书左丞王安礼和甫撰。近时厚之顺伯，其曾孙也。

※《王校理集》六十卷

陈氏曰：秘阁校理王安国平父撰。安国虽安石亲弟，意向颇不合。尤恶吕惠卿，卒为所陷，坐郑侠事，夺官归田里，亦会惠卿方叛安石故也。寻复之，命下而卒。

南丰曾氏序略曰：平甫自少巳桀然以材高见於世，为文思若决河，语出惊人，一时争诵之。其学问尤敏，而资之以不倦，至晚愈笃，博览强记，於书无所不通。

其明於是非得失之理为尤详，其文闳富典重，其诗博而深矣。世皆谓平甫之诗，宜为乐歌，荐之郊庙；其文宜为典册，施诸朝廷，而不得用於世。然其文之可贵，人莫得而掩也。古今作者，或能文不必工於诗，或长於诗不必有文，平甫独兼得之，其於诗尤自喜，其忧喜哀乐感激怨怼之情，於诗见之，故诗尤多也。

※《广陵集》二十卷

陈氏曰：扬州布衣王令逢原撰。令少年有盛名，王介甫尤重之，年二十八而卒。其妻吴氏，安石夫人之女弟也，守志不嫁，一女遗孕，嫁吴师礼，其子曰说，所谓吴傅朋也。令之墓，安石铭之，後有刘发者为之传。吴氏之墓，其侄王雲铭之，奉使死磁州者也。

石林叶氏曰：王逢原作骚文极工，盖非徒有意言语。尝渡扬州江，中流，慨然有感，乃作《江上词》，既以为未极其意，又作《山中词》，寄示王荆公。荆公读中篇，不觉失声叹曰：“秦、汉後乃有斯人邪！自以为不及，於是与之交益密。逢原早死，文字多散落，二词世少有见者。

後村刘氏曰：昔读《广陵集》，草草用朱笔点出妙处，晚年遂再选一番。本朝诸人，惟逢原别是一种风调，如灵芝、庆雲出为祥瑞。半山崛强，於欧、苏无所推让，非苟叹服後生者。

※《王深父文集》二十卷

王回深父，福州侯官人。举进士中第。为亳州卫真县主簿。卒於治平二年，年四十三。

南丰曾氏文集序曰：当先王之迹熄，六艺残缺，道术衰微，天下学者无所折衷，深甫於是奋然独起，因先王之遗文，以求其意，得之於心，行之於已，其动止语默，必考於法度，而穷达得丧不易其志也。《文集》二十卷，其辞反复辩达，有所开阐，其卒盖将归於简也。其破去百家传注，推散缺不全之经，以明圣人之道於千载之後，所以振斯文於将坠，回学者於既溺，可谓道德要言，非世之别集而已也。後之潜心於圣人者，将必由是而有得，则其於世教，岂小补而已哉？呜呼深父，其志方强，其德方进，而不幸死矣！故其泽不加於天下，而其言止於此。

然观其所可考者，岂非孟子所谓名世者欤？其文有片言半简，非大义所存，皆附而不去者，所以明深父之於其细行皆可传於世也。

西麓周氏曰：王深父学於欧阳公，与王介甫、曾子固、刘原甫游。其文出欧阳体而尤纯淡，序事曲折不穷，特壮伟不及也。至於摘经传语以为赋，词短而意深，有味其言哉。文章自汉、魏以来，体益下；至唐中世，韩、柳作兴之，习俗相沿，未遽尽革；加以五代乱离，死生於矛戟中而文章丧矣。国初，渐欲修复古文，天圣、明道以後，欧阳公与穆伯长、尹师鲁、石守道数君子，以大手笔倡之，流传於後，遂以欧阳公为宗，文章高下，固自有时哉！以吾观之，数君子之功，诚不可泯没，然其离合盛衰，关於世道，似亦非偶然者。古诗逮齐、梁浮靡不振，唐自陈子昂氏以前，犹未数也，开元、天宝之盛，李、杜之光焰始畏矣。同时王摩诘、孟浩然、韦苏州，片言只字，皆不入俗，惜无李、杜诗，不得不变也。王深父、曾子固不遇欧阳公，亦岂作“落霞孤鹜”等语哉！

水心叶氏曰：闻之吕氏，读王深父文序，使人长一格，《事君》、《责难》、《受人》、《抱关》诸赋，可以熟玩。自王安石、王回始有幽远遗俗之思，异於他人；而回不志於利，能充其言，非安石所能及。少假不死，及安石之用，未知与曾巩、常秩何如？士之出处，固难言也。

※《王子直文集》

王向子直，深父之弟。南丰文集序曰：子直自少已著文数万言，与其兄弟俱名闻天下，可谓魁奇拔出之才，而其文能驰骋上下，伟丽可喜者也。读其书，知其与汉以来名能文者，俱列作者之林，未知其孰先孰後。考其意，不当於理者亦少矣。然子直晚自以为不足，而悔其少作，更欲穷探力取，极圣人之指要，大行则欲发而见之事业，穷居则欲推而托之文章，将与《诗》、《书》之作者并，而文未知其孰先孰後也。然不幸早世，故虽有难得之材，独立之志，而不得及其成就，此吾徒与子直之兄深甫所以深恨也。

西麓周氏曰：子直之於深甫，犹颍滨之於东坡也，芝兰之丛，无不香者。然子直时有英气，而能力自蟠屈以就法度，可谓有意於文章也。

※《王容季文集》

王冏容季，子直之弟。南丰文集序曰：叙事莫如《书》。其在《尧典》，述命羲、和，宅土测日，晷星候气，揆民缓急，兼蛮夷鸟兽，其材成辅相，备三才万物之理，以治百官，授万民，兴众功，可谓博矣，然其言不过数十。其於《舜典》，则曰：“在璿玑玉衡，以齐七政。”盖尧之时观天以历象，至舜又察之以玑衡，圣人之法，至後世益备矣。曰七者，则日月五星。曰政者，则羲、和之所治，无不在焉。其体至大，盖一言而尽，可谓微矣。其言微，故学者所不得不尽心，能尽心，然後能自得之。此所以为经而历千馀年，盖能得之者少也。《易》、《诗》、《礼》、《春秋》、《论语》皆然。其曰测之而益深，穷之而益远，信也。世既衰，能言者益少。承孔子者，孟子而已；承孟子者，扬子而已。扬子之称孟子曰：“知言之要，知德之奥。”若扬子亦足以几乎此矣。其次能叙事，使可行於远者，若子夏、左邱明、司马迁、韩愈，亦可谓拔出之材，其言庶乎有益者也。吾友王氏兄弟，曰回深父，曰向子直，曰冏容季，皆善属文，长於叙事。

深父尤深，而子直、容季，盖能称其兄者也，皆可谓拔出之材。令其克寿，得就其志，则将绍六艺之遗言，其可御哉！

又为墓铭曰：容季孝弟纯笃，尤克意学问，自少已能为文章，尤长於叙事。

其所为文，出辄惊人。为人自重，不驰骋衒鬻，亦不孑孑为名。日与其兄讲唐、虞、孔子之道，以求其内。言行出处，常择义而动。其磨砻灌养而不止者，吾未能量共所至也。不幸其志未就，其材未试，而短命死矣。初，容季之伯兄回深甫，以道义文章退而家居，学者所宗，而仲兄向子直，亦以文学器识名闻当世，容季又所立如此。学士大夫以为此三人者，皆世不常有，藉令有之，或出於燕，或出於越，又不可得之一乡一国也，未有同时并出於一家。如此之盛，若将使之有为也，而不幸辄死，皆不得至於寿考，以尽其材，是有命矣。

按侯官三王之文，盖宗师欧公者也。其大家正气，当与曾、苏相上下，故南丰推服其文，而深悲其早世。然晁、陈二家书录，并不收入，《四朝国史·艺文志》仅有《王深父集》，才十卷，则止有曾序所言之半，而子直、容季之文无传焉，亦不能知其卷帙之多少，可惜也。

※《华阳集》一百卷

晁氏曰：皇朝王珪禹玉，其先成都人，故号“华阳”，後居开封。少好学，日诵数千言。及长，博通群书。庆历二年，廷试第二。嘉祐初，入翰林，至熙宁三年，始参大政。凡为学士者十五年，後拜相。薨年六十七，谥文恭。

陈氏曰：珪典内外制十八年，集中多大典册诏令，其诗号“至宝丹”，以其好为富贵语也。在相位无所建明，人目为“三旨相公”。元丰末命，珪本无异论，亦缘其备首相，不能早发大议，依违迁延，以召谗贼云。








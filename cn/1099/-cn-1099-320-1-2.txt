○為懇乞議處疏通市馬疏 【 疏通市馬】

案查自隆慶五年、北虜輸誠款貢、伏蒙　先帝仁恩准其互市、本年宣府鎮易過馬一千九百九十三匹大同鎮易過馬二千九十六匹、山西鎮易過馬二千九百四十一匹、俱各派給各營官軍騎操、并發所屬變賣、及折充武職俸糧訖、隆慶六年互市、宣府鎮因老把都諸子未到、止易過永酋夷馬九百二匹、大同鎮易、過馬四千五百六十五匹、山西鎮易過馬二千三百七十八匹、萬曆元年互市宣府鎮易過馬七千八百一十匹、大同鎮易過馬七千五百五匹、山西鎮易過馬三千七百八十八匹據此、節年市馬。較之在初年尚少。次年漸增。迄今四年。諸酋感　德日深。赴市日眾。市馬日多。而調停疏通之法。誠不容緩。臣於履任之初、節經會議案行三鎮將各營、舊有并新領馬匹、通行查刷、將老病瘸瞎不堪者、量估價賣銀備互市、即以市馬補給、又該宣府廵撫吳通將本鎮步軍均行編派挨次領賣、又大同廵撫申、查覈所屬軍民驛站酌處分派、山西廵撫朱、行該省議派三府州縣里甲領賣、施為雖各不同、無非疏通之意、故元年并節次月市之馬、巳幸無滯、今照二年市馬、在宣鎮巳一萬四千五百有餘、在大同約七千六百七十有餘、在山西約五千有餘、而每月諸酋送易之馬、不在其內、通計三鎮幾二萬七千有餘、宣府原派無馬官軍止四千七百四十二名、大同原派無馬官軍止四千五百名、山西原派無馬官軍止五百名、儘數兌給、僅及三分之一、至于三府之里甲、三鎮之驛站、為數無幾、上年巳派者。難於重給。而所属軍民之變賣。尤難逼抑。且此市馬若拒而不納。邊鎮以馬多為苦即此可見市利之大則重拂虜情。反側立見。苦拘循成議。則俵散無地。阻阨益甚。遂使　國家虛竭府庫之資邊庭坐失驪黃之利。非所以仰體　德意。保安疆圉也。及查前總督王、所議俵兌京營。轉發薊鎮。山西廵撫楊綵、請解太僕。悉皆長策良猷。該部覆請。幸略施行。卒為議者所阻。而更為盡給本鎮所属變賣之說。莫非委曲權宜、以舒目前之意、至謂以後年分另行議　請、則固巳先知歷久之壅閼、將以為今日更善之張本也、臣不揣愚陋、輒敢參酌諸臣之見、矢?見畫調停、列為四事、開款上　凟、臣又聞之、天下有難處之事。智者當求善處之術。緣太僕不旨受馬京營復難重給故有此論中外有相資之勢。人臣恒切相成之義、故變通以宜民。推行以盡利。凡民之事莫不皆然。而况事關疆場。機係安危。無損于民。有裨于　國。其在諸臣。有不竭忠殫慮。思艱難而共濟乎。乞　勑兵部早為查處、臣等幸甚、

計開

一立塲廄以便牧放、往歲虜未服時。諸鎮得馬甚艱。今虜馬蕃庶。拒之則不可。散之則無處。及今不為區畫。久而將成棄物。臣愚以為當于山西宣大擇水艸薦美之所。胡馬止宜在邊畜牧一入內地便有不服水艸之患各建牧塲一區。每年所市胡馬。除給軍民領賣之外。餘剩之數。分塲牧放。將各營步軍、之不任戰陣者。每軍一人。牧馬三匹。每十軍為一羣。十羣為一較。以一把總領之。十較為一塲。不足者無取盈焉。以一空閑參遊等官知牧事者領之。時其水艸。班其毛齒。稽其良否。視其醫藥。夏秋放青。冬春量貼艸料。及調發空丁。採取秋青艸束以備冬寒。山西即領于行太僕寺。宣大則領於各兵備道。而陽和則另立一小塲。以牧諸部之貢馬。各鎮舊額艸塲。通行查出。分地住牧。倒死者量為罰治。盜窃者重為追賠。時有孳生。照中土種馬之例。酌行給賞。而凡京邊諸營之用馬者。皆取於是。孳生之駒。軍民願買者。照時估值給焉。如此則馬雖多。而蕃蓄有所。不徒無壅滯廢棄之患。而或可收雲錦驪黃之利矣。

一時俵解以便軍民、　國家額徵民養大馬解于太僕者。歲數萬匹、無非為軍國計也、中土之民。買馬甚艱。有四十金而後得一馬者。往返道途。飼牧之費不與焉。臣昔為知縣時。目擊其苦。監牧者講求寬卹之政而不可得久矣。今茲胡馬立塲蓄牧。為時既久。水土巳服。大勝中土之產。臣愚以為宜如總督王廵撫楊先年所議。再為酌處。將三鎮各塲所牧之馬。每歲選其高大臕壯者。宣府以二千三百匹為率。大同以一千五百匹為率。山西以一千二百匹為率。各鎮廵委選具數。先行咨送兵部。轉行太僕寺。聽其委官臨塲。會同行太僕兵備守廵等道。逐一驗選。領回臨關兌給京營官軍騎征。將直隸山東河南等處府州縣應解大馬若民馬復徵而胡馬又觧則太僕自不能無言此法酌量最妥酌量分數徵收折色照依原定價例類發各鎮以備互市之用則京營坐收騋牝之利。百姓可省買俵之勞。馬價無匱乏之憂。虜人得懷綏之利。况夷馬強徤慣耐。尤利馳騁。較之中土駑筋弱骨。鞭策不前者倍蓰矣。

一廣兌易以蘇困累、查得宣大市馬、先該總督王題。准部議每年薊鎮督撫發銀一萬二千兩、于宣府易買馬一千二百匹、歲以為常、兩利兼濟、法之善者也、臣愚以為此法不但可行於薊鎮。即今真大河保等府。各設有總副參遊等營軍兵合用馬匹。不下數千。半仰給于太僕。而軍兵自買者。本價之外。津貼倍之官民困累極矣。若照薊鎮之例。再為推廣。於薊鎮則量增千匹。於真大河保諸營則行彼處廵撫鎮守衙門通查各營應補馬匹。每年每營定數若干一體發銀。或委官領軍。自行易買。在真定諸郡。則赴由西水泉市。在保定諸郡。則赴大同得勝等市。官價巳有定矢?見。無容別議。若軍兵自買。更為酌處。上馬則十二兩中馬則十兩。下馬則八兩、裒多益寡。彼此通融以示優卹。則　國馬日多。軍容日壯。而軍民亦可免賠貼之苦矣

一先選解以疏積滯、查得宣府以一鎮而當永邵□青把都二部之夷、故市馬比山大獨多一倍、即今巳市并送易之馬幾一萬五千餘匹、無馬官軍止四千七百有餘、儘數分給、僅三分之一、餘者無處給散、雖該撫鎮編派步軍。從宜領買。數亦有限。人情頗難。欲請發太僕。恐又以新至水土不服。多致倒損為辭。臣愚以為宜將該鎮上年、此亦一時之策給軍領養之馬。選其高大臕壯者二千餘匹。解送太僕。給散京營官軍騎操。以抵來年真保等府属春季應俵之數。一體折銀解發。而薊鎮今年所買之數。亦量增千匹。卻以新馬補還原軍。以後年分。卻於塲內所牧之馬。一體選解。如此則一轉移之間。中外俱利。大公之政舉。而該鎮目前之急可舒矣。


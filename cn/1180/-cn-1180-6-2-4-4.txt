答楚抚院汪南明辞建坊


叠承厚贶，深荷雅情。辱教，欲为仆建坊表闾。往固知公必有此举，已预陈悃愊。不谓台符已下郡，且愧且感。敝郡连年水旱，民不聊生，仆方欲拯之而未能，而敢为大役以贾众怨？且仆前已有二坊，省此不为缺典，而益之乃足以重其过。《诗》云：“人之好我，示我周行。”公诚爱我，则幸与以所无者。若公既不欲烦有司，而又私值以自利，是委公惠于草莽也。反覆思惟，二者俱未得，故敢再控诸台下。愚戆，不能顺承嘉命，以速大戾，幸惟鉴原。






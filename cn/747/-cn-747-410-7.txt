○禁诸道将校逃亡制

敕：军兴以来，十有四载，未息戎备，尚劳师徒，各以名数，隶於麾管。朕念三军之勤役，率万姓以供馈，躬自节俭，而赡济之。定尺籍伍符，厚其资粮扉屦，掖庭织室，俾给戎衣，钩盾弄田，亦调军食，推诚惠养，靡不至焉。虽感激忠义，勇於赴难，而差次官赏，固不遗劳，诚宜戮力，以永所事。如闻诸节度及团练使下官健，多有逃入诸军，去其所从，犯我明禁。在於国令，固合惩奸，眷其戎勋，尚容改过。自今已後，切宜禁止，应有此色，诸军不得辄容，差人递还，各付所统。其额内官健有逃死者，不须更填。宣示军州，令知朕意。


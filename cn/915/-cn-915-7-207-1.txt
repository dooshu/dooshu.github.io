◇奏弹颜竣

臣闻人臣之奉主，毁家光国，竭情无私，若乃无礼陵人，怙富卑上，是以王叔作戒，子为戮，未有背本塞原，好利忘义，而得自容盛世，溷乱清流者也。右将军、东杨州刺史建城县开国侯颜竣，因附风云，谬蒙翼长，天地更造，拔以非次。圣朝亲揽，万务一归，而窥觇国柄，潜图秉执，受任选曹，驱扇滋甚，出尹京辇，形势弥放。传诏犯宪，旧须启闻，而竣以通谚忤已，辄加鞭辱，罔顾威灵，莫此为甚。严诏屡发，当官责效，权恣不行，怨怼弥起，怀挟奸数，苞藏阴慝。预闻中旨，罔不宣露，罚则委上，恩必归己，荷遇之门，即加谤辱，受谴之室，曲相哀抚。翻戾朝纪，狡惑视听，胁惧上宰，激动闾阎，未虑上闻。内怀猜惧，伪请东牧，以卜天旨。既获出蕃，怨詈方肆，反唇腹诽，方之已轻。且时有启奏，必协奸私，宣示亲朋，动作群小，。前冬母亡，诏赐还葬，事毕不去，盘桓经时，方构间勋贵，造立同异。又表示危惧，深营身观，曲访大臣，虑不全立，遂以己被斥外，国道将颠，衅积怀抱，恶穷辞色。兼行阙於家，早负世议，逮身居崇宠，奉兼万金，荣以夸亲，禄不充养。宿憾母弟，恃贵辄戮，天伦怨毒，亲交震骇。凡所莅任，皆阙政刑，辄开丹阳库物，贷借吏下。多假资礼，解为门生，充朝满野，殆将千计。骄放自下，妨公害私，取监解见钱，以供帐下。宾旅酣歌，不异平月，街谈道说，非复风声。

竣代都文吏，特荷天私，弃瑕录用，豫参要重，劳无汗马，赏班河山，出内宠灵，逾越伦伍，山川之性，日月弥滋，溪壑之心，在盈弥奢，虎冠狼贪，未足为譬。今皇明开耀，品物咸亨，伤俗点化，实惟害焉，宜加显戮，以彰盛化。请以见事免竣所居官，下太常削爵土，须事御收付廷尉法狱罪。（《宋书·颜竣传》，王僧达被诛，谓为竣所谗构，临死陈竣前後忿怼。每怀言不见从，僧达所言，颇有相符据。上乃使御史中丞庾徽之奏之。）


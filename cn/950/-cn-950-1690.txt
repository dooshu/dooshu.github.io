杨万里　送孙从之司业持节湖南二首

金家先遯却谁知，匹马西归也大奇。

出尽莫嫌三宿恋，坏麻不待七年迟。

风生折槛人无古，水遶圜桥士有师。

六一澹庵乔木在，今秋新长雪霜枝。

杨万里

杨万里　送孙从之司业持节湖南二首

白头灯火共书林，自少论交老慰心。

官职坏人饧里鸩，忠贤到骨鍜中金。

朝阳鸣凤秪今见，夜雨对床何日寻。

回鴈峰前鴈回後，紫薇红药待渠吟。

杨万里


◇难成洽孙为祖持重论

凡为人后者尚如父，今孙为祖后，而欲使为祖周，与众孙无异，是岂为后之谓乎？且祖为孙正服九月，今嫡孙为后，祖加之周，孙亦加祖三年，经之明义也。今使祖加孙服，而孙不加祖服，岂经义哉？且经云：「臣为君祖父母服周」，从服例降一等，则君为祖服斩矣，此大经义邪？何责阙而不记也？论又云：「孙为祖，如子为父，则祖为孙亦当如父为长子」者，且孙为后加一等服三年，祖亦加孙一等服周。如论之意，欲使祖加孙二等，而孙加祖一等，此岂经例而云《传》不通乎？（《通典》八十八）


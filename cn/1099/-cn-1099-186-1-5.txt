○天戒疏 【 弭災】

臣伏見　陛下因星變風霾、引咎責躬、且責臣等有言、臣俛而思之、謂　陛下望治如此、敬畏如此、宜　皇天格而和氣至矣、乃灾變猶洊臻焉、何也、古昔雖大無道之世、災變亦不如是其多也、　陛下試自省察、自臨御及今、有一事不中道者乎、由宮闈殿廷、有一事不如祖訓者乎、乃災變甚多且甚異何也、是可以深長思矣、臣試陳災之由、及弭災之畧、惟　聖明察焉、　太祖皇帝初定天下、封建親藩、祿制有差、固欲世世共享太平也、百六十年、宗支日廣、祿糧不給、郡王以上、受享多祿將軍中尉而下、奏告不得祿糧者屢至矣、有晨朝進食。僅一麪餅腹不充飢者矣。有假息蓬窩。無室屋以棲者矣。有不幸物故。無棺歛者矣。有女年四十不得適人者矣。凡人之為祖父者。若有神靈。未有不顧念子孫者。况我　太祖皇帝開太平基業。合宇宙萬物皆得其所。獨不顧念子孫乎。忍見其失所乎。此民不遂其生。怨恨之氣。猶能感召災變。况親藩骨肉。不得其所。怨恨之氣。有不感動　太祖在天之靈。而召致灾變乎。藩郡有司。見有抗宗室得剛直之譽者矣。未見有以宗室失所之狀。聞之　陛下者也。內外大臣。誰不慮此。惟積弊巳甚。區處為難。非仰賴　聖明獨斷于上。則宗室之困日甚。生民共億日難。事勢愈不可為矣臣試歷陳其弊、惟　聖明斷焉、洪武二十一年封周王于河南斯時也開封一郡。惟一周府而巳矣。循至今日。郡王巳增三十九府矣。輔國將軍增二百一十二位矣。奉國將軍增二百四十四位矣。中尉而下不計也。舉一府而天下可知也。夫土地稅入不能加多。宗藩子孫日益繁衍。祿糧所由不給也。嘗考　大明會典一款。親王子孫才堪出仕。宗人令具以名聞。授仕後俱如常選法。是我太祖皇帝未嘗不許宗藩出仕也。宣德初年。漢庶人謀反。當時大臣倡為疏忌宗室之說。遂廢出仕之令。夫禁其出仕。使不得隨職受祿。惟仰食有司。是故昔也以一郡而供一王。今以一郡而供數千百人矣。祿糧所繇不給也。　太祖時親王納功臣之女。公主配大臣之子。未有疏忌之嫌也。自漢庶人謀反。當時大臣倡為疏忌宗室之說。凡連姻王府。不任京職。將軍中尉之女。冊封不時請。資奩不時給。年巳垂暮。人不肯娶。眾口嗷嗷。仰食有司。府縣稅入有限。藩府所需無涯。祿糧所繇不給也伏惟　陛下特用　御札、令大臣熟議、復用　御札行天下宗藩、俾知洪武初年親藩幾何。今日所增幾何。洪武初年所需祿糧幾何今日所增幾何。賦入有限。祿糧無窮。再數十年。何以善圖其後。宗藩困乏。何以變通其法。一一計議圖惟盡善。必宗藩無失所之慮。生民無加賦之擾。然後上下皆安。怨氣可息。災變可弭也。遼東屢訴積欠官軍俸糧賞賜共銀八十餘萬、舉遼東則天下可知也。文官未聞缺俸。軍職屢訴缺糧。所以致此何也。洪武年間。軍職二萬八千有奇。成化五年軍職八萬一千有奇以二萬視八萬增四倍矣由成化迄今不知增幾倍矣俸糧所由不足也。洪武初年。錦衣衛官二百五員。今一千七百餘員。由二百視一千七百踰八倍矣俸糧所由不足也。洪武初年。軍官襲職比試極嚴。故材勇者得超擢。庸劣者黜從戎。軍職不冗雜。俸糧易給足。自永樂以後。新官免比試者所以優靖難諸功臣也新官免比試。遂致賢愚混淆。舊官雖比試亦徒備故事。真材日寡。冗員日增。俸糧烏得而足也。俸糧不足則食不給。歎慨憤欝之氣。足以上干　天和。災變所由召也。甘肅延綏軍士。月糧一石。折銀三錢。或四錢成化以前。米一石。價銀二錢。軍士得銀四錢。買粟二石食烏得不足也。今則銀一錢。僅買粟二升。銀四錢買粟僅八升矣。軍士數口之家。月食八升之粟。如之何可足也。空腹守邊。寒苦交迫。所以致此何也。成化以前邊防嚴固。猛將林列。戎狄遠遁故邊地得盡耕邊粟自多邊軍自裕而食自足今則將庸卒弱。不堪支持。戎狄搶虜。乘虗而入。滿載而出。如蹈無人之境。俺不刺達子始以數千。據我內地今積至數萬。掠我邊民。據我邊境。故邊地愈荒。邊粟愈少。眄目張口。仰食內郡地之出粟者寡人之食粟者眾食烏得而足也成化以前。鹽引皆輸邊粟。故富商自招流民。自墾邊地。自藝菽粟。粟米自多。其價自平。而食自足。弘治以後鹽引輸銀。故富商大賈。得輸銀之便。不復肯墾邊地。三邊開中鹽引。偶欲輸粟。卒無售者。邊地愈荒。邊軍愈困。食烏得而足也。士卒以食為命。食不足則怨嘆愁苦之氣。豈不上干　天和災變所由召也。禁例開載私役軍士。其法甚嚴。今管軍官有公然役占軍士于私家者矣。有役之日辦柴草供私家者矣。有折納柴草逼出銀錢因致之死者矣。有軍補伍不多得銀錢。不與收糧者矣。窮苦萬狀。惟軍士為甚。所以致此何也。舊制內則公侯列文臣之上外則都司列布按兩司之上待之隆者責之備也不惟兵部慎選其人。雖其人亦思自慎。必清忠材勇者。乃敢居其職不然敢偃然居兩司之上乎惟十三省都司皆得真材。自然表厲僚屬。振作綱紀。以恤軍士。今之都司。自壞舊制。安處布按兩司之下此軍衛失職根本不惟人以不肖目之彼亦甘心以不肖自待矣故在內則納賄權貴以圖管事。在外則刻剝官僚刻剝軍士以充私槖。紀綱日壞。武備日弛。士卒日困。怨恨之氣豈不上干　天和。災變所由召也。永樂年間。選南直隸山東河南陝西各衛官軍備京邊操練。乃古者遣戍防秋之義。亦張皇六師。安不忘危之深慮也。葢兵猶水也。水在地中。流行則利物。停畜則溷塵。氾濫則為害。自然之勢也。兵在太平之時。各衛操練之法。僅同兒戲甚則名在戎伍。身在市井。家食軍糧。目不識軍械者有矣。故我　太宗皇帝。準古立法。京邊操演。春秋兩番。迭為休息所以使之勿忘有事也練在太平防在不測也近有獻議謀罷京邊遠操。變為召募人情懷土。憚于遠行。傳聞此議。紛然奏訴。雖託災傷。實則陰壞成憲。遂其苟安之私也。况棄家千里。苦寒交迫。領兵官或復剋其行糧。歛其財物。以遺權要。則其怨恨。抑又不堪矣。以千萬同聲共怨憤欝之氣。豈不上干　天和。災變所由召也。伏惟　陛下特敕五府公侯。會九卿詳議軍官俸糧。何策給足。昔年軍職。如此其少。乃得真材。今冗員如此其多。乃無材可用。冗員日增。何策善圖其後。邊防日弛。邊軍日困。邊糧日匱。戎狄日強。邊境日危。何策振救其急。新舊軍職比試之法。何如酌中。軍政體統。何如申明。軍士困苦何如撫恤。必盡究弊源洗削之。庶幾紀綱漸振。眾怨漸息。和氣漸至。災變可弭也。邇年小官愈多。害民愈甚。雜職冗員。如府通判舊止一員。今有一府增至三員者矣。縣丞典史舊止一員。今有增至二員三員者矣。縣制舊有定制。今無故增置。如近日廣州府添設三水縣。直取迎送撫按之便路者矣不知官愈多則民愈擾故往年民間差徭費僅千錢。今增至十千猶不足矣往年民惟給糧輸役二者而巳今則增民壯一役矣復有保伍夫甲矣。有沿河拽船夫役以及無名科差。民不勝擾矣。夫土之出粟不能加多。官之冗員。與日滋甚。民所益困也。官愈小則心愈貪。撫按兩司遇郡邑小官。惟較禮敬疏密。不問操守廉污。奸人巧于事上。刻于剝下。事上愈巧。虗譽愈隆。雖奸賍滔天。且得旌舉。惟田野細民。黯啞茹苦而巳。愁嘆之聲。下徹泉壤。災變所召。亦其一也。洪武三十年、定大明律、深言及此能不使縉紳反目乎有祿人受枉法賍八十貫絞。嚴為之禁。欲人難犯也。文官以其厲巳。遂托欽定事例。改從雜犯而許之贖故得賍愈多贖罪愈易是教天下奸貪也非　太祖聖制也。今之撫按。有以正法治賍吏。人悉詆之曰苛刻。有棄正法容賍吏。人悉目之曰忠厚。人情誰不樂忠厚之譽。畏苛刻之誚也。賍官以法輕易犯。清議不公也。遂肆無忌憚。職催科則借法肆貪。賦入　朝廷不一二。利歸私家常八九矣。職廵捕。則指良為賊。逼取賍利矣。有因賍而酷。非法用刑。剝民肌骨。致之死者矣。有良民畏法。鬻兒女扼喉咽入賍救命者矣。賍官罪狀。難盡名言。田野細民。怨痛之氣。下徹泉壤矣。災變所召。又其一也。律曰故禁平民致死者絞。謂平民罪本輕。或本無罪。故禁之致死也。又曰故勘平民致死者斬。謂平民罪本輕。或本無罪。故勘之致死也。皆酷吏之弊也。我　太祖皇帝以死刑懲之。所以保萬民之命也俾酷吏不敢肆也。今則廢棄正律。故酷吏無忌。臣見有官為知府。因一醉箠死平民四命者矣。有官為僉事。因一怒。倒懸十三歲童子致之死者矣。有夏月酷暑。淹禁平人致死百數命者矣。餘則或困催科。或因獄訟。鞭朴之下。民命如蟻非命而死者。豈可計也。古有一婦冤死。三年大旱者矣。况今酷吏填滿天下民以非命死者。特一婦人乎。　陛下御極。未嘗輕戮一人。决囚之日。三鼓不寐。重民命故也酷吏無忌。乃敢虐殺良民。下情積欝。不能上達。冤結之魂。豈不上感　皇蒼。下徹厚地。災變所召。又其一也。臣聞成化以前。糧戶解戶上納白糧。及各料物。戶工二部委官同科道官騐收運送如此法足以大省科索內府糧長解戶不與內臣見面故軍校不得脅勒。內臣不得多取。小民不致虧害。弘治以後。部官避嫌。各款糧料。不肯驗收復責小民運送內府。是致內臣軍校。轄害小民有白糧一石。加至二石八斗乃能上納者矣。各項料物。有索銀四百八十兩。乃得批廻者矣。蘇松糧戶。有一年傾覆數家者矣各省解戶。有久累旅死。游魂無歸者矣。雖有禁例。小民敢與內臣抗乎。雖有號訴。九重萬里、曾有為之上聞乎。痛怨之聲。亦徹泉壤、災變所召又其一也。伏惟　陛下敕各部熟議查革冗員。裁省征役。俾民無擾。申明受賍正律。俾文官勿相阿党。以虐百姓。申明酷吏故禁故勘平人正法。俾良民不枉死。改正各部收納糧料舊法。俾貪暴不肆苛虐。小民不致重困。庶幾弊政少除。民怨少息。災變可弭也。雖然。今日之害。全在臣等文官不職。故敝政難除治乱安危所由全在此一語耳若文官人人以　陛下之心為心天下太平易易也久矣臣嘗謂欲革武臣奸賍則易欲革文臣奸賍則難臣舊年四月、錄進疏稿二帙、專論文官積弊、竊取先自治之義也、伏惟　陛下再垂　聖覽、先將文官積弊、漸次洗除、次及武職、次及內臣、次及宗室、更革有漸裁酌有權、遲不三年、　祖宗制治紀綱振敕而光復也、合宇宙而囿太和也、運諸掌也、災變何慮焉、惟　聖志先定。斷自乾剛、事乃有濟、不然、至重至大之任非臣下所敢專也、

皇明經世文編卷之一百八十六終








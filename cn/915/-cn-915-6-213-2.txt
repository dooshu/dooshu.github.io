◇雷赋

伊朱明之季节兮，暑熏赫以盛兴。扶桑炜以杨燎兮，雷火晔以南升。大明黯其潜曜兮，天地郁以同蒸。制丹霆之焰焰兮，奋迅雷之崇崇。驰壮音于天上兮，激骏响于地中。徒观其霰雹之所摇凿，火石之所烧烁，云雨之所浇沃，流潦之所淹濯。当冲则摧破，遇披则歼溺。山陵为之崩荡，群生为之震辟。是以大圣变于烈风，小雅肃于天高。嗟乾坤之神兮，信灵威之诞昭。故先王制刑，拟雷霆于征伐。恢文德以经化兮，耀武义以崇烈。苟不合于大象兮，焉济道以成哲。（《初学记》一）


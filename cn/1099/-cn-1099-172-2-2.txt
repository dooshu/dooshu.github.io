○追罷遣差疏 【 罷遣織造】

臣愚無狀、頃于織造一事、過為憂時之計、冐進逆耳之言、言在帶??宀巾?意在專差、葢庶幾乎范祖禹所謂先事之戒者、殆猶持束艸而障必潰之波、以杯酒而殺巳然之火、天下必有笑臣之言者、既而該監局果有此奏、該部之議、雖惟其長、遣官之命、竟由中出、懸河無所施其辨、而回天無所庸其力、天下又必有咎臣之言者、臣是以不避煩瀆、為　陛下從長再籌之、嘗聞中興之君。與創業等。　陛下起自藩服。再開天地。推論祖宗令甲與近年事例不同則內官之應遣與否昭然可知矣則宜以　太祖　太宗為法。蘇杭遣官織造。國家令典原無登載雖曰有成化弘治年間事例。維時天下民物富盛。且中官多賢誠有秀才所不如者。前日該部之言盡之矣。以今觀昔。大?不同。正德之積瘵未起。嘉靖之新恩未孚。議者乃欲急急于此。治理進退之幾。人心去留之際。可不熟思而審處耶。何者、　陛下力行初詔。雖唐虞三代可至。乃不旋踵而弃其大。以欺視百姓。此端既開。百孔沸出。正恐元祐之補緝。不足以勝紹聖之紛更。天下自此多事矣。又况奇災酷戾。布滿寰區。東南水旱。有白頭老父所未嘗見者。守臣哭痛之言。　陛下不聞之邪。正宜下罪巳之詔。開直言之路。以博求所謂賑恤之方。袽漏沃焦。如恐弗及。奈何以此舉為亟乎。傳聞四遠。相望危疑。安知窮民不聚曰。十五六年未死之餘。延望今日。乃爾其終窮矣。土崩瓦解、不可復合、誰謂東南之民素弱。不足以煩九重之慮哉、譬之羸瘠之人。加以重負。使日行百里。此必死之道。國家以東南為腹心。未聞腹心受病。元首四肢。得以保其安康者也。為今之計、上焉者望　陛下儉德令圖。服澣濯以臨朝。躬節約以率下。專意培養。二三十年。口不道侈靡之事。務使元氣充足。百姓富實。如文景如成康。如　祖宗之舊可也。不得已而思其次。服用等項。必不可缺。則宜如該部斟酌。移文彼處官司。如法織造。以時進供。有不堪者。罰及主管。庶不勞中官之跋涉。亦可也。又不得已而思其次。必欲藉中官者。亦宜遲緩數年。候天道順成于上。人情歡洽于下。東南足有生意。如成化弘治年時。然後簡內臣之賢者一人。去彼勾當即回。庶不煩擾地方。亦可也。三者之外。無長策焉。今此舉雖所遣得人。未必皆飢虎之流。而所用參隨。能不縱猛狗之惡。臣又訪得積年參隨之官。或官襲纓紳。父子兄弟。世濟其凶。論撥置不遺其奸。語誅求必盡其術。且又多造違禁服色私帶來京以射厚利揆之明法。罪在必誅。若此輩者。實參隨中之鷹犬。織造中之蝥賊也故今傳聞此輩。皆悉力營辦。以為肥已之圖。中官之好事。而不惟大計者。則又從而亟欲和成之。噫利止?帚參隨。怨止?帚中官。利止?帚中官。怨止?帚主上。所得者衣服。所失者人心。以理勢推之。其于治亂安危。所係有不可以逆覩者。　陛下曾一慮及此否耶。


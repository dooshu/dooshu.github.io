○授李毗集贤校理等制

敕。秘书正字集贤校理李毗等。披书殿雠校之文，秉东观铅黄之笔，必选其雄词掷地敏学通天者而授之。尔等皆以後来之英，前达所许，人推领袖，名於缙绅。或荆山蕴片玉之姿，或桂树择一枝之秀。五常师於中道，万里视其长途。况我台臣，监领二职，以尔上请，是谓得人。宜思结绶之荣，各勉分飞之势。推轮覆篑，其在兹乎！毗可蓝田县尉充集贤校理，浣可兴平县尉直史馆。


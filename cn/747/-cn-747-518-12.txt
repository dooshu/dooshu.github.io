○送李补阙归少室养疾序

昔司马相如当汉六叶，为言语侍从之臣。今天子用人文化成，亦以君有相如之才，擢居谏职，且掌宸翰。赋颂书奏，粲然同风。

夫君子之道，与保命与时，三者并，则不期达而达；不然，则或鼓或罢，或塞或通。是以长卿屡去其官，而君亦以疾退息，各其时也。君曩时《祭夏圭（一作主）颂》，比於驭龙射虎，其词最盛，如夏云秋涛，变化腾涌，蔚乎当代，学者诵之。及夫朝夕论思，上尤所器异。故乞身之表七上，而後赐告，有以见圣王之爱才也。夫贤者境不静，则神不怡，身不安则疾不去。故夫子暂游江湖，乐其静也；复还少室，就其安也。《易传》称“养正则吉”，矧夫气甚和，志甚迈，兴愈赡而才未竭。是行也，方憩於云林之中，陶然自养，以饵浩气；然後阶浮，翼疾风，登紫垣，步清汉。当此时，无妄之疾，抑自去不暇，安肯住於肌肤间哉？

始君未为近臣，时论有积薪之叹；及其造退，朝廷厚优贤之礼；今也于归，君子赋《考》之诗。此数者，足以观子之义，不可以不序焉尔。


己未夏家园老梅作四花余适同孙予立茆楚畹高阮怀并官翰林里中梅渊公诸故人作瑞梅图歌索和漫题其后

金门客子苦栖迟，故园梅发花几枝。
花开不是梅花时，青梅结子久垂垂。
园林此事亦罕见，俄传盛事争称羡。
花枝人数适相符，四子同时登翰苑。
主人爱閒不爱官，可怜亲旧满堂欢。
绘图作诗侈花瑞，封题卷轴来长安。
老梅憔悴非奇树，馀花再发人何与。
偶然作异转伤心，当年吾叔高吟处。
时艰才尽徒咨嗟，不待秋风便忆家。
三人少壮予独老，剩有星星两鬓华。



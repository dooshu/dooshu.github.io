○郁李花赋

试问花翁，得郁李之春丛，移来砌下，出自山中。长沾涧雨，回洒岩风，曾不得次玉堂而展低艳，承画阁而逞微红。虚在芳菲之数，徒干造化之功。弱植欹危，繁梢襞积。一枝上能万其肤萼，一萼中自参其丹白。且桃以天而以华，芍药为赠兮芙蓉可嘉。谁为翦缃绮，碎明霞，凤葆葱茏於水殿，霓旌掩苒於车。静倚庭楹，徐飘蕊气。落幽闺怨别之梦，写空谷遗荣之思。初侍东陵圣母，冶态嫣妍。近辞北烛仙人，愁容委坠。嗟其结莓苔之地，抱林麓之姿。蝶善舞而相掠，莺能言而见欺。香怜坠少，蒂恋飘迟。当杯者不顾，守道者应知。请看嵇康高士传，莫信长安轻薄儿。


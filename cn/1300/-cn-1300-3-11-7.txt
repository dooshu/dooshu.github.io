岁月日风雷雄雌

虞喜天文论汉《太初历》十一月甲子夜半冬至云：“岁雄在阏逢，雌在摄提格，月雄在毕，雌在觜，日雄在子。”又云：“甲岁雄也，毕月雄也，陬月雌也。”大抵以十干为岁阳，故谓之雄，十二支为岁阴，故谓之雌，但毕、觜为月雄雌不可晓。今之言阴阳者，未尝用雄雌二字也。《郎f传》引《易雌雄秘历》，今亡此书。宋玉《风赋》有雄风雌风之说。沈约有“雌霓连蜷”之句。《春秋元命包》曰：“阴阳合而为雷。”《师旷占》曰：“春雷始起，其音格格，其霹雳者，所谓雄雷，旱气也。其鸣依依，音不大霹雳者，所谓雌雷，水气也。”见《法苑珠林》。予家有故书一种，曰《孝经雌雄图》，云出京房《易传》，亦日星占相书也。


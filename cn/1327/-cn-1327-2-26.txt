旌表节妇


某富室，生一孩，形体诡异，蒂仅如豆，长而愈缩，盖天阉也。顾家无次丁，子畜之，且溺爱之甚。十七八即为之议婚，邑里皆知其病，无敢与议者，不得已婚于远邑。合卺后，为之媒合者惧有变，托故远出。所娶妇，有殊色，日致幽怨，诟谇时闻。偶归宁，对其父母恒现怼容，惟涩于言耳。富室以子故，愧无以对妇，恒下气怡色以悦之。如是几三年，妇忽有娠，逾十月，居然生子矣。富室亦不问所由来，且以含饴弄孙为乐。又逾年生女，举家安之，诟谇之声，亦渐无所闻。然而天阉者依然天阉也。未几天阉死，妇抚遗孤三十年，怡怡然无怨色。邻里状其节于官，官以闻于朝，得旌表焉。其孤长成，父老皆知为天阉之子也。

讲学家龂龂争气节，治家者凛凛严内外，采风者斤斤求遗逸，而表彰之中，此妇厕焉。论者几何不诧为异事，引为谈柄也。然而未免少见多怪矣。于屋漏衾影中求君子，举世曾有几人？得如妇者，以为薄俗劝，亦足以解嘲矣。以吾所见堂堂显宦之子，明明以嫖死，以色痨死，且死于通都大邑，众目昭彰之下，犹得以殉母闻于朝，特旨宣付史馆，列入孝子传者矣，遑论乡曲小人也哉！吾愿今之君子，得行其恕斯恕之，毋龁龁然以笔墨语言建筑怨府也。






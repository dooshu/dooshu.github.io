杨宫保巍八首

【过文山祠】

丞相名偏重，遗祠世共尊。

乾坤柴市远，日月蕙楼存。

一死消胡运，孤忠报汉恩。

中原还正统，辛苦向谁论。

【读谢叠山传】

宋鼎沉炎海，叠山起信州。

潜龙终见奋，惊鹤自难收。

故作君平卜，真怀豫让忧。

遗忠今尚在，常共大江流。

【北楼口留别许参戎】

秋塞难为别，一尊驻晚晖。

悲风嘶去马，落叶上征衣。

野烧临河断，寒沙带雪飞。

边城人不到，此后信应稀。

【秋雨宿黑石岭】

岭险藤迷路，山高石作城。

片云何处雨，孤客此时情。

茅屋几家在，秋风半夜生。

旅魂愁已绝，况听鼓鼙声。

【早秋登龙门城楼】

指点云州地，真为汉北门。

八城临大漠，一路向中原。

晴日山川映，秋田黍稷繁。

文庄经略处，父老至今言。

【海乡闻雁】

平芜霜露合，孤雁向南征。

影落黄龙渚，声凄魏豹城。

残云疑路断，新月似弦惊。

十载关山北，曾伤故国情。

【答任柏溪韵】

身世无端梦亦惊，疏慵到处是愁城。

几年不见渔樵业，垂老仍闻鼓角声。

旅食新从多病减，炎天谁能远方行。

劳君佳句频相慰，廊庙江湖别有情。

【过冷泉关次韵】

西风落木不胜秋，百雉关门控上游。

标柱何人仍破虏，弃繻狂客慢生愁。

云开霍岳当天出，雨涨汾河拍岸流。

到处登临兴感慨，角声高起夕阳楼。


谢公宅





《太平寰宇记》：青山，在太平州当涂县东三十五里。齐宣城太守谢朓筑室及池于山南，其宅阶址尚存，路南砖井二口。天宝十二年改为谢公山。《江南通志》：谢朓宅，在太平府东南青山之椒，南齐谢朓守宣城时建别宅于此，今为保和庵。路旁有井，名谢公井。陆放翁《入蜀记》：青山南小市有谢玄晖故宅基，今为汤氏所居，南望平野极目，而环宅皆流泉、奇石、青林、文筿，真佳处也。由宅后登山，路极险巇。凡三四里许，至一庵，庵前有小池曰谢公池，水味甘冷，虽盛夏不竭。



青山日将暝，寂寞谢公宅。

竹里无人声，池中虚月白。

荒庭衰草遍，废井苍苔积。

唯有清风闲，时时起泉石。






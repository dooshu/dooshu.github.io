○管窥豹赋（以“管中窥豹，时见一班”为韵）

管实圆通，豹称奇质。将窃窥以无视，果遇文而得一。言如立信，初云必有可观；美在其中，终荷守而勿失。奚执虚而莫见，谅衡空而有窥。注目每思夫破竹，专心常切於主皮。故得精神靡怠，盼睐无亏。辨或未分，岂敢因小人所视；言如有准，安得谓童子何知。事不可轻，智难相短。瞻夫隐雾之兽，乃用窥天之管。岂文质之不伸，独孤明之所满。分形既内识规规，视远惟中央坦坦。然後知虚心可达，小智攸同。毫厘必远，长短皆通。投迹傥遇於东周，孰辨犬羊之享；有文而比夫西伯，岂殊缧绁之中。是谓祈进奚为，求知不倦。将希国士之察，用当君子之变。罗因一目，期所视之无偏；利绝一源，专向明之独见。乃知蔚文者道不足攀，俯视者智或防闲。何微明之有辨，果偶中之无难。谓容止可观，且殊窒隙；同邂逅相遇，更喜通班。信专美之独嘉，谅生知而何教。流睇已假夫观止，审像乃知其是效。十年之学，自分西晋之贤；一管之明，更识南山之豹。夫如是，则履中不昧，应手无疑。冀觊觎之有以，得专精而所之。亦何必夸久视，骋一时。然後知求仁之可验，惟智者之念兹。


过福缘庵赠一足禅师

其一


看竹到禅扉，逢师杜德机。
菊花存佛性，梧叶补僧衣。
霜落半庭寂，云深一磬微。
客心何所着，相对欲忘归。

其二

南州狮子座，藉甚一夔称。
自任维摩疾，亲传惠远灯。
广陵江上月，庐岳涧前冰。
欲问无生理，支颐笑不应（师一足跛，故号一足。）。

其三

师尝歌百罢，吾亦赋三休。
力定闻钟后，心閒阅水流。
齐年殊钝惜（师与予皆甲寅生。），半世愧沉浮。
为说支公在，题诗寄沃州（师有《百罢歌》甚佳。）。


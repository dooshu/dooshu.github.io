卷五十八 鬼部


鬼三（此卷多载夫妇及男女情媾之事）

李元平（出《广异记》）

李元平，桂州刺史伯成之子。以大历五年客于东阳精舍读书。岁余暮际，忽有女子，服红罗裙襦，容色甚丽，一青衣婢随来，入元平所居院他僧房中。平悦而趋之，问以所适，及其姓氏。青衣怒云：“素未相识，遽尔见逼，非所望于王孙也。”元平初不酬对，但求拜见。须臾，女从中出，相见忻悦，有如旧识。谓元平曰：“所以来者，亦欲见君，论宿昔事。我已非人，君无惧乎？”元平心既相悦，略无疑阻。女云：“吾父昔任江州刺史，君前生是江州门夫，恒在使君家长直。虽生于贫贱，而容止可悦。我以因缘之故，私与交通。君才百日，患霍乱没。我不敢哭，哀倍常情。素持千手千眼菩萨呪，所愿后身各生贵家，重为婚姻。以朱笔涂君左股为志。君试看之。”【眉批】持千手千眼呪报应附见。元平自视，如其言，益信，因留之宿，欢惬特甚。欲曙，忽谓元平曰：“托生时至，不得久留。”意甚恨恨。因悲涕云：“后身父今为县令。及我年十六，当得方伯。此时方合为婚姻。未间，幸无婚也。然天命已定，君虽欲婚，亦不可得。”言讫诀去。

胡馥之（出《幽明录》）

上郡胡馥之，娶妇李氏，十余年无子而妇卒，哭之恸。妇忽起坐曰：“感君痛悼，我不即朽。可于灯后见就，依平生时，当为君生一男。”【眉批】死犹孕男，大奇。语毕还卧。馥之如言，不取灯烛，暗而就之。复曰：“亡人亦无生理，可侧作屋见置，伺满十月，然后殡。”尔后觉妇身微暖，如未亡。既十月后，生一男，男名灵产。

桓道愍（出《法苑珠林》）

晋桓道愍，谯人也。隆安四年丧妇，内顾甚笃，缠痛无已。其年，夜始寝，视屏风上，见一人手，擎起秉炬，照屏风外，乃其妇也。形貌妆饰具如生。道愍了不畏惧，遂引共卧。言语往还，陈叙存亡。道愍曰：“卿亡来初无音影，今夕那得忽还？”答曰：“欲还何极，人神道殊，各有司属，不由自任耳。新妇生时，差无余罪。止恒疑君怜爱婢使，以此妒忌之心，受报地狱，始获免脱。今当受生为人，故来与君别也。”道愍曰：“当生何处，可得寻不？”【眉批】怀妒受报，行妒可知。答曰：“但知当生，不测何处。一为世人，无容复知宿命，何由相寻求耶？”至晓辞去，涕泗而别。道愍送至步廊下而归。已而方大怖惧，恍惚时积。

唐晅（出《通幽记》）

唐晅者，晋昌人也。妻张氏，滑州隐士张恭之幼女、即晅姑所出，甚有令德。开元十八年，晅以故入洛，累月不得归。夜梦其妻隔花泣，俄而窥井笑。【眉批】梦附见。及觉，心恶之。以问日者，曰：“隔花泣者，颜随风谢。窥井笑者，喜于泉路也。”居数日，果有凶信。晅悲恸倍常。后数岁，方得归卫南。追其陈迹，感而赋诗曰：“寝室悲长簟，妆楼泣镜台。独悲桃李节，不共夜泉开。魂兮若有感，仿佛梦中来。”是夕，风露清虚，晅耿耿不寐。更深，悲吟前悼亡诗，忽闻暗中若泣声，初远渐近。晅惊恻，觉有异。乃祝之曰：“倘是十娘子之灵，何惜一见。勿以幽冥，隔碍宿爱。”须臾，闻言曰：“儿张氏也。闻君悲吟，虽处阴冥，实所恻怆。是以此夕与君相闻。”晅惊泣曰：“在心之事，卒难申叙。须得一见颜色，死不恨矣。”答曰：“隐显道别，相见殊难。亦虑君有疑心，妾非不欲尽也。”晅情词益恳。俄而闻唤罗敷先出前拜，言娘子欲叙夙昔，正期与七郎相见。晅问罗敷曰：“我开元八年，典汝与仙州康家。闻汝已于康家死矣，今何得在此？”答曰：“被娘子赎来，今看阿美。”阿美，即晅之亡女也。【眉批】鬼婢犹须赎。然则冥中奴婢仍各从其主矣。晅又恻然。须臾命灯烛，立于阼阶之北。晅趋前泣而拜，妻答拜。晅执手叙平生。妻流涕谓晅曰：“阴阳道隔，与君久别，虽冥寞无据，至于相思，尝不去心。今六合之日，冥官感君诚恳，放儿暂来。千年一遇，悲喜兼集。又美娘幼小，嘱付无人。今夕何夕，再遂申款。”晅乃命家人列拜起居，徙灯入室。施市帷帐，不肯先坐。乃曰：“阴阳尊卑，以生人为贵。君可先坐。”晅即如言。笑谓晅曰：“君情既不易平生，然闻已再婚。君新人在淮南，吾亦知甚平善。”晅因问欲何膳。答曰：“冥中珍羞亦备，最重者唯浆水粥，不可致耳。”晅即令备之。既至，索别器，摊之而食，向口如尽。及彻之，粥宛然。晅悉饭其从者。有老姥，不肯同坐。妻曰：“你是旧人，不同群小。”谓晅曰：“此是紫菊奶，岂不识耶？”晅方记念，别席具饭。其余侍者，晅多不识。妻曰：“皆君所与者。”闻呼名字，乃是晅从京回日，多剪纸人题名，乃知钱财奴婢，无不得也。妻曰：“往日常弄一金镂合子，藏于堂屋西北斗栱中，无有人知处。”晅取果得。又曰：“欲见美娘乎？今已长成。”晅曰：“美娘亡时襁褓，地下岂受岁乎？”【眉批】地下亦受岁，则西施、洛妃辈至唐时皆当数百岁老人。犹侈谈幽遇不足呕耶？答曰：“无异也。”须臾，美娘至，可五六岁，晅抚之而泣。妻曰：“莫惊儿。”罗敷却抱，忽不见。晅令下帘帷，申缱绻，宛如平生，但觉手足呼吸冷耳。又问冥中居何处。答曰：“在舅姑左右。”晅曰：“娘子神灵如此，何不还返生？”答曰：“人死之后，魂魄异处，皆有所录，杳不关形骸也。君何不验梦中，安能记其身也。儿亡之后，都不记死时，亦不知殡葬之处。钱财奴婢，君与则知。至如形骸，实总不管。”既而绸缪夜深。晅问曰：“妇人没地，不亦有再适乎？”答曰：“死生同流，贞邪各异。且儿亡，堂上欲夺儿志，嫁与北庭都护郑乾观侄明远。儿誓志确然，上下矜闵，得免。”晅闻抚然，感怀而赠诗曰：“峄阳桐半死，延津剑一沉。如何宿昔内，空负百年心。”妻曰：“方见君情，辄欲留答，可乎？”晅曰：“曩日不属文，何以为词？”妻曰：“文词素慕，虑君嫌猜，故不为耳。”遂裂带题诗曰：“不分殊幽显，那堪异古今。阴阳途自隔，聚散两难心。”晅含涕言叙，悲喜之间，不觉天明。须臾，闻叩门声，翁婆传语，令催新妇，恐天明冥司督责。妻泣而起，与晅决别。晅修启状以附之，执手曰：“何时再一见？”答曰：“四十年耳。”留一罗帛子，与晅为念。晅答一金钿合子。即曰：“前途日限，不可久留。自非四十年内，若于墓祭祀，都无益。必有相飨，但于月尽日、黄昏时，于野田中，或于河畔呼名字，儿尽得也。【眉批】祭鬼宜用此法。从阴类也。匆匆不果久语，愿自爱。”言讫，登车而去，举家皆见。事见唐晅手记。

许至雍（出《灵异记》）

许至雍妻早没，至雍怀思颇切，每风景闲夜，笙歌尽席，未尝不叹泣悲嗟。至雍八月十五日夜，于庭前抚琴玩月，已久，忽觉帘屏间有人行，嗟吁数声。至雍问曰：“谁人至此？必有异也。”良久，闻有人语，乃是亡妻云：“若欲得相见，遇赵十四，莫惜三贯六百钱。”至雍惊起问之，乃无所见、自此常记其言，则不知赵十四何人也。后数年，至雍闲游苏州，方春，见少年十余辈，皆妇人装，乘画船，将谒吴太伯庙。许生因问人曰：“彼何为者？”答曰：“此州有男巫赵十四，言事多中，为土人所敬伏。此皆赵生之下辈也。”许生问：“赵生何术？”曰：“善至人魂耳。”许生喜符其妻之说。明早诣赵，具陈恳切之意。赵生曰：“某所致者生魂耳。今召死魂，又令生人见之，某久不为，不知召得否？知郎君重念，又神理已有所白，某安得辞。”乃计其所费之直，果三贯六百。逐择良日，洒扫焚香，施床几于西壁下，于檐外结坛场，致酒脯，呼啸舞拜，弹胡琴。至夕，令许君处于堂内东隅。赵生乃于檐下垂帘卧，不语。至三更，忽闻庭际有人行声。赵生乃问曰：“莫是许秀才夫人否？”闻吁嗟数四，应云：“是。”赵生曰：“以秀才诚意恳切，故敢相迎，夫人无怪也。请夫人入堂中。”逡巡，似有人揭帘，见许生之妻，淡服薄妆，拜赵生。徐入堂内，西向而坐。许生涕泗呜咽，曰：“君得无枉横否？”妻曰：“命耳，安有枉横。”因问儿女与家人，及亲旧闾里等事，往复数十句。许生又问：“人间尚佛经，呼为功德。此诚有否？”妻曰：“皆有也。”又曰：“要功德否？”妻云：“某平生无恶，岂有罪乎？”良久，赵生曰：“夫人可去矣。恐多时，即有谴谪。”妻乃出。许生相随泣涕曰：“愿惠一物为记。”妻泣曰：“幽冥唯有泪可以传于人代。【眉批】事奇。君有衣服，可投一事于地。”许生脱一汗衫置地。妻取之，悬于庭前树枝间，以衫蔽面，大哭良久，挥手却许生，若乘空而去。许生取衫视之，泪痕皆血也。许生痛悼，数日不食。赵生，名何。

韦氏子（出《唐阙史》）

京兆韦氏子，举进士，门阅甚盛。尝纳妓于洛，颜色明秀，尤善音律。韦曾令写杜工部诗，得本甚舛，妓随笔改正，文理晓然。【眉批】此妓恨逸其名。年二十一而卒。韦悼痛之，甚为羸瘠。弃事而寐，意其梦见。一日，家僮有言嵩山任处士有返魂术。韦召而求之，任命择日斋戒，除一室，舒帏焚香，仍须一经身衣以导其魂。韦搜衣笥，尽施僧矣，惟余一金缕裙。任曰：“事济矣。”是夕，绝人屏事，且以暱近悲泣为诫。燃蜡炬于香前，曰：“睹烛燃寸，即复去矣。”韦洁服敛息，一禀其诲。是夜，万籁俱止，河汉澄明。任忽长叹，持裙面帏而招。如是者三。忽闻吁叹之声。俄顷，映帏微出，斜睇而立，幽芳怨态，若不自胜，韦惊起泣。任曰：“无庸恐迫，以致倏回。”生忍泪揖之，无异平生。或与之言，颔首而已。逾刻烛尽及期，歘欲逼之，纷然而灭。韦乃捧帏长恸，既绝而苏。任生曰：“某非猎食者，哀君情切，故来奉救。沤沫槿艳，不必置怀。”韦欲酬之，不顾而别。韦尝赋诗曰：“惆怅金泥簇蝶裙，春来犹见伴行云。不教布施刚留得，浑似初逢李少君。”韦自此郁郁不怿。逾年而殁。【眉批】不死不结局。

张弘让（出《乾子》）

元和十二年，寿州小将张弘让，娶兵马使王暹女。淮西用兵方急，令狐通为刺史。弘让妻重疾累月，每思食，弘让与具。自夏及秋，心终不怠。冬十月，其妻忽思汤饼。弘让与具之。工未竟，遇军中给冬衣，弘让遂请同志王士征妻为馔。弘让乃去。士征妻馔熟，就床欲进，忽见弘让妻自额鼻中分半，一手一股在床，流血殷席。士征妻惊呼，告营中。军人妻诸邻来，共观之，竞问莫知其由。其日又非昏暝，二妇素无嫌怨，遂为吏所录。弘让奔归，及丧所，忽闻空中妇悲泣云：“某被大家唤将看儿去，君终不见弃，当恳求耳。”先是弘让营居后小圃中，有一李树，妇云：“君今速为某造四分食，置李树下。君则向树下哀祈，某必得再履人世也。”弘让依其言，陈馔，恳祈拜之。忽闻空中云：“还汝新妇。”便闻王氏云：“接我以力。”弘让如其言接之。俄觉赫然半尸薄下，弘让抱之。遽闻王氏云：“速合床上半尸。”弘让持半尸到床，尽力合之，无少参差。【眉批】奇事！王氏云：“覆之以衾，无我问三日。”弘让如其教。三日后，闻呻吟。乃云：“思少粥。”弘让以饮灌其喉，尽一杯。又云：“且无相问。”七日则泯如旧。但自项及脊彻尻，有痕如刀伤。前额及鼻，贯胸腹亦然。一年平复如故。生数子。子肃亲见其事。

苏太玄（出《桂林风土记》）

阳朔人苏太玄，农夫也。其妻徐氏，生三子而卒。既葬，忽一日还家，但闻语而不见形。云：“命未合终，冥司未录。”每至，必怜抚其子，为之纫补。经旬月，邻仵乃知，或就卜吉凶，所言皆验。有乡人在府充职，被疾，其家请卜之。俄顷云：“至凉风馆南，地名柘木林，遇虎当道，不敢过，遂却回。”卜者逼，请再往。俄顷曰：“至府，见所疾已愈。”疑其不实，遂问其所居坊曲，病人形貌。徐氏先不曾至府，又未识病者，一一言之无异。又有人来卜，谢无物奉酬，深为不足。徐氏曰：“公家三斗粟在西房，何得称无？”卜者请取之。逡巡，负致其前。众皆愕然。如此不一。忽一旦，言帝舜发兵讨蛮，有人求至驿，助擎熟食，【眉批】帝舜生犹舞，于死乃用戈乎？按舜在道箓为九天司徒。更一两日当还。如期而归，将一分细食致夫前曰：“此饭曷若人间。”夫尝之，倍珍于他食。又一旦，泣告曰：“无端泄阴事，获罪被追。此去难再还，好看儿女。”泣别遂绝。

幽州衙将（出《本事诗》）

开元中，幽州衙将姓张者，妻孔氏，生五子而卒。后娶李氏，悍妒，虐遇五子，日鞭捶之。五子不堪其苦，哭于母墓。母忽于冢中出，抚其子，悲恸久之。因以白布巾题诗赠张曰：“不忿成故人，掩涕每盈巾。死生今有隔，相见永无因，匣里残妆粉，留将与后人。黄泉无用处，恨作冢中尘。有意怀男女，无情亦任君。欲知断肠处，明月照孤坟。”【眉批】怨而不怒。五子得诗，以呈其父。父恸哭，诉于连帅。帅上闻，敕李氏决一百，流岭南，张停职。

张禹（出《志怪录》）

永嘉中，黄门张禹，行经大泽中，天阴晦，忽见一宅门大开。禹前至厅事，有婢出问之。禹曰：“行次遇雨，欲寄宿耳。”婢入报，寻出，呼禹前。见一女子，年三十许，坐帐中。侍婢二十余人，衣服皆灿丽。问禹所欲，禹曰：“自有饭，唯须饮。”女敕取铛与之。因燃火作汤，虽闻沸声，探之尚冷。女曰：“我亡人也。冢墓之间，无以相共，惭愧而已。”因歔欷告禹曰：“我是任成县孙家女，父为中山太守。出适顿丘李氏，有一男一女。男年十一，女年七岁。亡后，李氏幸我旧使婢承贵者。今我儿每被捶楚，不避头面，常痛极心髓，欲杀此婢。然亡人气弱，须有所凭。托君济此事，当厚报君。”【眉批】无凭而含怨者多矣。可怜，可叹！禹曰：“杀人事大，不敢承命。”妇人曰：“何缘令君子手刃。君但往李氏家，说我告君事状。李氏念惜承贵，必作禳除。君自言能为厌断之法，李氏闻此，必令承贵莅事。我因伺便杀之。”【眉批】鬼亦智矣。禹许诺。及明而出，具以其言告李氏。李氏惊愕，以语承贵，大惧，遂求救于禹。【眉批】既有冤对，禳除何为！既而禹见孙氏自外来，侍婢二十余人，悉持刀刺承贵，应手仆地而死。未几，禹复经过泽中，前婢送五十匹杂彩以报。

朱七娘（出《广异记》）

东都思恭坊朱七娘者，倡妪也。有王将军，素与交通。开元中，王遇疾卒，已半岁，朱不知也。其年七月，王忽来朱处。久之日暮，曰：“能随至温柔坊宅否？”朱许之。以后骑载去，入院，欢洽如故。明旦，王氏使婢收灵床被，见一妇人在被中，遽走还白。王氏诸子，惊而来视，【眉批】好看。问其故，知亡父所引，哀恸久之，遂送还家。

唐俭（出《续玄怪录》）

唐俭少时，乘驴将适吴楚，过洛城，渴甚。见路傍一小室，有妇人年二十余，向明缝袜。投之乞浆，遂问别室取之。俭窃视其室内，无厨灶。及取浆还，问曰：“夫人之居，何不置火？”曰：“贫无以炊，侧近求食耳。”言既，复缝袜，意绪甚忙。又问何故急速。曰：“妾之夫薛良，贫贩者也。事之十余年矣，未尝一归侍舅姑。明早郎来迎，故忙耳。”俭微挑之，拒不答。俭愧谢之，遗饼两轴而去。行十余里，忽记所要书有忘之者，归洛取之。明晨复至此，将出都，为涂刍所阻。问何人，对曰：“货师薛良之柩也。”骇其姓名，乃昨妇人之夫也。遂问所往。曰：“良婚五年而妻死，葬故城中，又五年而良死。良兄发其柩时，将袝先茔耳。”俭随观焉。至其殡所，是求水之处。俄而启殡，棺上有饼两轴，新袜一双。俭悲而异之，遂东去。舟次扬州禅智寺东南，有士子二人，各领徒，相去百条步。发故殡者，一人惊叹久之，其徒往往聚笑。一人执锸，碎其柩而骂之。俭遽造之。叹者曰：“璋姓韦，前太湖令。此发者，璋之亡子，窆十年矣。适开易其棺，棺中丧其履，而有妇人履一只。彼乃裴冀，前江都尉。其发者，爱姬也，平生宠之。裴到任二年而卒，葬于此一年。今秩满将归，不忍弃去，将还于洛。既开棺，丧其一履，而有丈夫履一只。两处互惊，取合之，彼此成对。盖吾不肖子淫于彼。往复无常，遽遗之耳。”俭闻言，登舟静思之曰：“货师之妻死五年，犹有事舅姑之心。逾宠之姬，死尚如此，生复何望哉！士君子可溺于此辈而薄其妻也。”【眉批】为妻游说，然自是常理。

新繁县令（出《广异记》）

新繁县令妻亡，唤女工作凶服。中有妇人，婉丽殊绝，县令悦而留之，甚见宠爱。后数月，一旦惨悴，言辞顿咽。令怪而问之。曰：“本夫将至，身方远适，所以悲耳。”令曰：“我在此，谁如我何？第自饮食，无苦也。”后数日，求去，止之不可。留银杯一枚为别。谓令曰：“幸甚相思，以此为念。”令赠罗十匹。去后恒思之，持银杯不舍手。每至公衙，即放案上。县尉已罢职还里，其妻之柩尚在新繁，远来移归，投刺谒令。令待甚厚。尉见银杯，数窃视之。令问其故，对云：“此是亡妻棺中物。不知何得至此？”令叹良久，因具言始末，兼论妇人形状音声，及留杯赠罗之事。【眉批】不曰为亲者讳乎！【夹批】不该。尉愤怒终日。后方开棺，见妇人抱罗而卧。尉怒甚，积薪焚之。【夹批】是。

庐江冯媪（李公佐作传）

冯媪者，庐江里中啬夫之妇。穷寡无子，为乡民贱弃。元和四年，淮楚大歉，媪逐食于舒。途经牧犊墅，暝值风雨，止于桑下。忽见路隅一室，灯烛荧荧。媪因诣求宿。见一女子，年二十余，容服美丽，携三岁儿倚门悲泣。前又见老叟与媪，据床而坐，神气惨戚，言语咕嗫，有若征索财物追逐之状。见冯媪至，叟媪默然舍去。女久乃止泣，入户备饩食，理床榻，邀媪食息焉。媪问其故。女复泣曰：“此儿之父，我夫也，明日别娶。”媪曰：“向者二老人，何人也？于汝何求而发怒？”女曰：“我舅姑也。今嗣子别娶，征我筐筥刀尺祭祀旧物，以授新人。我不忍与，是以相责。【眉批】岂阳授必须阴与乎？媪曰：“汝前夫何在？”女曰：“我淮阴令女梁倩，适董江七年，有二男一女。男皆随父，女即此也。江官为酂丞，家累巨产。”发言不胜呜咽。媪不之异。又久困寒饿，得美食甘寝，不复言。女泣至晓，媪辞去。行二十里，至桐城县。县东有甲第，张帘帷，具羔雁，人物纷然，云今夕有官家礼事。媪问其郎，即董江也。媪曰：“董有妻，何更娶焉？”邑人曰：“董妻及女亡矣。”媪曰：“昨宵我遇雨，寄宿董妻梁氏舍，何得言亡？”邑人询其处，即董妻墓也。询其二老容貌，即董江之先父母也。董江本舒人，里中皆得详之。有告董江者，董以妖妄罪之，令部者逐媪去。媪言于邑人，皆为感叹。是夕，董竟就婚焉。

邹览（出《录异传》）

谢邈之为吴兴郡，帐下给使邹览，乘樵船在部伍后。至平望亭，夜风雨，前部伍顿住。览露船，无所庇宿，顾见塘下有人家灯火，便往投之。茅屋中有一男子，夜织薄。别床有小儿，可十岁。览求寄宿，此人欣然相许。小儿啼泣歔欷，此人喻止之不住，啼遂至晓。览问何意。曰：“是仆儿，其母当嫁，悲恋故啼耳。”将晓览去，顾视，不见向屋，唯有两冢，草莽湛深。行逢一女子乘船，谓览曰：“此中非人所行，君何故从中出？”览具以昨夜所见事告之。女子曰：“此是我儿，实欲改适，故来辞墓。”因哽咽，至冢号咷，不复嫁。

刘骘妹（出《稽神录》）

洪州高安人刘骘，少遇乱。有姊曰粪扫，为军将孙金所掳。有妹曰乌头，生十七年而卒。卒后三岁，孙金为常州团练副使。粪扫从其女君会宴于大将陈氏，乃见乌头在焉。问其所从来。云：“顷为寇所掳，至岳州，与刘媪为女，嫁得北来军士任某，即陈所将卒也。从陈至此尔。”通信至其家。骘时为县手力。后数年，因事至都，遂往毗陵省之，晚止逆旅。翌日，先谒孙金，即诣任营中。先遣小仆觇之，方见洒扫庭内，曰：“我兄弟将至矣。”仆良久叩门。问为谁，曰：“高安刘之家使。”乃曰：“非二兄名骘多髯者乎？昨日晚当至，何为迟也？”即自出营门迎之。容貌如故，相见悲泣，了无少异。顷之，孙金遣其诸甥持酒食，至任之居，宴叙良久。乌头曰：“今日乃得二兄来，证我为人。向者恒为诸甥辈呼我鬼也。”任亦言其举止轻捷，女工敏速，恒夜作至旦。若有人为同作者，饮食必待冷而后食。骘因密问：“汝昔已死，那得至是？”对曰：“兄无为如此问我，将不得相见矣。”骘乃不敢言。久之任卒，再适军士罗氏，隶江州。陈承昭为高安制置使，召骘问其事，令发墓视之。墓在米岭，无人省视数十年矣。伐木开路而至，见墓上有穴，大如碗，其深不测。众惧不敢发，相与退坐大树下，笔疏其事，以白承昭。是岁，乌头病。骘往省之，乃曰：“顷为乡人十余辈，持刀杖劫我，几中我面。我大责骂，力拒之，乃退坐大树下，作文书而去。至今举身犹痛。”骘乃知恒出入墓中也，因是亦惧而疏之。罗后移隶晋王城戍。显德五年，周有淮南之地，罗陷没，不知所在，时年六十二岁矣。【眉批】寿鬼。

薄太后庙（牛僧孺撰记）

牛僧孺《周秦行记》云：余贞元中，举进士落第，归宛叶间，至伊阙南道鸣皋山下，将宿大安民舍。会暮，失道不至。更十余里，夜月始出。忽闻有异香，因趋进行，不知厌远。见火明，意庄家。更前驱，至一宅，门庭若富家。有黄衣阍人曰：“郎君何至？”余答曰：“僧孺姓牛，应进士落第。本往大安民舍，误道来此。”黄衣入告，少时出曰：“请郎君入。”余问谁大宅。黄衣曰：“但进，无须问。”入十余门，至大殿，蔽以珠帘，有朱衣、黄衣阍人数百立阶。左右曰：“拜。”帘中语曰：“妾汉文帝母薄太后。此是庙，郎君不当来。何辱至此？”余曰：“臣家宛叶，将归失道，恐死豺虎，敢托命。”语讫，太后命使轴帘避席曰：“妾故汉室老母，君唐朝名士，不相君臣，幸希简敬。”便上殿来见。太后着练衣，状貌瑰玮，不甚年高。劳余曰：“行役无苦乎？”召坐。食顷，闻殿内笑声。太后曰：“今夜风月甚佳，偶有二女伴相寻。况又遇嘉宾，不可不成一会。”呼左右屈二娘子出见秀才。良久，有女子二人从中至，从者数百。前立者一人，狭腰长面，多发不妆，衣青衣，仅可二十余。太后曰：“高祖戚夫人。”余下拜，夫人亦拜。更一人，柔肌稳身，貌舒态逸，光彩射远近，多服花绣，年低太后。后曰：“此元帝王嫱。”余拜如戚夫人，王嫱复拜。各就坐。坐定，太后使紫衣中贵人曰：“迎杨家、潘家来。”久之，空中见五色云下，闻笑声浸近。太后曰：“杨家至矣。”忽车音马迹相杂，罗绮焕耀，旁视不给，有二女子从云中下。余起立于侧。见前一人，纤腰修眸，仪容甚丽，衣黄衣，冠玉冠，年三十许。太后曰：“此是唐朝太真妃子。”予即伏谒，拜如臣礼。太真曰：“妾得罪先帝，【眉批】先帝，谓肃宗。皇朝不置妾在后妃数中。设此礼，岂不虚乎？”不敢受，却答拜。更一人，厚肌敏视，小质洁白，齿极卑，被宽博衣。太后曰：“齐潘淑妃。”余拜之如妃子。既而太后命进馔。少时馔至，芳洁万端，皆不得名。余但欲充腹，不能足食。已更具酒，其器用尽如王者。太后语太真曰：“何久不来相看？”太真谨容对曰：“三郎数幸华清宫，扈从不得至。”【眉批】或疑人有鬼，岂衣亦有鬼！今华清宫土木亦有鬼矣。太后又谓潘妃曰：“子亦不来，何也？”潘妃匿笑不禁，不成对。太真乃视潘妃而对曰：“潘妃向玉奴。【眉批】玉奴，太真名。说，懊恼东昏侯疏狂，终日出猎，故不得时谒耳。”太后问余：“今天子为谁？”余对曰：“今皇帝先帝长子。”太真笑曰：“沈婆儿作天子也，大奇。”太后曰：“何如主？”余对曰：“小臣不足以知君德。”太后曰：“然无嫌，但言之。”余曰：“民间传圣武。”太后首肯三四。太后命进酒加乐，乐妓皆年少女子。酒环行数周，乐亦随辍。太后请戚夫人鼓琴。夫人约指玉环，光照于座。【眉批】《西京杂记》云：高祖与戚夫人环，照见指骨。引琴而鼓，其声甚怨。太后曰：“牛秀才邂逅到此，诸娘子又偶相访，今无以尽平生欢。牛秀才固才士，盍各赋诗言志，不亦善乎？”遂各授与笔。逡巡诗成。太后诗曰：“月寝花宫得奉君，至今犹愧管夫人。汉家旧是笙歌处，烟草几经秋复春。”王嫱诗曰：“雪里穹庐不见春，汉衣虽旧泪痕新。如今最恨毛延寿，爱把丹青错画人。”戚夫人诗曰：“自别汉宫休楚舞，不能妆粉恨君王。无金岂得迎商叟，吕氏何曾畏木强。”太真诗曰：“金钗堕地别君王，红泪流珠满御床。云雨马嵬分散后。骊宫不复舞霓裳。”潘妃诗曰：“秋月春风几度归，江山犹是邺宫非。东昏旧作莲花地，空想曾披金缕衣。”再三邀余作诗，余不得辞，遂应命作诗曰：“香风引到大罗天，月地云阶拜洞仙。共道人间惆怅事，不知今夕是何年？”别有善笛女子，短发丽服，貌甚美而且多媚，潘妃偕来，太后以接座居之，时令吹笛，往往亦及酒。太后顾而问曰：“识此否？石家绿珠也。潘妃养作妹，故潘妃与俱来。”太后因曰：“绿珠岂能无诗乎？”绿珠乃谢作诗曰：“此日人非昔日人，笛声空怨赵王伦。红残翠碎花楼下，金谷千年更不春。”诗毕，酒既至，太后曰：“牛秀才远来，今夕谁人为伴？”戚夫人先起，辞曰：“如意儿长成，固不可，且不可如此。”【眉批】“如意儿长成”句亦大损戚夫人志气。潘妃辞曰：“东昏以玉儿身死国除，玉儿不宜负也。”绿珠辞曰：“石卫尉性严急，今有死，不可及乱。”【眉批】绿珠自节烈，岂为太尉严急乎？太后曰：“太真今朝先帝贵妃，不可言其他。”乃顾谓王嫱曰：“昭君始嫁呼韩单于，复为株累弟单于妇，固自用，且苦寒地胡鬼何能为。昭君幸无辞。”昭君不对，低眉羞恨，俄各归休。余为左右送入昭君院。会将旦，侍人告起。昭君垂泣持别。忽闻外有太后命，余遂出见太后。太后曰：“此非郎君久留地，宜亟还。”【眉批】“宜亟还”下，尚有“便别矣，幸无忘向来欢”句，殊非圣后口吻。今删之。更索酒，酒再行已。戚夫人、潘妃、绿珠皆泣下，时始明矣。余就大安里，问其里人。里人云：“此十余里，有薄后庙。”余却回，望庙宇，荒毁不可入，非向者所见矣。余衣上香经十余日不歇。【夹批】相传《周秦行记》乃崖州李相门客伪，欲以累奇章，想当然耳。

李章武（李景亮作传）

李章武，字飞卿，其先中山人。生而敏博，工文，容貌闲美。与清河崔信友善。信亦雅士，多聚古物。以章武精敏，每访辨论，皆洞达玄微，研究原本，时人比之张华。贞元三年，崔信任华州别驾，章武自长安诣之。数日，出行，于市北街见一妇人甚美，因绐信云：“须州外与亲故知闻。”遂赁舍于美人之家。主人姓王。此则其子妇也，乃悦而私焉。居月余日，所计用直三万余。子妇所供费倍之。既而两心克谐，情好弥切。无何，章武以事告归长安，殷勤叙别，留交颈鸳鸯绮一端，仍赠诗曰：“鸳鸯绮，知结几千丝？别后寻交颈，应伤未别时。”子妇答白玉指环一。亦赠诗曰：“捻指环，见环重相忆。愿君永持玩，循环无终极。”章有仆杨果者，子妇赍钱一千，以奖其敬事之勤。既别，积八九年，章武家长安，亦无从与之相闻。至贞元十一年，因友人张元宗寓居下邽县，章武又自京师与元宗会，忽思曩好，乃回车涉渭而访之。日暝达华州，将舍于王氏之室。至其门，则阒无人迹。正猜疑间，见东邻之妇，就而问焉。乃云：“王氏之长老，皆舍业而出游。其子妇殁已再周矣。”又详与之谈。即云：“某姓杨，第六，为东邻妻。”复访郎何姓。章武具语之。又云：“曩曾有仆姓杨名果乎？”曰：“有之。”因泣告曰：“某为里中妇五年，与王氏相善。尝云：‘我夫室犹如传舍，阅人多矣。其于往来见调者，皆殚财穷产，甘辞厚誓，未尝动心。顷岁有李十八郎，曾舍于我家。我初见之，不觉自失。后遂私侍枕席，实蒙欢爱。今与之别累年矣，思慕之心，至忘寝食。我家人故不可托，脱有至者，愿以物色名氏为我求之，但有仆夫杨果即是。’不二三年，子妇寝疾。临死，复见托曰：‘我本寒微，曾辱君子厚顾，心常感念，久以成疾，自料不治。曩所奉托，万一至此，愿申九泉衔恨，千古睽离之叹。【眉批】情至语。仍乞留止此，冀神会于仿佛之中。’”章武乃求邻妇为开门，命从者市薪刍食物。方将具席，忽有一妇人持帚，出房扫地。邻妇亦不之识。章武逼而诘之，即徐曰：“王家亡妇。感郎恩情深，将见会，恐生怪怖，故使相闻。”章武云：“某所由来者，正为此也。显晦虽殊，誓无疑贰。”执帚人欣然而去。具饮馔，呼祭。自食饮毕，安寝以待。至二更许，灯在床之东南，忽尔稍暗，如此再三。章武心知有变，因命移烛背墙，置室东南隅。旋闻室北角悉窣有声，如有人形，冉冉而至。五六步，即可辨其状。视衣服，乃主人子妇也。与昔见不异，但举止浮急，音调轻清耳。章武下床，迎拥携手，欵若平生之欢。自云：“在冥录以来，都忘亲戚。但思君子之心，如平昔耳。”章武倍与狎昵，亦无他异。但数请令人视明星，若出，当须还，不可久住。每交欢之暇，即恳托邻妇杨氏，云：“非此人，谁达幽恨。”至五更，子妇泣下床，与章武连臂出门，仰望天汉，遂呜咽悲怨。却入室，自于裙带上解锦囊，囊中取一物以赠之。其色绀碧，质又坚密，似玉而冷，状如小叶。章武不之识也。子妇曰：“此所谓靺鞨宝，出昆仑玄圃中。彼亦不易得，妾近于西岳与玉京夫人戏，见而爱之，夫人遂以相授。【眉批】此淫妇人耳，何得与上真仙姝游戏？理不可解。意重其才情乎？云洞天群仙每得此一宝，皆为光荣。以郎奉玄道，有精识，故以投献，常愿宝之，此非人间之有。”遂赠诗曰：“河汉已倾斜，神魂欲超越。愿郎更回抱，终天从此诀。”章武取白玉宝簪酬之，并答诗曰：“分从幽显隔，岂谓有佳期。宁辞重重别，所叹去何之。”因相持泣。良久，子妇又赠诗曰：“昔辞怀后会，今别便终天。新悲与旧恨，千古闭穷泉。”章武答曰：“后期杳无约，前恨已相寻。别路无行信，何因得寄心。”款曲叙别讫，遂却赴西北隅。行数步，犹回顾拭泪云：“李郎无舍，念此泉下人。”复哽咽伫立。视天欲明，急趋至角，即不复见。但空室窅然，寒灯半灭而已。章武乃促装，后自下邽归长安，下邽郡官与张元宗携酒宴饮，既酣，章武怀念，因即事赋诗曰：“水不西归月暂圆，令人惆怅古城边，萧条明早分歧路，知更相逢何岁年。”吟毕，与群官别。独行数里，又自讽诵。忽闻空中有叹赏，音调凄恻。更审听之，乃王氏子妇也。自云：“冥中各有地分，今于此别，无日交会，知郎思眷，故冒阴司之责，远来奉送，千万自爱。”章武愈惑之。及至长安，与道友陇西李助话，亦感其诚而赋曰：“石沉辽海阔，剑别楚天长。会合知无日，离心满夕阳。”章武既事东平丞相府，因闲召玉工视所得靺鞨宝。工亦不知，不敢雕刻。后奉使大梁，又召玉工，粗能辨。乃因其形，雕作檞叶象。奉使上京，每以此物贮怀中。至市东街，偶见一胡僧，忽近马叩头云：“君有宝玉在怀，乞一见尔。”乃引于静处开视。僧捧玩移时，云：“此天上至物，非人间有也。”章武后往来华州，访遗杨六娘，至今不绝。

柳参军（出《乾子》）【眉批】事可作传奇。

华州柳参军，名族之子，寡欲早孤，无兄弟。罢官，于长安闲游。上巳日，曲江见一车子，饰以金碧，半立浅水之中。后帘徐褰，见掺手如玉，指画令摘芙蕖。女之容色绝代，斜睨柳生良久。柳生鞭马从之，即见车子入永崇里。柳生访其姓崔氏。女亦有母。有青衣，字轻红。柳生不甚贫，多方赂轻红，竟不之受。他日，崔氏女有疾，其舅执金吾王，因候其妹，且请纳其女为子妇。崔氏不乐，曰：“愿嫁得前时柳生足矣。必不允，某与外兄终恐不生全。”其母不敢违兄之命，又念女之深，乃命轻红于荐福寺僧道省院达意。柳生意悦轻红，轻红大怒曰：“君性正粗，奈何小娘子如此待君？某一微贱，便忘前好。欲保岁寒，其可得乎？某且白之小娘子。”柳生再拜，谢不敏。然后曰：“夫人惜小娘子情切，今小娘子不乐适王家，夫人是以偷成婚约。君可三两日内就礼事。”柳生极喜，自备数百千财礼，期日结婚。后五日，柳挈妻与轻红于金城里居。及旬月外，金吾到永崇，其母王氏泣云：“某夫亡，子女孤弱，被侄不待礼会，强窃女去矣。兄岂无教训之道。”【眉批】王氏饰说委罪，大非良策。金吾大怒，归笞其子数十，密令捕访，弥年无获。无何，王氏殂，柳生挈妻与轻红自金城里赴丧。金吾之子既见，遂告父。父擒柳生。生云：“某于外姑王氏处纳采娶妻，非越礼私诱也。家人大小皆熟知之。”王氏既殁，无所明，遂讼于官。公断王家先下财礼，合归王家。金吾子常悦慕表妹，亦不怨前横也。经数年，轻红竟洁己处焉。【眉批】好轻红。金吾又亡，移其宅于崇义里。崔氏不乐事外兄，乃使轻红访柳生所在。时柳生尚居金城里，崔氏又使轻红与柳生为期，兼赂看圃竖，令积粪堆与宅垣齐。崔氏女遂与轻红蹑之，同诣柳生。柳生惊喜，又不出城，只迁群贤里。后本夫终寻崔氏女，知群贤里住，复兴讼夺之。王生情深，崔氏万途求免，托以体孕，又不责而纳焉。柳生长流江陵。二年，崔氏女与轻红相继而殁。王生送丧，哀恸之礼至矣，轻红亦葬于崔氏坟侧。柳生江陵闲居。春二月，繁花满庭，追念崔氏女，凝想形影，且不知存亡。忽闻叩门甚急，俄见轻红抱妆奁而进，乃曰：“小娘子且至。”闻似车马之声。比崔氏女入门，更无他见。柳生与崔氏女叙契阔，悲欢之甚。问其由，则曰：“某已与王生诀，自此可以同穴矣。人生意专，必果夙愿。”因言曰：“某少习乐，箜篌中颇有功。”柳生即时买箜篌，调弄绝妙。二年间，可谓尽平生矣。无何，王生苍头过柳生之门，见轻红惊，不知其然。又疑人有相似者，未敢遽言。问闾里，又云流人柳参军。弥怪，更伺之。轻红亦知是王生家人，因具言于柳生，匿之。王生苍头却还城，具以其事言于王生。王生闻之，命驾千里而来。【眉批】王生痴心汉。既至柳生之门，于隙窥之，正见柳生坦腹于临轩榻上；崔氏女新妆，轻红捧镜于其侧，崔氏匀铅黄未竟。王生门外极叫，轻红镜坠地，有声如磬，遂隐不见。王生入，柳生方致宾礼，俄又失崔氏所在。柳生与王生从容言事，二人大异之。相与造长安，发崔氏所葬验之，即江陵所施铅黄如新，衣服肌肉且无损败。轻红亦然。柳与王生誓却葬之。二人入终南山访道，【眉批】与访道不切。遂不返焉。

余杭广（出《幽明录》）

晋升平末，故章县老公有一女，居深山。余杭广求为妇，不许。公后病死，女上县买棺，行半道，逢广，与女具道情事。女因曰：“君若能往家守父尸，须吾还者，便为君妻。”广许之。女曰：“我栏中有猪，可为杀，以饴作儿。”广至女家，但闻屋中有抚掌欣舞之声。广披离，见众鬼在堂，共捧弄公尸。广把杖大呼入门，群鬼尽走。广守尸，取猪杀。至夜，见尸边有老鬼，伸手乞肉。广因捉其臂，鬼不复得去，持之愈坚。但闻户外有诸鬼共呼云：“老奴贪食至此，甚快。”广语老鬼：“杀公者必是汝。可速还精神，我当放汝。汝若不还，则终不置也。”老鬼曰：“我儿等杀公耳。”即唤鬼子：“可还之。”公渐活。因放老鬼。女载棺至，相见惊悲。因取女为妇。

阎庚（出《广异记》）

张仁亶幼时贫乏，恒在东都北市寓居。有阎庚者，马牙荀子之子也，好善自喜，慕仁亶之德，恒窃父资以给其衣食，亦累年矣。荀子每怒庚云：“汝商贩之流，彼才学之士，于汝何有，而破产以奉。”仁亶闻之，将别庚适白鹿山。庚意不忍，谓仁亶曰：“方愿志学，必欲偕行。”仁亶奇其志，许焉。庚乃私备驴马粮食同去。六日至陈留，宿逆旅。仁亶舍其内房，房外有床。久之，一客后至，坐于床所。仁亶见其视瞻非凡，谓庚自外持壶酒至。仁亶以酒先属客，客不敢受。固属之，因与合饮。酒酣欢甚，乃同房而宿。中夕，相问行李，客答曰：“吾非人，乃地曹耳。地府令主河北婚姻，绊男女脚。”仁亶开视其衣装，见袋中细绳，方信焉。因求问己荣位年寿。鬼言：“亶年八十余，位极人臣。”复问庚。鬼云：“庚命贫，无位禄。”仁亶问何以致之。鬼云：“或绊得佳女，配之有相，当能得耳。【眉批】妇人从夫，妇运从夫。此说独异。今河北去白鹿山百余里，有一村中王老女，相极贵，顷已绊与人讫，当相为解彼绊此，以成阎侯也。第速行，欲至其村，当有大雨濡湿，以此为信。”因诀去。仁亶与庚行六七日，至村，遇大雨，衣装湿汙。乃至村西求王氏舍焉。款门久之，方出，谢客云：“家有小不得意，所以迟迟，无讶也。”仁亶问其故，云：“己唯一女，先许适西村张家。今日纳财，非意单寡，此乃相轻之义，已决罢婚矣。”仁亶等相顾微哂。留数日，主人极欢。仁亶乃云：“阎侯是己外弟，盛年志学，未结婚姻。”主人辞以田舍家，然有喜色。仁亶固求，方许焉。以马驴及他赍为贽，数日成亲毕，留阎侯止王氏，仁亶独往，主人赠送之。其后数年，仁亶累迁御史大夫，知政事。庚遇提契，竟至一州。

王志都（出《幽明录》）

马仲叔、王志都，并辽东人也，相知至厚。叔先亡，后年忽形见，谓曰：“吾不幸早亡，心恒相念。念卿无妇，当为卿得妇。【眉批】鬼媒。期至十一月二十日，送诣卿家，但扫除设床席待之。”至日，都密扫除施设。天忽大风，白日昼昏。向暮风止，寝室中忽有红帐自施，发视其中，有一妇，卧床上。花媚庄严，才能气息。家人惊怖，无敢近者，唯都得往。须臾便苏，起坐。都问是谁。妇曰：“我河南人。父为清河太守。临当见嫁，不知何由，忽然在此。”都具语其意。妇曰：“天应令我为君妻。”遂成夫妇。往诣其家，大喜，亦以为天授也。后生一男，为南郡太守。

张守一（出《广异记》）

乾元中，张守一为大理少卿，性仁恕，阅死囚，多所平反。后当早朝，有白头老人，伛倭策杖，诣马前拜谢。守一问故。请避从者，曰：“非生人，明公所出死囚之父也。幽明卑贱，无以报德。明公倘有求，或能致耳。”守一曰：“贤子无罪，非我屈法伸恩，不敢当此。忝列九卿，颇得自给，幸无劳苦。”再三慰遣之。鬼曰：“当尔且去，倘有求不致者，幸相念。”遂不见。俄尔有诏赐酺，城中纵观。守一于会中窥见士人家女，姿色艳绝，心悦之。而防闲甚急，计无从出。试呼前鬼：“颇能为我致否？”言讫即至，曰：“此易事耳。然不得多时，才可七日。”曰：“足矣。得非变化相惑耶？”鬼曰：“明公何疑之深，仆以他物代取其身。”遂营寂静之处，设帷帐。有顷，奄然而至。良久寤惊曰：“此何处？”唯守一及鬼在傍，绐云：“此是天上。”因与款昵，情爱甚切。至七日，谓女曰：“人天隔异，不得久欢，如何？”因流涕取别。鬼复掩其目送还。守一后私觇女家，云：“女卒中恶，不识人，七日而醒。”后经十年，又逢此鬼。曰：“天曹相召，便当永诀。【眉批】此鬼奸恶，天曹胡为召之。今奉药一丸，此能点化杂骨为骨刀把之良者，愿公宝之。有急当用。”因歔欷而去。药如鸡卵许大。至天后时，守一以持法宽平，为酷吏所构，流徙岭表，资用窘竭。乃以药点骨，信然。因取给，药尽遂卒。

牟颖（出《潇湘录》）

洛阳人牟颖，少年时，因醉，误出郊野。夜半方醒，息于路傍，见一发露骸骨，颖甚伤之。达曙，躬自掩埋。其夕，梦一少年，可二十许，衣白练衣，仗一剑，拜颖曰：“我强寇耳，平生恣意杀害，作不平事。近与同辈争，遂为所害，埋于路傍，久经风雨，所以发露。蒙君复藏我，故来谢君。我生为凶勇人，死亦为凶勇鬼，若能容我栖托，但每夜微奠祭我，我常应君指使，足令君所求徇意。”颖梦中许之。及觉，乃试设祭飨，暗自祷祈。夜又梦鬼曰：“我已托君矣。君每欲使我，即呼赤丁子一声，轻言其事，我必应声而至也。”颖潜令盗人财物，无不应声遂意。【眉批】仁始而盗终。后致富有金宝。一日，颖见邻家妇有美色，爱之。乃呼赤丁子令窃焉。邻妇至夜半，忽自外逾垣而至。颖惊起欵曲，问其所由来。妇曰：“我本无心，忽夜被一人擒我至君室，宛如梦觉，我亦不知何怪也。”因思家，悲泣不已。颖甚悯之，潜留数日，而其妇家人求访极切，至于告官。颖知之，乃与妇人诈谋，令妇人出别墅，却自归，言不知被何妖精取去，今却得回。妇人至家后，每三夜或五夜，依前被一人取至颖家。不至晓，却送归。经一年，家人皆不觉。妇人深怪颖有此妖术，后因至切，问于颖曰：“若不白我，我必自发此事。”颖遂具述其实。邻妇遂告于家人，共图此患。家人乃密请一道流，洁净作禁法以伺之。赤丁子方夜至其门，见符箓甚多，却反，白于颖曰：“彼以正法拒我，但力微耳。与君力争，当恶取此妇人。此来必须不放回也。”言讫复去。须臾，邻家飘风骤起，一宅俱黑色，但是符箓禁法之物，一时如扫，复失妇人。【眉批】天符正法亦不能禁凶恶鬼人，其奈恶人何？至曙，其夫遂告官，同来颖宅擒捉。颖遂携此妇人逃，不知所之。

李赤（出《独异志》）

贞元中，吴郡进士李赤者，与赵敏之同游闽。行及衢之信安，去县三十里，宿于馆厅。宵分，忽有一妇人入庭中，赤于睡中蹶起下阶，与之揖让良久，即上厅开箧，取纸笔作书，与其亲云：“某为郭氏所选为婿。”词旨重叠，封于箧中。复下庭，妇人抽其巾缢之。敏之走出大叫，妇人乃收巾而走。及视其书，赤如梦中所为。明日又偕行，次建中驿，白昼又失赤。敏之即遽往厕，见赤坐于床，大怒敏之曰：“方当礼谢，为尔所惊。”浃日至闽，属僚有与赤游旧者，设燕饮次，又失赤。敏之疾索于厕，见赤僵仆地，气已绝矣。

【总评】声华富贵之场，达人视之，莫非厕也。徇利忘害，之死不悔，何独笑李赤哉！

李咸（出《通幽录》）

太原王容与姨弟赵郡李咸，居相卫间。永泰中，有故之荆襄，假公行乘传，次邓州，夜宿邮之厅。时夏月，二人各据一床于东西间，仆隶息外舍。二人相与言论，将夕各罢息。而王生窃不得寐。三更后，云月朦胧，而王卧视庭木，荫宇萧萧然。忽见厨屏间有一妇人窥觇，去而复还者再三。须臾出半身，绿裙红衫，素颜夺目。时又窃见李生起坐，招手以挑之。【眉批】叙事委尽如睹，知非俗笔。王生谓李昔日有契，又必谓妇人是驿吏之妻。王生乃佯寐以窥其变。俄而李子起就妇人，于屏间，语切切然。久之，遂携手大门外。王生潜行阴处，遥觇之。二人俱坐，言笑殊狎。须臾，见李独归，行甚急。妇人在外屏立以待。李入厨取烛，开出书笥，颜色惨凄，取纸笔作书；又取衣物等，皆缄题之。王生窃见之，直谓封衣以遗妇人，辄不忍惊。伺其睡，乃拟掩执。封衣毕，置床上，却出。顾王生且睡，遂出屏与妇人语。久之，把被俱入下厅偏院。院中有堂，堂有床帐。既入食顷，王生自度曰：“我往袭之。必同私狎。”乃持所卧枕往，潜欲惊之。比至入帘，正见李生卧于床，而妇人以披帛绞李之颈，咯咯然垂死。妇人白面长三尺余，【夹批】可畏！不见面目，下按悉力以勒之。王生仓卒惊叫，因以枕投之，不中。妇人遂走。王生乘势奔逐，直入西北隅厨屋中，据床坐，头及屋梁，久之方灭。【眉批】头及屋梁，必缢死鬼找替者。童隶闻呼声悉起，见李生毙，七窍流血，独心稍暖耳。方为招魂将养，及明而苏。王生取所封书开视之，乃是寄书与家人叙诀，以衣物为信念，不陈所往。但词句郑重，读之恻怆。及李生能言，问之都不省记，但言仿佛梦一丽人相诱去耳。驿之故吏云：“旧传厕有神。先天中，已曾杀一客使。”此事王容逢人则说，劝人夜不令独寐。【眉批】心正则邪避之，独寐何妨乎？

谢翱（出《宣室志》）

陈郡谢翱者，尝举进士，好为七字诗。其先寓居长安升道里，所居庭中多牡丹。一日晚霁，出其居南行百步，眺终南峰。伫立久之，见一骑自西驰来。绣缋仿佛，近乃双鬟，高髻靓妆，色甚姝丽。至翱所，因驻谓翱：“郎非见待耶？愿归所居。”翱不测即回，望其居，见青衣三四人偕立门外。翱益骇异。入门，青衣俱前拜。既入，见堂中设茵毯，张帷帟，锦绣辉映，异香遍室。翱愕然且惧，不敢问。一人前曰：“郎何惧，固不为损耳。”顷之，有金车至门，见一美人，年十六七，风貌闲丽，代所未识。降车入门，与翱相见，坐于西轩，谓翱曰：“闻此地有名花，故来与君一醉耳。”翱惧稍解。美人即命设馔同食。其器物莫不珍丰。出玉杯，命酒递酌。翱因问曰：“女郎何为者？”又曰：“愿更酬此一篇。”翱即以纸笔与之，俄顷而成，曰：“惆怅佳期一梦中，五陵春色尽成空。欲知离别偏堪恨，只为音尘两不通。愁态上眉凝浅绿，泪痕浸脸落轻红。双轮暂与王孙驻，明日西驰又向东。”翱谢之。良久别去，才百余步，又无所见。翱虽知为怪，然不能忘。及至陕西，遂下道至弘农，留数日，冀一再遇，竟绝影响。乃还洛阳，出二诗话于友人。不数月，以怨结遂卒。【眉批】卒后定相遇，必不枉却一死。








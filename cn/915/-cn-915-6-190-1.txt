◇答赵景真书

登山远望，睹孝郭以成愤；策杖广泽，瞻长波以增悲。游眄春圃，情有秋林之悴；濯足夏流，心怀冬冰之惨。对荣宴而不乐，临清觞而无欢。今足下琬琰之朴未剖，而求光时之价，骐骥之足未摅，而希绝景之功，心锐而动浅，望速而应迟，故有企伫之怀尔。夫处静不闷，古人所贵；穷而不滥，君子之美：故颜生居陋，不改其乐；孔父困陈，弦歌不废。幸吾子思弘远理，舍道自荣。将与足下交伯成于穷野，结箕山乎蓬屋。侣范生于海滨，俦黄绮于商岳，凭轻云以绝驰，游旷荡以自足。虽不齐足下之所乐，亦吾心之所愿也。（《艺文类聚》三十）


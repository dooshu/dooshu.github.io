○授韦悫鄂岳节度使制

门下。王者建诸侯以镇抚方域，立将帅以藩屏皇家；受任惟难，选命斯重。而况控三江之黎庶，总六郡之赋舆。必得兼能，乃膺成奖。前郑滑观察使韦悫，绅冕令才，人伦粹器。业光经济，道茂温恭。蕴冒雪之贞姿，挺发硎之利刃。自驰声词苑，耀价儒林。雅范兰馨，词雄绮丽。践更华贯，扬历显途。懿效彰明，布於台阁。洎职司诰命，参贰春官。业弥振於训词，道愈光於得士。及再迁会府，休闻尤彰。由是嘉乃良才，俾升节制。流美化於洪河之曲，布威声於白马之津。宜举宠光，用酬休绩。乃眷夏口，实曰雄藩。通波远接於荆衡，作镇式临於汉沔。由是再新戎旆，改筑斋坛。兴滑台之咏歌，慰鄂渚之黎庶。尔其以信义为理本，以赏为政柄。法亚夫训旅之术，以肃辕茫滑采龚遂理人之方，以清郡国。崇秩兼宠，无易旧恩。勉乃令图，勿替前志。


◇上书论取陈之策

臣谨案晋太康元年岁在庚子，晋武平吴，至今开皇六年，岁次景午，合三百七载。《春秋宝乾图》云：「王者三百年一蠲法。」令三百之期，可谓备矣。陈氏草窃，起于景子，至今景午，又子午为冲，阴阳之忌。昔史赵有言曰：「陈，颛顼之族，为水，故岁在鹑火以灭。」又云：「周武王克商，封胡公满于陈。」至鲁昭公九年，陈灾，裨灶曰：「岁五及鹑火而後陈亡，楚克之。」楚，祝融之後也，为火正，故复灭陈。陈承舜後，舜承颛顼，虽太岁左行，岁星右转，鹑火之岁，陈族再亡，戊午之年，妫虞运尽，语迹虽殊，考事无别。皇朝五运相承，感火德而王，国号为隋，与楚同分。楚是火正，午为鹑火，未为鹑首，申为实沈，酉为大梁。既当周、秦、晋、赵之分，若当此分发兵，将得岁之助，以今量古，陈灭不疑。臣谓午未申酉，并是数极。盖闻天时不如地利，地利不如人和，况主圣臣良，兵强国富，动植回心，人神叶契。陈既主昏于上，民ゥ于下，险无百二之固，众非九国之师。夏癸、殷辛尚不能立，独此岛夷而稽天讨！伏度朝廷自有弘谟，但刍荛所见，冀申萤爝。今唯须武昌已下，蕲、和、滁、方、吴、海等州更怙精兵，密营渡计。益、信、襄、荆、基、郢等州速造舟楫，多张形势，为水战之具。蜀、汉二江，是其上流，水路冲要，必争之所。贼虽于流头、荆门、延洲、公安、巴陵、隐矶、夏首、蕲口、盆城置船，然终聚汉口、峡口，以水战大决。若贼必以上流有军，令精兵赴援者，下流诸将即须择便横渡。如拥众自卫，上江水军鼓行以前。虽恃九江五湖之险，非德无以为固，徒有三吴、百越之兵，无恩不能自立。（《隋书·崔仲方传》）


杂感

买马当可乘，筑舍当可居；快马多覆败，杰屋鬼所狙。



徒行与露坐，安稳无後虞。



所以古达人，秋风忆蓴鲈。



杂感

孔欲居九夷，老亦适流沙。

忠信之所覃，岂间夷与华。



况我州闾间，相视等一家。



老稚各自力，勉蹈思无邪。



杂感

鹤乘轩车已堪叹，狐戴髑髅何可亲？



劝君一笑扫除尽，来作人间百岁人。

杂感

病卧践衰境，躬耕归故园。



怒蛙号废沼，妖鵩啸荒村。



里巷鱼餐薄，坊场黍酒浑。



相逢欲话旧，意极转忘言。



杂感

壮游回首海茫茫，默数方惊岁月长。



旧事莫论齐柏寝，残躯方似鲁灵光。

杂感

买薪贷粟不曾知，一事无营尽日嬉。



耋老却如童稚日，早眠晏起食无时。



杂感

志士山栖恨不深，人知已是负初心。



不须先说严光辈，直自巢由错到今。

杂感

自古文章与命仇，功名身外更悠悠。

一从识得元无事，穷死逢人不说愁。



杂感

古言忍字似而非，独有痴顽二字奇。



此是龟堂安乐法，大书铭座更何疑。



杂感

谗口安能作祸基，吾曹兴废岂无时？



向来何事令公怒，问著渠侬自不知。



杂感

道进身垂老，方灵病已侵。



知难逃死籍，犹得遂归心。



星斗开孤剑，尘埃拂素琴。



妄庸常衮衮，谁与论幽深！

杂感

土生诵二典，怳若生唐虞，升降奉玉帛，可否闻吁俞。



阙里得其传，功与造化俱。



孰知千载後，乃尊重译书！



杂感

十月可酿酒，六月可作酱，儿曹念乃翁，左右日供养。



比邻有老疾，亦复致一饷；老老以及人，此义古所尚。



杂感

劝君莫识一丁字，此事从来误几人！



输与茅檐负暄叟，时时睡觉一频伸。

杂感

天际晴云舒复卷，庭中风絮去还来。



人生自在常如此，何事能妨笑口开？



杂感

小轩幽槛雨丝丝，种竹移花及此时。

客去解衣投卧榻，半醒半醉又成诗。



杂感

雨霁花无几，愁多酒不支。

凄凉数声笛，零乱一枰棋，蹈海言犹在，移山志未衰。



何人知壮士，击筑有余悲！



杂感

肉食养老人，古虽有是说，修身以待终，何至陷饕餮。



晨烹山蔬美，午漱石泉洁，岂役七尺躯，事此肤寸舌。



杂感

拥裘南窗下，坚坐试定力。



炉香亦不散，伴我到曛黑。



绝交近为我，游世易颠踣。



默默何所为？

且复自休息。

杂感

世事纷纷无已时，劝君杯到不须辞。



但能烂醉三千日，楚汉兴亡总不知。

杂感

射的山前花柳新，典衣买酒过残春。



但甘身作哙等伍，莫信人间髯绝伦。



杂感

艰危宁度瘦驴岭，奔走莫随肥马麈。

困厄终身元自好，可怜痴子恨无津。



杂感

平生所闻宋华子，病忘乃与知道邻。



老夫历尽世间事，始觉此公真可人。



杂感

少年意气与春争，朱弹金鞭处处行。

谁信即今空谷里，旋租黄犊学躬耕。

杂感

百年鼎鼎成何事？

寒暑相催即白头。



纵得金丹真不死，摩挲铜狄更添愁。



杂感

草径才容步，茅庐仅庇床。



原贫道尊显，回夭死芬芳。



弦诵喧清晓，鉏耰满夕阳。

此风能不坠，韦布亦何伤！

杂感

一气不遽变，雨霁皆有符；死非一旦至，小疾为前驱。

人能谨察之，岂有仓卒虞。



哀哉不知此，虽悔良难图。



杂感

上硖闻竹枝，入秦闻乌乌，奏曲未及终，涕泪凄已濡。



还山风月夕，菱唱起镜湖，虽无远游感，白首亦穷途。



杂感

羲皇一画开百圣，学者即今谁造微？



文词害道第一事，子能去之其庶几。



杂感

一尊易致蒲萄酒，万里难逢鹳鹊楼。



何日群胡遗种尽，关河形胜得重游？



杂感

祸福虽云不可猜，人生要岂愿为才。



髑髅正使非不乐，牺象何疑是木灾。



杂感

自洗铜壼试玉醅，小轩风月为徘徊。



此心未与年俱老，犹解逢花眼暂开。



杂感

侧帽垂鞭小陌东，名花迎笑一枝红。

啼莺惊断寻春梦，惆怅新霜点鬓蓬。



杂感

早仕谗销骨，迟归悔噬脐。



短衣犹掩胫，穷巷固多泥。



婢喜蚕三幼，奴贪雨一犁。

衡茅明我眼，刮膜谢金篦。



杂感

吾闻之古方，有病当鲜食；如其不能尔，金丹亦无益。



我老更事多，此语知造极。



子房从赤松，千载推达识。



杂感

养生孰为本，元气不可亏。



秋毫失固守，金丹亦奚为！

所以古达人，一意坚自持。



魔鬼虽百万，敢犯堂堂师！



杂感

老境睡多行立少，浮生会少别离多。



安得此身重壮健，一杯朋旧共高歌？



杂感

世间鱼鸟各飞沉，茅屋青山无古今。



毕竟替他愁不得，几人虚费一生心！



杂感

梦育小儿女，便有无穷爱，谒医问疾恙，对客夸警迈。



晨鸡忽唤觉，此爱复安在？



人生困纠缠，一笑脱囚械。



杂感

春晚晴还雨，村深醉复醒。



溪添半篙绿，山可一窗青。



药品随长鑱，花名记小屏。

闲身幸无事，吟啸送余龄。



杂感

一杯浊酒即醺然，自笑闲愁七十年。



今日出门天地别，此身如在结绳前。



杂感

苦热惟忧不复凉，转头忽已见清霜。



道人若悟无寒暑，堕指流金总道场。



杂感

山人那信宦涂艰，强著朝衣趁晓班。



豪气不除狂态作，始知只合死空山。



杂感

老子倾囊得万钱，石帆山下买乌犍。



牧童避雨归来晚，一笛春风草满川。



杂感

故旧书来访死生，时闻剥啄叩柴荆。



自嗟不及东家老，至死无人识姓名。



杂感

忍穷待死十年间，老子谁知老更顽？

溪友留鱼供晚酌，邻僧送米续朝餐。




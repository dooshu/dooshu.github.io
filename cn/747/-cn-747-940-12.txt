○大王初修葛仙化告真词

伏以九陇名区，三仙化迹，上通心宿，下镇锦川，霞叠绮绣之光，松桂竦烟岚之色。五宫高阙，状西灵南极之仪；四辅交辉，列东华北真之像。最标形胜，独占幽奇，斜界玉轮，旁临石涧。而属师徒ㄈ扰，钲鼓震惊，火彗横空，霜戈照野。熊经鸟伸之士，抗步不还；漱流枕石之人，拂衣长往。眷兹胜异，一变榛芜，崇楼之金碧尘销，广坐之仪容藓剥。缅惟残毁，深可叹嗟。况某本命之辰，配於兹化，宜申缔葺，用答真灵。乃命三洞道士唐洞卿，伐木鸠工，揆星选日，得风箕直事，当甲子良辰，虔告至真，恭修大醮。伏冀鉴其诚恳，锡以休祥，灾无侵，功庸速就，续昔贤之遗构，成旷劫之良规，播美洞天，勒铭谷。然愿真灵诞，川境谧宁，稼穑滋丰，灾氛殄息，受灵丹於九辅，闻至理於重元，常倾拱极之心，仰副上真之贶。不任恳愿之至。


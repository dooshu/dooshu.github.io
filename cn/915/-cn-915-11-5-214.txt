◇诏郦范

卿身非功旧，位无重班，所以超迁显爵，任居方夏者，正以勤能致远。虽外无殊效，亦未有负时之愆。而镇将伊利妄生奸挠，表卿造船市玉，与外贼交通，规陷卿罪，窥觎州任。有司推验，虚实自显，有罪者今伏其辜矣。卿其明为算略，勿复怀疑。待卿别犯，处刑及鞭，今恕刑罢鞭，止罚五十。卿宜克循，绥辑边服，称朕意也。（《魏书·郦范传》）


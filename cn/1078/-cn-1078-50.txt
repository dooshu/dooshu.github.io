续集卷二十二

钦定四库全书

东里续集卷二十二　　　明　杨士奇　撰跋

陈文东书

陈此书有大令有永有虞欧而虞欧为多初学可以观也

翔鸾寺记

鷄林人为此文简洁高古信知何地无才宜太尉之求而文敏之书也间驸马都尉赵公出以见示遂题於後

行书千文

千文取字不重出以便学者昔人用篆隶真草书之多矣独未见作行作行昉见於赵承旨盖有石刻传世而精妙未有如此卷者亦尝见公书五体千文墨蹟皆不及此辟诸精金粹玉不可选也可宝可宝偶得暏於日省斋敬题于後

宋高宗御札後

右宋思陵阜陵所赐杨和王及王子枢密公御札凡三十有九王之孙文皞稡次刻石於今二百五年矣王八世诸孙翰间以示余观其眷注任托诚要义激何其至哉当是时徽钦北迁宋社几覆皆以为非有张韩刘岳及王诸公恊忠比力不足济事今观此固君人者有以得之乎夫士遭其时蓄其志而不得於其君故卒无以遂成功名若王得君之厚斯以其功名赫然者乎於戱六月之诗玁狁孔炽我是用急南渡其甚矣共武之服以定王国其无忝哉夫惟大雅无忝尔祖王子孙尚敬之哉

赵文敏公墨迹後

元之盛际赵文敏公法书冠絶天下上自朝庭下至山颠海隅大书深刻辉映日月至于今翰墨真迹流传於世靡不珍袭如拱璧焉余於秘府人间见之多矣大率所书汉唐以来名人文章及老释之言而及於吾儒圣经贤传甚少见也盖必有之或秘不以出或愚民俗子不知所宝而废弃之矣今於吉安守四明陈侯本深所拜观太学三纲领以下五十八字浑厚而飞动温润而典则存庄敬於挥洒之中允哉重宝也余童丱闻之先生长者临川吴文正公尝以知止而後有定至则近道矣四十二字即传第五章所阙之文遂摘出以寘於此谓知之至也之上为传之第五章以在止於至善下接古之欲明明德於天下者先治其国余反覆诵究经传文理皆贯通明白而先儒所未尝言者盖文正作礼记纂言正错简如此类甚多为世所重因本深属予识于後遂附见其【阙】云

郑孟宣书同气诗後

此诗虽二十八言而抑扬开阖明白切直其忠爱恻怛之心殆与鄂不韡韡之诗相表里吾邑刘文复恒诵之以示劝戒家兄又为求名笔书之用广其志其於风化有助矣

子昂书昼锦堂记後

此卷尚书夏公家珍秘公历忧患久而特存以忠献王功烈文忠公文章文敏公翰墨光华相望数百年之间卓然三絶譬诸至宝盖必有神物护持之者矣

鴒原别意卷後

鴒原别意者亡友胡公光大在北京时别其兄方大先生之诗也方大过南京尝属识于後余未有复之而光大没世每欲握笔辄动悲念不果朝庭嘉念光大不已再赠官至一品又官其子而厚赉其家於是其子以伯父命趣识其诗呜呼光大没今八年方大与予亦皆老矣其能无嘅焉者乎自余识方大於今三十有五年与光大同官翰林十有七年盖相知莫如余深也其兄弟相笃孝友方大清素谨确自食其力与乡人处恂恂执信义而动循矩度虽其弟贵盛一时而其家门庭萧然不改於旧也光大简静慎重严交际非其人辄不一顾人亦不得以非道干之在官恭勤周密未尝居家言公亦未尝以其私干於公也虽荣名为四方士所仰望而泊然俭约之风故在其恊德如此世之贵人宦逹者有兄弟如胡氏固已少矣彼贵不知守道而仕者肆於外处者肆於内殃咎之来被於躬及於家族夫岂偶然之故也胡氏既有以保其终又有身後之泽岂不可以为世鉴乎吾又有望胡氏诸子皆将继二父之行也故书以告之

黄汝申摹宋陈草书卷後

此宋仲温昌裔陈文东草书皆黄汝申所摹可为精矣非积熟未易臻此二宋初皆得书法於饶介之仲温笃志魏晋诸体皆善而章草当在妙品昌裔书谪辰州後乃大有造诣飞动纵意而不越矩度文东亦善诸体盖得仲温之助闻汉隶尤高然余未及见盖洪武间吴中三絶近岁能书多出於吴而亦多自宋陈出夫法上得中泝宋陈以上非无用力之地而行远自迩固有取於此因汝申示此遂为之识

山谷与云岩禅师书墨迹後

山谷先生元佑八年初改编修官而平素於云岩甚厚集中数简勤勤向往之意儒释所本不同而先生乐佛往往借此喻彼然先生孝友节义有功名教重其人以及其遗迹则览此卷者固宜起敬

周纪善所藏鲜于墨迹後

鲜于公书当元盛时与赵文敏公齐名前辈评其书在能品观此拱璧何足多哉惜乎其早没而世之所传者尠也岐凤尚宝藏之

苏文忠公父子及秦黄张晁诸贤帖後

右苏文忠公父子兄弟及秦黄张晁诸君子墨蹟秦黄张晁所谓苏门四学士者也总八纸各臻其妙戴弘演御史所藏展玩忻怿想见高风雅韵於眉山一堂之间矣

宋贤帖後

右宋范文正公韩魏公及李忠定张忠献诸贤墨蹟总十二幅皆当时钜公名人今监察御史戴弘演所藏出以相示烂烂乎景星庆云之辉映也其去岁帖出王定国或以为寇莱公或以为曾文定非也因识而归之

宋克遗墨後

南宫生书自魏晋出用笔精妙毫发不苟洪武中两浙擅名法书者三宋为首南宫尤杰出於今良不易得此数诗盖得意之迹宜珍袭之

宋贤墨蹟

宋贤墨蹟三纸富郑公司马温公苏文忠公各一纸而装失次序当表过内有清容图书疑是伯长故物

褚河南儿寛赞後

评者论河南书字里金生行间玉润法则温雅美丽多方观此赞真不虚也吾求数岁始得之谨珍袭之吾先世蓄河南书廉颇蔺相如而下数十传节文终以优孟遭世兵乱家隳於寇此书散落人间虽或见之力不能复後亦莫知存否举家为憾平洲府君及刘子高先生之文具着其事故览此益重先世之感

欧阳率更梦奠墨蹟後

韦续墨薮欧阳正行书在中上品欧教作书有八诀最利初学学者观古人书必观墨蹟乃见妙处此梦奠七十八字真人间絶无仅有希世之宝也盖尝入宋御府矣赵文敏公所题考碑志是三十七八岁笔故与後来特异吾家蓄古墨蹟此为最久

丘氏所藏宋告身後

宋告身循唐制而潦率不逮远矣况嘉熙当季叶乎丘氏子孙能宝此於二百年再革命之後其故家文献犹可徵也

詹舍人书昼锦堂记後

韩公之功烈欧公之文章皆世所甚重此记自出入将相至社稷之臣数语古今言韩公者未有能逼真若此也当时书石是蔡君谟至今传世为宝詹君此书不减君谟亦可宝也

宋贤像後

右宋贤像自陈希夷至真文忠公凡廿四人出宋人笔甚精盖毕文简公子孙故物凡三百年道学文章名公皆具但道学无濂溪文章无六一当必有之而流传既远遂亡逸欤

吴虞二先生像後

元道学大儒之出吾江右者吴文正公虞文靖公皆在临川先曾祖吟窗先生延佑乡试寔文正门生而於文靖交游今二公文集具可考见而家集载先祖金洲先生兄弟问学皆登二公之门士奇闻诸长者先世尝藏二公画像皆有亲笔自赞兵乱失之士奇独见往来简牍数幅耳比得此二像於程南云敬表为一卷遂於文集中考赞辞书之并録行状神道碑於後以藏於家将使後之人瞻其像知其道而致力於学也

程文宪公遗像後

为大臣者格君心进贤斥不肖兴学育才其要务也元之有天下信用南士自程文宪公始公虽不为执政而遭时得君於是数者其功绩炳炳然施当时而垂简册况以明白正大之学发为闲深雅则之文章乎不可泯者哉噫不有君子其何能国夫世所称国家之元气斯文之命脉者非文宪之徒之谓欤因拜观遗像於其孙南云所不胜景仰之意像之後有题赞李韩公先待制公延佑乙卯座主欧阳楚公许文忠张文穆黄文献皆先公同年友又有先代通家之敬焉南云属余题故并识之

程提举行吟像後

元之兴南士显用者莫先於程文宪公其後吴文正公掲文安公继起皆文宪所延誉推荐亦皆出於江之西也元之亡黼冔裸将之士往往而在文正之孙江西行省参政当文安之子刑部侍郎汯文宪之孙福建儒学提举世变皆全身以去不忝其先谅哉君子之有後也今获拜观提举公行吟像及覩李伯韶所着传称其有傍花随柳之趣嗟乎其亦栗里斜川之适者欤起敬起慕题于後

李公麟鬼章効马图後

行人司正黄宗载持其友蒋伯辉所藏宋李公麟画鬼章効马图求余识一言图之右有苏文忠公叙赞今世士大夫相继为诗称道之余不能复有加矣然图之妙亦不必後之人数数称道独反覆文忠公叙言不能无嘅焉者元佑初文潞公吕正愍范忠宣诸贤共执政柄时朝庭清明推仁布泽嘉惠天下汲汲惟恐不及不事游畋不宝远物而蛮夷四方之贡却絶复至充溢于庭视如无有天下之人欢喜庆告有太平之望未几潞公诸贤尽斥而章蔡之徒复用蔽塞耳目谗逐忠良隔絶上下浊乱政经天下之人困其荼毒驯至徽钦之世祸遂不救向使潞公诸君子终其身在朝庭之上不去岂至乎此也小人之能败人国家也如是果孰执其咎哉凡为天下国家得人则治否则乱元佑之世虽蕞尔边陲备御之寄所用如游师雄之徒尚有可称曾不数年虽辅相天子理天下亦不暇问可否而一畀之匪人则国之安危理乱又岂待他日而後见哉於乎有国家可以鉴矣自古以来其人光荣贵富其身既死遂湮没无迹一也苟其行不臧後世闻其名犹贱恶之若文忠公辈其身虽死後之人闻其名起敬起爱或得其一纸一墨於数百年之後珍袭贵重以为家宝如此图之类者盖好善恶恶之心古今无异也於乎人之为贤不肖者又可以鉴矣伯辉之奇七世孙能保藏此图虽重其有先人之名在亦好善之心有诸中乎

郭鼎贞藏张戡歇骑图

良马世不易得良画者尤不易得人恒称曹霸韩干絶艺观此戡固未相远也此翰林侍讲金君家旧物殆欧阳氏七贤画也既以予鼎贞固侍讲之心不累於物耶鼎贞宝之不下拱璧夫一艺之精见重於人若此古之君子其精义妙道在人不可一日无者其宜宝重何如哉鼎贞方明经饬行潜心古人因金君求题此图故书其後

题竹示?子学

此苍筤竹其生意方益升而未已有积小以高大之势书以示?使勉於学

圣贤像後

此图或疑卷轴纸笔非当时所有然前辈有论书学者谓纸墨笔研皆自古有之但後人异其制耳则观者於此不足疑也

赵大年小景後

右赵大年写小景故苏人章仲华所宝藏者大年名令穰宋太祖五世孙官至崇信军观察使多畜隋唐以来法书名画大年悟解頴敏书画一入览辄得古人用意妙处近代画家所纪称大年山水多设色又称其喜写江南小景寒汀烟渚之趣甚为当时所重宣和御府秘藏亦多今此图园庐坡树淡云水鸟仅尺余而澄明潇洒幽澹简远之趣臻极其妙信如画家所推可为希世至宝也图後有袁文清公杨铁崖诸君子题咏金舂而玉应又有元璞诸老释之作亦皆不在灵澈皎然下所可宝又不独於画也金珠玉璧世之人争宝之仲华独此为重非清尚絶俗之士哉仲华久谢世今其孙孟昇念其祖之重乎是也重之亦如其祖之心孟昇殆孝者欤重祖父所爱物者重祖父之推也吾身祖父之遗也吾重其所遗不敢斯须行之盩乎道又孝之至也吾未尝识孟昇左赞善陈公间视此图且语其故求题辄为书此

君臣百像後

右古君臣像凡百人汉以下贤臣多阙盖当时但据所有者刻之然其中未必皆得真荀况曰伊尹无须麋今画有之又有可笑者画伊尹必负鼎子房必怀一编固哉陋也至於标题或名或字或号或諡何其不一也此卷得之建阳县丞南康何景春

九歌图後

楚三闾大夫屈原爱君忧国惓惓之忠遭罹谗邪放逐以卒古今所悲也历世逾远赖先正朱文公因其辞而明其心吴文正公又即其题而徵诸礼於是屈大夫之心皦皦乎与日月相辉於无穷余尝於秘府见李伯时画九歌今又见赵文敏公之画於李祭酒时勉所大同而小异亦各极其趣也遂属东阳士吴希纯临写赵图殆亦唐临晋帖者矣吴并用篆古书九歌分寘各图之右时一展图诵辞如亲见千载之上於目前若文正所题赵图并附于後云

张子俊临圣哲像後

右宣圣及诸弟子像弟子十有一人岂四科之外益以曾子欤盖宋李公麟笔会稽张子俊为余临宣德癸丑九月朔後学杨士奇谨识而藏之

萧翼兰亭後

右萧翼兰亭画妙絶真立本笔当时君臣凡游翫适意处阎必有作况此一段奇事哉然翼之事後人然疑者非一观此当必有因但无如後来所云许多曲折耳吾家唐画独有此卷

登瀛卷後

唐武德四年以秦王世民为天策上将遂开馆置属以延文学之士杜如晦房玄龄虞世南褚亮姚思廉李玄道蔡允恭薛元敬顔相时苏朂于志宁苏世长薛收李守素陆德明孔頴逹盖文逹许敬宗为文学馆学士分为三番更日直宿王暇日辄至馆中讨论文籍使阎立本图像褚亮为赞号十八学士时人谓之登瀛洲云後来如晦玄龄世南又皆画像凌烟阁十八人蔡允恭苏朂外余皆唐书有传而许敬宗在奸臣传第一甚矣知人之难也此画盖临摹李伯时者计百余年於今矣其後题者冯海粟李祁皆元之长沙人海粟字子振官至集贤待制史称其为人豪俊博学擅文颇乖於法律祁字一初癸酉科进士第二人官至江浙儒学提举入国朝不仕而终偶得此卷谩识于後

冯寅宾遗像後

冯寅宾先生元进士翼翁字子羽之子先叔祖妣武山夫人之弟也博学负奇才志於有为卒无所遇而文章翰墨清劲絶俗为当时所重不妄交处所与莫逆者杨子渊罗子理邓崇志刘文原数人而已士奇五六岁时犹及拜之以姻家故辱垂教爱今六十有余年矣拜先生之遗像诵伯父之遗文景仰前修以敬以嘅

归田趣卷後

士奇作此词之数月不幸先皇帝弃羣臣方悲苦在疚今上皇帝嗣大宝一惟先朝旧人是咨是任士奇辱在不摈斥之列而义不敢言其私间览此词盖有不胜愧且戚者岂优闲散诞之适造物者不以轻畀人耶抑固畀之而各有其时与噫士奇今年七十有二日月迁逝前途几何诵老氏之言思殆辱之几愧戚逾深噫

子昂七贤图後

右赵松雪七贤图先舅氏陈孔硕先生所藏先生藏书画甚富谢世裁五十年善和里故宅已隳所藏无存近独得此卷於其子孟旦所敬装潢归旦之子考考当永宝手泽哉

龙眠山庄图後

右宋李伯时写龙眠山庄图山在舒城县西南如卧龙故名伯时名公麟舒城人元佑中进士史称博学工诗多识古文奇字辨秦玺为当朝所推官至御史检法老归龙眠山中其画顾恺之张僧繇之亚山庄尤用意之笔吾凡三见之儿子稷近得此卷特精妙又闻伯时与弟公庚元中极友爱时号龙眠三李画中随处兄弟具在亦可想见其人

宋好古竹石後

宋好古魏郡人元天历中为艺文监照磨掲文安公称其疏通而知学好交而不苟合居官必尽其守临事必断以义真用世之才而尤工竹石独臻其妙尝有进于明宗者明宗语左右曰此真士大夫之笔京师之人遂取杨补之村梅故事名其竹为勅赐士大夫竹余偶得宋笔遂识掲语

题羲之写经换鹅图

右王羲之写道经图笔意精妙非近代画者所能髣髴慨想当时神清天趣宛然神仙人也按晋史羲之好鹅山隂道士养好鹅往观焉意甚悦固求市之道士云为写道德经当举羣相赠欣然写毕笼鹅而归甚以为乐盖任率如此非玩物也後世所传羲之书道德经不复见所见惟黄庭乐毅东方像赞兰亭然亦皆翻刻多失真矣书固羲之精艺然其平生可重者不止於此後之人更求诸法书之外可也

题孙从吉梅花

孙隆从吉赴新安知府作梅花四十小幅每幅有诗装潢为二十合留为余别孙得会稽王冕笔法甚清此四十诗亦王之旧作也大抵王作一画必赋一诗孙积王所作亦甚富云余故识之以遗晟孙云

题梁壻楫竹

君子之学以节谨度以虚受益养心以清行道以直耐霜雪於岁寒谐律吕於金石凡有取於竹者非将以务德欤

题雪夜清兴倡和後

右永乐七年正月胡文穆公雪夜见过倡和之诗是年二月公扈从太宗皇帝巡狩北京予侍仁宗皇帝监国时善画者皆诣北京公言至北京必作一图附録二诗以示後人公既至北京属时职务繁不果作及南还又皆縻职务既久遂不复在念忆公尝语予术者言同官中吾两人将老得退果若其言即各具小舟可二僮操者舟中贮书册楮笔壶觞棋局如广访君舣舟君门外一里所遣童子招君君径入舟同泝流至五云驿望夫容峯则返櫂及君入舟处君独归广不过君竟去君访广亦然但沿流至玉峡而返岁必五六过访用此共适余年他日又语予曰吾两人情义实兄弟後死则铭予诺之顾时亦谩言耳岂谓公溘先予没也公没後半岁余夜梦偕公泛舟自快合至郡城下同载甚乐共联诗公起首句仆续第二第三公续第四第五仆又续第六第七八终结句既觉而忘第五至第七三句余悲怆不胜遂补之诗曰金螺潇洒对夫容鹭渚鱼洲窈窕通远树白云秋色浄故人清兴酒船同河山梦冷讴吟後生死交深感慨中犹想胜缘如夙昔并骑黄鹄过江东则又思具舟过访之约皆梦中语也空余後死亦何乐哉盖公没九年始克譔述公墓碑又十一年理旧书得公雪夜过访之诗遗墨如新永嘉谢君庭循观之为作雪夜清兴图遂录予所和诗附公诗之後冠以谢图而识其末遂因以及吾交友存没之情云正统二年秋九月七日某识

题杨氏族谱後

永乐戊子余作此谱明年又作谱图而欲广其传也尝刻图谱矣今复以此谱刻之余初得与芳伯旧谱图重为审订参校盖六年乃克成编是时仲素兄在楚州丞以书诹之则录示其本????且复书曰此吾先君所记以有事於岁时者也所录与旧谱合从晋子修来京师出此编求正之二兄皆已春秋高能历历道五六十年间如昨日然者遂为补其阙略数事又凡再附归以质於与芳伯特为正误一事而以书报云皆当已始为定本盖吾於为谱慎重不敢率易如此也又尝闻诸仲素兄其先君为延真谱时族人子弟有降辱其身以玷先德者率黜不录仁人君子振起宗族之盛心又如此也并附识谱末以示後来

东里续集卷二十二








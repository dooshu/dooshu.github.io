81　韓偓祭文書歲不用梁號


韓偓自書裴郡君祭文，首書「甲戌歲」，銜書「前翰林學士承旨、銀青光禄大夫、行尚書户部侍郎、知制誥、昌黎縣開國男、食邑三百户韓某」。是歲朱氏篡唐已八年，爲乾化四年，猶書唐故官，而不用梁年號。案：此條全録劉克莊語。〇【原注】慶曆中，詔官其四世孫奕。

【閻按】王氏晚歲自撰誌銘，有「其仕其止，如偓如圖」，聞者咸以爲實録。偓即韓偓，圖則卷二十之司空表聖。丘邇求云〔一〕。〇慶曆當作景祐，蓋龎籍爲漕時，奏上偓詩，始得官其裔孫也。

【全云】歐陽公常太息於唐無節義之臣，以爲白馬清流之禍使然。然予收拾遺文，亦尚可得十餘人，可備一卷。司空圖、韓偓、孫郃、羅隱、王居巖、朱葆光、顔蕘、李濤、梁震、黄岳、張鴻、梁昊〔二〕，其人也。然則當時恐不止於此。

【又云】尚有許儒，見荆公集。

【集證】夢溪筆談：「唐韓偓詩極清麗，有手寫詩百餘篇，在其四世孫奕處。偓天復中避地泉州之南安縣，子孫遂家焉。慶曆中，予過南安，見奕出其手集，字極淳勁可愛。後數年，奕詣闕獻之。以忠臣之後，得用仕參軍，終於殿中丞。」

【元圻案】劉克莊跋韓致光帖云：「馮道相數姓，不以國破君辱爲戚，而以官穹年高爲樂。楊凝式諫父之語壯矣，既而歷五季，每一革命則一進官，終於太子少師。致光自癸亥去國，至甲戌悼亡，十有二年，流落久矣，而乃心唐室，始終不衰。其自書裴郡君祭文，首書『甲戌歲』云云，賢於楊風子輩遠矣。宋景文修唐史，合列於司空表聖之後，不知何以不收，豈爲香奩集所累耶？慶曆中，詔官其四世孫奕，足以勸忠臣之後矣。」〇唐書韓偓傳：「偓，字致光，京兆萬年人。擢進士第。王溥薦爲翰林學士，遷中書舍人。偓嘗與崔允定策誅劉季述，昭宗反正爲功臣。」〇日知録十三：「陶淵明以宋元嘉四年卒，而顔延之作誄，直云『有晉處士』。真定府龍藏寺碑，隋開皇六年立，其末云：『齊開府長兼行參軍九門張公禮撰〔三〕。』齊亡入周，周亡入隋，而猶書齊官。」〇韓偓傳見唐書一百八十三卷〔四〕，非不收也。劉克莊蓋謂其不列卓行耳。

〔一〕「邇」，原作「爾」，據清嘉慶本改。

〔二〕「昊」，清嘉慶本作「炅」。

〔三〕「參軍」二字原置於「齊開府」下，據四庫本日知録卷一三書前代官移正。

〔四〕「一百八十三」，原脱「十三」二字，據中華本新唐書卷一八三韓偓傳補。






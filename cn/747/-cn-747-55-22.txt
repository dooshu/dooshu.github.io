○放免积欠诏

朕君临寰海，子育兆人，思欲阜其财求，俾遂生殖，然后导之以礼乐，齐之以政刑，兴廉让之风，洽和平之理。而比闻官司之内，尚有逋悬，每念黎蒸，用深忧轸。永言勤恤，宜有蠲除。其庄宅使从兴元元年至贞元二十年二月三十日已前，畿内及诸州府庄宅店铺车坊园硙零地等，所有百姓及诸色人，应欠租课斛豆见钱絁丝草等，共五十二万馀，并放免。朕方与人休息，致之富寿，物有不得其所，事有可利於人，寤寐求思，予无所爱。宜加晓示，令悉朕怀。


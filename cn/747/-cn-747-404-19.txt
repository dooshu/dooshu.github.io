○对毁濯龙泉判

〈舆人毁濯龙泉，或失其利。杨氏因形胜兴废业。邑人诉劳役不服事。〉

濯龙之奥，泉源交属，杨氏因形以利物，舆人舍旧以谋新。且《河渠》列於八方，《沟洫》陈於十志，类百工之居肆，同五行之废一。提封既设，润下是资，宜命水工，鸠诸薮泽。以文无害，虽讼何伤？邑中之黔，实兴我役，汝南之鹄，亦著人谣。物之常情，难与适变，同源异口，史起尊其前；刊石表界，信臣旌於後。苟利於物，何恤於言？既无稽於简孚，终有惭於割断。待资阅实，方定刑名。

薛重晖

重晖，元宗朝擢书判拔萃科。


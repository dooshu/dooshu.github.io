卷八十四

<集部，词曲类，词选之属，御选历代诗余

钦定四库全书

御选历代诗余卷八十四目录【起一百五字至一百六字】

阳春曲【又一体】

史逹祖

梦横塘

刘一止

别瑶姬慢

万俟雅言

蔡伸

望明河

刘一止

定风波【又一体】

柳永

西吴曲

刘过

期夜月

刘濬

曲玉管

柳永

花心动【又一体】

赵长卿

安公子【又一体】

柳永

晁补之

袁去华

前调【又一体】

杜安世

倾杯乐【又一体】

柳永

曾觌

杨无咎

程珌

夜飞鹊

周邦彦

卢祖皋

赵以夫

吴文英

陈允平

张炎

刘基

解连环【又一体】

柳永

姜夔

张辑

高观国【二首】

吴文英

蒋捷

陈允平

王沂孙

张炎【二首】

张翥

黄水村

青门饮

秦观

前调【又一体】

曹组

江南春【又一体】

吴文英

尉迟杯【又一体】

晁补之

前调【又一体】

蔡松年

鼓笛慢【又一体】

秦观

落梅

王诜

前调【又一体】

无名氏

真珠髻

晏几道

望远行【又一体】

柳永

无名氏

醉公子【又一体】

史逹祖

春从天上来【又一体】

张炎

楚宫春慢

僧挥

内家娇【又一体】

柳永

飞雪满羣山

张榘

御选历代诗余卷八十四目录

钦定四库全书

御选历代诗余卷八十四【起一百五字至一百六字】

司经局洗马掌局事兼翰林院修撰加二级【臣】王奕清奉旨校刋

阳春曲

【又一体双调一百五字或无曲字】

阳春曲　　　　　　　　　　　史逹祖

杏花烟棃花雨谁与晕开春色坊巷晓愔愔东风断旧火销处近寒食少年踪迹愁暗隔水南山北还是宝络雕鞍被莺声唤来香陌　记飞盖西园寒犹凝结惊醉耳谁家夜笛灯前重帘不挂殢华裾粉痕曾拭如今故里信息赖海燕年时相识奈芳草正锁江南梦春衫怨碧

梦横塘

【双调一百五字】

梦横塘　　　　　　　　　　　刘一止

浪痕经雨鬓影吹寒晩来无限萧瑟野色分娇翦不断前溪风物船系朱藤路迷烟寺远鸥浮没听疎钟断鼓似近还遥惊心事伤羇客　新醅旋压鵞黄?清愁在眼酒病萦骨绣阁娇慵争解说短封传忆念谁伴涂妆绾髻嚼蕊吹花弄秋色恨对南云此时凄断有何人知得

别瑶姬慢

【双调一百五字】

别瑶姬慢　　　　　　　　　万俟雅言

可惜香红又一番骤雨几阵狂风霎时留不住便夜来和月飞过帘栊离愁未了酒病相仍更堪此恨中片片随流水斜阳去各自西东　又还是九十春光悞双飞戏蝶竝采游蜂人生能几许细筭来何物得似情浓沈腰暗减潘鬓先秋寸心不易供望暮云千里沉沉障翠峰

前调　　　　　　　　　　　　蔡　伸

微雨初晴洗瑶空万里月挂氷轮广寒宫阙迥望素娥缥缈丹桂亭亭金盘露冷玉树风轻顿觉秋思清念去年曾共吹箫侣同赏蓬瀛　奈此夜旅泊江城漫花光眩目緑酒如渑幽怀终有恨恨绮牕清影虚照娉婷蓝桥路杳楚馆云深拟凴归梦寻强就枕无奈孤衾梦易惊

望明河

【双调一百五字】

望明河　　　　　　　　　　　刘一止

华旌耀日报天上使星初辞金阙许国精忠试此日傅岩济川舟楫向来鸡林外况传咏篇章雄絶问人地真是唐朝第一未论勲业　鲸波霁云千叠望仙驭缥缈神仙明灭万里勤劳也等是壮年绣衣持节丈夫功名事未肯向尊前伤轻别看飞棹归侍宸游宴赏太平风月

定风波

【又一体双调一百五字】

定风波　　　　　　　　　　　柳　永

竚立长堤澹荡晩风起骤雨歇极目萧疎塞柳万株掩映箭波千里走舟车向此人人奔名竞利念荡子终日驱驰争觉鄕关转迢逓　何意绣阁轻抛锦字难逢等闲度岁奈泛泛旅迹厌厌病绪近来谙尽宦游滋味此情怀纵写香牋凭谁与寄算孟光争得知我继日添憔悴

西吴曲

【双调一百五字】

西吴曲　　　　　　　　　　　刘　过

说襄阳旧事重省记铜鞮巷陌醉还醒笑莺花别後刘郎憔悴萍梗倦客天涯还买个西风轻艇便欲访骑马山翁问岘首那回风景　襄王城里知几度经过摩挲故宫柳瘿漫吊景冷烟衰草凄迷伤心兴废赖有阳春古郢乾坤谁望六百里路中原空老尽英雄断肠剑锋冷

期夜月

【双调一百五字】

期夜月【观舞】　　　　　　　　　刘　濬

金鈎花绶系双月腰肢软低折揎皓腕萦绣结轻盈宛转妙若凤鸾飞越无别香檀急扣转亲切翻纎手飘瞥催画鼓追脆管锵洋雅奏尚与衆音为节　当时妙选舞袖慧性雅质名为殊絶满座倾心注目不堪窥回雪逡廵一曲霓裳彻汗透鲛绡肌润教人傅香粉媚容秀发

曲玉管

【双调一百五字】

曲玉管　　　　　　　　　　　柳　永

陇首云飞江边日晚烟波满目凭阑久一望关河萧索千里清秋忍凝眸窅窅神京盈盈仙子别来锦字终难偶断鴈无凭冉冉飞下汀洲思悠悠　暗想当初有多少幽懽佳会岂知聚散难期翻成雨恨云愁阻追游悔登山临水惹起平生心事一塲销黯永日无言却下层楼

花心动

【又一体双调一百五字】

花心动【荷花】　　　　　　　　　赵长卿

緑水平湖浸芙蕖烂锦艳胜倾国半敛半开斜立斜敧好似困娇无力水仙应赴瑶池宴醉归去美人扶策驻香驾拥波心媚容靓妆顔色　曾见苕川澄碧匀粉面溪头旧时相识翠被绣裀彩扇香篝度岁杳无消息露痕滴尽风前泪追往恨悠悠踪迹动怨忆多情自家赋得

安公子

【又一体双调一百六字】

安公子　　　　　　　　　　　柳　永

远岸收残雨雨残稍觉江天暮拾翠汀洲人寂静立双双鸥鹭望几点渔灯掩映蒹葭浦停画桡两两舟人语道去程今夜遥指前村烟树　游宦成羇旅短樯吟倚闲凝竚万水千山迷远近想鄕关何处自别後风亭月榭孤欢聚刚断肠惹得离情苦听杜宇声声劝人不如归去

前调【和次膺叔】　　　　　　　　　　晁补之

少日狂游好阆苑花间同低帽不恨千金轻散尽恨花残莺老命小辔翩翩随处金尊倒从市人拍手拦街笑镇琼楼归卧丽日三竿未觉　迷路桃源了乱山沉水何由到拨断朱弦成底事痛知音人悄似近日曾教青鸟传佳耗学凤箫拟入烟萝道问刘郎何计解使红顔却少

前调　　　　　　　　　　　　袁去华

弱柳丝千缕嫩黄匀徧鵶啼处寒入罗衣春尚浅过一番风雨问燕子来时緑水桥边路曾画楼见个人人否料静掩云牎尘满哀弦危柱　庾信愁如许为谁都着眉端聚独立东风弹泪眼寄烟波东去念永昼春闲人倦如何度闲傍枕百啭黄鹂语唤觉来厌厌残照依然花隖

前调【又一体】　　　　　　　　　　杜安世

又是春将半杏花零乱闲庭院天气有时隂淡淡緑杨轻软连画阁绣帘半卷招新燕残黛敛独倚阑干徧暗思前事月下风流狂踪无限　惜恐莺花晚更堪容易相抛远离恨结成心上病几时消散空际有断云片片遥峰暖闻杜宇终日哀啼怨暮烟芳草写望迢迢甚时重见

倾杯乐

【又一体双调一百六字】

倾杯乐　　　　　　　　　　　柳　永

禁漏花深绣工日永薰风布暖变韶景都门十二元宵三五银蟾光满连云复道凌飞观耸皇居丽嘉气瑞烟葱蒨翠华宵幸是处层城阆苑　龙凤烛交光星汉对咫尺鳌山开雉扇会乐府两籍神仙棃园四部弦管向晓色都人未散盈万井山呼鳌拚愿岁岁天仗里常瞻凤辇

前调【赏雪】　　　　　　　　　　曾　觌

锦帐寒添画檐雀噪冻云布野望空际瑶峰微吐琼花初绽江山如画裁氷翦水装鸳瓦杳旗亭路依稀管弦台榭小楼佳兴一行珠帘不下　随缕板歌声闲暇傍翠袖云鬟怜艶冶似佯醉不耐娇羞浓欢旋学风雅向暝色双鸾舞罢红兽暖春生金斚但殢饮香雾卷壶天不夜

前调【上元上粱帅】　　　　　　　　　杨无咎

瑞日凝晖东风解冻峭塞犹浅正池馆梅英粉淡柳枝金软兰芽香暖滕城谁种芙蕖满浸银蟾影一夜万花开徧翠楼朱户是处重帘竞卷　罗绮簇欢声一片看五马行春旌斾远拥襦袴千里歌謡都入太平弦管且莫厌瑶觞屡劝闻凤诏催归非晚愿岁岁今夜里端门侍宴

前调　　　　　　　　　　　　程　珌

銮殿秋深玉堂宵永千门人静问天上西风几度金盘光满露浓银井碧云飞下双鸾影迤逦笙歌笑语羣仙隐隐更前问讯堕在红尘今省　渐曙色晓风清迥更积霭沉隂都卷尽向牕前引镜看来尚喜精神炯炯便折简浮丘共酌奈天也未教酩酊来岁却笑羣仙月寒空冷

夜飞鹊

【或多慢字双调一百六字】

夜飞鹊　　　　　　　　　　　周邦彦

河桥送人处良夜何其斜月远堕余辉铜盘烛泪巳流尽霏霏凉露沾衣相将散离会探风前津鼓树杪参旗花骢会意纵扬鞭亦自行迟　迢逓路回清野人语渐无闻空带愁归何意重经前地遗钿不见斜迳都迷兔葵燕麦向残阳影与人齐但徘徊班草欷歔酹酒极望天西

前调【别意】　　　　　　　　　　卢祖皋

骄嘶破清晓分恨临期花下恁月明知余光是处散离思最怜香霭霏霏牵衣搵弹泪问凄风愁露剗地东西留鞭换佩怕匆匆巳是迟迟　凉怯几番罗袂还燕别文梁萤点书帏一自秋娘迢逓黄金对酒争忍轻挥新来院落鴈难寻帘幙长垂怕雕梧敲径惊回旧梦应也颦眉

前调【七夕】　　　　　　　　　　赵以夫

凝云拂斜月万籁声沉凉露暗坠桐隂蛾眉乞得天孙巧愔愔楼上穿鍼佳期鹊桥误到年时此夕欢浅愁深人间儿女说风流直至如今　河汉几曾风浪因景物牵情自是人心长记秋庭往事钿花翦翠钗股分金道人无着正萧然竹枕疎衾梦回时天淡星稀闲弄一曲瑶琴

前调【蔡司户席上】　　　　　　　　　吴文英

金规印遥汉庭浪无纹清雪冷沁花薰天街曾醉美人畔凉枝移揷乌巾西风骤惊散念枝悬愁结蔕翦离痕中郎旧恨寄横竹吹裂哀云　空剩露华烟彩人影断幽芬深闭千门浑似飞仙入梦罗韤凝步流水青苹轻氷软玉怅今朝不共清尊怕云槎来晚流红信杳萦断秋魂

前调【次周美成韵】　　　　　　　　　陈允平

秋江际天濶风雨凄其云隂未放晴晖归鸦乱叶更萧索砧声几处寒衣沙头酒初熟尽篱边朱槿竹外青旗潮期尚晚怕轻离故故迟迟　何似醉中先别容易为分襟独抱琴归回首征帆缥缈津亭寂寞衰草烟迷虹收霁色渐落霞孤鹜飞齐更何时重与论文渭北翦烛牕西

前调【中秋会仇山村溧阳】　　　　　　　　张　炎

林霏散浮暝河汉空云都缘水国秋清绿房一夜迎向晓海影飞落寒氷蓬莱在何处但危峰缥缈玉籁无声文箫素约料相逢依旧光隂　登眺尚余佳兴零露下衣襟欲醉还醒明月明年此夜颉颃万里同此隂晴霓裳梦断到如今不许人听正婆娑桂底谁家弄笛风起潮生

前调　　　　　　　　　　　　刘　基

中天旧时月还照元宵山叠叠水遥遥碧云日暮去无际玉人何处吹箫东风怜故苑尽莺含脆管柳舞纎腰凭高望断旋添清泪作春潮　欲问广寒音信鲸浪涌鱼飞不到层霄芳径苍苔渐满琼轩珠缀空掩蠨蛸几时再得海棠花底候鸣镳但长烟緑树青芜暝霭相对魂消

解连环

【又一体双调一百六字一名玉连环一名杏梁燕一名望梅以柳永词赋望梅也】

解连环【望梅】　　　　　　　　　柳　永

小寒时节正同云暮惨劲风朝冽信早梅偏占阳和向日处凌晨数枝先发时有香来望明艳遥知非雪展珑金嫩蕊弄粉素英旖旎清彻　仙姿更谁竝列有幽光照水疎影笼月且大家留倚阑干鬬緑醑飞看锦牋吟閲桃李春花料比此芬芳俱别见和羮大用莫把翠条漫折

前调　　　　　　　　　　　　姜　夔

玉鞍重倚却沉吟未上又萦离思为大乔能拨春风小乔妙移筝鴈啼秋水柳怯云?更何必十分梳洗道郎携羽扇那日隔帘半面曾记　西牎夜凉雨霁叹幽欢未足何事轻弃问後约空指蔷薇算如此溪山甚时重至水驿灯昏又见在曲屏近底念惟有夜来皓月照伊自睡

前调　　　　　　　　　　　　张　辑

小楼春浅记鈎帘看雪袖黏芳片似不似柳絮因风更细与品题屡呵氷砚宛转吟情纵真草凤牋都徧到灯前笑谑酒祓峭寒移尽更箭　而今柳隂满院却花空雪似人隔春远叹万事流水斜阳漫赢得前诗醉污团扇脉脉重来算唯有画阑曾见把千种旧愁付与杏梁语燕

前调【柳】　　　　　　　　　　　高观国

露条烟叶惹长亭旧恨几番风月爱细柳先窣轻黄渐拂水藏鸦翠隂相接纎软风流眉黛浅三眠初歇奈年华又晚萦绊游蜂絮飞晴雪　依依灞桥怨别正千丝万绪难禁愁絶怅岁久应长新条念曾系花騘屡停兰檝弄影揺晴恨闲损春风时节隔邮亭故人望断舞腰痩怯

前调【春水】　　　　　　　　　　高观国

浪揺新緑漫芳洲翠渚雨痕初足荡霁色流入横塘看风外漪漪皱纹如縠藻荇萦回似留恋鸳飞鸥浴爱娇云蘸色媚日挼蓝远迷心目　仙源漾舟岸曲照芳容几树香浮红玉记那回西洛桥边溅裙翠传情玉纎轻掬三十六陂锦鳞渺芳音难续隔垂杨故人望断浸愁千斛

前调【留别姜石帚】　　　　　　　　　吴文英

思和云结断江楼望睫鴈飞无极正岸柳衰不堪攀忍持赠故人送秋行色岁晚来时暗香乱石桥南北又长亭暮雪点点泪痕緫成相忆　杯前寸隂似掷几酬花唱月连夜浮白省听风听雨笙箫向别枕倦醒絮扬空碧片叶愁红趁一舸西风潮汐叹沧波路长梦短甚时到得

前调【岳园牡丹】　　　　　　　　　　蒋　捷

妒花风恶吹青隂涨却乱红池阁驻媚景别有仙葩徧琼甃小台翠油疎箔旧日天香记曾遶玉奴弦索自长安路远腻紫肥黄但谱东洛　天汉霁虹似昨听鹃声度月春又寥寞散艳魄飞入江南转湖渺山茫梦境难托万叠花愁正困倚鈎阑斜角待携尊醉歌醉舞劝花自落

前调　　　　　　　　　　　　陈允平

寸心谁托望潇湘暮碧水遥云邈自绣带同翦合欢奈鸳枕梦单凤帏寒薄淡月棃花别後伴情怀萧索念伤春渐嬾病酒未忺两眉无药　魂销翠兰紫若任钗沉鬓影香沁眉角怅画阁尘满妆台但玉佩依然宝筝闲却旧约无凭误共赏西园桃萼正天涯数声杜宇断肠院落

前调【望梅】　　　　　　　　　　王沂孙

画阑人寂喜轻盈照水犯寒先坼袅数枝云缕鲛绡露浅浅涂黄汉宫娇额翦玉裁氷巳占断江南春色恨风前素艶雪里暗香偶成抛掷　如今眼穿故国待拈花弄蕊时话思忆想陇头依约飘零甚千里芳心杳无消息粉怯珠愁又只恐吹残羌笛正斜飞半牎晓月梦回陇驿

前调【孤鴈】　　　　　　　　　　张　炎

楚江空晚怅离羣万里怳然惊散自顾影欲下寒塘正沙净草枯水平天远写不成书只寄得相思一点料因循误了残氊拥雪故人心眼　谁怜旅愁荏苒漫长门夜悄锦筝弹怨想伴侣犹宿芦花也曾念春前去程应转暮雨相呼怕蓦地玉关重见未羞他双燕归来画帘半卷

前调【陈西麓墓】　　　　　　　　　　张　炎

句章城郭问千年往事几回归鹤叹贞元朝士无多又日冷湖隂柳边门钥向北来时无处认江南花落纵荷衣未改渇损茂陵緫是离索　山中故人去却但碎寒岘首旧景如昨怅二乔空老春深正歌断帘空草暗铜雀楚魄难招被万叠闲云迷着料犹是听风听雨朗吟夜壑

前调【留别临川诸友】　　　　　　　　　张　翥

夜来风色叹青灯素被早寒欺客想寂寞人在帘栊望塞鴈欲来又催刀尺秋满关河更谁倚夕阳横笛记题花赋月此地与君几度游历　江头楚枫渐赤对离尊饮泪难问消息趁一舸千里东归渺天末乱山水边孤驿晼晚年华怅回首雨南云北算今古此情此恨甚时尽得

前调【春梦】　　　　　　　　　　黄水村

凤楼倚倦正海棠睡足锦衾香软似不似雾阁云牎拥絶妙轻盈霎时曾见屏里吴山又依约兽环半掩乍教人覻了疑假疑真一种凄怨　游丝落花满院料当时错怪杏梁归燕漫记得栩栩多情似蝴蝶飞来扑翻轻扇偷眼帘帷早不见画眉人面但凝思红生半脸枕痕一线

青门饮

【双调一百六字与青门引不同】

青门饮【赠妓】　　　　　　　　　秦　观

风起云间鴈横天末严城画角梅花三奏塞草西风冻云笼月牎外晓寒轻透人去香犹在孤衾长闲余绣恨与宵长一夜熏鑪添尽香兽　前事空劳回首虽梦断春归相思依旧湘瑟声沉庾梅信断谁念画眉人痩一句难忘处怎忍辜耳边轻呪任人攀折可怜又学章台杨柳

前调【又一体】　　　　　　　　　　曹　组

山静烟沉岸空潮去晴天万里飞鸿南渡冉冉黄花翠翘金钿还是倚风凝露岁岁青门饮尽龙山高阳俦侣旧赏成空回首旧游人在何处　此际谁怜萍泛空自感光隂暗伤羇旅醉里悲歌夜深惊梦无奈觉来情绪孤馆昏还晓厌时闻南楼钟鼓但泪眼临风肠断望中归路

江南春

【又一体双调一百六字】

江南春【杜蘅山庄】　　　　　　　　　吴文英

风响牙籖云寒石砚芳名犹在堂笏秋牀听雨妙谢庭春草吟笔城市喧鸣辙清溪上小山秀洁便向此搜松访石葺屋营花红尘远避风月　瞿塘路随汉节记羽扇纶巾气凌诸葛青天万里料漫忆蓴丝鲈雪车马从休歇荣华事醉歌耳热天与此翁芳芷嘉名纫兰佩兮琼玦

尉迟杯

【又一体双调一百六字】

尉迟杯【亳社惜花作】　　　　　　　　晁补之

去年时正愁絶过却红杏飞沉吟杏子青时追悔负好花枝今年又春到傍小阑日日数花期花有信人却无凭故教芳意迟迟　及至待得融怡未攀条拈蕊又叹春归怎得春如天不老更教花与月相随都将命?与酬花似岘山落日客犹迷尽归路拍手拦街笑人沈醉如泥

前调【又一体】　　　　　　　　　　蔡松年

紫云暖恨翠雏珠树双栖晚小花静院相逢的的风流心眼红潮照玉盌午香重草绿宫罗淡喜银屏小语私分麝月春心一点　华年共有好愿何时定妆鬟暮雨零乱梦似花飞人归月冷一夜小山新怨刘郎兴寻常不浅况不似桃花春溪远觉情随晓马东风病酒余香相半

鼓笛慢

【又一体双调一百六字】

鼓笛慢　　　　　　　　　　　秦　观

乱花丛里曾携手穷艶景迷欢赏到如今谁把雕阑锁定阻游人来往好梦随春远从前事不堪思想念香闺正杳佳欢未偶难留恋空惆怅　永夜婵娟未满叹玉楼几时重上那堪万里却寻归路指阳关孤唱苦恨东流水桃源路欲回双桨仗何人细与叮咛问呵我如今怎向

落梅

【双调一百六字】

落梅【本意】　　　　　　　　　　王　诜

夀阳妆晚慵匀素脸经宵醉痕堪惜前村雪里几枝初绽氷姿仙格忍被东风乱飘满地残英堆积可堪江上起离愁凭谁说寄肠断未归客　流恨声传羌笛感行人水亭山驿越溪信阻仙鄕路杳但风流尘迹香艶浓时未多吟赏巳成轻掷愿身长健且凭阑明年还放春消息

前调【又一体本意】　　　　　　　　　无名氏

带烟和雪繁枝淡泞谁将粉融酥滴疎枝冷蕊压羣芳年年常占春色江路溪桥漫倒袅袅风中无力暗香浮动氷姿明月里想无花比高格　争奈光隂瞬息动幽怨潜生羌笛新花鬬巧有天然闲态倚阑堪惜零乱残英片片飞上舞筵歌席断肠忍泪念前期经岁还有芳容隔

真珠髻

【双调一百六字真或作珍】

真珠髻【梅】　　　　　　　　　　晏几道

重重山外冉冉流光又是残冬时节小园幽径池边楼畔翠木嫩条春别纎蕊苞轻粉萼染猩猩鲜血乍几日好景和风次第一齐催发　天然香艳殊絶比成双皎皎倍芳洁去年因遇东归使指增远恨意曾攀折岂谓浮云始终不放满枝明月但叹息时饮金锺更遶丛丛繁雪

望远行

【又一体双调一百六字】

望远行【雪】　　　　　　　　　　柳　永

长空降瑞寒风翦淅淅瑶华初下乱飘僧舍密洒歌楼迤逦渐迷鸳瓦好是渔人披得一蓑归去江上晚来堪画满长安高却旗亭酒价　幽雅乘兴最宜访戴泛小棹越溪潇洒皓鹤夺鲜白鹇失素千里广铺寒野须信幽兰歌断同云收尽别有瑶台琼榭放一轮明月交光清夜

前调【梅】　　　　　　　　　　　无名氏

重隂未解又早是年时梅花争绽暗香浮动疎影横斜月淡水清亭院好是前村雪里一枝开处昨夜东风布暖动行人多少离愁肠断　凝恋天赋自然雅艶似夀阳初匀粉面故人折赠欣逢驿使只恐陇头春晚寄与高楼休学龙吟三弄留取琼花烂漫正有人同倚阑干争看

醉公子

【又一体双调一百六字】

醉公子【咏梅寄南湖】　　　　　　　　史逹祖

神仙无膏泽琼裾珠佩卷下尘陌秀骨依依误向山中得与相识溪岸侧倚高情自锁烟翠时点空碧念香襟沾恨酥手翦愁今後梦魂隔　相思暗惊清吟客想玉照堂前树三百雁翅霜轻凤羽寒深谁护春色诗鬓白緫多因水村携酒烟墅留屐更时带明月同来与花为表德

春从天上来

【又一体双调一百六字】

春从天上来【西湖饮董高士楼】　　　　　张　炎

海上回槎认旧时鸥鹭犹恋芜葭影散香消水流云在疎树十里寒沙难问钱塘苏小都不见擘竹分茶更堪嗟似荻花江上谁弄琵琶　烟霞自延晚照尽换了西林窈窕纹纱蝴蝶飞来不知是梦犹疑春在邻家一掬幽怀难写春何处春巳天涯减繁华是山中杜宇不是杨花

楚宫春慢

【双调一百六字】

楚宫春慢　　　　　　　　　　僧　挥

轻盈绦雪乍团聚同心千点珠结画馆绣幄低飞融融香彻笑里精神放纵断未许年华偷歇信任芳春都不管渐渐南薰别是一家风月　扁舟去後回望处娃宫凄凉凝咽身似断云零落深心难说不与雕阑寸地忍覻着漂流离缺尽日厌厌緫无语不及高唐梦里相逢时节

内家娇

【又一体双调一百六字】

内家娇　　　　　　　　　　　柳　永

煦景朝升烟光昼敛疎雨夜来新霁垂杨艶杏丝软霞轻绣出芳郊明媚处处踏青鬭草人人偎红倚翠奈少年自有新愁旧恨消遣无计　帝里风光当此际正好恁携佳丽阻归程迢逓奈向好景难留旧欢频弃早是伤春情绪那堪困人天气但赢得独立高原断肠一晌凝睇

飞雪满羣山

【羣或作堆双调一百六字】

飞雪满羣山【喜雪次赵西里韵】　　　　　张　榘

爱日烘晴梅梢春动晩牎客梦方还江天万里高低烟树四望犹拥螺鬟是谁邀滕六酿薄暮同云沍寒却原来是铃阁云蒸俄忽老青山　都尽道来年须更好无缘农事雨澁风悭鵞池夜半衔枚飞渡看尊俎折冲间尽清油谈笑琼花露杯深量寛功名做了云台写作图画看

御选历代诗余卷八十四








◇谏遣田豫王雄攻辽东

凡非相吞之国、不侵叛之臣，不宜轻伐。伐之而不制，是驱使为贼。故曰虎狼当路，不治狐狸，先除大害，小害自已。今海表之地，累世委质，岁选计考，不乏职贡。议者先之，正使一举便克，得其民不足益国，得其财不足为富，傥不如意，是为结怨失信也。（《魏志·明帝纪》注引司马彪《战略》。太和六年，遣田豫王雄攻辽东，济谏，帝不听。）


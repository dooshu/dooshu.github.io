【南风操】

〖风雅逸篇云：琴操以为舜作。
《诗纪》同。〇古今乐录曰：舜弹五弦之琴。作南风之诗。〗

反彼三山兮商岳嵯峨。天降五老兮迎我来歌。有黄龙兮自出于河。负书图兮委蛇罗沙。案图观谶兮闵天嗟嗟。击石拊韶兮沦幽洞微。鸟兽跄跄兮凤凰来仪。凯风自南兮喟其增悲。

（乐府误作叹。〇《乐府诗集》五十七作南风歌。风雅逸篇一。
《诗纪前集》四。）


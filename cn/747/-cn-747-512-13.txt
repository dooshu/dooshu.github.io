○谏畋猎表

陛下轸念黎元，亲问禾黍；察闾里之疾苦，知稼穑之艰难。此则圣主忧勤，天下幸甚。但以弧矢前驱，鹰犬在後，田野纵观，见车从之盛，以为万乘校猎，传说必多。谏诤之臣，义当守职，既有闻见，理合上陈。拱默则怀尸素之惭，献言又惧触鳞之祸。果决以谏，实谓守官。正当嘉尚，非足致诘。夫狩之制，古今不废。必在三驱有节，无驰骋之危，戒衔橛之变，既不殄物，又不数行，则礼经所高，固非有害。然逐兔呼鹰，指顾之乐，忘危履险，易以溺人。故老氏譬以发狂，昔贤以为至诫。陛下每与臣等讨论古昔，追踪尧舜，固当常俗之末务，咏圣祖之格言。愿以徇物为心，克已为虑。则升平可致，圣祚无疆；群臣异议，不禁自息。


○送蔡秀才下第归觐序

仆之始贡于京师，蓍者卦之曰：是所谓望而未睹，（“而”，一作“之”。）隐而未见，（《易》：隐而未见，行而未成。）党乎远而有荣者也。（党，他曩切，日无光也，不明也。）今兹岁在鹑首，若合于寿星，其果合乎？（岁在未曰鹑首。贞元七年辛未，公在京师，寿星属辰，酉与辰合，故至九年癸酉，公登第焉。）仆时悒然迟之，谓其诞慢怪迂，是将不然，然而仅置于怀耳，未克决而忘之也。后果依违迁就，四进而获，卒如其言云。噫！彼莫莫者，其有宰于人乎？不然，何其应前定若是之章明也。今蔡君驰声耀誉，闻于公卿，战艺之徒，推为先登，（《左传》隐十一年：颍考叔取郑伯之旗以先登。）而五就乡举，往则见罢，意者前定之期殆未及欤？故君子之居易俟命，（《礼记》：君子居易以俟命。）乐天不忧者，（《易》：乐天知命，故不忧。一本无上五字。）果于自是也。君其励文学焉！丈人牧人南邦，君展觐承颜婆娑愉乐之暇，则充其经笥，茂是文苑，时焉逃哉？（焉，於虔切。）迟速之事，则瞽史之任，吾不及知。


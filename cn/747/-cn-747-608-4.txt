○观博

客有以博戏自任者，速余观焉。初，主人执握槊之器置於庑下，曰：主进者要约之。既揖让即次，有博齿二，异乎古之齿。其制用骨，觚棱四均，镂以朱墨，耦而合数，取应期月。视其转止，依以争道。是制也通行之久矣，莫详所祖。以其用必投掷，故以博投诏之。

是日客抵骨於局，且祝之曰：“其来如趣，其去如脱。事先趑趄，命中无蹉跌。无从彼呼，无俾我怛！”分曹遒迫，自朝至於日中昃，而与所祝异焉。客视骨如有情焉，如或凭焉，悉詈之不泄，又从而啮蹂躏之，莫顾其十目之ㄉ让也。乃曰：“非余术之不工，是朽骨者不余畀也。请刷耻於奕棋！”主人促命烛以续之，骛神默计，巧竭智匮。主进者书胜负之数於牍，视其所丧，又倍前籍焉。观者曰：“以夫人之褊心，亦将诟棋而抵枰矣。”既乃恬而不恤，赧然有失鹄求身之色，人咸异之。

子刘子曰：先人者制人，博投是已。从人者制於人，枯棋是已。二者岂有数存乎其间哉？但处之势异耳！是知当轴者易生嫌，而退身者易为誉。易生之嫌，不足贬也；易为之誉，不足多也。在辩其所处而已。


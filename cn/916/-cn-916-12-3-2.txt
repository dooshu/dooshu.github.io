【饮马长城窟行】

〖示从征群臣。○以下五言。〗

肃肃秋风起。悠悠行万里。万里何所行。横漠筑长城。岂台小子智。先圣之所营。树兹万世（文苑作代。）策。安此忆兆生。讵敢惮焦思。高枕於上京。北河秉（文苑作西河执。注云。一作北东。《诗纪》云。一作两河执。）武节。千里卷（文苑作倦。注云。一作卷。乐府作卷。）戎旌。山川互出没。原野穷超忽。□金止行阵。鸣鼓兴士卒。千乘万骑动。饮马长城窟。秋昏塞外云。雾暗关山月。缘严驿马上。乘空烽火发。借问长城（乐府作安。文苑云。一作安。）候。单于入朝谒。浊气静（文苑作净。）天山。晨光照高阙。（乐府作关。）释兵仍振旅。要荒事方举。饮至告言旋。功归清庙前。（○文苑英华二百九作拟饮马长城窟。《乐府诗集》三十八作饮马长城窟行。《诗纪》百二十。）


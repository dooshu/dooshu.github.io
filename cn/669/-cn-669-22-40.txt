78　決獄折中者賓胥無


管仲曰：「決獄折中，臣不如賓胥無，請立爲大理。」小匡篇。吕氏春秋審分覽勿躬篇云：「臣不若弦章。」按説苑，弦章在景公時，當以管子爲正。

【何云】後方論説苑多誤，奈何取以爲證？

【元圻案】説苑君道篇：「晏子没，景公飲諸大夫酒，公射出質，堂上唱善若出一口。公作色太息。弦章入，公曰：『章，自吾失晏子，於今十有七年，未嘗聞吾過。今射出質而唱善者若出一口。』弦章曰：『此諸臣之不肖也。』」此王氏所據也。君道篇又云：「晏子對景公曰：『昔先君桓公，左右多過，刑罰不中，則弦章侍。』」一篇之中而前後互異，説苑果不可據，王氏偶未詳攷耳。新序雜事篇又云：「臣不如弦寧。」






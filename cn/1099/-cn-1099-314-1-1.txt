○剿除山寇事宜疏 【 勦寇事宜】

陸公以江西轄使進南贛軍門獲張漣後改南少司馬中蜚語罷歸歸後以巡抚吳公稱其治行復賜白金綵帶亦異數也臣體得廣東饒平縣賊首張漣等、大埔縣賊首蕭雪峰等程鄉縣賊首林朝曦等、往來福廣境上、彌滿充斥、動以萬計、道路為梗、兵至則遯入巢穴。兵退則復肆剽掠。作患日久、地方漸不能堪、各該督撫等官、非訓兵振旅、大彰討賊之舉、掃除巢穴、則無以收蕩平之功、而其禍未巳也、臣竊謂今日之事、不患無兵、而患無糧、不患賊巢之難搗、而患事權之不專、所有事宜二欵上塵　聖覽、一曰明職掌、臣竊惟天下之事勢一則專、勢分則散、羅公作平南傳□南贛軍門自文成平寇後而陸公継之南贛軍門。界四省之邊。其勢巳分屬矣。前此承平之時。以無事處事。諸路有司。不責以苛禮。任其以泰越視之。至今遂成不相聯屬之勢然昔猶可言也。今日何日。盜賊縱橫于江閩諸郡。而一夕不能安寢矣。雖合勢以為一。猶恐不支。而况猶秦越乎哉。臣所言者非以爭有司奉行之體也。除盜以兵。用兵以粮。江廣錢粮。皆有廵撫司之。固舊制也。福建未有廵撫之先。汀漳與贛南一也。自有廵撫以來。有司但知有彼省之軍門。而不知有臣。兵馬錢糧。一聽彼省軍門之調遣支用。而不及于臣塩稅亦文成疏請行廣塩而稅其餘利以給軍府者前此未有也臣之所有者不過贛州在營之機兵千餘不解之鹽稅二分耳及其盜賊一至。則又曰此非我事也。南贛軍門事也。權則巳去。禍則獨諉。空文相加。雖切何補。臣及今不言、是猶卻行而求及前人也、臣謹按地圖、計道里、漳州之去省也可五六日而至去贛則月餘矣汀州之去贛也。可七八日而至去省則月餘矣行者以月計。則文移往復。必兩月而始相聞。兵行一日四十里。半于行者。則調發應援。亦必兩月而始至。地不相及。而賊情倐往倐來。即有分巡漳南道。其勢不能兼理也。雖理之可即濟乎。以此推之。既有福建軍門。則南贛軍門之不可兼漳州也明矣臣請以漳州一府。聽福建軍門專理。以免彼此牽制之患。以絕互相推避之嫌。其漳南道及湖廣之上湖南。廣東之嶺東南韶等道兵馬錢糧。凡備勦寇之用者。皆許臣專制。應面授方略者。以期來見。應文移請詳者。允而後行。諸道不得以彼省之意向觀望于其間。如仍秦越相視者、聽臣參奏處治、庶乎事權既專、而展布亦易、盜賊不足平矣、　二曰增軍餉、臣查得正德五年、都御史周南征大帽山諸巢請支福建布政司屯糧折銀、附海依山鹽價、與贓罰等銀、正德十二年、都御史王守仁、征南安諸巢、請支江西布政司南糧折銀、并諸郡贓罰等銀、各數萬兩、俱克成功、葢天下之勢。不至于極壞不可為之地。則不肯破格以收權宜之計。今賊黨既盛。三省合剿。非用兵三萬不可也。以旬月計。非用糧十萬不可也。贛州鹽、稅、除八分解京外、每年所餘可四千兩耳、兵法曰、行師十萬、日費千金、古所謂千金者亦非今之千兩也計每人每日銀一分、猶尚如此、今官兵行糧、每日二分、而犒賞牛酒之費、不在是焉則今之所費、五倍于古、二分鹽稅僅可供三五日之費而巳、前都御史楊伊志、請留墮稅一半者、非不知南贛事勢之急、而姑以緩戶部之催解也、戶部之許三分者、欲以濟三邊之急、而未知南贛之急尤甚也、疆塲莫非　朝廷之土、莫非濟兵糧之用、何擇于南何擇于北、今日之事、可謂極敝、雖使才如周南王守仁者為之、尤須假以便宜、方克有濟、何况臣愚、安得不束手無措、倘弃贛州之所有者不為請留。而欲如先臣借支別項之所無者。勢益難矣。傳曰、今有受人之牛羊而為之牧者、則必為之求牧與芻、求牧與芻而不得、則反諸其人、抑亦立而視其死與、今日之事頗類于此葢避嫌之罪小坐視流患之罪大臣以此自决矣。伏乞敕下戶部仍將前四年鹽稅、通議留作軍餉、自四十年以後、量留三分、庶乎食足兵強、智者效謀、勇者效力而盜賊不足平矣


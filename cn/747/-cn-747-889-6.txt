○乞追赐李贺皇甫松等进士及第奏

词人才子，时有遗贤。不沾一命於圣明，没作千年之恨骨。据臣所知，则有李贺、皇甫松、李群玉、陆龟蒙、赵光远、温庭筠、刘德仁、陆逵、傅锡、平曾、贾岛、刘稚、罗邺、方干，俱无显遇，皆有奇才。丽句清词，遍在词人之口。衔冤抱恨，竟为冥路之尘。伏望追赐进士及第，各赠补阙拾遗。见存惟罗隐一人，亦乞特赐科名，录升三级，便以特敕，显示优恩。俾使已升冤人，皆沾圣泽。後来学者，更励文风。


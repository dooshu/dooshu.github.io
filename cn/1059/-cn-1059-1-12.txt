○鬼兵

陆容居吴之娄门外。正德丙寅春，一日薄暮，容倚门独立，闻隔岸汹汹，若有兵甲声。已而，有数千百人，自腰以上不可见，腰以下可见，皆花缯缴股，其行甚疾。容大惊呼，其家男女老幼毕出，皆见之。踰时，过始尽。是岁崇明海寇钮东山作乱，奏调京军及诸卫军讨之，兵岁余乃罢，官帑为之一空。容所见，盖兵象也。


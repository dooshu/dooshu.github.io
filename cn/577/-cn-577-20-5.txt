奉谢口敕放三司推问状


右臣甫，智识浅昧，向所论事，涉近激讦，违忤圣旨。既下有司，具已举劾，甘从自弃，就戮为幸。今日巳时，中书侍郎平章事张镐奉宣口敕，宜放推问，知臣愚戆，舍臣万死。曲成恩造，再赐骸骨。臣甫诚顽诚蔽，死罪死罪。臣以陷身贼庭，愤惋成疾。实从间道，获谒龙颜。猾逆未除，愁痛难过。猥厕衮职，愿少裨补。窃见房琯以宰相子，少自树立，晚为醇儒，有大臣体。时论许琯，必位至公辅，康济元元。陛下果委以枢密，众望甚允。观琯之深念主忧，义形于色。况画一保大，素所蓄积者已。而琯性失于简，酷嗜鼓琴。董庭兰〔一〕，今之琴工，游琯门下有日，贫病之老，依倚为非。琯之爱惜人情，一至于玷污。臣不自度量，叹其功名未垂，而志气挫衄，觊望陛下弃细录大，所以冒死称述。何思虑始竟，阙于再三。陛下贷以仁慈，怜其恳到。不书狂狷之过，复解网罗之急，是古之深容直臣，劝勉来者之意。天下幸甚，天下幸甚。岂小臣独蒙全躯，就列待罪而已。无任先惧后喜之至。谨诣阁门，进状奉谢以闻。谨进。

至德二载六月一日。宣议郎行左拾遗臣杜甫状进。

〔一〕董庭兰：朱长文《琴史》云：董庭兰，陇西人。《唐史》谓其为房琯所昵，数通贿谢，为有司劾治，而房公由此罢去。杜子美亦云：庭兰游琯门下有日，贫病之老，依倚为非。琯之爱惜人情，一至于玷污。而薛易简称庭兰不事王侯，散发林壑者六十载，貌古心远，意闲体和，抚弦韵声，可以感鬼神矣。天宝中，给事中房琯，好古君子也。庭兰闻义而来，不远千里。余因此说，亦可以观房公之过而知其仁矣。当房公为给事中也，庭兰已出其门。后为相，岂能遽弃哉？又贿谢之事，吾疑谮琯者为之，而庭兰朽耄，岂能辨释？遂被恶名耳。房公贬广汉，庭兰诣之，公无愠色。唐人有诗云：“七条弦上五音寒，此乐求知自古难。惟有开元房太尉，始终留得董庭兰。”按薛易简以琴待诏翰林，在天宝中，子美同时人也。其言必信。伯原《琴史》千载而下，为庭兰雪此恶名，白其厚诬，不独正唐史之缪，兼可以补子美之阙矣。






◇奏上陈太妃尊号

臣闻河龙启圣，理浃民神，郊电基皇，庆烁天地。故资敬之道，粹古铭风；沿贵之谊，眇代凝则。伏惟贵妃，含和日晷，表淑星枢，徽音峻古，柔光照世，声华帝掖，轨秀天嫔，景发皇明，祚昌睿命。而备物之章，未换彝策。远酌前王，允陟鸿典。臣等参议，谨上尊号曰皇太妃。舆服一如晋孝武帝太后故事，置家令一人，改诸国太妃曰太妃，宫曰弘化。（《宋书·明帝陈贵妃传》，贵妃生废帝，废帝践阼，有司奏。）


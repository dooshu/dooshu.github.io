○楚巫

楚俗好鬼，最多妖巫，变幻不一，人称曰「师公」，敬畏之甚。武冈州有姜聪者尤黠，为城隍庙祝，庙与南渭王府近。王一日脱足缠，为风吹至庙。聪得之，谓其妻曰：「衣食至矣。」杀鸭取其首，裹以足缠，铁钉钉之，置神座下，禁咒之。王登时足痛至废寝食，延羣巫日夜祷祠，终不止。他日，聪托献，亲往问疾，自言能治。一内竖出私财，具牲牢，请聪为王作福，而去其钉足，痛顿瘳，获谢物不赀。又旬余，复依前钉之，王疾如故，又召聪祷而止。自三月至岁且尽，疾时一发，必命聪祷，祷罢辄愈。王心疑之，乃谓聪：「来年将大祭城隍，必厚劳汝。」及是，王故过期不祭，痛辄大作，使人约当以某日祭，则复洒然矣。王烛其奸，召至留之。使校设诱其妻，得三物以献。王亲鞫聪，始犹抵拒，出其物示之，乃具服，狱成，驰驿奏闻，有旨囚妖人送京，至临清毙焉。于时诸巫大抵皆恣横，人家有少酒食，巫经其门，必留享之。或不肯往，便持送其家，不然辄得祸。如出而求利，遇巫于道，恳乞一善言，所获必丰，否则多亏败。反唇举目间，皆能为祸福。其党类亦自多疾，互以术相轧。新死卒未能棺殓，则延巫作法，以衣裾承尸气野外散之，经月不秽腐，谓之「寄臭」。来破其法者，径入视，尸臭便作矣。有知者谓：其教中以尸化作一物，如化鲤鱼，置崖间以冰覆之。破法者直用火销却冰，尸自坏臭。唯化作沉香，则诸物莫可害，然火亦能■〈艹执火，上中下〉之。岷王府出丧，柩重不举，益数十夫犹然。呼师公解禳，逡巡即行。巫云：「某巫以宿憾，移一山置棺上，适已为扶去矣。」其诡诞可恶如此。自姜聪之败，此辈始为稍稍敛戢云。乡人吴用侍其父教授岷府，数目击其事。时府校有李武者，亦多变幻。用尝试其术，见鹊止屋上，令取之。武默诵咒，鹊旋至其前，徒手得之。武云：「是须邂逅用之则可，若豫畜获禽之念，则终日不能一二也。他物皆类此。」又云：「其术过洞庭湖，则不能大验，亦非乐为是。大抵如闽广所用南法及梓匠厌胜术，以先世传习，故不免为之尔。」吴用者颇善谈怪，后四事并是渠说。


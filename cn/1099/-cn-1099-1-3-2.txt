○洪武正韻序 【 正韻】

聖祖最重此書亦定制革俗之一也

人之生也則有聲、聲出而七音具焉、所謂七音者、牙舌脣齒喉及舌齒各半是也。智者察知之、分其清濁之倫、定為角徵宮商羽、以至於半商半徵、而天下之音盡在是矣。然則音者。其韻書之權輿乎。夫單出為聲。成文為音。音則自然協和。不假勉強而後成虞廷之賡歌。康衢、之民謠。姑未暇論。至如國風雅頌四詩。以位言之。則上自王公。下逮小夫賤隸。莫不有作。以人言之。其所居有南北東西之殊故所發有剽疾重遲之異。四方之音。萬有不同。孔子刪詩。皆堪被之絃歌者取其音之協也音之協。其自然之謂乎。不特此也。楚漢以來離騷之辭。郊祀安世之歌。以及於魏晉諸作。曷嘗拘於一律。亦不過協比其音而已。自梁之沈約、拘以四聲八病、始分為平上去入、號曰類譜、大抵多吳音也。及唐以詩賦設科。益嚴聲律之禁。因禮部之掌貢舉。易名曰禮部韻?。遂至毫髮弗敢違背。雖中經二三大儒。且謂承襲之久。不欲變更。縱有患其不通者。以不出於朝。學者亦未能盡信。唯武夷吳棫患之尤深。乃稽易詩書而下逮於近世凡五十家。以為補韻。新安朱熹據其說以協三百篇之音。識者雖或信之。而韻之行世者猶自若也。嗚呼音韵之備。莫踰於四詩。詩乃孔子所刪。舍孔子弗之從。而唯區區沈約之是信。不幾於大惑歟。恭惟皇上、稽古右文、萬機之暇、親閱韻書、見其比類失倫、聲音乖舛、　召詞臣諭之曰韻學起於江左、殊失正音、有獨用當併為通用者、如東冬清青之類、亦有一韻當析為二韻者、如虞模麻遮之屬、如斯之類、不可枚舉、卿等當廣詢通音韻者重刊定之於是翰林侍講學士臣樂韶鳳、臣宋濂、侍制臣王僎、修撰臣李叔允、編修臣朱右、臣趙壎、臣朱廉、典簿臣瞿莊、臣鄒孟達、典籍臣孫??賁、臣荅祿與權、欽遵　明詔、研精覃思、壹以中原雅音為定。復恐拘于方言。無以達于上下。質正於左御史大夫臣汪廣洋、右御史大夫臣陳寧、御史中丞臣劉基、湖廣行省參知政事臣陶凱、凡六謄藳始克成編、其音諧韻。協者併之否則析之。義同字同而兩見者合之。舊避宋諱而不收者補之。註釋則一依毛晃父子之舊。勒成一十六卷、計七十六韻、共若千萬言、書奏　賜名曰洪武正韻、?臣濂為之序、臣濂竊惟司馬光有云、備萬物之體用者莫過於字、包眾字之形聲者、莫過於韻、所謂三才之道。性命道德之奧。禮樂刑政之原。皆有繫於此。誠不可不慎也。古者之音唯取諧協。故無不相通。江左制韵之初。但知縱有四聲而不知衡有七音故經緯不交而失立韻之原。往往拘礙不相為用。宋之有司。雖嘗通併。僅稍異於類譜。君子患之。當之　聖人在上。車同軌而書同文。凡禮樂文物。咸遵往聖。赫然上繼唐虞之治。至於韻書。亦入　宸慮。下詔詞臣隨音刊正。以洗千古之陋習。猗歟盛哉。雖然旋音以七音為均。均言韵也。有能推十二律以合八十四調旋轉相交而大樂之和亦在是矣更見有關係所可愧者、臣濂等才識闇劣。無以上承　德音、受　命震愓罔知攸措、謹拜手稽首序于篇端、于以見　聖朝文治大興而音韵之　　　於古云、


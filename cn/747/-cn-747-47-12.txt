○禁断织造淫巧诏

《王制》命市纳价，以观民之好恶。“布帛精粗不中数，广狭不中量，不鬻於市。”汉诏亦云：“纂组文绣，害女工也。”朕思以恭俭克己，惇朴化人，每尚素元之服，庶齐金土之价。而风俗不一，逾侈相高，浸弊於时，其来自久。耗缣缯之本，资锦绮之奢，异彩奇文，瓷其夸竞。今师旅未戢，黎元不康，岂使淫巧之工，更亏常制。在外所织造大张锦、硬软瑞锦、透背及大繝锦、竭凿六破已上锦、独窠文纱四尺幅、及独窠吴绫、独窠司马绫等，并宜禁断。其常行高丽白锦、杂色锦、及常行小文字绫锦等，任依旧例造。其绫锦花文，所织蟠龙对凤、麒麟狮子、天马辟邪、孔雀仙鹤芝草、万字双胜及诸织造差样文字等，亦宜禁断。两都委御史台，诸州府委本道节度观察使，切加觉察。如违犯，具状奏闻。


○拟册王文

惟某年月日，皇帝若曰：朕读《诗》至《豳风》，见古公父之迹，然后知王业之难。仰惟我高祖、太宗之栉沐风雨，以启天下。是用兢惕，若坠泉谷。豳之旧地，积德之馀，俗厚而忠，人悦其上。王於兹土，克懋贤戚。咨尔第四子某，质重性和，神清气茂，威仪俨若，恬淡寡言。介然风规，坐镇流俗。固可将吾勤俭，宣化豳郊。锡尔白社，藩於西土。是用命使某官某乙，持节册命尔为王。往钦哉！宜听朕命。於戏！播种者，后稷、公刘之业；善继者，古公父之志。积德行义，国人戴之。《诗》有《七月》之章，非惟王业艰难，亦俗阜化成之风也。尔其日夜思之！训以温柔之教，无夺农时。使独戴周德，以忝我一人之命。


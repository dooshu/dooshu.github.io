○皇诞日画像铭

荩闻上圣膺期，流虹演庆；大仙昭事，满月开祥：故能因时叶符，感通福应。伏惟太上皇提衡御极，握镜临人，万宅心，百蛮翘首。缅怀姑射，传政於继名；寂想耆，用崇因而诠妙。既而炎曦戒律，序属长嬴，大电绕枢，辰推载延。顾猗兰之不远，攀宝树以先低，则有敬范真容，虔资愿力。洎功德成就，庄严圆满，近披金缕，澈珠顶以凝华；傍映水精，写琼毫而洞色。有缘起念，无疆荐祉，格于上下，普逮飞沈咸启方便之门，转跻仁寿之域。敢为铭曰：

惟皇诞睿，承於宥密。惟佛生天，同於梦日。爰规法相，是献福田。唇含妙果，步起芳莲。仙宫所出，旷动方传。


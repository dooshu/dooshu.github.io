○答薊遼總督 【 薊遼邊情】

賊至數萬。則其患不在遼而在薊、盖虜每入寇。亦必費本。遼左荒鹵。人蓄蕭疏。羣數萬之眾。駐荒陋之墟。掠野則得不償失。攻城則非其所長。况當暑雨之辰。馬疲弓解。馳騁復難。虜之入犯。求鹵獲耳。以若所為求若所欲雖至愚必不出于此矣。近來每于暑月。輒報十萬二十萬。旬日之間。復言出境。遼之守兵不過萬賊若至二十萬。則各處墩堡皆可踏平。彼復何畏而歛眾以退乎。凡此不達事。理之言。僕所未解也。遼左數年雖頗有獲。損失亦多薊門十年以來。一矢不驚。軍民安堵。較其績效。孰少孰多。而論者于此則百計摧抑之。于彼則多方掩護之。昨該鎮廵按遇虜僅以身免、今令薊門有此事、則內外不知有多少劾疏矣、而彼中方盛張功伐以掩其事、廵按亦破膽結舌而不一言、如此尚為有公道乎、昨令本兵從公議行賞罰以服人心之旨、盖為此也、遼薊皆公所轄、何親何疏、　朝廷視之亦何輕何重、但賞罰功罪、須至公至平。人心乃服。人心服而後可責其用命也。辱公至厚、故敢直披其愚、亦勿令薊門將士知之。恐生驕悍也。本兵新任、頗惑于昔年南兵坐食之言、傳聞洶洶、遂謂將有所更置、僕知而譬曉之、彼乃深省、近來帖然無異、公與薊門將帥。但一一務寔脩守以為戰備一切浮費繁文。悉從簡革。臺上戍卒。無事不許擅離尺寸。但能拒賊不入。即為大功。不必有所斬獲。紛紛之議。僕自為之主持。無事疑慮。若空言無寔、一旦僨事、則　國法森嚴、區區亦不能終庇之、岳君巳属之銓部如擬陞用


阮秀实


秀实号梅峰，兴化军人。早见知于赵蕃。岳珂主淮南饷，秀实妙年布衣登门。游贾似道之门最久，人号阮怪。咸淳初，摄芜湖茶局。卒年八十馀。

酹江月

庆王漕六十九

汉庭用老，想君王、也忆潜郎白首。底事煌煌金玉节，奔走天涯许久。江右风流，湖南清绝，要借诗翁手。明年七十，人间此事希有。

固是守约堂间，鲂斋亭下，要种归来柳。只恐夜深思贾傅，便有锋车迎候。寿岳峰前，寿星池畔，且寿长沙酒。期颐三万，祖风应管依旧。








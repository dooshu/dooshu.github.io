16　尹史見月生齒占有兵變　趙尹皋傳天數


後漢永建初，永建，順帝初元。李郃上書曰：「趙有尹史，見月生齒，齕畢大星，占有兵變。趙君曰：『天下共一畢，知爲何國也？』下史於獄。其後公子牙謀殺君，如史所言。」【原注】天文志注：李氏家書。按太史公天官書，「昔之傳天數者，趙尹皋」，又謂「皋、唐、甘、石因時務論其書傳」。尹史即尹皋閻本脱下「尹」字。也。其占驗僅見於此，趙世家不載。

【何云】五條以抄本補。

【元圻案】史記趙世家無公子牙，攷世家武靈王立，五國相王，趙獨否，令國人謂己曰君。二十七年，立王子何以爲王，封長子章爲代安陽君。章素侈心，不服其弟所立。公子章即以其徒與田不禮作亂。今稱趙君，其即武靈歟？然則公子牙或即公子章之誤也。〇後漢書天文志注：「古今注：『永建元年二月甲午，客星入太微。五月甲子，月入斗。』李氏家書曰：『時天有變氣，李郃上書諫』云云。」案袁宏後漢紀順帝永建元年正月，司徒李郃以疾疫策罷，不得有上書事，蓋家書傅會之説。〇後漢書方術傳：「李郃，字孟節，漢中南鄭人也。通五經，善河、洛、風、星。元初四年，代袁敞爲司空。北鄉侯立，復爲司徒。郃子固已見前傳。」〇郃果有上書事，本傳亦不容不載。






○谢赐冬衣表

臣某言：九月二十日中使孟国瑶至，伏奉某月十七日敕书手诏，慰谕臣及将佐僧道百姓等。并赐臣冬衣两副，大将冬衣共四副者。诏旨曲临，庆赐旁集，凡在禅校，一其欢愉。臣某诚欢诚喜顿首顿首。臣自违奉阙庭，保河洛。异戎师式遏之任，非封部底贡之勤。坐叨名器，所谓尸素。月日云迈，寒暑迭来。再及授衣之辰，每蒙挟纩之泽。被服轻暖，章施贱陋。彼巳不称，於臣则多。虽竭捐躯之诚，岂逃濡翼之刺？抚躬愧畏，上答何阶？无任惭惧感戴之至！谨奉表陈谢以闻，臣某诚惶诚恐顿首顿首。谨言。


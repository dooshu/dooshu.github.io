○答魏谟谏疏诏

昔在乃祖，贞观中谏疏十上，指事直言，无所避讳。每览国史，未尝不沈吟伸卷，嘉尚久之。尔为拾遗，其风不坠，屡献章疏，必道其所以。至於备洒扫於诸王，非自广其声伎也，恤髫齿乚之宗女，固无嫌於徵取也。虽然，疑似之间，不可家至而户晓，尔能词旨深切，是博我之意多也。噫！人能菲躬謇谔，似其先祖，吾岂不能虚怀延纳，仰希贞观之理欤！而谟居官日浅，未当叙进，吾岂限以常典，以待直臣。可右补阙。


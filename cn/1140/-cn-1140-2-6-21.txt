范鲁生书至却寄【时舍弟受业】

别久两相望书来水驿长新诗缄累幅短札字千行事往频回首情多忽断肠把杯陪画舫祖道感河梁花想寒梅下轩开卢橘旁独吟安石几散帙满藜牀叠嶂朝生爽双溪晩送凉周旋从简易搜讨破微茫薄宦今何有穷檐卒未康向人真惨淡得句复猖狂病遣杨枝去愁冯竹叶尝敎儿粗识字忆弟倘升堂世事渐磨灭生涯迫老苍蒺藜岐路仄萝薜故园荒瘠壤仍凶岁孤城近瘴乡终当归草阁一醉旧沧浪


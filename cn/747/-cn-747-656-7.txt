○求元珠赋（以“元非智求，珠以真得”为韵）

至乎哉元珠之为物也，渊渊绵绵，不知其然。存乎视听之表，生乎天地之先。其中有象，与道相全。求之者刳其心，俾损之又损；得之者反其性，乃元之又元。元无音，听之则希；珠无体，搏之则微。故以音而求者妄，以体而得者非。倏尔去焉，将冥而齐往；忽乎来矣，与罔象而同归。是以圣人之求元珠也，损明圣，薄仁义。索之惟艰，失之孔易。将在乎以心忘心，以智去智。其难得也，剧乎剖巨蚌之胎；其难求也，甚乎伺骊龙之睡。夫惟不不昧，至明至幽。将致之於驯致，岂求之於躁求。性失则遗，若合浦之徙去；心虚潜至，同夜光之暗投。斯乃动为道枢，静为心符。至光不耀，至真不渝。察之无形，谓其有而非有；应之有信，谓其无而非无。故立喻比夫至宝，强名谓之元珠。名不徒尔，喻必有以。以不凝滞为圆，以不炫耀为美。盖外明者不若内明之理，纯白者不若虚白之旨。藏於身不藏於川，在乎心不在乎水。然则外其心，颐其神，韬其光，保其真，虽无胫求之必臻；劳其智，役其识，肆其志，徇其惑，虽没齿求之不得。则知真宗奥秘，妙本冥默。珠者无形之形，元者无色之色。亦何必游赤水之上，造昆邱之侧。苟悟漆园之言，可臻元珠之极。


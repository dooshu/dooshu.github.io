○为豫章临发上疏



臣闻道尚虚简，政贵平静，坦公亮于幽显，流子爱于百姓，然後可以轻夷险而不忧，乘休否而常夷。先王所以致太平，如此而已。今四境晏如，烽燧不举，而仓庾虚耗，帑藏空匮。古者使人，岁不过三日，今之劳扰，殆无三日休停。至有残刑翦发，要求复除，生儿不复举养，鳏寡不敢妻娶。岂不怨结人鬼，感伤和气。臣恐社稷之忧，积薪不足以为喻。臣久欲粗启所怀，日复一日，今当永离左右，不欲令心有馀恨，请出臣启事，付外详择。（《晋书·范甯传》）




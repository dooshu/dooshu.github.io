○谏开拓圣善寺表

臣闻有国有家者，以恤人为务，节用为先。故唐尧至化，采椽不斫；汉文深仁，露台罢构。西方之圣，道贵融心，使下人不宁，匹夫窃叹，岂菩萨无相布施，如来慈悲本旨哉？陛下孝思罔极，崇建明因，土木之功，庄严斯毕。僧房精舍，宴坐有馀；禅寺道场，经行已足。若开拓夺人便利，贫者有挤壑之忧，富者无安堵之所，幸非急切，何至於斯？况阳和发生，播植伊始，兴役丁匠，废弃农功，一夫不耕，必有饥者，三时之务，安可夺焉？臣闻失鬼神之心，可因巫祝而谢；失君长之心，可因左右而谢；失父母之心，可因亲戚而谢；惟失百姓之心，不可解也。陛下以万方为念，何用伤一物之心？臣虽至愚，犹有所惑。方今西戎尚梗，北虏未羁，战士老於边亭，役车屯於塞下，户流散，府藏空虚。卒然烽堠兴一面之虞，水旱虐数州之地，乘其不意，何以御之？伏惟陛下体唐尧父母之用心，思菩萨如来之本意，伤边卒艰勤之弊，察下人劳怨之声；董逋逃，休役力，实仓库，急农桑，杜邪枉之门，止侈尚之路；诸不急务，一切总停，应须拓寺，诸俟农隙：如此则国用充足，黎元幸甚！


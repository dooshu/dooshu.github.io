○新修代谷倉記 【 大同倉】

國家峙糧以恤軍、而諸倉之設、特備於天下、然惟邊郡為尤急、平居戰守之士、咸仰給于有司、稍不足、則訛言相驚、虜或大入、輒調客兵以捍虜、轉餉不繼、則或潰或亂。重貽主將憂。是故廣為之備。而富為之蓄。則可以飽吾士。而使之樂戰。今西北諸邊。不求益兵。而日恒以食為請。懼無其續也。食不巳急乎。代州漢鴈門郡本朝即其地為邊鎮、立總憲大臣以節度之。據巖邑。宿重兵。保偏頭鴈門武寧三關之險。通雲應延綏兩路之師。晉國之要防也。兵食固代之所宜急焉者。代舊有倉。歲久弗葺。從政者聽其頹弛而莫之省。於是蹂為瓦礫。鞠為蓬藋。輸將者無所藏。飛輓者無所蓄。夫代不可以一日無兵。兵不可以一日無食。倉也者。食所由充也。以用武之地。而為倉若此。斯亦前人之闕政歟。比者憲副閔公、首綜其役、而倉之成者、凡二十楹、其在北者飭矣、方伯李公繼就其緒而倉之成者、復二十楹、其在東者飭矣夫修其北則未廣修其東則未備、其入易盈而所儲有限、二公者、非不欲盡修其制、以為永逸之謀、顧資與力、未完而遽求其並舉、則邊民滋困、其勢將以有待也、乃嘉靖四年夏、大參王公顯之至、代攝戎事、以籌一方、經武之餘、惟食是營、於倉之西、構室二十楹、役不踰時而告成、立門以示嚴、建坊以示聚、繚之垣墻以示防、夫然後九穀有所歸而不腐、三軍有所賴而不憂、一廩人司之、吾食足矣、茲倉所以厚代人者、豈其微哉、且余聞之漢氏之倉、惟榮陽者為尤著、典午氏之倉、惟石頭者為尤著、舉所重也、至邊郡之所建。則率用耿壽昌之法。今之制亦然。賤則糴。羨則積。以待非常之用。獨所謂糶以利農者。廢而不行今與古小異。宜於時也。夫修其法以揆諸古。余猶恨夫講之未詳。而世之翫時怠職。免咎以自便者。不能以時振今之廢。使之日就淪毀。則吾邊鄙之利其誰與修之。三君子之興是役也。事舉于久廢。志斯勤矣。功圖于有漸。謀斯諧矣。度侈于前規。制斯備矣。慮周于儉歲。惠斯博矣。四者政之善經也。修一倉而四善備。此記之所為作也。至於督課繕治、則諸從事之良亦不可無述、併刻其氏于下、以無忘其勞焉、

皇明經世文編卷之二百四十一終








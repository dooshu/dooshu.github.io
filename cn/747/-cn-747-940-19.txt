○司封毛绚员外解灾醮词

伏闻道气宣行，元功鼓铸。三灵资禀，乾坤司覆载之权；五纬操张，寒暑柄推迁之运。由是挺生赋命，咸系天关，福善祸淫，毕由神化，是宜恪励，以奉灵休。粤自幼冲，即逢圣日，便蕃异奖，宠沐殊恩。北省南宫，亟荣於践历；纡朱曳紫，已极於辉华。常推报国之诚，每切律身之戒，尚虑阴阳揆课，或值凶衰，厄曜运行，或为临照，兴功动土，有忤於龙神；履行立身，或亏於畏慎。未申祈忏，倍用兢忧。今则立运临於命辰，天符飞於艮地，大运在戌，仍值魁罡。土星方伏於身宫，所照对冲於丑位，惧成灾咎，弥用惊危。伏闻南府文昌，主生铨善，北宫斗极，举过惩非。吉凶无爽於锱铢，报应有同於悬象。真教开忏陈之格，惟感必通；元经垂醮谢之仪，有祈皆应。辄因吉日，虔备醮筵，披沥丹诚，冀回真鉴。伏乞赐臣解消灾滞，蠲释凶衰，厄会平夷，过尤除荡，更增禄算。允介福祥，誓勤忠孝之规，上答君亲之念。永铭素恳，荷元慈，不任谢过祈恩忏灾之至。谨词。


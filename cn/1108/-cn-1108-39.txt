卷三十九

[集部,别集类,汉至五代,柳河东集]

钦定四库全书

柳河东集卷三十九

唐　柳宗元　撰

奏状二十一首

为广南郑相公奏百姓产三男状【郑相公即前郑絪也元和五年出为广南九年五月史载以前广南节度使郑絪为工部尚书则此状当在元和六七年作】

右臣所部贞节坊百姓某妻产三男者臣详究往例寔为休徵已量事给绢三十疋充其乳养者伏以陛下勤恤黎元感通天地灵心昭答景福已兴方使亿兆繁滋区夏充牣【音仭】故表祥於字育是啓运於昇平事杳化源庆延邦本鳞羽之瑞曾何足云臣幸列藩维尝叨枢近私贺之至

为薛中丞浙东奏五色云状【薛中丞戎也韩文公尝志其墓云元和十二年拜越州刺史兼御史中丞浙东观察使此状当在柳州作然两地相去辽絶况五色云事亦便当敷奏而公自柳州为作奏状亦可疑云】

右臣得管内台州奏月日五色云见者一州官吏僧道耆老悉皆瞻覩已奏闻并写图奉进者伏以景云上瑞王者祉符焕彩彰之在天知圣德之昭感伏维陛下化孚有截道洽无垠承天地之贞明导阴阳之和气遂使纷纷郁郁自东而徂西若烟非烟一旬而再至徵诸古谍【音牒】事罕前闻伏乞宣付史馆以昭简册

为裴中丞奏邕管黄家贼事宜状【公尝代裴中丞谢讨黄贼表在元和十四年状当次表後作】

右今月四日邕管奏事官严训过称押衙谭叔向等与黄家贼五千余人谋为翻动虽已诛斩犹未清宁当时差本道同十将某至邕管界首宾州以来迎探事宜兼为声援昨得十四日状并严训状报同其黄家贼并已退散各归洞穴讫伏以鼠窃狗偷非足为患陛下威灵远被神化旁行遂使奸猾之谋先期而自露回邪之党不戮而尽夷伏恐飞章已达吉语未闻尚轸天心犹烦庙算臣谬居方镇忝接疆界所得事宜不敢不奏让监察御史状【公拜监察御史里行在贞元十九年闰十月诸集皆载且状首有名衔云承奉郎新除监察御史当云里行後人妄削之耳】

右臣伏准名例律诸官与父祖讳同者不合冒荣居之臣祖名察躬今臣蒙恩授前件官以幼年逮事王父礼律之制所不敢踰臣不胜进退惶恐之至谨诣光顺门奉状以闻伏听勑旨

勑新除监察御史柳宗元祖名察躬准礼二名不偏讳不合辞让年月日检校司空同中书门下平章事杜佑宣

为京兆府昭应等九县诉夏苖旱损状【贞元十九年自正月不雨至於七月时京兆尹李寔也韩文公尝上寔书云今年以来不雨者百有余日未有赤心事上忧国如阁下者此状正诉旱而欲蠲输则寔仁人之心亦可槩见矣然史传谓关中大歉而寔为政猛方务聚敛进奉以固恩顾百姓所诉一不介意继以是坐贬其说互相背戾如此】

右臣谬领京畿已踰两月政术无取诚恳莫伸遂使雨泽????时田苖微损夙夜兢惧寝食靡遑今长安一十四县皆准常年例全徵【皆一作并】其昭应等九县臣各得状并令详审各絶隐欺谨具别状封进臣当府夏税通计约二十九万石已上据所损矜免秪当三万石有余恤人则深减数非广伏以圣慈弘贷悯念蒸黎臣忝职司不敢不奏无任惭惧之至

为南承嗣请从军状【承嗣南霁云之子七岁为婺州别驾历刺施涪二州元和元年刘辟叛以无备自涪谪永集有送南涪州量移澧州序云始由施州为涪州扞蜀道勍寇敌畏不敢犯然而笔削之吏以簿书校计盈缩受谴兹郡凡二岁当是元和三年赦後自永移澧矣王承宗负恩干纪命将徂征在元和四年十月此状公至永後作也所谓亡父死节睢阳公尝有南公睢阳庙碑云】

故某官赠某官某乙男某官某乙

右臣亡父至德之岁死节睢阳陛下每降鸿恩必加褒宠臣自七岁即忝班荣垂五十年常居禄秩再守遐郡绩用无成终贻官谤甘就严谴无以负荷先志报効殊私以惭以惧陨越无地伏见某月日勑以王承宗负恩干纪命将徂征雷霆所加殄灭在近臣窃不自揆思竭忠诚愿预一卒之任以答百生之幸庶得摧锋触刃摩垒搴旗冀获尽於微诚倘不坠於遗烈踊跃之至夙夜不宁敢希皇明俯鉴丹恳臣闻周官考艺国子置车甲之司【周礼夏官司马有司甲之职其文阙焉】汉道推恩孤儿备羽林之用【事详南府君睢阳庙碑及送南涪州量移澧州序】千秋思奋於事越【汉南粤传高后时粤颇为患文景继立乃委心归顺至武帝时独其相吕嘉不欲附从武帝使庄参以二千人往参辞不可故济北相韩千秋奋曰以区区粤又有王应独相嘉为害愿得勇士三百人必斩嘉以报於是遣千秋入粤】仲儒期死於奔吴【西汉灌夫字仲孺吴楚反时颍阴侯灌婴为将军属太尉请夫之父孟为校尉夫以千人与父俱时孟年老颍阴侯强请之欎欎不得意故战常陷坚遂死吴军中汉法父子俱有死事得与丧归夫不肯随丧归奋曰愿取吴王若将军头以报父雠】义激君亲名高竹帛臣虽无似有慕昔人虽身涂草野死而不朽披肝沥血昧死上陈无任恳迫忠愤之至谨录奏闻伏候勑旨

进农书状【贞元五年正月乙卯诏曰四序佳辰历代增置汉崇上已晋纪重阳或说禳除虽因旧俗与衆共乐诚洽历时朕以春方发生候及仲月勾萌毕达天地和同俾其昭苏宜助畅茂自今宜以二月一日为中和节以代正月晦日备三令节数内外官司休假一日宰臣李泌遂请中和节日令百官进农书司农献穜稑之种上从之此状谓奉某月日勑宜以二月一日为中和节所司进农书永以为常式者当即贞元五年二月作所进农书诸本皆作三卷公时盖未第云】

右伏奉某月日勑宜以二月一日为中和节所司进农书永以为恒式者臣伏以平秩东作虞书立制俶载南亩周雅垂文此皆奉天时以授人尽地力於农食【一作而丰食】自陛下维新令节益励农功既立典於可传每陈书而作则耕凿之利敷帝力於嘉谟稼穑之难动天心於睿览勤劳率下超迈古先凡在率土不胜幸甚前件农书谨函封进谨奏

代人进甆器状【公集有元饶州二书在元和八年饶州当进甆器此必为元作也】

右件甆器等【一上有甆器若干事字】并艺精埏埴制合规模禀至德之陶蒸自无苦窳合太和以融结克保坚贞且无瓦釡之鸣【选黄钟毁弃瓦釡雷鸣注瓦釡喻庸下之人也】是称土鉶之德【汉司马迁传尧舜堂高三尺茅茨不翦饭上簋歠土鉶音刑以盛羮也】器慙瑚琏【力展切】贡异砮丹【砮音奴】既尚质而为先亦当无而有用谨遣某官某乙随状封进谨奏

柳州举监察御史柳汉自代状【公元和十年三月出为柳州六月二十七日到任此状在柳州作也赦文在元和六年详下上中书门下举李汉状】

右状准从前赦文常参官上後举一人自代者伏见前件官颇有才行长於政术久历岭南使职臣之所知敢举自代无任恳迫之至

上户部状【元注云左降官员外置同正员俸料旧用户部省员阙官钱充今请改授正官占阙不用上件钱每年约计数万贯此在柳州作】

右伏以左降官是受责之人都不厘务户部钱是准勑收贮不合别支又所授员外官亦非旧制宗元在永州日见百姓庄宅公验有司户李邕判给处足明皆是正官今请悉依故事为准并废员外所置凡在贬黜授以正员责其成功俾无虚授贮钱既免支用加数足应军须寔冀货不滥分官无旷职谨状

柳州上本府状【元注云救兄荡以竹刺莫果右臂经十二日身死其莫诚禁在龙城县准律以他物欧伤二十日辜内死者各依杀人论本府谓桂管也】

右奉牒准律文处分者巳帖县准牒待秋分後举处分讫伏以慈惠化人孝悌成俗属吏所见皆许申明至公之下敢竭愚虑窃以莫诚赴急而动事出一时解难为心岂思他物救兄有急难之戚中臂非必死之疮不幸致殂揣非本意按文固当?守抚事亦可哀矜断手方迫於深哀周身不遑於远虑律宜无赦使司明至当之心情或未安守吏切惟轻之愿况俟期尚远禀命不遥伏乞俯赐兴哀特从屈法幸全微命以慰远黎则必阖境荷慈育之恩岂惟一夫受生成之赐倘以律文难变使牒已行则伏望此状便令废格轻赐尘凟惶战交深谨录状上奉听处分

为裴中丞伐黄贼转牒【次前谢黄少卿贼表作孔大夫即岭南节度使孔戣阳中丞即容管经略使阳旻李中丞即安南都护李象古也】

当管奉诏与诸管齐进诛讨邕管草贼黄少卿汉军马步等若干人各具兵马数及军将若干前牒奉处分窃以天啓昌期大功毕集神开兴运微恶尽除黄少卿等历稔逋诛举宗肆暴恃狡兔之穴跧伏偷安凭孽狐之丘跳踉见恠【跳音迢踉音良走也】以为威弧不射天网可逃侵逼使臣隳犯王略恣其毒虐速我诛锄敌国尽在於舟中【史记吴起谓武侯曰君不修德舟中之人皆敌国也】还师已期於席上【史记蔡泽谓应侯曰君相秦计不下席谋不出廊庙坐制诸侯利施　四海此谓当时席上之谋盖可以约还师之期也】谓宜投戈顿颡面缚乞身归郡邑於王宫効黎献於天吏而乃缮兵补卒增垒闲途【闲一作闭】正当天讨之辰【书天讨有罪五刑五用哉】更积鬼诛之罪【庄子为不善乎幽间之中者鬼得而诛之】衆轻鬬蚁【晋殷仲堪父尝患耳聪闻牀下蚁动谓之牛鬬】勇劣怒蛙【韩非子曰越王伐吴欲人之轻死也出见怒蛙乃为之式从者曰奚敬於此王曰为其有气故也】纎缟当强弩之初【史强弩之末力不能以入鲁缟】孤豚偾肥牛之下【偾弗问切】事同拾芥力易摧枮杪忽蜂腰虚见辱於齐斧【齐侧皆切】突梯鼠首滥欲寄於旄头剿絶有时不索何获某拱稽致命执锐忘生车甲既备於小戎【诗小戎美襄公也备其车甲以讨西戎】鲸鲵岂逃於诛戮【左传宣公十二年武非吾功也古者明王伐不敬取其鲸鲵而封之以为大戮於是乎有京观以惩淫慝】窃观上略总帅中权战士义激於身心列校势成於臂指蹶张之技尽出於山林【汉申屠嘉传申屠嘉以材官蹶张从高祖击项籍如淳曰材官之多力能脚踏强弩张之故曰蹶张】拔距之材徧徵於川洞【汉甘延夀传投石拔距絶於等伦顔师古曰拔距者有人连坐相把据地距以为坚而能拔取之皆言其有手掣之力】赏悬香饵令布疾雷莫不鼔舞戎行??师律投躯不????於羽檄【汉高祖曰吾以羽檄徵天下兵未有至者注檄木长三尺用徵召急则挿以鸟羽示急也】跂足惟俟於牙璋【周官典瑞掌牙璋以起军旅以治兵守注云牙璋琢以为牙牙齿兵象故以牙璋发兵也】今月某日奏事官米兰回捧受诏命神飞首勇足蹈心驰欢声洽於万夫胜气横於千里国容不入履且及于寝门【汉胡建传制曰国容不入军军容不入国左传宣公十四年楚子使申舟聘于齐无假道于宋及宋宋人止之华元曰过我而不假道鄙我也鄙我亡也杀其使者必伐我伐我亦亡也亡一也乃杀之楚子闻之投袂而起屦及于窒皇剑及于寝门之外车及于蒲胥之市注云窒皇寝门阙也】家事勿闻土巳填于左阖【国语吴语越王句践将伐吴乃入命夫人王背屏而立夫人向屏王曰自今日以後内政无出外政无入内有辱是子也外有辱是我也吾见子于此止矣王遂出夫人送王不出屏乃阖左阖填之以土去筓侧席而坐不扫其命大夫亦然】即以月日全军出次分道并进所期戮力敢告同心孔大夫贞直冠时清明格物全体许国一心在公兵精食浮为日固久容府阳中丞以义烈为已任勲袭太常安南李中丞以英武为家风业传彝器并膺邦寄克达皇威南则浮海济师共集堂堂之阵【孙子勿击堂堂之阵】东则横海誓衆用成善善之功【诗缁衣以明有国善善之功焉】以此鼔行坐观尽敌刑惟勿喜诛有可哀徵侧之勇冠一方竟就伏波之戮【马援传交趾女子徵侧及女弟徵贰反於是玺书拜援伏波将军南击之军至浪泊上与贼战遂大破援追徵侧等斩其首传洛阳】吕嘉之威行五岭终摧下濑之师【吕嘉南粤相也武帝时粤王愿欲内附独吕嘉建德反朝廷於是命路博德为伏波将军杨仆为楼船将军及归义粤侯二人为下濑将军共讨之嘉遂与其属数百人亡入海寻复追降之南粤乃平事见南粤传】嗟此陋微自贻擒灭勉成良画速致殊勳虽荒徼之地固不劳於有征而昇平之年将自此而何事书之竹帛寔谓扬名事须移牒隣管以成掎角举牒者【孤豚事见左传昭公十三年牛虽瘠偾于?上】

贺中书门下诛淄青逆贼李师道状【元和十四年次前柳州贺破东平表作】

右今月三日得知进奏官某报前件贼以前月九日克就枭戮者伏以天啓圣期神资良弼必有惩讨以致昇平蠢尔凶渠敢行悖乱缔交於雷霆之下効逆於化育之辰逞豺声以欺天恣狼心而犯上嘉谋充叶威命旁行破竹宁比其发机走丸未喻於乘胜【杜预云用兵如破竹数节之後迎刃而解孙子序如丸之走盘】浊河清济曾无沟洫之虞大岘琅邪不闻涯岸之阻【岘胡典切河济大岘琅邪皆淄青间山水名也】天兵四合贼衆屡摧然後赦刼胁之辜许其归复寛诖误之典期以抚循【诖音邽】外怛皇威中感圣德虽在枭镜岂不知归【郊祀志古者天子祠黄帝用一枭破镜孟康曰枭鸟名食母破镜兽名食父黄帝欲絶其类使百吏祠皆用之方士虚诞云以岁始祓除凶灾令神仙之帝食恶逆之物使为逆者竟无有遗育也枭坚尧切】是以未极诛锄遽闻内溃鲸鲵已戮见东海之无波氛沴尽销仰太阳之普照功格於天地化合於阴阳一德方继於商书【书咸有一德克享天心】降神自同於周雅【诗维岳降神生甫及申】遂使垂白遗老再逢天宝之安搢绅诸生远期贞观之理某特承朝奬谬列藩臣常以突刃触锋未为効节膏原润草岂足酬恩寤寐抚心不遑宁处今则削平之际慙无尺寸之功开泰方初徒受丘山之宠无任愤激屏营之至忭舞欢庆倍百恒情

贺中书门下平淄青後肆赦表【元和十四年次前贺克东平赦表作】

右伏奉二月日德音以淄青削平庆赐大洽率土之内忭跃无穷伏以周灭三监但明诛放之罪【事详见书】汉平七国更严斩杀之科【景帝纪七国举兵皆反乃大赦天下遣太尉周亚夫将军窦婴将兵击破之斩首十余万级追斩吴王濞於丹徒胶西王等皆自杀夏六月诏曰乃者吴王濞等为逆起兵相胁诖误吏民今濞等已灭吏民当坐濞等及逋逃亡军者皆赦之楚元王子艺等与濞等为逆朕不忍加法除其籍毋令污宗室】未有翦覆凶渠抚存疑类威暂行而德洽诛才及而恩加操兵者悉获归休秉耒者更闻优复与之种食丰以货财疾苦尽除鳏孤咸育葬战死之骨增以赏延怜刃伤之肌存其廪给涤山川之旧汚申节义之余寃功多受三事之荣【诗三事大夫莫肯夙夜注云三事谓三公也】节着有十连之宠【礼记十国以为连连有帅】较然逆顺益以彰明和气远周罢七旬之干羽【书舜舞干羽於两堦七旬有苗格】仁风溥畅收六月之车徒【诗六月宣王北伐也】寰海永康夷夏均庆某忝司戎旅获奉昇平当伊尹无耻之辰【书伊尹曰予弗克俾厥后为尧舜其心愧耻若挞于市】见咎繇惟轻之德【书罪疑惟轻】忭跃之至倍万恒情无任庆贺之至贺中书门下分淄青诸州为三道节度状【元和十四年次前代裴中丞贺分淄青为三道节度表作】

右某伏见某月日制分淄青诸州为三道节度都团练观察等使者害气尽除和风远溥【一作溥畅】裂壤既分其形胜经野必正其提封河济异宜海岱殊服八命作牧无闻威福之源十国为连已肃澄清之政鼠无夜动鴞变好音惠泽岂俟於崇朝仁化宁期於必代遂使琅邪即墨田生无虑其异谋【史记齐湣王时田单为临淄市掾会燕使乐毅伐破齐湣王出奔巳而保莒城燕师长驱平齐而田单走安平燕军寻复攻安平城坏单遂东保即墨时燕既尽降齐城独莒即墨不下俄燕昭王卒惠王与乐毅有隙单乃纵反间於燕数出诡计而燕果陷其术中单乃纵火牛且进军击之燕军大败所过城邑皆畔燕而归单齐故七十余城皆归旧】聊摄姑尤晏子但闻其善祝【晏子婴也事齐景公会公病期月不瘳诸侯之宾问疾者多在时梁丘据与裔欵言於公曰吾事鬼神丰於先君有加矣今君疾病为诸侯忧是祝史之罪也盍诛之以辞宾晏子曰聊摄以东姑尤以西其为人也多矣虽其善祝岂能胜亿兆之诅君若诛於祝史修德而後可聊摄齐西界也平原聊城县东北有摄城姑尤齐东界也姑水尤水皆在城阳郡东南入海】?以相公谟参禹绩制出萧规光辅圣神永康黎献某获逢开泰忝守方隅拚跃之诚倍百恒品

为裴中丞上裴相贺破东平状【次柳州贺破东平表作裴相公度也】

右伏以逆贼李师道克就枭擒已具中书门下状贺讫某忝居末属特受深恩踊跃不宁辄复披露窃以自古中兴之主必有命代之臣一德同功以叶休运故申甫方召成宣王复古之勳【谓申伯尹吉甫方叔召伯也】吴邓宼耿致光武配天之业【谓吴汉邓禹寇恂耿弇也】此皆上下齐志中外悉心虽成功则多而陈力甚易岂若阁下挺拔英气迈越常流独契圣谟以昌鸿业庙略初定异议纷然诋讪盈庭萋斐成市【萋音妻盛貌斐妃尾切分别文也】阁下秉心不惑定命弥坚讨淮右之凶则下车而授首服恒阳之虏则驰使而革心【淮右谓讨吴元济度既平蔡乃遣华州刺史郑权为横海节度使统德棣沧景等州而王承宗不敢为乱也】况师道恶稔祸盈鬼怨神怒恣行悖慢敢肆欺诬天兵四临所至皆捷次又舍其将校许以归还罪止一夫恩加百姓豺狼感化枭镜怀仁自致诛夷以成开泰万方有庆四海无虞遂令率土之人尽识太平之理盛德大业振古莫俦然则布政明堂勒功东岳光垂後祀辉映前王神化允属於圣君崇勳寔归於宗衮庆贺之至倍万恒情

为裴中丞上裴相乞讨黄贼状【次前谢讨黄少卿贼表作】

某材质无堪授任非次当有事之日忠恳莫施遇成功之辰慙愤空积陈力之志誓死不渝伏惟仁恩终赐展効今者中华宁谧异类服从唯此南方尚余寇孽伏以黄少卿等凭培塿以自固【培薄口切塿朗口切小冢也又小阜也】合莝脆以为强【莝寸卧切脆此芮切易断也】刼胁使臣侵暴列郡虽狐鼠之陋无足示威而蜂虿之微犹能害物必资翦伐方致和平庶尽驽蹇之劳以答恩荣之重抚心踊跃夙夜不宁私布丹诚敢期明鉴无任感激屏营之至

为桂州崔中丞上中书门下乞朝觐状【次前卷请朝觐表作中丞崔泳也】

右某幸遇文明叨承委寄理戎典郡十有四年瞻恋阙庭神魂飞越项在邕州屡陈诚恳谬施进律之宠【礼记有功德於民者加地进律】未遂执圭之愿【左传朝聘有圭周礼大宗伯之职曰公执镇圭侯执信伯执躬圭】相公膺贤辅圣大叙彝伦中外之臣出入更践某自领桂管又逾再周企鸾鹭於紫霄独无羽翼仰星辰於黄道徒竭丹诚【浑天图天有黄赤二道礼记注疏日月四时游于黄道其方不同】况正月会朝远夷皆至【周官春见曰朝】六岁来见要服有期【书六年五服一朝国语要服者贡注云要服六岁一见】岂使班超之望长悬【东汉班超传超以久在絶域年老思归十二年上疏曰臣闻太公封齐五世葬周狐死首丘代马依风夫周齐同在中土千里之间况於远处絶域小臣能无首丘依风之思哉云云】子牟之恋空积【庄子魏公子牟身居江湖之上心驰乎魏阙之间】伏乞特申微愿录授冗员徵故事而不遗揆夙志而斯毕入天子之国愿附礼於小侯拜丞相之车敢希荣於下客【一更有无任恳祷屏营之至轻凟威重战汗伏深谨状】

为南承嗣上中书门下乞两河効用状【次前请从军状作】

右伏以越败夫差多会稽纳官之子【事详南府君睢阳庙碑及送南涪州量移澧州序】赵摧栗腹即长平死事之孤【史记赵奢传赵成王时秦与赵兵相距长平时奢巳死赵以其子括代之已而军败数十万之衆遂降秦秦悉阬之燕用栗腹之谋曰赵壮者尽於长平其孤未壮举兵击赵赵使亷颇将大破燕军于鄗杀栗腹遂围燕燕割五城请和乃听之】何者义烈之余色气猛厉上将効於国用下欲济其家声所以愤激凄怆常思致命者也某先父死难睢阳事存简册屡降优诏荣及子孙爰自繦緥超陞品秩肉食廪给未尝暂停顷守涪州属西蜀遘逆将致死命以尽夙心寝戈尝胆志愿未究会刀笔之吏寘以深文首级之差今复谁辩薏苡之谤不能自明【马援传援初在交趾常服薏苡欲以为种军还载之车中时人以为南土珍怪权贵皆望之援时方有宠故莫以闻及卒有上书譛之者以为前所载还皆明珠文犀帝怒援妻孥惧不敢以丧还旧茔葬】犹赖旧勳谪居乐土食人力之粟守无事之官拳拳血诚无所陈露伏见明制兴师讨伐恒冀蔑尔小丑尚欲逋诛某才非古人志慕前烈愿得身当一队効死戎行竭平生之忠恳申幽明之寃痛抚劔心往发言涕零尝闻汉法有奋击匈奴者诸侯不得拥遏又况丞相总军国之重定廊庙之谋固当宏奬无所弃捐伏乞哀悯收抚以成其心无任恳迫惶恐之至柳州上中书门下举柳汉自代状【次前柳州举监察御史柳汉自代表作】

右伏准元和六年十月十七日勑常参官授上後三日内举一人以自代便具所举人兼状上中书门下者今奏请前件官自代谨连状

为长安等县耆夀诣相府乞奏复尊号状【已具三十七卷为京北府请复尊号表注】

右某等【一上更有长安县耆夀某乙若干人字】伏以生长明时游泳皇泽鼔腹且知於帝力食毛敢忘於君恩窃见近者祥瑞所呈周於百郡丰稔之报均於四方有以知上玄降灵诞告嘉应彰我君文明之化仁育之恩大道既行鸿名未举是以殷勤昭着如斯而不巳者也某皆陶煦纯仁成此耇老【煦火羽切烝也】生既无补死而何求唯愿上闻帝阍复建尊号用彰圣德以报皇慈披露血诚伏守天阙麋躯碎骨犹生之年谨以今日诣光顺门辄进奏讫【奏一作表】伏惟相公赞翊明主共致太平而使名号尚郁天人失望草野愚鄙窃有惑焉伏望敷奏之际开陈其要俾下情允达大愿克从退就泉壤乐而无恨轻黩国相伏待典刑谨状

为京畿父老上府尹乞奏复尊号状【状谓今请诣光顺门进表当在前状之前作】

右某等幸以羸老获覩昇平蹈舞薰风讴歌夀域譬之草木何以报天寤寐焦劳不知所措伏见圣君临御玄化升闻瑞应匝於万方【匝作答切与帀同】丰报穷於四海神祗注意天地倾心觉悟生人必有为者盖以挹损徽号近二十年盛德益光大名未复致远迩积虑幽明愤怀故自古以来嘉瑞之至未有如今岁之盛也斯乃上玄深旨下人恳诚勤勤相符正在於此某等眷恋明时朝夕是切唯愿早复大号以契天心庶得圣政益光鸿化弥远少遂踊跃之甚今请诣光顺门进表昩死上陈伏以侍郎道合君臣惠敷黎庶倘遂收采愚虑致贡大庭俾草莱微诚得达万乘非所敢望惶惧伏深谨状

柳河东集卷三十九








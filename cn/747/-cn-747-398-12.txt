○对升高判

〈解式与长年行，因升高不从所视，遂杖之。式诉，州断斗论，省科失入。〉

先王设教，各有等威。君子盛仪，必修德礼，苟昧斯道，时谓不钦。解式妄人，不若厥训，徒守尊卑之位，终乖敬让之节。不从所视，实曰愆仪，或人杖之，事亦奚爽？州曹丕蔽，因噬腊之遇毒；省司失入，觉从之词游。罪自己招，云谁之咎？请当从礼之罚，勿听无稽之诉。

王希明

希明，开元时人，自号青罗山布衣。


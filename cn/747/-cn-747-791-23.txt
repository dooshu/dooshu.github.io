○侯真人降生台后记

余尝作尉甸服，闻侯真人升仙之说，而未熟其事。洎辛巳岁，宰於斯邑，与渤海高公为交代，方睹其文。及诘诸耆耋，皆与前文符验。噫！神仙之术，虽贤哲犹疑，而道华登高松，蹑路，系衣松杪，炉香尚烟，杳然升天，孰能致诘？高公博学好古，欲旌其迹，俾蹈道之士，励志精勤，故授受於子，克成其事。岂子晋吹笙来缑山，令威化鹤憩华表，独留名於前代，而不还故乡。是刻石旧居，以期於绛节。

周遇

遇，大中时守彭王府谘议参军。


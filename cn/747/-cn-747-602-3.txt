○为淮南杜相公谢赐春衣表

臣某言：中使陈日华至，奉宣圣旨，慰劳臣及将佐、官吏、僧道、耆老、百姓等，并赐臣墨诏及春衣两副、大将衣四副。王人捧诏，御府降衣。宠光不隔於遐藩，庆赐猥沾於裨将。臣某中谢。臣素乏器能，谬膺驱使。每惭效薄，常惧食浮。陛下覃以至仁，均其厚施。宰元和而布泽，顺时律以颁衣。出自禁中，贲於臣下。执领衤会而舞失次，被纤柔而顾ツ增辉。举体动容，既安且吉。在身不称，恐招鹈翼之讥；居任无功，叨受鹤纹之赐。下延将校，同荷生成。


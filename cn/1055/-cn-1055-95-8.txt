【论班行未有举荐之法札子〈庆历三年〉】

臣伏见朝廷选任百官，文武参用。文官在选者，各以举主迁京朝官，其间虽容时有滥冒，然孤寒有才行之人，亦往往获进。惟有武官中近下班行，并无贤愚分别，一例以年岁递迁。自借职得至供奉官，须是三十余年，使贤愚同滞，而国家缓急，要人使用，无由知其能否。或要人使，则临时只看脚色点差，多是不副所选。臣谓班行入仕之人虽多端，然其中亦极有才能可任用者，但国家举选之法全未精博。臣欲乞将近下班行，比类选人，别立举官之法。凡无人举者，官有所止，更不例迁，有举主者，方与迁转。或且令无举主者，依旧年限迁转，将有举主者，别作任使。仍乞严为约束，重其连坐之法，使举者不容冒滥。则才与不才，渐可分别，而用人不滥。况今四方多事，天下都监、巡检、监当之类，尽要得人，方能集事，不必边任并阁职方用举荐，其他要切使唤处多。如允臣所请，乞付枢密院商量，立定法制颁行。取进止。


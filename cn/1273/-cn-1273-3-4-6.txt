赠池滋膺同年伯炜二首


飞凫初下五云端，兼领雷封表海宽。两邑万家歌管乐，三山千里板舆安。

瀛洲旧授神仙职，岭峤真推父母官。闻说讼稀亲课士，满城桃李共腾欢。

天生卓茂佐中兴，循吏由来未易称。百里清平桴鼓息，九重褒异尔书征。

注衔玉署头冰在，话故金城鬓雪增。愧说瑞安门下士，上方空请一无能。






王灼　投秦太师

双龙阙下五云新，喜见天元第一春。

邻使来输朝会玉，儒宫望拜属车尘。

囊空赤白闲边将，雨足公私快野人。

浑是升平好时节，谁将盛事勒苍珉。

王灼

王灼　投秦太师

今代堂堂有魏公，十方三际指挥中。

勋名已恨古人隘，歌咏端知守笔穷。

还第文饶槐蔽日，赌棋安石马嘶风。

此时谁作登门客，看吐经纶气似虹。

王灼


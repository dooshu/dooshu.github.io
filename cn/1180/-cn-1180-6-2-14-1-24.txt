二十四


不肖孤积愆累衅，遘兹闵凶。闻讣后，即荷师翁手书垂慰。兹乃远辱奠章，跪而读之，涕泗横流。谨寄宣先人几侧，冥漠有知，衔结为报也。

夫人大事，莫甚于亲丧。不肖孤不睹先人之面十九年矣，一旦见背，抱恨终天，已不胜痛割矣。乃乞归未允，反被恶言。进不成报国之忠，退莫展奔丧之礼，内忧外患，交集于身。今虽勉强应召而出，然精神困惫，形容摧朽，宇宙间悲苦蕴结至极而难堪者，无如不肖孤矣。自非生成培植，恩深义重，谁则怜之？今拟大婚礼成，即申前请。竢将发之日，驰使以报，祈有指诲也。

不肖感戢恩慈，言不能喻，惟对来使匍匐稽颡，奉书以谢。情悰苦郁，语无伦次，统惟台亮。






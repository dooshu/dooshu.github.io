卷二百十一

钦定四库全书

历代名臣奏议卷二百十一

明　杨士奇等　撰

法令

宋英宗治平间知谏院司马光乞今後有犯恶逆不令长官自劾疏曰臣窃以国家承百王之弊俗化陵夷不肖愚民犯分侵礼无所不至此朝廷所宜留意不可忽也昔贾谊叹秦俗之薄恶以为借父耰鉏虑有悳色母取箕帚立而谇语抱哺其子与公并倨妇姑不相说则反唇而相稽以今闾巷之民旦夕所为如彼数者皆何足言近闻开封府屡有子杀父母者相继事发以京邑之中犹有如此悖逆之民况於远方教化之所不及哉臣窃见刑部格勅百姓间有犯恶逆以上者州县长官量事贬降隐而不言委録事参军纠察闻奏刑统参详条部内有犯恶逆以上罪者今後刺史以上附表自劾以敦风教责与不责并听勅裁朝廷近年务行寛政吏有故出人罪者率皆不问或小有失入则终身废弃以此民有谋杀及殴詈尊长者州县之吏专务掩蔽纵释惟恐上闻往往止从杖罪断遣少肯处以正法盖避自劾之耻务为身谋遂使顽民益无顾惮名敦风教其实坏之王者之政当善善恶恶若寛此悖逆之民以为仁政臣实愚浅未之前闻况教化之失风俗之弊任其责者岂特州县长吏而已若长吏隐而不言乃使録事参军纠察闻奏斯亦难矣臣愚伏望朝廷今後除去上件贬降长吏及附表自劾二条更不施行在京则委纠察刑狱畿内则委府界提点在外则委转运使提点刑狱常切觉察州县官吏如有敢将恶逆不孝不睦等罪寛纵隐蔽不依正法勘鞫断遣者并画时纠举闻奏随其轻重各以故出人罪论若上件诸司不纠举者委台谏官察访闻奏取进止

光又乞罢刺陕西义勇状曰臣昨日上殿为言乞罢陕西义勇事陛下宣谕臣以为命令已行臣退而思之不胜郁悒终夕不寐深惜陛下此言之失臣案周易复之初九曰不远复无只悔元吉只大也盖言人谁无过虽圣贤亦不能免然圣贤皆能不远而复故虽有小悔不至於大而终保元吉也其上六曰迷复凶有灾眚用行师终有大败以其国君凶至於十年不克征盖言失之已远迷而不复无事不凶而人君尤甚故孔子赞之曰迷复之凶反君道也自古明圣之君闻一善言而立为之变更号令者多矣不可悉数唯近岁大臣自知思虑不熟号令已失无以抑夺台谏之言则云命令已行难以更改乃遂非拒谏之乱世陛下新临大政当求善无厌从谏如流之时而亦有此言天下将何望焉且唐室以前谏议大夫拾遗补阙皆中书门下省属官日与中书令侍於天子之侧议论大政苟事有阙失皆得随时规正今国家凡有大政唯两府大臣数人相与议论深严秘密外廷之臣无一人知者及诏勅已下然後台谏之官始得与知或事有未当须至论列又云命令已行难以更改则是国家凡有失政皆不可复救也如此岂惟愚臣一人无用於时谏诤之官皆可废也以臣所见但当论其事之得失言之是非不当云命令已行不可改也今陕西一路之民小大皇皇正如在汤火之中若忽得朝廷指挥云所有义勇且住拣刺其已刺手背者并给与公凭放令逐便得出汤火之中死而复生也其谁不欢呼鼓舞感戴圣恩岂有一人云命令已行不当复改耶陛下万民之父母万民陛下之赤子岂有父母误坠其子於井而曰吾已误矣遂忍不救邪昔舜称尧之德曰稽于衆舍己从人仲虺称汤之德曰用人惟己改过不吝臣愿陛下勿以先入之言为主虚心平意以察臣前後五次所言果然为是为非若其是欤即乞早降指挥罢刺陕西义勇若其非欤即乞如臣前来所奏特赐降黜别择贤才而代之所有命令已行之言伏望陛下自今永以为戒不可使天下闻之塞絶善言之路也

翰林学士张方平请减刺配刑名劄子曰按历代刑法之制盖自汉文除肉刑而用箠令於後沿革世有增损大体笞杖徒流大辟为法五等至隋高熲以经世之才议定科律笞以一十至五十杖以六十至一百徒以一年至三年流以一千至二千里大辟以绞斩蠲损前代鞭刑枭首轘裂之法轻重之准识者以为尽天下之平唐室遵用惟加流刑以二千里至三千里然而笞杖皆用竹其徒流者不加杖若加杖者即免役诸犯徒应居作者在京送将作监妇人送少府监缝作在外者供当处官役妇人配舂犯流应配者三年俱役一年加役流者流三千里役三年若家无兼丁与工乐杂用太常音声人及习天文并给使散使者方加杖免役还充本色皇朝建隆四年太祖皇帝神智英武自立一王之法始建折杖之制一百折二十以次为差杖制用木而大於箠各有重轻之令犯徒者加杖免役犯流者加杖配役其情罪尤重者更为加杖刺配之法逮今百年虽累圣以慈恕御天下钦恤惨怛留神刑典而科禁条章其实烦密四朝编勅自建隆开宝兴国淳化咸平祥符天圣庆历八经详定门目寖广其刺配之条比前代絶重前代加役流既不加杖又役满即放或会赦即免今刺配者先具徒流杖之刑而更黥刺服役终身其配远恶州军者无复地里之限祖宗之世此条尚稀臣尝检会祥符编勅刺配之罪四十六条天圣编勅五十四条今庆历编勅九十九条诸系禁奏取旨又七十一条比之天圣盖已增倍其间亦有一条该刑名数节详而究之比祥符勅几三倍矣锢械系累扶老携幼道路相望不得至配所而死沟壑者盖不可胜计州郡积多往往奏乞住配臣恐更历年载远方小郡流配益衆渐成渊薮其强猾不逞念已隔絶乡里亲戚不复更自顾藉厉阶患萌亦尝起於所忽也故臣前曾上言乞差官?庆历编勅及续降勅诸刺配条重行详定议从减除其情理蠧害显为人患不可存之乡闾者须用此法诸缘茶盐酒麴铜矾冒禁以规财利之类约见行刑名轻重别立居役之法合配远恶州军者令实役七年配三千里外者六年千里外者五年配隣州者三年并供当处官役不用赦降原免人情安土且开自新之路减递送之劳息流离之苦州郡役事亦足资助譬若募本城役兵颇省衣粮之给又以少清刑本上洽和气消远方之衅兆广仁政之大体其於治道实繋惨舒

方平又请删定勅令劄子曰窃见天圣中删定编勅於今累年比来鄙庸之人意虑浅近不识大体妄陈利害朝廷轻听往往行下自边事之後末议蜂起条令错出旧章殽乱郡县承用益駮奸吏因缘出入为弊导民媮薄动开争端乱狱滋丰民用怨苦臣闻天何言哉四时行焉简易以信之谓也方今之政所谓文敝其民利而巧荡而弗静胜而无耻为救之道在简而信臣愚谓宜刋定法令以明示民选命近臣逹政体通时务者三两员慎举京朝官之明晓法意练习民事者五七员类聚天圣编勅後条令其毛细苛冗者蠲除之违异重复者考正之必事理精审条目简便有辅於政者存为着令夫子曰古之知法者省刑本也今之知法者不失有罪末矣夫然後官知守法吏息舞文民有措其手足兹当今之切务也

知通进银台司韩维上奏曰臣近以黜吕诲等勅不由门下封駮司尝面具论奏及两上章乞正官法并未蒙圣慈施行臣伏以纪纲法度圣王所以维御邦国使不危而安者也其所措意皆关诸盛衰固不为一日设也譬之犹舟之有维楫马之有衔辔今有人於此将假二物以出万里之涂而自毁其维楫絶其衔辔则人人知其有奔偾沈溺之忧矣臣近对崇政殿亦尝以此理上陈陛下初不省察又以失职求赐罢黜而圣慈再三敦谕不令投进文字臣僶俛而退犹望陛下寤前之失特诏有司修明旧法以防将来之患而章上辄不出使臣不得少申职业坐守空名以蒙贪禄旷官之谤进退实亦难处伏望圣慈以臣此状并前两奏降付中书门下商量施行臣不敢枉道以阿人主之意爱身以坏祖宗之法惟陛下裁处

维又乞议恕私罪劄子曰臣数见良吏善人以小过留滞而背公便己之徒不废迁擢窃寻其端盖朝廷之制私罪虽得轻法常为仕进之累公坐虽大一时被责则复升进矣伏以国家赋禄命官本为治人而无状之吏废职以遂苟且之意坏法以行姑息之政计其用意岂复在公夫缘私致罪恶或止身废职坏法其害及国二者相校孰为轻重伏望圣慈特诏有司议私罪之可恕者稍蠲留碍以通滞材公坐之有害者重加困抑以儆慢吏

右正言傅尧俞论审刑院大理寺等处欺罔事状曰臣伏以附下罔上昔为重辟刑故无小古有通规苟涉於兹讵容缄默臣近闻大理寺断郑州严奕公事误用格条已经裁决辄自举觉再上殿敷奏中外闻者莫不惊骇缘法寺一司编勅法官错误不许陈首顷岁张价刘述等黜官是也臣恐此条後有冲改伏乞追守以重刑典且使猾吏不得缘而为奸傥此法犹存则大理寺可谓故为罔上矣岂有本司定制而不知者乎始时之误或有可矜乃敢公然自举援据谬例上昧朝廷而谩陛下此而可贷孰不能容自陛下新览万机百司稍知畏惧日月未久辄肆欺诬臣恐陛下威令自兹亏损伏望穷究重行贬降庶几纲纪可以整齐臣属以子丧在告不获即时论列

尧俞再论审刑院等处欺罔事状曰臣近有状奏弹审刑院大理寺官吏不合举觉误断严奕公事援据非例再上殿敷奏臣始疑一司编勅後有冲改盖窃料陛下新总大政励精为治臣下岂敢遽为奸罔今访闻审刑院大理寺详断诸色公案其所断法状并须两司详定同具进入如经奏断後结状却有错失其两司官吏不在举觉之限此条见今行用况张价刘述等降黜未久耳目相接衆人共悉法官安得不知乃敢公相表里共为欺谩方今之事无大於此者昔裴度以五坊使追捕平人为大而谓东方用兵为小诚深识治体者也况法吏匿法以舞文罔天子乎不独如是又欲遂废成法以自便其高下之手苟幸无败其渐将无所不为啓导奸源亏损威柄自此始也臣谓肃正纪纲可以破猾吏之胆在此一举陛下傥从寛假姑务含容异时虽重为刑戮人且不惧况断官孟开乃卢士宗亲戚固足以察其用心惟陛下留神早赐施行

韩琦进嘉佑编勅表曰臣琦等言恭闻古先哲王议事以制不为刑辟盖人情万端法制一定夫以一定之法而制万端之情欲轻重得宜古今无易不其难哉国家睿圣相继承平百年立法本通务归至当故自建隆以来迄於庆历之初凡诏令所下纲条既繁则必建局命官一加删定者岂欲纷更而数变哉亦虑乎执定制而失人情也今之论次所付匪轻夙夜以思惧不称职臣窃以律设大法不能委曲而生意国用中典至於治平而後详上既极於哀矜下无容於壅塞凡於阙漏皆得指陈前书之载或疎後令之明寖密平亭差惑抵牾且多触禁之民几不知其所避舞文之吏足缘之而为奸不有刋裁讵能永久恭惟皇帝陛下法天任德本道无为恢陶唐画象之仁隆天乙弛罟之惠永惟庶俗期底大中谓制礼以禁未然岂尝忘教明刑而使无犯自亦知方顾兹请比之文日益烦苛之敝几阁之盈难於徧睹锥刀之末虞乎尽争时合当更政其先务乃诏臣等特新编葺得尽详度於是取庆历编勅暨嘉佑三年终以前续降条贯凡四千三十一道求中而议就约以书存所便安汰其重复至於名篇而附律先例以举凡会数勅而同一科参旧文而发新意事并出则分从其类禁当立则特为之条皆明着大防稽合前式臣等又以四海之广独见莫周虽当局之勤谓所思之已至及约情而用或在理以犹差必欲成本朝之善经固当合天下之公论首祈博访亟奉俞音果衆说之毕伸亦寸长而备采复详庆历编勅每条之後必书元降宣勅年月虽云旧体其实文烦今并改注於目録逐条之下以从简便又刑统所附诸勅及参详条件凡一百三十四道事杂前朝率多冲改审核之际典者为劳今取其见今可行者已入逐门收载外其刑统内诸勅并参详条件伏请更不行用应中书枢密院圣旨劄子批状合行编録者悉改为宣勅共删修成一千八百三十四条离为一十二卷内有条目繁多者即分为上中下共一十八卷总例一卷目録五卷凡勅内但行约束不立刑名事理轻者析为续附令勅三卷目録一卷犯者止从违令之坐及録到庆历四年正月一日後来赦书德音二卷总三十卷合为一部如得允当即乞特降勅命与刑统律令格式及建隆以来赦书德音天圣中先编附令勅兼行其庆历编勅及庆历续附令勅并嘉佑三年终以前应系海行条贯除今来已编载外各更不行用四年正月一日後续降自为後勅施行自来榷茶之法今已删除其通商之後所立条约自从详定茶法所条次颁降应未降新嘉佑编勅以前已用旧勅断遣与夺过公事不在援引新勅诉理之限其一司一务一路一州一县并在京海行及三司见行条贯自依逐处元编定及续降勅条行用外内有系新编勅兼载与逐司旧制不同者并依新编勅处分盖以敦崇寛大蠲涤细微较然使其易知钦哉本乎惟恤譬夫江河纪地狎玩者诚稀震曜发天威明之共仰其或多方谨饬庶务持循临文参考於治宜决事深求於法意自然讼平以息气感而和能致太平岂独称於周礼终成徼幸兹奚取於郑书臣等道鄙少恩志希无害被诏徒知於竭虑讫功殊愧於淹期或许颁行仍乞以嘉佑详定编勅为目其新编勅等共三十卷谨随表上进以闻臣无任

神宗即位初御史中丞司马光议谋杀已伤案问欲举而自首状曰右臣窃以为凡议法者当先原立法之意然後可以断狱窃详律文其余人损伤不在自首之例注云因犯杀伤而自首者得免所因之罪仍从故杀伤法所谓因犯杀伤者言因犯他罪本无杀伤之意事不得已致有杀伤除为盗之外如刼囚略卖人之类皆是也律意盖以於人损伤既不得首恐有别因余罪而杀伤人者有司执文并其余罪亦不许首故特加申明云因犯杀伤而自首者得免所因之罪然杀伤之中自有两等轻重不同其处心积虑巧诈百端掩人不备者则谓之谋直情径行略无顾虑公然杀害者则谓之故谋者尤重故者差轻今此人因犯他罪致杀伤人他罪虽得首原杀伤不在首例若从谋杀则太重若从鬭杀则太轻故酌中令从故杀伤法也其直犯杀伤更无它罪者惟未伤则可首但系已伤皆不可首也今许遵欲将谋之与杀分为两事案谋杀故杀皆是杀人若将谋之与杀分为两事则故之与杀亦是两事也且律称得免所因之罪彼刼囚略人皆是已有所犯因而又杀伤人故刼略可首而杀伤不原若平常谋虑不为杀人当有何罪可得首免以此知谋字止因杀字生文不得别为所因之罪也若以刼鬭与谋皆为所因之罪从故杀伤法则是鬭伤自首反得加罪一等也遵所引苏州洪祚断例案律疏云假有因盗故杀伤人而自首者盗罪得免故杀伤罪仍科疏既指言故杀伤人则是因盗谋杀伤人者自从谋法当时法官误断不可用例破条遵又引编勅谋杀人伤与不伤罪不至死者并奏取勅裁以为谋杀已伤而罪不至死者即是自首之人按尊长谋杀卑幼之类皆是已伤而罪不至死不必因首也遵又引律疏问答条云谋杀凡人乃云是舅又云谋杀之罪首尽显是谋杀许令自首案彼皆谓谋而未伤方得首免若其已伤何由可首凡议罪制刑当使重轻有叙今若使谋杀已伤者得自首从故杀伤法假有甲乙二人甲因鬭殴人鼻中血出既而自首犹科杖六十罪乙有怨雠欲致其人於死地暮夜伺便推落河井偶得不死又不见血若来自首止科杖七十罪二人所犯絶殊而得罪相埒果然如此岂不长奸况阿云嫌夫丑陋亲执腰刀就田野中因其睡寐斫近十刀断其一指初不陈首直至官司执録将行栲棰势不获己方肯招承情理如此有何可悯朝廷贷命编管已是寛恩而遵更稽留不断为之伸理欲令天下今後有似此之类并作减二等断遣窃恐不足劝善而无以惩恶开巧伪之路长贼杀之原奸邪得志良民受弊非法之善者也臣愚以为大理寺刑部所定已得允当难从许遵所奏作案问欲举减等而科今来与王安石各有所见难以同共定夺伏乞朝廷特赐裁酌施行

知登州许遵奏妇人阿云於母服内与韦阿大定婚成亲後嫌韦阿大夜间就田中用刀斫伤县尉令弓手勾到阿云问是你斫伤本夫实道来不打你阿云遂具实招通合作案问欲举减二等大理寺不合作谋杀已伤绞罪断遣下刑部定得大理寺允当遵不服诏下光与王安石定夺安石以为遵议是後朝廷竟从安石议

熙宁二年御史中丞吕诲论重辟数多状曰臣闻先圣立法明刑者非以为治将以救衰乱之俗也然世轻世重因时之弊齐其非齐杀以止杀故犯治则重犯乱则轻斯驭威辅正之大要也降及三代称治莫盛於汉唐高帝约三章之始人心忻慰逮文景有刑措之风比隆成康贞观中断死刑二十九人开元中五十八人得为兴隆之盛矣我朝兴运一百余年累圣继述仁悳纯被四方无事刑未至清天圣中岁计重辟数千而後有增无减汉唐之天下亦今之天下汉唐之官政亦今之官政断狱繁简何其辽哉臣窃以古之新一号令必示於人俾其知禁命一官守必先风教今之所理与古相反夫训道不明则愚民陷焉人有过教未施而刑已加焉欲迁善远罪而道亡繇也任刑之失正在於此加以赋敛日急力役日烦山泽之利笼入殆尽生齿之聚游手过半时丰储岁食者百无一二不幸水旱相继流徙无定其等死则何所不至非不忌法势使之然也矧闾井之人有不事事者悉皆循习以为常州县熟视而不为除去奸吏养之以济恶一有败露抵法者皆良民平时诱胁之致职捕寇者罪尔朝廷推恩与时涤荡每岁曲赦三年大霈蒙活者虽衆自新者无几重辟安得有少衰也观今之用文大率生刑入於重死刑出於轻犯笞杖者在民则或黥或配在官则冲替停任皆出特旨犯绞斩则遂成疑狱奏谳既上则例皆曲贷舞文者附会其事出入死生在於掌握使幽寃无以诉刑之不清殆为此也廷尉天下取平之　今又欲以谋杀通守惠奸长恶莫斯之甚王符曰贼良民者莫大乎数赦孔明相蜀不赦而国治王通谓无赦之国其刑必平数子者皆知识几微通乎世务岂无好生恶杀之意盖知辅政之道本於无刑矣独唐太宗用是而治尝诏侍臣曰我有天下以来絶不放赦令四海安静非常之恩也贞观之刑不得不简此其明效矣臣伏望陛下至明烛理盛德图新总揽权纲钦恤刑典法网宜疎略使之易避禁防宜高峻使之不越风俗大化属於循吏号令谨於反覆律文戒於揺动凡有赦恩无失有罪惟有诖误与之原免仁慈如是而推广则天下之讼必清重辟之奏必简太平之治不难成矣狂愚所虑仰副明诏惟圣智详择海隅幸甚

三年二月中书上刑名未安者五其一岁断死刑几二千人比前代殊多如强刼盗并有死法其间情状轻重有絶相远者使皆抵死良亦可哀若为从情轻之人别立刑如前代斩右趾之比足以止恶而除害禁军非在边防屯戍而逃者亦可更寛首限以收其勇力之効其二徒流折杖之法禁网加密良民偶有抵冒破伤肌体为终身之辱愚顽之徒虽一时创痛而终无愧耻若使情理轻者复古居作之法遇赦第减月日使良善者知改过自新凶顽者有所拘繋其三刺配之法二百余条其间情理轻者亦可复古徒流移乡之法俟其再犯然後决刺充军其配隶并减就本处或与近地凶顽之徒自从旧法编管之人亦迭送他所量立役作时限无得髠钳其四令州县考察士民有能孝弟力田为衆所知者给帖付身偶有犯令情轻可恕者特议恕罚其不悛者科决其五奏裁条目繁多致淹刑禁亦宜删定诏付编敕所详议立法

神宗时韩维议谋杀法状曰臣等看详王安石司马光所论阿云案内情节勅律悉已明备所争者惟因字而已以光之说则谋不得为伤之因谋杀已伤伤不得首合从绞罪以安石之说则谋得为伤之因谋杀已伤伤不得首所因得首合从原减臣等窃寻圣人制法之意其大略有三有量情而取当者有重禁以絶恶者有原首以开善者盖损伤於人有惨痛轻重之差故刃伤者坐以徒他物拳手伤者坐以杖其义足以相偿而止是量情而取当者也畜谋伺便致人於死非重絶之则相仇者不禁故谋杀已伤者从绞是重禁以絶恶者也苟杀人未至於死於物尚可以偿於事犹可以自迁者皆得以首是原首以开善者也三者虽制法各殊其於使人远罪而迁善其义一也议者见损伤不许自首谋杀已伤从绞便谓谋杀不通原首是未尽圣人制法之意而於律文有所不达也律之正文着不得自首者凡六科而於人损伤不在自首之例其下注云因犯杀伤而自首者得免所因之罪仍从故杀伤法此正恐後人惑於损伤不得自首便将谋杀已伤之类引用律文所以特发此注也然而於自首者但令免所因之罪而尚从故杀伤法者此尤见损伤不得自首之意甚明何则所因之谋罪虽见原免而伤者还得伤之罪杀者还得杀之刑也且造律者於器物至不可备偿则不许其自首今於损伤尚有刑可以相当而必令不得首其可悔之谋罪而即偿以死恐不尽圣人好生之心而以开愚民改恶之路夫杀人者死伤人者抵罪此古初立法之本意也然伤人之恶其状万殊有因刼杀而伤者有因谋杀而伤者古初之法既不足以禁奸故後人酌其轻重之宜增以绞斩之坐以补前之未备因刼杀而伤者则增至於斩因谋杀而伤者则增入於绞向使不因先谋则不过徒杖参等之科而已岂至深入於绞乎今若首其先谋则伤罪仍在是伤不可首而因可首则谋为伤因亦已明矣又案律家所以设首免之科者非独开改恶之路亦恐犯者自知不可免死则欲遂其恶心至於必杀又罪人未获则追扰逮捕酷及平民緜岁踰时公私受害若许其自首俾从寛宥则罪人斯得刑狱无留公私之害一朝而息则其为益盖不轻矣今若由此着为定论塞其原首之路则後之首者不择轻重有司一切案文杀之矣朝廷虽欲寛宥其可得乎苟以为谋杀情重律意不通其首则六科之中当着谋杀已伤不在自首之例也疏议引盗杀为例王安石所谓举重以包轻是也盖律以强盗伤人为斩罪而谋杀已伤为绞刑假有羣盗於此共刼一家将至其门知有人守御遂谋杀之而入若其不死而来首则强盗之斩罪已免所因而见原谋杀之绞罪以不得首而就死用刑如此岂不失轻重之差乎难者又以为谋杀得免所因有自绞刑而得杖罚者则为己轻是又未晓原首之意也人之恶莫大於谋反其暴横莫甚於杀人而夺财并於自首得从原减何独於匹夫之相仇而必欲致於死也夫中下之情善恶相混纠纷反覆未始有定故小人之於罪恶有未作而悔者有方作而悔者有已作而悔者今法家以谋杀徒三年之罪未行凶以前自首故得全原已伤者其事已行遂不许自首便从绞坐即如此何以待方作而悔者其人已死在事有不可追之理於刑有不可逭之义方作而悔者其人尚存乃令与已杀者一坐以死是岂尽用刑之次序哉盖圣人之於不仁无已甚之嫉而於奸恶有怙终之杀今方作而悔得为怙终乎首而不原不为已甚乎夫造法者常本人之大情而不能曲尽情之变态古人所谓律设大法是也议者乃多引奇罪以责律文之不合若然恐虽没世穷年而议卒不定也且今律所不备别以後勅从事者甚衆何独怪论也请以谋杀一事言之案编勅节文谋杀於人若投弃人於水中并崖险处或以诸物缢系及填塞口鼻但意在致人於死偶获生免并扼捽捶打要害之处已死复生者以上虽不见血即同已伤之法又谋杀人伤与不伤情理凶恶而至死者并奏取裁勅苟律文自备则此二条何为而设也荀卿有言曰法而不议则法之所当至者必废然则法必待议而後行所从来久矣今令所因之谋得用旧律而原免已伤之情复以後勅而奏决法以正其本议以尽其类则何谓而不可也臣等以为宜如王安石所议便

韩绦尝请用肉刑曾布上议曰先王之制刑罚未尝不本於仁然而有断肢体刻肌肤以至於杀戮非得已也盖人之有罪赎刑不足以惩之故不得已而加之以墨劓剕宫大辟然审适轻重则又有流宥之法至汉文帝除肉刑而定笞箠之令後世因之以为律大辟之次处以流刑代墨劓剕宫不惟非先王流宥之意而又失轻重之差古者乡田同井人皆安土重迁流之远方无所资给徒隶困辱以至终身近世之民轻去乡井转徙四方固不为患而居作一年即听附籍比於古亦轻矣况折杖之法於古为鞭朴之刑刑轻不能止恶故犯法日益衆其终必至於杀戮是欲轻而反重也今大辟之目至多取其情可贷者处之以肉刑则人之获生者必衆若军士亡去应斩贼盗?满应绞则刖其足犯良人於法应死而情轻者处以宫刑至於劓墨则用刺配之法降此而後为流徒杖笞之罪则制刑有差等矣

知审刑院苏颂奏乞今後冲改条贯并委法官详定疏曰臣窃以国家承平百年遗文坠典罔不修举固已跨越汉唐规模宏远矣而於法令之间犹有所未尽者岂非前後论议之臣不能推原其本苟徇一时之便遂着而为令後之有司用之小或乖戾又复更易是致朝廷宪章未得一定夫圣王之法欲其简约而明白使人易避而难犯然後垂之久远为不刋之典如唐之十二律本朝之刑统是已虽历数百年其间勅条之更改者多矣而二书独不废者以其得简明之意故也自编勅之兴号为繁密而中间冲改率不过一二十年又复重定盖文繁则易改事密则难悉只如嘉佑编勅颁行未数年而续降散勅又增於前日以此无知之民至有轻犯於法舞文之吏得以高下其手其敝盖在乎更改不常耳臣去岁任淮南转运使日承准三司行下当年九月三日中书劄子为据江西转运司及江淮发运司起请?吉等州新船借装一运上京东排岸司等处不得擅行截拨条约一道计四千七百余字臣看详大抵只是约束不得截拨新船往不系指定路分则编勅已有留纳州府违之者自当严断矣其添入兵梢等候合纳处米钞回归梢工科违制兵士严断若是创立上项刑名只当於本条下添入此一节可矣不必具载行遣使州郡烦费抄録若欲出榜晓示则数千余言有司看览尚或不悉岂庸愚兵卒能尽晓邪以此言之备録行遣徒有惑乱都无所益臣欲乞今後应有臣寮等起请刑名并委法寺及三司等处同共检详编勅果有未备即於门目内意相附近处添减裁定明言於某条内添减计若干字或是创立新条亦明言於某条後添入一条计若干字其冲改者即云某条自某字至某字计若干更不行用然後奏请颁行诸路便令诸州军於编勅内添入逐件事节讫奏其先行下自降嘉佑编勅以後续降散勅亦乞委法官将逐件事节与编勅相参重行删定候了毕日依此颁行仍明言多少条件各合附在某门目中或增减或冲改别立条目共计多少事件若干字数分明别白颁降诸路使州郡用法知所适从免令法吏检坐之际有所隐漏致出入刑名其散勅即乞更不行用所冀三尺之法无前後之差画一之规载清静之美实治道之所先急者也

颂又请重议加役流法疏曰臣闻曩岁尝有议者欲复肉刑将以寛减重辟而以此法久废难以猝行又闻颇患配隶之人转徙远方监驱促迫经涉寒暑强者有奔亡之虞弱者有疲羸之困思革其弊宜求厥中昔汉文帝感一女子之言而制髠钳代肉刑则有城旦鬼薪司寇之差唐太宗纳裴洪献之议而立加役流代斩趾则有三岁居作之限今欲寛省严诛又悯配隶转徙之劳臣愚以谓莫如重议加役流法取当黥贷者依条断罪髠发钳足昼则居作夜则置之圜土实满三岁然後释之中间虽逢恩宥未满岁则不在原免之限其初释放者仍送所居乡贯几察其出入又三岁不犯故为之罪乃得听从便其无乡贯者隣近州县拘管几察如前虽有凶顽之人而更三岁劳役之苦且足以惩艾矣复有乡保几察之严又足以戒惧也如其性实凶暴放释之後不知悛改复为人患则诛之可也投之四裔可也如此措置不惟省远道奔亡之患又足以开其自新之路化暴恶为良民使愚俗知教化亦省刑止杀之一端也臣才识短浅不周世务姑奉诏旨勉强罄竭所见如此非敢谓是然礼刑之论实系朝廷事体伏望圣慈寛其罪戾特赐裁择庶几尘露少裨山海

彭汝砺上奏曰刑罚之设或轻或重必也惟其当而已舜命臯陶之言曰与其杀不辜宁失不经然则先王之意非不欲轻也臣以职事断狱至於强盗而疑之夫白昼蒙金革叫呼跳梁系累其老稚而夺其财者为强盗矣以饥馁故计为狗窃遇主人而或伤之者亦为强盗隂谋首恶唱其徒而先之以相贼害者其罪死宜矣蠢愚柔懦迫胁而从之或致有伤则其罪亦死以情论之则如不同以法论之则比等臣切以为过矣盖先王之用刑皆不得已也而至於杀人则尤重也可以刑可以无刑圣人曰无刑可以杀可以无杀君子曰无杀凡此皆忠厚之至也臣欲乞应先强後盗先盗後强而伤变主者论如今律持刃先盗後强不持刃先强後盗伤变主者其首死其从者流其有不持刃先强後盗伤变主者流其从者徒情理切害者特许奏

汝砺又论刑名不当取决执政状曰臣闻刑部大理寺近年用法多不守一而其刑名取决於执政所欲深则以重论所欲贷则以轻论然则轻重在有司不在法也臣切谓法者天下之平也而大理者法之所寓也大理知守法而已人君有不能夺也故于定国断狱人自以为不寃张释之论法天下无寃民今以取决於执政则大理审刑几无用矣以有司斟酌以有司定计如此则有司之守得上下之体定而中书总其成焉轻重之失得察而罪之使出於中书则审刑大理无所矜虑而人亦无敢言者矣而有司之守亡上下之体改吏将从而为奸大臣将缘而害正民将困而失所矣臣欲乞如事理显白敢以疑虑为名切欲廵厅商量仰中书枢密院御史台觉察以闻

汝砺又乞悬法示人状曰臣为庐州职官以职事治狱而怪乡闾平民非有饥寒之迫仇雠之报而徇情冒法自陷於重狱讯之盖亦不知法之至於此极也臣恻然伤之以谓圣人之於民所以爱养之厚有养有教有戒其或至於用刑者皆不得已也岂欲陷民於不可见耶盖周官之法凡治象之法教象之法刑象之法皆以正月陈於象魏或以木铎徇之以警於衆或以时月读之以教於衆而於刑禁尤悉也小宰宪宫刑士师宪禁令讶士谕罪刑读誓禁布宪宪邦刑以达於四海此民之所以无憾而刑可以至於不用也後世法令一藏於有司而民未尝知之及陷於罪然後从而刑之盖亦几於罔民矣臣欲乞凡国之政教刑禁之要各以时宪於州县乡保使有司读谕而教之曰其言如是则其法如是其罪如是则其刑如是使天下之民知天子所以教爱之如此而得有所避也刑可得而省矣

哲宗元佑元年光又乞不帖例贷配劄子曰臣勘会守法者有司之职揆道者君相之权伏见从来命官犯罪大理寺既依法定断更令刑部检例或追官或勒停或冲替或差替之类朝廷依而行之谓之特旨凡人之罪犯千端而事体万计岂可求其比类能得正同又既谓之特旨当临时断在朝廷若先令刑部帖例朝廷依此施行乃是轻重之权返在有司也欲今後应命官犯罪大理寺既定断委刑部看详内有法重情轻或法轻情重并具状申中书省更不帖例委中书省官相度情理轻重同共商量除依法外自贷命编配至特放临时拟定进呈取旨施行其百姓犯大辟罪诸州奏称刑名疑虑及情理可悯者大理寺依法定断委刑部看详委的有疑虑可悯之状即具状申门下省更不帖例委门下省官相度事理同共商量临时拟定或依法或贷命编配进呈取旨施行

光又乞令六曹删减条贯劄子曰勘会近岁法令尤为繁多凡法贵简要令贵必行则官吏易为检详咸知畏避近据中书门下後省修成尚书六曹条贯共计三千六百九十四册寺监在外又据编修诸司勅式所申修到勅令格式一千余卷册虽有官吏强力勤敏者恐不能遍观而详览况於备记而必行之其间条目苛密抵牾难行者不可胜数昨者条贯初下吏部侍郎左迁差注不行者数日不免再有奏陈复依旧法必料诸曹条贯皆有似此拘碍难行者今欲特降指挥下尚书六曹委长贰郎官同共看详本曹新旧条贯内有海行已有及全无义理於事无益防禁太繁难为遵守者尽令删去惟取纪纲大体切近事情朝夕不可无者方始存留作本司条贯限两月申奏施行

翰林学士知制诰苏轼论不可每事降诏劄子曰臣闻之孔子曰天何言哉四时行焉百物生焉天何言哉天子法天恭己正南面守法度信赏罚而天下治三代令王莫不由此若天下大事安危所系心之精微法令有不能尽则天子乃言在三代为训诰誓命自汉以下为制诏皆所以鼓舞天下不轻用也若每行事立法之外必以王言随而丁宁之则是朝廷自轻其法以为不丁宁则未必行也言既屡出虽复丁宁人亦不信今者十科之举乃朝廷政令之一耳况已立法或不如所举举主从贡举非其人律犯正入已赃举主减三等坐之若受贿徇私罪名重者自从重虽见为执政亦降官示罚臣谓立法不为不重若以为未足又从而降诏则是诏不胜降矣臣请略举今年朝廷所行荐举之法凡有七事举转运提刑一也举职司二也举通判三也举学官四也举重法县令五也举经明行修六也举十科七也七事轻重略等若十科当降诏则六事不可不降今从一事一诏则?慢王言莫甚於此若但取谏官之意或降或否则其义安在臣愿戒敕执政但守法度信赏罚重惜王言以待大事而发则天下耸然敢不敬应所有前件降诏臣不敢撰

七年轼知扬州论仓法猛政上奏曰臣窃谓仓法者一时权宜指挥天下之所骇古今之所无圣代之猛政也自陛下即位首寛此法但其间有要剧之司胥吏仰重禄为生者朝廷不欲遽夺其请受故且因循至今盖不得已而存留非谓此猛政可恃以为治也自有刑罚已来皆称立法譬之权衡轻重相报未有百姓造铢两之罪而人主报以钧石之刑也今仓法不满百钱入徒满十贯刺配沙门岛岂非以钧石报铢两乎天道报应不可欺罔当非社稷之利凡为臣子皆当为陛下重惜此事岂可以小小利害而轻为之哉臣窃见仓法己罢者如转运提刑司人吏之类近日稍稍复行若监司得人胥吏谁敢作过若不得人虽行军令作过愈甚今执政不留意於选择监司而独行仓法是谓此法可恃以为治也耶今者又令真扬楚泗转般仓?子行仓法网运败坏执政终不肯选择一强明发运使以办集其事但信仓部小吏妄有陈请便行仓法臣所未喻也今来所奏只是申明元佑编勅不过岁捐转运司违法所收粮纲税钱一万贯而能六百万石上供斛?不大失陷又能全活六路纲稍数千牵驾兵士数万人免陷深刑而押纲人员使臣数百人保全身计以至商贾通行京师富庶事理明甚无可疑者但恐执政不乐臣以疎外辄议已行之政必须却送户部或却令本路监司相度多方沮难决无行理臣材术短浅老病日侵常恐大恩不报衔恨入地故贪及未死之间时进瞽言但可以上益圣德下济苍生者臣虽以此得罪万死无悔若陛下以臣言为是即乞将此劄子留中省览特发德音主张施行若以臣言为妄即乞并此劄子降出议臣之罪

历代名臣奏议卷二百十一








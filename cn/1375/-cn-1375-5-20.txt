游石门诗序


石门在精舍南十余里，一名障山。基连大岭，体绝众阜。辟三泉之会，并立而开流，倾岩玄映其上，蒙形表于自然，故因以为名。此虽庐山之一隅，实斯地之奇观。皆传之于旧俗，而未睹者众。将由悬濑险峻，人兽迹绝，径回曲阜，路阻行难，故罕经焉。

释法师以隆安四年仲春之月，因咏山水，遂振锡而游。于时交徒同趣，三十余人，咸拂衣晨征，怅然增兴。虽林壑幽邃，而开涂况进；虽乘铖履石，并以所悦为安。即至，则援木寻葛，历险穷崖，猿臂相引，仅乃造极。于是拥胜倚岩，详观其下，始知七岭之美，蕴奇于此：双阙对峙其前，重岩映带其后，峦阜周围以为障，崇岩四营而开宇；其中则有石台、石池、宫馆之象，触类之形，致可乐也；清泉分流而合注，渌渊镜净于天池，文石发彩，焕若披面，柽松芳草，蔚然光目。其为神丽，亦已备矣。斯日也，众情奔悦，瞩览无厌。游观未久，而天气屡变：霄雾尘集，则万象隐形；流光回照，则众山倒影。开阖之际，状有灵焉，而不可测也。乃其将登，则翔禽拂翮，鸣猿厉响，归云回驾，想羽人之来仪；哀声相和，若玄音之有寄。虽仿佛犹闻，而神以之畅；虽乐不期灌，而欣以永日。当其冲豫自得，信有味焉，而未易言也。

退而寻之，夫崖谷之间，会物无主。应不以情而开兴，引人致深若此，岂不以虚明朗其照，闲邃笃其情耶？并三复斯谈，犹昧然未尽。俄而太阳告夕，所存已往，乃悟幽人之玄览，达恒物之大情，其为神趣，岂山水而已哉！

于是徘徊崇岭，流目四瞩：九江如带，丘阜成垤。因此而推，形有巨细，智亦宜然。乃喟然叹：宇宙虽遐，古今一契；灵鹫邈矣，荒途日隔；不有哲人，风迹谁存？应深悟远，慨焉长怀！各欣一遇之同欢，感良晨之难再，情发于中，遂共咏之云尔！

题记：魏晋之际，时局动乱，政治黑暗，文人学士为全身远祸，或放浪于形骸之外，或寄情于山水之中。反映在文学上，先有永嘉时期“理过其辞，淡乎寡味”，“平典似道德论”的玄言诗，继而“庄老告退，而山水方滋”，出现了描摹吟咏山水的诗文。本文的思想内容反映了这一变化。它是为《游石门诗》而写的序文。文章首先介绍了石门的地理位置，命名由来，说明其不为人知的原因。接着记述了游历的过程，描绘了石门景色的奇丽多变，登陟的艰难，眺览的乐趣。后两段多申玄言，是为理障，显然有“诗必柱下之旨归，赋乃漆园之义疏”的时风。但是作者虽身入释道，却感“良辰难再”；叹“灵鹫邈矣”，则是乐山水尘世而觉佛仙渺茫。

作者简介：庐山诸道人，姓名及生平均不详。






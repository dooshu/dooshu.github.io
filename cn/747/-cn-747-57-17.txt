○授裴度中书侍郎平章事制

门下：辅相之任重，作予股肱；经济之才难，注人耳目。苟非虑周物表，识洞事先，则何以出纳中枢，平章大政。询认时论，佥曰汝谐。朝议郎守御史中丞兼尚书刑部侍郎飞骑尉赐紫金鱼袋裴度，劲直循道，清通秉彝，文融菁华，行茂枝叶。居然廊庙之器，出於领袖之门。西掖司言，南台执宪，常怀远略，屡告嘉猷。实宣力以徇公，况外身而忧国，霜雪无改，雷风有恒。朕欲旋观其能，用试於事，俾历戎阃，载驰使轩。王泽涣汗以遐宣，军情密勿而上达，将议抽擢，因罹震惊。崇道德之藩篱，士有致命；资忠信之甲胄，兵无容刃。人具瞻尔，天方赉予，昆命於龟，爰立作相。尔其展四体，坚一心，广其道以用贤，厚其风以易俗。五兵未戢，尔惟保定武功；百姓未康，尔惟勤恤人隐。临事必断，当官而行，齐台阶於厎平，补衮职之有阙。光膺慎选，其戒之哉！可朝议大夫守中书侍郎同中书门下平章事，勋赐如故。


63　四時所取火材　四時變火救時疾　夏至浚井改水　冬至鑽燧改火


「司爟」，夏官：「司爟掌行火之政令。四時變國火，以救時疾。」鄭司農引鄹子，與論語馬融引周書月令同。【原注】春取榆柳之火，夏取棗杏，季夏取桑柘，秋取柞楢，冬取槐檀。〇案：司爟疏，先鄭引鄹子書，論語注引周書，不同者，鄹子書出於周書，其義是一，故各引其一言。王劭曰：「周官四時變火以救時疾，火不數變，疾必興。聖人作法，豈徒然也。晉時有以洛陽火度江者，代代事之，相續不滅，火色變青。」東漢禮儀志：「日夏至，浚井改水；日冬至，鑽燧改火。」【原注】改水唯見於此。

【全云】管子幼官篇亦有改水事。

【元圻案】唐劉餗隋唐嘉話：「江寧縣寺有晉長明燈，歲久火色變青而不熱。隋文平陳，已訝其古，至今猶存。」〇林艾軒資中行「且説金陵佛屋何年燈，晉分隋張猶青熒」，用此事也。〇隋書王劭傳：「劭，字君懋，太原晉陽人也。高祖起爲員外散騎侍郎。劭以古有鑽燧改火之法，於是上表請變火云云。」〇管子禁藏篇：「當春三月，鑽燧易火，抒井易水。」〇宋彭叔夏文苑英華辨證曰：「『雍畤舉爟火』，史記、漢書作『權火』，而張晏注：『權火音爟火。』周禮有『司爟』，許氏説文『舉火曰爟』，司馬氏史記索隱作『權火』。孟康注漢書云：『狀如井絜皋。』如淳曰：『權，舉也。』」






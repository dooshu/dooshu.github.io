嵩山游记

施子之将寻太室也登封宰叶君井叔以事如洛城值余少林寺还留一日是夕冒微雨入城旦从雨隙中东八里谒中岳庙庙後有黄盖峰宛然车盖汉武帝封山见黄云故名其西则万岁峰所谓嵩呼者也夜井叔对酌部署游事是时九月六日余期以八日宿中峰九日从絶顶纵观会连雨二日山不见肤寸辄私祝曰安得风伯为我卷云雾後夜适大风旦起山色深碧迳滑甚舆登法王寺石壁棱厉东峰断处曰嵩门唐宋人尝以中秋夜待月於此月从门出号为絶胜余题名壁上从嵩岳寺塔院东抵嵩阳废宫有三柏相传汉武帝封三将军今存其二大皆围三丈有奇轮囷盘蹙纹如垂鬘稍北一石幢半沈土中见韩欧诸公题字东数百步有石甃九曲泉昔人提举崇福宫流觞处其左为启母石有汉武御道石门篆书古甚明旦自此陟岭穿腹及背约十五里得一石如蒲团坐面少室朗然几砚间名其石曰留仙西数里侧下青冥中度栈得石窟曰高登岩世传仙人李八百隐处或曰韩退之所宿石室即此岩隙垂乳泉日供一僧余留絶句而去又西上数折则嵩巅矣从城郭望之略与诸峰竝至此则前拱後卫羣山皆頫於少室拊其肩背下瞰方城为棊枰多黑白子登最後玄龟峰北望黄河如练东西女几具茨惝怳出没指顾青影於是漱玉井之泉探白鹤之洞日已将昃一道士甫归问封禅台玉女窗捣衣石皆无以对惟言峰左一荒址尚余瓦砾云顾龙潭两寺出趾下遂东北行二十余里过九龙潭就潭下寺宿始余将陟中峰人皆以虎谏余笑曰蠢尔山君不当避人耶叶井叔勅虞人以火具从已而下北岩路峭棘如危墙未至寺六七里深林日暮从者恐前後相叫呼间举一礟响震林谷赖月明不失道抵寺中已漏下矣


【后汉杨君碑阴题名二】

右汉杨君碑阴题名，凡一百三十一人，有称故吏者、故民者、处士者、故功曹史者、故门下佐者，类例不一，似当时人各随意书之，而文字摩灭仅可读其姓名。字俱完可识者八十三人，其余或在或亡。盖后汉杨震墓域中碑也。杨氏墓在阌乡，有碑数片，皆汉世所立。余家《集录》得其四：震及沛相、繁阳、高阳令碑，并得碑阴题名，然得时参错，不知为何碑之阴也。其名氏可见者，当时皆无所称述，顾其人亦不足究考。第以汉隶真迹金石所传者，至今类多摩灭可惜，故录之尔。治平元年三月三十日书。


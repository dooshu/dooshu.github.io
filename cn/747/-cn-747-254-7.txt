○处分朝集使敕（三）

敕朝集使：朕闻天生蒸人，溥於四海；天有成命，孚於万邦：必内立公卿，外建侯伯。后非贤罔使，贤非后罔事，借耳以广听，假目以遐览，则谕上旨，通下情，庶政谐而群萌乐矣。由是三考黜陟，百官会（疑）昔之训然耶？朕以薄德，祚膺宝位，受乾坤之顾，荷宗庙之灵，懔乎若涉椽鸣，如驭朽索。责在司牧，所赖分忧，曷尝不想望贤才，馨香至化？七年於兹矣。咨尔群岳，实邦之良，服勤政途，深伫嘉绩，岂为吏久，与人未信？何殊尤绝异，寂寥厥声？恭惟永图，当副虚属。孔子曰：“苟有用我者，三年有成。”汉宣曰：“庶人安田里，无愁恨之声者，政平讼理也。以为太守数易，则下不安。”诚哉是论矣！今之牧守，古之诸侯，宠数特加，情寄尤切。故躬飨廷内，则饮食宴乐，币帛筐篚；入至朕前，则敷衽以陈，命席而对。所冀仁且不远，言之必行，以副朕忧劳之心，托卿勤┰之助。卿等宜慎厥始，成厥终，往钦哉，守尔典。操一州之统，分六条之察，念兹在兹，用光我班瑞之命，有赏有罚，朕无戏言。并即好去。


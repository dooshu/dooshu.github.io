161　洪邁雪詩滕六住葛三來　葛三事出太平廣記


野處閻按：「洪邁號。」雪詩：「天上長留滕六住，人間會有葛三來〔一〕。」葛三事，出太平廣記。【原注】葛仙公第三子。

【何云】此之謂點鬼簿。

【元圻案】事文類聚前集雪類載幽怪録曰：「晉州蕭刺史至忠，將以臘日畋遊，有樵者於霍山見一老麋，哀請黄冠，黄冠曰：『若令滕六降雪，巽二起風，即蕭君不復獵矣。」〇太平廣記三十九載原化記曰：「大曆初〔二〕，鍾陵客崔希真見一老人避雪門下。崔異之，請入，獻松花酒。老父取一丸藥投酒中，則頓甘美。老父於帷幄前所挂素上如有所塗，崔後入内，出，已去矣。遂踐雪尋跡，至江蘆洲中，見一船，船中數人，狀貌皆奇，而樵客在側。其人顧笑曰：『葛三乃見逼於伊人。』歸視幄中，得圖，有三人、二樹、一白鹿、一藥笈。後將圖詣茅山，問李涵光天師，曰：『此真人葛洪第三子所畫也。』」〇宋史藝文志載洪邁野處猥藳一百四卷，瓊野録三卷，而陳氏書録祇載野處類稿二卷，云「全集未見」，則當時傳播已稀。

〔一〕「間」，元刊本、清嘉慶本作「中」。

〔二〕「大曆」下原衍「中」字，據中華本太平廣記卷三九崔希真删。






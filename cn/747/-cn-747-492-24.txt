○送元上人归天竺寺序

度门之教，根於空寂。因修以取证，阶有以及无，不践精深之习，而悟虚无之理者，未之有也。未得为得，则其病欤？仆久味斯法，思与言者，既而得元禅师。师早诵大乘经，各数万言，晚得观门之学。今则色空如一，哀乐不入矣。桑门之患有二焉：未得之患，为外见所杂；既得之患，为内见所缚。今元公倏然於二见之间，不内不外，冥夫至妙，身戒心惠，合於无倪。且以句吴有山水之绝境，天竺又经行之静界，振锡而往，其心浩然。盖随缘生兴，触物成化，而不为外尘所引也。幅巾男子权德舆稽首。


○閱視海防事 【 革渡船嚴保甲】

臣自贑州交代、行據福建都按二司署、都指揮僉事等官路正等會議、呈稱今日通番接濟之姦豪。在溫州尚少。在漳泉為多。漳泉之姦豪絕、則番夷不來。而溫寧一帶、亦可少息。等因到臣、因思海濱遐遠、難以遙制、乃入漳州、一面候敕、一面閱視海防、則大壞極弊、可駭可憂、臣今日不為　陛下明言之、則臣今日所行、皆乖方違眾之事、市虎傳信、薏苡損真、臣將來之罪、亦自不知所終矣、葢福建多賢之鄉、廷論素所倚重、而濱海不理之口、流言亦能動人、故官斯土者、率以因循遷就為自全計、雖有巡按御史除姦革弊然巡歷不過一年。交代則成故紙、葢威福之柄。移于鄉評。是非之公。亂于野史久矣。如軍國之需重務也徵收之限重法也、惟福建、則今年秋成、始徵去年額派、逋負相繼、侵欺莫稽、即此一事、有司之職守可知也、如總督備倭官黎秀奉有專敕、以都指揮體統行事、海防其職守也、臣相見之初、問軍數不知、問船數不知、及令開報、則五水寨把摠官五員、尚差職名二員餘謄舊冊而巳、稍加較對、通不相合、摠督如此、其他可知、又如漳州衞與漳州府同城、官軍月粮少派三個月、至于銅山等所缺支二十箇月、泉州高浦等所缺支一十箇月、其餘多寡不等、無一衞一所開稱不缺者、又如戰哨等船、銅山寨二十隻、見在止有一隻、玄鍾澳二十隻、見在止有四隻、浯嶼寨四十隻、見在止有十三隻、見在者俱稱損壞未修、其餘則稱未造、又如巡簡司在漳州沿海者九、龍鎮等處共一十三司、弓兵九百五十名、見在止有三百七十六名、在泉州沿海者、苧溪等處共一十七司、弓兵一千五百六十名、見在止有六百七十三名、夫所恃海防者兵也、食也、船也、居止瞭望也、今皆無所恃矣、賊船番船、則兵利甲堅、乘虛馭風、如擁鉄船而來、土著之民、公然放船出海。名為接濟。內外合為一家。其不攻劫水寨衞所巡司者亦幸矣、官軍竄首不暇、姦狡者因而交通媒利。亦勢也。如今年正月內、賊虜浯洲良家之女、聲言成親、就于十里外高搭戲臺、公然宴樂、又八月內佛狼機夷通艘深入發貨將盡、就將船二隻起水于斷嶼洲、公然修理、此賊此夷、目中豈復知有官府耶、夷賊不足怪也、又如同安縣養親進士許福先、被海賊虜去一妹、因與聯婣往來、家遂大富、又如考察閒住僉事林希元、負才放誕、見事風生、每遇上官行部、則將平素所撰詆毀前官傳記等文一二冊寄覽、自謂獨持清論、實則明示挾制、守土之官畏而惡之、無如之何、以此樹威、門揭林府二字、或擅受民詞私行栲訊、或擅出告示、侵奪有司、專造違式大船、假以渡船為名、專運賊賍、并違禁貨物、夫所謂鄉官者。一鄉之望也。乃今肆志狼籍如此目中亦豈知有官府耶、葢漳泉地方本盜賊之淵藪而鄉官渡船又盜賊之羽翼臣反覆思惟。不禁鄉官之渡船。則海道不可清也。故不恤怨謗、行令禁革、以清弊源、　聖諭所謂漳泉等府豪民、通番入海、因而劫掠沿海軍民、肆行殘害、甚則潛從外夷、敢行作叛、臣伏讀感發、仰知天高聽卑、明見萬里之外矣、臣思所以處之、行據福建按察司僉事項喬等建議請重保甲之令。謂倭寇番夷佛狼機等賊。倚海為窟。出沒不時。誠難底詰。然此等非藉漳泉之民雖不禁之而亦不來也漳泉之民。非能家于海也。孰無父母兄弟。孰無妻子。要必有出門之期。還家之日也。其造通番大船。豈能運之以鬼神。成之于旦夕乎。豈能不依山而立。傍海而住乎。然則豈無一鄰里鄉黨知而見之者耶。以有鄉官為之主首故小民不敢言官府不敢捕顧下之人畏惹禍而甘為隱瞞。上之人貴安靜而不貴伺察焉耳。正使責其伺察。亦不過排家立扁。虛應故事而已。則誰肯以迂緩之令。而犯切近之災耶。不然。此法行之於閩久矣。何浙人歲多漳泉之盜也。又據月港士民嚴世顯等條陳海道、謂保甲之法、甚切濱海之俗、舊嘗行之而鮮有効者、以阻于強梁、弊于里老、且無官府以督成之、宜乎効之不終也又曰泉州之安海。漳州之月港。乃閩南之大鎮。人貨萃聚。出入難辯。且有強宗世獲窩家之利。凡一鄉防禦之法。皆不得施。今一方士民徒為此等所累、莫不怨之入髓、每聞上司之至皆以為大有所更化、苟有以慰其望、百姓必謳歌于道豈敢從之以作亂也、哉、臣以官其地者之言如是、居其地者之言如是而海防大壞又如是、曰兵曰食曰船曰衙門墩臺等項、計非歲時所能整頓。而夷船賊船乘風往來。瞬息千里。又非倉卒所能捍禦。臣反覆思惟。不嚴海濱之保甲。則海防不可復也。遂自十月二十八等日、督率有司行之、葢即古人比閭族黨之制。孟子鄉田同井之教。特後世行之不善。故見其擾而不見其成耳。反覆叮嚀、示以臣先任巳行之効指以今日行之以不擾、守之以不縱不苛之法申之以操縱在有司。不可在巨室之戒盡削去繁密科條宣揚　聖明德意、徧給告示、先之以不追既往、繼之以賞罰利害、旬月之間、雖月港雲霄詔安梅嶺等處、素稱難制、俱就約束、府縣各官、交口稱便雖知縣林松、先慢其令、亦稱今日躬行、大有所得泉州府申稱所示保甲牌格簡易明白、永可遵守、豈直沿海地方、可以譏察奸弊、雖深山窮谷之中、互相保障、則盜賊不生、風俗可厚、焉有如近日之倡亂者哉、乞敕兵部會同吏部都察院、再加公議、如許臣革鄉官之渡船、嚴地方之保甲、以救倉卒不能捍禦之患、題請明旨、永為遵守、仍乞　天恩肆赦、凡在約束中者、即為良民舊犯過惡、一切不問、許其自新、庶竭駑駘、次第修舉廢墜、以復海防、以清海道、如臣所陳乖方逆眾、有損無益、亦就參究罷黜、別推賢能、另立善法、以救大壞極弊、以圖久安長治、臣不勝恐懼待罪激切煩瀆之至、


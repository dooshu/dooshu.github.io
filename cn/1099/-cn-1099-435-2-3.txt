○言徽號不宜四字揭帖 【 徽號】

臣所擬加上　聖母徽號有二、請旨點一、奉　聖旨朕恭覽卿擬尊上　聖母徽號四字俱全用、以顯誠孝尊崇之意、欽此、臣候命日久、竊疑　聖孝真切、旦夕為遙、而何需遲若是、乃奉今旨、始知欲兼用四字、此真　皇上誠孝尊崇至德、但臣惟自昔徽號。皆以二字逓加。不為不尊矣。　祖宗相傳。著為成憲。其在今日。所宜恪遵。臣職司典籍。不敢屑越。據禮執奏。臣之分也。倘　皇上俯從轉移、乃盛德事、伏想連日遲回、正由于此、欲加則　祖制有定而不可踰。欲不加。則聖心巳發而不可遏。　皇上亦明知其不安矣。為孝而過于禮。似不若無過為更佳耳。


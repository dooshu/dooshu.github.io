郭印　次韵袁德夫春日书事二首

公馀萧散步晴晖，正是韶光懒困时。

官事暂能逃倥偬，物情深觉变神奇。

风传小树香浮砌，水接平湖绿满池。

春草怪来成好梦，西堂句法少人知。

郭印

郭印　次韵袁德夫春日书事二首

满眼烟光困不胜，群红委地绿堆林。

空庭鸟下簿书退，小院燕归帘幙深。

千里故人萦午梦，一樽新酒隔春岑。

多情柳外莺声啭，似向东风写客心。

郭印


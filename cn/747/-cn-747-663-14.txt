○李谅除泗州刺史兼团练使当道兵马留後兼侍御史赐紫金鱼袋张愉可岳州刺史同制

敕：扼淮压湖（一作湘）之列城，曰泗与岳，州车会焉，军戎屯焉，是二郡守，不易为政。先是守（一作分）领者，多会有故，岁时罢去，长吏数易，人必重困。宜择良二千石，救而养之。以谅自澄城长讫尚书郎，中间又再为州牧，三宰剧县，皆苦心┰隐，煦妪及物，操刃决滞，砉砉有声；愉亦学古入仕，葚自修饰，河西有政，次於谅焉。故命愉守岳，命谅守泗，仍以戎职留事，宪简章绶，一加於谅。谅其听之哉，异日吾将以重官剧职处尔，尔安得不副吾所急，用尔所长，更宜以难理之郡自试尔。各依前件。


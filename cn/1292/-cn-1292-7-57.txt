◇　策丙吉为丞相

惟神爵三年十月甲子（按《宣纪》，是年三月，丞相魏相薨。《百官表》：「四月戊戌，御史大夫丙吉为丞相。」今此作十月甲子，当有一误。）丞相受诏之官，皇帝延登，亲诏之曰：君其进，虚受朕言。朕郁於大道，获保宗庙，兢兢师师，夙夜思过失，不遑康宁，昼思百官未能绥。於戏丞相！其帅意无怠，以补朕阙。於戏群卿！大夫百官，慎哉。不勖於职，厥有常刑。往悉乃心，和裕开贤，俾之反本□民，广风一俗，靡讳朕躬。天下之众，受制於朕，丞相可不慎欤？於戏，君其诫之！（《汉旧仪》聚珍板本）




○贺双卿词

丹阳女史贺双卿病疟薄幸云：“依依孤影，浑似梦、凭谁唤醒。受多少、蝶嗔蜂怒，漫说炎凉无准。怪朝来、有药难医，凄然自整红炉等。纵诉尽浓愁，滴残清泪，冤煞蛾眉不省。去过酉、来先午，偏放却、更深宵永。正千回万转，欲眠仍起，断鸿叫破余阳冷。晚山如镜。小柴扉、静锁，残喘看看尽。春归望早，只恐东风未肯。”双卿生有夙慧，嫁金坛周姓樵子家。无纸墨，所为诗词，悉芦叶写之。余外祖顾筠溪公为赋芦叶诗二百馀言。梧冈教授西青散记中详述所遇，并录其浣溪沙云：“暖雨无情漏几丝。牧童斜插嫩花枝。小田新麦上场时。汲水种瓜偏怒早，忍烟炊黍又嗔迟。日长酸透软腰肢。”读此二词，觉道韫当年，未为不幸。


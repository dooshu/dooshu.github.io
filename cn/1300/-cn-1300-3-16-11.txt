唐世辟寮佐有词

唐世节度、观察诸使，辟置寮佐以至州郡差掾属，牒语皆用四六，大略如告词。李商隐《樊南甲乙集》、顾云编稿、罗隐《湘南杂槁》，皆有之。故韩文公《送石洪赴河阳幕府序》云：“撰书辞，具马市。”李肇《国史补》，载崖州差故相韦执谊摄军事衙推，亦有其文，非若今时只以吏牍行遣也。钱武肃在镇牒钟廷翰摄安吉主簿云：“敕淮南、镇海、镇东等军节度使，牒将仕郎试秘书省校书郎钟廷翰，牒奉处分，前件官儒素修身，早升官绪，寓居霅水，累历星霜，克循廉谨之规，备显温恭之道。今者愿求录用，特议抡材，安吉属城印曹阙吏，俾期差摄，勉效公方，倘闻佐理之能，岂恡超升之奖？事须差摄安吉县主簿牒举者，故牒。贞明二年三月日。”牒后衔云：“使、尚父、守尚书令、吴越王押。”此牒今藏于王顺伯家，其字画端严有法，其文则掌书记所撰，殊为不工，但印记不存矣。谓主簿为印曹，亦佳。


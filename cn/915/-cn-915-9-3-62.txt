◇请右将军朱异奉述制旨易义表

臣闻仰观俯察，定八卦之宗，河图洛书，符三易之教，譬彼影圭，居四方之中极，犹彼黄锺，总六律之殊气，疑关永辟，逾弘农之洞启，辞河既吐，迈龙门之已凿。臣以庸蔽，窃尚名理，钻仰几深。伏惟舞蹈，冒欲请侍中右卫将军臣异，於玄圃宣猷堂，奉述制旨易义，弘阐圣作，垂裕蒙求，谨以表闻，伏愿垂允。（《艺文类聚》五十五）


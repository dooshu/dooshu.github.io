○减膳诏

上封人所进食极恶，情之忧灼，中宵辍寐，永言给足，取愧良深。夫国以人为本，以食为天，百姓不足，君孰与足？朕临御天下，於今七年，每留心庶绩，轸虑农亩，而政道未凝，仁风犹缺，致令九年无备，四气有乖，遂使去秋霖滞，便即罄竭。所以伫西郊而结念，眷东作以劳怀。岂下乏农夫，上甘珍馔，宜令所司，常进之食，三分减二。


○睿宗大圣真皇帝哀册文

维开元四年太岁景辰六月乙巳朔二十日甲子，大行睿宗大圣真皇帝崩於百福殿，徙殡於太极殿之西阶，粤十月朔某日，将迁座於桥陵，礼也。素褰周，青壶警节，俨无声以虚卫，陈有象而成列。哀子开元神武皇帝讳，追攀引，眇擗司常。凄庶物其涕迸，感众灵而影翔。润兹鸿业，钦若要道，爰制近臣，敢扬大宝。其词曰：

高祖兴唐，垂其耿光。睿宗诞庆，绍我明命。明命伊何？重熙累盛。耿光伊何？翊善传圣。在昔分瑞，爰初剖符。宅殷令典，居相宏图。宣哲观艺，庸服儒。践其成式，纳以嘉。否历终泰，倾维更纽。予从代王，子事周母。退象藏密，冲襟释负。不为震惊，自得谦受。拥政复，亨而运开。固推皇弟。仍陟元台。呜牝构孽，纷虹肆灾。飚驰神武，电扫奸回。三让天下，再登宸极。顺夫心，忘我帝力。译修贡，亲贤任职。乐英已敷，礼纬重饰。宗庙率祀。郊邱肇。养而迎夏，芟以祈春。静默沿道，和平返淳。智周翔泳，功济陶钧。知子惟明，从吾所尚。陋伊祁之莫绪，追缺而将丧。帝允执乎厥中，皇遂崇於太上。始受图而观察，终脱屣以清旷。斋必闲馆，朝而别宫。问安顺色，资孝宏风。理极兼受，言承至公。岂缀衣而凭几？忽成鼎而号弓。呜呼哀哉！梦年验，顾命是属。付神器其得所，委灵心其何欲？增摧绝以孺慕，竟厌时以去俗。万邦赴而同轨，六遂陈而帅属。外群翡於缟素，中不瘗於珠玉。蜃辂迎转，龙荒戒徂。寒生紫殿，晓发清都。笳挽迟迟而徙靡，旆旌恋恋以威纡。除栎阳之御路，指桥岳之幽途。礼既献而三彻，神方宁而九虞。远奉游冠，近严归跸。因高而渭川尽见，凭下而秦京稍出。积耘草以横霜，攒悲松以翳日。呜呼哀哉！粤羲轩之建子姒兮，令问传其不已。猗简册之尊圣真兮，鸿名冠而方始。然後景霭，华露滋，扬至德，殷永思。此天子之孝也，臣何足以知之？呜呼哀哉！


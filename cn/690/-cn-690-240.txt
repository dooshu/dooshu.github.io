卷二百四十



卷之二百四十

洪武二十八年八月壬戌朔，山东德州大水，坏城垣，没军士营舍。

以金吾前卫指挥使陈英、万全右卫指挥同知刘遂俱为辽东都指挥使司都指挥同知。

丁卯，遣官释奠于先师孔子。

命左军都督府左都督杨文佩征南将军印，为总兵官，广西都指挥使韩观为左副将军，右军都督府都督佥事宋晟为右副将军，刘真为参将，率京卫精壮马步官军三万人至广西，会各处军马讨龙州土官赵宗寿及奉议、南丹、向武等州叛蛮，赐文等及从征指挥而下钞有差。师行，遣使祭岳镇、海渎诸神曰：“昔者，元运将终，英雄并起，民受兵殃。时予亦与群雄并驱，辑兵保民，上帝默相，山川效灵，所在必克，五年而兵偃民息，天下太平，今二十有八年矣。近者，蛮夷酋长赵宗寿及奉议等州不循治化，负固殃民，故命将讨之，兵兴重事，不敢不告。所以告者，兵行十万，各离父母妻子，道途饥饱劳逸，山岚瘴气，染患者有之，此行之难，予之所以忧也。呜呼！大军经过，荆棘生焉，民惊且移，十万之众经过，未有不伤者也，用是致告于神。惟神鉴予诚恳，闻于上帝，敷佑三军，使瘴疠之方，化烟岚为清凉之气，即殄渠魁，良民安业，军士早还，以养父母，是其祷也。”

朝鲜国遣典农正崔子云等送马一千五百匹至辽东，诏发定辽诸卫牧养择其良者送京师。

夜，有星大如椀，青白色，有尾，光明烛地，起自河鼓，西北行入天市垣内，至侯星旁没，后有二小星随之。

戊辰，祭大社、大稷。

遣礼部尚书任亨泰、监察御史严震直使安南，谕以讨龙州赵宗寿之故。上谓亨泰等曰：“龙州地连安南，大军压境，彼必致疑，宜告以赵宗寿之罪不可赦，安南当慎守边境，毋启纳叛之谋。若如朕命，彼此边徼之民皆幸矣。”亨泰等至安南，陈日焜闻命畏恐，即奉诏，贻书亨泰等言：“朝廷怀柔远邦，矜恤蛮夷，覆煦教戒，不啻如天地父母，此皆好生之德也。而陋邦下国，畏天事上之诚，惟合下亮察而已。”亨泰等因复书，叙朝廷所以用兵之意，以慰安之。

信国公汤和卒。和字鼎臣，凤阳人，幼孤，育于母姨家。为儿时嬉戏，常习跨马持矟，父老多异之。及壮，倜傥有大志。元末兵起，和徒步率子弟十余人，从滁阳王郭子兴充小校，攻宿州，取九湾，克定远，降其将谢成、李德春，子兴命为千户。岁癸巳，从上攻大洪山，升万户。克滁州，升管军总管，招降鲍子方兵千余人。甲午，上攻和州。时同列犹顾望异同，独和毅然以所领兵从上击陈野先，败之，追至赤帝坝，中伤而还。乙未，取汤泉寨，获马三百余匹，与野先战于太平，流矢伤左股，褁创复战。丙申，从克建业，取句容，从徐达下镇江，招青袄军千余，升统兵元帅，取金坛、富庄等寨，攻常州，下之，升枢密院同佥，遂留守常州。戊戌，张士诚遣兵来寇，击却之。己亥，士诚复来攻城，和出战，败之，获千余人、船四十余艘。自是，士诚不敢复攻城。从徐达攻无锡，取新安、望亭诸寨。癸卯，攻杨山牛皮巷寨，杀其将陆某，斩首五级，逐其将莫乙，升中书左丞。甲辰，张士诚兵围长兴，和率步将吴福兴会常遇春，击士诚兵，大破之，升中书省平章。乙巳，攻永新州，克之，仍还守常州。丙午，从征苏州，克太湖水寨，下吴江州，遂攻苏州阊门，飞礟伤左臂，召还建康疗之。丁未，复攻苏州，从徐达俘张士诚以归，升荣禄大夫、御史大夫兼太子谕德。是岁十月，命为征南将军，讨庆元方国珍，国珍乘巨舟出没海岛。和宣谕朝廷威德，国珍率子弟诣军门降，得海舟千余、赀货无算，遂命和由海道取福州，师至而平。洪武元年二月，取延平、漳、泉等府，元参政文殊海牙等降，执平章陈友定送京师。召还，督造海舟于庆元。八月，扈驾幸大梁。九月，从都督冯胜取山西泽、潞等州。二年，克河中府，从攻凤翔、六盘、泾州、庆阳。三年，取宁夏，获马牛万数。论功赐号开国辅运推诚宣力武臣、荣禄大夫、柱国、中山侯，食禄一千五百石。赐铁券，文曰：“咨尔和，朕思猛将佐兴王运，如云之从龙于太虚，赫然布满于雨间，神龙造化于其内，人莫能窥，顷刻霖雨，天地通和，民物皆遂，其生此虽龙之化，实云之助也。朕起自草莱，将多乡里，尔和以吴俊之姿，势若熊虎，自朕定居江左，以尔列守毗陵。时姑苏未下，其兵锐狡，尔独当之，彼欲窥我情，实尔能巡捕谨严，防御周密，国之事情，彼终莫测，故我得施其运用，岂非若云之从龙乎？自是西克永新，东取姑苏，皆显著勋绩，授以征南将军，兵至浙东，八闽悉归版籍。及副征山西、陕右，所至效劳，熊虎之将，可谓称矣。今天下已定，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓，除谋逆不宥，其余若犯死罪，免尔一死，以报尔勋。於戏！秉忠效力，为藩镇于边陲；际遇方今，实千年之一会。尚其宣尔勤劳，训及子孙，以保禄位于悠久。”四年，命为征西将军，率舟师取四川。二月，攻烽火山，伪夏将李逢春迎降。六月，抵瞿塘，分兵破其水陆寨栅，引水军直捣重庆，降夏主明昇。五年，从魏国公徐达北征沙漠。六年，命练兵于临清。七年，移镇彰德。八年，从征察罕脑儿，获马羊牛畜无筭。九年，番将伯颜帖木儿为边患，命和为征西将军，率傅友德等驻兵延安备之。伯颜帖木儿乞和，乃还。十一年正月，进光禄大夫、大都督府左都督、左柱国，封信国公，议军国事，食禄三千石。赐铁券，文曰：“古者，哲王立纲陈纪，赏有功，罚有罪，执此道而天下安。朕起自草野，赖诸将效力，平群雄，定祸乱，君主华夷。当定功行赏之时，尔和虽居旧将之行，惟守毗陵，于忠有慊，虽未彰显，其情在心。朕念相从之久，泯前过而封见功，爵以中山侯。今者，朕服念尔勤劳，特释尔过，授以信国公之爵，食禄三千石，永为子孙世禄，仍与尔誓，除谋逆不宥，余犯死罪，尔免二死，子免一死。於戏！人臣无将，可谓忠矣；威福不专，可谓智矣。尔其慎守斯道，以训后世。敬哉，毋忽。”十三年，从徐达练兵北平。十六年，出镇四川永宁。十七年，巡视闽浙城池，训练军士。十八年，总兵讨五开、九溪叛蛮，俘蛮獠四万余人。十九年，赐钞万锭，俾建第于凤阳。寻命往浙江温、台、明、越筑沿海城堡，置松门等卫。二十一年，诏率家属还凤阳新第。陛辞，上赐玺书劳之，赐白金二千两、黄金三百两、钞三千锭、彩段四十表里，赐其妻胡氏白金一千两、黄金二百两、钞二百锭、彩段三十表里。二十三年，赴京朝正旦，感风疾失音。上亲临视，命医治疗，遂俾还乡，命其女鲁王妃归宁侍疾。已而，上念之，复命舆至京师，赐以安车入殿，宴劳有加，赐钞六百锭遣还。二十七年正月，复召至京师，上亲抚视，见其病笃，对之流涕，命择茔域治后事，赐钞百五十锭。至是，卒，寿七十。上辍视朝一日，遣使吊祭，仍命亲王各遣官致祭，追封东瓯王，谥襄武，赐葬凤阳曹山之原，仍命塑像祀于功臣庙。和在诸将中，号刚勇善战。其守常州也，与张士诚接境，士诚日遣游说啖以子女玉帛，和一无所动，巡守严密，使内奸不出，外奸不入，东藩无事，我师得以从容西平荆楚，和有力焉。然性颇嗜酒，语言少检，尝醉谓部下曰：“吾居常州如卧屋脊上，左转则在东，右转则在西。”言东向则张士诚也。部下以告，上曰：“此吾腹心旧将，姑置之。”及论功行赏，止封侯爵第一。后上复念其相从之久，进封信国公，赐券文，特申诫之。和能祗奉训敕，卒以功名终云。

辛未，遣官分诣河南、山东、湖广诸府州县买牛，分给山东屯种之民。

壬申，新添卫指挥使司奏军士缺粮，诏贵州都指挥使程暹整饬附近各卫军马，以征方命蛮夷寨栅，俾之因粮于敌，以给军饷，候至春作方兴，班师屯种。

甲戌，遣行人沈暹往贵州等都司，给赐征讨西堡官军钞一万三千三百三十七锭。

诏给在京金吾等四十三卫并三仪卫司军士二十万七千一百余人冬衣。

丙子，命右军都督府遣人谕总兵官征南将军左都督杨文令调南宁卫兵千人，江阴侯吴高领之柳州卫兵千人，安陆侯吴杰领之，皆令从征。先是，高等以事获罪，故俾征讨建功以自赎。

己卯，遣官祭历代帝王。

诏总兵官征南将军左都督杨文等：“如兵至龙州，土官赵宗寿躬亲来见，具陈常茂已死之由，则宥其罪；若诈遣人来，即进兵讨之。”

庚辰，祭太岁、风云雷雨、岳镇、海渎、山川、月将、城隍诸神，遣官祭旗纛。

辛巳，赐山东、辽东诸卫恩军绵布各二匹、绵花二斤。初，以恩军为宥罪之人，比之正军，例不赏赐。至是，上以边地苦寒，特命赐之。

兵部尚书唐铎还京，言：“龙州土官赵宗寿伏罪来朝，乞罢兵勿征。”诏征南将军左都督杨文移兵奉议等处，仍命铎至军参议军事。

上以各王及世子有未婚者，命礼部遣人往河南、山东、山西、陕西、北平诸处，选官民家女年十四五、容德端厚及父母俱存、家法严整者，官给舟车，令其父母亲送至京选用之，有司毋得扰民。

癸未，诏置南丹、奉议、庆远三卫指挥使司，命兵部取罢免武官及辽东捕野人有功者，俱送总兵官左都督杨文。俟征进毕日，选授三卫指挥以下官：每卫指挥五人，所千户三人，百户依缺选补。

丁亥，命蕲州卫指挥佥事胡冕为征虏前将军，六安卫指挥佥事宋晨、武昌、荆州二护卫指挥佥事徐越、荣铸副之，各率本卫及沈阳等卫官军讨郴州、桂阳等处山贼。时桂阳县耆民陈仲才言：“本处山贼劫掠人民，广西、湖广二都司调指挥胡宗等将兵收捕，贼闻官军至，皆遁入山谷，及师还，复群出剽掠，屡为民患。”于是诏冕等讨之。

戊子，诏更定皇太子、亲王等封爵册宝之制。皇太子、亲王俱授以金册、金宝，皇太子妃、王妃止授金册，不用宝；皇太子嫡长子为皇太孙，次嫡子并庶子年十岁皆封郡王，授以涂金银册、银印；亲王嫡长子年十岁授以金册、金宝，立为王世子，次嫡子及庶子年十岁皆封郡王，授以涂金银册、银印。凡王世子，必以嫡长，如或以庶夺嫡，轻则降为庶人，重则流窜远方；若王年三十正犯未有嫡子，其庶子止为郡王，待王与正妃年五十无嫡子，始立庶长子为王世子。若王世子袭封及王世子并郡王娶妃、郡王授封并郡王嫡长子袭封，朝廷遣人行册命之礼。郡王子授镇国将军，孙授辅国将军，曾孙授奉国将军，玄孙授镇国中尉，五世孙授辅国中尉，六世孙以下世授奉国中尉。其有文武才能堪任用者，宗人府具以名闻，考验升转如常选法；如或有犯，宗人府取问明白，具实闻奏，轻则量罪降等，重则黜为庶人，但明赏罚，不加刑责。著为令。

更定王府官制：长史司左、右长史各一人，秩正五品，典簿一人，正九品；审理所审理正一人，正六品，审理副一人，正七品；典膳所典膳正一人，正八品，典膳副一人，从八品；奉祠所奉祠正一人，正八品，奉祠副一人，从八品，典乐一人，正九品；典宝所典宝正一人，正八品，典宝副一人，从八品；纪善所纪善二人，正八品；良医所良医正一人，正八品，良医副一人，从八品；典仪所典仪正一人，正九品，典仪副一人，从九品，引礼舍人三人，未入流；工正所工正一人，正八品，工正副一人，从八品；伴读四人，教授无定员，俱从九品；库大使、副使各一人，俱未入流；其护卫指挥使司官并属官随军多寡设置，不拘员数，品秩俸禄并同在京卫分；仪卫司仪卫正，正五品，副，从五品，典仗六人，正六品。








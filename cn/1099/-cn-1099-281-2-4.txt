○高堰定議序 【 治河】

甚哉舊貫之當仍、而制之不可輕變也、高堰剏自漢之陳登、唐宋以來、勿之有改、國朝則平江伯陳瑄經畫尤詳、規制盡善、所恃以障淮泗。而屏翰漕渠者。關係尤重。或以為無益而廢之。近則黃河南徙。挾淮泗而內灌。毋論衝決湖隄。渰沒下邑。其勢必至慓悍難制。漕輓艱阻。所憂不獨在百姓也。豈非變法之過哉。高堰築矣。五牐不修。猶無堰也。五牐修矣。長隄不固。猶無牐也。然欲固長隄。必復五塘。盖西來諸水。由天長六合而下者。有五塘以蓄之。陳公舊制之深意也。旱則瀉入漕河以濟運。潦則南注之江。後乃輕廢。西水徑迫三湖。漲湖潰隄。為運道憂。烏可不復。是隄堰塘牐。皆相濟以成運河之利者。舊法具在。舉而行之。不在人乎。大尹胡君應恩、愽學好義、目擊水患、痛切於心、乃裒諸縉紳之言、著為定議、而系之以圖、予諦觀之、黃淮漕河之利害、莫重高堰、故言之詳悉、而處置有方、大抵不越乎漕規之舊、予雖山居、所望海瀆效靈、臣工戮力、以俾國計奠民生者切切焉、未嘗一日置念、且吾興水患、視他邑尤甚、斯議行、予之憂其少釋矣乎、故樂為之序、


○对尉用官布判

〈郧县尉单则，将官布七百端质钱还债，经一百日。合科何罪？〉

单则策名稽下，述职江滨，才靡效於一身，害已深於五蠹。用公府之财，酬私门之债，亏贞节於箭岩，汨清流於镜水。九章彝宪，不惠奸渠；三尺明科，无舍刑故。虽复陪填已毕，终是滥窃成愆。指事论情，实婴疏网；披文按法，或蔽蒙襟。委诸两造之司，庶尽片言之断。


第十一回　判石牌以追客布



断云：



顽凶盗布肆不良，柴胜贪杯欠预防。当时若非包公判，难还布匹转家乡。



话说宋仁宗宝元元年，浙江杭州府仁和县，有一人姓柴名胜者，少习儒业，家事丰足，父母俱庆，娶妻梁氏，善孝舅姑。胜有兄弟柴祖，年已二八，俱各婚毕。一日，父母乃呼柴胜近前训之曰：「吾家虽略丰，每思『成立之难如升天，覆坠之易如燎毛』，言之痛心，不能安寝矣。今名卿士大夫之子孙，但知穿华丽之衣，食甘美之食，谀其言语，骄傲其物，遨游宴乐，交朋集友，不以财物为重，轻费妄用，不知己身之所以耀润者，皆乃祖乃父平日勤劳刻苦所得也。汝等但知饮芳泉而不知其源，食饭黍而不知其由。一旦时易事殊，失其故态，意欲为学艺之时，吾知士焉而学之不及，农焉而劳之不堪，工焉而巧之不素，商焉而资之不给。虽欲学做好人，此时不可得也。吾今唤汝训诲，汝能遵依吾言，当思祖德之勤劳，怀念父功之刻苦，孜孜汲汲以成其事，兢兢业业以立其志，勿守株待兔以恋娇妻，当收赀本往外经营，庶可以盈其赀财，于身不弃，于人无愧，可以长守其富矣，不然非我所知也。吾今欲令次儿柴祖守家，令汝出外经商，俾使得获微利，以添用度。不知汝意如何？」柴胜曰：「儿承大人亲诲，当铭刻于心，不敢违背。只不知大人要儿往何处经商，愿赐一言，儿当领命而行也。」父曰：「吾闻东京开封府极好卖布，汝可将些本，往本府杭州贩卖几挑，前到开封府。不消一年半载，自可还家矣。岂不胜如坐守食用乎？」柴胜遵了亲言，遂将银两，径至杭州，贩布三担，辞别父母妻子兄弟。柴祖与其饯行。时值仲春三月十五日也，柴胜因见春光明媚，莺穿绿柳，燕寻旧主，遂乃吟诗二律。先《吟莺》，诗曰；



掷柳迁乔太有情，交交时作弄机声。飞来庭院风光好，唤起纱窗午梦清。



信口啼时音韵巧，黄金刷出羽毛轻。春江两岸垂杨柳，好向高枝次第鸣。



又《吟燕》诗曰：



羽族知机社日来，翻身寻主入楼台。拶云掠雨高还下，度柳穿飞去又来。



雨翅拂残花露水，一毛不梁地尘埃。鸟衣国里风光好，养子成时便带回。



柴胜吟毕，在路夜住晓行，不则一日，来到开封府。寻在东门城外吴子琛店里，安下发卖。未及二日之间，柴胜思中，自觉不乐，即令家童沽酒散闷。贪饮几杯，俱各沉醉。不防吴子琛近邻，有夏日酷者，蓦见柴胜带布入店，即于是夜三更时候，将布三担尽盗去讫。次日天明，柴胜酒醒起来，方知布被盗去，惊得面如土色，罔知所措，就叫店主吴子琛近前，告诉曰：「吾今初到东京，投汝店内安下，你是有眼主人，我是无眼孤客；在家靠父，出路靠主，何得昨夜见吾醉饮几杯，行此不良之意，串盗来偷我布疋三担。汝为典守之人，决亦难辞其责。今不跟究来还，吾必与汝兴讼，那时悔无及矣。」吴子琛辩说曰：「吾为店主，以客来为衣食之本，安有串盗偷货之理。」柴胜并不肯听，一直扭到包公台前首告。



包拯曰：「捉贼见赃，方好断理。今即无赃，如何决断？」不准状词。柴胜再三哀求，包公即将吴子琛当厅勘问。子琛仍辩说如前。包公思判不得，即唤左右，将柴胜、子琛收监。次日，吩咐左右，径往城隍庙行香，意欲求神灵验，判断其事。不意一连行香三日，并无分毫报应。包公亦无奈何，只得取出柴胜二人跪下。包公问曰：「汝布又不知何人盗去，至今三日不见踪影，如何断得明白？」遂即将二人各责十板，发放回家。



原来夏日酷当夜盗得布疋之时，已藏在村僻去处，即将其布首眉记号尽行涂抹，更以自己印记印上，使人难辨。摆布停当，然后零碎发到城中去买，多落在徽州客商汪成铺内。夏贼得银入手，并无一人知觉。



包公将柴胜责打发回吴店之后，次日包公忽忖一计，将衙前一个石牌，令张龙、赵虎投入仪门之下，出衙传说要问石碑，取布还客。其时府前人众，皆来聚观。包公见人来看，乃高声喝问：「这石牌如此可恶！」喝令左右打了二十。包公喝打已毕，又将别状来问，移时又喝道：「打！」如此三次，且把石牌抬到阶下。包公见人聚看者多，即喝令左右，将府门闭上，把内中为首者四人捉下。观者皆不知其故，包作怒言曰：「吾在此判事，不许诸人混杂，汝等何故不遵礼法，无故擅入公厅？实难饶其罪责。今看汝四人，各报姓名上来，内有糶米者即罚他米，卖肉者罚肉，卖布者罚布，俱各随其所卖者行罚。限定时下，汝四人即要拘齐来交。」当下四人领命。移时之间，四人进府交纳，各样皆有。包公看时，内有布一担，就唤四人吩咐曰：「这布权留在此，待等明日发还，其余米、肉各样，汝等俱领出去退还原主，不许克落违误。」四人领诺而出，不题。



包公复命左右拘换柴胜、吴子琛到府。包公恐柴胜妄认其布，即将自己夫人所织家机二疋试之，故意问曰：「汝认此布是你的否？」柴胜看了告曰：「此布不是。小客不敢妄认。」包公见其诚实，复于一担布内，抽出二疋，令其复认。柴胜看了，叩首告曰：「此实小人的布，不知老爷何处得之？」包公曰：「此布首尾印记不同，你这客人缘何认得？」柴胜曰：「其布首尾印记虽被贼换过，消印中间还有尺寸暗迹可验。老爷不信，将尺丈量过。如若不同，小人甘当认罪。」包公如其言，果然毫末不差。随令左右唤前四人到府，看认此布是何人所出。四人即出究问，知是徽州汪成铺内得之。包公即便拘汪成追问，汪成指是夏日酷所卖。包公又唤左右拘夏贼审勘。包公喝令左右将夏贼打得皮开肉绽，体无完肤。夏贼一一招认，不合盗客布三担，止卖去一担，更有二担寄在僻静乡村之内。拯命公牌张强、薛霸跟去追完。柴胜、吴子琛二人感谢而去。包公又见地方禀称夏贼平昔害民，即时依拟问发边远充军。于是开封府内盗贼屏息矣。



后之穿窬窃盗，亦可以此为鉴，庶免犯刑之辱矣。




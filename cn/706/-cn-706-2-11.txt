·罗子木诗集序（辛丑）

曩岁义师北指，濑水罗生谒余于江上；年虽少，指陈山川、形势甚悉，余业以清河客拟之。然竟引去；曰：『亲在，身未敢许人也』。余遂亦扬帆西上，收复姑熟、宛陵；闻罗生已应延平王招，从其叔父将军往徇吴会。而延平师溃，踉跄挂帆；又闻罗生涕泣遮说，不克留。于是奉其父，随大军道江浮于海。夫海，固今日忠义渊薮也，中多古峤；逋臣处士，率抗节其间。而越峤与闽峤蜿蜒错落，相距数千里；云岫微茫、风潮喷薄，鳌柱之离奇、蜃楼之变怪，真足洞心骇目；罗生将纵览焉，因奉其父而南。未几，罗生愀然有所思，怳然若有所失；则又奉其父而北。舟次闽之三山，猝与虏遇；罗生促其舟人鏖战，思以死卫乃父。格斗踰时，矢集铠如蝟，坠水得生；而乃父竟被执以去。罗生流离沧溟、宛转岛屿间，欲出奇计以救父，卒不得乃父生死音耗，然后税驾于余行营焉。悲凉酸楚，至于呕血。故其所为诗篇，清峭苍寒，一如夜猿、秋鹤，可闻而不可听；斯足悲矣！

余闻之：濑水，实伍子胥投金处也。方子胥躬丁家祸，违命而奔，鬚髮为白；彼非不知父死之当殉也，而惧夫父仇之不得复。濒死者屡矣，赖芦中丈人、濑上女子危其身以相援，仅仅得达吴市；然终不免吹篪乞食，而后乃稍稍见用也，始能入郢以报家仇。及檇李之役，师败君亡，又能相其嗣君，入越以报国仇。此其人为何如者哉！今罗生所遭国难、家难兼之矣，是诚不共戴天之仇也。而困顿颠踬，亦无以异乎芦中人，岂天将老其才以报复君父之深仇耶？抑生不逢辰，坎壈终身，移其孝以成忠耶？固不与清河客同年而语矣。然则罗生始以亲在，未敢以身许人；而终不免以身许者，许国也。以身许国，而因不能全其亲；究之亲不获全，而身将焉许？是诚古今之所深悲也。欲知罗生，盍读罗生之诗！

〔人物考略〕

罗子木（钮氏「觚賸」作自牧）：名纶，以字行；应天溧阳人（或作丹徒人、或作句容人）。家贫，授徒苏州。性尚义，年少有奇气。张公一见器之，留之；不可。既而以父为大兵执去，誓欲为父报仇，遂诣张公行营，相依不去以死（见全撰「张公碑文」、「东南纪事」诸书）。别有传附集中（寿镛补）。


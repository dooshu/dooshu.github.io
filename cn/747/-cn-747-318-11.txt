○韩国公张仁愿庙碑铭（并序）

唐之元老，有大庇於生人，曰韩公张仁愿。尽力天朝，位尊将相，三城立庙，军帅乞灵则祠之。天宝季岁，华奉使朔方，展敬祠下，式瞻风采。像与神合，沈沈如生。呜呼！生以功为臣，殁以灵为神，神乎宜奉！公总戎疆外，悬衡审政，拒陇循河，绵亘万里，坚城雄防，蔽三辅。介胄之士，垂十万人，瞻我麾节，以为进退。先是突厥犯塞，乘胜入朔方，游骑至安定，守军不到，经略失守。虏乃驱监牧之来牝，退存庐帐，进围聚邑，鸣弓跃马，规复漠南。边人摇心，元圣轸念，节将更至，咸以为请。缙绅献议，则以和亲为便，中宗未之许也。初以公耋老，且重烦之，及卜师於太宫之庭，惟公之吉。至尊亲临前殿，授以兵符；公承命徂征，北蕃逆骇。《记》所谓“君子有其时，有其命”，公得其二而伸其一者也。公忠贯神明，虑几造化，镇以长策，溃其奸谋。一麾偏师，屠名王，复丧马，夺堑拂，堆而城之，并河之阿，列筑三镇。将精士锐，谈笑就役，匈奴莫敢南视，雷哭而遁。老幼望公，以相震怖。不然，则乘冰转斗，无日无之。既而据河山玩其动静，纳行旅归之衽席，凭墉而望，匹马单兵，不匿形影，虏由是械手足而刳腹心。朝廷无草窃之虞，天下减征役之半矣。《诗》云：“文武吉甫，万邦为宪。”又曰：“方叔元老，克壮其猷。”公之谓也。帐下之厮，尚有存者，曰公号令素严，人无违禁。自将吏骑卒，咸有旗表。节不常出，出则赏罚随之，赏无非功，罚无非罪。上流而下竞，心行而事从，谋全功成，由此术也。三城既就，刊木标橹，记之种落，刻其降年，後皆如之。岂挺生上将之龟策也？奇鉴先物之然也？夫鸟兽草木，出其伦辈，犹或利害凭焉。况殊绩功勋，始终天地，翼辅先圣，宠绥元元，有茅社之尊、符节之重？後奉者果一胜、遂一谋，庸非明神幽赞之效？《雅》有“吉甫”“薄伐”，“至於太原”；“王命南仲”，“城彼朔方”。《传》称齐桓伐戎攘狄，以其病燕灭卫；魏绛和戎狄，合诸侯。从古及今，以为大功。其馀秦恬、汉青之伦，才邱垤耳，尚或诗颂之，简策贵之。况忠武卓异，屦履今昔，而咏歌无之，非古也。窃感赵孟怀随武之德，寤寐永叹，奉铭神宫。其文曰：

赫尔韩公，司武有经。受命北伐，渠魁就刑。敢或不顺，鼓行风霆。崇岱压卵，沧波灌萤。沈泉雷动，机发冥冥。功奋三城，人谣亿龄。谋出先後，构危於宁。张天之威，恢庙之灵。北狄顿颡，山戎来庭。万里寝柝，缘河罢扃。趋拜故祠，德谢惟馨。翔野何有，群山青青。感激遗风，徘徊涕零。吾谁与归，式荐斯铭。


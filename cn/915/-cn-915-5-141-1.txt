◇荐管辂于冀州刺史裴徽

辂雅性宽大，与世无忌，可为士雄。仰观天文则能同妙甘公、石申，俯览《周易》，则能思齐司马季主，游步道术，开神无穷，可为士英。抱荆山之璞，怀夜光之宝，而为清河郡所录北黉文学，可为痛心疾首也。使君方欲流精九皋，垂神幽薮，欲令明主不独治，逸才不久滞，高风遐被，莫不草靡，宜使辂特蒙阴和之应，得及羽仪之时，必能翼宣隆化，扬声九围也。（《魏志·管辂传》注引《辂别传》。案：张采《三国文》、梅鼎祚《三国文纪》载此，并云出《艺文类聚》，未知何据。）


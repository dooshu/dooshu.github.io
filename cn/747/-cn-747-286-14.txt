○敕突厥登利可汗书

敕突厥登利可汗：日月流迈，将逼葬期，悲慕之心，何可堪处？朕以父子之义，情与年深，及闻宅兆，良以追悼。前歌利施颉斤至，所请葬料，事事不违，所以然者，将答忠孝。故丧纪之数，礼物有加，道之所存，地亦何远？今又遣从叔金吾大将军持节吊祭，兼营护葬事。宗室之长，信行所推，欲达其情，必重其使，以将厚意，更敦前约。且以为保忠信者可以示子孙，息兵革者可以训疆扬，故遣建碑立庙，贻范纪功。因命史官正辞，朕亦亲为篆写，以固终始，想体至怀。春初尚寒，可汗及平章事部落并平安好，遣书指不多及。


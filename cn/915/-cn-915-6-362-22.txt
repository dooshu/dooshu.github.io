◇国人兵多不法启宜峻其防以整之

郎中令臣云言：国人兵放横，多行非法，至使暴及市道，声闻京邑。亲信兵乃骂詈洛阳市丞，远近嚣然，声论日广。而主者前复所报，每蒙宽宥，故群小敢肆其暴虐。前舆驾当东时，臣具以奏闻，上立节度，亦备严上下司察，念在奉宣。而亲信卒泰，矫称突关，强市民物，至使行道哀穷，路人叹惋。臣下祗命，幸使罪人时获，佥以泰宜加重戮，以戒肃方来。军都督李婴，行实奸秽。然身备王人，虽不致法，犹加捶楚。主者奏泰依婴决罚，事寝不出，是特令原泰。泰之凶狡，罚至大辟，至于今日，不蒙薄罚。臣窃以自今群丑虎视，竞为暴虐矣。小人得志，则下凌上替。前卿显言事大农，文旨倨傲，反成却安，功名之士议在不辱，而显等恃恩，敢行侮慢。臣时列启，并呈显言事，事寝不省，是以自来拱嘿，未敢多言。而窃见国法日侈，而恩宥无已；诚惧威禁遂颓，丑声滋闻。愚谓自今宜齐之以法，使下知禁，有司所执，犹宜时听，不然以往，则监司之吏锋钜靡加，而准绳替矣。臣忝窃非据，与闻国政；服事以来，荏苒三年，朝宪多违，威御无列；好问不登，而流声播越：皆由执政之臣，官非其人。常思收迹自替，以避贤路，退惟受遇，徽报未效。是以忍垢素餐，敢用文谏。唯殿下哀明愚臣，缱绻愚臣，不以前後干迕，多见罪责。临纸慷慨，言不自尽。


◇为高丽王琏举哀诏（太和十五年十二月癸巳）

高丽王琏守藩东隅，累朝贡职，年逾期颐，勤德弥著。今既不幸，其赴使垂至，将为之举哀。而古者同姓哭庙，异姓随其方，皆有服制。今既久废，不可卒为之衰，且欲素委貌、白布深衣，于城东为尽一哀，以见其使也。朕虽不尝识此人，甚悼惜之。有司可申敕，备办事如别仪。（《魏书·礼志》三。是岁，高丽王琏死。）


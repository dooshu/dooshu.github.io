◇献帝纪论

献帝崎岖危乱之间，飘泊万里之衢，萍流蓬转，险阻备经，自古帝王，未之有也。观其天性慈爱，弱而神惠，辅之以德，真守文令主也。曹氏始于勤王，终至滔天，遂力制群雄，负鼎而趋。然因其利器，假而不反，回山倒海，遂移天日。昔田常假汤武而杀君，操因尧舜而窃国，所乘不同，其盗贼之身一也。善乎庄生之言：「窃钩者诛，窃国者侯。侯之门，仁义在焉。」信矣。（《御览》九十二）



卷五十七


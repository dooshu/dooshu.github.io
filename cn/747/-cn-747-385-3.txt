○为杭州李使君论李藏用守杭州有功表

臣某言：臣闻当逆贼刘展拥兵过江之日，变起仓卒，锋不可当，人心动摇，物情危骇。五道节制，望风溃散，自淮而南，至於海隅，遂无敢保一城、守一节者。惟少府少监李藏用，以宗室近属，忧国如家，临危抗愤，忠勇奋发，收集散卒，纠合义师，挺身履险，出万死一生之地，与贼转战。坚守苏州，相持经月，杀获过当，使凶徒逆党，锋锐挫衄。自此王师载张，贼众知惧。其後以外援不至，众寡悬绝，遂移师就险，退保杭州。当此之时，江淮诸军已散，平卢之师未至，三分全吴，贼有其二。藏用且募且战，独守孤城，以忠义感激，令骁勇乐用，旬月之内，致死士三千。贼遣伪将张景超、孙待封等，尽率锐卒，分道来攻。藏用与将士等，戮力一心，义形於色，殊死决战，奋不顾身。遂能兵锋所加，无不摧陷，皆一举尽敌，覆而屠之。前後俘斩虏获，至数万计。向使微夫人之力，捍此州之境，则江界土宇，尽为戎疆；海隅苍生，非复吾有。由是浙江之外，南至闽岭，士庶免有波迸道路，穷寇不敢唐突，藩篱屏息，风波晏然，百姓乐业，父不丧子，兄不哭弟，藏用之功也。今都统使停，本职已罢。孤军无主，莫知适从，将士嗷嗷，未有所隶。天听高邈，无人为言，遂使殊勋见委，忠节未录，口不言赏，赏亦不及。伏恐非圣朝旌有德、表有功之意。今逆寇虽殄，人心犹携，山洞海岛，往往结聚。睦州草窃，为蠹犹深，惟惮藏用之兵，是以未敢进逼。若此军一散，必群盗交侵，则臣此州，危亡是惧。伏望早降恩旨，以答其勤，锡之勋策，委之戎政，俾总统所领，以镇遏江表，实江东万姓禺禺之望。艰难之际，人多二心，以宗子维城，智勇如此，必能使寇贼奸宄，不敢窥伺间隙，则江淮足以高枕而卧，而陛下可无东顾之忧。臣辱忝葭莩，任居牧守，安危之分，臣实预焉。无任恳款之至。


○谕秦宗权制

我国家天历自归，君临无外。十七圣滂流元泽，积润山灵；三百年保定鸿基，方延运祚。其间数缠灾运，祸起凶狂，才闻窃命之称，已触震雷之怒。或腹心生变，或骨肉相图，近事可明，灵诛不漏。盖人祗之共愤，乃宗社之储休，亦赖中外重臣，佐佑薄德。大耻既雪，小康可期，须申诰谕之勤，用致绥怀之旨。尔宗权藩垣攸属，倚仗特深，虽章表继来，至诚可验，而兵戈未戢，物论犹疑。是生交构之端，益惑亲邻之听，况位崇将相，爵极侯王，图功则国祸可平，快志而家冤已雪。劝忠贞於部伍，莫若率先；鉴成败於古今，当思释祸。犹冒属厌之诫，适摇怙乱之机，且患难虽繁，封疆有制，各图侵轶，自掇悔尤。高浔之下泽州，将攻伪帅；周岌之窥临汝，本利危邦。翻为致寇之资，盖昧启雠之衅，得土地为他人所有，得货财亦他人所资。势敌则相倾，力均则相忌，害莫深於归怨，利莫厚於图安。况井邑皆空，耕桑尽废，叹疮痍而未复，轸哀痛而难忘。且雒邑通都，非列蕃之所并，河阳要地，亦诸夏之必争。若不制自本朝，岂可公然窃据，节旄宠授，须俟王人，赋税均输，合资国用。至於封疆邻接，续可商议指挥，但将还旧京，尤藉近镇，继闻蒲陕，已受攻围。河外既事於枝梧，关中自妨於漕转，回车或阻，奉国逾亏。今者先在息兵，各令守境，爵位幸非爱惜，君臣足保初终。尚或执迷，方知误计，若法制不行於一处，即征伐须徇於众情。人亦有言，理难为党。虽万方之罪，当责朕躬；而九庙之威，更凭天力。纵以黄巢顷盗宫阙，曾会师徒，既戮元凶，须遵后命。所以寝兴念虑，诏示殷勤，犹期远保宿心，不欲便乘众怒。山河著誓，当明指日之心；圣哲好生，必用舞干之德。伫披深款，勉蹈良图。


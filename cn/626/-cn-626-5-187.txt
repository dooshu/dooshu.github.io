丽江木知府一十三首

【杜鹃词】

山前杜宇哀，山下杜鹃开。

肠断声声血，郎行何日回？

【春居玉山院】

玉岳崚嶒映雪堂，年年有约赏春光。

飞红舞翠秋千院，击鼓鸣钲蹴踘场。

迟日醉听群鸟哢，暖风时送百花香。

好山好地堪为乐，莫厌尊前累尽觞。

【华马国（巨津州名，昔元世祖驻跸于此而封）】

政暇西巡华马国，铁桥南度石门关。

北来黑水通巴蜀，东注三危万里山。

【饮春会】

官家春会与民同，土酿鹅竿节节通。

一匝芦笙吹未断，蹋歌起舞月明中。

【春游即事】

金狨缓拽红衢腻，叱拨频嘶绿巷深。

噆柳穿花还未遍，夕阳又抹树头金。

【席间即事】

春宴英蕤载满头，玉船横举较诗筹。

双鬟拨尽《鼙婆曲，复听蛮童唱石榴。

【采莲词（二首）】

石榴裙卷足如霜，折得红莲满抱香。

羞向人前女儿貌，手遮西日看湖湘。

弱袂长鬟荡水中，钏文钗影入荷丛。

鸣榔惊起韩朋鸟，一个西来一个东。

【自种柳】

双杨初种几经春，始见长条已拂尘。

万缕绿阴堪作帐，一枝不许赠行人。

【冬日喜饮】

暖阁熏香雪未晴，浅斟脍炙舞茵横。

侍儿斜立朱帏下，十指红蚕弄锦筝。

【览镜】

借览青铜镜，香奁出绣栊。

喜看今日面，不改旧时红。

【病起】

临晓新梳发，呼儿卷幔纱。

平生行乐惯，病起即看花。

【春日晓起有感】

床侧支赜忆故情，忽闻檐外有啼莺。

夜来记得游春梦，柳下花前一字行。

附见

☆木青（一首）

【太素轩】

磐陀石畔看云屋，一一轩窗面水开。

不是避门妨俗客，爱闲能有几人来。

◎补诗

☆张含（一首）

【龙池春游曲】

红心草茁红桃开，龙池淼淼春水来。

春鸟啼不歇，春燕语更切。

少妇踏春游，伤春无限愁。

红蕖蹀躞曳罗袜，罗袜尘生暗香发。

密意难传陌上郎，含羞折花空断肠，跢伫路侧盼斜阳。

（用修柬云：“吾兄《龙池春游诗，艳而有讽，与江淹《春游美人同调。诗有出于率易而初妙者，如西子洗妆，王娥卸服，固胜于罗纨绮缋也。”）


同前三首


萧子云

穆穆天子，时惟圣敬。济济群公，恭为德柄。为撤有典，膳夫是命。礼行禘尝，义光朝聘。神飨其德，民洽其庆。

尚有和羹，既戒且平。亦有其馂，亦惟克明。其馂惟旅，其酳惟成。百礼斯洽，三宥已行。明哉元首，遹骏其声。

戒食有章，卒食惟序。庭鸣金奏，凯收笾筥。客出以《雍》，撤以振羽。离磬乃作，和钟备举。济济威仪，喤喤簨簴。






○对不帅寄军献二毛判

国子监称，胄子不帅教，将寄之。省让其侵冒刑章，之理监，固论不已。又军旋凯，献俘毛有二者，执法止而劾之，军司云拔距投石者。

文以经邦，武以御寇，开石渠而设教，整金鼓以宣威。爰施上下之庠，式奉孤虚之术。语兹国序，相彼军容。槐市立谈，未展先王之礼；柳营作法，但见将军之令。抠衣不闻守道，擐甲已见伐功。靡好成麟之名，且许贪狼之意。入室虽无鼓箧，出塞终有解鞍。既亏来学之能，当令诱进；未识出师之律，谁为否臧？纵暴虎冯河，犹期三省；岂拔距投石，方禽二毛？夫子之道未行，齐侯之失斯在。自可因其雩咏，令尔志之各言；岂得承彼凯歌，遂责人之不法？投诸寄，稍均束湿之严；劾以干城，恐挫横行之气。矜乎愚戾，何异宰予；劝此苦辛，宜哀去病。握兰称过，正合清明；执简弹违，稍乖深识。欲存疏网，宁失不经。


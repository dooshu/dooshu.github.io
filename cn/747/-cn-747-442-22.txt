○萧尚书拜命路尚书就林亭宴集序

文昌贵臣，新受厥服，再拜稽首，对扬休命。逶迤而退，则展应贺之礼；下舍之闲，则怀宴语之好。所以昵僚友，宣宠光；敌者易亲，忄焉而至。是以萧公膺纳言之职，路公徵贺迁之会，洎冢宰司寇，作者三人。国老如熏{艹虎}之和，阳春属星鸟之序。欣荣，相合，辰当美景，形制所选，地从主人。穷土木之幽荒，寻柏亭之奇构。宾主有礼，旨酒以柔之，清言以发之。庖盈而不侈，筵肆而不杂；狎而不黩，酣而不流。有太平君子之光，见可久贤人之德。风调日暧，烟霭无阴；松茂草滋，泉石通气。莺出幽而初转，花含愁而将归。外物献美，中怀有融；高兴格於丹霄馀思垂乎清昼。四座相顾，请予所尊。悦题赋诗，无忘盛集。








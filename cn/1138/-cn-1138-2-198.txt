赠简谦居学宪

其一


使君旌节下岷峨，三戟门庭接玉珂。
犹子仲容偏早达，得人叔则最为多。
金茎清切文昌座，绛帐光分太史河。
万里龙媒秋正好，贡将天马入郊歌。

其二

鹓班先后忝东曹，羡尔声华彻九皋。
蜀国才人工作赋，广陵秋色壮观涛。
齐梁金粉应须变，扬马风流尚可操。
圣主右文歌旱麓，贤臣嘉颂属王褒。


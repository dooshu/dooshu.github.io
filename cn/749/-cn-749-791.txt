尹焕


焕字惟晓，山阴（今浙江绍兴）人。嘉定十年（1217）进士。自畿漕除右司郎官，淳祐八年（1248），朝奉大夫太府少卿兼尚书左司郎中兼敕令所删定官。有梅津集。今不传。

霓裳中序第一

茉莉咏

青颦粲素靥。海国仙人偏耐热。餐尽香风露屑。便万里凌空，肯凭莲叶。盈盈步月。悄似怜、轻去瑶阙。人何在，忆渠痴小，点点爱轻撧。

愁绝。旧游轻别。忍重看、锁香金箧。凄凉清夜簟席。杳杳诗魂，真化风蝶。冷香清到骨。梦十里、梅花霁雪。归来也，恹恹心事，自共素娥说。

眼儿媚

柳

垂杨袅袅蘸清漪。明绿染春丝。市桥系马，旗亭沽酒，无限相思。

云梳雨洗风前舞，一好百般宜。不知为甚，落花时节，都是颦眉。

唐多令

苕溪有牧之之感

蘋末转清商。溪声供夕凉。缓传杯、催唤红妆。慢绾乌云新浴罢，裙拂地、水沉香。

歌短旧情长。重来惊鬓霜。怅绿阴、青子成双。说著前欢佯不采，飏莲子、打鸳鸯。








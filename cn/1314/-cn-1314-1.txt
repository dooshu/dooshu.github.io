第一回　判焚永州之野庙



断云：



方求虚明绝野尘，词章吐出句清新。



劝将一管春秋笔，褒贬前人戒后人。



话说湖广永州之山有野庙，树木参天，阴云蔽日，风雨往往生其上，而本庙之神，甚是灵迹。时例每岁之中，要童男童女祭奠，则一境获宁；若不祭奠，则万家劳忧不得安生也。时有包公，因仁宗天子钦差，访察天下州县，路经永州，有乡耆民，以永州缺官治事，咸皆相谓曰：「吾闻包公为官清正，神明钦仰，今既到此，不可失也。」遂皆邀集相迎，于是请掌州事，乡官亦皆上表交荐，仁宗天子许之。包公历任之初，闻知永州野庙之事，乃惊叹曰：「守令之责也。」次日，即率乡耆民，吩咐曰：「吾来日当与汝等往庙行香。」且作文以祭之。词曰：



呜呼！国以民为本，民以食为天，此古今之常道也。今神主宰一方，血食兹土，正宜奠民居而足民食，胡乃为民害而构民仇，年享童男童女，嗜杀无穷；岁烧布帛楮钱，贪婪无厌。世之赃官污吏，尚王法所难容，阴而恶鬼邪神，岂天曹之轻宥。伏冀悔过更新，共享和平之福，苟六欲之不泯，宜三尺之所诛。前言既尽，主者施行。



当下包公将祭文读毕，焚之于炉。未及回步，俄顷之间，狂风大作，玄云蔽空，骤雨如注，庙中火光四起，鬼卒号呼。从者战栗，尽皆失色。包公正色端坐，忽闻其神吟曰：



种类生来毒所钟，深山大泽惯潜迹。开喉一旦能吞象，服气三年解化龙。



斩后刘邦兴帝业，埋时叔敖有阴功。身长九万人知否，绕遍昆仑第一峰。



包公闻之，惊异其事，怅怏而归。



明年，包公下令，禁革永州百姓，敢有如前祭奠者，治以重罪。未几，野庙之神径往各村搅扰。居民遑遑，六畜耗损，田禾无收。民大患之，遂即呼集计议，连名具状，径赴包公台前首告其事。当日包公观罢状词，不胜其怒，即唤张龙、赵虎二人，吩咐：「四面放火，焚烧其庙。」二人领了包公之命，即于堆积干柴。正放火之间，忽然风生西北，雾满东南，不移时间，大雨如注，淋灭其火，竟不能毁。张、赵二人呆了半晌，忙奔州衙来报其事。包公闻报，心不为动，乃叹息曰：「吾居官数年，只是为国为民，未曾妄取百姓毫厘之物，今既有此妖邪，吾当礼正除之。」遂即急往城隍庙祷之曰：



伏以寂然不动，阴阳有一定之机，感而遂通，鬼神有应变之妙，明见万里，事悉秋毫。至如赏善罚恶，亦乃职分当为。永州庙荼毒生灵，其所不忍；永州境，流离黔首，神其能安？乞施雷电之威，拯彼水火之患，则一州幸甚而拯亦幸甚也。



祷毕，过了三日，只见风雨大作，雷电交加，遥闻永州庙中，隐隐有杀伐之声，移时之间方息。是时，包公率百姓前往观之，但见野庙已被雷火烧毁，内有白蛇，长数十丈，死于其地焉。于是其怪遂息。百姓无少长，皆歌舞于道曰：「吾一州百姓，尽蒙更生之恩者，实赖包公之德也。」至今诵之不衰。




◎虞翻

翻字仲翔，会稽馀姚人。太守王朗以为功曹。孙策平会稽，复为功曹，出为富春长，州举茂才、汉召为侍御史，司空曹公辟，皆不就。孙权以为骑都尉，徙丹阳泾县。後屡忤指，徙交州，十余年卒，年七十。有《周易注》九卷，《周易集林律历》一卷，《国语注》二十一卷，《论语注》十卷，《老子注》二卷，《太玄经注》十四卷，集三卷。（案：《隋志》以翻属后汉，今考翻卒在权称尊号之后，宜编入吴。）


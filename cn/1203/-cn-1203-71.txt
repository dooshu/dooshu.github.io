卷七十一

钦定四库全书

御选历代诗余卷七十一目録【一百字】

念奴娇【又一体】

叶梦得【二首】

张元干

前调【又一体】

陈允平【三首】

万年欢【又一体】

晁补之【二首】

前调【又一体】

胡浩然

无名氏

前调【又一体】

史达祖

夜合花【又一体】

高观国

史达祖【二首】

周密

解语花【又一体】

周邦彦【二首】

方千里

吴文英

陈允平

换巢鸾凤

史达祖

琵琶仙

姜夔

双头莲【又一体】

陆游

石州引

谢懋

春夏两相期

蒋捷

龙山会

吴文英

瑞鹤仙【又一体】

方岳

洪瑹

楼采

前调【又一体】

赵文

庆春泽

刘镇

王沂孙

杨慎

遶佛阁

周邦彦

吴文英

陈允平

渡江云

周邦彦

吴文英

陈允平

张炎【三首】

吴澄

前调【又一体】

朱敦儒

前调【又一体】

刘镇

引驾行【又一体】

柳永

晁补之

锦堂春【又一体】

司马光

前调【又一体】

无名氏

八节长欢

吴子孝

彩云归

柳永

御带花

欧阳修

霓裳中序第一

姜个翁

绣鸾凤花犯

周密

长相思【又一体】

秦观

五福降中天【又一体】

沈端节

芳草【又一体】

奚倬然

四代好【又一体】

程垓

舜韶新

无名氏

丹凤吟

张翥

凤箫吟

王之道

满朝欢

李刘

玲珑四犯【又一体】

高观国

梁州令叠韵

晁补之

御选历代诗余卷七十一目录

钦定四库全书

御选历代诗余卷七十一【一百字】

司经局洗马掌局事兼翰林院修撰加二级【臣】王奕清奉旨校刋

念奴娇

【又一体双调一百字此为平韵另分二体按此调从前皆以字句强分殊属支离今断以苏轼词及平韵者各列一格其他若湘月无俗念等名按之实无分别皆并入一格亦有减作九十八字增作一百二字者不知调名百字非如他调可以增减皆系传譌尽去之】

念奴娇【南归杂用渊明语】　　　　　　　叶梦得

故山渐近念渊明归意翛然谁论归去来兮秋已老松菊三径犹存稚子欢迎飘飘风袂依约旧衡门琴书萧散更欣有酒盈尊　惆怅萍梗无根天涯行已徧空负田园去矣何之窗户小容膝聊倚南轩倦鸟知还晚云遥映山气欲黄昏此中真意故应欲辨忘言

前调　　　　　　　　　　　　叶梦得

洞庭波冷望冰轮初转沧海沉沉万顷孤光云阵卷长

笛吹破层隂汹涌三江银涛无际遥带五湖深酒阑歌罢至今鼍怒龙吟　回首江海平生漂流容易散佳会难寻缥缈高城风露爽独倚危槛重临醉倒清尊姮娥应笑犹有向来心广寒宫殿为予聊借琼林

前调【代洛滨次石林韵】　　　　　　　　张元干

吴淞初冷记垂虹南望残日西沉秋入青冥三万顷蟾影吞尽湖隂玉斧为谁冰轮如许宫阙想寒深人间奇观古今豪士悲吟　苍弁丹颊仙翁淮山风露厎曾赋幽寻老去专城仍好客时拥歌吹登临坐揖龙江举杯相属桂子落波心一声猿啸听来虚籁山林

前调【又一体水仙】　　　　　　　　　陈允平

汉江露冷是谁将瑶瑟弹向云中一曲清泠声渐杳月高人在珠宫晕额黄轻涂顋粉艶罗带织青葱天香吹散佩环犹自丁东　回看杜若汀洲金钿玉镜何日得相逢独立飘飘烟浪远韤尘羞溅春红渺渺予怀迢迢良夜三十六陂风九疑何处断魂飞渡千峰

前调　　　　　　　　　　　　陈允平

凝云沍晓正蘼花才积荻絮初残华表翩跹何处鹤爱吟人在孤山冻解苔铺水融沙甃谁凭玉勾阑茸衫氊帽冷香吹上吟鞭　将次柳际琼消梅边粉痩添做十分寒闲踏轻澌来荐菊半潭新涨微澜水北峰峦城隂楼观留向月中看巘云深处好风飞下晴湍

前调　　　　　　　　　　　　陈允平

霁空虹雨傍啼螀莎草宿鹭汀洲隔岸人家砧杵急微寒先到帘鈎步幄尘高征衫酒润谁暖玉香篝风灯渐暗夜长难换更筹　应是鴈柱调筝鸳梭织锦付与两眉愁不似尊前今夜月几度同上南楼红叶无情黄花有恨辜负十分秋归心如醉梦魂飞趁东流

万年欢

【又一体双调一百字】

万年欢　　　　　　　　　　　晁补之

忆昔论心尽青云少年燕赵豪俊二十南游曾上会稽千仞振袂江中往岁有骚人兰荪遗韵嗟管鲍当日贫交半成翻手难信　君如未遇元礼肯抽身盛时寻我幽隐此事谈何容易骥才方骋彩舫红妆围定笑西风黄花斑鬓君欲问投老生涯醉乡岐路偏近

前调　　　　　　　　　　　　晁补之

十里环溪记当年并游依旧风景彩舫红妆重泛九秋清镜莫叹歌台蔓草喜相逢欢情犹胜苹洲畔横玉惊鸾半天云正愁凝　中秋醉魂未醒又佳辰授衣良会堪更早岁功名豪气尚凌汝颍能致黄金一井也莫负?夷高兴别有个潇洒田园醉乡天地同永

前调【又一体】　　　　　　　　　　胡浩然

灯月交光渐轻风布暖先到南国罗绮娇容十里绦纱笼烛花艶惊郎醉目有多少佳人如玉春衫袂整整齐齐内家新様妆束　欢情更阑未足谩勾牵旧恨萦乱心曲怅望归期应是紫姑频卜暗想双眉对蹙断弦待鸾胶重续休迷恋野草闲花凤箫人在金谷

前调　　　　　　　　　　　　无名氏

天气严凝乍寒梅数枝岭上开拆傅粉凝脂疑是素娥妆拭先报阳和信息更雪月交光一色因追念往日欢游共君携手同摘　别来又经岁隔奈高楼梦断无计寻觅冷艶寒容啼雨恨烟愁湿似向人前泪滴怎不使当窗思忆还只恐?寞空枝又随昨夜羌笛

前调【又一体】　　　　　　　　　　史达祖

两袖梅风谢桥边岸痕犹带隂雪过了匆匆灯市草根青发燕子春愁未醒悮几处芳音辽絶烟溪上采绿人归定应愁沁花骨　非干厚情易歇奈燕台句老难道离别小径吹衣曾记故里风物多少惊心旧事第一是侵阶罗韤如今但柳发曦春夜来和露梳月

夜合花

【又一体双调一百字】

夜合花　　　　　　　　　　　高观国

斑驳云开蒙松雨过海棠花外寒轻湖山翠?东风正要新晴又唤醒旧游情记年时今日清明隔花隂浅香随笑语特地逢迎　人生好景难并依旧秋千巷陌花月蓬瀛春衫抖擞余香半染芳尘念欢约杳难凭被几声啼鸟惊心一庭芳草危阑晚日无限消凝

前调【赋笛】　　　　　　　　　　史达祖

冷截龙腰偷拏鸾爪楚山长锁秋云梅花未落年年怨入江城千嶂碧一声清枉人间儿女箫笙共凄凉处琵琶湓浦长啸苏门　当时低度西邻天澹阑干欲暮曾赋高情子期老矣不堪带酒重听纤手静七星明有新声应更魂惊梦回人世寥寥夜月空照天津

前调　　　　　　　　　　　　史达祖

柳锁莺魂花翻蝶梦自知愁染潘郎轻衫未揽犹将泪点偷藏念前事怯流光早春窥酥雨池塘向销凝里梅开半面情满徐妆　风丝一寸柔肠曾在歌边惹恨烛厎萦香芳机瑞锦如何未织鸳鸯醉扶人月依墙是当初谁敢疎狂把闲言语花房夜久各自思量

前调【茉莉】　　　　　　　　　　周　密

月地无尘珠宫不夜翠笼谁炼铅霜南州路杳仙子误入唐昌零露滴湿微妆逗清芬蝶梦空忙棃花云暖梅花雪冷应妒秋芳　虚庭夜气方凉曾记幽丛采玉素手相将青蕤嫩萼指痕犹映瑶房风透幙月侵牀记梦回粉艶争香枕屏金络钗梁绦缕都是思量

解语花

【又一体双调一百字】

解语花【上元】　　　　　　　　　周邦彦

风销绦蜡露浥红莲灯市光相射桂花流瓦纤云散耿耿素娥欲下衣裳淡雅看楚女纤腰一把箫鼓喧人影参差满路飘香麝　因念都城放夜望千门如昼嬉笑游冶钿车罗帊相逢处自有暗香随马年光是也惟只见旧情衰谢清漏移飞盖归来从舞休歌罢

前调　　　　　　　　　　　　周邦彦

行歌趁月唤酒延秋多买莺莺笑蕊枝娇小浑无奈一掬醉乡怀抱筹花鬬草几曾放好春闲了芳意阑可惜香心一夜酸风埽　海上仙山缥缈问玉环何事苦无分晓旧愁空杳蓝桥路深掩半庭斜照余情暗恼都缘是那时年少惊回梦嬾说相思毕竟如何老

前调【上元次周美成韵】　　　　　　　　方千里

长空淡碧素魄凝辉星斗寒相射凤楼鸳瓦天风动冉冉佩环高下歌清韵雅对好景芳尊满把花雾浓灯火荧煌笑语烘兰麝　千斛明珠照夜况人如图画明艳容冶绣巾香帊归来路缓逐杏韀骄马笙歌散也愁万炬绦莲分谢更漏残惊听西楼吹小梅初罢

前调【立春风雨饯翁处静江上】　　　　　　　吴文英

檐花旧滴帐烛新啼香润残冬被淡烟流绮淩波步暗阻傍墙挑荠梅痕似洗空点点年华别泪花鬓愁钗股笼寒彩燕沾云腻　还鬬辛盘葱翠念青丝牵恨曾试纤指鴈回潮尾征帆去似与东风相避泥云万里应翦断红情绿意年少时偏爱轻怜和酒香宜睡

前调【上元次周美成韵】　　　　　　　　陈允平

鳌峰遡碧贝阙缘云桂魄寒光射凤檐鸳瓦星河际缥缈绣帘高下笙箫奏雅爱雪柳蛾儿笑把琼佩揺珠翠盈盈迤逦飘兰麝　陆地金莲照夜富绮罗妆艶春态容冶笼纱鞍帊香尘过禁陌宝车骄马游人静也东风里万红初谢沉醉归残角霜天渐落梅声罢

换巢鸾凤

【双调一百字中间平仄韵互用】

换巢鸾凤　　　　　　　　　　史达祖

人若梅娇正愁横断坞梦绕溪桥倚风融汉粉坐月怨秦箫相思因甚到纤腰定知我今无魂可销佳期晚漫几度泪痕相照　人悄天眇眇花外语香时透郎怀抱暗握荑苖乍尝樱颗犹恨侵堦芳草天念王昌忒多情换巢鸾凤教偕老温柔香醉芙蓉一帐春晓

琵琶仙

【双调一百字】

琵琶仙【吴兴】　　　　　　　　　姜　夔

双桨来时有人似旧曲桃根桃叶歌扇轻约飞花蛾眉正奇絶春渐远汀洲自绿更添了几声啼鴂十里扬州三生杜牧前事休说　又还是宫烛分烟奈愁里匆匆换时节都把一襟芳思与空阶榆荚千万缕藏鸦细柳为玉尊起舞回雪想见西出阳关故人初别

双头莲

【又一体双调一百字】

双头莲【呈范至能待制】　　　　　　　　陆　游

华鬓星星惊壮志成虚此身如寄萧条病骥向暗里消尽当年豪气梦断故国山川隔重重烟水身万里旧社飘零青门俊游谁记　尽道锦里繁华叹官闲昼永柴荆添睡清愁自醉念此际付与何人心事纵有楚柁吴樯知何时东逝空怅望鱠美菰香秋风又起

石州引

【引或作慢双调一百字】

石州引　　　　　　　　　　　谢　懋

石脚斜明秋色半隂人意凄楚飞云特地凝愁做弄晚来微雨谁家别院舞困几叶霜红西风送客闻砧杵鞭马出都门正潮平洲渚　无语匆匆短棹满载离愁片帆高举京洛红尘因念几年羁旅浅颦轻笑风月逢迎别来谁画双眉妩回首一销凝望归鸿容与

春夏两相期

【双调一百字】

春夏两相期　　　　　　　　　蒋　捷

听深深谢家庭馆东风对语双燕似说朝来天上婺星光现金裁花结紫泥香绣裹藤舆红茵软散蜡宫辉行鳞厨品至今人羡　西湖万柳如线料月仙当此小停飈辇付与长年教见海心波浅萦云玉佩五侯门洗云华洞三春苑慢拍调莺急鼓催鸾翠隂生院

龙山会

【双调一百字】

龙山会【载酒赏芙蓉】　　　　　　　　吴文英

石径幽云冷步帐深深艳锦青红亚小桥和梦醒环佩杳烟水茫茫城下何处不秋隂问谁借东风艶冶最娇娆愁侵醉霜泪红绡洒　揺落翠莽平沙挽斜阳驻短亭车马晓妆羞未堕沉恨起金谷魂飞深夜惊鴈落清歌酹花觥船快泻去来舍月向井梧梢上挂

瑞鹤仙

【又一体双调一百字】

瑞鹤仙【寿邱提刑除夕生日】　　　　　　　方　岳

一年寒尽也问秦沙梅放未也幽寻者谁也有何郎佳约岁云除也南枝暖也正同云商量雪也喜东皇一转洪钧依旧春风中也　香也骚情酿就书味熏成这些情也玉堂深也莫道年华归也是循环三百六旬六日生意无穷已也但丁宁留取微酸调商鼎也

前调　　　　　　　　　　　　洪　瑹

听梅花吹动夜何其明星有烂相看泪如霰问而今去也何时会面匆匆聚散便分作秋鸿社燕最伤心夜来枕上断云零雨无限　因念人生万事回首悲凉都成梦幻芳心缱绻空惆怅巫阳馆况船头一转三千余里隐隐高城不见恨无情春水连天片帆如箭

前调　　　　　　　　　　　　楼　采

冻痕销梦草又春归旧家池沼园扉掩寒峭倩谁将花信徧传深窈追游趁早便裁却轻衫短帽任残梅飞满溪桥和月醉眠清晓　年小青丝纤手彩胜娇鬟赋情谁表南楼信杳江云重鴈归少记冲香嘶马流红回岸几度绿杨残照想暗黄依旧东风霸陵古道

前调【又一体】　　　　　　　　　　赵　文

绿杨深似雨西湖上愁丝恨缕风流似张绪羡春风依旧年年眉妩宫腰楚楚倚画栏曾鬭妙舞想而今似我零落天涯却悔相妒　痛絶长堤别後杨白花飞旧腔谁谱年光暗度往事凄凉孰诉记菩提寺路段家桥水何时重到梦处况柔条老去争奈系春不住

庆春泽

【一名庆春宫双调一百字】

庆春泽【丙子元夕】　　　　　　　　　刘　镇

灯火烘春楼台浸月良宵一刻千金锦步承莲彩云簇仗难寻蓬壶影动星球转映两行宝珥瑶簪恣嬉游玉漏声催未歇芳心　笙歌十里夸张地记年时行乐顦顇而今客里情怀伴人闲笑闲吟小桃未尽刘郎老把相思细写瑶琴怕归来红紫欺风三径成隂

前调　　　　　　　　　　　　王沂孙

浅萼梅酸新沟水绿初晴节序暄妍独立雕阑谁云枉度华年朝朝准拟清明近料燕颔须寄银笺又争知一字相思不到吟边　双蛾不拂青鸾冷任花隂寂寂掩户闲眠屡卜佳期无凭却恨金钱何人寄与天涯信趁东风急整归鞭纵飘零满院杨花犹是春前

前调【上元】　　　　　　　　　　杨　愼

鱼市笙歌螳川灯火又看滇海元宵翦翦轻风绮罗十里香飘彩云影罩冰壶地人家在月户星桥恣经过一刻千金玉漏迢迢　柳金棃雪催春早叹他乡异节回首魂消今夜相思玉人何处吹箫锦江烟水迷空望绿琴心愁恨慵调梦回时酒醒灯昏月转梅梢

遶佛阁

【双调一百字】

遶佛阁【旅况】　　　　　　　　　周邦彦

暗尘四敛楼观迥出高映孤馆清漏将短厌闻夜久签声动书幔桂华又满闲步露草偏爱幽远花气清婉望中迤逦城隂度河岸　倦容最萧索醉倚斜桥穿柳线还似汴堤虹梁横水面看浪颭春灯舟下如箭此行重见叹故友难逢羁思空乱两眉愁向谁行展

前调【天街卢楼追凉小饮】　　　　　　　　吴文英

夜空似水横汉静立银浪声杳瑶镜匳小素娥乍起楼心弄孤照絮云未巧梧陨露井偏借秋早暗情多少怕教彻胆寒光见怀抱　浪迹尚为客恨满红尘千古道还记暗萤穿帘街语悄叹步影归来人鬓花老紫箫天渺又露饮风前凉堕轻?酒杯空数星横晓

前调【次周美成韵】　　　　　　　　　陈允平

暮烟半敛云护淡月斜照梅馆春夜偏短一牀耿耿孤灯晃帏幔玉壶漏满天外渐觉归鴈声远离思凄婉重怀执手东风翠苹岸　料想凤楼人倦绣回文停彩线顦顇泪积香销娇粉面叹暗老年光隙驹流箭梦中空见漫惹起相思芳意迷乱锦衾重向纱窗展

渡江云

【亦小石调曲也取以名词双调一百字】

渡江云　　　　　　　　　　　周邦彦

晴岚低楚甸暖回鴈翼阵势起平沙骤惊春在眼借问何时委曲到山家涂香晕色盛粉饰争作妍华千万丝陌头杨柳渐渐可藏鸦　堪嗟清江东注画舸西流指长安日下愁宴阑风翻旗尾潮溅乌纱今朝正对初弦月傍水驿深檥蒹葭沉恨处时时自剔灯花

前调【西湖清明】　　　　　　　　　　吴文英

羞红颦浅恨晚风未落片绣点重茵旧堤分燕尾桂棹轻鸥宝勒倚残云千丝怨碧渐路入仙坞迷津肠漫回隔花时见背面楚腰身　逡巡题门惆怅堕履牵萦数幽期难准还始觉留情转眼带减因春明朝事与孤烟冷做满湖风雨愁人山黛映澄波淡绿无痕

前调【次周美成韵】　　　　　　　　　陈允平

青青江上草片帆浪暖初泊渡头沙翠筇便痩倚问酒垂杨影里那人家东风未许漫媚妩轻试铅华飘佩环玉波秋莹双髻绿堆鸦　空嗟赤阑桥畔暗约琴心傍秋千影下夜渐分西窗愁对烟月笼纱离情暗逐春潮去南浦恨风苇烟葭肠断处门前一树桃花

前调【客山隂忆西杭】　　　　　　　　　张　炎

山空天入海倚楼凝望风急暮潮初一帘鸠外雨几处闲田隔水动春锄新烟禁柳想如今绿到西湖犹记得当年深隐门掩两三株　愁予荒洲古漵断梗疎萍更飘流何处空自觉围羞带减影怯灯孤常疑即见桃花面甚近来翻笑无书书纵远如何梦也都无

前调【怀归】　　　　　　　　　　张　炎

江山居未定貂裘已敝空自带愁归乱水流花外访里寻邻都是可怜时桥边燕子似软语斜日江篱休问我如今心事错认镜中谁　还思新烟惊换旧雨难招做不成春意浑未省谁家芳草犹梦吟诗一株古柳观鱼港傍清池足可幽栖闲趣好白鸥尚识天随

前调【次赵元文韵】　　　　　　　　　张　炎

锦香缭绕地深灯挂壁帘影浪花斜酒船归去後转首河桥那处认纹纱重盟镜约还记得前度秦嘉惟只有叶题堪寄流不到天涯　惊嗟十年心事几曲阑干想萧娘声价闲过了黄昏时候疎柳啼鸦浦潮夜涌平沙白问断鸿知落谁家书又远空江片月芦花

前调【送春】　　　　　　　　　　吴　澄

名园花正好娇红带白百态竞春妆笑痕添酒晕丰脸凝脂谁与试铅霜诗朋酒伴趁此日流转风光尽夜游不妨秉烛未觉是疎狂　茫茫一年一度烂漫离披似长江去浪但要教啼莺语燕不怨卢郎问春春道何曾去任蜂蜨飞过东墙君看取年年潘令河阳

前调【又一体梅花】　　　　　　　　　朱敦儒

寒隂渐晓报驿使探春南枝开早粉蕊弄香芳脸凝酥琼枝小雪天分外精神好向白玉堂前应到化工不管朱门闭也暗传音耗　轻渺盈盈笑靥称娇面爱学宫妆新巧几度醉吟独倚阑干黄昏後月笼疎影横斜照更莫待单于吹老便须折取归来胆瓶插了

前调【又一体清明】　　　　　　　　　刘　镇

和风乍扇又还是去年清明重到喜见燕子巧说千般如人道墙头陌上春梅小是处有闲花芳草偶然思想前欢醉赏牡丹时候　当此三春媚景好连宵恣乐情怀歌曲纵有珍珠难买红顔长年少从他乌兎茫茫走更莫待花残莺老恁时欢笑休把万金换了

引驾行

【又一体双调一百字】

引驾行　　　　　　　　　　　柳　永

虹收残雨蝉嘶败柳长堤暮背都门动消黯西风片帆轻举愁覩泛画鷁翩翩灵鼍隐隐下前浦忍回首佳人渐远想高城隔烟树　几许秦楼永昼谢阁连宵奇遇筭赠笑千金酬歌百琲尽成轻负南顾念吴邦越国风烟萧索在何处独自个千山万水指天涯去

前调　　　　　　　　　　　　晁补之

春云轻锁春风乍扇园林晓埽华堂正桃李芳时诞辰还到年少记绦蜡光揺金猊香郁宝妆了骤骏马天街向晚喜同车咏窈窕　多少卢家壼范杜曲家声荣耀庆孟光齐眉冯唐白首镇同欢笑缥缈待琅函深讨芝田高隐去偕老自别有壶中永日比人间好

锦堂春

【又一体双调一百字或加慢字】

锦堂春　　　　　　　　　　　司马光

红日迟迟虚廊转影槐隂迤逦西斜彩笔工夫难状晚景烟霞蝶尚不知春去谩绕幽砌寻花奈猛风过後纵有残红飞向谁家　始知青春无价笑飘蓬宦路荏苒年华今日笙歌丛里特地咨嗟席上青衫湿透筭感旧何止琵琶怎不教易老多少离愁散在天涯

前调【又一体雪梅】　　　　　　　　　无名氏

腊雪初晴冰销凝泮寻幽闲赏名园向长亭登眺倚徧朱阑拂面严风冻薄满堦前霜叶声乾竟小台深处数叶江梅漏泄春权　百花休恨开晚奈韶华瞬息常放教先非是东君私与和煦恩偏欲寄江南音耗念故人隔阔云烟一枝赠春色待把金刀翦倩人传

八节长欢

【双调一百字】

八节长欢　　　　　　　　　　吴子孝

吴国中秋爱黄金地广白玉台幽望东溟不远浮云来往漠然收素涛汹涌珠宫静青林暗飞上银球万里澄光如洗境旷香浮　鸣箫闹鼓浅妆还淡服万人携手嬉游仙客自三茅飈轮到烟霞犹染衣裘酣歌处神清甚露冷风遒层霄畔楼台灯火何似在瀛洲

彩云归

【双调一百字】

彩云归　　　　　　　　　　　柳　永

蘅皋向晚檥轻航卸云帆水驿鱼乡当暮天霁色如晴昼江练静皎月飞光那堪听远村羌管引离人断肠此际浪萍风梗度岁茫茫　堪伤朝欢暮散被多情赋与凄凉别来最苦襟袖依约尚有余香筭得伊鸳被凤枕夜永争不思量牵情处惟有临岐一句难忘

御带花

【双调一百字】

御带花　　　　　　　　　　　欧阳修

青春何处风光好帝里偏爱元夕万里缯彩构一屏峰岭半空金碧宝檠银釭耀绦幕龙虎腾掷沙堤远雕轮绣毂争走五王宅　雍雍熙熙作昼会乐府神姬海洞仙客曳香揺翠称执手行歌锦街天陌月淡寒轻渐向晓漏声寂寂当年少狂心未已不醉怎归得

霓裳中序第一

【霓裳本唐之道调法曲在教坊中为大乐曲凡十二徧中分之以按拍作舞故曰中序第一宋乐志载拂霓裳队是也调名取此双调一百字】

霓裳中序第一【春晚旅寓】　　　　　　姜个翁

园林罢组织树树东风翠云滴草满旧家行迹听得声声晓莺如觅愁红半湿煞顦顇墙根堪惜可念我飘零如此一地送岑寂　龟石当年第一也似老人间风日余葩选甚顔色羞捻江南断肠词笔留春浑未得翻些入啼鹃夜泣清江晚绿杨归思隔岸数峰出

绣鸾凤花犯

【双调一百字】

绣鸾凤花犯【水仙花】　　　　　　　周　密

楚江湄湘娥乍见无言洒清泪淡然春意空独倚东风芳思谁记凌波露冷秋无际香云随步起漫说汉宫仙掌亭亭明月厎　冰弦写怨更多情骚人恨枉赋芳兰幽芷春思远谁赏国香风味相将共岁寒伴侣小窗静沉烟熏翠被幽梦觉涓涓清露一枝灯影里

长相思

【又一体双调一百字】

长相思　　　　　　　　　　　秦　观

铁瓮城高蒜山渡阔干云十二层楼开尊待月掩箔披风依然灯火扬州绮陌南头记歌名宛转乡号温柔曲槛俯清流想花隂谁系兰舟　念凄絶秦弦感深荆赋相望几许凝愁勤勤裁尺素奈双鱼难渡瓜洲晓监堪羞潘鬓点吴霜渐稠幸于飞鸳鸯未老绸缪

五福降中天

【又一体双调一百字】

五福降中天【梅】　　　　　　　　沈端节

月胧烟淡霜蹊滑孤宿暮林荒驿遶树微吟巡檐索笑自分平生相得冰池半释正节物惊心泪痕沾臆流水溅溅照影古寺满春色　沈叹今年未识暗香微动处人初寂酷爱芳姿最怜幽韵来欵禅房深密他时恨怅却月凌风信音难的雪厎幽期爲谁还露立

芳草

【又一体双调一百字】

芳草　　　　　　　　　　　　奚倬然

笑湖山纷纷歌舞花边如梦如薰芗烟惊落日长桥芳草外客愁醒天风吹送远向两山唤醒痴云犹自有迷林去鸟不信黄昏　销凝油车归後一眉新月独印湖心蕊宫相荅处空岩虚谷应猿语香林正酣红紫梦便市朝有耳谁听怪玉兎金乌不换只换愁人

四代好

【又一体双调一百字】

四代好　　　　　　　　　　　程　垓

翠幙东风早兰窗梦又被莺声惊觉起来空对平阶弱絮满庭芳草厌厌未忺怀抱记柳外人家曾到凭画阑那更春好花好酒好人好　春好尚恐阑珊花好又怕飘零难保直饶酒好未抵意中人好相逢尽醉倒况人与才情未老又岂因春去春来花愁花恼

舜韶新

【双调一百字】

舜韶新【菊花】　　　　　　　　　无名氏

香满西风催岁晚东篱黄花争吐嫩英细蕊金艶繁妆点高秋偏富寒地花媒少算自结多情烟雨妆面每年年谢他拒霜相顾　宝马王孙休笑孤芳陶令因谁便思归去负春何事此恨惟才子登高能赋千古风流在占定泛重阳芳醑堪吟醉赏何须杏园深处

丹凤吟

【双调一百字】

丹凤吟【么凤】　　　　　　　　　张　翥

蓬莱花鸟记并宿苔枝双双娇小海上仙姝唤起緑衣歌笑芳丛有时遣探听东风数声啼晓月下人归凄凉梦醒怅别多欢少　念故巢犹在瘴云杪甚闭入雕笼庭院深悄信断羁雌远镇怨情萦绕翠衿近来渐短看梅花又还开了纵解收香寄与索罗浮春杳

凤箫吟

【双调一百字亦名芳草】

凤箫吟【九日】　　　　　　　　　王之道

雨溟蒙年年今日农夫共卜时丰登高随处好银屏突兀南峙对三公真珠漙露菊更芙蓉照水匀红但华髪衰顔不堪频监青铜　相逢行藏休借问且徘徊目送飞鸿十年湖海千里云山几番残照凄风蟹螯麤似臂金英碎琥珀香浓细读离骚为君一饮千锺

满朝欢

【双调一百字】

满朝欢【寿韩尚书出守】　　　　　　　　李　刘

一点箕星近天边光彩辉耀南极竹马儿童尽道使君生日元是凤池仙客曾曳履持荷簪笔称觞处晚节花香月周犹待五夕　谁道久拘禁掖任双旌五马暂从游逸九棘三槐都是等闲亲植见说玉皇侧席但早晚促归调燮功成了笑傲南山寿如南山松栢

玲珑四犯

【又一体双调一百字】

玲珑四犯　　　　　　　　　　高观国

水外轻隂做弄得飞云吹断晴絮驻马桥西还系旧时芳树不见翠陌寻春问着小桃无语恨燕莺不识闲情却隔乱红飞去　少年曾失春风意到如今怨恨难诉魂惊冉冉江南远烟草愁如许此意待写翠牋奈断肠都无新句问甚时舞凤歌鸾花里再看仙侣

梁州令叠韵

【一百字分四叠故谓之叠韵向以第二叠与第一叠同则第四叠应与第二叠同疑有脱误然按旧本皆然当不拘也】

梁州令叠韵　　　　　　　　　晁补之

田野闲来惯睡起初惊晓燕樵青走挂小帘鈎南园昨夜细雨红芳徧　平芜一带烟花浅过尽南归鴈俱远凭阑送目空肠断　好景难常占过眼韶华如箭莫教鶗鴂送韶华多情杨柳为把长条绊　清尊满酌谁为伴花下提壶劝何妨醉卧花厎愁容不上春风面

御选历代诗余卷七十一








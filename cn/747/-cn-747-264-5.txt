○赠安州都督王仁忠神道碑

观厥君子司，莫盛於礼乐；时事大窦，莫极於宠荣：非夫周於财，厚於行，外无鬼怨，内无人非，将何以享而福之，兼而有之，寅亮邦家，武卫帝室者也？府君讳仁忠，字揖，太原祁人也。其先系於有周，氏於子晋，文武不坠，子孙其昌。掌兵霸秦，为相宁汉，累叶交映，两朝相辉。梁之狐鸣，司徒匡复於将乱；周之龙跃，开府扶翼於已兴。曾祖景孝府君，隋屯田侍郎；祖诠府君，皇朝明威将军歙县开国男汾州刺史；考文济府君，侍郎御史吏部员外朝散大夫东台舍人：并典学懿文，夷道全德，高举时秀，丕承国工。

府君至和有纯，上德膺茂，轨度恬简，品鉴朗拔，笃诚博达，英迈奇伟。诗书异等，容貌出徒，飘然清风，蔼然颢气，安步名教，咏歌典坟，虚心以游，不思而得。至於缉熙远略，绳准嘉言，宝匣将，玉台明镜，未云比也。解褐濮州司法参军，要囚有伦，乱狱不作，泣下丹笔，情深赭衣。俄转湖州司兵参军，邮亭利权，豪富僦市，脂膏不践，玉帛何阶？顷开元皇帝之潜春闱也，以府君后之季父，时之正人，吴札识音，周瑜能听，迁太常主簿。寻以地近姻戚，望出衣冠，仍加朝散大夫，试本寺丞。属国家有事上元，张皇大礼，沿革旧典，节制新仪，超上柱国而即真焉。及皇上御极，元妃后，迁太子仆。六马肃若，具僚仰止，朱衤皇皇，鸣（阙二字）载迁鸿胪少卿，四极梯航，万酋匍匐，且和戎狄，未系单于。转太常少卿，九乐备陈，三礼大举，观诸侯之会，知天子之尊。除左千牛卫将军，昼巡盖常，夜拜是功，上谓府君曰：“昔太上皇尝居此职，特相委任，是属亲贤。”府君兢惧满盈，诚恳辞避，鸿私屡抑，嘉愿莫从。雾露不宣，腠理成疹，诏使旁午，御医崩奔。呜呼！杲日或亏，良岁多谢，命莫能续，天将谓何？春秋六十有一以开元十年三月癸酉朔，捐馆宇於京兆与宁里之私第。皇帝震悼，椒宫感恻，制赠安州都督，赐物二百段，米粟二百石。丧葬官供，加元束帛，敕万年县令韦令监护，即以其年八月壬寅朔，安厝左翊太原旧茔，礼也。

长子右卫长史嶷、次子尚衣奉御嵩、司农主簿昆、京兆府参军崇、、{山刀}、、等，并昭奖光训，宪矩令猷，文翰发於国华，礼则隐於人纪。追惟广孝，永言孔亟，椎心陵，泣血松楸，是用合谋有成，作为不朽，直书盛德，曲访小才。锡类每深，注情弥极，文章莫及，览对何言？其词曰：

千年流庆，百代象贤。山邱藏泽，海水成田。文武震耀，冠荩蝉联。业扬史竹，名雄鼎铉。（其一）

施及时英，骏发后族。体大志宏，气和德ㄈ。秀举清流，高标雅俗。地位双，才名两复。（其二）

太常礼乐，储宫调护。属国风偃，司戎山固。先帝昔官，圣恩今喻。匪亲曷保，惟贞是附。（其三）

三旌未涉，六疾爰臻。拥福何崇，转祸无神。丧葬公备，哀荣礼陈。宠加黄壤，赠及朱轮。（其四）

松柏旧茔，元今饰。诏使频繁，椒宫惨恻。河山动容，风变色。兹焉永怀，古之遗直。（其五）

光有允子，克荷良弓。臣孝家节，文章代工。椎心匍匐，泣血无穷。托碑板以题述，庶哀敬而永终。（其六）


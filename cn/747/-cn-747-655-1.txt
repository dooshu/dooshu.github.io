○故中书令赠太尉沂国公墓志铭

长庆二年某月某日，司礼氏持第一品弩已下，备卫，椎钲鼓鸣铙箫笳笛，前导我沂国公洎某国夫人某氏合葬於某县某乡某里某原。先是沂国嗣子肇乞予铭墓石。

按沂国公姓田氏，讳某，字某，平州卢龙人。曾祖，官至郑州别驾；祖延恽，官至安东都护府司马，沂国既贵，赠尚书右仆射；父庭，官至银青光禄大夫相州刺史中丞，沂国既贵，累赠至司空。公本讳兴，司空第某子。幼敏隽，年十八，为魏博衙前都知兵马使，自是魏剧地剧职，尽更之，由太子宾客沂国公累加殿中御史、侍御史、中丞、秘书监。元和七年同节度副使，步射之众皆隶焉。魏帅季安卒，子怀谏始十馀岁，恶辈树之，不累月，魏法大坏。一旦万众相叫噪，皆曰“田中丞当为帅”，公曰：“叱叱止止。”众曰：“何谓也？”公曰：“尔辈牵制孺子犹一累，吾焉能受？尔辈即欲受吾使，用我乎？”皆曰：“诺。”公曰：“孺子之家敢有辱者死，擅杀人者死，掠财者死，天子未命敢有言吾麾节者死，讫吾世敢有不从吾忠孝者死，汝辈可乎？”皆曰“可。”公乃状其事於先帝，先帝大悦，降工部尚书魏、博、相、卫、贝、澶六州节度支度营田观察处制，刻节以授之，而又赐缗钱、赦死罪、复租入。公乃献地图，编口籍，修职贡，上吏员，凡魏之废，不关於有司者悉罢，军司马已下，皆请命於廷，然後斩暴乱，叙劳旧，除僭异，弛禁闭，家家始以灯火相会聚，亲戚吉凶通吊问，出入封无所诘。魏之人，老者闻见平时多出涕，少者不知所以然，百辟四方皆奉贺。明年锡嘉名，莹铟年加仆射，十三年子布功於蔡，加司空，十四年帅师克东平，加司徒平章宰相事，八月朝京师，乞侍从，先帝付以山东，加侍中实封以遣之。十五年，会上新即位，成德表帅，上曰：“非吾勋贤，莫可入者。”转中书令以往焉，是日命子布节度河阳以张之。公既入镇，去就事法犹在魏，魏之人相与立石乞文於陛下，陛下诏臣稹为文以付之。先是瀛之乐寿、博野入於镇，公乃奏归之。

长庆元年七月，幽州乱，公即日命将悉帅麾下集於境，镇人初受制，未惯用於王，是月二十八日潜作乱，公薨於师，年至五十八。天子震悼，罢五日朝，册赠太尉，下诏征天下兵，且命子布脱总魏师以自报。兵势未合，布冤愤自杀，遂罢讨。三年，镇人归其丧，诏葬有加焉。

呜呼！魏之法虐切疑忌，诸将以才多死者，公既故为刺史子，又多才好读书，识理乱形势，孝友信义，士众多附服，官望已重，不宜免，然而晦养谨慎，不下二十年，讫无祸，用是建大勋，更大镇，模样声名，施於後世，身以忠殁，子以孝殁，累累在坟下者，如公几何人？公若干男、若干女，子布，终魏博节度使，子肇，凤翔府少尹，子某将军，子某某官，子某某官，女邵氏、某氏妇。近世勋将，尤贵富者言李、郭，然而汾阳、西平，犹不得父子并世为节制，公与子布同日登将坛，诸子洎伯季，龟纟呙金银，被腰佩者十数人，不亦多乎哉！铭曰：

忠乎仁乎？可以用於彼，而不可用於此乎？何魏人之不我以异，而镇人之不与我为徒？化苌宏而为血，辨青於苇蒲。感异物之先兆，岂人力之能图。送横之客歌《薤露》，吁嗟沂公今已乎。


◇　诏赐免马宫策（元始五年）

太师大司徒扶德侯上书言：「前以光禄勋议故定陶共王母谥，曰妇人以夫爵尊为号，谥宜曰孝元傅皇后，称渭陵东园。」臣知妾不得体君，卑不得敌尊，而希指雷同，诡经辟说，以惑误上。为臣不忠，当伏斧钺之诛，幸蒙洒心自新，又令得保首领。伏自惟念，入称四辅，出备三公，爵为列侯，诚无颜复望阙庭，无心复居守府，无宜复食国邑。愿上太师大司徒扶德侯印绶，避贤者路。」下君章有司，皆以为四辅之职，为国维纲，三公之任，鼎足承君，不有鲜明固守，无以居位。如君言至诚可听，惟君之恶，在洒心前，不敢文过，朕甚多之，不夺君之爵邑，以著「自古皆有死之义，其上太师大司徒印绶使者，以侯就第。

（《汉书·马宫传》：莽以太皇太后诏赐宫策。）




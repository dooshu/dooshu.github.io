健松斋歌赠同年方渭仁编修

空庭老松攫云雾，一老徘徊朝复暮。
借问含情奈若何，主人旧日亲栽树。
风尘澒洞横干戈，园馆丘墟穴狐兔。
神护鬼呵知是谁，霜皮铁干还如故。
先生有子今鹓雏，承明簪笔春华敷。
衣冠甲第韦平后，词赋风流扬马徒。
此时此树森在眼，回首故园私踟蹰。
风木虽悲手泽在，看松不与老人殊。
于乎，礧砢神物千年好，方君孺慕天下少。



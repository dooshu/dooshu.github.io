◎义犬

过竹溪训导（梦钊）言常游幕蜀中，闻纳溪县有兄弟二人，家素封，兄殁无子，嫂有遗腹，弟恐其生儿分产，密嘱收生妪产时如女也则任之，若男也则毙之。迨产，乃一男，小儿落地不哭，妪谬言已死，妇不察，遂瘗后园中。弥月后，妇将诣母家，忽一牝犬衔某裾不放，驱之不去，妇异之，随犬行。犬至仓板下，衔一小儿出，仍活，妇疑即己儿，急令人往视瘗儿死处，已挖成洞，妇知犬所为，携儿归。夫弟控于官，谓嫂抱他人子为子，官传妇携儿讯之，犬亦随往到堂。犬展转卧于旁，儿即就犬食乳，官征其异，察其情，命妇携儿归。使鼓乐送犬返，书一牌号曰义犬，而置其夫弟于法。此道光五年事，惜不记姓，是儿盖已二十二岁矣。


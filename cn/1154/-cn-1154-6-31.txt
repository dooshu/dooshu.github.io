卷九十一　黥布列传第三十一

黥布者，六人也，

【索隐】：地理志庐江有六县。苏林曰：“今为六安也。”

姓英氏。

【索隐】：按：布本姓英。英，国名也，咎繇之後。布以少时有人相云“当刑而王”，故汉杂事云“布改姓黥，以厌当之”也。【正义】：故六城在寿州安丰县西南百三十三里。按：黥布封淮南王，都六，即此城。又春秋传六与蓼，咎繇之後，或封於英、六，盖英後改为蓼也。

秦时为布衣。少年，有客相之曰：“当刑而王。”及壮，坐法黥。布欣然笑曰；“人相我当刑而王，几是乎？”

【集解】：徐广曰：“几，一作‘岂’。”骃谓几，近也。【索隐】：裴骃曰“臣瓚音机。几，近也”。楚汉春秋作“岂是乎”，故徐广云一作“岂”。刘氏作“祈”，祈者语辞也，亦通。

人有闻者，共俳笑之。

【索隐】：谓众共以俳优辈笑之。

布已论输丽山，

【正义】：言布论决受黥竟，丽山作陵也。时会稽郡输身徒。

丽山之徒数十万人，布皆与其徒长豪桀交通，乃率其曹偶，

【索隐】：曹，辈也。偶，类也。谓徒辈之类。

亡之江中为群盗。

陈胜之起也，布乃见番君，与其众叛秦，聚兵数千人。番君以其女妻之。章邯之灭陈胜，破吕臣军，布乃引兵北击秦左右校，破之清波，引兵而东。闻项梁定江东会稽，

【正义】：时会稽郡所理在吴阖闾城中。

涉江而西。陈婴以项氏世为楚将，乃以兵属项梁，渡淮南，英布、蒲将军亦以兵属项梁。

项梁涉淮而西，击景驹、秦嘉等，布常冠军。项梁至薛，

【正义】：薛古城在徐州滕县界也。

闻陈王定死，乃立楚怀王。项梁号为武信君，英布为当阳君。

正义南郡当阳县也。

项梁败死定陶，怀王徙都彭城，诸将英布亦皆保聚彭城。当是时，秦急围赵，赵数使人请救。怀王使宋义为上将，范曾为末将，项籍为次将，英在、蒲将军皆为将军，悉属宋义，北救赵。及项籍杀宋义於河上，怀王因立籍为上将军，诸将皆属项籍。项籍使布先渡河击秦，布数有利，籍乃悉引兵涉河从之，遂破秦军，降章邯等。楚兵常胜，功冠诸侯。诸侯兵皆以服属楚者，以布数以少败众也。

项籍之引兵西至新安，

【正义】：新安故城在河南府渑池县东二十二里。

又使布等夜击阬章邯秦卒二十馀万人。至关，不得入，又使布等先从间道

【索隐】：邹氏云“间犹闲也，谓私也”。今以间音纪苋反。间道即他道，犹若反间之义。

破关下军，遂得入，至咸阳。布常为军锋。

【索隐】：案：汉书作“楚军前簿”，簿者卤簿。

项王封诸将，立布为九江王，都六。

汉元年四月，诸侯皆罢戏下，各就国。项氏立怀王为义帝，徙都长沙，乃阴令九江王布等行击之。其八月，布使将击义帝，追杀之郴县。

【正义】：郴，丑林反。今郴州有义帝冢及祠。

汉二年，齐王田荣畔楚，项王往击齐，徵兵九江，九江王布称病不往，遣将将数千人行。汉之败楚彭城，布又称病不佐楚。项王由此怨布，数使使者诮让

集解汉书音义曰：“诮，责也。”

召布，布愈恐，不敢往。项王方北忧齐、赵，西患汉，所与者独九江王，又多布材，欲亲用之，以故未击。

汉三年，汉王击楚，大战彭城，不利，出梁地，至虞，

【正义】：今宋州虞城也。

谓左右曰：

【索隐】：案：谓随何。

“如彼等者，无足与计天下事。”谒者随何进曰：“不审陛下所谓。”汉王曰：“孰能为我使淮南，令之发兵倍楚，留项王於齐数月，我之取天下可以百全。”随何曰：“臣请使之。”乃与二十人俱，使淮南。至，因太宰主之，

【集解】：汉书音义曰：“淮南太宰作内主也。”韦昭曰：“主，舍也。”【索隐】：太宰，掌膳食之官。韦昭曰“主，舍”。

三日不得见。随何因说太宰曰：“王之不见何，必以楚为彊，以汉为弱，此臣之所以为使。使何得见，言之而是邪，是大王所欲闻也；言之而非邪，使何等二十人伏斧质淮南市，以明王倍汉而与楚也。”太宰乃言之王，王见之。随何曰：“汉王使臣敬进书大王御者，窃怪大王与楚何亲也。”淮南王曰：“寡人北乡而臣事之。”随何曰：“大王与项王俱列为诸侯，北乡而臣事之，必以楚为彊，可以讬国也。项王伐齐，身负板筑，

【集解】：李奇曰：“板，墙板也。筑，杵也。”

以为士卒先，大王宜悉淮南之众，身自将之，为楚军前锋，今乃发四千人以助楚。夫北面而臣事人者，固若是乎？夫汉王战於彭城，项王未出齐也，大王宜骚

【集解】：音埽。

淮南之兵渡淮，日夜会战彭城下，大王抚万人之众，无一人渡淮者，垂拱而观其孰胜。夫讬国於人者，固若是乎？大王提空名以乡楚，而欲厚自讬，臣窃为大王不取也。然而大王不背楚者，以汉为弱也。夫楚兵虽彊，天下负之以不义之名，

【索隐】：负犹被也。以不义被其身。

以其背盟约而杀义帝也。然而楚王恃战胜自彊，汉王收诸侯，还守成皋、荥阳，下蜀、汉之粟，深沟壁垒，分卒守徼乘塞，

【索隐】：徼谓边境亭鄣。以徼绕边陲，常守之也。乘者，登也，登塞垣而守之。

楚人还兵，间以梁地，深入敌国八九百里，

【集解】：张晏曰：“羽从齐还，当经梁地八九百里，乃得羽地。”【索隐】：案：服虔曰“梁在楚汉之中间”。

欲战则不得，攻城则力不能，老弱转粮千里之外；楚兵至荥阳、成皋，汉坚守而不动，进则不得攻，退则不得解。故曰楚兵不足恃也。

【集解】：徐广曰：“恃，一作‘罢’。言其已困，不足复苦也。”【索隐】：案：汉书作“罢”，音皮。

使楚胜汉，则诸侯自危惧而相救。夫楚之彊，適足以致天下之兵耳。故楚不如汉，其势易见也。今大王不与万全之汉而自讬於危亡之楚，臣窃为大王惑之。臣非以淮南之兵足以亡楚也。夫大王发兵而倍楚，项王必留；留数月，汉之取天下可以万全。臣请与大王提剑而归汉，汉王必裂地而封大王，又况淮南，淮南必大王有也。故汉王敬使使臣进愚计，原大王之留意也。”淮南王曰：“请奉命。”阴许畔楚与汉，未敢泄也。

楚使者在，

【集解】：文颖曰：“在淮南王所。”

方急责英布发兵，舍传舍。随何直入，坐楚使者上坐，曰：“九江王已归汉，楚何以得发兵？”布愕然。楚使者起。何因说布曰：“事已搆，

【索隐】：按：搆训成也。

可遂杀楚使者，无使归，而疾走汉

【索隐】：走音奏，向也。

并力。”布曰：“如使者教，因起兵而击之耳。”於是杀使者，因起兵而攻楚。楚使项声、龙且攻淮南，项王留而攻下邑。

【正义】：宋州砀山县。

数月，龙且击淮南，破布军。布欲引兵走汉，恐楚王杀之，故间行与何俱归汉。

淮南王至，

【集解】：徐广曰：“三年十二月。”

上方踞床洗，召布入见，布大怒，悔来，欲自杀。出就舍，帐御饮食从官如汉王居，布又大喜过望。

【正义】：高祖以布先分为王，恐其自尊大，故峻礼令布折服；已而美其帷帐，厚其饮食，多其从官，以悦其心；灌道也。

於是乃使人入九江。楚已使项伯收九江兵，尽杀布妻子。布使者颇得故人幸臣，将众数千人归汉。汉益分布兵而与俱北，收兵至成皋。四年七月，立布为淮南王，与击项籍。

汉五年，布使人入九江，得数县。六年，布与刘贾入九江，诱大司马周殷，周殷反楚，遂举九江兵与汉击楚，破之垓下。

项籍死，天下定，上置酒。上折随何之功，谓何为腐儒，为天下安用腐儒。

【索隐】：腐音辅。谓之腐儒者，言如腐败之物不任用。

随何跪曰：“夫陛下引兵攻彭城，楚王未去齐也，陛下发步卒五万人，骑五千，能以取淮南乎？”上曰：“不能。”随何曰：“陛下使何与二十人使淮南，至，如陛下之意，是何之功贤於步卒五万人骑五千也。然而陛下谓何腐儒，为天下安用腐儒，何也？”上曰：“吾方图子之功。”乃以随何为护军中尉。布遂剖符为淮南王，都六，九江、庐江、衡山、豫章郡皆属布。

七年，朝陈。八年，朝雒阳。九年，朝长安。

十一年，高后诛淮阴侯，布因心恐。夏，汉诛梁王彭越，醢之，盛其醢遍赐诸侯。至淮南，淮南王方猎，见醢，因大恐，阴令人部聚兵，候伺旁郡警急。

【集解】：张晏曰：“欲有所会。”

布所幸姬疾，请就医，医家与中大夫贲赫

【集解】：徐广曰：“贲音肥。”【索隐】：贲音肥，人姓也。赫音虚格反。

对门，姬数如医家，贲赫自以为侍中，乃厚餽遗，从姬饮医家。姬侍王，从容语次，誉赫长者也。王怒曰：“汝安从知之？”具说状。王疑其与乱。赫恐，称病。王愈怒，欲捕赫。赫言变事，乘传诣长安。布使人追，不及。赫至，上变，言布谋反有端，可先未发诛也。上读其书，语萧相国。相国曰：“布不宜有此，恐仇怨妄诬之。请击赫，使人微

【集解】：一作“徵”。

验淮南王。”淮南王布见赫以罪亡，上变，固已疑其言国阴事；汉使又来，颇有所验，遂族赫家，发兵反。反书闻，上乃赦贲赫，以为将军。

上召诸将问曰：“布反，为之柰何？”皆曰；“发兵击之，阬竖子耳。何能为乎！”汝阴侯滕公召故楚令尹问之。令尹曰：“是故当反。”滕公曰：“上裂地而王之，疏爵而贵之，

【集解】：汉书音义曰：“疏，分也。‘禹决江疏河’是也。”【索隐】：疏，分也。汉书曰“禹决江疏河”。尚书曰“列爵惟五，分土惟三”。按；裂地是对文，故知疏即分也。

南面而立万乘之主，其反何也？”令尹曰：“往年杀彭越，前年杀韩信，

【集解】：张晏曰：“往年、前年同耳，使文相避也。”

此三人者，同功一体之人也。自疑祸及身，故反耳。”滕公言之上曰：“臣客故楚令尹薛公者，其人有筹筴之计，可问。”上乃召见问薛公。薛公对曰：“布反不足怪也。使布出於上计，　山东非汉之有也；出於中计，胜败之数未可知也　；出於下计，陛下安枕而卧矣。”上曰：“何谓上计？”令尹对曰：“东取吴，

【正义】：荆王刘贾都吴，苏州阖庐城也。

西取楚，

【正义】：楚王刘交都徐州下邳。

并齐取鲁，传檄燕、赵，固守其所，山东非汉之有也。”“何谓中计？”“东取吴，西取楚，并韩取魏，据敖庾之粟，

【索隐】：案：太康地记云“秦建敖仓於成皋”。又云“庾”，故云“敖庾”也。

塞成皋之口，胜败之数未可知也。”“何谓下计？”“东取吴，西取下蔡，

【正义】：古州来国。

归重於越，身归长沙，

【正义】：今潭州。

陛下安枕而卧，汉无事矣。”

【集解】：桓谭新论曰：“世有围棋之戏，或言是兵法之类也。及为之上者，远棋疏张，置以会围，因而成多，得道之胜。中者，则务相绝遮要，以争便求利，故胜负狐疑，须计数而定。下者，则守边隅，趋作罫，以自生於小地，然亦必不如。”察薛公之言上计，云取吴、楚，并齐、鲁及燕、赵者，此广道地之谓。中计云取吴、楚，并韩、魏，塞成皋，据敖仓，此趋遮要争利者也。下计云取吴、下蔡，据长沙以临越，此守边隅，趋作罫者也。【索隐】：罫音乌卦反。

上曰：“是计将安出？”令尹对曰：“出下计。”上曰：“何谓废上中计而出下计？”令尹曰：“布故丽山之徒也，自致万乘之主，此皆为身，不顾後为百姓万世虑者也，故曰出下计。”上曰：“善。”封薛公千户。

【索隐】：刘氏云：“薛公得封千户，盖关内侯也。”

乃立皇子长为淮南王。上遂发兵自将东击布。

布之初反，谓其将曰：“上老矣，厌兵，必不能来。使诸将，诸将独患淮阴、彭越，今皆已死，馀不足畏也。”故遂反。果如薛公筹之，东击荆，荆王刘贾走死富陵。

【正义】：故城在楚州盱眙县东北六十里。

尽劫其兵，渡淮击楚。楚发兵与战徐、僮间，

【集解】：如淳曰：“地名也。”【索隐】：案：地理志临淮有徐县、僮县。【正义】：杜预云：“徐在下邳僮县东。”括地志云：“大徐城在泗州徐城县北四十里，古徐国也。”

为三军，欲以相救为奇。或说楚将曰：“布善用兵，民素畏之。且兵法，诸侯战其地为散地。

【集解】：汉书音义曰：“谓散灭之地。”【正义】：魏武帝注孙子曰：“卒恋土地，道近而易败散。”

今别为三，彼败吾一军，馀皆走，安能相救！”不听。布果破其一军，其二军散走。

遂西，与上兵遇蕲西，会甀。

【索隐】：上古外反，下持瑞反。韦昭云“蕲之乡名”。汉书作“鹙”，应劭音保，下亭名。【正义】：蕲音机。沛郡蕲城也。甀，逐瑞反。

布兵精甚，上乃壁庸城，

【集解】：邓展曰：“地名也。”

望布军置陈如项籍军，上恶之。与布相望见，遥谓布曰：“何苦而反？”布曰：“欲为帝耳。”上怒骂之，遂大战。布军败走，渡淮，数止战，不利，与百馀人走江南。布故与番君婚，以故长沙哀王

【集解】：徐广曰：“表云成王臣，吴芮之子也。”骃案；晋灼曰“芮之孙固”。或曰是成王，非哀王也，传误也。索隐“哀”字误也。是成王臣，吴芮之子也。

使人绐布，伪与亡，诱走越，故信而随之番阳。番阳人杀布兹乡

【索隐】：番阳鹖县之乡。

民田舍，遂灭黥布。

【正义】：英布冢在饶州鄱阳县北百五十二里十三步。

立皇子长为淮南王，封贲赫为期思侯，

【正义】：期思故城在光州固始县界。

诸将率多以功封者。

【集解】：汉书曰：“将率封者六人。”

太史公曰：英布者，其先岂春秋所见楚灭英、六，皋陶之後哉？身被刑法，何其拔兴

【索隐】：拔，白曷反，疾也。

之暴也！项氏之所阬杀人以千万数，而布常为首虐。功冠诸侯，用此得王，亦不免於身为世大僇。祸之兴自爱姬殖，妒媢

【集解】：音冒。媢亦妒也。【索隐】：案：王劭音冒，媢亦妒也。汉书外戚传亦云“或结宠妾妒媢之诛”。又论衡云“妒夫媢妇”，则媢是妒之别名。今原英布之诛为疑贲赫与其妃有乱，故至灭国，所以不得言妒媢是媚也。一云男妒曰媢。

生患，竟以灭国！

【索隐述赞】九江初筮，当刑而王。既免徒中，聚盗江上。再雄楚卒，频破秦将。病为羽疑，归受汉杖。贲赫见毁，卒致无妄。








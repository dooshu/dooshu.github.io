●五湖游

（新都伯玉汪道昆撰琅琊敬美王世懋评西湖长吉黄嘉惠、彦雯汪云阅）

〔末上〕【浣溪纱】（落落淮阴百战功，萧萧云梦起悲风。齐城七十汉提封。弃国直须轻敝屣，藏身何用叹良弓。百年心事酒杯中。）

我爱鸱夷子，迷花不事君。

红颜弃轩冕，白首卧烟云。

（〔生鸱夷子，旦西子，末竖子上〕〔生〕莫度清秋吟蟋蟀，早闻黄阁画麒麟。相逢尽道休官去，林下何曾见一人！自家鸱夷子是也。七策五成，昔称范蠡。千金三致，今号陶朱。曾从计然学术，遂佐勾践平吴。知主人之乌喙，难与虑危；幸少妇之蛾眉，可以娱老。因弃千乘之业，托为五湖之游。永谢浮华，将从汗漫。爱姬西子，曾侍吴宫。杯杓不胜，黄金屋犹衔半边日影；腰肢无力，白玉床独占万古风流。淡妆浓抹，意态由来画不成；妍笑工颦，入眼平生未曾有。平吴之后，越王赐我为姬，真个强如粉黛三千，何用金钗十二！如今清秋天气，沙白渚清，不免载西子、泛轻舟，同去游赏一回，多少是好。正是：扁舟空老去，无补圣明朝。〔旦〕相公，你看潦水初收，鲈鱼正美，正好游赏。〔生〕是如此，竖子开船，慢慢摇在湖心深处停泊。〔末〕理会得。〔开介〕〔净扮渔翁，丑渔妇，作摇船上〕〔净〕【渔父词】蓼花滩上捕鱼郎，杏树坛前酒瓮香。香遍满，满庭芳，脱布衫来换酒尝。〔丑〕渔翁市上酒家眠，隔壁郎君唱采莲。秋夜月，月儿圆，夜深做个倒拖船。〔生〕竖子，你问那渔船上，可有鲈鱼么？〔末问介〕〔净〕有有！〔末〕鲈鱼那里？〔净〕今者薄暮，举网得鱼，巨口细鳞，名之曰鲈。顾安所得酒乎？〔生〕你看那渔翁意在得酒，莫不是以鱼易酒乎？〔净〕是是！愿以所有，易其所无。〔生〕那渔翁吐辞不俗，想他是江湖散人。你能作渔歌一曲，我当赠美酒一斗。〔净〕理会得。一叶扁舟昨夜开，清江使者渡江来。禁中曾入君王梦，江上难逃网罟灾！都来大梦，休夸异材；梦非幻化，才是祸胎。试问七十二钻成灰烬，何如二尺五寸在污莱。〔生〕这是宋元公神龟，以才见杀，可以警世。竖子，可取酒一斗赏他。〔净〕多谢，多谢。我家妇人亦能唱歌，不知相公肯听否？〔生〕也著他歌看。〔丑〕月落乌啼霜满天，袈裟来上泛湖船。海翁自是忘机者，头白昏昏只醉眠。一更来到，意惹情牵；二更来到，凤倒鸾颠；三更三点，情事绵绵；四更四点，气息恹恹；睡到五更失了晓，好姻缘翻作恶姻缘！〔生〕这词虽是俚语，分明说那漏尽钟鸣，行者不止，乃是自取其祸。竖子，也将斗酒赏他。〔丑〕我还要一斗。〔末〕如何又要一斗？〔丑〕他唱个〔夜行船〕，到讨个〔一枝花〕，我唱个〔五更转〕，当与我〔双劝酒〕。〔生〕与他罢。〔净〕如此，多谢相公。我夫妇同去菰蒲深处，再觅几尾鲈鱼，送与相公烹鲜取醉。〔生〕这个却好！〔净丑〕鲈鱼正美不归去，空带南冠学楚囚。〔同下〕）

〔生〕西子，你看那渔翁夫妇，分明是避世逃名。想我开国承家，富贵已极。虽知名遂身退，奈何身隐名彰。如今欲为汗漫之游，使世人莫知踪迹。渔翁既去，我等亦从此逝矣！〔旦〕相公所见极是。〔生〕你看：云石荧荧高叶晓，风江飒飒乱帆秋。是好风景也呵！〔生〕

【新水令】水云深处木兰舟，载婵娟天然国秀。眼中无俗物，物外是奇游。泽国春秋，索强如傍风尘困驰骤。〔旦〕

【步步娇】吴宫花草荒芜后，歌扇春风旧。盈盈事故侯，席上回风，灯前垂手。犹记旧歌楼，鹧鸪声里空回首。〔生〕

【折桂令】少年场购得吴钩，只为他寤寐求贤，卧起怀仇。因此上鱼水相投，早已见鲸鲵流血，麋鹿行游。决雌雄已归吾彀，张羽翼耻下人购。身世沉浮，心事优游，肯待他较猎长杨，鸟尽弓收。

（〔旦〕想妾自吴入越，幸托终身。似这般勇退急流，真是难得。）

【江儿水】去国逢青眼，还家尚黑头。东皇有主花如旧。龙菜忘归今已久，芙蓉出水依然秀。柳色青青在手，眉黛劳君、雅似吴山云岫。〔生〕

【雁儿落】想那凤凰池争似得五湖头，虎豹关争得似三江口。紫驼峰争似入馔鱼，碧梧阴争似垂堤柳，只这舵楼底胜秦楼，河洲上胜瀛洲。只这个鸾凤偶，争胜似鹭俦。风流肯落他人后？绸缪都将宿债勾。〔旦〕

【侥侥令】年华凭落木，生事任孤舟。试看水鸟双双原有偶，一任取草萋萋江上愁。〔生〕

【收江南】想当初年少呵，待唾手定神州，须臾谈笑取封侯。人情翻覆几时休？那其间可自由？因此上把雄心都付与大刀头。〔旦〕

【园林好】倒金尊川霞未收，吹玉笛湖风已秋。正是莼鲈时候，搴宿莽，向芳洲。〔生〕

【沽美酒】定三吴，霸业收。操七策，惠声流。帷幄从容坐运筹，辛苦在心头。问种种颠毛知否？酩子里从蛮氏斗，些个事抱杞人忧。大都来难逢开口，乘兴去莫交濡首。我呵，好休便休。呀！再不向紫陌遨游、红尘奔走。

【尾声】扁舟系缆沙边久，好趁天风到十洲。烟水茫茫何处求？

路经湖海双蓬鬓，天入沧浪一钓舟，

日暮乡关何处是？烟波江上使人愁。








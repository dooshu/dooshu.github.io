文集卷一百三十


子由幼达


子由之达，盖自幼而然。方先君与吾笃好书画，每有所获，真以为乐。唯子由观之，漠然不甚经意。今日有先见，固宜也。卷七二





马正卿守节


杞人马正卿作太学正，清苦有气节，学生既不喜，博士亦忌之。余少时偶至其斋中，书杜子美《秋雨叹》一篇壁上，初无意也，而正卿即日辞归，不复出。至今白首穷饿，守节如故。正卿，字梦得。卷七二





李与权节士


李秀才，字与权。居太学八年，未尝谒。一日告，为祭酒所知。赵公材求士于祭酒，祭酒荐之，遂为公材客。可谓节士。可喜可喜！卷七二





马梦得穷


马梦得与仆同岁月生，少仆八日。是岁生者无富贵人，而仆与梦得为穷之冠。即吾二人而观之，当推梦得为首。卷七二





黎子明父子


黎子明之子，为继母所谗，出数月。其父年高，子幼，不给于耕，夫妇父子皆有悔意而不能自还。予为买羊沽酒送归其家，为父子如初，庶几颍谷封人之意。卷七二





唐允从论青苗


儋耳进士黎子云言：城北十五里许，有唐村。唐氏之老曰允从者，年七十余，问子云言：“宰相何苦以青苗钱困我，于官有益乎？”子云答曰：“官患民贫富不均，富者逐什一，日益富；贫者取倍称，至鬻田质口不能偿，故为是法以均之。”允从笑曰：“贫富之不齐，自古已然，虽天工不能齐也。子欲齐之乎？民之有贫富，犹器用之有厚薄也。子欲磨其厚，等其薄，厚者未动，而薄者先穴矣。”元符三年二月二十日，子云过余言此。负薪能谈王道，政谓允从辈耶？卷七二





黎檬子


吾故人黎，字希声，治《春秋》，有家法，欧阳文忠公喜之。然为人质木迟缓，刘贡父戏之为“黎檬子”。以谓指其德，不知果木中真有是也。一日，联骑出，闻市人有唱是果鬻之者，大笑，几落马。今吾谪海南，所居有此木，霜实累累。然二君皆已入鬼录。坐念故友之风味，岂可复见！刘固不泯于世者，黎亦能文守道不苟随者也。卷七二





本秀二僧


稷下之盛，胎骊山之祸。太学三万人，嘘枯吹生，亦兆党锢之冤。今吾闻本、秀二僧，皆以口耳区区奔走王公，汹汹都邑，安有而不辞，殆非浮屠氏之福也。卷七二





朱照僧


朱氏子名照僧。少丧父，与其母尹皆愿出家，礼僧守素。守素，参寥弟子也。照僧九岁，举止如成人，诵予《赤壁》二赋，锵然鸾鹤声也。不出十年，名冠东南。此参寥法孙，东坡门僧也。卷七二





锺守素


参寥行者锺守素，事参寥有年，未尝见过失。仆常默察其所为，似有意于慕高远者。参寥言秦太虚有意为率交游间三十人，每人十千，买祠部牒，令得出家，此亦善缘。仆既随喜，然参寥不善干人，故书此以付守素。卷七二





妙总


以下书赠惠诚

妙总师参寥子，与予友二十余年矣。世所知独其诗文，所不知者，盖多于诗文也。独好面折人过失，然人知其无心，如虚舟之触物，盖未尝有怒者。卷七二





维琳


径山长老维琳，行峻而通，文丽而清。始，径山祖师有约，后世止以甲乙住持。予谓以适事之宜，而废祖师之约，当于山门选用有德，乃以琳嗣事。众初有不悦其人，然终不能胜悦者之多且公也。今则大定矣。卷七二





圆照


杭州圆照律师，志行苦卓，教法通洽，昼夜行道，二十余年矣。无一念顷有作相。自辩才归寂，道俗皆宗之。卷七二





秀州长老


秀州本觉寺一长老，少盖有名进士，自文字言语悟入。至今以笔砚作佛事。所与游，皆一时文人。卷七二





楚明


净慈楚明长老，自越州来。始，有旨召小本禅师住法云寺。杭人忧之，曰：“本去，则净慈众散矣。”余乃以明嗣事，众不散，加多，益千余人。卷七二





仲殊


苏州仲殊师利和尚，能文善诗及歌辞，皆操笔立成，不点窜一字。予曰：“此僧胸中，无一毫发事。”故与之游。卷七二





守钦


苏州定惠长老守钦，予初不识。比至惠州，钦使侍者卓契顺来，问予安否，且寄十诗。予题其后，曰：“此僧清逸超绝，语有璨、忍之通，而无岛、可之寒。”予往来三吴久矣，而不识此僧，何也？卷七二





思义


下天竺净慧禅师思义，学行甚高，综练世事。高丽非时遣僧来，予方请其事于朝，使义馆之。义日与讲佛法，词辩锋起，夷僧莫能测。又具得其情以告。盖其才有过人者。卷七二





闻复


孤山思聪闻复师，作诗清远，如画工，而雄逸变态，放而不流，其为人称其诗。卷七二





可久清顺


祥符寺可久，垂云清顺二阇梨，皆予监郡日所与往还诗友也。清介贫甚，食仅足，而衣几于不足也，然未尝有忧色。老矣，不知尚健否？卷七二





法颖


法颖沙弥，参寥子之法孙也。七八岁，事师如成人。上元夜，予作乐于寺，颖坐一夫肩上。予谓曰：“出家儿亦看灯耶？”颖愀然变色，若无所容，啼呼求去。自尔不复出嬉游。今六七年矣，后当嗣参寥者。卷七二





惠诚


予在惠州，有永嘉罗汉院僧惠诚来，谓曰：“明日当还浙东。”问所欲干者，予无以答之。独念吴、越多名僧，与予善者常十九，偶录此数人，以授惠诚，使归见之，致余意，且为道余居此起居饮食状，以解其念也。信笔书纸，语无伦次，又当尚有漏落者，方醉，不能详也。绍圣二年三月二十三日，东坡居士书。卷七二





书赠荣师


赠监大师显荣，行解俱高，得数日相从，殊慰所怀。卷七二





记卓契顺答问


苏台定慧院净人卓契顺，不远数千里，涉岭海，候无恙于东坡。东坡问：“将什么土物来？”顺展两手。坡云：“可惜许数千里空手来。”顺作担势，缓步而去。卷七二





僧自欺


僧谓酒“般若汤”，谓鱼“木梭花”，谓鸡“钻篱菜”，竟无所益，但自欺而已。世常笑之。然人有为不义，而文之以美名者，与此何异哉！俗士自患食肉，欲结卜斋社。长老闻之，欣然曰：“老僧愿与一名。”卷七二





记焦山长老答问


东坡居士醉后单衫游招隐，既醒，着衫而归，问大众云：“适来醉汉向甚处去？”众无答。明日举以问焦山。焦山叉手而立。卷七二





记参寥龙丘答问


慈湖程氏草堂，瀑流出两山间，落于堂后，如悬布崩雪，如风中絮，如群鹤舞。参寥问主人，乞此地养老。主人许之。东坡居士投名作供养主，龙丘子欲作库头。参寥不纳，曰：“待汝一口吸尽此水，即令汝作。”龙丘子无对。卷七二





记石塔长老答问


石塔来别居士。居士云：“经过草草，恨不一见石塔。”塔起立云：“遮个是砖浮图耶？”居士云：“有缝。”塔云：“无缝何以容世间蝼蚁？”坡首肯之。元丰八年八月二十七日。卷七二





记南华长老答问


居士着衲衣，因见客着公服次，谓南华曰：“里面着衲衣，外面着公服，大似厄良为贱。”华曰：“外护也少不得。”居士曰：“言中有响。”华曰：“灵山嘱付，不得忘却。”卷七二





书别子开


子开将往河北，相度河宁。以冬至前一日被旨，过节遂行。仆以节日来贺，且别之，留饮数盏，颓然竟醉。案上有些佳纸，故为作草露书数纸。迟其北还，则又春矣，当为我置酒、蟹、山药、桃、杏，是时当复从公饮也。卷七二





梦韩魏公


夜梦登合江楼，月色如水，魏公跨鹤来，曰：“被命同领剧曹，故来相报。北归中原，当不久也。”卷七二





记神清洞事


以下俱异事

曹焕游嵩山中，途遇道士，盘礴石上，揖曰：“汝非苏辙之婿曹焕乎？”顾其侣曰：“何人？”曰：“老刘道士寓此，未尝与人语。”道士曰：“苏轼(1)，欧阳永叔门人也。汝以永叔为何等人？”焕曰：“文章忠义，为天下第一。”道士曰：“汝所知者，如是而已。我，永叔同年也。此袍得之永叔，盖尝敝而不补，未尝垢而洗也。近得书甚安。汝岂不知神清洞乎？汝与我以某年某月某日同集某处，我当以某年月日化于石上。”复坐，不复语，焕亦行入山。果如期化于石上。卷七二





空冢小儿


富彦国在青社，河北大饥，民争归之。有夫妇襁负一子，未几，迫于饥困，不能皆全，弃之道左空冢中而去。岁定归乡，过此冢，欲收其骨，则儿尚活，肥健愈于未弃时。见父母，匍匐来就。视冢中空无有，唯有一窍滑易，如蛇鼠出入，有大蟾蜍，如车轮，气咻咻然出穴中。意儿在冢中常呼吸此气，故能不食而健。自尔遂不食，年六七岁，肌理如玉。其父抱儿来京师，以求小儿医张荆筐。张曰：“物之有灵者能蛰，燕蛇虾蟆之类是也。能蛰则能不食，不食则寿，此千岁虾蟆也。法不当与药，若听其不食不娶，长必得道。”父喜，携去，今不知所在。张与予言，盖嘉祐六年。卷七二





太白山神


吾昔为扶风从事。岁大旱，问父老境内可祷者。云：“太白山至灵，自昔有祷无不应。近岁向传师少卿为守，奏封山神为济民侯，自此祷不验，亦莫测其故。”吾方思之，偶取《唐会要》看，云：“天宝十四年，方士上言太白山金星洞有宝符灵药，遣使取之而获，诏封山神为灵应公。”吾然后知神之所以不悦者。即告太守，遣使祝之，若应，当奏乞复公爵，且以瓶取湫水归郡。水未至，风雾相缠，旗幡飞舞，仿佛若有所见。遂大雨二日，岁大熟。吾作奏检具言其状，诏封为明应公。吾复为文记之，且修其庙。祀之日，有白鼠长尺余，历酒馔上，嗅而不食。父老云：“龙也。”是岁嘉祐七年。卷七二





华阴老妪


眉之彭山进士宋筹者，与故参知政事孙抃梦得同赴举。至华阴，大雪。天未明，过华山。有牌堠云“毛女峰”者，见一老妪坐堠下，鬓如雪而无寒色。时道上未有行者，不知其所从来，雪中亦无足迹。与宋相去数百步，宋先过之，未怪其异，而莫之顾。独孙留连与语，有数百钱挂鞍，尽以予之。既追及宋，道其事。宋悔，复还求之，已无所见。是岁，孙第三人及第，而宋老死无成。此事，蜀人多知之者。卷七二





猪母佛


眉州青神县道侧有小佛屋，俗谓之猪母佛。云，百年前，有牝猪伏于此，化为泉，有二鲤鱼在泉中，云：“盖猪龙也。”蜀人谓牝猪为母，而立佛堂其上，故以名之。泉出石上，深不及二尺，大旱不竭。而二鲤鱼莫有见者。余一日偶见之，以告妻兄王愿。愿深疑之，意余诞也。余亦不平其见疑，因与愿祷于泉上曰：“余若不诞，鱼当复见。”已而鱼复出，愿大惊，再拜谢罪而去。此地旧为灵异。青神人朱文及者，以父病求医，夜过其侧。有髽而负琴者，邀至室，文及辞以父病不可留，而其人苦留之，欲晓，乃遣去。行未数里，见道傍有劫杀贼，所杀人赫然未冷也。否者，文及亦不免矣。泉在石仏镇南五里许，青神二十五里。卷七二





池鱼自达


眉州人任达为余言：少时见人家，畜数百鱼深池中。池以砖甃，四周皆有屋舍，环绕方丈间。凡三十余年，日加长。一日，天晴无雷。池中忽发大声，如风雨，鱼涌起羊角而上，不知所往。达云：“旧说，不以神守，则为蛟龙所取，此殆是耳！”余以谓蚊龙必因风雨，疑此鱼圈局三十余年，日有腾拔之意。精神不衰，久而自达，理自然耳。卷七二





费孝先卦影


至和二年，成都人有费孝先者，始来眉山。云：近游青城山，访老人村，坏其一竹床。孝先谢不敏，且欲偿之。老人笑曰：“子视其上字。字云：此床以某年某月造，某年某月为孝先所坏。自其数耳，何以偿为。”孝先知其异，乃留师事之。老人授以轨甲卦影之术，前此未有知此学者也。后五年，孝先名闻天下，王公大人皆不远千里，以金钱求其卦影，孝先以致富。今死矣，然四方治其学者，所在而有，皆自托于孝先，真伪特未可知也。聊复记之，使后世知卦影所自。卷七二





幸思顺服盗


幸思顺，金陵老儒也。皇祐中，酤酒江州，人无贤愚，皆喜之。时劫江贼方炽，有一官人舣舟酒垆下，偶与思顺往来相善，思顺以酒十壶饷之。已而被劫掠于蕲、黄间。群盗饮此酒，惊曰：“此幸秀才酒耶？”官人识其意，即绐曰：“仆与幸秀才亲旧。”贼相顾叹曰：“吾侪何为劫幸老所亲哉？”敛所劫还之，且戒曰：“见幸慎勿言。”思顺年七十二，日行二百里，盛夏曝日中，不渴，盖尝啖物而不饮水云。卷七二





王平甫梦灵芝宫(2)


王平甫熙宁癸丑岁，直宿崇文馆，梦有人邀之至海上。见海水中宫殿甚盛，其中作乐，笙箫鼓吹之伎甚众。题其宫曰灵芝宫。邀平甫，欲与之俱往。有人在宫侧，隔水止之曰：“时未至，且令去，他日当迎之。”至此，恍然梦觉。时禁中已钟鸣。平甫颇自负，为诗记之曰：“万顷波涛木叶飞，笙箫宫殿号灵芝。挥毫不似人间世，长乐钟来梦觉时。”后四年，平甫病卒。其家哭讯之曰：“君尝梦往灵芝宫，信然乎？当以兆我。”是夕，暮奠，若有声音接于人者。其家复卜以钱，卜之曰：“往灵芝宫，其果然乎？”卜曰：“然。”昔有人至海上蓬莱，见楼台中有待乐天之室，乐天自为诗以识其事，与平甫之梦实相似。盖二人者，皆天才逸发，则其精神所寓，必有异者，物理皆有之，而不可穷也。其家哭，请书其事，故为之书以慰其思。卷七二





广利王召


余尝醉卧，有鱼头鬼身者，自海中来，云：“广利王请端明。”予被褐草履黄冠而去，亦不知身步入水中。但闻风雷声，有顷，豁然明白，真所谓水晶宫殿也。其下骊珠夜光，文犀尺璧，南金火齐，不可仰视，珊瑚琥珀，不知几多也。广利佩剑，冠服而出，从二青衣。余曰：“海上逐客，重烦邀命。”有顷，东华真人、南溟夫人造焉，出鲛绡丈余，命余题诗。余赋曰：“天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。二气变流光，万里风云快。灵旗摇虹纛，赤虬喷滂湃。家近玉皇楼，彤光照世界。若得明月珠，可偿逐客债。”写竟，进广利。诸仙迎看，咸称妙。独旁一冠簪者，谓之鳖相公，进言：“客不避忌讳，祝融字犯王讳。”王大怒。余退而叹曰：“到处被相公厮坏。”卷七二



* * *



(1)　轼：涵芬楼本《仇池笔记》作“辙”。

(2)　《侯鲭录》卷四有此文，谓“曾子固曰”，则此文乃出自曾巩。《总龟》卷三三引《纪诗》有此文。《总龟》他卷引《纪诗》之文，均见于本集，是此文或为苏轼作，姑存以待考。






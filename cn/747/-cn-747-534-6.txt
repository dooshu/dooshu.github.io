○道士刘宏山院壁记

新定刘法师，大汉之遐裔也。老氏间气，性识冲厚，体貌魁岸。弱龄味道，雄节迈古，淮海胜景，无不绵历，内蕴研精茹术。历载三纪，虽形存方内，而神泊太素，天机不浅，积学所运也，可与董奉抵掌，葛洪拍肩。

先生以至德三载，束身制度，配住兹观。岿然端居，烟霞排空，松桂满目，抗出尘之想，秉超世之操。无何，大历之初，绿林狂寇，作祸斯邑，居人万户，冰裂瓦解，暴骸骨於郊野，注膏血於邱壑，桃源化为战地，羽客倏以蓬转。先生乃披霓裳（阙一字）丹诀，将适南岳，途经鄱阳。先相国第五琦时左迁鄱阳守，其人廊庙之柱石，帝王之股肱，波澄万顷，壁立千仞。先生於是植杖以请谒，一见而敛衽，再见而倒屣，忘言相契，志意偶合。

於时先生法播南楚，声动人群，故江西连帅路嗣恭，其人寥廓之劲翮，钢之利器，忠信亚前史，文武表前代。虽受年不永，可与三杰并骛，复雅重黄老，尊崇虚无。始闻先生，望风委质，先询以简礼，後聘以车乘，服门人之礼，约方外之游。如是未几，路公归朝，先生汛若不系之舟，亦厌凡境。

大历十三年，旋此旧迹。未盈数岁，陵谷殊状，亲戚耆宿，沦丧略尽。所止堂宇，荆棘生焉；阒其仪像，埃尘磨灭；寒叶坠於灌木，山鬼聚於丛薄。先生顿足而四顾，揽涕而兴叹。惜驰光於过隙，念往事於馀烬。乃假村闾丁壮，戮力芟翦，板筑颓址，扫除崩榛，构长庑以梓漆，饰危殿以素，激引元旨，招携道流。先生乃於其观西南隅独立高堂，智者与议，良工操斤，凭山建基，凿石开户。垦硗确以植灵苗，拨峥嵘以树修竹，苔驳竹径，风吟步虚，岩生夏云，林散秋色。先生方据梧长啸，煮茗留客。且我所贵者隐，隐所贵者道；道以隐而含耀，隐以道而无闷。玩是幽处，得非仙府？不必瀛洲、方丈，乃为绝境。先生自然以得真，依真以养生，潇洒无事机，恬淡无戚容，高谈能离坚，放意能了空。

噫б！老庄之微言，先生决之如叩钟；人间荣位与多财，先生视之如浮。是以天子不得臣，诸侯不得友。或所与遇者，其唯纵古之士，遁俗之人在乎？昔元宗之有天下，得道之统，垂五十载，亿庶辑睦，四夷亦宁。自後国家多故，皇帝旰食，二教稍弭，兵符竞趋，深虑是法不可振。兹二教者，三界之根柢，群生之雨露，使匹夫取舍，亦有损益，用之於上，其可废乎？窃悲大块劳我以声色，要我以名利，未果握先生之手，登先生之堂。然不死之术，愿与共有。临壁抽思，以旌善人。某年月日记。


【嘲友人诗】

同好齐欢爱。缠绵一何深。子既识我情。我亦知子心。燕婉历年岁。和乐如瑟琴。良辰不我俱。中阔似商参。尔隔北山阳。我分南川阴。嘉会冈克从。积思安可任。目想妍丽姿。耳存清媚音。修昼兴永念。遥夜独悲吟。逝将寻行役。言别泣沾襟。（玉台作衤金。《诗纪》作巾。）愿尔（《类聚》作示。）降玉趾。一顾重千金。（○玉台新咏三。《类聚》二十五。《诗纪》三十二。）


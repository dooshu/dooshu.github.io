晁公溯　次韵鲜于晋伯清明日过水南

盈笺寄我送春诗，不减风流杜牧之。

觅句已应儿辈觉，论书那得外人知。

如闻此上三年最，相过能成一段奇。

况及霜天宜把酒，四郊物色胜此时。

晁公溯

晁公溯　次韵鲜于晋伯清明日过水南

又赋斜川五日诗，行将去此欲何之。

一年春事仓庚报，万里乡心杜宇知。

笔力早衰无痛快，词源渐老乏经奇。

文章子骏惟君似，学到扬州刺史时。

晁公溯


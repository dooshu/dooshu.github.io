溪上

散发倚胡床，风生水面凉。



单衣缝白紵，双屦织青芒。



荷叶犹微赤，藤花已半黄。

归来村路晚，渔火耿苍茫。

溪上

偶就澄溪照幅巾，兰亭遗韵想清真。

功名不入山林梦，诗酒犹关老病身。



万事只增思鲁叹，百年常媿避秦人。



超然聊喜高情在，手挈长条贯细鳞。



溪上

溪上秋来风露清，萧然浴罢葛衣轻。



看云舒卷了穷达，见月亏盈知死生。



老去关心惟药裹，闲中消日付棋枰。



故人书札频相问；何日芒鞋上赤城？




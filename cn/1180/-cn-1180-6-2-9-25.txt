答宪长周友山言弭盗非全在不欲


辱华翰，佳布之惠，深荷雅情。且谂宪从即驻宁州，因以弹压奸宄，拊绥善良，甚休，甚休！

盖闻圣王杀以止杀，刑期无刑；不闻纵释有罪以为仁也。“苟子之不欲，虽赏之不窃。”此孔子箴病之言。是时鲁失政，宠赂滋彰，故言此以警之。若谓徒不欲可以弭之，无是理也。夫人之可以纵情恣意，有所欲而无不得者，莫逾于为盗；而秉耒持锄，力田疾作，束缚以礼法，世之所至苦也。安于其所至苦无所惧，而自不为非者，惟夷、由、曾、史为然。今不曰吾严刑明法之可以制欲禁奸也，而徒以不欲率之，使民皆释其所乐而从其所至苦，是天下皆由、夷、曾、史而后可也。舜，不欲之君也；皋陶，不欲之相也。蛮夷猾夏，寇贼奸宄，犹不能无明刑作士以威之，况其余乎？

异日者有司之不敢捕盗也，以盗获而未必诛也，不诛则彼且剚刃于上，以毒其雠而合其党，故盗贼愈多，犯者愈众。今则不然，明天子振提纲维于上，而执政者持直墨而弹之，法在必行，奸无所赦。论者乃不惟舜、皋之所以致理者，而独用懦者姑息之说，衰季苟且之政以挠之，其无乃违明诏而诡国法乎？执事当弭盗之任，而华翰所云，又似不徇俗以为是非者，故敢略陈区区，惟高明裁择焉。






66　林寶元和姓纂　鄧名世言姓纂之謬　鄭樵謂寶不知自姓由來　古今姓氏書辨證


林寶元和姓纂十卷，「自皇族之外，各依四聲類集，每韻之内，以大姓爲首」。此林寶自序之文。鄧名世謂：稍能是正數十條，而齊、秦之屬，亦所未暇。至「鉏丘」、「茅夷」，指爲複姓，又不勝其謬。鄭樵通志氏族略謂寶不知自姓所由來。

【元圻案】鄧名世古今姓氏書辨證卷四「齊」下云：「謹按春秋姬姓，衞昭伯長子，謚曰齊子，齊子之孫惡始以祖謚爲齊氏。惡孫豹以殺孟縶爲衞所逐，春秋書之曰『盜』。裔孫明仕韓，又仕東周，以姓見於戰國策。姓書自應劭、何承天以來，相承一誤，如齊、晉、秦、楚，不考其由，皆謂之氏於國者，故姓纂、唐表恥齊豹盜臣之名，喜太公大賢之後，鑿空附會，皆以齊氏爲姜姓而氏於國，不曰出姬姓而氏於謚。後人因循訛謬，遂失其本，不可以不辨正。」又卷六「秦」下云：「秦氏出自姬姓。周文公世子伯禽受封爲魯侯，裔孫以公族爲魯大夫者，食邑於秦，因以爲氏。春秋魯莊公三十一年書『築臺于秦』，即其地也。莊公大夫曰秦子，乾時之戰，代君任患，而身止於齊，其家遂昌阜於魯國。昭公時有大夫曰商曰遄。又有堇父者，仕孟氏，爲孟僖子車右，以力聞諸侯。漢興，高祖徙大姓實關中，秦氏始自魯徙居扶風茂陵。」又卷十一『茅夷』下云：「元和姓纂：『邾大夫茅夷鴻之後，見左傳。』謹按世無此氏，而春秋時夷鴻姓茅氏，謂之茅成子，後世子孫何至乃以『茅夷』爲氏？考之義理，極無依據。凡姓纂中誤引經傳，增收入姓，如『罕夷』者數十，如『茅夷』者又數十，皆當時門生討論者淺陋訛謬，雜之以穿鑿臆説，刊脩官未嘗考按本書〔一〕，因而附列。今舉凡以駁之，如此類者，悉皆駁正。」〇同年王穀畻曰：「今所傳姓纂、姓氏辨證，皆從永樂大典録出不全之本。鉏丘一姓，兩書皆闕，鄧氏於『齊』駁姓纂姜姓之非，其文亦多闕佚。於『秦』明出自姬姓，而不辨姓纂嬴姓之説，意有佚文。所云是正數十條者，俱不可得而考證矣。」〇姓纂卷五「林」：「殷太丁之子，比干之後。比干爲紂所滅，其子堅逃難長林之山，遂姓林氏。」通志氏族略謂林氏出自姬姓，「周平王庶子林開之後，開生英，英生茂、慶」，與林寶所云不同，故鄭氏譏之。〇四庫全書總目子部類書類：「元和姓纂十八卷，唐林寶撰。寶，濟南人，官朝議郎、太常博士。其論得姓受氏之初，多原本於世本、風俗通，其他如世本族姓記、三輔決録以及百家譜、英賢傳、姓源韻譜、姓苑諸書，不傳於今者，賴其徵引，亦皆班班可見。鄭樵作氏族略全祖其文，蓋亦服其該博也。」又：「古今姓氏書辨證四十卷，宋鄧名世撰，而其子椿裒次之。名世字元亞，臨川人。李心傳繫年要録稱紹興三年十月，詔撫州進士鄧名世赴行在，以御史劉大中薦也。四年三月上此書。長於辨論，大抵以左傳、國語爲主。自風俗通以下，各采其是者從之，而於元和姓纂，抉摘獨詳。朱子語類謂名世『學甚博，姓氏一部考證甚詳』，不虚也。」

〔一〕「本」，原作「左」，據四庫本古今姓氏書辯證卷一一五肴改。






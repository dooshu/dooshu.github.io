小弁

八章，章八句


首章讲：此宜臼被废，而作此诗。曰：人伦之大变，莫甚于父子之相弃。顾其所以致此者，则秉心之残忍也，残邪之蔽明也，言语之轻泄也。今予不幸而遭此变矣。





弁彼鸒斯，归飞提提。

弁彼鸒斯，犹归飞提提而安闲矣，物固得以自适者。





民莫不穀，我独于罹。

穀，善也，就父子相亲言。罹，忧也，就被弃言。况今之民，皆得父子相亲，而莫不善也。我独父子相弃，而不免于忧，不亦斯之不如耶？





何辜于天，我罪伊何？

辜，亦是罪。然亲之不我爱，未必皆亲之过，而或者子有以致之也。於乎天乎，我其何辜！而果何罪以致之乎？





心之忧矣，云如之何？

云如之何，无可奈何之词。负罪引慝，而不知其由，则此心之忧，亦安之而已矣，其将如之何哉？

二章讲：





踧踧周道，鞠为茂草。

周，大也。鞠，穷也。彼踧踧平易之道路，失于践履，则将鞠为茂草矣。





我心如伤，惄焉如捣。

惄，是思。捣，是臼。况我心以被弃之故，悬于忧伤，则惄焉如捣不宁。





假寐永叹，维忧用老。

假寐，不脱衣冠而寐。永叹，长以为叹也。维忧用老，忧则容瘁而如老也。故精神瞆眊，至于假寐之中不忘叹息。忧之之深，未老而用老。





心之忧矣，疢如疾首。

疢，是疾首意。心之忧矣，疢如疾首，忧之之甚，真有所不堪也。我何不幸，以至此哉！

三章讲：





维桑与梓，必恭敬止。

今夫维桑与梓，父母所植，以遗子孙，犹且必加恭敬矣。





靡瞻匪父，靡依匪母。

瞻，是尊而仰之。依，是亲而倚之。况父焉至尊，人所瞻也，何瞻而匪父乎？母焉至亲，人之所依也，何依而匪母乎？





不属于毛，不离于里。

属，是连。毛，是肤。离，丽也。里，腹也。子莫不瞻依父母，宜乎父母无不爱其子矣。今我不见爱于父母，岂我不本父母之余气，而不属于毛乎？不出父母之腹抱，而不离于里乎？





天之生我，我辰安在？

辰，生时，是言不善也。我固属毛而离里矣，而犹若此者，必我之生时不善也。天之生我，我辰其安在哉？何其不祥至是耶？

四章讲：





菀彼柳斯，鸣蜩嘒嘒。

嘒嘒，蜩声。菀然而盛之柳，则鸣蜩嘒嘒于其上矣。是蜩之鸣也，柳之菀容之也。





有漼者渊，萑苇淠淠。

淠淠，众多。有漼然而深之渊，则萑苇淠淠于其中矣。是苇之众也，渊之深容之也。物其有所容如此。





譬彼舟流，不知所届。

届，至也。今我何乃不容于亲，而独见弃逐，辟如舟之流于水中，而不知其何所至乎？





心之忧矣，不遑假寐。

是以忧之之深，昔犹假寐，而今有所不暇矣。

五章讲：





鹿斯之奔，维足伎伎。

伎伎，行舒迟。鹿之奔宜疾也，今其足伎伎留其群矣。





雉之朝雊，尚求其雌。

雊，是雉之鸣。雉之雊于朝也，亦尚求其雌，而不忘其匹矣。物尚有所顾如此。





譬彼坏木，疾用无枝。

疾，憔悴。今我何乃不顾于亲，而独见弃逐，辟如伤病之木，憔悴而无枝乎？





心之忧矣，宁莫之知。

是以我自伤之心自忧之，而人莫之知也。

六章讲：





相彼投兔，尚或先之。

投，依于。先，放脱。相彼被逐而投人之兔，尚或有哀其穷而先脱之者。





行有死人，尚或墐之。

行，道路。墐，是埋。行有死人，尚有哀其暴露而埋藏之者。是皆有不忍之心，故虽物之与人，犹用情如此。





君子秉心，维其忍之。

君子，指王。秉，操心。况父子之至爱，其视投兔何如也，视路人何如也？今君子乃信谗弃逐其子，使我如舟流也，如坏木也，曾视投兔死人之真不如矣，其秉心不亦忍乎？





心之忧矣，涕既陨之。

陨，坠也。是以我也伤父子之道废，痛骨肉之恩薄，不觉心忧而涕陨也。

七章讲：





君子信谗，如或酬之。

夫人惟有所不忍也，则于子必加惠爱之心，而于谗间之言，必徐察之也。今君子信谗言，无不行如受酬爵，得即行之。





君子不惠，不舒究之。

惠，是爱。舒，是缓。究，是察。曾不少加惠爱于子，而于谗人之言，初不舒缓而究察之，则谗人之情得矣，而我岂至于被弄乎？





伐木掎矣，析薪杝矣。

掎，作倚说，即依也。杝，随其理。再观之物矣，今夫伐木者，尚以物而掎其巅，析薪者尚随其条理，皆不妄挫折之也。





舍彼有罪，予之佗矣。

舍，寘而不问。有罪，指谗人。佗，加罪也。今王何乃舍彼有罪之谮人，而加我以非其罪，曾伐木析薪之不如矣。夫父子之间，至亲也，顾乃轻信谗言，遽逐无罪之子，其秉心诚忍矣哉！

末章讲：夫我之被弃，其祸固起于谗言，然要亦王言语不慎启之也。





莫高匪山，莫浚匪泉。

浚，是深。今夫莫高匪山也，尚或有陟其颠矣；莫浚匪泉也，尚或有入其底矣。





君子无易由言，耳属于垣。

易，轻发。属，即附也。垣，是墙。今宫阃之内，非山之高也，非泉之深也。君子于此，不可轻易其心，而以意向之所迁移者，而轻泄于言语之间也。一易其言，恐耳属于垣之外者，有所观望，而左右之人，由是誉其所欲立，毁其所欲废，而乱本成矣。然则我今日之见逐，岂非王不慎言语，以为之阶乎？





无逝我梁，无发我笱。

然我虽也逐，犹不能遽忘情也。故梁，我之所以通鱼也，尔无逝我之梁焉；笱，我之所以取鱼也，尔无发我之笱焉。然则彼谮人者，慎无居我之宫，而行我之事乎！





我躬不阅，遑恤我后。

阅，容也。虽然游梁发笱，去后事也。今我身且不见容，而舟流有靡届之忧，坏木有无枝之苦，何假恤我已去之后哉？其逝其发，我固无如之何矣。

噫！太子，国之贰也，无故轻废之，而使国家随之以亡，此天下之大变也。《小弁》之诗，盖恶伤父之志，其言之悲伤，惨怛而不免于怨，固其宜哉！






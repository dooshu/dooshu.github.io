【酸枣令刘熊碑诗】

〖碑云。君讳熊。字孟□。广陵海西人也。清越孤竹。德牟产奇。诚宜褒显。昭其宪则。乃相□咨度诹询。采摭谣言。刊□诗三章。其辞曰：〇逯案。严可均辑蔡中郎集云。唐王建题此碑云。苍苔满字土埋龟。风雨消磨绝妙辞。不向图经中旧见。无人知是蔡邕碑。蔡。陈留圉人。酸枣属陈留。蔡为酸枣令德政碑。容或有之。图经者。陈留旧志。梁刘昭注补续汉志陈留郡此陈留志十一事。乃魏晋古书。王建或尝见之。语非凿空。今依图经入蔡集。洪景伯诋此碑文有云。七业勃然而兴。咸居今而好古。其诗则曰：有父子然后有君臣。文律如此。难以谓之绝妙辞。朱竹垞力辨之。谓诗以三言五言。继以四言。足以见文律之古云。〗

清和穆铄。宋惟乾巛。惟狱降灵。笃生我君。服骨睿圣。允钟厥醇。诞生歧嶷。言协典坟。懿德震耀。孝行通神。动履规绳。文彰彪缤。成是正服。以道德民。

（〇《隶释》五。严可均辑《蔡中郎集》十五。）

有父子然后有君臣。理财正辞。束帛戋戋。□梦刻像。鹤鸣一震。天临保汉。实生□勋。明试赋授。夷夏已亲。嘉锡来抚。潜化如神。其神伊何。录不伤人。

（〇同上）

猗欤明哲。秉道之枢。养□之福。匪德之隅。渊乎其长。涣乎成功。政暇民豫。新我□通。用行则达。以诱我邦。赖兹刘父。用说其蒙。泽零年丰。黔首歌颂。

（〇同上）


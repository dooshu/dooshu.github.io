【浮萍篇】

〖蒲生行。〗

浮萍寄清（《类聚》作绿。）水。随风东西流。结发辞严亲。来为君子仇。恪勤在朝夕。无端（《类聚》作中年。）获罪（《类聚》作愆。）尤。在昔蒙恩惠。和乐如瑟琴。何意今摧颓。旷若商与参。茱萸自有（《类聚》作内。《尔雅》翼作用。）芳。不若桂与兰。新人虽可爱。（《类聚》作佳人虽成列。）无若故所欢。行云有返期。君恩傥中还。慊慊仰天叹。愁心将何愬。（《广文选》作诉。）日月不恒（玉台作常。）处。人生忍若寓。（玉台作遇。）悲风来入怀。（本集作帷。《广文选》同。《诗纪》云。一作帷。）泪下如垂露。发箧造裳（本集作新。《广文选》同。《诗纪》云。一作新。）衣。裁缝纨与素。（○玉台新咏二。《乐府诗集》三十五作蒲生行浮萍篇。本集六。《广文选》十三。《诗纪》十三。又《类聚》四十一作蒲生行。引流、仇、尤、兰、欢、还六韵。《尔雅》翼十二引兰一韵。）


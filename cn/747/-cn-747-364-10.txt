○御雹赋（以日在北陆藏冰为韵）

圣人常夕惕而不寐，惧时令之有失；欲御雹於明年，必藏冰於是日。深山穷谷於是收，桃弧棘矢而後出。盖所以息天时之暴，万国家之元吉。不然者，当纯阳之用事，有伏阴之相蒸；炎际天而冻雨骤落，芳草竟野而凄风暴兴。夫伤谷者莫大於雹，御雹者其在乎冰；俾四时之事不悖，信《七月》之诗有征。日临下土，时在北陆；乃命凌人，出斯冰谷。威刺刺而正切，声剌剌而轩速；虽暂劳而可倦，终永宁以多福。今国家酌於故实，考於先王。虽雹可以御，亦冰其是藏；等至仁於天地，曾何咎於阴阳？斯道可久，百王不改，苟或失之，四方何罪？周官之礼是具，鲁史之言斯在。抑为人者仰於食，动於天者唯其德；苟能用於天道，自可忘其帝力。夫如是，用天与地，自南自北；宁有夭折之苦，曾无冻馁之色。若待反时之为灾，其何御之能得？


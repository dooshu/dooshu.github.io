词集卷九


菩萨蛮


歌妓

绣帘高卷倾城出。灯前潋滟横波溢。皓齿发清歌。春愁入翠蛾。　　凄音休怨乱。我已先肠断。遗响下清虚。累累一串珠。





菩萨蛮


碧纱微露纤纤玉。朱唇渐暖参差竹。越调变新声。龙吟彻骨清。　　夜来残酒醒。惟觉霜袍冷。不见敛眉人。胭脂觅旧痕。





菩萨蛮


西湖

秋风湖上萧萧雨。使君欲去还留住。今日漫留君。明朝愁杀人。　　佳人千点泪。洒向长河水。不用敛双蛾。路人啼更多。





菩萨蛮


杭妓往苏迓新守

玉童西迓浮丘伯。洞天冷落秋萧瑟。不用许飞琼。瑶台空月明。　　清香凝夜宴。借与韦郎看。莫便向姑苏。扁舟下五湖。





菩萨蛮


天怜豪俊腰金晚。故教月向松江满。清景为淹留。从君都占秋。　　身闲惟有酒。试问清游首。帝梦已遥思。匆匆归去时。





菩萨蛮


述古席上

娟娟缺月西南落。相思拨断琵琶索。枕泪梦魂中。觉来眉晕重。　　华堂堆烛泪。长笛吹新水。醉客各西东。应思陈孟公。





菩萨蛮


感旧

玉笙不受朱唇暖。离声凄咽胸填满。遗恨几千秋。恩留人不留。　　他年京国酒。泫泪攀枯柳。莫唱短因缘。长安远似天。





菩萨蛮


新月

画檐初挂弯弯月。孤光未满先忧缺。遥认玉帘钩。天孙梳洗楼。　　佳人言语好。不愿求新巧。此恨固应知。愿人无别离。





菩萨蛮


七夕

风回仙驭云开扇。更阑月堕星河转。枕上梦魂惊。晓檐疏雨零。　　相逢虽草草。长共天难老。终不羡人间。人间日似年。





菩萨蛮


有寄

城隅静女何人见。先生日夜歌彤管。谁识蔡姬贤。江南顾彦先。　　先生那久困。汤沐须名郡。惟有谢夫人。从来见拟伦。





菩萨蛮


买田阳羡吾将老。从来只为溪山好。来往一虚舟。聊随物外游。　　有书仍懒著。水调歌归去。筋力不辞诗。要须风雨时。





菩萨蛮


回文

落花闲院春衫薄。薄衫春院闲花落。迟日恨依依。依依恨日迟。　　梦回莺舌弄。弄舌莺回梦。邮便问人羞。羞人问便邮。





菩萨蛮


夏景回文

火云凝汗挥珠颗。颗珠挥汗凝云火。琼暖碧纱轻。轻纱碧暖琼。　　晕腮嫌枕印。印枕嫌腮晕。闲照晚妆残。残妆晚照闲。





菩萨蛮


回文

峤南江浅红梅小。小梅红浅江南峤。窥我向疏篱。篱疏向我窥。　　老人行即到。到即行人老。离别惜残枝。枝残惜别离。





菩萨蛮


回文春闺怨

翠鬟斜幔云垂耳。耳垂云幔斜鬟翠。春晚睡昏昏。昏昏睡晚春。　　细花梨雪坠。坠雪梨花细。颦浅念谁人。人谁念浅颦。





菩萨蛮


回文夏闺怨

柳庭风静人眠昼。昼眠人静风庭柳。香汗薄衫凉。凉衫薄汗香。　　手红冰碗藕。藕碗冰红手。郎笑藕丝长。长丝藕笑郎。





菩萨蛮


回文秋闺怨

井桐双照新妆冷。冷妆新照双桐井。羞对井花愁。愁花井对羞。　　影孤怜夜永。永夜怜孤影。楼上不宜秋。秋宜不上楼。





菩萨蛮


回文冬闺怨

雪花飞暖融香颊。颊香融暖飞花雪。欺雪任单衣。衣单任雪欺。　　别时梅子结。结子梅时别。归不恨开迟。迟开恨不归。





菩萨蛮


娟娟侵鬓妆痕浅。双颦相媚弯如剪。一瞬百般宜。无论笑与啼。　　酒阑思翠被。特故腾腾地。生怕促归轮。微波先注人。(1)





菩萨蛮


咏足

涂香莫惜莲承步。长愁罗袜凌波去。只见舞回风。都无行处踪。　　偷穿宫样稳。并立双趺困。纤妙说应难。须从掌上看。





菩萨蛮


玉镮坠耳黄金饰。轻衫罩体香罗碧。缓步困春醪。春融脸上桃。　　花钿从委地。谁与郎为意。长爱月华清。此时憎月明。





菩萨蛮


湿云不动溪桥冷。嫩寒初透东风影。桥下水声长。一枝和月香。　　人怜花似旧。花比人应瘦。莫凭小栏干。夜深花正寒。





生查子


诉别

三度别君来，此别真迟暮。白尽老髭须，明日淮南去。　　酒罢月随人，泪湿花如雾。后月逐君还，梦绕湖边路。





翻香令


金炉犹暖麝煤残。惜香更把宝钗翻。重闻处，余熏在，这一番、气味胜从前。　　背人偷盖小蓬山。更将沉水暗同然。且图得，氤氲久，为情深、嫌怕断头烟。





乌夜啼


寄远

莫怪归心甚速，西湖自有蛾眉。若见故人须细说，白发倍当时。　　小郑非常强记，二南依旧能诗。更有鲈鱼堪切脍，儿辈莫教知。





虞美人


琵琶

定场贺老今何在。几度新声改。怨声坐使旧声阑。俗耳只知繁手、不须弹。　　断弦试问谁能晓。七岁文姬小。试教弹作辊雷声。应有开元遗老、泪纵横。





虞美人


述怀

归心正似三春草。试著莱衣小。橘怀几日向翁开。怀祖已瞋文度、不归来。　　禅心已断人间爱。只有平交在。笑论瓜葛一枰同。看取灵光新赋、有家风。





虞美人


《本事集》云：陈述古守杭，已及瓜代。未交前数日，宴僚佐于有美堂，因请贰车苏子瞻赋词，子瞻即席而就，寄《摊破虞美人》(2)

湖山信是东南美。一望弥千里。使君能得几回来。便使尊前醉倒、且徘徊。　　沙河塘里灯初上。水调谁家唱。夜阑风静欲归时。惟有一江明月、碧琉璃。





虞美人


《冷斋夜话》云：东坡与秦少游维扬饮别，作此词。世传贺方回所作，非也。山谷亦云。大观中，于金陵见其亲笔，实东坡词也

波声拍枕长淮晓。隙月窥人小。无情汴水自东流。只载一船离恨、向西州。　　竹溪花浦曾同醉。酒味多于泪。谁教风鉴在尘埃。酝造一场烦恼、送人来。





虞美人


持杯遥劝天边月。愿月圆无缺。持杯复更劝花枝。且愿花枝长在、莫离披。　　持杯月下花前醉。休问荣枯事。此欢能有几人知。对酒逢花不饮、待何时。





虞美人


冰肌自是生来瘦。那更分飞后。日长帘幕望黄昏。及至黄昏时候、转销魂。　　君还知道相思苦。怎忍抛奴去。不辞迢递过关山。只恐别郎容易、见郎难。





虞美人


深深庭院清明过。桃李初红破。柳丝搭在玉阑干。帘外潇潇微雨、做轻寒。　　晚晴台榭增明媚。已拼花前醉。更阑人静月侵廊。独自行来行去、好思量。(3)





河满子


湖州作

见说岷峨凄怆，旋闻江汉澄清。但觉秋来归梦好，西南自有长城。东府三人最少，西山八国初平。　　莫负花溪纵赏，何妨药市微行。试问当垆人在否，空教是处闻名。唱著子渊新曲，应须分外含情。





哨遍


公旧序云：陶渊明赋《归去来》，有其词而无其声。余治东坡，筑雪堂于上，人俱笑其陋。独鄱阳董毅夫过而悦之，有卜邻之意。乃取《归去来》词，稍加括，使就声律，以遗毅夫。使家僮歌之，时相从于东坡，释耒而和之，扣牛角而为之节，不亦乐乎

为米折腰，因酒弃家，口体交相累。归去来，谁不遣君归。觉从前皆非今是。露未晞。征夫指予归路，门前笑语喧童稚。嗟旧菊都荒，新松暗老，吾年今已如此。但小窗容膝闭柴扉。策杖看孤云暮鸿飞。云出无心，鸟倦知还，本非有意。　　噫。归去来兮。我今忘我兼忘世。亲戚无浪语，琴书中有真味。步翠麓崎岖，泛溪窈窕，涓涓暗谷流春水。观草木欣荣，幽人自感，吾生行且休矣。念寓形宇内复几时，不自觉皇皇欲何之。委吾心、去留谁计。神仙知在何处，富贵非吾志。但知临水登山啸咏，自引壶觞自醉。此生天命更何疑。且乘流、遇坎还止。





哨遍


春词

睡起画堂，银蒜押帘，珠幕云垂地。初雨歇，洗出碧罗天，正溶溶养花天气。一霎暖风回芳草，荣光浮动，掩皱银塘水。方杏靥匀酥，花须吐绣，园林排比红翠。见乳燕捎蝶过繁枝。忽一线炉香逐游丝。昼永人闲，独立斜阳，晚来情味。　　便乘兴携将佳丽。深入芳菲里。拨胡琴语，轻拢慢捻总揔利。看紧约罗裙，急趣檀板，霓裳入破惊鸿起。颦月临眉，醉霞横脸，歌声悠扬云际。任满头红雨落花飞。渐鹊楼西玉蟾低。尚徘徊、未尽欢意。君看今古悠悠，浮宦人间世。这些百岁，光阴几日，三万六千而已。醉乡路稳不妨行，但人生、要适情耳。





点绛唇


己巳重九和苏坚

我辈情钟，古来谁似龙山宴。而今楚甸。戏马余飞观。　　顾谓佳人，不觉秋强半。筝声远。鬓云吹乱。愁入参差雁。





点绛唇


庚午重九再用前韵

不用悲秋，今年身健还高宴。江村海甸。总作空花观。　　尚想横汾，兰菊纷相半。楼船远。白云飞乱。空有年年雁。





点绛唇


再和送钱公永

莫唱阳关，风流公子方终宴。秦山禹甸。缥缈真奇观。　　北望平原，落日山衔半。孤帆远。我歌君乱。一送西飞雁。





点绛唇


醉漾轻舟，信流引到花深处。尘缘相误。无计花间住。　　烟水茫茫，千里斜阳暮。山无数。乱红如雨。不记来时路。





点绛唇


离恨

月转乌啼，画堂宫徵生离恨。美人愁闷。不管罗衣褪。　　清泪斑斑，挥断柔肠寸。嗔人问。背灯偷揾。拭尽残妆粉。





点绛唇


闲倚胡床，庾公楼外峰千朵。与谁同坐。明月清风我。　　别乘一来，有唱应须和。还知么。自从添个。风月平分破。





点绛唇


红杏飘香，柳含烟翠拖轻缕。水边朱户。尽卷黄昏雨。　　烛影摇风，一枕伤春绪。归不去。凤楼何处。芳草迷归路。





人娇


王都尉席上赠侍人

满院桃花，尽是刘郎未见。于中更、一枝纤软。仙家日月，笑人间春晚。浓睡起，惊飞乱红千片。　　密意难传，羞容易变。平白地、为伊肠断。问君终日，怎安排心眼。须信道，司空自来见惯。



* * *



(1) 按，此首又别作谢绛词。

(2) 傅本词题作《为杭守陈述古作》。

(3) 按，此首《乐府雅词拾遗》卷下不著撰人姓名，疑非苏东坡作。






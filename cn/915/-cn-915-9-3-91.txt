◇重谢上降为开讲启

臣纲启，丹愿恳诚，屡冒宸，实希降甘露雨，普被三千，天听孔邈，未垂鉴遂，旱苗倾润，岂比自怜，鸟鸟思林，宁方渴仰。近因大僧正慧令，伏敢重祈降逮，敕旨垂许，来岁二月，开金字波若经题。殊特之恩，曲应愚请，稽拜恭闻，不胜喜跃，身心悦乐，如触慈光，手足蹈舞，义非馀习。伏以香城妙说，实仰神文，润方云雨，明逾日月，能使迷途识正，大梦均朝，梵志惧来，天魔遥礼，提桓所听，而今得闻，波仑所求，希世复出，其为利益，深广无边，九围获悟，十方蒙晓，虽复识起初流，心穷後念，方当共捐五盖，俱照一空，巍巍荡荡，难得为喻。臣仍屈慧令，续宣此典，大乘普导，实繇圣慈，伏笔罄言，宁宣戴荷，不任下情，谨启事谢闻。（《广弘明集》十九）


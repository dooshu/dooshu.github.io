列传第七十七 唆都〔百家奴〕　李恒〔世安〕　来阿八赤　樊楫〔李天祐　唐琮〕


唆都，紥剌儿氏。骁勇善射，宿卫世祖潜邸，从征大理。李璮叛，又从诸王哈必赤平之。还，言于朝曰：“郡县奸民多从间道鬻马于宋境，乞免其罪，籍为兵。”从之，得兵三千人，以千人隶唆都，为千户，命守蔡州。至元五年，阿暐等围襄阳，命唆都巡逻，夺宋金刚台、筲基窝、青涧寨、大洪山、归州洞诸隘。猝遇宋兵，败之，斩首三百余级。七年，宋将范文虎率舟师驻罐子滩，丞相史天泽命唆都拒却之。明年，又败文虎于湍滩，擢总管，分东平卒八百隶之。十年，攻樊城，唆都先登。襄阳降，再与五千人，赐弓矢、袭衣、白金等。入觐，擢郢、复等州招讨使。十一年，移戍郢州之高港，败宋师，斩首五百级，获裨校九人。

从大军济江。十二年，建康降，参政塔出命唆都入城招抚，改建康安抚使。十三年，攻平江、嘉兴，皆下之。帅舟师会伯颜于皋亭山。宋平，诏伯颜以宋主入朝，留参政董文炳守临安，令自择副，文炳请留唆都，从之。时衢、婺诸州皆起兵，文炳谓唆都曰：“严州不守，临安必危，公往镇之。”至州方十日，衢、婺、徽连兵来攻，唆都一战败之，获章知府等二十二人，复婺州。又败宋将陈路钤于梅岭，斩首三千级。又复龙游县。攻衢州，衢守备甚严，唆都亲率诸军先登，拔其城，宋丞相留梦炎降。攻处州，斩首七百级。又攻建宁府松溪、怀安等县，皆下之。

十四年，迁福建道宣慰使，行征南元帅府事，听右丞塔出节制。塔出令唆都取道泉州，泛海会于广州之富场。将行，信州守臣来求援曰：“元帅不来，信不可守。今邵武方屯兵观衅，元帅旦往，邵武兵夕至矣。”唆都告于众曰：“若邵武不下，则腹背受敌，岂独为信州之患乎！”乃遣周万户等往招降之。唆都趋建宁，遇宋兵于崇安，军容甚盛。令其子百家奴及杨庭璧等数队夹击之，范万户以三百人伏祝公桥，移剌答以四百人伏北门外。庭璧陷阵深入，宋兵败走，伏兵起邀击之，斩首千余级。宋丞相文天祥、都督张清合兵将袭建宁，唆都夜设伏败之。转战至南剑州，败张清知州，王积翁走福安，遂以城降。进攻兴化军，知军陈瓒已乞降，复闭城拒守，唆都临城谕之，矢石雨下，乃造云梯攻拔其城，巷战终日，斩首三万余级，获瓒支解以徇。分兵授百家奴，装大舰追世杰，自将攻漳州，知州何清降。进攻潮州，知州马发固守不下，唆都恐失富场之期，乃舍之去。

十五年，至广州，塔出令还攻潮州。发城守益备，唆都塞堑填濠，造云梯鹅车，日夜急攻，发潜遣人焚之，二十余日不能克。唆都令于众曰：“能先登者，白身拜官，有官者增秩。”总管兀良哈耳先登，诸将继之，战至夕，宋兵溃，发死之，遂取潮州。进拜参知政事，行省福州。征入觐，帝以江南既定，将有事于海外，迁左丞，行省泉州，命招谕岛夷诸国。十八年，改右丞，行省占城。

十九年，率战船千艘，出广州，浮海伐占城，分东南北三道攻之。占城兵败，官军入其木城，其酋遁入山谷，伪请降，招之不至。唆都进讨乌里、越里诸小夷，皆下之，屯田积谷，以给军食。二十一年，镇南王脱欢征交趾，诏唆都帅师会之，败交趾兵于清化府，夺义安关。脱欢命唆都屯天长以就食，与大营相距二百余里。二十二年，脱欢引兵还，唆都不知也，交趾人告之，弗信，及至大营，已空矣。贼据乾满江，断其归路，唆都力战死之。事闻，赠荣禄大夫，谥襄愍。子百家奴。

百家奴，至元五年从元帅阿暐攻襄阳，筑新城。七年，以质子从郡王合达败宋兵于罐子滩。八年夏四月，宋殿帅范文虎等督粮运输襄阳，昼夜不绝，百家奴乘战船顺流至鹿门山，塞宋粮道，拒文虎，累有功，河南行省命为管军总把。后隶丞相伯颜麾下，擢为知印。从攻鄂州，百家奴深入，身被数创。从破沙洋堡，以立云梯于东角楼，功第一，赐弓矢、衣甲。又从破新城，宋将王安抚弃城宵遁。伯颜以百家奴前后战功上闻，世祖大悦，曰：“此人之名，朕心不忘。兵还时，大用之，朕不食言也。今且以良家女及银碗一赐之，以为券。”

从围汉阳，自沙武口曳船入江，宋制置夏贵来拒战，百家奴与暗答孙突入敌阵击之，宋兵奔溃，遂登江南岸，获其战船、器甲甚众。转战至黄州，日暮，追击夏贵至白虎山，夜分乃还。未几，复攻破金牛坝。十二年春正月，与千户薛赤干取鸡笼洞，还至瑞昌县，遇夏贵溃兵，复败之。是时，宋遣兵救瑞昌，未至而城已下。复击宋救兵，得宋所执北兵五人。围江州，宋安抚吕师夔以城降。东下池州，从大军败宋平章贾似道于丁家洲，夺战船五，擒宋统制王文虎。又从伯颜略地宣州，百家奴为前锋，与敌兵战喃呢湖，败之，夺其战船三百。伯颜令谒只里第诸将战功，赏百家奴银币以旌之，仍命为管军总把。俄从伯颜入朝，加进义校尉，赐银符。攻丹阳、吕城，破常州，皆有功。至平江，都统王邦杰以城降；嘉兴、湖州皆不烦兵而下。

十三年，领新附军守镇江。未几，复从右丞博鲁欢攻泰、寿二州，中流矢，创甚。后数日，与万户叶了虔将兵攻泰州新城，百家奴裹创先登，破之，复被两创。从阿暐攻下扬州，得宋制置李庭芝、都统姜才，擢武略将军，换金符，为管军总管，镇高邮白马湖。是时，行省以百家奴袭父唆都建康安抚使，仍领本翼军。

顷之，略地福建，定衢、婺、信等州。至新安县，击斩宋赵监军、詹知县，擒江通判。道与畲军遇，败之。鼓行而东，沈安抚以建宁府降。攻拔南剑州，张清、聂文庆遁去。至福州，王安抚率众出降。进拔兴化，擒成安抚及白牒都统。张世杰军于泉州，乘战船入海，百家奴追世杰于惠州甲子门。进至同安县答关寨，濒海县镇悉招谕下之，白望丹等以战船三千艘来降。十三年十二月，宋益王昰遣倪宙奉表诣军门降。

明年春正月，振旅而还。三月，偕宙奉降表来朝，未至，授昭勇大将军，赐虎符，管军万户。七月，朝于上都，升镇国上将军、海外诸蕃宣慰使，兼福建道市舶提举，仍领本翼军守福建。俄兼福建道宣慰使都元帅。是时，福建多水灾，百家奴出私钱市米以赈贫民，全活甚众。十七年，朝京师，改正奉大夫、宣慰使、都元帅。二十二年，从父唆都征交趾，唆都战殁，百家奴从脱欢引兵还。二十七年，除建康路总管。武宗即位，迁镇江路总管。至大四年，金疮发，卒于家。

李恒，字德卿，西夏宗室子也。太祖伐西夏，其祖守兀纳剌城，城陷不屈死。子惟忠，方七岁，求从父死，宗王哈札尔留养之。从嗣王移相哥伐金，有功。移相哥封淄川，以惟忠为达鲁花赤，佩金符。惟忠生恒，移相哥妃爱其颖异，抚之为子。时宗王例遣府官一人，参决尚书事，恒代其兄为之。

李璮谋逆有迹，恒从惟忠入京师告变，璮系其家人狱中，璮诛，得出。授恒淄莱路奥鲁总管，佩金符。至元七年，改宣武将军、益都淄莱路新军万户。从围宋襄阳，率所部筑万山堡，扼其陆路，守将吕文焕以小舟潜渡汉水侦军势，恒设伏败之，于是水路亦断。十年春，攻樊城，恒以锐卒先登，樊城陷，襄阳遂降。捷闻，世祖赐以宝刀，迁明威将军，佩虎符。十一年，从丞相伯颜伐宋。进至郢州，宋人以重兵戍郢，锁战舰为阵，伯颜凿黄湾，拖舟泛藤湖以出唐港，弃郢去，留恒为后拒，败宋追兵，遂拔沙洋、新城。复败宋将夏贵于阳逻口，恒先登陷阵，额中流矢，伯颜止之，恒战益力，射杀贵子松，鄂汉俱下。迁宣威将军，赐白金五百两。

十二年，宋将高世杰窥汉、沔，乃遣恒还守鄂州。十三年，从右丞阿里海涯败宋师于荆口，禽高世杰，遂拔岳州及沅州之沙市。传檄归、峡、辰、沅、靖、澧、常德诸州，皆下之。徙镇常德。阿里海涯徇地湖南，伯颜在浙西，世祖以地远援疏，诏恒与宋都、吕师夔等开元帅府于江西，以恒为左副都元帅。禽宋将熊飞于建昌。进围隆兴，宋将刘槃请降，恒觉其诈，阴备之，槃果以精兵来袭，恒大破之，槃乃降。军中有得宋丞相文天祥与建昌吏民书，恒焚之，人心始靖。宋吉州知州周天慎、广东经略使徐直谅皆请降，前江西制置使黄万石亦以邵武降。

会陈宜中、张世杰等立益王沄于闽，州县响应，恒败吴浚兵于南丰。世盓遣裨将张文虎与浚合，恒败之兜港。浚走从天祥于瑞金，恒又败之。天祥走汀州，恒遣镇抚孔遵追之，并败赵孟黕兵，取汀州而还。隆兴帅府诬富民与贼通，已戮百余家，恒察其枉，尽释之。帅府改宣慰司，加昭勇大将军、同知江西宣慰司事。寻加镇国上将军、福建宣慰使，又改江西宣慰使。天祥再取汀州，围赣州，或言天祥坟墓在吉州，若发之，则天祥自败，恒不从。分兵援赣，自率精兵袭天祥于兴国。天祥走，追至空坑，获天祥妻女，降其众二十万。诏与右丞阿剌罕、左丞董文炳合兵追益王。众谓宜趋福建，恒曰：“诸军尽趋福建，若彼窜广东，则江西非我所有，宜从闽广夹攻。”众然之。兵逾梅岭，果与宋师遇，大败之，益王走碙州。十四年，拜江西行省参知政事。

十五年，宋益王殂，张世杰等复立卫王昺，诏以恒为蒙古、汉军元帅，经略广东。恒进克英德府与广州之清远县，败其将王道夫、凌震，遂入广州，世杰等移屯厓山。时江淮行省都元帅张宏范舟师未至，恒按兵不动，分遣诸将略定梅、循诸州。凌震复寇广州，恒败之，禽将吏宋迈以下二百人。十六年二月，宏范至自漳州，恒率所部赴之。大破世杰等于厓山，陆秀夫抱其主昺蹈海死。是日，黑气如雾有乘舟南遁者，恒以为宋主昺，追至高、化，询降人始知昺已死，遁者乃张世杰。世杰俄亦溺死于海陵港，岭海悉平。恒入觐，世祖赏劳甚厚，将士预宴者二百余人。

十七年，拜资善大夫、荆湖行省左丞。十九年，乞解军职，命其长子散木袭本军万户。是年，大军讨占城，诏恒供给军资。二十一年，诏恒从皇子镇南王假道于交趾，以讨占城，其王陈日烜拒命。二十二年，恒等缚筏为桥，渡富良江，破其天长府，日烜航海遁。恒欲城天长，储粮待贼来攻，众议不果。会盛暑霖潦，军中疫作，遂班师。王命恒殿后，且战且行，贼闭永平关，以药弩射恒贯膝，负创夺关出，至思明州，毒发卒，年五十。

恒纯孝，濒死谓左右曰：“为吾语昆弟妻子，吾不得以时丧父，今弃吾母而死，吾目不瞑矣！”恒卒，家人秘之，不使其母知。恒再见梦于母曰：“儿已战死！”日南，其母泣言：“吾再梦如是，岂诚然耶？”家人始以情告之。赠银青荣禄大夫、平章政事，谥武愍。再赠推忠靖远功臣、太保、仪同三司，追封滕国公。

三子：世安，一名散木；世雄，一名囊家歹，益都淄莱万户；世显，一名宋都，同知湖南宣慰司事。

世安，字彦豪。从恒定江南，授广州路达鲁花赤。败宋兵于海珠寺，又从恒破厓山，论诸将功赏，中书省抑之，世安言于执政曰：“非重赏无以得人死力，大功既成，不可失信。”执政从之，以金银符畀世安散给。迁新军万户，寻擢同知江西宣慰司使，特旨世袭益都淄莱上万户。恒卒，起复佥江西等处行中书省事，兼本军万户。

至元二十四年，立尚书省，世安佥行尚书省事。黠僧诬告宋故相章鉴匿国玺及宋宗室，诏世安率所部捕之，世安以百骑至鉴家，搜索无验，请坐僧诬告。又发其胁取富室宝货事，桑哥庇之，事寝不报。二十五年，獠贼反，命世安讨之。世安冒大雨夜行五十里，至信丰，出贼不意，斩馘殆尽，擢尚书省参知政事。二十七年，獠复叛，使裨将解青捣其巢穴，一战平之。南丰、广昌贼继起，使弟世雄往谕以祸福，贼降，世安诛首恶六人，余尽贷之。

尚书省罢，独留世安一人改中书参知政事。先是，官差民户典仓库，往往亏折，填偿至于破产，世安择府史代充其役，著为令，民德之。三十年，省院以所获盗四百余人，使世安莅杀，世安与都事周元德详为谳定，仅戮二人。

元贞初，出为江浙行省参知政事。改河南行省，秩满，迁湖广行省左丞。供平章刘国杰西征馈运，道路险恶，率斗粟运费十余石，世安与役夫均其劳苦，往返期年，军兴不乏。至大初，召入，加荣禄大夫、平章政事、商议枢密院事，提调诸卫屯田。皇庆元年，赐只孙顺金绣段、金鞍辔、弓箭，日给世安母尚酝一壶。二年，拜江西行省平章政事。延祐二年，宁都县以经理钱粮激民变，省臣遣兵讨之，坚守不下，乃请世安往。世安以不兼提调兵马之职，非所当任，同僚固请不已，世安移咨枢密而后往。月余，获其渠魁，余悉不问，赐三珠虎符。三年，以母年九十乞养归。至顺元年，诏给一品全俸。二年，卒。

四子：屺，翰林直学士；屿，怀远大将军，袭万户；岩，栖霞县达鲁花赤；嵘，江西行省理问。初世安以本军万户让其弟世雄，世雄在职十年，复让还于屿。屿卒，让于世雄子繁，繁曰：“父让而子夺之，可乎！”不肯就，乃使世安孙保袭父职，保又让于屿子顺，时论美之。

来阿八赤，河西人。父暐速忽里，归太祖，选居宿卫，继命掌膳事。宪宗大举伐宋，攻钓鱼山，命诸将议进取之计，暐速忽里言于帝曰：“川蜀之地，三分我有其二，所未附者巴江已下数十州而已，地削势弱，兵粮皆仰给东南，故死守以抗我。蜀地岩险，重庆、合州又其藩屏，皆新筑之城，依险为固，今顿兵坚城之下，未见其利。曷若城二郡之间，选锐卒五万，命宿将守之，与成都旧兵相出入，不时扰之，以牵制其援师。然后大军乘新集之锐，用降人为向导，水陆东下，破忠、涪、万、夔诸小郡，俟冬水涸，瞿唐三峡不日可下，出荆楚，与鄂州渡江诸军合势，如此则东南之事一举可定。其上流重庆、合州，孤危无援，不降即走矣。”诸将曰攻城则功在顷刻，反以其言为迂，卒不用。

以阿八赤往监元帅纽邻军，遏宋人援兵，驻重庆上流之铜罗峡，夹江据厓为垒。宋都统甘顺自州溯流西上来攻，阿八赤预积薪于二垒，然火鼓噪，矢石如雨，顺流而进，宋人力战不能支，退保西岸，敛兵自固。黎明复至，阿八赤身率精兵，缘崖而下，宋人败走，斩获千人。帝闻而壮之，赐银二锭。宪宗崩，阿八赤从父归。

世祖即位，问以川蜀之事，阿八赤历陈始末，诵其父前言以对，世祖抚掌曰：“当时若从此策，东南其足平乎！朕在鄂渚，日望上流之声势也。”至元七年，大军围襄樊，发河南北粮储聚于淮西之义阳，虑宋人剽掠，命阿八赤督运，二日而毕。既还，世祖大悦，以银一锭赐之。十四年，立尚膳院，授中顺大夫、同知尚膳院事。

十八年，佩三珠虎符，授通奉大夫、益都等路宣慰使、都元帅。发兵万人开运河，有两卒自伤其手以示不可用，阿八赤奏闻斩之。二十年，以与姚演侵用官钞二千四百锭，折阅粮米七十三万石，诏征偿，仍议罪。二十一年二月，罢阿八赤开河之役。是年，调同佥宣徽院事。复降虎符，授征东招讨使。二十二年，授征东宣慰使、都元帅。

皇子镇南王征交趾，授湖广等处行中书省右丞，召见，世祖亲解衣衣之，并赐金玉束带及弓矢、甲胄。二十三年，改征交趾行省右丞。二十四年，又改湖广等处行尚书省右丞。诏江淮、江西、湖广、云南四省所发士马，俾阿八赤阅视。九月，领中卫亲军千人，从皇子至思明州。贼阻险拒守，与贼战于女儿关，斩馘万计，余众弃关走。于是大军深入，进至王城，陈日烜空城而遁。阿八赤曰：“贼弃巢穴匿山海者，待吾之敝而乘之耳。将士多北人，春夏之交瘴疠作，贼弗就擒，吾不能久待矣。今出兵分定其地，招降纳附，勿纵士卒侵掠，急捕日烜，此策之善者也。”时日烜屡遣使约降，欲以赂缓我师，诸将皆信其说，且修城以居而待其至。久之，军乏食，日烜不降，拥众据竹洞、安邦海口。阿八赤率兵往攻之，屡与贼遇，贼兵败遁。会将士疾疫，不能进，降人复叛，所得关隘皆失守，乃议班师。且战且行，日数十合，贼据高险发毒矢，士卒裹疮以战，护皇子出贼境。阿八赤中毒矢三，首项股皆肿，遂卒。

子寄僧，为水达达屯田总管府达鲁花赤。乃颜叛，战于高丽双城。调万安军达鲁花赤。平黎蛮有功，迁雷州路总管，卒。孙完者不花，同知潮州路总管府事；次秃满不花、也先不花、太不花。

樊楫，冠州人。初为军吏，从阿里海涯下鄂州、江陵有功，以行省命为都事。宋平，改员外郎。从阿里海涯定广西有功，擢郎中。从张宏范攻厓山，进参议行中书省事、同知湖南宣慰司事。二十一年，擢佥荆湖占城行中书省事。从阿里海涯征交趾，未至而还。

二十四年，复讨交趾，进行中书省参知政事。时三路进兵，镇南王与右丞程鹏飞分二路，一入云平，一入女儿关；楫与参政乌马儿将舟师入海，与贼船遇于安江口，楫击之，斩首四千级，遂至万劫山，与镇南王兵会。十二月，进攻王城，陈日烜弃城走噉喃堡。二十五年正月，楫攻噉喃堡，破之，日烜走入海。交趾人皆匿其粟而逃，军乏食。二月，王命班师，楫与乌马儿将舟师还，贼邀遮于白藤江，舟胶浅，力战，自卯至酉，楫被创投水中，贼钩致杀之。乌马儿与其妻妾及楫之妻妾，皆为交趾人所获。乌马儿旋病卒。后交趾人归楫与乌马儿之丧并其妻妾，诳言楫亦病死云。

初，楫为阿里海涯军吏，擢至行省参政，及阿里海涯卒，楫与湖南宣慰使张鼎新，同以党附阿里海涯免官，命下，楫已战殁。至顺二年，赠楫推忠宣力效节功臣、江浙行省右承、上党郡公，谥忠定。

楫部将李天祐，清平人，以行省都事从楫征交趾，楫使天祐追陈日烜至宏县，败之。进次塔山洋，又败之，斩首二千级。从楫班师至白藤江，兵溃，天祐等俱被执，交趾人断其发囚之，守者懈，天祐遂脱还。官至象山尹，卒。

时死事者又有唐琮，琮内乡人。父庆，宋诸军统制，来降，官江汉军民安抚使。琮袭父职，赐金虎符，进管军总管。至元二十年，改授唐州万户。二十四年，移屯道州。从镇南王征交趾，战于三江口，兵败殁于阵，年四十九。琮待士卒有恩，及战死，有刲股肉以祭之者。子世忠袭。

史臣曰：世祖使脱欢伐安南，可谓以其所不爱及其所爱者矣，精兵猛将，殒身锋镝，唆都、李恒死，来阿八赤、樊楫等继之，脱欢之获免盖幸尔，孟子之言何其不爽耶！




170　秦穆公悔過自誓　悔過自誓幾於王道


史記秦紀：「繆公三十三年，敗於殽。三十六年，自茅津渡河，乃誓於軍，申思不用蹇叔、百里傒之謀，令後世以記余過。君子聞之，皆爲垂涕，曰：『嗟乎，秦穆公之與人周也，卒得孟明之慶。』」書序云：「敗崤歸，作誓。」與史不同。邵子謂：「脩夫聖者〔一〕，秦穆之謂也。」皇極經世觀物外篇四，注云：「秦穆改過自誓，得聖之事而已。」穆公是霸者第一，悔過自誓之言，幾於王道，此聖人所以録於書末。

【全云】以秦穆之悔過爲真乎，則彭衙之窮兵何也？若謂自茅津以後作誓，是謬爲悔過之言，以鳴得意也。康節竟爲舊説所欺，不知聖人録之以垂戒耳。

【元圻案】林少穎曰：「穆公雖終不能踐其言，而其一時悔過自艾之意，誠合夫帝王之用心。與其潔也，不保其往也，其秦誓之謂乎？」〇春秋僖公三十二年：「晉人及姜戎敗秦師於崤。」胡傳曰：「書序專取穆公悔過，主於勸善，其辭恕；春秋備書秦、晉用兵之失，兼於懲惡，其法嚴。故人晉君而以狄視秦也。」

〔一〕「夫」，原作「乎」，據元刊本、清嘉慶本改。






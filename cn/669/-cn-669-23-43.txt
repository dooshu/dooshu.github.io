160　勝母盜泉朝歌名義


鄒陽曰：「里名勝母，曾子不入。」尸子謂：「孔子至於勝母，暮矣而不宿；過於盜泉，渴矣而不飲。惡其名也。」見文選陸士衡猛虎行注。

【集證】水經注「沂水」條：「盜泉出汴城東北卞山之陰。尸子曰：『孔子至於勝母，暮矣而不宿；於盜泉，渴矣而不飲。惡其名也。』故論語比考讖曰：『水名盜泉，仲尼不潄。』即斯泉矣。」淮南子：「曾子至孝，不過勝母；墨子非樂，不入朝歌。」

【元圻案】漢書鄒陽傳：「陽，齊人也。景帝少弟梁孝王待士〔一〕，鄒陽之梁。陽爲人有智略，不苟合，羊勝、公孫詭惡之，孝王下陽吏。陽上書曰：『臣聞盛飾入朝者不以私汙義，底厲名號者不以利傷行。故里名勝母，曾子不入；邑號朝歌，墨子回車。』」

〔一〕「梁孝王」，原脱「孝」字，據中華本漢書卷五一鄒陽傳補。






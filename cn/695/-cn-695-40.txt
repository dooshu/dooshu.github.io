李广

（按此段标题似误，疑作「周经」，参见明史卷一八三周经传。）

初李广得幸于上，嗜进者皆趣之。广败，籍其家，朝臣鲜不与通，故有白米黄米之说，惟公无一刺与通。张氏得幸，势倾朝野，（「势倾朝野」，「势」上原衍「胜」字，据明纪录汇编本删。）士夫罔不相结。公贫贱时有连，终不与往来，公饮亦不赴。其子封侯伯，遇之，若不相识，未尝与交一言。刘瑾之横，尤以苛法毒天下，士夫无耻者因之求进，或籍其势以中伤善类，有自守者亦脂韦曲从，过为佞谀，以求自全，惟公超然去之。瑾虽不怿，终不能害，天下以是高之。


◎任昉（一）

字彦升，小名阿堆，乐安博昌人，齐光禄大夫遐之兄子。宋元徽末辟丹阳尹主簿。入齐，为奉朝请，举兖州秀才，拜太常博士，迁征北行参军。永明初，复为丹阳主簿，迁司徒刑狱参军，入为尚书殿中郎，转司徒记室参军，历太子步兵校尉。永泰末，迁中书侍郎。永元末，为司徒右长史。中兴初，为骠骑记室参军。梁受禅，拜黄门侍郎，迁吏部郎中，掌著作，出为义兴太守，重除吏部郎中，转御史中丞秘书监，领前军将军，出为宁朔将军、新安太守。天监七年卒，赠太常卿，谥曰敬子，有《杂传》二百四十七卷，《地记》二百五十二卷，集三十四卷。


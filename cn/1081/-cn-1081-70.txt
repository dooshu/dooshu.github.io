卷七十

<集部,别集类,明洪武至崇祯,怀麓堂集>

钦定四库全书

怀麓堂集卷七十

明　李东阳　撰

文後稿十

书

答南京吏部王公书

伏奉教札词意谆复所以扶掖奬借者甚厚某晚进末识谬以资格承委任方愧惧弗暇其何以仰答大君子期待之意恭惟执事齿德并茂为士望所归乃力辞宠荣必遂其志盖合于古大臣之义而诏旨温厚恩礼优渥尤近时所未有某方厠迹舘阁间目赌其盛安得不一致贺于数千里之外乎矧令器方伯君高跻远驾继美是称而适在吾宗族乡党所仰企所藉?之地虽欲不再贺不可得也使还谨此布意外家集一部附上幸俯纳余惟养德颐寿为斯文自重不备

与方石先生书

近得山字韵诸诗意气激烈令人感愧不能已日惠数絶句寄兴愈高却有未甚解者而鄙吝之释亦多矣司成之荐舆论所归盖当习俗波荡之余必得清德重望乃可亷贪而立懦所以培植根柢树掲幖帜风厉天下非分一署领一务者比先生虽远引高蹈邈不欲与世接而天下之士未尝一日不属望於左右也况剡章十入遂契渊衷虽平居职事未尝周旋旒扆以厪顾注而圣心明睿辄记姓名以为荐稿之所屡见特加优擢出于常格於是朝野内外竦然生风知公道之不亡文运之当有复也说者谓先生抱道自乐或不为劝驾所迫仆则以为出处之分视义可否而已南雍之辞词意恳迫朝廷俯而从焉固已成先生之志矣今圣天子方重士风采舆论有寤寐英贤之意此数十年之所仅见先生何忍不幡然就道以一副宵旰之怀乎且君子所以安於处者以道之难行也今既有行道之地矣而上下无方枘之阻左右无掣肘之患盖将举一世之名教付之先生而听其所为先生亦何惜不一出以毕平生未尽之志乎若又以为事不可以预料功不可以必成苟出焉而有所不合则所以处者固在浩然而归未晚也又孰敢强其所不欲而曲为先生留哉仆任重力微侥躐已甚正韩昌黎所谓行且谋引去而柳子厚所议以为非者乃以是言为先生计宜亦有不见谅焉徒恃平生之知犹有足信而是言也非一人之私殆一时之所谓舆论者也瞻遡之余不胜翘企刘谢二先生同此致意谢别有书并希照察不具

奉谦斋徐先生书

赵中书回知尊候廸吉足慰下怀东阳七月初痔疾复作病卧甚苦蒙恩赐医至八月半始出因念薄质早衰恐难任重羣忧积虑不能自解顾生地素拙无以为退藏计南都志既弗遂湖南旧业又荒落不可归惟贵郡乃先祖母诞育之地先祖亦游寓其间风土腴厚文献华美为天下最而贵县山水尤称奇絶乃苏长公之所深慕往年尝为执事言之辄蒙引接今已决策於此又念贱父子二人形影相附别无子弟可将事者兹托武进表兄殷通判镒及弟康於贵县境上少买田数亩以立业本系情志徐为後图必得执事指麾张主於上势乃可成愚不敢厚望但得有山有水有佃户岁可常稔之处足矣如猝不可得或於武进境买得亦佳盖卜居多在贵县而租地之在邻县虽数十里不为远也执事倘许其进望示一言即谋将少物寄殷处以听尊裁基址苟定或得早谢操杖几以从旦夕之好实平生一大幸也秋渐深惟为道自重不备

与殷通判表兄书

比闻名与旌典可贺向来清谨自饬不为人知今乃有知者矣实政之在天下岂可终揜邪仆碌碌如昔今秋痔疾有加经月始愈宦况萧然回顾老境尚无着足之地湖南远不可归南都又不获遂惟贵郡为先祖妣旧里而先祖亦尝游寓其间比之桑梓於义为近拟置一产为子孙长远计尝与谦斋徐公语及之辄蒙助掖今此计已决意吾兄必不我弃顾方有官守恐不获及其他昨具书徐公并继康令弟欲於武进宜兴界买田数亩为本岁渐增拓倘三二年未谢事或可成俟令弟书报当寄少物托之知亦不拒也偶乏便奉告稍缓幸惟心照不具

与刘东山书

承抵家後两寄书後书尤详中所叙多田园间乐事令人叹羡不能置而世情民瘼则肉食者所深愧也草堂赋石诺者久不至近稍物色之云已误送他处且将续补果不补即当别图奉寄也阅岁以来荐剡屡上斯堂之乐恐不可久淹四方知旧每以执事之去为疑且以不克留为不肖咎诚亦有不容逭者斯赋之作益以重吾过耳而又欲补书之不已惑乎仆不意今春复莅试事偶值奇变处之极难嫌疑既露不得不有所更定而冒怒取怨几不能解执事乃以文体之变为誉无亦姑以是慰其抑塞怫欝之怀乎仆生也拙无丘田亩为终身计坐是未能勇退此执事所素悉武昌之产尝累尊怀地荒路僻恐终不获自遂今秋病痔踰月呻吟展转中念常州为先祖妣诞育之乡先祖游寓之地风土腴厚去京师坟墓不甚远已决计於此置田数亩聊以系情志图去就岁稍益之倘不能俟益则尽鬻新舍以供其费亦粗可办断不至进退狼狈以贻识者之咲为知己之忧也方具书宜兴徐先生及武进亲旧特报而举不敢不亟告执事执事闻之颐不为一解乎方石新命不识肯一幡然否恐所欲闻故及不具

与钱与谦书

屡得书拜所寄诗文知造诣益深博但辞旨漫衍势难精择且中间时一作聱牙语则又失之险恠观与谦数年前所撰述明白顿挫动中机会者却似不同夫珠虽善走要不可令跃出盘外水虽就下若止於非所当止则溢为横流与谦之明非不及此也无乃以易心发之如柳柳州所戒者乎平生爱与谦文必欲使掲掲于世偶有不合故不可以默然因循而未发者亦已久矣病後再出情绪颇不佳聊此一泄张时行给事形迹虽踈然能悉我意相见可一叩之不具

与廵按王御史书

近得董郡守书云本州欲为仆择地盖屋巡按已准行此恐是旧按王公俯从州议而本州者又或有寒族子弟以鄙意诳惑而为之也仆居京师累世作宦四十年不能一庇乡里岂可以木石畚挿为之累况祖父坟墓亲戚聚处之所在纵令得脱覊馽亦岂能远涉数千里外而用此虚名实怨为哉仆属有哭子之痛本不暇久第恐工役已兴缓不及事故亟致一辞惟冀深谅鄙怀爱人以德公便中善谕本州早为停止使区区一身少免咎戾其视屋宇之惠盖万万也余谨空

与东山刘都宪书

屡得广中书札备悉贤劳而用人一事尤急所举数人皆惬公论於古人集衆思广忠益之义殆不愧焉安攘之计固已槩定而绥抚之意胜於锄艾其效亦畧见矣引身之疏不意即上圣明简在特示勉留议者以为身任繁难未宜自遂幸少从容处之以答圣情慰时望为一方生民之福不审尊见以为如何仆不才多病实不堪胜三疏乞休不获允命适当多事之日不免力疾供职展转烦乱愈增悚愧知我者亦必有以谅我也奏事人回艹艹附此惟为国自爱不具

与阖族书

家门不幸儿子兆先遽尔夭折哀痛摧裂不知所措吾兄弟子侄闻之当同此一恸也近累得家信要还居茶陵盖闻有买田常州之说故尔缘常州去京稍近地利甚饶而田价骤贱又有诸知旧借价买田数亩因令李顺父子前去一看实未能远弃坟墓以往况今遭此大变就使得脱职务亦不过老於京邑非但不能归茶陵亦决不能居常州姑俟葬毕即呼去仆回京也比得董太守书云为我造屋已蒙巡按准行令人惊愕累日自念作官四十年不能一日庇乡里乃复以土木筋力为之累纵令出自宗族亦必借官府之声势财力於心诚不安而怨怒诮谤亦所不免使得归而居之犹为得不偿失今乃以虚名招实怨亦何所苦而为之哉往岁牌坊之作在本家已为多费而官府复屡为之苦不早闻及其书辞免则其事已遂不意今者复蹈前辙而又甚焉悲怆之余增我欝悒用是衘哀孰笔亟达此情望我同姓深相体念亟告于官停此大役乃见骨肉之情非道路比也湖广乡录尚未至二侄不审消息如何县渇县渇

再与阖族书

近者家门之祸哀恸不可言已有书奉告矣嘉表来承厚馈且分田百亩以相瞻给非骨肉至情何以及此但闻古人有分田以赡族者未闻有出田以供仕者某自登第以来几四十年不能一赡宗族而顾辱此馈事之倒行而逆施者莫甚於此吾岂可恬然受之哉所有契本辄欲封还而嘉表以为身受伯叔之命无辞以白执不肯从姑留一本以俟後便即当寄去也复元到此辄病累治不效已为棺殓买地葬之西直门外明光寺之後闻其有妻及子女无所於托可怜可怜嘉敬举乡科试録已到此则可喜耳匆匆不悉

再与阖族书

嘉表回已有书奉复雅意所有田契一本因渠不肯带回姑留在此今附去烦眼同检入仍将数内田地照旧归还各主乃见骨肉至亲相厚相信之情不必再寄寄亦不敢受也前书已悉痛苦之余不复缕缕外房屋一事已附书与奏事老人亟止其役想能体念不俟再嘱也

与韩方伯书

近辱手翰已具简奉复兹不喋喋茶陵寒族诸兄弟共出田百亩以给官中之费具告本州请给印信契本送京备照虽若义举然仆思之古人有分俸置田以赡宗族者未有仕官之人资宗族以为养者事之倒行逆施莫此为甚已力辞之而来人执不肯听委之而去今另封寄回恐远不能致特以告诸执事烦於公便中发至本州转付寒族收领庶见明白不至沉滞幸恕琐琐

答杨邃庵书

累辱慰问语意恳备非异姓骨肉不能为此言近者承致厚奠重之以辞乔生之行仆实偕往竦听宣示神魂俱失盖自亡儿之没师友尊幼枉祭者五十余篇而语之恳意之备至此极矣感刻之余不敢言谢亡儿残艹承为远致览之泫然此儿存时不觉其进自今观之实亦有过我者岂锺情溺爱之蔽故然邪先生酷爱此儿训廹诱掖恩同其父而儿不能少有报称以死负负不敢言感事触物登高望远不获握手一恸以泄胸中愤欝不平之气犹为可恨也倪青谿傅体斋两先生先後倾逝一时人物凋谢至此固当为天下痛之友朋故旧之私又不俟论刘东山尚未至谢方石又将去矣向来怀抱作恶纠如乱丝人便聊此一布目痛不及亲书并希心照

复徐都宪书

病中屡辱存问甚感近寄到陈提学所修阙里志谅已经裁定纪叙详整快阅一过间有欲商确者辄附其下仍粘票于上以代面议用朱笔者病目新差取便阅视初不计其僭後始觉之万希情照古今文字颇亦增入数条并听采择先圣像如闻用庙中石刻蹙小为之虽笔意可观未审能不失真否今将阁本诸书所载令京中名笔用薄纸摹出各附一幅亦惟择而用之缮写雕刻须得良手仍校对真正乃可传远固知精鉴及此然此事关系极重工不厌精言亦当不厌多也余俟後悉不具

与陈提学书

承寄到阙里志纪叙详整足徵学识而扶植教化之盛心固不待言也病告中快阅一再过颇有欲商量处如篇目中门第二字恐未稳帖世家事蹟等旧文各出原本今既辑于一编而前後重复意欲以世家为主而年谱等文略相照应不复详书朱墨所到稍以一二处发例烦重加检勘得十分稳当为佳先圣图像闻仿吴道子石刻蹙大为小恐未免失其形似今属京中名笔就各书原像摹出数纸可择而用之古今碑刻所载已多而赋咏颇少今稍增数首以备采録若缮写校对雕刻之工谅能一一介意使极精当庶不孤此盛举也艹艹奉复余在都宪公书或可互见不具

与衍圣公书

去冬衆疾交作衰惫不可言自分休退三上疏乞身不获俞允又辱别遣医来视踧踖无所容延及暮春病势始却兹以初六日入朝便中附此以慰至怀庙垣事缘原奏不曾备悉买换民地不敢亏损之故爱民惜财实出圣意似无容议矣阙里志已修成寄到山东两生在此守候今畧为增损寄去即入梓却是一时美事阁本孔氏实録诸书已抄得数部付陈提学采辑毕当就彼装送寘奎文阁中永为家宝也孔学録近有书及此故以附知艹艹不悉

复松露周先生书

比得手教知清恙始平尚须调摄但圣心简在舆论所归恐不获以自遂留都之命公望犹未惬焉发此为兆亦一转移间耳伏冀少迓台斾以答纶音无疾其驱请以昌黎此语为赠区区不才久辱知爱国忧边警大弗战胜黾勉日夕甚疎候问便中奉布艹艹亮之万万

答章祭酒德懋

久违风采已阅十年感旧怀贤曷尝少替稽寸札顾辱牋长疾病之余神思荒落加以国忧边事日夕靡遑内省愧恨不知所以为报也恭审名膺简命任重师儒山北之望与日俱积弦歌衿佩之士未尝不乐得其间平生所学宜於此焉试矣说者乃谓习成而後教功难而日寡簿书条格之所不能尽抑孰知身可为教诚能动物有在於言语文字之外者哉方石先生南北并望天下以为美谈旋以不得已之故力求休谢世事之不易合乃尔於此盖益重先生之思先生虽固执谦退亦安能自解於天下哉定山在京时已病後遂至此闻其子亦能诗但志业恐不继直夫幸终首丘之愿而有子有孙又不失其名节以死差强人意此皆平生故人聊复一道余不多及秋暑未平惟以道自爱万万

复谢方石书

前岁三章之乞复成画饼旋值国哀预闻顾托大义所关诚如来教去冬偶触事会彼此去留体同而迹异久衰多病之身分不能起覼缕连章展转踰岁忽以问安礼重事涉惊危羣望交趣若无所逃於穹壤之间者不免黾勉一出以需後期故吾尚存竟不知税驾之所恐全身完名亦造物者所靳也知我罪我者以为如何忧苦襞积千绪万端笔札所将不能一二便中畧此奉布惟以道自乐用慰瞻羡之私幸甚

与王公守溪书

自接迹台阁四三年来饮醇挹清赖以不堕汗浊者多矣挠乱之怀近益加甚亟欲乞身辞退而横惟覊馽缅思班驭既仙东南洞天夐隔尘世羡慕之极不能为情忧劳并集久疎候问亦坐初心日负无辞以相白耳比闻尊候未调旋已勿药不胜忻慰王敬止回畧布一二余非笔舌所既谅之而已

与沈亚卿书

比承令嗣致所寄手札嘉惠适以孔氏女在京病剧方集医议药不能出见越数日讅之盛纲云已整驾具书俟之则既发矣至今怏怏像赞不敢例辞但值冗迫未能属笔承寄苏祠记文二幅中间尚有误字前所谓二十幅者盖未之见也此文虽陋事体亦不细倘衰疾未甚欲自书一纸闻苏州有善过朱者或可别议之乎家集猥及贱名仓卒酬应辱收録颇记游朝天官二和章险韵长句不知偶遣之邪抑有所择也匆匆畧附一笑不能悉

与东山刘先生书

自得六盘山之作读至末句令人黯然销魂不敢以病告时不预其事为解计穷力竭俟命与时固有不得不然者久稽奉和岂敢顿忘正坐无辞相白姑徐徐云尔今年四月以後计必南归不意事多反覆中间曲折不能缕数九月得邃庵报已遣人奉接河西道梗未得消息为之惘然倥偬初乃发旧箧奉次元韵是日复得邃庵所致手书有经六盘之句因忆元白梁州神交故事悲喜交集又以验物数之有定也再和一章并书别纸以代晤言方石二月内寿终贞庵固无恙向所传者真妄相半乃尔然贞庵次继子死于京师先继子甚不得力八十余人遭此怫意其情亦可想也蕃儿论策颇解出奇今岁不中不意复蒙例廕苦辞不获老母渐衰或者藉以为慰而非此儿之志亦尝继之以泣也非平生知己谁则信之匆匆不既惟倍加珍摄以隆寿祉不胜至愿

与孙志同太宰书

吕亚卿梁阁老前後寄到手札情谊周悉近喜乔迁太宰允符士望令器亦擢高科名门集庆非独为乡里通家贺也仆久衰多病未遂投闲习隐之怀与岁俱积百责所萃何以堪之小儿兆蕃方鋭意举业不谓谬承廕録苦辞不获至于饮泣非恃知爱不敢为此言实惧无所底就以负大宾君子礼教之盛心云尔便中畧布一二不具

与刘东山先生书

何生来知道体康适但不得一字为恨区区心迹无以自明私窃揣度恐平生旧故亦不相信而何生乃能备达吾兄之意若冥会而偏照之者世犹有知己存焉死不恨矣且仆於吾兄岂恃何生之言而後信哉顾其迹诚有未足取信者耳向因多事黾勉至今兹不得已复申前请而尚未遂然麋鹿之性已不在阑苙中矣数日後当再报近刻老父字法今寄奉一部通家骨肉如吾兄者更复何人览此当为我一慨然也前所寄诗闻有未到兹以别纸録上曹大参同年子故可托也

答乔希大书

走处身无状不能勇决必退以逃贪冒之讥夙昔初心中间事势皆希大所深信而洞烛者无容喋喋第闻迁转官僚一事衆议以为不当此有不得不言者盖詹事府左右春坊司经局四衙门乃国朝定制今通无一员是百余年所未有坊局诸印例皆内阁委掌不过寄之翰林翰林学士未阙有一人带管二印者既非吏部所得具缺岂可不为之处翰林迁转非九年考满则纂修书籍自逆贼擅权老奸附和四三年来修会典者退降陞职修实録者挤黜太半当是将旁观坐视不能捄正咎有所归後虽稍稍复旧而资格尚淹员数反阙变而通之势不能已彼此兼职固是祖宗朝深意明旨昭然向时单除却是故为惜耳若谓宫僚无故不宜预设则成化弘治之初尝为之矣宫保太少又其大者非惟累朝之所不废而今亦有之且嫌於无阳固宜有深望而预待之者必欲尽虚此职而後为当可乎不可乎若又以为秉钧衡而值私恩则凡掌铨曹者查缺选官乃其常事亦将避此嫌而尽废天下之官乎况今迁转之官有当日考满者有满在数月者计资算历无益有亏怨骂之声不絶于口盖当议拟之际亦为朝廷靳惜名器而非敢以相狥也顾外招物议内咈人情公私之间两无所据实由识计疎浅处置乖方即此一事敬闻过矣知我罪我其将以为如何

再与乔希大宗伯书

近两得书寒温外别无一语岂有所惩故为是默默者邪计希大於仆不宜尔或前书过于自辩致希大不自安盖於希大有不容不尽者若今道路谤责之言洋洋盈耳仆曷尝置一喙於其间哉顾进退之迹无以自明如後所误报亦理之所必有者而希大久悔其误岂於仆之素心亦有未谅者邪病告中不能多言聊致此耳继有所闻幸时致一二以为药石无恡无恡

怀麓堂集卷七十








○上河阳乌尚书重允欲献文启

宗元启：伏以尚书以硕德伟才，代著勋烈。两河定乱，三城建功，鼎彝竹帛，未足云纪。进临汝上，控制东方，隐然长城，朝野倚赖。宗元虽屏弃遐壤，而饱闻德声。所恨不获亲执鞭弭，以备戎伍，夙夜踊跃，不克宁居。伏以威棱所加，狂狡已震，莫大之绩，重复增崇。小子久以文字进身，尝好古人事业，专当具笔札，拂缣缃，赞扬大功，垂之不朽。瞻望霄汉，恋慕交深。冒黩威严，伏增战越。


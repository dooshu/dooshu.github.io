代枢密陈谏议让表

臣某言伏奉诰命蒙恩特授守右谏议大夫同知枢密院事余如故者丝纶之命忽降於九霄宥密之司俾参於万务抚微躬而战栗听舆议以諠譁实出非常深知不称某中谢窃以谏诤之官首冠七人之列枢机之地日蒙三捷之荣运筹帷幄之中议政岩廊之上盖号股肱之任必求柱石之材如臣者器本庸微识惟蒙鄙为学仅通於章句奋身早自於丘园先朝谬中於甲科初命便尘於史阁佐钱刀於会府投刃靡虚掌漕挽於番禺扬旌甚远归阙荷金章之赐安边无铜柱之勲寻复命於紫庭遽叨荣於丹地奉论思於武帐謇谔无闻阅章奏於公车否臧莫辩顾官箴而是媿矧岁律之未周敢期涣汗之恩遽授弥纶之寄参决庶务况国政之所归叨据上流实人言之可畏顾践扬之犹浅且位望以甚隆苟徒窃禄以冒居不敢叫阍而沥恳既负且乘岂致寇以非遥居高必危亦疾颠而是惧须披肺腑仰凟冕旒伏望尊号皇帝陛下察以至诚寝兹新命职守且仍於旧贯名器免至於假人所希为官择才圣朝无虚授之宠陈力就列下臣遂知止之心干冒宸严期於得请


○停河南陕府水陆运及润州等使额诏

朕於百执事，群有司，方澄源流，以责实效。转运重务，专委使臣，每道有院，分督其任。今陕路漕引，悉归中都，而尹守职名，尚仍旧贯。又诸道都团练使，足修武备，以靖一方。而别置军额，因加吏禄，亦既虚设，颇为浮费。思去烦以循本，期省事以便人，其河南水陆运陕府陆运润州镇海军、宣州采石军、越州义胜军、洪州南昌军、福州宁海军等使额并宜停。所收使已下俸料，一事已来，委本道充代百姓阙额两税，仍具数奏闻。如闻河南、陕府两处，比来所给，皆是置本利息，不破正钱。勒便添充两飧钱杂给，不要更徵。庶我爱人之心，不止於惜费，立制之意，必在於正名。


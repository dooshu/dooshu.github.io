○上常州卢使君书

道德仁义，天地之常也，将有人主张之乎，将无人主张之乎？曰：贤人君子有其位，言之可以周天下而行也；无其位，则周身言之可也。周身言之可，周天下言之不可也。仲尼当时无其位，言之亦不可周天下而行也，及至著书载其言，则周万古而行也，岂惟周天下而已哉。仲尼非独载其言周万古而行也，前古圣贤得仲尼之道，则其言皆载之周万古而行。阁下道德仁义之言，已闻周天下诵之久矣，其後著书君子，亦当载之周万古而行也，幸甚幸甚。道德仁义之言，天地至公之道也，君子著书期不朽，亦天地至公之道，夫何让哉？是故不以道德仁义事其君者，以盗贼事其君也；不以道德仁义之衣食养其亲者，是盗贼养其亲也。阁下既以道德仁义事其君，闻之天下久矣，小子愿求阁下道德仁义之衣食以为养也，谓之中庸之道。谓之中庸，则敢求也；谓之特达，则不敢求也。小子尝衣食宣武军司马陆大夫道德仁义之矣，陆公既没，又尝衣食此郡前守吏部侍郎韦公道德仁义之矣，韦公既去，衣食亦去。道德仁义显其主张，谨载是书及旧文，又有子遇之书，同乎缄献，轻重可否倾一言，陈谢诚冀於异日。不宣。郊再拜。


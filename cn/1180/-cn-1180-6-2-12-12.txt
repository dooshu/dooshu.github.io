答云南巡抚言沐镇守安土司事


叠辱翰贶，深荷雅情。厚贶终不敢当，谨领眼掠及催生杯二事，用承远意；余璧诸使者。催生杯不知何物所造？何所用之？便中示之，以广异闻。

外沾益事情，既经所司摘参，理须完结。司道避嫌，深属浅见。今朝廷之上，公道昭然。是非可否，一以理法为断，何嫌之有。

即如沐氏事，自嘉靖以至万历，十有余年，人皆避嫌，莫为之处。朝受其贿，暮即参之。欲以灭其纳赂之迹，而事愈不可解。自仆当事，明目张胆，为之排解。十余年成案，一朝削除。于是沐氏始得有其爵禄，而朝廷纪法亦彰。使仆当时少有避嫌之心，则其事至今不结。昔也受贿之人，皆袖手卷舌，莫一言为之辩释；乃仆水米无交之人耳。故知凡避嫌者，皆内不足也。

如谓许其继嗣，恐安国亨与安继荣或生事端，则安乐者之入沾益四五年矣，不闻国亨与继荣有言，何至今乃生事端乎？继荣，小丑也，不能为害。国亨虽悍，近乃遵仆五章之约，奉职惟谨。贵州巡抚方欲为之题请，复其冠带，彼又安敢复启衅端，自取褫夺乎？今但当据沾益部众所推戴保立者，为之题请，了此勘合。他日若有变动，再处未晚。其王易世者，似不必早为辨豁。待此事处明，其罪自应末减，并莫州守，亦并申理。今即先释易世之罪，亦不能完销勘合也。疏已令来人寝之。

迤西事，诚如翰示。公移各件，俱见远略。诸惟鉴存。






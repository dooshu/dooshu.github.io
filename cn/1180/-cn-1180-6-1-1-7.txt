请皇太子出阁讲学疏公本


昨，该礼部、礼科题请东宫出阁讲学，臣等拟票，择日具仪。奉御批：“年十龄来奏。”此我皇上保爱东宫，不欲以讲学劳之也。臣等敢不仰体圣心！但窃闻孔子有云：“爱之能勿劳乎？”劳之正所以成其爱也。远稽古礼，近考祖制，皆以八岁就学。盖人生八岁，则知识渐长，情窦渐开，养之以正，则日就规矩；养之不正，则日就放逸，所关至重也。故周成王在襁褓之中，即周、召、太公为之师保，为之置三少，为之选天下之端士，以卫翼之。自孩提有识，即见正事，闻正言，而成王为有周之令主，良有以也。

敬惟东宫殿下，英明天锡，睿知夙成。今已八龄，非襁褓矣。正聪明初发之时，理欲互胜之际，必及时出阁，遴选孝友敦厚之士，日进仁义道德之说，于以开发其知识，于以薰陶其德性。庶前后左右所与处者皆正人，出入起居所见闻者皆正事。作圣之基，以豫养而成；天下之本，以早教而端也。若必待十龄，去此尚有二年之远，中间倘所见所闻，少有不正，则关系匪轻。早一日，则有一日培养之益；迟一年，则少一年进修之功。惟皇上深省焉。

臣等职叨辅导，义不容默。用是不避烦渎，恳切陈请，恭候命下。臣等会同礼部，酌议简便仪注，上请钦定施行。伏望圣明，俯赐俞允。

隆庆四年正月二十日上。

（留中。）






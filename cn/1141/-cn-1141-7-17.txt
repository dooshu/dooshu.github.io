贻水东亲旧

我昔来东溪，谈笑欢忘归。
我今来东溪，踯躅泪沾衣。
结婚十馀载，缠绵如兔丝。
东南秀诸峰，握手欣招携。
人兽迹绝处，拂石命我题。
情事两娱乐，日夕争倾卮。
仓皇避寇盗，尽室相因依。
闻难畏相失，减米同渴饥。
岁寒别贞脆，义重情不移。
荏苒二三载，死丧踵相随。
山原松树下，新冢何累累。
存者各憔悴，失声向我啼。
予忝四方人，聚散安可知。
驱车烽火间，时与亲戚辞。
长恐西州路，往来踪迹稀。



卷二


钦定四库全书

石湖诗集卷二

宋　范成大　撰

望金陵行阙

圣代规模跨六朝行宫台殿压金鳌三山落日青鸾近双阙清风紫凤高石虎蹲江蟠王气玉麟涌地镇神臯太平不用千寻锁静听西城打夜涛

金陵道中

山晚黄羊随日下天寒白犊弄风归愁埃百转西州路笑忆沙湖一棹飞

晚行【官塘驿】

篝灯驿吏唤人行寥落星河向五更马上谁惊千里梦石头冈下小车声

秦淮

不将行李试间关谁信江湖道路难肠断秦淮三百曲船头终日见方山

重九独登赏心亭

谁教佳节滞天涯强展愁眉管物华每岁有诗题白鴈今年无酒对黄花悠悠造化占斜日草草登临记落霞宇宙此身元是客不须弹铗更思家

赏心亭再题

天险东南重兵雄百二尊拂云千雉绕截水万崖奔赤日吴波动苍烟楚树昏向无形胜地何以控乾坤

宿义林院

暝气昏如雨禅房冷似氷竹间东岭月松杪上方灯惊鹘盘金刹流萤拂玉绳明朝穷脚力连夜斩崖蕂

荆公墓二首

百岁谁人巧拙一丘底处亏成半世青苗法意当年雪竹诗情

本意治功徙木何心党祸扬尘报雠岂教行刼作俑翻成害仁

十月朔客建业不得与兄弟上冢之列悲感成诗

岁已看成暮身今未得归风尘孤泪尽霜露寸心违南磵新流水西山旧落晖烟松应好在宿草定成非逝水方东去浮云浪北飞危魂先自断不待更沾衣

白鹭亭

倦游客舍不胜闲日日清江见倚阑少待西风吹雨过更从二水看淮山

臙脂井三首

昭光殿下起楼台得山河付酒杯春色已从金井去月华空上石头来

午醉醒来一梦非怱怱玉树逐春归臙脂却作千年计不似愁魂四散飞

腰支旅拒更神游桃叶山前水自流三十六书都莫恨烦将歌舞过扬州

秦淮【并序】

自金陵复泛秦淮宛转数百曲世传始皇东巡自江乘渡望气者以为金陵有天子气乃凿长冈引潮水入焉号曰秦淮逶迤屈曲不类人功故又传为龙所开也

祖龙驱羣龙疏此万丈沟雨工恋故栖十步九回头至今秦淮曲蜿若春蛇游舟师厌回互叹息倚柂楼维昔东巡初八极围寸眸天端有佳气郁郁东南浮卜云当兴王在後五百秋叱咤召六丁惨淡风云愁凿渠断地脉自谓神与谋乾坤有端倪已露不可收大帝开吴天定鼎临江陬融融秣陵日始照十二斿经营曁六代兹地称神州乃知历数定昧者徒私忧兹事故老传未知信然不姑置勿重陈作诗叹迟留

九月三日宿胥口始闻鴈【以下归崑山作】

故人久不见乍见杂悲喜新鴈如故人一声惊我起把酒不能觞送目问行李曾云行路难空蒙千万里塞北多关山江南渺云水风高吹汝瘦旅伴今余几斜行不少驻灭没苍烟里羁游吾亦倦客程殊未已扁舟费年华短缆系沙尾物生各有役冥心听行止江郊匝地熟场圃平如砥归期且勿念共饱丰年米

欲雪

乌鸦撩乱舞黄云楼上飞花已唾人说与江梅须早计冯夷无赖欲争春

读史三首

百岁亏成费械机乌鸢蝼蚁竟同归一檠灯火挑明灭两眼昏花管是非

堂堂列传冠元功纸上浮云万事空我若材堪当世用他年应只似诸公

镂氷琢雪战毛氂画饼声名骨朽时汗简书青已儿戏岘山辛苦更沉碑

宴坐庵四首

油灯已暗忽微明石鼎将乾尚有声衲被蒙头笼两袖藜牀无地着功名

五更风竹閙轩窗听作江船浪隐牀枕上翻身寻断梦故人待漏满鞾霜

粥鱼吼罢鼓逢逢卧听饥鼯上晓釭一点斜光明纸帐悟知檐雀已穿窗

跏趺合眼是无何静里惟闻鸟雀多俗客叩门称问字又烦居士起穿鞾

青青磵上松送致远入官

青青磵上松郁郁磵底栢松森上曾云柏局抱幽石偃植虽不同臭味乃相得千霜与百雪偶立衆芳侧衆芳岂不好岁晏埽无迹广厦罩羣木万牛挽山泽松材可世用攀援入王国草木岂有情亦复念离析君看此翠栢错莫无顔色孤隂愁月夜独籁怨风夕苍官何当归相望长相忆

除夜感怀

松楸百年哀霜露终岁悲天地岂汝偏鬼神谅无私孤穷罪当尔我今怨尤谁噎絶梦自语伶俜影相随岂无一经传政坐五鬼嗤凿枘共龃龉榛荆费耘耔付畀踰丘山奉承劣毫厘生男九族欢所愿作门楣时命有大谬生男竟何禆匏瓜谩枵腹蒲柳无真姿蹙缩高颧颊萧骚短髯髭贫病老岁月斗杓坐成移晓风凄以寒帘幕相纷披月星炯我冠雾雨泫我衣焄蒿奉祠事苦泪落酒巵逝者日已远生者日以衰羸骖驾九折日暮抱长饥岐路正巉絶耿耿谁当知

次韵唐子光席上赏梅

玉枝横斜照清空纎手捻香【原阙】公水部无人广平去後来我辈犹情锺谁喷昭华送愁絶叫云三弄怨斜月径须踏雪问前村莫待马蹄如踣铁春风压尽百花桥尊前仍有董娇娆惜无楚客歌成雪空有萧郎眼似刀夜行上沙见梅记东坡作诗招魂之句

玉妃谪人世乃在流水村天风吹婵娟飘堕寂莫滨芳心怨命薄玉色凄路尘佳人来无期日暮多碧云溪声为咽絶月亦低微颦相逢倦游子一笑不复珍脉脉问不语亭亭意弥真要我氷雪句招此欲断魂苏仙上宾天妙意终难陈璿柄忽倾堕晓岚愁翠昏

次韵唐子光教授河豚

世间尤物美恶并江乡未用夸吴羹清宫洞房寒热媒深山大泽龙蛇生胡夷信美胎杀气不奈吴儿苦知味杨花欲动荻芽肥污手死心揺食指食鱼要是【原阙】黄粱古来不必须河鲂君看嗔腹似浑脱宁肯滑甘随芥姜先生法语峻立壁讥评不使一钱直膨亨从此迹如埽坐令梅老诗无力悬知仙骨有青冥风香久已涤羶腥大笑日华解毒法何如肘後餐霞经

题如梦堂壁

勃姑午啼唤雨鹎鵊晓啭留春片云不载归梦两髩全供客尘

晓起

帘额绣波荡漾烛盘红泪阑干梦里五更风急愁边一半春残

再游上方

僧共老花俱在客将春鴈同回范叔一寒如此刘郎前度曾来

即事

醉袖笼鞭转柳塘青门芳树掩残香谁惊翡翠双飞去祗有莲花对断肠

春晚即事

屋头清樾暗荆扉紫葚斓斑翠荚肥春晚轩窗人独困日长篱落燕双飞

春晚三首

隂隂垂柳闭朱门一曲阑干一断魂手把青梅春已去满城风雨怕黄昏

客去钩窗咏小诗游丝撩乱柳花稀微风尽日吹芳草蝴蝶双双贴地飞

夕阳槐影上帘鈎一枕清风梦昔游梦见钱塘春尽处碧桃花谢水西流

乐先生辟新堂以待药酴醿作诗奉赠

药有国色酴醿乃天香二妙絶世立百草为不芳先生絶俗姿风味本无双年来悟结习欲试安心方天魔巧伺便作计回刚肠多情开此花艳絶温柔乡道人为一笑正尔未易忘呼童葺荷芷择胜开轩窗啼莺不愁思游蜂亦猖狂百年颦呻顷共此过隙光朝为春条緑暮为秋叶黄把翫尚无几况以忧愁妨愿言秉烛游迨此春宵长

题城山晚对轩壁

一枕清风梦緑萝人间随处是南柯也知睡足当归去不奈溪山留客何

题城山挂月堂壁

百叠烟鬟得眼明坐来心迹喜双清秋阳满地西风起犹有啼莺四五声

姑恶【并序】

姑恶水禽以其声得名世传姑虐其妇妇死所化东坡诗云姑恶姑恶姑不恶妾命薄此句可以泣鬼余行苕霅始闻其声昼夜哀厉不絶客有恶之以为此必子妇之不孝者予为作後姑恶诗

姑恶妇所云恐是妇偏辞姑言妇恶定有之妇言姑恶未可知姑不恶妇不死与人作妇亦大难已死人言尚如此

大暑舟行含山道中雨骤至霆奔龙挂可骇

隤云暧前驱连鼓讧後殿駸駸失高丘扰扰暗古县白龙起幽蛰黑雾佐神变盆倾耳双聩斗暗目四眩帆重腹逾饱橹润鸣更健圆漪晕雨点溅滴走波面伶俜愁孤鸳颭闪乱饥燕麦老枕水卧秧穉与风战牛蹊岌城沉蚁隧汹瓴建水车竞施行岁事敢休宴咿哑啸簧鸣轣辘连锁转骈头立妇子列舍望宗伴东枯骇西溃寸涸惊尺淀嗟余岂能贤与彼亦何辨扁舟风露熟半世江湖徧不知忧稼穑但解加餐饭遥怜老农苦敢厌游子倦

题画卷五首

凿落秋江水石明高枫老柳两滩横君看叠巘云容变又有中宵雨意生

欹倾栈路绕山明隔陇人家犬吠声无限白云堆去路不知谁识许宣平

春隂十日溪头暗夜半西风雨脚收但觉奔霆吼空谷遥知万壑正争流

暑云泼墨送惊雷坐见前山骤雨来今夜一凉千万里更无焦卷与尘埃

秋晚黄芦断岸江南野水连天日色微明鱼网鴈行飞入苍烟

六月七日夜起坐殿庑取凉

畏暑中夜起出门月露清晶荧卧银汉错落低玉绳网户闭妙香石楼栖古灯风从何处来殿阁微凉生桂旗俨不动藻井森上征榱楣共突兀鬼物相枝撑彭觥铁拄杖磔磔栖燕惊俗人岂解事鼻息春雷鸣大星送晓来四窗炯微明颢气澡肌骨栩栩两腋轻乘风欲归去骖鸾羾靑冥却恐方平知浪得狡狯名

中秋卧病呈同社

人间佳风月浩浩满大千俗子不解爱我乃知其天以此有尽姿翫彼无穷妍受用能几何北溟一杯然天公尚龃龉不肯畀其全卧病窘诗料坐贫羞酒钱琼楼与金阙想像屋角边如闻真率社胜游若登仙四者自难并造物岂我偏

秋日杂兴六首

我友蓬蒿士却埽谢四邻内无三尺童外无双蒲轮岂非骐骥姿执辔难其人无衣可御冬忍寒待阳春仰云发永叹夜作寒螿呻奓户劝之起怀宝善自珍秋月耿清夜秋风卷曾云佳哉为谁欤定为我与君莫嫌酒味薄聊复相欢欣

夕阳下桑柘余晖挂西山西山在何许冉冉紫翠间彩云无朝昏緑萝竟暄寒昔与霞上人同跨双飞翰上凌紫霄峰下弄白石湍风吹堕渺莽及此行路难佳人应望予我岂真忘还

秋高气弥清岁晏天雨霜繁枝各病緑况乃枝上香向来不胜春渺在无何乡乐极定自悲谁欤此更张春秋无终穷荣落殊未央

嫣嫣芙蓉花秀出清霜晨衆卉已昨梦孤芳若为新寒蜂无儇飞一笑静自珍谁令婵娟姿堕此寂寞滨絶世贵独立後时莫酸辛回风佐小舞薄日生微醺即事亦足乐何必桃李尘

苍筠如苍玉乡是磵壑姿朅来西窗下死生付污泥虫缘有病叶土瘦无新枝太阳岂我偏檐影为蔽亏昔如松栢独今作蒲柳衰暮夜风雨急岁晏谁与归

屋东双梧桐婉娩无真姿朝为春风条暮为秋霜枝夜久风叶鸣惊鹊一再飞梧桐不足愁会有明年期人老真可叹宁复游冶时

石湖诗集卷二








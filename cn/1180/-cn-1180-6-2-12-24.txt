与楚抚院王见峰


黄州问革举人瞿九思，长小儿乡同年也。初以众殴父母官，为向道长劾奏，问发口外为民。比时行法之初，见其情重，遂从所拟。后廉知其为乡曲所忌嫉，坐以重罪，殊为诬枉。且其人乃瞿宪副之子，文学甚优。其子亦有奇童之称。母老子少，身当远涉，仆闻而怜之。渠有辩疏，闻宪司咸知其枉，欲为末减。按院朱君亦将允之。但事关两院会行，而公以其事奉旨，特难于翻案。窃谓法行而当，人心乃服。一夫不获，时予之辜。若果冤枉，宜从辩豁。仆亦不敢固执前旨，致令天下有冤民也。幸会按院审处之。余惟鉴亮。






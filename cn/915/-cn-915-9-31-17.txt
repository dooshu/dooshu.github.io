◇劝农访民所疾苦诏（隆昌元年正月）

门下：执耜暂蹇，则如悬比室；秉机或惰，则无褐终年。非怠非荒，虽由王道；不稂不莠，实寄民和。顷岁多稼无麦，遗秉如积，而三登之美未臻，万斯之基尚远。且风土异宜，百民舛务，刑章治绪，未必同源。妨本害政，事非一揆。冕旒属念，无忘风兴。可严下州郡，务兹耕殖，相亩辟畴，广开地利，深树国本，克阜民天。又询访狱市，博听谣俗，伤风损化，各以条闻，无使瘥瘼之苦，载兴比屋。主者详为科格，称朕意焉。（《文苑英华》四百六十二，又《齐书·郁林王纪》，略有删节，「暂蹇」作「暂忘」，「实寄」作「实赖」，「务兹」作「务兹」，「民天」作「天民」，「科格」作「条格」。）


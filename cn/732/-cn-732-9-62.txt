图谋气象占第六十二

白气群行徘徊结阵来者，为他国人来欲图人，不可应；视其所往，随而击之可得。

日月濛濛无光，士卒内乱，将军循法度，察有功以自明。及有兵内发，止严利，而伺奸入谋议。

天阴沉不降雨，昼不见日，夜不见星月，三日已上，阴谋也，将慎左右及敌使；五日至七日，有谋蔽，将夺其权，此其篡杀事。连阴十日，乱风四起，欲雨而不雨，名曰濛，臣谋君。故曰；久阴不雨，臣谋主。

天阴沉，日月俱无光，书不见日，夜不见星月，皆有云障之而不雨，此为君臣俱有阴谋。

两敌相当，阴相图议事。若昼阴夜月出，君谋臣；夜阴昼日出，臣谋君。

黑气如幢，出于营中，上黑下黄，敌欲来求战，而无成实，言信相反，同奸于我。谋将军之事，通言九日之内必觉，备之吉。

黑气临我军，如车轮行，敌人谋乱，我国臣与同勾引小臣，君行罚吉。

黑气游行，中含五色，临我军上，敌必谋合诸侯而伐吾国，诸侯反谋，军自败。


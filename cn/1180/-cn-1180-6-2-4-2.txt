答两广殷石汀计剿广寇


广事披猖已久，一旦乘其后，遂欲责效，虽管、葛犹难。昨电白报至，仆恐好事者不察事机，妄生哗议，故即拟旨，分剖其事，假公便宜，俾得以自展焉。

治乱国，用重典。广固乱国也，其势非用兵威以震荡之，奸宄不畏，良民无依。所虑者，费用不给，将帅乏才。公有何妙算，幸一一见教。仆无魏相坐测之能，然以愚忠不量，每事辄欲以身任之，或可为公一助焉。愿公安志审画，毋自退阻。






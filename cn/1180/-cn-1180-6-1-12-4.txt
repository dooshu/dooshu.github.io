辞免恩命疏


奏为辞免恩命事。

隆庆元年二月初九日，准吏部咨：节奉敕谕：“原讲官、今礼部右侍郎兼翰林院学士张居正，升吏部左侍郎兼东阁大学士，着入阁，同徐阶等办事。如敕奉行。钦此。”非常之命，特出宸衷；不次之恩，滥及庸品。臣不胜感激，不胜惶悚。

窃以内阁之职，几务是司，以代王言，以熙帝载。必有宏深奥衍之学，蕴经纶康济之才，然后足以协赞皇猷，弼成圣化。臣学不足以造古人之微，识不足以通当世之务。既无才望，又鲜旧劳。徒以东朝劝讲之微勤，幸逢圣主龙飞之景运。因缘际遇，骤被恩慈，擢贰铨衡，晋参密勿。力微于蚊蝝，任重于丘山，退自省循，若为堪受？昔唐李泌、陆贽，遇代、德二主于藩邸；先臣杨溥、刘健，事仁、孝两庙于青宫。咸以旧劳，遂跻台席。然当时不以为幸得，后世咸仰其休声者，盖以四臣闻望素隆，勋庸茂著故也。臣之谫劣，何足以远企前贤，近希先哲？而一旦以后进之士，厕迹于老成耆旧之间；以庸众之流，滥竽于俊乂英贤之列，将何以致物情之允协，昭天鉴之无私？即微人言，能不自愧？况圣明临御之始，正海内观听之时。倘举措不惬于公评，则激劝有亏于国典。颠之咎，宁独在臣！

伏愿皇上察臣悃诚，非由矫饰，特停成命，改授时贤，俾臣仍以旧官，勉图自效。庶程才量力，在微臣免覆之忧；为官择人，在国家有栋隆之吉。臣无任战栗陨越俟命之至。






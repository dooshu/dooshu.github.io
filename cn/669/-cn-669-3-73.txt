73　論語墨子國語引尚書文


論語：「予小子履，敢用玄牡，敢昭告于皇皇后帝。」孔安國注云：「墨子引湯誓，其辭若此。」疏云：「尚書湯誓無此文，而湯誥有之，又與此小異。惟墨子引湯誓，其辭與此正同。」

【閻按】辯見尚書古文疏證卷二第十九條。

【元圻案】墨子兼愛下篇：湯曰：「惟予小子履，敢用玄牡，告于上天后曰：『今天大旱，即當朕身。履未知得罪於上下，有善不敢蔽，有罪不敢赦，簡在帝心。萬方有罪，即當朕身。朕身有罪，無及萬方。』」案墨子引「湯曰」無「誓」字，且其文曰「今天大旱」下云「不憚以身爲犧牲」，是湯禱雨之辭，非誓衆之辭矣。惟國語内史過引湯誓云：「余一人有罪，無以萬夫；萬夫有罪，在予一人。」其辭相類，孔氏遂併以墨子爲引湯誓與？〇孔安國論語注，漢書不著録，隋志云有古論語，與古文尚書同出，章句頗省，與魯論不異，唯分子張爲二篇，故有二十一篇。孔安國爲之傳，然亦不著於録。釋文序録曰：「何晏集孔安國、包咸、周氏、馬氏、鄭康成、陳群、王肅、周生烈之説，并下己意爲集解。」此條所引孔注，即集解所載也。






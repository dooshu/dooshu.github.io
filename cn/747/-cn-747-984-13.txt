○对削金判

〈甲为削金，居其二。或纠之曰：“欲新而无穷也。”不伏断罪。〉

精钢既炼，器用爰备，或赋斯一鼓，或徵乎九金，俾人兴行，其利则博。瞻彼甲也，居无异闻，四人各业，夙承於良冶；百工居肆，更列於《周官》。而运思无穷，成能有则。光如濯雪，岂徒阳剑之奇；思逸言泉，遂入青编之用。虽用之日久，若新发於硎，妙符铅锡之宜，不假磨砻之助。或人相纠，深谓无稽，而我有辞，当从不滥。


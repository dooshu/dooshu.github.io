诗集卷三十五　古今体诗五十三首


上巳日，与二子迨、过游涂山、荆山，记所见


此生终安归，还轸天下半。朅来乘樏庙，复作微禹叹。自注：昔自南河赴杭州过此，盖二十年矣。从祀及彼呱，自注：有启庙。像设偶此粲。自注：谓涂山氏。秦祖当侑坐，自注：谓柏翳。夏郊亦荐祼，自注：有鲧庙。可怜淮海人，尚记弧矢旦。自注：淮南人相传，禹以六月六日生。是日，数万人会山上，虽传记不载，然相传如此。荆山碧相照，楚水清可乱。刖人有余坑，美石肖温瓒。自注：荆山下有卞氏，采玉坑，石色如玉，不受镵刻。取出山下，辄变色，不复温莹。龟泉木杪出，牛乳石池漫。自注：龟泉在荆山下，色白而甘，真陆羽所谓石池漫流者。有石记云：唐贞元中，随白龟流出。小儿强好古，侍史笑流汗。归时蝙蝠飞，炬火记远岸。





淮上早发


澹月倾云晓角哀，小风吹水碧鳞开。此生定向江湖老，默数淮中十往来。





次韵徐仲车


自注：仲车耳聋。

恶衣恶食诗愈好，恰是霜松转春鸟。苍蝇莫乱远鸡声，世上谁如公觉早。八年看我走三州，自注：元丰八年，予赴登州；元祐四年，赴杭州；今赴扬州，皆见仲车。月自当空水自流。人间扰扰真蝼蚁，应笑人呼作斗牛。





次韵林子中春日新堤书事见寄


东都寄食似浮云，襥被真成一宿宾。收得玉堂挥翰手，却为淮月弄舟人。羡君湖上斋摇碧，笑我花时甑有尘。为报年来杀风景，连江梦雨不知春。自注：来诗有“芍药春”之句，扬州近岁率为此会，用花十万余枝，吏缘为奸，民极病之，故罢此会。





送陈伯修察院赴阙


裕陵固天纵，笔有云汉姿。尝重连山象，不数秋风辞。龙腾与虎变，狸豹复何施。我穷真有数，文字乃见知。闻君射策日，妙语发畴咨。一日喧万口，惊倒同舍儿。岂知二十年，道路犹迟迟。苦言如药石，瞑眩终见思。屈伸反覆手，独于君可疑。四门方穆穆，行矣及此时。





送张嘉父长官


都城昔倾盖，骏马初服辀。再见江湖间，秋鹰已离鞲。于今三会合，每进不少留。豫章既可识，瑚琏谁当收。微官有民社，妙割无鸡牛。归来我益敬，器博用自周。百年子初筵，我已迫旅酬。但当寄苦语，高节贯白头。





轼在颍州，与赵德麟同治西湖，未成，改扬州。三月十六日，湖成，德麟有诗见怀，次其韵


太山秋毫两无穷，巨细本出相形中。大千起灭一尘里，未觉杭颍谁雌雄。自注：来诗云与杭争雄。我在钱塘拓湖渌，大堤士女争昌丰。六桥横绝天汉上，北山始与南屏通。忽惊二十五万丈，老葑席卷苍云空。朅来颍尾弄秋色，一水萦带昭灵宫。坐思吴越不可到，借君月斧修朣胧。二十四桥亦何有，换此十顷玻璃风。雷塘水干禾黍满，宝钗耕出余鸾龙。明年诗客来吊古，伴我霜夜号秋虫。自注：德麟见约来扬寄居，亦有意求扬倅。





次韵德麟西湖新成见怀绝句


壶中春色饮中仙，自注：谓洞庭春色也。骑鹤东来独惘然。犹有赵陈同李郭，不妨同泛过湖船。





再次韵德麟新开西湖


使君不用山鞠穷，饥民自逃泥水中。欲将百渎起凶岁，自注：去岁，颍州灾伤，予奏乞罢黄河夫万人，开本州沟，从之。以余力作三闸，通焦陂水，浚西湖。免使甔石愁扬雄。西湖虽小亦西子，萦流作态清而丰。千夫余力起三闸，焦陂下与长淮通。十年憔悴尘土窟，清澜一洗啼痕空。王孙本自有仙骨，平生宿卫明光宫。一行作吏人不识，正似云月初朦胧。时临此水作冰雪，莫遣白发生秋风。定须却致两黄鹄，新与上帝开濯龙。湖成君归侍帝侧，灯花已缀钗头虫。





到官病倦，未尝会客。毛正仲惠茶，乃以端午小集石塔，戏作一诗为谢


我生亦何须，一饱万想灭。胡为设方丈，养此肤寸舌。尔来又衰病，过午食辄噎。缪为淮海帅，每愧厨传阙。爨无欲清人，奉使免内热。空烦赤泥印，远致紫玉玦。为君伐羔豚，歌舞菰黍节。禅窗丽午景，蜀井出冰雪。坐客皆可人，鼎器手自洁。金钗候汤眼，鱼蟹亦应诀。遂令色香味，一日备三绝。报君不虚受，知我非轻啜。





双石


至扬州，获二石。其一绿色，冈峦迤逦，有穴达于背。其一正白可鉴，渍以盆水，置几案间。忽忆在颍州日，梦人请住一官府，榜曰仇池。觉而诵杜子美诗曰：“万古仇池穴，潜通小有天。”乃戏作小诗，为僚友一笑。

梦时良是觉时非，汲井埋盆故自痴。但见玉峰横太白，便从鸟道绝峨眉。秋风与作烟云意，晓日令涵草木姿。一点空明是何处，老人真欲住仇池。





和陶《饮酒》二十首


吾饮酒至少，常以把盏为乐，往往颓然坐睡。人见其醉而吾中了然，盖莫能名其为醉为醒也。在扬州时，饮酒过午辄罢，客去解衣，盘礴终日，欢不足而适有余。因和渊明《饮酒》二十首，庶以仿佛其不可名者，示舍弟子由、晁无咎学士。





其一


我不如陶生，世事缠绵之。云何得一适，亦有如生时。寸田无荆棘，佳处正在兹。纵心与事往，所遇无复疑。偶得酒中趣，空杯亦常持。





其二


二豪诋醉客，气涌胸中山。漼然似冰释，亦复在一言。啬气实其腹，云当享长年。少饮得径醉，此秘君勿传。





其三


道丧士失己，出语辄不情。江左风流人，醉中亦求名。渊明独清真，谈笑得此生。身如受风竹，掩冉众叶惊。俯仰各有态，得酒诗自成。





其四


蠢蠕食叶虫，仰空慕高飞。一朝傅两翅，乃得黏网悲。啁啾同巢雀，沮泽疑可依。赴水生两壳，遭闭何时归。二虫竟谁是，一笑百念衰。幸此未化间，有酒君莫违。





其五


小舟真一叶，下有暗浪喧。夜棹醉中发，不知枕几偏。天明问前路，已度千重山。嗟我亦何为，此道常往还。未来宁早计，既往复何言。





其六


百年六十化，念念竟非是。是身如虚空，谁受誉与毁。得酒未举杯，丧我固忘尔。倒床自甘寝，不择菅与绮。





其七


顷者大雪年，海波翻玉英。有士常痛饮，饥寒见真情。床头有败榼，孤坐时一倾。未能平体粟，且复浇肠鸣。脱衣裹冻酒，每醉念此生。





其八


我坐华堂上，不改麋鹿姿。时来蜀冈头，喜见霜松枝。心知百尺底，已结千岁奇。煌煌凌霄花，缠绕复何为。举觞酹其根，无事莫相羁。





其九


芙蓉在秋水，时节自阖开。清风亦何意，入我芝兰怀。一随采折去，永与江湖乖。断丝不复续，斗水何足栖。不如玉井莲，结根天池泥。感此每自慰，吾事幸不谐。醉中有归路，了了初不迷。乘流且复逝，抵曲吾当回。





其十


篮舆兀醉守，路转古城隅。酒力如过雨，清风消半途。前山正可数，后骑且勿驱。我缘在东南，往寄白发余。遥知万松岭，下有三亩居。





其十一


民劳吏无德，岁美天有道。暑雨避麦秋，温风送蚕老。三咽初有闻，一溉未濡槁。诏书宽积欠，父老颜色好。再拜贺吾君，获此不贪宝。颓然笑阮籍，醉几书谢表。





其十二


我梦入小学，自谓总角时。不记有白发，犹诵《论语》辞。人间本儿戏，颠倒略似兹。惟有醉时真，空洞了无疑。坠车终无伤，庄叟不吾欺。呼儿具纸笔，醉语辄录之。





其十三


醉中虽可乐，犹是生灭境。云何得此身，不醉亦不醒。痴如景升牛，莫保尻与领。黠如东郭，束缚作毛颖。乃知嵇叔夜，非坐虎文炳。





其十四


我家小冯君，天性颇醇至。清坐不饮酒，而能容我醉。归休要相依，谢病当以次。岂知山林士，肮脏乃尔贵。乞身当念早，过是恐少味。





其十五


去乡三十年，风雨荒旧宅。惟存一束书，寄食无定迹。每用愧渊明，尚取禾三百。颀然六男子，粗可传清白。于吾岂不多，何事复叹息。





其十六


哓哓六男子，弦诵各一经。复生五丈夫，戢戢丁欲成。归田了门户，与国充践更。普儿初学语，玉骨开天庭。淮老如鹤雏，破壳已长鸣。举酒属千里，一欢愧凡情。





其十七


淮海虽故楚，无复轻扬风。斋厨圣贤杂，无事时一中。谁言大道远，正赖三杯通。使君不夕坐，衙门散刀弓。





其十八


何人筑东台，一郡坐可得。亭亭古浮图，独立表众惑。芜城阅兴废，雷塘几开塞。明年起华堂，置酒吊亡国。无令竹西路，歌吹久寂默。





其十九


晁子天麒麟，结交及未仕。高才固难及，雅志或类己。各怀伯业能，共有丘明耻。歌呼时就君，指我醉乡里。吴公门下客，贾谊独见纪。请作《鸟赋》，我亦得坎止。行乐当及时，绿发不可恃。





其二十


盖公偶谈道，齐相独识真。颓然不事事，客至先饮醇。当时刘项罢，四海疮痍新。三杯洗战国，一斗消强秦。寂寥千载后，阳公嗣前尘。醉卧客怀中，言笑徒多勤。我时阅旧史，独与三人亲。未暇餐脱粟，苦心学平津。草书亦何用，醉墨淋衣巾。一挥三十幅，持去听坐人。





次韵晁无咎学士相迎


少年独识晁新城，闭门却扫卷旆旌。胸中自有谈天口，坐却秦军发墨守。有子不为谋置锥，虹霓吞吐忘寒饥。端如太史牛马走，严徐不敢连尻脽。裴回未用疑相待，枉尺知君有家戒。避人聊复去瀛洲，伴我真能老淮海。梦中仇池千仞岩，便欲揽我青霞幨。且须还家与妇计，我本归路连西南。老来饮酒无人佐，独看红药倾白堕。每到平山忆醉翁，悬知他日君思我，路旁小儿笑相逢。齐歌万事转头空。赖有风流贤别驾，犹堪十里卷春风。





次韵范淳父送秦少章


宿缘在江海，世网如予何。西来庾公尘，已濯长淮波。十年淮海人，初见一麦禾。但欣争讼少，未觉舟车多。秦郎忽过我，赋诗如《卷阿》。句法本黄子，自注：谓鲁直也。二豪与揩磨。自注：其兄少游与张文潜。嗟我久离群，逝将老西河。后生多名士，欲荐空悲歌。小范真可人，独肯勤收罗。瘦马识耳，枯桐得云和。近闻馆李生，自注：李廌方叔。病鹤借一柯。赠行苦说我，妙语慰蹉跎。西羌已解仇，烽火连朝那。坐筹付公等，吾将寄潜沱。





闻林夫当徙灵隐寺寓居，戏作灵隐前一首


灵隐前，天竺后，两涧春淙一灵鹫。不知水从何处来，跳波赴壑如奔雷。无情有意两莫测，肯向冷泉亭下相萦回。我在钱塘六百日，山中暂来不暖席。今君欲作灵隐居，葛衣草屦随僧蔬。能与冷泉作主一百日，不用二十四考书中书。





滕达道挽词二首


其一


先帝知公早，虚怀第一人。至今诗礼将，独数武宣臣。材大虽难用，时来亦少信。高平风烈在，威敏典刑新。自注：公少受知于范希文、孙元规。空试乘边策，宁留相汉身。凄凉旧部曲，泪湿冢前麟。





其二


云梦连江雨，樊山落木秋。公方占贾，我正买龚牛。共有江湖乐，俱怀畎亩忧。荆溪欲归老，浮玉偶同游。肮脏仪刑在，惊呼岁月遒。回头杂歌哭，挽语不成讴。





次韵苏伯固游蜀冈，送李孝博奉使岭表


新苗未没鹤，老叶方翳蝉。绿渠浸麻水，白板烧松烟。笑窥有红颊，醉卧皆华颠。家家机杼鸣，树树梨枣悬。野无佩犊子，府有骑鹤仙。观风峤南使，出相山东贤。渡江吊很石，过岭酌贪泉。与君步徙倚，望彼修连娟。愿及南枝谢，早随北雁翩。归来春酒熟，共看山樱然。





太夫人以无咎生日置酒，书壁一绝


寿樽余沥到朋簪，要与郎君夜语深。敢问阿婆开后阁，井中车辖任浮沉。





石塔寺


世传王播饭后钟诗，盖扬州石塔寺事也。相传如此，戏作此诗。

饥眼眩东西，诗肠忘早晏。虽知灯是火，不悟钟非饭。山僧异漂母，但可供一莞。何为二十年，记忆作此讪。斋厨养若人，无益只贻患。乃知饭后钟，阇黎盖具眼。





送晁美叔发运右司年兄赴阙


我年二十无朋俦，当时四海一子由。君来扣门如有求，欣然鹤骨清而修。醉翁遣我从子游，翁如退之蹈轲丘，尚欲放子出一头。自注：嘉祐初，轼与子由寓兴国浴室，美叔忽见访，云：“吾从欧阳公游久矣，公令我来与子定交，谓子必名世，老夫亦须放他出一头地。”酒醒梦断四十秋，病鹤不病骨愈虬，惟有我颜老可羞。醉翁宾客散九州，几人白发还相收。我如怀祖拙自谋，正作尚书已过优。君求会稽实良筹，自注：君近乞越州。往看万壑争交流。





王文玉挽词


才名谁似广文寒，月斧云斤琢肺肝。元晏一生多卧病，子云三世不迁官。幽兰空觉香风在，宿草何曾泪叶干。犹喜诸郎有曹植，文章还复富波澜。





山光寺送客回，次芝上人韵


闹里清游借隙光，醉时真境发天藏。梦回拾得吹来句，十里南风草木香。





送芝上人游庐山


二年阅三州，我老不自惜。团团如磨牛，步步踏陈迹。岂知世外人，长与鱼鸟逸。老芝如云月，炯炯时一出。比年三见之，常若有所适。逝将走庐阜，计阔道逾密。吾生如寄耳，出处谁能必。江南千万峰，何处访子室？





送程德林赴真州


君为县令元丰中，吏贪功利以病农。君欲言之路无从，移书谏臣以自通，自注：谏臣，蹇受之也。元丰天子为改容。我时匹马江西东，问之逆旅言颇同。老人爱君如刘宠，小儿敬君如鲁恭。尔来明目达四聪，收拾驵骏冀北空。君为赤令有古风，政声直入明光宫。天厩如海养群龙，并收其子岂不公，自注：君之子祁举制策，文学行义，为时所称。白沙何必烦此翁。





古别离送苏伯固


三度别君来，此别真迟暮。白尽老髭须，明日淮南去。酒罢月随人，泪湿花如雾。后夜逐君还，梦绕湖边路。





谷林堂


深谷下窈窕，高林合扶疏。美哉新堂成，及此秋风初。我来适过雨，物至如娱予。稚竹真可人，霜节已专车。老槐苦无赖，风花欲填渠。山鸦争呼号，溪蝉独清虚。寄怀劳生外，得句幽梦余。古今正自同，岁月何必书。





云师无著自金陵来，见予广陵，且遗予支遁《鹰马图》，将归，以诗送之，且还其画


道人自嫌三世将，弃家十年今始壮。玉骨犹寒富贵余，漆瞳已照人天上。去年相见古长干，众中矫矫如翔鸾。今年过我江西寺，病瘦已作霜松寒。朱颜不办供岁月，风中蒿火汤中雪。好问君家黄面翁，乞得摩尼照生灭。莫学王郎与支遁，臂鹰走马怜神骏。还君画图君自收，不如木人骑土牛。





予少年颇知种松，手植数万株，皆中梁柱矣。都梁山中见杜舆秀才，求学其法，戏赠二首


其一


露宿泥行草棘中，十年春雨养髯龙。如今尺五城南杜，欲问东坡学种松。





其二


君方扫雪收松子，我已开榛得茯苓。为问何如插杨柳，明年飞絮作浮萍。





行宿、泗间，见徐州张天骥，次旧韵


二年三蹑过淮舟，款段还逢马少游。无事不妨长好饮，著书自要见穷愁。孤松早偃原非病，倦鸟虽还岂是休。更欲河边几来往，只今霜雪已蒙头。





次韵刘景文赠傅羲秀才


幼眇文章宜和寡，峥嵘肝肺亦交难。未能飞瓦弹清角，肯便投泥戏泼寒。忽见秋风吹洛水，遥知霜叶满长安。诗成送与刘夫子，莫遣孙郎帐下看。





在彭城日，与定国为九日黄楼之会，今复以是日相遇于宋。凡十五年，忧乐出处，有不可胜言者。而定国学道有得，百念灰冷，而颜益壮。顾予衰病，心形俱悴，感之作诗


菊盏萸囊自古传，长房宁复是臞仙。应从汉武横汾日，数到刘公戏马年。对玉山人今老矣，见恒河性故依然。王郎九日诗千首，今赋黄楼第二篇。自注：徐州太守厅事，俗谓之霸王厅，相戒不敢坐，仆拆以盖黄楼。





九日次定国韵


朝菌无晦朔，蟪蛄疑春秋。南柯已一世，我眠未转头。仙人视吾曹，何异蜂蚁稠。不知蛮触氏，自有两国忧。我观去来今，未始一念留。奔驰竟何得，而起无穷羞。王郎误涉世，屡献久不酬。黄金散行乐，清诗出穷愁。俯仰四十年，始知此生浮。轩裳陈道路，往往儿童收。封侯起大第，或是君家驺。似闻负贩人，中有第一流。炯然径寸珠，藏此百结裘。意行无车马，倏忽略九州。邂逅独见之，天与非人谋。笑我方醉梦，衣冠戏沐猴。力尽病骐骥，伎穷老伶优。北山有云根，寸田自可耰。会当无何乡，同作逍遥游。归来城郭是，空有累累丘。






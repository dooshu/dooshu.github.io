赋得王叔明武夷春色图送闽人（一作送人还闽）

黄鹤山樵高卧起，落笔云烟千万里。
画作武夷春色图，七十二峰烟雾里。
登山临水送将归，悲莫悲兮生别离。
芳草连天明月出，空山落照白云微。
故人辞我南天去，海东云接漳江树。
锦树飞花把酒时，绿杨归路伤心处。
茫茫异域送（一作远）南征，两泪如丝生（一作送）别情。
武夷空翠如天际，夜夜随君梦里行。


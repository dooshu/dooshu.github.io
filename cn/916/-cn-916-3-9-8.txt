【与阮德如诗】

〖本集作五言诗一首与阮德如。〗

含哀还旧庐。感切伤心肝。良时遘吾（《诗纪》作数。）子。谈慰臭如兰。畴昔恨不早。既面侔旧欢。不悟卒永离。念隔增忧叹。（本集作怅增叹。）事故无不有。别易会良（本集作良会。）难。郢人忽已（本集作以。）逝。匠石寝不言。泽雉穷野草。灵龟乐泥蟠。荣名秽人身。高位多灾患。未若捐外累。（《诗纪》云。拾遗作虑。）肆志养浩然。颜氏希有虞。隰子慕黄轩。涓彭独何人。唯志在所安。渐渍殉近欲。一往不可攀。生生在豫积。勿以怵（本集作休。）自宽。南土垾（《诗纪》作旱。）不凉。衿计宜早完。（本集作看。）君其爱德素。行路慎风寒。自力致所怀。临文情辛酸。（○本集一。《广文选》十。《诗纪》十八。）


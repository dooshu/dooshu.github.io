○答柳福州书

来问见爱，殷殷甚厚，疏以先师对仲弓先有司之说，又曰由於有司以风天下，诚哉大君子之言理道也。今之取士，在於礼部吏部。吏部按资格以拟官，奏郎官以考判，失权衡轻重之本，无乃甚乎！至於礼部求才，犹似为仁由已，然亦沿於时风，岂能自振？尝读刘秩祭酒上疏云：“太学设官，职在造士，士不知方，时无贤才，臣之罪也。”每读至此，心尝慕之。当时置於国庠，似在散地，而方以乏贤内讼，慨然上奏，此君子之心也，君子之言也。况以蒙劣，辱当仪曹，为时求人，岂敢容易？然再岁计偕，多有亲故，故进士初榜有之，帖落有之，策落有之，及第亦有之。不以私害公，不以名废实，不敢自爱，不访於人。两汉设科，本於射策，故公孙宏、董仲舒之伦，痛言理道，近者祖习绮靡，过於雕虫，俗谓之甲赋律诗俪偶对属。况十数年间，至大官右职，教化所系，其若是乎？是以半年以来，参考对策，不访名物，不徵隐奥，求通理而已。求辨惑而已，习常而力不足者，则不能回复於此，故或得其人，庶他时有通识懿文，可以持重不迁者，而不尽在於龌龊科第也。明经问义，有幸中所记者，则书不停缀，令释通其义，则墙面木偶，然遂列上第，末如之何？顷者参伍其问，令书释意义，则於疏注之内，苟删撮旨要，有数句而通者，昧其理而未尽；有数纸而黜者，虽未尽善，庶稍得之。至於来问明六经之义，合先王之道，而不在於注疏者，虽今吏部学究一经之科，每岁一人，犹虑其不能至也。且明经者，仕进之多数也；注疏者，犹可以质验也。不者，傥有司率情，下上其手，既失其末，又不得其本，则荡然矣。无乃然乎？古人云：强勉行道，则德日起，而大有功，中庸有困而行之。勉强而行之，鄙虽不勉，敢忘勉之之道邪？大凡常情为近习所胜，没没於闻见，汲汲於进取，苟避患安时，俾躬处休，以至老死。自为得计，岂复有揣摹古今风俗，整齐教化根本，原始要终，长辔远驭，如阁下吐论之若是者耶？此鄙人所以喟然三复，而不知其止也。来问又言三代两汉至近古，所尚不同，岂古化远之不可复耶？复因缘渐靡而操执者不之思耶？鄙人顽固，谨俟馀论，因自发舒，惭怍无量。德舆再拜。


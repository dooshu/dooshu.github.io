○甘露頌 【 并序　甘露】

起手莊雅不使纖麗

欽惟　皇帝、順天應人。奄有九土。武功既成。文治大洽恪恭天地。孝敬　祖宗。山川鬼神。莫不祇肅。是以億兆歸心。遐邇嚮化。羗夷蠻貊。無有弗庭。　皇帝愈加謙慎深惟上天付?之重。夙夜兢業。思與?臣庶民咸躋雍熙。以承天眷。教誨戒飭諄諄切切日不厭勤於是乎天不愛道地不愛寶醇和至精悉發悉達禾麥呈瑞年穀屢登。倉廩之積。如岡如坻。民用紓矣。邦本固矣。乃洪武四年十月、甘露降于鍾山沾潤草木、瑩若凝脂、美若醍醐、五年十有一月又降、今年仍降如初、臣聞瑞應圖曰、王者德至于天則甘露降。鍾山京國之鎮。帝業所基而甘露每降于茲則天之所以彰我　皇帝之德而引國祚於悠久之意豈不顯顯矣乎。昔者軒轅黃帝。得瑪瑙之甕。甘露降之滿盈黃帝食之而壽今甘露連年屢降。則天之所以壽我皇帝於千萬歲之意。又豈不昭昭矣乎。於是?臣莫不欣懌。百姓莫不蹈舞手相慶。而在廷之臣或為詩歌或為賦頌。以詠盛事。於是臣基謹再拜稽首而獻頌曰、古帝軒轅。德協于天。天降甘露俾服延年。明明我　皇統坤握乾。芟翦豪猾。樹德佑賢。命將出師。廓清四邊滄溟帖濤嶺嶠收煙宏功茂烈。烜赫八埏。郊社宗廟。享祀豐蠲日月星辰。嶽鎮海川。敬罔不至誠罔不宣。寅畏天命。翼翼虔虔匡直臣庶亹亹惓惓惟恐弗及。惟恐或愆。皇天后土。睠顧式堅瑰祥信禎來集連連膏露流滋。如瑤如璿。味奪醴齊。光粲珠蠙高映斗極。深浹重淵。氣味自被之竹栢竹栢鮮鮮被之鳴鵠鶴鵠娟娟璧月宵烱。銀河曉旋天乳耀芒。燁于穹圓霏霏其霧。泥泥其泉。旨旨其飴馥馥其荃。瑞我　聖皇神恬氣全。萬姓率德七曜順躔。　皇壽如山。如黃如玄超三軼五。煥後輝前。小臣作頌。願附史編。


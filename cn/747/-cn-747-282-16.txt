○对醮子于阼醮子于宫判

甲醮子于阼，素积以戒而尊有禁；乙醮子于宫，元端以戒而姆加景。或告其非礼，云：古之道。

始乎冠婚，是惟达礼，贻之训诫，用肃令仪，今昔或违，沿革斯别。始弁髦而便弃，实表成人；初结而遂行，或谐嘉偶。甲以将雏袭庆，元服就加；乙以鸣凤告祥，束薪言往。尊奠于禁，未亏宁敬之宜；姆加其景，方昭有行之诲。元端素积，雅叶礼经，甲阼乙宫，信於师古。或者之告，理实无从。

封希颜

希颜，睿宗朝官右乐丞，开元中历侍御史内供奉，迁户部员外郎。


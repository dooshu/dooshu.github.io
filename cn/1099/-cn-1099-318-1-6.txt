○議處熟番以昭威信疏 【 計處番夷】

照得河西熟番、族種繁雜、強弱不齊、富者占據山場耕牧自給、貧者竊窺官道搶掠為患、國家治以不治、許以易馬、實羈縻之良法、其甘肅兵馬。本以自衞封疆。非為諸番衞護也。近年各番數被北虜搶殺。力不能支。每以從虜搆患。挾求撫賞。甚至羣聚搶刼。拒敵官軍。先年建議督兵搜勦。宣布恩威。非可率事姑息。聽其狡肆也。近據紅帽番族、始以俺答招彼、挾求近邊住牧、繼言遣子入虜、會請求和、畜謀叵測、臣雖批行該道聽近依住、仍加防範、以破奸欺、其餘諸番或避虜遠徙、聲援阻絕、或被虜搶刼、不能自贍、節據請乞悉屬窮迫、故撫臣之議此為目前之形久則生患于意外矣乞准近邊百里。自修城堡、厚加撫賞以固忠順。誠閔熟番之害慮交通之患。思弭意外之憂也。但夷狄之性。危則求援。安則思騁。平時插帳趁草。山谿阻隔。去邊尚遠縱有竊犯猶可追逐。若使近邊扼險。各建城堡。則盤據勢成志意驕橫攻逐既難。撫賞莫繼。貽患將來。尤當慮始前歲虜搶西寧熟番、西寧兵馬越境難禦該道副使周國卿、搆陷將官謬議勘呈、欲將殺虜番族人畜、比照境內損失參議該路將領之罪、一以長諸番挾持之奸。一以貽兵馬冒險之害。且大虜往返經過邊境將官不能阻邀。尚計兵馬虜勢之強弱。若以搶番人畜論罪殊非國家設兵守邊之法紀又土魯番王速壇馬速先年自立謝恩、部議巳准五年通貢、各貢使尚未到京、去歲春初、據肅州道副使張蕙呈稱續有新立土魯番王黑麻速壇兄弟八人投逓番文、內稱巳將馬速王子拿送西去伊兄弟自立為王、求請通貢、事屬悖逆、臣駁行撫鎮該道執義阻回、俟查彼中爭國實跡、另議容否、延久未報、竊照各番狡詐百端貪橫叵測必須執義裁抑方可攝服夷心永絕禍階伏乞　勑下該部酌議各番應否容其近邊修築城堡、及目前恤賞之規、以後被虜之罰、應否與境內殺鹵人畜、通論將領之罪、如果逐虜報効獲功、比照官軍。必須重加優賞。其土魯番後次奪國求貢之使、應否容阻、定議行該鎮撫鎮遵行、以定華夷之分、以昭威信之施庶免貽將來殷憂焉、


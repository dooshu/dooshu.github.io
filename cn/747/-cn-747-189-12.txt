○议释道不应拜俗状

释旨希微，理畅有形之表；元宗罔像，义轶无名之外。括三才而体要，包万类而穷神。真气丽关，伫犹龙之西举；法彩野，驯巨象之东归。玉洞仙经，冲元羽化；金容懿范，演圣龙宫。至道难名，神功不揣，爰自周汉，咸著丹青，典午当涂，因循不替。是知趋元门者千古，崇释典者百王。剪缁裳，忽轻肥之美；变冠黄服，蔑簪绂之荣。莫不志越寰中，心游方外。去揖让之节，就戒律之仪。弛礼乐之规，游虚白之室。是以如来秘说，绝敬君亲。绵古洎今，无朽兹教。教如可废，法亦可刊。教舍法存，法将安措？

且甲士不拜，岂伍卒之自尊？天颜咫尺，非一介之云贵，并以衔威禀命，所以礼弃谦恭。况乎延思烟霞，解尘俗於羁网。警情法界，释怨会於樊笼？而使降出俗之容，展入家之礼，考古恐乖通理，论今惧爽彝章。议逮刍微，敢申管见？瞻对疏谬，悚惧交怀，谨议。

论曰：元教废兴，理钟斯运；而盛衰之寄，抑亦人谋。皇上御辩乘时，允膺付托，所以降非常之诏，励释侣於明时者也。《春秋》传曰：“君所谓可，而有否焉；臣献其否，以成其可。君所谓否，而有可焉；臣献其可，以去其否。”余闻其语矣。今见其人焉。观秀上肆力释君，昌言帝阙，词志款款。勤则勤矣。而宣公之启状，详切该博，吾无间然。方今以大法为已任，思正其倾危，能负重道远者，此其人也欤？仲尼云：“颠而不扶，危而不持，则将焉用彼相矣？”若此真可谓至觉元首，良哉股肱！中台周府等议，虽文质有乖，而咸得事要。然枢纽经典，畴咨故实。理例锋颖，词韵膏腴，则司戎之称鸿笔丽藻矣。若标以显议，约以正词，其文辩洁，其事明，则左骁卫举其纲领矣。将来达鉴，斯焉取斯？

苏游

游，开耀时人。


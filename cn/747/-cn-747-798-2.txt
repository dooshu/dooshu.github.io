○祝疟疠文

昔夏后氏铸鼎象物，使民知神奸。或魑魅之外，魍魉之馀，匿天命，窃帝威，罔不见形於鼎上者。自夏后氏去，继为祸於人间，被之者始若处冰槛，复若落炎井，眩瞀荧惑视之累形，听者重声，骨节殆重，如山已倾。始或醒时，夺人之情，丧人之精，兀若木偶，昏如宿酲。噫！或饮食不节，哀乐失所。病於上者，上则汤剂，次则矿艾，愈矣。凡在是病者人也，又非天也，汤剂不可理，矿艾不可攻。呜呼！疠能祸人，是必有知也。既有知，奚不效神为聪明正直，不加祟於君子焉。遂为文祝而逐之曰：疠乎疠乎，有事君不尽节，事亲不尽孝，出为叛臣，入为逆子，天未降刑，尚或窃生，尔宜疠之。有专禄恃威，僭物行机，上弄国权，下戏民命，天未降刑，尚或窃生，尔宜疠之。有卖交取禄，谄交结族，一言不善，祸发如镞，天生降刑，尚或窃生，尔宜疠之。美曼之色，媚於君侧，巧笑未足，已亡於国，天未降刑，尚或窃生，尔宜疠之。柔佞之言，惑於君前，委顺未足，国步移焉，天未降刑，尚或窃生，尔宜疠之。四星之位，奉於紫宸，萧墙祸起，帝座蒙尘，天未降刑，尚或窃生，尔宜疠之。见灾幸久，闻祸乐成，含羞冒贵，忍垢贪荣，天未降刑，尚或窃生，尔宜疠之。疠乎疠乎，尔目不盲，尔耳不聋。如向来之所陈，奚不祸於其躬。仁者必有厄，义者必有穷。见仁义而勿疠，遇奸佞而肆凶。非惟去乎物患，抑亦代乎天功。疠乎疠乎，苟依吾言若是，吾将达尔於帝聪。


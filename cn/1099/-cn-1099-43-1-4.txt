○兩廣剿賊安民疏 【 兩廣剿賊】

一兩廣之事、在此一舉、趙輔韓雍、須假以賞罰重權使得便宜行事、斯可望其成功、一輔等至彼、須審度賊情輕重緩急。事輕而緩者、委三司官謀勇可任者分道守禦。重而急者。須躬親率兵從事。欲于黃西進兵。則先守潯州諸處要害賊奔之地欲于廣東攻剿。則先據賊之歸路務俾此賊進退無路、腹背受敵、兵集則賊遁兵去則復來此西南夷之常情也須大征以殄滅之一賊聞我軍既集。恐深遁不出。須築堡立柵。圖為圍困之計、不可輒稱賊退民安。即與班師。一須嚴戒軍士。不得斬殺幼兒婦女。及被脅來歸之人以為功。仍宜榜諭脅從之人。願復業者。曲加賑恤。一廣西土官人等。有能招集土兵狼兵。殺敗蠻賊、平定一村一寨者。即給以冠帶。具奏量與官職。其兩廣境內官吏軍民及致仕閑住等官。有諳破賊方畧。許詢訪舉用。有功一例陞賞。一兩廣連年被賊擾害。民不聊生。今大軍徂征。復累供給。其民間應買辦解納物料。并清解軍匠。及成化元年以前逋欠粮銀商稅鈔貫。乞暫停止。

李襄敏公奏疏（疏）

李秉


古银槎歌为荔裳作

背有镂字云：「元至正壬寅，朱碧山制。」朱名华玉，见《辍耕录》。

坐上突兀见浮槎，根株半朽枝杈枒。
中有老翁独箕踞，缥缈恍惚如仙家。
细看乃是银凿落，腹空曲注藏流霞。
碧山山人真好事，雕镌苦尽经营意。
摩挲腻滑半无痕，犹存至正壬寅字。
宋公好古称博雅，沧洲怀抱尤潇洒。
醉后淳于兴转豪，天上张骞臂堪把。
此物曾经四百年，浮生谁是长年者。
如君爱客天下无，典衣沽酒饮吾徒。
雄谈不藉挥麈尾，壮志时闻击唾壶。
会当倒载入槎腹，拍浮满地皆江湖。
藉伶酒隐亦不易，人间万事何其愚。



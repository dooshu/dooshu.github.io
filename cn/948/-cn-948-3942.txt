陆游　新晴

宿雨解残雪，新春侵故年。

和风拆冰罅，淡日弄窗妍。

心事绿尊里，岁华乌帽边。

今朝我病减，随处一欣然。

陆游

陆游　新晴

苦雨几终月，新晴喜夕阳。

扶行呼稚子，随意下茅堂。

草茂知獐健，巢新觉燕忙。

兴阑归亦好，袖手独焚香。

陆游

陆游　新晴

雨断归云急，沙乾步屧轻。

风花娇作态，野水细无声。

社酒家家醉，春芜处处耕。

今朝公事少，一笑赋新晴。

陆游

陆游　新晴

积雨已凄冷，新晴还少和。

稼收平野阔，木落远山多。

土润朝畦菜，机鸣夜掷梭。

时清年岁好，吾敢叹蹉跎！

陆游

陆游　新晴

夜雨空阶滴到明，山云忽敛作新晴。

门前月淡有檐影，墙外泥乾无屐声。

与世日疏愁易遣，入春得暖疾差平。

便当剩作沧洲趣，寄语沙鸥勿败盟。

陆游

陆游　新晴

兼甸不雨亦常阴，一日新晴抵万金。

浦面波纹春縠细，桥头柳色麴麈深。

关山满眼愁千斛，岁月催人雪一簪。

犹有强宽怀抱处，午窗睡起听鸣禽。

陆游

陆游　新晴

雨叶玲珑晓日明，经旬风雨得初晴。

欹眠歇尽人间念，时听幽禽一两声。

陆游

陆游　新晴

寂寂房栊鸟雀声，熏笼茶灶正施行。

繁花满树春才半，斜日穿云雨乍晴。

引睡书横犹在架，围棋客散但空枰。

病怀莫道伤幽独，小榼芳醪手自倾。

陆游

陆游　新晴

挂冠湖上遂吾初，扪腹消摇适有余。

羹煮野蔬元足味，屋茨生草亦安居。

市垆分熟通赊酒，邻舍情深许借驴。

更喜新晴满窗日，签题重整一床书。

陆游


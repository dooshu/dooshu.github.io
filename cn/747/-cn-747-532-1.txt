○高宗梦得说赋（以“恭默思道，帝赉良弼”为韵）

殷之哲王，唯政是恤。夜分而寝，梦获良弼。虽神悸而若惊，冀形求而勿失。爰徵营匠，刻乎独见之真；乃俾庶僚，访其唯似之质。当厥梦也，神驰无方。未讫永夕，如跻彼苍。恍其神兮以浮，偃其体兮若亡。形接乃梦，斯人甚良。侧身徘徊，於己之傍。将举趾以趋附，又伸眉而抑扬。言霏霏而无瑕，目而有光。观其仪可用为列辟之式，察其志不独称百夫之防。升降咸若，周旋允臧。寂乎昭昭，既寝不忘。斯后克明，承天之赉。谓济川之器，而投足不濡。履大觉之端，百游梦无阂。其中荡荡，其表暧暧。虽助用理於一人，实候清平於千载。於是武丁梦於宫而上与天通，傅说筑於外而中合神契。持缗向老，谅殊渭水之涯；负畚将疲，久困傅岩之际。说匪丁而空山长往，丁匪说而大位斯替。如鱼水之相因，保君臣之双丽。惟说也，策名归主；惟丁也，受命於帝。帝何言哉？邈以元造。阴推吉士，以佐有道。说之居兮山之幽，云峨峨兮水浩浩。彼人兮何斯，中心兮梦之。如渴兮在兹，如饥兮在兹。想遗者兮索隐，抚空怀而叹思。思之未得，端沈默。其梦也则诚，其寤也则惑。其收之於野，而寄之以国。有唐时雍，上明下恭。君与之同日，臣与之比踪。事不惟旧，今之斯从。斐而成章，有愧雕龙。


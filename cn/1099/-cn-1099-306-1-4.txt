○答司馬楊虞坡屬夷通漢挾賞書 【 屬夷挾賞】

薊鎮地方、仰仗威庇、春防將半、絕無警報、屬夷之類如把總部落、今歲犒賞、頗得實惠、並無二心、三月內有屬夷通漢與孛羅漢帶領七百餘賊、前到古北、初至之時、意頗驕悍、指以探子為名、不要犒賞、名雖不要犒賞其實欲多索也稟報到職、職以彼既不要犒賞不必與彼講賞惟在我有以備之。况我以主待客彼豈能久持。不三五日而彼之計窮矣。又據兵備道面稟若不遂所願、必要撲捉尖哨、勾引外夷職云此猾虜示我以聲也。如要撲捉尖哨况尖哨係原養死士。月食粮二石者。今既不能哨賊反為賊所哨其死也亦宜。事出口外。防範難周。將領有何罪焉。任彼殺之在我所損者不過一二人則彼二百年之舊例三千餘人之犒賞終身而不可得也彼子稍?之在我監禁者。即梟示矣。若云勾引外夷。恐外夷未必肯來。辛憂之與俺答父子也。尚不能相調。况彼調之而肯來乎。不過誘之以利耳。設邊防之無備。地方之有財。而後北虜肯來。非三五萬之眾。不敢輕犯我邊。今我邊設備既周。豈能冒重險以長驅。既不能南入我邊虜性驕悍。備來粮而不備歸粮。豈肯殺馬而食。斯時也總不殺勾引之人亦必掠彼牛羊以歸此必然之勢也况勾引之而未必來。來之而未必其搶我乎。搶彼乎。其勾與不勾。任彼為之。吾不懼也。若彼云北虜之來。我不與中國報信、斯言也、此屬夷挾賞之常談也、在我西哨宣大。東哨遼東。使二虜不來。彼亦無能為也。連彼亦在我所哨之中。况彼連年所報。何嘗得實信乎。其報與不報。任彼為之、吾不懼也。傳令與管夜不收官。即以此言諭之。彼見謀無所逞、挾賞之計窮。過二日通漢復來鑽刀說誓、乞賞而去。內孛羅漢不肯鑽刀、此又各夷一剛一柔示詐之道也何足為慮哉差人追襲遠哨、俱各回營去訖、自茲以後、屬夷聽命、再不敢別為詐謀。而挾賞之念漸消矣


花下歌送陆丽京之南浦

去年送君白鹭洲酒酣握手登高楼宾朋四坐独长啸诗成气挟长江流今年送君鹿江曲春盘促席梅花屋城南击虎进虎肉云开坐见千峯緑丈夫忼爽心顔开对君好尽花前杯双屐几年游海峤石梁瀑布穷天台天台四万八千丈直攀华顶窥天上亲见松乔驭赤螭下看日月生青嶂大陆才名世所稀风波澒洞中心违凤羽已将罹雉网羊裘还许卧渔矶【君尝坐事逮系久乃得白】端江江畔寄双鲤曲江祠前采芳芷倚遍扶桑望八荒更逐浮云几千里胜游良会难可忘东皇告我邀春光南州词伯好相见为报相思江水长【谓伯衡柴雪诸公】


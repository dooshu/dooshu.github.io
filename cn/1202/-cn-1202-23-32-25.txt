谢法曹赠别【惠连】

昨发赤亭渚，今宿浦阳汭。方作云峯异，岂伊千里别。芳尘未歇席，涔【一作零】泪犹在袂。停舻望极浦，弭棹阻风雪。风雪旣经时，夜永起【一作岂】怀思。泛滥北湖游，苕【一作迢】亭南楼期。点翰咏新赏，开袠莹所疑。摘芳爱气馥，拾蘂怜色滋。色滋畏沃若，人事亦销铄。子衿怨勿往，谷风诮轻薄。共秉延州信，无慙仲路【一作由】诺。灵芝望三秀，孤筠【一作云】情所托。所托已殷勤，祗足搅怀人。今行嶀嵊外，衔思至海滨。觌子杳未僝，【一作未僝聚。】欵睇在何辰。杂佩虽可赠，疏华竟无陈。无陈心悁劳，旅人岂游遨。幸及风雪霁，靑春满江臯。解缆候前侣，还望方郁陶。烟景若离远，末响寄琼瑶。


60　以非禮書二尹氏


幽王之尹氏，不能世吉甫之賢，而秉國不平，西周所以夷於列國也。景王之尹氏，又世太師之惡，而私立王子朝〔一〕，東周所以降於戰國也。

【元圻案】隱公三年，夏四月辛卯，尹氏卒。胡傳曰：「尹氏，天子大夫，世執朝權，爲周亂階。家父所刺『秉國之均』、『不平謂何』者是也。因其告喪，與立子朝，以朝奔楚，皆以『氏』書者，志世卿非禮，爲後鑑也。」

〔一〕「王子朝」，元刊本、清嘉慶本無「王」字。






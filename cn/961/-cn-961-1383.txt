黄庭坚　杂诗七首

此身天地一蘧庐，世事消磨绿鬓疏。

毕竟几人真得鹿，不知终日梦为鱼。

黄庭坚

黄庭坚　杂诗七首

营巢燕燕几时休，在处成家春复秋。

岁岁自来还自去，主人无厌客无求。

黄庭坚

黄庭坚　杂诗七首

馆甥宫里叹才难，当日同朝听百官。

光武早知尧舜事，只今那得子陵滩。

黄庭坚

黄庭坚　杂诗七首

少年不爱万金身，歌舞寻春愁送春。

满眼纷华心寂寞，长安市上酒家人。

黄庭坚

黄庭坚　杂诗七首

薰炉茶鼎偶然同，晴日鸦啼柿叶风。

万事尽还麴居士，百年常在大槐宫。

黄庭坚

黄庭坚　杂诗七首

古屋清寒雪未消，小窗晴日展芭蕉。

酸甘荔子尝春酒，更碾新芽荐菊苗。

黄庭坚

黄庭坚　杂诗七首

碧窗凉簟唯便睡，露井无尘荫绿槐。

梦入醉乡犹病渴，辘轳声到枕边来。

黄庭坚


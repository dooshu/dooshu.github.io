○为崔仲孙弟谢手诏状

右，中使尹偕至，伏奉手诏，慰问臣等。伏以圣泽均沾，天光下烛，欣荣感戴，不胜自任。臣生代未谐，遭家不造，婴孩之日，长养於外家；童冠之年，因依於伯姊。容身寄食，以至於今。李说念臣以密亲，署臣以散职，誓将裨补，义不依违。诚意莫申，大期俄迫。今者获成安泰，仰荷圣明，岂期特降恩波，深蒙慰抚。昆虫贱命，不可以戴天；葵藿微心，空知其向日。亲疏共感，存殁同荣。无任感恩跃之至。


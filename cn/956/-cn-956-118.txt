方回　春日小园即事十首

閒园草划欠楼台，一纪干戈梦里回。

尽失牡丹三百本，新移初见一枚开。

方回

方回　春日小园即事十首

小亭新筑赏天香，恍惚春风旧洛阳。

人道此翁畦菜手，元来亦解种姚黄。

方回

方回　春日小园即事十首

长忆江湖看雨时，插天挂尾玉龙垂。

归来老手今无用，养小鱼虾掘小池。

方回

方回　春日小园即事十首

摘花不恤种花难，几日工夫一日残。

最是好花留不得，不如只种菜花看。

方回

方回　春日小园即事十首

城中谁道有花村，吟出园门醉入门。

共笑老人骑老马，病身俱瘦壮心存。

方回

方回　春日小园即事十首

傍宅荒山几许长，荛夫芸子纵牛羊。

何当尽与栽桃李，叠石周遭筑短墙。

方回

方回　春日小园即事十首

颓然无用一憨痴，虽老元来未可欺。

鼻涕垂颐病拥塞，幽花香处最先知。

方回

方回　春日小园即事十首

莳药移花撰石名，稍加心匠可经营。

天真不假人为力，绿树啼莺一两声。

方回

方回　春日小园即事十首

四十九时初作郡，帆风笠雨十余年。

野花山鸟应相笑，依旧归来无一钱。

方回

方回　春日小园即事十首

身隐山中聊复尔，诗传海外岂其然。

□间日有人携酒，□恼如天亦醉眠。

方回


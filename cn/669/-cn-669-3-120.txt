120　文王罔攸兼于庶言證史　人君急於知人緩於知事


「文王

罔攸兼于庶言庶獄庶慎。」司馬公知人論曰：「人君急於知人，緩於知事。」愚謂漢宣帝綜核名實，非不明也，而不能知弘、石之姦；唐宣宗抉擿細微，非不察也，而不能知令狐綯之佞，明於小而闇於大也。故堯、舜之知，不徧物而急先務。

【元圻案】荀子曰：「王道治近不治遠，治明不治幽，治一不治二。」〇漢書左雄傳：「宣帝興于側陋，綜核名實，知時所病。拜刺史守相，輒親見問，考察言行，信賞必罰。」又蕭望之傳：「初宣帝不甚重儒術，任用法律，而中書宦官用事，中書令弘恭、石顯久典樞機。」〇資治通鑑唐紀宣宗九年：「上聰察彊記，宫中厮役、給灑掃者，皆能識其姓名，才性所任，呼召使令，無差誤者。度支奏漬污帛，誤書『漬』爲『清』，樞密承旨孫隱中謂上不之見，輒足成之。及中書覆入，上怒，推按擅改章奏者，罰謫之。」〇唐書令狐綯傳：「綯，字子直，舉進士。宣宗時，同中書門下平章事，輔政十年。」〇通鑑：「宣宗十三年崩，令狐綯執政歲久，忌勝己者，中外側目。」






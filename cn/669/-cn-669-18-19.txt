137　慶曆前談經者守故不鑿　七經小傳與三經義　講經者講義緣起　慶曆後諸儒疑毁諸經　毁周禮疑孟子諸人


自漢儒至於慶曆間，宋仁宗十九年辛巳改元慶曆。談經者守訓故而不鑿。七經小傳出何云：「劉原父作。」而稍尚新奇矣，至三經義行，視漢儒之學若土梗。集證：「晁氏讀書志：『七經小傳三卷，劉敞原甫撰。七經者，毛詩、尚書、公羊、周禮、儀禮、禮記、論語也。元祐史官謂慶曆前學者尚文辭，多守章句注疏之學，至敞始異諸儒之説。後王安石修經義，蓋本于敞。公武觀原甫説「伊尹相湯」、「伐桀升自陑」之類，經義多勦取之，史官之言不誣。』」古之講經者，執卷而口説，未嘗有講義也。元豐間，宋仁宗十一年戊午改元元豐。陸農師在經筵始進講義。自時厥後，上而經筵，下而學校，皆爲支流曼衍之詞，説者徒以資口耳，聽者不復相問難，道愈散而習愈薄矣。陸務觀曰：「唐及國初，學者不敢議孔安國、鄭康成，況聖人乎！自慶曆後，諸儒發明經旨，非前人所及，然排繫辭，閻按：「謂歐陽公永叔。」毁周禮，按：謂歐陽永叔、蘇軾、轍。疑孟子，按：謂李覯、司馬光。方樸山云：「甚有鄭友之藝圃折衷〔一〕。」〇全云：「又有晁説之。」〇案：實創始於王充之刺孟。譏書之胤征、顧命，按：謂蘇軾。黜詩之序。按：謂晁説之。〇全云：「又有鄭樵。」不難於議經，況傳注乎！」斯言可以箴談經者之膏肓。

【閻按】陸佃傳：「崇政殿説書，進講周官，神宗稱善，始命前一夕進稾。」孫游渭南集：「按實録，元祐五年二月，邇英閣講畢無逸篇〔二〕，詔詳録所講以進。今後具講義，次日别進。」是哲宗又嘗申命之。講義果始農師矣。

【方樸山云】農師自是學者，雖爲王氏學，而遠勝程門。

〔一〕「鄭友」，疑爲「鄭厚」之誤。按鄭厚，字景韋，宋莆田人，著有藝圃折衷。宋李心傳建炎以來繫年要録謂鄭厚「嘗著書號藝圃折衷，其言有詆孟軻者」，「辛未詔左從事郎鄭厚自今不得差充試官及堂除」。未見鄭厚稱「友」稱「友之」的史料記載，疑「友」或「友之」爲「厚」字之形誤。

〔二〕「閣」上原衍「殿」字，據四庫本渭南文集卷二八跋無逸講義删。






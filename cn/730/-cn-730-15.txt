卷十五 货语


金

或谓黄本日精，白本月华，故近赤道之地多金。吾粤阳明之国，天地盛德，寄旺于火。火之奂，丹砂之精，黄澒父之，黄土母之，以故往往产金。金生于丹砂穴者为上，其屑多在黑沙及逆流漩澓之所，没水取之。或掘地丈余，见有磊砢粉子石，石褐色，一端黑焦，是为伴金之石，必有马蹄块金。盖丹砂之旁有水晶床，金之旁有粉子石，物不孤生，天地之道则尔，其粉子石所在，土色如血，或如熟杏，烧作脂苏气香，其沙甚重而苦，鹅鸭啖其沙者，从膍胵内淘之，亦有金屑。开建有金庄水焉，其源出金鸡涌，二百里间为大泷小泷者二，皆有瓜子金、麸金。越一山有金楼水，流声清激，亦产生金。土人淘其沙，日得麸金分许，不能多，或有得一金龟，则其地数日无金矣。崖州黎田，其水潆洄清彻，浮光跃金，有商人以百金贸而淘之，阳江木蓢白石山涧中。及广宁溪峒，亦有金坑，而生金甚微，色亦低劣，民竭一日之力，仅足糊口。英德之金山迳溪东西田脚亦有金，河源之蓝田濑，蒸煮其沙，日得生银钱许，若得三四钱，则三日不能复得，高明矿脉亦微。万历间，中使募民认税开采，寻以无利而寝，大抵晋康以掘铁为生，开建、河源以淘金银为业。一铁炉可养千人，一金潭银濑可活数百室，皆天之所以惠贫民也。许浑诗云："洞丁多斫石，蛮女半淘金。"若上官开采，则所得不足以偿所失，未有不因而生乱者也。盖岭南虽有金而无金，其金皆自吴门买归，□□者以银易之，以便致远。故贾人以金为货，利常数倍。民谣有云："黄金自吴来，精者十三倒。□□争卖时，白银不言好。"

银

粤之山旧有银穴银沙，《始兴记》云：小首山崩，崩处有光耀，悉是银砾。铸之得银，而英德、清远其山传有银矿者，辄有白气上升，草木沾之皆白。或山石盛热时有银汗，白而味辛。其矿或红如乱丝，或白如草根，或衔黑石，或有脉，谓之龙口。循龙口挖之，浅者一二丈，深者四五丈，有焦路如灶土然，斯矿苗也，又挖则矿见矣。由微而盛，盛而复微，或如串珠，或如瓜蔓，微则渐绝，绝复寻焦，焦复见矿。若焦已绝，则又盘荒也。凡矿以有银星大点而柔者为上，小点而坚者次之，谓之明矿。次则夹石矿，以色绿者为上，红黑黄白者次之。又次则砂土矿，淘去浮者，留其沉重者煎之，以成瓜者为上，如瓜蔓者次之。然往往盘荒时，见有人骑白马望空而去，此银气也，气去则其银亦去，故往往不得银云。东莞东南百余里有宝山，其穴有银砖数百片，相传郭将军所炼，取之辄昏迷不得出。旁一深洞在水中，土人尝祭以白鸡，入水凿之，其刚者石也，柔则为铅，铅一石或得银数两。然每为神笞击，铸不及成。电白东有纱帽山，山有石大小数万，非石，皆银块也。取之亦辄昏瞀，曳以巨藤，藤尽断。有为斋醮以祷者，费三百金，第如其数以偿，余不能动。潮州西丰水有一穴，中有银饼数千枚，亦不可取。始兴林水源有斜潭，潭底有银数十瓮，以青石盖之，可开观而不可取。罗浮一洞，有大银版无数，有取其二者，夜梦山神诃责，复纳还之，雷即震击此洞，塞以巨石，至今遂不复识。夫非其有而取之者为盗，盗于人然且不可，况盗于天乎。大凡山谷之所藏，精灵之所秘，神物有归，必非贪者所得而觊觎也。然惟人爱之，天乃吝惜而不与，人苟不爱，天亦以之同于砂砾矣。然而银者多藏亦必厚亡，岁庚子，广州有白镪数万锭，飞于空中，自南而北，有方将军者焚香拜之，飞下近帘，儿童群笑之，竟复飞去，有为之赋飞镪行者。且银积久，虫蚁亦食之，或化而为水，或从土中徙他所，其开矿者，利赢则商，缩则寇，终于不得其死。噫嘻。银之为祟，亦何所益于人也哉。

夫用银何始乎，顾炎武云：唐宋以前，上下通行之货，一皆以钱而已，未尝用银。《汉志》言：秦币二等，而珠、玉、龟、贝、银、锡之属，为器饰宝臧，不为币。孝武始造白金三品，寻废不行。《旧唐书》：宪宗元和三年六月，诏曰：天下有银之山，必有铜鑛。铜者可资于鼓铸，银者无益于生人。其天下自五岭以北，见采银坑，并宜禁断。《通典》：梁初唯京师及三吴、荆、郢、江、湘、梁、益用钱，其余州郡则杂以谷帛交易。交广之域，则全以金银为货。而韩愈奏状亦言：五岭买卖一以银。元稹奏状言：自岭已南，以金银为货币。自岭已外，以盐帛为交易。黔巫溪峡，用水银、朱砂、缯、彩、巾、帽以相市。《宋史》：仁宗景祐二年，诏诸路岁输缗钱，福建、二广易以银，江东以帛。《金史·食货志》：旧例银每锭五十两，其直百贯。《旧唐书·哀帝纪》：内库出方圆银二千一百七十二两，充见任文武常参官救接。是知前代银皆是铸成，民间或有截凿之者，其价亦随低昂，遂改铸银，名承安宝货。一两至十两分五等，每两折钱二贯。公私同见钱用。又云：更造兴定宝泉，每贯当通宝五十。又以绫印制元兴珍货，同银钞及余钞行之。行之未久，银价日贵，宝泉日贱，民但以银论价。至元光二年，宝泉几于不用，哀宗正大间，民间但以银市易，而不用钱。至于今日，上下通行用银，皆忘其所以然矣。考之《元史》：岁课之数，为银至少，然则国赋之用银，盖不过三四百年耳。故今之言赋者，犹必曰钱粮。夫钱，钱也，粮，粮也，亦恶有所谓银哉。嗟夫，用银之为害始于金，今有国者，不以唐宋以前为法，上下通行之货悉以钱，而独仍金人之弊，其欲财用之充足也，不其难乎哉。夫二广岁输制以银，以其地不产铜耳。如天下皆不用银，则二广亦不能独用，二广不能独用，而二广之民于是乎而不穷矣。嗟夫，古之为富者，菽粟而已。为其交易也，不得已而以钱权之。三代之赋，粟也，非钱也。汉唐之赋，粟也，钱也，帛也，非银也。用银始于闽、粤，以其地坑冶多而海舶利耳。然今二者皆不如昔，使能与天下十五省直悉废银不用，皆以钱以粮以布帛及诸土物易之，上之人以节俭倡率，禁瑰货，绝淫巧，贱贾而贵农，将使黄金与土同价，复见今日，斯言必非荒谬也。

闽、粤银多从番舶而来，番有吕宋者，在闽海南，产银，其行银如中国行钱。西洋诸番，银多转输其中，以通商故。闽、粤人多贾吕宋银至广州，揽头者就舶取之，分散于百工之肆，百工各为服食器物价其值。承平时，商贾所得银，皆以易货，度梅岭者，不以银捆载而北也，故东粤之银，出梅岭十而三四。今也关税繁多，诸货之至吴、楚、京都者，往往利微折资本，商贾多运银而出，所留于东粤者，银无几也，故谚曰：物贱银贵，无钱可替。大抵小民贸易喜用钱，上之人苟能以钱易银，尽弃银而勿用之，而银于是乎同于瓦砾矣。

粤东银，其在野者，多用大口锅，形如碗圆而高边，及双吹。在城者，多用砒倾硬锭、漳州锭、方槽，日趋于伪。其纹者若潮州饼、井栏酥与二洋之大小银钱，有九五六色。最高者交趾银条、银舌，若山银，则丹房所谓银笋，色至足矣。市井小人，争以巧伪为事，或荡锡于边，或鑚〈鑦去貝〉于腹。或洒铁沙于面，或钓铜于四角，或以白铜，药煮之为峱银，最易惑人。故便民莫善于钱。

铜

考唐建中初，赵赞判度支，采连州白铜，铸大钱一以当十，而韶州城南七十里，宋初置埸采铜，曰岑水铜场，谓场水能浸生铁成铜，今不然矣，而连州亦绝无白铜。大抵广东无铜矿，惟广西右江州峒有之，往时掘地数尺即有矿，故蛮人好用铜器。然广东亦有赤铜，宓山云：凡赤铜一石，可取白银四两。从云、贵来者有光，盖未取炼者也，其价贵，从洋舶来者无米，其价稍贱，以取炼者也。赤铜铸钱，须以倭铅、卢甘石入之则黄。官诚能平价采买于洋舶，而取英德、仁化矿铅以铸制钱，钱既行，渐废银而不用。将见富者难以为富，贫者易以为贫，此亦便民之道也。说者谓地不产铜，而开局铸钱则铜价顿高，势不得不殽杂以充课额。钱既殽杂，质脆而色黯，遂启伪钱之端，此说亦未必然。

古钱

自河头至高、雷二郡，用唐宋钱，廉州则用开元钱，开元钱以面有半月痕者为贵。相传开元铸钱，贵妃指甲误触其模，冶吏不敢擅易，此半月痕即贵妃指甲云。又高、雷、廉用元丰钱，以平头元为上，尖头元次之。平头元者，元字上一画平也，尖者作一点，行书也，前世钱文未有行书者。淳化中，太宗始以宸翰为之，既成，以赐近臣，名御书钱，其用万历钱，则以跂历者为上。跂者，历字左撇直下也，交趾亦用宋钱，以六十钱为一勺，琼用钱以六孔为一钱，六十为一两，六百为一贯，数皆以六。

铁

铁莫良于广铁，广中产铁之山，凡有黄水渗流，则知有铁，掘之得大铁矿一枚，其状若牛，是铁牛也。循其脉路，深入掘之，斯得多铁矣。然产铁之山，有林木方可开炉，山苟童然，虽多铁亦无所用，此铁山之所以不易得也。凡铁矿一枚，层层剖之，皆有木叶纹，向背不一，山有某木。则铁矿中有某叶纹，深掘之至数十丈，莫不皆然。岭南当隆寒时，木不落叶，惟产铁之山落叶，盖铁之精英所摄，金克木之道也。铁矿有神，炉主必谨身以祭，乃敢开炉。炉之状如瓶，其口上出，口广丈许，底厚三丈五尺，崇半之，身厚二尺有奇，以灰沙盐醋筑之，巨藤束之，铁力、紫荆木支之，又凭山崖以为固。炉后有口，口外为一土墙，墙有门二扇，高五六尺，广四尺，以四人持门，一阖一开，以作风势。其二口皆镶水石，水石产东安大绛山，其质不坚，不坚故不受火，不受火则能久而不化，故名水石。凡开炉始于秋，终于春，以天气寒凉，铁乃多水，金为水之源，水盛于冬，故铁水以寒而生也。下铁矿时，与坚炭相杂，率以机车从山上飞掷以入炉，其焰烛天，黑浊之气，数十里不散。铁矿既溶，液流至于方池，凝铁一版，取之，以大木杠搅炉。铁水注倾，复成一版。凡十二时，一时须出一版，重可十钧。一时而出二版，是曰双钩，则炉太王，炉将伤，须以白犬血灌炉，乃得无事。铁于五金属水，名曰黑金，乃太阴之精所成。其神女子，相传有林氏妇，以其夫逋欠官铁，于是投身炉中，以出多铁。今开炉者必祠祀，称为涌铁夫人，其事怪甚。凡一炉场，环而居者三百家，司炉者二百余人，掘铁矿者三百余，汲者、烧炭者二百有余，驮者牛二百头，载者舟五十艘。计一铁场之费，不止万金。日得铁二十余版则利赢，八九版则缩，是有命焉。然诸冶惟罗定大塘基炉铁最良，悉是锴铁，光润而柔，可拔之为线，铸镬亦坚好，价贵于诸炉一等。诸炉之铁冶既成，皆输佛山之埠，佛山俗善鼓铸，其为镬，大者曰糖围、{泬犮}七、{泬衣}六、牛一、牛二，小者曰牛三、牛四、牛五，以五为一连曰五口，三为一连曰三口，无耳者曰牛，魁曰清。古时凡铸有耳者不得铸无耳者，铸无耳者不得铸有耳者，兼铸之必讼。铸成时，以黄泥豕油涂之，以轻杖敲之如木者良，以质坚，故其声如木也。故凡佛山之镬贵，坚也，石湾之镬贱，脆也。鬻于江楚间，人能辨之，以其薄而光滑，消湅既精，工法又熟也。诸所铸器，率以佛山为良，陶则以石湾，其炒铁，则以生铁团之入炉，火烧透红，乃出而置砧上，一人钳之，二三人锤之，旁十余童子扇之，童子必唱歌不轰，然后可炼熟而为鍱也。计炒铁之肆有数十，人有数千，一肆数十砧，一砧有十余人，是为小炉。炉有大小，以铁有生有熟也。故夫冶生铁者，大炉之事也。冶熟铁者，小炉之事也。其钢之健贵乎淬，未淬则柔性犹存。流传者，钢已炉锤，方出火即入乎水，大火以柔之，必清水以健之，乃成纯钢。此炼钢之事也。甘泉云：观洪炉之铸金，则知天地之终始矣。在炉而溶，生之也。出炉而结，成之也。溶也者，水始之事也。结也者，土终之事也。其溶也人以为屈，而不知生之始也，信孰大焉。其结也人以为信，而不知成之终也。屈孰大焉，始终相乘，屈信相感，而金未尝变，道之象也。

连

铅一曰连，徐广云：连，铅之未炼者。昔王莽铸作钱布皆用铜，殽以连锡。孟康云：连，锡之别名也。李奇云：铅，锡之璞，名曰连。应劭云：连似铜。许慎云：链，铜属也。连州有铅锡冶，故以名州。然今广东锡多从广西贺县而至，贺县出锡，故名贺。贺，锡也。语云：羊脂耎铜，牡羊角缩贺。然广东长乐、兴宁、河源、永安皆产锡，坚白甲于洋锡，有马蹄、蜈蚣、门限之名，贫民采者赖以生，天启末年以来甚盛。又韶州产锡，余靖云，韶处岭阨，杂产五金，四方之民，聚而游手，牒诉纷拏，常倍他郡，皆以争锡穴之故，则宋时韶实多锡矣。

珠

合浦海中，有珠池七所，其大者曰平江、杨梅、青婴，次曰乌坭、白沙、断望、海猪沙，而白龙池尤大。其底皆与海通，海水咸而珠池淡，淡乃生珠，盖月之精华所注焉。故珠生池中央者色白，生池边者色黄，以海水震荡，咸气侵之，故黄也。珠者蚌类也，蚌之yin精，圆泽为珠，故郭璞曰：琼蚌晞曜以莹珠，或以为石决明产，非也。珠一名神胎，凡珠有胎，盖蚌闻雷则〈疒秋〉瘦，其孕珠如孕子然，故曰珠胎，蚌之病也。珠胎故与月盈肭，望月而胎，中秋蚌始胎珠。中秋无月，则蚌无胎。《吕氏春秋》云：月群阴之本，月望则蚌蛤实，群阴盈。月晦则蚌蛤虚，群阴揪。《淮南子》云：蛤、蟹、珠、龟，与月盛衰。又云：月死而蠃蚌膲。语曰：涠蜯之精，孕为明月。又曰：蚌胎之珠，随月圆缺。予诗云："中秋月满珠同满、吐纳清光一一开。"明月本为珠作命，明珠元以月为胎是也。凡秋夕，海色空明，而天半闪烁如赤霞，此老蚌晒珠之候。蚌故自爱其珠，得月光多者其珠白，晒之所以为润泽也。凡蚌无阴阳牝牡，须雀雉变化而成，故能生珠，专一于阴也。曰珠牡者，言其蚌大无阴也，或以九孔蠃为珠牡，非也。曰珠母者，言其无阳也。蚌以月为食，与蟾蜍相为性命，呼吸太阴之精，无大小皆有珠，皆牝类也。称海曰珠母宜也。又珠母者，大珠在中，小珠环之也。予诗云："珠池千里水茫茫，蚌蛤秋来食月光。取水月中珠有孕，精华一片与天长"是也。凡采生珠，以二月之望为始，珠户人招集蠃夫，割五大牲以祷，稍不虔洁，则大风翻搅海水，或有大鱼在蚌蛤左右，珠不可得。又复望祭于白龙池，以斯池接近交趾，其水深不可得珠，冀珠神移其大珠至于边海也。予诗云："暮春争赛白龙池，挂席乘潮采不迟。千尺蠃筐垂海底，翻波不使巨鱼知"是也。采之之法，以黄藤丝棕及人发纽合为榄，大径三四寸，以铁为〈木琵〉，以二铁轮绞之，缆之收放，以数十人司之，每船〈木琶〉二，缆二，轮二，帆五六。其缆系船两旁以垂筐，筐中置珠媒引珠，乘风帆张，筐重则船不动，乃落帆收〈木琶〉而上。剖蚌出珠，蚌有一珠者，数珠者，有绝无珠者，有权得珊瑚碎枝及五色文石金银者，盖有数焉。珠身以圆白光莹细无丝络者为精珠，半明半暗者为褪光珠，次肉珠，次糙珠、药珠。大而稍扁者曰珰珠，所谓南海之明珰也。其曰走珠、滑珠、磥砢珠、官雨珠、税珠、{⺮总}符珠、稗珠。古有此名，今莫能尽辨。但以精珠龙睛粉白，重一分者银六倒，二分者四十倒，肉珠二分重者四倒，合八百颗而成一两者曰八百子，则十倒，合千颗而成一两者曰正千。八倒，其重七分者为珍，八分者为宝，故曰七珍八宝，其价则莫可定云。凡珠岁有丰耗，多得者谓之珠熟，少曰珠荒，然古时珠贱今珠贵，古时合浦人以珠易米，珠多而人不重。今天下人无贵贱皆尚珠，数万金珠，至五羊之市，一夕而售。奸人或以珠池为逋逃薮，与官吏交通，盗珠之人一，而买珠之人千百。产珠之池一隅，而用珠之国极于东西南朔。富者以多珠为荣，贫者以无珠为耻，至有金子不如珠子之语，此风俗之所以日偷也。圣明在上，不宝珠玉，以朴俭身先，是所望于今日矣。往总制林富有疏，请罢采珠，谓珠一采之后，数年始生，又数年始长，又数年而始老，故禁私采，禁数采，所以生长之。今经数采，即以人命易珠，有不能多得者，言甚剀切。珠本神物善徙，太守廉则珠复还。予尝至合浦，止于城西卖鱼桥，故珠市也。闻珠母肉作秋海棠或杏华色，甚甘鲜而性太寒。《草木记》云：采珠人以珠术作鲊，今不可得。土人饷我珠肉，腊以为珍，持以下酒，谓珠比年皆他徙，即雷州之对乐池，高州石城之麻水池，旧多产珠，今亦无之。又元时，东莞之大步海媚珠池，产鸦蠃珍珠。又县之后海、龙岐、青蠃角、荔支庄一十三处，亦产珠母蠃及珠蠃树，今皆无之。元时张惟寅上状言：珠蚌生在数十丈水中，取之必以绳引而缒人而下，气欲绝，则掣动其绳，舟中人疾引而出，稍迟则七窍流血而死，或为恶鱼所噬。蚌逾百十，得珠仅能一二，乞申罢之，其言与林富相表裹，留心民命者，可不知之。

产合浦之地者，多称珠人。予尝有《珠人曲》云："一唇有数珠，大小相连缀。采珠乘月圆，扬帆入龙穴。"又云："珠母当秋孕，精华月全。明珠无大小，都在口唇边。"又云："水淡珠多白，水咸珠多黄。月光化为水，来养明月珰。"又云："生长珠池旁，食珠如食米。日夕剖神胎，珠肉荐芳醴。"又云："儿女抱珠筐，细珠弃不取。珠母肉微红，色似海棠乳。"盖蚌蛤食月之光以成珠，珠者月之光所凝，故色白，其肉亦白而有微红，则月中之一阳也。白又以水之淡，其水取之于月中，故淡也。水者月之光所化，虽在咸海之中，而精华不混。蚌蛤实月之光于腹而成珠于唇，珠在唇，故尝吐之以自媚也。大抵蚌蛤以月为命，月者水之精，珠则月之精。其生不易，故得之亦不易。

合浦珠名曰南珠，其出西洋者曰西珠，出东洋者曰东珠。东珠豆青白色，其光润不如西珠，西珠又不如南珠。南珠自雷、廉至交趾，千里间六池，出断望者上，次竹林，次杨梅，次平山，至汗泥为下，然皆美于洋珠。宓山云：洋珠大如豆者，竟似夜光。但易碎又轻，一名玻璃珠。其中空故轻，凡珠有生珠，有养珠。生珠者以蚌晒之日中，其口自开，则珠光莹，谓之生珠。若剖蚌出珠，则黯黯矣，是谓死珠。养珠者，以大蚌浸水盆中，而以蚌质车作圆珠，俟大蚌口开而投之，频易清水，乘夜置月中。大蚌采玩月华，数月即成真珠，是谓养珠。养成与生珠如一，蚌不知其出于人也。蚌之精神，盖月之精神也。

吾粤所宝者珠，在古时凡生男子多命曰珠儿，生女多曰珠娘。珠娘之可知者，交趾王之女曰媚珠，双角山之女曰绿珠是也。大抵珠者粤之精华，月之所生，日之所养，以为士女之光耀。故凡还珠之郡，媚川之都，沉珠之浦，禺珠之乡，珠厓之国，生其地者，人多秀丽而文，是皆珠胎之所孕育者也。故夫月无光，以日而为光，故月有外景，皆日之景。珠无光以月而为光，故珠有内景，皆月之景。月生于日，珠生于月，而人物又生于珠。珠以月为母，以日为父，粤人之宝珠，盖所以宝日月也。粤故多珠，蚌、蛤、蠃生珠，鲛人慷慨以泣珠，鲸鲵目即明月珠。朱鳖吐珠，蠔亦有珠，复有骊龙之珠。骊龙珠产归善之笔架山，岁大比，辄有大光如斗，上下峰间。一出应举者一人，十出应十人，故其为士者祝云。今岁举贤书十人吐十珠，而河源桂山、茶山，龙川白额，亦有骊龙珠光见。粤又有龙珠，谚曰：种千亩木奴，不如一龙珠。又有蛇珠，谚曰：蛇珠千枚，不及玫瑰。玫瑰者，龙蚌之珠也。又海中有珠子树，其状如柳，蚌生于树，树生于石，蛋人尝玄身没海，凿石而得树，树上得蚌，蚌中得珠。予诗云："家家养得采珠儿，兼采珊瑚石上枝。珠母多生珠子树，海中攀折少人知。"

凡夜光之珠皆龙珠也。交广昔时人少而物多，故《南齐地理志》称：民户不多，俚獠猥杂。扌卷握之资，富兼十世，卷握之资，必龙珠之类也。合浦人向有得一龙珠者，不知其为宝也，以之易粟。其人纳之口中误吞之，腹遂胀满不能食。数数入水，未几遍体龙鳞，遂化为龙，所居室陷成深渊，故今谓之龙村。嗟夫。夜光之珠可宝也，然吞之则变为鳞介，失其性并失其身，人可以不慎乎哉。然今者岭南俗杂五方，人多而物不给，扌卷握之中，亦无甚难得之货，蚌珠且尽，况于龙颔之珠乎。昔危祐为廉州守，吏进一聚珠扇，叹曰：身为廉州，而执此扇以对吏民，独不愧于州名乎，却之。嗟乎，如祐者可谓无失其性者哉。

玉

粤不产玉，而广志云：白玉美者可以照面，出交州，又曲江县东有玉山，卉木茂滋，泉石澄润，相传为昔人采玉处。又琼山石，白润如玉，故名琼山。高州海中有文魮，其鸣似磐而生玉。《山海经》云：文魮状如覆铫，是生珠玉。然则粤亦有玉矣。语曰：涠蚌之胎有玫瑰，文魮之腹有美玉。或有赋云：鱼孕玉而长鸣，鳖弄珠而延伫。

水晶

琼州五指山，多水晶，光莹照人，望如雪霁。取以为假山，高至丈余，价甚翔。其银晶及黄紫者，多从闽漳而来。或谓色红者火昌，可以取火，白者水晶，可取水亦可取火。水晶所在，夜辄有火光云。

珊瑚

珊瑚，水之木也。生海中磐石之上，初白如菌，一岁乃黄。海人以铁网先沈水底，俟珊瑚贯出其中，绞网得之。或以铁猫儿坠海中得之。在水直而耎，见风则曲而坚，得日光乃作鲜红、淡红二色。其五七株合成者，名珊瑚林，夜有光景，常烨烨欲然，南越王以为烽火树是也。状多如柏，亦曰烽火柏。或谓此物贵贱，并随真珠，大抵以树身高大，枝柯丛多，纹细纵而色殷红，如银朱而有光泽者为贵，色淡有髓眼者次之。其色善变，可以占灾祥。圆之为珠，带腕上，或以为簪。其人有福泽，则益红润。高明区《怀瑞赋》云：眡炎洲之宝树兮，实擢秀于重泉。抱巽德之典直兮，分离象于汹渊。琼苞森其矗仄兮，丹柯宛以樛连。于是犀象之渠，贝蛤之长，命蠃舟，荡凫桨，缭金维，举镔网，以加于千仞之下，而出于湍厓之上。外有琅玕石，生海底，柯似珊瑚。色白者曰白珊瑚，青者青珊瑚。又有黑珊瑚，其色如漆，出安南。有海松，亦似珊瑚而多针眼。

琥珀

琥珀，来自云南者多血珀，来自洋舶者多金珀、蜜蜡、水珀，广人雕琢为器物特工，余则以作丸药之用。琥珀者，龙阳而虎阴，龙为魂而虎为魄。盖得松液之yin精，因己土而结者也。梁氏云：凡松老则其中所附之金精甚坚，坚则重而下注，潜伏于根节之中。夏月时太阳气盛，松以金水之精，受大火之蒸炙，于是通体融液，肤理有疏，皆渗泄而遗漏。而是时火在天上，地下之气寒而敛。以地下寒敛之气，而受松热液之精，二者相抱，遂凝而为琥珀。久在土中，愈坚而愈明莹。其内之光亮者精也，如金色者血也。故服琥珀，则宁心魄而利小遗，血经之药阴也。服茯苓，则安神魂而补脾胃，气经之药阳也，物以类各相从也。广中抱龙丸为天下所贵，以其琥珀之真也。其以油煮蜜蜡为金珀，吸莞草易，但不香。

贝

徐闻之西，每天霁，海水清澈见底，浑然砥平，皆石也。石上多有石栏杆、海菜、铁树、云根、石菌、灵栭、土芝等物。砂中复有蠃、〈虫戍〉、蜃、蜊、蠔、蚶、蝤蛑之属。凡古之威斗、大锺、刑鼎、琼弁、敦牟、卮匜，以及罂、缶、甗、釜豆、区、棬、筥之状，无不毕具。磨荡既久，肌理滑莹，皆作五色光怪。有客尝摭拾之，凡得贝类三百余，蠃类五百余，蛤类二百余，石类一百余，树类五十余。其最精丽纤巧，如相思子、甲香、指甲蠃、石蠃、石蟹、石燕、〈王车〉｛〈王巨〉木｝、玳瑁等有六十余种，一一不同，是皆所谓贝也。凡宝有天产自然者，有人工雕镂者，如猫睛、卤子、组母琭、映青、映红、黄鑚、白鑚，皆宝也。贝海，贝也。又有客尝至吴川，见海浪至，辄如万条白练，诸蠃壳随浪去来，淘汰日久，光采陆离，可以监照眉须，不减水碧金膏也。海旁多细白沙，积如丘阜，潮落时，沙痕如波纹素縠。黑夜海中生火，蠃蜬之属，一一负火以行。盖离为蚌为蠃，文为蛤为虈，皆火德也。姚宽云：蛤蜊、文蛤，皆一潮生一晕。予谓潮水咸，咸属火，晕生于潮，亦生于火也。阴火生于海中，为鳞介之文，阳火生于山中，为鸟兽之文。

玻璃

玻璃来自海舶，西洋人以为眼镜。儿生十岁，即戴一眼镜以养目光，至老不复昏矇。又以玻璃为方圆镜，为屏风，昔汉武帝使人入海市琉璃者此也。《南州异物志》云：琉璃本质是石，欲作器，以自然灰治之。自然灰状如黄灰，生南海滨，今西洋人不知亦用此灰否。每裁锯为大小物，或以镶嵌壁障。潘尼所谓灼〈火龠〉旁烛，表里相形，凝霜不足方其洁，澄水不能喻其清者。广人或铸石为之，然殊不及。

骐驎竭

骐驎竭，紫铫树之脂也，以嚼之不烂如蜡者，拍之可透指甲者，烧之有赤汗出，而灰不变色者为上。此物与龙脑颇同，龙脑属金，故白，血竭属火，故赤。脑其树之膏，竭其树之血也，广州及南番诸国皆有之。

龙脑香

龙脑香，出佛打泥者良，来自番舶，粤人以樟脑乱之。樟脑本樟树脂，色白如雪，故谓之脑。其出韶州者曰韶脑。樟脑以人力，龙脑以天生者也。凡脑皆阳气所聚，阳香而阴臭，而龙者纯阳之精尤香。其脑与涎，皆香品之最贵者。

勾漏砂

嘉靖初，郁林苦采砂之役。有州同顾起纶者，谓葛洪南来，鲍靓留居罗浮，实未尝得砂于此。今日之役，恐徒靡敝吾民，不如市之辰州便。台府不从，役三万工于菉山西岭，穿三池，得砂一斤。于绿珠涌渫深井，得巨砂二十余两，乃知勾漏亦无砂云。郁林古勾漏地，昔之所有，今之所无，亦天地气运使然。连州往亦产砂，至宋时已绝，又安知辰州、贵阳他日不如勾漏邪！

辟珠

辟珠，质理坚重如贝，其生也常以椰子、槟榔、果谷诸实为胎，谓之圣铁。大者如菩提子，可辟铜铁，铜铁不能损。小者如黍粟，可辟竹木，竹木不能损。犯以他物则损矣。然大者或可辟竹木，小者或可辟铜铁，岛夷能辨之，以为奇宝。

绵布

东粤之绵布，良苦不一，最美者白氎。《史记》：榻布者白叠，或作荅，是也。其布细腻精密，皑如雪，轻如茧纸，幅广至四五尺，吉络为之。其织为巾者，两头组结方胜、葳蕤及诸物象。织者每抛一梭，则念一佛，故广州人殓死者以为面衣。是曰西洋布，以来自番舶者为真。其出于琼者，或以吴绫越锦，拆取色丝，间以鹅毳之绵，织成人物花鸟诗词，名曰黎锦，浓丽可爱。白者为幛，杂色者为被，曰黎单。四幅相连曰黎幕，亦曰黎幔，以金丝者为上。又有花被假被，《汉书》：儋耳、朱崖皆服布如单被，穿中央为贯头，即今之黎单也。亦有织为巾帨与裙者。裙曰黎〈衤甬〉，横幅合缝如井栏，皆素花假锦百褶而成，所谓迦盘之衣也。黄文裕赋云：布帛则攀枝吉贝，机杼精工。百卉千华，凌乱殷红。疏絺薾暑，密斜弭风。盖谓琼布也。斜谓斜文布，其文或作象眼，或葽字，或大小方胜，文皆侧理，故曰斜。广州有麻经、丝经兼丝布，或绵纬丝。有双〈纟丕〉布，甚厚实。有榜被，絮絁所织，其纬粗如小指，或谓即〈并毛〉被，亦名〈并毛〉罽，或方文、斜文。雷州有雷被，以白绵线为之，亦有红者、紫者。崖州多织绵，儋州多织生丝。崖州组织绵线如布帛状，绣人物花鸟其上，有十金一具者，名曰帐房，俗称儋、崖二帐。是皆越布也。志曰：南方之布葛越，木绵草本，亦越也。其曰织贝者，织为贝文，诗所谓贝锦也。贝或吉贝也。志称高昌有草，实如茧，丝如细纟卢，名白纑氎子。织之为布，白叠即吉贝也。岛夷以卉服来贡，而织吉贝之精者以入篚，故曰织贝。临川吴氏云：染其丝五色，织之成文曰织贝，不染五色而织之成文曰织文。是也。绵与丝一也。绵又有木棉之绵，即攀枝花絮也。其木高四五丈，花殷红，朵大于杯，花落则絮蕴焉。春暮时温空而飞，采之，其粗者可以为褥。岭外以为吉贝即木棉，非也。吉贝草绵，如斑枝乃木棉耳。汪广洋诗：翠苞半拆渐吐绵，雪花填满行人道。又云：搓就琼簪腻如茧，丝成水缕细如烟。谓斑枝也。又有树绵，一曰树头绵，以吉贝枝接乌桕，俟生时截去乌桕，树长可八九尺，四季开花，夏秋尤盛。每一株生，数十年不坏。絮同木绵，德庆以上多种之。

葛布

粤之葛，以增城女葛为上，然恒不鬻于市。彼中女子终岁乃成一疋，以衣其夫而已。其重三四两者，未字少女乃能织，已字则不能，故名女儿葛。所谓北有姑绒，南有女葛也。其葛产竹丝溪、百花林二处者良。采必以女，一女之力，日采只得数两。丝缕以针不以手，细入毫芒，视若无有，卷其一端，可以出入笔管，以银条纱衬之，霏微荡漾，有如蜩蝉之翼。然日晒则绉，水浸则蹙缩，其微弱不可恒服。惟雷葛之精者，百钱一尺，细滑而坚，颜色若象血牙。名锦囊葛者，裁以为袍直裰，称大雅矣。故今雷葛盛行天下。雷人善织葛，其葛产高凉、碙洲，而织于雷。为絺者绤者，分村而居，地出葛种不同，故女手良与沽功异焉。粤故多葛，而雷葛为正葛，其出博罗者曰善政葛。李贺罗浮山人与葛篇云：依依宜织江南空。又云：欲剪湘中一尺天。谓此。出潮阳者曰凤葛，以丝为纬，亦名黄丝布。出琼山、澄迈、临高、乐会者，轻而细，名美人葛。出阳春者曰春葛。然皆不及广之龙江葛坚而有肉，耐风日，凡此皆絟葛也。絟葛外有新会细苎，盖左思所谓筩中黄润，又曰黄润比筒者。凡叠布必成筒，一筒十端，而葛之大者率以两端为一连，苎则一端为一连，他布则以六丈为端，四丈为疋，此其别也。古时无木绵，皆以细麻为布，惟粤之苎则自上古已有。《禹贡》曰：岛夷卉服。《传》曰：岛夷，南海岛上夷也。卉，草也。卉服，葛越也。葛越，南方之布，以葛为之，以其产于越，故曰葛越也。左思曰：蕉葛升越，弱于罗纨。《正义》曰：卉服葛越，蕉竹之属，越即苎祁也。汉徐氏女赠其夫以越布。邓后赐诸贵人白越，是也。《汉书》云：粤地多果布之凑。韦昭曰：布，葛布也。颜师古曰：布谓诸杂细布。皆是也。其黄润者生苎也，细者为絟，粗者为苎，苎一作纻。《禹贡》曰："厥篚织贝。《传》曰：织细纻也。《疏》曰：细纻，布也。《汉志》所谓兰干细布也。兰干者，獠言纻也。翁源以为苎霜布，是也。其曰花练，曰谷纟户，曰细都，曰弱折，皆其类。许慎云：南方筩布之属皆为荃。荃，絟也，蕉竹之属皆絟也。蕉布黄白相间，以蕉丝为之，出四会者良。唐时端、潮贡蕉布，韶贡竹布。竹布产仁化，其竹名曰丹竹，丹亦曰单。竹节长可缉丝，织之名丹竹布，一名竹綀。庾翼与燕王书曰：竹綀三端。是也。志称蛮布织蕉竹、苎麻、都落等。麻有青、黄、白、络、火五种。黄白曰苎，亦曰白绪。青络曰麻，火曰火麻，都落即络也。马援在交趾，尝衣都布单衣。都布者，络布也。络者，言麻之可经可络者也。其细者当暑服之，凉爽无油汗气。湅之柔熟如椿椒茧绸，可以御冬。新兴县阳盛，估人率以绵布易之。其女红治络麻者十之九，治苎者十之三，治蕉十之一，纺蚕作茧者千之一而已。又有鱼冻布，莞中女子以丝兼苎为之，柔滑而白若鱼冻。谓纱罗多浣则黄，此布愈浣则愈白云。外有藤布、芙蓉布，以木芙蓉皮绩丝为之，能除热汗。又有罾布，出新安南头。罾本苎麻所治。渔妇以其破敝者翦之为条，缕之为纬，以绵纱线经之，煮以石灰，漂以溪水，去其旧染薯莨之色，使莹然雪白。布成，分为双单，双者表里有大小絮头，单者一面有之。絮头以长者为贵，摩挲之久，葳蕤然若西毡起绒。更或染以薯莨，则其丝劲爽，可为夏服。不染则柔以御寒，粤人甚贵之，亦奇布也。谚曰：以罾为布，渔家所作。著以取鱼，不忧风飓。小儿服之，又可辟邪魅。是皆中州所罕者也。粤布自《禹贡》始言，迁、固复言，官其地者往往以为货赂。昔孙｛幸中"土改大"｝调朱厓广幅布，蛮不堪役，遂作乱杀｛幸中"土改大"｝。而士燮献吴大帝细葛以千数，粤人苦之。宋恭帝时，广州献入筒细布，一端八丈，帝恶其精丽，蠹害女红，却之，诏岭南禁作此布。诚虑小民淫巧，风尚侈靡，使贪吏得以为暴也。

雷州妇女多以织葛为生。《诗正义》云：葛者妇人之所有事。雷州以之。予诗云：雷女工絺绤，家家买葛丝。又云：蛮娘细葛胜罗襦，采葛朝朝向海隅。又云：雷女采葛，缉作黄丝。东家为绤，西家为絺。增城亦然，其治葛无分精粗，女子皆以针丝之。乾撚成缕，不以水绩，恐其有痕迹也。织工皆东莞人，与寻常织苎麻者不同。织葛者名为细工，织成弱如蝉翅，重仅数铢，皆纯葛无丝。其以蚕丝纬之者，浣之则葛自葛丝自丝，两者不相联属，纯葛则否。葛产绥福都山中，以蔓生地上而稚者为贵。若缭绕树间，则葛多枝叶，不中为丝。采者日得数斤，城中人买而绩之，分上中下三等为布。阳春亦然。其细葛不减增城，亦以纺缉精而葛真云。凡葛以挼之有响，濡之明亮者为真。浣以梅叶之汁，和以清泉，摺幅为方而勿揉以手，则理不皱。其盎以瓦毋以木，则色不淄。湛之经宿，出而拍拍阴乾于檐端，毋以烈日则不脆。然纯葛者可浣，兼丝者浣之则缩。纯葛曰絟，言全乎葛也。

蕉类不一。其可为布者曰蕉麻，山生或田种，以蕉身熟踏之，煮以纯灰水，漂澼令乾，乃绩为布。本蕉也而曰蕉麻，以其为用如麻，故葛亦曰葛麻也。广人颇重蕉布。出高要宝查、广利等村者尤美。每当墟日，土人多负蕉身卖之。长乐亦多蕉布，所畜蚕，惟取其丝以纬蕉及葛，不为绸也。绸则以天蚕食乌桕叶者织之。史称粤多果布之凑，然亦夏布若蕉葛、苎麻之属耳。冬布多至自吴、楚。松江之梭布，咸宁之大布，估人络绎而来，与绵花皆为正货。粤地所种吉贝，不足以供十郡之用也。蕉布与黄麻布为岭外所重，常以冬布相易。予有《蕉布行》云："芭蕉有丝犹可绩，绩成似葛分絺绤。女手纤纤良苦殊，余红更作龙须席。蛮方妇女多勤劬，手爪可怜天下无。花针白越细无比，终岁一疋衣其夫。竹与芙蓉亦为布，蝉翼霏霏若烟雾。入筒一端重数铢，拔钗先买芭蕉树。花针挑出似游丝，八熟珍蚕织每迟。增城女葛人皆重，广利娘蕉独不知。"

茧布

程乡茧绸，为岭南所贵。其蚕分畦而养，各以其叶饲之，饲某叶则为某茧绸，其茧布则罗浮大胡蜨茧所成。有咏者云：仙遗衣化罗浮蜨，蜨化山蚕复作衣。大胡蜨者，葛稚川之遗衣也，衣化为蜨，蜨化复为衣，其异若此。文昌茧，其蚕惟食山栗叶，故吐丝坚韧，其绸可久服弗敝。新兴茧亦然。若南海官窑茧、顺德龙江茧，则劣矣。

鸟服

朔漠多兽服，南方多鸟衣。鸟衣者，诸种鸟布所成，一曰天鹅绒，夷人剪天鹅细管，杂以机丝为之，其制巧丽，以色大红者为上。有冬夏二种，雨洒不泾，谓之雨纱、雨缎。粤人得其法，以土鹅管或以绒物，品既下，价亦因之。一曰琐袱，出哈烈国，亦鸟毳所成，纹如纨绮，其大红者贵。然服之身重不便，粤人仿为之，似素纺绢而自起云，殊不逮也。又有以孔雀毛绩为线缕，以绣谱子及云肩袖口，金翠夺目，亦可爱。其毛多买于番舶，毛曰珠毛，盖孔雀之尾也。每一屏尾价一金，一屏者一孔雀之尾也。以其尾开如锦屏，故曰屏。

纱缎

广之线纱与牛郎绸、五丝、八丝、云缎、光缎，皆为岭外京华东西二洋所贵。予《广州竹枝词》云：洋船争出是官商，十字门开向二洋。五丝八丝广缎好，银钱堆满十三行。

纸

东莞出蜜香纸，以蜜香木皮为之。色微褐，有点如鱼子，其细者光滑而韧，水渍不败，以衬书，可辟白鱼。南浙书壳，皆用栗色竹纸，易生粉蠹，至粤中必以蜜香纸易之，始不蠹。最坚厚者曰纯皮。过于桑料。细者曰纱纸，染以红黄。以帷灯，恍若空縠，以有细点如沙，亦曰沙纸。晋武帝赐杜预蜜香纸万番。岭表录异。广州多栈香，以作纸名为香皮。是此纸也。长乐有谷纸，厚者八重为一，可作衣服，浣之至再不坏，甚暖，能辟露水。縠纸自昔见重，唐萧仿为岭南节度使，敕诸子以谷纸缮补残书。子廪谏曰：州距京师且万里，书成不可露赍，必将贮以囊笥，贪者伺望，得无薏苡之嫌乎？仿曰：善，吾思偶不及此。此谷纸之故事也。从化有流溪纸，纸出流溪一堡，有上流纸艔、下流纸艔，二艔专以运纸故名。其竹名曰纸竹，与他竹异。男女终岁营营，取给篁箐，绝无外务。其法先斩竹投地窖中，渍以灰水，久之，乃出而椎练。渍久则纸洁而细，速则粗而渗。粗者一名后纸。

诸番贡物

诸番之直广东者，曰婆利，曰古麻刺，曰狼牙修，曰占城，曰真腊，曰爪哇，曰暹罗，曰满刺加，曰大泥，曰蒲甘，曰投和，曰加罗希，曰层檀，曰赤土。其直安南者，曰林邑，曰槃槃，曰三佛齐，曰急兰丹，曰顿逊，曰州湄，曰浡泥，曰阇婆，曰扶南，曰彭亭，曰毗骞，曰天方，曰锡兰山，曰西洋古里，曰榜葛刺，曰苏门荅剌，曰古里班卒。是皆南海中大小岛夷，见于明祖训、会典者也。其不可考者，有辇、罗兰、顿田、离其、门毒、右笪、罗越、佛逝、诃陵、个罗、罗谷罗、婆露、狮子、摩逸、佛朗机诸国，则未尝入贡懋迁有无者也。安南本汉交趾地，洪武初朝贡，其物有金银器皿、熏衣香、降真香、沉香、速香、木香、黑线香、白绢、犀角、象牙、纸扇。占城本古越裳氏界，洪武二年，其主阿荅阿首遣其臣虎都蛮来朝贡，其物有象、犀、象牙、犀角、孔雀、孔雀尾、龙脑、橘皮、抹身香、熏衣香、金银香、奇南香、土降香、檀香、柏香、烧碎香、花藤香、乌木、苏木、花梨木、芜蔓、番纱、红印花布、油红绵布、白绵布、乌绵布、圆璧花布、花红边缦、杂色缦、番花手巾帕、兜罗绵被、洗白布泥。暹罗在占城南，洪武四年，其王参烈昭毗牙遣使柰思俚侪刺识悉替等来朝贡，进金叶表，其物有象、象牙、犀角、孔雀尾、翠毛、六足龟、龟筒、宝石、珊瑚、金戒指、铜鼓、片脑、米脑、〈米柬〉脑、脑油脑、紫檀香、速香、安息香、黄熟香、降真香、罗斛香、乳香、树香、木香、乌香、丁香、丁皮、阿魏、蔷薇水、琬石、紫梗、藤竭、藤黄、硫黄、没药、乌爹泥、肉豆寇、胡椒、荜拨、苏木、乌木、大枫子、苾布、油红布、白缠头布、红撒哈刺布、红地绞节智布、红杜花头布、红边白暗花布、绵棋子花布、织人象花文打布、西洋布、织花红丝打布、剪绒丝杂色红花被面、织杂丝竹布、红花丝手巾、织人象杂色红文丝缦。真腊本扶南属国，洪武六年，其王忽儿那遣使柰亦吉郎等来贡，其物有象、象牙、犀角、孔雀翎、苏木、胡椒、黄蜡、乌木、黄花木、土降香、宝石。爪哇本古阇婆国，洪武三年，其王昔里八达刺遣使八的占必等来朝贡，其物有胡椒、荜茇、黄蜡、乌爹泥、金刚子、苏木、乌木、番红土、蔷薇露、奇南香、檀香、麻藤香、速香、降香、木香、乳香、黄熟香、安息香、乌香、荜拔、茄龙脑、血竭、肉豆蔻、白豆蔻、藤竭、阿魏、庐薈、没药、大枫子、丁皮、番木鳖子、闷虫药、碗石、宝石、珍珠、锡、西洋铁、铁枪、摺铁刀、铜鼓、苾布、油红布、孔雀、火鸡、鹦〈母鸟〉、玳瑁、孔雀尾、翠毛、鹤顶、犀角、象牙、龟筒。满刺加在占城南，永乐三年，其王西剌八儿速剌遣使奉金叶表来朝贡，其物有番小厮、犀角、象牙、珠母壳、玳瑁、鹤顶、鹦〈母鸟〉、黑熊、黑猿、白麂、锁袱、金母鹤顶、金厢戒指、撒哈剌白苾布、姜黄布、撒都细布、西洋布、花缦、片脑、栀子花、蔷薇露、沉香、乳香、黄速香、金银香、降真香、紫檀香、丁香、丁皮、〈王旁〉、胡椒、血竭、乌爹泥、肉豆蔻、没石子、阿魏、窠铅、片脑、肉果、玛瑙珠、竹布、苏合油、乌木、苏木、大枫子、番锡、番盐。三佛齐本南蛮别种，在占城南，洪武四年，其王哈剌紥八剌卜遣使玉的力马{穴下}亦里麻思奉金字表来朝贡，其物有黑熊、白獭、火鸡、孔雀、五色鹦〈母鸟〉、诸香、兜罗绵被、苾布、龟筒、胡椒、肉豆蔻、番油子、米脑。浡泥本阇婆属国，洪武四年，其王马谟沙遣使亦思麻逸朝贡，其物有珍珠、宝石、金戒指、金绦环、金银八宝器、龙脑、牛脑、梅花脑、降香、沉香、速香、檀香、丁香、肉豆蔻、黄蜡、玳瑁、龟筒、蠃壳、鹤、熊皮、犀角、孔雀、倒挂鸟、五色鹦〈母鸟〉、黑小厮。锡兰山，正统十年，其王遣使耶把刺谟的黑哑等来朝贡，其物有宝石、珊瑚、水晶、金戒指、撒哈刺象、乳香、木香、树香、土檀香、没药、西洋细布、藤竭、芦薈、硫黄、乌木、胡椒、碗石。苏门荅剌，永乐三年，其王锁丹罕难阿必镇遣使阿里来朝贡，其物有马、犀、牛、龙涎、撒哈剌梭眼木香、丁香、降真香、沉速香、胡椒、苏木、锡、水晶、玛瑙、宝石、石青、回回青、硫黄、番刀弓。大坭，称隶暹罗助贡国，其来贸易，有胡椒、乳香、血竭、没药、片脑、荜拨、乌爹泥、土檀、黄檀香、降香、沉香、沉粟香、丁香皮、乌木、苏木、藤黄木、贪子、龟筒、象牙、番牛角、玳瑁、珠壳、宝石、打麻、西洋布、竹布、茭张席、灰筒。急兰丹，正德四年来贸易，有胡椒、乌木、丁皮。以上凡十二国，皆尝来往广东者。旧例，贡舶三艘至粤，使者捧金叶表，入京朝贡，其舶市物还国。次年三舶复至迎敕，又市物还国。三年三贡，或五年一贡。一贡则其舶来往三度，皆以澳门为津市。黄文裕云：往者番舶通时，公私饶给，其贸易旧例，有司择其良者，如价给之，次则资民买卖。故小民持一二钱之货，即得握椒。展转交易，可以自肥。广东旧称富庶，良以此。助国供军既有赖，而在官在民又无不给，是因民之所利而利之者也。议者或病外番闯境之为虞，夫暹罗、真腊、爪哇、三佛齐等国，洪武初首贡方物，臣服至今。永乐时，浡泥入朝，没齿感德。成化间，占城被篡，继绝蒙恩。南方蛮夷，大抵宽柔，乃其常性，百余年间，未有敢为寇盗者。迩者佛朗机来自西海，其小为肆侮，夫有所召之也。见今番舶之在漳闽者，亦未闻小有警动，则是决不敢为害，亦章章明矣。霍文敏云：东南番皆由广入贡，因而贸易，互为利市焉，中国不可拒之以自困。惟佛郎机则贼人之桀也，不可不拒。因拒佛郎机并拒诸番，非策也。为今之计，在诸番之来则受之，在佛朗机则斥之，否则厉兵以防之，示之必诛。

黩货

东粤之货，其出于九郡者，曰广货，出于琼州者，曰琼货，亦曰十三行货，出于西南诸番者，曰洋货。在昔州全盛时，番舶衔尾而至，其大笼江，望之如蜃楼屃赑。殊蛮穷岛之珍异，浪运风督，以凑郁江之步者，岁不下十余舶。豪商大贾，各以其土所宜，相贸得利不赀，故曰金山珠海，天子南库，贪者艳之。《晋书》称：广州包带山海，珍异所出，一箧之宝，可资数世。然地多瘴痿，人情惮焉。惟贫窭不能自立者，求补长吏。故前后刺史，皆多黩货。朝廷欲革其弊，以吴隐之为广州刺史。隐之至郡，清操异常，每食惟乾鱼菜。帷帐器服，皆附外库。其后有王琨者，刺史广州，人言南中沃实，官此者常致钜富，世云广州刺史，一经城门，即得三四十万。琨无所取纳，表献禄俸之半。有王僧孺者，为南海太守，叹曰：昔人为蜀部长史，终身无蜀物，吾欲遗吾子孙，不在越装。有张田者，知广州，尝谓人曰：南海饶诸珍物，但身为市舶使，不欲以此自污。作钦贤堂，绘古昔清刺史像，师事之。有周穜者，知广州。故事：番舶抵郡，犀象香珠之属悉选以献，曰呈样。穜一无所受，终任不至舶务。有余靖者，知广州，奏罢番舶之税，以来远人。又戒在任官吏。不得私市南药，及受给由苏息二钱。比自罢归，囊中无南海一物。有孔戣者，为岭南节度使，始至，免属州逋赋十八万缗、米八万斛、黄金税八百余两。番舶初来，有下碇税，有阅货宴，所饷犀象、香琲，下及仆隶，戣禁绝无求索。旧制，海商死者，官籍其货，满三月，无妻、子诣府，则没入之。戣以海道远，岁一往复，苟有验者，不为限，悉推与之。有卢钧者，为岭南节度使，番舶之来，旧帅皆作法兴利以致富。钧奏请监军领市舶使，己不干预。有韦正贯者，为岭南节度使，旧日番舶始至，大帅必取其上珍，而售以下直，番人厌苦之。正贯至，一无所取。之数公者，皆清廉自爱之君子，求其取所当取者不可得。况于身为大贾，斡山海之货，役利细民，与市井子孙争为奸利者乎！比年以来，岭海亦大空虚矣。所喜者大庾绾毂其口，百里间磴道巉岩，十郡之大阻恃焉。天欲留不尽之货财于南越，故以此台关一线为咽喉。俾玩巧事末之民，与夫{此口}窳偷生者，得仰机利而食。不然者，地之所产者有尽，而贪人之捆载者无穷。岭海虽为天下饶，所存以为生且养者，亦无几矣。嗟夫！国之富藏之于民，复藏之于其地之民，夫使其地之民各享其利，而无眈眈者虎视其间，而其国治矣。

《广东新语》　清·屈大均








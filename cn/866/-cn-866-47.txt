吴郡志卷第四十八


考证

勾吴。太伯之奔荆蛮，义而从者千余家，号曰勾吴。《史记注》曰：“勾吴，太吴也。”《史记正义》引宋忠《世本注》：“勾吴，太伯始所居地名也。”许慎注《淮南子》云：“勾吴，吴人语不正，言吴而加以勾。”颜师古曰：“勾，夷俗之发声也。亦犹越谓之于越也。”《史记正义》又云：“去梅里东南六十里，十九世寿梦居之，始号勾吴。”与《史记》太伯时已号勾吴不同。疑《正义》误。太伯旧城，《史记正义》云：“太伯居梅里，属今常州无锡。去此东南六十里，十九世孙寿梦居之。二十一代孙光，使子齐筑阖闾城都之，今苏州是也。”《世本》又云：“诸樊徙吴安，即今苏州。”二说不同。大抵泰伯之后，吴自梅里凡三徙，而定军腾今之郡城，中间迁徙不出数十里之内也。梅里属吴县，《史记正义》，唐张守节所撰，是时或属无锡尔。

＊

太伯，古公长子。韦昭云：“武王革商，追封为侯伯，故曰太伯。”范甯曰：“太者，善大之称。伯者，长也。”案：此恐只是伯之旧名，韦说似迂。

＊

仲雍，太伯弟，与其兄同奔吴。《世本》云：“吴熟哉始居蕃离。”宋忠注云：“熟哉，仲雍字也。”案：雍是熟食，故名仲雍，字熟哉。《括地志》云：“仲雍冢，在常熟县西北三里海禺山上。蕃离，今吴余暨县。《世本》所载仲雍名字似凿，然不敢没其说，姑寓于此。余暨，前汉《地理志》云：“萧山，潘水所出，东人海。”应劭曰：“吴王阖庐弟夫概之所邑。”师古曰：“暨音既。”

＊

泰伯三让，今吴县有三让乡。孔子曰：“泰伯，其可谓至德也已。三以天下让，民无得而称焉。”《史记正义》引江熙云：“太伯少弟季历，生文王昌，有圣德。太伯知其必有天下。故欲传国于季历。以太王病，托采药于吴越，不反。太王薨而季历立，一让也。季历薨而文王立，二让也。文王薨而武王立，遂有天下。三让也。”又释云：“太王病而托采药，生不事以礼，一让也。太王薨而不反，使季历主丧，不葬之以礼，二让也。断发文身，示不可用，使（季）历主祭祀，不祭以礼。三让也。”

＊

虞仲，《史记》：“武王封周章弟虞仲于周之北故夏墟，是为虞仲。”《史记正义》引《周本纪》云：“古公有长子曰太伯，次日虞仲。”《左传》云：

“太伯、虞仲，文王之昭。”按：周章弟亦称虞，当是周章弟名仲，初封于虞，号曰虞仲。然太伯弟仲雍，又称虞仲者，当是周章弟封于虞，仲雍是其始祖，后代人以国配仲，故又号始祖为虞仲。

＊

吴王寿梦，书传名称不同。《史记正义》解：“梦，莫公反。当周简王元年。”《左传》云：“吴子乘卒。”杜预云：“寿梦也。”《左传》及《世本》又云：“吴孰姑，寿梦也，世谓孰梦诸也。”《春秋传》：“寿作孰，音相近，姑之言诸也。”《毛诗传》云：“旧读月诸为姑，是以姑为诸。”则知孰姑、寿梦一人耳，又名乘。

＊

吴王阖闾十九年，伐越。越王勾践迎击之，吴败于槜李。《左传》谓阖庐伤将指，卒于陉。《史记》乃谓败之姑苏。姑苏自是夫差败处。《史记正义》谓姑苏、槜李，相去二百里，疑太史公误。又吴王夫差二年，悉兵伐越，败之夫椒，报姑苏也。此语亦误，当云报槜李耳。

＊

吴王阖庐，《史记》作此庐字，它传记又用此闾字，不能坚知其的。今据所出处，两存之。

＊

三吴之说，世未有定论。《十道四番志》以吴郡及丹阳、吴兴为三吴。又以义兴、吴兴及吴为三吴。《郡国志》谓吴兴、义兴、吴郡为三吴。又云：丹阳亦曰三吴。《元和郡国圃志》亦曰：与吴兴、丹阳为三吴。郦元注《水经》云：（永）建中，阳羡周嘉上书：以县远赴会至难，求得分置。遂以浙口西焉吴，东为会稽，后分为三，号三吴。吴兴、吴郡、会稽其一焉。按：《晋书》成帝或和三年，苏峻反。吴兴太守虞潭，与庾冰、王舒等起义兵于三吴。时冰为吴郡太守，舒为会稽太守，则是吴郡、吴兴、会稽为三吴。又孙恩攻陷会稽，刘牢之遣将亘〔桓〕宝率师救三吴。并陶回为吴兴太守，时大饥谷贵，三吴尤甚，回开仓赈之。不待诏，及割府库军资以救乏绝，一境获全。诏会稽、吴郡，依回赈恤。据此，则吴郡与吴兴、会稽三郡为三吴甚明。又《虞谭传》：苏峻反，谭为吴兴太守，诏加谭督三吴晋陵、宣城、义兴五郡事。又宁康二年，太后诏曰：三吴奥壤，水旱并臻，宜时拯恤。三吴、义兴、晋陵及会稽遭水之县，全除一年租。据此两处，则义兴固在三吴之外。而太后之诏，会稽亦复在三吴之外，岂一时称谓，未有一定之说。抑史又自有详简差互耶？或云：虞谭所督三吴、晋陵、宣城、义兴计六郡，而称五郡。谭自为吴兴太守矣，增督五郡，盖丹阳其一也。又以太后诏考之，则会稽决不在三吴之数。亘〔桓〕宝救三吴者，以孙恩既陷会稽，遂逼吴中，故云。今当以《十道四番志》及《郡国志》别说为正。

＊

吴会，世多称吴门为吴会，意谓吴为东南一都会也。自唐以来已然，此殊未稳，今客馆有吴会亭，尤误。天下都会之处多矣，未有以其地名冠于会之一字而称之者。吴本秦会稽郡，后汉分为吴、会稽二郡。后世指二浙之地，通称吴会，谓吴与会稽也。诸葛亮曰：荆州北据汉沔，西通巴蜀，南连吴会。谓北则汉与沔，西则巴与蜀，南则吴与会，皆指两地为说。南连吴、会，通言二浙江南形势，岂谓荆州独连吴门一郡乎？《庄子》释文，浙江注云：浙江，今在余杭郡，后汉以为吴、会分界，今在会稽、钱塘。其云分界，则言两地尤明。褚伯玉，吴郡钱塘人，隐居剡山。齐太祖即位，手诏吴、会二郡，以礼迎遣，此证尤切。六朝时，亦有下吴、会两郡，各造船若干者。如此类甚多。或谓会稽二字，可以单称会乎？按：宋元嘉时，以扬州、浙西属司隶校尉，而以浙东五郡立会州，以隋王诞为刺史，此单称会之证也。

三江，按司马相如《上林赋叙》：“上林诸水，曰丹水、紫渊，灞、矿、泾、渭，八川分流，相背而异态。灏、洪、潢、漾，东注太湖。”八川自人大河，去太湖数千里外，中隔大山，及淮、济、大江，何缘与太湖相涉？郭璞《江赋》云：“注五湖以漫漭，灌三江而漏沛。”《墨子》曰：“禹治天下，南为江、汉、淮、汝，东流注之五湖：”孔安国曰：“彭蠡江分为三，入于震泽。后为北江，而入于海。”此皆未尝详考地理。江汉至五湖，自隔大山。其末乃绕出五湖之下，流径人于海，何缘入于五湖？淮、汝自从徐州入海，全无交涉。《禹贡》：“彭蠡既潴，阳鸟攸居。三江既入，震泽底定。”以对文言之，则彭蠡水之所潴，三江水之所人，未必谓入于震泽也。震泽之源，皆山环之，了无大川。震泽之委，乃多大川。今三江故道，古今变迁，已不可坚定。然《禹贡》之说，谓三江之水无所人，则震泽壅而为害。三江之水有所入，然后震泽底定，亦水之理也。《水经》云：“中江在丹阳芜湖县南，东至会稽阳羡县人于海。震泽在吴县南五十里，北江在毗陵北界，东人于海。”据此，则《水经》亦谓中江、北江皆在震泽傍近，但其迹不可考耳。与孔安国谓彭蠡江分为三入震泽，为北江以入海，远近绝不同。《史记正义》解“三江既入，震泽底定”云：三江者，在苏州东南三十里，名三江口。一江西南上，七十里至太湖，名曰松江，古笠泽江。一江东南上，七十里白蚬湖，名曰上江，亦曰东江。一江东北下。三百余里入海，名曰下江，亦曰娄江。于其分处号曰三江口。又引顾夷《吴地记》云：“松江东北行七十里，得三江口。东北人海为娄江；东南入海为东江；并松江为三江是也。”言理三江人海，非入震泽也。按：太湖西南，湖州诸溪，从天目山下西北。宣州诸山，有溪并下太湖。太湖东北流，各至三江口入海。其湖无通彭蠡湖及太湖处，并阻山陆。诸儒及地志等解三江既入，皆非也。《周礼·职方氏》云：“扬州薮曰具区，川曰三江。”按五湖三江者，韦昭注非也。其源俱不通太湖，引解三江既入，失之远矣。《郡国志》引《禹贡》“三江既入，震泽底定。二早昭曰：“三江，为吴郡南松江、钱塘江、浦阳江。”《水经》亦载韦昭以松江、浙江、浦阳江为三江。虞氏《志林》云：“江于彭蠡分为三。”又云：“江自太湖出于海，屈曲七百里。”世遂以韦昭为谬，谓钱塘、浦阳，元不与震泽相关也。《水经》谓浦阳一名潘水，在会稽界。而彭蠡乃宫亭湖，去震泽更远。虞氏之说尤荒唐。今松江之旁有小村落，名三江口。郦善长云：“松江，自湖东北径七十里，至江水分流谓之三江口。”《吴越春秋》云：“范蠡去越，乘舟出三江之口，入五湖之中。”皆谓此地。《史记·春申君传》云：“还为越王，禽三渚之浦。”《正义》引《战国策》：“三江之浦，即此是。”案：三江口，异名者三，姑备录之。

＊

五湖，即太湖也。《风俗通》云：“湖都也。”《周官》：“扬州，其浸五湖。”张勃《吴录》：“五湖者，太湖之别名。以其周行五百余里，故以五湖为名。”虞翻又云：“太湖有五道口，则谓之五湖。”《史记正义》：“越败吴于夫椒。”引杜预曰：“太湖中山也。”又引贺循《会稽记》云：“勾践逆吴，战于五湖中，大败而退。今夫椒山，在太湖中洞庭山西北。”案：此吴越战于五湖，直在笠泽一湖战耳。《史记正义》及顾夷《吴地记》又云：“五湖者，菱湖、游湖、莫湖、贡湖、胥湖，皆太湖东岸五湾，为五湖。盖古时应别，今并相连。菱湖在莫里山东，周回三十余里。西口阔二里，其口南则莫里山。北则徐侯山，西与莫湖连。莫湖在莫里山西及北，北与胥湖连。胥湖在山西南，与莫湖连。各周回五六十里，西连太湖。游湖在北二十里，在长山东湖西口，阔二里。其口东南岸树里山，西北岸长山湖，周回五六十里。贡湖在长山西，其口阔四五里。口东南长山，山南即山阳村。西北连常州无锡县老岸湖，周回一百九十里已上。湖身向东北，长七十余里，两湖西亦连太湖。”又解《五宗〔三王〕世家》“五湖之间”云：“五湖谓具区、洮、漏、彭蠡、青草也。”又云：

“游、莫、贡、菱、（胥）为五湖，并太湖东岸，今连太湖。”盖后五湖，当是也。今案《史记正义》及顾夷所记，五湖今并相连，《五宗〔三王〕世家》解又以后五湖之说为是，则五湖为太湖一湖甚明。《越绝书》云：“太湖，阔三万六千顷。”则一湖所占广矣。《史记正义》又引《吴地记》云：笠泽江，松江之别名。又云笠泽，即太湖。则江湖通为笠泽矣。《扬州记》曰：“太湖，一名震泽，一名笠泽，一名洞庭。”《史记》：三苗国，左洞庭，右彭蠡，裴驷注云：“今太湖中包山，有石穴，其深洞无知其极者，名洞庭。”此洞庭非与彭蠡为对者，但通呼洞庭耳。彭蠡，即宫亭湖尔，裴说殊为不审。又《水经》：“孙皓天玺元年，临平湖开。又于湖边得小石，上刻皇帝字。于是改天册为天玺元年。孙盛以为元皇中兴之符证，五湖之石瑞也。”以此见古人通名浙西泽薮谓之五湖。又晋杨泉《五湖赋》，止为太湖而作，此一证也。陆龟蒙云：“太湖，上禀咸池五车之气，故一水五名。”或又以太湖、射贵湖、洮湖、【一名长塘湖，在义兴。】上湖与隔湖为五湖，尤缪。

＊

葑门，《绩圃经》谓作封门。取封禺山以为名。封禺，今属吴兴，亦未有据。按《史记正义》《吴世家》“吴东门”解云：“阖闾城无东门。”引《吴俗傅》：越伐吴，伍子胥见梦越车，令从东南人，越王乃回向三江口岸，筑坛祭子胥。乃开渠，自罗城东开门入吴，至今犹名示浦门曰缚【普孚切】鮄【音浮】又《伍子胥傅》：吴东门”解亦云：“东门缚门，谓孵门也。今名葑门。越军开示浦，子胥以涛荡罗城开此门。有缚鲆随涛人，故以名门。”顾野王云：“缚鱼，又名江豚，欲风则涌。”据此，葑门乃有别意。葑、缚音相近云。

＊

洞庭东西两山，在吴松江南，太湖之中。韦苏州谓皮、陆唱和之所。近时苏子美诗云：“笠泽鱼肥人脍玉，洞庭柑熟客分金。”即吴松江也。今岳州之南听谓洞庭湖者，即郦善长注《水经》云：“洞庭波，乃湖水，非江也。”盖斥此湖尔。比见岳州集古今题咏，刻石宠于岳阳楼上。如苏州皮、陆及子美之诗皆在焉。乃知地志不可不考。

＊

胥山，在太湖口，上有伍子胥庙。舟行自此入太湖，故名胥口。或曰吴王既杀子胥，盛以鸱夷，投诸江。《史记》谓吴人为立祠于江上，号曰胥山。今自吴故城至胥山，四十里之近，杀而投之湖中，容有此理。后世乃以子胥为涛神，谓浙江之涛，子胥所作。又以杭之吴山，为子胥祠，或亦曰胥山。然吴故城去浙江乃三百八十里，不应投弃如许之远。以事理论之，吴之胥山为近。《吴录》又云：“胥山，在太湖边。去江不百里，故曰江上。”今胥山去浙江何止百里，《吴录》所指，或指松江耶？今具存其说云。古今庙宇迁移，固不定。而张守节作《史记正义》，解言祠江上名曰胥山，谓太史公之说非是。引《吴地记》云，越军于苏州东南三十里三江口，又向下三里临江北岸。立坛杀白马，祭子胥，杯动酒尽，因立庙于此江上，今其侧有浦名上坛浦。至〔晋〕会稽太守麋豹，移庙于吴郭东门外道南。顾夷作《吴地记》时，其庙尚在。案此即始庙，不在胥山，太史公乃云因命日胥山。《正义》又引《吴地记》云：胥山，太湖绕〔逞〕胥湖东岸，山西临胥溯，有古子胥二王庙。张守节按，此庙不于子胥事，太史公误矣。据此，则《史记》所云，尚又〔可〕疑。乾道中，胥山庙久废，乡人复修之。姑据《史记》所说以祠子胥。有周路分者，善书，题其庙额。而盘门内亦有庙飞。王充《论衡》亦论涛神之诬，曰：“儒书言夫差杀子胥，煮之于镂，盛以囊，投之于江。子胥恚恨，临水为涛，溺杀人夫。言吴王杀伍子胥，投之于江实也。言其恚恨，临水为涛者，虚也。街殖子路，汉烹彭越。子胥勇猛不过子略、彭越，然二士不能发怒于鼎镘之中。子胥亦自先入鼎镂，后乃入江。在镬引时其神岂怯，而勇于江水哉？何其怒气前后不相副也。”

城隍庙，其初，春申君也。唐碑具在。按《史记》春申君于〔相〕楚，请封于江东，因城吴故墟，以为都邑。《越绝书》：“吴伐楚，封春申君于吴。”《吴地记》：“春申君尝造蛇门，拟御越军。”其说不同，宜以《史记》为正。

＊

娄系，在昆山飞东北三里，一村落也，盖昆山旧洽。或云在汉为县，后避钱缪讳，改昆山。案：《吴志》：“张昭拜辅吴将军，封娄侯。”则县之为娄，旧矣。《汉书》云：改于王莽时。

＊

信义，古县名，萧梁时分娄县置。信义县属信义郡，大同初废，复分信义属昆山。今县西二十里有村曰信义，疑此古县地也。土人或讹为镇义。

＊

韦苏州，唐史不为立传。按：其行事颇逸。按白乐天《吴郡诗石记》云：贞元初，韦应物为苏州刺史。后三十七年，乐天亦佩苏印，实宝历元年。记中目应物为硕人，则在当时已有重名。应物诗清深妍丽，有六朝风致。其自叙乃谓少时以三街郎事玄宗，豪纵不羁。元（玄）宗崩，始折节读书。然观其人，赋性高洁，鲜食寡欲。所居，扫地焚香而坐。而诗格高洁，不似晚节把笔学为文者。岂其自叙之过与？然天实间不闻苏州诗，则其诗晚乃工耳。宋景文阼《唐书·文艺传》，举唐之能文者皆在，至于《苏州集》中，亦足考其履历。乃以为史家轶其行事，故不书。惜哉！《刘禹锡集》又有大和六年，举自代一状。然应物《温泉行》：“北风惨惨投温泉，忽忆先皇巡幸年。身骑厩马引天仗，直至华清列御前。”又有“出身天宝今几年”之语，则常逮事天资问矣。又《燕李录事》诗云：“与君十五侍皇闱，晓拂炉烟上玉墀。”以《编年通载》考之，天宝元年至大和六年，计九十一年。应物于天资间已年十五，不应能至大和间也。说者谓禹锡与白居易同时，视应物辈行迥不同。禹锡所举，或别是一人也。【韩驹、蔡宽夫等《诗话》。】

＊

半夜钟，按唐张继《枫桥》诗云：“姑苏城下寒山寺，半夜钟声到客船。”在阊门外七里。欧阳文忠公云：“句虽佳，其奈三更非撞钟时。”欧公盖未尝至吴中，今吴中僧寺，实半夜呜钟，或谓之定夜钟，不足以病继也。《南史》：“丘仲孚，吴兴人，好学读书，常以中宵钟呜为恨〔限〕。”阮景仲为吴兴守，诗云：“半夜钟声后。”白乐天亦云：“新秋松影下，半夜听钟声。”吴中半夜钟其来久矣。又于鹄《送宫人入道》诗：“定知别后宫中伴，遥听缑山半夜钟。”温庭筠诗亦云：“悠然旅榜频回首，无复松窗半夜钟。”何独于继而疑之。【王直方、石林二《诗话》、《诗眼》、《学林新篇》。】

＊

响大师，昆山惠聚寺石像也。寺创于梁天监中，开山僧乃惠响。今有古石像，在灵山院小洞中。俗人扣之，铿然有声，遂呼响大师。以为山中奇事，甚可笑。响后驻锡扬子江心虾蟆山，于此人灭。山上僧院有碑刻，载昆山创寺本末颇详。

＊

昆山，古上方，有孟郊、张祜留题诗。或云郊随父任昆山尉，因有篇什。按韩文公《郊墓志》云：“父庭玢，娶裴氏女。而选为昆山尉，生郊及二季酆、郢而卒。”考此语，是郊时方幼稚，本传亦不言其幼稚。能诗，上方留题，或者疑乃其父庭玢所作，不可知。或又云，郊后长大，问其母身所生之地？母云，父任昆山尉时。郊遂游吴，至昆山乃留题。事无考证，不敢信。《摭言》载白乐天出守苏州，科场将开，方干来求解头，而张祜适至。无何，二人言语喧争于席上，由是二人俱不得解头而去。祜之留题，必是乐天守苏时也。

＊

太和宫，在盘门外。《绩图经》云，唐相毕堿之别业。按：毕堿未尝相，相者，毕诚也。

＊

外冈、青冈、五家冈、蒲冈、涂菘冈、徘徊冈、福山冈，《旧图经》云并在吴县界。今次第考之，上之四冈属昆山，下三冈属常熟。言其地，则与吴县大相辽绝。

＊

织里桥，今讹为吉利桥。

带城桥，今讹为戴城桥。

交让巷，今讹为甘浆巷。








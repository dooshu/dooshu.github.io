巫山对月

其一


巫峡江深苦无月，巫山见月出江津。
长江淼淼临孤岸，新月娟娟似故人。
吹笛中宵乌鹊起，眠沙千点白鸥驯。
峨眉秋色应相待，醉倚青天揽桂轮。


其二


渚清沙白载行厨，此夜南楼兴不孤。
春水映来同澹荡，浮云破尽失崎岖。
素娥清影元今古，神女高唐定有无。
惆怅片帆冲滟滪，烦君相送到巴渝。


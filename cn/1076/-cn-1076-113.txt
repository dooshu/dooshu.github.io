卷一百十三

钦定四库全书

历代名臣奏议卷一百十三

明　杨士奇等　撰

学校

汉武帝时公孙弘为学官悼道之欝滞与太常博士孔臧等上议曰臣闻三代之道乡里有教夏曰校殷曰序周曰庠其劝善也显之朝廷其徵恶也加之刑罚故教化之行也建首善自京师始繇内及外今陛下昭至德开大明配天地本人伦劝学兴礼崇化励贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八以上仪状端正者补博士弟子郡国县官有好文学敬长上肃政教顺乡里出入不悖所闻令相长丞上属所二千石二千石谨察可者常与计偕诣太常得受业如弟子一?皆辄课能通一艺以上补文学掌故缺其高第可以为郎中太常籍奏即有秀才异等辄以名闻其不事学若下材及不能通一艺辄罢之而请诸能称者臣谨按诏书律令下者明天人分际通古今之谊文章尔雅训辞深厚恩施甚美小吏浅闻弗能究宣亡以明布谕下以治礼掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人边郡一人先用诵多者不足择掌故以补中二千石属文学掌故补郡属备员请着功令他如律令制曰可自此以来公卿大夫士吏彬彬多文学之士矣

东汉光武建武七年太仆朱浮以国学既兴宜广博士之选上书曰夫太学者礼义之宫教化所由兴也陛下尊敬先圣垂意古典宫室未饰干戈未休而先建太学造立黉舍比日车驾亲临观飨将以弘时雍之化显勉进之功也寻博士之官为天下宗师使孔圣之言传而不絶旧事策试博士必广求详选爰自畿夏延及四方是以博举明经唯贤是登学者精励远近同慕伏闻诏书更试五人唯取见在洛阳城者臣恐自今以往将有所失求之密迩容或未尽而四方之学无所劝乐凡策试之本贵得其真非有期会不及远方也又诸所徵试皆私自发遣非有伤费频扰於事也语曰中国失礼求之於野臣浮幸得与讲图?故敢越职帝然之

魏齐王正始中广陆亭侯刘馥上疏陈儒训之本曰夫学者治乱之轨仪圣人之大教也自黄初以来崇立太学二十余年而寡有成者盖由博士选轻诸生避役高门子弟耻非其伦故无学者虽有其名而无其人虽设其教而无其功宜高选博士取行为人表经任人师者掌教国子依遵古法使二千石以上子孙年从十五皆入太学明制绌陟荣辱之路其经明行修者则进之以崇德荒教废业者则退之以惩恶举善而教不能则劝浮华交游不禁自息矣阐弘大化以绥未宾六合承风远人来格此诚圣人之教致治之本也

东晋元帝初即位军旅不息学校不修散骑常侍王导上书曰夫风化之本在於正人伦人伦之 正存乎设庠序庠序设五教明德礼洽通彛伦攸叙而有耻且格父子兄弟夫妇长幼之序顺而君臣之义固矣易所谓正家而天下定者也故圣王蒙以养正少而教之使化沾肌骨习以成性迁善远罪而不自知行成德立然後裁之以位虽王之世子犹与国子齿使知道而後贵其取才用士咸先本之於学故周礼乡大夫献贤能之书于王王拜而受之所以尊道而贵士也人知士之贵由道存则退而修其身以及家正其家以及乡学於乡以登朝反本复始各求诸已敦朴之业着浮伪之竞息教使然也故以之事君则忠用之莅下则仁孟轲所谓未有仁而遗其亲义而後其君者也自顷皇纲失统颂声不兴于今将二纪矣传曰三年不为礼礼必坏三年不为乐乐必崩而况如此之久乎先进忘揖让之容後生惟金鼔是闻干戈日?俎豆不设先王之道弥远华伪之俗遂滋非所以端本清源之谓也陛下以命世之资属阳九之运礼乐征伐翼成中兴诚宜经纶稽古建明学业以训後生渐之教义使文武之道坠而复兴俎豆之仪幽而更彰方今戎虏扇炽国耻未雪忠臣义夫所以扼腕拊心苟礼仪胶固淳风渐着则化之所感者深而德之所被者大使帝典阙而复补皇纲弛而更张兽心革面饕餮检情揖让而服四夷缓带而天下从得乎其道岂难也哉故有虞舞干戚而化三苖鲁僖作泮宫而服淮夷桓文之覇皆先教而後战今若幸遵前典兴复道教择朝之子弟并入于学选明博习礼之士而为之师化成俗定莫尚於斯帝深纳之

建武元年博士太常荀崧上疏曰臣闻孔子有云才难不其然乎自丧乱以来经学尤寡儒有席上之珍然後能弘明道训今处学则阙朝廷之秀仕朝则废儒学之美昔咸宁太康元康永嘉之中侍中常侍黄门之深博道奥通洽古今行为世表者领国子博士一则应对殿堂奉酬顾问二则参训门子以弘儒学三则祠仪二曹及太常之职以得藉用质疑今皇朝中兴美隆往初宜宪章令轨祖述前典世祖武皇帝圣德钦明应运登禅受终于魏崇儒兴学治致升平经始明堂营建辟雍告朔班政乡饮大射西合东序图书禁籍台省有宗庙太府金墉故事太学有石经古文先儒典训贾马郑杜服孔王何顔尹之徒章句传注衆家之学置博士十九人九州之中师徒相传学士如林犹是选张华刘寔居太常之官以重儒教传称孔子没而微言絶七十子终而大义乖自顷中夏殄瘁讲诵遏密斯文之道将坠于地陛下圣哲龙飞阐弘祖烈申命儒术恢崇道教乐正雅颂於是乎在江扬二州先渐声教学士遗文於今为盛然方之畴昔犹千之一也臣学不章句才不弘道阶缘光宠遂忝非服方之华寔儒风邈远思竭驽骀庶增万分愿斯道隆於百代之上搢绅咏於千载之下伏闻节省之制皆三分置二博士旧员十有九人今五经合九人准古计今犹未中半今九以外犹宜增四愿陛下万机余暇时垂省览周易一经有郑玄注其书根源诚可深惜宜为郑易博士一人仪礼一经所谓曲礼郑玄於礼特明皆有证据宜置郑仪礼博士一人春秋公羊其书精隐明於断狱宜置博士一人谷梁简约隐要宜存於世置博士一人昔周之衰下陵上替臣弑其君子弑其父上无天子下无方伯善者谁赏恶者谁罚纲纪乱矣孔子惧而作春秋诸侯讳妒惧犯时禁是以微辞妙旨义不显明故曰知我者其唯春秋罪我者其唯春秋时左丘明子夏造?亲受无不精究孔子既没微言将絶於是丘明退撰所闻而为之传其书善礼多膏腴美辞张本继末以发明经意信多奇伟学者好之儒者称公羊高亲受子夏立於汉朝辞义清俊断决明审多可采用董仲舒之所善也谷梁亦师徒相传暂立於汉时刘向父子汉之名儒犹执一家莫肯相?其书文清约诸所发明或是左氏公羊所不载亦足有所订正是以三传并行於先代通才未能废今去圣久远斯文将坠与其过废宁过而立也臣以为三传虽同一春秋而发端异趣案如三家异同之说义则战争之场辞亦劒戟之锋於理不可得共博士宜各置一人以传其学後军将军应詹上疏曰性相近习相远训导之风宜慎所好魏正始之间蔚为文林元康以来贱经尚道以玄虚宏放为夷逹以儒术清俭为鄙俗永嘉之弊未必不由此也今虽有儒官教养未备非所以长育人材纳之轨物也宜修辟雍崇明教义先令国子受训然後皇储亲临释奠则普天尚德率土知方矣元帝雅重其才深纳之散骑常侍戴邈上疏曰臣闻天道之所运莫大於隂阳帝王之至务莫重於礼学是以古之建国教学为先国有明堂辟雍之制乡有庠序黉校之仪皆所以抽导幽滞启广才思盖以六四有困蒙之吝君子大养正之功也昔仲尼列国之大夫耳兴礼修学於洙泗之间四方髦俊斐然向风受业身通者七十余人自兹以来千载寂寞岂天下小於鲁国贤哲乏於曩时厉与不厉故也自顷遭无妄之祸社稷有缀旒之危宼羯饮马於长江凶狡虎步於万里遂使神州萧条鞠为茂草四海之内人迹不交霸主有旰食之忧黎民怀荼毒之痛戎首交拜於中原何遽笾豆之事哉然三年不为礼礼必坏三年不为乐乐必崩况旷载累纪如此之久邪今末进後生目不覩揖让升降之礼耳不闻钟鼓管弦之音文章散灭胡马之足图?无复孑遗於世此盖圣逹之所深悼有识之所咨嗟也夫治世尚文遭乱尚武文武迭用久长之道譬之天地昏明之术自古以来未有不由之者也今以天下未一非兴礼学之时此言似是而非夫儒道深奥不可仓卒而成古之俊乂必三年而通一经比须寇贼敉宁天下平泰然後修之则功成事定谁与制礼作乐者哉又贵游之子未必有斩将搴旗之才亦未有从军征戍之役不及盛年讲肄道义使明珠加莹磨之功荆随发采瑑之美不亦良乎愚以世丧道久民情玩於所习纯风日去华竞日彰犹火之消膏而莫之觉也今天地造始万物权舆圣朝以神武之德值革命之运荡近世之流弊继千载之絶轨笃道崇儒创立大业明主唱之於上宰辅笃之於下夫上之所好下必有过之者焉是故双劒之节崇而飞白之俗成挟琴之容饰而赴曲之和作君子之德风小人之德草实在所以感之而已臣以闇浅不能远识格言谓宜以三时之隟渐就经始

成帝咸康三年国子祭酒袁瓌上疏曰臣闻先王之教也崇典训明礼学以示後生道万物之性畅为善之道也宗周既兴文史载焕端委治於南蛮颂声逸於四海故延州入聘闻雅音而咨嗟韩起适鲁观易象而叹息何者立人之道於此为首也孔子恂恂道化洙泗孟轲皇皇诲诱无倦是以仁义之声于今犹存礼让之风千载未冺畴昔陵替丧乱屡臻儒林之教蹔颓庠序之礼有阙国学索然坟卷莫啓有心之徒抱志无由昔魏武身亲介胄务在武功犹尚息鞍披览投戈吟咏以为世之所须者治之本宜崇况今陛下以圣明临朝百官以?恭莅事朝野无虞江外静谧如之何泱泱之风漠焉无闻洋洋之美坠於圣世乎古人有言诗书义之府礼乐德之则实宜留心经籍阐明学义使讽颂之音盈於京室味道之贤是则是咏岂不盛哉疏奏帝有感焉孝武帝太元元年尚书谢石上奏曰立人之道曰仁与义翼善辅性唯礼与学虽理出自然必须诱导故洙泗阐弘道之风诗书垂轨教之典敦诗说礼王化以斯而隆甄陶九流群生於是乎穆世不常治道亦时亡光武投戈而习诵魏武息马以修学惧坠斯文若此之至也大晋受命值世多阻虽圣化日融而王道未备庠序之业或废或兴遂令陶铸阙日用之功民性靡素丝之益亹亹玄绪翳焉莫抽臣所以远寻伏念寤寐永叹者也今皇威遐震戎车方静将洒玄风於四区导斯民於至德岂可不弘敷礼乐使焕乎可观请兴复国学以训胄子班下州郡普修乡校雕琢琳琅和宝必至大啓群蒙茂兹成德匪懈于事必由之以通则人竞其业道隆学备矣帝纳其言

孝武帝时选公卿二千石子弟为学生增造庙屋一百五十五间而品课无章士君子耻与其列国子祭酒殷茂上言曰臣闻弘化正俗存乎礼教辅性成德必资於学先王所以陶铸天下津梁万物闲邪纳善潜被於日用者也故能疏通玄理穷综幽微一贯古今弥纶治化且夫子称回以好学为本七十希仰以善诱归宗雅颂之音流咏千载圣贤之渊范哲王所同风自大晋中兴肈基江左崇明学校修建庠序公卿子弟并入国学寻值多故训业不终陛下以圣德玄一思隆前美顺通居方导逹物性兴复儒肆佥与後生自学建弥年而功无可名惮业避役就存者无几或假托亲疾真伪难知声实浑乱莫此之甚臣闻旧制国子生皆冠族华胄比列皇储而中者混杂兰艾遂令人情耻之子贡去告朔之饩羊仲尼犹爱其礼况名实兼丧面墙一世者乎若以当今急病未皇斯典权宜停废者别一理也若其不然宜依旧准窃谓羣臣内外清官子侄普应入学制以程课今者见生或年在扞格方圆殊趣宜聼其去就各?所安所上谬论乞付外参议帝既下诏褒纳又不施行朝廷及草莱之人有志於学者莫不发愤叹息

清河人李辽上奏曰臣闻教者治化之本人伦之始所以诱逹群方进德兴仁譬诸土石陶冶成器虽复百王殊礼质文参差至於斯道其用不爽自中华湮没阙里荒毁先王之泽寝圣贤之风絶自此迄今将及百年造化有灵否终以泰河济平徙海岱清通黎庶蒙苏鳬藻奋化而典训弗敷雅颂寂蔑久凋之俗大弊未改非演迪斯文缉熙宏猷将何以光赞时邕克隆盛化哉事有如賖而急寔此之谓也亡父先臣回绥集邦邑归诚本朝以太元十年遣臣奉表路经阙里过觐孔庙庭宇倾顿轨式颓弛万世宗匠忽焉沦废仰瞻俯慨不觉涕流既逹京辇表求兴复圣祀修建讲学至十四年十一月十七日奉被明诏采臣鄙议敕下兖州鲁郡准旧营饰故尚书令谢石令臣所须列上又出家布薄助兴立故镇北将军谯王恬版臣行北鲁县令赐许供遣二臣薨徂成规不遂陛下体唐尧文思之美访宣尼善诱之勤矜荒余之凋昧愍声教之未浃愚谓可重符兖州刺史遂成旧庙蠲复数户以供扫洒井赐给六经讲立庠序延请宿学广集後进使油然入道发剖琢之功运仁义以征伐敷道德以服远何招而不怀何柔而不从所为者微所弘甚大臣自致身辇毂于今八稔违亲转积夙夜匪寜振武将军何澹之今震扞三齐臣当随反裴回天邑感恋罔极乞臣表付外参议

宋武帝受命明年议建国学以范泰领国子祭酒泰上表曰臣闻风化兴於哲王教训表之圣世至说莫先讲习甚乐必寄朋来古人成童入学易子而教?师无远负粮忌艰安亲光国莫不由此若能出不由户则斯道莫徔是以明诏爰发已成涣汗学制既下远近遵承臣之愚怀少有未逹今惟新告始盛业初基天下改观有志景慕而置生之制取少停多开不来之端非一涂而已臣以家推国则知所聚不多恐不足以宣大宋之风弘济济之美臣谓合选之家虽制所未逹父兄欲其入学理合开通虽小违晨昏所以大弘孝道不知春秋则所陷或大故赵盾忠而书弑许止孝而得辠以斯为戒可不惧哉十五志学诚有其文若季降无几而深有志尚者何必限以一格而不许其进邪杨乌豫玄实在弱齿五十学易乃无大过昔中朝助教亦用二品颍川陈载已辟太保掾而国子取为助教即太尉淮之弟所贵在於得才无系於定品教学不明奨励不着今有职闲而学优者可以本官领之门地二品宜以朝请领助教既可以甄其名品斯亦敦学之一隅其二品才堪自依旧?事会今生到有期而学校未立覆篑实望其速回辙已淹其迟事有似賖而宜急者殆此之谓古人重寸隂而贱尺璧其道然也时学竟不立

齐武帝永明三年春诏立学创立堂宇召公卿子弟及员外郎之胤凡置生二百人其年秋中悉集有司奏宋元嘉旧事学生到先释奠先圣先师礼又有释菜未详今当行何礼用何乐及礼器尚书令王俭上议曰周礼春入学舍菜合舞记云始教皮弁祭菜示敬道也又云始入学必祭先圣先师中朝以来释菜礼废今之所行释奠而已金石俎豆皆无明文方之七庙则轻比之五礼则重陆纳车胤谓宣尼庙宜依亭侯之爵范甯欲依周公之庙用王者仪范宣谓当其为师则不臣之释奠日备帝王礼乐此则车陆失於过轻二范伤於大重喻希云若至王者自设礼乐则肆赏於至敬之所若欲嘉美先师则所况非备寻其此说守附情理皇朝屈尊弘教待以师资引同上公即事惟允元嘉立学裴松之议应舞六佾以郊乐未具故权奏登歌今金石已备宜设轩县之乐六佾之舞牲牢器用悉依上公其冬皇大子讲孝经亲临释奠车驾幸听

明帝建武四年春诏立学永泰元年东昏侯即位时依永明旧事废学领国子助教曹思文上奏曰古之建国君民者必教学为先将以节其邪情而禁其流欲故能化民裁俗习与性成也是以忠孝笃焉信义成焉礼让行焉尊教宗学其致一也是以成均焕於古典虎门炳於前经陛下体睿淳神缵承鸿业今制书既下而废学先闻将恐观国之光者有以拟议也若以国讳故宜废昔汉成立学爰洎元始百余年中未尝暂废其间有国讳也且晋武之崩又其学犹存斯皆先代不以国讳而废学之明文也永明以无太子故废斯非古典也寻国之有学本以兴化致治也天子於以谘谋焉於以行礼焉记云天子出征受命於祖受成於学执有罪反释奠於学又云食三老五更於太学天子袒而割牲执爵而酳以教诸侯悌也於斯学是天子有国之基教也或以之所言皆太学事也今引太学不非证也据臣所见今之国学即古之太学晋初太学生二千人既多猥杂惠帝时欲辨其泾渭故元康三年始立国子学官品第五以上得入国学天子去太学入国学以行礼也太子去太学入国学以齿让也太学之与国学斯是晋世殊其士庶异其贵贱耳然贵贱士庶皆须教成故国学太学两存之也非有太子故立也然系废兴於太子者此永明之钜失也汉崇儒雅几致刑措而犹道谢三五者以其致教之术未笃也古之教者家有塾党有庠术有序国有学以讽诵相摩今学非唯不宜废而已乃宜更崇向其道望古作规使郡县有学乡闾立教请付尚书及二学详议有司奏?之

後魏献文帝时中书令高允上奏曰臣闻经纶大业必以教养为先咸秩九畴亦由文德成务故辟雍光於周诗泮宫显於鲁颂自永嘉以来旧章殄灭乡闾芜没雅颂之声京邑杜絶释奠之礼道业陵夷百五十载仰惟先朝每欲宪章昔典经阐素风方事尚殷弗遑克复陛下钦明文思纂成洪烈万国咸寜百揆时叙申祖宗之遗志兴周礼之絶业爰发德音惟新文教搢绅欣庆莫不幸甚臣承旨勅并集二省披览史籍备究典纪靡不敦儒以劝其业贵学以笃其道伏思明诏玄同古义宜如圣旨崇建学校以厉风俗使先王之道光演於明时郁郁之音流闻於四海请制大郡立博士二人助教二人学生八十人中郡立博士一人助教二人学生六十人下郡立博士一人助教一人学生四十人其博士取博关经典世履忠清堪为人师者年限四十以上助教亦与博士同年限三十以上若道业夙成才任教授不拘年齿学生取郡中清望人行修谨堪循名教者先尽高门次及中第帝?之郡国立学自此始也

时相州刺史李欣上疏求立学校曰臣闻至治之隆非文德无以经纶王道太平之美非良才无以光赞皇化是以昔之明主建庠序於京畿立学官於郡邑教国子弟习其道艺然後选其俊异以为造士今圣治钦明道隆三五九服之民咸仰德化而所在州土学校未立臣虽不敏诚愿备之使後生闻雅颂之音童幼覩经教之本臣昔蒙恩宠长管中秘时课修学有成立之人髦俊之士已蒙进用臣今重荷荣遇显任方岳思阐帝猷光宣於外自到以来访诸文学旧德已老後生未进?首所贡虽依制遣对问之日惧不克堪臣愚欲仰依先典於州郡治所各立学官使士望之流冠冕之胄就而受业庶必有成其经艺通明者贡之王府则郁郁之文於是不坠书奏帝?之

孝文帝时国子祭酒郑道昭上奏曰臣窃以为崇治之必也须才养才之要莫先於学今国子学堂房粗置

弦诵阙尔城南大学汉魏石经丘墟残毁藜藋芜秽游儿牧竖为之叹息有情之辈实亦悼心况臣亲司而不言露伏愿天慈回神纡眄赐垂鉴察若臣微意万一合允求重敕尚书门下考论营制之模则五雍可翘立而兴毁铭可不日而就树旧经於帝京播茂范於不朽斯有天下者之美业也帝不?

道昭为州都又上奏曰臣闻唐虞啓运以文德为本殷周致治以道艺为先然则礼乐者为国之基不可斯须废也是故周敷文教四海宅心鲁秉周礼强齐归义及至战国纷纭干戈逓用五籍灰焚羣儒坑殄贼仁义之经贵战争之术遂使天下分崩黔黎荼炭数十年间民无聊生者斯之由矣爰暨汉祖於行陈之中尚优引叔孙通等光武中兴於拨乱之际乃使郑衆范升校书东观降逮魏晋何尝不殷勤於篇籍笃学於戎伍伏惟大魏之兴虽羣凶未殄戎马在郊然犹招集英儒广开学校用能阐道义於八荒布盛德於万国教靡不怀风无不偃今者乘休平之基开无疆之祚定鼎伊瀍惟新宝历九服感至德之和四垠怀击壤之庆而蠢尔闽吴阻化江湫先帝爰震武怒戎车不息而停銮伫跸留心典坟命御史中尉臣李彪兴吏部尚书任城王澄等妙选英儒以崇文教澄等依旨置四门博士四十人其国子博士太学博士及国子助教宿已简置伏?先旨意在速就但军国多事未遑营立自尔迄今垂将一纪学官凋落四术寝废遂使硕儒耆德卷经而不谈俗学後生遗本而逐末进竞之风寔由於此矣伏惟陛下钦明文思玄鉴洞远越会未欵务修道以来之遐方後服敷文教而怀之垂心经素优柔坟籍将使化越轩唐德隆虞夏是故屡发中旨敦营学馆房宇既修生徒未立臣学陋全经识蔽篆素然往年删定律令谬预议筵谨依准前修寻访旧事参定学令事讫封呈自尔迄今未蒙报判但废学历年经术淹滞请学令并制早勅施行使选授有依生徒可准帝诏曰具卿崇儒敦学之意良不可言新令寻班施行无远可谓职思其忧无旷官矣道昭复奏曰窃惟鼎迁中县年将一纪缙绅禠业俎豆阙闻遂使济济明朝无观风之美非所以光国宣风纳民轨义臣自往年以来频请学令并置生员前後累上未蒙一报故当以臣识浅滥官无能有所感悟者也馆宇既修生房粗构博士见员足可讲习虽新令未班请依旧权置国子学生渐开训业使播教有章儒风不坠後生覩徙义之机学徒崇知新之益至若孔庙既成释奠告始揖让之容请俟令出不报

宣武帝时侍中祭酒刘芳上奏曰夫为国家者罔不崇儒尊道学斆为先诚复政有质文兹范不易谅由万端资始衆务禀法故也唐虞已往典籍无据隆周以降住居虎门周礼大司徒云师氏掌以媺诏王居虎门之左司王朝掌国中失之事以教国子弟蔡氏劝学篇云周之师氏居虎门左敷陈六艺以教国子今之祭酒即周师氏洛阳记国子学官与天子对太学在开阳门外案学记云古之王者建国亲民教学为先郑氏注云内则设师保以教使国子学焉外则有太学庠序之官由斯而言国学在内太学在外明矣案如洛阳记犹有仿像臣愚谓今既徙县崧瀍皇居伊洛宫阙府寺佥复故址至於国学岂可舛替校量旧事应在宫门之左至如太学基所炳在仍旧营构又去太和二十年发敕立四门博士於四门置学臣案自周已上学惟以二或尚西或尚东或贵在国或贵在郊爰暨周室学盖有六师氏居内太学在国四小在郊礼记云周人养庶老於虞庠虞庠在国之西郊礼又云天子设学当入学而太子齿注云四学周四郊之虞庠也按大戴保傅篇云帝入东学尚亲而贵仁帝入南学尚齿而贵信帝入西学尚贤而贵德帝入北学尚贵而尊爵帝入太学承师而问道周之五学於此弥彰案郑注学记周则六学所以然者注云内则设师保以教使国子学焉外则有太学庠序之官此其证也汉魏已降无复四郊谨寻先旨宜在四门案王肃注云天子四郊有学去王都五十里考之郑氏不云远近今太学故坊基址寛旷四郊别置相去辽阔检督难周计太学坊并作四门犹为太广以臣愚量同处无嫌且今时制置多循中代未审四学应从古不求集名儒礼官议其定所帝?之

常山侯拓跋英奏曰谨按学令诸州郡学生三年一校所通经数因正使列之然後遣使就郡练考臣伏惟圣明崇道显成均之风藴莪光胶序之美是以太学之馆久置於下国四门之教方构於京鄽计习训淹年听受累纪然隽造之流应闻於魏阙不革之辈宜返於齐民使就郡练考核其最殿顷以皇都迁构江扬未一故乡校之训弗遑正试致使薰莸之质均诲学庭兰萧之体等教文肆今外宰京官铨考向讫所遣四门博士明通五经者道别校练依令黜陟

孝明帝时明堂辟雍并未建就起部郎源恭上书曰臣闻辟台望气轨物之德既高方堂布政范世之道斯远是以书契之重理冠於造化推尊之美事絶於生民至如郊天飨帝盖以对越上灵宗祀配天是用酬膺下土大孝莫之能加严父以兹为大乃皇王之休业有国之盛典窃惟皇魏居震统极揔宙驭宇革制土中垂式无外自此徂南同卜维於洛食定鼎迁民均气候於寒暑高祖所以始基世宗於是恢构按功成作乐治定制礼乃访遗文修废典建明堂立学校兴一代之茂矩标千载之英规永平之中始创雉构基址草昧迄无成功故尚书令任城王臣澄按故司空臣冲所造明堂様并连表诏荅两京模式奏求营起缘期发旨即加葺缮侍中领军臣乂物动作官宣赞授令自兹厥後方配兵人或给一千或与数百进退节缩曾无定准欲望速了理在难克若使专役此功长得营造委成责办容有就期但所给之夫本自寡少诸处竞借动即千计虽有缮作之名终无就功之实爽垲荒茫淹积年载结架崇构指就无兆仍令肄胄之礼掩抑而不进养老之仪寂寥而不返构厦止於尺土为山顿於一篑良可惜欤愚谓召民经始必有子来之歌兴造勿亟将致不日之美况本兵不多兼之牵役废此与彼循环无极便是辍创礼之重资不急之费废经国之功供寺馆之役求之远图不亦阙矣今府寺大作稍以粗举并可彻减专事经综严勒工匠务令克成使祖宗有荐配之期苍生覩礼乐之富书奏帝从之

冀州刺史李崇上表曰臣闻世室明堂显於周夏二黉两学盛自虞殷所以宗配上帝以着莫大之严宣布下土以彰则天之轨养黄髪以询格言育青襟而敷典式用能享国久长风徽万祀者也故孔子称巍巍乎其有成功郁郁乎其有文章此其盛矣爰暨亡秦政失其道坑儒灭学以蔽黔首国无黉序之风野有非时之役故九服分崩祚终二世炎汉勃兴更修儒术文景已降礼乐复彰化致昇平治几刑措故西京有六学之美东都有三本之盛莫不纷纶掩蔼响流无已逮自魏晋拨乱相因兵革之中学校不絶遗文灿然方轨前代仰惟高祖孝文皇帝禀圣自天道镜今古徙驭嵩河光宅函洛模唐虞以革轨仪规周汉以新品制列教序於乡党敦诗书於郡国使揖让之礼横被於崎岖歌咏之音声溢於仄陋但经始事殷戎轩屡驾未遑多就弓劒弗追世宗统历聿遵先绪永平之中大兴板筑续以水旱戎马生郊虽逮为山还停一篑窃惟皇迁中县垂二十祀而明堂礼乐之本乃欝荆棘之林胶序德义之基空盈牧竖之迹城隍严固之重阙瑼石之工墉堞显望之要少楼榭之饰加以风雨稍侵渐致亏坠又府寺初营颇亦壮美然一造至今更不修缮厅宇凋朽墙垣颓坏皆非所谓追隆堂构仪形万国者也伏闻朝议以高祖大造区夏道侔姬文拟祀明堂式配上帝今若基宇不修仍同丘畎即使高皇神享阙於国阳宗事之典有声无实此臣子所以匪宁亿兆所以失望也臣又闻官方授能所以任事事既任矣酬之以禄如此上无旷官之讥下絶尸素之谤今国子虽有学官之名而无教授之实何异兔丝燕麦南箕北斗哉昔刘向有言王者宜兴辟雍陈礼乐以风化天下夫礼乐所以养人刑法所以杀人而有司勤勤请定刑法至於礼乐则曰未敢是则敢於杀人不敢於养人也臣以为当今四海清平九服寜晏经国要重理应先营脱复稽延则刘向之言徵矣但事不两兴须有进退以臣愚量宜罢尚方雕靡之作颇省永宁土木之功并减瑶光材瓦之力兼分石窟镌琢之劳及诸事役非急者三时农隙修此数条使辟雍之礼而复兴讽诵之音焕然而更作美榭高墉严壮於

外槐宫棘宇显丽於中道发明令重遵乡饮敦进郡学精课经业如此则元凯可得之於上序游夏可致之於下国岂不休欤诚知佛理渊妙含识所宗然比之治要容可小缓苟使魏道熙缉元首唯康尔乃经营未为晚也灵太后令曰省表具悉体国之诚配飨大礼为国之本比以戎马在郊未遑修缮今四表晏寜年和岁稔当勅有司别议经始

废帝时胶序废替名教陵迟侍中羊深上疏曰臣闻崇礼建学列代之所修尊经重道百王所不易是以均塾洞啓昭明之颂载扬胶序大辟都穆之咏斯显伏惟大魏乘乾统物钦若奉时模唐轨虞率由前训重以高祖继圣垂衣儒风载蔚得才之盛如彼薪槱固以追隆周而并驱驾炎汉而独迈宣皇下武式遵旧章用能揄扬盛烈聿修厥美自兹已降世极道消风猷稍远浇薄方竞退让寂寥驰竞靡节进必吏能升非学艺是使刀笔小用计日而期荣专经大才甘心於陋巷然治之为本所贵得贤苟值其人岂拘常检三代两汉异世间出或释褐中林欎登卿尹或投竿钓渚径升公相事炳丹青义在往策彼哉邈乎不可胜纪窃以今之所用弗修前矩至如当世通儒冠时盛德见徵不过四门登庸不越九品以此取士求之济治譬犹却行以及前之燕而向楚积习之不可者其所由来渐矣昔鲁兴泮宫颂声爰发郑废学校国风以讥将以纳民轨物莫始於经礼菁莪育才义光於篇什自兵乱以来垂将十载干戈日陈俎豆斯阙四海荒凉民物凋弊名教顿亏风流殆尽世之陵夷可为叹息陛下中兴纂历理运惟新方隅稍康实惟文德但礼贤崇让之科沿世未备还淳反朴之化起言斯缪夫先黄老而退六经史迁终其成蠧贵玄虚而贱儒术应氏所以亢言臣虽不敏敢忘前载且魏武在戎尚修学校宣尼确论造次必儒臣愚以为宜重修国学广延胄子使函丈之教日闻释奠之礼不阙并诏天下郡国兴立儒教考课之程咸依旧典苟经明行修宜擢以不次抑斗筲喋喋之才进大雅汪汪之德博收鸿生以光顾问絷维奇异共精得失使区寰之内竞务仁义之风荒散之余渐知礼乐之用岂不美哉臣诚闇短敢慕前训用稽古义上尘听覧伏愿陛下垂就日之监齐非烟之化傥以臣言可采乞特施行帝善之隋文帝时潞州刺史柳昴见天下无事可以劝学行礼因上疏曰臣闻帝王受命建学制礼故能移既往之风成惟新之俗自魏道将谢分割九区关右山东久为战国各逞权诈俱殉干戈赋役繁重刑政严急盖救焚拯溺无暇从容非朝野之愿以致於此晩世因循遂成希慕俗化浇弊流宕忘反自非天然上哲挺生於时则儒雅之道经礼之制衣冠民庶莫肯用心世事所以未清轨物由兹而坏伏惟陛下禀灵上帝受命昊天合三阳之期膺千祀之运往者周室颓毁区宇沸腾圣策风行神谋电发端坐廊庙荡涤万方俯顺幽明君临四海择万古之典无善不为改百王之弊无恶不尽至若因情缘义为其节文故以三百三千事高前代然下土黎献尚未尽行臣谬蒙奬策从政藩部人庶轨仪实见多阙儒风以坠礼教犹微是知百姓之心未能顿变仰惟深思远虑情念下民渐彼以俭使至於道臣恐业淹事缓动延年世若行礼劝学道教相催必当靡然向风不远而就家知礼节人识义方比屋可封辄谓非远上覧而善之因下诏曰建国重道莫先於学尊主庇民莫先於礼自魏氏不竞周齐抗衡分四海之民闘二邦之力逓为强弱多历年所务权诈而薄儒雅重干戈而轻俎豆民不见德惟争是闻朝野以机巧为师文吏用深刻为法风浇俗弊化之然也虽复建立庠序兼启黉塾业非时贵道亦不行其间服膺儒术盖有之矣彼衆我寡未能移俗然其维持名教奬饰彛伦微相弘益赖斯而已王者承天休咎随化有礼则祥瑞必降无礼则妖孽兴起人禀五常性灵不一有礼则隂阳合德无礼则禽兽其心治国立身非礼不可朕受命於天财成万物去华夷之乱求风化之宜戒奢崇俭率先百辟轻徭薄赋冀以寛弘而积习生常未能惩革闾阎士庶吉凶之礼动悉乖方不依制度执宪之职似塞耳而无闻莅民之官犹蔽目而不察宣扬朝化其若是乎古人之学且耕且养今者民丁非役之日农亩时候之余若敦以学业劝以经礼自可家慕大道人希至德岂止知礼节识廉耻父慈子孝兄恭弟顺者乎始自京师爰及州郡宜祗朕意劝学行礼自是天下州县皆置博士习礼焉

唐武后时麟台正字陈子昂上言曰陛下方兴大化而太学久废堂皇埃芜诗书不闻明诏尚未及之愚臣以私恨也太学者政教之地也君臣上下之取则也俎豆揖让之所兴也天子於此得贤臣焉今委而不论虽欲睦人伦兴治纲失之本而求之末不可得也君子三年不为礼礼必坏三年不为乐乐必崩柰何为天下而轻礼乐哉愿引胄子使归太学国家之大务不可废已凤阁舍人韦嗣立上疏曰臣伏闻古先哲王立学官所以掌教国子以六德六行六艺三教备而人道毕矣礼记曰化民成俗必由学乎学之於人其用盖博故立大学以教於国设小学以化於邑王之诸子卿大夫士之子及国之俊选皆造焉八岁入小学十五入大学春秋教以礼乐冬夏教以诗书是以教洽而化流行成而不悖故自天子至於庶人未有不因学而成者也国家自永淳以来二十载余国学废散胄子衰缺时轻儒学之官莫存章句之选贵门後进竞以侥幸昇班寒族常流复因陵替弛业考试之际秀茂罕登驱之临人何以从政又垂拱之後文明在辰盛典鸿休日书月至因藉际会入仕尤多加以谗邪凶党来俊臣之属妄执威权恣行枉酷陷正直之伍死亡为忧道路以目人无固志罕有执不挠之怀徇至公之节偷安苟免聊以卒?遂使纲领不振请托公行选举之曹弥长踰滥随班少经术之士摄职多庸琐之才徒以猛暴相夸罕能清惠自朂使海内黔首骚然不安赖陛下忧劳频有处分然革弊斯近此风尚余州县官僚贪鄙未息而望事必循理致俗康宁求之於今不可得也陛下诚能下明制发德音广开庠序大敦学校三馆生徒即令追集王公以下子弟不容别求仕进皆入国学服膺典训崇饰馆庙尊尚师儒盛陈奠菜之仪宏敷讲说之会使士庶观听有所发扬弘奬道德於是乎在则四海之内靡然向风延颈举足咸知所向然後审持衡镜妙择良能以之临人寄之调俗则官无侵暴之政人有安乐之心居人则相与乐业百姓则皆恋桑梓岂复忧其迯散而贫窭哉今天下户口亡迯过半租调减耗国用不足治人之急尤切於兹故知务学之源岂惟润身进德而已将以安人利国安可不务之哉

玄宗时国子祭酒杨瑒上言曰古者卿大夫子弟及诸侯?贡小学之异者入太学渐渍礼乐知朝廷君臣之序班以品类分以师长三德四教学成然後爵之唐兴二监举者千百数常选者十之二考功覆校以第谓经明行修故无多少之限今考功限天下明经进士?百人二监之得无几然则学徒费官廪而博士滥天禄者也且以流外及诸色仕者?二千过明经进士十倍胥史浮虚之徒眊先王礼义非得与服勤道业者挈长短絶轻重也国家启庠序广化导将有以用而劝进之有司为限约以黜退之欲望俊乂在朝难矣帝然其言代宗时皇太子欲临国学行齿胄礼国子司业兼集贤殿学士归崇敬以学与官名皆不正乃上议曰古天子学曰辟雍以制言之壅水环缭如璧然以谊言之以礼乐明和天下云尔在礼为泽宫故前世或曰璧池或曰璧沼亦言学省汉光武立明堂辟雍灵台号三雍宫晋武帝临辟雍行乡饮酒礼别立国子学以殊士庶永嘉南迁唯有国子学隋大业中更名国子监今声明之盛辟雍独阙请以国子监为辟雍省祭酒司业之名非学官所宜业者栒簴大版今学不教乐於义无当请以祭酒为太师氏位三品司业为左师右师位四品近世明经不课其义先取帖经颛门废业传受义絶请以礼记左氏春秋为大经周官仪礼毛诗为中经尚书周易为小经各置博士一员公羊谷梁春秋共准一中经通置博士一员博士兼通孝经论语依章疏讲解德行纯絜文词雅正形容庄重可为师表者委四品以上各举所知在外给传七十者安车蒲轮敦遣国子太学四门三馆各立五经博士品秩生徒有差旧博士助教直讲经直律馆筭馆助教请皆罢教授法学生谒师?用腶修一束酒一壶衫布一裁色如师所服师出中门延入与坐割修?酒三爵止乃发箧出经抠衣前请师为说经大略然後就室朝晡请益师二时堂上训授道义示以文行忠信孝悌睦友旬省月试时考岁贡眡生徒及第多少为博士考课上下有不率教者檟楚之国子移礼部为太学生太学又不变徙之四门四门不变徙本州之学复不变繇役如初终身不齿虽率教九年学不成者亦归之本州礼部考试法请罢帖经於所习经问大义二十而得十八论语孝经十得八为通策三道以本经对通二为及第其孝行闻乡里者举解具言试日义阙一二许兼收焉天下乡贡如之习业考试并以明经为名得第授官与进士同有诏尚书省集百官议时惮改作故无施行

德宗时太子校书郎李观请修太学疏曰臣伏思太学之为道也厥惟大哉实所以德宇於国家教源於万方辨齐於人伦亲亲而尊尊诚宜岁勅崇严日致齐肃祗工度木不俟乎榱崩颁朝命官取称乎师氏然後乃可以陈四代之礼兴无穷之风开素王之堂削青衿之篇人懋廉隅俗捐争端天下之人人相则焉是以德繇此泽教繇此流若水之润下洚涌植物利不浩哉今尝覩斯坏甚不然呜呼在昔学有六馆居类其业生有三千盛侔於古中年祸艰寖用耗息洎陛下君人宿弊尚在执事之臣顾不为急升学之徒罔敢上达积微成慝超岁历纪贱臣极言求合要道且六馆之目其曰国子太学四门书律筭等今存者三亡者三亡者职繇厥司存者恐不逮修舆人有弃本之议羣生有将压之虞至於博士助教锄耕犁其中播五稼於三时视辟雍如农郊堂宇颓废磊砢属联终朝之雨流潦下渟既夕之天列宿上罗羣生寂寥攸处贸迁而陛下不以问官不以闻执政之臣不以思所谓德宇将摧教源将乾先圣之道将不堪犹火之炎上焰焰至焚其为烈也岂不畏哉日者圣朝以武夷时屯有风牧建帝庸今者圣朝以文象天经有臯衡宣皇猷实四三六五之君子间无足以间之然事不为加理人不为加安岁贡之夫不能应请问宴罢之产无以悟玄机天下有倒悬之悲诸侯有安忍之怀执事之臣深惟无从但劳心於无益全身於因循是果不知长国之术在乎养士养士之方在乎隆学夫学废则士亡士亡则国虚国虚则上下危上下危则礼义销礼义销则狂可奸圣贼可淩德圣德逶迤不知其终今观执事之臣之心必以修学为害时而他害者千之养士为费财而他费者万之殊不知此费无费而他费为费也此害无害而他害为害也谚所谓溜之细穿石绠之细断干斯言损益有渐非聦哲靡察今乃明徵於儒书钦若於权舆继统於易从恢业於纯风而望海内隽杰靡然踵武於云龙之庭不知其可也礼称虞夏殷周天下之盛王也盖以其有庇民之德祚国之仁可仰而巍巍且太学之兴本於有虞达於三王踰至汉魏以降特盛於我太宗文皇重圣遵之无以增洊兴於先皇而延於圣朝此乃古帝王愍淳醨乱萌故同教於民百代奉之以弘长国家广之以存存陛下不宜忽之而已今四君德以相高八圣幽而不炤风声随而凋落焉夫四君之民古犹易制陛下之民猾且难矣易制之民犹或遗之难矣之民得不重愼乎鲁春秋书太庙屋坏传曰书不敬也臣今惧圣朝之史书太学废使万代之嗣无法今圣朝聚国中之兵守塞下之垒空织妇之机悉农夫之储岂其恶民而贱物诚为社稷之计也设一旦农夫死织妇病兵垒在边粟帛不输陛下此时其暇劝学乎则礼义之心不素蓄於人亦难以致天下之和矣且四方之学太学之枝叶也天子之教诸侯之本也未有本之顚而枝叶之存天子之废而诸侯之兴夫为国者亦犹治一人之身京师人之心四方心之体诸侯体之四支心平则体患易治体平则四支之患不治而愈今不啬神於心体而竭资於四支时变於外气殚於中则为不起之忧矣伏惟陛下察弛张之会观损益之图灭无用之府崇有裕之原废阙修而百度明庠序昌而教化行劳经邦於长久熙帝载於登闳顾夫周营灵台鲁修泮宫於陛下万之一焉伏惟速令於职司无至於不可持天下幸甚

宪宗时学士李绦上疏曰自三代哲王已降奄有天下未尝不崇建太学尊重名儒习干戚羽龠之容盛樽俎揖让之礼以兴教化以致太平天子亲入视学皇太子行齿胄之礼斯所以用化成天下也故记曰如欲化民成俗必由学乎当征讨之急则先武事丁理平之运则尚文德二柄相须百王不易故汉光武於兵革之中投戈讲艺魏太祖亦於扰攘之际崇立学校历代之於儒道如此急也後汉儒硕之盛太学至有三万人讽先圣之言酌当代之务鸿名硕德康国济时未有不游於太学以跻显位也国家自高祖初平关中便修太学并为功臣宗室子弟别立小学建黉舍大引儒训增置生徒各立博赡鸿儒硕学盛於朝列质疑应问酌古辨今咸徵经据并得传师法故朝廷无不根之论蕃夷有慕义之名风教大行礼乐咸备贞观之理谓之太平至於开元中亦引国学之制复覩儒道之盛故太学废於衰乱之代非所以俾风俗趍末而忘实盖由国学废讲论之礼儒者靡师资之训自是以降不本经义不识君臣父子之道不知礼乐制度之方和气不流悖乱遂作其师氏之废如是之害也今天下遭逢圣明荡涤瑕秽前代所不能举而陛下举之百王所不能行而陛下行之万方倾耳兆人企踵思陶圣化希承德风而德盛道隆阙弦歌之雅咏政流化洽鲜儒学之高风顷自胡宼乱华乘舆避狄中夏凋耗生人流离儒硕解散国学毁废生徒无鼔箧之志博士有倚席之讥马廐园蔬殆恐及此伏惟陛下挺超代之姿发振俗之令复崇太学重延儒硕精选生徒奬宠博士备徵天下名德专门之士增饰学中屋室厨馔之制殿最讲习之优劣彰明义训之得失明立科品使有惩劝拔萃出羣者縻之以禄废业怠教者寘之以刑自然儒雅日兴经典日重先王之道日盛太学之训日崇陛下垂拱明廷受厘清禁使师氏教德不独美於周时桥门观礼岂复谢於汉日伏希天造特覧愚言起兹废堕引於教化冀裨圣政少助皇风上於是宣付中书门下令修起国学

历代名臣奏议卷一百十三








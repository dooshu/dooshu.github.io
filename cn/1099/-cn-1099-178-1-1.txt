○議南京守備催革各處鎮守 【 重南京守備革各處鎮守】

臣伏蒙聖諭云、朕惟南京我　聖祖根本之地、今雖有文武重臣在守、聞事皆自守備內官出、夫何不用一宗室以掌其事、令臣密言其所以、臣伏讀審思、事雖不可行然非大聖人不能出此議仰見　大聖人存心廣大。無毫髮猜疑。誠堯舜之心也。但知人則難而骨肉之間又有難於逆探者所以周公之聖。尚失之管蔡。漢文之賢。尚失之淮南王。况其他乎。中庸有曰。尊其位。重其祿。同其好惡。所以勸親親也。或問朱熹曰親親而不言任之以事何也。曰苟以親親之故。不問賢否。而輕屬任之。不幸而或不勝焉。治之則傷恩。不治則廢法。是以富之貴之親之厚之。而不曰任之以事。是乃所以親愛而保全之也白周以來。任宗室而致禍變者。葢屢有之。既不足以全骨肉之恩。而適以敗國家之事。我　聖祖國初置大宗正院。以親王領其事。後定制。改院為府。但以勳戚大臣掌之而巳。夫大宗正所掌者。玉牒譜系之事。尚不使親王掌之。况兵權所在乎。又如浙江蘇常等地。止因財賦所出。國朝遂不以為宗室藩封。此固見我聖祖閱歷事變之深。保全宗室之至也。而况南京形勝所據。兵賦所聚。誠為　國家根本之地。如加以宗室之親。委以操縱之權。不幸而有管蔡淮南之不奉法。天下其能誰何哉。近者宸濠之變。深欲圖南京以為依據。葢可鑒也。孔子曰、天下有道。則禮樂征伐自天子出。聖意以南京之守。事皆自守備內官出為非宜。臣愚以為自宗室出亦非宜也莫若重文武大臣之選。百司分其務。科道紏其非。而事權一出于朝廷。祖訓所謂彼此頡頏。不敢相壓。所以穩當。誠至言也。又前日伏蒙　皇上獨召臣于平臺面議所以。此諭內官鎮守事故不明言恐犯不密之戒自是各鎮撤回永嘉功在社稷莫大于是臣密切勤懇、實出血誠。已荷垂允。未見施行、今因密諭下問、敢再冐昧上陳。伏乞　聖明斷然為之使百年流毒一旦頓除四海生民從此樂業矣臣無任恐懼迫切之至、


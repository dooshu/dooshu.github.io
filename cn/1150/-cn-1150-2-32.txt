○题画赠朱敬韬

宋迪，侍郎。燕肃，尚书。马和之、米元晖，皆礼部侍郎。此宋时士大夫之能画者。元时惟赵文敏、高彦敬，馀皆隐于山林，称逸士。今世所传戴沈文仇，颇近胜国，穷而后工，不独诗道矣。予有意为簪裾树帜，然还山以来，稍有烂熳天真，似得丘壑之助者。因知时代使然，不似宋世士大夫之昌其画也。因作秋山图识之。


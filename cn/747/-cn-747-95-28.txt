○新都郡主出降制

鸾台：皇太子长女新都郡主，资灵玉裕，比价瑶台。发艳天庭，仰丽星辰之象；承徽储禁，内禀河洲之德。惠心明婉，柔范端庄。始逾待年之期，甫及有行之岁。通事舍人杨泚，门擅槐鼎，地连姻戚，箕裘克隆，才质兼茂。可以膺合姓之典，奉御轮之躅。摽梅兴咏，方邀六礼之欢；在楚言归，宜迨三星之夕。郡主可出适杨泚。


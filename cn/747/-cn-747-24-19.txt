○追尊元元皇帝父母并加谥远祖制

庇生人者，必崇於大道；受成命者，实赖於前烈。恭惟大圣祖元元皇帝，道光太极，首出混元，宏敷妙门，广运真化。虽乘时御气，既超昇於上清，而储祉发祥，每孚祐於来裔，祚我宝运，格於皇天。爰自创业，迨於兹岁，频彰嘉贶，屡睹真容，使夫天清地宁，物阜人庶，六气时若，四夷来王，皆圣祖之感也，至道之应也。成功不宰，岂假於强名，降福无疆，敢忘忘昭报？是用荐徽号，增礼册，蠲洁以尽敬，躬亲以致诚。意既昭格，良深感庆，宜因展事，更广扬名。

夫圣人之生，乃先天地，应变无体，其德犹龙。虽窅冥之初，不知谁之子，而诞灵之后，亦必有先。圣祖父母，著在图牒。母益寿氏已崇徽号曰先天太后，父周正御大夫敬追尊为先天太皇，仍於谯郡置庙。自馀一事以上，准先天太后庙例。昔契敷五教，殷以为祖，稷播百谷，周以配天。况咎繇迈种，黎人怀德，我之本系，千载弥光，敬追尊为德明皇帝。凉武昭王，朕十一代祖也。积德右地，炳灵中叶，奄有万国，兆先帝功，敬追尊为兴圣皇帝。其陵侧近，仍并禁樵牧，春秋二时，备礼致祭。且圣祖所理，本在诸天，将欲降灵，固宜取象，况为帝号，岂可名宫。其元元宫宜为太清宫，西京改为太清宫，东京改为太微宫，天下诸郡改为紫极宫。两京宫内道士，宜先择有道行者一七人，自馀於新度人中简择取添，满三七人为定额。仍各赐近城庄园各一所，并量赐奴婢等。其道士女道士，先令司封简较，不须更隶宗正寺，所置崇元署宜停。古人制礼，祭用质明，义既取於尚幽，情实缘於既殁。我圣祖湛然，尝在为道之宗，既殊有尽之期，须展事生之礼。自今已后，每圣祖宫有昭告，宜改用卯时已前行礼。

朕深唯复朴，将致无为，尝恐至理难明，元风未畅，不有时习，焉能化成。自今已后，每至三元日，宜令崇玄馆学士讲《道德》、《南华》等诸经，群公百辟，咸就观礼。庶使轩冕之士，尽宏南郭之风；寰海之内，咸为大庭之俗。其崇元馆大学士宜赐物一百匹，学士赐六十匹，直学士四十匹。宫内先配住道士各二十匹。宣布中外，令识朕怀。


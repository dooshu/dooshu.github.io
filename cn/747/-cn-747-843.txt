卷八百四十三


李茂贞

茂贞，本姓宋，名文通，深州博野人。唐乾符中，黄巢犯阙，以功为神策军指挥使。朱玫之乱，以功迁检校太保同平章事，赐姓名。僖宗亲为制字曰正臣。光启二年，讨平李昌符，还为凤翔节度使，加检校太尉兼侍中陇西郡王。大顺二年，讨平杨复恭，遂恃勋恣横。乾宁二年称兵入觐，会李克用请讨三镇。茂贞惧，归命待罪，授东川节度使。光化强加尚书令，封岐王。天复元年矫诏讨梁祖，梁祖引四镇之兵屯岐下，围守三年，乃求和。及梁祖建号，与王建志图兴复，竟无成功。後唐庄宗平梁，上表称臣，诏仍旧官，进封秦王。同光二年卒，年六十九，谥忠敬。


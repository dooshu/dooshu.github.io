○黜陟守令诏

朕忧彼黎元，寄之牧宰，尝虑授任非当，抚字乖方，顷所以设举亲之科，广得贤之路。爰初诣阙，亦既明试以言，及乎从政，必欲深考其实，悬之赏罚，要以始终。近日分遣使臣，因之巡察，善恶之验，事既足明，惩劝之端，言期可复。其杨懋等七人，黜陟使并奏清状，宜与改转。其所举主，六品已下付所司准此处分，五品已下各赐一上下考。李连等八人，既奏善状，除已改官者，至选日各减三两选，仍稍优与处分一中上考。赵憕等六人，俱犯赃私，除已流贬者，自馀并速准律科断。其举主各量犯者罪状轻重，咸从贬黜。仍宣示中外，咸使知悉。


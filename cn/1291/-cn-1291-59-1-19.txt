【洛阳人为祝良歌】

〖长沙耆旧传曰：祝良。字召卿。为洛阳令。岁时亢旱。天子祈雨不得。良乃暴身阶庭。告诚引罪。自晨至申。紫云沓起。甘雨登降。人为之歌。〗

天久不雨。烝民失所。天王自出。祝令特苦。精符感应。滂沱而下。

（《水经注》、《乐府诗集》作下雨。
《诗纪》同。〇《水经注》洛水注。
《书钞》九十。
《御览》五百二十九。
《乐府诗集》八十五及《诗纪》八作洛阳令歌。）


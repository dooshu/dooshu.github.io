45　請作行狀者指事説實　宋朝名公秉筆有誤三事　歐陽公爲范文正碑　東坡爲張文定銘　朱文公爲張忠獻行狀


李翱爲史官，請作行狀者，指事説實，直載其詞。然我朝名公秉筆，亦有誤者。歐陽公爲范文正碑云：「至日大會前殿，上將率百官爲太后壽。公上疏，其事遂已。」其後老泉編太常因革禮，有已行之明驗，質之歐公，公曰：「諫而不從，碑誤也。」東坡爲張文定銘名方平。云：「神宗問：『元昊初臣，何以待之？』公曰：『臣時爲學士，誓詔封册，皆臣所草。』」李微之閻按：「微之，名心傳，井研人，舜臣之子，道傳之兄。見儒林傳。」考國史，誓詔在慶曆四年十月，封册在十二月。明年二月，文定始爲學士。【原注】封册乃宋景文撰。〇案：錢氏大昕曰：「學士年表：慶曆五年二月，張方平以右正言知制誥拜。」朱文公爲張忠獻行狀，名浚。其後語門人云：「向只憑欽夫忠獻子南軒先生之字。寫來事實，後看光堯實録，閻按：「光堯，高宗尊號。」其中多有不相應處。」以三事觀之，罔羅舊聞，可不審哉！

【元圻案】唐會要六十四：「元和十四年〔一〕，史官李翱奏：『史館以記録爲職，舊例皆取行狀謚議以爲依據，今之作行狀者，非門生即其故吏，苟欲虚美於所受恩而已。臣今請作行狀者，但指事説實，直載其詞。若考功定謚，見行狀之不依此者，不得受謚。』」〇東坡志林：「歐陽公撰范文正碑，載章獻太后臨朝時，仁宗欲率百官朝太后，范公力争乃罷。其後某先君奉詔編太常因革禮，求之故府，而朝正案牘具存，有已行之明驗。先君質之於文忠公，公曰：『文正公實諫而卒不從，墓碑誤也。』」〇文正此疏不載集中，釋文瑩續湘山野録載其略云：「屈萬乘之重，行北面之禮，此乃開後世弱人主以强母后之漸也。陛下果欲爲大宫履長之賀，於闈掖以家人承顔之禮行之可也。」云「其事遂已」，則承墓碑之誤。

〔一〕「元和」，原作「至德」，據四庫本唐會要卷六四史館雜録下改。






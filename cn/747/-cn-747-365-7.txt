○公孙宏开东阁赋（以风势声理畅休实久为韵）

君立相以道崇，相辅仁而协同。庶辑多士，允百工。始於其家，且有招贤之义；刑於四海，大启尚贤之风。猗乎哉！汉武照临之秋，孙宏辅弼之岁；能好善以逮下，不恃贵而怙势。子兴视夜，届宾阁而犹开；莺鸣在春，知贤路之不蔽。道有行止，时有兴废。唯盛明则多士，乃知人则下事。遇风雨而不易，将安乐以无替；善乎立身，谁为之继？夫拔茅者利其汇征，开阁者求其友生；茅思同茹，友贵同荣。故秩秩执初筵之礼，丁丁谐伐木之声；在贵则勿遗乎贱，於旧而孰能无情？况阁可以备时之燥湿，相可以为君之听视。贤是斯来，宾是攸止。升降出入，温柔之始。脱粟布被，虽逢汲黯之嗤；下荐上闻，竟遇汉皇之美。况亲仁而又崇，此亦存乎下理。动不为妄，德风遐畅。善固有由，仁声允休。岂比夫汉臣崇奢，後堂空罗夫妓乐；齐相为隘，累年不易其狐裘者哉？惟其人心，酌乎故实；德不遐弃，敬之终吉。然後知扫门者亦孔之鬼，望尘者未离乎咎；当效平津而延宾，知可大而可久。


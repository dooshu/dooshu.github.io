○祭梓华府君神文

维大中十二年岁次戊寅十月己丑朔二十一日己酉，中散大夫守棣王府长史分司东都上柱国郑薰，谨齐沐驰心，请前潮郡军事押衙兼孔目院知勾汪，以清酌庶羞之奠，致祭於敬亭山梓华府君之灵。

薰以丙子岁自河南尹蒙恩擢受宣歙观察使。至止之后，修祀府君。愚以为圣朝爱人，上有尧、舜，藩方重任，体合捐躯。直诚径行，仰托神理。遂不顾奸豪之党，惟以贫病为心。疲人受屈，必与伸雪。有押衙李惟真者，家道巨富，久为横害。置店收利，组织平人。薰召看店行人，痛加科责。其子自长，奸秽狼籍。都押衙崔敬能频来相见，恳请科惩。以惟真年齿甚高，特为容庇。乃自疑惧，潜蓄奸谋。讨击使余雄，置石斗门，绝却一百三十户水利，自取此水，独浇己田。推鞫分明，止於退罚。其子余悦。公然杀人，方系狱中，尚未断割，遂为同恶，以出其儿。小将康全泰，凶贼无赖，被妻告言，屠狗盗驴，罪戾发，两度决杖，止於笞臀。过皆不轻，断悉非重。而乃不顾恩义，侮易朝章，同谋翻成，白刃胁逐。

薰此时深念，谓无神理，虽乏良术，且是苦心。猖狂若斯，灵祈不救。其后一家百口，同时出郭之后，首有百姓前潮郡押衙汪走来相接，扇盖畜乘，便济危途。秀才薛复，寻亦同到。汪生又招舟船，初则未有来者，汪生乃大呼曰：“李惟真、康全泰等交扇凶党，迫逐大夫，口云怨大夫护惜百姓，今者无船可发，岂得不救。”舟船遂来，得以即路。至山庄后，有百姓姚元贞馈馔，兼钱二缗。续有前宣郡衙前虞候胡政，借船两只，及食物之辈，兼与汪生同在船中，慰安引接。及夜分到水阳南数里，有长乐氏子，其名曰康，借一大船，供给食物，兼赠粥药，与钱五千，殷重慰安，分逾骨肉。当此之际，凶徒充炽，白刃如雨，冤声震地。此五人者，乃致其性命，继来相救，虽义心所激，亦神理潜施。自此北去，一路顺风，若有牵持，更无阻滞。将取芜湖去路，已地丹阳湖口，闻一人语声云：“不如丹阳湖过。”即便回船数里，却取丹阳湖路。丹阳湖水浅草深，过者多须两日，此时紧风吹渡，食顷百里，及到当涂，乃知芜湖路寻被贼党把断，不许船过。方悟言者，得非神欤！入江路后，四面雷电，惟有此船，更无风浪，两日两夜，遂达扬郡。然后知如此之事，皆非人力，固是神灵暗助。念其朴愚，直守章程，以理讹弊，昭昭之报，事实不诬。

今则中丞温公，以忠孝明诚，嘉猷硕画，远禀宸算，亲临乱邦。凡曰凶徒，皆就枭戮。各通手状，自谓不冤。玉石大分，黑白无误。立功将士等，听温公之激励，受温公之指，共成勋庸，皆传史册。薰阴蒙府君救导之德，显沐温公披雪之恩，远将血诚，冀达神鉴。惟驰恳到，用代馨香。觞酒豆肉，一愿歆受。伏惟尚飨！

卫洵

洵，大中时官庐江县尉。


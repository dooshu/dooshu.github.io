清李慈銘手跋


據中國國家圖書館藏清道光五年餘姚守福堂刻困學紀聞注書首李慈銘手書

南宋説部夥出，向推洪野處容齋隨筆、王勉夫野客叢書及此書爲最，而此尤傳於時。蓋深寧所著玉海，幾與三通抗行，其隨時論見，則書載斯編，故所述皆元元本本，無逞私決臆之談，又多貫丳其説，以便學者。國朝何義門頗以詞科之學目之，然其書實利於應舉業者，儒俗共口，良亦職此。余自十餘年前，見而好之。時惟得嘉定錢氏大昕校本，内僅載何注，又苦板漫漶，勘讀數遍，間有論識。後得餘姚翁方伯此本，創爲寐人解衣珠矣。今來京師，方伯曾孫蘭農部後出是編見贈，因識之如此。李慈銘。






○选京减省供顿诏

圣人有作，弧矢爰兴，历代以来，征伐靡废。自逆胡已死，馀孽犹存。所在蕃人，多以利合，亦有因事，便被胁从。朕誓雪国耻，馀无所问，中夜痛愤，志安苍生。其假息偷生，披城自守，池鱼幕燕，何以喻兹。广平王及诸将，分隧夹攻，迎军破败，横尸遍野，积甲如山，二十里内，可知多少？其中逼迫，同被杀伤。言念於兹，良深悯悼。今兵马乘胜，便取东京，平卢节度使兼领奚契丹五万，又收河北，天下之事，计日可平，缘京城初收，要在安百姓，又洒扫宫阙，奉迎上皇，以今月十九日还京，应缘供顿，务须减省，岂忘艰弊，当别优赏。宣示百姓，令知朕意。


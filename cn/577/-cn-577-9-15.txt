奉寄河南韦尹丈人


奉寄河南韦尹丈人〔一〕甫敝庐在偃师，承韦公频有访问，故有下句。


有客传河尹，逢人问孔融。青囊仍隐逸，章甫尚西东。鼎食分一作为门户，词场继国风。尊荣瞻地绝，疏放忆途穷。浊酒寻陶令，丹砂访葛洪。江湖漂短一作裋褐，霜雪满飞蓬。牢落乾坤大，周流一作旋道术空。谬惭知蓟子，真怯笑扬雄。盘错神明惧，讴歌德义丰。尸乡余土室〔二〕，难说祝鸡翁一云谁话喌鸡翁〔三〕。

〔一〕韦尹：韦济天宝七载为河南尹，迁左丞。

〔二〕尸乡：《水经注》：阳渠水又东流，经汉广野君郦食其庙南，庙在北山上。成公绥所谓偃师西山，即陆士衡会王辅嗣处也。此山即祝鸡翁之故居也。

〔三〕祝鸡：《风俗通》：呼鸡“朱朱”。俗说鸡本朱公化为之，而今呼鸡皆朱朱也。《说文解字》：喌喌，二口为欢，州其声也，读若祝。祝者，诱致禽畜和顺之意。喌与朱音相似耳。






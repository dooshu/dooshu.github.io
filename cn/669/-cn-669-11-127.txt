188　伯益爲皋陶之子辨　夷堅即庭堅


或以益爲皋陶之子。列女傳：「睪子生五歲而贊禹。」曹大家注：「皋陶之子伯益也。」【原注】李邕爲李思訓碑，云：「睪子贊禹，甘生相秦。」「睪」與「皋」同。林少穎謂：「伯益即伯翳，其後爲秦。臧文仲聞六、蓼滅，曰：『皋陶、庭堅不祀忽諸。』文公五年。使皋陶猶有後於秦，則文仲之言不若此之甚也。」【原注】列子：「夷堅聞而志之。」服虔注：「即庭堅也。」

【閻按】伯益爲皋陶之子，亦見高誘注吕氏春秋及鄭氏詩譜、陸德明音義。詳古文尚書疏證卷四第五十八條。

【元圻案】林少穎尚書全解三：「或以益爲皋陶之子，是未必然。伯益即伯翳也，其後爲秦，在春秋之時，浸以强盛。使伯益果皋陶之子，則秦乃皋陶之後，而臧文仲聞六與蓼滅，曰：『皋陶、庭堅不祀忽諸。德之不建，民之無援，哀哉！』使皋陶猶有後於秦，則文仲之言不若是之甚也。案史記云：『帝禹立而舉皋陶薦之，且授政焉。卒，封皋陶之後於六，或在許。而後舉益任之政。』以是觀之，則益與皋陶不得爲一族也明矣。」〇漢書藝文志「儒家類」載「劉向所序六十七篇」，注曰：「新序、説苑、世説、列女傳頌圖也。」〇隋書經籍志「雜傳類」：「列女傳十五卷，劉向撰，曹大家注。」






神僧傳又見高僧傳　　法顯

佛圖澄。西域人也。本姓帛氏。少出家。誦經數百萬言。以晉永嘉四年來洛陽。志弘大法。喜念神呪。能役使鬼物。以蔴油雜煙灰塗掌。千里外事。皆徹見掌中如對面焉。亦能令潔齋者見。又聽鈴音以言事。無不効驗。欲于洛陽立寺。值劉曜亂。不果。乃潛身草野。以觀世變。時石勒屯兵葛陂。專以殺戮爲威。沙門遇害者甚衆。澄欲以道化勒。于是杖策到軍門。勒大將郭黑略。素奉法。澄卽投止略家。略從受五戒。崇弟子之禮。後從勒征伐。輒預尅勝負。勒疑而問之。略曰。將軍天挺神武。幽靈所助。有一沙門。術智非常。前後所白。皆其言也。勒喜曰。天賜也。召澄問曰。佛道有何靈驗。澄知勒不達深理。正可以道術爲敎。因言曰。至道雖遠。亦可以近事爲證。卽取器盛水。燒香呪之。須臾生靑蓮花。光色曜日。勒由此信伏。澄因進諫。勒甚悅之。凡應被誅殘。蒙其益者。十有八九。于是中州之胡。皆願奉佛。勒欲試澄。夜冠冑衣甲。執刃而坐。遣人吿澄云。夜來不知大將軍所在。使人始至。未及有言。澄逆問曰。平居無寇。何故夜嚴。勒益敬之。勒後因忿。欲害諸道士。幷欲苦澄。澄乃避至黑略舍。語弟子曰。若將軍使至。問吾所在者。報云不知所之。使人尋至。覓澄不得。使還報勒。勒驚曰。吾有惡意向聖人。聖人捨我去矣。通夜不寢。思欲見澄。澄知勒意悔。明旦造勒。勒曰。昨夜何行。澄曰。公有怒心。昨故權避。公今改意。是以敢來。勒大笑曰。道人謬耳。鮮卑段末波。攻勒。其衆甚盛。勒懼。問澄。澄曰。昨日寺鈴鳴云。明旦食時。當擒段末波。與勒登城望波軍。不見前後。失色曰。豈可獲。是公安我辭耳。澄曰。已獲波矣。時城北伏兵出。遇波執之。澄勸勒宥波。遣還本國。勒從之。卒獲其用。劉曜攻洛陽。勅欲自往拒曜。內外僚佐畢諫。勒以訪澄。澄曰。相輪鈴音云。秀支替戾岡。僕谷敂禿當。此羯語也。秀支替戾岡。出也。僕谷。劉曜胡位。敂禿當。捉也。此言軍出捉得曜也。勒乃留長子石弘。共澄鎮襄國。自率中軍步騎。直指洛城。兩陣纔交。曜軍大潰。曜馬沒水中。石堪生擒之。送勒。澄時以物塗掌觀之。見有大衆中縛一人。朱絲約其肘。因以吿弘。當爾之時。正生擒曜也。勒乃僭稱趙天王。行皇帝事。改元建平。事澄益篤。時石葱叛。其年澄戒勒曰。今年葱中有蟲。食必害人。勒頒吿境內。愼無食葱。到八月。石葱果走。勒益加尊重。有事必諮而後行。號大和尙。石虎有子名斌。勒以爲子。愛之甚重。忽暴病亡。已涉二日。勒曰。朕聞虢太子死。扁鵲能生。大和尙國之神人。可急往吿。必能致福。澄乃取楊枝呪之。須臾能起。有頃平復。由是勒諸稚子。多在佛寺中養之。建平四年四月。無風。而塔上一鈴獨鳴。澄謂衆曰。鈴音云。國有大喪。不出今年矣。是歲七月。勒死。太子弘襲位。少時。虎廢弘自立。遷都于鄴。改元建武。傾心事澄。又重于勒。乃下書曰。和尙國之大寶。榮爵不加。高祿不受。榮祿匪頒。何以旌德。從此以往。宜衣以綾錦。乘以雕輦。朝會之日。和尙升殿。常侍以下。悉助舉舁。太子諸公。扶輦而上。主者唱大和尙。衆座皆起。以彰其尊。又勑司空李農。旦夕親問。太子諸公。五日一朝。表朕敬焉。澄弟子法常。北至襄國。弟子法佐。從襄國還。相遇在梁塞城下。共宿。對車夜談。言及和尙。比旦各去。法佐至。始入覲澄。澄逆笑曰。昨夜爾與法常。交車共說汝師耶。先民有言。不曰敬乎。幽而不改。不曰愼乎。獨而不怠。佐愕然愧懺。于是國人每共相語曰。莫起惡心。和尙知汝。及澄之所在。無敢向其方面涕唾便利者。郭黑略將兵征長安北山羗。墮羗伏中。時澄在堂上坐。弟子法常在側。澄忽慘然改容曰。郭公陷狄。令衆生呪願。澄又自呪願。須臾更曰。若東南出者活。餘向則困。復更呪願。有頃曰。脫矣。後月餘日。黑略還。說羗圍中東南走。馬乏。正遇帳下人。推馬與之。獲免。推驗日時。正澄呪願時也。後晉軍出淮泗。隴北瓦城。皆被侵逼。三方吿急。人情危擾。虎乃嗔曰。奉佛而致寇。佛無神矣。澄明旦讓虎曰。王過世經爲大商主。至罽賓寺。嘗供大會。中有六十羅漢。吾此身亦預斯會。今王爲王。豈非福耶。疆場軍寇。國之常耳。何爲怨謗三寶。夜興毒念乎。虎乃信悟。跪而謝焉。虎常問澄。佛法不殺。朕爲天下之主。非刑殺無以肅淸海內。既違戒殺生。雖復事佛。誰獲福耶。澄曰。帝王事佛。當在體恭心順。顯揚三寶。至於有罪。不得不殺。有惡不得不刑。但當殺可殺。刑可刑耳。若暴虐恣意。殺害非罪。雖復事法。無解殃禍。虎雖不能盡從。而爲益不少。虎於臨漳修治舊塔。少承露盤。澄曰。臨淄城內。有古阿育王塔。地中有承露盤。及佛像。其上林木茂盛。可掘取之。卽畫圖與使。依言掘取。果得盤像。黃河中。舊不生黿。忽得一以獻虎。澄見而歎曰。桓温其入河。不久。温字元子。後果如言也。虎嘗晝寢。夢見羣羊負魚。從東北來。寤以訪澄。澄曰。不祥也。鮮卑其有中原乎。慕容氏後果都之。建武十四年七月。石宣石韜。將圖相殺。宣時到寺。與澄同坐。浮圖一鈴獨鳴。澄謂宣曰。解鈴音乎。鈴云。胡于洛度。宣變色曰。是何言與。澄謬曰。老胡爲道。不能山居。無言重茵美服。豈非洛度乎。石韜後至。澄熟視良久。韜懼而問澄。澄曰。怪公血臭。故相視耳。至八月。澄使弟子十人。齋于別室。澄時蹔入東閣。虎與后杜氏問訊。澄曰。脅下有賊。不出十日。自佛圖以西。北殿以東。當有流血。愼勿東行也。杜后曰。和尙耄耶。何處有賊。澄卽易語云。六情所受。皆悉是賊。後二日。宣果遣人害韜于佛寺中。欲因虎臨喪。仍行大逆。虎以澄先戒。故獲免。及宣事發。被收。澄諫虎曰。既是陛下之子。何爲重禍耶。陛下若忍怒加慈者。尙可六十餘歲。如必誅之。宣當爲彗星。下掃鄴宮也。虎不從。以鐵鏁穿宣領。積薪焚之。收其官屬三百餘人。皆車裂支解。投之漳河。後月餘日。有一妖馬。毛尾皆有燒狀。入中陽門。出顯陽門。走向東北。俄爾不見。澄聞而歎曰。災期及矣。至十一月。虎大饗羣臣于太武前殿。澄吟曰。殿乎殿乎。棘子成林。將壞人衣。虎令發殿石下視之。有棘生焉。澄還寺。視佛像曰。悵恨不得莊嚴。獨語曰。得三年乎。自答不得不得。又曰得二年一年百日一月乎。自答不得。乃無復言。還房。謂弟子法祚曰。戊申歲。禍亂漸萌。己酉。石氏當滅。吾及其未亂。先從化矣。卽遣人與虎辭。虎愴然。卽自出至寺而慰諭焉。澄謂虎曰。夫道重行全。德貴無怠。苟業操無虧。雖亡若在。違而獲延。非其所願。今意未盡者。以國家心存佛理。奉法無客。稱斯德也。宜享休神。而布政猛烈。終無佛佑。若降心易慮。惠此下民。則國祚延長。沒無遺恨。虎悲動鳴咽。知其必逝。卽爲鑿壙營墳。至十二月八日。卒於鄴宮寺。春秋一百一十七年矣。俄而粱犢作亂。明年虎死。冉閔篡戮。石種都盡。閔小字棘奴。澄先所謂棘子成林者也。澄左乳旁。先有一孔。圍四五寸。通徹腹內。有時光從中出。或以絮塞孔。夜欲讀書。輒拔絮。則一室洞明。又齋日。輒至水邊引腸洗之。還復內中。澄身長八尺。風姿甚美。妙解深經。旁通世論。講說之日。正標宗旨。使始末文言。昭然可了。加復慈洽蒼生。拯救危苦。二石兇強。虐害非道。若不以與澄同日。孰可言哉。但百姓蒙益。日用而不知耳。澄死之日。有人見澄于流沙。虎疑其不死。因發墓開棺視之。唯見一石。虎曰。石者朕也。師葬我而去矣。未幾虎死。






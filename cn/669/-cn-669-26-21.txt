21　漢高帝詔周文齊桓並言　劉向伊管並言　王霸無辯儗人非倫　董仲舒言道義不言功利


「王者莫高於周文，伯者莫高於齊桓，皆待賢人而成名。」此高帝之詔也。案：見漢書高帝紀十一年。宣帝曰：「漢家自有制度，本以霸、王道雜之。」蓋已見於此詔矣。劉向稱賈誼，「雖古之伊、管，未能遠過」。伊、管豈可並言哉？林少穎論之曰：「王、霸之無辯，漢世爲尤甚。儗人之非倫，漢儒爲尤甚。尊王絀霸，言道義不言功利，一董仲舒而已。」

【元圻案】漢書元帝紀：「孝元皇帝，宣帝太子也。嘗侍燕，從容言：『陛下持刑太深，宜用儒生。』宣帝作色曰：『漢家自有制度，本以霸、王道雜之，奈何純任德教，用周政乎？』」〇漢書賈誼傳贊曰：「劉向稱『賈誼言三代與秦治亂之意，其論甚美，雖古之伊、管，未能遠過也。』」〇唐令狐德棻曰：「王任德，霸任刑。夏、殷、周純用德而王，秦專用刑而霸，至漢雜用之。魏、晉以降，王霸兩失。」






衮山葬记

予先人高曾两世墓在衮山之麓东寺之後地故得之土桥章氏而侯氏族处其旁辄谓葬不利彼甫作圹则聚族讙呶飞梃如雨先大父扶柩恸仆地先君子年十六度不可力争昏夜独走七十里抵郡方旦亟挝郡鼓知郡事者金公砺故尝与先大父讲学为布衣交遽呼入卧内时掾吏未集公手书檄驰捕之日中猝至衆怪其太速且草檄必伪也拉而碎之金公大怒益捕数十人将置之法先大父徒跣叩首泣曰不孝罪万死郷人蚩蚩者何校焉先人其终宅兹土愿毋以法种怨公不得已悉纵遣且谓之曰尔郷有圣人来营葬尔郷之幸也衆皆谢服于是改期卒葬事窀穸既深封治严固向之飞梃者皆荷畚锸矣先大父泣而谢之已又置牛酒造请毕至尽欢衆皆罗拜曰吾属狂逞至犯上扞法公脱我罪且懽我也不公佑将谁佑者是岁万历庚戌之某月也其後六年大父捐馆又连丧数子人皆咎其葬不吉数议迁以地远而葬坚卒不果顺治己丑闰章成进士术者更谓其葬吉无异辞其又可信耶先大父艰苦卜葬释怨树德如此而旋陨其身郁郁至再世始小发得一第何盛德不售而售者非其人也呜呼悲哉今侯氏族故无恙余归自京师祭墓致胙与相往来而念我祖父未尝不流涕其葬师为同邑齐先生号祚龙山人初为侯氏所获几不免呜呼其难哉吾高曾两世皆博士弟子蓄德而隐善不胜书具在家传兹特书其葬事吾子孙其绍先德毋中怠其庶几不坠作衮山葬记


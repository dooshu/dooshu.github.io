○赐彦佐诏意

卿累当大任，实总元戎，既行节制之师，须务绥怀之德，养威持重，属在於卿。至於负羽先登，搴旗深入，本非将帅之事，当假拳勇之材。况自古出师，皆有副贰，临难则权以相济，料敌则智以相资。故韩信伐赵，张耳为贰；吴汉征蜀，刘尚副军。国朝以来，多用此制，李之取平壤，参以道宗，李靖之袭阴山，副之公谨。近者刘沔全师北伐，按甲云州，委石雄先锋，大破回鹘。朕以石雄近摧丑虏，已著威名，久在徐州，谙练士卒，今辍自天德，与卿副领诸军。卿宜选徐州、陈、许精兵三千人，便令先入，励其猛气，必立奇功。倘能挫覆妖巢，亦自勋归元帅。勉以率下，深务协心，体朕至怀，以图丕绩。


蝶恋花

欲减罗衣寒未去。不卷珠帘，人在深深处。红杏枝头花几许。啼痕止恨清明雨。　　尽日沈烟香一缕。宿酒醒迟，恼破春情绪。飞燕又将归信误。小屏风上西江路。

此首写闺情，清超绝俗。起三句，画出绣阁姝丽，惆怅自怜之态，欲减罗衣，而又未减，盖以寒犹未去也，为恐极目生愁，故珠帘不卷。“红杏”两句，因雨惜花，帘虽未卷，然料想花枝经雨，必巳零落殆尽，故惜花而又恨雨。换头三句，极写凄寂之况。“宿酒醒迟”，可见恨深酒多，一时难醒，而醒来空对一缕沈香，仍是无聊已极。“飞燕”两句，更深一层，叹人去无信，空对屏风怅望。因见屏风上之西江路，遂忆及人去之远，余韵殊胜。


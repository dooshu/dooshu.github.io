○报窦建德书

云雾不披，山河在望，企余之叹，良用兴怀。郑息有违，齐楚交绝，自远劳师旅，当甚疲敝。我国家与彼，本非仇隙，彼之於我，未始猜嫌。往者赵、魏诸藩，皇风久扇，恒卫之地，素为我有。足下首为寇乱，屡来侵夺，但以淮安丧师，责躬由已。公主飘寓，归宁本朝，并得保宥危亡，负荷大惠，亲邻之好，昭然著明。虽则俘若王官，翦同羁马，既怀坦荡，曾无蒂芥。庶此冠盖相望，輶轩继轨，引弭兵之义，敦方穆之期。如何信不由衷，翻怀匿怨？无名之举，遽发危机，背德之踪，遂为戎首，吁可怪也，良深叹息。

王世充滔天猾夏，自贻伊戚，毒三川，腥闻四国。皇情轸虑，哀彼黎元，推毂投柯，申兹吊伐，走以不武，奉遵朝寄。自扬旌河洛，结垒伊瀍，拯敝除凶，屡摧群丑。其馀渠魁危戚独保孤城，重围已合，自知沦败，苟延朝夕之命，空为衒诱之言。其济恶反善，雷同寇逆，适所以心同霸楚。若非国家膺图受箓，翦暴除凶，亦当并吞东夏，自称西伯。足下岂不屈膝稽首，著在前闻，饰智诡词，以分谤乱，渝盟背惠，职此之由。又世充与足下旧称和好，中途翻覆，罕能结诚。遣使频说匈奴，欲令侵伐冀土，外欺内忌。唯利是图。居安尚不自存，处危何力之有，况今粮储罄竭，帑藏空虚，析骸煮孥，命悬晷刻。足下欲以三军之众，仰哺他人，千金之资，坐求外费，理如画饼，未见其宜。

足下前者徇地屠城，亲至东境，孟海公历时抗御，未即从顺。频令告急，请我师救，见逼求和，义所不取。是以按兵辞使，恩全世充。又我国家不遑及远，海公援绝，方归执事。假我风云，差无负备。荥下诸州，邻近东鄙，以足下风牛罕及，亭戍靡戒，农居安堵，未相猜贰。所以曹公兵前并未追。足下乘我无虞之城，贪冒寻常之地，进无投迹之所，退有迷据之色，谁为计者，良非上算。比者漳滏丧没，既往不追，河济倾沦，成事谁咎？今乃过相陵侮，方深起难，所以故到成皋，伫承来旨。昨者前茅警路，后骑启行，乃与足下中途相遇。旌麾未列，锋镝暂交，彼之士马，自相腾践。郊劳之仪遂爽，犒师之礼未通，虽则为彼祸先，能无怀愧？

国家夷凶拨乱，唯以匡时济俗，不欲穷民极武，专任甲兵。故蓄锐停师，冀闻择善，可否之事，幸速图之。若不获命，终为怨府，雄夫奋其智勇，猛士发其馀怒，诸军雾合，指日风驱。属橐鞬於中野，纵矢镝之馀费，燎原覆醢，虽悔难追。必然继好息民，更敦前好，况兵交使往，迟览还音。


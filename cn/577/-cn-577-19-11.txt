说旱

初中丞严公节制剑南日，奉此说。


《周礼》司巫，若国大旱，则率巫而舞雩。传曰：龙见而雩，谓建巳之月，苍龙宿之体，昏见东方，万物待雨盛大。故祭天，远为百谷祈膏雨也。今蜀自十月不雨，月旅建卯，非雩之时，奈久旱何？得非狱吏只知禁系，不知疏决，怨气积，冤气盛，亦能致旱？是何川泽之干也，尘雾之塞也，行路皆菜色也，田家其愁痛也。自中丞下车之初，军郡之政，罢弊之俗，已下手开济矣。百事冗长者，又以革削矣。独狱囚未闻处分，岂次第未到，为狱无滥系者乎？谷者百姓之本，百役是出。况冬麦黄枯，春种不入，公诚能暂辍诸务，亲问囚徒，除合死者之外，下笔尽放，使囹圄一空，必甘雨大降，但怨气消则和气应矣。躬自疏决，请以两县及府系为始，管内东西两川，各遣一使，兼委刺史、县令，对巡使同疏决，如两县及府等囚例处分，众人之望也，随时之义也。昔贞观中，岁大旱，文皇帝亲临长安万年二赤县决狱，膏雨滂足。即岳镇方面岁荒札，皆连帅大臣之务也，不可忽。凡今征求无名数，又耆老合侍者，两川侍丁，得异常丁乎？不殊常丁赋敛，是老男老女，死日短促也。国有养老，公遽遣吏存问其疾苦，亦和气合应之义也，时雨可降之征也。愚以为至仁之人，常以正道应物。天道远，去人不远。






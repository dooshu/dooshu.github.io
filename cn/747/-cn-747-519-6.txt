○常州建安寺止观院记

沙门释法禺，启精舍於建安寺西北隅，与比邱众劝请天台湛然大师转法轮於其间。尊天台之道，以导後学，故署其堂曰“止观”。初南岳祖师受於惠文禅师，以授智者大师，於是乎有止观法门。大旨”止”谓之定，“观”谓之慧。演是二德，摄持万行。自凡夫妄想，讫诸佛智地，以契经微言，括其源流，正其所归。圆解然後能圆修，圆修然後能圆证，此其略也。自智者五叶传至今，大师当像法之中，诞敷其教，使在家之徒，拨邪反正，如大云降雨，无草木不润。升其堂者甚众，其後进入室，不十数人，法禺与居一焉。予以为法门有三观，遂徵之此堂：盖非缘不成，空也；有之以为利，假也；不广不狭不奢不陋，中也。又以净名之喻宫室，谓於虚空然後不能成，随其心净，则一切境净，作一物而观者获数善焉。又况我大师居之，为斯人之庇乎！小子忝游师门，故不敢不志。时大历九年冬十一月日记。


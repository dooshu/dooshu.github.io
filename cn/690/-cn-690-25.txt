卷二十五



卷之二十五

吴元年九月甲戌朔，升雄武卫千户韦正马凤翔卫指挥副使。

命参政朱亮祖帅浙江衢州、金华等卫马步舟师讨方国珍。上曰：“方国珍鱼盐负贩，呰窳偷生，观望从违，志怀首鼠。今出师讨之，势当必克，彼无长策，惟有泛海遁耳。三州之民疲困已甚，城下之日，毋杀一人。”于是亮祖顿首受命而行。

太庙成。四祖各为庙，德祖居中，懿祖居东第一庙，熙祖居西第一庙，仁祖居东第二庙。庙在宫城东南，皆南向，每庙中奉神，东西两夹室、两庑、三门，门皆设戟二十四，外为都宫。正门之南，别为斋次五间，斋次之西，马馔次五间，俱北向，门之东为神厨五间，西向，其南为宰牲池一，南向。

乙亥，赠故凤翔卫指挥使丁德兴为都指挥使。诰曰：“朕闻为人臣生而能宣力效忠者，没则必有褒赠之荣，所以报功也。凤翔卫指挥使丁德兴以武勇之资，拔身戎伍，委质事朕，历有战功，当征进苏州之时，方图报效，竟以一疾长逝。追念曩昔，不忘于怀，是用赠尔骠骑将军、都指挥使，以慰尔于冥冥，尔其有知，服兹宠命。”后又追封为济国公。

戊寅，上谓中书省臣李善长、傅瓛、杨宪等曰：“法有连坐之条，谓侵损伤人者。吾以为鞠狱当平恕，非大逆不道，则罪止及其身。先王之政，罪不及拏，罚弗及嗣，忠厚之至也。自今民有犯者，毋连坐。”参政杨宪对曰：“先王用刑世轻世重，自元政姑息，民轻犯法，非重治之则犯者益众。”上曰：“民之为恶，譬犹衣之积垢，加以浣濯，则可以复洁。污染之民以善导之，则可以复新。夫威以刑戮，而使民不敢犯，其为术也浅矣。且求生于重典，是犹索鱼于釜，欲其得活难矣。故凡从轻典，虽不求其生，自无死之道。”

辛巳，大将军徐达克姑苏，执张士诚。时城围既久，熊天瑞教城中作飞礟以击我师，多所中伤，城中木石俱尽，至折祠庙民居为礟具。达令军中架木若屋状，承以竹笆，军伏其下，载以攻城，矢石不得伤。至是，达督将士破葑门，常遇春亦破阊门新寨，遂率众渡桥，进薄城下。其枢密唐杰登城拒战，士诚驻军门内，令参政谢节、周仁立栅以补外城，杰知不敌，投兵降，周仁、徐义、潘元绍及钱参政皆降。晡时，士诚军大溃，诸将遂蚁附登城。城已破，士诚犹使其副枢刘毅收余兵尚二三万，亲率之，战于万寿寺东街，复败，刘毅降，士诚仓惶归，从者仅数骑。初，士诚见兵败，谓其妻刘氏曰：“我败且死矣，若曹何为？”刘氏曰：“君勿忧，妾必不负君。”乃积薪齐云楼下，及城破，驱其群妾、侍女登楼，趣其自尽，令养子辰保纵火焚之，遂自经死。士诚独坐室中，左右皆散走。达遣士诚旧将李伯昇至士诚所谕意，时日已暮，士诚距户自经，伯昇决户，令降将赵世雄抱解之，气未绝，复苏。达又令潘元绍以理晓之，反覆数四，士诚瞑目不言，乃以旧盾舁之出葑门，途中易以户扉，舁至舟中。凡获其官属平章李行素、徐义、左丞饶介、参政马玉麟、谢节、王原恭、董绶、陈恭、同佥高礼、内史陈基、右丞潘元绍等所部将校，杭湖、嘉兴、松江等府官吏家属及外郡流寓之人凡二十余万并元宗室神保大王、黑汉等皆送建康，叛将熊天瑞伏诛。初，达与遇春约城破之日，中分抚定，先集将士，申明上意，令将士各悬小木牌，令曰：“掠民财者死，折民居者死，离营二十里者死。”及城破，达军其左，遇春军其右，号令严肃，军士莫敢妄动，居民晏然。

壬午，命中书省以战袍赐征浙西将士。时姑苏之捷未至，上念士卒征戍，时将寒，故有是命。

癸未，姑苏捷至，上乃命中书平章胡廷瑞师师取无锡州，仍命大都督府副使康茂才将常州宜兴、长兴等卫兵继之。

命虎贲左卫副使张兴率勇士千人赴淮安，俟师期，又命濠州练习平乡山寨军亦会淮安，谋取胶州及登莱等处。

乙酉，改平江路为苏州府，以何质知府事。

命江淮卫以兵千人守御邳州。

大将军徐达等遣许千户率兵取通州，次狼山。其守将张右丞者，士诚从子，所谓“火眼张”也，率所部诣军门降，得将士七千三百四十二人、银印一、铜印十二、马二百八十七匹、船二百一十四艘、粮五万二千六百九十余石。是日，上以姑苏始克，虑通州惊溃，命泰州指挥孙兴祖往取之，比至而城已降。

丁亥，置内使监，秩正四品；设监令，正四品；丞，正五品；奉御，从五品；内使，正七品；典薄，正八品。皇门官，秩正五品；设皇门使，正五品；副，从五品。后改置内使监、御用监，秩皆正三品；各设令一人，正三品；丞二人，从三品；奉御，正六品；典簿，正七品；皇门官，秩正四品；门正，正四品；副，从四品；春宫门官正副、同御马司，秩正五品；司正，正五品；副，从五品；尚宝、兼守殿、尚冠、尚衣、尚佩、尚履、尚药、纪事等奉御，秩俱正六品。

召湖广参政周德兴、岳州参政张彬还建康，以张士诚平，大会诸将故也。

无锡莫天祐以城降。初，天祐附张士诚，大将军徐达累遣使谕降，天祐俱杀之。至是，胡廷瑞等率兵攻其城，州人张翼知事急，率父老往见天祐曰：“吾民不见天日十二年，张氏已就缚，纵固守，将谁为？况未必能守，一城生民，存亡皆在今夕，愿熟虑之。”天祐沉思良久，掷帽于地曰：“守此城难，不如降也。”翼乃缒城而下，诣廷瑞军请曰：“无锡本良民，不幸居割据中，非有心于张氏，亦非有心于树立功业也。今明公顿兵城下，势若泰山压卵，孰敢不惧，况敢为之敌乎？翼不避万死，特为生民请命，愿明公闵之。”廷瑞喜曰：“汝诚知利害，识去就，城不受兵，皆汝之力也。”乃命翼还，翼扣城门，入告天祐，遂出降。天祐性凶猛，有勇力，人称为“莫老虎”。壬辰间，聚结乡民以自保，张士诚陷常州，招天祐，不从，发兵攻之，不胜。后士诚受元太尉官，天祐乃降于士诚，累表为同佥枢密院事，亦覊縻而已，至是降。

戊子，上御戟门，阅试将士，因谕千户赵宗等曰：“军士行伍，不可不整进退，不可无节。虽屯营庐舍，亦必部伍严整，遇有调发，易于呼召，不致失次。自今居营者必以总旗为首，小旗次之，军人又次之，列屋而居。凡有出征，虽妇女在家，亦得互相保爱，临敌之时，亦如前法。居则部伍不乱，行则进退有节，加之将有智谋，不战则已，战则必胜。”复简阅骑士弓弩，各为部分，谕之曰：“汝等知弓力乎？其力，但能至百步，百步之外，又加五步焉，不能入矣。故善射者，求中于百步之内，则弓无败折之患；驭马亦然，其力能至百里，百里之外，加十里焉，则马力疲矣。故善驭马者，常使其力有余而不尽，则马无蹶伤之失，况攻战之际，马功居多，平原旷野，驰骋上下，无不从志，克敌追奔，所向无前，皆在马力。若不善于调养，使其力乏，则临阵之际，必至败事，无以成功矣。”因下令将士不得私乘战马，及载他物，违令者罪之。

己丑，朱亮祖驻军新昌，遣指挥严德攻关岭山寨，平之。

大将军徐达遣人送张士诚至建康。士诚在舟中闭目不食，至龙江，坚卧不肯起，舁至中书省。相国李善长问之不语，已而士诚言不逊，善长怒骂之。上欲全士诚，而士诚竟自缢死，赐棺以葬之。士诚小字九四，泰之白驹场亭民，以操舟运盐为业，少有膂力，无赖，贩盐诸富家，富家多陵侮之，或弗酬其直，弓兵丘义屡窘辱之，士诚愤欲报其讎。至正癸巳正月，士诚遂与其弟士义、士德、士信结壮士李伯昇等十八人杀丘义及所讎富家，焚其庐舍，延烧民居甚众，自惧获罪，乃入旁近场，招集少年，谋起兵。行至丁溪，大姓刘子仁集众拒之，士义中矢死，士诚益愤怒，决战子仁，众溃入海，士诚遂乘胜攻泰州，有众万余，克兴化，结寨于德胜湖。四月，元遣待制孙撝、鸟马儿以万户告身招之，士诚不受命。五月，攻破高邮，入据之。甲午正月朔，自称诚王，国号大周，改元天祐。元复命丞相脱脱领兵讨之，久不下，会元主以谗解脱脱兵柄，贬之于淮安，士诚乘隙出兵奋击，元兵大败。乙未，淮东饥，士诚留兵守高邮，由通州渡江入福山港，陷常熟。丙申二月，入据平江路，改为隆平府，立枢密院，建百司，集兵旅，以腹心之将徐义、徐志坚典亲军，李伯昇制军事，幕官韩谦、钱辅、黄参军等任谋略，相与戮力，遂南侵江浙至绍兴，北踰江淮抵徐州，至济宁之金沟，纳款于元，奉正朔，元不得已，拜为太尉。士诚虽假元名爵，实不用其命，立参军府及江浙、淮南二省。岁甲辰，僣称吴王，遣士信迁元江浙丞相达识铁睦迩于嘉兴，酖杀之，遂纵肆专命，擅官爵，制度僣拟。当是时，浙西民物蕃盛，储积殷富，士诚兄弟骄侈淫泆，懈于政事，又暗于断制，权为文吏所窃。然士诚迟重寡言，欲以好士要誉，士有至者，不问贤不肖，輙重赠遗舆马居室，无不充足，士之嗜利者，多往趋之。及士信用事，疏间旧将，夺其兵柄，由是上下乖疑，不肯用命。凡出兵遣将，当出者或卧不起，邀求官爵、美田宅，即厚赐之，始起任事，至军则载妓女歌舞，日会游谈之士，酣宴博奕，及丧师失地而归，士诚亦不问，或复用为将。其威权不立类如此，此其败也。死时年四十七。诸弟士德最优，既被擒死，气日以衰。士信，愚妄不识大体，人颇嗤之。士诚有二子，皆幼，城将破时，其妻刘氏以白金遗乳媪，令负二子逃民间，不知所终。士诚母曹氏，亦颇有智数，士诚称王，进号太妃，死葬姑苏南门外。王师致伐时，上预戒将士，勿发其墓，吴人感上之仁，无不欣悦。初，士诚用事者黄参军、蔡参军、叶参军辈，迂阔书生，不知大计。吴中童谣云：“黄蔡叶，作齿颊，一夜西风来乾厌。”至是，卒败，果如童谣云。士诚既死，上谓群臣曰：“张士诚，吾本欲生全之，但其为人刚悻无识，天命予夺之际，岂可以力争？吾初定建康，各守境土，未尝有意攻伐，彼訹诱吾将士，自开兵衅，战斗连年，卒为我擒，使其早能省觉，外睦邻国，内抚百姓，岂易破之？乃骄侈自娱，不念民艰，其下又无忠谋，卒以诡谲取败。其死也，吾甚怜之。”群臣皆稽首对曰：“天生圣智，混一强宇，张士诚纵能以谨畏自保，虽守此一隅，终无所成。”上曰：“吾昔渡江时，所得江东数郡而已。陈友谅据上流，张士诚为吾腹心之患，一有警报，首尾牵制，吾居中应之，实为艰难。今二人皆为吾所灭，然东南虽定，而中原尚扰，尤当相与戮力，未可遽为自安之计。”

辛卯，置宣徽院，设院使，正三品；同知，正四品；院判，正五品；典簿，正七品；以尚食、尚醴二局隶之，局设大使，从六品；副使，从七品；以大都督府参议阮崇礼为院使。

癸巳，改中书省都督府断事官俱从五品，知事俱为提控、案牍、省注，各行省照磨、管勾、正八品，理问所正理问从五品，副理问从六品，都镇抚司都镇抚正五品，副镇抚正六品，理问所镇抚司知事俱为提控、案牍、省注。

改太医监为太医院，设院使正三品，同知正四品，院判正五品，典薄正七品。仍以太医监官孙守真为院使，葛景山为同知，陆惟恭、杜天僖为院判。

朱亮祖兵至天台，县尹汤槃以县降。

乙未，上谕群臣曰：“大丈夫有志于功业者，必亲贤以广德。盖正直相亲则善日闻，谗邪相近则恶日染。如王保保所信，多非正人，有傅頴阳者，专为苛察细事，甚张威福，一僧略不相礼，阴譛杀之，信谗如此，岂持久之道乎？为人上者，最忌偏听，所谓偏听生奸，诚有是也。信任奸邪，假声势以济其爱憎之私，何所不至？使人离心离德，功业岂能成立？”

丁酉，朱亮祖进攻台州，方国瑛出兵拒战，我师击败之，指挥严德战死。德，采石人，乙未从渡江，有功升都先锋。丁酉，转管军总管。己亥，授金斗翼同知元帅。甲辰，转统军元帅，累功升海宁卫指挥同知。至是，中矢死。

戊戌，上遣使以书送元宗室神保大王及黑汉等九人于元主曰：“曩者，天弃金、宋，历数在殿下祖宗，故以鞑靼部落起事沙漠，入中国与民为主，传及百年，至于殿下，海内兵兴，豪杰纷起，扰乱中原，邑里萧条，纵有遗民，又处朝秦暮楚之时，民庶之不安，已十七载矣。如予者父母，生于元初定天下之时，彼时法度严明，使愚顽畏威怀德，强不凌弱，众不暴寡，在民则父父、子子、夫夫、妇妇，各安其生，惠莫大焉。古者帝王混一，止乎中原，四夷不治，惟殿下之祖宗，四海内外，殊方异类，尽为土强，亘古所无。岂意辛卯之年，妖人横起，不三四年间，海内海外，势如瓦解。殿下屡尝命将征伐，国势日衰，妖气愈盛，遂令故将大臣服毒而殁，临阵而陷，十常八九。如以义旗而兴为将者，李察罕、张思道、李思齐，虽能殄灭妖寇，功已高，权已重，豪杰之志在焉？殿下不能谁何，尤甚于妖人之作乱也。盖其心不异曹操奉汉献帝于许下，殿下岂不知之？前妖人之作乱、权臣之跋扈，非妖人易于作乱、权臣易于跋扈，此盖殿下不能体祖宗所为，故天将弃之，如弃金、宋之时事，不可救。予本庶民，因乱起兵，保障乡里，官军隔绝，遂为众所推戴，数年以来，因辑众抚有江东、两浙、湖湘、两淮、汉沔、江西、岭广，人各生理。近殄灭反侧张士诚，于彼得神保天王及黑汉等九人。昔殿下祖宗灭金、宋，荡除其宗室、亲王、驸马，尽行殄灭，亦何忍也？将谓已王天下，有万世之永，时运在天，岂由人乎？今我则不然，所获元氏子孙，悉皆放归，望殿下思祖宗之传，以善待之。不悉。”又以书遗扩廓帖木儿曰：“曩者，累遣使皆被拘留，未审阁下雅意若何。今都事李节思归，特遣人送去所拘使者，亦望发还。方今天下豪杰如萌芽之发，尚未长成，阁下如存大义，宜整师旅，听命于朝，令四境贡赋入京，或时赴朝廷，与君共谋大事，以安天下可也。不然，名为臣子，而朝廷之权，专于军门，纵此心自以为忠，安能免于人议？若犹豫不决，恐变生部属，事有难言，阁下果忠于君，当以赤心事之，若有他图，速宜坚兵，以固境土。予近于九月初八日，削平姑苏张氏，江南已定，东连天海，西抵巴蜀，南及岭广，止有闽中一区，已遣偏师征讨，旦夕必下。即日，诸军屯驻在内，居间养锐，阁下如欲借力，但遣一使至，即时调发应援。薄有金织文绮四端，用见远意。”

遣使以织金龙衣并彩叚十二端遗陈州谭右丞。

己亥，沂州王宣遣其副枢苗芳来谢过，上命镇抚候正纪往报之。

辛丑，命于泗州灵壁取石制磬，湖州采桐梓制琴瑟。

平吴师还，论功行赏。召右相国李善长、左相国徐达、平章常遇春、都督冯宗异、平章汤和、胡廷瑞、右丞廖永忠、左丞华高、都督康茂才、都督副使张兴祖、梅思祖、参政薛显、赵庸、曹良臣及各卫指挥千百户于戟门，封善长为宣国公，达为信国公，遇春为鄂国公，达彩叚表里十一匹，遇春十匹，廷瑞、宗异各九匹，和、良臣各八匹，永忠、高、茂才各七匹，显、庸、兴祖、思祖各六匹，指挥人五匹，千户人四匹，百户人三匹，军人米一石、盐十斤。上谕诸将曰：“自兵兴以来，天下豪杰纷起。予将兵渡江，赖上天之灵，将士之力，拓地开疆，削平敌国。如陈友谅，兵众地大，已先摧灭；张士诚，兵强积富，今亦就擒。非尔将士用命，何以致此？今论功行赏，以报劳勚，如王国宝等殁于王事，而不得与，吾甚惜之。自古帝王多以征战而得天下，皆有名世之将以佐辅之。尔等今日之功，亦何忝于古之名将乎？但从军在外与经营布置在内者，任虽不同，其劳则一。冯宗异留守京城，军府之事，独任其劳，亦宜受赏，然江南既平，当北定中原，以一天下，毋狃于暂安而忘永逸，毋足于近功而昧远图，大业垂成，更须努力。”达等顿首曰：“臣等叨承主上成筭，幸获成功，敢不益尽心，以图尺寸。”明日，达等入谢，上语之曰：“公等还第，置酒为乐否？”对曰：“荷主上恩德，皆置酒相庆。”上曰：“吾宁不欲置酒，与诸将为一日之欢？但中原未平，非宴乐之时，公等不见张氏所为乎？终日相与酣歌逸乐，今竟何如？宜深戒之。”

朱亮祖兵克台州，方国瑛奔黄岩。初，国瑛闻王师至，即欲遁去，会其都事马克让自庆元还，言国珍方治兵为城守计，劝国瑛勿去。国瑛始约束将士，乘城拒守，然士卒怀惧，往往有逃溃者。我师攻之急，国瑛度力不能御，以巨舰载妻子，夜出兴善门走黄岩，亮祖入其城，遂徇下仙居诸县。

壬寅，上视朝戟门，召浙西来归诸将，谕之曰：“汝等旧事张氏为将领兵，计穷势屈，始降于我。吾待以厚恩，列于将校，汝等知其然乎？吾明告汝等，吾所用诸将，多濠、泗、汝、頴、寿春、定远诸州之人，勤苦俭约，不知奢侈，非比浙江富庶，耽于逸乐。汝等亦非素富贵之家，一旦为将握兵，多取子女玉帛，非礼纵横。今既归于我，当革去旧习，如吾濠、泗诸将，庶可以保爵位。人莫不慕富贵，然致富贵易，保富贵难，汝等诚能尽心效职，从大军除暴平乱，使大业早定，非独己受富贵，子孙亦得以世享其福。若肆志一时，虑不顾后，虽暂得快乐，旋复丧败，何足为真富贵乎？此皆汝等所亲见者，不可不戒也。”诸将皆顿首受命而退。

癸卯，新内成，正殿曰“奉天殿”，前为奉天门，殿之后曰“华盖殿”，华盖殿之后曰“谨身殿”，皆翼以廊庑。奉天殿之左右各建楼，左曰“文楼”，右曰“武楼”。谨身殿之后为宫，前曰“乾清宫”，后曰“坤宁宫”，六宫以次序列焉，周以皇城，城之门：南曰“午门”，东曰“东华”，西曰“西华”，北曰“玄武”，制皆朴素，不为雕饰。上命博士熊鼎编类古人行事可为鉴戒者，书于壁间，又命侍臣书《大学衍义》于两庑壁间。上曰：“前代宫室多施绘画，予用此以备朝夕观览，岂不愈于丹青乎？”是日，有言瑞州出文石，琢之可以甃地。上曰：“敦崇俭朴，犹恐习奢好华美，岂不过侈？尔不能以节俭之道事予，乃导予以侈丽夫！岂予心哉！但构为宫室，已觉作者之劳，况远取文石，能不厉民乎？言者大惭而退。”

置金吾、左金吾、右虎贲、左虎贲、右及兴化、和阳、广陵、通州、天长、怀远、崇仁、长河、神策等卫，寻改金吾左、右为金吾前、后二卫，羽林卫为羽林左、右二卫。

上谓中书省臣曰：“军中士卒，多有因战斗而伤残者，既不可备行伍。今新宫成，宫外当设备御，可于宫墙外周围隙地，多造庐舍，令废疾者居之，昼则治生，夜则巡警，因给粮以赡之，使得有所养也。”

是月，楚国公廖永安之丧至自苏州，上迎祭于郊。其文曰：“惟灵赋质忠纯，夙称勇敢，念昔开基之始，汝方保御巢湖，不待谕言，即通诚款。既而大集舟舰，力赞渡江，鼓棹洪涛，奋身勇进。是用大启疆土，克壮皇猷，佐命之勋，汝固不少。夫何祸生不虞，陷没敌境，予之痛悼，于兹有年。今者剪除残孽，浙右悉平，即命有司返汝灵柩，惜汝不见国家永昌，而犹以汝获归葬，为少慰也。呜呼！有功而不享其报，有才而不尽其用，股肱之义，宁不尽伤？式奠于郊，用宣予意，汝其歆之。”

上谓太史令刘基、学士陶安曰：“张氏既灭，南方已平，宜致力中原，平一天下。”基对曰：“土宇日广，人民日众，天下可以席卷矣。”上曰：“土不可以恃广，人不可恃众。吾起兵以来，与诸豪杰相逐，每临小敌，亦若大敌，故而致胜。今王业垂就，中原虽板荡，岂可易视之？苟或不戒，成败系焉？”基曰：“近灭张氏，彼闻而胆落，乘胜长驱中原，孰吾御者？所谓迅雷不及掩耳。”上曰：“深究事情，方知通变，彼方犄角，相为声援，岂得遽云长驱？必凭一战之功，乃乘破竹之势，若谓天下可以径取，他人先得之矣。且尝观之，彼有可亡之机，而吾执可胜之道，必加持重，为万全之举，岂可骄忽，以取不虞也。”








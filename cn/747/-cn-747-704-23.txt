○谢恩加特进阶改封卫国公状

奉今月二十七日敕，臣封卫国公者。仰戴天慈，获遂私恳，以感以泣，荣惕载深。伏以支庶嗣侯，虽存故事，玄成以兄有谴，乃绍扶阳之封，耿霸以父属爱，遂继牟平之爵，开元中苏特封许国公，亦无袭字，然地居嫡长，受则无嫌。伏思亡父先臣，开国全赵，亡兄已经继袭，未得传孙。臣每念贻谋，岂宜不正，若苟安殊宠，实愧幽明，辄罄愚衷，果蒙听察。况卫国疆畛，密迩丛台，先祖之所成名，由兹光大，微孙得以启土，实谓至荣。奉宠章，益惭非据，不任荷恩感戴之至。


○奏塩法事宜 【 塩法】

河東塩池額辦塩六十二萬引。價銀十九萬八千四百兩。內給宗粮。外佐邊餉。而餘皆貯之布政司以備災傷抵補之用。或云池南為產塩之根不憂傷竭近因有司採辦無法。收頓不時。池南塩花置積厚數寸。而弃之遠地。坐虧舊額。宜按行前任巡塩御史黃中、架橋撈採之法。四川塩井額辦塩一十萬九千一百二十七引八十四斤。各塲徵課。近分為上中下三等。立法雖詳。未合時變。盖各塲又自有上中下三等。亦有下井在上塲。上井在下塲者。兼有舊井堙塞。而塩額應除者。有新開小井。當編入者。併其稽覈。雲南額辦塩四萬九千二百三十四引四十五斤。共銀三萬七千六百四十四兩。地遠人玩。恐尚有遺利。當行彼中酌處。或聽民自市。或商中官給。務求便安。福建額辦大引塩十萬五千三百四十引二百六十五斤。小引塩二十一萬六百八十一引六十五斤。不出本省商利甚厚而徵價甚輕若上里等塲。每引價銀二錢五分。惠安塲每引七分。潯??丙浯三塲每引纔五分耳。而又止行于延建邵汀四府。不及福興泉漳。其利多為官吏所漁。宜量增引價。兼令八府通行。或于津要之處。照舊抽稅。是亦一法也。廣塩國初七萬二千七百六十二引。其後漸有增益。歲入不下一二十萬金。自有摠府以來。兵餉之費。不俟他而足。今廣東海北二提舉司。歲徵課銀不過一萬六千餘金。而輸京師者。不能萬金。每歲逋負常十之五。宜亟圖興復。靈州大池額塩。共二萬六千餘引。以供延綏。小池二萬三千一百五引貯府以備客兵。其利甚饒。但止行于平慶二府。而鳳漢二府。以有解塩。禁弗得達。是損額課以資私販也。且解塩隔省而靈塩在邦域之中令鳳漢行靈塩顧不便耶以上六處塩法。請下撫按官酌議。併覈塩引實數以聞。仍行南京戶部查照銅板。給發勘合引目。一如淮浙山東長蘆之例。

皇明經世文編卷之二百九十八終








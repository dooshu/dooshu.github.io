○韦思恭

元和六年，京兆韦思恭与董生、王生三人结友，于嵩山岳寺肄业。寺东北百余步，有取水盆在岩下，围丈余，而深可容十斛，旋取旋增，终无耗，一寺所汲也。三人者自春居此，至七月中，三人乘暇欲取水，路臻于石盆，见一大蛇长数丈，黑若纯漆，而有白花，似锦，蜿蜒盆中。三子见而骇，视之良久，王与董议曰：“彼可取而食之。”韦曰：“不可。昔葛陂之竹，渔父之梭，雷氏之剑，尚皆为龙，安知此名山大镇，岂非龙潜其身耶？况此蛇鳞甲尤异于常者，是可戒也。”二子不纳所言，乃投石而扣蛇且死，萦而归烹之。二子皆咄韦生之诈洁。俄而报盆所又有蛇者，二子之盆所，又欲击。韦生谏而不允。二子方举石欲投，蛇腾空而去。及三子归院，烹蛇未熟，忽闻山中有声，殷然地动。觇之，则此山间风云暴起，飞沙走石，不瞬息至寺，天地晦暝，对面相失。寺中人闻风云暴起中云：“莫错击。”须臾，雷火中半下，书生之宇，并焚荡且尽。王与董皆不知所在，韦子于寺廊下无事。故神化之理，亦甚昭然：不能全为善，但吐少善言，则蛟龙之祸不及矣，而况于常行善道哉。其二子尸，迨两日于寺门南隅下方索得。斯乃韦自说，至于好杀者足以为戒矣。（《太平广记》卷四二二）


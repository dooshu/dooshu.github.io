豫章行





萧士赟曰：王僧虔《技录》：相和歌清调六曲有《豫章行》。



胡风吹代马，[一]北拥鲁阳关。[二]吴兵照海雪，西讨何时还。半渡上辽津，[三]黄云惨无颜。老母与子别，呼天野草间。白马绕旌旗，悲鸣相追攀。白杨秋月苦，早落豫章山。[四]本为休明人，斩虏素不闲。[五]岂惜战斗死，为君扫凶顽。精感石没羽，[六]岂云惮险艰。楼船若鲸飞，波荡落星湾。[七]此曲不可奏，三军发成斑。

[一]鲍照诗：“胡风吹朔雪。”



[二]《元和郡县志》：鲁阳关在邓州向城县北八十里，令邓、汝二州于此分境，荆、豫径途，斯为险要。张景阳诗云：“朝登鲁阳关，峡路峭且深。”《太平寰宇记》：汝州鲁山县有鲁阳关。《淮南子》云：鲁阳公与朝鲜战争酣，日暮，援戈而挥之，日为之返三舍。即此地也。



[三]《水经注》：僚水，又径海昏县，谓之上僚水，又谓之海昏江。分为二水，县东津上有亭，为济度之要，其水东北径昌邑而东，出豫章大江。《豫章古今记》：上辽津在海昏县东二十里。《通典》：豫章郡建昌县有上辽津。《江西志》：上缭水在南昌府城西北一百二十里，源出建昌县，经奉新县流入。僚、辽、缭三字虽异，其实一也。



[四]《古豫章行》：“白杨初生时，乃在豫章山。”鲍照《芜城赋》：“白杨早落。”“白马绕旌旗，悲鸣相追攀”，谓母子别离之时，乘马亦为之感动而哀嘶也。“白杨秋月苦，早落豫章山”，谓见草木之凋残，亦若为母子悲恸者之所感召也。总以写从军者离别时情景耳。



[五]《尔雅》：“闲，习也。”



[六]《汉纪》：李广尝猎，见草中石以为伏虎，射之，入石没羽，视之，石也。他日射之，终不能入。



[七]《太平寰宇记》：落星山在庐山东，周围一百五十步，高丈许。图经云：昔有星坠水化为石，当彭蠡湾中，俗呼为落星湾。《一统志》：落星湖在江西彭蠡湖西北，湖有小山，相传星坠水所化。陈王僧辩破侯景于落星湾，即此处。萧士赟曰：落星湾在今南康军城之右，唐时属江州及洪州。《舆地广记》曰：昔有星坠水化为石，夏秋之交湖水方涨，则星石浮于波澜之上。隆冬水涸，可以步涉，寺居其上曰法安院。



胡震亨曰：太白《豫章行》，盖咏永王璘事而自悼也。古辞云：“白杨初生时，乃在豫章山。凉秋八九月，山客持斧斤。根株已断绝，颠倒岩石间。”盖白卧庐山为璘胁行，及事败，又于寻阳系狱，其地皆属豫章，故巧借此题为辞，而以白杨之生落于豫章者自况，写身名堕坏之痛，而终不言璘之累己，则犹近于厚，得风人之意焉。琦谓此诗盖为征戍之将士而言也。按《唐书·来瑱传》：上元二年，破史思明余党于鲁山，俘其贼渠，又战汝州，获其牛马、橐驼。知是时汝、邓之间为贼兵往来之地，所谓“胡风吹代马，北拥鲁阳关”，乃安、史之兵，而非永王之兵也。集中有《中丞宋公以吴兵三千赴河南军次寻阳》之文，又《为宋中丞祭九江文》中有“遵奉王命，大举天兵，楼船先济，士马无虞”之辞，是知所谓“吴兵”者，即宋中丞所统三千之兵；所谓“上辽津”者，即楼船所济之津。诗之作也，当在是时无疑，与永王璘事全无干涉，而胡氏更于每段中必引璘事以强合之，牵扯支离，尽失本诗辞意矣。






●卷一百十四　王礼考九

○后妃命妇以下首饰服章制度

《周官》：追师掌王后之首服，为副、编、次、追衡、笄，为九嫔及外内命妇之首服，以待祭祀、宾客（郑司农云："追，完名。副，者，妇人之首饰。元谓副之言覆，所以覆首为之饰，其遗像若今步摇矣，服之从王祭祀。编，编列髪为之，其遗像若今假紒矣，服之以桑也。次，次第发长短为之，所谓髲髢，服之以见王。王后之燕居，亦纚笄总而已。追，犹治也。诗云：'追琢其章'。王后之衡笄，皆以王为之，惟祭祀有衡，垂於副之两旁，当耳，其下以紞悬瑱，《诗》云：'玼兮玼兮，其之翟也，鬒髪如雲，不屑髢也，玉之瑱也'，是也。笄，卷髪者，内外命妇衣鞠衣襢衣者服编，衣褖衣者服次。"外内命妇非王祭祀宾客佐侯之礼，自於其家则亦降焉。《特牲馈食礼》曰：'主妇纚笄宵衣'是也。《昏礼》：'女次纯衣'摄盛服耳，主人爵弁以迎。"移袂，褖衣之袂。凡诸侯夫人於其国，衣与王后同。疏曰：按，《诗》有"副笄六珈"，谓以六物加於副上，未知用何物，故郑注《诗》云："副既笄而加饰，古之制所有未闻"是也。郑必知三翟之首服副，鞠衣展衣首服编，褖衣首服次者，王之祭服有六，首服皆冕，则后之祭服有三，首服皆副可知）。

陈氏《礼书》曰："副者，翟之配，以配袆翟，则《礼》所谓副袆是也；以配揄翟，则《诗》所谓'副笄六珈，其之翟也'是也；褖衣之配，《礼》所谓'女次纯衣'是也。然则编为鞠衣展衣之配可知矣。《礼》，男子冠、妇人笄；男子免，妇人髽。妇人之饰，不过以髪与笄而已，则副之覆首若步摇，编之编髪若假紒，次之次第其髪为髲髢云者，盖有所传也。庄子曰：'秃而施髢'，《诗》曰：'鬒髪如雲，不屑髢也，'《左传》曰：'卫庄公髡已氏之妻髪，以为吕姜髢。'《说文》曰：'髲，益髪也。'盖髢所以益髪，而鬒髪者不屑焉。《诗》曰：'被之僮僮'，则被之不特髲髢也。《少牢》曰：'主妇被锡衣移袂。'则被锡者非髲髢也。郑氏皆以为髲髢，非是。"　又曰："妇人首饰，副也，编也，次也，纚笄也。观《士昏礼》：'女次纯衣，姆纚笄宵衣'，《特牲礼》：'主妇纚笄宵衣'，则副、编、次之下，纚笄其饰也。《楚语》：'司马子期欲以妾为内子，访之左史倚相曰："吾有妾而愿，欲笄之，其可乎？'"盖古之为妾者不笄。《士昏礼》'姆纚笄'，亦摄盛也。郑氏曰：'王后之燕居，亦纚笄总而已。'此不可考。"

内司服掌王后之六服：袆衣、揄狄、阙狄、鞠衣、展衣、褖衣。素沙（郑司农云："袆衣，是画衣也。《祭统》：'夫人副袆，立於东房。'揄狄、阙狄，画羽饰。展衣，白衣也。《丧大记》：'复者朝服，君以卷，夫人以屈狄，世妇以襢衣。'屈音声，与阙相似，襢与展相似，皆妇人之服。鞠衣，黄衣也。素沙，白衣也。元谓狄，当为翟。翟，雉名。伊、雒而南，素质，五色皆备，成章曰翬。江、淮而南，青质，五色皆备，成章曰摇。王后之服，刻缯为之形而采画之，缀於衣禕衣，画翬者。揄翟，画摇者。阙翟，刻而不画。此三者皆祭服。从王祭先王则服袆衣，祭先公则服揄翟，祭群小祀则服阙翟。鞠衣，黄桑服也，色如鞠尘，象桑叶始生。《月令》：'三月，荐鞠衣於上帝'，告桑事。展衣，以礼见王及宾客之服，字当为襢。襢之为言亶，亶诚也。褖衣，御於王之服，亦以燕居。男子之褖衣黑，则是亦黑也。六服备於此矣。袆、揄、狄、展，声相近。缘字之误也。以下推次其色，则阙狄赤，揄狄青，袆衣元。"妇人尚专一，德无所兼，连衣裳不异其色。素沙者，今之白缯也。六服皆袍制，以白縛为里，使之张显。今世有沙縠者，名出於此。疏曰：素沙，非服名，亦服之外别言之者。此素沙与上六服为里，使之张显，但妇人之服不殊，裳上下连，则此素沙亦上下连也。王之吉服有九，韦弁以下常服有三，与后鞠衣以下三服同。但王之祭服有六，后祭服唯三翟者，天、地、山、川、社、稷之等，后夫人不与，故三服而已）。辨外内命妇之服；鞠衣、展衣、褖衣。素沙（内命妇之服：鞠衣，九嫔也；展衣，世妇也；褖衣，女御也。外命妇者，其夫孤也，则服鞠衣；其夫卿大夫也，则服展衣；其夫士也，则服褖衣。三夫人及公之妻，则阙狄以下乎？侯伯之夫人揄狄，子男之夫人，亦阙狄，唯二王後袆衣。　疏曰：内、外命妇不得有六服，唯得鞠衣以下三服，亦以素沙为里。郑必知九嫔以下服鞠衣。以下者，但九嫔以有世妇、女御三等，鞠衣以一服亦三等。故知鞠衣以下者，九嫔也；展亦以下者，世妇也；褖衣者，女御也。）

《玉藻》：王后袆衣，夫人揄狄（夫人，三夫人，亦侯伯之夫人也。王者之後夫人亦袆衣。疏曰：三夫人与三公同，对王为屈，三公执璧，与子男同，则三夫人与子男夫人同。故郑注《司服》，疑而不定，云三夫人其阙狄以下乎，为两解之也。云王者之後夫人亦袆衣者，以《礼记》每云君衮冕，夫人副袆，王者之後，自行正朔与天子同。故祭其先王，服上服也。若祭先公则降焉，鲁祭先公则降焉。鲁祭文王、周公，其夫人亦袆衣。故《明堂位》云："君衮冕立於阼阶，夫人副袆立於房中"是也）。君命屈狄，再命袆衣，一命襢衣，士褖衣（君，女君也。屈，《周礼》作阙，谓刻缯为翟不画也，此子男之夫人及其卿大夫、士之妻命妇也。袆，当为鞠字之误也。《礼》：天子诸侯命其臣，后夫人亦命其妻以衣服，所谓夫尊於朝、妻荣於室也。疏曰：君，谓女君，子男之妻也。被后所命，故云。君命屈狄者，屈，阙也；狄，亦翟也。直刻雉形，阙其彩画，故云。阙，翟也。再命袆衣者，再命谓子男之卿；袆当为鞠，谓子、男之卿妻服鞠衣也。一命襢衣者，襢，展也，子、男大夫一命其妻，则服展衣也。所谓士褖衣者，盖谓子、男之士不命，其妻服褖衣）。唯世妇命於奠茧，其他则皆从男子（奠，犹献也。凡世妇已下，蚕事毕，献茧，乃命之以其服。天子之后、夫人、九嫔及诸侯之夫人，夫在其位，则妻得服其服矣。疏曰：凡献物必先奠於地，故云。奠，犹献也。三夫人、九嫔，其位既尊，不须献茧，自然得命也。世妇以下位卑，用献茧得命，言以下，则女御亦然。经唯云世妇，举贵者）。

陈氏《礼书》曰："王之服襌而无里，后之服里而不襌，以阳成於奇而阴成於偶也。崔灵恩谓王后三翟，数皆十二。王者之後，诸侯夫人，三公而下夫人，雉数如命数，於理或然。"

屦人掌王及后之服屦，与赤舄、黑舄、赤繶、黄繶、青句、素屦、葛屦（王后吉服六，唯祭有舄，元舄为上，袆衣之舄也。下有青舄、赤舄。鞠衣以下皆屦耳。黄繶者，王后元舄之饰。王及后之赤舄，皆黑饰；后之青舄，白饰。疏曰：天元与地黄相对为缋次，故知王后之元舄黄饰。云王及后之赤舄皆黑饰，后之青舄白饰者，以舄皆对方以缋次为饰，故义然也。详见王服舄注下）。辨外内命夫命妇之命屦，功屦、散屦（注见王服舄注下。《正义》曰：袆衣、元舄、首饰副，从王见先王；揄狄、青舄、首服副，从王见先公；阙翟、赤舄、首服副，从王见群小祀。鞠衣、黄屦、首服编，以告桑之服，襢衣、白屦、首服编，以礼见王之服；褖衣、黑屦、首服次，以御於王之服。后服六：翟三，等三。舄，元、青、赤；鞠衣以下三屦，黄、白、黑。妇人质不殊裳，屦舄皆同裳色也）。

汉制：太皇太后、皇太后入庙帼簪珥（珥，耳璫垂珠也。《释名》云："簪，达也，所以达官於後也，一日笄。笄，系也，所以拘冠使不坠。"）。簪以玳瑁为擿，长一尺，端为华胜，上为凤皇爵，以翡翠为毛羽，下有白珠，垂黄金镊。左右一横簪之，以安帼结。簪珥皆同制，其擿有等级焉。

皇后谒庙，假结，步摇，簪珥。步摇以黄金为山题，贯白珠为桂枝相缪，一爵九华，熊、虎、赤罴、天鹿、辟邪、南山丰大特六兽，《诗》所谓"副笄六珈"者（《毛诗传》曰："副者，后夫人之首饰，编髪为之。笄，衡笄也，珈，笄饰之最盛者，所以别尊卑也。"郑元曰："珈之言加也。副，既笄而加饰，如今步摇上饰，古制未闻。"其南山丰大特，按《史记》："秦文公二十七年，伐南山大梓，丰大特。"徐广注云："今武都故道有怒特祠，图大牛，上生树本，有牛从木中出，後见於丰水中。"）。诸爵兽皆以翡翠为毛羽。金题，白珠璫绕，以翡翠为华云。

贵人助蚕制，大手髻，黑玳瑁，又加簪珥。长公主加步摇，公主大手髻，皆有簪珥。公、卿、列侯、中二千石、二千石夫人，绀缯帼，黄金龙首衔白珠，鱼须擿，长一尺，为簪珥。太皇太后、皇太后入庙服，绀上皂下，蚕服，青上缥下，皆深衣制（徐广曰："则单衣也。缥音疋绕反。"）。隐领袖缘。贵人助蚕服，纯缥上下。长公主见会，自公主封君皆以上带绶，以采组为绲带，各如其绶色。黄金辟邪，首为带鐍，饰以白珠。公、卿、列侯、中二千石夫人，入庙佐祭者服皂绢上下，助蚕者缥绢上下。自二千石夫人以上至皇后，皆以蚕衣为朝服。公主、贵人、妃以上，嫁娶得服锦绮罗縠缯，采十二色，重缘袍。特进、列侯以上锦缯，采十二色。六百石以上重练，采九色，禁丹、紫、绀。三百石以上五采，青、绛、黄、红、绿。二百石以上四采，青、黄、红、绿。贾人，缃缥而已（缃，布黄色）。

魏制：贵人、夫人以下助蚕，皆大手髻，七钿（音奠）蔽髻。黑玳瑁，又加簪珥。九嫔以下五钿，世妇三钿。诸王妃、长公主，大手髻，七钿蔽髻。其长公主得有步摇，皆有簪珥。公、特进、列侯、卿、校世妇以下夫人，绀缯帼，黄金龙首衔白珠，鱼须擿，长一尺，为簪珥。其服制不依古法，多以文绣。

晋依前代，皇后首饰，则假髻，步摇，簪珥。步摇以黄金为山题，贯白珠为桂枝相缪，八爵九华，熊、虎、赤罴、天鹿、辟邪、南山丰大特六兽。诸爵兽皆以翡翠为毛羽，金题，白珠璫绕，以翡翠为花，皇后谒庙，依前汉制，服皂上皂下，隐领袖缘。元康六年，诏以纯青服。助蚕之服，纯缥为上下。自公主以上皆带绶，以采组为绲带，各如其绶色，金辟邪首为带玦。公、特进、列侯、世妇，中二千石夫人入庙助祭者，皂绢上下。助蚕者缁绢上下。自二千石以上至皇后，皆以蚕衣为朝服。

宋依汉制，太后入庙祭祀，首饰翦氂帼。皇后亲蚕，首饰假髻，步摇，八爵九华，加以翡翠。复依晋法，皇后十二钿，步摇，大手髻。公主会见三夫人大手髻，七钿蔽髻。公夫人，五钿。世妇三钿。其长公主得有步摇。公特进列侯夫人、二千石命妇年长者，绀缯帼。太后、皇后入庙服袿襡（珪属）。大衣，谓之袆衣。公主、会见封君以上皆带绶，以采为绲带，各如绶色。公特进列侯夫人、卿校世妇、二千石命妇年长者，入庙佐祭，皂绢上下。助蚕则青绢上下。自皇后至二千石命妇，皆以蚕衣为朝服（按汉刘向曰："古者天子至於士，王后至於命妇，必佩玉，尊卑各有其制。"皇后至命妇所佩玉，古制不存，今与外同制。）

齐因宋制，公主会见大手髻，不易旧法。袿襡用绣为衣裳，黄绶。贵嫔、夫人、贵人、王太妃、长公主、封君，皆紫绶。六宫郡公、侯夫人，青绶。

陈因前制，皇后谒庙首饰假髻，步摇，簪珥。步摇，并如晋制。开国公侯太夫人夫人，大手髻，七钿蔽髻。九嫔及公夫人，五钿。世妇三钿。其长公主得有步摇。公、特进、列侯、卿、校、中二千石夫人，绀缯帼，黄金龙首衔白珠，鱼须擿，长尺，为簪珥。皇后谒庙，袿〈衤屬〉大衣，皂上皂下，亲蚕则青上缥下，隐领袖缘。贵妃、嫔佩于阗玉，兽头鞶。九嫔佩采玉瓄玉。自二千石以上至皇后，皆以蚕衣为朝服。

後魏天兴六年，诏有司始制冠冕，各依品秩，以示等差，然未能皆得旧法。

北齐依前制，皇后首饰假髻，步摇，十二钿，八爵九华。内命妇从五以上，蔽髻，唯以钿数花钗多少为品秩。二品以上金玉饰，三品以下金饰，内命妇、左右昭仪、三夫人视一品，假髻，九钿；三品五钿蔽髻，四品三钿；五品一钿。又有宫人女官服：第二品七钿蔽髻，三品五钿，四品三钿，五品一钿，六品、七品大手髻，八品、九品偏髾（音稍）髻。皇太子妃，假髻，步摇，九钿。郡长公主七钿蔽髻。太子良娣视九嫔、女侍中五钿。内外命妇、宫人女官从蚕，各依品次，还著蔽髻。

皇后助祭、朝会以袆衣、祠郊禖以揄翟，小宴以阙翟，亲蚕以鞠衣，礼见皇帝以展衣，宴居以褖衣。六服俱有蔽膝、织成绲带。内外命妇以上从五品以上，金章，紫绶，服揄翟，双佩山元玉。九嫔视三品，银章，青绶，鞠衣，佩水苍玉。世妇视四品，银印，青绶，展衣。八十一御女视五品，铜印，墨绶，禒衣。又有宫人女官服：二品阙翟；三品鞠衣；四品展衣；五品、六品，褖衣；七品、八品、九品，青纱公服。皇太子妃，玺绶同皇太子，服揄翟，从蚕则青绶纱公服。郡长公主、公主、王国太妃、妃，纁朱绶，章服佩同内命妇一品。郡长君，元朱绶，阙翟，章佩与公主同。郡君、县主，佩水苍玉，馀与郡长君同。太子良娣九嫔服。县主青朱绶，馀与良娣同。女侍中，假金印、紫绶，服鞠衣，佩水苍玉。县君银章，青朱绶，馀与女侍中同。太子孺子同世妇。太子家人同御女。乡主、乡君，素朱绶，佩水苍玉，馀与御女同。外命妇皆如其夫。若夫假章印绶佩，妻则不假。一品、二品服阙翟，三品服鞠衣，四品展衣，五品褖衣。内外命妇、宫人从蚕，则各依品次，皆服青纱公服。其外命妇，绶带鞶囊，皆准其夫公服之例。百官之母诏加太夫人者，朝服公服，各与其命妇服同。

後周制，皇后首饰，花钗十有二树。诸侯之夫人，亦皆以命数为之节。三妃、王公夫人以下，又各依其命。一命再命者，俱以王为节。后服十有二等。其翟衣六：从皇帝祀郊禖，享先皇，朝皇太后，则服翬衣；祭阴社，朝命妇，则服褕衣；祭群小祀，受献茧，则服鷩衣；采桑则服鳩衣（黄色。音卜）；从皇帝见宾客，听女教，则服鵫衣（白色。音罩）；食命妇，归宁，则服〈矢羽〉衣（元色。音袟）。俱十有二等，以翬翟为领褾，各十有二。临妇学及法道门，燕命妇，有时见命妇，则苍衣；春斋及祭还，则青衣；夏斋及祭还，则朱衣；采桑斋及采桑还，则黄衣；秋斋及祭还，则素衣；冬斋及祭还，则元衣。自青衣而下，其领、褾领以相生之色。诸公夫人九服，其翟衣翟皆九等，俱以褕翟为领褾，各九。自褕衣以下，鷩、鳩、鵫、〈矢羽〉、朱、黄、素、元等九也。自朱衣而下，其褾领亦用相生之色。诸侯夫人自鷩衣而下八；其翟衣翟皆八等，俱以翟为领褾；无褕衣。诸伯夫人，自鳩衣而下七；其翟衣翟皆七等，俱以鳩翟为领褾；又无鷩衣。诸子夫人，自鵫衣而下六；其翟衣翟皆六等，俱以鵫翟为领褾。又无鳩衣。诸男夫人，自〈矢羽〉衣而下五；其翟衣翟皆五等，俱以〈矢羽〉翟为领褾。又无鵫衣。三妃、三公夫人之服九：鳩衣、鵫衣、〈矢羽〉衣、青衣、朱衣、黄衣、素衣、元衣、绢衣，其翟亦九等，以鳩翟为领褾，各九。三〈女弋〉、三〈女弋〉孤、之内子，自鵫衣而下八。翟皆八等，以鵫翟为领褾，各八。九嫔、六卿之内子，自〈矢羽〉衣而下七。翟皆七等，以〈矢羽〉翟为领、褾，各七。上媛、上大夫之孺人，自青衣而下六。中媛、中大夫之孺人，自黄衣而下五。下媛、下大夫之孺人，自黄衣而下四。御婉、士之妇，自素衣而下三。中宫六尚，緅（子侯反）衣。诸命袟之服，其余常服曰私衣。

隋因之。皇后首饰，花十二树；皇太子妃、公主、王妃、三师三公及公夫人、一品命妇，并用九树；侯夫人、二品命妇，并八树；伯夫人、三品命妇，并七树；子夫人、世妇及皇太子昭训、四品以上官命妇，并六树；男夫人、五品命妇，并五树；女御及皇太子良娣，三树（皇后以下，小花并如大花之形）。皇后袆衣、鞠衣、青衣、朱衣四等。袆衣、深青质，织成领袖，文以翬翟，五采重行，十二等。素纱内单，黼领，罗縠褾、襈，色皆以朱。蔽膝随裳色，以緅为缘，用翟三章。大带随衣裳，饰以朱缘之锦，青缘。革带，青袜。舄，舄以金饰。白玉佩，元组、绶，章采尺寸同於乘舆。祭及朝会大事服之。鞠衣，黄罗为质、织成领袖。蔽膝，革带及舄，随衣色。馀准袆衣，亲蚕服也。青服，去花大带及佩绶，金饰履，礼见天子则服之。朱服，如青服。有金玺，盘螭钮，文曰"皇后之玺"。冬正大朝，则并璜琮，各以笥贮，进於座隅。皇太后同於后服，而贵人以下并亦给印。三妃，服褕翟，金章龟钮，文从其织。成紫绶金缕兽头鞶囊，佩于阗玉。九嫔，服阙翟，金章龟钮，文从其职。金缕织成兽头鞶囊。佩采瓄玉。婕妤，银缕织成兽头鞶囊，他如嫔服。美人、才人，鞠衣，银印珪钮，兽爪鞶囊，佩水苍玉，馀同。宝林，服展衣，艾绶。鞶囊，佩玉，同婕妤。承衣刀人，采女，褖衣，无印绶。皇太子妃服，揄翟衣，九章。金玺龟钮。素沙内单，黼领，朱罗褾襈，色皆同朱。蔽膝二章，大带，同袆衣。青缘革带，朱袜，青舄，舄加金饰，佩瑜玉，纁朱绶，兽头鞶囊。凡大礼见皆服之。唯侍亲桑，则用鞠衣，佩绶与褕衣同。良娣，鞠衣，银印，青绶，兽爪鞶囊。馀同世妇。宝林、八子，展衣，铜印，佩水苍玉，艾绶。诸侯王太妃、长公主、三公夫人、妃一品命妇，褕翟，绣为九章。佩山元玉，兽头鞶囊，绶同夫色。公夫人、县主、二品命妇，亦褕翟，绣八章。从亲桑，同鞠衣。自此以下，佩皆水苍玉。侯伯夫人、三品命妇，亦服褕翟，绣为七章。子夫人，四品命妇，服阙翟，刻赤缯为翟，缀衣上，为六章。男夫人、五品命妇，阙翟，五章。若从亲蚕，皆同鞠衣。

唐皇后之服三：袆衣者，受册、助祭、朝会大事之服也。深青织成为之，画翬，赤质，五色、十二等。素纱中单，黼领，朱罗縠褾、襈，蔽膝随裳色，以緅领为缘，用翟为章，三等。青衣，革带，大带随衣色。裨、纽约、佩、绶如天子。青袜、舄加金饰。鞠衣者，亲蚕之服也。黄罗为之，不画，蔽膝、大带、革带，舄随衣色，馀同袆衣者，燕见宾客之服也。十二钿，服用杂色而不画，加双佩小绶，去舄加履，首饰大小华十二树，以象衮冕之旒，又有两博鬓。皇太子妃之服有三：褕翟者，受册、助祭、朝会大事之服也。青织成，文为摇翟，青质，五色九等。素纱中单，黼领，朱罗縠褾、襈，蔽膝随裳色，用緅为领缘，以翟为章二等。青衣，革带、大带随衣色。钿钗礼衣者，燕见宾客之服也。九钿，其服用杂色，制如鞠衣，加双佩，小绶，去舄加履，首饰花九树，有两博鬓。命妇之服六：翟衣者，内命妇受册、从蚕、朝会，外命妇嫁及受册、从蚕、大朝会之服也。青质、绣翟、编次於衣及裳，重为九等。青纱中单，黼领，朱縠褾、襈、裾，蔽膝随裳色，以緅为领缘，加文绣，重雉为章二等。大带随衣色，以青衣，革带，青袜，舄，佩，绶，两博鬓饰以宝钿。一品翟九等，花钗九树；二品翟八等，花钗八树；三品翟七等，花钗七树；四品翟六等，花钗六树；五品翟五等，花钗五树。宝钿视花树之数。钿钗礼衣者，内命妇常参、外命妇朝参、辞见、礼会之服也。制同翟衣，加双佩、小绶，去舄，加履。一品九钿，二品八钿，三品七钿，四品六钿，五品五钿。礼衣者，六尚、宝林、御女、采女、女官七品以上大事之服也。通用杂色，制如钿钗礼衣，唯无首饰、佩、绶。公服者，常供奉之服也。去中单、蔽膝、大带，九品以上大事、常供奉亦如之。半袖裙襦者，东宫女史常供奉之服也。公主、王妃佩、绶同诸王。花钗礼衣者，亲王纳妃所给之服也。大袖连裳者，六品以下妻，九品以上女嫁服也。青质，素纱中单，蔽膝、大带、革带，袜、履同裳色，花钗，履笄，两博鬓，以金银杂宝饰之。庶人女嫁有花钗，以金银琉璃涂饰之。连裳，青质，青衣，革带、袜、履同裳色。妇人燕服视夫。百官女嫁、庙见摄母服。五品以上媵降妻一等，妾降媵一等，六品以下妾降妻一等。

宋朝皇后之服，常服，龙凤珠翠霞帔，其唐制三等，袆衣、鞠衣、礼衣，仍存其名。

太宗揣拱二年，禁妇人戴假髻，非命妇不得服泥金、销金、真珠装缀衣服。

仁宗幼，皇太后听政。天圣元年，诏议皇太后礼服，而太常礼院言："《开宝礼》，皇太后当袆衣，以青衣革带、青绶舄、白玉双佩、黑组、双大绶、素纱中单、蔽膝、大带，首饰花十二株，受册、亲蚕、朝会诸大事则服之。又隋制，后服四等，其四曰朱衣，以绯罗为之，宴见宾客则服之。今议每朝谒神御，往还乘辇，服朱衣，而加蔽膝、革带、大带、宝裳绶、佩，袜、金饰履，悉如衣之色。常视事，去蔽膝、革带、佩、绶；或衣鞠衣，则以黄罗为之，亦用宝装绶、大带、履。"命内侍周文质如所议以制。至二年五月，上之。

明道元年，诏以二月耕籍，而皇太后恭谢於宗庙，乃命王举正、李淑同礼官讲籍田礼及皇太后谒庙仪。礼官议谓皇太后宜准皇帝衮服减二章，衣去宗彝，裳去藻，下佩剑，金龙花十六株，前後垂珠翠各十二旒，以衮衣为名。诏名其冠曰仪天。又言："皇太后乘玉辂，服袆衣，九龙花钗冠。行礼，服衮衣，冠仪天冠。皇太妃、皇后乘重翟车，服钿钗，礼衣以绯罗为之，具蔽膝革带佩绶履，其冠用十二株花钗。太庙行礼，并服袆衣。"诏可之，敕有司制礼衣及重翟以下六车。太后遂以车服谒太庙。

景祐三年，令命妇许以金为首饰，及为钗、蔘、钏、缠、珥、环，毋得为牙鱼、飞鱼，奇巧飞动若龙形者，其用银毋得涂金。非命妇之家，毋得衣珠玉。凡帷帟、幙幔、帘旌、床襦毋得纯锦遍绣。

庆历二年，诏曰："朕躬至俭之化，以率天下。何廼流俗尚沦奢薄，浮华相趋，蠹用冞广，销溃珍宝，变夸服裳？效鱼龙之饰，奸舆辇之制。积逾法度，公冒典刑。顷在先朝，尝诏执事者严为之禁，仍开购赏，用警弗率。比年亦尝申饬之，如闻未习，犹复抵冒，宜先宫掖，下暨民庶，一皆屏绝。自内廷后宫以下，毋得衣销金、贴金、缕金、间金、蹙金、圈金、解金、剔金、陷金、明金、泥金、楞金、脊金、阑金、盘金、织金、线金、襈金等服，臣庶犯者，必致之法。"

皇祐元年，诏妇人所服冠高毋得逾四寸，广毋得逾一尺，梳长毋得逾四寸，毋以角为之。先时，宫中尚白角冠梳，人争效之，谓之内样。其冠名曰垂肩、等肩，至有长三尺者；梳长亦逾尺。议者以为服妖，故禁止焉。

神宗元丰八年，礼部言："太皇太后生辰，旧所供奉物，於令式宜增一倍。冠朵旧用九，花旧用五，至是各增为十二。"八月，礼部又言："皇太妃冠服之属减皇后又五分之一。"诏详定。而邓温伯等言："皇太妃冠服，礼令不载，亦无故事。"於是从礼部所请，而冠朵用牙鱼。

徽宗大观四年，宰相奏："皇后受册冠服，当办具者。"帝以郑后自陈"头冠用珠数多，请服为妃时冠，增篦插三枝。"遂不复改制。

政和三年，议礼局上所定皇后服饰制度："首饰花十二株，小花如大花之数，并两博鬓，冠饰以九龙四凤。袆衣深青，织成翟文，素质，五色，十二等。青纱中单，黼领，罗縠褾、襈，蔽膝随裳色，以緅为领缘，用翟为章，三等。大带随衣色，朱里，纰其外。上以朱锦，下以绿锦。钮约用青组，以青衣革带，白玉双佩，黑组，双大绶，小绶三，间施玉环三（章采尺寸，与乘舆同）。青袜、舄，舄加金饰。受册、朝谒景灵宫服之。鞠衣，黄罗为之。蔽膝、大带、革带，舄随衣色，馀同袆衣，唯无翟文。亲蚕服之。妃首饰花九株，小花如大花之数，并两博鬓，冠饰以九翬、四凤，揄翟，青罗绣为摇翟之形，编次於衣，青质、五色九等。素纱中单，黼领，罗縠褾、襈，蔽膝随裳色，以緅为领缘，以摇翟为章，二等。大带随衣色，下朱里，纰其外，馀仿皇后冠服之制，受册服之。"皇太子妃冠服之制，首饰花九株，小花如大花之数，并两博鬓。揄翟，青织成为之文，为文翟之形，青质，五色九等。素纱中单、黼领，罗縠褾、襈（褾、襈皆以朱色），蔽膝随裳色，以緅为领缘，以摇翟为章，二等。大带随衣色，下朱里，纰其外，上以朱锦，下以绿锦，纽约用青组。以青衣革带，白玉双佩，纯朱双大绶（章采尺寸，与皇太子同），受册、朝会服之。鞠衣，黄罗为之，蔽膝、大带、革带，随衣色，馀与揄翟同，唯无翟，从蚕服之。诏颁行。

高宗中兴後，皇后之服：首饰，袆衣、佩，绶，袜，舄，依政和新议，与皇太后同。

孝宗乾道中，中宫常服，有司进真红大袖，红罗生色为领，红罗长裙，红霞帔，药玉为坠，背子用红罗，衫子用黄红纱，裆袴以白纱，裙以明黄，短衫以粉红纱为之。








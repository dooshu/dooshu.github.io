苑田纪赞


臣闻设苑以资观游，授田以守典籍，有国者所不废也。然而灵囿之咏，独归周文；而上田之锡，亦惟于《鲁颂》称之。岂非以文王敬德，不敢盘于游田；而僖公之贤，意者其取于民有制耶？

我献皇帝，胙社于兴，大开厥宇，苑田之制，于今可睹记焉。臣窃考之，而仰见帝德之不可尚已。夫以宗国藩垣之重，荆楚饶沃之区，加以当时礼越诸藩，分不嫌于厚植，化洽南纪，民咸乐于子来。即使侈其经营，广其疆理，亦谁曰不宜哉！然乃抑畏自将，稼穑为念，日儆儆焉。无淫于观于逸，于游于田。以奉厥邦常，祗若明命。盖观于阳春台赋，而不遑暇逸之念，可想见也。至于土田宣亩，又皆出于锡予之旧，数十年无改辟焉。而蠲租之令，靡岁不下；省耕省俭，靡时不行。是所谓不敢盘于游田而取民有制者，非耶？

夫戒逸豫而尚忧勤，敬也；薄税敛而恤蒸庶，仁也。敬，故上帝时歆；仁，故下民祗协。肇基骏命，而永彰令闻，其本深矣！盖《书》称文王“无逸”，必继之以受命享国之永；而鲁之所以颂僖公者，亦曰受祉而昌大焉。理之不诬固如此。于戏！此臣所以纪苑田也。

赞曰：《诗》有之：“维桑与梓，必恭敬止。”重父母之所遗也。夫桑、梓且然，况其所燕适而世守者乎！

惟我皇上至德，天植永怀，所以丕承显谟，昭光振耀者，既罔不备；而于此苑田之遗，亦惓惓靡忘焉。龙飞之始，即命户曹移示守臣，若曰：惟兹田土，其戒兼并，均出纳，计敛蓄，恤灾伤，所分与诸臣校者，悉如故。已而从岵山、阳春台，又并创为亭，用勒琬琰，以识先帝登览之迹，一何其注思之深耶！

夫皇上统一万邦，光宅寓内，以上林为苑，天下为田，其于先业，既已恢弘而昌大之矣。顾犹重怀乎此者，何哉？诚念夫庆泽之昭垂，而期于基业之永绍，反本隆始，固善继善述之一端也。

臣即列次诸纪，而终之以此。盖圣德大孝，于是为备云。






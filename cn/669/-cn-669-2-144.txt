144　卦中陽爲大而陰爲小　大畜小畜取陰陽爲義


陽爲大，陰爲小。大畜、小畜，大過、小過，取陰陽爲義。

【元圻案】朱子語録：「陽爲大，陰爲小。大過、小過之類，皆是以陰陽而言。」〇宋蔡氏淵易象意言曰：「凡卦中陽爲大，陰爲小，陽利君子，陰利小人。大畜、小畜，大過、小過，皆取陰陽爲義。」又曰：「小畜者，巽畜乾也；大畜者，艮畜乾也。巽之主柔爻也，艮之主剛爻也，故小畜主四，柔畜剛也；大畜主上，剛畜剛也。」又曰：「大者爲陽，巽下兑上，則兩陰包四陽，陽數過焉，故曰大過。小者爲陰，艮下震上，則四陰包兩陽，陰數過焉，故曰小過。」






○禁侵射入官店宅庄园敕

无厌之求，既亏谦耻；不义而富，终取悔尤。应诸道系省店宅庄园，或抵犯刑章，纳来家业；或主持败阙，收致抵当。姓名才系簿书，诸利未经收管。诸色人等，不度勋庸高下，不量事分浅深，相尚贪饕，竞谋侵射，惟利是视，以得为期。诸色人稍立微功，朝廷必加懋赏。通都大邑，尚以委人，废宅荒田，岂留润国？自有特恩颁赐，奚容越分希求？遂使畏惧者但处栖迟，僭逾更滋积聚。失惩恶劝善之道，启幸灾乐祸之门，颇污教风，须行止绝。


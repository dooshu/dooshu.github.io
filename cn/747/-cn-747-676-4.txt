○养竹记

竹似贤。何哉？竹本固，固以树德，君子见其本，则思善建不拔者；竹性直，直以立身，君子见其性，则思中立不倚者；竹心空，空以体道，君子见其心，则思应用虚受者；竹节贞，贞以立志，君子见其节，则思砥砺名行夷险一致者。夫如是，故君子人多树之，为庭实焉。贞元十九年春，居易以拔萃选及第，授校书郎，始於长安求假居处，得常乐里故关相国私第之东亭而处之。明日，履及於亭之东南隅，见丛竹於斯，枝叶殄瘁，无声无色。询於关氏之老，则曰此相国之手植者，自相国捐馆，他人假居，繇是筐篚者斩焉，彗帚者刈焉，刑馀之才，长无寻焉，数无百焉，又有凡草木杂生其中，[QVDC]茸荟郁，有无竹之心焉。居易惜其尝经长者之手，而见贱俗人之目，翦弃若是，本性犹存，乃芟蓊荟，除粪壤，疏其间，封其下，不终日而毕。於是日出有清阴，风来有清声，依依然，欣欣然，若有情於感遇也。嗟乎！竹植物也，於人何有哉？以其有似於贤，而人爱惜之，封植之，况其真贤者乎？然则竹之於草木，犹贤之於众庶。呜呼！竹不能自异，惟人异之，贤不能自异，惟用贤者异之。故作《养竹记》，书於亭之壁，以贻其后之居斯者，亦欲以闻於今之用贤者云。


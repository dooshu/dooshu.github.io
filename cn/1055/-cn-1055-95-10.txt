【缴进王伯起上书状〈庆历三年〉】

右臣今月二十五日出外，至夜归家，有相州进士王伯起看臣不见，后留下长书一封。中言为检匣抑塞言事者，责臣不能规谏人主，开益聪明。及自言有策可以弱北虏，使十年不为害。又言有上皇帝书，为有司所抑，不得上达。仍于长书后，卷却奏状一封，意欲令臣缴奏。臣窃详王伯起所与臣书，词理极有可采，但未知奏状内所言何事。缘臣本不识其人，又无处寻访，只据所与臣书，内言有策可使北虏十年不为害，此一事是朝廷当今急务。其奏状，臣不敢滞留，谨并元与臣书缴连上进。伏望圣慈特赐省览，或有可采，乞下开封府寻访本人，更加询问。谨具状奏闻。


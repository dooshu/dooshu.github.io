【和伏武昌登孙权故城诗】

〖伏曼容为武昌太守。〗

炎灵遗剑（《御览》作剑遗。）玺。当途骇龙战。圣期缺中壤。霸功兴宇（本集作寓。）县。鹊起登吴台。（各本作山。今从《颜氏家训》。）凤翔陵楚甸。衿带穷岩险。帷□（三谢诗作奕。）尽谋选。北拒溺骖镳。西龛（本集作戡。三谢诗同。六臣本《文选》注云。五臣作戡。）收组练。江海既无波。俯仰流英盼。（《诗纪》作眄。六臣本《文选》注云。五臣作眄字。）裘冕类□郊。卜揆崇离殿。钓台临讲阅。樊山开广燕。文物共葳蕤。声明（海录碎事作名。）且葱倩。（本集误作旧。）三光厌分景。书轨欲同荐。参差世（三谢诗作代。六臣本《文选》注云。五臣作代。）祀忽。（三谢诗作□。）寂寞（《文选》作漠。六臣本注云。五臣作寞。）市朝变。舞馆识馀基。歌梁想遗啭。故林衰木平。荒池秋草遍。雄图怅若兹。茂宰深遐眷。幽客滞江皋。从赏乖缨弁。清卮阻献酬。良书限闻见。幸藉（《文选》作籍。三谢诗同。）芳音多。多承风采馀绚。于役倘有期。鄂渚同游衍。（本集四。《文选》三十。三谢诗。《诗纪》六十。又《颜氏家训》勉学篇引一句。《御览》三百十五作谢□诗。引战一韵。海录碎事九作谢□诗。引茜一韵。）


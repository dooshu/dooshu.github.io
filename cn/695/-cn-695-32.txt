门达

英宗蒙尘，袁彬实侍上同起卧。天顺初，授锦衣卫指挥，甚有宠。已而门达得幸于上，忌彬，谮之改南京，所部官校皆送至门外，共言其冤。有一少年独奋曰：「我能还之，但吾母老无所托耳。」众许之。明日上疏，具言达不法事，（「具言达不法事」，「具」原作「旦」，据明纪录汇编本改。）盖平日达密托某为之者。上以疏示达，达出召少年曰：「我平日待汝若何？而汝劾我？」谢曰：「非我之为，乃阁老李贤使某为之。」盖知达平日素忌贤故也。达喜，即言于上曰：「此非某为之，乃李贤使害臣耳。」乃诏会官廷辩之。


赠薛校书





按《唐书·百官志》，弘文馆有校书郎二人，集贤殿书院有校书四人，秘书省有校书郎十人，著作局有校书郎二人，崇文馆有校书郎二人，司经局有校书四人，皆九品。



我有吴越曲，[一]无人知此音。姑苏成蔓草，[二]麋鹿空悲吟。[三]未夸观涛作，[四]空郁钓鳌心。[五]举手谢东海，虚行归故林。

[一]《古今注》：“《吴趋曲》，吴人以歌其地也。”陆机诗：“四坐并清听，听我歌《吴趋》。”刘良注：“趋，步也，此曲吴人歌其土风也。”



[二]《吴越春秋》：“吴宫为墟，庭生蔓草。”



[三]《汉书·伍被传》：子胥谏吴王，吴王不用，乃曰：“臣今见麋鹿游姑苏之台也。”



[四]枚乘《七发》：“将以八月之望，与诸侯远方交游兄弟，并往观涛乎广陵之曲江。”



[五]钓鳌，见四卷注。






◇遗顾子元书

皇帝握符受，合极通灵，受揖让于唐、虞，弃干戈于汤、武，东逾蟠木，方朔所未穷，西尽流沙，张骞所不至，玄漠黄龙之外，交臂来王，葱岭、榆关之表，屈膝请吏。曩者伪陈独阻声教，江东士民困于荼毒。皇天辅仁，假手朝廷，聊申薄伐，应时瓦解。金陵百姓，死而复生，吴、会臣民，白骨还肉。唯当怀音感德，行歌击壤，岂宜自同吠主，翻成反噬。卿非吾民，何须酒礼？吾是隋将，何容外交？易子析骸，未能相告，况是足食足兵，高城深堑，坐待强援，绰有馀力。何劳踵轻敝之俗，作虚伪之辞，欲阻诚臣之心，徒惑骁雄之志。以此见期，必不可得。卿宜善思活路，晓谕黎元，能早改迷，失道非远。（《隋书·皇甫绩传》，高智慧等作乱，苏州民顾子元应之，子元素感绩恩，于冬至日遣使奉牛酒，绩遗子元书。）


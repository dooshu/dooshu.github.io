丙午日记片断（一九〇六年）


按：丘逢甲日记手稿，今仅存此，时间起讫为一九〇六年（丙午）八月初一至十月十五日。其时丘氏出任广东学务公所议绅、广州府中学堂监督、广东总教育会会长等职，致力于省垣兴学育才。

八月初一日　乙丑　风雨

上午八点钟，率各堂员及学生行谒圣礼，广州府陈省三太守来，晤谈约一点钟。十二点往长兴里丘氏宗祠，行秋祭礼毕回堂。李均、李良钰来见。午后本拟往法政学堂，风雨不果。香港山甸公司送信及电资来。四点钟往宗祠与族人宴。陈伯澜来，未晤。是日悬诸生告假牌示，广府来公文二件。

初二日　丙寅　晴

早往学务公所。学使于公将入都参议宪政，以段少沧观察（书云）署理提学使；午后于公到公所晤谈。三点钟，往法政学堂晤夏用卿监督，以是早彼此互拜均未见，相遇于途；由电话约往会也。四点回中学堂。夜冯恫若愿来见。草节略九纸，以于公许为家君寿言，将草以呈之。

初三日　丁卯　风雨

是日派李教员兼差往善庆学堂，议电留本。

今早八点率诸生行谒圣礼，放假一日，盖为仲秋之上丁日也。往拜署学使段少沧于旧海关，回学务公所。午后于公到所晤谈，为覃孝方（寿堃）言出洋游历事，于公云已回明岑公。晚饭后回中学堂。

初四日　戊辰　晴

早复山甸公司信，以其寄赠电，尝乞为证书也。辑弟、香畴来谈。午刻师莲来。午后六士来。邓恭叔兄弟来信，并寄时敏公益会种植有限公司章程来，约初六茶会。同文学生二人来，言法政学堂填名要索领在堂捐职事。沈仰原与谢砺恒信，言欲辞席，屡谢留之。酉刻赴胡方伯席，同席为学使于公、署学使段公、周立之、姚伯怀及蒋心余先生元孙某。

初五日　己巳　晴

早起作寄和崔兰西七夕感怀诗一律：

玉合金针故事遥，离人自写可怜宵。

沉沉旧院收鱼钥，隐隐星河梦鹊桥。

天上双星窥分野[37]，人间万感溢思潮。

柳州屡乞仍难巧，聊报瑶章作解嘲。

崔在潮州中学为监督，去岁悼亡，今与某女士订婚。此诗并写与周立之，以立之亦云欲和也。午后三点往广州府署，旋往学务公所。是夕作诗钟一唱，同作者况晴皋、覃孝方、陈少蘅、章锡三、李石甫、冯恫若、陶淑咏。

初六日　庚午　晴　（星期）

往法政学堂晤夏用卿，即回中学堂。山甸公司来信。广府送矿务章程来。午后六士及萧干臣、邱天枢来，并偕永定曹子明，乞为送法政学堂。即写信与用卿，又送《且园吟草》与少蘅。吟草盖六士之父星曹大令诗也。夜师莲来，是日盖派师莲往时敏公益会为代表。

初七日　辛未　阴

看师范生体操，甚参差。是日停课，旧班生准回堂上课。午后接五弟第二号信（七月廿三）、第三号信（廿五）。小寐起，人颇倦。夜四弟、香畴来谈。恭叔来信，约明午来。

初八日　壬申　晴

到学务公所与于公及立之谈，及（疑为立）之适来访于也。公所新筑洋楼在十峰轩之东，上为台，二层，可望远。晚饭后登台；新旧城烟火万家，俱在足下；东抱白云，西瞰珠江，诚胜境也！闻署使段十七将移眷入署，则此台已在住眷之旁，不便登涉矣；因约中秋置酒台上。当公所将附入学使署时，曾有诗云：

玉带河边万柳丝，跨河楼阁郁参差。

重来只恐风光异，再为南园住少时。

学使补送议绅通知。

初九日　癸酉　晴

早，由公所往府学访张香谷。回中学堂，丁子洲来谈。兴宁陈仲谦慕瀛来。各报登初三上谕，禁鸦片以十年为限，自七月十三日立宪上谕后，此为最动目事。午后客来甚多，应酬颇倦。四弟夜来谈。

初十日　甲戌　晴

是日提学使新旧交接，午后送扇、茗为晦公赆，回书谓破例收其半。盖晦公在粤，颇以廉洁自励也。晚至学务公所，登台望月，旋在十峰轩作诗钟一唱。唱毕已三鼓矣，仍坐月西校书堂，得诗一首：

迢迢银汉自横天，隐几西堂客未眠。

潮信入城知夜半，橹声摇月过帘前。

五月十六夜梦刘铭伯自南洋回，觉后得句云：

昨梦君从海上归，十峰轩畔解征衣。

觉来江浦潮初上，夜半东堂月满扉。

此诗未存稿，且忘之矣。此夕见月忽忆得，因写寄铭伯。

十一日　乙亥　晴　夜大风旋雨

铭伯甚早来，相见于十峰轩，因取昨所写诗与之。此轩自开学务处，即为办事之所，今改在抗风轩矣。巳刻回中学堂。

不填词久矣，见廖伯鲁《百字令》一阕，偶有所感，依谱韵为之：

峤南人物，问当今谁是曲江风度？万劫不磨雄直气，空剩屈陈词赋。秦戍哀云，越台吊月，愁听秋虫诉。南宗未坠，菩提何碍无树？

历历弹指光阴，论橙品荔，乡味将人误。潦倒英雄成末路，饱领凉情热趣。倒海浇天，剖云行日，梦里留奇句。功名尘土，浩歌还谱朱鹭。

午后，周立之来，谈至晚始去。孝方亦来。晚饭后往访陈伯澜，不遇。

五月间，曾为师莲题其曾祖寿山太史所作《人心尽如此图》古诗一章。今复出其《钓月图》索题：图作于嘉庆十八年癸酉，去今已九十五年矣。有太史自题七古一首，陶澍、陈官俊、龙元任、杨振麟、李廷钰、李培谦各有诗。夜半不寐，为作一律：

得水月光活，能诗画境深。

直将垂钓意，自证妙明心。

残魄支天地，扁舟阅古今。

秋江渺无际，何处访拏音？

十二日　丙子　大风雨，午后尤大

监学教员有以外间皆传云帅有奏调入滇之说相询者，可为一笑。发复岭东同文学堂询中学堂办法书。午后题《钓月图》，书法颇有逸气。师莲来谈。陈仲容送所著《算学题镜》四册。是日考验下学期第一次功课：史学、博物、算学。

十三日　丁丑　大雨　半夜复晴　星期

省三来谈，子韫亦来。伯鲁有《越王台·满江红》词一首，次其韵：

逐鹿中原，问何故闭关自域？思旧事、登高吊古，五羊城北。椎结雄称南武帝，抱孙左纛朝仪赫。笑此台、高瞰百蛮天，何因设？

甘心受，新王职；弹指顷，千年隔。访霸图一片，夕阳无极。残缺不完南越国，老夫心事何人识？只江山、雄绕古台基，今犹昔。

午后孝方冒雨持述怀诗八首来。

十四日　戊寅　晴

署学使段公来拜。往谒于公不值，值于学务公所，于、段均在。是夜登台望月，甚乐，作诗钟一唱。

十五日　己卯　晴（是日写与江西沈爱苍、秦子质信，托饶午庄带）

早，回中学堂，孝方来。立之有和孝方诗四律，中有“丘公吾师”之语，且注云“丘为南州豪杰”，殊愧其言也。未刻，与李达叔往游白云山。出小北门，到宝汉茶寮小憩，观南汉马二十四娘地券。寮门有临桂倪云衢旧联；倪曾游台，在唐维卿幕中识其人。出城约十里，到能仁寺。是夕月明风清，光景幽寂，颇令人作世外想。有诗二首：客怀孝方、立之。

袖君诗入白云去，吟向白云山上头。

潭底睡龙惊起听，万峰明月一轮秋。

苦口人间度有情，一微尘里万魔生。

于今铲却机锋语，晏坐空山看月明。

寺有虎跑泉、玉虹泉；老僧亢亨，年七十六，罗浮延祥寺方丈。

十六日　庚辰　阴

早起往游白云寺，极颓败；寺有九龙泉，有乾隆御书“灵泉昭贶”。询景泰寺，则尤颓败，因不往，往郑仙岩。岩有二，此为山上旧岩，其新岩则在山下濂泉寺边，濂泉寺方新修，下山游焉。询蒲涧，则寺废久矣。约三里到燕塘墟，墟连沙河市，新军营在焉，后为瘦狗山。沙河有东洋人力车，乃坐车约十里，到大东门入城，下午也。

山甸公司凌琢如复信，寄电资囗囗来。日本东京游学生何天炯来信。夜，四弟来谈。自午后客即络绎来，令人有疲于津梁之意。达叔送罗浮棕扇一柄；蔼仁送箱、枕二，皆阳江物。

十七日　辛巳　晴

是早寒甚，得留学日本何天炯书。午后晦公来谈，盖将入都，并来辞行。

十八日　壬午　晴

午后往法政学堂。旋到学务公所，公饯于晦若学使。夜作诗钟一唱。

十九日　癸未　晴

在公所见张务洪，所欲聘教员也。因与面订，定辰刻回中学堂。访葆厚不值，值于途，同来中学谈。熊长卿来。夜，四弟来谈。汪莘伯兆铨，送其尊人芙生先生集来。

二十日　甲申　晴

王铁珊观察芝祥来访，诵予金山酒楼联。盖相知在五年前，王时统军在赣，今始晤。是日客来甚多，方作和孝方《秋怀》诗，至晚乃脱稿，往学务公所，持示孝方及同人，乃作诗钟一唱。

秋　怀　八首次覃孝方大令韵[38]

万里风云愿竟酬，军前歌舞作中秋。

黄金铸阙开藩部，碧玉通江建节楼。

十道分封诸将爵，五湖归老美人舟。

年来此意成萧瑟，匹马西风莽浪游。

昆仑山势走中华，赴海南如落万鸦。

缩地有人工幻术，通天何处觅灵槎。

沈冤鸟口空衔石，酣梦人心久散沙。

弹指光阴秋又老，长绳难系夕阳斜。

中原王气黯东迁，叹凤嗟麟意惘然。

人物真成一丘貉，文章更噪六朝蝉。

绕篱晚菊寒谁采？补屋秋萝冷自牵。

消尽美人迟暮感，素书一卷独编年。

斜阳围听说场词，我亦曾驱十万师。

破碎河山开国史，飘零风雨出军诗。

海中故部沈苍兕，云里残旌失素蜺。

岁自周天天自醉，红墙银汉隔秋思。

山南山北枉张罗，云路冥冥鸟去多。

四海论交几投契？千秋自命未蹉跎。

中原麟凤陈陶叹，大漠牛羊斛律歌。

老我秋风无一事，十年雄剑不曾磨。

名驹未悔困鞯鞍，鸷鸟何曾惜羽翰。

人到穷愁思著述，天留豪杰济艰难。

衣冠文武浮云变，雷雨蛟龙大海宽。

不信平生飞动意，但将文字救饥寒。

明明如月拨愁开，欲取黄金更筑台。

朱鸟莫将歌当哭，红羊休信劫留灰。

著书覃子原仙骨，顾曲周郎有将才。

收拾雄心且行乐，五云多处觅蓬莱。

酒迫桓温走老兵，诗看秦系破长城。

英雄失路群儿笑，独客逢秋百感生。

沧海桑沉栽后影，钧天乐断梦时声。

尉佗台上西风急，来写登高送远情。

二十一日　乙酉　晴

往南海高等小学堂访林实庵、陈寿人，午饭于堂。午后往抚署访陈伯澜。抚署为国朝尚王府，门外白石狮犹王时物；去年巡抚裁缺，今方修为高等实业学堂也。申初，回中学堂，王铁珊来函索书扇，赠以二诗。夜四弟偕景略来。

赠王铁珊观察即送回梧州　二首[39]

定交倾盖立谈时，此意难教世俗知。

同抱奈何天地感，五年前已远相思。

秋风落日五羊城，一舸西南船名客送行。

别后苍梧劳远梦，青山万叠暮云横。

二十二日　丙戌　晴

午后铭伯来谈。为平远凌生题《壮游图》绝句二首。柳村来，言将往小市街信经号支款、往学务公所领仪器事。夜，四弟及景略来。

题壮游图诗　二首[40]

自从蒸气走车舟，万里都成庭户游。

安得壮行兼绝技，遍将名胜写全球。

未能游屐遍人寰，归隐何妨且闭关。

奇绝南台五指石，不如图写好家山。

二十三日　丁亥　睛

日本正四位勋三等法学博士梅谦次郎来粤。法政学堂开欢迎会，用卿有信来约，早饭须八点钟，因往法政学堂。九点，博士来；同来者为日本新闻记者结城琢、光村公司理事永原寿大郎。梅谦博士在会演说。结城有诗，次韵和之。会散，与少沧署使同过晦老一谈，四点后回中学堂。立之有信，即复。

次结城蓄堂韵　一律

沉沉大陆宝华饶，南峤秋迎国士轺。

海上钓鳌三岛近，人间相马九方遥。

烟云过眼资探讨，珠玉挥毫破寂寥。

惭愧捉刀闲处立，西风长啸越江潮。

二十四日　戊子　晴

丁伯厚来信，约以后每逢星期，议绅到学务公所臣范堂会议。吧城草甫里保生昌公司邱采滨来信，托其家族学堂立案事十七甫知源堂杏波送来，即复。佛山排草街晋丰祥黄逢尧来信，约游佛，并乞为其父寿序。午后梁南轩来。申刻往学务公所。

二十五日　己丑　晴

早到邱家祠与子仁谈，回中学堂。丁伯厚来，午后周立之来谈，晚始去。茹怀西来名欲可，巡警局文案。李伯纯来，言明日即往日本游学。与心荣、石荪信。早过府学东街，买得黎二樵为赖虚舟所书联，又陈古樵联。

二十六日　庚寅　晴

八旗学堂监督商梅孙廷修来，言会议事。丁子洲来信，即复。伯鲁送谭叔裕《荔村草堂集》一部。

二十七日　辛卯　星期　晴

孔子诞日，率诸生行祝礼。往督署、学署、广州府。午后到随官学堂演说。玉臣、伯厚、梅孙诸君来中学堂，商以后应合议事宜。许少白持传单来，言九月初四日下午二点钟在广府学宫明伦堂，会议设广东总教育会事，请签名为发起人。相蕙来函，陆军中学生正移入将弁学堂。晚到学务公所。

二十八日　壬辰　晴

午后回中学堂，顺道家祠与子仁谈。夜长卿来，四弟来。

二十九日　癸巳　晴

早伯文、伯纯言廿六汉口船失火，幸跳出，行李皆烬，二人本拟往日本游学者。午后回拜丁伯厚丹桂里，□谈甚久。往旗下街之莲花巷，回拜商梅孙农部，不值。新选陆丰县同年桂平周秉道来拜，适出门。晚到公所，作诗钟一唱。晦公送所书扇来，并函，知今已发。

三十日　甲午　早阴　午后晴

嘱信经：来缴平远请领仪器银，公所给收条在信经所。午后，顺道与子仁谈，回中学堂。夜谢安臣锡勋来谈。

九初一日　乙未　晴

早行谒圣礼，传见戊、己、庚、辛四班月终考验优等生。省三来谈。午后李杖乙、黄逢尧来，订往游佛山。黄桂荣来见，潮嘉岭东同文学堂副办廖雨初函并文，嘱阅后代投。夜，四弟及景略来谈。

初二日　丙申　晴

午后与李杖乙、黄逢尧同坐火车往佛山，先到排草街晋丰祥，黄之铺也。宿东庆街云华，则刘锦屏铺也。佛山、兴宁，布号、扇号均为大宗。

初三日　丁酉　晴

往祖庙，登其后楼，可望佛山全境。庙盖祀玄武者。是日为乡人书大字甚多；大三尺许之堂额，则为罗蔚屏书。

初四日　戊戌　晴

早乘火车回省，先抵中学堂，十点到学务公所议绅会议，三点到广府学堂教育会开会。是夕宿公所。士果来信。

初五日　己亥　晴

回中学堂。午后往书坊街回拜新选陆丰之周秉道。

初六日　庚子　晴

午后往广府署与省三谈，至夜回堂。

初七日　辛丑　晴

下午往公所。夜与署使段公谈，作诗钟一唱。

初八日　壬寅　晴

早回中学堂，顺道访铭伯，不遇。午后往访警察学堂监督柴琴堂及立之，俱不遇。本日来乞保送考警察者数人松口李伯文、大埔邱温六、海阳林宝干、嘉应邱一人主宰。夏用卿来谈。南轩、竹孙来。

初九日　癸卯　晴

是日全闽会馆祀神，来请，未往。午后高啸桐来谈。松口李氏学堂来电，送电人违章索费，与书电局责之。傍晚与砺恒、伯鲁、朋著、清泉同登粤秀山，至水月宫晚眺，回至学海堂阮文达祠前坐月。

重阳日傍晚登粤秀山

萧瑟秋心付五羊，尉佗台上作重阳。

西风吹帽林容老，落日平栏海气凉。

城郭晚来烟雾合，江山前代战争忙。

野僧不解登高意，自杵寒钟礼梵王。

初十日　甲辰　晴

辰刻往华宁里捐局晤林竹孙、王幼芹，午后子韫来谈。未刻，往法政学堂。抵公所宿，夜作诗钟一唱。

十一日　乙巳　晴

往周立之处午饭，饭后与立之、伯澜、孝方、怀西同往映相，毕，往高等工艺学堂，晚饭后回。是日云帅送襄勤遗集一部，子韫送所作《窥园留草》二本，乞删定。

十二日　丙午　晴

投考警察者纷纷来见求保，兴宁往日本游学五人来见，皆兴民学堂生也。本日刻成牙图章一，曰“开诚布公”，拟以后用于钤公文稿件。

早，吴玉臣来；晚，汪莘伯来。

十三日　丁未　微雨　晚晴

早往谒云帅及胡方伯。是日作叠《秋怀》韵诗，成四首。夜立之携诗稿来，并约孝方来谈，三鼓后始去。

十四日　戊申　晴

早，铭伯来谈。再叠《秋怀》韵诗，复成四首，午后立之来谈。覃孝方来。作三叠《秋怀》韵诗。心荣在日本东京来信。

秋　怀　叠前韵

凤舞鸾歌自酢酬，蟪蛄莫漫话春秋。

人间佳丽黄金屋，天上神仙白玉楼。

弹指华严成幻相，侧身尘海有虚舟。

西风阊阖无消息，且作卢敖汗漫游。

旧事重重托梦华，六朝金粉剩寒鸦。

山中小有留人桂，海上虚无泛月槎。

故国音书迟雁帛，残军屯落满虫沙。

金乌太是无情物，才写秋心影已斜。

天时人事互推迁，窥井明看火不然。

上地徘徊来怪鸟，故家沦落有穷蝉。

梧桐未倒心先死，牛马无能鼻任牵。

欲诉闲愁寄明月，不知天上是何年。

落叶声中酒不辞，海天遥韵托琴师。

无边风月供伤别，如此江山合赋诗。

五夜壮心消鼓角，九秋残影隐虹蜺。

相看但作凄凉色，难向芙蓉忏绮思。

亭亭海树立波罗，瓣瓣天花散贝多。

丹穴求君太唐突，雪山成佛已蹉跎。

双轮输酒夷征约，幺凤收香客按歌。

镂五中无限恨，不随金石共消磨。

红锦障泥七宝鞍，拓弦天半落飞翰。

贵游风气豪原易，衰世人才侠亦难。

燕市博徒空自负，汉家文网几曾宽？

剧怜变徵歌声歇，白日萧萧易水寒。

愁城难借酒杯开，中有周王避债台。

搜尽黄金空铸泪，谤深白骨易成灰。

龙蛇起陆宁关运，鸡犬登天各自才。

欲就麻姑同语海，等闲清浅到蓬莱。

别遣蚩尤作五兵，火攻无术保坚城。

中原不信消王气，上帝何曾爱众生？

地下干戈龙战血，天中丝管凤鸣声。

大雄冷洒慈悲泪，疲尽梁津度有情。

再叠前韵

碧海兰苕偶唱酬，诗人从古例悲秋。

千林落日僧归寺，一笛西风客倚楼。

尘世折磨增老境，江天空阔有渔舟。

不须浪跕飞鸢日，已念平生马少游。

满地凉云漾月华，古堤疏柳已栖鸦。

玄霜夜捣姮娥药，银汉秋回海客槎。

饮酒且同陶靖节，上书不慕贾长沙。

梧桐院宇清阴减，卧看天边雁字斜。

江山不共岁时迁，看到秋容也黯然。

漠漠平沙飞独鸟，萧萧落叶咽哀蝉。

高楼绿酒金龟换，古井青丝玉虎牵。

锦瑟春心无处托，冷抛弦柱感华年。

泪洒千秋绝妙辞，风流何处有吾师？

一编断烂前朝报，百感凄凉乐府诗。

梦里藏舟移夜壑，醉中呼剑斩雌霓。

秋江冷共鱼龙卧，不尽平居故国思。

漫随鹞子过新罗，定后禅心入妙多。

贤圣与人同寂寞，英雄何事悔蹉跎？

色身优钵花重现，乐谱迦陵鸟自歌。

风浪不生云不起，青天碧海镜新磨。

年年乡梦阻归鞍，恨不随风化羽翰。

卷土重来心未死，移山自信事非难。

雨馀玳瑁潮初落，月下珊瑚岛渐宽。

地老天荒留此誓，义旗东指战云寒。

铜鼓声中海雾开，大江东去客登台。

素车白马千秋泪，红粉青衫万念灰。

逃酒未应衰凤德，读书谁信卧龙才？

文章刊落身将隐，不待山妻劝老莱。

未得萧郎作骑兵，已教鲍照赋芜城。

枯桑摇落天风急，残夜苍凉海日生。

怖鸽露寒依佛影，愤鼍潮起应军声。

新歌懒付珠儿女，自写崟崎历落情。

十五日　己酉　早阴　午后晴

早省三来，饭后沈次端来。午后韩实根送所作画四幅，立之送诗扇来。到新丰街访陈午星，不遇；到高等工艺学堂，约孝方来谈。伯澜、孝方皆有和立之诗，书之扇；亦作二首答之。夜作诗钟二唱，踏月归。

次韵答立之

地老天荒不爱才，呱呱哭后已留哀。

千年狗曲亡生气，一夜龙雷起死灰。

乱世诗书儒发冢，中原旗鼓将登台。

茫茫四海无安处，泪洒新亭浊酒杯。

再用韵戏赠立之

周郎周郎天下才，曹军百万残飞灰。

小乔嫁后更英发，诸葛同时休自哀。

提挈蛟龙得云雨，蹋蹴铜雀成荒台。

醇醪自是公府物，莫负江头将别杯。

十六日　庚戌　晴

早写南洋吧城万隆埠海合龙记信，盖式周欲往日本游学，嘱求其兄君田亲家资助也。午后回谒沈次端于工艺学堂。往伯澜处作诗钟一唱。立之有诗见赠，即答之。晚回堂，得本邑电。

云帅来照会，奏明留粤办学。写家信。

十七日　辛亥　晴

往学务公所，是夕与少蘅、晴皋诸人夜谈。傍晚访吴玉臣。

十八日　壬子　晴

回中学堂。云帅送相片来。惠州学会邓镜人、张友人（仁？）来谒。午后，立之来。傍晚邀同兰西、孝方饮于海珠。其地有李文溪祠；有海珠寺，壁嵌石刻吴道子观音相。

十九日　癸丑　晴

立之自题相片见赠，许子韫来谈。

二十日　甲寅　晴

得钧选、少白信。作四叠《秋怀》韵诗。

二十一日　乙卯　晴

天气连日寒，可用棉衣。许少白以秋怀诗请阅，伯鲁亦有诗。作五叠《秋怀》韵诗。

二十二日　丙辰　阴　微雨　立冬

早省三来谈，午后伯澜、丰山来，偕往访兰西于天宫里，不遇。兰西旋来，夜师莲言有病，明日将往香港。谢、冯两监学来，言近日教员多缺课，请言之。云帅来函道别，并送家大人寿匾来，文曰“期颐之徵”。作送云帅移督滇黔诗四首。

二十三日　丁巳　阴　微雨

改官制，懿旨昨日颁布，本早见各报。往督署送行，未见。答少白、雨初、丹铭信。闻陈伯潜先生来函索书。午后，伯潜先生来，晚往答拜。

二十四日　戊午　晴

梁龙、林[41]来见，言将考高等工业学堂。来太迟，因为作书致伯澜。晚往学务公所。

二十五日　己未　晴

往督署，回堂，桂平梧道王铁珊来信。午后往谢耀华映相铺映相。晚往学务公所。

二十六日　庚申　晴

早偕学务公所诸君往天字码头送云帅。随放舟之黄埔。申刻回学务公所。

二十七日　辛酉　晴

回堂得公隆信，午后往子韫处，柯参戎在焉。

提学使来照会，言制台奏明留粤办学。

二十八日　壬戌　晴

柯玉贵来拜。得石荪日本信，吧城燮亭、坝罗峻修信。与伯澜信。送夔生寄梧州府高啸桐信。立之来信。府经历李实青来见，言奉委监修工程。

二十九日　癸亥　睛

复立之信。取相片回，南轩来谈。晚写复王铁珊信。

十月初一日　甲子　早晴　午后阴

早率学生行谒圣礼。辛班学生李藜荣之祖李金华号辉石者来见，新宁人，年七十八，曾在美国与公度、钧选熟识。汪莘伯来谈。晚佐才来，为林佳犹与玫伯信。

初二日　乙丑　晴

玉帅来拜，未见。同文学堂、镇中学堂均来信。立之来信，即复。兰溪来谈。晚四弟来。作梅花诗，付诸生谱入风琴：冯监学请也。

初三日　丙寅　晴

往公所会议，议绅、长均到。午后偕孝方往兰溪处，回堂函知立之：兰溪明日与程瑶华结婚，开茶会。回拜佐才。往广府署作螃蟹之局，同席为许子韫、柯月波。晚回堂，钧选来信。

本日，广东总教育会投票，公举为正会长。

初四日　丁卯　晴　风

早往公所。午前往贺兰溪。晚赴佐才席，回与伯澜、孝方仍往兰溪处，十一点回。

初五日　戊辰　晴

为铭伯写潮镇信。午后与伯澜、兰溪、孝方同雇紫洞艇往海珠，送立之，晤川人傅增育雨农。水巡提调楚人毕小翁送石拓白衣大士像三幅。夜赴子韫席。啸桐来明信片。

初六日　己巳　晴

早为黄锡铨与伯澜书。得潮汕铁路开车请函，即函伸祝。谒玉帅，往太平南见沈凤楼，晚赴府署席，旋往铭伯处。得镇电。致沈道台电。

初七日　庚午　晴

复熊长卿信。赵观察名曾槐，号燧东来拜。许少白来。晚孝方持立之所寄诗来。写寄钧选信、寄简香信京城，潘家河沿兴宁邑馆外务部。

初八日　辛未　晴

作六叠《秋怀》韵诗。晚宿公所。

初九日　壬申　晴

早由公所回，午后仍往会议。晚回。

初十日　癸酉　晴

早省三来，率堂员学生行祝万寿礼。午后往方言学堂回拜陈介石黻宸监督，赴段署使席。夜与段公谈，宿公所。

十一日　甲戌　晴　夜风甚寒

回堂，同文来电、来信，托代投公文。采滨来信。兰西持贾佩卿文二篇来，贾亦北方之能文者也。四弟持五弟八号信来。

十二日　乙亥　晴　寒

函致节略与兰西。立群由日本来信，言阅秋操事。兰史由港来信，云将开《实报》馆。午睡甚畅。

十三日　丙子　晴

复兰史信。连夜月均甚明，望月颇生远思。试电□□，三日亦不见何效。

十四日　丁丑　晴　微阴

送唐葆厚世兄二十金。下午往法政学堂、学务公所。同文来信。晚回堂。章子蔚来。淮湘傅宗城安平，傅采若子来。

十五日　戊寅　晴

早写寄春卿先生信，新授惠潮嘉道吴煦号平和，戊子同年来拜，章鼎臣高之军门来拜，均未会。午后往送葆厚行，顺道到江南赈捐局。同文来信。许少白来，同往察视教育会所。陈少蘅来。

【注释】



[1]此文原载台中《大雅乡志》，由台中张明正、陈炎正先生提供。

[2]中丞，指当时台湾巡抚唐景崧。

[3]尖山，又名尖山子，山名。下文“山鼻”，即山鼻子山，亦为山名。

[4]俞同甫即俞明震，曾官刑部主事，其时为唐景崧幕中要员。

[5]四月十八日在义军中的丘逢甲得悉割台凶耗后，怒不可遏，当众刺破手指，血书“拒倭守土”四字，并作此电奏。

[6]四月二十一日，台民以和议已定，割台事无可挽回，议自立为民主之国，由丘逢甲领衔电奏十六字，曰：“台湾士民，义不臣倭，愿为岛国，永戴圣清。”并以公禀分电总署、南洋大臣、闽浙总督、福建藩台等。

[7]当时割台已成定案，丘逢甲等于农历四月二十二日（公历五月十五日）仍然驰电清廷总理各国事务衙门，表示“割地绅民不服”“惟有死守”的决心。

[8]隐囊，靠褥。置诸座侧用以倚凭。《资治通鉴·隋纪》：“陈后主倚隐囊，置张贵妃于席上。”

[9]沈充《鹅赋序》：“梁叔明以大宋中得大苍鹅……为暴犬所害。”苏轼《次韵舒尧文祈雪雾褚泉》：“苍鹅无罪亦可怜，斩颈横盘不敢笔。”

[10]李太守，即李伯质，字士彬，时任潮州知府。

[11]西州门，《晋书·谢安传》：谢安颇器重羊昙。谢扶病还都时，曾经过西州门（今南京市西）；谢安死后，羊昙甚悲，终年不作乐，外出不经西州门。一次饮酒大醉，不觉来到西州门，乃痛哭而去。后人用此典以喻怀念故旧先贤。

[12]王晓沧，梅县鹧鸪凹人，清贡生。诗人，与丘逢甲唱和之作颇多。

[13]胡晓岑，广东兴宁人，同治十二年贡生，绝意仕进，潜心著述，是清末新派诗人、文献学者。

[14]本申公语意，见《史记·儒林列传》。

[15]引用《诗经·小雅·节南山》句。

[16]蕺山，在今浙江绍兴县；此指主持蕺山书院时编著《人谱》的明代理学大师刘宗周。

[17]此信写于一八九九年，据丘逢甲手稿第六册校录。沈保叔可能是沈絜斋的子侄，浙江海盐人。沈絜斋时任广东惠潮嘉兵备道等职，力荐丘氏于庚子年赴南洋考察侨情。丘先后作有《和絜斋世丈〈西园秋兴〉次翁覃溪阁学韵》等诗多首。参见《岭云海日楼诗钞》卷六。

[18]《横滨报》即《清议报》，戊戌变法失败后维新派的主要刊物，一八九八年十二月创刊，在日本横滨出版，由梁启超主编。

[19]《澳门报》即《知新报》，是戊戌变法运动期间维新派在澳门出版的重要刊物，一八九七年二月创刊。

[20]此序系丘逢甲应上杭同宗好友丘复之请，为其叔祖丘幡然所撰，据福建人民出版社二〇一三年版《丘复集》下册第一二九九页刊文辑录。丘复按语如下：季祖执业师丧，业师为许擎程先生萃拔，邑诸生。季祖年十二，曾王父聘许先生于家塾，从游十四载。及病，不肯归，卒于家塾，送丧归殡葬如礼。至所上左文襄公书，季祖秘不示人。归里后小子尝从暇日请之，季祖曰：“吾谋已不用，何襮白为？”予但闻其标题为“为下下人献上上策”，其主旨则以“兵暴家之事斗智不斗力”云。当时左公批云：“法国已经议和，虽有良谋无所之，惜乎其太迟也。”言外有惋惜之意。先是，清廷命张佩纶氏入闽，地方缙绅联名上书，张批词有“本使自有主张，无庸汝等腐儒摇唇弄舌”之语。季祖此举倘易左为张，危矣。张于缙绅大老且然，何有于罪囚？此又以见左公之器度宽洪，志在集思广益；而张则趾高气扬，宜其一蹶不振也。（下略）

[21]怌（音丕）然：忧惧不安。

[22]《丘仓海先生文集》，丘冬友编，丘亦轩序，民国三十年蕉岭联和印务局印，系丘氏族人为纪念丘逢甲而编印的一部文集，未公开发行。时值抗战，集中讹误甚多，凡有手稿核校者，均予改正。

[23]哥伦布，意大利航海家，率船队横渡大西洋，发现新大陆美洲。

[24]加富耳，意大利自由贵族和资产阶级君主立宪派领袖，意大利王国开国首相。

[25]俾斯麦，普鲁士王国首相（一八六二—一八九〇）和德意志帝国首相（一八七一—一八九〇），任首相期间推行铁血政策，发动对外战争，通过王朝战争统一了德意志。

[26]萨摩、长门（即长州，今山口县），指日本幕府末期、维新初期的海军（萨摩藩）与陆军（长州藩），互争雄长。

[27]丘复按：仓海君已为季祖寿序，先子之丧，又为铭墓之文。时小子交游未广，得君一文，铭入肺腑，至今思之，犹感与涕并也。君之宗旨，其初本近于保皇，故寿序有尊王、攘夷之说。自庚子春游南洋半载，备见保皇党之骗术，且观察南洋趋势，归而大变其思想，以为欲新中国，非彻底改造不可。己酉四月在广州，刘鸣博士骥与君同事两广学务处多年，至相得也，新自广西来，一见君即昌言曰：“十年相信保皇党，今始知受其骗而无用。”刘本彼党中人，殆有所觉悟也。君曰：“君至今始知其无用乎？予于十年前早看破矣。”刘旋为彼党暗杀，君挽联云：圣人不死，大盗不止；贪夫殉财，烈士殉名。盖指康有为也。君铭先子墓在游南洋后，思想已与作寿序时异。君文集未印刷行世，兹敬录于此，以志不忘，且使世人得知先子梗概焉。

[28]《三当轩全集》是张石农的作品集。清中叶乾嘉年间名诗人黄景仁著有诗文二十卷，附录六卷。他一生贫困潦倒，诗文中常倾吐伤感无奈情怀，35 岁卒。“两当轩”系黄自拟斋名，张称己宅为“三当轩”。

[29]张巢父，又名张骧，广东梅县人，晚清贡生，曾任县知事，家有壶园，与清中叶诗人李绣子祖屋为邻。

[30]石农老人，即张学敦，宿儒，人极诙谐，能舌辩，每惊四筵，诗亦如其人，天马行空，不可羁勒。

[31]毗舍耶，梵语地名，又译作毗耶或毗舍离。据传是释迦牟尼逝世之地，义译为平整庄严，说释迦牟尼死后百年，有七百贤才齐集此处，研讨教义，整理佛教经典。唐宋时期，有人将台湾称为“琉球”或“毗舍耶”或“毗舍那”，丘逢甲诗有“昆耶故国不能守”句（见《以摄影法成淡定村心太平草庐图，张六士为题长句，次其韻》）。

[32]清雍正十一年（一七三三年），程乡县（今梅县）改名嘉应州，直隶广东行省。

[33]据木刻印稿刊录，原件存丘达坤先生处。

[34]“同人于宗，吝。”与人相聚于宗党，则自私。宗，党也。

[35]“同人于野，亨。”与人相处旷达无私，就吉利。野，旷达无私也。

[36]《广东乡土历史教科书》原刊本“苗瑶黎侗”作“苗猺黎獞”，今改正。

[37]作者自注：粤为牛女分野。

[38]作者自注，立之和作有“丘公孤愤真吾师”句，注云“仙根同年为南州豪杰”，故答之。

[39]作者自注：“凭栏望韩夫子祠，如此江山，已让前贤留姓氏；把酒吊马将军墓，奈何天地，竟持残局付英雄。”予潮州金山酒楼联语，王一见即诵之，云五年前在赣驻军即知之。

[40]作者自注：南台、五指石皆在平远。

[41]林，即林一厂。






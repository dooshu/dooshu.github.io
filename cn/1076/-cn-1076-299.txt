卷二百九十九

<史部,诏令奏议类,奏议之属,历代名臣奏议>

钦定四库全书

历代名臣奏议卷二百九十九

明　杨士奇等　撰

灾祥

宋仁宗天圣五年右司谏刘随上奏曰臣闻天地定位隂阳运行二气至和万物资始且上天不言不能自治遂生圣人以治之圣人至尊不能独治遂求贤明以佐之苟圣人推诚以御下贤臣尽忠以事上刑罚当其罪爵赏合其宜赋役均平暴横不作天地之间无一夫不获无一物失所则至和之气为丰年为祥瑞为安宁为夀考其或刑不当罪赏不当功劳役不时赋敛繁重君子在下而未见进用小人在位而未闻屏黜侵坏纲纪怨讟并兴有一於兹足伤和气气或缪戾则为凶年为水旱为灾沴为疾疫自古常然甚犹影响今则两宫明圣信任大臣一日万几宵衣旰食刑必审谨恩无偏私诚宜岁必丰穰物无疵疠而乃去年大水包山襄陵垫溺居民伤害禾稼今年经夏时雨甚愆早苖欲乾晩田未种兼闻磁州大水损坏城池仍知河北数州虫蝗作孽缪戻若此必有其由窃虑执政大臣措置失所迁除之际或异至公听受之间或容献佞或崇不急之务或纵诡随之情循默自安弥缝或爽又虑凡关百执官守因循事有依违或公行请托侵剥及於苛细喜怒由於爱憎刑狱之中不无寃枉赋役之内岂尽公平或虑诸路使车州郡守长纵侵渔之吏刻剥下民听狡狯之胥飜覆事实或支移折变有所不均或配率科须不从出产以容奸爲大体以受欺爲吉人赃滥之徒善承迎而无失清廉之士踈取奉以致嫌则有互掩瑕疵指爲和睦巧词诡诈目爲能官询求若访於吏人善恶遂乖於审实是以纪纲失序寃诉不伸如此之徒十常五六积其湮欝有伤至和水旱虫螟殆因此作臣赋性愚昧备位谏官参校古书比方时事上尘听览伏窃兢惶伏乞将臣此言宣示两地究其事类何吝改更拾遗补阙臣之职业

六年随又论星变疏曰臣闻在天成象在地成形上自帝王降及辅相宰制万物感应天文是以政教紊於下则躔次变於上自古圣帝明王兢兢业业不敢私纵者畏天命也若政有失而不改天垂戒而不惧者危亡之道也近者天象变异惊骇群情避殿曲赦深叶古典臣虽不知星纬之术备观史策之文谪见於天警诫人主伏自两宫临御于兹七年体貌大臣延纳直亮触鳞犯讳者未尝加罪巧言令色者必察其非恭俭仁慈动遵典礼故得上下无壅华夷乂安阙政无闻咎将安在臣昼夜思虑疑者二焉切虑邪佞小人急图富贵顾其资望未得陞迁致有潜结奸雄密爲表里谋倾?於端士期进用於明时不思挠败国家且务致身荣逹稍萌凶慝亦动星辰前史称太白食昴白虹贯日者皆古人精思密谋之验也惟望圣慈深加审察邪谋不入灾异自消兼虑三圣在天百孙繁衍定王之外封册未行杂於庶寮之间班在附马之下北使每至无以威示远方圣祖贻谋实欲本支茂盛因循岁久未举典章百官固有嗟叹三圣岂无动念伏望圣慈於皇族中选其贤明依唐朝故事封嗣王郡王三五人以应祖宗之意用固盘石之基其次选用大臣必从公议古者询於卿士谋及庶民审重之至也至於才高位下公议所归或因例合迁久未陞奬者亦乞申命两府次第举行昔者宋景善言祆星乃退商汤自责化爲丰年而况太后圣明皇帝慈俭上天变异不足忧虞臣职在谏垣殊无器识敢陈狂瞽不避灵诛

贴黄臣伏见唐尧至圣有四凶在朝大舜继明方乃诛逐是知小人君子自古并生君子多则小人衰而天下治小人多则君子衰而天下危自古离乱甚多太平甚少其故何也盖佞言似忠谋身巧计是以小人多获进用直言正色邪佞憎嫌是以君子多遇谗谤此乃邪正各异故相憎也失於防察禁制渐难故书曰爲君难爲臣不易也今两宫明圣君子道行小人之心皆不遂志多方求进或受货财保证奸邪上惑天听伏乞圣慈特加防察

七年玉清昭应宫灾太庙斋郎苏舜钦上疏曰臣闻烈士不避鈇钺而进谏明君不讳过失而纳忠是以怀策者必吐上前蓄寃者无至腹诽则上下之情不郁教令之出悦随然言之之难不如容之之难容之之难不如行之之难有能言之则必容之容之则必行之如此则欲治之主三代之迹也愿陛下留意焉臣伏覩今岁自春徂夏霖雨隂晦未尝少止农田被菑者几於十九民情嗷骚如昏垫焉臣以谓近位之失人政令之多过赏罚弗公之所速也天之降灾欲悟陛下陛下反谓刑狱滥寃之致故肆赦天下以救之殊不念如此则杀人者不死伤人者不抵罪其爲滥寃则又加甚古者决断滞讼以平水旱不用赦也故赦下之後隂霾及今前志曰积寃生隂积隂生阳阳生则火灾见焉乘夏之气发泄於玉清宫震雨杂下烈焰四起楼观万叠数刻而尽诚非慢於御备乃上天之深戒也陛下当降服减膳避正寝责躬罪已下哀痛之诏罢非业之作拯失职之民在辅弼无裨国体者去之居左右窃弄威权者去之精心念政刑之失虚怀收蒭荛之言庶几变灾以答天意辰浃之间不闻有此告谕窃知陛下将计工役再谋兴修都下之人闻者骇惑往往聚首横议咸谓非宜皆曰章圣皇帝勤俭十余年天下富庶帑府流衍无所贮藏乃作斯宫及其毕功而海内爲之虚竭陛下即位未及十年数岁连遭水涝虽征赋咸入而百姓颇甚困乏若大兴土木之功则费用不知纪极财货耗于内征役劳于下内耗下劳何以济矣况天灾之已爲之是欲竞天无省已之意逆天不祥安已难任欲祈厚贶其可得乎岂天谴告而陛下弗寤邪岂知而固爲之邪岂再造祈天之佑邪臣不得反覆而量也今爲陛下计者莫若采吉士去佞人姑务修德以勤至治使百姓足给而寛其征税则可以谢天意而安民情矣夫贤君见变能修道以除凶乱君无象天不谴告今幸得天见之变是陛下修道之日岂宜忽哉昔汉宣帝三年茂陵白鹤馆灾下诏曰廼者火灾降於孝武园馆朕战栗恐惧不烛变异罪在朕躬群有司又不肯极言朕过以至于斯将何寤焉夫茂陵不及上都也鹤馆不大此宫也彼尚降诏四方以求已过是知古帝王急治如此夫火不炎上之罚正爲是焉臣谨按前汉五行志云贤佞分别官人有叙帅由旧章礼重功勲如此则火得其性矣若信道不笃或耀虚僞谗夫昌邪胜正则大失其性矣自上而降及滥炎妄起燔宗庙烧宫室虽兴师而不能救故鲁成公三年新宫灾刘向谓成公信三桓子孙之谗逐父臣之应襄公九年春宋灾刘向谓宋公听谗逐其大夫华弱奔鲁之应也今宫灾岂得亦有是乎愿陛下共默而内省之省而既知之愿陛下悔过而追革之罢再造之劳役行古先之典法非惟大光基构亦天下之幸甚也臣愚妄之言不足益国体之万一陛下苟容而行之三代两汉之风指顾而可致也

景佑五年河东地震舜钦诣匦上疏曰臣昨初到京师闻河东地大震裂涌水坏屋庐城堞杀民畜几十万历旬不止臣始闻惶骇疑惑窃思自编策所纪前代衰微丧乱之世亦未尝有此大变方今四圣接统内外平宁隣敌交欢兵革偃息固与夫衰微丧乱之际颇异是何灾变之作反过之耶且妖祥之兴神实尸之各以类告未尝妄也臣以谓必无是事是亦传言之滥耳历问一二朝士皆曰有之因退思念天人之应古今之鉴大可恐惧凡朝廷政教昏迷下受其弊积隂欝不和之气上动於天天於是爲下变异以警戒之使君人者回心省修翻然向道则民安而灾息是故古之王者逢天地之变则必避正寝彻乐省馔询访正议考求失德而更去之盖以上帝聦明所作必验苟弗知惧则非常之孽随之今此异既告岂徒然哉则王者岂常安於逸豫信任近狎而不省政事乎庙堂之上执事者岂有非贤才或专威福而侵君者乎其所施设之政岂有不便於民者乎深宫之中岂有隂教不谨或以媚道滥进者乎西北二边岂有窃萌背盟弃信之心者乎念自从远方来不知近事心虽疑而口不敢道宫禁边防之事固未可知朝廷已然之失则听舆论而有闻焉又讶朝廷知此大异殊不修补阙政以厌天戒而安民心默然不恠如平常无事时谏官御史亦不闻进牍白见铺陈灾害之端以开上心然民情汹汹聚首横议咸有忧悸之色岂时与古不同今朝不宜仿古以爲事耶又念有天下者未有监古而乱弃古而治也岂上位者务在镇静不须与民同忧耶则又民爲邦本未有本揺而枝叶不动者岂民愚暗不当忧而忧耶则地之震天之所爲也民虽愚天岂愚哉反复思之不觉惊怛流汗自以世受君禄身齿国命涵濡惠泽以长此躯便欲尽吐肝胆以拜封奏又昨见范仲淹以刚直忤奸臣果罹中伤言不用而身窜谪甚可悲也是时降诏天下不许越职言事臣今苟务激切不避权右必恐横遭伤害无补於时因自悲嗟不知所措既而孟春之初雷电暴作臣以谓国家之失衆臣无有爲陛下言者唯天丁宁以告陛下也陛下极圣至明其肯忽之果能霈发明诏许臣寮皆得献言臣初闻之踊跃欣拚又谓虽有灾异陛下能讲求嘉言革去时弊故可变化而召善祥也旬余日来闻颇有言事者其间岂无切中时病而絶不闻朝廷从而行之是亦示虚言而不根实効也臣闻唯诚可以应上天唯实可以安下民今应天不以诚安民不以实徒布空文增人太息耳将何以谢神灵而救弊乱也岂大臣蒙塞天听不爲陛下行之岂言事者迂阔无所取不足行也此则未可知今臣窃见纲纪隳败政化阙失其事甚衆不可槩举谨条大者二事诣匦以闻伏望陛下少赐观览苟有所采乞断自睿意即时行焉言或狂瞽乞付臣斧鑕以非所宜言罪之一曰正心夫治国如治家治家者先修於已修已者先正於心心正则神明集而万务理也今则民间喧传陛下数年已来多引俳优贱人於深宫之中燕乐无节赐予过度燕乐无节则志荒荡赐予过度则心侈泰志荒荡则政事不亲心侈泰则用度不足臣窃观国史见祖宗逐日视朝旰昃方罢犹坐於後苑门上有白事者立得召对委曲询访少善必纳真宗末年不豫始间日视事今陛下春秋鼎盛实宵衣旰食求治之秋而乃隔日御殿此政事不亲之効也今又府库匮竭民鲜盖藏诛敛科率殆无虚日三司计度经费二十倍於祖宗时此用度不足明矣政事不亲而用度不足斯大可忧也伏望陛下修已以御人洗心而鉴物勤於听断舍其燕安放弃优谐近习之纎人亲近刚明鲠正之良士因此灾变以思永图効祖宗之勤劳惜社稷之广大则天下之幸甚也二曰择贤夫明主劳於求贤而逸於任使然盈庭之士不须尽择在择一二辅臣及御史谏官而已今陛下用人似不慎择昨王随自吏部侍郎转门下侍郎平章事超越十资复爲上相此乃非常之恩必待非常之才而王随虚庸邪谄非辅相之器降麻之後物论沸腾故疾纒其身灾仍於国此亦天意爱惜我朝陛下必鉴之又石中立顷在朝行以诙谐自任士人或有宴集必置席间听其言语以资笑噱今处之近辅不闻嘉谋物望甚轻人情所忽使灾害屡降而朝廷不尊盖近臣多非才者陛下左右尚如此天下官吏可知也实恐匈奴轻笑中国伏望即时罢免别建贤才臣又窃见方今以张观爲御史中丞高若讷爲司谏此二人者皆登高第本望以词华进用素复温和软懦无刚鲠敢言之才斯皆执政引拔建置欲其慎默不敢举扬其私时有所言必暗相关说旁人窥之甚可笑也故御史谏官之任臣欲陛下亲择之不令出执政门下台谏官既得其人则近臣不敢爲过乃驭下之策也臣以谓陛下身既勤俭辅弼台谏又皆得人则天下何忧不治而灾异何由而生伏望陛下少留意焉非有难也臣不胜区区之至

时玉清昭应宫灾系守卫者御史狱御史中丞王曙恐朝廷议修复上言昔鲁桓僖宫灾孔子以爲桓僖亲尽当毁者也辽东高庙及高园便殿灾董仲舒以爲高庙不当居陵旁故灾魏崇华殿灾高堂隆以台榭宫室爲戒宜罢之勿治文帝不听明年复灾今所建宫非应经义灾变之来若有警者愿除其地罢诸祷祠以应天变仁宗感悟遂减守卫者罪已而诏以不复缮修谕天下滕宗谅迁殿中丞会禁中火诏劾火所从起宗谅上疏谏曰伏见掖庭遗烬延炽宫闼虽沿人事实系天时诏书亟下引咎涤瑕中外莫不感动然而诏狱未释鞫讯尚严恐违上天垂戒之意累两宫好生之德且妇人柔弱箠楚之下何求不可万一怀寃足累和气祥符中宫掖火先帝尝索其类寘之法矣若防患以刑而止岂复有今日之虞哉况变警之来近在禁掖诚愿修政以禳之思患以防之凡逮系者特从原免庶灾变可销而福祥来格也疏奏仁宗爲罢诏狱

知谏院包拯戒兴作疏曰臣伏见十一月初二日夜上清宫火谨按春秋传例曰人火曰火天火曰灾汉书五行志曰人火天火同爲灾异皆以朝廷政令参验得失而劝戒焉说者曰贤佞分别官人有序则火得其性若信道不笃惑耀虚僞则火失其性自上而降滥焰妄起是爲火不炎上今上清宫者乃祖宗修建以崇无爲之德今火燔之者岂焚修之人不务精洁以副陛下严奉之旨乎不然其天意垂诫於陛下乎固宜励精治道谨修人事以荅天变可也风闻道路云陛下存留道衆似有缮修之意未辨虚实咸怀危惧况天下多事调发旁午帑藏未实边鄙未宁岂可先不急之务重无名之率哉且宫观之兴自於唐室非古制也若谓先圣真容理当钦奉则景灵宫会灵观殿宇宏壮可以奉安愿陛下推仁慈之德念疲敝之俗且务安之之理岂忍重困之也然外议纷纭颇甚惑衆欲乞特降诏告谕以安衆心拯又论日食疏曰臣伏见四月旦日当薄蚀陛下特降德音亲决庶狱饬身修政以应天变此诚古之圣后明辟克谨天戒之至意也臣闻汉书云夫至尊莫大乎天天之变莫大乎日蚀盖日者阳之精人君之象也君道亏爲隂所乘故蚀日者德也月者刑也故圣王日蚀修德月蚀修刑诗云彼月而蚀则惟其常此日而蚀干何不臧说者云月蚀非常比之日蚀固常也日蚀则不臧矣然正阳之月法尤忌之由是有伐鼓用币之事故人君或遭兹变必避殿彻膳克已责躬明君臣正上下延纳衆议以辅不逮如是之至也今正阳之月晻然日蚀而又亢阳益甚火灾继作害孰大焉得非上天有以丁宁垂诫於陛下耶伏望陛下奋乾刚之至惪畏天地之大异发号施令审思乎利害赏德罚罪无间於踈昵听断不惑勤俭爲先抑隂尊阳防微杜渐然後日御便殿博延公卿询访直言讲求古道励精爲治以荅天戒如此则积异消於上厉阶絶於下足以导迎善气驯致太平惟陛下留神省察

拯又论星变疏曰臣窃见岁星逆犯房宿近鈎钤之位于今月余未顺按天官云房四宿爲明堂天子布政之宫亦曰四辅股肱将相位也北二小星曰鈎钤房之钤键天之管龠主闭键天心其房心於辰在昴主豫州宋之分野夫五星者五帝司命应王者号令爲之节度岁主岁事爲其统首好生恶杀安静中度则吉变色乱行则不爲福或有淩犯淹留不去咎在仁德未修诛罚未当若犯房宿亦责在将相之不称职者伏况国家盛德在火岁火二矅俱爲福星房心又是宋之分野今岁德失度逆守于房复近鈎键之次徘徊未退本意亦谓人君指意欲有所爲而未得其节也乃上天之意所以笃佑圣宋丁宁陛下如是之至夫变异之来各象过失以谴告人主犹严父之明戒可不寅畏恐惧乎古之明王必正五事建大中以承天心能应以德则咎息不能应以善则灾至要在所以应之应之之速非诚不立非信不行伏望陛下奋精刚之德挺独断之明内推至诚深思天戒以天下至大祖业至重不可谓承平无事而可以佚豫爲治外则边防之大戎狄可忧内则机务之烦纪律不振况今政失於寛而敝在姑息官弛於苟简近下诏命澄汰流品而才者未之进不才者未之退盖有司务在因循惮於甄选尔且方内治乱在陛下所任经曰亦惟先正克左右未有左右正而百官枉者也中外臣僚其有老懦贪残苛刻奸佞不当居职者宜以时废退益选温良惇厚之士寘之於位令海内昭然知本朝之所贵岂不休哉然後掖庭之中简去幽旷宦竖之内裁抑重任发号施令在乎必行赏德罚罪在乎不滥振举纲目杜絶萌渐如此则灾异消於上祸难息於下五纬循轨四时和顺召天地之协气致邦家於永宁愿陛下力行而已臣本以孤危不知忌讳惟陛下不以位踈言贱留神省察则天下蒙幸

拯又上谨天诫疏曰臣窃见近者太白犯月於箕尾之分荧惑犯镇星於虚危之分而又冬雷震发雨木成冰博询前闻固不虚发臣谨按历代五行志曰太白犯月月犯太白荧惑犯镇星皆外寇之兆雨木成冰者说者谓上阳施不下通下隂施不上逹故雨木爲之氷氷者隂之盛木者少阳贵神卿大夫之象亦曰木氷爲木介介者甲兵之象又曰冬雷者所发之地主兵谓雷以二月出八月入也今季冬而震雷雨雹者阳不闭藏而发泄皆失节之异夫月者太隂之长后妃大臣诸侯之象亦主边境镇星所管宋卫陈郑之分若金火淩犯固不爲福况又箕尾属燕虚危属齐设或内非其应则北边之患山东之忧亦须大爲之防且顷岁有星孛之异近复有巨嵎之震不可忽也今四方灾旱流亡未复虽遣使绥抚贷粟赈给而上下困竭济恤攸艰此乃天意笃右圣宋丁宁陛下如是之至也书曰历象日月星辰此言王者当仰视天文俯察地理观日月消息候星辰躔次揆山川变动参人民謡俗以考休咎若见灾异则退而责躬恐惧修德以应之有不可捄者则蓄储备以待之故宗社享无疆之福伏望陛下省灾异之来验休祥之应谨奉上天之戒以揆当时之务外则幅员之广边警寇盗之可虞内则机政之繁号令赏罚之未信固宜进擢贤杰振张纪律广辟衆正之路屏絶群枉之门斥远奸纎眘重听纳近自宫禁远及边陲杜渐防微中外协济如此则庶几後患可弭惟圣度裁处

拯又论地震疏曰臣近闻登州地震山摧今又镇阳雄州五月朔日地震北京贝州诸处蝗蝻叠生皆天地先意示变必不虚发也谨按汉五行志曰地之戒莫重於震动谓地者隂也法当安静今乃越隂之职专阳之政其异孰甚焉又四裔者中国之隂也今震於隂长之月臣恐四裔有谋中国者且雄州控扼北鄙登州密迩契丹今继以地震山摧不可不深思而预备之也顷岁并代地震寻以昊贼拒命近者广南英连等州亦震而蛮寇内侵皆必然已应之兆耳臣近曾上言沿边将帅尤在得人乞委执政大臣精选素习边事之人以爲守将俾训练卒伍广爲积聚以大警备之不然惧贻陛下之深忧也况灾变之作未有无其应者惟陛下特留圣意拯爲户部判官时上疏曰臣窃见冬春以来天下旱乾爲虐而陛下避殿彻膳累下诏书勤求直言踈理刑狱寛省民力虽古之圣帝明王责躬罪已无此之甚焉故诏音所至甘泽随降和气应於上民心悦於下天意圣德若合符契当上穹眷佑之如是则陛下尤宜励精求治以荅殊贶臣闻法令者人主之大柄而国家治乱安危之所系焉不可不慎缘近岁以来赏罚之典或尚因循且人知法令之不足信则赏罚何以沮劝乎昔唐文宗问宰臣李石天下何以易治李石对以朝廷法令行则易治诚哉治道之要无大於此伏望陛下临决大政信任正人赏者必当其功不可以恩进罚者必当其罪不可以幸免邪佞者虽近必黜忠直者虽远必收法令既行纪律自正则无不治之国无不化之民在陛下力行而已亢旱之灾天之常数固不足贻陛下深虑惟陛下留神省察

天圣中天下水旱蝗起河决滑州通判常州谢绦上疏曰去年京师大水败民庐舍河渠暴溢几冒城郭今年苦旱百姓疫死田谷焦槁秋成絶望此皆天异也按洪范京房易传皆以爲简祭祀逆天时则水不润下政令逆时水失其性则坏国邑伤稼穑颛事有知诛罚絶理则大水杀人欲德不用兹谓张厥灾荒上下皆蔽兹谓隔其咎旱天道指类示戒大要如此陛下夙夜勤苦思有以上塞时变固宜策告殃咎变更理化下罪已之诏修顺时之令宣群言以导壅斥近幸以损隂而圣心优柔重在改作号令所发未闻有以当天心者夫风雨寒暑之於天时爲大信也信不及於物泽不究於下则水旱爲沴近日制命有信宿辄改适行遽止而欲风雨以信其可得乎天下之广万机之衆不出房闼岂能尽知而在廷之臣未闻被数刻之召吐片言之善朝夕左右非恩泽即佞幸上下皆蔽其应不虚昔两汉日食地震水旱之变则策免三公以示戒惧陛下进用丞弼极一时之选而政道未茂天时未顺岂大臣辅佐不明邪陛下信任不笃邪必若使之宜推心责成以极其效谓之不然则更选贤者比来奸邪者易进守道者数穷政出多门俗喜由径圣心固欲尽得天下之贤能分职受业而宰相方考资进吏无敢建白欲德不用之应又可验矣今阳骄莫解虫孽渐炽河水妄行循依违之迹行寻常之政臣恐不足回灵意塞至戒古者谷不登则亏膳灾屡至则降服凶年不涂塈愿下诏引咎损大官之膳避路寝之朝许士大夫斥讳上闻讥切时病罢不急之役省无名之敛勿崇私恩更进直道宣德流化以休息天下至诚动乎上大惠浃于下岂有时泽之艰哉仁宗嘉纳之

绦又上言蝗亘田野坌入郛郭跳掷官寺井堰皆满鲁三书螟谷梁以爲哀公用田赋虐取於民朝廷敛弛之法近於廉平以臣愚所闻似吏不甚称而召其变凡今典城牧民有颛方面之埶才者掠功取名以严急爲术或辩僞无实数蒙奬录愚者期会簿书畏首与尾二者政殊而同归於弊夫爲国在养民养民在择吏吏循则民安气和而灾息愿先取大州邑数十百诏公卿以下举任州守者使得自辟属县令长务求术略不限资考然後寛以约束许便宜从事朞年条上理状或徙或留必有功化风迹异乎有司以资而任之者焉汉时诏问京房灾异可息之术房对以考功课吏臣愿陛下博访理官除烦苛之命申敕计臣损聚敛之役勿起大狱勿用躁人务静安守渊默传曰大侵之礼百官备而不制言省事也如此而沴气不弭嘉休不至是灵意□谰而圣言罔惑欤

景佑四年太安殿柱生芝草召群臣就观监察御史鞠咏上言曰陛下新即位河决未塞霖雨害稼宜思所以应灾变臣愿陛下以拔进忠良退斥邪佞爲国宝以训劝兵农丰积仓廪爲天瑞草木之怪何足尚哉

右司谏韩琦上奏曰臣近闻西京南京及畿内诸县遣使疏决刑狱金明池等亦设斋醮此必司历者陈垂象之变以献于上使陛下圣怀钦翼勤恳如是虽古先哲王覩之感悟饬身正事无以过也臣去岁中不晓禁忌尝进狂瞽以谓上穹谴告惟增修德政可以除患而致福若礼神宥过即伸禳谢殆非方册所载消伏灾眚之义前奏粗悉不敢烦述今又闻金芝产於化成殿柱率诏近列咸覩嘉事臣窃以春秋之法但纪灾异至于祥瑞略而不书岂不以君人者阅瑞牒则意安覩灾符则心惧意之安则其政怠心之惧则其德修圣人垂诫之深其旨斯在臣愚伏望陛下开发圣虑特以天戒爲重於政教之间思所未至随其变以应之亦犹日食修德月食修刑之理是也至如珍祥奇瑞虽陛下仁圣所感亦望日谨一日以虽休勿休爲念则穹昊垂贶荅陛下寅畏之心生灵遂宜浸陛下慈惠之泽自然家给人足时和年丰永获上瑞之报岂不盛欤

琦又上奏曰臣闻动民以行不以言应天以实不以文先儒之谠议也故宋景公以荧惑守心不忍移臣庶之咎子韦称君有至德之言荧惑必徙三舍此则以实应天之效也唐明皇以太阳亏蚀悉令赦徒隶之人宋璟谓可以至诚动天不在德音频降此则以文应天之弊也载籍所记前范至详不敢烦陈粗此槩举臣伏覩近者兴国寺灾延及开先祖殿不踰数刻但有遗烬伏观垂象或失经行盖人事之已形致天灾之嗣发其犹影响谅非徒然当是时臣谓陛下宜虚伫以求谠言侧身以修庶政有功则赏以絶其徼幸之路有罪则罚以清其奸慝之原旌别贤愚撙节财用抑宴私过度之乐休营造不急之务决狱使之无滥出令断於必行斯以念祖业之艰难荅天意之警悟也而陛下眷三京以肆赦宥走群望以罄词祝中自禁掖外及观寺并设斋醮逮越晦朔今北道数郡继以地震上闻即命使轺就崇法供矧兹近塞俯接殊邦岂无间谍之人往道祈禳之事徒彰自恐或诮无稽虽陛下钦顺皇天之诚可谓至矣其於销伏灾眚之道则犹未焉夫弛刑网以贷顽悖之民损国货以奉游惰之辈将欲召丕贶感灵心是犹却行以求前扬汤而止沸无益之验信昭然矣臣苟隐情惜已不能献忠尽言使陛下常以礼缁黄荐牲币爲修德除患之本则臣岂不上负陛下惧灾思政之意哉谨按五行传曰火南方扬光辉爲明者也其於王者南面向明而治贤佞分明官人有序率由旧章爱重功勲则火得其性若乃信道不笃或耀虚僞谗夫昌邪胜正则火失其性自上而降乃滥炎妄起焚宗庙烧宫馆虽兴师衆不能救也此臣前所谓宜辨贤谄明赏罚谨命令戒奢逸者由此而言也曷有流化兴政之若是而天不降福者哉且地震者说者以谓天阳也地隂也阳君象隂臣象君宜转动臣宜安静乃女谒用事臣下专政之应此乃饬宫壼禀教臣邻奉法以当斯变又四裔者亦中国之隂也今震在北或恐上天孜孜谴告俾思边隅之爲患乎亦望自今而後务在严励守臣密修兵备审择才谋之帅悉去懦弱之士明军法以整骄惰之卒丰廪实以增储峙之具或曰今敌人守盟誓约甚固奉朝廷有礼初无衅隙保不骚动未可生事以疑戎心此寛陛下宵旰之忧可也爲国计则踈矣臣辞意狂鄙不识禁忌傥陛下听断之暇一纡睿览采而行之少助万分之一则臣退就鈇鑕死无所恨

琦又论星变疏曰臣近者窃闻星变数见辄贡瞽见备言禳谢之理殆将百日不赐妄言之诛是陛下知臣所陈归於朴忠而非惑上好讪也然臣意有所未尽更思竭愚区区鄙诚万一开悟臣近日又闻大庆殿及诸处复建道塲及分遣中使徧诣名山福地以致精祷臣以谓陛下俯从常礼不得已而爲之是亦逹寅亮之深旨也臣窃以天垂祆象地见灾异前世之君覩之感悟以爲祈禳之法则必彻乐减膳修德理刑大则至有下诏以求谠言侧身以避正寝是以天意悦穆转祸爲福臣愿陛下法而行之复恐此後宫中或有宴饮之事欲望比於常时稍用减节不独仰奉於天戒斯实上安於圣躬臣子之心所以昧万死而献言者正爲是也且大庆殿者国之路寝朝之法宫陛下非行大礼被法服则未尝临御臣下非大庆会则不能一至於庭岂容僧道凡庸之人继日累月喧杂于上非所谓正法度而尊威神也昔高宗立皇太子将会命妇於宣政殿博士袁利谏曰前殿正寝非命妇宴会之地望请命妇会于别殿自可备极恩私帝纳之即命移于麟德殿臣亦望今後凡有道塲设醮之类并於别所安置臣亲逢求谏之朝复在可言之职宜推无隐思所爲报愿陛下特霁天威一加详纳天下幸甚

琦又论星变地震冬无积雪疏曰臣旬日前窃闻民间传言星躔示变及京师曾有地震之异亦闻朝廷建置道塲臣自忝谏职数因灾变陈事意谓陛下粗记臣言故迁延未敢更献愚瞽数日来又闻河东忻州地震连日大坏官私舍宇伤损人命臣虑陛下近岁以来频有灾异而常事待之且未足多挂圣念但斋醮道塲而止臣是以不敢无言更思云补臣闻以实应天则天必报以德胜妖则妖自息今上穹频频谪见以感陛下盖欲观变而惧增修德政则将转祸而爲福岂其虚发哉若陛下以爲无足可验不思警悟之理或上天倦而且怒则默而爲祸矣今躔次之变知星者必具言其事至于地震之理稽于旧史则大臣专政後宫用事阳不足而隂有余之应也今朝廷凡百行事皆由政府陛下虽知其是非而不加圣断亦大臣专政之应後宫之事非外臣所知亦望禁其太盛以荅天变臣愿陛下每覩灾异先详其理而应之然後省身之所未思而思政之所未至夫崇俭约以训九族而纯德变於天下节宴游以谨万机而勤政率於天下亦修身之大略也辅弼得人而庶务协其序赏罚得中而二柄归於上边陲广备而将帅择其材亦修政之大略也陛下若举其要而行之则上天岂不降福而何灾沴乎况陛下首相久病高卧私室备礼上章无坚退之意安禄固位上不分圣忧下不畏人言假令病愈而出则中书之事必更无伦理盖才短识暗而然也陛下岂不思求才而代之使修正纪纲亦禳谢之一端也又今冬以来尚无积雪旬浃之间将及春序不惟已觉愆旱兼恐人民疾疫欲望陛下躬行精祷庶获嘉应今举朝之人皆以不言爲利无一人爲陛下切直而言者臣非不知直言爲患然选任之恩不欲碌碌雷同衆人故昧死论列不顾鼎镬之罪惟望少采狂愚天下幸甚

琦又论衆星流散月入南斗疏曰臣窃闻近日司天监上言占见衆星流散又奏月入南斗中臣职在谏列得於风闻不敢隐情惜已容默於位实愿输尽愚瞽有补万分之一焉臣闻人事失于下则天变发于上惟明圣之君覩之感悟责躬修德所以除患而福至是犹影响相应之速也而朝廷自去年秋荧惑失度及太平兴国寺灾乃命疏理系囚自大庆殿至诸寺观并集僧道以爲禳谢之法继之以地震北郡遣使兴建道塲近者又闻太隂失行复诏三京减降罪人於金明池等处亦设斋醮臣屡上封奏极言无益所期庸妄之说少闻圣聦而前月中杭州又奏有大风雨悉坏官司庐舍复有献谋于陛下者乃降敕本郡崇佛事以禳之外方有识之士必有非笑者焉陛下若以灾异数见非政教之失但可竭财以奉僧道寛禁以贷罪恶是谓天戒可荅灵心必回则今日之谪见又何从而致哉今天之谴告孜孜不已者得非陛下未逹警悟之意耶夫赦者前贤以爲偏枯之物非明世之所行也苟行之则小人之幸而君子不幸矣又金银钱帛出自苍生膏血取之以供国之用尚宜撙节又况枉费以资游惰之僧道乎以陛下之聦明睿智谅久知其不可今若再举禳灾之术复踵前敝适足误陛下也臣不敢妄究星纬但取前史所载开陈其端夫月爲太隂之精刑罚之义列之朝廷诸侯大臣之象也故大臣用事兵刑失理则月行乍南乍北又南斗者丞相太宰之位主褒贤进士选授爵禄若小流星百数四面行衆庶流移之象也今天之所戒者恐宰辅之任未副圣心褒贤授禄或失其宜故太隂罚斗以应之夫代天当轴之臣未副圣心则政教浸隳矣政教浸隳则隂阳失和而水旱移时水旱移时则衆庶流移之患亦从而至矣汉史曰宰相上佐天子燮理隂阳戴记曰迩臣守和言近臣调和君事者也今闻政府议事未甚和协互执所见或有违戾即如近断一大刑名此特有司之事又复别旨议定於理明白而犹固执纷竞上烦圣断岂大臣之体哉庙堂之上论道之际必有甚於此者固非下臣所知矣如此而望隂阳调君事和政不失于下变不形于上其可得乎方今之宜莫若注意贤宰协辅朝政使其同心一意推用所长然後赏罚二柄更思其中谓名器不可轻授也则赏不加於无功谓纪纲不可寖弛也则刑必行於有罪知财货之有限也则量用度而裁减之知军旅之久惰也则明号令而约束之一令之出必信於人一言可嘉必用其计尽平侥幸之路精辨爱憎之言推此以断天下之务则陛下高居穆清垂拱而治太平之基既隆且固矣虽有象纬之变流行之灾自当易而爲嘉祥散而爲和气矣刍荛贱言不晓禁忌思有报君父甄擢之遇非敢讦上而取直也唯陛下熟察之

琦又论石龟疏曰臣闻通利军奏卫县民得石龟一其上?刻?文略云道士赵永昌於显庆元年镌记後至三百六十五年出现时有圣君治世皇后刘氏今有圣子绍位观其文字鄙俗固不能上惑天听臣窃计唐高宗显庆元年至国朝天禧四年方及三百六十五年盖是当年造僞人妄求恩幸有此刋刻後恐事迹彰败是故隐而不言至今又经一十八年方爲县民所获即於?文自已乖谬陛下至明至圣固已洞鉴其妄即缘却降下本处军资库收附乃是未详真僞犹示秘藏臣恐中外闻知有以来欺诈之渐欲乞特降圣旨下本军令知军当面毁弃讫奏所贵僞端不起群听无疑臣以其事虽小而於体大故敢上言

琦荅诏论地震春雷之异疏曰臣伏闻陛下以灾变频数已降诏敕敷求谠言此乃陛下警悟天戒忧劳圣心普率之间不胜至幸臣备位谏列近因灾变之发累上密封既愚且忠无敢畏避事颇明白未见裁纳臣虑应诏而言者虽不即加之罪而言者亦不用其说则是与诏意相戻而於朝政何益哉臣欲望陛下应有臣寮应诏上言一一亲垂圣览事如可行即望早加圣断或所见非长及辞涉诋讦亦望寛而不问庶成陛下引咎思政之德以期上穹顺道爲福之应臣前数有所陈伏惟陛下以一臣之言所见褊浅未能符合圣意臣愚不胜忠愤再贡狂直更不敢广有引援烦渎上听但直述当今未便陛下可行者凡十事具别状实封进纳又诏书以谓或政教未臻於理刑狱靡协于中在位有壅蔽之人效官有贪墨之吏仰谏官御史搢绅百寮密疏以言臣窃以四海至广非一人耳目所能徧接若只许在朝臣寮论奏实恐言路未广臣欲乞颁示天下亦许所在官吏依诏言事附逓闻奏

琦又上别状曰臣伏闻降御札求谠言辄有狂鄙之见不敢文饰上渎圣览谨直述其事条列如右

一政府大臣乞选用忠正有才识之人则纪纲自正陛下仰成而无忧如有不堪其任者望早加圣断皆从免罢使时政日新天下咸悦

一赏罚二柄本君上执之以驭天下若无功者受赏有罪者不罚是犹寒暑相违而望岁功之可成也臣欲乞凡行赏罚务协中道或陛下听断之际知其可赏则赏之知其可罪则罪之使畏爱出於宸衷无令国之二柄专爲臣下所持而任其威福

一近日戚里之家多因入内之际或无功而望迁转或无能而求锡赉唯图侥幸殊无厌足况庄献太后朝尚曾惩戒岂陛下睿明当宁而不抑其奔竞欲望特降诏谕严行止絶如有谴犯重加贬责

一今之国用不足者敝在於浮费不节所入者有限而所出者无涯遂令内外帑廪皆未充赡臣欲望凡百用度务令俭约及乞差公正才识近臣与三司详定减省冗费

一自茶法改更以来连年将银绢配率河北人户坐此困竭明出却内库物帛暗亏却旧额课利欲望选差公正近臣参定酌中之法以济经用

一朝廷备御之急唯在西北二边其如牧守将帅多非其材而士卒训练未至修整亦望密谕两府大臣常切体量二边牧守将帅不堪其任者易之更用才略武干之人以壮国威御兵之法务从严整无令益其骄惰

一窃以陛下万机之暇当有宴饮之乐所以寛忧劳而慰游豫也然频数则有妨政事无益圣躬亦望节之有度则天下幸甚

一宫掖之间女御之衆岂无繁冗徒在幽闭望选其无用之人放令出外以消隂盛之变

一臣寮中有以言获罪贬责者若心本献忠非挟邪近诈之人欲望复其职任使言路弥广人思尽诚

一消变之法惟修德以禳之则天道感应自古皆然若斋醮道塲实不可恃以求福亦望特赐开悟更思节减

太常丞同修起居注判三司盐铁勾院直史馆叶清臣以京师地震上疏曰天以阳动君之道也地以隂静臣之道也天动地静主尊臣卑易此则乱地爲之震乃十二月二日丙夜京师地震移刻而止定襄同日震至五日不止坏庐寺杀人畜凡十之六大河之东弥千五百里而及都下诚大异也属者荧惑犯南斗治历者相顾而骇陛下忧勤庶政方夏泰宁而一岁之中灾变仍见必有下失民望上戾天意者故垂戒以啓廸清衷而陛下泰然不以爲异徒使内侍走四方治佛事修道科非所谓消复之实也顷范仲淹余靖以言事被黜天下之人齰舌不敢议朝政者行将二年愿陛下深自咎责许延忠直敢言之士庶几明威降鉴而善应来集也康定元年清臣爲右正言知制诰上奏曰臣闻王者上承天之所爲而下以正其所爲君政有治乱天应有灾祥盖天人相与之际系君德之感通奉天子民义实一体昌治之世未必无灾欲治之主能以德应则变灾爲福衰乱之世未必无祥庸暗之主德不能堪则反祥爲妖故治乱灾祥不可常在德之厚薄耳仲尼修春秋记灾异之大者日食地震爲先班固述汉史记日食之对则变见三朝爲尤异者今月正元日日有食之不幸昌治之辰遂有尤异之变岂合朔之会适当然耶意上天谴告有所属耶伏惟陛下缵隆庆基谨守先训兢兢业业十八年于兹四方底宁万物咸遂百工修辅衆绩咸熙信治世矣然而天变如是之大必有申警以啓圣神臣尝学旧史历考前志日阳德也君道也月隂德也臣道也薄食必於朔望日月之交会也会而不食阳胜隂也其在诗曰彼月而食则惟其常此日而食于何不臧是则阳德君道或有所亏则日爲之食又曰敬天之怒毋敢戏豫敬天之渝毋敢驰驱是则天变於上君变於下恬不爲变其祸滋甚臣谓推筴之初逆知当食陛下宜出次彻膳伐鼓用币百官守司爲营救之礼庶几天悔其咎隂不爲眚今谪已见救不可追则当亟下责躬之诏开敢谏之路使讲求隂所以胜阳所以亏之理後增其所亏损其所胜犹冀万一可厌天戒其在易曰君子终日乾乾夕惕若厉无咎凡言无者言本有咎以能补过故得无咎然习常苟谀之人必曰此常数也不足以爲盛德之累苟内朝左右之臣以此安圣虑外廷进对之臣以此纾官责臣恐非敬天之怒而失补过之义前岁河东地震频年大白昼见考占辨应稍稍着验今爲此变岂妄发耶伏惟陛下深思灾异之大博咨政教之阙举贤良方正能直言极谏之士待以无讳使之极言言或切至采而行之此之谓能以德胜妖变灾爲福者臣幸以譾薄亲逢盛旦职在词掖官居谏省闚管有得敢不罄竭明者之择庶可录焉天下幸甚

景佑四年侍御史知杂事庞籍上奏曰臣闻应天以实不以文动人以行不以言所以天意顺感而人心悦随也伏惟陛下躬仁圣之至德绍积累之庆基亨嘉式应文武并用边隅不耸年谷屡登然而秋冬以来雷雪不时流星爲异今又地震并忻之郡伤殒人命甚可骇也推本天戒必有厥由以陛下恭俭寅畏动遵轨范宜不当招致灾眚臣窃思之恐在时政有所差失人情有所壅蔽也将欲应乎天而动乎人必当求其实而笃其行诚在陛下与执政之臣力行之也力行之道莫若先正其纲纪恭以祖宗垂业典刑具在守而勿失可臻至治将外制四海当首自京师故三圣以来因事立制凡百司务皆着条敕所以禁踰越塞侥幸也向来或因一时爲例而破之或因臣下营私而废之法既动揺政或隳紊而欲训齐诸司规表天下难矣故要在执政大臣持守之也持守之者要在以身律人先国後家以求贤之意爲急以子孙之计爲末至公既立谁敢爲私然後可以守画一之法使无踰越塞私谒之路使无侥幸施恩必平不以势地爲异罚罪必当不以惠奸爲寛国之纪纲此实至要在力行之而已至於前代因天地之异莫不广求厥理而消复之下罪已之诏开直言之路人情畅於下则天理顺於上此诚今之切务未闻朝廷行之恐但用释道斋醮之文无所益也臣迹孤地寒材驽识闇上赖陛下天地父母之恩获立忠义之地敢冒天威辄陈愚悃者亦犬马之思报也惟陛下矜怜而察之宝元元年守尚书刑部员外郎直史馆同知太常礼院宋祁上疏曰臣闻王者父事天明毋事地察政合而祥至道失而咎臻自然之应也然至乱之世不能絶祥甚治之代不能无咎僻君以祥自泰故益侈而趣亡贤主以咎修德故愈畏而蒙祉则祥无必庆咎无固凶视销伏之如何耳臣伏见顷岁以来灾眚数见依类托寓异占同符天本视法而尊乃有躔离流星之变地当安固而静乃有都国震动之占陛下奉承郊丘岁丰月洁当蒙介福翻致大异何哉得非事有召奸法有阶隙天於宋室谆谆存顾先几豫虑以啓圣心欲陛下据易图难缘微警着奋扬刚德固执主威厌销未萌以光丕业也臣伏读前史五行志以验于今累威重谴不可不察若乃群星流散则民人荡析之象也月行黄道地震州邑则边戎窥间臣下擅恣后妃将盛年谷且饥之兆也去年火焚兴国寺浮屠延燔艺祖神殿已而盗坏宗庙扣器者再则神不昭格之意也自昔灾异之发远者十数年近者三四年随方辄应类无虚已陛下何不暂槩清虑推求其端方今典刑设张上下禔穆而臣便论危事必难取信然陛下试一念之假有荡析以何策固安假有饥空以何理振救脱致窥间可任之将谓谁傥令擅恣可防之奸有几灾异不验国之福也苟使遂验则陛下御之之虑得不素具於彀中哉然请先言其要臣闻君以操柄爲重臣以奉命爲恭柄舍之则重者反轻命窃之则恭者更僭伏惟陛下念爵赏之典刑罚之权虽览群言一决宸虑无委成假借以开贵近牵制之私书称惟辟作福惟辟作威夫威福者天子之所以固大宝制兆人之术臣有作福作威则害于而家凶于而国古之王者亦何能使刑悉当罪赏皆值功然要之事出于主则纳忠者有归政出於臣则树私者必构传曰倒持太阿言柄之不可失也又曰吐珠必含言失之不可收也若夫後宫戚里祈恩丐赏者日月不乏陛下且当断而不听以示至公内省黄门给事左右亦宜数加训戒使思不出位此皆助阳抑隂之术也臣闻伯禹三王之长逢辜引慝宣王成周之良思患侧身故能感彻神祗收还威怒回沴气爲太和化已衰爲中兴陛下览照今古至详至熟今变眚日着中外暴闻而罪已之问不形於诏书思患之谋不留於询逮委远天戒虚而未荅踰时越月群下默然间者但引缁黄晨斋夕咀修不经之细祀塞可惧之大变人且未信天胡可欺臣诚至愚窃恐销伏之间未爲得计也伏望陛下不以灾之未应遂爲宴安不以岁之屡丰便忘荒馑普诏百执各贡所怀庶几天下条贯粲然先见臣无任瞽狂待罪之至秘书省着作佐郎通判睦州张方平上疏曰臣伏覩丙午诏书以星文流变坤载震揺先春而雷衆异间作陛下惕然戒惧思所以当天意爰下明诏诞告庶官凡上躬之阙遗政刑之阙失阿枉之党蒙罔爲奸咸使密疏以言悉心无隐约之亲览靡及有司臣伏覩诏书怅然感慨远惟祖宗造基立法之勤先帝持盈垂裕之意勅天之命抚此下人无疆惟休亦无疆惟恤陛下天资神智英叡聦明绍隆基图恭承帝事治民祗畏罔自暇逸向若仆臣皆正股肱惟良协心弼违将顺其美陛下可以高揖成康之上徐步唐虞之域惜乎人主有仁明之德人臣乏辅翼之材因循蔽欺偷取一切治而无法弊不谋救沴气成象变咎洊臻遑遑焉独贻忧於陛下也臣愚孤远学识踈陋猥逢诏旨询于刍荛谨稽探天人之情参合古今之论上原厥罚之本下陈致治之方傥日月之明照此心之忠义斧鑕之下免报雠於权强是由陛下至明岂独微臣受赐惟陛下留神察臣狂言臣伏思诏书曰星文流变者臣鄙儒不通天官之学谨按前志说春秋星陨如雨爲王者失势臣下专恣之应况紫垣太微上帝之座天子之庭列星布位近臣之象流移失次乃迩臣不恭其职相朋附下怀贰苟容不忠王室之咎也坤载震揺者臣窃考载籍历世以还地震之异未有若今兹之甚者谨按前志阳伏而不能出隂廹而不能升於是有地震兹谓不隂夫坤爲隂体臣道也妻道也四裔之道也阳薄於隂而不能胜相乘而震且定襄之地直王城西北正在乾位君德所在天之警告夫岂虚发方春雷震者臣谨按前志雷当以二月出其卦曰豫言万物因雷出地皆悦豫也以八月入其卦曰归妹言雷复入地则孕育根荄保藏蛰虫雷本阳气有人君之象故先时而声犹阳不闭藏发泄无度也又正月以来日蒙少光辄?数日不解臣谨按前志蒙如尘其蒙先大温已蒙日不见行善不请於上兹谓作福蒙微而风解复蒙下专刑兹谓分威蒙浊夺日光公不任职兹谓不出蒙一温一寒风扬尘知佞厚之兹谓蔽此蒙大略也臣闻上天无言示人以象人君省躬应天以实是故考政者必求於天瑞弭灾者必推於人事天人之际其应甚明臣谨按春秋之义举往以明来观着而思微天地之变国家之事粲然皆见无所疑矣故夫星流而陨地震而裂先春而雷日蒙不解其咎皆由乎阳德舒缓隂道专纵下爲阿比以蔽聦明者也臣愚不逹道敢因四变推明七事臣闻之书曰无敢伏小人之攸箴盖言明王求理不遗下言也臣议虽鄙窃以爲今世之切务治道之至要难尚此矣陛下幸加惠不以臣之踈远而废其言天下幸甚何谓七事其一曰密机事二曰用威断三曰广言路四曰重图任五曰正有司六曰信命令七曰示戒惧何谓密机事臣闻之易曰君不密则失臣臣不密则失身机事不密则害成故春秋之义讥君之漏言是以人臣造辟而对诡辞而出人君明以察之断以行之慎之至也韩子云事以密成语以泄败臣比见群下之言事者深言切论陛下或播之於左右囊章密疏陛下多付之於有司凡国之庶政得失之迹莫不系乎二府者故诸臣下之言其有指擿时病及诸治乱者则用事之臣必所不悦而陛下更暴其言而露其章缘是而蒙谴者有之矣此盖陛下体貌大臣笃其诚於勿贰踈外群下忽其言之未然大臣固不可以忌疑下言固未可以轻信然亦在深思其意旨徐察其情僞参诸理道辨其臧否言苟可行自当听纳言之未善置而勿扬使下竭其忠効所见则奸谋僻行不萌于下嘉猷正论日闻于上致理之要何以先此今清问之对封奏之事开言爲怨府洒翰爲祸胎沮忠义之言成忌克之俗人悼後害孰敢献纳下情壅隔国之大祸也臣深愿陛下先务此道以爲立政之本凡臣下入告之议宜断在圣心清问之言姑慎於外泄念大易失臣之诫防春秋漏言之讥则天下有心之人皆爲陛下用也其二曰用威断何谓也臣闻书洪范曰惟辟作福惟辟作威臣无有作福作威臣之有作福作威害于而家凶于而国故春秋之义讥郑忽之弱以其挈於权臣也君人之柄惟赏与罚信赏必罚惟断而已故乾体以刚天行以健故能中正无邪运用不息人君之德配乾而法天者盖取乎刚且健也以陛下之英明温叡而济之以断天下不足治也往年庄献晏驾陛下亲政革弊去蠧拔材赏忠断自渊衷不挠于下典刑立正区极一新天下翕然皆谓陛下天机如艺祖神略如太宗万世一时无穷之福也今者道路之言皆谓陛下寛厚敦恕徽柔广容事存大体动循往例臣窃惑之此盖怙权之臣搂取邦柄故说陛下以爲人主之孝莫大於奉先志守成规夫祖宗之所以建基图垂谟训炳如日星信如四时虽百世其可易诸至于操纪律明赏刑用正人去邪慝治不忘乱安不忘危以和其民人而保其宗庙此孝之大也且政由俗革彼此一时事体权宜各有云设或迹存而理异或法久而奸生必践而行以爲无改於祖宗之道尚安足以爲孝乎易曰穷则变变则通通则久故复而不厌久而不弊之谓道遵常守故非圣人之事因时损益乃建治之理昔先王之作爲爵禄赏罚临事而制宜是以爲天下之主见劳授赏则衆誉不能进无功见恶行诛则衆谗不能退无罪若政无大小人无大小弛张用舍一取诸例是爵禄赏罚不在人主而在簿书也予夺之柄於陛下何有一吏持簿书按例而足矣此盖用事之臣自谋之虑不才而例进者收恩在已才而例退者归怨于君人主欲赏抜忠良擢用才俊而用事之臣不悦者辄曰於例不可用事之臣猥引亲旧妄援谬庸而人主欲诘其故辄曰於例宜然以致今兹台阁混淆贤愚糅杂典刑都弛名器益轻于後执时柄者便於引例之说终无发明之言臣尝读汉书至晁错之事惟错谋策宏远逹於权义有致主经世之志戮於奸谗之口而史氏不能襃其忠更讥以变古易常之说臣窃愤厉痛忠臣之难爲也臣又读晋书至何曾之事诫其子曰吾每进见未尝闻经国远图但道平生常语此非贻谋之道及身而已且曾爲上公图之不建谁任其咎而史氏不能贬其罪更美以知几先识之善臣窃惋悼痛谀臣之误国也嗟乎忠谀之无报淑慝之不显其已久矣又可独长叹於兹乎臣愚伏愿陛下奋乾威发天断裁正无不忍之爱采拔罔踈贱之隔大稽诸古小度于今使天下之耳目常新万务之本原必正无曰引例合义而已帝王之制不亦光大乎其三曰广言路何谓也臣闻书美尧之德曰询于衆春秋之义大君命讥大夫之专者今天下之士不思结知於人主思见知於贵臣愿归恩於强臣不愿受恩於人主何欤得强贵之心者身不涉危而长保富贵蒙陛下之遇者立未及安而已罹祸咎今夫大臣有所荐论陛下重违其意或勉从之陛下之有眷遇者而大臣独不能以陛下之故姑收其用必排而去之何陛下之待贵臣厚而贵臣之待陛下薄也而又多逐善人指爲鈎党使陛下腹心无所寄耳目无所托奸无所发恶无所彰九重之深渐成孤立陛下天纵将圣知几其神此理甚明岂其不悟昔汉魏相白去尚书副封以防壅蔽而宣帝得以知祸变之微爲汉明主唐太宗躬勤政理明於听受着司马式云其无门籍人有论奏者皆令监门司马引对不许关碍又制大臣入论事辄令谏官随入或对问之言有亏理道即从而诤之此唐文皇致太平之迹也至代宗时元载爲相邪慝不法惧爲人言因议凡群臣奏事皆先闻诸司长官关白宰相而後得上闻时顔真卿奏疏曰往日李林甫欺君擅权奸骄用事群下指言者率皆因事隂中伤之犹不敢显爲条约以絶言路以爲元载之恶过於林甫也惟在陛下开延谠直虚心接纳无限卑远苟造膝而有益虽犯顔而必恕以通天下之志以成天下之务其惟广言路乎其四曰重图任何谓也臣闻书曰邻哉臣哉此帝尧所叹以爲与已密近之臣必有德也又曰钦四邻此帝舜所叹以爲在已左右前後之臣必正人也故春秋之义以爲天子之宰通乎天下重之至也夫国之所谓大臣者莫尊乎宰相君爲元首宰相乃其股肱动静休戚义犹一体宰相之职朝夕王所论道官材图议天下之政者也安有居宰相之位而足不至王庭面不见旒扆言不闻君听者乎大臣疾病君爲之忧轸上医治疗内使临问数赐告加恩意礼厚矣若其偃息卧家遂罢其朝谒旷时弥岁则未之有也伏以台司爲具瞻之地庙堂非养疾之所朝廷之仪不可慢社稷之重不可轻况今灾衅洊作人心恟惧安危所系实在柄臣伏愿陛下爲宗社之大计略恩礼之小节高选德望考慎厥相应谴告於上穹示大公於天下且自灾异之作陛下忧劳谦畏诞降德音举诸阙政致诚罪已而元臣当国莫肯任咎苟安宠禄以妨贤路礼义廉耻何以训下自余三事任政之臣志行忠邪材智深浅必料陛下知臣之明悉存乎圣虑矣其五曰正有司何谓也臣闻夫子曰必也正名乎春秋之义君不尸小事臣不专大名故尊者主要卑者任劳所以正位分明堂陛也人君逸於任使垂拱而治三公论政九卿分职群有司各事其事故端本而影直振领而襟整衆务百职各安其局今夫津官亭吏一命之微米盐货利毫秒之细莫不关决衡石烦黩天衷三公不修其职而猥侵群有司之事群有司苟谋期课莫安所守上下姑息习以爲常偷慢怀安风俗益弊臣愚以爲方今国体所系政府而下分职之重台省备矣而豸冠乏匪躬之士蒲规鲜替否之言当衡监者循资格而无贤愚之别絶劝赏澄清之义运计筹者张空簿而责锥刀之末无敛散轻重之权政失其本事忘其旧其所召弊由来渐矣臣愚伏愿陛下少运神智详思世务诸如此弊宜有兴改撮其机要谨其关柅莫若择任三吏切摩治本使夫捴百揆者则谋用庶官之长列庶长者则各选衆职之任付之柄而责其効尽其才而要其成官守典司无相侵紊有废厥职必正于罚如此则陛下优游太紫之上执赏罚之柄而群下莫敢不奔走其职庶务肃然而理矣其六曰信命令何谓也臣闻书曰慎乃出令令出惟行夫命令者以简爲重以信爲本简则易从信则必行易从则不犯必行则可久此之谓爲国之要爲政之经臣比见朝廷出令或寻即冲改或俄复停废吏易之而奉行不固民忽之而苟慢多违揆大体而论之此害政之深者夫滋彰召乎巧诋文烦所以法轻今条令重累盈乎几阁自明习者不能徧覩况郡县承用者乎陷愚惷於亡辜罗元元之不逮其咎由乎格令之烦多而不信故奸吏因缘而爲市也臣请今後凡诸臣有请改厘条制审覆勘会益加详慎无稽之言勿听弗询之谋勿庸俾万姓咸曰大哉王言又曰一哉王心自然民无起诈之端吏息侮文之巧祥刑善制咸中有庆矣其七曰示戒惧何谓也臣闻书曰惟天降灾祥在德而吉凶不僭在人是故或无灾以倾其邦或有灾以兴其国无灾者骄怠所以起有灾者戒惧所由生故尧汤遭水旱之期中高有桑雉之异一则以有备而无患一则以修德而弭妖今兹之变亦在陛下惟德之修而已承弼之臣戒其权重者侍从之臣戒其阿谀者帷幄密近之任戒其用事之势掖庭嫔御之嬖戒其燕溺之惑服羞戒其过制优戏戒其荡心啬用无小侈费无微念四方惟正之供悯小人作业之劳至于边防之守兵食之备器乘之用将帅之材臣谓宜皆存乎圣虑矣故臣曰惟备之戒此其槩矣夫修省之方惕厉之意虽陛下兢兢夙夜不忘于怀然天下之人莫之知也按春秋左氏传晋梁山崩晋侯召伯宗而问焉对曰山崩川竭君爲之不举降服乘缦彻乐出次祝币史辞以礼焉今震讁之异衆变重累何啻乎山川之灾臣愚以谓陛下宜於常礼有所降损斋居澄虑深思天意揆隂阳之道察政教之阙其在陛下者臣愿陛下勿恡其失必易其度其在臣下者臣愿陛下内断於心明正其罚俾彞伦咸叙以邀天之福则七世之庙传裕於无穷烝民之生率同於庆赖矣臣位卑而言高有陵越之尤迹踈而意忠有激讦之咎但使臣言一经圣览微悟主心幸以?尘於国家而有补则虽鼎镬捐躯命而不辞干冒天威臣无任?切待罪之至方平请因郊庙致诚以谢灾异疏曰伏以礼行于郊乃陛下所以恭事天地严配祖宗而对越百神者也故非多仪备物之爲贵在乎外致精?内尽诚志而已自景佑五年郊礼之後灾异数作三辰失次于上五行作沴于下水旱流灾于内盗贼侵寇于外臣伏思陛下自揽宝图其难其慎恭俭之德率已无懈恺悌之化视民如伤宜乎三灵降休万国戴仰而天人之际未爲顺叙者盖由左右中外百司庶职不能协心将救输诚徇公上承圣猷以臻至治臣闻禹汤罪已其兴也勃焉礼曰阳感天不旋日阳者君也言人君若发心致诚上感於天其爲响荅速不逾日臣愿陛下惟灾异之来其必有以因时郊祀斋居穆清上思祖宗付授基业之重下思生民托命赖庆之意远思前代邦家兴亡之故近思朝廷纪纲得失之体内思宫禁帷幄左右之蔽外思西北边疆侵轶之患捴此六思深存远念昼则思之於匕筯夜则思之於几席至于入庙与祖宗相见登坛与神只相接因蠲洁之荐致精?之诚引咎在躬祈天永命以示陛下知上天告戒丁宁之意庶乎上天知陛下寅畏修省之心则感应之来必不旋日勃兴之福不独在乎禹汤窃惟宸衷明发攸宪愚陋所见岂能忖度缘臣职在规谏志存禆益近虑所及期必上逹而已

庆历六年方平爲翰林学士权御史中丞又上奏曰臣伏见诸路地震自荆湖川峡山东河北陕西至于岭表相继未止比者忻州地震之後兵难及今适当此际登莱山崖摧圮灾异所示恐不徒然历考前志之言盖地主隂隂者臣道也民也四裔也推之今日凡任内外之重即无权强之臣则今事之可忧者外备蛮夷而内抚民尔西北二边朝廷以爲大患故於守御素爲用心至如湖湘之间蛮猺作梗一方涂炭七年未解近日冲突稍及岭外如或不即平殄事亦不可轻忽而又南海交址气焰渐张路接邕容颇连溪峒南方之事理须经略昔唐室之盛屡有中原之难蕃戎再入京城而王室寻复宁定至懿宗时安南都护李瑑失於抚御蛮寇侵扰遂致用兵度支困於馈食方镇疲於更戌因而有徐州龎勋倒戈之变天下缘此以至危乱则知事常起於细微祸常成於所忽也至如京东西两路中国根干畿甸屏蔽缓急所资常须安静以镇天下然每患寇贼渊薮其中所幸岁得丰穰必不大至连结若因之以边警加之以饥馑法不胜於奸宄乱必始於乡闾何以言之自庆历初遣朝臣分往京东西路等招刺强壮弓手宣毅军俄又听其佣人自代于时臣知谏院固争此事朝议已行不爲停罢今民力所以大困国用所以一空盖由此一举之失也其诸州宣毅悉聚游惰不逞之民非有材力技勇之所程选也後缘光化军贼窃发朝廷条约失体姑息过当如养骄子转生怨怼臣比在审刑诸州奏到宣毅兵士文案无月不有大则谋官吏刼仓库小则谋欲刼民户入山林多至三五十人少亦一二十数以告赏之科重故有谋辄被告发间虽教阅乃同儿戏无益军器坐竭官私不征不役居惟念乱脱乘衅间必有应响之势此其乱阶一也初定强壮已屡经教阅枪刀弓弩各常学习及後招刺之时既听佣人充代而其强壮本身并无身力例各不劭农业遂乐惰游搅扰里闾侵淩细弱趋坑冶以逐末贩盐茶而冒禁傥缘凶歉构扇流民结爲盗贼必先此类唐之黄巢由此起者此其乱阶二也又京东西之民多信妖术凡小村落辄立神祠蚩蚩之氓惑於祸福往往奔凑相从聚散逓相蔽匿官不得知惟知畏神不复惮法寖使滋蔓恐益成俗汉中平元年黄巾贼天下同日起凡三十六万衆各有部帅由积妖而成也晋卢循辈乃历代常有此事此其乱阶三也所谓地震之异傥在民与蛮夷此其最可虑者潭州刘夔清素士也恐非应务之才邕桂长吏尤宜推择才略宣毅冗兵渐谋消汰之术民之先在强壮籍者其干法冒禁谓须别立峻防颇闻民间犹多当时所教兵仗亦合严降约束收纳入官村落神堂令所在毁折密加察捕民之习妖者此亦思患豫防之大略伏冀采纳施行

刘敞上奏曰臣窃闻朝议以元旦合朔欲自二十一日避正殿臣以谓天明虽有可畏之道然亦当稽古率礼然後爲允按三代之典日食无预避之事左氏传称避移时曾子问诸侯入门不得行礼者日食居其一此皆覩有变而戒非蚤备也先王制礼过之者犹不及其制法先时者与不及时者均贵得中而已汉唐素服寝兵却朝会不视事及求直言大率皆在合朔之辰未有先时旬日者也兆忧太过春秋所讥今北使入朝远方观礼举措失中或轻爲所觇伏乞详求旧典折衷於礼

历代名臣奏议卷二百九十九








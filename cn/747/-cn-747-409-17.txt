○内侍陈忠盛神道碑

夫北辰垂象，南面居尊，紫禁崇严，彤庭奥密。静言近侍，允属能贤，其谁见称？则有我陈府君矣。公讳忠盛，字怀泰，颍川许昌人也。其先出自帝舜，至阙父为周陶正，受封於陈，子孙因以为氏。粤若尚书孝德，颁赐闻乎题剑；太守高义，礼贤为之下榻。代袭坚贞，门承轩冕，因从官京邑，今遂家於长安。曾祖（阙二字）正议大夫内给事。祖守节，正议大夫人内常侍。父文叔，银青光禄大夫内常侍。或肃或义，克宽克仁，好古而探坟籍，懋官而纡青紫。公幼怀端悫，夙著嘉闻，饰躬以筮仕，服勤以成业。先天岁解褐，补内侍省掖庭局监，寻转内仆丞内仆令。秩满，迁内侍伯内谒者监，加朝散大夫。恪居官次，夙夜惟寅，爰被丹霄之泽，载延朱绂之庆，典新乐之丝桐，名与公偕，勤亦至矣。骋高衢而方远，何景命之不融，以天宝十三年五月二日，遘疾薨於辅兴里之私第，春秋六十有五。惟公黄中多可，素履居贞，宅心知训，执事有恪。至若怡神以全道，体命以适时，义以拯物，礼以从政，故能奉丝言而无失，驰驿骑而有光。俄拜内给事内常侍，寻除朝议大夫守内侍。秩序斯崇，恩华转茂，位益高而心益下，德逾迈而气逾和。且以干能，尤膺任寄，前後奉使者十有三焉。至乃梦三清於太极之府，是修功德；志五乐於无何之乡，式瞻神异。崇兹真庙，获彼灵符，迈侯甸而访仙经，历名山而随羽客。然後稽少阳之必举，怀令图而允臧，岂惟艺足侍书，材优参乘，巷伯刺谗之什，史游忠益之规，固可谓无竞伊人，温恭淑慎者已。以其年闰十一月之九日，葬於长安县承平乡之原。夫人上谷县君成氏，四德无亏，三从罔失，先天十四年正月二十九日，後君而亡，以乾元三年五月七日，合葬於旧阡，礼也。长子仙鹤，昭武校尉左卫丰浩府折冲。次子仙凤，振威校尉行右金吾卫左中候。仙甫，才惟博达，职在春官，今上御极释谒，特赐银章朱绂，拜内谒者监。仙贤、仙管等，太邱父子，荀氏弟兄，事国以忠，奉先惟孝。感寒泉而增慕，卜幽宅而罔艰，惧迁陵谷，式扬碑版。铭曰：

帝舜洪胄，胡公令名，三恪惟甫，八代至成。本仁祖义，国史家声，椒聊之实，莫我与京。懿范弥昌，宏材益振，果行育德，履信思顺。执心有恒，改过不吝，政符省括，理必游刃。陟遐自迩，休有烈光，翻飞省闼，翊侍岩廊。导宣国命，辉耀银，丹诚每竭，朱绂斯皇。乘遽周流，奚往非适，瑞徵桃塞，药献梁益，新庙真容，名山灵迹，爰典乐正，爰稽市籍。昊穹不，歼我惟贤，四星犹列，一德空传。惨风於故里，树松紧於新阡，载刊乎贞石，永贲於幽泉。


匪风

三章，章四句


首章讲：周室衰微，贤人忧叹而作此诗。曰：文武众建侯王，以蕃屏周。故王室衰微，惟诸伯叔父扶持而尊奖之，毋使失坠。斯无负水木本源之思也，吾今不能无慨矣。





匪风发兮，匪车偈兮。

彼风发则有暴疾之象，车偈则有疾驰之声，皆足以搅乱我心者也。故常时风发而车偈，则中心怛然矣。今则匪风之发也，匪车之偈也。





顾瞻周道，中心怛兮。

周道，适周之道。特以顾瞻周道，见其西归之无人，而思王室之陵夷。故中心为之怛然，有不胜其伤悲之感者矣，岂曰风发车偈而然哉？

二章讲同。





匪风飘兮，匪车嘌兮。顾瞻周道，中心吊兮。

嘌，漂摇不安。吊，即伤也。

末章讲：夫我之怛而吊者，惟以西归无人故也。苟有西归之人，则我之情，又岂但已哉？





谁能烹鱼？溉之釜鬵。

溉，洗涤也。彼鱼我所欲也，谁能烹鱼，以和其滋味之所宜乎？我愿为之溉其釜鬵焉，所以预其调饪之用，而为先事之助者，固吾心所乐为矣。





谁将西归？怀之好音。

怀，慰也。好音，善之言。况归周我所欲也，谁将西归，以明君臣之义乎？我愿怀之以好音焉，所以扬其忠节之良，而为臣子之倡者，非吾心之不容已哉。

夫切伤周之念，而欲厚归周之人。若诗人，可谓笃于君臣之义矣。






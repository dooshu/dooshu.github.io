○为怀州刺史举人自代状

右，臣伏准建中元年正月五日敕，内外文武官到任三日举一人自代者。臣伏见前件官汾阳启胄，沙麓遗芳，佩Δ之辰，平居不戏，加冠已後，出言成章，本以诗书，绰有机断，奉阴郭之良躅，御马邓之成规。臣与其祖祢以来，蕃宣相接。台高议，同承钟鼎之馀；麟阁旧图，共著河山之誓。交深志见，年齐道均。今河内名邦，覃怀巨郡。南蕃凤阙，平分晋郑之交；北控羊肠，方有干戈之役。推让虽循于故事，荐闻实切于私诚。伏乞圣恩，特允臣志，无任感恩推贤之至。谨录奏闻，伏听敕旨。


○甄叙皇属敕

敕：五代则迁，以尊祖祢；三族之别，以辨亲疏。故《礼》曰：“祖迁於上；宗易於下”；六代而亲属竭矣。先王所以叙昭穆；明等夷，不可得而变革也。应追赴山陵及先在城於西宫陪位同五等亲宗子等；系自本枝，分於天派，系之以姓而无别，约之以礼而有差。朕天祸所锺，哀缠罔极；嗟我公族，俨然来斯。远倍七月之期，俯就三年之制，降杀以等，存乎典彝。名位不同，礼亦异数。有司定仪，将从籍属之条，天下为家，用广孝慈之道，惇睦九族，其在兹乎。应追到及在城同五等亲宗子等。五品已上各加一阶，六品已下前资常选，并散官至简日，稍优与处分。未出身者量才授文武散官，其中有才学行艺为众所推，及嗣郡王尝经任使，灼然著声绩者，宜委宗正琬、汉中王瑀、光禄卿涵录其名实，具状闻荐。自天宝以来，阙造宗籍，宜令宗正等重申旧制，昭辨等序，即宜勘造图籍。宣示中外，知朕意焉。


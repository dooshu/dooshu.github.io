○议拜君亲状

臣闻至道冲虚，般若元寂，在人则人尊，在处则处贵。故河上仙老，降刘後之高；鸡岫名僧，屈轮王之重。是知斯风久扇，千载同尊。谨案梵网等出家人法，不向国王父母礼拜。至如传儒业者，尚与君王分庭抗礼，孙为祖尸，嫡允冠阼，父母犹拜其子，为传重也。当今圣主法唐虞之揖让，任巢许之不臣，超汉帝之宽仁，从四皓於方外，岂况受付宏宣，阐扬元教。既许出家，理宜隔俗，况遣朝拜，诚所惊疑，用人废法，愚谓未可。且礼云介者不拜，为其失容节也。去俗之人，身被忍铠，今同俗跪，翻贬朝仪。上庠谬参贤馆，沐恩既重，敢罄谀闻。谨议。








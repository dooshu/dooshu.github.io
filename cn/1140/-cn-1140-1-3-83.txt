游卢岩及石淙记

十一日登龙潭南寻卢岩寺盖唐徵君卢鸿乙隐处泉出千寻岩上雨後为瀑布回风拂之为卷帘会秋旱尚洒洒如散珠然下有盘石可坐数十人卢隐居授徒累徵不起着嵩岳记一卷问邑人亡是书矣东二十余里过周公测景台南望箕山故有许由塚人皆曰许由山云又十里大声发山磵怪石林立是为石淙水从东北来束以石崖人立而猊踞中卧巨石激湍淙淙然循崖南上壁面斗削下为小潭前人窍壁置悬亭磨崖勒铭今亭废字远不甚辨左右石以百数大小抗坠突缺之势不可具状西一石离立为蹲虎头目欲动前有钓鱼台其流少远水声渐细夕阳既西崖黑藓青倒映澄緑儵鱼长二寸许粲粲可数土人言昔官?游宴尝取鱼石穴佐酒谓之小鲜危石竦峙其下流龃龉交错如不听水去每曲注为潭必有平石可布席类造物者所位置以待幽人东接颍水西瞩箕山仰首长叹思巢许诸人必尝有游迹焉彼钴鉧潭石鱼湖僻在荒儌以柳子厚元次山名而此地处中原不大显於世岂以距嵩远故士大夫罕至与抑天故靳之不使市朝人狎也世尝谓嵩山少名泉余一日得二奇惧惝怳而易失也趋童子濡笔书之


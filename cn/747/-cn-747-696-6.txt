○重台芙蓉赋（并序）

吴兴郡南白亭有重台芙蓉，本生於长城章後旧居之侧，移植洲，至今滋茂。馀顷岁徙根於金陵桂亭，奇秀芬芳，非世间之物。因为此赋，以代美人托意焉。

昔柳恽为吴兴太守，顾座客而叹曰：“游汀洲以采，忆潇湘之故人。悲白日之已晚，惜青春之不返。且欲拾琼蕊於桂山，折瑶华於兰畹。”客乃称曰：“彼有清川，爰生瑞莲。红葩炜而煜煜，翠叶小而田田（原注：此花大於常莲而叶小於众荷）。愿得荐佳名於君子，悦丽色於当年。”於是纵兰棹，泛沦涟。吟朱鹭於笛（一作萧）管，鸣鸡於瑟弦。临漪澜以远望，叹华艳之何鲜。是日际海澄廓，微风不起。涵丽景於碧湍，烂朝霞於清。鲜肤秀颖，攒立丛倚。疑西子之颜酡，自馆娃而戾止。远以意之，若珠阙玲珑，叠映昆峰。粲玉女之光色，抗霓旗以相从。迫而察之，若桂裳重复，郁挠丹谷。思江妃之窈窕，发红罗之纷郁。尔其映兰芷，出萍。掩萋萋之众色，挺袅袅之修茎。泫清露以擢秀，流鲜飙而发精。虽草木之无情，亦独立而倾城。右乃行潦既收，秋光始静。见凉野之夕阴，怅回塘之馀景。思摘芳以赠远，更临流而引领。翡翠失其辉鲜，珠玑夺其光颖。惟斯物之特丽，宜独秀於寥天。在灵境而何降，居下泽而何偏。有繁华而不实，嗟淑类而莫传。念庄姜之无子，非巧笑之未妍。彼天意之所属，谅难得而知焉（原注：此花无实，徙根又不三数年，故人间罕有）。乃为歌曰：吴山秀兮烟景媚，因淑女兮感斯瑞。莲虽多兮无厥类，兰徒芳兮何足贵。人已去兮代不留，独含情兮托兹地。


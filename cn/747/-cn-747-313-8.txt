○祭亡弟故左羽林军兵曹参军文

余年有五，尔实以生，上十馀载，而为弟兄。抚髫并育，接衽相成，奈何弃予，长隔幽明？尔之德器，宽仁温厚，天道何欺，不假尔寿？尔之缘饰，文学政事，天道何欺，不假尔位？未至中秩，才过强仕，奄忽如斯，嗟何及矣！予兼右职，尔位中司，两京为别，数稔於兹。顷虽一见，倏已三时，会合常少，悠悠我思。近有东讠凡，驾言西上，顾日望期，心存目想。当乘疾置，以戒徂两，方欲再驰，岂图常往？医不及诊，药不及尝，壮年殒命，暴疾罹殃。无一言以告诀，有万恨於冥茫，长号永痛，裂膈抽肠。尔逢天威，余限王事，仓卒之辰，急难靡寄。遣奠之日，奔临莫遂，痛绪弥深，哀端益至。今也来斯，骤移时律，目绝遗象，心催虚室。顾天伦之有戚，若具体之丧一，谅修短之内归，在先後而相恤。抚遗孤而流动，气臆而内圯，伊物情之共伤，岂余心之忍此？蓬也未立，稷（《英华》本作穆）兮仍稚，以吾视之，何但犹子？神本不灭，尔则有知，精爽如在，知今心期。同蔬永绝，采藻空施，衔酸沃酹，哀不能支！








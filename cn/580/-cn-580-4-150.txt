列传第一百五十 外国五


△占城　爪哇　琉求　岛夷诸国

占城本秦象郡林邑县地，东滨海，西际爪哇，南通真腊，北与安南之驩州接壤。东西五百里而赢，南北三千里，都城去海一百二十里。近琼州，舟行顺风一日可至。其南曰施备州，西曰上源州，北曰乌里州，领大小州凡三十有八，亦有县镇诸名。宋淳熙中，占城以舟师袭真腊，入其国都。庆元五年，真腊大举复仇，俘其主以归，国遂亡，其地悉归真腊，因名占腊。其后国王或曰真腊人，或又谓占城恢复云。

至元十五年，世祖既平宋，将有事海外，时荆湖行省左丞唆都遣人至占城还，言其王舍利咱牙信合八剌麻哈迭瓦愿内附。诏封占城郡王，遣侍郎教化迪、总管孟庆元、万户孙胜夫与唆都同往，谕其王来朝。十七年，国王保宝旦拿啰耶邛南絪占巴地啰耶遣使奉表降，兼贡珍物及犀象。

初，朝廷以占城国王孛由补剌者吾称臣内附，命唆都就其国立占城行省抚之。既而其子补的专国，不听命。会万户何子志、千户皇甫杰使暹罗，宣慰使尤永贤、亚阑等使马八儿国，道占城，皆被执，事闻，命唆都讨之。兵出广州，航海至占城港。港口北连海，旁有小港五，通其国大州，东南皆山，西傍木城，官军依海岸屯驻。蛮兵治木城，四面约二十余里，起楼棚，立炮台百余。又木城西十里建行宫，其国王亲率重兵屯守。遣都镇抚李天祐招之，七往，终不服。分遣琼州安抚使陈仲达以兵由水路攻木城北面，总把张斌、百户赵达攻东面沙觜，省官分二道攻南面。舟泊岸，为风涛所碎者十七八。蛮兵开木城南门，建旗鼓乘象拒战，败之。官军入木城，与东北二军合。其王弃行宫、烧仓廪，杀永贤、亚阑等，与其臣逃入山谷，遣使者阳乞降。许之，官军入大州，王遣其舅宝脱秃花奉国王信物、杂布二百匹、大银三锭、碎银一瓮为质，又献金叶、九节标枪，言国王欲来，病未能起，先使持其枪来，以见诚意。复令第四子利世麻八都八德剌、第五子舍利印德剌来见，诡言世子补的被伤死，王颊中箭未愈，故先使二子来议入觐事，以款我师。省官疑非真王子，听其还，遣千户林子全偕往觇之。二子在途先归，子全入山两程，国王遣人来拒，不果见，又杀何子志、皇甫盓等百余人。宝脱秃花俄又至，自言我祖父伯叔皆为国王，传至我兄孛由补剌者吾，杀而夺其位，我实衔之，愿禽其父子以献，请给大元服色。唆都不虞其诈，赐衣冠抚谕而行。有居占城唐人曾延者来言：“国王逃于大州西北鸦侯山，诣交阯、真腊、阇婆诸国借兵未至，惧唐人泄其事，将尽杀之，延等觉而逃。”未几，宝脱秃花偕其宰相报孙达儿及撮及大师等五人来降，省官引曾延与见。宝脱秃花曰：“此奸细也。国军皆溃散，安敢复战？且今未附州郡凡十二处，每州遣一人招之，无不服者。”唆都犹信其言，遣子全等同赴大州。比至城西，宝脱秃花背约间行自北门乘象去。万户张颙等领兵赴国王所栖之地，近水城二十里。贼浚濠堑，拒以大木。官军斩刈超距，奋击转战，至木城下，山林阻隘，不能前。蛮兵旁出，截归路。官军殊死战得脱。朝廷更命阿塔海发兵万五千人、船二百艘助讨，以安南道阻不果至。又命万户忽都虎、乌马儿率江淮军二万人赴唆都军前，而唆都已回军。忽都虎等至占城，知官军退，令百户陈奎招其国王来降。其王遣阿不兰纳款，具言被官军劫掠，贫无以献，俟来年当备物令嫡子入朝。未几，果遣其孙济日理勒蛰奉表归顺。朝廷未知也，再命镇南王脱欢发兵假道交趾征之。国王乞回军，愿出土产，岁修职贡。使大盘亚罗日加翳、大巴南等十一人诣阙献驯象，并贺圣诞节。旧州主宝嘉娄亦奉表入附。自是终元之世贡使不绝。

英宗至治三年，遣其弟保佑八剌遮贡方物。泰定帝致和元年，遣使来贡，兼言屡为交趾所侵，帝下诏和解。文宗至顺三年，遣其臣阿南那那里沙等奉金书表入贡。惠宗后至元元年，遣使献方物，且言交趾遏其贡道。诏遣使开谕。

其所贡云龙形通犀带、菩萨石、蔷薇水、猛火油，皆贮琉璃瓶中以进。有火珠大如鸡卵，正午承日影，取艾燃之，立见火。其王每坐见官属，一膜拜即起，白事事毕，复一膜拜而退。亲近之臣见王跪，疏远者拱手而已。王脑后{髟巫}髻散，披吉贝衣，或大食锦，或川法锦大衫，戴金花冠，七宝装璎珞为饰，胫股皆露，红革履，无袜。男子以白毡布缠胸，下垂至足，衣袖甚窄，撮发为髻，散垂余髾于后。妇人亦脑后撮髻，无笄梳，其服饰与男子同。人多乘象，食山羊、水兕。国无城郭，无丝蚕，有米、粟、豆、麻。每岁稻熟，王自刈一把，从者及群妇女竞刈之。

其王或以兄为副王，或以弟为次王。设高官八员，分掌东西南北各二，无奉禄，所管土俗资给之。别置文吏五十员，有郎中、员外、秀才等，管资储宝货。又司帑廪者十二员，主军卒者二百余员，皆给龟鱼以充食，免其调役而止。其大姓号婆罗门，兵万余人，月给粳米二斛，岁给布三五匹。王乘木杠、四人舁之，从者十余辈，一人执槟榔柈合前导。乐有胡琴、笛、鼓、大鼓，乐部亦列舞人。兵器则刀、枪、弓、矢、手牌。夜卧惟王有床，诸臣则施地蓐。以十一月十五日为冬至相贺。十二月十五日祀天，缚木为塔，王及官民用衣物、香药焚其上。州县各以土产献王。人有疾病，采生药服食。地不产茶，饮椰子酒。刑小过以藤杖，当死者标枪抉其喉，或令象蹈之，或以鼻卷扑，皆驯习随人意。世与交趾相恶，数攻杀。两国使者并至，则分东西赐宴，朝则交人入垂拱殿，占城趋紫宸以避，若誓不相见者。

占城属国曰宾童龙，即佛书之舍城，其地与占城相连。

爪哇在海外，视占城益远。其名为诸史所不载，自泉南航海者，先至占城而后抵其国。世祖出师，海外惟爪哇之役最大。自至元十七年始降旨招谕其国。二十三年，遣必剌蛮等至爪哇，自是通使往来无间。后遣孟祺持诏往，国王刺其面遣归。帝怒，决意伐之。

二十九年二月，诏史弼、高兴、亦黑迷失并为福建行省平章，会福建、江西、湖广三省兵凡二万，发海舟千艘，赍粮一年，降虎符金符银符以百计，用备功赏。大军会泉州，自后渚启行。风急涛涌，舟掀簸，士卒数日不能食。过七洲洋、万里石塘，历交阯占城界，明年正月至东董、西董山、牛崎屿，入混沌大洋、橄榄屿、假里马答、枸阑等山，驻兵伐木，造小船以入。遣宣抚官杨梓、全忠祖等带五百余人先往慰谕，大军继进。弼等至爪哇之杜并足，议分军水陆进攻。弼率都元帅那海等水军自杜并足过戎牙港口，至八节涧。兴与亦黑迷失帅马步军自杜并足陆行，遣副元帅土虎登哥等乘钻锋船由戎牙路至麻喏巴歇之浮桥。时爪哇方与邻国葛郎构怨。其王为葛郎酋哈只葛当所杀，其婿土罕必阇耶攻葛郎，不胜，退保麻喏巴歇，闻弼等至，以其国山川户口并献葛郎国地图纳降。先令杨梓、全忠祖引其宰相昔剌难答吒耶等五十余人来迎，大军会八节涧。涧上接杜马班王府，下通莆奔大海，乃爪哇咽喉要地。其谋臣者希宁官沿河泊舟楫，观望成败，再三招之不降。乃于涧边设偃月营，留万户王天祥守河津，土虎登哥等水陆齐发。者希宁官惧，弃船宵遁。获鬼头大船百余艘，令都元帅那海等镇八节涧海口，大军方行。土罕必阇耶遣使诈称葛郎主，追杀至麻喏巴歇，乞官军救援。亦黑迷失信之，先遣都元帅郑镇国引军赴章孤援之。高兴抵麻喏巴歇，却称葛郎兵未知远近，兴回至八节涧。寻报贼兵夜当至，兴仍赴麻喏巴歇。未几葛郎兵果三路来攻，亦黑迷失率万户李明迎贼于西南，不遇。兴与万户脱欢由东南路接战，杀伤数百人，余贼奔溃山谷。俄西南路贼奄至，兴再战，至晡，又败之，乃分军三道伐葛郎。土虎登哥将水军溯流而上，亦黑迷失由西道，兴等由东道，土罕必阇耶以本军继其后，期会答哈城。葛郎国主将兵十余万拒敌，三战贼败，溃拥入河，死者亡算，进围其城。是夕，哈只葛当出降，并俘其妻子。土罕必阇耶求归具降表，兼贡所获珍器。遣万户捏只不丁、甘州不花率兵护送之，至中途，杀二使叛去，且合众来攻。弼等且战且行，三百里得登舟，行六十八日夜，达泉州，士卒亡者三千余人。帝怒弼等玩寇无功，各杖之。

成宗大德元年，爪哇国遣舍剌班直木达奉表乞降，始授宣敕。元贞元年，来献方物。仁、英两朝皆遣使贺天寿节。泰定二年，亦奉表入贡。致和元年，诏优护爪哇国王札牙纳哥，仍赐衣物、弓矢。文宗至顺三年，遣其臣僧伽剌等奉金书表以献。惠宗至正二十三年，遣使澹濛加伽殿来进方物。帝赐其王三珠虎符，及织锦文币。

其地平坦，宜稻、麻、粟、豆，不产茶。煮海为盐，出金、银、犀、牙、笺檀香、茴香，亦务蚕织。室宇壮丽，多饰金碧，剪银叶为钱。其酒出虾蝚丹树，甚香美。其俗有名而无姓。王则椎髻，戴金铃，衣锦袍，蹑革履，坐方床。官吏入谒，三拜而退。国人见王出则坐，俟其过乃起，以为敬也。

琉求亦海中岛也。当泉州东，水行五日而至。其王欢斯氏，自隋时王名渴剌兜始见于史。国人呼王为“可老羊”，妻曰“多拔荼”，所居曰“波罗檀”。堑栅三三重，环以流水，树棘为藩。土无赋敛，有事则均税。用刑无枷锁，缚以绳，死刑以铁锥尺许，入其顶杀之。俗无文字，望月亏盈以纪时，候草荣枯以纪岁。人深目长鼻，有小慧。男女皆以白纻绳缠发，从项后绕盘至额。男去髭鬓，鸟羽为冠，装以珠贝，簪以赤毛，形制不一。妇人黥手虫蛇文，以罗纹白布为帽。土产多斗镂树，似橘，叶密，条纤丝下垂，织其皮并杂色纻，可为衣。缀毛垂螺为饰，杂色相间，下垂小贝，声如珮环。悬珠于颈，编藤为笠，出入必戴之。有刀、槊、弓、箭、剑、铍之属。铁刃皆薄小，以骨角辅之。组纻为甲，或用熊豹皮。王出则乘木兽，舆之而行。人骁健善走，好格斗，耐创而难死。收斗死者祭神，群聚食之，以髑髅告王，王则赐之冠，使为队帅。王所居壁下，多聚髑髅。土宜稻、粱、黍、豆。以石为钟，火耕水耨。气候与岭南相类。无牛、羊、驴、马，煮海水为盐，酿木汁为酢，米面为酒食，皆用手。凡宴会必待呼名然后饮。上王酒，亦斥其名，歌呼一唱众和，其音哀怨。嫁娶以酒肴、珠贝为聘，相悦便为匹偶。所产无他奇异，故市舶罕至。

隋大业三年，炀帝令羽骑尉朱宽入海访求异俗，海帅何蛮言：“每天清风静时，东望隐约若烟若雾，远不知几千里，未知何国。”遂与宽俱往。语言不相通，掠一人，并取其布甲而还。时倭国来，使见之曰：“此彝邪久国人所制也。”明年，遣武贲郎将陈棱等自义安浮海击之。至高华屿，又东行二日至<句黾>鼊屿，又一日至琉求。军中有昆仑人，颇解其语，遣慰谕之。琉求不从，出兵抗拒，击走之，入其都，焚宫室，俘男女数千人归。历唐、五代皆与中国绝。宋淳熙间，琉求巨豪率数百人猝至泉州水澳、围头等村杀掠人，闭户则免，刓其门圈以去，掷以匙箸，则纵拾之，见铁骑争刓其甲。官军追袭之，泅水而遁。

其境在漳、泉、福、兴界，与彭湖诸岛相对，西南北岸皆水，水到澎湖渐低，近琉求则谓之落漈。漈者，水趋下而不回也。凡西岸渔舟到澎湖以下，遇飓风漂流落漈，回者百一，故其地小而最险。

世祖至元二十八年，海船万户杨祥请以六千军往，降则受之，不听命则伐之。朝廷从其请，命祥为都元帅，将兵抵其国。有书生吴志斗者上言：“生长福建，熟知海道利病，若欲收附琉求，且就澎湖发船前往，相水势地利，然后兴兵未晚。”乃命祥充宣抚使，志斗假礼部员外郎，捧诏以行。诏曰：“朕收抚江南已十七年，海外诸番罔不臣属，惟琉求密迩闽境，未曾归附。议者请即加兵，朕惟祖宗立法，凡不庭之国先遣使招降，来则安堵如故，否则必致征讨。今命使宣谕尔国，果能慕义来朝，存尔国祀，保尔黎民；若不效顺，自恃险阻，舟师奄及，恐贻后悔，尔其慎择之。”明年三月，自汀路尾澳东行，至海洋中，远望有山长而低者，约去五十里。祥言是琉求，独乘小舟至山下，见其部众，令军官刘闰等二百余人以小舟偕三屿人陈煇登岸。众不解三屿人语，为其杀死者三人。还至澎湖，觅志斗，弗能得。初，志斗尝斥言祥生事邀功，言诞妄难信，至是疑祥害之。祥顾称志斗惧诛逃去，志斗妻子诉于官，敕发福建行省置对，后遇赦，不竟其事。

成宗元贞三年，福建行省平章高兴言琉求可图。月犬遣省都镇抚张浩、新军万户张进赴其国，擒生口百三十人而返。自是终元之世，史不再见也。

史臣曰：琉求今之台湾。今之琉求至明始与中国通。或乃妄合为一，误莫甚矣。

海外岛夷之族，澎湖最近，分三十六岛，有七澳介其间。其地属泉州晋泉县，土人煮海为盐，酿秫为酒，采鱼虾为食。至元初，设巡检司。东为琉求，与澎湖相对。自琉求以南曰三岛，居大崎山之东，又名三屿。其人常附海舶至泉州贸易。世祖至元三十年，选人招抚之。平章政事伯颜等言：“臣等与识者议，此国之民不及二百户。时有至泉州为商贾者。入琉求军船过其国，国人馈以粮食，馆我将校。无他意，乞不遣使。”世祖从之。

其附近小国曰答陪，曰海瞻，曰巴弄吉，日蒲里咾，曰东流里。其西南为麻逸国，男女椎髻，俗尚节义，妇丧夫则截发，绝食七日，多死，不死则终身不再醮。舶商守信，终不爽约。

在阚麻罗华之东南为无枝拔，汉言五山也。男女编发，缠头，民种薯以食。有酋长，知信义，失信则罚金。煮海为盐，酿椰浆蕨粉为酒。有龙涎屿，群龙出没海滨，故其地产龙涎香，一名撒八儿也。

西南为丹马令国，地与沙里、佛来安为邻。又有日丽国，地少稔，仰食于他国。麻里噜即吕宋岛，俗尚节义，番官死，其妇不再嫁于平民，必阀阅相称乃嫁之，否则削发为尼。

遐来物即吉利门之异译，至元中，大兵攻爪哇，自枸栏山进至吉利门，即此地也。俗尚怪妖，男女挽髻，人死以生脑灌其尸，欲葬而不腐。彭坑俗亦如之，男女椎发，石崖周匝如山栅，田沃谷登。

吉兰丹国属三佛齐，俗尚礼，男女束发，外有小港，水深，而盐鱼美。

又有丁家庐国，与三角屿相对，亦三佛齐之属国。俗尚怪妖，男女椎髻，刻木为神，杀人沥血祭之，以禳旱疫及卜吉凶。

曰戎国，俗陋，男女方头，盖儿生之后以木板夹之，四季祝发。曰罗卫，在其南，风俗勤俭，男女文身为礼，即唐罗越国也。曰东冲古剌，俗轻剽，男女断发，人死撇于海。曰苏洛鬲，曰针路，曰八都马，曰淡邈，皆附近罗斛之岛国也。

尖山国在小东洋中，因山建国。有属地八节涧，史弼伐爪哇，由戎牙路港口至此。三佛齐国，人多蒲姓，习水陆战，服药，刃不能伤。啸喷，本属三佛齐，后自立为王。浡泥，崇佛像，爱中国人，去三佛齐四十日程。其西南有国曰明家罗，分三岛。曰重迦罗，产盐敷树及石楠，田沃，亚于爪哇。男女撮髻，无酋长，年尊者统摄之。其附近诸番曰孙陀，曰琵琶，曰丹重，曰员口乔，曰彭里。史弼帅水军由戎牙路至八节涧、重迦罗，即戎牙路之异译也。曰都督岸，曰文诞，曰苏禄，曰龙牙犀角，曰苏门傍，皆近暹诸岛国也。

曰旧港，爪哇属国也，男女披长发。曰龙牙菩提，四面皆山。曰毗舍耶，男女撮髻，以墨汁刺身，伏荒山穷谷，虏他国人而售之。曰班卒，俗尚质，披短发，煮海为盐，酿米为酒，有酋长率之。曰蒲奔，风俗果决，男垂髻，女拳发，有酋长，所谓蒲奔大海，盖因此国而得名欤？假马里打，俗浇薄，男女髡头，不知廉耻。地产番羊，高大可骑。文老古，俗薄，男女椎髻，煮海为盐，沙糊为食。古里地闷，俗浮滥，男女断发。龙牙门，俗好劫掠，男女人多椎髻。昆仑山，远截于大海中，人无居室，怪形异状，无衣褐，日食果及鱼虾。刘深追宋端宗，执其戚俞廷桂之地也。灵山，民以结网为生计，田野辟，宜耕种。东西竺，俗朴陋，男女断发，田瘠，岁仰淡洋米谷以足食。花面，其地沮淤，田沃宜耕种，男女以墨汁刺于面，故谓之花面国。俗淳，有酋长。淡洋一名毯阳，俗淳，男女椎髻，港口通贸易。有大溪之源二千余里，奔流合于海，其海水清淡，故名淡洋。元贞元年，遣使奉金字表来朝。

须文答剌，地墝谷少，男女系布缦，俗薄。其酋躯干长修，一日之间必三变色，或青或黑赤，每年杀十余人，取血浴之，以免疾病，所谓速木都剌是也。

僧加剌，俗信佛，土人长七尺余，面紫身黑，巨眼而长手，温而壮，所谓信合纳帖音是也，又名狮子国。

勾栏山，气候热，俗尚射猎。国初，史弼征爪哇，遭风于山下，舟幸多坏，一舟免，唯存钉灰，见其山多木，大军乃造舟十余艘，若樯陀等靡不备。有病卒百余人，不能去，遂留此，至今汉番杂处。特番利，俗淳，男女椎发，田沃，称为乐土。班达里，与鬼屈波思国为邻，俗尚怪妖，有鬼为灾，年必祭之。男女椎髻。曼陀郎国之西北隅与播宁接壤，二国不事侵伐，故累世婚姻。酋长七尺余，男女挽髻。南巫里，地当南洋要冲，民环山而居，田谷少，以劫掠为俗，男女椎髻。至正二十一年十一月，福建行省遣八合鲁思招降南巫里及别里剌、里伦、大力四国。北溜，地势下，千屿万岛，潮流迅急，水中有石槎利如锋刃，不能行舟。番民以蚆子权钱用。

下里国，居小呗南、古里佛之中，又名小港口，俗淳，民尚气，出入必携弓矢及牌。男女削发。高郎步，在大佛山之下，地湿，男女撮髻。沙里八丹国，在古里佛山之后，地沃衍，俗美，男女系布缠头，民有罪，以石灰画圜于地，令人立圜内，不令转，此极刑也。金塔，古崖下有金塔，高十丈，国名因之。土瘠民贫，男女椎髻，女业织，寿至百余岁。东淡邈，近希苓数日程，俗重耕，男女椎髻。大八丹国，居西洋后，一名雀婆领，俗淳，男女短发。加里那国，近具山，产白牛，俗淳，男女髡发。土塔，居八丹之平原，俗好善，民事桑麻，男女断发，其身如漆。第三港，古号马渊今名新港，风俗与八丹同。华罗国，俗尚怪妖，民间常塑泥牛，刻石像，讽经敬之。男女皆黝黑，额搽牛乳、檀香。麻那里，在迷黎国东南，居海中之绝岛，俗侈，男女辫发。加将门里，去加里国二千余里，其地堰水潴田，宜谷，俗薄，男女挽髻，杂回回人。

波斯离与大夏连境，地方五千余里，俗尚侈丽，男女编发。挞吉那国，居达里之地，俗同戎羌，男女黝黑，眼圆，白发鬙鬅。千里马，北接大奋山，田瘠谷少，俗淳，男女断发。须文那，与班支尼那接界，俗鄙薄，男女蓬头，又译为须门那。小呗南，风俗男女与古里佛同。元贞初，禁海商以细货与马八儿、呗南、梵答剌亦纳三国交易。古里佛，当巨海之要冲，西洋都会也，俗近古，其用法至谨。朋加剌，俗淳，女缠头，铸银钱名唐加，每钱重八分，蚆子一万五百二十余，以权小钱用。巴南巴西在大响山南，男女体小，俗浇薄。放拜居巴隘乱石之间，风尚朴厚，男女身黑，有酋长。大乌麦，近巴南西洋中，俗淳，人修长，女有髭焉，然善斗，用标枪毒矢，他族皆畏之。铸金为钱，即宋乌然泥国也。万年港，俗同之，人椎髻。马八儿屿，在加将门之右，濒山而居，俗淫，气热，男女散发。其地产珠，民以涂黑为美，裸而居。曰拔忽，曰里达那，曰骨里傍，曰安其，曰伽忽，皆附庸于马八儿。

海外诸国惟马八儿与俱蓝为之纲领，而俱蓝又为马八儿后障，其地产黄金、苏方木及椒。气热而俗淫。至元间，行省左丞唆都等奉玺书往招诸番，马八儿、占城降，俱蓝不降。复遣广东招讨使杨廷璧招之。行三月至其国，国主必讷的遣其弟首那本不剌木奉表降，约来岁入贡。寻授哈撒儿海牙为俱蓝宣慰使，偕庭璧再往。自泉州入海，复行三月，抵僧伽耶山，舟人以阻风乏粮，劝往马八儿，或可假陆路达俱蓝。乃至马八儿新村马头登岸。其国宰相马因的问官人以何事至此。庭璧告其故，因及假道事。以不通为辞。与其宰相不阿里相见，又言假道，亦以他事辞。诘旦，二人至馆，屏人令其译者通情实，言：“我算滩兄弟五人，皆聚加一之地，议与俱蓝交兵。及闻天使来，对众诡称本国贫陋，其实回鹘金、珠宝、玉尽出本国，算滩兄弟皆有降心。若马八儿既下，我使人持书招之，可使尽降。”时庭璧以风不得至俱蓝，遣哈撒儿海牙入朝计事，期以冬至候北风再举。至期，朝廷遣庭璧独往，抵俱蓝。其国主迎拜玺书，遣其臣祝阿里沙忙里八的奉表进宝货及黑猿一。其后贡使时至。未几马八儿果遣僧撮及班入朝。将至上京，帝遣使迓之。继遣福建平章亦黑迷失诣其国取佛钵舍利。浮海行一年，乃至。与其国使偕来，进奇兽一，似骡而巨毛，黑白间错，名阿塔必。又贡花牛、水牛、花驴、土彪，岁以为常。成宗元贞二年，遣乐也奴等使马八儿，赐其国王塔喜二珠虎符。仁宗延祐初，马八儿国王昔剌丁遣其臣爱思丁入贡。其附近诸国：曰放拜，曰大乌爷，曰阿思里，曰俚伽塔，曰天堂，曰天竺，曰层摇罗，曰马鲁涧，曰甘埋里，曰麻呵斯离，曰波罗斯，曰罗婆斯，曰乌爷，大率皆西印度之地焉。




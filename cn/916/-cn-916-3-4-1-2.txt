【短歌行】

〖古今乐录曰：王僧虔技录云。短歌行仰瞻一曲。魏氏遗令。使节朔奏乐。魏文制此辞。自抚筝和歌。歌者云。贵官弹筝。贵官即魏文也。此曲声制最美。辞不可入宴乐。〗

仰瞻帷幕。俯察几筵。其物如故。其人不存。（一解）神灵倏忽。弃我遐迁。靡瞻靡恃。泣涕连连。（二解）呦呦游鹿。衔草鸣麑。翩翩飞鸟。挟子巢栖。（三解）我独孤茕。怀此百离。忧心孔疚。（《宋书》作疾。）莫我能知。（四解）人亦有言。忧令人老。嗟我白发。生一何早。（五解）长吟永叹。怀我圣考。（《广文选》作老。《诗纪》同。）曰仁者寿。胡不是保。（六解○乐府云。右一曲魏乐所奏。○《宋书》乐志。《乐府诗集》三十。《广文选》十三。《诗纪》十二。○顾炎武日知录曰：近日盛行诗归一书。）尢为妄诞。魏文帝短歌行。长吟永叹。思我圣考。圣考谓其父武帝也。改为圣老。评之曰圣老字奇。）


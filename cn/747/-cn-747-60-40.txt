○罢诸道节度使兼支度营田使诏

事关军旅，并属节制，务系州县，悉归廉察，二使所领，实曰管辖。诸道支度营田，承前各置使。自艰虞以后，名制因循，方镇除授之时，或有兼带此职，遂令纲目，所在各殊。今日务修旧章，思一法度，去烦就理，众心为宜。唯别敕置营田处置使，且令仍旧。其忠武、凤翔、武宁、魏博、山南东道、横海、邠宁、义成、河阳等道支度营田使及淮南度支，近已停省。其馀诸道，并准此处分。








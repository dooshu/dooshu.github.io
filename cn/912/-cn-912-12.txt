卷十二

钦定四库全书

翰林记卷十二　　　　　　明　黄佐　撰

收藏秘书

按周礼太史掌建邦之六典外史掌四方之志三皇五帝之书汉图籍所在有石渠石室延阁广内藏之於外府又有御史居殿中掌兰台秘书及麒麟天祥二阁藏之於内禁後汉图书在东观置秘书监又有鸿都等处唐有秘书监集贤院宋建昭文史馆集贤院置大学士直学士修撰等官以掌之又有秘书省崇文馆其重如此圣祖甫定天下即遣使求遗书国初四库之书多藏文华堂堂在禁中抵奉天门下百武车驾尝幸临之洪武三年三月庚子置秘书监秩正六品先除监丞一员直长二员十三年七月癸巳以内府书籍已有本院典籍掌之於是罢秘书监典籍张敏行者掌书籍中使传宣索书即啓钥以上时时得燕见圣祖稽古右文其勤如此盖罢掌书之官并其任於翰林实自此始今内阁史馆凡御制文字宸翰列圣实録及玉牒副本经史子集类书之属皆在焉永乐四年四月上视朝之暇辄御便殿阅书史或召翰林儒臣讲论尝问文渊阁经史子集备否学士解缙对曰经史粗备子集尚多阙上曰士人家稍有余赀皆欲积书况於朝廷可阙乎遂召礼部尚书郑赐令择通知典籍者四出购求遗书且曰书籍不可较价直惟其所欲与之庶奇书可得又顾解缙等曰置书不难须常览阅乃有益凡人积金玉亦欲遗子孙金玉之利有限书籍之利岂有穷也十六年遣修撰陈循往南京起取本阁所贮古今一切书籍自一部至百部以上各取一部北上余悉封识收贮盖两京皆有储书也十九年四月庚子夜奉天华盖谨身殿灾火势猛烈而奉天门东庑切近秘阁学士杨荣奋身直入麾武士三百人将御书图籍并积岁制勅丈书舁至东华门河次明日上召谕之曰昨夜火发在目前者几人卿能收拾御书图籍不避艰危可谓难矣因褒赏之是时书籍淆乱无纪典籍周翰理淆葺乱逾二载而後复旧今馆阁书目盖永乐间定也自正统以前凡官本院者每朝退即入阁中检所未见书盖馆阁无政事以讨论考校为业故得纵观中秘而受命进学者亦与焉景泰时编修周洪谟辈尤出入自恣始为内阁所扃钥弘治五年五月大学士丘濬请访求遗书言太祖於丙午年已求遗书既平元都得其馆阁秘藏而又广购於民间没入于罪稽一时储积不减前代然藏畜数多不无乱杂积历年久不无鼠蠧经该人衆不无散失今因内阁储书有匮书目有簿皆可查考乞勅内阁量要学士并讲读以下官督同典籍拨与吏典班匠人等将书目校讐有无全欠分为经史子集四类及杂书类书二类开具奏报仍刻考校年月委官名衔识於卷末立案存照又勅两京内外大臣会同南京礼部本院官查盘永乐中原留南京内府书籍有无全欠具数奏知於凡两京书籍令两京国子监誊写各令两监藏之以备遗失夫国家采辑佛道书以为藏经雕以文梓饰以文绫徧赐天下寺观储以髹红函匮载以金碧轮藏况此书籍乃自帝王传心之要道经世之大典礼乐刑政制度文为之所具乌可吝惜小费而不为经久之计哉请勑内阁将书目付礼部抄誊分送直隶十三布政司督提学校宪臣用心设法访求抄写送京以补所未备仍於内阁近便去处别建重楼一所专用甎石累砌如民间所谓土库者令内阁书办中书等官遇其闲暇抄誊累朝实録各一部盛以铜匮于楼之上层凡内府衙门收藏国家大事文书如玉牒之类皆附焉其制勑房一应文书如诏册制诰勑书等项并检行礼仪注应制诗文等项底本前朝遗文旧事等项杂録亦各抄一部盛以铁匮贮於楼之下层凡内府衙门所藏文书可备异日纂修一代全史之用者如永乐以前文武官贴黄之类皆附焉苟无御灾备急之具一或散失後之秉史笔者无所凭?往往求之於草泽访之於传闻简牍无稽真贋莫辨非但大功异政不得纪载而明君良臣为人所诬揑者亦有之矣至若列圣实録及圣祖御制等书请依洪武六年纂集日历以为宝训事例勒成一书颁行天下如此则祖宗之功德在万世永传信而无疑国家之典章垂百王逓沿袭而有本所谓金匮石室岂虚文哉奉圣旨太祖御制书籍着翰林院官打点见数收贮南京书籍查照目録开写缺少的去着守备同南京礼部翰林院点检送来天下遗书礼部行移南北直隶十三布政司访求其余罢然是时有司不能如命遂因循至今正德中为人盗窃残缺日甚论道讲学尚何所资耶言之可为拊膺不无有望於今日也

开局纂修事始

国初召儒臣载笔以定有天下之制分三局以总之一曰律局以定律令凡旧官之练宪典者居焉二曰礼局以究礼仪凡宿儒之通古制者居焉三曰诰局以撰诰命凡俊材之优文辞者居焉此开局之始也汪克寛曰洪武元年命中书省翰林太常率诸儒定拟三礼明年再命集议礼乐又明年徧徵在野道德文章之士分局相与订正之亦正指此其後纂修国史每分为十馆以均六局之多寡六局一曰吏以究人材之进退二曰户以量地利之盈缩三曰礼以考礼仪之沿革四曰兵以载军政之臧否五曰刑以书刑罚之详滥六曰工以审力役之纠缓皆本六官职掌为之十馆所修不能统一则摠勘如修他书则有不尽然者盖自罢起居注之後本院职专文史遇有纂修旋设馆席给笔札惟官长凡例是遵逐事呈稿笔削惟命其中虽有所见亦不敢尽用已意盖官局修书从古然也

监修

洪武二年二月丙寅朔勑修元史以中书左丞相宣国公李善长为监修不预史事三十五年十一月已未重修太祖高皇帝实録勑太子太师曹国公李景隆为监修都总裁官太子少保兼兵部尚书忠勤伯茹瑺为副监修官永乐九年十月又重修之勑户部尚书夏原吉太子少保姚广孝监修未及成而广孝死原吉独专其事洪熙元年五月庚午朔勑修太宗皇帝实録闰七月甲辰勑修仁宗皇帝实録俱以太师英国公张辅少师兼吏部尚书蹇义少保兼太子少傅户部尚书夏原吉监修自永乐以来多豫秉笔与国初不同宣德十年九月庚午勑修宣宗皇帝实録止用张辅为监修始复不预秉笔矣监修英宗皇帝实録者会昌侯孙继宗监修宪宗皇帝实録英国公张懋监修孝宗皇帝实録者亦懋也若修他书则罕设惟永乐元年七月修永乐大典以太子少师荣国公姚广孝礼部尚书郑赐为监修刑部左侍郎刘季箎副之余不可尽考

总裁

国初修元史以前起居注宋濓漳州通判王褘为总裁未几濓进学士褘拜待制三年二月乙丑续修元史仍为总裁太祖皇帝实録总裁者始为礼部左侍郎兼学士董伦与侍讲方希直重修李景隆与侍读解缙再重修则文渊阁大学士兼左春坊大学士胡广学士兼右庶子杨荣祭酒兼侍讲胡俨也太宗仁宗两朝实録总裁为少傅兵部尚书兼华盖殿大学士杨士奇太子少傅工部尚书兼谨身殿大学士杨荣太子少保礼部尚书兼武英殿大学士金幼孜户部尚书兼武英殿大学士陈山礼部尚书兼华盖殿大学士张瑛太常寺卿兼学士杨溥自是其柄始尽归馆阁矣宣宗皇帝实録总裁为少傅工部尚书兼谨身殿大学士杨荣行在礼部尚书兼学士杨溥总裁兼纂修为少詹事兼侍读王直少詹事兼侍讲学士王英总裁兼纂修前此未有也英宗皇帝实録总裁为少保吏部尚书兼华盖殿大学士李贤礼部尚书兼学士陈文兵部尚书兼学士彭时副总裁为礼部右侍郎李绍太常寺少卿兼侍读学士刘定之吴节副总裁盖自此始绍虽为侍郎然发身则自翰林故与焉宪宗皇帝实録总裁为少傅兼太子太师吏部尚书谨身殿大学士刘吉礼部尚书兼文渊阁大学士徐溥礼部右侍郎兼学士刘健副总裁为礼部尚书丘濬詹事兼侍讲学士汪谐孝宗皇帝实録总裁为少师兼太子太师吏部尚书华盖殿大学士李东阳少傅兼太子太傅吏部尚书谨身殿大学士焦芳户部尚书兼文渊阁大学士杨廷和副总裁为吏部左侍郎兼学士梁储若纂修日历惟洪武时有之总裁为学士承旨兼吏部尚书詹同侍读学士宋濓圣祖所修诸书多不可考独太宗时永乐大典分局皆有总裁学士解缙修撰吴溥检讨王洪礼部郎中邹济布衣陈济等皆得为之无虑十余人盖门彚多而事实繁故也大明一统志总裁为吏部尚书兼学士李贤太常寺少卿兼学士彭时学士吕原副总裁为学士林文刘定之侍读学士钱溥大明会典总裁为大学士李东阳焦芳杨廷和副总裁为学士梁储若四书五经性理大全宋元资治通监纲目等书多不设总裁止用纂修官

纂修

国初纂修皆用山林隐逸之士洪武日历纂修者皆儒士职官独员外郎吴伯宗一人戊寅年勑修太祖皇帝实録纂修可考者为侍读学士兼太常寺少卿高逊志太常寺少卿廖昇都察院左佥都御史程本立礼部郎中夏止善修撰李贯编修吴溥杨子荣刘观检讨陈性善侍书刘彦铭史官高让吴勤赵友士端孝思张秉彞唐畔畊国子博士王缙佥事胡子昭知县叶惠仲儒士杨士奇等永乐初重修太祖实録纂修为学士礼部尚书李至刚侍读胡靖曾日章王灌胡俨侍讲邹缉杨荣金幼孜杨士奇修撰李贯编修吴溥郑好义检讨王洪博士张伯頴王汝玉典籍沈度潘畿待诏王延龄给事中朱紘吏部郎中徐旭礼部郎中胡远太常寺博士钱仲益国子助教王逹博士金玉铉行人蒋骥晋府伴读苏伯厚佥事李宜叶砥知府刘辰靖江府教授张显楚府教授吴勤知府邹济知县杨觏梁潜王褒沈瑜赵委通唐云教谕解荣刘宗平训导富贵清罗师程儒士端礼王孟易朱逢吉莫士安凡外官生儒之预此者皆由本院官举荐及再重修其纂修者学士兼谕德金幼孜杨士奇侍讲学士曾棨侍读兼赞善梁潜侍讲王英修撰罗汝敬刑部主事李时勉陈敬宗也太宗仁宗两朝实録纂修官为左春坊大学士兼侍读学士曾棨右春坊大学士兼侍讲学士王英右春坊右庶子兼侍读王直左春坊左谕德兼侍读周述侍读李时勉钱习礼侍讲余学夔陈循蔺从善蒋骥修撰苖衷曾鹤龄张洪刘永清编修周叙孙曰恭杨敬检讨周翰王雅杨翥五经博士陈继户部主事陈中四川道御史陈叔刚福建右参议潘文奎知县万节教授丘锡教谕梁萼盖自是不复用儒士矣宣宗皇帝实録纂修官为侍读学士李时勉钱习礼侍讲学士陈循洗马蔺从善侍读苖衷曾鹤龄马愉侍讲高谷胡穜邢寛修撰周叙尹凤岐孙曰恭习嘉言陈询陈叔刚曹鼐仪铭王一宁杜宁储懋编修杨翥董璘杨夀夫林文锺复主事刘玹洪璵刘球与评事张益御史邵宏誉英宗皇帝实録纂修官为学士柯潜万安侍讲学士李泰太常寺少卿兼侍读孙贤刘珝左谕德黎淳右谕德童缘刘宣侍讲江朝宗杨守陈修撰王一夔彭教编修尹直徐琼陈秉中李永通郑环刘健汪谐张元祯吴釴罗璟检讨耿裕周经纂修兼校正官为侍读刘吉陈监侍讲丘濬编修彭华盖自是专用本院及詹事府官而纂修兼校正始见於此宪宗皇帝实録纂修官为太常寺少卿兼侍读傅瀚少詹事兼侍读费誾左庶子兼侍读谢迁右庶子兼侍讲陆简侍读曾彦杨守址侍讲刘戬王鏊杨杰梁储左赞善张元祯修撰刘机武卫张芮编修刘忠邓焲黄珣张天瑞刘春凃瑞检讨杨时畅纂修兼校正官为南京国子监祭酒李杰左庶子兼侍讲学士李东阳左庶子兼侍读吴寛右庶子兼侍讲董越纂修兼参对官为修撰杨廷和编修江澜纂修兼参对亦始见於此孝宗皇帝实録纂修官为侍读毛纪傅珪朱希周侍讲丰熙沈焘吴一鹏修撰顾鼎臣编修王俊李廷相温仁和李时滕霄何瑭董玘检讨汪伟王九思潘辰至於修他书者不能尽记大率成化以後纂修皆纯用本院官而永乐大典四书五经性理大全寰宇通志庶吉士亦得与焉

催纂

洪武日历设催纂官以侍讲学士乐韶凤为之永乐初重修太祖实録催纂兼誊写为礼部主事陆顒瑞端孝思始不用本院官宣德初太宗仁宗两朝实録因之以礼部主事张习为催纂宣宗实録则又不同编修萧鎡赖世隆吴节徐珵检讨李绍王汝玉姜洪何宣主事潘勤正字沈寅俱为稽考参对并催纂官英宗实録以编修李东阳倪岳谢铎焦芳陈音程敏政检讨吴希贤吏部验封司员外郎韩定中书舍人马麟焦?李溥俱为催纂官宪宗实録以吏部员外郎季通中书舍人胡清为催纂官盖自此专用制勑房诰勑房官云

稽考参对

稽考参对太宗仁宗两朝实録以修撰邢寛蒋礼胡穜编修陈询刘矩裴纶梁禋孔目沈寅为之盖纂修之次也然寛乃永乐甲辰进士第一禋次之孙曰恭又次之寛禋同为稽考参对而曰恭乃得纂修此类最多有不可晓者宣宗实録稽考参对与催纂并为一事英宗实録因之止以催纂为名宪宗实録以纂修者兼校正或兼参对孝宗实録稽考参对者修撰吕柟编修崔铣湛若水翟銮徐缙景阳检讨段炅易舒诰穆孔晖张邦奇焦黄中胡缵宗也盖至是始复专设其赏格与催纂同

誊写

洪武中修日历誊写用举人监生永乐初重修太祖实録以催纂者兼誊写官其誊写用监生生员儒士凡二十五人太宗仁宗两朝实録改誊写为誊録用检讨许彬连智马信周贵等四人中书舍人萧湘等十八人郎中员外郎主事寺副等官程云南等九人儒士生员各一员凡三十三人宣宗实録有誊録正副本官用郎中员外郎主事寺正评事侍书冠带秀才监生生员秀才凡二十九人又有誊藁官焉修撰黄裳编修许彬周贵中允蒋礼郎中何贤夏衡寺副石庆姚本温良英宗实録誊録有太仆寺卿余濓山东左参议林章礼部郎中吴谦等中书舍人凌晖等又有鸿胪主簿王佑白真序班毛显本院译字官胡清徐德王臣凌远与监生生员秀才之属共三十五人官虽不同大率皆制勑诰勑二房办事者也宪宗实録亦如之自太常寺卿林章等以及监生许鉴等三十四人孝宗实録誊録者太常寺少卿沈冬魁等以及秀才张保等三十六人

收掌一应文籍

太宗仁宗两朝实録收掌一应文籍者为检讨胡让典籍李锡牛麟张礼宣宗实録则为修撰胡让寺副陈纪中书舍人靳通英宗实録则为光禄寺署丞冀舞鸿胪寺主簿高监宪宗实録则为鸿胪寺主簿靳瑭本院孔目张翰自催纂而下若修他书多不可考姑阙之以俟续书

翰林记卷十二








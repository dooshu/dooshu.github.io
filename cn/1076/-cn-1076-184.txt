卷一百八十四

钦定四库全书

历代名臣奏议卷一百八十四

明　杨士奇等　撰

去邪

宋孝宗时右司谏王居安论韩?胄以预闻内禅之功窃取大权童奴滥授以节钺嬖妾窜籍於宫庭剏造亭馆震惊大庙之山燕乐语笑彻闻神御之所忽慢宗庙罪宜万死托以大臣之荐尽取军国之权台谏侍从惟意是用不恤公议亲党姻娅躐取美官不问流品名器僭滥动违成法窃弄威柄妄开边隙自兵端一啓南北生灵壮者死锋刃弱者填沟壑荆襄两淮之地暴尸盈野号哭震天军需百费科扰州县海内骚然迹其罪状人怨神怒衆情汹汹物议沸腾而侂胄箝制中外罔使陛下闻之宦官宫妾皆其私人莫肯为陛下言者西蜀吴氏世掌重兵顷缘吴挺之死朝廷取其兵柄改畀它将其策至善侂胄与吴曦结为死党假之节钺复授以全蜀兵权曦之叛逆罪将谁归使曦不死侂胄未可知也侂胄数年之间位极三公列爵为五外则专制东西二府之权内则窥伺宫禁之严奸心逆节具有显状纵使侂胄身膏斧钺犹有余罪况兵衅未解朝廷傥不明正典刑何以昭国法何以示敌人何以谢天下今诚取侂胄肆诸市朝是戮一人而千万人获安其生也侂胄既有非常之罪当伏非常之诛讵可以常典论哉右丞相陈自强素行污浊老益贪鄙徒以贫贱私交自一县丞超迁径至宰辅奸憸附丽黩乱国经较其罪恶与侂胄相去无几乞追责远窜以为为臣不忠朋邪误国者之戒又劾曦外姻郭倪郭僎窜岭表天下快之

监察御史杜范奏曰曩者权臣所用台谏必其私人约言已坚而後出命其所弹击悉承风旨是以纪纲荡然风俗大坏陛下亲政首用洪咨夔王遂痛矫宿弊斥去奸邪然庙堂之上奉制尚多言及贵近或委曲回护而先行丐祠之请事有掣肘或彼此调停而卒收论罪之章亦有弹墨尚新而已颁除目沙汰未几而旋得美官自是台谏风采昔之振扬者日以铄朝廷纪纲昔之渐起者日以坏理宗深然之

侍御史王十朋上疏论史浩曰臣闻人臣之罪莫大於怀奸误国植党盗权忌言蔽贤欺君讪上有一於此罪不容诛衆恶备焉其何可赦臣谨按尚书右仆射史浩人品凡下天姿险奸昔为士人以榷酤犯罪身几不免及试吏州县奸赃狼藉恶声播闻浩能以谄佞取容致身朝列夤缘遭际事陛下于潜藩龙飞在天躐居政府浩不知尽臣子之大节报非常之恩机巧百端得罪公议臣请条其罪恶之着者有八焉往岁太上皇帝闻钦宗之讣痛切宸衷下诏亲征思雪国耻知陛下春秋鼎盛智勇天锡断然以社稷付之深望陛下之大有为也浩为心腹之臣不能以忠自效乃於义不共戴天之日首进寝兵之言专主和议以沮大计盖欲踵秦桧之故态为固宠之身谋此怀奸之大罪一也太上皇愤金主之渝盟悟和戎之失策以疆场之事付爪牙之臣大将吴璘等奋身血战复秦陇故土屯兵固守俟时投机纵未能长驱以定中原亦可以牵制敌人南牧之患浩既主和惧吴璘进取隂使其党鼓扇浮议妄谓敌与西夏协力攻璘遥从中制令不退者斩遂取十三州之地而尽弃之将士丧气中原离心误彼生灵尽遭鱼肉不独弃地是乃弃民不独弃民是乃弃信皆由浩欲售一己之私而不頋国家之大计此误国之大罪二也浩履历既浅德望素轻骤居要涂天下窃笑於是取国家名器为一己私恩躁进之徒翕然合为一党门阑可以炙手士论为之沸腾至有嫡子嫡孙之号亲侄过房之称有号密传心印者有号正法眼藏者名居宗派布在朝列者纷如也昔王叔文窃柄有八司马之党李逢吉用事有八关十六子之徒浩得时遇主如此乃欲效叔文逢吉之为人此植党之大罪三也浩自参朝政即盗大权视宰相若无人待同僚为不物人皆畏其凶焰莫敢谁何官爵科第轻以与人进退百官悉自已出自为右揆益肆其奸方欲排击所憎驱除异己会其腹心内溃党与相攻陛下察其奸邪知其朋比收揽权柄出自宸衷不然朝廷之祸可既耶此盗权之大罪四也陛下嗣位之初首下求言之诏忠臣义士上封言事者非一浩抑谠直之言不使上达有佞己者则以免解啖之春闱省试知举三人上体圣心策问时事浩疑其斥己遂令党人林安宅追捕雕匠勒令毁板三知举尝面奏其事有旨令刋行安宅憸人也知有浩而不知有陛下不遵圣旨而惟浩是从卒不许刋陛下取士之始而浩首禁程文何以彰清朝不讳耶此忌言之大罪五也太上皇用天下人望起旧相张浚知建康陛下因付以江淮重任擢为枢府委任之专不啻若宪宗之待裴度浩与浚氷炭不同且惧其成功凡有奏请必多端沮之初遣史正志往建康欲沮浚进取之计及其既还遂酧以郎官又因诏百官言事遂令正志等密加诋毁指为许靖房琯有识为之不平此蔽贤之大罪六也浩凡与同列奏事未尝不留身退则妄称圣旨以诳之浩尝有辞免参政劄子未尝称祖宗及太上皇之德退则增加数语以报行浩之欺君大率类此昔王钦若为相每奏事必袖数奏但出其一余则诈称已得圣旨马知节尝面折其奸浩挟钦若之奸以罔衆朝廷无知节之直者以折之此欺君之大罪七也陛下即位之初以太学生经太上皇教养之久并与免解浩乃收为己恩务在笼络已而闻诸生议已遂深疾之复加沮抑尝於稠人中言太学有风波臣对以子产不毁乡校浩曰某固无他但上怒之尔浩近赴景灵宫行香道由贡院会太学补试士子填壅邓王回车避之闻者钦叹浩乃作威以逞为士子所嘲既而语人曰上怒补试喧譁欲令不考某以误其远来救之浩善则称已过则称君皆此类也此讪上之大罪八也浩无宰相才而居具瞻之位遇尧舜主而怀共鲧之凶陛下方当任贤使能图回大业如使浩辈久在庙堂其可以望中兴之治耶臣愿陛下正其罪恶窜之远方以快天下之心以为羣臣之戒

十朋又论史浩劄子曰臣闻人主之职莫大乎任贤去邪任贤去邪莫先乎信赏必罚任贤而不知赏与不任同去邪而不能罚与不去同古之帝王能任贤去邪者莫如舜举八元八凯而相之取四凶而流之可谓能赏罚矣未闻以十二牧之任而处四凶于外也臣昨日面对论列尚书右仆射史浩之罪乞加窜殛陛下谓今日已罢之臣知陛下能去邪勿疑可谓无愧於舜矣及宣麻于庭乃以观文殿大学士知绍兴府舆论咸以为疑谓陛下虽能去邪而未能如舜之正名定罪也人臣得时遇主未有如浩不忠於主亦未有如浩浩不忠之罪不可以一二数臣姑论其大而着者有八已见前章效秦桧而主和议可谓怀奸弃德顺而资宼讐可谓误国名在宗派者不止八司马可谓植党窃天下之柄不止如王叔文可谓盗权陛下导人使谏而浩钳人之口可谓忌言陛下委任忠臣而浩百端譛毁可谓蔽贤留身奏事妄称圣旨可谓欺君善则自称过则归主可谓讪上八罪有一且不容诛浩备有之其何可赦纵不投之四裔以御魑魅其可以巨藩大职而赏奸耶臣恐天下未必咸服如虞舜时也况绍兴密迩王都最为大府浩昔尝为属吏奸?着闻亦何面目见其吏民耶臣愿陛下出臣前章正其罪恶褫职名罢差遣窜之三危之地与天下共弃之庶使大功不专於舜也

十朋又论史正志劄子曰臣闻奸人多谋能观时而为进退当权臣植党则必附合以求进以窃美官及朝廷清明则又用奸计而苟免以逃天宪熙宁初王安石为执政用小人吕惠卿之谋变祖宗法度逐朝廷正人天下莫不切齿及元丰末司马光为相惠卿自知罪大为正论所不容遂丐祠于外冀脱典刑时苏辙为谏官遂首论其恶安置建州天下快之由是见祖宗时为台谏者排击奸邪未尝因其求去而容其幸免也臣谨按吏部郎官史正志操心倾险赋性奸邪自为士人时常出入贵人之门专事交结及初登科遂欲求为秦熺之壻托平日素所交结者赂熺乳媪使之誉已秦氏闻而薄之遂不见纳既而干求时相而得监仓善观时以求进闻枢密叶义问欲议进取遂窃吴若江淮表里论而增损之自号恢复要览以投义问遂繇筦库而得密院编修为士论所嗤及史浩执政欲主和议正志复变前说以投浩浩喜其佞已遂遣之建康以为说客欲以口舌沮进取大计常谈兵於张浚之前为浚所不礼正志乃妄撰语録设为已与浚答问辨难之语归以佞浩浩大喜之除为户部郎官浩与正志姓同而族异乃拜浩而父事之在浩之门最为用事故士论有亲侄之嘲正志既不见礼於浚遂极口讽之尝应诏上书比浚为许靖房琯闻陛下召浚惧其不利於浩唱为浮议以沮其来时人比之张又新今陛下知浩之奸断然罢之知浚之忠破羣议而任之正志自知朋比谗慝得罪於清议遂力求去朝廷乃以福建运判与之正志能用奸以自免大类惠卿求去於元丰之末臣滥职风宪苟不论而击之宁不自愧於苏辙乎欲乞陛下特发英断名正志谗慝朋比之罪以正典刑纵未能行两观之诛亦当薄示三危之窜庶使元佑清明之政复见於今日矣天下幸甚

十朋又论史正志劄子曰臣昨尝论列吏部郎官史正志朋比谗慝自知罪大欲逃典刑力求外补朝廷以运判与之是用外台重任以赏奸也欲乞睿断正其罪而窜殛之至今未见施行臣深所未谕臣闻唐王叔文以沾沾小人窃天下柄号召一时有名之士欲侥幸而躁进者并以郎官清要之职处之相与结为死党至誉叔文为伊周管葛宪宗监国之始首逐叔文而杀之其徒皆终身窜殛号八司马元和之治比迹贞观淮西功业冠出李唐盖繇宪宗必於用罚鋭於去邪也臣窃谓前宰相史浩之恶不减王叔文其党与之盛不止八司马虽非天下奇才至於挠节以附匪人怀奸以害公议则一而已如正志者在浩党中尤为亲密出入门阑踪迹诡秘人皆呼之曰继拜公又榜之曰亲侄遂自枢属骤迁户部郎又迁天官郎使浩不去则正志必躐处侍从矣正志去冬归自建康不独揺撼张浚尤媒孽李显忠之短必欲朝廷罢浚而诛李显忠以沮恢复大计非陛下保全而委任之则忠臣良将身首且不可保岂复有今日淮甸之捷耶今国家方欲恢复中原所赖以激劝者赏罚而已前日二将奏功赏不踰时舆论咸以为当谗慝之人亦宜薄正其罪今不独逃司宼之刑而又以外台耳目之寄处之何以慰天下之公议乎郎曹运判至么麽也而臣喋喋言之者非以其玷列宿污外台而已而朝廷之刑赏公议之是非寔系焉伏乞陛下出臣两章断然逐之以示去邪勿疑亦足以惩一而劝百也光宗时监察御史虞俦轮对劄子曰臣至愚极陋蒙陛下特逹之知擢自周行寘之台察常惧失职以速罪戾伏覩本台弹奏格应诸路监司守倅不按举部中贪汚不法之吏者觉察臣昨尝按奏为知县而贪暴不法者三人区区之意盖将欲以警厉其余蒙陛下即赐罢黜矣访闻似此等辈寔繁有徒臣以为虮虱小臣不足以频污白简缕渎天听窃惟国家置监司守臣委之以刺举之权果为何事哉今也坐视贪暴之吏布列州县恬然不顾其偶为台臣所按者百无一二其侥幸漏网者固已多矣其为不举职不奉法岂不负明天子委任之意哉此无他不蔽於外戚则夺於权要不怀其纳赂则喜其办事曾不思斯民受苦何所赴愬天听益高有怨而已臣愚欲望陛下特降睿旨戒敕诸路监司守臣今後州县贪暴之吏奸?狼藉踪迹显露有经台臣按奏者并以不觉察之罪随轻重罪之庶乎其能以公灭私奉法举职俾贪暴之吏知所忌惮不致重贻斯民之害天下幸甚

宁宗即位初吏部侍郎彭龟年上论韩侂胄干预政事疏曰臣闻侍从为论思献纳之臣於天下事无不得言故欧阳修为翰林学士论狄青不当在枢密府包拯不当为三司使而不为侵越彭汝砺为吏部侍郎论曾肇不当黜降韩维为知制诰论范镇不当补郡而不为朋比盖知无不言事无不可论侍从之体当然也反是则阿容苟合沈默自全不足为天子近臣矣臣素无所长荷陛下擢之庶僚之中寘之法从之列三数月间恩宠狎至诸臣进用未有若臣之骤者也使臣只贪荣遇则箝口结舌最为上策使臣粗求补报则犯顔触讳必蹈危机然营已忘君臣实不忍辄敢冒昧陈献其愚惟陛下财幸臣伏见祖宗待外戚之法远监前辙最为周密不令预政不令管军不许通宫禁不许接宾客不惟防禁之使不害吾治亦所以保全之使全吾之恩也近者交通内外之禁固已隳矣然预政管军之制犹未改也已隳者固未敢望复之而未改者其可坏之乎臣伏见知合门事韩侂胄乃太皇太后之懿亲而中宫视之亦尊行也其人本是世家慷慨喜事陛下入践大宝侂胄尝效微劳士大夫以此颇多之然日来籍籍皆云数入禁近干预政事臣固知陛下英睿明断於天下事无不习练何资此徒然陛下进退大臣更易言路皆初政最关大体者其所以进退之由更易之故大臣或不能知而侂胄能知之大臣或不能言而侂胄能言之不知侂胄何以得此彼其假托声势窃弄威福顾其术则然然而天下治乱君子小人之消长只在人材进退之间人君所以审操而自执之者一旦外戚乃得隂乘其机簧鼓於外则陛下总揽之权恐为此人所盗矣臣闻元符间向宗良兄弟止缘交通宾客漏泄机密陈瓘抗章劾之谓自古戚里侵权便为衰世之象外家干政即是亡国之本亦如州县之政只要权出于一若使守令之家子弟亲戚交通宾客关节无禁则奸人鼓舞良民怨嗟如瓘此言陛下安可不察臣观侂胄近日所为不特如向宗良而已窃惜朝无陈瓘不能为陛下出力排之在太上皇朝始用姜特立大臣尚能逐之使去後用袁佐谏官尚能论之使惧不谓陛下始初清明有臣如此而乃无一人出一语及之则其声势可知矣臣官为侍从职侍讲读目击此人累陛下初政乃缄默不言则臣负陛下昔范祖禹尝告哲宗曰臣侍经筵八年日望一日岁望一岁期陛下为令德之主唯恐有纎毫之失臣之事君实慕斯义况辨邪正明是非乃讲读官之职臣欲於此定陛下取舍之意决君子小人消长之机故不敢不为陛下一言若陛下以臣言为是则乞黜侂胄以解天下之疑黜臣以当其怨若以臣言为非则臣与侂胄不能两立退当屏处以俟威命

按日记其日因论韩侂胄奸状甚悉上谕云只为是朕亲戚用之不知如此奏云政恐陛下不知所以言之遂进劄子时上亦无怒容读劄子讫因奏云臣欲论此人久矣到今方?政缘陛下近日逐得朱熹太暴故欲得陛下亦亟去此小人毋使天下人谓陛下去君子如此之易去小人如此之难所谓用贤如转石去佞如拔山乃刘向论汉元帝语陛下岂可效之哉因极论君子小人不可不辨其言甚悉奏事讫复奏云臣既论侂胄仰犯威严自此当居家以俟威命上谕云不须如此欲退闲上赐之坐又欵曲问及饥民北使从容久之乃赐茶而退到家申三省及以劄子白庙堂次日闻早上宰执开陈之略上云韩侂胄是朕亲戚彭龟年是朕旧学诚是难处集贤进两留之说欲以韩侂胄奉内祠彭龟年依旧供职上云甚好丞相继请云龟年性刚若陛下留之不如宣引一番面谕曲折上云此人质直兼是随龙旧僚五人一人死一人丁忧两人论罢只有彭龟年在有事肯来说只如此区处甚好

嘉定元年四月太学博士真德秀奏曰臣伏观庆元以来柄臣颛制立为名字以沮天下之善者有二曰好异曰好名士大夫志於爵禄靡然从之者有年矣吁是岂非蠧坏人心之大原乎是岂非更新圣化之首务乎臣尝敬观国史窃见祖宗盛时以寛闳博大养士气以亷耻节礼淑人心国有大政事大议论天子曰可大臣曰否宰相曰是台谏曰非而不以为嫌布衣陈时政草茅议廊庙而不以为僭盖惟恐人之不尽忠而未尝恶其立异也士之自修於乡党者见尊於朝廷自励於州县者见襃於君上过人之节不以为矫异俗之行不以为狂盖惟恐人之不乡善而未尝疑其近名也夫是以忠谠之气伸而佞谀者不见容亷节之俗成而贪鄙者知自愧其所以扶持国脉於久安长治之地者其源盖出诸此自王安石蔡京之徒相继用事乐趋和同已之论用险肤亡行之人士有不为利疚不为势怵者则目之以好异目之以好名摧折沮挫不遗余力波流横溃至于崇宣遗亲後君之习成伏节死义之风泯其祸可胜道哉中兴以还深监前辙培养作成风俗一变不幸十数年间复坏於柄臣之手盖其窃弄威权之始一时诸贤出力与抗彼自知为清议所不贷也保固庸回以为心腹摈抑贤隽甚於仇讐有如至诚忧国以为忠犯顔切谏以为直臣子常分也柄臣则以好异诋之设为防禁以杜天下欲言之口於是忠良之士斥而正论不闻矣正心诚意以为学修身洁已以为行士大夫常事也柄臣则以好名嫉之立为标榜以遏天下趋善之门於是伪学之论兴而正道不行矣相煽成风惟利是视以慷慨敢言为卖直以循默谨畏为当然以清修自好为不情以顽钝亡耻为得策北伐之举宗社安危所系也雷同相从如出一口而争之者不数人胥史皂隶稍握寸权则辐凑其门名义有不暇顾流弊之极一至于此今日改弦更张之初臣谓当先破尚同之习广不讳之涂朝政得失俾臣下各尽所怀而不以立异为可厌襃崇名检明示好尚俾人人有士君子之行而不以沽誉为可疑则士气伸而人心正风俗美而治道成更化之务畴先於此惟陛下与二三大臣亟图之臣不胜至愿八年德秀为江东转运副使奏乞将新知徽州林琰寝罢新任状曰臣以非材误蒙超除将漕江左一道休戚责实在臣视事以来日夕兢惕常恐玷澄清之选孤临遣之恩窃见所部徽州地瘠民贫曩经回禄之灾旧观未能尽复春夏以来亢阳为虐雨泽未浃人情忧危正赖贤二千石悉心抚摩庶无流离饥莩之患今见任守臣赵师端除丞太府下政霍权得请奉祠日望朝廷遴柬良牧以幸一方比覩进奏院报已差下林琰琰平生素履臣不熟知第闻昔为台谏之时颇有交通关节之迹若子与壻请嘱纷纭至今都人以为嗤笑夫身在王朝至近也职居言路至严也以至近至严之地犹徇私弗顾如此若付之专城之任寄以千里之权必将政以贿成刑放于宠新安之人其何赖乎况今旱菑之余正以讲求荒政为急琰尝两守偏郡治声蔑然必不能推饥溺由己之心解百姓倒垂之厄臣欲俟其到任然後考察以闻重惟琰尝历从班州郡将迎费耗必倍用敢先其未至冒昧有陈欲望圣慈将琰差知徽州旨挥特赐收寝别选循良之吏惠此凋瘵之民臣不胜大愿德秀又奏乞将太平州通判韩楚卿罢免状曰臣窃惟通守之职所以关决郡条苟非其人必至贻害千里臣近据太平州申通判时子懋任满新通判韩楚卿已到任交割职事臣窃见楚卿依凭城社旁若无人沿檄之日居多在官之日絶少由此县道败坏贻患後人推其源流盖自楚卿始当涂名郡地望素高加以旱菑之余讲求荒政正赖倅贰得人相为协济如楚卿者实不堪任伏望圣慈将楚卿罢免或与祠禄别差作邑有声绩人通判本州实一郡之幸

德秀又奏乞将知太平州当涂县谢汤中罢斥主簿王长民镌降状曰臣猥以驽庸将漕江左属旱蝗相仍民物告病朝夕忧惧寝食靡遑仰赖仁圣盛明之朝哀矜元元蠲租?廪无所爱惜饥疲之氓赖以少苏然臣博采衆言皆谓艰食之日尚长迓续民命唯仰二麦故於八月间镂板劝民种殖且控请于朝乞拨降钱楮贷民籴种复虑报可之命尚迟亟以本司桩管钱一万贯发下太平广德两郡委自令佐措置给借第四等以下耕农之家文移丁宁非不切至意谓近民之官必能恪意遵行未几当涂之民乃有以给散不公诣臣陈愬者及臣以巡察荒政躬至当涂而来愬者愈衆盖保正县胥相为表里贿赂苟行则有以一户而获数十千者嘱托不至则有候伺累日而财得百余金者推原其故皆由知县谢汤中者身为邑长略无恻怛爱民之心视监司行移漫为文具始则泛然付之吏手继则一切诿之佐官致使吏奸恣行无所忌惮侵移诡冒色色有之臣以民讼至多不容但已遂将典押陈杞等械送州狱寻据勘到本县元承州帖发下官会二千贯除节次给借人户外余钱四百二十三贯有奇皆系陈?等擅行侵用或以入己或以供官甚而知县料理考任主簿修造廨宇亦科县吏出钱吏无从出则取办于此臣窃考桩管钱物非准指挥不许支用臣以忧民之切不暇便文自营方自劾于朝乞正专辄之罪而官吏乃奉行灭裂如此今当举行荒政之际若使官吏人人如当涂县事事如麦种钱则凡陛下所捐以予民者皆将化为乌有矣嗸嗸生灵何所依赖臣除一面将勘到公吏照条施行外所有通直郎知太平州当涂县谢汤中不职之罪实难幸免况料理考任乃其私事辄行科配吏人致使将官钱侵用其平时律已抑又可知伏望圣慈将汤中特赐罢斥使州县之吏咸知究心荒政不敢苟简庶几实惠得以及民实一道大幸

德秀又奏乞将知宁国府南陵县丞李仁任罢黜广德军广德县丞冯兟送部与岳祠状曰臣窃惟邑之有丞所以协赞其长治一同之政若乃很傲而陵上昏眊而失职有一于此是谓负丞臣以亷察为官岂容置而不问伏见宣教郎知宁国府南陵县丞李仁任故参政彦頴之孙而澄之子也淳厚端良有忝祖烈轻儇浮薄厥有父风本县去岁菑伤为一郡最振饥检旱若捄头然惟令与丞均当任责而仁任乃以被檄为名委其职而去卧家数月恬若不闻畔官离次已为可罪近以州郡文移督促始不获已还任迁怒邑宰百端侵陵自典吏而下不时捽至其庭断以大杖讯决动至数百械系或至通宵且以知县妄用官钱徧申台府及守臣张忠恕索历驱磨县家所用皆有去着仁任之言莫非诋诬臣考诸公论皆以仁任为不直遂对移芜湖县主簿冀其少戢而仁任更无一字遵禀径翩然以归非惟不有邑长且不有监司矣臣所谓很傲而陵上者仁任是也廸功郎广德军广德县丞马兟年廹桑榆志气衰落间尝摄邑颇乏亷声近以本军檄往平江般运制置司对拨米斛羣情喁喁日望船粟之至而兟乃以黠胥自随纵其侵渔船户钱物遂使船户公为欺弊盗粜官米凡七十余石当饥民仰哺之际一勺一合皆为可惜兟为监临官不能检察以致散失米斛其多如此岂容逃责臣所谓昏眊而失职者兟是也二人者一则少而狂一则老而缪俱难存留在任伏望圣慈将仁任罢黜兟送部与岳庙俾凡为吏者知所警饬实一道幸甚

德秀又奏乞将知宁国府张忠恕亟赐罢黜状曰臣窃惟天灾流行虽盛世不能免惟上而朝廷下而守令至诚以忧之尽力以捄之则民虽不幸而遇凶岁可使骨肉相保而无流离全其天年而不至殍踣以死昔人有云剪爪宜及肤割发宜及体仁人之於捄菑虽发肤有所不爱况其他乎富弼之在青州存恤流民如其家之子弟赵拚之在越振饥药病多出私钱盖为君上牧元元为国家固根本法当如此臣以驽劣将漕江东属岁旱蝗民物告病仰赖陛下仁圣哀恫无告之民散财?粟以钜万计真可谓尧汤之用心而臣徧察州县间求其至诚恻怛恪意奉行者则何其甚寡未尝不仰叹朝廷之至仁而咎官吏之不仁也间者盖尝以给贷麦种钱纵吏盗用而劾一令矣又尝以般运米斛纵吏为奸而劾一丞矣若乃身为二千石而志不在民将朝廷振济之米掯留破用其罪有甚於二人者乃独置而不问则是纎悉於小官而卤莽於大吏也臣谨按朝散郎权?遣宁国府张忠恕以轻儇浮薄之资济之以隂狡诞谩之术曩守霅川污秽无检为宪臣所劾侥幸获免自以为能及来宛陵贪恣益甚开告讦之门以隂求人过一词罥罣牵连入狱有辠犯甚微而遭编窜者崇聚敛之政以倾夺民财极意搥剥一孔不遗有逋欠无几而遭估籍者邦人畏之甚於豺虎去夏亢阳种不入土臣以手书与诸郡豫讲振荒事宜独忠恕条画灿然本末甚备臣大喜过望亟下其所申於诸州俾视以为式居无何有自宛陵来者乃言其境内飞蝗塞路粟直翔贵州郡恬若不闻臣窃怪之何其言之工而实不副也近者循行太平广德二郡其地与宣犬牙相入荐绅父老多为臣言宣境之民憔悴尤甚振恤之事殊未有伦传闻邻境散钱给米已至一再有恨不得为旁郡民者臣亟驰书提举常平李道传问其故道传复书以为宣之六县地最大旱最甚前後所申最详而事最不举臣谓道传此言实深中其病而忠恕方且裒类成帙一一记载若已讫事之为者臣得而读之则虚词多而实事少略於给散而详於劝分其间有月济二日粜四日者济米出於官司粜米取於上户官司所惠既微而上户之米又尽充官粜不知自余日分细民何所仰食未几承常平司牒称宁国府昨蒙朝廷拨赐转般仓并义仓米凡十一万七千三百六十二石而本府拨下诸县为振济用者止五万六千二百四十六石其余六万一千余石未见去着遂行疏问忠恕虽巧为分擘回申而气馁词穷不可掩覆姑摭数项言之如诸县合粜人户已将劝分米充数矣而忠恕复於振济米内重叠支破在城安济坊孤老并诸县乞丐人已将常平米给散矣而忠恕复於振济米内重叠销豁两狱罪囚土牢编管等人并家累重大官兵月粮口食州郡自当措办而忠恕亦於振济米内拘留其他虚支大破色目非一犹且摊布不行复将二千三百七十余石指为灰蛀欠折之数不思上供纲米系嘉定七年新收而义仓米亦近常平司委官覆实灰蛀欠折何至若是之多公为诞妄一至於此原忠恕本意自谓文移眩惑可以欺人冀将官米暗行乾没不虞道传单车入境尽索文历钩校条析具得其情仓猝报应奸状毕露盖其平时习气以此为常当昼攫金无所忌惮独不念一郡数十万生灵嗸嗸如在沟壑陛下不惜太仓之积捄之於垂絶之中为守臣者纵不能有所附益其忍为侵渔之计乎且朝廷盖尝因忠恕之请颁祠牒截纲米以赡州用矣借令经费犹或不足夫岂他无撙节之方何至紾饥民之臂而夺之食其亦可谓不仁之尤者矣况荒政之行当以振济为主劝分为辅盖有司不惜官廪以惠民然後可责富室不私藏以惠乡里今忠恕於朝廷所赐则妄行破用於民问所有则根括无余形廹势驱一切不恤考诸民词有家产仅千钱而勒令认米四百石者有因公事至庭而罚米数百石者民间畏其虐焰止得俛首听从据忠恕所申六县人户认米凡十二万八千九百余石苟非以无道行之其能致多若是乎如泾县土瘠民贫所科亦一万一千四百余石忠恕尚怒其少形之批判必欲其急作措置否则县官按奏黜责典吏刺配岭海是趣廹官吏使之毒民也以忠恕之政无善状士大夫皆谓豺狼不问责实在臣而臣独容忍久而未发者尚欲责以捄荒之效故也今察其所为决无可望之理而春夏之交青黄未接正是民饥之时必待其饿莩累累死亡枕藉然後举劾其亦晩矣臣与宪仓二司虽分州措置荒政然於官吏臧否则自当通察用敢不避仇怨疏其罪状以闻伏望圣慈将忠恕亟赐罢黜令提举司将元拨赐米斛一一驱磨实数申尚书省仍乞下臣此章戒励本路州县凡奉行荒政之吏各当仰体朝廷之至仁毋效忠恕之不仁其有沮格上恩俾泽不下流坐视民饥而拯捄不力者并许监司按奏重寘之罚庶几民命可全而和气可召实一道大幸

贴黄臣窃见忠恕以峻急苛暴之政敛怨於民去岁之秋宛陵之士有条民怨十事以示臣者盖谓租赋之法自正数外一毫不当多取所以编之版籍给以牌由依数输纳以为一定不易之制而本府则不然牌由内明书紬一寸则科纳一尺明书紬一尺一寸则科纳二尺明书绵一钱则科纳一两至於和买紬绢亦将零寸责令尽纳整数其怨一也本府受纳夏税秋苖不用文思斗斛而私制寛大斗斛两岁以来加增收耗尤甚於前总而计之不啻多量一倍以上受纳官随即申府乞委官般量将加增收到之数为出剩以献开场未几所收出剩已可补足正数便行出牓责令人户重价输钱以归府用其怨二也人户输纳去年折苖钱以一石为率如纳籼米通用米二石二?了纳如纳粳米通用米二石了纳今年六月十一日以前籼米每石八百文足粳米每石一贯文足更有官收水脚等钱共五百文足只合通计钱二贯五百文足而官司估价每石纳成三贯四百五文足则是每石多取民钱一贯文足其多收折麦钱大略亦同其怨三也他如公库既造酒宅堂又造酒责令官吏沽卖以搀夺赡军正库之课额一有亏欠官员动遭责罚公吏例行决配而官吏怨坊场河渡之败阙者不任兴开虚负官钱无可偿纳家既籍没身复监留馁瘠如鬼犹不释放而坊户怨宗子降生陈乞公据者逾年而不行陈乞起支者经年而不予近又剏例坐仓回籴孤遗米并以酸淡官醖折支料钱而宗室怨军人预借春衣钱每名掗支官酒七升亏折甚多噤不敢言而军士怨中产之家有因科配赈粜破坏家业而怨者有为户长以逼催逃阁税赋鬻产代输而怨者有无辜遭罹刑辟编窜他州骨肉离析而怨者臣始闻之犹疑其言之过寻采衆论皆谓信然方陛下宵旰勤民惟恐一夫不获其所而忠恕身在近藩敢为残忍以结怨于下一至於此臣以按察一道为职倘不亟加论奏使忠恕侥幸善罢或反叨陞擢外台耳目其将焉用此臣所以不敢嘿也

德秀又按奏宁国府司户钱象求状曰臣窃惟方今仁圣在上爱养元元若保赤子凡百有位皆当恪意奉承使德泽下流鳏寡得所然後无负朝廷为民置官之意而臣所察州廼有颛恣妄为贪虐相济大吏以虎狼之威搏噬於其上小吏以狐鼠之奸跳踉於其下轻蔑国宪荼毒民生者臣傥不以闻则为失职昨据宣城县百姓施良陈愬知宁国府张忠恕妄行抄籍家财本府司户钱象求乘势收掳钱物等事臣亟索府案并追推吏张翼司户厅吏汪澄送上元县根勘见得施良与兄施恭各居岁久至嘉定三年施恭与男施耕同充本府军资库子侵盗官钱事?配籍其在狱之日即无一词连及施良其後施耕自配所逃归匿於宗子赵通夫舍屡干施良丐贷钱物不能一一尽从自此浸成嫌隙又缘本府追捕逃军严急遂生狡计以知府张忠恕见掲榜召人实封告讦於是撰造虚词诣府陈告称父施恭曾有官会七百余贯并金钗银琖等物寄施良之家忠恕欣然视为奇货不待究实径差司法前去封籍其家仍就追施良送狱当盛暑中百端锻链勒令招认隐寄情辠尽将财产估卖填偿计其所直凡数千缗忠恕犹以为未足复将其壻田产并行没官展转推求尚且未已又谓其女不应辄妻宗室婚嫁数年且尝有子必欲一旦仳离其为不仁孰甚於此臣窃考国家立法唯胥吏犯枉法自盗赃辠至流以上者乃许籍没施良家本编甿初无过犯虽其兄侄尝遭黥隶然异居析产辠不相及借使真曾受寄钱物揆之三尺不过断罪监偿亦无籍没之理况施耕所告元无实迹又涉累载已被赦恩忠恕志在得钱遂并国家之法令朝廷之赦恩一切不顾且自古及今未闻有止凭告讦之词遽将人户封籍者亦未闻有先封籍而後追人者盖忠恕之心沈溺货利民间讼愬稍涉钱之一字便欲攫而取之何暇更考虚实奸猾之徒窥见此指凡其所欲陷害必曰某人辠当罚钱某人辠当籍产忠恕一一施行被诬之民无能自脱者如保正王椿以受船户缴引钱四贯八百为人所讦而籍其数万之赀竹木牙人刘刚等以多收商旅牙钱为人所讦而罚令纳钱三千贯诸如此类非止一端案牍具存可以覆视江东去岁旱蝗宛陵为甚羣情汹汹几不聊生为郡守者方且大开告讦之门数兴罗织之狱夺斯民仰事俯育之具而供其侈费妄用之资臣所谓大吏以虎狼之威搏噬於其上者忠恕是也当施良被籍之时司户钱象求实受府檄估卖其财产因得挟城社之势以行其穿窬之谋鸡鹅孶畜则烹之以飨从人缣帛软细则卷之以归私室据厅吏汪澄供称有未上帐之物系象求般去者拾余件如糯谷烛炭绵钱纸札之属是也有物重估轻象求以诡名买去者数拾件如缣段衣物髹器之属是也以至馆客婢仆亦皆纷然收买名虽酬直无异白取独不念无辜被籍之家寃痛方甚乘时攘窃岂所忍为臣所谓小吏以狐鼠之奸跳踉於其下者象求是也忠恕前已予祠臣不敢更乞行遣但其违法毒民之状臣既考验得实不敢不告于朝廷象求以赀入官人品猥下而敢为贪墨如此傥令侥幸漏网则继此尘点仕路必将益肆其奸伏望圣慈特赐重行镌罢永不得与亲民并职曹官差遣使州县小吏少知所惩实斯民幸甚

德秀又奏乞将新知宁国府陈广夀寝罢新命状曰臣伏覩进奏院报陈广夀差知宁国府寻复有旨趣令之任臣窃惟江东一道自晋宋以来号为重镇者金陵宣城而已有唐之世以宣为观察府而属郡隶焉肆我孝宗龙飞陞掲府号盖其疆场之广袤生齿之蕃庶地望之雄重大抵亚於金陵故为亲王执政偃藩均佚之地而自十数年间廼有凋郡之目臣尝博访士大夫皆言此邦本自富实顷缘郡守不尽得人或亷隅不立而封殖其私或用度亡节而靡於浮费故其事体浸不逮昔今诚得一洁已奉公之守行节用爱人之政源流本末以渐讲求则财计不患其不充公私不患其不裕今者郡守阙人臣意陛下必将妙选循良以幸此州而改命再三乃得广夀贪残之迹人所共知其在临川尤为暴横清修之誉蔑闻纎毫白夺之名交播衆口近因漕臣之言斥使去郡天下莫不共叹朝廷从善之速而或者犹恨议罚之轻今曾几时遽有此命夫抚之与宣虽均为名郡然其大小轻重要自不同使广夀在抚以善最闻其褒迁不过如此夫既尝败绩於抚矣其可复使守宣乎既不能以善治抚矣其能以善治宣乎故自除目之传公论籍籍如出一口况是邦新罹前守之虐民之被祸盖匪一端至於开告讦之门兴罗织之狱无罪而籍赀产非辜而罚?钱善良之家沿此破荡者甚衆自李道传被命承摄乃始以次蠲除斯民浸有生意侧闻广夀在抚之日如前数事色色有之而其凶暴尤出忠恕之上今忠恕甫去而广夀寔来所谓逐虎逢狼害将愈甚抑何宣人之重不幸也臣非不知国家用人务在含垢过而能改圣贤许之然大体可称则一眚难废不幸有过则自新可期若广夀平生屡遭弹劾起家为郡当知圣朝擦拭之恩而贪暴亡状廼更甚於畴昔其不可望其改过也明矣臣若顾避不言坐视千里之民再被涂炭岂惟下媿百姓实亦上负朝廷况今明良会聚之时进退人材率采公议刻印销印曾无留难何所疑畏而不亟论奏伏望圣慈将广夀差知宁国府指挥特赐收寝别选贤牧以惠一方庶几凋瘵之甿获遂?息臣不胜至愿

宁宗时王十朋论林安宅劄子曰臣闻口道先王语行如市人名曰盗儒此圣人之所必诛王法之所不赦也臣谨按前知临安府林安宅者其盗儒之雄乎初令越之新昌纳官妓为妾则以滥闻及倅漳州盗郡将之权贪墨自恣则以?闻及作广漕起罗织之狱诬?善良则以酷虐闻谄事郷人朱倬倬令何溥荐之而得淛漕倬虽小人然於安宅有卵翼之恩及台官张震欲论倬安宅乃手疏倬之隐恶数十事以示震倬之罪人皆可得而言也而安宅纳之其与吕布事董卓而杀董卓何以异乎安宅出入史浩龙大渊之门其在都司也进则见浩退则见大渊天府之除不由正道物议咸鄙薄之有从何处来之语浩与大渊结为死党及二人反目浩托安宅和之安宅既欲效勤於浩又欲献佞於大渊遂造其室为奴顔婢膝之态士夫传以为笑陛下比於经筵尝语臣曰近台谏论龙大渊事朕不私之已罢其职矣臣言陛下屈已从谏以天下为公不私潜邸之臣社稷之福也陛下称不私者至于再三今安宅乃自托於大渊之门以盗威福陛下且不私大渊其肯私其门下士乎安宅自知罪恶为清议所不容乃诈病以求致仕朝廷既以宫观与之矣又用计以复留臣近尝面奏其奸陛下即谕宰相令丐祠而去矣今又必欲朝辞冀侥幸复留之计动用奸谋以要君父不顾亷耻不知进退真小人之雄者也或谓安宅之才可以治剧然自知临安以来初不见其所长事无大小皆委於吏狱讼繁兴而不能决盗窃公行而不能治议者谓不逮前政远甚是岂可居弹压之任乎陛下断然罢之可谓能去恶矣为安宅者固宜皇惧朝闻命而夕即涂也乃复徘徊不去不知何所恃而敢尔耶臣欲乞断自宸衷正安宅之罪而窜逐之以为不知亷耻者之戒臣与安宅素无睚眦比因安宅奉史浩意旨毁省试策题及程文之板臣以公议责之即非私怨安宅闻陛下用臣为御史即欲求去盖用奸计以钳臣口臣前日面奏其奸即蒙陛下罢而去之臣已不论列今闻安宅复求朝辞物议沸腾咸谓安宅倚恃奥援不顾公议故臣不得不论之愿出臣章示至公於天下

十朋再论林安宅劄子曰臣误蒙亲擢滥司风宪比尝面奏前知临安府林安宅奸邪交结等事陛下即谕宰相令安宅罢职丐祠而去臣仰窥圣意既俯听臣言得从谏如流之美又欲保全安宅使不繇弹劾而罢为安宅者固宜闻命即行又复乞朝辞冀奸计得施欲求再用臣昨条列其罪谓即赐施行今乃闻有旨令安宅内殿引见臣不胜皇惧之至切闻仁宗之时任用台谏言及乘舆则天子改容事关廊庙则宰相待罪臣今论一小人而不能使其知畏尚何面目居风宪之地耶安宅前日闻陛下用臣为台官即诈为风疾以求致仕既已得祠命下复止罔上要君尤足以见其奸诈今宜即去而复乞朝辞未有班次而遽得内引是前日之奸计复行也臣切见近日执政台谏以疾求去者皆放朝辞安宅何人而得此隆眷异礼耶欲乞陛下深察安宅奸邪交结之罪亟赐窜逐以慰公议

卫泾奏乞籍没陈自强家财状曰臣恭惟本朝以仁厚为家法以体貌待大臣三代而下所莫能及然其至於朋附以罔上贪黩以为奸则窜殛随之曾不容贷岂固为是少恩哉所以振纪纲厉风俗不得不然耳传曰国家之败由官邪也官之失德宠赂章也贾谊亦曰上设亷耻礼义以待其臣而臣不以节行报其上者则非人类也夫为士大夫而至於以宠赂几败国事至不以人类自处则亦何所不至哉臣谨按韶州安置陈自强起自书生晚叨一第方为士之时固已不善处约丐贷亡节素乏乡曲之誉繇州县得改秩年踰六旬自知迟暮志在苟得当奸臣弄权之始夤缘假馆之旧躐登朝列致身宰辅专事谀佞持禄固宠知有权臣而不知有陛下武臣之平章军国祖宗无此故事自强宁不知之乃率同列讽台谏上章饰说力请陛下畀侂胄以吕公着文彦博之任自强位处其次庇身得所侂胄既专国柄自强肆为奸利举朝侧目莫敢谁何传闻四方无不鄙诮都城频年火灾变异不小一夕延毁私第顷刻而尽天意可见自强曾不引避反以被火乞怜於人馈遗接迹所获不赀人谓回禄祝融之相之也陛下念荐举之不公寒畯陆沈累降御剳戒勅中外法行自近宜以身率乃首犯训旨遍移私书多取空头举削旋议价直随其人之贫富与其势之缓急有增至三千缗而后售者有先受贿赂而后为之发书者自强三子俱非令器士颐士履贪秽尤甚交通关节专事狎游人谓将帅?师旦卖其大者而近下军职及陞差之类自强偕二子交互为市内而职事官外而监司郡守亦以贿得有求学官者献泥金酒器十具不厌所欲则郤之以为高实怒其薄也使自强素有亷称此物奚宜至哉有自?管以七千缗而得广漕者有自倅贰以六千缗而连得两郡者有以珠翠饰婢妾而遗其子者有以五千缗而得潮阳者其它殆难以遍举繇是金帛充盈每盈百箧则谕天府运以海舶不知其几有干仆陈宗颢者本封桩库吏自强倚为心腹冒受福州水军统领徇私废法大抵类此近者太皇上僊臣子摧慕自强领使总护初无劳锡赉不薄二子列属复叨醲赏自强宜知止矣自二子外其余辟置非钱不行皆有定价下至轝夫力士亦必刻削其募直犒赐之半此而可忍夫复何言逮其因山之回自知阶官已至特进意在欲得亚保词臣有言兼有谢深甫旧比自是始不敢受寻常辞免制綍或令回授或与加恩谓之贴麻自强既觖初望公形怨忿必欲尽辞峻拒廷扬之命不恭孰甚焉自强本无能为敢行不义徒以凭藉权臣自谓若倚太山盖侂胄乐其顺从非自强难以专擅自强徇于货利非侂胄不能优容是以蒂结株连牢不可拔兵大事也侂胄欲图兵柄以久权任始犹迟疑未决自强不能禁止反从臾成之诸将败衂粮械丧亡当荆襄两淮危急之时人情忷惧几至不测朝士从臣有叩自强者但俛首唯唯或云太师自有措置人知其无益亦不复问盖自强第知徇私黩货不以国事为念夫子曰危而不持颠而不扶则将焉用彼相自强之谓矣幸而敌以粮乏自遁自强喜动容色对侂胄言某自觉心安知其无虑夫三边兵民死於锋镝殆踰百万自强所当怛然兴念曾是以为安乎自强自知通国之人皆所弗予乃与侂胄密谋引用林行可躐长谏省倚为爪牙令纵其搏噬善类使人无敢议已者其意殆不可量二人者为恶不同同於误国原情定罪厥罚宜均臣历观本朝宰辅或以庸常尸位或以奸邪被斥或以朋比获罪虽不一端曾未有贪婪汚浊嗜利无厌寡亷鲜耻如自强之甚者则又乌可以常理论哉矧旧比有可考者昔丁谓为相坐与雷允恭交通罪状显露初止分司再贬崖州司户诸子并勒停籍其家得四方赂遗不可胜纪谓虽小人犹有才术自强视谓无能为役而罪浮于谓止从窜斥人谓佚罚况侂胄家财既尽行拘籍而自强不损其锱铢反令稇载而归何以厌服天下臣愚欲望睿断将自强家财照丁谓例籍没二子姑从镌降勒令随侍自强前赴贬所以为鄙夫患失贪人败类附下罔上误国蠧民者之戒庶几少快公论俯慰人心於维新之政不为小补

泾又论太师平章军国事韩侂胄右丞相兼枢密使陈自强乞赐贬窜疏曰臣闻书曰惟辟作福惟辟作威惟辟玉食臣无有作福作威玉食臣之有作福作威玉食害于而家凶于而国人用侧颇僻民用僭忒释之者曰君臣之分贵贱有常政当一统权不可分作福作威谓秉国之权勇略震主者也人用侧颇僻谓在位小臣见彼大臣威福由己由此之故皆附下罔上民亦因此而僭差夫箕子告武王以洪范陈天地之大法而独於此谆谆其严澟乎其不可犯真足以垂戒万世且以作福作威而害家凶国祸己如彼而况征伐自天子出圣有明训人臣而可专之以贻患於天下哉臣仰惟陛下天资仁孝身履恭俭率礼守法畏天爱民未尝有一过举以韩侂胄获聨肺腑久事禁密见其平时小心畏谨故每事询访觊有裨补侂胄所宜衔戴恩遇勉自抑畏密勿弥缝图报万分而习气膏粱不学无术任重力小轻躁自用陛下少加假借侈然骄肆窃弄威福恐人有议己者乃首借台谏以钤制上下除授之际名为密啓实出己私而奸险之徒亦多乐为之鹰犬夫台谏之官使诚出於天下之公选人主之亲擢论议章奏允叶人心听之可也今专植私党任用匪人凡有所言无不隂授风指而每告陛下槩谓台谏公论不可不听自是威福日盛无复忌惮稍有异己必加摈斥以人臣而专权擅朝干分败常自知其无所容乃巧图兵柄以为固位之策不量事实徒徇虚名外则缔交军帅分布边面以张其声势内则位置羣小於给舍台谏以主其言论招纳亡命撰造间谍轻絶和好遽啓兵端逆曦之任殿岩侂胄交通踪迹诡秘人已切议当孝宗在宥之日以吴氏世掌兵权圣虑高远吴挺亡恙时逆曦年甫弱冠因其来觐留之禁卫以系其心及挺之死至易以它将逆曦在光宗朝亦不过假守边郡侂胄既荐为殿岩又纳赂以便其归复任西帅付以全蜀识者盖已寒心果挟强敌以叛人尤不能无疑於侂胄而侂胄亦何辞以自解藉曰无他而虎兕出柙咎将谁归以至皇甫斌之败於唐州李汝翼之败於符离商荣之败於东海郭僎之败於仪真郭倪之奉头鼠窜仅以身免将不素择兵不素练轻举妄动自取困衂殆理势之必然而所以致此抑又有由也?师旦起於笔吏之贱侂胄以犇走之旧荐进宠用不三四年骤躐通显凡武臣之建节非近属懿戚元勲宿将不以轻畀举而授之奴隶昔秦桧居相位垂二十载不为不专假宠使令如贾璵丁禩官不过武功大夫未尝处以朝廷职任而师旦为御带为知合为枢密都丞旨至秉旄钺此秦桧所不敢为而侂胄敢为之师旦何知嗜利亡耻固其常态既为侂胄所亲信遂招权纳贿其门如市自三衙以至江上诸帅皆立定价多至数十万少亦不下十万暨诸将挠败侂胄不得已稍从黜责诸将往往退有後言谓吾债帅而责以战将道路籍籍传笑境外遂益有轻视中国之心师旦旋以败露削籍投荒虽加之罪而心实不服扬言於人谓诸将货赂非所独得盖指侂胄而言然则师旦之窜非专於伸国宪亦侂胄藉之以自文耳抑侂胄之专擅尤有大可罪者自古国家有大政事大兴作谋及卿士谋及庶人礼曰天子将出征类乎上帝宜乎社造乎祢禡於所征之地受命於祖受成於学岂非兵凶器战危事故谨重如此今侂胄之举事上不取裁於君父下不询谋於缙绅至於为陛下侍从近臣有不得与闻同列有不能尽知者甚至密谕诸将出师之日僭假御笔以行之外廷曾不及见已破泗州之後曲为之说以罔圣听始谕词臣降诏逮沿边连以败报皆蒙蔽而谕诸将第以捷闻人情忷惧几不自保幸祖宗德泽在人逆曦授首敌亦以粮乏自遁然而三边兵民毙於锋镝困於转徙沦於饥饿死於疠疫室庐焚荡田莱荒芜遗骸蔽地哭声震野斯民何辜而至此强敌频年佥刷皆吾中原赤子彼唯重其族类而虐用吾民光化之战至驱佥军及俘系老弱几数千人填塞濠慙以渡军马河南之地十室九空而两淮四十余年生聚遂成丘墟是南北数百万生灵之命皆侂胄一人杀之也皇天后土能鉴陛下之心虽敌人亦知其非出於陛下之意是以督府每遣小使敌帅书问往复必以首谋奸臣为言使侂胄本无邪谋只以轻信误国至此亦当审察事势束身请罪退就贬削犹有辞於天下仍偃蹇居位靡闻惧容遇边报稍希辄为大言每执己见则曰有以国毙闻者缩首夫国太祖太宗高宗夀皇之国而从侂胄毙之可乎方倚腹心以为台谏文饰奸言谓之一人心定国论以禁异议怙终不悛殆将罔测夫以侂胄本以庸闇无知养成奸恶得罪天地得罪祖宗得罪举国兵民纳侮夷狄孩提孺子口皆能言心无不怨而刧於积威曾无一人敢为陛下言者赖陛下觉寤出自英断特降御笔处分且蒙圣恩不以臣孤远亡似擢长宪府臣虽见具控免而已入供职敢亟举其专权误国罪之大者言之其他罪恶擢发不足以数未暇枚举如陈自强者昏老庸缪本无寸长可取徒以尝假馆於侂胄繇州县小官数年间汲引拔擢致陛下过听用为次相阿附充位不恤国事不遵圣训中书机务唯唯听命一无可否侂胄曰兵当用自强亦曰当用侂胄曰事可行自强亦曰可行每对客言自强受恩之深只得从顺然则从之者欤自强之罪亦不可胜诛矣若其贪黩无艺政以贿成鄙猥之状言之几污口舌臣亦未暇悉论伏望陛下详览臣奏将侂胄自强重赐贬窜以答天人之愿以释兵民之忿以彰有国之典以慰死者之寃使敌国闻之必谅陛下本心将士闻之必为陛下戮力一战忠义闻之必为陛下奋?而起宗社幸甚天下幸甚

泾又论韩侂胄凿太庙山及婢妾仆隶封叙官爵及分盗太皇殿金帛状曰臣昨日奏疏论列韩侂胄专权误国等事恭想已蒙睿旨施行方陛下奋?英断之初万姓呼舞咸以手加额喜於复见天日之清明足见人心无不耸快其它罪恶人言尚且籍籍今条列一二如后一稽之礼律宗庙至重太庙者祖宗神灵之所御虽车驾经从犹为却盖所以尽恭敬也侂胄人臣宁不知此庙後山林号称禁地自来不许樵采掘凿侂胄惑於术士之说谓其地形胜每遇兴造必获福利自是穷极土木终岁不休剏造亭馆种艺花卉日事游燕三二年前臣虽在田野每有人自都来辄言每遇宴集望太庙之山烛炬荧煌箫鼓喧閧歌呼之声逹于通衢观者莫不嗟息凡居民起造楼屋临视邻家法犹不许而侂胄乃以亭馆下瞰太庙於礼安乎欲乞圣旨行下临安府日下先将山上亭馆尽数毁拆花卉尽行除去补植松杉仍申严樵采掘凿之禁一贵有常尊礼亦异数夫人嫔御天子而後有之今侂胄处人臣之极位合避嫌疑乃敢以婢妾之贱邀求封号至郡国夫人僭拟宫闱月有常廪倡优后饰贾谊见於痛哭流涕之言而侂胄以倡优僭受封号干请宣押俾与内宴至与妃嫔杂坐人臣而有此礼乎臣欲乞睿断将侂胄四婢追毁告命其服用金玉珍宝等皆宫禁所得者并与拘收放令逐便其羣婢凡有安人恭人等封号者悉行追夺一衣章之宠以劝有功均号名器武臣任至将领或赐金带皆为荣宠今侂胄盗窃威福多以名器私其亲属或有可言者乃至其家僮仆及内侍私名干人有官至大夫职为将领及御酒库等差遣如黎怀义郑中钱錡吕颐田邦直杜文质等及李奭家奴严监门者或曾赐带或经两赐名器僭滥莫此为甚臣欲乞睿旨令所司追究逐人元补名目因依除元系父祖奏?及实有军功补授人许给还元官外其余官资差遣虽作御前及亲属名色并与追毁其衣带悉行追纳入官仍各将家业抄估听候施行一臣昨所奏分盗太皇殿金帛玉瑢等今闻有内侍吴回者尤为巨蠧凡夀慈殿事务皆所专辄分盗金帛悉出其手自盗特多臣切惟太皇太后帑藏所储皆两朝奉亲之礼太皇方寝疾之际不忘国家念及军旅之费以助支遣吴回身为巨璫受国厚恩职居禁密独不仰体圣意方騩驭上僊臣子摧慕之时忍为盗窃之计岂复人理欲乞睿旨将吴回李奭等送所司削夺官职分窜岭海仍籍没家财以充犒军之用使三边将士闻之必知激劝右上件四事虽未足以尽侂胄之罪然公论未厌不容缄默冒昧烦渎天听伏乞睿断速赐处分

泾又论奸民猾吏状曰臣窃惟国家法令非不详尽州县奉行弗?猾吏奸民相辅为虐善良受弊无所赴愬此蠧害治之大者也臣伏见孝宗皇帝即位甫阅三月内出寛恤十八事条画纎悉灿然备具洞烛幽隐曲当事情欺伪不容奸猾知惧一时颁行中外呼舞二十八载之间所以结人心固邦本抑有助焉惟是比年以来因循玩习视为虚文臣尝考求大略实多切於今日之务未暇徧举姑以治私贩鞫盗贼奸民挟诈以汚善良猾吏并缘以徼贿赂二者之弊尤切於民者为陛下陈之盖私贩盗贼无非乡村之恶少亡赖必有大奸巨猾为之囊槖常时既与固结缓急相为表里一旦败露纵加穷治迄莫肯言方藉其营救於外以为异日之地而善良之民粗安衣食素无交涉徒以平日强卖不售假贷无时图复私讐隂受指教或谓资给停着或谓同党分?官非其人付之吏手惟意所欲妄行供称狱吏利於请求不究虚实株连枝蔓追呼烦扰肆其溪壑既厌所欲卒从末减有司或不加察无辜反抵深文间有一二仅能自明而诛剥之余家已破矣奸民复出为患益无悛心狱讼繁滋所在皆是箠楚之下何求不获寃枉之声闻於道路此岂圣世之所宜有耶臣恭惟陛下嗣服以来发政施仁率绳祖武每闻民间利病罢行恐後顾州县吏不奉法敢为民害有如前所陈者安可不加禁戢乎臣伏愿陛下特降睿旨检坐绍兴三十二年寛恤诏条申严约束俾州县各务遵守内委御史外委诸路监司纠其不如令者必罚无赦庶几奸猾革心善良安业刑得其平狱无寃滥亦足以感召和气灾沴不生其於仁政岂为小补惟陛下留神幸甚

历代名臣奏议卷一百八十四








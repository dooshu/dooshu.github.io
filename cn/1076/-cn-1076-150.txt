卷一百五十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百五十

明　杨士奇等　撰

用人

宋理宗亲政即以考功员外郎洪咨夔为礼部员外郎召入见乞养英明之气及论君子小人之分帝问今日急务对以进君子而退小人开诚心而布公道且言在陛下一念坚凝又问在外人物对以崔与之护蜀而归闲居十年终始全德之老臣若趣其来可为朝廷重真德秀魏了翁皆陛下所简知当聚之本朝

绍定六年翰林学士知制诰真德秀上奏曰臣侧闻中外之论皆谓今日贤材满朝而治效不立议论盈庭而弊事不修忧时者为之叹息异意者为之姗侮岂所谓贤者非贤而衆议之纷纷举不足采耶臣窃谓人材有大小之殊而善用者取长略短皆足以有济议论有同异之别而善听者去非从是皆足以有补子产相郑择能而使之冯简子能断大事子太叔美秀而文公孙挥能知四国之为而又善为辞令裨谌谋野则获子产皆因其所长而任之用能卓然自立於晋楚二强国之间堂堂天朝人材岂下於郑者愿诏大臣日加延访使敷陈所藴而考察其行能条举衆弊而分委以经画课其效之成否随之以黜陟焉如此则可用之人出矣汉昭帝时吏民上书言便宜有异辄下杜延年平处复奏神宗皇帝诏中外上言得失委司马光张方平同详定选择及哲庙嗣位臣民皆上封事亦令光与执政看详此皆故事之可法者也近覩御笔令将端平奏议缮写成册以进羣言繁多无所决择文书盈几何由徧观愿仿先朝已行之典命两制近臣或两省都司官二三人付之看订删去浮辞剟取要语仍各从其类缮録成秩凡关於君德帝学者进入禁中备陛下之览阅关於朝政边防者送三省密院备大臣之采择继今臣下章奏悉用此法苟当於理无不施行如此则可用之言见矣用人听言各有其实何治之不立而弊之不修耶若夫悠悠泛泛玩愒岁月以虚誉用人而无以核其能否以虚文听言而无以订其是非臣恐弊事日滋治效愈邈其患未知所终也恳切有陈伏祈圣察

德秀为礼部侍郎上奏曰臣闻敌国外患自昔有之根本安强形势巩固则敌虽盛而不足忧根本单虚形势削弱则敌虽微而有足惧臣观今日近有金患远有蒙古狡焉窥觎意在叵测而淮堧之变尤骇听闻羣情方揺未易底定盖尝深思熟计窃以为聚正人端士於朝廷使之尽言补过者此内固根本之方也布贤牧良将於方维使之养民训兵者此外固根本之要也根本强则形势张矣古之有国者以人材为轻重故一干木足以藩魏一季良足以安随厥效甚明不可诬已今朝廷之上绅緌济济夫岂乏人然敏鋭之士多於老成政事之才富於经术慷慨敢言者少故正论罕闻亷退自重者少故士风弗竞陛下嗣服之初尝以耆艾而褒傅伯成杨简矣以儒学而褒柴中行矣近复以恬退而用赵蕃刘宰矣海内闻风孰不钦叹然前乎三臣虽加异数而聘召未闻是有优贤之名而无用贤之实也至於直亮敢言有如陈宓徐侨者非特召擢未加虽褒宠且莫之及此议者所为弗满也陛下诚欲收用贤之效臣愿处伯成简於内祠置中行於经幄若宓若侨擢之言论之地且益求其类而招徕之使华发旧德之良清名峻节之彦峩冠委佩毕萃於朝廷陛下开心见诚俾之条陈阙失大臣虚怀无我与之商确事宜毋縻以好爵而言论不从毋隆以虚文而情意弗浃则贤者之所有皆为朝廷有矣如是而内之根本弗强非所虑也赵简子将保晋阳必先有以寛其民之力李牧将攻匈奴必先有以养其兵之鋭今四方长人之官抚字不闻而叨懫日甚万金之产或一朝而白夺累世所积或微罪而没官夏秋之赋输纳至於再三关市之征苛细及於毫末鞭笞杂下而燕笑自如膏血已殚而溪壑未满以此贸官职以此广田庐於是乎民贫至骨矣诸道总戎之帅训肄不勤而掊克是务自偏裨以至士卒其家赀稍厚者必使之治货财非优之也盖幸其负课而掩有也其廪给稍丰者必以之供役使非亲之也盖利其捐金而求免也军中相语以酒垆药局为籍赀产之梯媒谓当其事者必不能自免也回易房廊为陷子孙之坑穽谓其身虽死而监督至於无穷也主帅剥偏裨偏裨剥队伍有日给千钱而不足衾絮者有月廪数斛而不饱糟糠者以此饰苞苴以此买歌舞於是乎兵贫至骨矣呜呼兵民俱病一至斯极此何时而莫之捄耶臣愿陛下明诏辅臣一新黜陟用亷仁之守而去贪残任贤能之将而斥暴横使之视民如子恤军如家崇饮氷食蘖之风均挟纩投醪之惠俾人有生意而士有奋心如此而外之根本弗强非所患也汉人有言本强则精神折冲本弱则招殆致凶为邪谋所陵臣观方今之势可谓弱矣司马光尝谓祖宗苦身焦思以变衰唐之俗陛下高拱熟视以成後魏之风迩日之事何以异此不亟图之则纪纲日以陵夷风采日以销铄駸駸焉将有不可复振者此臣所以痛心疾首思有以为陛下告也今区区所陈实转弱为强之本惟朝廷不以为迂而采用之则其效有可以岁月期者诗曰心之忧矣不遑假寐臣不胜惓惓

德秀为户部尚书上奏曰臣前二疏略尽愚忠中夜以思复惧有所未尽者敢不空臆言之臣窃惟今日庙谟不可无一定之法羣臣不可无相济之和自顷偏师失利陛下特发英断薄责帅臣姑令以功赎过盖得秦穆用人之意而置司於泗密迩东淮仰窥圣算沈深默悟进取之难渐为收敛之计大臣至公无我不胶先入之言从容回斡盖有不可晓然示人者然臣尚虑将帅耻於无功或云洛阳虽失东南之两都自如或云敌将已毙河南之戍兵尽去或云蒙古有内变未能报东门之师凡若是者若可喜而实未然也昨者洛邑之屯望风辄遁汴雎之守其能坚乎一将虽亡岂无他将戍兵暂去宁保不来惟幸内变之或然则可牵制而未动然敌谋多诈每能以此诳人方尼雅满聚衆来南亦有林牙复兴之报若庙朝不审遽信所闻犹豫之间计不早定必待敌至然後图之则迟缓未免失机仓猝而不及审虑曷若及今酌理势之所宜务规模之先立按为定论毋或转移以之应敌庶有余裕臣所以谓庙谟不可无一定之法也先圣有言君子和而不同所贵乎君子者以其叶心而共济非以其阿意而相从也比者更张以来登延衆彦将追元佑之风而群贤持论颇有不一之患故兵议既兴有以先发制人为说者有以量时度力为言者彼是此非莫能相一而臣顾以为喜者盖同异纷纭之中实至当之论所由出故也然朝廷之上初未尝以同异为好恶而缙绅之列乃或以同异为爱憎臣则忧之夫主於先?制人者为国也主於量时度力者亦为国也意见不同同於为国盍亦平心商?惟是之从可也奚必以异已而相嫉乎元佑中廪廪向治矣惟羣贤自为矛盾小人得以乘之稔成绍圣之祸今虽未至於斯可不预防其渐臣愿陛下戒谕羣臣各尽忠益事求适当不必苟同见有异同勿相疑忌成衆贤和朝之美取同心报国之功此臣所以谓羣臣不可无相济之和也臣志在纳忠喋喋无已仰祈圣察

德秀谢奬亷吏奏劄曰臣今月十六日伏准尚书省劄子八月十五日三省同奉御笔近真某奏事朕因访问亷吏某以知袁州赵?夫对朕惟奬亷所以律贪亦庶几化贪为亷之効以惠吾民赵?夫可除直秘阁与监司差遣劄送臣者伏念臣比叨召札入对便朝具陈生灵耗斁之由皆本州县贪残之故渊衷有恻天语载询欲知亷吏之姓名以备圣时之采择念顷过宜春之境颇尝聆守土之贤百口自随惟禄是仰一介弗取其节可称遂以所闻冒陈于上退而窃省尚有当言若崔与之帅成都但载归艎之图籍杨长孺守长乐罔侵公帑之圭铢皆最为当世所推乃不能悉数以对方重愚臣之怵惕忽传宸笔之褒敭当九重厉精思治之秋正四方视仪聼唱之日一守臣之蒙擢殆若细微百执事之乡风孰不兴起祗承命告倍切忻愉污吏革心实关公道瞽言获用岂曰私荣愿承明诏之作新更广宸聪而咨访循良未举盍宏封密之规贪浊当惩可废烹阿之典乃若澄源而正本尤先昭德以塞违使清光之化首倡於朝廷而亷耻之俗交兴於中外庶几民生日厚邦本弗揺此下臣献替之微忠抑初政施行之急务敢因奏谢僭有敷陈伏乞睿察

起居郎魏了翁论除授之间公听并观如元佑用人上疏曰臣伏准正月己巳诏书令臣举贤能才识之士又准辛卯诏书令臣悉心启廸毋有所隐顾一介疎贱旬月之间洊被诏墨窃窥圣意固欲兼采衆知急闻直言然臣尝妄议下之从上也不从其所令而从其所行夫使耆俊在服忠言日闻直不见疎才不招忌则声气之合有不待劝勉而至者不然闒茸得志阿谀成风爱贤而不亲礼善而不用则稍知自好者将望望然去之矧所谓真才硕能者乎熙宁元丰之间非无君子也自王安石吕惠卿逐异已以快其私元气销靡若不复见一旦哲宗践祚崇庆垂帘振而新之则大小胥奋於是司马光文彦博吕公着在相位吕大防韩维刘挚范纯仁在政府鲜于侁苏辙孙觉梁焘范祖禹朱光庭傅尧俞吕陶为台谏苏轼在翰苑范百禄曾肇刘攽苏辙在词掖而经筵讲读官则傅尧俞韩维范祖禹赵彦若崇政殿说书则程颐召而不至则范镇也史官则陆佃曾肇朱光庭黄庭坚自余此类不可殚纪然而所谓元佑诸贤之盛则非借才於异代也有作新观感之实德有丁宁恻隐之真意故数月之间精采颇异乃尔虽然此特元佑初年也七八年间大抵若此其间调亭既入虽若稍不逮初然正论卒胜世号宣仁为女主中尧舜宁不信然臣愚欲望陛下试取臣言参稽史册内以禀承慈训外以申命大臣自今除授之间公听并观如元佑用人使才器分量无一不当其位则实意所孚善类皆为时而出诗曰国虽靡止或圣或否民虽靡膴或哲或谋或肃或乂陛下幸毋以乏才忽之臣不胜区区

了翁为吏部尚书乞趣诏崔与之参预政机上奏曰臣伏覩陛下亲揽大政特颁手书首以亷隅砥厉臣节百司庶府闻命踊跃大邦小侯望风胥劝然而终以染濡熏习之久回遹之谋沦浃肌髓鄙夫壬人顽顿寡耻贪吏债帅诛求亡厌此风终未殄也乃者陛下特攽御笔远自广南召崔与之参预政机除书一攽中外胥庆而与之方以年迈疾侵固请谢事夫当仕有官职而以其官召之则不得以疾为解陛下所以诏谕之者非不切至而与之重於一出特为晚节计耳与之初辞宗伯再辞天官今又力辞政府古所谓大臣者与之庶几有焉今若赖其沈静亷退之节表正羣工亦足以革竞镇浮亷顽立懦臣愚欲望陛下亲御宸翰以趣其行勉以君臣之大义喻以家国之深忧庶其幡然而来协助亲政则陛下意乡所形必有闻风兴起者矣臣无任区区端平初帝尝访广东经略安抚使崔与之以政事之孰当罢行人才之孰当用舍与之力疾上奏曰天生人才自足以供一代之用惟辨其君子小人而已忠实而有才者上也才虽不高而忠实有守者次也用人之道无越於此盖忠实之才谓之有德而有才者也若以君子为无才必欲求有才者用之意向或差名实无别君子小人消长之势基於此矣陛下厉精更始擢用老成然以正人为迂濶而疑其难以集事以忠言为矫激而疑其近於好名任之不专信之不笃或谓世数将衰则人才先已凋谢如真德秀洪咨夔魏了翁方此柄用相继而去天意固不可晓至於敢谏之臣忠於为国言未脱口斥逐随之一去而不可复留人才岂易得而轻弃如此陛下悟已往而图方来昨以直言去位者亟加峻擢补外者早与召还使天下明知陛下非疎远正人非厌恶忠言一转移力耳陛下收揽大权悉归独断谓之独断者必是非利害胸中卓然有定见而後独断以行之似闻独断以来朝廷之事体愈轻宰相进拟多沮格不行或除命中出而宰相不与知立政造命之原失其要矣大抵独断当以兼听为先傥以不兼听而断其势必至於偏听实为乱阶威令虽行於上而权柄潜移於下矣

端平中中书舍人袁甫直前奏事劄子曰臣恭惟陛下轸国步之多艰忧更化之未効特?睿断并命宰辅陛下此心上通於天中外臣民畴不鼔舞臣窃谓宰辅之职固贵乎专亦戒乎太专不专则责不归一太专则失於独运陛下知左揆之忠直无他肠而恐其勤劳太过不可以无助也於是置右弼以佐之陛下之心不过如是而寡见浅识者妄窥形似谓圣意将有所移矣陛下察右弼之老成有素望必能长虑却顾共图国事也於是使济左揆之所不及陛下之心不过如是而旁睨窃听者又揣摩意见谓圣心将偏有所重矣并命二相可谓至当而纷纷之论如此臣谓陛下英断奋?虽莫过於此举而二相之事陛下乃莫难於此时何难尔难於埙箎之相应金石之相宣如有虞济济之盛时也虽然是不难天下万事莫善於公莫不善於私房玄龄问正主芘民之道於王通通曰先遗其身能遗其身然後能无私无私然後能至公至公然後以天下为心矣世之为大臣者未尝不自谓能遗其身也然身若何而可遗必方寸洞然无一毫之私意而後能遗其身必不市恩不修怨不相倾相轧而後能遗其身必天下之所谓君子者进而用之天下之所谓小人者黜而远之凡亲故夤缘私相援引隂相嘱托者一切屏去而後能遗其身若夫任私意矜小智徇偏见聼邪说胸中胶胶扰扰非真有国尔忘家公尔忘私之心则何足以为至公臣之所谓公者非曰外焉示公而已也貌似同心而中生矛戟乌在其为公耶是故专制擅决者固不足以为公而徘徊犹豫善避形迹者似公而亦非公也勇往好胜者固不足以为公而谦逊畏抑务为小心者似公而亦非公也何则宰辅者国家之柱石柱石不牢大厦将颠而何谦逊畏抑之有且非独大臣之身为然也彼与之谋议者岂无素相厚善托以心腹之人哉若其中立不倚徇义忘利者侃然正色为谋必忠是固有益而无损矣如其内怀顾望各有所主则造作语言缘饰事端谗间之隙既开交鬭之风滋炽於是朋党之论兴矣用一人焉彼以为此之党此以为彼之党而人主始莫知所适从矣行一事焉彼以为此之私此以为彼之私而人主始惑於聼闻矣无事之时倡为此论犹虑簧鼔是非徒乱人意况当中外抢攘事变蠭起之际乎方今至大至急之务亦多端矣楮轻物贵民不聊生一也军情动揺志在好乱二也蒙古窥我将谋大举三也阃外诸帅不相恊和四也凡此者皆付之悠悠泛泛不肯出力为公家远计而朝夕所从事不过互相猜疑迭求胜负久而习惯愈激愈甚明主临朝慨叹惟曰其奈朋党何士大夫相与私议亦曰其如朋党何此正唐人所谓去河北贼易去朝中朋党难今虽未见其形而兆已先见矣先见之兆不务防微待其彰着不可掩乃欲从而救之不亦难乎本朝朋党之论惟韩琦当国有以消平调一之遂使两党之迹涣然氷释琦既罢相党论复起诸贤斥逐无虚日而小人忌琦者独少其後扶持善类琦力为多臣愿以此事为大臣勉元佑之初聿新庶政惟元丰旧党分布中外多起邪说以揺撼在位吕大防倡调停之说宣仁圣烈皇后疑不能决苏辙抗章谓大臣若正已平心为安民靖国之计则人心自定虽有异党谁不归心宣仁是之臣愿以此语为陛下献虽然抑臣又有深於此者盖人主之英断不自外生当由心出临朝之时尊严若神未足为英主也要必无纎芥嗜好汨其澄明之性则?为英断自然有不可玩者如其齐庄於路朝而舒肆於燕私酒色观游便僻侧媚凡所以营惑耳目感移心志者有一於此则国家大事其精力必有所不及其志虑必有所不周大臣见其然也亦且忧惧闷郁之不暇而况权势之相逼党与之相挤日夜图回各求其自全之计国事将谁与任责耶大臣既不任责则人主之腹心耳目不得不寄於所亲信之人凡在左右者幸其有可乘之隙则点白为黑以紫乱朱将何所不至哉然则探本穷源又在陛下正身以率下而已舜之歌曰股肱喜哉元首起哉此责在大臣也臯陶之赓歌曰元首明哉股肱良哉此责在人主也臣窃观今日并命二相之後而有一人焉不能平心以徇公则将先之以猜疑而终之以朋党有猜疑之?则股肱不可谓之喜听朋党之说则元首不可谓之明臣非敢为是过虑也诚见今日通国上下惟知患在蒙古而不知忧伏萧墙惟知变在兵寇而不知祸起缙绅是以恳恳愚忠不知忌讳惟陛下与二相深思舜臯陶之言而亟图之天下幸甚宗社幸甚

圣语　甫奏曰陛下并命二相天下莫不欣悦为二相者所当各尽公心勿徇己私则可以上副陛下委任之意读至陛下置右弼俾助左揆之所不及玉音云朕意正是如此外间何为有纷纷之论某奏天下事有一必有两两则易於不一惟英王有以一之汉文帝尝并相陈平周勃矣一则智谋一则重厚有文帝在上虽是二相而归於一唐太宗尝并相房玄龄杜如晦矣一则善谋一则善断有太宗在上虽是二相而亦归於一然则今日何虑纷纷之论惟在陛下一人而已读至莫善於公莫不善於私玉音云极是某奏主意所向人情之所趋也主意向左彼则趋而左主意向右彼则趋而右陛下不可不察人情之所趋趋之之初未遽见有大害趋而不已分朋植党自此始矣读至谗间之隙既开交鬭之风滋炽而朋党之论於是乎兴玉音云此事极可虑又云朕尝宣谕大臣云朕并命两相正赖恊心共济国事卿等宜深体此意某奏陛下圣谕极当读至人主之英断不自外生当由心出某奏臣在讲筵每奏陛下此心所宜常常清明不可少有昏蔽陛下责宰辅以协心须是陛下先自正心可也今亦是敷述此意读至大臣既不任责则陛下之腹心耳目不得不寄於所亲信之人凡在左右者幸其有可乘之隙则点白为黑以紫乱朱将何所不至某奏陛下於此不可不着精神若使大臣不任责而左右得以乘其间彼之巧谋诡计於不知不觉之中入陛下之胷腹此其利害不小玉音云此果是利害不可不察某奏陛下之言及此宗社之福也读毕玉音又问自除二相不至有嫌疑否某奏陛下以赤心委任二相二相俱贤何至遽生嫌疑但臣所谓人情之所趋各有偏徇若陛下无以一之却恐嫌疑从此生且如目今中外多事可谓甚矣左揆一向辞避右揆又一向畏逊若各事形迹深恐担阁国家事无人承当缓急之际将若之何某又奏近日广寇已平亰口叛卒不用招安尽行诛剿国威稍申又雨泽沾足雨後快晴一饱可望但蒙古可忧须及今勉二相如救焚拯溺速作措置玉音云人情好乱诚为可虑某奏陛下所以当日新盛德刚健不已者正将以弭祸乱之萌也若陛下不进德大臣又不任责以好乱之人情激成事变直易易耳陛下以臣此劄宣示两相俾其力行一个公字玉音云卿议论极当便当示两相遂退

甫又上奏曰臣窃惟前岁之夏猥以浅学获侍经帷玉音下问汉元帝亲近儒生乃优游不断孝宣之业衰焉用儒何为若此特不得真儒用之耳臣是时仰赞皇言之大且力陈元帝之时如萧望之刘向之徒虽未足为真儒然亦忠爱恳恻赤心为国惟元帝听信不专惑於谗间此所以优游不断汉业寖衰陛下既俞臣之言矣臣窃见端平更化之始魁垒耆艾俊杰之彦济济在列陛下鋭意望治衆贤交进嘉谟曰敬天爱民曰讲学纳谏言制敌则曰勿和言救楮则曰节用此皆究极根源之地而陛下日闻衆君子之说以为如此可以坐致昇平矣而算计见效茫如捕风内沮外讧楮轻物贵人情皇惑国势阽危陛下以为端平君子未能有过於嘉绍而反不及焉於是心疑君子之无益於人国矣噫其果无益於人国耶抑名曰用君子而实未尝尽其用耶夫所贵乎真君子者如精金良玉一心事君决无他念专意为国决不营私似迂阔也而实恳切似高亢也而实敬畏似争辩也而实和平果尽其用则有益於国大矣今陛下先怀无益之疑於是兴拊髀之叹而窥陛下之意向者真以君子为误国而微动陛下之悔矣夫误而且悔则当求不误者用之无使至於复悔可也柰何旁蹊曲径趋者如市淫朋比德习以成风边事绎骚一时忧窘及其暂退动色相贺心志一骄靡所不至前日私意之不敢逞者今则逞矣前日幸门之不敢启者今则启矣至於治国之要务御敌之至计实政未尝讲实备未尝修秋风一起忧窘又如初矣臣恐嘉熙之误未必不如端平之误而嘉熙之悔又未必不似端平之悔也然则其咎果安在欤臣尝反覆深思窃谓上有坚凝之定力则下有坚凝之实効今泛泛悠悠如舟流之靡届昏昏愦愦如醉梦之未醒用君子矣而又使小人间之朝而进一说焉陛下以为可暮而进一说焉陛下复以为然是可谓之坚凝乎是可谓之定力乎臣以为莫若封植君子之根本使无纤罅微隙之可投专意责成勿揺浮议则必不至於误且悔矣天下大物也陛下不能自治颛命一相一相不能独任而博资衆贤此大公至正无偏无党之道也惟在圣君贤相力持坚凝之志破君子无益之说勿疑其误而易至於悔则为君子者乃可展布四体毕智竭忠而责其坚凝之効矣如使倏用骤变乍佞乍贤则羣臣且将狐疑莫有固志而陛下左顾右盻无足以称任使者则臣恐陛下孤立於上矣昔仁宗朝张昪为中丞弹劾无所避上曰卿孤特乃能如是昪曰臣仰托睿圣是为不孤今陛下之臣持禄养交者多而赤心谋国者少陛下似孤立也信哉是言衆贤聚在本朝更相儆戒互相辅翼非独贤者之势不孤而人主之势亦不孤举朝皆持禄养交之臣其徒实繁其根弥固小人不孤而人主则孤立矣臣愿陛下察否泰之机辨君子小人之实无使积成孤立之势可也大凡君子无近功小人无远虑小人以为可安可乐者鸩毒也一中其毒身且危矣君子以为可安可乐者药石也磨以岁月疾必瘳矣臣追忆陛下?汉元帝用儒之问有感於心是以罄竭愚衷冒犯天听惟冀陛下勿至於屡误屡悔而终收君子有益之功此实宗社无疆之休臣不胜惓惓

圣语　甫又奏乞陛下保护爱惜君子不可轻易动揺上曰端平更化之初贤者布在朝廷不曾做得一事衆弊胶轕愈不可为甫奏劄子正是极论此事以臣所见非是端平君子无益於人国乃是朝廷任用不笃未能使君子展尽所长耳陛下先疑君子无益於人国乘间者谓君子误国今则陛下能不悔用君子此则大计利害读至旁蹊曲径淫朋比德与夫私意幸门等语甫奏陛下当於此警省若欲杜絶此弊须是有坚凝之志乃可且如去年天变陛下赫然奋?进退辅相大臣天下歌咏陛下聪明刚断今颛任一相图济艰难勿为小人转移方可谓之坚凝读至人主孤立等语甫奏仁庙可谓尧舜之主张昪尚谓之孤立盖左右前後赤心为国者少而持禄养交者多此所谓孤立也陛下若终疑君子无益於人国则将屡误屡悔迄成孤立之势矣可不惧哉上甚开纳读毕上又论及楮券事问秤提如何某奏楮券到今已是筑底别无良筞朝廷且欲一时扛得价起不得已行此筞昨日见邸报闽浙四郡守皆以价高迁秩犹恐受赏者不能自保其往若万一更欲行罚则断断不可何则天下长吏未必尽贤如朝廷责其不能奉行绳以峻罚为郡守者思欲逃责免祸暴酷之政一切施行民无所措手足矣故臣区区恳告陛下切勿用罚召怨以伤邦本上曰是

甫为中书舍人兼崇政殿说书经筵进讲故事曰元佑元年司马光言朝廷诏近臣举可任监司者待其不职亦可并坐举者吕公着曰亦须执政审择光曰自来执政只於举到人中取其所善者用之韩维曰今不先审察待其不职而後罚之甚失理义公着曰除用多失亦由限以资格维又言光持资格太谨光言资格岂可少维曰资格但可施於叙迁若升擢人才岂可拘资格臣闻国朝之置监司深淂汉元封置部刺史之意刘安世尝极论之以为秩低而权重秩低则其人激昂自进权重则得行其志此良法也祖宗盛时中外乂安州县奉法田里无事实由监司得人之故见谓青齐福星者不特鲜于侁一人而已盖监司与他官不同天下郡县之吏朝廷除授岂得人人而察之寄按察之权於监司是择监司者所以择天下之守令也臣久在外服粗尝谙历大率监司之选必清威有时望而後足以激懦习必强敏有风力而後足以纠官邪必晓练有精神而後足以察奸弊此等人才真未易多得欲诸路监司俱得若人必不拘资格而後可臣於吕公着韩维之语实深有感焉以元佑盛时可谓贤才彚征之会而监司之任尚有除用多失之忧何哉盖惩王安石用资浅之人专以资格为重故也司马光之言曰安石执政始置提举常平官又增转运副使判官皆选资浅轻俊之士为之夫安石专用轻俊之士固不可苟有持重知大体聪明识时务而资格未至者可坐视民生之愁困世道之陵夷而不亟选用之乎维之言曰资格但可施於叙迁若升择人才岂可拘资格斯至论也今日楮轻物贵役重赋烦兵骄民穷寇盗间作求治之要莫切于择监司而择监司之要不当专限以资格汉部刺史以秩低而取之正以此耳今真才实能每有拘阂而不获用乃甘心取夫软熟苟且者而责之以揽辔澄清之举则宜其废职而害民也臣愿陛下深思祖宗置监司之意玩绎吕公着韩维之言明诏大臣妙选贤明监司勿尽限以资格使之分布诸道以振纪纲以销祸乱不胜幸甚

唐太宗大历十四年以崔佑甫为门下侍郎同平章事初至德以後天下用兵诸将竞论功赏故官爵不能无滥及永泰以来天下稍平而元载王缙秉政四方以贿求官者相属於门大者出於载缙小者出於卓英倩等皆如欲而去及常衮为相思革其弊杜絶侥幸四方奏请一切不与而无所甄别贤愚同滞崔佑甫代之欲收时望推荐引拔常无虚日作相未二百日除官八百人前後相矫终不得其适德宗尝谓佑甫曰人或谤卿所用多涉亲故何也对曰臣为陛下选择百官不敢不详谨苟平生未之识何以谙其才行而用之上以为然臣闻用人之大弊有二其始皆以善为之而其流乃至於大不善不可不察也何谓大弊有二或失之寛或失之严失之严者绳墨太谨而无翕受兼容之量失之寛者规模太广而有不避嫌疑之讥兹二者俱未能无弊也常衮为相承贿赂公行官爵冗滥之余虑无以振颓纲而挽狂澜故矫之以严崔佑甫代之惩衮之狭隘而贤智有郁伊之叹故复矫之以寛夫矫之固善矣其奈严者拘而寛者纵知矫他人之弊而不知已自堕于一偏之弊故史之论衮虽嘉其杜絶侥幸而又谓其贤愚同滞则是幸门虽窒而正路未辟太严之害固应如是耳佑甫欲收时望作相未二百日除官八百人一时宁不甚快然考其所用多涉亲故前後相矫一弊去一弊生岂非矫枉太甚之过乎善哉司马之论曰用人无亲疎新故之嫌惟贤不肖之为察又曰已不置毫髪私意於其间盖私者天下之大蠧也不避亲故之嫌者固私矣亲故果贤以嫌而不用者亦私也远嫌畏谤者固私矣必待已之所素识而後用之者亦私也何者俱未能克己故也择人以代天工乌有所谓已哉苟以公为心当用则用当舍则舍付之天下而已何与焉三代王佐事业远矣诸葛亮其庶几乎郭攸之费禕董允向宠之徒森布朝列一时得人可谓盛矣然亮未尝以已意而私黜陟也廖立李平用公论斥之而深足以折服其心虽遭废弃略无怨色非无私何以能若是史臣评之曰开诚心布公道尽忠益时者虽雠必赏犯法怠慢者虽亲必罚吁若亮之相业又岂衮与佑甫之所能及哉

周威烈王六年齐威王召即墨大夫语之曰自子之居即墨也毁言日至然吾使人视即墨田野辟人民给官无事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁昔日赵攻鄄子不救卫取薛陵子不知是子厚币事吾左右以求誉也是日烹阿大夫及左右尝誉者於是羣臣耸惧莫敢饰诈务尽其情齐国大治强於天下

臣谓齐威王烹阿封即墨之事人特见一时威权之奋发耳不知平日密察之功盖有素也於即墨则曰吾使人视即墨於阿则曰吾使人视阿威王不轻信毁誉之说而必谨择夫寄耳目之人其人果可信也吾然後使之是故贤否一定而赏罚不差近者朝廷有计田收劵之令臣奏疏凡三四甚为陛下惜此一举何则科敛无名动揺人心非美事也况今日任牧民之寄者大而郡守小而县令谁怀视民如子之心旁缘此令朘削脂膏奸胥黯吏又纵寻斧焉本根之伤多矣臣尝於经筵举威王之事为陛下反覆言之以为任陛下之耳目者在内则台谏在外则监司陛下所使为台谏监司者诚如威王之使人视阿即墨了然如见之目前而赫然加赏罚焉则封者无愧而烹者亦甘心矣如陛下一出此令之後听诸路之守令肆其欺诞任其搥剥惟求取办於一时不顾元气之日耗臣窃为寒心焉强敌攻支体於外而陛下又自戕腹心於内厥今论者但知蒙古之可畏而不知履亩之令自生蒙古可畏尤甚若陛下寄耳目之人蚤夜密察吏不得肆其奸尚庶几焉不然殆哉太祖高宗创业中兴艰难甚矣陛下其无忽

前汉元帝纪赞曰帝少而好儒及即位徵用儒生委之以政贡薛韦匡迭为宰相而上牵制文义优游不断孝宣之业衰焉

臣今月初九日获侍清光於经筵陛下举汉元帝好儒故事玉音云论者谓元帝特未得真儒而用之耳如得真儒而用之何患牵制文义优游不断耶此论甚佳卿以为如何臣奏圣学高明如此可为宗社庆可为善类庆大凡真儒固鲜而识真儒者尤鲜譬之玉焉真玉未必无瑕人见其瑕也遂轻弃之不知虽曰有瑕不害其为玉何可弃也若石而无瑕不过石耳又奚足贵人才亦犹是也真贤实能岂无微过惟识真者不以小疵掩其大德如使寸寸而量铢铢而较则真儒不以小瑕而弃者几希此惟在陛下明知人之鉴以洞烛人才之底藴而已矣陛下欣然嘉纳臣退而思之尚有未尽之遗论焉当元帝时刘向之剀切萧望之之刚正虽未足为古之儒就汉世言之亦可谓儒之真者矣元帝非不知二贤之可用也向数有论奏深当上心则曰君且休矣吾将思之望之为师傅帝知其经明行修材任宰相夫既心知之则当笃任其人既曰将思之则当力行其言然向之精忠终不能夺王氏盗窃之权而望之一为恭显所陷耻以其身就吏宁死而不悔呜呼曾是而谓元帝好儒可乎论者谓帝特不得真儒而用之故有优游不断之失不知有儒如萧刘尚且外为尊敬之貌而内无信用之实卒使抱恨以终其身假令得古之真儒元帝能用之耶然则人主之病莫大乎柔弱柔弱而不断则左右小人乘间投隙变乱是非君子不得一日安於朝廷之上此则汉元帝膏肓不治之疾而非汉无真儒之所致也有天下者尚鉴兹哉

侍御史李鸣复奏曰臣闻内君子外小人为泰内小人外君子为否君子小人之进退治乱之所由分也舜有天下十六相在所举四凶在所去可谓能知人矣而伯益犹告之曰任贤勿贰去邪勿疑勿之为言戒辞也所以坚帝舜举相去凶之念而使之不变也今陛下既知贤之当任矣臣愿一此心而不二既知邪之当去矣臣愿信此心而不疑二三大臣能勉其所当勉羣有司百执事能戒其所当戒而陛下又能味伯益之语坚帝舜之心则天下无不治矣臣不胜惓惓惟陛下垂察鸣复知绍兴府奏曰臣尝观司马光论修身之要有三曰仁曰明曰武治国之要亦有三曰官人曰信赏曰必罚历仕三朝皆以此为献且曰臣平生力学所得至精至要尽在於是光端人也以不欺事主臣窃慕之臣向者待罪台端妄论御外之策莫过於和战守理内之道无出於兵民财和战守虽三而当以固守为重兵民财虽三而当以节财为急其区分条画所以别其轻重之宜缓急之序者无虑数千言既又欲其言之必可行思其事之必可成也复以用人之说进谓稽诸既往揆之方来所以致内外之兼治当自得人始臣今去国朝夕思念所以献之陛下者不敢易以他说和战守固不一也然得其人则和可成战可胜守可固兵民财固不一也然得其人则兵可强民可安财可裕特在吾君吾相所以责成委任者何如耳今朝廷之上论事之臣多任事之臣少好名之士常超乎同列务实之士每沈于下寮发言盈廷纷然聚讼若可刻期课效矣或付以事任则迟回羞沮?乎若刀锯鼎镬之在前知所以言而不知所以行何益哉鸣佩造朝欢然声价谓宜无职不举矣及责以事功则诞慢迂阔茫乎如捕风逐影而莫究其迹名焉如彼而实则如此何益哉因其言而委之以行然後见其言之果有补於时因其名而责之以实然後信其人之真有用於世听言观人之法莫切於此迩者侍从台谏卿监郎官被旨荐士连章累牍多至数十人少亦不下七八人朝廷已书之於籍矣上以实求下必以实应外而和战守之应酬内而兵民财之经理正当於焉选之於焉用之司马光有言用人之道采之欲博辨之欲精使之欲适任之欲专采之欲博者无求备於一人也辨之欲精者无使名冒实伪冒真也使之欲适者用不违其才也任之欲专者无使邪慝之人败之也然後为之高爵厚禄以劝其勤为之严刑重诛以惩其慢赏不私於好恶刑不迁於喜怒此人君之要道也光之言即臣之说也陛下诚於是焉而加意则所以御外所以理内将井井有序而成效可求矣臣禀资愚鲁寄迹孤危蒙陛下眷遇之隆覆存之笃惭无以报乍远阙廷辄效司马光举其平日之所已陈者谆复言之陛下不以其为常谈而垂听焉宗社幸甚天下幸甚鸣复又奏曰臣昨尝妄论御外之策莫过於和战守理内之道无出於兵民财其轻重之宜缓急之序已皆白言之然稽诸既往揆诸方来所以致内外之兼治未有不自得人始也今日之人方何如哉数十年来赃污习成亷耻道丧孔子曰性相近也习相远也又曰惟上智与下愚不移当柄臣气焰熏灼之时逆长风而孤骞回狂澜於既倒者固不能尽无若见义而谬为伯夷见利而甘为盗跖者滔滔皆是也今鵷行鹭序大半虚员督府名藩率多刓印朝廷欲办一事举一职彷徨四顾每难其人则人才之不足非今日所当加意乎虽然天下未尝无才亦视夫上之人所以作成振起者何如耳用人之道其要有二一曰量才而授之以事二曰久任而责之以实昔司马光尝论官人之法其为说曰人之才性各有所长官之职业各有所守自古得人之盛莫若唐虞之际然稷契臯陶垂益伯夷夔龙各守一官终身不易苟使之更来迭去易地而居未必能尽善也光之意盖谓收采天下之英俊随其所长而用之则天下事将无不可为者今习俗蠧坏已污者固不可使清而公道昭明方来者岂宜并弃陛下举监司则有诏举将帅则有诏举公亷明练堪任帅阃监司则又有诏内而侍从台谏外而执政从官内而三衙环卫外而总管军帅各搜罗推择以供陛下之器使者不知其几矣举而不实试而不效惩之以连坐之法可也未用而逆疑其不可用已举而过虑其不足举悠悠岁月徒叹乏才辰乎不再岂不甚可惜哉陛下倘能宣谕大臣重加遴选勿限资格晓钱谷者使治财赋明政术者使为守长负智谋者使任将帅其他如礼乐刑政触类而长莫不皆然下至医卜百工亦随其能而任之将见人心激昂各勤乃事而惩劝之法得以施之於後矣臣故谓量材而授之以事在今日所当行者此也光又尝进理财之筞其为说曰官久於其业而後明工久於其事而後成是以古者世官相承以为氏先朝陈恕领三司十余年至今称能治财赋者以恕为首岂恕之材智独异於人哉盖得久从事於其职故也光之言非独可为理财之法施之他职将无不可者今大化更新宿弊当革经久之政不讲侥幸之风尚存陛下试思亲政以来见之除授者凡几任某人以某事所着者何绩委某人以某职所成者何功不日而迁视官府如传舍数期而去谓职业为假途偾军而宠以美官岂足为劝剥下而使之佚罚何以示惩责任不专而幸心生黜陟不明而玩心作以此图治尚何怪事功之不立哉陛下倘能明诏大臣任以是官必课以是绩理财者使之究见源流而财必欲其裕治民者使之周知疾苦而民必欲其安主兵者使之精加训练而兵必欲其强其他职任视此施行有功则增秩加赏而勿徙其官有罪则流窜刑诛而勿贷其罚将见人心震慑各尽所长而前日之委寄皆班班然有实效之可纪矣臣故谓久任而责之以实在今日所当行者此也且自古未尝借才於异代也周宣王当王室板荡之後侧身修行任贤使能有伸山甫以出纳王命有申伯以式是南邦有方叔召虎以绥靖四方则周未尝无才汉宣帝当权臣擅命之余厉精为治信赏必罚命丙魏以辅政命龚黄以治郡命赵充国以控制西羌则汉未尝无才盖天生一世人自足办一世事激之则云合响应沮之则岩隐穴藏吾君吾相果能举之以公待之以信委之以事责之以实宠之以厚赏又威之以显罚如是焉而犹有乏才之叹谓朝廷不尊万事不理百姓不安四夷不服臣未之信也康诰称文王之德曰庸庸祗祗威威显民盖用其可用敬其可敬刑其可刑古圣人为治之道初不外此惟陛下裁择

鸣复又上奏曰臣猥以孤踪来从万里蒙陛下特赐亲擢俾玷迩聨大惧疎愚一无称塞向以烦言而去国今以召旨而造朝方图入奏而赴堂治事之令已颁方切控辞而随班引见之命已下遭遇有此战兢实多臣窃见皇佑中文彦博为唐介论奏介贬别驾彦博出知许州其後彦博入朝因言介顷为御史言事多中臣病虽有风闻之误然责之太过请复召用彦博之寛洪介之刚直当时两贤之杜范唐璘曹豳赵涯皆尝论臣者台谏言事职也言之无罪闻之足以戒四臣之有言於陛下臣之药石也今臣偶叨误恩辞不获命恐四臣者怀不自安欲望圣慈特出宸断於范於璘召而再使之来於豳於涯留而弗使之去庶各修职业共济事功开大公至正之门去分朋植党之患特在陛下一转移间耳淮东制置使李曾伯特荐陈通判等二十员状奏曰臣共贰淮边?埃无补见具奉祠归里之请未忘荐贤报国之忠即其周旋事任之间得於尝试哜啜之熟其有已为公朝之所识别本司之所荐辟不敢复赘乃若怀珪璋而滞边琐抱杞梓而困泥涂者盖得二十人焉格於限员未遑尽举恐遗实用敢以名闻窃见宣教郎通判泰州军事陈力修以经术饰吏以直道事人议论不凡器识宏远从事郎充淮西江东总领军马钱粮所干办公事陈应先学造前修而益力文为後进之所宗退然一儒不竞於物是二人者望实素孚宜备馆学之选通直郎通判淮安州军事李仲鳌军旅之事生长见闻通敏之才阅历详熟文林郎充浙西两淮发运使司干办公事镇江府分司陈?炎闽士之平实见诸飞挽有治剧才文林郎差充淮西转运司提辖催促纲运物斛官孙具会淮士之翘英采诸条陈有事功志是三人者佐藩条办漕事干略俱优足任边方繁重之寄廸功郎淮东提举司干办公事林月卿赞画台幕以肃给闻从事郎佥书招信军判官厅公事沈孙肤佐理边城以公勤着廸功郎庐州舒城县主簿章公权议论表伟时贤多以大魁期之今读其文而信鸾栖枳棘人所共叹廸功郎濠州州学教授邓益悃愊无华辞藻绚丽从事郎滁州州学教授孙子秀刻意问学操履端方廸功郎泰州州学教授林迁经明行修甚宜厥官从事郎通州州学教授费弇决科稽古克世其家若乃气节之克自植立言论之不为激随俱能风猷相尚则廸功郎高邮军高邮县主簿余鳌文材俱懿学政兼优明清谨於三尺惠爱洽於一同则廸功郎高邮军司法参军周福孙从事郎真州扬子县令茅?其人也律己以严莅事以敏谳狱以恕则从事郎林子显从事郎泰州司理参军李贲从政郎高邮军録事参军赵希炤其人也此十五人者虽才行各有不同而器能皆适於用夫广厦集衆材而成菁莪自微草而育如蒙睿慈悉赐甄録随才器使必有可观

端平中监察御史吴昌裔论宰相不当指台臣为朋比上奏曰臣闻世之盛也人主畅皇极之道以公天下世之变也人臣借朋比之说以空善人远而汉唐之祸近则元佑之籍皆因朋党遂至阽危厥鉴昭昭甚可畏也臣来自远方滥班朝列簿正容台盖踰一年无左右以为之先容无臣邻以为之延誉素位而行不愿乎外乃去夏孟飨窃闻陛下宣谕宰执问臣姓名越三日除王府官又谕宰相谓臣可充此选臣一介疵贱不知何以误蒙陛下简记耶臣於去冬传闻蜀边孔棘三上祠请竟閟俞音忽蒙御笔除臣监察御史不知陛下又何所取臣而有此除擢耶臣感激恩遇欲报无所窃谓数十年来台谏言人主者易言大臣者难攻及上身者犹能旷度有容议及宰相者往往罪在不测所以朝廷阙政不敢尽言臣於入台之次日首言国朝台谏之弹撃大臣次月轮事又言二相之私用亲故以宰执之非才备位如陈卓者则劾而退之以宰士之庸人利口如余铸顔耆仲等则撃而去之是皆采之公论一毫无所容心惟知忠於陛下之职分而已近者窃见左丞相郑清之卧家不起从驾不出免牍屡陈有曰激成朋比又曰稔成朋比殆似指及臣等不知所谓朋比者比何人耶夫朋比二字乃善人之厉阶非治世之美事也所贵乎宰臣者正欲坚融善意以涣其羣翕受人言以平其施今乃自为朋比之说以猜疑言事之臣盖缘清之始也轻於用兵而国威丧终也折於从和而虏难滋根本尽揺智勇俱竭朝夕??怀不自安惟恐人之议己又缘臣范首论何炳而其亲朋惧臣清叟连抨朋人而其乡党惧臣继论刘克庄等而其宾客惧故其徒倡为此说以动清之清之亦复持此说以惑陛下始於羣小之自谋成于累疏之自辨故为形迹激作挤排不尽逐台谏不止也夫宰相虽尊人臣也台谏虽卑法官也今除吏尽由宰相惟有台谏出於陛下亲擢若宰相有阙失而禁台谏使不言以一夫之私情废天下之公法臣恐自此威权倒植耳目涂塞陛下虽有八枋之专而徒拥虚权於上矣是岂总览之初意哉臣不避诛谴辄敢傚欧阳修辨雪琦弼仲淹朋党之论恳恳为陛下言之陛下若爱惜纪纲以臣等之言为是则乞将全台论列速赐施行以消朋比之风若犹存体貌以臣等之言为僭亦乞将言事诸臣速赐处分以全进退之节毋使庙堂之上与公论为敌兆缙绅之祸而开危乱之萌天下幸甚宗社幸甚臣不胜拳拳

昌裔同杜范乞留徐清叟疏曰臣等一介疎贱分察台纲与殿中侍御史徐清叟同事自供职以来感激恩遇知无不言所上章奏动关国体每蒙陛下曲赐优容臣等誓欲糜捐以图报称今於二十九日忽闻御笔徐清叟除太常少卿臣等恍然莫测所谓岂因清叟近日三渐劄子言及贵近致激陛下之怒耶臣等窃见陛下自更政弦广开言路凡言二邸言诸当路言及小人复用聨篇累牍语涉疎狂虽在小臣靡不容受清叟既居台贰正色尽言是亦职分之宜不知其言之戆今陛下一旦出令俾迁他官此必有左右近臣怀谖挟私以此移主意而陷善良者奉常清官似不为小清叟得去亦所甘心然盛明之朝乃使直臣以言事去职不惟於台纲有损布之天下亦恐於圣德有亏一举两失臣等深切惜之用敢援祖宗朝台臣留御史例欲乞圣慈亟回成命仍令清叟赴台供职足以彰陛下改过不吝之美若以臣等之言为僭欲乞并与清叟俱黜庶几不辱此台有辞於世谨録奏闻

又疏曰臣等昨於二十九日冒犯上疏乞留徐清叟仍任言职自谓上触渝怒必取谴呵继闻省劄俾权户部侍郎臣等仰见陛下初心不以直言为忤再加异数以示优恩上意益昭羣疑咸释然臣等窃谓台谏出处实关国家重轻故殿中侍御史马遵罢而合台请留殿中侍御史龚夬去而谏省同论或至八奏或至联名此皆为治世之美事亦足彰列圣之盛德臣等虽愚不肖误蒙亲擢不敢不以先正事祖宗者事陛下故一再奏闻非私清叟也为陛下惜敢言之臣也非比同列也为陛下扶纪纲之地也陛下动遵成宪容受谠言未尝因事黜一言者今以清叟言及贵近而出则自今不复有言贵近者矣言及小人而去则自今不复有言小人者矣岂不杜塞正路而自启多门哉臣等谓迁之美官而使出不若复以言责而使留欲乞陛下矜清叟之尽言念臣等之惜体不嫌反汗特赐追还如唐开元之制令御史依旧视事以昭圣明之德以光祖宗之功臣等洊渎圣聦甘俟显黜谨録奏闻

又疏曰臣比者为徐清叟言事去职遂同杜范再疏留之非惟事体相关盖亦职分当尔侧听累日未蒙施行若以陛下为怒其言耶则露朝敷奏经筵宣谕词旨甚温未尝见天顔之含怒也以陛下为讳其直耶则宣示二邸戒敕诸璫中外竦服足以彰盛德之有容也然而供职三月遽令出台同列聨章曾不反汗遂使盛世有讳直言之事明主有出台谏之名陛下即位以来未尝有此过举臣之愚陋深窃惑焉或谓顾复私亲交迫於内左右近侍列拜於庭故不得已而出之宫禁事秘非臣所得而知或谓清叟尝因造开兵端论及廊庙节帖奏疏专攻宰臣故欲借此以去之庙谟密运亦非臣所能测但见陛下和顔受谏倏变而雷霆清叟正色尽言忽夺风宪意者必有挟私交谮乘间密移触人主之威而重台臣之罪者臣知非陛下之本心也方清叟被命之始臣等不免固留今闻已出城闉何敢更有烦渎惟臣与清叟同被亲擢同论宰相三渐之疏实尝闻之清叟既翻然引去而臣乃偃然独留岂有面顔复司分察若非与之同出将恐自此孤危用敢陈情仰干渊听欲望圣慈罢臣言职畀以丛祠俾得归守故庐返修初服以全进退之谊实拜高厚之恩臣言不欺有如皦日谨録奏闻

昌裔又论杨恭等疏曰臣窃惟国家用人之涂有二资格所以待常才特用所以拔奇士法意兼取号为得人今有碌碌无奇而用不以次者臣采之公论得二人焉奉议郎干办行在诸司审计司杨恭品格凡庸资性贪刻自登仕籍不守官箴为狱掾则以寡谨而劾为邑宰则以多赃而罢待年叙用自有宪章今未填邑债而辟幕官未赴州贰而升计府去弹劾时仅二年耳人言籍籍咸谓超觎儒林郎主管尚书户部架阁文字王龙荣人品纤细资质善柔虽躐科名未有?历初为州幕甫踰一年改辟帅属又止数月夤缘外梱遂入中都仓门之命甫颁而阁库之除已峻阅其官簿盖未书三考也近者赵舆之狱闻龙荣亦与其事诡遇求进士论耻之夫六院台省之储掌故文儒之选而以望轻资浅得簉其间且进不以正颇有鼫鼠之厉此岂所以清表着乎欲望圣慈将恭龙荣并赐罢黜以为轻躁奔竞者之戒谨具觉察以闻

贴黄论陈允廸等臣窃见陛下更化之初於郡守监司最严其选近来除授率多非人有出使罔功而领藩符治郡无状而持宪节臣敢摘其尤者言之新知常德府陈允廸贪人也起身世家鲜克由礼曩饷湖广肆为奸赃苞苴以奉权门囊槖以丰己欲捆载入召已玷台评今闻里居索无生意而犹经营复用出守桃源桃源旧总所隶也不知允廸何以见湖北吏民乎新江东提刑林杲妄人也通谱林妪啧有烦言近守番阳恣为暴政奉行税亩之令略无惜民之心至追印纸以督县官枷吏卒以吓闾里旬日取办民产荡然迨倚阁令颁而输钱已足遂为己有不以实闻今乃侥幸恩除使风一道番阳乃建台之地也不知杲何以见江东父老乎臣参伍见闻知其贪虐甚着欲望圣慈将允廸杲特罢新任别选良吏以惠两路之民

昌裔又论史宅之上疏曰臣闻人主之体臣以恩人臣之正主以义恩者所以懋功义者所以制命也仰惟陛下以忠信重禄劝士以恩厚隆礼驭臣慨念故相弥远之劳不替始终待遇之意节以一惠秩以三师爵以真王至於以从槖及其孥以御笔保全其门户可谓过於恩矣然晋重耳之赏奸介推以为难与处叔孙昭子之不劳仲尼以为不可能弥远贪天之功震主之势柄国自擅黩货无厌大臣议之於前小臣争之於後原其心暴其过至於今而未衰者此非正义之在人心不可以恩胜乎近覩邸报史宅之除焕章阁待制知袁州除目之颁上下疑怪不知陛下姑欲以宠之耶将实以用之耶姑以宠之则宅之郿邬之金足以自润铜山之钱足以自饶武安之甲第腴田足以自给不待得千里以为富也实以用之则宅之多欲寡谨必不能亷以表民怙侈宣骄必不能俭以固本豢安长傲必不能敬以临事又安能导主德意以致之民也宜春州小地狭人安吏循韩愈盖尝临之号为佳郡今以再世学为贪之子一日不更事之人强其不堪冒所非据得无有忝共理之寄乎况宅之方其父病时代拟除目如条及其病棘时侥觊恩赏如熺此皆陛下所习知者纵或未能如先朝之制听谢事之文除职赋闲亦为优眷乃欲以郡政授之臣恐非所以爱之也昔大将军光卒宣帝思报定策之功一家三人皆封为侯时张敞上书请罢三侯就第谓宜明诏以恩不听羣臣以义固争而後许之向使宣帝非少恩之主汉廷有引义之臣君明臣良仁至义尽必不至醖成他日霍氏之祸也今陛下锡命疏恩不失为厚而臣等竭节守义未能忘言欲望圣慈特将宅之袁州新命不嫌反汗待其控免即予以祠至於宅之除授乞收回於造命之前庶几上无过举而下无烦言臣等狂瞽之忠不至屡渎天听谨具觉察以闻

淳佑四年同知枢密院事赵葵疏奏今天下之事其大者有几天下之才其可用者有几吾从其大者而讲明之疏其可用者而任使之有勇略者治兵有心计者治财寛厚者任牧养刚正者持风宪为官择人不为人而择官用之既当任之既久然後可以责其成效又乞亟与宰臣讲求规画凡有关於宗社安危治乱之大计者条具以闻审其所先後缓急以图筹筞则治功可成外患不足畏

历代名臣奏议卷一百五十








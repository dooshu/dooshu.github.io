36　人耦牛耦合耦　牛耕始於后稷之孫　趙過教人耦犁


「人耦牛耦」，鄭氏注：「合耦並言之。」疏謂：「周時未有牛耦耕，至漢趙過始教民牛耕。」今考山海經：「后稷之孫叔均始作牛耕。」見海内經。周益公云：「孔子有犁牛之言，集證：「皇侃論語疏：『犁，耕犁也。』」冉耕亦字伯牛。賈誼書春秋篇、新序刺奢篇載鄒穆公曰『百姓飽牛而耕』，月令『季冬出土牛』，示農耕早晚，何待趙過？過特教人耦犁，費省而功倍爾。」

【元圻案】地官里宰：「以歲時合耦于耡。」注：「考工記曰：『耜廣五寸，二耜爲耦。』此言兩人相助耦而耕也。『季冬之月，命農師計耦耕事，脩耒耜，具田器』，是其歲時與？合人耦，則牛耦可知也。」疏曰：「周時未有牛耦耕，至漢時，搜粟都尉趙過始教民牛耕。今鄭云『合牛耦可知』者，或周末兼有牛耦，至漢趙過乃絶人耦，專以牛耦，故鄭兼云焉。」〇漢書食貨志上：「武帝末年，以趙過爲搜粟都尉。用耦犁，二牛三人，一歲之收常過縵田畮一斛以上，善者倍之。」〇後魏賈勰齊民要術序曰：「趙過始爲牛耕，實勝耒耜之利。」〇周益公泰和曾氏農器譜序曰：「山海經曰：『后稷之孫叔均始作牛耕。』世以爲起於三代。厥後王弼傳易，以爲稼穡之資，宋景文公闢之曰：『古者牛惟服車，書「肇牽車牛」，易「服牛乘馬」。漢趙過始教牛耕，蓋本賈勰齊民要術。』予謂輔嗣固失矣，賈氏、景文亦未爲得也。竊疑牛耕起於春秋之間，故孔子有犁牛之言，而弟子冉耕亦字伯牛，彼禮記月令『季冬出土牛』，示農耕早晚。賈誼新書、劉向新序俱載鄒穆公曰：『百姓飽牛而耕，暴背而耘。』大率在秦、漢之際，何待趙過云云。」〇四庫全書總目小説家類：「山海經十八卷，晉郭璞注。卷首有劉秀校上奏，稱爲伯益所作。案山海經之名始見史記大宛傳，而未言爲何人所作。列子稱大禹行而見之，伯益知而名之，夷堅聞而志之，似乎即指此書而不言其名山海經。王充論衡别通篇曰：『禹主行水，益主記異物，海外山表，無所不至。以所見聞作山海經。』吴越春秋所説亦同。惟隋經籍志云：『蕭何得秦圖書，後又得山海經，相傳夏禹所記。』其文稍異。然似皆因列子之説推而衍之。觀書中載夏啓、周文及秦、漢長沙、象郡、餘暨、下嶲諸地名，斷不作於三代以上，殆周、秦間人所述，而後來好異者又附益之。」〇周益公，名必大，字子充，一字洪道，江西廬陵人。孝宗時拜右丞相。光宗立，封益國公，謚文忠。自號平園老叟。宋史有傳。






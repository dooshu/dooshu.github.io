○空赋

造化之工，稽夫有名之域，察以无象之中。彼去有而含体，乃因无而立空。极乾坤之包汗漫，何眇与冲融。且希夷难变，而橐罔穷。神禹莫知其至，离娄安睹其终。坠露有声，杳然闻皓鹤之唳；太虚无碍，岂独发醯鸡之蒙。则七曜垂文，八作纪。应类示迹，变态无已。颢气浃而流英，飞霞散而成绮。顺昼夜以明晦，涵混元而古始。及夫长风清，骤雨霁。或暝魄初满，或朝阳不翳。千里若镜，合止水而澄鲜；四野无尘，分远山之亏蔽。理通一贯，施极多族。忘取舍而惟静，任细大而皆足。溟涨会百川之宗，箫管达五音之目。墨客临而责有，赋见平原；老氏酌以当无，道几牝谷。户牖致有空之用，人神终害盈之黩。故至人得之於无心，公绰之於不欲。钦若圣君赫赫，良牧英英。岩穴静而贤举，囹圄空而法平。湛虚明而元鉴，在虚受而澄清。无谈天之逸藻，惭叩寂以求声。








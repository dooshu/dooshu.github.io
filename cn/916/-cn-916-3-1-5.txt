【蒿里行】

关东有义士。兴兵讨群凶。初期会孟（乐府作盟。《广文选》、《诗纪》同。）津。乃心在咸阳。军合力不齐。踌躇而雁行。势利使人争。嗣还自相戕。淮南弟称号。刻玺于北方。铠甲生虮虱。万姓以死亡。白骨露于野。千里无鸡鸣。生民百遗一。念之断（《宋书》作绝。）人肠。（乐府云。右一曲魏乐所奏。○《宋书》乐志。《乐府诗集》二十七。《广文选》十三。《诗纪》十一。）


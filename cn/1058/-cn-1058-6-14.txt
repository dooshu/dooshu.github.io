文帝誄（並序）


惟黃初七年，五月七日，大行皇帝崩。

嗚呼哀哉！

於時天震地駭，崩山隕霜，

陽精薄景，五緯錯行。

百姓呼嗟，萬國悲悼。

若喪考妣，恩過慕唐。

擗踴郊野，仰想穹蒼。

僉曰何辜，早世殞喪。

嗚呼哀哉！

悲夫大行，忽焉光滅，

永棄萬國，雲往雨絕。

承問荒忽，惽懵哽咽。

袖鋒抽刃，欲自僵斃，

追慕三良，甘心同穴。

感惟南風，惟以鬱滯。

終於偕沒，指景自誓。

考諸先記，尋之哲言，

生若浮寄，惟德可論。

朝聞夕逝，孔志所存。

皇雖一沒，天祿永延。

何以述德？表之素旃。

何以詠功？宣之管絃。

乃作誄曰：



皓皓太素，兩儀始分。

中和產物，肇有人倫。

爰暨三皇，實秉道真。

降逮五帝，繼以懿純。

三代製作，踵武立勳。

季嗣不維，綱漏於秦。

崩樂滅學，儒坑禮焚。

二世而殲，漢氏乃因。

弗求古訓，嬴政是遵。

王綱帝典，闃爾無聞。

末光幽昧，道究運遷。

乾坤回曆，簡聖授賢。

乃眷大行，屬以黎元。

龍飛啟祚，合契上玄。

五行定紀，改號革年。

明明赫赫，受命於天。

仁風偃物，德以禮宣。

祥惟聖質，嶷在幼妍。

研幾六典，學不過庭。

潛心無罔，亢志青冥。

才秀藻朗，如玉之瑩。

聽察無響，瞻睹未形。

其剛如金，其貞如瓊。

如冰之潔，如砥之平。

爵功無私，戮違無輕。

心鏡萬機，攬照下情。

思良股肱，嘉昔伊、呂。

搜揚側陋，舉湯代禹。

拔才巖穴，取士蓬戶。

唯德是縈，弗拘禰祖。

宅土之表，率民以漸。

道義是圖，弗營厥險。

六合是虞，齊契共遵。

下以純民，民由樸儉。

恢折規矩，克紹前人。

科條品制，褒貶以因。

乘殷之輅，行夏之辰。

金根黃屋，翠葆龍鱗。

紼冕崇麗，衡紞惟新。

尊肅禮容，矚之若神。

方牧妙舉，欽於恤民。

虎將荷節，鎮彼四鄰。

朱旗所剿，九壤被震。

疇克不若，孰敢不臣？

縣旌海表，萬里無塵。

虜備凶徹，鳥殪江岷。

摧若涸魚，乾若脯鱗。

肅慎納貢，越裳效珍。

條支絕域，眾子內賓。

德儕先皇，功侔太古。

上靈降瑞，黃初叔祐。

河龍洛龜，陵波游下。

平均應繩，神鸞翔舞。

數莢階除，系風扇暑。

皓獸素禽，飛走郊野。

神鍾寶鼎，形自舊土。

雲英甘露，瀸途被宇。

靈芝冒沼，朱華陰渚。

回回凱風，祁祁甘雨。

稼穡豐登，我稷我黍。

家佩惠君，戶蒙慈父。

圖致大和，洽德全義。

將登介山，先皇作儷。

鐫石紀勳，兼錄眾瑞。

方隆封禪，歸功天地。

賓禮百靈，勳命視規。

望祭四嶽，燎封奉柴。

肅於南郊，宗祀上帝。

三牲既供，夏禘秋嘗。

元侯佐祭，獻璧奉璋。

鸞輿幽藹，龍旂太常。

爰迄太廟，鐘鼓鍠鍠。

頌德詠功，八佾鏘鏘。

皇祖既饗，烈考來享。

神具醉止，降茲福祥。

天地震盪，大行康之。

三辰闇昧，大行光之。

皇紘惟絕，大行綱之。

神器莫統，大行當之。

禮樂廢弛，大行張之。

仁義陸沈，大行揚之。

潛龍隱鳳，大行翔之。

疏狄遐康，大行匡之。

在位七載，元功仍舉。

將永大和，絕跡三五。

宜作物師，長為神主。

壽終金石，等算東父。

如何奄忽，摧身後土。

俾我煢煢，靡瞻靡顧。

嗟嗟皇穹，胡寧忍務。

嗚呼哀哉！

明監吉凶，體遠存亡。

深垂典制，申之嗣皇。

聖上虔奉，是順是將。

乃耕玄宇，基為首陽。

擬跡谷林，追堯慕唐。

合山同陵，不樹不疆。

塗車芻靈，珠玉靡藏。

百神警待，來賓幽堂。

耕禽田獸，望魂之翔。

於是俟大隧之致功兮，練元辰之淑禎。

潛華體於梓宮兮，馮正殿以居靈。

顧望嗣之號咷兮，存臨者之悲聲。

悼晏駕之既往兮，感容車之速征。

浮飛魂於輕霄兮，就黃墟以滅形。

背三光之昭晰兮，歸玄宅之冥冥。

嗟一往之不反兮，痛濆闥之長扃。

諮遠臣之眇眇兮，成凶諱以怛驚。

心孤絕而靡告兮，紛流涕而交頸。

思恩榮以橫奔兮，閡闕塞之嶢崢。

顧衰絰以輕舉兮，迫關防之我嬰。

欲高飛而遙憩兮，憚天網之遠經。

遙投骨于山足兮，報恩養於下庭。

慨拊心而自悼兮，懼施重而命輕。

嗟微軀之是效兮，甘九死而忘生。

幾司命之役籍兮，先黃髮而隕零。

天蓋高而察卑兮，冀神明之我聽。

獨鬱伊而莫訴兮，追顧景而憐形。

奏斯文以寫思兮，結翰墨以敷誠。

嗚呼哀哉！






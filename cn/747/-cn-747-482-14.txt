○修定顺宗实录错误奏

臣昨面奉，圣旨，以《顺宗实录》颇非详实，委臣等重加刊正，毕日闻奏。臣自奉宣旨，寻取史本，欲加笔削。近伏见卫尉卿周居巢、谏议大夫王彦威、给事中李固言、史官苏景允等各上章疏，具陈刊改，非甚便宜，又闻班行如此议论颇众。臣伏以史册之作，劝诫所存，事有当书，理宜归实，匹夫美恶，尚不可诬，人君得失，无容虚载。圣旨以前件实录记贞元末数事，稍非摭实，盖出传闻，审知差舛，便令刊正。顷因坐日，屡形圣言，通计前後至於数四。臣及宗闵僧孺亦以永贞以来，岁月至近，禁中行事，在外固难详知。陛下所言，皆是接於耳目，既闻乖谬因述古今，引前史直不疑盗嫂之言，及第五伦挝妇公之说，皆多此比类，难尽信书。所冀睿鉴详於听言，深宫慎於行事，持此比类，上开聪明，特蒙降察，稍恕前谬。由是近垂宣命，令有改修。臣等伏以贞观巳来累朝实录，有经重撰，不敢固辞，但欲粗删深误，亦固尽存诸说。宗闵、僧孺相与商量，缘此书成於韩愈，今史官李汉、蒋系皆愈之子婿，若遣撰，或致私嫌。以臣既职，监修，盍令详正，及经奏请，事遂施行。今者庶僚竞言，不知本起，表章交奏，似有他疑。臣虽至昧，容非自请，既迫群议，辄冒上闻。纵臣果获修成，必惧终为时累，且韩愈所书，亦非巳出，元和之後，巳是相循，纵其密亲，岂害公理？使归本职，实谓正名。其实录伏条，示旧记最错误者，宣付史官，委之修定。则冀圣祖垂休，永无惭於传信；下臣非据，获减戾於侵官。彰清朝立政之方，表公器不私之义，流言自弭，时论攸宜。


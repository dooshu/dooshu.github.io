○请禁诸镇酷刑疏

臣伏睹《名律例疏》云：“死刑者，古先哲王，则天垂象，本欲生之，义期止杀。绞斩之坐，皆刑之极也。”又准天成三年闰八月二十三日敕：“行极法日，宜不举乐，减常膳。”又刑部式：“决重杖一顿处死，以代极法。”斯皆仁君哀矜不舍之道也。窃以蚩尤为五虐之科，尚行鞭朴。汉祖约三章之法，止有死刑。绞者筋骨相连，斩者头项异处。大辟之目，不出两端。淫刑所兴，近闻数等。盖缘外地不守通规，肆率情性。或以长钉贯人手足，或以短刀脔割人肌肤。乃至累朝半生半死，俾怨声而上达，致和气以有伤。将宏守位之仁，在峻惟刑之令。欲乞特下明敕，严加禁断。


○條陳弊政疏 【 條陳弊政】

一止調操以實內地。我朝官軍調操之制、肇自永樂初年京師兵少、調發中都大寧山東湖廣附近官軍、輪班上操、宣德正統以來、踵為故事、日益加密、除南方各省、未暇遽論外、如河南山東南直隸、俱京師咽喉。山西陝西。又中原形勝要地。各處官軍。或調操于京師。或調操于各邊。本地無軍可守。臣昔備員陝西右布政使、經過潼関、詢其實在軍士、不過數名、驚問其故、始知皆在各邊操備、後盜入商洛、鎮巡官議欲赴救、無軍可遣、河南山東直隸、武備單弱尤甚、以故盜賊縱橫。莫可禁禦。劉六王鏜。足為前車之戒。臣熟知前項調操。官軍在京。止堪備做工之役。在邊則將領給私役而巳。供饋送而巳。于國有行糧料草之費。于私有賫送科剋之苦。而又未嘗得其實用。今昔相因以為舊規而不敢變。此軍旅之所以日耗。而內地日益空虛者也。以工役軍此大弊政如臣愚計、省行糧以雇遊食。何憂工役之乏。以行糧而募土人。何慮邊旅之寡。通將調操官軍、留于本處、委官兼同民壯精加操練、如鄰境有賊、則互相策應、又或一邊告急、則合力赴援、如此貧軍無侵剋之害、地方得保障之功、比之不問有警無警、一槩分派調操者、強弱多寡之勢、又不可同年而語、此一弊革而數利興者也、

一足衣糧以恤邊軍、臣惟戌邊之卒、烽火斥堠、終歲不休、鋒鏑死亡、朝夕不保、比之京輔之軍、勞逸安危、何啻百倍、近年調取邊軍、征勦流賊、貫串于河南山東江淮間、又久屯京師、出入禁地、稔見內地軍民、安逸脆弱、有子女玉帛之供、無飢寒危迫之患、未免有不均之歎。起羨慕之心。萌輕視之志。况又各邊撫臣撫處失宜。將領剝削日甚。往往以衣糧不足呶呶于軍門。擅殺不忌。推求其本。軍情之所以易動者。因無恒心也。恒心之所以失者。由衣食不足也。臣願　皇上敕下吏兵二部。查議各邊撫臣。有不宜于邊者、急宜置之、賢者久任之、或由僉都陞撫、由副陞左右、而不輕移動、糧餉不足、戶部查議給足、不許將領剋减、令沾實惠、而又察其疾苦、時其勞逸、彼將感恩圖報之恐後、何變之足憂、如此則邊徼安、天下安矣


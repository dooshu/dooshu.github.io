代驸马王都尉乞书史状

右臣辄写愚诚上尘圣听退循踰僭甘俟诛夷窃念臣门袭素风家承绪业服膺为学爰自於青衿刻志穷经誓通於缃帙本冀干名场屋济美箕裘遽席宠於沁园更冒荣於环卫彯缨就列敢矜戴鶡之雄挟策读书尚负亡羊之愧臣伏见国子学印本九经书并释文史记前後汉书三国志等盖圣人之垂教或良史之立言咸经校雠早备刋刻臣面墙有素阅市无闻徒坚学古之心欲望赐书之宠上件书等伏乞圣慈各赐一本所冀韦编屡絶获探典籍之言木铎载扬无辱文明之化臣之鄙愿实在於斯


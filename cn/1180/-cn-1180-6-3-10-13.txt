祭封一品李太夫人文


夫鞠育顾复者，有生之所共念。力不副志者，贤哲之所歔欷。故有蓬户编氓，桑枢贱士，脍鳞为羞，采薇代旨。恨一馈之已竭，欲毕志其奚以？亦若奉舆西迈，逐子东征。入陈绮馔，出奉文。顾行亏而德劣，何禄养之足荣。矧乃修短靡恒，耄期难越。木望秋而先零，月既盈而倏魄。考载籍之所闻，索什一于千百。

惟太夫人，淑贞温惠，含德之贞。配沙麓以毓秀，孕太阴以储精。冰霜励其孤操，姜孟轶其令名。乃生哲嗣，翊我皇明。厥嗣伊何？曰少傅公。惟兹少傅，秉德渊冲。忠贞作干，夙夜匪躬。履姬公之几舄，奏崇伯之肤功。皇风穆其休洽，庶类煦以帡幪。承帝曰咨，繄其有母。采璇珠之英英，溯灵源于合浦。惟深山与大泽，实龙蛇之所处。乃锡华章，一品是褒。煌煌翟氅，峨蛾凤翘。阶森兰玉，鼎列麟羔。揖绿华与金母，叽琼蘂兮绯桃。既履善而顺志，亦备养以充庖。是以心和体适，气谧形延。节匪筇而自健，鬒不沐而长玄，百岁厌世，翩然上仙。乘云驭风，驾凤骖鸾。缛典殊恩，殁而被焉。故论德则骏业著乎寰宇，征养则甘膬穷乎海岫，侈荣则崇封陟乎穹品，考终则修龄跻乎上寿。盖往帙之所寥闻，而方内之所稀觏者也。

某等幸承末庇，夙藉徽音。瞻兰堂而启处，悼月没兮珠沉。嘉休光之烨煜，又易戚而为欣。酌芳酤兮列糈，托柔翰以写忱。为斯言者，一以慰先灵于冥漠，一以缓傅相之哀怦。






○瓦松赋

式观图籍，幽山穷野，闻卉木之名焉，考神农之尝者。根茎可验，洪纤不舍，惟瓦松兮阙书，何昔人兮智寡？原其所托，高而又雅，抽形先寄於鹤楼，耸质更资於鸳瓦。旖旎芬葩，含风接霞，既当春而吐叶，亦凌秋而点花。异山苗之极秀，状涧松兮抽芽，高居壤ニ，匪杂泥沙。向朝阳兮发秀，经夕露兮增华，常在危檐心必直，讵欲牵风影暂斜。小大殊品，高卑异盼，离离兮若星榆之昭灼，煜煜兮疑石蒲之葱。既乏栋梁之用，宁怯镌雕之变。岂比桂夫山上，兰谷中，长幽隐兮销馥，为芬芳兮败丛。奚若兹物之独茂，无忧患兮养蒙。


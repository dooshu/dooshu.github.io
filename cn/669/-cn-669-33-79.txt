79　取古詩句爲題之始　梁元帝賦得蘭澤多芳草


梁元帝賦得蘭澤多芳草詩。【原注】古詩爲題見於此。

【何云】「古詩爲題見於此」七字亦大字正文。

【元圻案】古詩十九首：「涉江采芙蓉，蘭澤多芳草。」〇初學記二十七載梁元帝詩云：「春蘭本無艷，春澤最葳蕤。燕姬得夢罷，尚書奏事歸。臨池影入浪，從風香入衣。當門已芬馥，入室更芳菲。蘭生不擇逕，十步豈難稀。」






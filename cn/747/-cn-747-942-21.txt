○众修甲子醮词

伏以太朴既分，元精独运，阴阳肇化，支干承基。六十正神，统四时而司昼夜；八百符吏，行凶吉而定死生。大则天地邦家，咸遵历象；小则灾祥罪福，必系主张。考龙胎石室之经，披凤篆琅函之要，既明宗旨，倍切依归。臣等仰赖神功，获逢道运，尘机久闭，俗网未祛，行藏不合於儒元，动息必贻於过咎。又恐五行之内，或有刑妨。三命之中，因逢否塞。非凭至道，难忏深瑕，辄因六甲之辰，五元之首，同诚励志，沥恳祈恩，仰碧落以降真，拂元坛而展礼。伏冀洪休允洽，照鉴无私；咸赐吉祥，永销灾厄；青宫增禄，丹简延生；存殁俱安，公私并泰。克勤精奉，永答灵慈。不任。


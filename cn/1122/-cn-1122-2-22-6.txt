李卫公靖


［唐］李复言

卫国公李靖





[1] 微时 [2] ，常射猎霍山 [3] 中，寓食山村。村翁奇其为人，每丰馈焉 [4] ，岁久益厚。忽遇群鹿，乃逐之，会暮，欲舍之不能。俄而阴晦迷路，茫然不知所归，怅怅而行，困闷益极。乃极目有灯火光，因驰赴焉。



既至，乃朱门大第，墙宇甚峻。扣门久之，一人出问。公告其迷，且请寓宿。人曰：“郎君皆已出，独太夫人在，宿应不可。”公曰：“试为咨白。”乃入告而出曰：“夫人初欲不许。且以阴黑，客又言迷，不可不作主人。”邀入厅中。有顷，一青衣出曰：“夫人来。”年可五十余，青裙素襦 [5] ，神气清雅，宛若士大夫家。公前拜之，夫人答拜曰：“儿子皆不在，不合奉留。今天色阴晦，归路又迷，此若不容，遣将何适。然此山野之居，儿子往还，或夜到而喧，勿以为惧。”公曰：“不敢。”既而命食。食颇鲜美，然多鱼。食毕，夫人入宅。二青衣送床席茵褥，衾被香洁，皆极铺陈，闭户系之而去。

公独念山野之外，夜到而闹者何物也，惧不敢寝，端坐听之。夜将半，闻扣门声甚急，又闻一人应之。曰：“天符 [6] ，报大郎子当行雨，周此山七百里，五更须足，无慢滞，无暴伤。”应者受符入呈。闻夫人曰：“儿子二人未归，行雨符到，固辞不可，违时见责。纵使报之，亦已晚矣。童仆无任专之理，当如之何？”一小青衣曰：“适观厅中客，非常人也，盍请乎？”夫人喜，因自扣厅门曰：“郎觉否？请暂出相见。”公曰：“诺。”遂下阶见之。夫人曰：“此非人宅，乃龙宫也。妾长男赴东海婚礼，小男送妹。适奉天符，次当行雨。计两处云程，合逾万里，报之不及，求代又难，辄欲奉烦顷刻间，如何？”公曰：“靖俗客，非乘云者，奈何能行雨？有方可教，即唯命耳。”夫人曰：“苟从吾言，无有不可也。”遂敕黄头 [7] ：“鞴 [8] 青骢马来。”又命取雨器，乃一小瓶子，系于鞍前，诫曰：“郎乘马，无勒衔勒，信其行，马躩地 [9] 撕鸣，即取瓶中水一滴滴马鬃上，慎勿多也。”于是上马腾腾而行，其足渐高，但讶其稳疾，不自知其云上也。风急如箭，雷霆起于步下。于是随所躩，辄滴之。既而电掣云开，下见所憩村，思曰：“吾扰此村多矣，方德其人，计无以报。今久旱，苗稼将悴，而雨在我手，宁复惜之？”顾一滴不足濡，乃连下二十滴。俄顷雨毕，骑马复归。



夫人者泣于厅曰：“何相误之甚！本约一滴，何私感而二十之！天此一滴，乃地上一尺雨也。此村夜半平地水深二丈，岂复有人？妾已受谴，杖八十矣。”袒视其背，血痕满焉。“儿子并连坐，如何？”公惭怖，不知所对。夫人复曰：“郎君世间人，不识云雨之变，诚不敢恨。即恐龙师来寻，有所惊恐，宜速去此。然而劳烦，未有以报。山居无物，有二奴奉赠。总取亦可，取一亦可，唯意所择。”于是命二奴出来。一奴从东廊出，仪貌和悦，怡怡然；一奴从西廊出，愤气勃然，拗怒而立。公曰：“我猎徒，以斗猛为事，一旦取奴而取悦者，人以我为怯乎？”因曰：“两人皆取则不敢。夫人既赐，欲取怒者。”夫人微笑曰：“郎之所欲乃尔。”遂揖与别，奴亦随去。出门数步，回望失宅，顾问其奴，亦不见矣。独寻路而归。及明，望其村，水已极目，大树或露梢而已，不复有人。

其后竟以兵权静寇难，功盖天下，而终不及于相，岂非悦奴之不得乎？世言：“关东 [10] 出相，关西出将。”岂东西二喻耶？所以言奴者，亦臣下之象。向使二奴皆取，位极将相矣。

——《续玄怪录》





【赏析】

本篇主要写李靖代龙行雨，因过量而招致水灾的传说。李靖逐鹿迷路，不料投宿之家竟是龙宫化作的人宅。当夜龙母接到五更下雨的符命，而她的两个儿子恰巧外出未归，无奈只得邀请李靖代劳。李靖为了报答村民的恩德，出于好心，违背了龙母一处只能洒一滴水的嘱告，擅自作主连洒二十滴水，致使村田淹没，百姓死亡，还带累了龙母、龙子。这种“违天徇私”、单凭主观意愿行事而导致无可挽救的严重后果，对世事无疑具有深刻的警诫意义。

故事的基本框架，即凡人代神行雨过量而招致水灾，这在唐人戴孚《广异记》的《颍阳里正》中也出现过，其艺术构思固然不失新奇，但叙述简单，描写粗略。相比之下，本文在艺术描写方面更具特色：既有富于浪漫色彩的奇特描写，如云上风急如箭，马足之下雷霆殷殷兴起，闪电划开云层，天上一滴水，地上一尺雨等；又有切合人间生活的细节描写，如夫人托李靖行雨时吩咐黄头郎备马取瓶挂在马鞍前面，遭受谴责后“袒视其背，血痕满焉”，以及李靖受命行雨后“上马腾腾而行，其足渐高”，到天亮时望见那个村庄“水已极目，大树或露梢而已”等。这种虚幻的神奇想象与具体的生活细节相结合的描写，使得作品产生了特有的审美效应：一方面令人拍案称奇，另一方面给人以强烈的艺术真实感。

（韩黎范）

注　释

[1].李靖：本名药师，三原（今属陕西）人。精熟兵法，辅佐唐高祖平定天下。唐太宗时历任兵部尚书、尚书右仆射等职，先后击败东突厥、吐谷浑，封卫国公。

[2].微时：微贱之时，指未贵显的时候。

[3].霍山：亦称太岳山，在今山西中部、汾河东岸。

[4].每丰馈焉：常常以丰盛的食物招待他。

[5].素襦：白色的短袄。

[6].天符：上天的符命。

[7].黄头：即黄头郎，汉代掌管船舶行驶的吏员，这里借用来指龙宫中掌管行雨器物的官吏。

[8].鞴（bèi）：装备马用的鞍辔等物。

[9].躩（jué）地：马足就地盘旋的样子。

[10].关东：泛指函谷关或潼关以东地区。下句的“关西”则泛指函谷关或潼关以西地区。






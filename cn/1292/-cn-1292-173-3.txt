◇　上疏乞骸骨

臣材驽愚赣，得以外属兄弟七人封为列侯，宗族蒙恩，赏赐无量。辅政出入七年，国家委任臣凤，所言辄听，荐士常用。无一功善，阴阳不调，灾异数见，咎在臣凤奉职无状，此臣一当退也。《五经》传记，师所诵说，咸以日蚀之咎在於大臣非其人，《易》曰：「折其右肱」，此臣二当退也。河平以来，臣久病连年，数出在外，旷职素餐，此臣三当退也。陛下以皇太后故不忍诛废，臣犹自知当远流放，又重自念，兄弟宗族所蒙不测，当杀身靡骨死辇毂下，不当以无益之故有离寝门之心。诚岁馀以来，所苦加侵，日月益甚，不胜大愿，愿乞骸骨，归自治养，冀赖陛下神灵，未埋发齿，期月之间，幸得瘳愈，复望帷幄。不然，必□沟壑。臣以非材见私，天下知臣受恩深也；以病得全骸骨归，天下知臣被恩见哀，重巍巍也。进退於国为厚，万无纤介之议。唯陛下哀怜！（《汉书·元后传》：京兆尹王章每召见，辄辟左右。时太后从子侍中音独侧听，具知章言以语凤。凤闻之，称病，出就第，上疏乞骸骨，谢上。）






○大历四年大赦天下制

敕：至理之代，先德後刑，上欢心以临下，下忻然而奉上。祸乱不作，法令何施？去圣久远，薄於教化。简书填委，狱讼烦兴，苛吏舞文，冤人致辟，思欲刷耻改行，厥路无由，岂天地父母慈爱之意也？朕主三灵之重，托群后之上，夕惕若厉，不敢荒宁。内访卿士，外咨方岳，日不暇给，八年於兹。而大道淳风，郁而不振，四郊多垒，连岁备边。师旅在外，役费尤广，赋舆输转，疲耗吾人，困竭无聊，穷斯滥矣。下愚暗昧，不见刑纲，戎士在军，未习法令。犯禁抵罪，其徒实繁，幽系狴牢，未详事实。吏议不决，动淹时序，伤沮和气，屡彰咎徵。此皆朕之明，教之未至，上失其道，而绳下以刑，敢不罪已，以答灾眚。且人者君之支体，害之则君有所伤；刑者教之辅助，失之则人无所措。虑有冤滥，惨然忧伤，用明慎罚之典，俾宏在宥之泽。其天下见禁囚徒，死罪降从流，流已下罪释放。其左降官及流人并移隶等并予量移，仍委所司即勘责，送名中书门下，奏听进止。如闻州县官比年率意。恣行粗杖，不依格令，致使殒毙，深可哀伤，频有处分，仍闻乖越。自今已後，非灼然蠹害者，不得辄加非理，仍委观察节度等使严加捉搦，勿令有犯，如违录名奏闻，量情科贬。宣示中外，宜悉朕怀。


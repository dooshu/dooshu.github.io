题姚羹湖画卷

姚官滇海，陷贼中，拔身来归，作《山居图》见志。

尘中白日眼模糊，谒客重城喘未苏。
矮屋才高六七尺，青桐恨少两三株。
长夏炎蒸欲大叫，祗应舴艋眠菰芦。
谁写此卷幅盈丈，毋乃万里江山图。
野渡村帘见毫末，空天古树何扶疏。
傍水人烟接陇亩，腰镰刈黍者谁与。
层峰千仞忽壁立，拂云倒挂青芙蕖。
亲经剑阁复洱海，笔力故与他人殊。
浮庐老禅吾旧友，自诩浮山天下无（谓药公。）。
知君丘壑有夙好，一官转徙罹艰虞。
脱身虎穴来阙下，惊看霜雪侵髭须。
不敢便乞归田庐，挥毫十指争樵渔。
慈仁寺里喜相见，好向旗亭倾玉壶。
圣朝解网宽遐陬，孤臣会见恩沾濡。
但恐犹怜子卿节，未许先耽贺监湖。



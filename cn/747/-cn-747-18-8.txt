○赠裴炎益州大都督制

慎终追远，斯乃旧章，表德旌贤，有光常策。故中书令裴炎，含和禀粹，履信居贞，望重国华，才称人秀。唯几成务，绩宣於代工；偶居无猜，义深於奉上。文明之际，王室多虞，保乂朕躬，实著诚节。而危疑起衅，仓卒罹灾，岁月屡迁，邱封莫树。永言先正，感悼良多，宜追贲於九原，俾增荣於万古。可赠益州大都督。


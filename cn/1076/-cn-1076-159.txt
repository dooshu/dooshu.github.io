卷一百五十九

钦定四库全书

历代名臣奏议卷一百五十九

明　杨士奇等　撰

建官

商汤问伊尹曰三公九卿大夫列士其相去何如伊尹对曰三公者知通於天道应变而不穷辩於万物之情通於天道者也其言足以调隂阳正四时节风雨如是者举以为三公故三公之事常在於道也九卿者不失四时通於沟渠修堤防树五谷通於地理者也能通不能通能利不能利如此者举以为九卿故九卿之事常在於德也大夫者出入与民同衆取去与民同利通於人事行犹举绳不伤於言言之於世不害於身通於关梁实於府库如是者举以为大夫故大夫之事常在於仁也列士者知义而不失其心事功而不独专其赏忠政强谏而无有奸诈去私立公而言有法度如是者举以为列士故列士之事常在於义也故道德仁义定而天下正凡此四者明王臣而不臣汤曰何谓臣而不臣伊尹对曰君之所不名臣者四诸父臣而不名诸兄臣而不名先王之臣臣而不名盛德之士臣而不名是谓大顺也

汤问伊尹曰古者所以立三公九卿大夫列士者何也伊尹对曰三公者所以参五事也九卿者所以参三公也大夫者所以参九卿也列士者所以参大夫也故参而有参是谓事宗事宗不失外内若一

汉成帝绥和二年丞相翟方进等奏言春秋之义用贵治贱不以卑临尊刺史位下大夫而临二千石轻重不相准臣请罢刺史更置州牧以应古制从之乃置州牧秩二千石

哀帝建平二年丞相朱博又奏言部刺史秩卑赏厚劝功乐进前罢刺史更置州牧秩真二千石九卿缺以高第补其中材则苟自守而已恐功効陵夷奸轨不禁臣请罢州牧置刺史如故从之

东汉桓帝延熹中宦官方盛任人充塞司空周景与太尉杨秉上言内外吏职多非其人旧典中臣子弟不得居位请皆斥罢帝从之於是条奏牧守以下五十余人或死或免天下肃然

灵帝中平五年太常刘焉见王室多故建议以为四方兵宼由刺史威轻且用非人所致宜改置牧伯选清名重臣以居其任会刺史郤俭赋敛烦扰謡言远闻而耿鄙张懿皆为盗所杀朝廷遂从焉议选尚书列卿为州牧各以本秩居任州任之重自此始

魏齐王嘉平中时校事放横黄门侍郎程晓上疏曰周礼云设官分职以为民极春秋传曰天有十日人有十等愚不得临贤贱不得临贵於是并见圣哲树之风声明试以功九载考绩各修厥业思不出位故栾书欲拯晋侯其子不听死人横於街路丙吉不问上不责非职之功下不务分外之赏吏无兼统之势民无二事之役斯诚为国要道治乱所由也远览典志近观秦汉虽官名改易职司不同至於崇上抑下显明分例其致一也初无校事之官干与庶政者也昔武皇帝大业草创衆官未备而军旅勤苦民心不安乃有小罪不可不察故置校事取其一切耳然捡御有方不至纵恣也此霸世之权宜非帝王之正典其後渐蒙见任复为疾病转相因仍莫正其本遂令上察宫庙下摄衆司官无局业职无分限随意任情惟心所适法造於笔端不依科诏狱成於门下不顾覆讯其选官属以谨慎为粗疏以?詷为贤能其治事以刻暴为公严以循理为怯弱外则托天威以为声势内则聚群奸以为腹心大臣耻与分势含忍而不言小人畏其锋芒欝结而无告至使尹模公於目下肆其奸慝罪恶之着行路皆知纎恶之过积年不闻既非周礼设官之意又非春秋十等之义也今外有公卿将校总统诸署内有侍中尚书综理万机司隶校尉督察京辇御史中丞董摄宫殿皆高选贤才以充其职申明科诏以督其违若此诸贤犹不足任校事小吏益不可信若此诸贤各思尽忠校事区区亦复无益若更高选国士以为校事则是中丞司隶重增一官尔若如旧选尹模之奸今复发矣进退推算无所用之昔桑弘羊为汉求利卜式以为独烹弘羊天乃可雨若使政治得失必感天地臣恐水旱之灾未必非校事之由也曹恭公远君子近小人国风托以为刺卫献公舍大臣与小臣谋定姜谓之有罪纵令校事有益於国以礼义言之尚伤大臣之心况奸回暴露而复不罢是衮阙不补迷而不返也於是遂罢校事官

晋武帝时议省州郡县半吏以赴农功光禄大夫荀勖议以为省吏不如省官省官不如省事省事不如清心昔萧曹相汉载其清静致画一之歌此清心之本也汉文垂拱几致刑措此省事也光武并合吏员县官国邑裁置十一此省官也魏太和中遣王人四出减天下吏员正始中亦并合郡县此省吏也今必欲求之於本则宜以省事为先凡居位者使务思萧曹之心以翼佐大化笃义行崇敦睦使昧宠忘本者不得容而伪行自息浮华者惧矣重敬让尚止足令贱不妨贵少不陵长远不间亲新不间旧小不加大淫不破义则上下相安远近相信矣位不可以进趣得誉不可以朋党求则是非不妄而明官人不惑於听矣去奇技抑异说好变旧以徼非常之利者必加其诛则官业有常人心不迁矣事留则政稽政稽则功废处位者而孜孜不怠奉职司者而夙夜不懈则虽在挈瓶而守不假器矣使信若金石小失不害大政忍忿悁以容之简文案略细苛令之所施必使人易视听愿之如阳春畏之如雷震勿使微文烦挠为百吏所黩二三之命为百姓所餍则吏竭其诚下悦上命矣设官分职委事责成君子心竞而不力争量能授任思不出位则官无异业政典不奸矣凡此皆愚心谓省事之本也苟无此愆虽不省吏天下必谓之省矣若欲省官私谓九寺可并於尚书兰台宜省付三府然施行历代世之所习是以久抱愚怀而不敢言至於省事实以为善若直作大例皆减其半恐文武衆官郡国职业及事之兴废不得皆同凡发号施令典而当则安傥有驳者或致壅否凡职所临履先精其得失使忠信之官明察之长各裁其中先条上言之然後混齐大体详宜所省则令下必行不可揺动如其不尔恐适惑人听比前行所省皆须更辄复或激而滋繁亦不可不重也

宋文帝元嘉末议省录尚书扬州治中从事史沈怀文上议曰昔天官正纪六典序职载师掌均七府成务所以翼平辰衡经赞邦极设总属之原着夫官典和统之要昭于国言夏因虞礼有深冢司之则周承殷法无损掌邦之仪用乃调佐王均缉亮帝度而式宪之轨弘正汉庭述章之范崇明魏室虽条录之名立称於中代总厘之实不愆於自古比代相沿历朝罔贰及乎爵以事变级以时改皆兴替之道无害国章八统元任靡或省革按台辅之职三曰礼典以和邦国以统百官四曰政典以平邦国以正百官郑康成云冢宰之於庶僚无所不总也考于兹义备于典文详古准今不宜虚废不从後魏宣武帝时黄门中正甄琛上表曰诗称京邑翼翼四方是则者京邑是四方之本安危所在不可不清是以国家居代患多盗窃世祖太武皇帝亲自发愤广置主司里宰皆以下代令长及五等散男有经略者乃得为之又多置吏士为其羽翼崇而重之始得禁止今迁都以来天下转广四远赴会事过代都五方杂沓难可备简宼盗公行刼害不絶此由诸坊混杂厘比不精主司闇弱不堪检察故也凡使人攻坚木者必为之择良器今河南郡是陛下天山之坚木盘根错节乱植其中六部里尉即攻坚之利器非贞刚精鋭无以治之今择尹既非南金里尉鈆刀而割欲望清肃都邑不可得也里正乃流外四品职轻任碎多是下才人怀苟且不能督察故使盗得容奸百赋失理边外小县所领不过百户而令长皆以将军居之京邑诸坊大者或千户五百户其中皆王公卿尹贵势姻戚豪猾仆隶?养奸徒高门邃宇不可干问又有州郡侠客?结贵游附党连羣阴为市刼比之边县难易不同今难彼易此实为未惬王者立法随时从宜改弦易调明主所急先朝立品不必即定施而观之不便则改今闲官静任犹听长兼况烦剧要务不得简能下领请取武官中八品将军已下干用贞济者以本官俸恤领里尉之任各食其禄高者领部尉中者领经途尉下者领里正不尔请少高里尉之品选下品中应迁之者进而为之则督责有所辇毂可清也

隋文帝初即位时天下州郡过多河南行台兵部尚书杨尚希上表曰自秦并天下罢侯置守汉魏及晋邦邑屡改窃见当今郡县倍多於古或地无百里数县并置或户不满千二郡分领具寮以衆资费日多吏卒入倍租调岁减清干良才百分无一动虽数万如何可觅所谓民少官多十羊九牧琴有更张之义瑟无胶柱之理今存要去闲并小为大国家则不亏粟帛选举则易得贤才敢陈管见伏听裁处帝览而嘉之

唐太宗贞观七年时尚书省诏敕稽壅桉成复下弥年不能决治书侍御史刘洎言尚书万机本贞观初未有令仆职并务繁左丞戴胄右丞魏徵应事弹举无所回挠百司震肃不敢懈比者勲亲在位品非其任功势相倾虽欲自强先惧嚣谤故郎中嘿夺惟事咨禀尚书依违不得专裁筦辖玩弛纲纪不振今宜精选左右丞两司郎中使皆得人非惟救旷滞之弊固当矫拂趋竞也上尝谓房玄龄等曰致理之本惟在於审量才授职务省官员故书称任官惟贤才又云官不必备惟其人若得其善者虽少亦足矣其不善者纵多亦奚为古人亦以官不得其人比於画地作饼不可食也诗曰谋夫孔多是用不集又孔子曰官事不摄焉得俭且千羊之皮不如一狐之腋此皆载在经典不能具道当须更并省官员各当所任则无为而理矣卿宜详思此理量定庶官员位玄龄等由是所置文武摠六百四十员太宗从之因谓玄龄曰自此傥有乐工杂类假使术逾侪辈者只可特赐钱帛以赏其能必不可超授官爵与夫朝臣君子比肩而立同坐而食遣诸衣冠以为耻累

时故事军国重事则中书舍人各执所见杂署其名谓之五花判事中书侍郎中书令省审之给事中黄门侍郡驳正之至是上谓王珪曰国家本置中书门下以相检察正以人心所见互有不同苟论难往来务求至当舍己从人亦复何伤比来或护已短遂成怨隙或避私怨知非不正顺一人之顔情为兆民之深患此乃亡国之政炀帝之世是也当时羣臣如此必自谓有智祸不及身及天下大乱家国两亡其幸免者亦为时论所贬终古不磨卿曹各当徇公忘私勿雷同也後又谓侍臣曰中书门下机要之司诏敕有不便者皆应论执比来惟睹顺从不闻违异若但行文书则谁不可而何必择才也房玄龄等皆顿首谢

肃宗时诸州悉带团练使中书侍郎同中书门下平章事杨绾奏刺史自有持节诸军事以掌军旅司马古司武所以副军即今副使司兵参军今团练判官官号重复可罢天下团练守捉使诏可又减诸道观察判官员之半复言旧制刺史被代若别追皆降鱼书乃得去开元时置诸道采访使得专停刺史威柄外移渐不可久其刺史不称职若?负本道使具条以闻不得擅追及停而刺史亦不得辄去州诣使所如其故阙使司无署摄听上佐代领帝善其谋於是高选州上佐定上中下州差置兵员诏郎官御史分道巡覆

德宗建中初河朔兵拏战民困赋无所出户部侍郎判度支杜佑以为救敝莫若省用省用则省官乃上议曰汉光武建武中废县四百吏率十署一魏太和时分遣使者省吏员正始时并郡县晋太元省官七百隋开皇废郡五百一贞观初省内官六百员设官之本以治衆庶故古者计人置吏不肯虚设自汉至唐因征战艰难以省吏员诚救弊之切也昔咎繇作士今刑部尚书大理卿则二咎繇也垂作共工今工部尚书将作监则二垂也契作司徒今司徒户部尚书则二契也伯夷为秩宗今礼部尚书礼仪使则二伯夷也伯益为虞今虞部郎中都水使者则二伯益也伯冏为太仆今太仆卿驾部郎中尚辇奉御闲厩使则四伯冏也古天子有六军汉前後左右将军四人今十二卫神策八军凡将军六十员旧名不废新资日加且汉置别驾随刺史巡察犹今观察使之有副也参军者参其府军事犹今节度判官也官名职务直迁易不同尔讵有是实哉诚宜斟酌繁省欲致治者先正名神龙中官纪荡然有司大集选者既无阙员则置员外官二千人自是以为常当开元天宝中四方无虞编户九百余万帑藏丰溢虽有浮费不足为忧今黎苖凋瘵天下户百三十万陛下诏使者按比才得三百万比天宝三分之一就中浮寄又五之二出赋者已耗而食之者如旧安可不革议者以天下尚有跋扈不庭一省官吏被罢者皆往托焉此常情之说类非至论且才者荐用不才者何患其亡又况顾姻戚家产哉建武时公孙述隗嚣未灭太和正始太元时吴蜀鼎立开皇时陈尚割据皆罗取俊乂犹不虑失人以资敌今田悦辈繁刑暴赋惟军是恤遇士人如奴固无范睢业秦贾季强狄之患若以习久不可以遽改且应权省别驾参军司马州县额内官约户置尉当罢者有行义在所以闻不如状举者当坐不为人举者任参常调亦何患哉如魏置柱国当时宿德盛业者居之贵宠第一周隋间授受已多国家以为勲级才得地三十顷耳又开府仪同三司光禄大夫亦官名以其太多回作阶级随时立制遇弊则变何必因循惮改作邪议入不省

德宗立鋭於治建中三年诏中书门下两省分置待诏官三十以见官故官若同正试摄九品以上者视品给俸至禀饩干力什器馆宇悉有差榷公钱收子赡用度史馆修撰沈既济谏曰今日之治患在官烦不患员少患不问不患无人两省官自常侍谏议补阙拾遗四十员日止两人侍对缺员二十一员未补若谓见官不足与议则当更选其人若广聪明以收淹滞先补其缺何事官外置官夫置钱取息有司之权制非经治法今置员三十大抵月费不减百万以息准本须二千万得息百万配户二百又当复除其家且得入流所损尤甚今关辅大病皆言百司息钱毁室破产积於府县未有以革臣计天下财赋耗斁大者惟二事一兵资二官俸自他费十不当二者一所以黎人重困杼轴空虚何则四方形势兵未可去资费虽广不获已为之又益以闲官冗食其弊奈何藉旧而置犹可若之何加焉事遂寝时李泌请复所减州县官上曰置吏以为人也今户口减於承平之时而吏员更增可乎泌对曰今户口虽减而事多於承平且十倍故吏不得不增且所减皆有职事而冗官不减此所以为未当也至德以来置额外官敌正官三分之一若听使计日得资然後停加两选授同正员官如此则不惟不怨兼使之喜矣又请诸王未出合者不除府官上皆从之

宪宗元和六年检校兵部尚书兼中书侍郎同中书门下平章事李吉甫疾吏员广繇汉至隋未有多於今者乃奏曰方今置吏不精流品厖杂存无事之官食至重之税故生人日困冗食日滋又国家自天宝以来宿兵八十余万其去为商贩度为佛老杂入科役者率十五以上天下常以劳苦之人三奉坐待衣食之人七而内外官仰奉廪者无虑万员有职局重出名异事杂者甚衆故财日寡而受禄多官有限而调无数九流安得不杂万务安得不烦汉初置郡不过六十而文景几三王则郡少不必政紊郡多不必事治今列州三百县千四百以邑设州以乡分县费广制轻非致化之本愿诏有司博议州县有可并并之岁时入仕有可停停之则吏寡易求官少易治国家之制官一品奉三千职田禄米大抵不过千石大历时权臣月奉至九千缗者州刺史无大小皆千缗宰相常衮始为裁限至李泌量闲剧稍增之使相通济然有名在职废奉存额去闲剧之间厚薄顿异亦请一切商定乃诏给事中殷平仲中书舍人韦贯之兵部侍郎许孟容户部侍郎李绦参閲蠲减凡省冗官八百员吏千四百员

敬宗宝历五年上以太庙两室破漏踰月不葺罚将作度支宗正俸命中使帅工徒葺之补阙韦温谏曰国家置百官各有所司苟为堕旷宜择能者代之今旷官者止於罚俸而以其事委之内臣是以宗庙为陛下所私而百官皆为虚设也上善其言即命有司葺之

武宗会昌中李德裕请增谏议大夫等品秩状曰臣据大唐六典隋氏门下省置谏议大夫七人从四品下今正五品上自大历二年升门下中书侍郎为正三品两省遂阙四品建官之制有所未备谨按左氏传云衮职有阙惟仲山甫补之能补过也仲山甫则周之大臣汉书汲黯称愿出入禁闼补过拾遗後汉书张衡为侍中尝居帷幄从容讽谏拾遗左右此皆大臣之任故其秩峻其任重则君敬其言而用其道况謇谔之地宜有老成之人秩不优崇则难用耆德其谏议大夫望依隋氏旧制升为从四品分为左右以备两省四品之阙向後与丞郎出入迭用以重其选

德裕又请复中书舍人故事状曰伏见天宝以前中书舍人六员除几密迁授之外其他政事皆得商量宰臣姚崇奏云事有是非理均与夺人心既异所见或殊抑使雷同情有不尽臣既是官长望於状後略言事理优劣奏听进止自艰难以来务从权便政颇去於台阁事多系於军期决遣万几专在宰弼伏以陛下神武功成昧旦思理精核庶政在广询谋诗云不愆不忘率由旧章前汉魏相好观故事以为古今异制方今务在奉行故事而已数条汉兴以来国家便宜行事奏请施行臣等商量今日以後除几密及诸镇奏请戎事有司支遣钱谷等外其他台阁常务关於沿革州县奏请系於典章及刑狱等并令中书舍人依故事商量臣等详其可否闻奏

後?出帝开运末御史中丞顔衎上言才除御史者旋授外藩宾佐复有以私故细事求假外拜州郡无参谒之仪出入失风宪之体渐恐四方得以轻易百辟无所准绳请自今藩镇幕僚勿得任台官虽亲王宰相出镇亦不得奏充宾佐非奉制勘事勿得出京自余不令出厘杂务

後周世宗时诏中外臣僚有所闻见并许上章论议翰林学士窦俨上疏曰设官分职授政任功欲为政之有伦在位官之无旷今朝廷多士省寺华资无事有员十乃六七止於计月待奉计年待迁其中廉干之人不无愧耻之意如非历试何展公才请改两畿诸县令及外州府五千户以上县令为县大夫升为从五品下畿大夫见府尹如赤令之仪其诸州府县大夫见本部长如宾从之礼郎中员外郎起居补阙拾遗侍御史殿中侍御史监察御史光禄少卿以下四品太常丞以下五品等并得衣朱紫满日准在朝一任约旧官迁二等自拾遗监察除授回日即为起居侍御史中行员外郎若前官不是三署即罢後一年方得求仕如此则士大夫足以陈力贤不肖无以驾肩各系否臧明行黜陟利民益国斯实良规

宋太宗淳化四年同知给事中事柴成务等上奏曰臣等昨奉敕命差臣等同知给事中事制敕如不便依故事封駮臣等寻检会到门下省故事并合起请事件具劄子进呈缴送付中书续准敕命自今後应除职官勲爵不以废置封赠并下画敕其刑政损益并起请厘革制置公事并不正宣宜令魏庠已下候到省详依令敕施行駮正追改者臣等考求旧典具有明文封谓封还诏书不即行下駮谓駮正台议然後奏闻盖王者谨出令重改作之制也今若诏书已行方勒追改稽诸故事颇异前闻而况设官居方是为着位职司其事必有正言苟名实之相违虑典章之斯废诏敕轻行之失请以近事明之中间窃覩敕下西路厘革青白塩法又覩差使制置江湖诸茶塩皆闻妨害公私寻并停罢比行追改已紊成规盖於经度之初而阙讨论之理臣等欲乞起今後除职官勲爵不以废置封赠只下画敕外其有上章起请厘革制置公事并望且下中书议其可否候议定令门下省审覆奏请付外施行公当者量与旌酬妄诞者明加惩戒赏罚并举浮竞悛心如此则诏敕无追改之名官曹有陈力之地稍符典故用叶弥纶至道二年祠郡员外郎主判都省郎官事王炳上言曰尚书省国家藏载籍典治教之府所以周知天下地理广袤风土所宜民俗利害之事当成周之世治定制礼首建六官汉唐因之自唐末乱杂急於经营不遑治教故金谷之政主於三司曹名虽存而其实亡矣谨按吏部四司天官之职掌文官选举周知天下吏功过能否考定升降之类户部四司司徒之职掌邦五教周知天下户口之数礼部四司宗伯之职掌国五礼辨仪式制度周知天下祠典祠祀之类兵部四司司马之职掌武人选举周知天下兵马器械之数刑部四司司宼之职掌国法令周知天下狱讼刑名徒隶之数工部四司司空之职掌国百工周知天下封疆域圻山泽草木川渎津渡桥船陂池之数凡此二十四司所掌事务各封图书具载名数藏之本曹谓之载籍所以周知天下事由中制外如指诸掌今职司久废载籍散亡惟吏部四司官曹小具祠部有诸州僧道文帐职方有诸州闰年图经刑部详覆诸州已决大辟案牍及旬禁奏状此外多无旧式欲望令诸州每年造户口税租实行簿帐写以长卷者别写一本送尚书省藏於户部以此推之其余天下官吏民口废置祠庙甲兵徒隶百工疆畎封洫之类亦可以籍其名数送尚书省分配诸司俾之缄掌俟期岁之後文籍大备然後可以振举官守兴崇治教望选大僚数人博通治体者参取古今礼典及诸令式与三司所受金谷器械簿帐之类仍详定诸州供送二十四司载籍之式如此则尚书省备藏天下事物名数之籍如秘阁藏图书太学藏经典三馆藏史传皆其职也太宗览奏嘉之诏尚书丞郎及五品已上集议吏部尚书宋琪等上奏曰王者六官法天地四时之柄百官之本典教所出望委崇文院检讨六曹所掌图籍自何年不系都省详其废置之始究其损益之源以期恢复既而其议亦寝

太宗时下诏求谠言着作郎罗处约应诏上奏曰伏覩今年春诏旨责以谏官备员未尝言事虽九寺三监之官亦得尽其谠议陛下?恭劳神厉精求理力行王道坐致太平圣先天而不违德生民而未有所以散玄黄之协气为动植之休祥而犹不伐功成屡求献替此真唐尧虞舜之用心也臣累日以来趋朝之暇或於卿士之内预闻时政之言皆曰圣上以三司之中邦计所属簿书既广网条实繁将求尽善之规冀协酌中之道窃闻三省上言欲置十二员判官兼领其职贵各司其局允执厥中臣以三司之制非古也盖唐朝中叶之後兵宼相仍河朔不王军旅未弭以赋调筦榷之所出故自尚书省分三司以董之然国用所须朝廷急务故僚吏之属倚注尤深或重其位以处之优其禄以宠之黾勉从事者姑务其因循尽瘁事国者或主於睚眦因循则无补於国睚眦则不协於时或浅近之人用指瑕於心计深识之士以多可为身谋蠧弊相沿为日已久今若如十二员判官之说亦从权救弊之一端也然而圣朝之政臻乎太平当求稽古之规以为垂世之法臣尝读说命之书以为事不师古匪说攸闻又二典曰若稽古帝尧若稽古帝舜皆谓顺考古道而致治平以臣所见莫若复尚书都省故事其尚书丞郎正郎员外郎主事令史之属请依六典旧仪以今三司钱刀粟帛筦榷支度之事均在二十四司如此则各有司存可以责其集事今则金部仓部安能知储廪帑藏之盈虚司田司川孰能知屯役河渠之远近有名无实积久生常况此却复都省之事下臣犹能佥知其可况陛下聪明睿哲乎然议者以为不行已久难於改更若断自宸心下於相府都省之制故典存焉上令下从孰为不可盖人者可与习常难与适变可与乐成难与虑始在周易有之天地革而四时成此言能改命剏制及小人乐成则革面以顺上矣况三司之名兴於近代堆案盈几之籍何尝能省览之乎复就三司之中更分置僚属则愈失其本原矣今三司勾院即尚书省比部尤为勾覆之司周知内外经费陛下若欲复之则制度尽在迨及九寺三监多为冗长之司虽有其官不举其职伏望陛下当治平之日建垂久之规不烦更差使臣别置公署如此则名正而言顺言顺而事成省其冗员则息其经费故书曰唐虞稽古建官惟百夏商官倍亦克用乂伏望法天地简易之化建洪范大中之道可以亿万斯年垂衣裳而端拱矣

时皇子益王元杰改封吴王行扬州润州大都督府长史领淮南镇江两军节制张洎当草制因上疏议曰谨按前史皇子封王以郡为国置傅相及内史中尉等佐王为治自汉魏以降所封之王如不之国朝廷命卿大夫临郡即称内史行郡事东晋永和泰元之际有琅邪王会稽王临川王故谢灵运王羲之等为会稽临川内史即其事也唐有天下以扬益路幽荆五郡为大都督署长史司马为上佐即前代内史之类也其大都督之号非亲王不受其扬益等郡或有亲王遥领朝廷命大臣临郡者即皆长史副大使知节度事臣请质之前代段文昌出镇扬州云淮南节度副大使知节度事兼扬州大都督府长史李载义镇幽州云卢?军节度副大使知节度事兼幽州大都督长史即其例也今益王以扬润二郡建社为吴国王居大都督之任又已正领节度使岂宜却加长史之号乃是国王自为上佐矣若或朝廷且以长史拜受其加衔内又无副大使知节度使之目傥或他日别命守将俾临本郡即不知以何名目而除授也臣草制之夕便欲上陈虑奏报往反有妨明日宣降兹事有关国体况吴王未领恩命尚可改正乞付中书门下商议施行

权御史中丞王化基献澄清略言时事有五其一复尚书省曰国家立制动必法天尚书省上应玄象对临紫垣故六卿拟喉舌之官郎吏应星辰之位斯实乾文昭着故事具明方今省署名实未称夫三司使额乃近代权制判官推官勾院开拆磨勘凭由理欠孔目勾押前後行皆州郡吏局之名请废三司止於尚书省设六尚书分掌其事废判官推官设郎官分掌二十四司及左右司公事使一人掌一司废孔目勾押前後行为都事主事令史废勾院开拆磨勘凭由理欠等司归比部及左右司如此则事益精详且尽去州郡吏局之名也六卿如阙即选名品相近有才望者权之郎官如阙则於两省三院选名干有清望者依资除之其二十四司公事若繁简不同望下本省官属参酌其类均而行之其二慎公举曰朝廷频年下诏以类求人但闻例得举官未见择其举主欲望自今先责朝官有声望者各举所知其举到官员则置籍并举主名姓籍之所举之官实着廉能则特旌举主若所举贪冒败事连坐举主陛下自登宝位十年于兹七经选抡得人多矣然下僚远官不无沈滞望令采访司及州郡长吏察廉以闻籍以待用则下无遗材矣其三惩贪吏曰贪吏之於民其损甚大屈法烦刑徇私肆虐使民之受害甚於木之受蠧若乃用非其人而不绳以法虽夷齐顔闵不能自见盖中人之性如水之在器方员不常顾用之者何如尔望令诸路转运使副兼采访之名责以觉察州府军监长吏得失俟其澄清部内则待以不次之擢置於侍从之间所贵周知物理能备顾问且足为外官之劝也其四省冗官曰古人建官初不必备者惟得其人也国家封疆虽踰前世而分设庶官实倍常数意欲尽笼天下之利而民物转加凋弊二十年前江淮诸郡扬楚最居要冲务穰事衆地广民繁然止设知州一人署领官事其余通判判官推官及州官等悉皆分筦榷务仓库当时事无不集兼少狱讼其後十年臣任扬州时朝廷添置监临使臣等职实踰本州官数诸州冗员似此非一今以朝官诸色使臣及县令簿尉等高卑相折而计之一人月费不啻十千以千人约之岁计用十余万千更倍约之万又过倍使皆廉吏止縻公帑设或贪夫参错其间则取於民者又加倍焉望委各路转运使副与知州同议裁减若县令簿尉等官自前多不备置可兼者兼之如此则冗官汰矣其五择远官曰负罪之人多非良善贪残凶暴无所不至若授以远方牧民之官其或怙恶不悛恃远肆毒小民罹殃卒莫上诉甚非抚绥远人之意也若自今以往西川广南长吏不任负罪之人则远人受赐矣书奏太宗嘉纳之

真宗咸平二年举入合故事孙何次当待制乃献疏曰六卿分职邦家之大柄也有吏部辨考绩而育人材有兵部简车徒而治戎备有户部正版图而阜货财有刑部谨纪律而诛暴强有礼部祀神示而选贤俊有工部缮宫室而修堤防六职举而天下之事备矣故周之会府汉之尚书立庶政之根本提百司之纲纪令仆率其属丞郎分其行二十四司粲焉星拱郎中员外判其曹主事令史承其事四海九州之大若网在纲唐之盛时亦不闻别分利权剏使额而军需取足及玄宗侈心既萌召发既广租调不充於是萧景杨钊始以地官判度支而宇文融为租调地税使始开利孔以构祸阶至于肃代则有司之职尽废而言利之臣攘臂於其间矣於是叛乱相仍经费不充迫於军期切於国计用救当时之急率以权宜裁之五代短促曾莫是思今国家三圣相承五兵不试太平之业垂统立制在此时也所宜三部使额还之六卿慎择户部尚书一人专掌塩铁使事俾金部郎中员外郎判之又择本行侍郎二人分掌度支户部使事各以本曹郎中员外郎分判之则三使洎判官虽省犹不省也仍命左右司郎中员外总知帐目分勾稽违职守有常规程既定则进无掊克之虑退有详练之名周官唐式可以复矣兹事非艰在陛下行之尔

咸平四年左司谏杨亿奏曰臣位列朝行次当转对辄倾鄙见上渎宸聪退省狂愚伏增恐栗臣窃以朝廷之所贵者惟班爵是先君人之所重者惟名器为急是以笾豆之事各有司存樽俎之间不相踰越思不出位君子称其守官必也正名先王以之经国恭惟国家克遵旧制并建群司公卿大夫表着咸设台省监寺曹局毕陈然而徒有其名不举其职只如尚书会府上法文昌治本是资政典攸出条目皆具可举而行今之存者但吏部铨拟秋曹详覆自余租庸筦榷由别使以总领尺籍伍符非本司而校定职守虽在或事有所分网领虽存或政非自出丞辖之名空设而无违可纠端揆之任虽重而无务可亲周之六官於是废矣且如寺监素有於掌执台阁咸着於规程昭然轨仪布在方策昔者汉行故事宣帝以之中兴鲁为长府闵子讥其改作臣以为国家虑命拟之未允故置审官之司忧议谳之或滥故设审刑之署恐命令之或失故建封駮之局臣以为在於纪网之不举不在於琴瑟之更张若辩论官材归於相府即审官之司可废矣详评刑辟属於司寇即审刑之署可去矣出纳诏命关於给事中即封駮之局可罢矣至於尚书二十四司各扬其职寺监台阁悉复其旧按六典之制度振百司之遗坠在我而已夫岂为难如此则朝廷益尊堂陛益峻典故益举品流益清端拱而天下治者由兹道也臣又以唐虞之时建官惟百夏商官倍秦汉益繁施及有唐典策咸在自三公之极贵九品之至微着於令文皆有员数传云官不必备惟其人盖阙之斯可矣若乃员外加置任非其才故竈下羊头形於嘲诮斗量车载播厥风謡国体所先尤须慎重臣窃覩班簿员外郎及二百余人郎中亦及百数自余太常国子博士殿中丞中舍洗马俱不下数百人率预常参皆着引籍不知职业之所守多由恩泽之序迁臣窃以昔馆陶公主为子求郎以为上应列宿以至更直建礼伏奏明光含香握兰雍容侍从又尝读唐朝故事益知省郎之贵三院御史岁满愿迁者多拗项以望省署因而名桥或次补纶闱或便除给谏出刺大郡犹谓左迁今乃百十为群殆非为官择人之旨臣欲乞按唐制应九品以上官并定员数臣又念昔者秦之开郡置守汉以天下为十三部命刺史以领之自後因郡为州以太守为刺史降及唐氏亦尝变更曾未数年又仍旧贯今国家多命省署之职出为知州又设通判之官以为副贰此权宜之制耳岂可为经久之训哉臣欲乞诸州并置刺史以户口多少制其俸禄分下中上紧望雄之等级品秩之际率如旧章与常参官比视阶资出入更践省去通判之目但置从事之员建亷察之府以统临按舆地之图而区处昔者兴国初诏废支郡出於一时十国为连周法斯在一道置使唐制可寻至若号令之行风教之出先及於府府以及州州以及县县以及乡里自上而下由近及远譬如身之使臂臂之使指提纲而衆目张振领而羣毛理由是言之支郡之不可废也明矣臣欲乞复置支郡隶於大府量地里而分割如漕运之统临名分有伦官业自举臣又覩唐制内外官俸钱之外有禄米职田又给防合庶仆亲事帐内执衣白直门夫各以官品差定其数岁收其课以资於家本司又有公廨田食本钱以给公用自唐末离乱国用不充百官俸钱并减其半自余别给一切权停今羣官於半俸之中已是除陌又於半俸三分之内其二分以他物给之鬻於市鄽十才得其一二曾餬口之不及岂代耕之足云昔西汉张敞萧望之上言以为仓廪实而知礼节衣食足而知荣辱今吏俸不足者常有忧父母妻子之心虽欲为亷其势不能於是宣帝下诏云吏皆勤事而俸禄薄欲其无侵渔百姓难矣遂加吏俸着於策书臣窃见今之结髪登朝陈力就列其俸也不能致九人之饱不及周之上农其禄也未尝有百石之入不及汉之小吏若乃左右仆射百僚之师长位莫崇焉月奉所入不及军中千夫之帅甚可骇也岂圣朝稽古之意哉臣欲乞今後百官俸禄杂给并循旧制既丰其稍入可责以廉隅官且限以常员理当减於旧费冗食悉罢周行自清臣又念唐虞之制也凡预品官各设资考课其最殿归於有司或历阶以升或越次而补国朝多以郊祀覃庆因而稍迁考功之黜陟不行士流之清浊无辨陛下深鉴其弊姑务惟新昨有事於禋燔但徧加於阶爵虽矫前失未振旧规臣欲乞依旧内外官各立考限复令考功修举其职每岁置使校考以表尽公资秩改迁赏罚惩劝一遵典故以振滞淹臣又念昔者成周之制也公侯子 男皆列土以建国大夫卿士并受田而无征西汉已来用秦武功之爵唯列侯啓封或踰万户至关内侯或有食邑不过数百家自是因循以至唐室但食邑者率为虚设言实封者岁入有差迨及圣朝并无所给至於除拜之际犹名数未移空有食采之称真同画饼之妄臣欲乞依元和中所定实封条贯支给削去虚邑但行实食以宠勲臣臣又念国家每属严禋即覃大庆叙封追赠罔限彛章乃至太医之微司历之贱率荷蓼萧之泽亦疏石窌之封恩虽出於殊常事不循於经制臣又以勲散之设名品实繁律文以勲官为二官已经删定故事加散官至五品必以上闻今朝散银青犹关命服护军柱国全是虚名臣欲乞自今後常参官勲散俱至五品者许封赠官阶勲俱至三品者许立戟每遇庆泽令有司准式施行既礼秩之昭彰固名品之分别臣又以五等之爵施之于今虽有啓封之称曾无胙土之实苴茅建社固不可以遽行翼子贻孙亦足徵於旧典臣欲乞内外官封至伯子男者许廕子至公侯者许廕孙别封国公者许嫡子嫡孙一人袭封并令有司考求前制所冀国朝无虚授之宠臣下知延赏之恩臣又以今之加功臣之称始於唐德宗幸奉天扈跸将士并加奉天定难功臣之号因一时之赏典为万世之通规近代已有将相大臣有加至十余字者尤非经据不可遵行所宜削除以明宪度昔者讲求典礼晋国以清考核名实汉朝称治当至化诞敷之际是旧章咸秩之时跂见太平正在今日臣学术素浅文理未明辄述狂言以塞明诏殒越于下啓处不遑干冒天聪臣无任省循战汗激切屏营之至

大中祥符四年龙图阁待制知审官院张知白上奏曰臣窃览方册见唐虞之制立四岳十二牧百工允厘百揆时叙又曰三载考绩三考黜陟幽明汉史载宣帝为名盛之主美其任人责成知王道之根本常曰与我共治者其惟良二千石乎斯言也传示不朽後之人孰不称颂哉国家受命上穹光啓鸿业顺考古道增崇庆基陛下听政之初爱民在念焕彼宸范垂为政经授之守臣俾治黔首斯固踵唐虞之盛而称首於百王矣昔唐李峤常云安人之方须择郡守窃见朝廷重内官轻外任每除牧伯皆避命致诉比遣外任多是贬累之人风俗不澄实由於此望於台阁妙选贤良分典大州共康庶绩臣请辍近侍率先庶僚凤阁侍郎韦嗣立因而请行遂令以本官出领州郡伏见江淛州郡方切择人苟有阙员俾之承乏臣虽不肖愿继前修矧唐年非遥州郡故事仍在倘以为允乞举而行

真宗时右正言夏竦进策曰臣闻古爵五等裂地受封各命陪臣咸思俾乂秦灭六国分为郡县百世因仍遂废古制天下之治归州县州县之治归庶官历代以来所难其选设吏部之曹张铨品之官鉴裁不同处置各异自非毛玠之尚苦节陈群之建九品山涛之识量任恺之忠直王泰之接待辛术之正明高孝恭之藻鉴裴行俭之博识欲其材器无遗与夺惟允虽悉诚竭力犹将不逮唐室之制入仕多门选调之间转为繁总格式既冗货贿滋丰九流遂失澄清官序遽成陵替国家因天成命司牧元元分命庶官共治天下铨衡剧地公朝急务长定之格选集之期考课之规各有攸叙奈审核注拟出入多途请求之赂交午如云令史之门衣冠若市贪夫优游於常调亷吏愤悱於选门能材且患於循资庸器自安於久次以至州僚县佐颇有废事旷官一吏失循千民失所盖吏部不勤慎择多士有旷精求负乘贻灾维鹈致诮纾民济物谅在伊人诚当委注贤明专干铨选并稽往制择善而从但人数衰少则题品易至贿赂不通则转迁易当如其不逮抑之散地若有上材擢之非次无使恩出私门权归吏手则精麄可别劳逸自分但衆官怀黾勉之心即万国有治平之状竦又进策曰张官设吏求材审能官职攸叙百姓允治古者旁求隽彦周制论辨材能六国谈说授官嬴秦农战入仕汉则孝亷有道之举方正秀茂之科上计之制任子之令魏晋而降取士多门制度云繁官途益杂唐革隋命因损旧仪置勲品九等自诸録事及诸省令史始焉谓之流外由是府胥狱掾垂带拖绅器名忽矣陵迟官府莫之统一国家经始尚循唐制百司伎艺皆收之选网守当之名勒留之号归司出职颇繁有徒一命亲民多乖治状济其私弊抑有成规盖府寺之吏书算之工因循久次不晓艺文及预官常何知政要可令申命司属各限通经选集之期量加试难少识前言往行必知乐善向方不惟文德庆诞由是苍生受赐愿观狂瞽以适时宜

竦又进策曰今之牧守当古诸侯权有生杀祀有社稷其人存则王泽下流天时无害庶官各守其序四民不迁其业其职废则旱蝗肆孽疮痏徧野政出於吏胥狱成於赇赂故国之股肱莫先其任汉宣帝有言曰与我共治者其惟良二千石乎国家之制贵尚州牧在显忠遂良於斯惟盛而求贤审官或未纯一颇有因缘久次出分符竹结托贵要遂领藩条或得用於虐刑或成名於厨传以是奉法各异为政差殊强者失於猛寛者失於纵谨者失於凝滞敢者失於造次和者弊於党狠者弊於戾或贪而有能亷而无材明於法令拙於化育喜於慈惠踈於防戒虽材不求备难以适中而任官惟贤固宜慎选然则罪莫大於贪暴愚莫甚於闇懦去此而往其失可追伏愿陛下委注台司议新其制明考课之令重刺举之权自非该通学术熟习政事者不得除授仍岁诏尚书省上其殿最明示赏罚若为治有状则即郡进爵但有善化不渝何必三年而代无使人弊於迎送官弊於数易惟陛下念之夫隆守文之业增太平之基不在斯人谁塞其责

仁宗景佑四年苏舜钦上疏曰臣闻事不师古傅说所讥必也正名仲尼之训臣窃以国之寺监乃卿佐之局南省诸曹皆尚书之任近朝多差京朝官或员外专判於理不顺且远方一州一郡惟使相及仆射以上方得言判岂京朝小官得判省寺重地臣欲乞今後非有本官者但称权及勾当不令专判庶合前规

庆历元年吏部尚书夏竦议职官疏曰臣闻官必正名职惟守器稽考古道职官惟称自云纪火师之立龙名鸟氏之设则有司存各供王事尧命羲和分掌四岳舜陟帝位官名攸序司空以宅百揆司徒以逊五品士典刑服虞掌上下秩宗以主三礼典乐以谐八音垂若予工龙允朕命夏商官倍其名罕见五长分治方国六卿咸主军事官告陈於左相百官听於冢宰姬旦践阼宪章昭备太宰授之以治法地官责之以教象宗伯主礼司马布政秋官主典刑之任冬官以考工之职凡百有司皆正服位春秋列国陪臣命秩亡秦尚首商君立爵祖龙姱诧多设官名刘氏因缘遂成典故若汉官之制定名於禄百石而上差等十六或中或比颇正序列魏文盗汉乃设九品拓跋乱华爰分阶从梁氏置戎号之官隋室广殿中之任其间南北离割羌人猾乱兵革洊仍礼乐无度官以渐替职亦旋失有唐啓祚创置相因逮其末龄官号滋杂姑息将帅多加使领五代因循官次相迕国家削除前弊稽考故实损益沿革时谓适中但百执承事理有可疑建官分职职与官殊量材受爵爵与材异或隶官棘寺翻司太仓之粟系职青宫乃主关市之征或呼为博士不通章句之学号为着作罔知笔削之事或终年典礼未闻因损之议连岁执法讵有弹劾之疏或明於科律不登谳狱之司长於规刺难希谏诤之列或寺人命秩於方牧降附受宠於通籍位以资升或过其材官以久迁或非其事人皆谓官为请俸之具位乃称呼之号名实相违不可以训语曰必也正名礼曰各司其局传曰惟器与名不可以假人又曰一日失职则死及之故宣尼嘉虞人之守官仲康罪羲和之离次盖官不易方守不假器陈力就列臣无虚授沐猴非戴冠之物方枘非圆凿之偶函矢之业不同庖祝之任有殊传曰其人存则其政举其人亡则其政息又曰国家之败由官邪也任官之道可不慎欤诚当稽尧舜之事行三代之法正其官司辨其职掌使上下之位无或僭差彼材彼技授之彼官此职此位付之此事位不以资惟其人迁不以久惟其材寺人可以厚禄而不可以峻权降虏可以钜赐而不可以华资若守帑藏仓庾之物主监榷督责之局可别制官号畀之典守隆皇宋之礼法敞守文之功业传曰名位不同礼亦异数周官曰以仪辨等则人不越盖任官惟贤不可不择名以出信不可不正择其贤则职举职举则政成正其名则事顺事顺则礼备礼乐之制自官始惟陛下采念狂简寛贷万死则天下幸甚

三年二月知制诰田况上疏曰臣闻有唐两省自谏议大夫至拾遗补阙共二十人每宰相奏事谏官随而入有所阙失即时规正其实皆中书门下之属官也今谏议大夫无复职业自司谏正言知谏院皆违补之任而朝廷责其言如大夫之职矣而地势不亲位序不正在朝廷则与衆人同进退非所以表显而异其分也今筦库冗散之吏尚赴内朝岂谏诤之臣不得日奉朝请臣前任谏院每闻一事皆诸处采问比及论列或至後时今若令谏官得奉内朝之事兼王素欧阳修蔡襄皆以他官知谏院居两省之职而不得预其列於体未便欲乞今後并令缀两省班次所贵名体相称副陛下选求之意

知谏院欧阳修论举馆阁职劄子曰臣伏见国家近降诏书条制馆阁职事有以见陛下慎於名器渐振纪纲然而积弊之源其来已久侥幸之路非止一端今於澄革之初尚有未尽其甚者臣窃见近年外任发运转运使大藩知州等多以馆职授之不择人材不由文学但依例以为恩典朝廷本意以其当要剧之任欲假此清职以为重然而授者既多不免冒滥本欲取重人反轻之加又比来馆阁之中大半膏梁之子材臣干吏羞与比肩亦有得之以为耻者假之既不足为重得者又不足为荣授受之间徒成两失臣欲乞今後任发运转运知州等更不依例帖职若其果有材能必欲重其职任则当升拜美官优其秩禄况设官之法本贵量材随其器能自可升擢岂必尽由儒馆方以为荣

一臣窃见近年风俗浇薄士子奔竞者多至有偷窃他人文字干谒权贵以求荐举如丘良孙者又有广费资财多写文册所业又非絶出而惟务干求势门日夜奔驰无一处不到如林槩者此二人并是两制臣寮奏乞召试内丘良孙近虽押出而林槩已有召试指挥旧来本无两省以上举馆职明文尚犹如此奔竞今若明许荐人则今後荐者无数矣臣欲於近降诏书内两省举馆职一节添入遇馆阁阙人即朝廷先择举主方得荐人仍乞别定馆阁合存员数以革冗滥

一臣窃见近降诏书不许权贵奏廕子弟入馆阁此盖朝廷为见近年贵家子弟滥在馆阁者多如吕公绰钱延年之类尤为荒滥所以立此新规革其甚弊臣谓今後膏粱子弟既不滥居清职则前已在馆阁者虽未能沙汰尚须裁损欲乞应贵家子弟入馆阁见在人中若无行业文词为衆所知则不得以年深迁补龙图昭文馆并待制修撰之类所贵侍从清班不至冗滥

修又乞置诸路按察使疏曰臣自初忝谏官於第一次上殿日曾建言方今凋残公私困急全由官吏冗滥者多乞朝廷选差按察使纠举年老病患?汚不才四色之人并行澄汰仍具呈按察之法条目甚详如臣之议本欲使使者四出而天下悚然知朝廷有赏善罚恶之意然後按文责实其恶者黜其善者升中才之人尽使警励凡臣所言者乃所以救民急病澄革四十年蠧弊之事若非遭逢圣主鋭意求治之时上下力行之不可也柰何议者惮於作事惟乐因循秪命诸路转运使兼其职寻亦再具论奏其论格而不行按察空文遂至寝废生民蠧病日益可哀伏见陛下圣德日新忧心庶政近发手诏督励宰辅然天下之事积弊已多如治乱丝未知头绪欲事事更改则力未能周而烦扰难行欲渐渐整缉则困弊已极而未能速効臣谓如欲因功少为利博及民速於事切则莫若精选强干朝臣十许人分行天下尽籍官吏能否坐而升黜之如臣前所陈然後可臣闻治天下者如农夫之治田不可一槩也蒿莱芜秽久荒之地必先力行芟辟然後以时耘耨今特遣之使如久荒而芟辟也转运兼按察乃以时而耘耨者尔寛猛疾徐各有所宜也汉之刺举唐之黜陟使考课使之类每岁遣出祖宗朝亦有考课院盖按察升黜古今常法非是难行之异事也方今言事者多以高论见弃或以有害难行如臣所言只是选十余人明干朝臣察视官吏善恶灼然有迹易见者着之簿籍朝廷详之黜其甚者耳臣自谓於论不迂行之有利无害然尚虑议者未以为然谨别条具冗官利害六事以明利博効速而可行不疑伏望圣慈特赐裁择如有可采乞早施行一曰去冗官则民之科率十分减九臣伏见兵兴以来公私困弊者不惟赋敛繁重全由官吏为奸每岁科率一物则贪残之吏先於百姓而刻剥老缪之人恣为群下之诛求朝廷得其一分奸吏取其十倍民之重困其害在斯今若去此四色冗官而代以循良之吏事随便宜絶去骚扰使民专供朝廷实数科率免却州县分外诛求故臣谓於民力十分减九也比於别图减省细碎无益者其利博矣二曰不才之人为害深於赃吏国家之法除?吏困民先发者乃行之其它不才之人大者坏州小者坏县皆明知而不问臣谓凡?吏多是强黠之人所取在於豪富或不及贫弱不才之人不能驭下虽其一身不能乞取而恣其羣下共行诛剥更无贫富皆被其殃为害至深纵而不问故臣尤欲尽取老病缪懦者与?吏一例黜之三曰内外一体若外官不澄则朝廷无由致治今朝廷虽有号令善者降出外方若落此四色冗官之手则或施设乖方不知朝廷本意反为民害或留滞废失全不施行而又无纠举多作空文若外边去却冗官尽得良吏则朝廷行下之令虽有乖错彼亦能回改或执奏更易终不至为大害是民之得失不独上赖朝廷全赖官吏善恶以此而言冗官岂可不去四曰去冗官则吏员清简差遣通流今天下官有定员而入仕之人无定数既无退黜冒滥者多差遣不行贤愚同滞每有一阙衆人竞争得者无廉耻之风不得者腾怨嗟之口滥官之弊近古无之今若择四色冗官去之则待阙之人可无怨滞五曰去冗官则中材之人可使劝惧今天下官吏岂必尽是不才盖为朝廷本无黜陟善恶不分若见国家责实求治人人旌别则中材之人皆自勉强不敢因循虽有贪残亦须敛手六曰去冗官则不过朞月民受其赐方今朝廷虽有忧念恤民之意然上下困乏必未有余力广惠及民若但去冗官则民受速赐盖臣尝见外处州县每一缪官替去得一能者代之不过数日民已謌謡今若尽去冗官之吏而以能吏代之不过朞月民必受赐此臣所谓及民速於事切者也

修又上疏曰臣曾上言为天下官吏冗滥者多乞遣使分行按察昨日窃覩降敕下诸路转运使司令兼按察使窃以转运使自合按察本部官吏今若特置使名更加约束则於常行之制颇为得宜必欲救弊於时则未尽善且臣初乞差按察使者盖欲朝廷精选强明之士窃闻朝议以所选非人故不遣使今所委转运使岂尽得人乎其间昏老病患者有之贪?失职者有之此等之人自当被劾岂可劾人其间纵有材能之吏又以斡运财赋有米塩之繁供给军须有星火之急既不暇徧走州县专心察视则稽迟卤莽不能无之故臣谓转运使兼按察使不才者既不能举职又不暇尽心徒见空文恐无实効在於事体不若专遣使人伏自兵兴累年天下困弊饥荒疲瘵既无力以振救调敛科率又无由减省徒有爱民之意絶无施惠之方若但能逐去冗官不令贪暴选用良吏各使抚绥惟此一事及民?切苟可为人之利何惮选使之劳况自今年累遣安抚岂於今日顿以为难今必恐三丞至郎中内难得其人即乞且依前後安抚於侍从臣僚台官馆职中选差十数人少处路分兼察两路其侍从臣僚仍各令自辟判官分行采访用臣前来请事件施行其转运兼按察使若能精选其人亦乞着为今後常行之制臣伏思从来臣僚非不言事朝廷非不施行患在但着空文不责实効故改更虽数号令虽烦上下因循了无所益今必务日新求治革弊救时则须在力行方能济务臣所言者生民之急务也天下之利也不但略言一二以塞言责而已伏望留意详择

修论大臣不可亲小事疏曰臣伏见兵兴累年天下多故枢密之职事任非轻虽典兵戎体均宰辅至於大小机务其繁又倍於中书所以国家旧制都副承旨皆用士人位比属僚事参谋议祖宗之制尤慎择材或取其历职详练者以为副使自承平以来纲纪隳废惟用人使备员而已当四方无事之时两府检例行事上下尸旷恬然不恠自兵戎既动中外事繁犹务因循致多败误今承旨不亲职事惟署文书凡百行遣皆委诸房小吏使副大臣不免亲临细事既不得精心思虑专意庙谋至於碎务繁多又不能躬自检察遂使边防急奏多苦滞留军国密谋动成漏泄凡关事体不便处多皆由枢臣难自躬亲而承旨不能举职也臣今欲乞依祖宗旧制承旨特用士人如武臣中难得其人即请於文官中精选材能换与合入官资责其举职仍令枢密使副条列常行事目有可以分职责成者悉以委之使大臣专意庙谋属吏分行职事时参国论庶有裨补既复朝廷之旧制又於事体而合宜伏望圣慈特赐裁择至和二年修为翰林学士上奏曰臣窃以学士待制号为侍从之臣所以承宴闲备顾问以论思献纳为职自祖宗以来尤精其择苟非清德美行蔼然衆誉高才博学独出一时则不得与其选用至艰员数至少官以难得为贵人以得职为荣搢绅之望既隆则朝廷之体增重其後用人颇易员数渐多往时学士待制至六七十员近年以来稍谨除拜即今犹及四十余员臣谓爱惜名器不轻授人朝廷既已知之矣而为国家计者宜於此时创立经制今惟翰林学士中书舍人知制诰各有定员其余学士待制未有员数臣今欲乞检详前史及国朝故事自观文殿大学士至待制并各立定员数遇有员阙则精择贤才以充其选苟无其人尚可虚位以待如允臣所请乞赐详议施行

修兼判三司院时又上奏曰臣勘会本班见管使臣八千一百一十二员自古滥官未有如此之多也臣遂将簿籍根磨增添数目只自皇佑二年终至今实四年半之内自借职以上增添二千八十五员於中近日增添并多只自皇佑五年终至今年六月一年半之内增四百九员殿侍犹不在数盖由曲恩滥赏临时无节以日计月所积遂多率计一岁常增四百五十员若不塞其滥源则更三五年後不胜其弊矣於今裁损已为太晚若更增添则四海之广不能容滥官天下物力不能给俸禄矣臣今略举入仕侥幸者二事乞先赐指挥厘革其余见在者既不可减损惟其入仕之源欲乞令当政大臣早赐擘画所贵不为将来之患所有臣擘画二事今具画一如後

一自来诸皇亲宅前勾当人除郡王宫殿侍年深有例送三班院差使外其余宫院殿侍及客司书表宅案等别无恩例只自庆历八年剏立年限上自郡王下至观察使以下应缘皇亲宅前殿侍客司书表宅案等并只勾当五年便送三班差使等第年限转充借奉职此入仕之源最为侥幸者臣今欲乞应郡王已下宅前殿侍客司书表宅案勾当及五年者更不送三班只令在宅依旧勾当所有合转殿侍至借职年限并依庆历八年密院劄子指挥如此则皇亲勾当人不妨恩泽只是免得诸宫院送纳三班後续补人数兼诸宫院若得依旧勾当并是谙熟委使之人又三班减得人数甚为利便

一百司人吏旧来出职皆有职名年限近年多候转及职名及年限未满多乞情愿就近下恩泽或侥求因人奏带及抽差勾当叙劳酬奬及合作选人者情愿就班行之类今乞一切止絶

右臣所起请只是因述滥官略陈此一事如允臣所请乞下三班院与勾当臣僚同共铺陈条贯立定新制奏乞朝廷降下施行

历代名臣奏议卷一百五十九








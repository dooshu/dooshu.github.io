26　庠爲鄉學有堂有室　序爲州學有堂無室


庠爲鄉學，有堂有室。序爲州學，有堂無室。有室則四分其堂，去一以爲室，故淺。無室則全得其四分以爲堂，故深。

【元圻案】鄉射禮：「豫則鈎楹内，堂則由楹外。」注曰：「鈎楹，繞楹而東也。序無室，可以深也。周立四代之學於國，而又以有虞氏之庠爲鄉學〔一〕。鄉飲酒義曰『主人迎賓於庠門外』是也〔二〕。庠之制，有堂有室也。今言豫者，謂州學也。讀如『成周宣榭災』之榭。凡屋無室曰榭。」疏曰：「云『序無室，可以深也』者，據立州序而言。云『庠之制，有堂有室也』者，則此篇曰『堂則由楹外』是也。論語云：『由也升堂矣，未入於室。』室堂相將，有室必有堂。言此者，見庠則室堂俱有，對榭則有堂無室也。」〇玉海一百六十一宫室門：「古者爲堂，自半已前虚之爲堂，半已後實之爲室。」

〔一〕「庠」，原作「序」，據四庫本儀禮注疏卷五鄉射禮改。

〔二〕「庠」，原作「序」，據四庫本儀禮注疏卷五鄉射禮改。






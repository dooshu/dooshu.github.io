陈棣　再次韵

小圃香初足，枯池水乍通。

卷帘延旧燕，扫径衬飞红。

寂寂梨花雨，斜斜柳带风。

东君有余思，别在一壶中。

陈棣

陈棣　再次韵

翠葆低笼衣缕金，恼人风味在秋深。

不缘月窟移仙种，安得尘寰有桂林。

陈棣

陈棣　再次韵

畏途忧患饱相谙，火芋何当问懒残。

每觉愁来诗思苦，更因老去壮心阑。

年光背我捐鸡肋，世事甜人嗜马肝。

拨尽寒炉残漏永，已知春驭到林端。

陈棣

陈棣　再次韵

天恐花神漏泄香，故教酝酿待新凉。

丹铜不御丰容浅，一洗尘凡时世妆。

陈棣

陈棣　再次韵

扰扰胶胶度风年，只应今夕暂休閒。

又闻玉烛更新籥，那得金丹驻旧颜。

是处碧烟闻爆竹，谁家红玉拥颓玉。

挥毫不作惊人语，句法由来似梦间。

陈棣

陈棣　再次韵

雨过滩声急，无风亦自波。

花稠春意闹，山远月明多。

地僻无来辙，门閒欲设罗。

胸中元祑磈，诗酒漫揩磨。

陈棣

陈棣　再次韵

老去欢情少，逢人强自夸。

閒愁付蕉叶，衰鬓耻菱花。

倚杖閒扪虱，临池戏咏蛙。

深惭诗律细，何以世吾家。

陈棣


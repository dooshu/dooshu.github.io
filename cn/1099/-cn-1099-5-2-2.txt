○送葉孟桴秀才赴雅州敘 【 西蜀稅課】

蜀去中國為絕遠、秦始通之、而劍門之險、守之有餘、攻之不足者也、劉備嘗資之以抗吳魏、公孫述李雄孟知祥皆乘天下亂而窃據焉、國初教職實以興育人才為時重務也光武討述四年而始平、魏伐劉禪、若易于光武。亦出危道而僅勝之。考之于史。漢入成都。則自高平第一。屯于津鄉。會于荊門。入于平曲。戰于廣都。而將士之死者非一。魏自斜谷駱谷趨漢中。又自陰平達于江油。而鍾會鄧艾皆不□、今其兵交之蹟。猶可想見于千載之下也。若宋洎元。吾弗暇論。至國朝以平吳餘力。剪僣號之明氏不頓一兵。不遺一鏃。而全蜀來歸。劍門如昔。亦莫得恃之為險者。豈非天威所加。殆過于前代也歟。故既命官鎮撫其人民土地。而蕃夷錯出。百貨所居。又設市官以征之焉。由是華亭葉蓁、為雅州天全六番稅課司副使、予以其釋書山房、而有萬三千里之役、經白帝、泝三峽、上瞿塘、出龍門、過石龕、歷五盤鹿頭、以窮巴閬之奇觀、發之文辭、固在此行矣、雖然、位卑而責至重、尚慎之哉、尚慎之哉、


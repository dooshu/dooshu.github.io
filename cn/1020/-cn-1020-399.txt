晁补之　扬州杂咏七首

舶商不入古盐沟，疏凿才争土一抔。

未说兴圩灌田事，且还歌吹旧扬州。

晁补之

晁补之　扬州杂咏七首

雷陂新作麦田荒，曾说风兴没两郎。

谁似当年李刺史，春波还引句城塘。

晁补之

晁补之　扬州杂咏七首

欲穿九曲通淮子，只费春夫数日工。

但见荷花三十里，何须更有大雷宫。

晁补之

晁补之　扬州杂咏七首

蜀冈茶味图经说，不贡春芽向十年。

未惜青青藏马鬣，可能辜负大明泉。

晁补之

晁补之　扬州杂咏七首

皁荚村南三里许，春江不隔一程遥。

双堤斗起如牛角，知是隋家万里桥。

晁补之

晁补之　扬州杂咏七首

龙兴寺里青云干，后土祠中白雪葩。

五百年间城郭改，空留鸭脚伴琼花。

晁补之

晁补之　扬州杂咏七首

杨徐僭盗雄图炽，高吕陵夷霸气阑。

犹有昆冈作龙虎，千秋原庙奉衣冠。

晁补之


吴儆　次韵李提点雪中登楼之什二首

高情应与水云宽，江北江南望渺漫。

逐马银杯端右赏，屯边铁甲得无寒。

已知与国同休戚，且庆丰年表治安。

杀气已消春意动，曈曈日色上云端。

吴儆

吴儆　次韵李提点雪中登楼之什二首

朝来园柳变融和，深院啼鸦少客过。

清坐渐看银色遍，佳眠更觉溜声多。

谩夸明月舟中兴，争似销金帐底歌。

夜入蔡州擒叛将，拟将椽笔颂元和。

吴儆


○请放还伪廷贬降官奏

伏以革故从新，方恢於圣运。赦过宥罪，继洽於君恩。故泽布九天，无所不及。庆流万国，无所不周。伏惟皇帝义布幽明，化均动植。改秦隋之覆辙，继周汉之昌图。上简帝心，荡荡方臻於寿域。下符民欲，熙熙将返於淳风。弥宽含垢之情，遐广推恩之道。臣伏见去年闰十一月二十九日赦书节文，应伪廷贬降官未量移者与复资，责授官亦与复资，应徒流收管人并放还者。又睹今年八月二十五日德音节文，应自创业已来降黜者，并与放还。枯鳞再泳，朽木重芳。是知宏贷之朝，大举哀矜之典。所有伪廷贬降官等，虽经量移，尽思归复。每圣天之泽，尝悬省责之心。特冀圣慈，更加念恤。未敢希复序资品，且乞令放还乡闾。所冀表明代之好生，遂小人之怀土。臣叨司刑典，获奉赦条。愿回解网之仁，用广垂衣之化。

薛昌序

昌序，昭宗时人。


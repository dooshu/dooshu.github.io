○建夷授官始末 【 建夷授官】

萬曆十七年九月甲寅、始命建州夷酋都指揮奴兒哈赤為都督僉事、奴兒哈赤者、建州女直亡金之種類也、其族有三、曰建州女直。曰海西女直。曰野人女直、永樂初野人酋長來朝、巳建州海西後先歸附多其衞所以分其禦置建州等衞一百八十四、此係中囯之流官設奴兒干都司以統之。官其酋都督以下至鎮撫有差、以金元世讐。借金之餘裔。以捍虜。建州海西歲以十月入貢、仍市馬於開原野人、處極東、每入必假道海西、貢市無常建州領衞所最衆、雄長諸夷、後建州衞指揮阿哈出、及其子釋家奴有功、賜姓名曰李思誠、李顯忠、顯忠之弟猛哥不花、亦以內附、故俾領毛憐衞、累官都督同知、顯忠子滿住請入宿衞　章皇帝弗許、正統初建州衞都督猛可帖木兒為七姓野人所殺、其弟凡察子童倉迯之朝鮮、亡其印、詔以童倉弟童山嗣建州衞指揮、更給印、亡何、凡察童倉歸、得故印、詔上更給者、凡察匿不出　朝廷不欲窮治、乃分置左右衞。因其分而分之童山領左。凡察領右。後童山為北虜鄉導、犯遼左無寧歲、景泰中、廵撫王翱遣指揮王武等招之尋悔禍入謝、時建州諸酋以從亂故累朝敕書喪盡、子孫不得官、僅以舍人入貢賞賚稍减、邊帥又因貢市痛繩之、於是童山復叛數犯邊　純皇帝遣都督武忠往檄童山至闕下、意頗桀驁、詔羈置廣寧、尋誅之　命武靖伯趙輔為靖虜將軍、偕都御史李秉搗其巢、捕斬虜過當留副將韓斌築撫順清河靉陽諸堡、夷稍稍創、乞欵塞、而　朝廷亦欲與休息。大創而後欵之朝廷犹不失体令童山凡察後皆得襲、諸從叛者視上世逓貶一官。諸夷復貢、乃童山子脫羅啣父仇、往來患苦塞上、會汪直用事、廵撫陳金?戊揣其意、言建夷連結海西、名為屏蔽、實有貳心、宜討直、請行而經畧侍郎馬文升巳撫定矣、直至亡所見功、遂誣奏文升謫戍、遣撫寧侯朱永襲破之、遇貢使哈禿等亦以斬馘報直與永金?戊皆進秩賜券、而夷益大恨刼掠倍于往?、直死夷酋完者禿貢馬入謝、於是諸衞奉貢請襲如故、邊患稍弭矣、正德間加義等作亂、或言海西諸夷、非建州酋也、嘉靖初海西夷速黑忒最強、然獲我叛人、必縛以獻　肅皇帝嘉之、授左都督、賜帽幣慰藉、巳而陳乞無厭、敕守臣閉關拒之二十一年李撒赤哈等犯邊、撫臣孫禬坐免、於敖代敖减市賞、致群夷譁、更詐殺譁者、夷復大恨、數入塞殺掠、如成化時、有王忠者、速黑忒子也、才且強、建州諸夷皆憚之、駐牧于開原靖安堡廣順関外所謂南関虜也、忠死無子、其侄王台襲祖封為左都督、然不能撫其衆、衆自為雄忠所藏國初賜敕、嚮諸夷所亡失者、共一千四百九十八道、至台不能守、多散佚去、猶存六百九十九道建州夷酋勒勒把都王杲鵞頭等、得四百九十九道塔魯本夷酋捏哈得三百道、捏哈駐牧于開原東北、鎮北関外、所謂北関虜也、諸虜雖強。猶豔慕中國以敕多者為尊。捏哈子仰家奴逞家奴嫉王台之擁六百餘敕也、勾結西虜、與王台搆兵、流毒開原者十餘年、巳而建夷王杲、誘殺備禦裴承祖、犯清河撫順、廵撫張學顏總兵李成梁發兵剿之殺其子阿台等、杲走匿王台所、台執杲使其子虎兒哈送詣軍前、將吏獻俘論賞。授王台勳階長子都督僉事。次亦都指揮僉事。此萬曆二年冬也。當王杲之敗走也、成梁等以市夷頭目呌塲等為質、遣其屬物色杲、乃從王台寨中得之、巳又殺呌塲、及其子他失、呌塲他失者、奴兒哈赤之祖若父也、時奴兒哈赤年十五六、抱成梁馬足請死成梁憐之、不殺、留帳下卵翼、如養子、出入京師、每挾奴兒哈赤與俱、亡何、王台死、長子虎兒罕亦死其孫歹商襲父官為都督僉事、逞仰二奴勢益張、萬曆十一年、成梁紿二奴領南關敕書、二奴入開原求敕、為成梁襲殺、併殺其衆千餘人、欲夷其巢、不克撫之而還、後二奴子那林孛羅卜寨以報仇為名、日夜侵南關、而王台後妻溫姐、則二奴妹也。有子猛骨孛羅、少而襲王台職、為左都督龍虎將軍、台之孽子康古陸者、又妻其後母溫姐、溫姐與康猛二酋、名為南關、而以私親故。心暱北關。將甘心歹商、歹商窮走投開原、猛骨孛羅亦遠避江上王台之寨空矣。當是時、成梁業以王杲敕書?奴兒哈赤、然初起孱弱、因結婚北關以壯聲援、十六年、成梁與廵撫顧養謙提兵討北關、我師大敗所失亡不可勝計、不得巳駐師開原、從江上招猛骨孛羅歸、令分敕一百九十九道與北關購、又令歹商以姊妻那林孛羅、以妹妻奴兒哈赤、因以連結諸夷、那十二酋喜得敕、猛歹二酋喜免禍、皆唯唯惟命於是總督薊遼右都御史兼兵部右侍郎張國彥、廵撫遼東右副都御史顧養謙、廵按御史徐元、言諸夷效順、歹商巳襲虎兒哈官、猛骨孛羅襲王台官、那卜二酋以父誅不得襲、亦私假都督名號、凌視屬夷、惟奴兒哈赤從征有功、祖若父皆死王事、可錄、請加都督職銜、兵部尚書王一鶚等覆請詔許之、是時奴酋北関之姻巳絕矣。又五年而那林孛羅卜寨合東西諸虜七八萬衆攻奴酋、大敗、卜寨見殺、奴酋日熾、又四年吞南関。又十年而抗言爭車價地界。又十年而叛

皇明經世文編卷五百一終








陆游　宴坐

身寄穷山里，心安一事无。

新传小止观，渐解半跏趺。

急雪鸣窗纸，孤灯耿地炉。

老来元少睡，且复兀枯株。

陆游

陆游　宴坐

鼓乐弦歌万二千，天魔剩欲破幽禅。

道人袖手心如水，一点纱灯夜悄然。

陆游

陆游　宴坐

气住即存神，心安自保身。

谁欤二竖子，卓尔一真人。

气泝如潮上，津流若酒醇。

幽居幸无事，莫玩物华新。

陆游

陆游　宴坐

周流惟一气，天地与人同。

天道故不息，人为斯有穷。

蛟龙上云雨，鱼鸟困池笼。

宴坐观兹理，吾其若发蒙。

陆游


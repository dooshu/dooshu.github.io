○孝武文李太后服议



太皇太后名位允正，体同皇极，理制备尽，情礼弥申。春秋之义，母以子贵，既称夫人，礼服从正。故成风显夫人之号，僖公服三年之丧，子于父之所生，体尊义重。且礼祖不厌孙，固宜遂服无屈，而缘情立制，若嫌明文不存，则疑斯从重，谓应同于为祖母後，齐衰。（案，《宋书》本传作齐衰三年服。）永安皇后无服，但一举哀，百官亦一。（《晋书·礼志》中，又孝武文李皇后传，《宋书·徐广传》，又《礼志》二，《通典》八十一，隆安四年，太皇太后李氏崩，疑所服，尚书左仆射何澄、右仆射王雅、尚书车胤、孔安国祠部郎徐广议，诏可。今据《宋书》编入广集。）



若以鲁侯所行失礼者，《左传》不见讥责，而汉代持服，与正嫡无异。殷太常所上服事，于礼中寻求，俱无明文。然仆之所言，专据《春秋》也。（《通典》八十一，案此当是徐广问车胤之辞。）




○为益州父老请摄司马邓某为真表

臣闻天工人代，安危所存，得其情则风化淳厚，失其性则庶流离。臣等本部益州司马臣某，雅虑忠纯，贞心刚克，通识人理，博综古言。州无牧伯，居摄端右，静以镇抚物情，功隐於视听，事益於国家，故不可一二而言也。臣又闻寇恂为郡，甚得人心，将拜汝南，百姓遮道，汉皇如请，竟留一岁，敢缘斯义，上犯天颜。伏乞陛下悯垂涕之慈，惠黎民之愿，即其所守，除以为真。使生人无惜去之嗟，孤贫有永绥之赖，则上下咸得，中和可期。伏表上祈，以惊以震。


○第二状

右，中使某至，伏奉敕书手诏，慰问臣及将士，兼宣恩旨，赐臣等前件冬衣者。伏以纶之言，出於天泽，衣裳之受，必以王功。臣职在总戎，任当平寇。效无丝发，非圣主而岂容；施若邱山，在愚臣而将压。今者司寒肇至，命服载新，降自九霄，来经千里。错鸟章於襟带，奋龙文於素笺，兼并缛丽，备极瑰奇。木石之姿，过蒙鲜饰；冰霜之气，顿减严凝。曳娄而贱质生光，愤悱而懦心增勇。终期薄效，用答深恩。谨准敕受兼分给诸将讫。所守有限，不获陈谢。无任感戴之至。


贺册尊号表

臣某言今月二十四日得进奏院状报前月七日百官于乾元殿奉册尊号者严祀式陈鸿名肇建含灵悦豫盛礼便蕃臣某中谢臣闻山岳配天亦擅崇高之美坤元载物爰彰博厚之称垂世作程所以强名于四大稽古建号盖用比德于九皇在衆美之所归虽上圣而奚让伏以崇文广武圣明仁孝皇帝陛下诞膺眷命光宅中区执左契以御民张四维而化俗斋居决事聿彰钦恤之仁旰食临朝用示躬亲之旨羣生咸遂庶绩其凝体唐尧之文思光被四表恢商汤之武烈底定万方化驰若神高阳之禀圣德临下有赫文王之服大明兼汉祖之寛仁挺重华之笃孝总帝皇之能事掩天地之全功惠泽及于昆虫湛露沦于骨髓六龙出震瞻之者岂可阶升百谷朝宗就之者或思蠡酌于是邦君庶尹国老诸生槀街蕃酋比屋黔庶共荐厖鸿之称仰酬煦妪之仁叩阊阖之九重集缁玄之万计至于恳倒始奉允俞有司?举于旧章率土愿闻于大号乃以仲冬至日合祭圆丘礼行于郊百神以之述职饮至于寝羣后由是在庭端拱穆清只受典册祥光休气充塞于寰瀛欢謡颂声传闻于行路足以昭祖宗之谟训耸四裔之威怀人神之望允谐祝史之辞无媿五让而受谦光之德已隆九名聿彰覆焘之功弥广臣侧闻国庆限守诏条魏阙存心徒结云天之恋虞庭率舞莫陪飞走之余拚蹈之诚实万常品臣无任欢呼拚蹈激切屏营之至


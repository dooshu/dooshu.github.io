○勘處倭寇事情以伸國威疏 【 勘處倭情】

是時日本主源義植幼權臣內藝興細川高專政藝興遣僧宗設川高遣僧瑞佐各來貢先後至寧波舊例以先後至為坐次十舶內使受瑞佐賄後至而坐宗設上設怒遂相殺瑞佐奔紹興宗設追至城下殺我指揮千戶等官巡按歐珠以聞

臣等看得前項夷寇、敢于中華肆行叛逆、各該地方官員、先事不能防禦、臨變不能勦捕漫無籌策、坐失机宜、以致荼毒生靈、專據城池劫奪庫藏燔燒官府戮官殺將、辱國損威莫此為大、及查據前後奏章、俱各事涉掩覆而言辭多遁情狃寬縱而功罪未明、該部節次覆題亦不過按據來文遷就議擬雖云行勘亦主故常、所以屢凟　宸聰、多是曲為裁荅、即今因循日久、未見回報、不惟賞罰淹留而人心懈玩、抑且法令廢弛、而欺蔽肆行、昨見朝鮮國王李懌奏稱倭奴打攪上國至殺官兵不伏天誅、偷生盜境、仰仗　皇威勦殺幾盡、并將賊首二俘首級三十三顆、及長箭舡總等物、差刑曹參判成洗昌等齎領、并將搶回人口王漾等八名、管押前來、獻之闕下、臣等相顧動色殊覺懷慚肆聞中外。頗喧物議以為堂堂天朝統御萬國而東南疆塲之臣。忘忽武備廢棄職守。反外夷人之不若。方且務要掩蔽、苟逃罪譴若不嚴加究治、何以懲戒將來、參照鎮守三司守巡重臣、濫膺　朝廷藩方重任、不能協謀畫策以保障地方、海市備倭衙門不能遵守舊規、嚴設武備、以防禁禍亂、鄭端簡所云市舶可以無革市舶司內官不可不革也寧紹府衛所寨掌印巡捕大小官員坐視夷寇縱橫、來往于封域之內殺戮攻刼于旬日之久、如蹈無人之境累無捍禦之方、以上各官、身?戠任雖有不同、俱各無所逃罪、訪聞前項二起倭夷到來之時、實因各官從事怠忽處置失宜釀成禍亂及至變作刼殺又一籌不展、狼狽失措、貽害生靈、甚至以城門之扃鑰。付之賊手。以日本之國號。封我倉庫。舉火自焚。舶司差官。為賊鄉導。閫帥墮地而走匿民家。守臣棄城而縱賊焚刼。沿餘姚江吶喊殺人、地方之驚擾可知、抵紹興城逼令獻賊、府衛之官司何在、且宗設所領倭夷。不滿百十餘人。而寧紹兩郡居民。何啻百萬。今乃任彼兇殘。肆意攻掠。畢竟無與為敵。尚謂國有其人。致使蕞爾島夷。蔑視華夏、蹂??蘭城郭。破壞閭閻。殺死都司方面官員。執虜指揮。貽國大恥。事出非常。中間隱匿事情。得于道路傳聞。未易悉舉。及查得指揮馮恩奏詞亦曰其中情節。隱碍尚多、不敢盡露、今若止令鎮巡官查勘回奏、窃恐上誤　朝廷事机、下貽地方災害法令幾于不振、功罪恐亦不明、况巡按御史當時倉卒聞奏、稽察未精、鎮守等官、身負罪愆、豈肯吐實、臣等夙夜思慮、實懷隱憂、伏望　皇上軫念海隅蒼生、罹此兇變、兼係夷裔猾夏、事関國紀、特遣近臣素有風力才望者一員、領敕前去寧彼地方、逐一查勘前項失事緣由、明白分別功罪等第參詳奏來、然後重行誅賞、　大明陟罰、庶人心以定、國威以伸、而東西邊徼、皆聞風知所警惧矣、即同宗設來貢載照宋素卿本寧波人、背棄中國、潛從外夷、正本朝叛賊、法所必誅、正德年間勾引外夷、俱來入貢、事已敗露、將置重典、乃以金寶厚賄逆瑾、夤緣特旨。幸逭天刑。今次復因此人。激成宗設之變。訪問宗設倭舡先到。而盤貨在後。素卿倭舡後到。而盤貨穫不。宗設內已不平。及舶市太監置酒命坐。又以宗設席次。抑置素卿之下。其心愈加懷憤。搆此禍端。實為戎首。若不明正典刑。梟首海濱。則將來射利効尤之徒。習為謀叛。靡可遏絕。伏望特敕兵部將今次朝鮮國報獻賊倭仲林望古多羅二名。俱遵照　明旨送都察院詳審明白案候、仍將二倭押發浙江、解赴欽差官處、令與宋素卿對鞫前項搆禍緣由、及彼國差遣先後、并勘合真偽來歷、具招奏聞、一同處治、其宋素卿宗設黨與見在監候者、中間審有中國從叛之人、俱各一體裊首示眾、仍要拘審鄉鄰里老人等、根查素卿本宗、及平目知情與交通貿易、或為鄉導奸細之人、鞫問情真、照依律例問擬、奏聞從重嚴禁以杜後患、其餘審無他情、上請　聖裁、合無編發不近海道邊方。散布安插。决不可令返國。其後瑞佐竟釋还該國使遠夷知我虛實。引惹邊患遺禍無窮。再照臣等稽考載籍。日本在東海之中。古稱倭奴。魏以來巳通中國。其地度與會稽臨海相望。在勝國時。許其互市。乃至四明沿海而來。艨艟數十。戈矛森具。出其重貨與中國人貿易。即不滿所欲。則燔焫城郭。抄掠居民。往往為海邊州郡之害。我　祖宗灼見其情。故痛絕之。當開國之初。八荒向風。四夷賓服。雖西北勁虜。亦皆欵塞。惟是倭奴。時或犯我海道。是以山東淮浙閩廣沿海去處。多設衛所以為備禦、後復委都指揮一員。統其属衛摘撥官軍。以備倭為名操習戰舡。時出海道嚴加防備近年又增設海道兵備副使一員專管。可謂防範周且密矣。是以數年來。彼知我有備。不復犯邊。奈何邇來事久而弊。法玩而弛。前項備倭衙門官員。徒擁虛名。略無實効、寧波係倭夷常年入貢之路。法制尚存。猶且敗事。其諸沿海去處。因襲日久廢弛尤甚。乃者宗設作亂。大是叛逆。得意揚帆。入海而去。該部題奉欽依通行各處備倭衙門一體防禦、及責令緝捕。務在得獲。亦復徒具文移、何曾著實修舉。伏乞特敕兵部議擬、合無選差官員領敕前去、由山東循淮海歷浙達閩以極于廣。後來卒為嘉靖間數年之患公先事之慮深矣會同巡撫官員按部備倭衙門親歷海道地方。查點原設官軍、閱視舊額墩堡。盤騐見在兵器。官軍缺乏者。即與換給撥補墩圯壞者。即與修築。官員之不才者。即時易置。法制之未備者。即時區畫庶使海防嚴禁。中土奠安、可以防海堧不測之虞。可以壯國家全盛之勢矣。再照海外諸國名載諸　皇明祖訓者凡十有五。而日本與焉。其下註日本雖朝貢。暗通奸臣。謀為不軌。故絕之及嘗觀本朝吏部侍郎楊守陳家藏文集。亦復惓惓以倭夷變詐兇虐。時以刀扇小物。褻凟　天朝規牟大利不當與之通好。觀于今日之事。則　皇祖貽謀萬代如見。而儒臣論事。後世足徵。其應否通貢事宜關係重大。臣等未敢擅議、乞侯查明奏至之日禮部奏請敕下勳戚文武及在廷群臣詳加會議。上請定奪。其羈留編管夷人、合待彼國嗣有遣使到來、然後明降詔旨切責、一并另議處分、及照朝鮮國送來被搶人口王漾等八名雖審有鄉貫來歷、亦恐或係潛從倭夷之人、合無解回本處官司、審有的確、方可發落寧家、又查得福建市舶太監奏稱有海上夷人數十、遭風漂舡、奔逃海岸、乞食被獲、即巳逐日関給口糧、撥軍防守、亦欲伺便放止?帚本國、臣等窃料此属恐是宗設餘黨竄逸到彼。乞敕兵部查行都察院將倭賊仲林望古多羅譯審。責令供稱宗設手下據其所知夷黨姓名若干。卻將福建見獲夷名比對。倘有一二相同。即係宗設之黨無疑。則當解赴浙江以憑查勘。若其非是。乞敕兵部亟行福建鎮巡三司及市舶衙門。將前項收獲夷人。亦要以宗設作亂事情。會官嚴加審譯。或將一二用刑考鞫。葢夷情譎詐叵測。未可輕信。務得真情。從長酌處。不許輕易。致使別有規避其各該地方官員、失于瞭報、俱各作急查提問明會議回報、宗設犯華之罪、不可使之竟脫天誅、况夷賊搶掠中國舡隻。不任風濤。未能返國。必且出沒海陬。掩我不備况其侵狂漂掠之虜。尤乞通敕沿海各處備倭衙門。整搠官兵。修理戰艦。習風候時。出海洋瞭捕。務俾罪人斯得。國威以伸。而　聖天子日月之明、雷霆之令、真足以照臨八表、震讋萬方矣


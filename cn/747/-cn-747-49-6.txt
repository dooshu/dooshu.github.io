○册独孤颍长女为贵妃文

维大历三年，岁次戊申月日，皇帝遣使某官某册命曰：於戏！位亚长秋，坐论妇道，听天下之内治，序人伦之大端，御于邦家，式是风化。惟尔赠礼部尚书独孤颍长女，祥会鼎族，行高邦媛，体仁则厚，履礼维纯。有冲敏之识，不资姆训；有淑慎之行，自成嫔则。蕴此贞懿，灼其芳华，选躬之初，奉承先命。肃恭之仪，克称尊旨，銮舆比幸，侍从勤诚。祗事寿宫，备申哀敬，能尽其节，实同我心。久奉椒涂，载扬蕙问，勤於道艺，每鉴图书。动有箴规，必脱簪珥，进贤才以辅佐，知臣下之勤劳。谦让益勤，记功惟最，声流彤管，道洽紫庭。克副宫教，敬修壶职，眷求贤淑，用峻等威。百辟抗辞，六宫归美，宜崇礼册，俾举彝章。是用册曰贵妃。往钦哉，无或居上而骄，无或处贵而逸，降情以逮下，诚事以防微。洁其粢盛，服其汗濯，敬循礼节，以率嫔御。膺兹嘉命，可不慎欤！


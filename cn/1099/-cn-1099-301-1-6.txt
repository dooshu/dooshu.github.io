○議處本兵司屬以禆邊務疏 【 兵部司屬】

先該臣拱具奏儲養本兵大臣自司屬始已蒙　聖明准允。容臣等仔細體訪、於本兵司屬中分別其可留者留、可處者處、其別衙門官、有可調為本兵司屬者調、區計停當、陸續題　請外、臣等又思得方今邊徼用兵之處。惟是薊遼宣大延綏寧夏甘肅。而南則閩廣。是數處者風土不一。事體各異。每遇有事。本兵處分止憑奏報之詞別無據證以故常不得其的確心思可謂周密臣愚謂宜于是數處之人。擇其有才力知兵事者。每處多則二人。少則一人。使為本兵司屬彼生於其地。身親其事者與奏報自是不同身家之慮既無不周至如山川之險易。將領之賢否。士馬之強弱。與夫奏報之虛實。功罪之真偽。皆其所知。便可一問而得以是為參伍之資。處分或無不當。且是數處者既有其人。然亦不過司屬三分之一。兵部司属正宜用邊人以其曉暢兵事耳餘員尚多天下之人皆在固非偏用邊人。伏望　聖明裁定、　勑下臣等施行仍乞　著為令甲永遠遵守、俾是數處之人。在兵部者。後先繼續。不至間斷。其於邊務。所裨必多矣。

奉　俞旨兵部司屬依擬選用著著為令


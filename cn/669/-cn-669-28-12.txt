12　鄭薰不肯敘宦階尚有守　鄭薰仇士良碑稱其全德　鄭薰敘甘露事稱建殊庸　以元惡爲忠賢猶不虚美


鄭薰傳云：「宦人用階請蔭子，薰却之不肯敘。」亦庶幾有守矣。文苑英華九百三十二有薰所撰仇士良神道碑云：「孰稱全德，其仇公乎？」其敘甘露之事，謂「克殲巨孽，乃建殊庸」，以七松處士而秉此筆，乃得佳傳於新史，案：鄭薰舊唐書無傳。豈作史者未之考歟？碑云：「大中宣宗年號。五年，念功録舊，詔詞臣撰述，不敢虚美。」以元惡爲忠賢，猶曰不虚美乎？宣宗所褒表者若此，唐之不競〔一〕，有以哉！【原注】宣宗召韋澳，問：「内侍權勢何如？」對曰：「陛下威斷，非前朝比。」上閉目摇手曰：「尚畏之。」在士良之立碑，其亦畏昏之黨歟？

【元圻案】唐書鄭薰傳：「薰，字子溥，亡鄉里世系。擢進士第，爲吏部侍郎。時數大赦，階正議光禄大夫者，得蔭一子，門施戟。于是宦人用階請蔭子，薰却之，不肯敘。薰端勁，再知禮部，舉引寒俊，士類多之。既老，號所居爲隱巖，蒔松于庭，號七松處士云。」又宦者仇士良傳：「士良，循州興寧人。文宗與李訓欲殺王守澄，以士良素與守澄隙，故擢左神策軍中尉兼左街功德使，使相糜肉。已而訓謀悉逐中官，士良悟其謀，與魚弘志、宋守義挾帝還宫。王涯、舒元輿已就縛，士良肆脅辱，令自承反〔二〕，示牒于朝。士良因縱兵捕，無輕重悉斃。士良殺二王一妃四宰相，貪酷二十餘年，恩禮不衰。」〇甘露之事，參攷李訓傳乃詳。〇韋澳，唐書有傳。〇鄭薰誣鄭畋罪，不可任郎官，出之。見新書鄭畋傳。

〔一〕「競」，原作「兢」，據元刊本、清嘉慶本改。

〔二〕「承」，原作「署」，據中華本新唐書卷二〇七仇士良傳改。






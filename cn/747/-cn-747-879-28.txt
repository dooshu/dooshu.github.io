○水部郎中判刑部萧俨可祠部郎中赐紫制

敕：某官萧俨，夫王者之为政也，任能举直，理刑懋功，如斯而已矣。今秋官卿佐皆阙，尔俨实专其司。定法察情，克举攸职。切言直气，屡闻於朝。靡私厥躬，何其爱朕之深也。方将图效，适属均恩。是用就升名曹，仍加命服。俾擢省闼，时予宠章。尔其念哉，无易乃心，无回乃行，决狱以宽简，当官以公平。一心克终，予慎嘉汝。可。


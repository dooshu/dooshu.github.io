题随州紫阳先生壁





唐时随州，又谓之汉东郡，属山南东道。紫阳先生，见二十九卷《汉东紫阳先生碑铭》。



神农好长生，[一]风俗久已成。复闻紫阳客，早署丹台名。[二]喘息飡妙气，[三]《步虚》吟真声。[四]道与古仙合，心将元化并。[五]楼疑出蓬海，鹤似飞玉京。[六]松雪窗外晓，[七]池水阶下明。忽耽笙歌乐，颇失轩冕情。终愿惠金液，[八]提携凌太清。[九]

[一]《史记·正义》：《括地志》云：厉山，在随州随县北百里，山东有石穴。昔神农生于厉乡，所谓列山氏也。春秋时为厉国。



[二]《艺文类聚》：《真人周君传》曰：紫阳真人周义山，字委通，汝阴人也。入蒙山，遇羡门子乘白鹿，执羽盖，仗青毛之节，侍从十余玉女，乃再拜叩头，乞长生要诀。羡门子曰：“子名在丹台玉室，何忧不仙?”



[三]《抱朴子》：“闭藏喘息”。又曰：“粗气，是喘息之气也。”《楚辞》：“飡六气而饮沆瀣兮。”



[四]《异苑》：陈思王游山，忽闻空里诵经声，清远遒亮，解音者则而写之，为神仙声。道士效之，作步虚声。《乐府古题要解》：“《步虚词》，道观所唱，备言众仙缥缈轻举之美。”



[五]陈子昂诗：“古之得仙道，信与元化并。”



[六]玉京，详五卷注。又《一统志》：玉京洞，在赤城山，道书十大洞天之第六。晋许迈尝居此，《与王羲之书》云“自山阴至临海，多有金庭玉堂仙人芝草”，谓此。庾信诗：“玉京传相鹤，太乙授飞龟。”



[七]颜延年诗：“山明望松雪。”



[八]金液，仙家上药，详十三卷注。



[九]《楚辞》：“若王侨之乘云兮，载赤霄而游太清。”






○祭中书韦相公文

呜呼！蕴德在躬，必逢其庆。利物之至，宜乎得政。君居翰林，遭国之病。建立诏制，所颁未定。决危疑於一言，讨篡逆以从正。横兵刃以森列，述王心而革命。伏群情於顷刻，咸属目以生敬。既名遂而众安，乃登庸而辅圣。窒因依之他路，收爵赏之全柄。升俊良之滞淹，摧奸凶之炽盛。何衤暴柔而中毅，护勋贤於视听。惟廷相之雍雍，伊近世而畴并。将协德以致理，事有初而未竟。方陈谋於帝前，忽颠仆以终命。虽禀受之有数，亦生灵之不幸。呜呼哀哉！缅维昔岁，陪迹南宫。省己何有，辱交於公。公贤偶时，羽若飞鸿。走斥於外，困不能通。公相未几，遽归自东。司谏左垣，视草禁中。汲引之惠，如帆得风。飘沦八年，颠白成翁。幽蛰忽发，涣然启蒙。烈士感知，矧惟贱躬。间以存殁，心悲曷穷。奠爵而拜，公其表衷。呜呼哀哉！尚飨。


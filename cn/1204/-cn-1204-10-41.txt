◎林章孤鸾

林章溺情一妓，适妓以他事系狱，林日徘徊於外，计欲出之。为赋孤鸾一阕云："为谁抛撇。似海燕初分，林莺乍别。回首天涯，满目云山愁绝。

东风不怜春色，把一枝杨花吹折。直恁黏云带雨，更盈盈似雪。 奈梦儿相隔恨难说。想昨夜孤衾，今日双颊。比这青衫上，有几重啼血。一声晚钟动了，又送人、肠断时节。莫把琵琶乱拨，正春江潮咽。"寻为当事所释，欲委身於林，林竟度为女冠，人皆贤之。［乐府纪闻］汤义仍文采风流，照耀一世，出其绪馀，以为填词。如回文菩萨蛮、字昭君怨，皆杰作也。［今古词选］


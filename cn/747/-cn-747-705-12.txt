○牛僧孺等奉敕公卿集议须便施行其中有未尽处须更令分析谨连如前

右，臣等伏详公卿所议，犹未切要。状云：“边将不闻以攻守之术上闻朝廷，则将略可知也。又诸道征兵，其数不少，乌合之众，号令不齐。又近者回鹘攻劫州，渐入内地，节级城守，莫能式遏，亦未见邻近堡栅，首尾救援者。”窃详此意，只自见大段形势，实未切事机。朝廷比来待遇回鹘，惟推恩信，谕其职分，便自退归。所征戍兵，只令守备，都未尝有攻讨之意。昨来回鹘迫於饥困，至州劫夺牛羊，已为侵暴事，须与城栅斗敌。兵法所谓“疾雷不及掩耳”，便云莫能式遏，亦似过诬。堡栅既无重兵，合须自守，令其首尾救援，亦是虚谈。自古所云乌合之众，皆谓临时召募，未经训习，如韩信驱市人而战，即是乌合。陈许、淄青等兵，并是节制之师，久经战伐，但令一处指挥，自然号令齐一，固不可谓之乌合。又云：“汉兵远袭，恐遗虏擒。”兵法云：“善用兵者，致人之师，不可自致。”所谓致人者，是令其自来。况虏骑倏忽以来，疾如风电，固不合将兵远袭。今可以计者，缘其有家口辎重，不离汉境二三百里，远去未得。既有定所，便可为谋。魏武破乌丸，李靖擒颉利，皆用此计。公卿等都不议，亦似未见形势。非令集议，只缘问驱逐、守备，二计何先？今既云守备，过冬方图进取，斯为上策，便可施行。即与昨来加刘沔招抚使，且令告谕，理亦相近，恐不暇更有访问。未审可否？


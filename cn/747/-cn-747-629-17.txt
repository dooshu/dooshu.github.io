○屈突蒋公通

五运相推，土火革期。隋化为唐，忠臣不知。犹驱义徒，奋拒王师。指心誓天，摩颈待时。人归有德，四海皆叛。春日满川，孤冰未泮。亡家徇国，方寸不乱。力屈势穷，排空落翰。东南恸哭，声尽魂断。杖忠就擒，万国瞻汉。帝曰尔通，古之烈士。孝於其亲，谁不欲子。俾侯於蒋，授以师纪。感恩不死，宣力如彼。佐唐扶隋，名教之美。


○与陈叔达重借隋纪书

久承所撰隋纪，缮写咸毕，前舍弟及家人往，并有书借，咸不见付。岂连城之珍，俟楚文而乃进，崩山之操，待锺期而后发。应以左貂右蝉，荣冠东省，掌壶负玺，望重南宫，朝夕丹墀，揖让增价，往来青琐，步顿生光。丰屋华榱，顾蓬蒿而徙眷；鸣钟列鼎，想藜藿而移交。不与骄期，遂忘昔时之好耳。仆遭逢明圣，栖迟邱壑，幸悦尧舜之风，得全箕颍之操。虽心期所，吾道遥存，而出处离异，仪刑难接。所以愿凭鳞羽，宛若承颜，望观述作，欣然得意。足下裁成国典，贬人伦，欲使明镜一时，覆车千祀，故当贻诸好事，岂拟唯传子孙？方复固其缄，严其扃。天下之望，岂如是乎？仆亡兄芮城，尝典著局，大业之末，欲撰隋书，俄逢丧乱，未及终毕。仆窃不自揆，思卒馀功，收撮漂零，尚存数帙。兆自开皇之始，乞於大业之初，咸亡兄点窜之遗迹也。大业之後，言事阙然，仆虽欲继成，无可凭采。以此尤思见足下之所作也。还使请致，无再三。王绩白。


○沛国汉原庙铭（并序）

昔在帝尧，光有四海，元首万邦。时则舜、禹、稷、戊，性命垂统，股肱天下。圣德未衰而内禅，元臣继天而受命。四姓承休，送有中邦；五神环运，炎德复起。周道削灭，秦德暴戾，皇天畴庸，审厥保承，乃命唐帝之后振而兴之，又惮元臣之后，翊而登之。所以招复丕绩，不坠厥祀。故曲逆起为策士，辅成帝图，吐谋洞灵，奋奇如神，舜之胄也。汝阴脱帝密网，摧虏暴气，扶乘天休，运行嘉谋，禹之苗也。挪侯保绥三秦，控引汉中，宏器廓度，以大帝业，之裔也。淮阴整齐天兵，导扬灵威，覆赵夷魏，拔齐殄楚；平阳破三秦，掳魏王；维侯定楚地，固刘氏，皆稷之裔也。克复尧绪，昭哉甚明。天意若曰：建火德者，必唐帝之胄，故汉氏兴焉；翼炎运者，必唐臣之孙，故群雄登焉。是以高帝诞膺圣祥，以垂德厚，探吴穹之奥旨，载幽明之休。杀白帝于大泽，以承其灵；建赤旗于沛邑，以昭其神。假手于嬴，以混诸侯；凭力于项，以离关东。奉缴尧之元命，而四代之后，咸献其用；得乘木之大统，而秦楚之盛，不保其位。既建是极，设都咸阳，抚征四方，训齐天下。乃乐沛宫，以连造邦之本；乃歌《大风》，以昭武成之德；乃奠旧都，以壮王业之基。生为汤沐之邑，没为思乐之地。且曰：万岁之下，魂游于此。

惟兹原庙，沛宫之旧也。祭蚩尤于是庭，而赤精降；导灵命于是邦，而群雄至。登布衣于万乘，而子孙得以纟赞其绪；化环堵为四海，而黎元得以安其业，基岱岳之高，源洪河之长，蓄灵拥休，此焉发迹。盖以道备于是，而后行之天下；制成于是，而后广之宇内。天下备其道，而神复乎本；宇内成其制，而心怀于旧。宜其正名以表功，用成其始，悼生灵尽其敬焉；陈本以宅神，用成其终，俾生灵尽其慕焉。故高帝定位，建兹宫，惠皇嗣服，爰立清庙，绵越千祀，至今血食，此所以成终而成始也。

且夫以断蛇之威，安知不运其密，用佐岁功以流泽欤？以约法之仁，安知不流其神，眷相旧邦之遗黎欤？以绍唐之余庆，统天之遗烈，安知不奋其圣化，大于下土欤？然则展敬乞灵，乌可已也。铭于旧邑，以迪天命。其辞曰：

荡荡明德，时惟放勋。揖让而退，祚于后昆。群蛇辅龙，以翊天门。登翼炎运，唐臣之孙。秦纲既离，鹿骇东夏。长蛇封豕，蹈跃中野。天复尧绪，钟于刘。赫矣汉祖，播兹皇献。扬旗沛庭，约从诸侯。豪暴震叠，威声布流。总制虎臣，委成良畴。剿殄霸楚，遂荒神州。区宇怀儒，黔黎辑柔。表正万国，炎灵用作。定宅咸阳，以都上游。留观本邦，在镐如周。穆穆惠皇，宗克承。崇崇沛宫，清庙是凭。原念大业，肇经兹地。乃专元命，亦举严祀。建衅鼓，遂据天位。魂游故都，永介丕祉。焕列唐典，严恭罔坠。勒此休铭，以昭本始。


◇移答魏宜勒库莫提

知以杨难当投命告败，比之穷鸠，欲动众以相存拯。救危恤难，有国者之所用心。虽然，移书之言，亦已过矣。何者？杨氏先世以来，受晋爵号，修职守藩，为我西服。十载之中，再造逆乱，号年建义，猖狂妄作，为臣不忠，宜加诛讨。又知难当称臣彼国，宜是顾畏首尾，两属求全。果是纯臣，服事於魏，何宜与人和亲，而听臣下纵逸。昔景平之末，国祚中微，彼乘我内难，侵我司、兖。是以七年治兵，义在经略，三帅涉河，秋毫不犯，但宗此信誓，不负约言耳。彼伺我军，仍相掩袭，俘我甲士，翦我边民，是彼有两曲，我有二直也。司马楚、文思亡命窜伏，鲁轨、刁雍，实为虿尾，而拥其逋逃，开其疆场，元显无子，焉得天助，谬称假托，何足以云。又讥窃兴师旅，不相关移，若如来言，又非所受。黄龙国主受我正朔，且渠茂虔父子归款，彼皆残灭俘馘，岂有先言。况仇池奉晋十世，事宋三叶，九伐所加，何伤於彼。

仆闻师曲为老，义作乱雄，言贵称情，不在夸大。移书本诣梁益，而谬来鄙府，大人不远，幸无过谈。（《宋书·索虏传》，元嘉十九年，虏镇东将军武昌王，宜勒库莫提移书益梁二州，往伐仇池，侵其附属而移书越诣徐州，徐州移答。）


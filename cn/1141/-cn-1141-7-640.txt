放歌答蕲州顾黄公

大风发地猛兽恐，巴陵欲裂衡山动。
洞庭七泽横天来，鱼龙百怪相喧豗。
黄公黄公太奇肆，使我目眩失位置。
繁弦杂调相错鸣，语笑无端还涕泗。
一代风流澹荡人，廿年烽火悲酸事。
君虽郢客生在吴，顾曲追欢无事无。
频过幕府为揖客，时傍倾城眠酒垆。
流离滞迹秦公子，词赋伤心楚大夫。
倔强宁抛三尺组，魁梧自爱千金躯。
扁舟忽系萧江岸，两月新诗不可算。
脱冠半醉作佯狂，举杯欲掷翻河汉。
眼中之人纷如蚁，洒落如君复有几。
开心剖意君不欺，吾亦分明看尔诗。
两雄相值漫相许，浮名身后谁当知。
我昔过黄州，飞骑登赤壁。
题诗破苔藓，长啸响霹雳。
荒榛败瓦山鬼啼，玉局仙人不可觅。
早知君卧北山阿，悔不招寻吹铁笛。
蹉跎晚相遇，岁月行将暮。
摧残困簿书，愁疾阙章句。
叠韵重篇懒唱酬，紫螯黄菊少欢聚。
顾黄公，顾黄公，纷纷马上皆英雄，金鞍玉勒横珠弓。
吾曹腐唇誇绣虎，诸侯磨盾嗤雕虫。
君言老去知音急，此语能令双袖湿。
驺虞垂首䝟貐骄，枳棘争荣兰蕙泣。
空手无钱送尔归，秋灯夜雨百忧集。
及今相见且尽欢，君过三十我四十。



●大明會典卷之二十三

倉庾三

馬房等倉 【草場附】

在京

御馬監、及各馬房、皆有倉場、儲蓄草料、以供飼秣之用。其商價俱於山東河南糧道支給。今裁兩道、改于銀庫關領。五草場商價亦如之。每上下半年、戶部山東河南等司官、九門鹽法等委官、會同科道、照時歲豐歉、估定價值。今見行。以皆京倉、故列于倉庾之後、而草場牧地附焉。其牧地額數、詳見田土

二十三馬房倉并象房牛羊房倉

御馬倉 【 永樂初設】 　　　　中府外場 【 永樂初設】

天師菴草場 【 正統年間設】

壩上北馬房倉 【 宣德年設】

壩上南馬房倉 【 宣德年為城】

壩上馬房倉 【 宣德年設在通州】

壩上　　 【 永樂年間設在順義縣】

壩上東馬房倉 【 宣德年設】

北高倉 【 永樂四年設在通州】

湖渠馬房倉 【 成化十一年修】

金盞兒甸倉 【 永樂五年設在通州】

義河倉 【 永樂年間設在通州】

北草場倉 【 永樂年設在順義縣】

黃土倉 【 永樂年設在昌平州】

南石渠西倉 【 景泰年設在三河縣】

南石渠倉 【 永樂二年設】

(汀去丁改旱)石橋倉

(汀去丁改旱)石橋南倉 【 二倉在順義縣】

湯山草場倉 【 永樂年設在昌平州】

鄭家莊馬房倉 【 宣德年設在昌平州】

峪口楊家橋馬房倉

峪口官莊馬房倉 【 二倉宣德八年設在三河縣】

峪口張家莊馬房倉 【 在三河縣】

司牲司 【 景泰元年設】 　司牧局

錦衣衛馴象所內象房倉

錦衣衛馴象所外象房倉

東直門裏牛房倉 【 永樂五年設】

東直門外牛房倉 【 永樂五年設】

吳家駝牛房倉 【 永樂五年設在昌平州】

京草場五處

明智坊草場 【 永樂年間設。舊有東安門草場、萬曆八年併此】

安仁坊草場 【 天順五年設】

北新草場 【 成化二十二年設】

西城坊草場 【 永樂年間設】

臺基廠草場 【 原在東直門外。嘉靖二十九年、改西直門內】

邊草場六處

宣府在城草場　　　雞鳴山草場

懷安等處草場　　　赤城等處草場

永寧等處草場　　　萬全左等衛草場

馬房牧地

宛平縣

鄭村壩大馬房　　北高馬房

大興縣

壩大馬房　　　　駒于馬房

通州

鄭村壩大馬房上場

壩東馬房上場　　駒子馬房上場

金盞馬房上場　　北高馬房上場

義河馬房上場

薊州

北草場馬房下場　兔東馬房下場

兔西馬房下場　　張家莊馬房下場

楊家橋馬房下場

玉田縣

兔南馬房下場　　官莊馬房下場

湖渠馬房下場

寶坻縣

駒子馬房下場　　金盞馬房下場

義河馬房下場　　北高馬房下場

天柱馬房下場 【 二處】 湯山馬房下場 【 二處】

兔南馬房下場 【 二處】 兔北馬房下場

昌平州

黃土馬房上場　　鄭家莊馬房上場 【 一處】

湯山馬房上場 【 二處】 湖渠馬房上場

順義縣

天柱馬房上場　　北草場馬房上場

兔北馬房上場

三河縣

兔東馬房上場　　兔西馬房上場

兔南馬房上場　　張家莊馬房上場

峪口楊家橋馬房上場

峪口官莊馬房上場

香河縣

金盞馬房下場　　兔北馬房下場

漷縣

馬房

武清縣

在監大馬房下場　壩大馬房下場

壩東馬房下場　　壩北馬房下場

金盞馬房下場　　義河馬房下場

天柱馬房下場　　黃土馬房下場

鄭家莊馬房下場　湯山馬房下場

北草場馬房下場

東安縣

壩大馬房下場　　壩北馬房下場

御馬監馬神廟香火地

馬房倉場通例

宣德九年、令監察御史、并戶部主事、於象馬牛羊等房倉場、監督收受草料。仍令內官一員、通政使司通政一員、往來提督

○十年、令壩上等馬房馬、不必散俵。馬、與黃牛、水牛、交與兵部、著民人領養耕種。偏牛、野牛、野馬、交與內官、南海子撒放。峪口原設官莊等三房馬、及馬房地方、著

御馬監撥官軍牧養。黃土牛房孳生擠乳黃牛并犢六百五十隻、冷泉、德勝門裏二處羊房。見在羊二千餘隻、連牛羊房田地、俱交與良牧署掌管。

東直門裏吳家駝牛房牛、揀好乳牛并犢留一千四百隻。牯牛留一百隻。其供用庫拽磨牛驢、只留二百隻。其餘都退出兵部、與軍民耕種。養牛官軍、各留四百名。餘俱還原衛所差操。清河豬房、見養花豬、黑豬、照舊聽光祿寺取用

○又令在京花園、并象房草場、各設辦事官二員。千百戶二員。率領軍餘人等看守

○正統元年、令都察院榜示壩上大馬房草場內外官員人等、不許私役官軍、占種、交通擅借、及縱容官豪建立窯座、創蓋寺廟等項。每歲秋後、遣給事中御史等官巡視。其有仍前不悛者、處以重刑

○十四年、以防虜、移馬房草於城裏收積。設明智坊草場。北新草場。并舊臺基廠草場。每場銓撥大使副使各一員、攢典二名、辦事官二員。順天府每處撥腳夫十名。兵部撥致仕武官一員、軍餘四名。守支草束。巡視把門

○又題准、各場地勢窄狹、積草不多。將舊吏戶二部、改為安仁坊草場。行吏部選大使副使各一員、撥攢典二名。順天府僉庫秤十名、製造大秤四連。兵部撥致仕軍官、并老軍守門

○景泰三年、令御史一員、巡視草場。禁約附近軍民之家、并管馬內外官家人、不許兜攬納戶草料、通同作弊

○天順六年題准、安仁坊草場倒塌。查得馴象所草場寬闊、堪為兩場。將西邊三十七丈、并墻外空地十二丈、撥與安仁坊官攢收受新草

○成化十六年、令戶部收草主事等官、提督御馬倉草場各該官旗人等、築立封堆、開挑壕塹、栽種榆柳為界。仍令給事中御史等官、不時巡察

○正德十六年、令各該管馬房倉主事、各查勘牧馬草場地土、頃畝四至明白。每處量留數頃、曬晾馬匹。其餘俱令軍民佃種。每畝徵銀三分。就令主事收管。遇秋成、照依時估、召商買草豆。本馬房支用

○嘉靖二年、添設聚落草場大使副使各二員。撥與攢典各一名、收放一應糧草。其近山東無礙荒地、每軍給與一百畝。屯種三年之外、每畝量徵米豆三升、或銀二分、就於該倉庫上納

○七年奏准、科道等官、清查過壩上等二十六處馬牛羊房等倉場、揀退不堪馬驢牛羊、俱發順天府變賣。實在馬駝驢騾牛羊並駒犢、共三千九百七十七匹頭隻。通計一年、該用料三萬九千三百石有零。草九十萬一千五百餘束。每年十一月、科道官、並戶部委官、親詣各倉場、會同提督太監、將實在馬牛羊駝、通行查點。有瘦損矮小不堪者、發各衙門變賣。將實在的數、造冊送部、以憑會計錢糧。凡未印二歲駒、每匹日給料二升、草十斤。未二歲者、不准支給。其吳家駝牛房二處草場地土、召民佃種。徵收子粒銀兩、自本年為始、俱令蕃牧千戶所徵解本部。如有倒失牛隻、呈報給領價銀買補。今後有貢賀、及新收孳生等項馬匹、隨即印烙發場。每年通行點視。內官查照永樂年間事例、每房止留四員。一員管理錢糧。三員專管馬匹。其餘取回別用。及將司牧局衙門官吏裁革。令司牧司官吏帶管

○又題准、各馬牛羊房添設內官數多、每馬房止留四員。一員管理錢糧。三員專管馬匹。其養馬指揮千百戶、一體裁減。止留一員、督率旗軍喂養

○八年奏准、差科道官、會同戶部委官、將各倉場馬牛羊駝等、查驗矮小多餘者、送戶部及兵部給發操備。或為變賣。倒死等項、盡行開除。額外養馬、軍餘發回原衛所差操。如有冒濫侵欺情弊、徑自參奏

○又令各馬房馬匹、照舊規牧放三箇月。若有賣放買間等弊、聽巡青科道官、及委官參究

○九年議准、御馬監內外馬房各項馬匹、俱要操練調習、以便控御。內有孳生馬駒、從實報官。三年一次具數奏下兵部、轉行巡青科道點視。上中二等、發監收養。下品不堪者、照題准事例變賣。都指揮以下、勤惰公私、俱臨時聽點視科道官從公舉劾

○十年題准、各馬房錢糧、俱由戶部票撥。不許內外管馬官、自出無印小票支領。該倉官攢、將票內數目增改、以圖侵費者、本部該司及委官、並巡視科道官、從重參究

○十一年題准、順天府漷縣黃場鋪草場地土、照舊撥給

御馬監、以為下場往回駐止之地。歲入租銀、該監徑自收貯。備修理應用、以省軍衛有司之費

○十三年題准、每年奏差主事一員、前去順天府三河縣駐劄、專管草場地土

○十四年題准、司禮監轉行

御馬監、將各馬房管事內官、逐一從公選擇。有衰老昏懦者革退另行選補。如或蹈襲故弊。廢墜馬政。聽巡青科道官、指實舉劾

○十六年題准、戶部委官、及監督科道官、將外牛房吳家駝三倉牛隻、揀選老瘦不堪者、行順天府變賣銀兩解部、以備買補應用。以後每季、各官會同揀選一次

○三十一年題准、通州新舊二城、分築兩草場。共設大使一員、攢典二名、隸該州管轄。合用印記鑄給。庫秤五名、該州審僉應役。防守甲夫、州衛通融僉撥

○萬曆七年題准、明智等草場委官、收放草束、差滿一體考覈。公勤廉慎者、優錄。平常無過者、復職敘遷。怠玩貪縱者、照罷軟不及不謹等例、分別降黜

○又令象房倉官攢、必將經收草料、守支盡絕、方准起送。其守支月分、仍給俸糧

○九年題准、西城坊草場、歸併安仁坊帶管。北新草場、並司牲司、歸併明智坊帶管。牛房倉、歸併黃土倉、金盞倉、歸併壩上倉(汀去丁改旱)石橋倉、歸併南石渠倉各帶管。穵運一差、歸併通州草場主事兼管。其書筭皂隸人役、一併裁革

盤撥糧斛

洪武二十六年定、凡內外衛所軍糧不敷、於有糧倉分、照數盤撥。如是在倉糧儲正數、支銷盡絕、積出附餘。或蓄積預備、腐爛虧折。必須委官盤點見數。仍將盤過數目、分豁某字號廒若干、開報合干上司、以憑稽考追究

○永樂二十年、令兩京各衛所、應天、蘇、松、順天等府州衛所、及山東、河南、山西、陜西、浙江、江西、湖廣、福建、廣東、廣西、雲南、貴州、四川各布政司所屬、及都司衛所、並遼東都司所屬倉糧、俱差官盤點

○洪熙元年、令差官於貴州等布政司、都司、及直隸府州衛所、取勘倉糧。分豁舊管、新收、實在、同下年該收該用之數、造冊開報○正統七年、令山西大同府、並萬全都司、萬全左等衛、遼東都司、三萬等衛、直隸山海衛、及永平府、並順天府遵化縣、陜西、寧夏、甘肅、永昌、鎮番、鎮夷倉、並延安綏德等倉糧、各巡撫管糧官、照例盤量。其雲南金齒等處、及廣西慶遠府、廣東瓊州府、本處按察司各委堂上官盤量

○成化十二年議定、三年一次、差科道及戶部官、查盤各邊糧草。如有虧折短少浥爛等項、將總理盤督等官、一體究問參奏

○十三年、差給事中御史、查盤各邊錢糧。宣府、延綏、四川、每一處各二員。其大同、甘肅、寧夏、薊州、各與偏頭、鴈門等關、永平、山海、固原、洮岷等處相鄰、並廣西、廣東、貴州、湖廣、每二處共二員。如見在御史數少、就差彼處巡按御史、公同查盤

○十九年、令遼東、宣府、大同、山西、延綏、寧夏、甘肅等處年例運送官銀、並鹽糧、稅糧、馬草、椽蓆、折收等項銀兩、每年支剩並新收一應見在銀兩、與京通二倉注銷青冊、一時查造。遼東、宣府、大同、山西、每季注銷。甘肅、寧夏、延綏、陜西、年終注銷

○弘治三年奏准、凡查盤倉糧、正糧彀數、積有附餘、照數作正支銷。若耗糧不足、計其守支久近、准除折耗。守支三年以上者、每石追耗糧一升。三年以下者、升半。全無耗糧者、查究問罪

○八年奏准、盤折草束、務提商人納戶、追出攬頭姓名、令均陪還官。攬頭照例全家發邊遠充軍

○令各場收草官攢、有守支八九年、例該起送、及周歲考滿官、其收受草束、著令部官、無部官處、著落分巡分守官、查盤見數。若有塌爛虧折、連坐以罪

○又令大同、宣府、及陜西、遼東、各邊收草、大垛五萬束。小垛三萬束。每三年一次、差給事中御史查盤。於內量折一垛見數。就以虛報之數、問擬侵欺罪名。其餘草垛、據此折筭

○十一年奏准、凡科道官查盤邊方馬草、但有塌陷狼籍、無人管顧者、即將該管守備掌印等官參奏挐問、革去管軍管事

○又奏准、各邊盤糧、除正耗彀數外、耗糧不必作正。責令經手人員看守。候一年以上放盡者、每石開折耗糧一升。如有耗糧不及年久者、照例問罪追陪。其查盤草束、正數已彀、亦候放支盡絕、方以守支遠近、如筭耗草多寡

○十四年奏准、各邊查盤糧料、照例每石一年開折一升。各以守支年分、扣筭遞減。其餘已經查盤正糧、放支盡絕者、積有耗糧附餘。就令經手人員、即便作正放支。如有虧欠、一並究治。若正耗之外、又有積出附餘、一體作正支銷

○正德七年、令將各該衛所預備倉收貯年久贖罪米穀、通行查盤見數。遇放官軍月糧、不分新舊、與軍儲倉糧、相兼搭放。今後各該衛所、將贖罪米穀、議定石數、開報管糧郎中、轉發附近各衛軍儲倉分交納。或折放銀錢、照前撘放

○嘉靖元年議准、浙江、南直隸、山東、河南、江西、並湖廣、四川等處錢糧、三年一次差官刷卷之時、就於各該敕內添入。不妨原委、兼理清查一應錢糧、糾察姦弊

○二十九年題准、鳳陽管倉主事、凡遇各處解到鳳陽倉糧、本色發倉上納。折色批府收完貯庫。及遇放支、送赴分司給散。歲終、聽巡倉御史查盤奏報。中間如有附餘銀兩、亦要造冊送部查考。及行該府、一體遵依。如該府同知通判不遵體統、亦許參呈處治

○三十六年議准、請敕各處巡按、除廣西、貴州、依奏免查外。先查各該司府、嘉靖二十一年起、至三十五年止。不問起存、但係戶部題行勘合、坐派各邊稅糧、馬草、顏料、一應年例各總數。查筭彼處徵派撒數、有無與原派相同。次將各府州縣完解過各數目、查對各司府每年收除各數目、有無與各解相同。各該司府州縣、如有別項情弊、逐一審究、追補完足、參論治罪。仍令巡撫、每季終、將各州縣完解過各司府銀兩數目、類咨兩京戶部知會。如咨內報完錢糧、應轉解京者、半年以上不發解、及解到數目短少、本部查覈各該循環文簿、將司府承行官吏、照例參究。巡按復命之日、備將一年內查解過錢糧、分別年分款數、並追問過侵欠官解人等罪名贓罰、造冊奏繳。仍開報已未完數目、交付接管巡按、查照施行

○四十年題准、將鎮邊城龍慶等倉錢糧、止聽直隸巡按、巡關御史查盤。宣府巡按、不得重復差官、以滋多事

○四十五年題准、紫荊諸關倉場、劄行管糧主事、不待五年科道查盤之期、督同兵備、親詣各處倉場、逐一清查盤驗。如有浥爛、追究年月久近、有無姦弊、即便設法區處

○隆慶元年題准、大同沿邊倉場一應錢糧、巡按御史逐年查盤。仍令郎中主事、不時弔取查覈。如有姦弊即行究治

○五年議准、薊密等處查盤御史、將各鎮錢糧、照依原議、查理奏報。仍行巡按御史、將倒盤事務停止。如有姦惡侵欺冒領蠹弊、不妨原務、重為摘發參究。其餘已經差有查盤御史地方、合通照前例

○萬曆二年題准、查盤邊儲、著各該巡按御史帶查、不必另差

○七年題准、通行南直隸、並浙江、江西、湖廣、福建、廣東、廣西、四川、雲南、貴州、山東、河南督撫、查將軍餉、照各邊事例、定為多寡經制。每歲、御史照數查盤。年終、督撫開具原額、收除、實在、及省存數目奏報○八年題准、通行撫按、凡查盤錢糧、選委府佐等官、親赴地方盤驗。以後各邊監收監放、盡責通判。不許復委經歷。如倉攢侵盜事發。通判即不知情、亦以不職論黜








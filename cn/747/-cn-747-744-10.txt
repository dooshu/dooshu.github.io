○郊庙告祭请准开元元和敕例差官奏

准开元二十三年敕，宗庙大祠，宜差左右丞相、嗣王、特进少保少傅、尚书、宾客、御史大夫。又二十五年敕，太庙五享，差丞相、师傅、尚书、嗣郡王通摄，馀司不在差限。又元和四年敕，太庙告祭，摄官太尉以宰相充，其摄司空、司徒以仆射、尚书、师傅充，馀司不在差限。比来吏部因循，不守前後敕文，用人稍轻。请自今年冬季，勒吏部准开元、元和敕例差官。


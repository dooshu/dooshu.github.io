○为田神玉母太夫人谢男神功葬赐钱及神玉领节度表

妾张氏言：奏事官潘洽回，伏奉手诏，以妾亡男赠司徒神功葬日有期，特承哀问，兼赐神玉手诏，所赐本道钱四万贯，并令妾以下。圣慈曲被，感戴哀绝。妾中谢。妾随子东征，衔恩北阙，累承雨露，载启山河。同觊之亲，幸及贵登仆射；异勤之母，不见生拜司徒。忽荷圣慈，宠加存没。敬姜年暮，俯矜哭子之哀；瘐翼才微，尚使领兄之众。殊悲望外，旦慰目前。况将逼远期，特垂渥泽，更切抚存之义，兼回赠往之资。赤仄盈庭，紫泥在箧。痛而受赐，哀以为荣。庶神功有知，应感安亲之道；魂其无昧，更酬报国之诚。载号戴悲，不胜感绝。妾无任悲戴之至！


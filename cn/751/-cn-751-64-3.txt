曲游春

禁烟湖上薄游，施中山赋词甚佳，余因次其韵。盖平时游舫，至午后则尽入里湖，抵暮始出断桥，小驻而归，非习于游者不知也。故中山极击节余“闲却半湖春色”之句，谓能道人之所未云。

禁苑东风外，飏暖丝晴絮，春思如织。燕约莺期，恼芳情偏在，翠深红隙。漠漠香尘隔。沸十里、乱弦丛笛。看画船、尽入西泠，闲却半湖春色。　　柳陌。新烟凝碧。映帘底宫眉，堤上游勒。轻暝笼寒，怕梨云梦冷，杏香愁幂。歌管酬寒食。奈蝶怨、良宵岑寂。正满湖、碎月摇花，怎生去得。

此首记游湖情景，自午至夜，次序井然。初写湖上风光；次写湖上花繁，与湖上笙歌之盛；再次写湖上游舫之实况。换头，写堤上游人之众。“轻暝”三句，记晚寒人归。“歌管”两句，记湖上入夜之岑寂。末以月湖空濛境界作结。通体精练，词采音响交胜。





○第二表

臣某言。伏奉今月某日批诏，具承圣旨，臣昨者固辞宠休，有异常等。然始以谦让为说，终以灾咎自陈。未能便动天心，上回睿渥。复倾肝血，进拜封章。直举其言，冀蒙昭允，臣某诚迫诚惧。伏惟陛下宽明有制，聪哲成文。扬宪祖宣祖之风，冀元和大中之运。故欲治而尚乱，欲泰而未安。潜测圣怀，常萦百虑。臣为宰辅，得不周知？且自去秋以来，国步未复。臣每思人事，每揣人情，内激肺肠，有如汤火。陛下当食不美，当寐不甘。欲以攻苦食淡之心，抱公灭私之道。致陛下之理，释陛下之忧。然而再秉机权，未能致此者，盖臣去已之事，尚有因循。防患之谋，率多容易。若臣去已必决，防患必专，天下之忧，庶几稍解。而禄位轻授之弊，近岁愈深。上自侯王，下至卒伍，受爵赏者，所承不重。荷恩泽者，所感不深。盖缘族类之间，逾谬者众。不重则无以劝其戮力，不深则何以激其尽心。因之且不禀朝廷，不畏法度。不禀必乱，不畏必危。本末之间，实出於此。今臣贵为四辅，重有万机。阶秩就加，朝廷常典。又何必龌龊谦让，而违君命也。但欲审度去就，明辩否臧，以臣去已决烈之心，拒天下越等干求之患。使爵赏不滥与，恩泽不妄加，则承之者必重，感之得必深。如此自凛朝廷，自畏法度。有患可弭，有难可平。此事非所难为，祗在陛下明察。傥或信其诚请，遂寝新恩，则君臣之志气大同，理道之根源必正。若陛下不顾其说，在臣亦欲何为？但抱忧惶，难居夹辅。有渝斯语，是谓明欺。君道始终，圣情深浅，祗期遂志，不敢匿情。再黩冕旒，若临泉谷。臣某无任迫切惶恐俟命允许之至。


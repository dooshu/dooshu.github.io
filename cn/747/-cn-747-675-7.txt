○故京兆元少尹文集序

天地间有粹灵气焉，万类皆得之，而人居多。就人中，文人得之又居多。盖是气凝为性，发为志，散为文。粹胜灵者，其文冲以恬；灵胜粹者，其文宣以秀；粹灵均者，其文蔚温雅渊，疏朗丽则，检不扼，达不放，古淡而不鄙，新奇而不怪。吾友居敬之文，其殆庶几乎？居敬姓元名宗简，河南人，自举进士，历御史府、尚书郎，讫京兆亚尹，二十年著格诗一百八十五、律诗五百九、赋述铭记书碣赞序七十五，总七百六十九章，合三十卷。长庆三年冬，遘疾弥留，将启手足，无他语，语其子途云：“吾平生酷嗜诗，白乐天知我者，我殁，其遗文得乐天为之序，无恨矣。”既而途奉理命，号而告予。无几何，会予自中书舍人出牧杭州，岁馀改右庶子，移疾东洛，明年复刺苏州，四年间三换官，往复奔命，不啻万里，席不遑暖，矧笔砚乎？故所托文，久未果就。及刺苏州，又剧郡，治数月，政方暇，因发箧阅睹居敬所著文集，其间与予唱和者数十首，烛下讽读，よ恻久之，恍然疑居敬在傍，不知其一生一死也。遂援笔草序，序成复视，涕与翰俱，悲且吟曰：“黄壤讵知我，白头徒念君。唯将老年泪，一洒故人文。”重曰：“遗文三十轴，轴轴金玉声。龙门原上土，埋骨不埋名。”呜呼居敬！若职业之恭慎，居处之庄洁，操行之贞端，襟灵之旷淡，骨月之敦爱，邱园之安乐，山水风月之趣，琴酒啸咏之态，与人久要，遇物多情，皆在章句中，开卷而尽可知也，故不序。时宝历元年冬十二月乙酉夕，在吴郡西园北斋东牖下作序。


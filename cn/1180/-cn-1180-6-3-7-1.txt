辛未会试录序


隆庆改元之辛未，复当会试天下士。届期，礼部尚书臣晟，侍郎臣希烈、臣大绶以请。上若曰：“兹吁俊登献惟重典，其命辅臣居正典试，学士调阳辍讲筵事副之。”臣祗奉明命，不胜大幸。伏念臣一介草茅，经术浅陋，往荷先帝简拔，侍上于潜邸，时时诵说所闻，得效启沃。及上登九五，录用旧学，即召臣入赞机务，一岁中迁至孤卿。夙夜兢兢，念皇上所以拔任臣者，即捐糜一身，何足用报！惟当搜罗天下才俊，以布列周行，共熙帝载，庶足以仰酬其万一尔。

有告臣曰：“某也贤，克称厥位。”辄手记而心存之，荐达之恐后。“某也能，克任厥职。”亦手记而心存之，荐达之恐后。然负奇抱艺，伏在草莽者，未有以闻也。乃今谬司校文之任，得以尽观天下士，简汰而搜拔之，则所知益广，所荐达益多，而区区图报之忱，亦可藉是以少塞矣，岂非臣之至幸至幸者与！

乃以二月己亥，偕臣调阳及内外诸执事，陛辞入院，合两畿诸省前后所贡士四千三百余人，如故事，三试之。戒诸执事，咸既乃心，试题必明白正大。无或离析章句，以为奇异；无或避忌趋好，以长谀佞。抡文必崇尚雅正，无或眩华遗实，以滋浮靡。有能综览古今，直写胸臆者，虽质弗弃；非是者，虽工弗录。盖阅二旬而告竣。遵宸断，取四百人，梓其姓名与其文之优者，为录以献。

录既成，臣与臣调阳暨诸执事聚而观之。曰：“文不近实矣乎？”佥曰：“实矣。”“士能尽如其文矣乎？”曰：“未可知也。”虽然，既以是取之，敢不以是望之。顾诸士脱蒯屦而登王庭，犹未知上意之所向，与己之趋者，宜何如也？臣请告之，以定厥志。

臣闻世之治也，恒自文而返质；其既也，恒自质而之文。昔者孔子欲损周之文，从夏之忠，而不可得。有能究礼之本者，则深嘉而亟叹之。诚达于时宜如此也。明兴二百余年，俗凡几变矣。我皇上嗣大历服，于兹五年，悬象布令，作则垂范，一切务剽剥枝曼，以崇本质。省章奏之繁词，握默运之元柄。言不蕲工，期尽诚款；行不蕲卓，取裨实用。侧席寤寐，惟欲得忠信诚悫、直谅不欺之士而任之。故臣敢以诸士进。夫帝有帝臣，王有王佐，霸有霸偶。今上所修，帝道也。诸士固且愿为帝臣。其上一乃心，端乃志，毋作伪以乱真，毋矜名以示异，毋窾言而不中其实，毋诡故而不近人情。宁拙而迟，毋巧而速；宁有瑕而为玉，毋似玉而为石。忠信直质，以事其上。若是，斯可以为帝臣，而无负于今日之举矣。不然，是主与臣意异矣。臣主意异，不能治三家，况天下乎！

臣事皇上久，窃有窥上意之所在，故于诸士始进之日而告之以此。夫士有才而不以进，有司之过也。主德不宣，申令不熟，标准不立，约束不明，臣等之过也。主德已宣，申令已熟，标准不立，约束不明，臣等之过也。主德已宣，申令已熟，而众弗率，则士之过也。若是者，谓之跃冶之金，匠者睨而弃之。邦有常刑，臣不敢庇。於戏，登兹录者，可不勖哉！可不惧哉！






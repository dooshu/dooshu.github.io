○為撫處夷情以安地方疏 【 芒部隴氏】

看得廵撫四川都御史唐鳳儀、廵按四川監察御史戴金、廵按貴州監察御史陳講、各題芒部前項事情、其大意皆欲罷兵息民、而言欲息禍源、莫如復隴氏之後、今四川荒、旱兵决難用、提督兵部尚書伍文定先巳奉　旨取回、兵巳罷散各歸、別無他議矣、惟照革流官而復隴氏一節、則干係地方事體重大、臣等未敢輕率、切惟御土夷之法。固當因其俗而順其情。治土夷之亂。尤當究其先而慮其後。查得芒部地方。自成化弘治以來。巳故知府土官隴慰、及其護印長男隴慶、權印姪男隴福、襲授知府次男隴壽、父子四人存日、出於土司自欲改流則其事比邀功強立者不同奏稱其府地方廣濶。蠻夷眾多。搶刼仇殺。不能管束。乞將其地分立四長官司。及四土廵撿司。分管地方。又欲設一千戶所官軍於其府中以控禦府治。至於貴州畢節一路地方、兵備守備官、每年常稱芒部等府夷民、上道打刼、及焚燒屯寨、節次催取四川守廵兵備到彼撫處、非因今設流官而後有此也使彼遠方夷民。自來安靜守法。不為盜刼。則此貴州一線之地。何必分設鎮廵三司。守備兵備等官在彼控治哉。分官棊布。而所屬地方。一有盜賊。即以歸怨隣省。請兵　朝廷。則前此設官何用哉。今任事地方者。不究其故。而惟以歸怨前人之任事者。此會管不如會推之說士大夫皆以此存心而置國事於度外恐非天下之福也隴政爭襲搆亂、用兵誅絕、隴壽微弱、既襲被殺、隴勝若其骨血、夷民信服、此時正當奏襲矣。然時方年九歲、而群夷稱為隴壽存日過房阿濟之兄子、又稱為阿濟幼子、夷人不服、先任都御史王軏不得巳而奏設流官知府、且將夷地順彼夷民所服、分立四長官司管束、豈其好功生事也、流官許設。而廵撫王軏總兵何卿。即令去任。建議者一人接管者又一人則其事自然不能牢固盡處置之宜是猶為弓者。筋膠角术方合。而遂令脫檠其能成功堅久。而不致反跳也者幾希。此芒部之所以復亂也。然其亂也。乃試知府程洸迂暗不能善處而致之。不過沙保一支之逐官刼印耳。就如今春攻打畢節關廂者。不過百人溷以鹽倉水西諸夷。而王浚楊儀等聞之喪胆。不敢出一言以籌敵。而遂許以官印。既許官印。無以自解。乃遂虗張聲勢。而曰圍城數日。因以委罪於隣封。而求四川之協討賊在關廂守城者閉門不敢出拒耳人非數萬豈能圍城也御史戴金所奏甚明、與本部所訪皆同、此究其先如此也、各夷前日既稱隴務為隴壽養子、其心不服、又曰姦生子、或難定執、又則朦朧稱曰隴壽支裔、皆欲復其土官、夫昔隴壽隴政、皆親知府隴慰之子、而頭目各有所、仇殺二十年、大征始定、今隴勝或非隴壽之子、而驟復其土官、彼孺子何知。身落懷德長官阿濟之手。而官亦阿濟為之耳。其他三長官司所統各寨不服。而或各尋一隴姓者曰。此正當立也。則先隴壽隴政戰爭之禍。今復當始耳。臣等今日實不敢輕議其事、異日亦不敢身受其責、此慮其後如此也、無巳則有一焉今議者謂各隣境土官、見芒部改流而各抱不平、又謂土人終憚流官管束、臣等伏願　陛下先降救一道、賫彼鎮廵、令其傳諭四川永寧烏蒙烏撒東川播州及貴州水西各上官衙門、賜之定命、若曰、我　祖宗庸建爾各土官衙門、原許世襲、今後除爾叛逆、刼殺我中國地方、自于族滅之外、其餘爭襲仇殺等項、不聽撫處、或經征剿者、即于原土官房族、或頭目有功之人、聽爾土民所願、仍授土官職事、並不改設流官、以安其心、然後責委四川鎮廵官、將芒部府舊印、并鎮雄府新印、皆拘送布政司收貯、而告彼原立四長官司、并各寨頭目曰、　朝廷非貪爾地方也、惟欲定爾禍亂耳、爾能各守其地土、管束其人民、而供其差發、三年之內、保無一人作亂者、聽爾徑屬布政司、或四川或貴州皆隨爾所願再不上立府治以管束爾等爾若四長官司。同心自願。仍復土官知府管轄者。即為爾奏聞立土官。願設流官者。即設流官。亦皆隨爾所願。三年之內。若有一人作亂。則三人共滅之。聽分其地。有能為我官府定亂功多者。即陞其官。安撫宣撫以上皆可漸得。若再如前反復不定。必大舉兵征剿。一人不遺。夫既示之利害如此。至於隴勝則送四川布政司羈住教育。以待別處。程洸則起送吏部降用。李曜則授近府原職。以示再無立府之意。庶乎彼心自服。而地方自定。三年之外。復土復流。或止分四長官司。徑屬布政司。皆聽地方鎮廵官隨俗處立。而後奏聞施行事惟責保地方永無變亂。臣等實不敢預為執泥也。


◇铸四铢钱议

昔秦币过重，高祖是患，普令民铸，改造榆荚，而货轻物重，又复乖时。太宗放铸，贾谊致讥，诚以采山术存，铜多利重，耕战之器，曩时所用，四民竞造，为害或多。而孝文弗纳，民铸遂行，故能朽贯盈府，天下殷富。况今耕战不用，采铸废久，熔冶所资，多因成器，功艰利薄，绝吴邓之资，农民不习，无释耒之患。方今中兴开运，圣化维新，虽复偃甲销戈，而仓库未实，公私所乏，唯钱而已。愚谓宜听民铸钱，郡县开置钱署，乐铸之家，皆居署内，平其准式。去其杂伪，官敛输郭藏之以为永宝。去春所禁新品，一时施用，今铸悉依此格。万税三千，严检盗铸，井禁翦凿，数年之间，公私丰赡，铜尽事息，奸伪自止。且禁铸则铜转成器，开铸则器化为财，翦华利用，於事为益。（《宋书·颜竣传》，孝建三年。）


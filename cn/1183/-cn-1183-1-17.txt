昙花记

今上十二年甲申，主事俞识轩显卿论劾礼部主事屠长卿隆，得旨两人俱革职为民。识轩，松江之上海人。为孝亷时适屠令松之青浦，以事干谒之，屠不听且加侮慢，俞心恨甚。至是具疏指屠淫纵，且云与西宁侯宋世恩夫人有私，并及屠帷簿，至云日中为市、交易而退，又有翠馆侯门、青楼郎署诸媟语。上览之大怒，遂并斥之。屠自邑令内召甫年余，俞第后授官祗数月耳。睢眦之忿，两人俱败，终身不复振。人亦惜屠之才，然终不以登启事也。西宁夫人有才色，工音律。屠亦能新声，颇以自炫，毎剧场辄阑入羣优中作伎。夫人从帘箔见之，或劳以香茗，因以外传至于通家往还亦有之，何至如俞疏云云也。近年屠作昙花记，忽以木清泰为主，尝怪其无谓。一日遇屠于武林，命其家僮演此剧，挥策四顾，如辛幼安之歌，千古江山，自鸣得意。予于席间问冯开之祭酒云：屠年伯此记出何典故？冯笑曰：子不知耶？木字増一，葢成宋字；清字，与西为对；泰即宁之义也。屠晩年自恨往时孟浪，致累宋夫人被丑声，侯方向用亦因以坐废，此懴悔文也。时虞德园吏部在坐，亦闻之笑曰：故不如予所作昙花序云，此乃大雅目连传，免渉闺阁葛藤。语差得之。予应之曰：此乃着色西游记，何必诘其真伪。今冯年伯没矣，其言必有所本，恨不细叩之。










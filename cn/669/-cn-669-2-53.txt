53　夏易詳而商易簡


桓譚新論云：「連山八萬言，歸藏四千三百言。」夏易詳而商易簡，未詳所據。

【元圻案】後漢書桓譚傳：「譚字君山，沛國相人。哀、平間爲郎。世祖即位，拜議郎給事中。著書言當世事，二十九篇，號曰新論，上書獻之，世祖善焉。」〇新論已佚，此二語見太平御覽六百八。經義考引之，并以「夏易詳而商易簡」爲桓氏之言，似誤。






贺冬至表四


天开于子，一阳肇资始之功；日至于南，五位纳履长之庆。仪陈亚岁，瑞集熙朝。

恭惟皇上明圣当天，大君御极。对时弘化，逾三纪而仁洽兆民；图治保邦，纂列圣而德超千古。颐神渊默，独观万化之原；体道冲和，忻复一元之会。抚五辰而凝绩，政在扶阳；开二仪以为功，恩昭育物。礼明乐备，成圣人制作之能；文治武功，见王者经纶之迹。四时合序，九域同风。兹载启乎昌辰，益茂承乎景贶。天宫磬动，声元已应乎黄钟；缇室灰飞，晷影渐舒于继线。睹尧星之正昴，物类昭苏；应周月之授时，神人闿怿。协气光盈于紫极，穹阴退谢于玄枵。穷塞寝兵，喜边氛之靖息；清台观象，书云物之新嘉。

臣等叨陪文石之班，敬效华封之祝。伏愿宸承帝贶，保合太和。一之日以体元，远过夏时之历数；万斯年而御运，长歌舜日之光华。一人膺祐命之纯，四海乐升平之盛。






○善歌如贯珠赋（以“声气圆直，有如贯珠”为韵）

歌者达其志，曲者导其情。方假象以微妙，将类珠而取明。於以遂条畅，於以考清贞。扬穆穆之音，端而陈德；审累累之节，贯以成声。且夫发深诚，表和气。惟中规之可法，谅径寸而同贵。俨然在上，初宛转以凝旒；肃若飘空，想荧煌而动纬。惟乙所传，宜商有焉。温良则无类於曲，含畅则有取於圆。雅调相依而沥沥，清音迭奏而绵绵。乍起黄锺，疑蚌开而色烂；将吟绿水，如浦沉而影连。美乎回若循环，疏非掩抑。声既发而明朗，珠既贯而弦直。九功是阐，同在握以腾光；三叹屡闻，非暗投而改色。其曲弥清，基音弥久。驰熠熠以交映，度连连而相受。出乎口吻，元珠莫睹於可闻；入彼虚无，象罔虽求而何有。故能直己中奋，和心外舒。咄长言而皎矣，务妙转以绳如。聆湛露之终，光悬瑞景；体横汾之末，目驻神居。斯可以正烦浊，别流玩。阳春续响於孤绝，白雪连耀於璀璨。虽闻唱以殊声，终合音於共贯。是知大雅含象，清明式符。曲折而必遵於道，周圆而可法於珠。俾将继声者识乎有曲，审音者知我无渝。


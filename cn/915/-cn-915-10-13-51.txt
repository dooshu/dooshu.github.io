◇答李之书

近谬枉清音，无申穷眷，忽辱来告，文制兼美。君山西盛族，素挺风流，河北辞林，本所嗟赏，子桓虚座，宁不敬期，伯喈倒屣，固以相属，一日复其草土，思弊衣裾，披素清颜，但觉形秽，公辅之量，不负高名，王佐之才，信表天骨，孺子之榻，虽其可悬，仲康之车，弥轸恒眷。孤子皆缘素乏，叨皇华，今日形容，无关天壤，残光炯炯，虑在昏明，馀悉绵绵，待尽钟漏，安可以树扬名士，游处盛宾？来喻泰高，如为善谑，文艳质寡，何似上林，华而不实，将同桂树，但忘年之款，昔有张裴，邻国之交，非无婴札，傥哀骀可悦，瓮盎非疑，方愿投衿，庶比倾盖。顷陈阳之疾，岁月增深，羊祜之疴，秋冬弥剧，且年光遒尽，触面崩心，扶力含毫，诸不申具。孤子徐陵顿首白。（《文苑英华》六百七十九。）


○丹崖翁宅铭（并序）

零陵泷下三十里，得丹崖翁宅。有唐节督者，曾为泷水令，去官家於崖下，自称丹崖翁。丹崖湘中水石之异者，翁湘中得道之逸者。爱其水石，为之作铭。铭曰：

泷水未尽，泷山犹峻。忽见渊洄，丹崖千仞，曾々丹崖，其下谁家？门前断船，篱上钓车。不知几峰？为其四墉。竹幽石磴，飞泉户中。怪石临渊，因々石巅。何得石巅，翁独醉眠。吾欲与翁，东西茅宇。饮啄终老，翁亦悦许。世俗常事，阻人心情。徘徊崖下，遂刻此铭。


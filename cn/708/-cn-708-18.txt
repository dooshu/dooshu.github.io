卷十八 冤报部


冤报二

陈岘（出《王氏见闻》）【眉批】厉政破家报。

闽王审知初入晋安，开府多事，经费不给。孔目吏陈岘献计，请以富人补和市官，恣所征取，薄酬其值，富人苦之。岘由是宠，迁为支计官。数年，有二吏执文书诣岘里中，问陈支计家所在。人问其故，对曰：“渠献计置和市官，坐此破家者众。凡破家者，祖考皆诉于水西大王，王使来追尔。”岘方有势，人惧不敢言。翌日，岘自府驰归，急召家人，设斋置祭，意色章皇。是日，里中复见二吏入岘家，遂暴卒。初审知之起事，其兄潮首倡。及审知据闽中，为潮立庙于水西，故俗谓之水西大王云。

卞士瑜（出《法苑珠林）【眉批】以下负钱报。

卞士瑜者，其父以平陈功，授仪同。悭吝，常雇人筑宅，不还其价。作人求钱，卞父鞭之曰：“若实负钱，我死，当与尔作牛。”须臾，卞父死，作人有牛，产一黄犊，腰下有黑文，横给周匝，如人腰带。右胯有白纹斜贯，大小正如笏形。牛主呼之曰：“卞公何为负我？”犊即屈前膝，以头着地。瑜以钱十万赎之，牛主不许，死乃收葬。

崔导（出《潇湘录》）

唐荆南有富人崔导者，家贫乏，偶种橘，约千余株，每岁大获其利。忽一日，有一株化为一丈夫，长丈余，求见崔导。导初怪之，不敢出。丈夫苦求之，导遂出见。丈夫曰：“我前生负君钱百万，未偿而死。我家人复自欺，君乃上诉于天。是以令我合门为橘，计佣于君，仅能满耳。今上帝有命，哀我族属，复我本形。君幸尽去橘树，端居守常，则能自保。不者，天降祸矣。”【眉批】异哉橘人！导大惊，乃如其言，尽伐去橘树。后五年导卒，家复贫。

刘钥匙（出《玉堂闲话》）【眉批】贪而无义报。

陇右水门村有店人曰刘钥匙者，【眉批】名佳。不记其名，以举债为业。规取民财，如秉钥匙，开人箱箧不异，故有钥匙之号。邻家有殷富者，为钥匙所饵，放债与之，积年不问。忽一日，执券算之，即数倍。遂至资财物产，俱归钥匙。负债者怨之不已。后钥匙死，彼家生一犊，有钥匙姓名在膁肋之间。钥匙妻男，以重货购赎之。

刘自然（出《儆戒录》）【眉批】负心欺人害人报。

唐天祐中，秦州刘自然，主管义军。因连帅李继宗点乡兵捍蜀，成纪县百姓黄知感者，妻有美发，自然欲之，谓知感曰：“能致妻发，即免是行。”知感之妻曰：“发有再生，人死永诀矣。君若南征不返，我有美发何为？”言讫揽发剪之。【夹批】可怜。知感深怀痛愍，既迫于差点，遂献于刘。知感竟亦不免繇戍，寻殁于金沙之阵。【夹批】可恨。黄妻昼夜祷天号诉。是岁，自然亦亡。【夹批】要美发何用。后黄家牝驴忽产一驹，左胁下有字云“刘自然”。邑人传之，遂达于郡守。郡守召其妻子识认，刘自然长子曰：“某父平生好饮酒食肉。若能饮啖，即是某父也。”驴遂饮酒数升，啖肉数脔，食毕奋讯长鸣，泪下数行。刘子请备百千赎之，黄妻不纳，【夹批】是。日加鞭捶，曰：“犹足以报吾夫也。”【眉批】黄妻大有意思。刘子竟惭憾而死。

侯生（出《宣室志》）【眉批】攘人名位报。

上谷侯生者，家荆门，以明经入仕，调补宋州虞城县。初娶南阳韩氏女五年矣。韩氏尝夕梦黄衣者数辈召，出其门，偕东行十余里，至一官署。其宇下列吏卒数十辈，轩宇华壮，人物极众。又引至一院，有一青衣者，危冠方屦，状甚峻。侍左右者数百，几案茵席，罗列前后。韩氏再拜。俄有一妇人，年二十许，身长丰丽，衣碧绎袖，以金玉钗为首饰，自门而来，称卢氏。谓韩氏曰：“妾与子仇敌且久，子知之乎？”韩氏曰：“妾一女子，未尝出深闺，安得有仇敌耶？”卢氏色甚怒，曰：“我前身常为职官，子诬告我罪而代之，使吾摈斥草野而死，岂非仇敌乎？今我诉于上帝，且欲雪前身冤。帝从吾请，汝死不朝夕矣。”韩氏益惧，欲以词拒，而卢氏喋喋不已。青衣者谓卢氏曰：“汝诚冤矣？然韩氏固未当死也。”遂令吏出案牍。吏曰：“韩氏余寿一年。”青衣曰：“可疾遣归。”命送至门。行未数里，忽悸而悟。恶之，不敢言。自是神色摧沮，若有疾者。侯生讯之，具以梦告。后数月，韩氏又梦卢氏来家，由是疾益加，岁余遂卒。侯生窃叹异，未尝告于人。后数年，旅游襄汉，途次富水，郡僚兰陵萧某，慕生之善，以女妻之。及萧氏归，常衣绛袖碧襦，以金玉钗为首饰，而又身长丰丽，与韩氏先梦同。【眉批】报更奇。生因以韩氏之梦告焉，萧氏曰：“妾外族卢氏，妾自孩提时，为伯舅见念，命为己女，故以卢为小字，则君亡室之梦信矣。”

严武（出《逸史》）【眉批】杀人自脱报。

唐西川节度使严武，少时仗气任侠。尝于京城与一军使邻居。军使有室女，容色艳绝。严公因窥见之，乃赂其左右，诱至宅。月余，遂窃以逃，东出关，将匿于淮泗间。【眉批】无赖。军使既觉，乃暴于官司，以状上闻，有诏遣万年县捕贼。捕者乘递，日行数驿，随路已得其踪矣。严武自巩县方雇船而下，闻制使将至，惧不免，乃以酒饮军使之女，中夜，乘其醉，解琵琶弦缢杀之，沉于河。【眉批】无赖甚。明日，制使至，搜船无迹，乃已。严公后为剑南节度使，病甚，性本强，尤不信巫祝之类。忽一日亭午，有道士自云从峨嵋山来，欲谒武。门者初不敢言，道士声厉，不得已，遂进白，武亦异之，引入见。道士至阶，呵叱若与人论难者，良久方止。寒温毕，谓武曰：“公灾厄至重。冤家在侧，何不自悔咎，以香火陈谢？”武怒不答。道士又曰：“公试思之，曾有负心杀害人事否？”武静思良久，曰：“无。”道士曰：“适入至阶前，冤死者见某披诉。某初加呵责，彼云为公冤杀，已请命于帝矣。安可言无也？”武不测，且复问曰：“其状若何？”曰：“女人，年才十六七，项上有物一条，如乐器之弦。”武大悟，叩头曰：“天师殆圣矣！是也，为之奈何？”道士曰：“彼欲面见公，当自求之。”令洒扫堂中，撤去余物，焚香于内，乃舁武于堂门内，遣清心，具衫笏，留小僮一人侍侧。堂门外东间有一阁子，亦令洒扫垂帘。道士坐于堂外，含水喷噀；又以柳枝洒地却坐，瞑目叩齿。逡巡，阁子中有人吁嗟声。道士曰：“娘子可出。”良久，见一女子被发，项上有琵琶弦结于咽下，褰帘而至。及堂门，约发于后，向武拜。武见，惊惭甚，且掩其面。女子曰：“公亦太忍。某从公是某失行，于公则无所负。公惧罪，弃某于他所即可，何忍见杀？”武悔谢良久，兼欲厚以佛经纸缗祈免。道士亦恳为之请。女子曰：“某上诉经三十年，今不可矣，期在明日日晚。”言毕却出，至阁子门，拂然而没。道士乃谢去。严公遂处置家事，明日黄昏，果卒。

窦凝（出《通幽记》）【眉批】无故杀妾报。

开元二十五年，晋州刺史柳涣外孙女博陵崔氏，家于汴州，有扶风窦凝者，将聘焉。行媒备礼，而凝旧妾有孕，崔氏约遣妾后成礼。【眉批】约遣妾者，便非小星之偶。凝许之，遂与妾俱之宋州，扬舲而下，至车道口宿。妾是夕产二女，凝因其困羸，毙之，实沙于腹，与女俱沉之。【眉批】遣之可也，杀之何罪？既而还汴，绐崔氏曰：“妾已遣去。”遂择日结亲。后一十五年，崔氏产男女数人，男不育，女二人各成长。永泰二年四月，凝几上有书一函，开见之，乃凝先府君之札也，言“汝枉杀事发，近在期月，宜疾理家事。长女可嫁汴州参军崔延，幼女嫁前开封尉李驲，并良偶也。”凝不信，谓其妻曰：“此狐狸之变耳。”更旬日，又于室内见一书，咎其颠倒，凝尚犹豫。明日，庭中复得一书，言词哀切，曰：“祸起旦夕。”凝方怆惶。妻曰：“君自省如何？宜禳避之。”凝虽秘之，而实心惮妾事。五月十六日午时，人皆休息，忽闻扣门甚急，凝心动，出候之，乃是所杀妾，盛妆饰，前拜凝曰：“别久安否？”凝大怖疾走，入内隐匿。其鬼随踵至庭，见崔氏。崔氏掠问之，乃敛容自叙曰：“某是窦十五郎妾。凝欲娶娘子时，杀妾于车道口，并二女同命。但妾无负凝，而凝枉杀妾。凝欲娶妻，某自屏迹，奈何忍害某性命，以至于此！妾以贱品，十五余年，诉诸岳渎，怨气上达，闻于帝庭。上帝降鉴，许妾复仇。今来取凝，不干娘子，无惧也！”崔氏悲惶请谢：“愿以功德赎罪，可乎？”鬼厉色言曰：“以命还命足矣，何功德而当命也？譬杀娘子，岂以功德可计乎？”词不为屈，乃骂凝曰：“天网不漏，何用狐伏鼠窜？”便升堂擒得凝，而啮咬掐捩，宛转楚毒，竟日而去，言曰：“汝未即死，且受苦毒。”如是每日辄至，则啗嚼支体。其鬼或奇形异貌，变态非常。举家危惧，而计无从出。并搏二女，不堪其苦。于时有僧昙亮，颇善持咒。凝请之，置坛内阁。须臾鬼至，不敢升阶。僧让之曰：“鬼道不合于人，何至是耶？吾召金刚，坐见糜碎。”鬼曰：“和尚事佛，心合平等，奈何掩义隐贼？且上命照临，许妾仇凝，金刚岂私杀负冤者耶？”言讫，登阶擒凝如初。崔氏令僧潜求聘二女，鬼知而怒曰：“和尚为人作媒，得无怍乎？”僧惭而去。后崔氏、李氏聘女遁逃，而鬼不追，乃言曰：“吾长缚汝足，岂能远耶？”数年，二女皆卒。凝中鬼毒发狂，自食支体，入水火，啗粪秽，肌肤焦烂，数年方死。崔氏于东京出家，众共知之。

荥阳氏【眉批】以下继母杀子报。

唐盈州令将之任，夜止属邑古寺，方寝，见老妪以桐叶蒙首，伛偻而前。令以拄杖拂其叶，妪俯拾而去，俄复来。如是者三，方绝。顷有缞裳者，自北户升阶，褰帘而前曰：“将有告于公，公无惧焉。”令曰：“是何妖物？”曰：“鬼也，非妖也。以形容衰瘵，不敢干谒。向者窃令张奶，少达幽情，而三遭拄杖之辱，是以自往哀诉，冀不逢怒焉。某荥阳氏子。严君牧此州，未逾年，钟家祸，护丧归洛，夜止此寺，继母赐冶葛花汤，并室妹同夕而毙。张奶将哭，首碎铁，同瘗于此墙之竹阴。某陇西先夫人即日诉于上帝，帝敕云：‘为人妻，已残戮仆妾；为人母，又毒杀孤婴。居暗室，事难彰明；在天鉴，理宜诛殛。以死酬死，用谢诸孤，付司命处置讫报。’是日，先君复诉于上帝云：‘某游魂不灵，乖于守慎，致令嚚室，害及孤孩，彰此家风，黩于天听，岂止一死，能谢罪名。某三任县令，再剖符竹，实有能绩，以安黎甿。岂图余庆不流，见此狼狈，悠扬丹旐，未越属城。长男既已无辜，孀妇又俾酬死。念某旅榇，难为瘗埋，伏乞延其生命，使某得归葬洛阳，获袱先人之茔阙，某无恨矣。’明年，继母到洛阳，发背疽而卒。上帝谴怒，已至如此，今某即无怨焉。所苦者，被僧徒筑溷于骸骨之上，粪秽之弊，所不堪忍。况妹为厕神姬仆，身为厕神役夫，积世簪缨，一日凌坠。天门阻越，上诉无阶，藉公仁德，故来奉告。”令曰：“吾将奈何？”答曰：“公能发某朽骨，沐以兰汤，覆以衣衾，迁于高原之上，脱能赐木皮之棺，苹藻之奠，亦望外也。”令诺之。鬼鸣咽再拜，令张奶密召鸾娘子同谢明公。张奶遽至，疾呼曰：“郭君怒，【眉批】厕神姓郭。晚来轩屏狼藉，已三召矣！”于是缞裳者章皇而去。明旦，令召僧徒，具以事告。遂命土工发溷以求之，三四尺乃得骸骨，与改瘗焉。

徐铁臼（出《还冤记》）

东海徐甲，前妻许氏，生一男，名铁臼，而许氏亡。甲改娶陈氏，凶悍甚，欲杀前妻之子。陈氏产一男，生而祝之曰：“汝若不除铁臼，非吾子也。”因名子为铁杵，欲以臼。【眉批】杵臼本一副家火，有杵可废臼乎？于是捶打铁臼，备诸毒苫，饥不给食，寒不加絮。甲性暗弱，又多不在舍，铁臼竟以虐死，时年十六。亡后旬余，鬼忽还家，登陈氏床曰：“我铁臼也，实无罪，横见残害。我母诉怨于天，得天曹符，来雪我冤。当令铁杵疾病，与我遭苦时同，去自有期，我今停此待之。”其声如生时，家人不见其形，皆闻其语，恒在屋梁上住。陈氏跪谢，频为设奠。鬼云：“不须如此，饿我令死，岂一餐所能酬谢？”陈氏夜中窃语道之，鬼应声曰：“何故道我？今当断汝屋栋。”便闻锯声，屑亦随落，拉然有声响，如栋实崩。举家走出，秉烛照之，亦无异。又骂铁杵曰：“杀我，安坐宅上为快耶！当烧汝屋。”即见火然烟烂，内外狼藉。俄尔自灭，茅茨俨然，不见亏损。日日骂詈，时复讴歌。歌云：“桃李花，严霜落奈何？桃李子，严霜落早已。”声甚伤凄，似自悼不得成长也。于时铁杵六岁，鬼至，屡打之，打处青黡，不食月余而死，鬼便寂然。

胡亮妾（出《朝野佥载》）

唐广州化蒙县丞胡亮，从都督周仁轨讨僚，得一首领妾，幸之。将至县，亮向府不在，妻贺氏乃烧钉烙其双目，妾遂自缢死。后贺氏有娠，产一蛇，两目无晴。以问禅师，师曰：“夫人曾烧钉烙一女妇眼，以夫人性毒，故为蛇报。此是被烙女妇也。夫人好养此蛇，可以免难。不然，祸及身矣。”贺氏养蛇，一二年渐大，不见物，唯在衣被中，亮不知也。发被见蛇，大惊，以刀斫杀之，贺氏两目俱枯，不复见物。

金荆（出《朝野佥载》）

后魏末，嵩阳杜昌妻柳氏甚妒。有婢金荆，昌沐，令理发，柳氏截其双指。无何，柳被狐刺，螫指双落。又有一婢，名玉莲，能唱歌，昌爱而叹其善，柳氏乃截其舌。后柳氏舌疮烂，事急，就稠禅师忏悔。禅师已先知，谓柳氏曰：“夫人为妒，前截婢指，已失指。又截婢舌，今又合断舌。悔过至心，乃可以免。”柳氏顶礼求哀。经七日，禅师令大张口咒之，有二蛇从口出，一尺以上。急咒之，遂落地，舌亦平复，自是不复妒矣。

李明府（出《报应录》）

唐前火井县人李明府，经过本县，馆于押司录事私第。主人将设酒馔，欲刲一白羊，方有胎。其夜明府梦一素衣妇人，将二子拜明府乞命，词甚哀切。李不测其由，云：“某不曾杀人。”妇人哀诉不已。李睡觉，思惟无端。又寝，复梦前妇人乞命，称：“某命在须臾，忍不救也！”李竟不谕其意，但惊怛不已。再寝，又梦前妇人曰：“长官终不能相救，某已死讫，然亦偿债了。某前身即押司录事妻，有女仆方妊，身怀二子，时某嫉妒，因笞杀之，绐夫云：‘女仆盗金钗并盒子，拷讯致毙。’今获此报，然已还其冤债。其金钗并盒子在堂西拱抖内。为某告于主人，请不食其肉，为作功德。”李惊起，召主人诘曰：“君刲一白羊耶？有双羔否？”曰：“是。”具话夜来之梦，更叹其异。及寻拱抖内，果得二物。乃取羊埋之，为作功德追荐焉。

绿翘（出《三水小牍》）

唐西京咸宜观女道士鱼玄机，字幼微，长安里家女也。色既倾国，尤工吟咏。咸通中，适李亿补阙，后爱衰，遂从冠帔。而风月尝玩之佳句，往往插于士林。于是风流之士，争修饰以求狎，或载酒诣之，必鸣琴赋诗，间以谑浪，懵学辈自视然。其诗有“绮陌春望远，瑶徽秋兴多”。又“殷勤不得语，红泪一双流”。又“云情自郁争同梦，仙貌长芳又胜花”。此数联为绝矣。一女僮曰绿翘，亦明慧有色。忽一日，机为邻院所邀，迨暮方归院。绿翘迎门曰：“适某客来，知炼师不在，不舍辔而去矣。”客乃机素昵者，意翘与之私，及夜，命翘入卧内讯之。翘曰：“自执巾盥数年，实自检御，不令有过，致忤尊意。且某客至款扉，翘隔阖报云：‘炼师不在。’客无言策马而去。若云情爱，不蓄于胸襟有年矣，幸炼师无疑。”【眉批】语触其讳，故羞变为怒。机愈怒，裸而笞百数。既委顿，请杯水酹地曰：“炼师厚诬贞正，无天则无所诉，若有，誓不纵尔淫佚！”言讫而绝。机恐，乃坎后庭瘗之。人有问翘者，则曰：“春雨霁逃矣。”客有宴于机室者，因溲于后庭，当瘗上，见青蝇数十集于地，驱去复来，详视之，如有血痕且腥。【眉批】冤魂所为。客既出，窃语其仆。仆归，复语其兄。其兄为府街卒，尝求全于机，机不顾，卒深衔之。闻此，遽呼数卒，携锸具突入玄机院发之，而绿翘貌如生，卒遂录玄机京兆府。【眉批】按别传，京尹乃温璋，故请乞不行。吏诘之，辞伏。而朝士多为言者，府乃表列上，至秋，竟戮之，在狱中亦有诗曰：“易求无价宝，难得有心郎。明月照幽隙，清风开短襟。”此其美者也。

李知礼（出《冥报记》）

唐陇西李知礼，少捷，善弓射，能骑乘，兼攻放弹，所杀甚多。有时捕鱼，不可胜数。贞观十九年，病数日即死。【眉批】多杀畜生报。乃见一鬼并牵马一匹，大于俗间所乘之马，谓知礼曰：“阎罗王追公。”乃令知礼乘马，须臾至王前。王约束云：“遣汝讨贼，必不得败，败即杀汝。”有同侣二十四人，向东北望，贼不见边际，天地尽昏，埃下如雨，知礼等败。知礼语同行曰：“王教严重，宁向前死，不可败归。”知礼回马射三箭，贼稍却；箭五发，贼遂败散。事毕，谒王。王责知礼：“敌虽退，何为初战之时即败？”便以麻辫发，并缚手足，卧在石上，以大石镇而磨之。前后四人，体尽溃烂。次到知礼，厉声叫曰：“向者贼败，并知礼之力，还被王杀，无以励后！”王遂释放不管束。凡经三日，忽向西北出行，入一墙院，见飞禽走兽，可满三四亩，总来索命，渐相逼近。曾射杀一雌犬，此犬直向前啮其面，次及身体，无不被伤。复见三大鬼，各长丈余，共剥知礼皮肉，须臾总尽，乃以此肉分喂禽兽。其肉剥而复生，生而复剥，如此三曰，苦毒不胜。事毕，忽然总失，不见一物。遂逾墙南走，莫知所之，意中似如一跳千里。复见一鬼，逐及知礼，乃以铁笼罩之，有无数鱼竞来唼食。食毕，鬼遂倒回，鱼亦不见。其家旧供养一僧，其僧先死，来与知礼去笼，语知礼曰：“檀越大饥。”授以白物三丸如枣，令知礼噉之，应时而饱。乃云：“檀越宜还家。”僧亦别去。知礼所居宅北，见一大坑，其中有诸枪矟攒植，不可得过。见其兄女并婢赍箱，箱内有钱绢，及别置一器饮食，在坑东北。知礼心中谓此婢及侄女游戏，意甚怪之。回首北望，即见一鬼，挺剑直进。知礼惶惧，委身投坑，即得苏也。自初死至于重生，凡经六日。后问家中，乃是侄女持纸钱、绢及饭馔为奠礼。当时所视，乃是铜钱丝绢也。

朱化（出《奇事》）【眉批】贩羊报。

治阳人朱化，以贩羊为业。贞元初，西行抵邠宁，有一人见化，谓曰：“君市羊求利，当求丰赡。大者，其羊必少；小者，其羊必多。羊多者利厚，羊少则利寡。”化然之。其人数日乃引一羊主至，化遂易得小羊百十口，大小羊相杂为群，回归洛阳。行至关下，一夕，所易小羊，尽化为鬼而走。化大骇，莫测其由。明年，复往邠宁，见前言小羊之人，化甚怒，将执诣官府。其人曰：“我何罪？”化曰：“尔以小羊回易，我驱至关下，尽化为鬼，得非汝用妖术乎？”其人曰：“尔贩卖群羊，以求厚利，杀害性命，不知纪极，罪已弥天矣！自终不悟，而反怒我，我即鬼也，当与群羊执尔戮之！”言讫而灭。化大惊惧，寻死。

李詹（出《玉泉子》）【眉批】以下非理杀生报。

唐进士李詹，平生广求滋味。每食鳖，辄缄其足，暴于烈日。鳖既渴，即饮以酒而烹之。鳖方醉，已熟矣。复取驴絷于庭中，围之以火。驴渴，即饮灰水，荡其肠胃。然后取酒，调以诸辛味，复饮之。驴未绝，而为火所逼烁，外已熟矣。詹一日，方巾首，失力仆地而卒。顷之，詹膳夫亦卒。一夕，膳夫复苏曰：“某见詹，为地下责其过害物命。詹对以某所为，某即以詹命不可违答之。詹又曰：‘某素不知，皆狄慎思所传。’故得以回。”无何，慎思复卒。慎思亦登进士第，时为小谏。

张易之兄弟（出《朝野佥载》）

张易之为控鹤监，弟昌宗为秘书监，昌仪为洛阳令，竞为豪侈。易之为大铁笼，置鹅鸭于其内，当中炭火，铜盆贮五味汁。鹅鸭绕火走，渴即饮汁，火炙痛旋转，表里皆熟，毛落尽，肉赤烘乃死。昌宗活系驴于小室，内炭火，置五味汁如前法。昌仪取铁橛钉入地，缚狗四足于橛上，放鹰鹞啄其肉食，肉尽而狗未死，号叫酸楚，不复忍听。易之曾过昌仪忆马肠，仪取从骑破肋取骑，良久方死。后诛易之、昌宗等，百姓脔割其肉，肥白如猪肪，煎炙而食。昌仪打双脚折，抉取心肝而后死，斩其首送都，时云“狗马报”。

吴唐（出《宣室志》）

庐陵吴唐善射，尝将子出猎，值一麈将麂戏，见唐惊走。唐射杀麂，自匿草中。麈还，俯舐悲鸣，唐又射杀之。既又逢一麈，张弩间，箭忽自发，中其子。唐投弓抱子而哭，忽闻空中呼曰：“吴唐！麈之爱子，与汝何异？”即有虎突出，搏唐折臂卒。

广陵男子（出《稽神录》）【眉批】杀马报。

广陵有男子，行乞于市，每见马屎，即取食。自云：“尝为人饲马，慵不能夜起。其主恒自检视，见槽中无草，督责之。乃取乌梅以饲马。马齿楚不能食，竟以是致死。己后因患病，见马屎，辄流涎欲食。食之，与乌梅味正同，了无秽气。”

沛国士人（出《续搜神记》）【眉批】杀燕雏报。

沛国有一士人，同生三子，年将弱冠，皆有声无言。忽有一人从门过，因问曰：“此是何人？”答曰：“是仆之子，皆不能言。”答曰：“君可内省，何以致此？”主人异其言，思忖良久，乃谓客曰：“昔为小儿时，当床上有燕巢，中有三子，其母从外得哺，三子皆出口受之，积日如此。试以指内巢中，燕雏亦出口受之。因以三蔷茨食之，既而皆死。昔有此事，今实悔之。”客曰：“是矣。”言讫，其三子忽通言语，盖能知过之故也。

田仓（出《酉阳杂俎》）【眉批】以下杀水族报。

后汉溪夷田强，遣子鲁，居上城；次子玉，居中城；小子仓，居下城，三垒相次以拒王莽。光武二十四年，遣威武将军刘尚征之。尚未至，仓获白鳖为臛，举烽请两兄。兄至无事。及刘尚军来，仓举火，鲁等以为不实，仓遂战死。【眉批】周幽王有对。

黄敏（出《闻奇录》）

江西都校黄敏者，因御寇堕马，折其左股。其下遂速以石碎生龟傅之，月余乃愈。而gui头尚活，龟腹与髀肉相连而生。敏遂恶之，他日思割去，将下刃，痛楚与己肉无异，不能而止。龟日所视，亦同己所见也。【眉批】添二目反佳。

崔道纪（出《录异记》）

唐前进士崔道纪，及第后，游江淮间。遇酒醉甚，卧客馆中。其仆井中汲水，有一鱼随桶而上。仆者得之以告，道纪喜曰：“鱼羹能醒酒，可速烹之。”既食未久，有黄衣使者，自天而下，立于中庭，连呼道纪，使人执捉，宣敕曰：“崔道纪，下土小民，敢杀龙子，官合至宰相，寿命至七十，并宜除。”【眉批】人间宰相，天上犹谓之小民，官爵其可恃乎？言讫，升天而去。是夜，道纪暴卒，时年三十五。

梁元帝（出《韵府》）

梁元帝，讳绎。母阮修容，曾失一珠。元帝时绝幼，吞之，谓是左右所盗，乃炙鱼眼以厌之，信宿之间，珠从便出。元帝寻一目致眇。

冀州小儿（出《冥报记》）【眉批】好食卵报。

隋开皇初，冀州外邑中有小儿，年十三，常盗邻卵煨食之。翌日侵旦，有人扣门，呼此儿声。父令儿出应之，见一人云：“官唤汝。”因引此儿去。村南旧是桑田，耕讫，未下种。此儿忽见道右有一小城，四面门楼，丹素甚严。儿怪曰：“何时有此城？”使者呵之勿言。因至城北门，令儿前入。既入，城门忽闭。不见一人，唯是空城。地皆热灰碎火，深才没踝。小儿忽呼叫，走趋南门，垂至即闭。又走趋东西，亦皆如是，未到则开，既至便阖。时村人出田采桑，男女甚众。皆见儿在耕田中啼泣，四方驰走。皆相谓曰：“此儿狂耶？”至于食时，采者皆归，儿父问曰：“见吾儿否？”答曰：“在村南走戏，唤不肯来。”父出村外，遥见儿走，大呼其名。儿闻声便倒地，城灰忽然不见，因地号泣言之。视其足，半胫已上血肉焦干，膝已下，红烂如炙。抱归养疗，髀已上肉如故，膝已下遂为枯骨。邻里闻之，看其走处，足迹通利，了无灰火，良因实业，触处见狱。

王公直（出《三水小牍》）【眉批】杀蚕报。

唐咸通庚寅岁，洛中大饥，谷价腾贵。至蚕月，而桑多为虫食，叶一斤，直一锾。新安县慈涧店北村民王公直者，有桑数十株，特茂盛。公直与妻谋曰：“歉俭若此，家无见粮，徒竭力此蚕，尚未知其得失，莫若弃蚕，乘贵货叶，可获钱十万，蓄一月之粮，则接麦矣。”妻曰：“善。”乃携锸坎地，卷蚕数箔瘗焉。明日凌晨，荷桑诣都市鬻之，得三千文，市彘肩及饼饵以归。至徽安门，门吏见囊殷血连洒于地，遂搜其囊，唯有人左臂，若新支解焉。乃反接送府鞠之。款云：“某瘗蚕卖桑叶，市肉以归，实不杀人，特请检验埋蚕之处。”所由领公直至村，先集邻保责手状，皆称实。乃与村众同发蚕坑中，唯有箔角一死人，而缺其左臂，取臂附之，宛然符合，遂复领公直诣府白尹。尹曰：“王公直虽无杀人之事，但有坑蚕之咎。法或可恕，情在难容。蚕者，天地灵虫，绵帛之本。故加剿绝，与杀人不殊，当置严刑，以绝凶丑。”遂命于市杖杀之。使验死者，则复为腐蚕矣。








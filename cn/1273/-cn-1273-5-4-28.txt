幡然先生七十有一寿序

幡然先生七十有一寿序[20]

吾丘氏居上杭，始宋元间，逮有明族益大，给谏、侍御两公皆直声震天下。给谏《明史》有传，侍御亦明谏臣中之号知夷情者。谏疏侃侃，世犹诵之。然其伏处不出，而耆德硕望，载在志乘者，代不乏人，固不必仕于朝而复有闻也。逢甲内渡居潮，未归故里，而宗老幡然先生远以诗贶，读之生气远出，心已洒然异之。己亥秋，先生从孙果园孝廉来潮，因得识先生，盖儒而侠者也，居家以孝友闻，其为学以力行为本。少执业师丧，甚有礼谊，长者咸称之。久以名诸生为人师，在弟子籍者先后千人，多所成就。生平尚气节，敢任大事。屡试不第，无以行所志，乃慨然为广厦万间之想。家蓝溪，故有安平寨址，因手集万金，筑文馆以居学者。忌者沮之，竟兴大狱，然先生志气不少衰也。方甲申法事之棘也，左文襄公视师八闽。先生从狱中上牍，论御夷事宜。文襄叹赏，手书牍尾有“和议已成，虽有良谋，惜乎太迟”之语。文襄老于军事不轻许人，其推重乃如此。识者谓所论洞中夷情，不减先侍御公疏稿也。旋出狱，再隶名学官。先生自顾年已老，不复秋试。然志气益壮，每训学者谓丈夫立志贵远大，须有裨于世，为一世不可少之人。自改号曰“幡然”，盖隐以伊尹之任，示学者以知所从也。儒者类贵仕贱侠，不知仕亦侠也，其本在养气。世之讥士者，谓一著儒衣，则奄奄欲绝。侠者有气，士之无气也久矣。岂知国体之强弱，每视士气之盛衰为衡。日本蕞尔国耳，其自强也，基于攘夷，成于尊王，皆其国志士读儒书有侠气者相与倡之。吾中国，堂堂儒教大国也，尊王攘夷，儒说也。奈何通国皆儒，竟甘俯首降心，为无气丈夫乎？苟推先生之教，欲为有裨于世，成一世不可少之人，则今日之事，孰有大于尊王、急于攘夷者乎？先生虽老，气冠当世，今虽优游家衖，然嗟王室之如毁，愤夷氛之益张，其能无以自任之重而后生小子诒者？昔吾远祖太公年八十，始应明王之梦出，奏鹰扬之功，以先生较远祖遇主时，今尚少十年，其犹未可曰老也。尊王乎？攘夷乎？儒乎？侠乎？其能无意乎？先生四子七孙，群从济济，多能读经世书者。德配廖孺人，有淑德，皓首齐眉，此家庭之乐也。乐在家庭，忧在天下。果园将为先生上寿，乞言以侑觞，因举先生大节，以谂族彦及郡邑贤俊之从先生游与知先生有素者，其他美行不备书。然曰尊、曰攘、曰儒、曰侠，斯义也，虽以之告天下士可也。先生倘以为知言乎，其当为掀髯而起，连进百觞也。磻溪之璜犹在，岂惟家乘之光，亦他日国史之荣也。






抱书叹赠姜铁夫

俗士大言尽枝叶，壮夫柔翰穿金铁。
笔锋有时飞杀人，开口露心带生血。
姜生姜生苦读书，感旧忧时动凄绝。
长松郁郁卧寒云，哀狖噭噭号积雪。
腹中撑拄廿一史，妻死家贫愁百折。
人情爱少不爱老，两鬓将斑生计拙。
暑雨如蒸室如甑，寄食依人事骚屑。
眼前下士多公卿，倔强羞从贵游说。
稽山镜水足徜徉，瘦马缁尘空蹩躠。
家鸡自饱野鹤饥，抱书长啸休呜咽。



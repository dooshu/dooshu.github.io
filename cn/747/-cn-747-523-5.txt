○贺收剑门表

臣某言：伏见正月二十九日制书，以刘辟擢於非次，授任节旄，不立朝章，擅有侵轶，诏命左右神策行营节度使高崇文领马步将士严砺、李庸等计会讨伐。臣又得上都进奏院官高振报，严砺下告捷官严公贶奏，正月二十二日复收剑门，破贼五千，斩伪授剑州刺史武德昭讫。又夏州叛将杨惠琳，援绝城孤，势穷力屈；王师进袭，计已克平。凡在远迩，不胜庆幸。臣某中贺。伏惟皇帝陛下诞敷元德，广被文明，寰海宁，戎夷款附。蕞尔狂狡，敢纵奸凶：藉方伯任用之资，乘军城变故之际，阻兵拒命，肆虐雠邻。陛下志在安人，尚为含垢，顷令申谕，许以自新。诚以改过感恩，迷而知复；而乃恣情干纪，长恶不悛。既慝稔而祸盈，俾人怨而神怒。今戎臣授律，睿略遐宣，迫胁者知有所归，忠义者得以自效。因利乘势，犄角攻驱，固无遗镞之劳，伫见舆尸之变。臣职忝藩服，授任偏师，愤激之诚，倍百常品。无任踊跃之至。


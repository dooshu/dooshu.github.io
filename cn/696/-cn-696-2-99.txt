元夕


其一


少年此夕不知愁，竞逐香车彻晓游。
火树九枝通紫陌，玉箫一夜满朱楼。
锦屏扑粉芙蓉暖，翻户邀人鹦鹉留。
今日春风传战斗，横江明月照扬州（时以江上寇警，禁灯火）。

其二


长安灯市有烟霞，帝里春前御柳斜。
万骑红尘过北阙，千门碧月锁东华。
已开芍药留歌管，旋看珊瑚入内家（是日多早花，集百货也）。
惆怅江城兵甲外，鳌山百丈暮云遮。





杨万里　送蔡定夫赴湖南提刑二首

菊後霜前换绣衣，湘南岭北看梅枝。

还将方策汗青语，拈出圆扉草绿时。

四海几人怜我老，三年两作送君诗。

借令贵杀衡阳纸，半幅无妨慰梦思。

杨万里

杨万里　送蔡定夫赴湖南提刑二首

方丈蓬莱第一人，星轺玉节正青春。

只今回鴈峰头客，曾触神龙领下鳞。

未遣五纹朝补衮，便应三字夜司纶。

湘江绿净不可垂，却要珠玑欬唾新。

杨万里


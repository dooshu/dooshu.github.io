○水西夷漢各目投誠措置事宜疏 【 措置投誠把目】

臣於本年六月初二日准兵部咨為塘報事、職方凊吏司案呈、奉本部送兵科抄出貴州督按并安位安祚遠各題奉緣由、俱奉　明旨兵部看議具奏、欽此案呈到部、看得安位安祚遠、穴中蟻鬬、各詞呶呶、據安位疏稱祚遠為叛主、據祚遠疏稱安位為叛　朝廷、而該督按詳報情由。亦各異同、在督臣惟恐開封疆之隙、在按臣則欲犁掃而臣部執其兩端、參酌事勢、無論安位在時、據龍塲、侵沙溪、即孽位死後、諸把弄權、不請命　朝廷、遽立隴氏之子、且申文謬妄、曰中興、曰天與、全無顧忌、儻置之不問聽其自迎自立不明不白。養成尾大之勢。西南半壁。從此無寧宇矣論法自當聲討、况有來歸退地、所向無前、視水西餘孽、直腐鼠耳、在我固不屑因人成事、以自居於不武、而以夷攻夷、亦　朝廷操縱之法、未始不可、酌而行之但今安位巳服　天誅、而祚遠亦患痘斃、以水西片地、爭戰正未有巳合　敕該督按查隴與安果否嫡派、中興天與等語、是誰奸把僣稱、不告　朝廷、擅立宣慰、是誰奸把主持、一一查明、擇一親而賢者立之。庶穴中之鬬可寢。而西南一隅。不致於騷動也。崇禎八年三月初七日、本部題、初十日、奉　聖旨安烏俱斃、亟圖善後、巳有旨了、據報擅立隴氏、呈詞狡肆、著該督按詳察情形、熟籌措置、仍一面將操縱機宜、明白馳奏、不得玩延釀釁、欽此欽遵、抄出到部、備咨煩照　明旨內事理定限八月中明白具奏等因、到臣准此、又於六月二十二日接閱邸報內、見兵部覆順目投誠一疏內云、改土設流。不如分土世官。似属長便。區畫之策。則惟有分別黔蜀各轄。以蜀責蜀。以黔責黔。相機操縱之一法而巳。如藺土蜀轄也。聽蜀撫矢?見畫。水西黔轄也。聽黔督規畫。有來歸者。即以祚昌為例。率萬人地土至者。授指揮。率數千人地土至者。授千戶。率數百人地土至者。授百戶。歸附既眾。負固者孤。尋亦當回心向化。此中國治夷之法。於計最便。但目前順目無幾。而逆日實繁有徒。若執一行。恐釀他變。漢法戎索。該督撫身在地方。自有機宜。又非臣部所能遙度矣。四月二十六日、覆奉　明旨內有水西各目有無舍舊圖新相繼來歸者、一以祚昌為例、著該督宣布恩信招擕懷來、乘時綏定、欽此、該臣遵奉　明旨就經牌行帶管畢節道臣楊森、併總兵官范邦雄、宣諭外、該臣案查先據宣慰司安位妻祿氏、社柱、并目把杓佐化沙周世儒等、呈稱卑司與普安東川鎮雄等府、原係同派分枝、百世相沿、互相偕繼、如昔年安紹慶隴懷玉之例、今卑司宣慰安位之嗣當立、干係地方、時不容緩、就經齊集四十八目一百二十宗親、一千二百夜所、及掌衙漢把、鄰近土司、億萬叟童、選立親枝賢能、萬舌同推鎮雄土知府隴懷玉之子、居長且賢、况係祖父老宣慰安國亨正派重孫、例當入繼、卜定官名安天與、承頂本司宗嗣、統制闔司、世篤忠貞報國、從此立見太寧、司運中興有主、毫無他意、大愜輿情懇祈會題等情、據此、又據宣慰司管下頭目白沙永則、阿烏謎、察架喇白你等、呈為遵奉循立親枝、以正名分事、照得宣慰安位陡疾身亡、于時眾目未齊、比在大方目把、驚惶痛傷、恐受撫之初、民心搖惑、議借鎮雄之子繼襲隨具中詳、蒙恩鑒察、不容以隴易安、各目感激、難容含默、竊念卑司世守西南、歷代附順、自祖靄翠、蒙　太祖高皇帝授中順大夫、世襲土官宣慰使、加鎮國大將軍、三珠虎符、傳流至安佐、生安萬鍾、萬鎰、萬銓三子、萬鍾承襲、正德年間、被逆殺死無嗣、奏經勘問令親弟萬鎰繼襲、鎰生安仁、銓生安智、鎰因病故、安仁年幼、詳令萬銓借官扶侄、安仁既長、萬銓還職、退居臥這、後安仁病故、遺子安國亨、年幼又復詳令萬銓借官扶孫、國亨既長、萬銓仍又還職退居臥這養老、國亨長子安民、早故、次子安疆承襲無嗣、三子堯臣承襲、生今已故安位、安銓子安智生安國禎、禎生長子安邦邦生今臥這安世見生長子安承宗、舊案宗圖可考議親議嫡、義順禮和、即錄萬銓兩次扶讓之賢、亦難冺奪、就該各目會集漢夷耆老大小夷眾、照依俗禮、願立臥這頭目安世長男安承宗為巳故宣慰安位宗嗣、非周世儒等假借鎮雄之子、致煩本部院駁查據此、又據四川烏蒙府呈為懇察原情俯允夷俗以服夷心事、切照卑府護印撫子女官隴氏海霸、乃鎮雄府加銜參政祿氏之女、母子効忠報國、朝省皆知、禍緣藺奢作叛、糾股水西頭目安邦彥等恊從、比時安位尚未出幼、位母孤孀難制暨後該司再四懇求氏母欲聘卑府長女祿滄為水西正女官、母云水西烏蒙、本係世代親姻、但烏蒙世稱忠順、該司不合從逆、既要求我孫女、必須聽撫悔禍自新、方便主此親事、後崇禎二年、邦彥就戮、該司聽撫、崇禎三年、差九撦頭目前來求親、見得悔過聽撫、及母命難違、只得詳允、至崇禎五年該司公出九十九件夷禮來府交奠兩府祖宗、約定八年內于歸不幸安位病故切思夷俗、原與漢禮不同、凡生女子、一許某府為親、交奠之後、稍有不幸、則女之魂靈送歸伊府交割婆家祖宗設若男家不幸、女送伊府立正、以聽承繼、今位雖故。卑府長女、委係該司目民公禮定為女正官、交奠祖宗明白、生為安氏人、死為安氏鬼伏望軫念母氏存日頗效微勞、卑府拒或不容叛逆、母子忠順、　敕旨見存懇賜俯允夷俗、送女祿滄為水西正女官、其繼後之人、專候上司定立、俾氏女免致終身失望、　天朝興滅繼絕之恩、為不孤矣、等因、又據烏撒府土知府安其爵呈為懇給冠帶安置女官以服人心事竊照子承父襲、雖為正道、妻繼夫職、實係倫常、有職妹安其性、婚嫁安位、原係命妻乃自名正言順、當巳通報三省、不意安位物故、西目離心、地方溷亂、卑職所懇、惟在安置職妹、管束民心、儻若不賜安插、不惟職妹無歸、亦且各目無倚、尤恐鄰夷不忿、爭搆終無了局、懇乞大彰舉廢之典、憐念寡孤、賜給冠帶、安置職妹、庶西目權歸一統、眾夷干戈永息、等因各申呈到臣、據此該臣會同按臣胡□□看得安位故後、夷漢各自把紛紛圖立、臣查隴懷王雖安國亨之孫、與安位稱同堂兄弟、但係庶出小枝、且無以隴繼安之理。臥這宗派、雖則倫序相應、而久處箐中。眾心不附。若烏蒙之女。雖許嫁而未婚。安其爵之妹。雖巳嫁而被逐。皆於理不順。臣巳俱行禁阻。即於三月十六日、隨委標下中軍參將譚正修、督率官兵二千員名、前往畢節坐鎮以禁各夷爭搆讐殺。再差總鎮標下加銜守備李先躍標下參謀遊擊鄒蔚然前往大方傳諭、俾各恪遵憲令。去後、隨據臥這頭目安世呈為遵旨分官以息爭釁、并獻宣慰公地、聽候設置以安邊夷事、照得卑目與新故宣慰安位同祖親聯誼切派嫡、凡遇絕繼、承續無疑、去年安位身故無嗣、遭奸化沙化漏劉光祚周世儒楊啟鸞艾天申等、謀刼強鄰盜印、私與鎮雄妄議隴懷玉之子、承襲荷蒙上司不容以隴易安、於時頭目白沙老烏謎察架喇等、感恩奮義、求立卑目、在卑目思維繼襲、必奉公推不敢冒承以于明禁、尋蒙兩省題疏奉　旨有改土設流與分官世守、孰為長便、欽此、仰蒙本部院念改土必盡去夷不可勝誅、而費餉必大、若分官尚可留善、不但止武、而施仁亦寬、是以諸夷畏威懷德、若察架喇老烏謎那則白鋪安正中阿住隴革白??尒安白熊世忠隴胯阿沮等同李奇芳周廷鑑等、俱先赴見首、沐恩夾?貝宣慰部黨巳收過半、漢把五千盡出投誠、無柰鎮雄執印以貪木胯之地木胯乃黔土也豈可益蜀之強夷、化漏襲莫德之兇、化沙藉鎮雄之力、表裏挑激百計周張、欲逞一狂、以搖三省不仗部院德威、禍亂何可輕言卑目居在火掌木空河外、處此惡黨、歸宗阿母遮織金納恩魯歸之中冀恩而出見、不能懼禍而守備、獨切節奉委官遊擊鄒蔚然指揮雷端揆并漢把李奇芳周廷鑑等、傳示憲令、卑目何敢不遵、惟是分官一節、各目有見管原業者、有借管他地者、有兄絕弟繼者、而弟死兄受者、有人存而地為人奪占者、有地存而人亡無留者、增削悉在上臺、非卑目所敢妄言其宣慰公地、以著則窩化角木胯火掌架勒安架的都朵??尒隴胯等十宅吉插白兩朵內莊則??尒雪革化處土橋哥落比那仲巳仲女本捏租寫朵栱沙壟卻壟西黑阿東普以墨四著罵箇等白勒莊寨宣慰既巳無嗣、地方應行歸籍各目必有假借呈獻欺冀一時榮利者、惟卑目親同宣慰、名屬正枝、報獻始合順言收設乃居公道、再照卑目先祖安萬銓、曾奉上司委命、兩次借職宣慰、扶立安仁安國亨父子、保其全地、揭而還之國亨悖負讐奏多年、今茲之官何敢再冀伏候詳允將附近火掌朵??尒地方賞給管理、并給本管地方世守執照、仍比照往例納劄及弟安然安華世守原土執照、一體頒賞等情、據此、又據頭目杓佐化沙化漏歸集劉光祚陳萬典楊啟鸞李時芳楊淮等連名呈為傾心獻印獻土懇乞開恩分別功過具題早結新疆大局事、竊照老烏欲立臥這僣竊異常、廢立繇已、終成尾大不掉、悖違法度憲行、佐等懼切履霜、怒增髮指、方議差漢把王允中投省控訴、願將印土歸納　朝廷、隨舉義兵追逐奸逆老烏謎內無容身之地、始脫命以賒生、佐等有訴在前業蒙憲諭、近准委官李先躍傳宣、又幸蒙中軍廳譚參將按臨、合將本司印信及合司地土投納獻明、眾口同詞、再無他意、獨分官世守之議、實係　聖明恩造、又慮奸逆生讒中阻、敢昧罪懇求、俯念羅施地土千里提封、今俱相率投誠、乃上臺德化所致、所有世職官守、應乞題准　明命下頒、庶夷民無有疑畏大局底定等情、據此、又據大方專屬漢民總統頭人楊啟鸞陳萬謨、楊德丁士林孫應奇吳一成黃恩高凌弟等、統領十三街鄉耆王青雲江月清楊舉善李春榮周實彭汝順鄭開陽尤翰林黃應宣等、五十多人連名為率眾歸投等事、鸞等一十三街漢民、共計萬有餘戶、入籍在內、歷年巳久今不幸宣慰物故各目爭立、聞本委傳諭不准繼立民等自應歸投、必要萬口一聲、方敢傾心出見、今幸各各投誠、訴乞賞給、遵照安插等情、據此又據參將譚正修、守備李先躍等各稟報稱職至大方畢節傳宣恩威、就經給示嚴諭安插外、於時屢有接踵投出纍纍、臣量犒發回復業、不能一一備述、該臣會同廵按貴州監察御史臣胡看得水西各酋。倚險負固。千有餘年。從來疏節濶目。未能深治。今安位故絕。紛紛爭立。臣遵奉　明旨、申明　皇上德威、三覆曉諭夷漢各目。俱改心易慮。具呈獻土獻印。用夏變夷。實維此時。臣查該司有宣慰之土。有各目之土。宣慰公土宜還　朝廷各目私土宜聽分守惟將田土戶口查勘造冊。徵其賦稅。則一切邊夷。皆我赤子。其大方西溪。谷里比那。各要害處所。參據眾議宜各築巖城。分遣各將。督兵彈壓。自可丕振國威。永銷反側。維是局面初改。措置方新。不得不寬以文法。普示招徠。查雲貴兩省處處皆設土司。即如定番彈丸一小州。亦立十七長官司。二三百年。勢分力弱。並未敢有跳梁者。　祖宗成例、似可倣行。其臥這安世。係正枝。首先獻土。化沙亦係親枝。具呈獻印。似應各加土知州。職銜世襲。以示激勸。其各頭目。輸心向化者。應各授長官司。俾令世守。漢把李奇芳周廷鑑劉光祚陳國基袁俸陳萬典楊啟鸞吳道端丁士林等。招集納款者或盈萬。或盈千。合照部議。分別授以世官。一切粮額。各玀鬼最苦宣慰之苛。應照夷額。十中減二。以甦其困所遣撫諭各將深入化導、俾各效順、併應敘錄、以示激勸臣愚未敢擅便謹將各酋情形、併措置梗槩先行馳奏、恭請　聖裁、顧臣尤有說焉、水西故疆既巳分裂亦無大?強寇但恐夷目各有仇隙不能安帖而隣近土司有利其土地者因機搆隙邇年來所以屢屢見告尚遺廟堂之憂也令善後者惟宜于疏節濶目之中寓鋤強存弱之計使其和或閗而我皆操其柄則得矣夷地深險。步步羊腸。犬羊之性。一日數變。漢奸撥之。其狡百出。勢不得不需兵力。一面合力版築。一面勦除頑梗。庶可建威消萌。計垂長久。黔省儉瘠。百務掣肘。一切經畫事宜。尚有疏所未盡者。容臣會同按臣陸續具請。除安祚遠所獻蜀省雄所土地、移會四川撫臣、會勘明白、併呈詞謬妄、查明究擬、另疏奏聞外、伏乞　聖明垂鑒、　敕部覆議行臣等遵奉施行、

皇明經世文編卷四百八十七終








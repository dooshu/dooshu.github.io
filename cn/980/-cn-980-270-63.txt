释绍嵩　见张明府

声采当年陆士龙，为官古雅少人同。

柱天勋业须君了，更用文篇续国风。

释绍嵩

释绍嵩　见张明府

善政忻闻老父评，甘棠不翦向来荣。

伫看孤洁成三考，千古无人继盛名。

释绍嵩

释绍嵩　见张明府

宏博自居韩柳前，素王妙道况亲传。

圣朝未有徐州相，莫读当时归去篇。

释绍嵩

释绍嵩　见张明府

雅淡天姿固可知，能除疾瘼似良医。

道涂夸客无他语，道是徵黄有近期。

释绍嵩

释绍嵩　见张明府

江表人材独数公，南朝台阁是家风。

景星但欲争先睹，还许从容广座中。

释绍嵩


○真系

今道门以经授受，所自来远矣。其昭彰尤著，使缙绅先生不惑者，自晋兴宁乙丑岁。众真降授於杨君，杨君授许君，许君授子元文，元文付经於马朗。景和乙巳岁，敕取经入华林园。明帝登极，殳季真启还私廨。简寂陆君南下，立崇虚馆，真经尽归於馆。桉黄素方因缘值经，准法奉修，亦同师授。其陆君之教，杨、许之胄也。陆授孙君，孙君授陶君，陶君搜摭许令之遗经略尽矣。陶授王君，王君又从宗道先生得诸胜诀，云经法秘典，大备於王矣。王授潘君，潘君授司马君，司马君授李君。李君至於杨君，十三世矣。杨、许并越汉登真，许令亦终获度世，马、殳幸会而不业。自陆君已降，则帝者无不趋其风矣。此皆史有明文，或遗迹可访。又世世从事於斯者，其支裔焉。且知理而不知神，非长生之士也。超理入神，混合於气，无为而无不为者，我真宗之道也。道无否泰，教有通塞，塞而通之者，存乎其人。故予述真系。传其同源分派者，录名仙籍，不缉於此。时贞元乙酉岁七月二十一日，於庐山白鹿洞栖真堂中述。


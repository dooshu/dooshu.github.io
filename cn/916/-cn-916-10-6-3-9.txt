【三徒五苦辞】

三才及万物。倚伏各有龄。终始待劫数。福尽天地倾。往反於五道。苦哉更死生。辗转三徒（玉音法事作涂。）中。去来与祸并。（○太上洞玄灵宝授受仪四十五。玉音法事下。○玉音法事云。此辞出智慧本愿大戒经。逯按。智慧经、大戒经等亦见笑道论。）

大贤慎兹诫。忍性念割情。愚夫不信法。罪痛常自婴。吾念世无己。今故重告明。若欲度斯患。归命太上经。（○同上）

罪福不由他。谅自发尔声。（玉音法事作身。）大贤故闭口。欲绝诸恶缘。灭念归兼至。（玉京法事作忘。）倚伏待长泯。弘道以安世。终当见正（玉音法事作其。）真。（○同上）

淫（玉音法事作□。）嫉为祸首。灭身之至患。含养如此害。（玉音法事作辈。）岂是道所安。（玉音法事作恐必致夭残。）知恶而不革。恐必致夭残。（玉音法事作岂是道所道。）怀毒日斋直。令我发长叹。（○同上）

宿命有信然。弱丧谓之无。皆欲眼前见。过目即（玉音法事作则。）言悠。大贤明道教。惨□愍顽夫。依依念子苦。勤勤令我忧。（○同上）

人命以消尽。亦犹膏中火。四大暂相寓。五物权时假。盛年当勤学。趣求存告（玉音法事作吾。）我。福尽身神散。冥冥地狱下。上圣畏是故。寻道度斯福。（○同上）

学仙行为急。奉戒制情心。虚夷正气居。仙圣处相寻。若不信《法言》。胡为栖山林。大贤乐经戒。受之为身宝。就学常（玉音法事作恒。）苦晚。治身恨不早。比当披幽□责。倏□（玉音法事作忽。）年已老。执卷吸（玉音法事作叹。）尔极。将更死痛恼。吾故及弱龄。弃世以学道。（○同上）


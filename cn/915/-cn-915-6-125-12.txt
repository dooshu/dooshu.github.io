◇与司空刘琨书

故吏从事中郎卢谌死罪死罪，谌禀性短弱，当世罕任。因其自然，用安静退。在木阙不材之资，处雁乏善鸣之分。卷异蘧子，愚殊甯生。匠者时眄，不免巽宾。尝自思惟，因缘运会，得蒙接事，自奉清尘，于今五稔，谟明之效不著，侯人之讥以彰。大雅含弘，量苞山薮，加以待接弥优，款眷逾昵，与运筹之谋，厕讠燕私之欢。绸缪之旨，有同骨肉；其为知己，古人罔喻。昔聂政殉严遂之顾，荆轲慕燕丹之义，意气之间，靡躯不悔，虽微达节，谓之可庶。然苟曰有情，孰能不怀？故委身之日，夷险已之，事与愿违，当忝外役，遂去左右，收迹府朝。盖本同末异，杨朱兴哀；始素终玄，墨翟垂涕。分乖之际，咸可叹慨，致感之涂，或迫乎兹。亦奚必临路而後长号，睹丝而後欷哉！是以仰惟先情，俯览今遇，感存念亡，触物眷恋。《易》曰「书不尽言，言不尽意」，然则书非尽言之器，言非尽意之具矣。况言有不得至于尽意，书有不得至于尽言邪！不胜猥懑，谨贡诗一篇，抑不足以揄扬弘美，亦以摅其所抱而已。若公肆大惠，遂其厚恩，锡以咳唾之音，慰其违离之意，则所谓咸池酬于北里，夜光报于鱼目。谌之愿也，非所敢望也。谌死罪死罪。（《文选》）


大宋赠侍中追封夔王墓志铭【奉勅撰】

昔者周建戚藩重之以执膰之数汉封宗室申之以?血之盟所以隆敦叙之恩崇纠合之义其有炳灵帝胄擢秀天枝属宝历之肇兴顾徽音之早谢友于致美极太上之孔怀典章锡命播策书於悠久亲亲之德厚莫重焉王讳光赞顺祖惠元皇帝惠明皇后桑氏曾王父母也翼祖简恭皇帝简穆皇后刘氏王父母也宣祖昭武皇帝昭宪皇后杜氏考妣也太祖英武圣文神德皇帝太宗神功圣德文武皇帝王之兄也曩者木德下衰三灵改卜赤符啓运百姓与能历数有归讴歌允属太祖皇帝握荣河之秘纪应耀魄之元符受诸夏之乐推为生民之司牧帝出于震龙飞在天奄宅中区允升大宝卜世三十与成周而比隆执玉万国无防风之後至於是右贤左戚崇德报功咨询稽古之言讲求固本之术裂茅土以利建着丹书铁契之文分宝玉以展亲增维城磐石之固若乃嗟棣华之早陨慨桐叶之前闻轸同气之深情举漏泉之茂典於是建隆三年诏皇第五弟赠侍中追封夔王仍赐今名厚饰终而峻追命也黄门监之品秩貂冠蝉緌诸侯王之名数金玺盭绶泥书出於右掖蜜印贲于九原盖白水中兴演也胙全齐之壤黄武建国策也啓长沙之封所以光照大猷发挥遗懿宪章前代肇天命於维新光宠公族致民德以归厚不显淳耀莫之与京今上绍休继明奉先追远念本枝之盛永惟叔父之亲顾佳城之制当用真王之礼启新阡於毕陌祔玄寝於桥山相善地於牛眠得吉卜於龟食窀穸之事所以即安卤簿之仪悉从备物中人庀徒而蒇役鸿胪持节以护丧先远戒期哀荣举集即以景德三年十月二十八日归葬於河南府巩县南訾乡邓封村顺也夫志陵谷之变者必传信之辞形金石之刻者乃不朽之事下臣奉诏猥当纪述伏纸流汗媿不能文铭曰


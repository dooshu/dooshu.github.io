○贺大衍历表

臣说言：伏以《开元大衍历》，天旨裁其纪纲，日官考基精要，履端更始，敬授惟新。加以辩五行之序，推七精之数，明徵圣期，实光土德。臣又见梁天监中陶宏景著《玉匮记》云：“盛德木子，以肇来运。”顷者僧一行推衡历，得皇家天命，成数千年。古今祥兆，若合符契，历数既在於圣躬，卜年又表於长历，莫大之庆，独冠前王。臣忝迹儒林，预闻昌运，无任跃之至，谨奉表陈贺以闻。


○慎擇近侍以輔元良疏 【 擇近侍】

頃該臣循職掌、以冊立繼禮卿上請、蒙渙綸音、擇日具儀、中外聞之、無不矯首歡呼、極口讚揚、謂先朝衆舌幾敝、乃見成功、今時片語甫宣、遂定大本、此朝廷宗社之福也、龍飛御宇、方錫極于太平麟祉紹休、將庇我于奕世、此亦臣民身家之福也、指顧間鶴禁宏開、經筵肆啟、凡妙簡宮僚、以資啟沃、輔臣當此際而不仰體宸衷、俯收民譽、以達海內之望者非夫也、度前後左右罔非正人、矣抑臣猶有慮焉、一日之間親士大夫者幾何。時講幄一罷、宮正巷伯、實為政矣。是故古者諭教有法。不惟重凝丞輔弼之選。尤擇及綴衣虎賁之流、惧一傳之不勝衆咻也。今縱宮坊得人。而或禁近不擇。竊恐貌祗勤于三接。情終移于十寒。方正之嚴憚。何如便僻之狎昵。造次之開陳。何如燕閒之浸灌。閑之以規矩凖繩。非哲人誰知違而道。導之以戲渝馳驅。在冲齡尤易巽于心。矧追歡聚樂之塲。於萬斯億。乘間迎机之巧。出鬼入神。始猶置規為瑱。久則沃水于石。事有不見不聞。惑乃易方易向。何也情以物遷。習與習成。其所漸靡非朝夕之故也。願陛下加意慎擇。使忠直知理義者。當時必已見其端矣周旋左右而無令獧巧狠戾者。得以雜進焉。臣際此大典。持論絕不迂腐宜備引師保之職移談春華秋實之盛而惓惓以近侍為言者以古者就傳于外庭後世養尊于深宮、卑之無甚高論不欲先聲而後實也非直此也。見秀葽而知陰生。覩盆氷而識天寒。机在防微。事謀始寧。被無感而慨之誚不願世有李文靖之名也。如臣心可諒臣言可採乞　陛下明斷施行、天下萬世幸甚、


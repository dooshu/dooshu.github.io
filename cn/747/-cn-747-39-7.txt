○册突厥苾伽骨咄禄为可汗文

维开元二十八年，岁次庚辰，三月丁亥朔二十六日壬子，皇帝若曰：於戏！乃瞻阴方，代有君长。至於膺我盛礼，荣彼殊邻，必择其人，谅无虚授。咨尔突厥苾伽骨咄禄可汗，气禀崆峒，材雄朔漠，见事无惑，执心不渝，迄选代以来，结好中国。自缵承旧业，克继前修，远遣使臣，来朝阙下。义之所感，情实嘉焉，不有襃称，孰彰忠顺？是用册尔为可汗。今遣从弟右金吾卫将军质持节礼册。往钦哉！可汗其丕承徽章，益励名节，永保多福，以贻后昆。可不慎欤。


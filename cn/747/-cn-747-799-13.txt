○正尸祭

圣人知生不足其事，事之死。死不足其思，制之生。生象其死，穷其思也。尸象其生，极其敬也。夫礼者，足以守不以加，加则弊。足以加不以阙，阙则怠。足以阙不以废，废则乱。故祀享立尸於庙，王则迎。有拜有有酢，所以立象生之敬也。今视唐礼，皇帝神降而拜象乎妥尸，受福於神象乎酢尸。呜呼！唐有天下，化平三百年，其礼典赫然，可以蠛汉蠓魏，岂不能守周孔礼制哉？故曰不以加，加则弊。礼无盥之文，汉魏来加之是也。以加不以阙者，周官射人祭祀则赞射牲，王亲射也。自汉魏以来，惟以毛血为荐是也。足以阙不以废，古者屈到嗜芰，屈建荐之，谓乎非礼，梁氏祀以蔬食是也。呜呼！读汉魏及梁书，代无其人。忍使其礼弊怠废阙相接至此耶，岂天使之然，俟吾唐之人补其逸典哉？是宗庙祭尸，不当废也已。


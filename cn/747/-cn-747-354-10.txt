○八卦赋

太古之气，是生两仪，浩然莫测，渊乎勿为。虽混沌之已判，尚冥蒙而未知。既不辨其两偶，孰能察其三奇？爰有皇圣，其惟伏羲，索四营之妙理，究三才之大规。乃画八卦，以穷万象；神可以测来，智可以藏往。辨庶品於奇功，握群形於指掌。使六位之恒存，乃百王之是仰。故乾以至健，坤以利贞；含千变之象，类万物之情。起潜龙以设位，立牝马而开名；为大易之门户，极天下之至精。离以象日，巽以为风；既明照於天下，复扇动於虚空。凡有象而皆见，无幽而不通；诚自然之妙理，亦变化之神功。尔其震位生木，坎方生水；擢修木於千寻，汨长波於万里。和众籁而成响，写群峰而倒峙。则有兑取於金，艮乃为止；既兼山而立卦，亦丽泽而成轨。表三索於永终，瞻万物於资始。莫究其探赜之妙，虚测其精微之理；物欲象而斯来，穷则变而无已。信可决疑辨误，训人轨物。必定志以先占，乃端蓍而後揲。以通其变，使人不倦。贤哲好之以洗心，愚夫睹之以革面。则知卦之为道，其亦至微：妙不可测，理不可违。既设爻以尽数，亦观象而知几；天地由其开辟，阴阳由其发挥。总百虑而一致，混殊途而同归。（谨案此文一作周存作。）


答殷石汀言宜终功名答知遇


先后奉手教，皆有钉封，捧读数回，不胜于邑。窃谓古人居官，有解组弃印，浩然求去，咸以不获知于主，志不得行；或其主虽知之，而为当时执政者所排忌；或有石画妙处，而当事者不为之主持，使其忠谋不售，则其去宜矣。

仆自去岁，曾面奏主上曰：“今南北督抚诸臣，皆臣所选用，能为国家尽忠任事者，主上宜加信任，勿听浮言苛求，使不得展布。”主上深以为然，且奖谕云：“先生公忠为国，用人岂有不当者！”故自公当事以来，一切许以便宜从事。虽毁言日至，而属任日坚。然仆所以敢冒嫌违众而不顾者，亦恃主上之见信耳。主上信仆，故亦信公，则公今之求去者，为不获于上乎？为不合于执政乎？二者无之，而独以浮忌之口，即欲引去，是忍于背君相之知，而重于犯庸众之口也。愿公勿复以为言。了此残寇，为地方计虑久远，悉力以图之。彼中人此时虽不能尽谐，他日必有尸祝之。此大丈夫不朽之鸿业也，他何足惜！俟广事大定，亦必移公他处，以休骥足，决不以岭表为公玉门也。

凤贼西遁不遂，又欲东奔，力屈智穷，情势已见。但云海茫茫，邀之何所，必须以计诱之，驱入罗纲，乃可成擒。万里指授，恐缓不及事，在公审图之耳。仆料此贼若不获，必走闽中，为闽人所得。若尔，公即宜归功闽人，使之趋利而协力，乃胜算也。林贼事若有确耗，幸惟密示，以慰悬悬。

抚民愿焚械归籍，此即古人卖剑买犊之化也。公威德远洽，敬仰敬仰！所示善后诸款，皆大着数，容与本兵计处行之。人旋，先此附复，余容续裁。






○议沙门不应拜俗状

佛道之兴，其来尚矣。自白光东照，紫气西浮，莫不遵彼五千，崇兹二教，无为寂灭，同树胜因。而僧、尼、道士、女冠，趋承训典，其为教也，裨济实多，历览前修，非无去取：所以同遵不拜，良或可观。至如道之为宗，皇基由渐，尊严之切，有异恒伦，岂可改作别仪，俯随常俗？因循不拜，理谓为允。谨议。

元大士

大士，龙朔中官详刑寺少卿。


七言排律

西湖醉後酬李宗伯【南昌人为楚藩仪宾所居在藩府中曰阆苑藏书数万卷被兵後侨寓西泠蓄善歌者与湖上耆旧为香山社】

先生七十更无求筇杖芒鞋汗漫游爱我清吟频劝酒接君片语坐消忧文章辉赫传三殿池馆苍茫到十洲屡谒承明勤献纳敢言金马寄沈浮交游海内邹枚在图史人间蝌蚪收多难悲歌余四壁残生潦倒一孤舟龙门旧识存桃李丰剑寒光照斗牛遶砌种兰真九畹数椽临水是层楼春风舞袖银筝弄夜月欢筵铁笛秋坐上论文挥麈尾花前覔醉解貂裘香山结社身偏健阆苑思归兴未休李郭同时良不易看云湖上重淹留


灶：阴虽沃而洒之，阳犹热而和之。

初一：灶无实，乞于邻。测曰：灶无实，有虚名也。

次二：黄鼎介，其中裔，不饮不食，孚无害。测曰：黄鼎介，中廉贞也。

次三：灶无薪，黄金濒。测曰：灶无薪，有不用也。

次四：鬲实之食，得其劳力。测曰：鬲实之食，时我奉也。

次五：鼎大可觞，不齐不庄。测曰：鼎大可觞，飨无意也。

次六：五味和调如美如，大人之飨。测曰：味和之飨，宰辅事也。

次七：脂牛正肪，不濯釜而烹，则欧歍之疾至。测曰：脂牛欧歍，不洁志也。

次八：食其委，虽噭不毁。测曰：食其委，蒙厥德也。

上九：灶灭其火，唯家之祸。测曰：灶灭其火国之贼也。


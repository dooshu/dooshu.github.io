姜特立


特立字邦杰，丽水人。宣和七年（1125）生。靖康中，父绶殉难，补承信郎。淳熙中，迁閤门舍人。光宗即位。除知閤门事。恃恩无忌，为留正所论，夺职。宁宗朝，拜庆远军节度使。有梅山续稿。

画堂春

故园二月正芳菲。红紫团枝。一番草绿谢郎池。人醉如泥。

底事江乡风物，年年独殿芳时。无情燕子背人飞。似愧春迟。

浣溪沙

节序回环已献裘。

不堪风叶夜鸣秋。

寒螿吟露月阶幽。

蜗角虚名真误我，

蝇头细字不禁愁。

班超何日定封侯。

菩萨蛮

日长庭院无人到。琅玕翠影摇寒甃。困卧北窗凉。好风吹梦长。

璧月升东岭。冷浸扶疏影。苗叶万珠明。露华圆更清。

又

蓬山学士文章伯。尊前风味谁能敌。新觅似花人。添成小院春。

玉纤呵翠袖。满劝金杯酒。寿酒莫辞斟。酒深人意深。

又

中秋不见月

镜天良月皆佳节。休恨今宵妨皎洁。玉锁閟蟾宫。姮娥意自通。

终有开时节。莫放笙歌歇。来夕尚婵娟。何妨把酒看。

霜天晓角

为夜游湖作

欢娱电掣。何况轻离别。料得两情无奈，思量尽、总难说。

酒热。凄兴发。共寻波底月。长结西湖心愿，水有尽、情无歇。

阮郎归

寄人

绿阴庭院记年时。家人捧寿卮。乐声催拍送腰支。香风匝地衣。

清梦断，彩云飞。刘郎今鬓丝。强将杯酒破愁眉。如今触事非。

浪淘沙

春事有来期。且喜春归。问春何似去年时。报道今年春意好，随分开眉。

往事莫伤悲。光景如飞。十分潘鬓已成丝。幸是风流犹未减，且醉芳菲。

朝中措

应令锦林檎

芳林曲径锦玲珑。腻白借微红。元是海棠标格，司花点化东风。

端相浑似，玉真未醉，春思先慵。留取浅颦低笑，夜深翠幄轻笼。

又

送人

十分天赋好精神。宫样小腰身。迷却阳城下蔡，未饶宋玉东邻。

不堪回首，高唐去梦，楚峡归云。从此好寻夫婿，有书频寄鸿鳞。

又

和欧阳公韵

如山堂上翠横空。山影浪花中。夜夜林间明月，时时柳外清风。

如今到此，翛然万事，无处情钟。唯有尊前一笑，分明好个山翁。

蝶恋花

送妓

飘粉吹香三月暮。病酒情怀，愁绪浑无数。有个人人来又去。归期有恨难留驻。

明日尊前无觅处。咿轧篮舆，只向双溪路。我辈情钟君谩与。为云为雨应难据。

声声慢

岩桂

云迷越岫，枫冷吴江，天香忽到人寰。满额涂黄，别更一种施丹。天教素秋独步，笑同时、霜菊秋兰。最好处，向水阶月地，把酒相看。

应有骚人雅韵，将胆瓶筠管，簇向屏山。野店云房，争待结屋中间。无奈猖狂老子，架巢卧、风露清闲。待早晚，约姮娥、同住广寒。

卜算子

用坡仙韵

丹桂一枝芳，陡觉秋容静。月里人间总一般，共此扶疏影。

枕畔忽闻香，夜半还思省。争奈姮娥不嫁人，寂寞孤衾冷。

西江月

戊午生朝

富贵从来自有，人生最羡长年。骎骎八秩未华颠。更喜此身强健。

金印新来如斗，丝纶御墨犹鲜。枣如瓜大藕如船。莫惜尊前满劝。

满江红

己未生朝

听说梅山，一邱内、深藏曲折。过醒心桥下，水光清彻。迤逦跻攀登翠岭，沉沉壑千峰列。更小亭、风露逼华堂，荷香发。

歌声动，云横阙。舞腰转，风回雪。正良辰美景，众宾欢悦。老子中间聊笑傲，酒行莫放觥筹歇。愿此生、长似钓璜公，添华髮。

念奴娇

庚申生朝

宦途巇险，问急流勇退，几人闻早。自别修门今正是，一纪生朝还到。绿野风光，平泉草木，争似梅山好。园林如画，芰荷香泛芳沼。

早晚玉节来临，君恩踵至，金印应如斗。好是华堂开宴处，歌舞管弦声奏。海上蟠桃，山中仙杏，共劝长生酒。莫辞沈醉，年年此会依旧。

满江红

辛酉生朝

小小华堂，朱阑外、乱山如簇。更云中仙掌，一峰高矗。南极老人呈瑞处，丙丁躔次光相烛。又谁知、堂上有闲人，无拘束。

宾朋至，须歌曲。风月好，纷丝竹，都不管、世间是非荣辱。屈指如今侪辈少，几人老后能知足。问此身、何地寄生涯，唯松菊。

临江仙

桃李飞花春渐老，海棠次第芬芳。庭前红药已成行。酴醾开未到，犹更有花王。

从此便须排日醉，莫将闲事相妨。老来不是太疏狂。尊前君看取，潘鬓已成霜。

感皇恩

壬戌生朝

儿女沸欢声，生朝来到。帘幕中间喷香兽。京祠新任，好事日边还又。清闲无个事，君恩厚。

赢得乞食，歌姬一笑。旧衲云山伴红袖。逢莱弱水，试问神仙何有。近来饶落托，贪杯酒。








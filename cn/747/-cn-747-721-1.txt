○翰林志序

昔宋昌有言曰：“所言公，公言之。所言私，王者无私。”夫翰林为枢机宥密之地，有所慎者，事之微也。若制置任用，则非王者之私。汉制：尚书郎主作文书起草，更直於建礼门内。台给青缣白绫，或以锦被帷帐毡褥画通中枕。大官供食，汤官供饼饵五熟果，五日一美食，下天子一等。建礼门内得神仙门，神仙门内得光明殿、神仙殿。自门下省、中书省，盖比今翰林之制略同，而所掌轻也。汉武帝时，严助、朱买臣、吾邱寿王、司马相如、东方朔、枚皋之徒皆在左右。是时朝廷多事，中外论难，大臣数诎，亦其事也。唐兴，太宗始於秦王府开文学馆，擢房元龄、杜如晦一十八人，皆以本官兼学士，给五品珍膳，分为三番更直，宿於阁下，讨论坟典。时人谓之登瀛洲。贞观初置宏文馆学士，听朝之隙，引之大内殿，讲论文义，商较时政，或夜分而罢。至元宗置丽正殿学士，名儒大臣，皆在其中。後改为集贤殿，亦草书诏。至翰林置学士，集贤书诏乃罢。初国朝修陈故事，有中书舍人六员，专掌诏诰。虽曰禁省，犹非密切。故温大雅、魏徵、李百药、岑文本、褚遂良、许敬宗、上官仪时召草制，未有名号。乾封以後，始曰北门学士。刘懿之、刘之、周思茂、元万顷、范履冰为之。则天朝苏味道、韦承庆，其後上官昭容独掌其事。睿宗则苏稷、贾膺福、崔，元宗改为翰林待诏，张说、陆坚、张九龄、徐安贞相继为之。改为翰林供奉。开元二十六年，刘光谨、张自乃为学士，始别建学士院於翰林院之南。又有韩、阎伯舆、孟匡朝、陈兼、李白、蒋镇在旧翰林院，虽有其名，不职其事，至德宗以後，翰林始兼学士之名。代宗初李泌为学士，而今壁记不列名氏，盖以不职事之故也。


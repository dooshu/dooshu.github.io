○上杜舍人启

某闻物乘其势，则彗汜画涂；才戾於时，则荷戈入棘。必由贤达之门，乃是坦夷之迳。是以陆机行止，惟系张华；孔文章，先投谢眺。遂得名高洛下，价重江南。惟彼归荑，同於拾芥。某弱龄有志，中岁多虞。模孝绰之辞，方成笺奏；窃仲任之论，始解言谈。犹恨日用殊多，天机素少。揆牛涔於巨浸，持蚁垤於维嵩。曾是自强，雅非知量。李郢秀奉扬仁旨，窃味昌言。岂知沈约扇中，犹题拙句；孙宾车上，欲引凡姿。进不自期，荣非始望。今者未涂怊怅，羁宦萧条。陋容须托於媒扬，沈痼宜蠲於医缓。亦尝临铅信史，鼓箧遗文。颇知甄藻之规，粗达显微之趣。倘使阁中撰述，试传名臣；楼上妍媸，暂陪诸隶。微回木铎，便是梯。敢露诚情，辄干墙仞。


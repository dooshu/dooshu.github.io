○翰林院使壁记

圣明以文明敷於四海，详择文学之士，置於禁署，实掌诏命，且备顾问。又於内廷选端肃敏裕迈乎等伦者为之使，有二员。进则承睿旨而宣於下，退则受嘉谟而达於上。军国之重事，古今之大体，庶政之损益，众情之异同，悉以关揽，因而启发。若非有达识，有精材，一心守公，百志根正，则曷能保维密勿之际，传导吁俞之间哉！故尝由是职，必极其位，有若今之右军梁特进枢密刘监焉。当先圣躬勤万务，志清九有，筑坛互登，持柄骤移。赞命於是乎出，号令於是乎发。急宣密付，波至飙去。二使之任，尢所重难。乃以今内给事李常晖内谒者监王士政继领其职。既而扫殄淮蔡，廓平海岱，有魏以六州底贡，常山以二郡献地，北逐犬戎，南剪溪蛮。凡兵事之所会，符檄之所至，筹略之所授，告谕之所加，决於一言，以万里，得失以之而定，安危以之而分。降自九天之上，行乎四海之外，无不面奉宸断，兢兢局脊，喘汗之中，揣切必究，毫芒靡失。不有绝人之神用，其孰能处於此乎？勤劳夙夜，亦云至矣。我皇初缵宝祚，特加宠奖，荣以金印紫绂玉带之赐，寻又就迁命秩，勋阶兼崇，盖举劳以行赏也。尔其耸善向义，爱才好直，周旋蚤暮，率履无越。每闻激忠之词，及有所论，必加慰勉，欣喜外形，此又列内庭者所共幸也。至於增葺院署，使群英有游处之安；栽培松筠，使多士有吟玩之适。表里融畅，始终坚全，固不易得也。若无题叙，则将来者何以景行之？因移学士旧记，遂徵前院使之官族，断自元和已後，列於屋壁焉。








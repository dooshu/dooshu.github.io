16.复邓季垂


前月奉手笔，适义军初奉征调之时，洪纤猬集，未遽奉答，为歉。中丞初拟调翼军往南，而以义军专防中路，兼任筹饷；旋因省垣后路空虚，复调赴北。现中北两路义军已调至十营，逢甲自带五营：诚字三营，靖字一营，捷字一营。以良字两营，由陈进士登元分节，分防南崁等处，兼顾省垣后路；以信字三营由家兄先甲分带别防新、苗一带。将领多门下诸生，兵士皆乡间子弟，故训多于练。受命仓卒，恐旦夕有警，止能使人自为战，未可言节制之师也。书生初出治军，止能办到“临事而惧”四字，一切规模均未能阔大；所望时锡箴言，不遗在远耳。贵治布袋嘴一带切近澎湖，敌气甚迫，闻已添营，未审布置能周密否，至以为念。






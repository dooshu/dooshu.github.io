◇奏弹虞等冒丧婚娶

前以冒丧婚娶，伤化悖礼，下十六州推举，今本州中正各有言上。太子家令虞有弟丧，嫁女拜时；镇东司马陈湛有弟丧，嫁女拜时；上庸太守王崇有兄丧，嫁女拜时；夏侯俊有弟子丧；为息恒纳妇，恒无服；国子祭酒邹湛有弟妇丧，为息蒙娶妇拜时，蒙有周服；给事中王琛有兄丧，为息棱娶妇拜时，并州刺史羊暨有兄丧，为息明娶妇拜时；征西长史牵昌有弟丧，为息彦娶妇拜时。湛职儒官，身虽无服，据为婚主。《案礼》：「大功之末可以嫁子；小功之末可以娶妇」。无齐嫁娶之文，亏违典宪，宜加贬黜，以肃王法，请台免官，以正清议。（《通典》六十，元康二年司徒王浑奏。）


○祭裴尚书文

呜呼！天祸瓯邦，尚书告薨。哀哀瓯民，罢市辍舂。何时复睹，盛德形容。伏惟尊灵，惠和温恭。识洞元龟，文掩雕龙。天生大贤，叶赞时雍。至人厌世，寥廓为友。精神不留，天地长久。谷神不死，是曰长生。伏料尚书，上宾天庭。悲号者何，在物之情。惟公据道，夙负重名。爰自成才，历拜通荣。五十馀年，侍奉承明。随难西蜀，拔身定倾。有唐中兴，累践铨衡。朝廷拟公，三老五更。上忧方隅，出典百城。浅学自私，掩善扬鄙。峨峨尚书，近仁不已。昔在春宫，先我大国，郁兴多士。《周易》有云“黄中通理”，其斯谓乎？自我江潭，於今多秩。处顺保终，洗然自逸。上官命况，粜盐蛟室。奄居黄泉，不见白日。顾惟陋贱，时承周密。感德怀仁，何时终毕。神仪超忽，灵驾徘徊。敢申薄礼，以表深哀。伏惟尚飨！


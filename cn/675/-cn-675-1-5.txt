卷五 自荐门

曹武毅公翰，江南归，环卫数年不调。一日内宴，侍臣皆赋诗，翰以武人独不预。乃陈曰：“臣少亦学诗，乞应诏。”太宗曰：“卿武人，以刀字为韵。”因以寄意曰：“三十年前学《六韬》，英名常得预时髦。曾因国难披金甲，不为家贫卖宝刀。臂健尚嫌弓力软，眼明犹识阵云高。庭前昨夜秋风起，羞见蟠花旧战袍。”太宗为迁数官。《青箱杂记》

唐李义府初召见，太宗令咏《飞乌诗》，曰：“日里飏朝彩，琴中闻夜啼。上林多少树，不借一枝栖。”太宗曰：“我当全林借汝，岂惜一枝耶？”左右羡之。《小说旧闻》

本朝知制诰待制，止服皂鞓犀带，迁龙图直学士始赐金带。燕肃为待制，十年不迁，作诗上时宰云：“鬓边今日白，腰下几时黄？”遂迁直学士，赐带。《青箱杂记》

唐庄宗时，禁旅王庆乞叙功赏，曰：“侍从济河日，臣系第一队；入汴，臣属前锋：乞迁补。”庄宗颔之。他日又言，亦不纳。庄宗好乐，乐工子弟至有得官者，谓庆曰：“子何不学我吹管？”稍稍能之，亦不获用。后事李嗣源，亦言其劳。庄宗曰：“知庆薄有功，但每见庆则心愤然，安得更有赐与之意？”因举唐太宗诗曰：“待余心肯日，是汝命通时。”人主握天下生灵赏罚之柄，若言如此，则进退诚有命也。《翰府名谈》

苏麟为杭州属县巡检，范文正镇钱塘，城中兵官往往皆获荐书，独麟在外邑，未见收录。因公事入府，献诗曰：“近水楼台先得月，向阳花木易逢春。”文正荐之。同前

褚载字厚之，家至贫，客梁宋间，困甚，以诗投襄阳节度使邢君牙云：“西风昨夜坠红兰，一宿邮亭事万般。无地可耕归不得，有恩堪报死何难？流年怕老看将老，百计求安未得安。一卷新书满怀泪，频来门馆诉饥寒。”君牙赠绢十匹，荐于郑滑，辟支使，不行。明年，裴贽知贡举，君牙荐之，擢第。《诗史》

胡恢坐法失官，困于京师，上韩魏公诗曰：“建业江山千里远，长安风雪一家寒。”公令篆《石经》得复官。《古今诗话》

南唐烈祖，在徐温家作《灯诗》云：“一点分明值万金。开时惟怕冷风侵。主人若也勤挑拨，敢向尊前不尽心！”同前

伍乔张洎，少相友善。张为翰林学士，眷宠优异。伍为歙州通判，作诗寄张，戒去仆曰：“张游宴时投之。”一日，张与僚友近郊会燕，欢甚，仆投诗。诗曰：“不知何处好消忧，公退携壶即上楼。职事久参侯伯幕，梦魂长绕帝王州。黄山向晚盈轩翠，黟水含春绕郡流。遥想玉堂多暇日，花时谁伴出城游？”得诗动容久之，为言于上，召还，为考功员外郎。《诗史》

孟宾于献主司诗云：“那堪雨后更闻蝉，溪隔重湖路七千。忆昔故园杨柳岸，全家送上渡头船。”主司得诗，自谓得宾于之晚，当年中第。兴国中致仕，归连上，过庐陵，吉守赠诗曰：“曾闻洛浦缀神仙，火树南栖几十年。白首自忻丹桂在，诗名已得四方传。行随秋渚将归雁，吟傍梅花欲雪天。今日还家莫惆怅，不同初上渡头船。”《雅言系述》

孙集贤冕，天禧中直史馆，几三十年。晚守苏，已及引年，大书诗于厅曰：“人生七十鬼为邻，已觉风光属别人。莫待朝廷差致仕，早谋泉石养闲身。去年河北曾逢李，今日淮西又见陈。李见素、陈庄皆差致仕。寄语姑苏孙太守，也须抖擞旧精神。”题毕，拂衣而往，诏下，公已归矣。《湘山野录》

投献门

太宗棋品第一，待诏有贾玄者，臻于绝格，时人以为王积薪之比也。杨希粲、蒋元吉、李应昌、朱怀璧皆国手，然非玄之敌。玄嗜酒病死。晚有李仲元，年甚少，棋绝胜，可侔于玄。岁余亦卒。朝士有蒋居中、潘慎修亦善棋，至三品。内侍陈好元四品，多得侍棋。自玄而下皆受三道，慎修受四道，好元受五道。慎修献诗曰：“如今纵得仙翁术，也怯君王四路饶。”《谈苑》

魏仲先献寇莱公生日诗曰：“何时生上相？明日是中元。”谓七月十四日。又赠莱公诗曰：“有官居鼎鼐，无宅起楼台。”播传漠北。章圣朝，北使至，问那个是“无宅起楼台”相公。莱公时方居散地，因召还，授北门管钥。《青箱杂记》

杜荀鹤字彦之，遇知于朱梁高祖，送名于春官，于裴贽侍郎下第八人登科，乃大顺三年正月十日，荀鹤生日也。九华王希羽以诗献曰：“金榜晓悬生世日，玉书潜记上升时。九华山色高千尺，未必高于第八枝。”《洞微志》

沈彬，高安人，早有诗名。先主镇金陵，知其欲伐杨氏，献《山水图诗》云：“须知手笔安排定，不怕山河整顿难。”览而喜之。临终，指葬处以示家人，穴之乃一冢，未尝葬人。石灯台上有漆灯一盏，圹头有一铜牌，镌篆文云：“佳城今已开，虽开不葬埋。漆灯犹未灭，留待沈彬来。”《江南野录》

李吉甫之父微时，以一绝投维扬都护朱甄大夫，朱殊无意。李后生吉甫。吉甫节判青州，有举子吴武陵诣府投刺，并不礼之。武陵遂书前诗以献，吉甫厚赂之，请为寝默。其诗曰：“十处投人九处违，家乡万里又空归。严霜昨夜侵人骨，谁念高堂未授衣！”《鉴戒录》

施肩吾上礼部陈侍郎诗曰：“九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难及，贫女如花镜不知。却向从来受恩地，再求青律变寒枝。”同前

钱穆尹天府，遇生日，杨次公作小诗并画《老子出关图》以献，曰：“秘藏函谷关中子，将献蓬莱阁上仙。愿得须眉如此老，却教龟鹤羡长年。”《云斋广录》

戴思举进士，未第，为江淮郡守所知，因献《丛兰阁环清池诗》曰：“兰榭环池景象融，乍疑鳌背路才通。雕龙雅句曹刘比，画鹢舟仙李郭同。歌袅浦渔疑暮雨，管吹湘竹怨秋风。秉钧从此朝天去，难恋小山芳草丛。”《答友人》曰：“衡门闻道子猷来，吟向蓬蒿兴自回。今日尚怀珍重意，玉壶偏寄两三杯。”

吕申公镇河阳府，府属投诗曰：“渭川重得吕，嵩岳再生申。”由是获知。《洛阳诗话》

鲍当善为诗，景德二年登进士第，为河南法掾。薛映尚书知府，尝失其意，初甚怒之。献《孤雁诗》云：“天寒稻粱少，万里孤难进。不惜充君庖，为带边城信。”薛大称赏，自是不复以掾属之礼待，时人谓之鲍孤雁。薛公暑月诣其舍，当方露顶，狼狈入，易服把版而出，忘其幞头。薛公严重，左右莫敢言。坐久之，月上，当顾见发影，大惭，以公服袖掩头而走。《司马太师诗话》

平曾献金陵牧薛大夫《白马诗》曰：“白马披丝练一团，今朝被绊欲行难。雪中放去唯留迹，月下牵来只见鞍。向北长鸣天外远，临风斜坠耳边寒。自知毛骨还应异，更请王良仔细看。”特以献诗为薛所留。《云溪友议》

剧燕，蒲坂人，工为雅正诗。王重荣镇河中府，燕投诗曰：“只向国门安四海，不离乡里拜三公。”荣礼重之。为人纵诞，多凌轹同辈，果取正平之祸。《摭言》

孙愿，唐贞元之后，三代为池阳刺史。有戟门子朱元迎于道左，献诗曰：“昔日郎君今刺史，朱元依旧守朱门。今朝竹马儿童子，尽是当时竹马孙。”《郡阁雅谈》

罗隐尝以诗投郑畋相国。郑有女，喜诗什，读隐诗至：“张华谩出如丹语，不及刘侯一纸书”，大爱其才。隐一日至，畋女于帘隙见其污陋，遂不复咏其诗。《鉴戒录》

令狐楚自翰林学士中书舍人拜相，子绹自湖州召充翰林学士，周岁拜相。渭南尉赵嘏献诗云：“鹗在卿云冰在壶，代天材业奉訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，犹许诗家属和无？”《广卓异记》　及见《寄赠门》

吴士矩牧大郡，因时相论置军倅，饮后献诗曰：“一夕心期一种欢，那知疏散负杯盘。尊前数片朝云在，不许冯公仔细看。”《南部新书》

吕许公，一日有张球献诗云：“近日厨中乏短供，孩儿啼哭饭箩空。母因低语告儿道：爷有新诗谒相公。”公以俸钱百缗遗之。《青琐集》

评论门一

白乐天诗云：“无事日月长，不羁天地阔。”此达者之词也。孟东野诗曰：“出门即有碍，谁谓天地宽？”此偏狭者之词，然则天地何尝碍，郊自碍耳。《青箱杂记》

袁夏过永，见何仙姑曰：“吾乡有故人亭，全亦有故人亭，何是非也？”仙曰：“此亭名因《选》诗有‘洞庭值归客，潇湘逢故人’而得之，彼亭非也。”仙作诗曰：“全永从来称旧郡，潇湘源上构轩新。门前自古有流水，亭上如今无故人。风细日斜南楚晚，鸟啼花落东湘春。因公问我昔日事，江左亭名不是真。”《摭遗》

欧阳文忠曰：“诗，原乎心者也，富贵愁怨见乎所处。江南李氏据富，有诗曰：‘帘日已高三丈透，佳人次第添香兽。红锦地衣随步皱，美姬舞彻金钗溜。酒渥时拈花蕊嗅，别殿微闻箫鼓奏。’与‘时挑野菜和根煮，旋斫生柴带叶烧’异矣。”《摭遗》

刺史县令故事尤多，士子以诗投献，难得佳句。方谔有上广州太守诗曰：“鳄去恶溪韩吏部，珠还合浦孟尝君。”虽善用故事，议者未许。赠邑令诗云：“琴弹永日得古意，印锁经秋生藓痕。”句虽佳，但印上不是生藓处，不若“雨后有人耕绿野，月明无犬吠花村”，意清句雅，又见令之教化仁爱，民乐于丰年之耕耨且无盗贼之警，不见治术之迹。《翰府名谈》

刘梦得有《望洞庭》诗，雍陶有《咏君山》诗，语意异同。刘诗曰：“湖光秋月两相和，潭面无风鉴似磨。遥望洞庭山水色，白银盘里一青螺。”雍诗曰：“烟波不动影沉沉，碧色全无翠色深。疑是水仙梳洗罢，一螺青髻鉴中心。”李山甫、秦韬玉皆有《贫女吟》，意亦相类。李诗曰：“平生不识绣衣裳，闲把金针亦自伤。鉴里只应谙素貌，人间多是信红妆。当年未嫁还忧老，终日求媒即道狂。两意定知无说处，暗垂珠泪滴蚕箱。”秦诗曰：“蓬门未识绮罗香，拟托良媒益自伤。谁爱风流高格调，共夸时世酽梳妆。敢将十指夸纤巧，不把双眉斗画长。苦恨年年厌针线，为他人作嫁衣裳。”李山甫又有《石头城故事》，韦庄有《咏南国英雄》，用意亦同。李诗曰：“南朝诸国爱风流，尽守江山不到头。总是战争收拾得，却因歌舞破除休。尧将道德终无敌，秦把金汤可自由，试问繁华何处有，雨莎烟草石城秋。”韦诗曰：“南朝三十六英雄，各逐兴亡自此中。有国有家皆是梦，为龙为虎亦成空。残花旧宅悲江令，落日青山吊谢公。事竟霸图何物在，石麒麟没卧秋风。”王维摩诘《云母帐子》、胡令能《绣障》亦佳句。王诗曰：“君家云母帐，持向野庭开。自有山泉入，非关彩笔来。”胡诗曰：“白日堂前花蕊娇，争携小笔上床描。绣成挂向春园里，引得黄莺下柳条。”李绅、郑云叟《伤农诗》，意亦皆同。李诗曰：“锄禾日当午，汗滴禾下土。谁知盘中飧，粒粒皆辛苦。”郑诗曰：“一粒红稻饭，几滴牛颔血。珊瑚枝下人，衔杯吐不歇。”《鉴戒录》

诗之作也，穷通之分可观：王建诗寒碎，故仕终不显；李洞诗穷悴，故竟不第；韦庄诗壮，故至台辅；何瓒诗愁，未几而卒。王建寄贾岛曰：“尽日吟诗坐忍饥，万人中觅似公希。僮眠冷榻朝犹卧，驴放秋田夜不归。傍暖旋收红落叶，觉寒犹着旧生衣。曲江池畔时时到，为爱鸬鹚雨里飞。”李洞《上曹郎中》曰：“闲坊宅枕穿宫水，听水分衾盖蜀僧。药杵声中捣残梦，茶铛影里煮孤灯。刑曹树荫千年井，华岳楼开万里冰。诗句变风官渐紧，夜涛春尽海边腾。”韦庄《感怀》曰：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄鹂语，池上吟从白鹭窥。大道不将炉冶去，有心重立太平基。”何瓒《书事》云：“果决生涯向洛中，西投知己话匆容。云遮剑阁三千里，水隔瞿塘十二峰。阔步文翁坊里月，闲寻杜甫宅边松。到头须卜林泉隐，自愧无能继卧龙。”《鉴戒录》

王建宫词：“黄帕盖鞍呈了马，红罗缠项斗回鸡。”晏元献改“呈了马”“斗鸡回”为顺语。《诗史》

晚唐人诗多小巧，无《风骚》气味，如崔鲁《山鹊诗》云：“一林寒雨吹巢冷，半朵山花咽嘴香。”张林《池上》云：“菱叶乍翻人采后，荇花初没舸行时。”《莲花》云：“何人解把无尘袖，盛取清香尽日怜。”皆浮艳无足尚，而昔人爱重佳作。《诗史》

沈存中谓乐天诗不必皆好，然识趣可尚。章子厚谓不然，乐天识趣最浅狭，谓诗中言甘露事处，几如幸灾，虽私仇可快，然朝廷当此不幸，臣子不当形歌咏也。如“当公白首同归日，是我青衫独往时”之类。(《诗史》)

卢延逊诗自为容易，如：“每过私第邀看鹤，长着公裳送上驴。”“高僧解语牙无水，老鹤能飞骨有风。”此等之语其殆庶几，又如“栗爆烧毡破，猫跳触鼎翻”，而杨文公爱之，不知何谓。《诗史》

江淹云“蝴蝶飞南园”，李白云“春园绿草飞蝴蝶”，语意大相似。(《王直方诗话》)

聂夷中，河南人，有诗曰：“二月卖新丝，五月粜新谷。医得眼前疮，剜却心头肉。”孙光宪谓有《三百篇》之旨，此亦为诗史。《诗史》

梅圣俞爱严维诗有“柳塘春水慢，花坞夕阳迟”，善矣。“夕阳迟”固系花，而“春水慢”不系柳也。如杜诗：“深山催短景，乔木易高风。”此了无瑕颣。又曰：“萧条九州内，人少虎狼多。人少慎莫投，虎多信所过。饥有易子食，兽犹畏虞罗。”如此等句，含蓄深矣，殆不可模仿。《古今诗话》

凡诗以意义为主，文词次之。退之古诗高卓，至律诗虽可称善，要之未有工者。有云：“老翁真个似童儿，汲井埋盆作小池。”此直谐语耳。永叔、江邻几评退之“随车翻缟带，逐马散银杯”为工，而谓“凹中初盖底，凸处遂成堆”为胜，未知真得意否？(《古今诗话》)

杜子美诗云：“红豆啄余鹦鹉粒，碧梧栖老凤凰枝。”此语反而意奇。退之诗云：“舞鉴鸾窥沼，行天马度桥。”亦效此体。(《古今诗话》)

退之《城南联句》云：“竹影金锁碎。”乃日光，非竹影也。(《古今诗话》)

唐人作富贵诗，多纪其奉养服器之盛，乃贫眼所惊耳。如贯休云：“刻成筝柱雁相挨。”此下里鬻弹者皆有之。韦楚老云：“十幅红绡围夜玉。”十幅红绡，为帱不及四五尺，如何伸足？所谓不曾近富家儿。

杨大年不喜杜子美诗，谓之村夫子。有乡人以子美诗强，大年不服，因曰：“公试为我续‘江汉思归客’一句。”大年亦为属对。乡人曰：“乾坤一腐儒。”大年似少屈。

李习之称东野诗“食荠肠亦苦，强歌声无欢。出门即有碍，谁谓天地宽！”可谓知音矣。今世传郊诗五卷百余篇。又有《咸池集》三百篇，其语句尤多蹇涩，疑前五卷曾经名士删改。东野与退之联句，宏博壮辨，似若不出其一手，王深父云：“退之有润色也。”

张文昌《谢裴司空马诗》云：“乍离华厩移蹄涩，初到贫家举眼惊。”乃一迟钝不能行多惊马也。诗人之辞微而显，亦少其比。

古人有“风定花犹落”之句，无人能对，舒王对以“鸟鸣山更幽”，本宋王籍诗，元对“蝉噪林逾静，鸟鸣山更幽”，上下句只是一意，若对“风定花犹落”，则上句静中有动，下句动中有静。同前

刘梦得每吟张籍诗云：“新酒欲开期好客，朝衣才脱见闲身。”又吟王维诗云：“兴阑啼鸟唤，坐久落花多。”尝言：“乐天苦好余《秋水咏》曰：‘东屯沧海阔，南漾洞庭宽。’又《石头城下作》云：‘山围故国周遭在，潮打空城寂寞回。’自知不及韦苏州‘春潮带雨晚来急，野渡无人舟自横。’又杜少陵《过洞庭》诗云：‘白蘋愁杀白头人。’鄙夫之言，亦愧杜公。”(《古今诗话》)

刘梦得言茱萸更三诗人道之，而有能否。杜子美云：“醉把茱萸子细看。”王维云：“遍插茱萸少一人。”朱仿云：“学他年少插茱萸。”子美为优。同前

刘梦得曰：“柳八驳韩十八《平淮西碑》云：‘“左餐右粥”，何如我《平淮西雅》之云“仰父俯子”？’柳云：‘韩《碑》兼有帽子，使我为之，便说用兵伐叛矣。’”刘曰：“韩《碑》柳《雅》，予为诗云：‘城中晨鸡喔喔鸣，城头鼓角声和平。’美李愬入蔡，贼无觉者。落句云：‘始知元和十二载，四海重见升平时。’言十二载以见平淮西之年。”

刘梦得云：为诗用僻字须有来处。宋考功云：“马上逢寒食，春来不见饧。”尝疑之。读《诗郑笺》云吹箫处云即今卖饧人家物。《六经》唯此有饧字。吾重阳欲押一糕字，思索《六经》无糕字，遂不敢为之。尝讶老杜诗有“巨颡折老拳”无出处，及读《石勒传》云：“孤亦厌卿老拳，卿亦饱孤毒手。”岂虚言哉？

毗陵士人李氏，有女十六岁，能诗，有《破钱诗》云：“半轮残月掩尘埃，依稀犹有开元字。想得清光未破时，买尽人间不平事。”又《弹琴》诗云：“昔年刚笑卓文君，岂信丝桐解误身！今日未弹心已乱，此心元自不由人。”虽有情致，非女子所宜。

崔护作《城南诗》，其始云：“去年今日此门中，人面桃花相映红。人面不知何处去，桃花依旧笑春风。”以意未完谓未工，改云“人面只今何处在”，至今所传有两本，惟《本事诗》云“只今何处在”。唐人工诗，大率如此，虽重一今字，不恤也。俱同前









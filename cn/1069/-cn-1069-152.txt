卷一百七十二

永乐十四年正月甲午朔  上御奉天殿受朝贺大宴文武群臣及四夷朝使

○丙申

○擢太医院医士陈敏为御医赐之冠带

○丁酉享  太庙命皇太子行礼

○癸卯

○以将祀南郊百官受誓戒于文华殿  鞑靼脱脱不花等来朝命为副千户赐冠带钞币  夜月犯井宿钺星

○丙午

○大祀  天地于南郊  皇太子代行礼毕遣太常寺丞沈与真复  命  夜有星如盏大青白色有光出正南云中东南行入云中

○戊申

○元宵节赐文武群臣宴

○己酉

○以北京河南山东饥免其永乐十二年逋租悉停官买不急之物仍命行在户部遣官赈其饥民总九十九万九千三百八十户给粮百三十七万九千九百石有奇

○壬子  敕镇守狭西丰城侯李彬及都司卫所曰前所调官军赴北京者如已在途悉令回还俟有召命则来

○癸丑

○建州卫都指挥佥事李显忠及毛怜卫指挥使猛哥不花等率其部属郎卜儿罕札不哈等来朝命郎卜儿罕札不花等为指挥千户等官赐诰命冠带袭衣钞币

○乙卯

○泰宁卫野人头目把安台来朝命为都指挥佥事是日右春坊右中允吴均监察御史汤盘给事中李能等言国朝之制京官有犯必奏闻然后逮问永新伯许成擅杖工部主事王景亮违越礼法宜正其罪  皇太子曰成武人不达事体姑宥之已而召成谕之曰古之贤臣不恃功而犯法惟能守法然后可长保富贵尔其慎之

○戊午  敕平江伯陈瑄都督陈恭谢芳率领舟师儹运粮储赴北京

○己未

○以水灾免河南怀庆德等府去年租税  夜有星如盏大青白色尾迹有光出东南游气中西南行至近浊

○庚申

○琉球国中山王思绍遣侄三吾良亹贡马及方物谢遣使不谨之罪赐钞币遣还

○辛酉  命行中军都督金玉为总兵官蔡福为副往山西广灵等县征剿山寇刘子进等子进广灵县民居乡无赖尝自言往石梯岭遇道人授以双刀剑铁翎神箭能驱役神鬼造为妖言紏集乡民刘兴余贵郝景瞻樊敏等作耗妄署职名以皂白旗为号夺太白王家庄驿马杀大同等卫采木旗军所过劫掠人畜官军不能制事闻遂遣玉等剿捕  夜有星如盏大赤色光烛地出太微东垣内东南行至游气

○癸亥

○四川盐课提举司言潼川蓬州西充南部安岳射洪蓬溪等州县高马等九十五盐井洪武中以囚徒煎办岁得盐二十五万九千八百斤自三十五年放遣囚徒各井至今封闭乞仍开煎从之








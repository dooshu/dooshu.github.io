○七泉铭（并序）

道州东郭，有泉七穴。或吐於渊窦，或繁於嵌臼，皆澄流清漪，旋沿相奏。又有石欹缺，为之岛屿，殊怪相异，不可名状。此邦岂世无好事者邪，而令自古荒之？乃修其水木，为休暇之处。每至泉上，便思老焉。於戏！凡人心若清惠，而必忠孝守方直，终不惑也。故命五泉，其一曰氵惠泉，次曰氵忠泉、次曰氵孝泉氵方泉氵直泉。铭之泉上，欲来者饮漱其流，而有所感发者矣。留一泉名曰漫泉，盖欲自旌漫浪，不厌欢醉者也。一泉出山东，故命之曰东泉，引来垂流，更复殊异。各刻铭以记之。

△氵惠泉铭

於戏氵惠泉！清不可浊。惠及於物，何时竭涸？将引官吏，盥而饮之。清惠不已，泉乎吾规。

△氵方泉铭

古之君子，方以全道。吾命氵方泉，方以终老。欲令圆者，饮吾氵方泉，知圆非君子，能学方恶圆。

△氵直泉铭

曲而为王，直蒙戮辱。宁戮不王，直而不曲。我颂斯曲，以命氵直泉。将戒来世，无改氵直焉。

△氵忠泉铭

不为人臣，老死山谷。臣於人者，不就污辱。我命氵忠泉，劝人事君。来漱泉流，愿为忠臣。

△氵孝泉铭

氵孝泉，流清源深。堪劝人子，奉亲之心。时世相薄，而日忘圣教。欲将斯泉，裨助纯孝。

△漫泉铭

谁爱漫泉，自成小湖，能浮酒舫，不没石鱼？漫也叟称，名泉何为？旌叟於此，漫欢漫醉。

△东泉铭

泉在山东，以东为名。爱其悬流，溶溶在庭。作铭者何？吾意未尽。将告来世，无忘畎引。


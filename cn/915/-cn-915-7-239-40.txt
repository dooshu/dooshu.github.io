◇奏立明堂

伏寻明堂辟雍，制无定文，经记参差，传说乖舛。名儒通哲，各事所见，或以为名异实同，或以为名实皆异。自汉暨晋，莫之能辨。《周书》云，清庙明堂路寝同制。郑玄注《礼》，义生於斯。诸儒又云明堂在国之阳，丙己之地，三里之内。至於室宇堂个，户牖达向，世代湮缅，难得该详。晋侍中裴，西都硕学，考详前载，未能制定。以为尊祖配天，其义明著，庙宇之制，理据未分，直可为殿，以崇严祀。其馀杂碎，一皆除之。参详郑玄之注，差有准据；裴之奏，窃谓可安。国学之南，地实丙己，爽垲平畅，足以营建。其墙宇规范，宜拟则太庙，唯十有二间，以应期之数。依汉汶上图仪，设五帝位，太祖文皇帝对飨。祭皇天上帝，虽为差降，至於三载恭祀，理不容异。自郊徂宫，亦宜共日。《礼记》郊以特牲，《诗》称明堂羊牛，吉蠲虽同，质文殊典。且郊有燔柴，堂无燎，则鼎俎彝簋，一依庙礼。班行百司，搜材简工，权置起部尚书，将作大匠，量物商程，克今秋缮立。（《宋书·礼志》三，大明五年四月，有司奏，又《通典》四十四。）


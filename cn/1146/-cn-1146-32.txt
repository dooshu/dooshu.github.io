太白營篇

經曰：參七星，伐三星。連肩足十星，為十將軍。西方白虎之宿也，主殺伐。此星明而軍起。秋冬草木搖落，有如軍威，故兵出而法嚴。

凡一將守一千人，十將守一萬人，每幕十人。守地一萬六千尺，積尺得二千六百六十六步餘四尺，積步得七里餘一百四十六步四尺。營內有地一十八頃七十畝餘一百四十三步五尺三寸三分。

地主居坎為地主門，和德居艮為和德門。

高叢居震為高叢門，大炅居巽為大炅門。

大威居離為大威門，大武居坤為大武門。

大簇居兌為大簇門，陰德居乾為陰德門。

四種為開門，四維為闔門。

門處置牙旗游隊，四維門置鋪。偏將居壘門內，以禁出入、察奸邪。


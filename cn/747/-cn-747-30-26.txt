○中书门下等官赐钱造食诏

百灵降福，庶尹叶心；阴阳调而生植以滋，政理孚而黎献咸若；由庚知万物之乐，华黍洽三农之庆：信可以率礼辅仁，式歌且舞者矣。况生成式序，氤氲致和，卉物发荣，池篽含丽。思顺时令，以申惠泽，咸宜邀欢芳月，继赏春风。夙夜在公，既同咸一之理，休沐式宴，俾共昇平之乐。中书门下及供奉官、嗣王、郡王、左右丞相、少傅、宾客、诸司三品以上长官、侍郎、郎官、少监、少卿、少匠、司业、少尹、两县令、都水使者、朝集使、上佐已上并杂处未赴任者，及东宫诸司长官中舍、中允、少詹事、谕德中郎率蕃官三品以上，至春末已来，每置暇日，宜准去年正月二十九日敕，赐钱造食，任逐胜赏。


卷二百十二

<史部,诏令奏议类,奏议之属,历代名臣奏议>

钦定四库全书

历代名臣奏议卷二百十二

明　杨士奇等　撰

法令

宋哲宗元佑元年御史中丞刘挚论安反侧不必降诏劄子曰臣闻朝廷议欲降诏中外慰安人情传闻二三臣不敢信傥果如此臣实未喻伏见陛下即位以来修先朝政事增损法令进退官吏大要专以安民四方晓知上旨坦然明白矣至於怀私负衅贵近不赦而忠信之言虽小必录此又人皆能道之臣犹不知国家尚安所疑欲家至而户晓也若谓日者黜责一二臣僚恐附离党与不无反侧故以诏书安之臣谓人情无甚相远不从上令而从其意动民以言不若示之以行事自古而然朝廷果将吹毛洗垢捜抉宿过则诏令随行亦不信今但朝廷罚罪之意出於公议惟责大体不问其余则虽无所言何患人不知之近者朝廷法令方具功罪明白吏民安堵自如正宜镇靖无事而何故自生疑贰猥欲望以言语区区过自分说以胜士大夫之心臣恐中外有以窥陛下也前世自汉唐以来因诛鉏叛逆或尅复僭伪危疑之始虑有动摇故亟下诏令慰抚未?今升黜官吏何时无之何至张皇自生不安之意臣窃以为过矣抑臣闻之人才实难自非大奸大猾怀邪怙终此外安有终身弃置之理古人以功赎过所谓使功不如使过良以此尔前以罪退後以功进是乃国家所以公天下者见之一二则中外将不待言而信矣臣谓安反侧计无以尚此何必空言哉伏望睿断寝降诏之议免四方疑惑以幸天下臣不胜拳拳

元佑元年六月二十八日甲寅诏曰朕惟先帝临御以来讲求法度务在寛厚爱物仁民而缙绅之间有不能推原朝廷本意希功掊克或妄生边事或连起犴狱积其源流乃知其弊此羣言所以未息朝廷所以惩革也敕振风俗修整纪纲兹大公盖不得已况罪显者已正恶钜者已斥则宜荡涤隐疵阔略细故岂复究治以累太和夫疾之已甚孔子不为御衆以寛有虞所尚为国之道务全大体应今日以前有涉此事状者一切不问言者勿复弹劾有司毋得施行各俾自新同归美俗布告中外体朕意焉

挚再论降诏疏曰臣近闻朝廷议欲降诏中外得於传闻未见本末然窃谓朝廷举动不可不慎昨已具状论列今者外议藉藉又异於前大意谓陛下即位以来增损法令进退官吏今已改意自悔故欲下诏委曲解说又深厌台谏言事故欲止约多士转相告语且谓自此臣寮虽有罪犯无复忧畏台谏虽有闻见无复敢言诏令未下人已非议臣备位言路所闻如此不敢不论臣窃谓刑赏予夺天下公器非苟顺人情惟当而已日者朝廷加惠元元取官吏蠧国贼民之尤无状者显黜一二以励其余此甚大惠陛下其以为当邪未当邪诚以为当则足矣何必家至户晓自啓疑贰之意使忠义自失奸罔幸免臣所未喻也台谏臣寮类皆踈贱孤寒之人而使以讥切主上弹治贵近为职其势固已不胜若稍加沮抑且使有诛夷之忧则人人顾私自便谁肯尽言又况听与不听上系朝廷去取大抵欲言十事退思反顾已去五六其言虽上又经裁择则言而听者率不过十一二然则朝廷听言可谓审慎论议虽多言者何罪且台谏以言为职今若明出诏令戒使勿言则是予之官而夺其职为小人之所睥睨轻诮必不能自立相率引去然则言路塞絶谁复以利害之计上闻此又臣所未喻也臣思虑累昼夜其事甚易见不知为陛下建此计者谁乎臣愿陛下深思臣言无忽速赐寝罢降诏之议以安士论若本无此议臣闻之误妄罪当万死臣不胜拳拳

挚三论降诏疏曰臣近两具状奏乞寝罢降诏指挥未知圣旨赐与不赐省察朝士大夫亿度风旨转相传诵不无非议臣谓降诏本欲安人情而诏令未下事已宣露反使人情疑惑则利害固已可见甚非陛下镇静中外之意臣备员言路此而不论臣则有罪是以不避烦紊愿毕其说臣谨按齐桓公与管仲谋伐莒谋未发而闻於国人国人曰君子善谋小人善意臣下窃意之也故朝廷之人不为则已苟有所为虽秘谋密计人且意而知之况陛下已修政事已清人物遂欲阔略细故含垢匿瑕示天下以寛大诚大惠也但此意一定何患人之不知若更施於行事一二则中外喻意坦然洞逹矣何必空言喋喋过自分辨急於取信无乃害国家大体哉诏书大意不过以谓罪恶者已治欲使其余改行自新恭惟先皇帝养育人材布满内外其中邪慝不能无之今已行惩劝则是乃所以成就先帝之意若必形於诏书示荡涤之惠使之自新则似分别前日政事亏损治道无大於此然则人情安与不安乃在陛下立意行事其实何如耳不在降诏诏下之後事体窒碍其害乃至如此臣愿陛下深赐省照特罢降诏以全大体臣不胜拳拳

挚又论政令疏曰臣闻之衔策不调虽造父不能善御法令不一虽有虞不能善治故曰慎乃出令言慎始也又曰令出惟行弗惟反言慎终也圣人制法造令於堂奥之上熟复兢慎若不得已者故其出也天下信之以命则行以禁则止所谓信如四时坚如金石若始之不慎既出而反之则何以示信出而勿反则又将有受其敝者由此言之始既不慎虽欲慎终不可得矣恭惟陛下即位逾年加惠海宇修完政事大要专以便人天下幸甚然累月以来法令寡信议者窃有疑焉夫法非不善而施行之际使议者致疑此亦不可不察臣谨条列一二以槩见其余乃者朝廷患免役之敝下诏改复差法天下知之久矣置局设官以议施行之叙天下望之又久矣造法不慎其始施之仓猝故改而立雇募之议继又为招募之法而法至今不能成也朝廷患常平之敝并用旧制施行曾未累月复变为青苖之法其後又下诏切责首议之臣而敛散之事至今行之如初此二事大事也四方倾耳拭目以观盛悳之举而反覆二三虽近侍谋议之臣曾不敢必知法将安出尚何以使天下信之挟铜之禁行之未几复限以五斤勿禁一开其端则轻重多寡谁复可辨官司固未易家至数之禁而不能止与不禁同大河职事河北转运司言之则属转运司都水言之则归都水夫二者必有一得则亦必有一失矣此其小事然推此类言之则议者之论安可不察且改之易之诚是耶君子犹以为反令况改易而未必是徒以暴过举於天下则曷若慎之於始乎今朝廷建一事命一官令已行矣议者必曰此未也且将改之曾未淹久而议者之言果信臣愚未喻朝廷知其不可而姑为之以待改耶不知而偶为之耶始议既粗行之必有抵牾拾遗补过之臣以言为职知而不言则为废职言而易之则为反令故臣愿陛下深诏执政大臣远虑熟计慎重出令其始既慎度可以必行而後行之则至其终也不可反矣惟陛下加惠留神思之毋忽上以严政令下以示信四方又以杜塞异议使无所幸其失今日之治宜莫先此臣不胜拳拳取进止

挚又乞修敇令疏曰臣窃以法者天下之大命也先王制法其意使人易避而难犯故至简至直而足以尽天下之理後世制法惟恐有罪者之或失也故多张纲目而民於是无所措其手足矣世轻世重唯圣人为能变通之祖宗之初法令至约而行之可久其後大较不过十年一变法岂天下之大民物之衆事日益滋则法不可以不密欤臣窃以谓非事多而後法密也殆法繁而後奸生也神宗皇帝逹因革之妙慎重宪禁元丰中命有司编修勅令凡旧载於勅者多移之於令盖违勅之法重违令之罪轻此足以见神宗皇帝仁厚之悳哀矜万姓欲寛斯人之所犯恩施甚大也而所司不能究宣主悳推广其间乃增多条目离析旧制用一言之偏而立一法因一事之变而生一条其意烦苛其文晦隐不足以该万物之理达天下之情行之几时盖已屡变今所谓续降者每半年一颁每次不减数帙矣夫法者天下之至公也造之而不能通故行之而不能久其理然也又续降多不显言其所冲改故官司州县承用从事参差抵牾本末不应非所谓讲若画一通天下之志者也臣愚以谓宜有所加损润泽之去其繁密合其离散要在简易明白使民有所避而知所谓迁善远罪之意伏望圣慈酌时之宜完法之用选择儒臣一二有经术明於治体练达民政者将庆历嘉佑以来旧敕与新敕参照去取略行删正以成一代之典施之无穷

右司谏王岩叟上奏曰臣累日来风闻陛下欲降诏书以安人心反侧则臣不知果有果无然臣既有所闻不可不先事而言以备采择未审此事出於圣虑邪出於左右者之谋邪出於圣虑则臣以谓陛下私忧过计耳出於左右之谋则臣以谓误陛下矣自古以来朝廷黜邪退奸亦是常事何须过以为忧反动奸人之心将谓陛下畏之必潜增凶焰隂造祸机倾摇善良窥伺新政矣可不戒哉伏惟陛下即位以来上合天心下从民欲斥远奸邪奬崇忠直纳天下善言而不厌革天下弊事而不疑故能使四夷靖安百姓歌咏以为复见祖宗太平之盛陛下惟当日笃此心隆此道以永社稷无疆之休不宜少移初意也夫奸心抑之且不可止况於进之直言求之且不可得况於沮之长君子而消小人在陛下一言长小人而消君子亦在陛下一言此国家否泰之关而天下治乱之机也陛下不可不深思不可不预防臣恐诏书一出则言之後时故冒犯而先论愿陛下纳臣愚忠收诏勿下使羣邪自静以养朝廷之威衆正自安以重国家之势天下幸甚

贴黄称臣窃思降诏之後老奸宿邪则安矣而忠臣义士必不自安陛下方求天下大治以追祖宗之盛而使忠臣义士不得尽其心非陛下之福也愿因臣之言反复思之重此诏书之发幸甚舜去四凶当时四凶之党不应无人尚在中外未闻下诏安四凶之党也臣自风闻下诏寝食不复自安心料陛下畏见多言故有此指挥不知令臣今後如何居职有言则犯令不言则负恩进退之间未知所处幸陛下察之无误此举言事官当忠於主上公於天下是为称职忠则不肯立朋党故言无所隐公则不敢任喜怒故言无所欺或朋邪罔上或意在报私或厚诬其人或以讦为直或隂怀顾忌则陛下当深察其情罢之则可也窜黜之则可也以约束一切闭其言则不可也如果有诏书即望陛下采纳臣言只作圣意取入禁中以安言路之心

岩叟又上奏曰臣自风闻朝廷欲降诏书安慰缙绅之心虽两上章论奏不便以闻之未审故言未详臣今颇得大槩信如所闻甚可怪也事有大不可者三陛下岂容易而发窃知其间叙列先朝缙绅之恶无所不有虽云臣下所为然於先帝之明如何也陛下下诏之善意本在掩盖前事不知反所以彰先帝之失此大不可一也陛下即位以来未尝以喜怒爱憎妄责一人凡有所行必本天下公议大奸大恶不得已而黜者又曲从寛恕百分罪恶不过行一二分而已何有大甚之事今闻诏行疾之已甚之语如是则是陛下临御以来所行之事皆为过当反成自诬以伤国家之体此大不可二也奸人诳惑陛下张大其事言人心反侧故致陛下有下诏之意陛下何不自察今天下生灵之心安与不安何如往前今天下生灵之心所以安只因陛下明辨邪正黜去欺君罔上之人数辈耳复见陛下姑息此曹未测将来之好恶则天下之心将疑而揺矣陛下之意虽以安罪恶不知反所以动天下之心此大不可三也陛下下诏未见一利而有大不可者三何可为哉臣非故敢逆陛下之情也盖欲以惜朝廷之举动全吾君之盛美耳夫为国之道惟浑然深厚示以无心泯迹言语之间使天下君子小人皆不可得而议乃为清宁之本也何为自生疑心无故下诏使天下可得而窥可得而议哉臣恐益为纷纷不能成清宁之治误陛下初心尔愿陛下拂除奸人先入之言省察愚臣继进之说或蒙圣心旷然一赐开纳臣今夕即死无所恨矣惟陛下怜其愚幸甚

侍御史林旦上奏曰臣近者风闻朝廷欲降诏书戒约言事官不宜疾恶太甚动摇人心初闻之以谓此妄意朝廷之言耳殊不以为信既而传者益衆不能不以为疑窃惟陛下临政以还虚已听纳招徕谠言四方之人孰不欣戴此实宗庙社稷之福也今方踰岁若遂厌言有诏戒止凡倾耳以听企足以望者得不解体耶此必有造谋以误陛下者臣度其意不过两端而已一则务为姑息以掠誉於小人一则持此自献谓能不谤於先帝夫有国之要道在於使君子道长小人道消而已君子道长则悳泽日被於天下而为朝廷之福小人道消则疾苦不加於百姓而得四方之心岂有为民除去疾苦而反致人心之不安也若此则虞舜不当放四凶孔子不当诛少正卯矣圣人於残贼不仁之人杀之而不疑今朝廷寛大明正其罪恶不过慰塞人望量其官职隆其差遣而已何损於其身何愧於天下而便致人心不安也此等小人本无爱君利民之心人疾之久矣又何足矜恤而更姑息之此甚倒置也且先帝聪明睿知忧勤庶政不爱高爵重禄而与士大夫共之乃望其尽忠竭诚以报称其恩宠也彼乃结党相因公肆欺侮丑秽惨虐无所不至使上之人虽有良法美意而泽不下流隂受小民之怨望其负国罔上之罪何可胜诛也向日执政之臣言事之官目击耳闻不肯以告故使朝廷未正其罪今罪恶悉已暴露而朝廷终不忍深诛而显戮之虽有贬降亦只是奉行先帝圣意谴斥不忠不良之人且示天下以前日失当之事自各有建言之人奉行之吏非出於先帝之本意也如此岂得为谤先帝乎大凡言事之官招仇触怨岂所欲为朝廷过奬借之犹有畏惧观望而不肯尽言者况又有所沮抑之则彼安肯奋不顾身以输忠於陛下乎臣窃恐由此遂使亮直之人反为羣小指笑玩侮心怀畏避而不得安其位矣若其言事弹击不实喜怒任情朝廷摘示羣衆罢之可也窜之可也但不当泛下一诏均沮遏之耳今日朝廷正恐奸邪乘间作过惟藉耳目之官防察纠正若自为壅蔽以啓小人之幸则此後执政大臣欲进拟前日不忠不良罪慝显着之人置在要近误朝廷委任遂有以藉口而钳闭台谏官之言矣此甚非计之得也臣不敢耻过作非而重於立位止是爱惜国体恐天下之人误认朝廷之意而起疑惑观望之心尔利害所系不少愿陛下谨之重之

右正言朱光庭上言曰臣窃惟王者出号施令示天下之大信唯其合皇极之道上参天心下顺物理使四海内外闻之欣跃鼓舞咸曰大哉王言故书载诗歌足以为世法盖以至公至正而然也伏自陛下临御以来天下之人上自公卿下逮民庶称颂陛下之悳谓历古以来未见如此之公未见如此之明故君子有以伸其直小人不得肆其罔而又信任俊哲放去奸回朝廷清明日就太平臣前日风闻朝廷将欲降诏慰安小人臣窃以谓刚阳之气常在於生扶持保佑唯恐其不长隂邪之气常在於杀消除殄灭唯恐其不尽夫刚阳则君子之道也陛下今日固进君子矣然扶持保佑愿陛下加意焉隂邪小人之道也陛下今日固退小人矣然消除殄灭愿陛下致力焉如此则天下常泰而不否矣臣窃闻将下诏书条列事目慰安奸邪之人今後更置而不问在圣度含洪则善然使奸邪之人有以增气臣谓此诏不须颁下恐天下之人适足有以窥陛下臣愚不肖荷陛下盛惪之遇今日有所怀不敢不竭尽於旒扆之前愿陛下睿断特赐追寝前诏更不颁行臣愚不胜拳拳

右正言王觌上奏曰臣伏闻近者朝廷以放黜一二大奸十数巨蠧恐人情不安将下诏书以安之又将戒言事官凡臣寮旧恶不得复言臣固未详其虚实诚出於此臣恐四方有识之士轻议朝廷也其状於今月三日投进讫臣今又闻诏书有言者勿得弹劾有司毋得施行之戒窃以为过矣夫为陛下之耳目者言事官也为陛下之股肱者有司也小人情伪万状宿恶旧奸初多隐伏幸而发露着见则言事官论之有司行之然後小人不得大肆而朝廷清明陛下可以无为而治矣盖小人之宿恶旧奸发露着见而言事官钳口而不得言有司束手而不得治则小人肆行而无所惮矣使小人肆行而无所惮则欺君坏法蠧民害物者蜂起鳞集而争奋矣朝廷尚安得清明陛下尚安得无为而治哉或言事官忠愤而违诏以举职有司疾恶而违诏以行法则陛下之诏书乃成虚设言事官有司之违诏者亦不为无罪又须按治则纲纪紊乱贤不肖混淆而意外之忧智者有所不能谋贤者有所不能救以夫君子小人势不两立而迭为盛衰者也故在易君子道长小人道消则为泰小人道长君子道消则为否夫否泰者君子小人消长之间也今朝廷优恤小人而使言者勿复弹劾有司毋得施行是乃抑君子而长小人岁月之间邪党渐胜天下不几於否乎昔帝舜虽临下以简御衆以寛孔子虽谓人而不仁疾之已甚乱也亦未尝闻箝言者之口而使不得言小人之奸废有司之职而使不得治小人之恶也今陛下必欲下寛大之诏以安羣小之情则惟用阔略细故以谕之可矣何至坏朝廷之纪纲使小人旧奸宿恶之发露着见者其事状虽涉於罔上然亦一切不问而言者勿复弹劾有司毋得施行以为小人之资也伏望圣慈审绎之熟讲之谨於出令无为异日之患天下幸甚

贴黄臣待罪谏官专以论议政事为职朝廷进贤退不肖乃政事之大者也凡论人之贤不肖须以素履及已试之事验之方可信据孔子曰吾於人也谁毁谁誉如有所誉其有所试矣虽誉之犹当以其已试之事况弹劾哉然则今日以往奉诏之後若论及臣寮之素履及其已试之事则不犯诏禁者少矣奉诏愈谨则谏官御史愈成虚设故臣知诏书中言者勿复弹劾有司毋得施行之语尤不可以宣示中外也

贴黄借如臣寮或处权要今日以前尝有罔上之罪今日以後方乃发露论罪则可録论诏则不可言居言责者守诏而不言则坐视侍从权要之地有罔上之人将为天下之大患违诏而进说则不惟废朝廷之诏令而又将得违诏之罪进退犹豫而不能决则遂至於天下雷同而奸凶得志矣陛下如何处之言事官每月论列动触权贵之怒岂若不言之安但不敢辄为身谋以误陛下而已深恐诏令轻出之後不可追改窃闻诏书今尚未下惟圣慈详酌

二年刑部侍郎范百禄上奏曰臣窃以尧舜大典罪疑惟轻至周之时刑疑则从罚罚疑则从赦汉诏狱疑者谳有司不能决下廷尉令敕所谓刑名疑虑者盖本乎此书称宥过无大周官以三刺三赦三宥之法求民情断民中而施上服下服之罪原情定辟冀有以生之不得已焉然後刑杀令敕所谓情理可悯者亦出乎此祖宗立法以此为轻重赏罚之权以此为人主好生之悳但令有司审谨罪罚必当不妄贷凶暴当诛之人则为善矣故熙宁敕云如非疑虑可悯而辄奏者免駮勘此正合於汉诏所谓有合谳而後不当谳者不为失之意至元丰则已删去上件与免駮勘之文中间虽曾申明然敕意终是未备至於去年十一月二十四日敕则云不得一槩将旧例贷配仍委三省点检如有不当许用例破条奏乞取勘施行本部自承准着令已来每拟断大辟固不敢一槩用例贷配然官吏上下自非明恕不惑鲜不顾避点检畏惧奏勘故罪案条法虽在疑虑可悯之间稍不灼然明白则往往入重不惮论杀以苟逭一时之责兼不任看详得其间疑虑可悯者屡以批退故从依断以此比之已前年分大辟论杀分数为多仍访闻比来在外诸州知有此约束亦颇承望风旨不敢奏谳死刑臣愚以为上件着令虽革得往时用例破条之弊不失有罪之人深恐行之积年将见其间罪人必有当轻而重者不少矣甚违宁失不经之义殆非朝廷好生之悳谨具録熙宁元丰敕并去年十一月二十四日敕条及元丰六年以後并自降去年敕条指挥後来十个月断贷过大辟分数缴连进呈伏望圣慈特赐详酌指挥下有司覆详去年十一月二十四日条贯参用熙宁元丰敕意重别删修立法庶使平国之刑协于中正天下幸甚

四年户部侍郎苏辙论侯偁少欠酒课以抵当子利充填疏曰臣窃见今月二十二日勅滑州韦城县百姓侯偁少欠酒务课利等钱特许将子利并充欠数已拘收抵当契书依旧在官仍许纳钱收赎所欠课利等钱与均作七年送纳仍免差人监催余人不得援例臣窃以民间欠负合催合放皆有条法上下共守凡有寛贷皆先经户部勘当於法无碍然後施行未有如侯偁之比直自朝廷批下圣旨更不问条法可否一面行下仍令衆人不得援例者本部官吏皆窃疑怪不敢奉行深恐此令一行应干欠负之家皆怀不平之意已具状申尚书省乞朝廷裁酌施行去讫臣今窃闻侯偁系皇太妃亲戚二圣笃於恩爱特为降此指挥踈贱之臣不当更有论奏然臣职在右曹专掌坊场法度祖宗条约当与天下共之不宜以宫禁之私辄有挠败臣恐此门一啓宫中递相扳援其渐可畏臣若失职不举其罪大矣窃惟皇太妃供养二宫动循礼法外廷虽踈未闻有过差之事今侯偁所欠不过万数千缗耳若以私亲之故出捐金帛以济其急下足以存骨肉之恩上足以全祖宗之法天下传诵无复间言公法既完国势增重其於太妃盛悳亦非小补也臣不胜区区守法爱君之心欲乞追还前命使天下明知朝廷不以私爱害公义干冒鈇钺俯伏待罪

御史中丞李常论内降乞有司执奏疏曰臣愚不佞熙宁中常预编中书条例伏见仁宗皇帝屡诏中书欲令内降三省执奏及未得便令行下如此之类指挥不一臣方是时窃怪诏旨重复如此细详仁宗圣意盖为非时内降亦有不得已而出者正赖臣寮执持覆奏以拒止之也又窃见杜衍为宰相凡内降积至十数连封而面还之仁宗尝谓谏官欧阳修曰外人只知杜衍封还内降吾居禁中有求恩泽者每以杜衍不可告之而止者多於所封还也其助我多矣伏以太皇太后陛下皇帝陛下临御以来内降恩泽几於屏絶一以至公待天下未尝以私恩加亲党内外臣庶之所共知而歌咏矣近日李倬乞买白地事臣窃料陛下以白地为小事或不得已而许之事无小大孰为得已要在有司执守法度如杜衍之事仁宗可也臣愚以谓遇人以恩者人主之事也守法尽公者人臣之事也人主之恩有不得已而降旨臣下可不守法度而执奏耶买白地事曾不闻反覆执奏而遽行之曾不根究为何地而遂不省察也今据僧人所陈乃有坟墓及竹木园菜圃李倬妄以为白地固当深治凡今後可不务於惩止哉伏望圣慈特诏有司应内降并须反覆执奏或理当奉行必先取索圆备详究可否於诏条无害於物情无妨乃得行下如此则人主之恩自全而臣下独当执守之责矣

五年翰林学士承旨苏颂论省曹寺监法令繁密疏曰臣闻在昔帝王之发号出令也必因时而施宜视俗而兴化时朴野则济之以文俗雕伪则示之以质随变所适使民宜之故能久於其道而天下化成质文损益百世可知也国家剗五季之弊续有唐之绪累圣创制或革或因其道粲然於是大备仁宗皇帝以承平日久事多因循旷然有改作之志故开广言路整缉治纲至於先皇帝遂大有为台阁之务无所不举然而事目寖广法令亦繁陛下临御之初深知其故推原先志稍加裁损数年之间讲明备至而法令之繁尚未尽革何以言之先皇帝改定官制本欲宪章百王归於简要而奉行之际羣臣不能究宣上旨各务便文事有未详更复立法积久不已遂致滋彰故今日之弊良由关防伤於太密而画一伤於太烦则难於通融盖省台寺监万务所萃置长立贰承之以僚属所以裁处事务助成至治也而官不任职每事立条事务日新欲以有司之文而尽天下之务虽使臯陶制法萧何造律势不能遍况百司所职条目不同而一司之间又有细务或通於此而碍於彼故有求之人不能悉晓遂至纷争或经台省投牒披诉文移往复虚烦取会其可行者百无一二徒长奔竞无益风教夫关防密则有司执文重叠问难小或违戾遂格而不行使有求者抑塞而不舒妄诉者牵制而不断近者陛下特轸宸衷将革其弊故丁酉诏书分命近臣抽索文案看详点检内有拘文害事不近人情者许并元条删改诏意如此可谓察见事情大慰羣望然而行移弥月取索甚多比至定夺上省竟以有碍他条不能尽如诏书之意诚由关防太密之所致耳拘碍如此亦可以谓之弊矣诚能少损其文致而济之以忠厚则三代循环之政亦不过此臣愚欲望圣慈特诏近臣遍行取索应省曹寺监见用条制格式仍召集诸司官吏使之反复诘问看详定夺可删者删之可改者改之择其要切者着为新令务从简易使便於施用其余令式所不能者小事则从省曹长官专决大事则禀於朝廷簿书期会悉付衆僚催督结絶若官司措置失当及徇私废公致有赴诉并委台察纠案如得实状其当职官吏次第书罚有涉欺妄亦行惩责如此则台阁规模有宏远之致朝廷法度循简易之规矣

八年尚书右丞梁焘上奏曰陛下必欲命令坚明莫若谨於更张审於施设无以浅事辄废远虑无以辩言轻动成法盖条法频改则人情惑而不安命令二三则主威玩　不重凡造令立事必先谋於大臣使之讲究虽大臣以为是亦未可也又行於百官使之合议须羣臣皆以为是议论详熟曲尽人情而不疑也然後可以行之一定而不可复变必使中外上下谨守敬信如日星之粲然可仰也书曰敬乃攸司谨乃出令令出惟行弗惟反谓作命所以示信於天下必谨之於初既行而不可改也又曰虑善以动动惟厥时谓不善不时者不可轻举也

绍圣三年殿中侍御史陈次升论敕牓当取信天下劄子曰臣伏覩绍圣元年七月十九日责降吕大防等敕牓节文云至於射利之徒胁肩成市盍从申儆俾革回邪推予不忍之仁开尔自新之路除已行责降外其余一切不问议者亦勿复言当是之时朝命初下万口一辞欢呼鼓舞歌颂圣君含垢溥博如天包容如地不以一眚废人此盛悳之事也天下人心恬然安定近者窃见汪浃李仲送吏部与合入差遣録黄行下缘元佑所献文字得罪则前件敕牓有其余一切不问之语殆成虚文将何以取信天下传曰王言如丝其出如纶王言如纶其出如綍言其已行而不可反也况夫掲牓朝堂遍牒中外明示臣庶俾怀悛革自新之心行之未几今乃録下浃等得罪之由又如此臣恐亏朝廷号令之信有伤国体伏望睿旨检会前件敕牓宣示大臣自今已始同共遵守庶使人无反侧之心亦所以彰朝廷忠厚之悳

次升又乞罢编元佑章疏奏曰臣近奏乞宣谕大臣遵守勅榜其余一切不问之语未见施行今闻差官编排元佑间臣寮章疏仍厚赏以告藏匿采之舆议实有未安须至再渎天听臣尝读史观汉光武诛王郎收文书得吏人与郎交关毁谤数千章光武不省会诸将军烧之曰令反侧子自安当时以此遂定天下後世书之以为美谈共惟陛下即政之初诏令天下言事亲政以来掲榜许其自新是亦光武安反侧之意今又张官置局吹毛求疵考人一言之失致於有过之地是前之诏令乃所以误天下也後之勅榜又所以诳天下也命令如此何以示信於人乎昔成王与叔虞戏削桐叶为珪以与叔虞曰以此封若史佚请择日立叔虞王曰吾与之戏耳史佚曰天子无戏言於是封叔虞於唐夫成王非轻其爵命也以王言惟行弗惟反尔矧今御史台榜示朝堂进奏院遍牒天下惟患人之不知非特戏言而已戏言尚践而行之岂有明掲榜示晓谕臣庶可反之乎伏望圣慈念光武安反侧之言思成王遂削桐之封所有编排章疏指挥乞行寝罢

哲宗时中书舍人范纯仁论朱宿梁二不当贷命上奏曰门下省送到奏案朱宿为杀亲舅梁二为杀妻父録黄二道本省元奏依法已得御宝画可今却准门下省批到奉圣旨送中书省取旨朱宿梁二各特贷命决脊杖二十刺面配沙门岛收管今来本省合依圣旨取旨又缘却已有贷配逐人沙门岛指挥即不是中书省进拟本省未敢行下合行覆奏及有难贷情理具画一下项

一凡人投鼠犹或忌器岂有杀舅不顾母忧今母之兄弟可杀则父之兄弟固亦无难观朱宿犯上之情亦必有以致母不能安室之事其舅见而回避必是谙其所为尚犹寻逐持杖击其脑而杀之不惟全无渭阳之情亦异夫七子自责之意及无敬亲不敢慢人之心此事虽不可以尽责愚人然朝廷亦当示好恶风教以全民之天性今乃特贷其死以示优恩甚非用中化民之道

一据律节文祖父母父母为人殴击而子孙即殴击之至死者并依常律然则古人立法岂不知救父母为可贷盖不欲使民专杀而乱治也今非殴而止拽其衣袖便敢击折足胫而杀之乃得贷死全与人情法意相远在於凡人犹可况於妻父尤难屈法门下省以谓梁二固宜处死以其能忘妻父之爱情理灼然可悯臣以谓天下之治本於人伦人伦之先本於夫妇伉俪敌体其合以义所以古人刑于寡妻不敢失於臣妾妻子故得人之欢心以事其亲今使男子杀其妻之父易若鸡犬则或妇人为其父母而杀其夫及夫之父母亦皆合为可悯

一亲属相犯於国家风教不便父子兄弟夫妇各有典常其情各须笃厚今夫妇相杀骨肉相残比陛下即位之初岁岁有增今数已过倍若不稍示禁约则将来此类更多何由使朝廷致比屋可封之治

一刑罚平当则下无寃人或有幽寃必伤天地之和气古者匹夫衔寃六月降霜所以朝廷深戒官吏明慎用刑恐有寃也今乃纵百姓专杀平人特贷其死使死者怨愤不雪致干隂阳之和为水旱之灾延於亿兆臣职居调燮不敢不尽其言凡今检到断例与臣所陈情犯义理不同虽有近似者亦是当时偶有失当难为准用若更添今来二人贷死之例则今後如此行凶之人鲜有可正典刑者

一朝廷缓一死刑须当有所劝沮不可无名曲贷使有罪获免无罪衔寃今特贷此二人使天下不知所谓是欲使今後人子皆得如此为父母而杀人耶又欲劝夫妇之间恩义当薄耶但见不恤死者之寃而寛凶恶之人耳於风教人情皆为未便缘臣今所开陈非止为正二人刑名盖有前项所系风教利害朝廷好恶及为寃气致灾之本所以须至执奏自来朝廷命令或有舍人缴奏或门下省封駮若道理别无不当即蒙圣旨令依元降指挥其朱宿梁二欲依本省已得指挥

殿中侍御史吕陶上奏曰臣等伏见朝廷差安焘知枢密院给事中以为不当駮正封还陛下未信其言遂不送本官书读施行臣等窃为朝廷惜之夫安焘之才不才差除之当与否自有天下之公论臣皆置而未议所惜者朝廷之法度尔且三省之设事相表里势相始终凡命令之出先自中书省一人宣之一人奉之一人行之次由门下省一人读之一人省之一人审之苟有未当则许駮正然後由尚书省受付施行纪纲程式其密如此盖以出命令而尊国体也或阙其一则於制勅不为完文中外难以取信近日除吕公着为门下侍郎不由本省而下给事中范纯仁力辨其事是也夫国家所以维持四海而传之万世者惟守法度而已况当陛下谅闇之日帘听之时正宜谨守法度不可毫厘差失今安焘之命不送给事中书读施行乃是封駮一职遂为虚设制勅不完命令不重而法度不存矣斜封授官恐渐於此臣等所以为朝廷深惜也臣等窃度圣意必谓已行之命难於追改且失序迁则是一举而两失矣为安焘者岂可受不完之制勅而处具瞻之地哉莫若因其辞免寝罢新命则君臣之际授受皆得其宜而法度不废也况朝廷差除因臣下辞免或台谏论奏而罢与改者多矣岂得於焘独不改伏望圣慈追还安焘告命及详览臣等论列安焘文字别降指挥施行

陶又乞应赦文放欠官司不施行者许民庶实封论奏疏曰臣窃以国家覃布赦令与民休息若雷霆之震惊雨露之润濯穷幽极远皆欲使之生成茂遂而无一夫不获之叹然而四方万里之广监司郡县或非其人不能深体朝廷德意往往废格诏令沮止惠泽大抵上通之则下塞上与之则下夺所以民间逋负多不蠲放涣汗之令遂为虚文嗟痛之声闻於治世顷年泸州用兵之後民力凋耗曲赦放税苖时中妄有奏请加意敛督近日明堂礼成天施浩荡大蠲逋欠蒲宗闵不恤困穷公为抑遏细民既无告诉朝廷何由闻知昔唐文宗开成肆赦放释逋负宰相郑覃李石恐奸吏不能奉行乞内置一本以时观览盖亦深防沮遏之弊向者英宗皇帝郊祀降赦欠负非侵盗者皆除放而详定所谓须十分纳及三分方以赦除钱明逸以为言英皇即诏如赦令尽除之乃知有司之吝非今日矣圣主重民固宜深察臣愚伏请特降睿旨明诏中外应赦文放欠官司不为施行者许民庶实封闻奏所属不得留滞庶使刻薄之吏少知警畏憔悴之民尽蒙惠养

陶又奏乞早降私使役人条法事疏曰臣窃以人之情伪无穷而国家之法令有限以有限之法令防无穷之情伪则固不能周尽及其弊从而生则必曲折委细事为之制而济之庶几详密备具行之可久理势宜如此也昔嘉佑之差役务从寛厚而条禁太略贪吏猾胥幸农夫之在官而鋭意侵渔害端百出人甚苦之至熙宁之免役止令出钱官为雇募凡所谓侵渔於农夫者一切有禁毫厘不敢违纵然而有司敛入过重民间钱货遂至乏絶陛下深恤元元复行差法以救其弊因时设施一出仁厚天下幸矣臣愚以谓法不相须则惠有未至既以嘉佑之制差之而不以熙宁之令禁之则虽无近年出钱之劳复有昔日应役之害今推行差法将及一年其约束条贯犹未颁下四方郡县愚夫俗吏意谓朝廷务行寛大之政既许差役则其他细故不复检察坐视役者已?贪心委使将迎动涉侵扰若不早立宪度力行禁约则农民渐见受弊伏请申命有司严责期限不候诸路役帐齐足疾速裁定使役人条制先次颁行以完差役之法

右正言刘安世论命令数易疏曰臣尝考载籍以推先王之道虽礼乐刑政号为治具而所以行之者特在於命令而已昔之善观人之国者不视其势之盛衰而先察其令之弛张未论其政之醇疵而先审其令之繁简惟其虑之既熟谋之已臧发之不妄而持以必行则坚如金石信如四时敷天之下莫不倾耳承听耸动厌服此圣人所恃以鼓舞万民之术也书曰慎乃出令令出惟行弗惟反易曰涣汗其大号传曰令重则君尊又曰国之安危在出令凡此皆圣人慎重之意也臣伏见朝廷命令变易频数远不过一二岁近或朞月而已甚者朝行而夕改亦有前诏未颁而後令蠲除者吏不知所守民不知所从求其弊原盖由讲议未精思虑未审人情有所未尽事理有所未通或牵於好恶之私或溺於迎合之说是非无所辨取舍无所宗故一人言之而遽为之纷更也方平居无事之时轻嫚多变之如此缓急有事之际何以取信於人伏望圣慈深鉴前古之戒谨为今日之虑至於法度之废置政事之因革必使大臣公心协谋博极利病广览详择务当义理更其所可更则不嫌於违俗守其所可守则无惮於袭故申敕门下无使徒为审读以应故事其有措置失当前後谬戾者必举封駮之职庶几诏令清简吏民信服事可久行不致反汗

丁隲奏请下御史台体访小人造作谤议疏曰臣窃闻近有小人多兴谤议密相传报惊动中外之听或虚称朝廷升黜臣寮或妄言台谏官非意弹斥百官或文致奸言以厚诬近臣或造为恶名以玷辱多士如五鬼十物之类是也其实出於被罪流落之人私挟喜怒隂遣子弟门人出入朋比互为声援上则欲惑乱君臣以成疑似之祸下则欲离间同心转相猜忌以隳久大之业此其用意岂浅哉不可不察也昔唐穆宗之时有八关十六子之说为後世讥笑今二圣居上区别善恶进贤退不肖元首股肱夙夜孜孜励精求治惟恐不及非有穆宗之时八关十六子之事而奸幸者犹能巧作飞语公然喧播自京师以逹四方扇揺流俗为害不细不於此时痛行禁止则恐浸以成俗伤薄风化臣切忧之伏愿陛下特降睿旨下御史台体访其主名附之吏议置於典法以消谗邪横逆之党天下幸甚

徽宗时中书舍人曾肇论内降指挥不可直付有司疏曰臣伏见陛下即位以来更张政事除民疾苦开广言路收拔滞淹每一政令之出内外无不驩呼相庆以至未明求衣辨色临朝躬亲听断夙夜不懈推今日欲治之心为之不已太平之功指日可待然臣窃有所见不敢缄嘿臣待罪右省伏覩内中时有批降指挥除付三省枢密院外亦有直付有司者虽陛下睿明必无过举然忖之事体终有未安盖帝王号令不可轻出必经中书参议门下审駮乃付尚书省施行不经三省施行者自昔谓之斜封墨勅非盛世之事神宗皇帝正三省官名其意在此臣愚伏愿陛下凡有指挥须付三省枢密院施行更不直付有司以正国体其三省枢密院若奉内中批降指挥亦须将前後敕令相参审度可否然後行下不可但务急速奉行以为称职盖三省枢密院皆执政大臣陛下委以平章政事之人其任非轻不同胥吏但以奉行文书为事帝王号令务要简大若夫立法轻重委曲关防皆有司之职非人主之务书曰文王罔攸兼于庶言庶狱庶慎惟有司之牧夫盖谓此也至於内外臣寮干求内降恩泽侵紊纲纪增长侥幸以陛下明圣必不容许臣亦不复以为言更愿陛下戒之谨之严行杜絶无使小人乘间得入天下幸甚

肇为翰林学士乞下诏禁絶干求内降疏曰臣伏见仁宗皇帝在位四十二年屡下诏书约束臣下干求内降令中书枢密院如内降与臣寮迁官及差遣者并具条执奏以闻推劾干请之人明正其罪下御史台合门榜谕仍着为法皇佑二年因祀明堂肆赦尝谕辅臣曰比有贵戚近习夤缘请托以图内降虽颇抑絶然未免时有侵挠可於赦文中禁止之庶澄清宿弊示信天下时辅臣对以载之赦条恐未尽圣意乃别为手诏与赦书同降盖仁宗之仁如天於人之欲有不能违然一切徇情则侵紊纪纲亏损刑政故令执政大臣具条执奏人主致恩人臣守义上下维持交相儆戒又令推劾干请之人明正其罪则人自不敢因缘请托故一时朝廷号令肃清间有干请之人辄为谏官御史所劾仁宗虽有不忍人之心而终不至於优柔牵制者其术盖出於此也恭惟陛下天姿寛仁正身率下论者谓有仁宗之惪夫寛则无所不容仁则有所不忍臣愚窃虑内外之人因此有干祈陛下虽正身於上而迫於请祷无以却之执政大臣又或不能一一执奏日积一日则侵紊纪纲亏损刑政其为祸患有不可胜言者矣臣愚伏愿陛下监观仁宗所以防制左右杜絶恩幸之意特下诏书戒饬内外之人不得干求内降如有内降旨挥非宪章所存者令执政大臣具条执奏推劾干请之人明正其罪仍责谏官御史常加觉察牓谕朝堂着之於法使内外明知圣意所在如此则圣治日新朝无粃政小人安分於私室请谒不行於公家以成陛下寛仁之悳以称陛下正身率下之意垂之万世贻训子孙岂惟天下之幸实社稷无疆之福也惟陛下裁择

右正言任伯雨上奏曰臣闻外议皆言近日内降颇多下至僧人恩泽开封府大理寺所勘公事往往旨挥释放此言虚实虽未可必万一果有而陛下不知则九重深远诈传敕命俯仰之间所系不轻若止因左右恳求陛下寛仁不得已重违其意则干乱政刑此风不可滋长且鸿都卖爵墨敕斜封皆出汉唐季世不可不戒昔仁宗庆历亦尝有之宰相杜衍不肯奉行每积至数十即面缴纳仁宗尝谓侍臣曰外人秖知杜衍封还内降不知朕以衍不肯而拒之者过於封还也又尝内降开封府吏扈玉迁职一等尚美人遣内侍韩从礼传教旨免工人市籍府判龎籍奏其事仁宗立命杖韩从礼诏今後内降无得辄受以此观之所司守法自当执奏臣伏愿陛下降臣劄子付三省枢密院指挥所属去处今後内降无得辄受此亦仁宗皇帝故事如此则侥幸干求庶几息矣

伯雨又上奏曰臣风闻内苑作工匠盗所结真珠事败有旨更不得治监官医官院人力怀刃为盗捕获有旨不得问经由门户中外闻之莫不抚髀骇叹顿足寒心皆谓陛下误以为小事窃以监官之设本为监临主守司阍之设本为机察出入今珠玑至贵之物失至数万匹夫挟刃入数重门如涉无人之境皆非小事不止因循乃一切赦之後来更有犯者陛下不赦之则罪同罚异人人皆怨陛下又赦之则事事废法纪纲遂坏虽有监官司阍将何用也且宫禁之门法最严密周官小宰治宫禁之法独有大刑在律亦宫禁之法为最重盖圣人立法之意防虑几微谨备不测以严卫一人今陛下多爱不忍几於姑息废万世之成宪弃祖宗之大法纪纲不立左右恃恩废弛积日累月事体陵迟忽有不测之虞谁复知所职守陛下岂不为宗庙社稷自重乎臣伏愿陛下罢前降指挥勅有司依法律推治干系所贵人人尽心各知职守不至弛玩以产祸乱则宗庙之休社稷之福也

历代名臣奏议卷二百十二








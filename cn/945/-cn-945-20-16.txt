代中书密院谢降诏表

臣某等言臣等昨以戎骑侵骚边城震骇兵锋日警烦车驾之省方羽卫天旋纡诏书而罪已盖帷幄前筹之无状固氷渊内省之不遑共拜封章甘俟刑典忽承芝检深谕丝言载推善下之仁曲恕已然之咎丁宁备至啓处无从臣某等中谢伏念臣等皆是琐才滥尘贵仕参鼎司之调爕靡副民瞻预机务之弥纶莫熙帝载一昨控弦犯塞造膝论兵侍宸扆於穆清奉忧勤於旰?备尧岳畴咨之列曾乏谟猷厠周臣同德之伦空坚诚节乃至引弓深入挿羽交驰俯逼洪河颇惊近甸樽俎之画媿千里之折冲霜露之行劳六龙而展义方式遏於乱略乃大庇於生民致款塞之乞盟将止戈而不用此盖尊号皇帝陛下契上玄之眷命考前代之令猷姑务远图昭示大信排盈庭之衆议克彰独断之明许絶域之通欢式啓太平之业并繄睿算集此殊庸臣等徒媿备员莫能补职当前席忧边之际既无决胜之谋及登坛择帅之初又阙指踪之効固乏庙堂之远略曷逃乡校之深讥亦窃位以胡顔辄上言而请罪合议三章之法以慰诸夏之心而陛下体成汤之至仁尚兹引咎恢汉高之大度曲示包荒颁紫诏以封泥霈鸿恩於踈网靡斥归於散地特矜免於常刑戴玄造以难胜揣丹衷而失据溟渤之量虽表於纳污驽蹇之姿何能於致远敢不共加策励同切倾输寸有所长庶伸於後効退思补过恭佩於前言用毕微生少酬洪覆臣等无任云云


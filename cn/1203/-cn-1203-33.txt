卷三十三

<集部，词曲类，词选之属，御选历代诗余

钦定四库全书

御选历代诗余卷三十三目录【五十六字】

南乡子【又一体】

冯延已

前调【又一体】

冯延已

晏几道【四首】

张　先【三首】

苏　轼【十一首】

黄庭坚【三首】

秦　观

陈师道【四首】

李之仪【四首】

葛胜仲【三首】

谢　逸

周邦彦【五首】

吕渭老【二首】

向子諲

蔡　伸

叶梦得【二首】

赵师侠

吴　亿

曾　觌

程　垓

辛弃疾【四首】

朱　熹

赵彦端【三首】

陆　游【二首】

陈　亮

黄　机

王　炎

洪咨夔

汪　莘

方千里

杨泽民

黄　昇【二首】

潘　牥

蒋　捷【二首】

张　炎【四首】

孙惟信

葛长庚【二首】

郑文妻

张弘范

赵孟頫

刘　因

曹伯啓

张　翥【二首】

倪　瓒

张　埜

刘　基

杨　基

骆文盛

吴子孝【六首】

文徵明

沈　周

黄正色

王　衡

顾士林

张　草

冯鼎位

御选历代诗余卷三十三目录

钦定四库全书

御选历代诗余卷三十三【五十六字】

司经局洗马掌局事兼翰林院修撰加二级【臣】王奕清奉旨校刋

南乡子

【又一体双调五十六字】

南乡子　　　　　　　　　　　冯延已

细雨泣被风金凤花残满地红闲蹙黛眉慵不语情绪寂寞相思知几许　玉枕拥孤衾挹恨还闻岁月深帘卷曲房谁共醉顦顇惆怅秦楼弹粉泪

前调【又一体】　　　　　　　　　　冯延巳

细雨湿流光芳草年年与恨长烟锁凤楼无限事茫茫鸾镜鸳衾两断肠　魂梦任悠扬睡起杨花满绣牀薄幸不来门半掩斜阳负你残春泪几行

前调　　　　　　　　　　　　晏几道

渌水带春潮水上朱阑小渡桥桥上女儿双笑靥妖娆

倚着阑干弄柳条　月夜落花朝减字偷声按玉箫柳外行人回首处迢迢若比银河路更遥

前调　　　　　　　　　　　　晏几道

小蕊爱春风日日宫花花树中恰向柳緜撩乱处相逢笑靥旁边心事浓　归路草茸茸家在秦楼更近东醒去醉来无限事谁同说着西池满面红

前调　　　　　　　　　　　　晏几道

花落未须悲红蕊明年又满枝惟有花间人别後无期水阔山长鴈字迟　今日最相思记得攀条话别离共说春来春去事多时一点愁心入翠眉

前调　　　　　　　　　　　　晏几道

新月又如眉长笛谁教月下吹楼倚暮云初见鴈南飞谩道行人鴈後归　意欲梦佳期梦里关山路不知却待短书来破恨应迟还是凉生玉枕时

前调【南徐中秋】　　　　　　　　　　张　先

湖上水清浑棹影轻於水厎云去意徘徊无奈泪衣巾犹有当时粉黛痕　海近古城昏暮角寒沙鴈队分今夜相思应看月无人露冷依前独倚门

前调　　　　　　　　　　　　张　先

何处可魂销京口终朝两信潮不管离心千叠恨滔滔催促行人动去桡　记得旧江皋绿杨轻絮几条条春水一篙残照阔遥遥有个多情立画桥

前调　　　　　　　　　　　　张　先

相并细腰身时样宫妆一样新曲项胡琴鱼尾拨离人入塞弦声水上闻　天碧染衣巾血色轻罗碎摺裙百卉已随霜女妒东君暗折双花惜小春

前调　　　　　　　　　　　　苏　轼

晩景落琼杯照眼云山翠作堆认得岷峨春雪浪初来万顷蒲萄涨绿醅　暮雨暗阳台乱洒高楼湿粉腮一阵东风来卷地吹回落照江天一半开

前调【梅】　　　　　　　　　　　苏　轼

寒雀满疎篱争抱寒柯看玉蕤忽见客来花下坐惊飞踏散芳英落酒卮　痛饮又能诗坐客无氊醉不知花尽酒阑春到也离离一点微酸已着枝

前调【劝李公择酒】　　　　　　　　　苏　轼

不到谢公台明月清风好在哉旧日髯孙何处去重来短李风流更上才　秋色渐摧颓满院黄英映酒杯看取桃花春二月争开尽是刘郎去後栽

前调【重九?辉楼】　　　　　　　　　苏　轼

霜降水痕收浅碧鳞鳞露远洲酒力渐消风力软飕飕破帽多情却恋头　佳节若为酬但把清尊断送秋万事到头都是梦休休明日黄花蝶也愁

前调　　　　　　　　　　　　苏　轼

回首乱山横不见居人只见城谁似临平山上塔亭亭迎客西来送客行　临路晩风清一枕初寒梦不成今夜残灯斜照处荧荧秋雨晴时泪不晴

前调　　　　　　　　　　　　苏　轼

冰雪透香肌姑射仙人不似伊濯锦江头新样锦非宜故着寻常澹薄衣　暖日下重帏春睡香凝索起迟曼倩风流缘厎事当时爱被西真唤作儿

前调　　　　　　　　　　　　苏　轼

旌斾满江湖诏发楼船万舳舻投笔将军应笑我痴愚帊首腰刀是丈夫　粉涙怨离居喜子垂窗报捷书试问伏波三万语何如一斛明珠换绿珠

前调　　　　　　　　　　　　苏　轼

未倦长卿游漫舞夭歌烂不收不是使君能矫世谁留教有琼梳脱麝油　香粉缕金球花艳红笺笔欲流从此丹唇并皓齿清柔唱徧山东一百州

前调【赠田叔通家舞鬟】　　　　　　　　苏　轼

绣鞅玉鐶游灯晃疎帘笑却收久立香车催欲上还留更且檀唇点杏油　花徧六么球面旋回风带雪流春入腰肢金缕细轻柔种柳应须柳柳州

前调【集句二首】　　　　　　　　　　苏　轼

怅望送春杯渐老逢春能几回花满楚城愁远别伤怀何况清丝急管催　吟断望郷台万里归心独上来景物登临闲始见徘徊一寸相思一寸灰

前调　　　　　　　　　　　　苏　轼

何处倚阑干弦管高楼月正圆蝴蝶梦中家万里依然老去愁来强自寛　明镜借红顔须着人间比梦间蜡烛半笼金翡翠更阑绣被焚香独自眠

前调【九日寄彭道微】　　　　　　　　　黄庭坚

卧稻雨余收处处游人簇远洲白髪又挨红袖醉戎州乱摘黄花插满头　青眼想风流画出当时一?秋却忆去年欢意舞梁州塞鴈西来特地愁

前调【九日宜州城楼】　　　　　　　　　黄庭坚

诸将说封侯短笛长歌独倚楼万事尽随风雨去休休戏马台南金络头　催酒莫迟留酒味今秋似去秋花向老人头上笑羞羞白髪簪花不解愁

前调【集句】　　　　　　　　　　黄庭坚

黄菊满东篱与客携壶上翠微已是有花兼有酒良期不用登临怨落晖　满酌不须辞莫待无花空折枝寂寞酒醒人散後堪悲节去蜂愁蝶未知

前调　　　　　　　　　　　　秦　观

妙手写徽真水翦双眸点绦唇疑是昔年窥宋玉东邻只露墙头一半身　往事已酸辛谁记当时翠黛颦尽道有些堪恨处无情任是无情也动人

前调【九日次东坡韵】　　　　　　　　　陈师道

晴野下田收照影寒江落鴈洲禅榻茶炉深闭阁飕飕横雨旁风不到头　登览却轻酬回鴈峰南未得秋唤取佳人听旧曲休休瘴雨蛮花孰与愁

前调　　　　　　　　　　　　陈师道

风絮落东邻点缀繁枝旋化尘关锁玉楼巢燕子冥冥桃李摧残不见春　流转到如今翡翠生儿翠作衿花样腰身宫样立婷婷困倚阑干一欠伸

前调【咏棣棠菊】　　　　　　　　　　陈师道

乱蕊压枝繁堆积金钱閙作团晓起涂黄仍带酒看看衣賸腰肢故着单　薄痩却禁寒牵引人心不放阑拟折一枝遮老眼难难蝶横蜂争只倚栏

前调　　　　　　　　　　　　陈师道

急雨打寒牎雨气侵灯暗壁釭窗下有人挑锦字行行泪湿红绡减旧香　往事最难忘更着秋声说断肠曲渚圆沙风叶厎藏藏谁使鸳鸯故作双

前调　　　　　　　　　　　　李之仪

春後雨余天娅姹黄鹂胜管弦榴叶千灯初报暑阶前祗有茶瓯味最便　身世几蹁跹自觉年来更可怜欲问此情何所似延缘看取牎间坠柳緜

前调　　　　　　　　　　　　李之仪

绿水满池塘点水蜻蜓避燕忙杏子压枝黄半熟邻墙风送荷花几阵香　角簟衬牙牀汗透鲛绡昼影长点滴芭蕉疎雨过微凉画角悠悠送夕阳

前调　　　　　　　　　　　　李之仪

睡起绕回塘不见衔泥燕子忙前圃花梢都绿徧西墙犹有轻风递暗香　步嬾恰寻牀卧看游丝到地长自恨无聊常病酒凄凉岂有才情似沈阳

前调【端午】　　　　　　　　　　李之仪

小雨湿黄昏重午佳辰独掩门巢燕引雏浑去尽销魂空向梁间觅宿痕　客舍宛如邨好事无人载一尊唯有莺声知此恨殷勤恰似当时枕上闻

前调【与文中诸公泛南溪】　　　　　　　　葛胜仲

柳?正飞緜选胜齎轻漾碧涟笑语忘怀机事尽鸥边万顷溪光上下天　菰苇久延缘不觉遥峰霭暮烟对酒莫嫌红粉陋婵娟自有孤高月里仙

前调【九日次东坡韵】　　　　　　　　　葛胜仲

晴日乱云收人在苹香柳恽洲溪上清风楼上醉飕飕共折黄花插满头　佳客献还酬不负山城九日秋苕碧卞青供酩酊休休楚客当年浪自愁

前调　　　　　　　　　　　　葛胜仲

拂槛晓云鲜销暑楼危竦半天曾是携宾当荐九开筵度水萦山奏管弦　黄菊映华顚千骑重来已六年楼下东流当日水依然更对周旋旧七贤

前调　　　　　　　　　　　　谢　逸

浅色染春衣衣上双双小燕飞袖卷藕丝寒玉痩弹棊赢得尊前酒一巵　冰雪拂胭脂绦蜡香融落日西唱彻阳关人欲去依依醉眼横波翠黛低

前调　　　　　　　　　　　　周邦彦

晨色动妆楼短蜡荧荧悄未收自在开帘风不定飕飕池面冰澌趁水流　早起怯梳头欲绾云鬟又却休不会沉吟思厎事凝眸两点春山满镜愁

前调　　　　　　　　　　　　周邦彦

秋气遶城闉暮角寒鸦未掩门记得佳人冲雨别吟兮别绪多於雨後云　小棹碧溪津恰是江南第一春应是采莲闲伴侣相寻收到莲心与旧人

前调　　　　　　　　　　　　周邦彦

寒夜梦初醒行尽江南万里程早是愁来无会处时听败叶相传细雨声　书信也无凭万事由他别後情谁信归来须及早长亭短帽轻衫走马迎

前调　　　　　　　　　　　　周邦彦

户外井桐飘澹月疎星共寂寥恐怕霜寒初索被中宵已觉秋声引鴈高　罗带束纤腰自翦灯花试彩毫收起一封江北信明朝为问江头早晩潮

前调　　　　　　　　　　　　周邦彦

夜阔梦难收宋玉多情我结俦千点漏声万点泪悠悠霜月鸡声几段愁　难展皱眉头怨句哀吟送客秋蟋蟀牀头调夜曲啾啾又听惊人鴈过楼

前调　　　　　　　　　　　　吕渭老

小雨阻行舟人在烟林古渡头欲挈一尊相就醉无由惟见横波入鬓流　百计不迟留明月他时独上楼水尽又山山又水夷犹占断江南万斛愁

前调　　　　　　　　　　　　吕渭老

燕子唤春归梦逐杨花满院飞吹过西家人不见依依萍点荷钱又满池　屈指数佳期何日凭肩对展眉倾尽十分应不醉迟迟可惜樱桃杏子时

前调【大雪】　　　　　　　　　　向子諲

梅与雪争姝试问春风管得无除却个人多样态谁如细把冰姿比玉肤　一面倒金壶旣醉仍烦翠袖扶同向凌风台上看何如且与芗林作画图

前调　　　　　　　　　　　　蔡　伸

木落鴈南翔锦鲤殷勤为渡江泪墨银鈎相忆字成行滴损云笺小凤凰　陈事费思量回首烟波卷夕阳尽道凭书聊破恨难忘及至书来更断肠

前调【池亭新成晚步】　　　　　　　　　叶梦得

浅碧蘸鳞鳞照眼全无一点尘百草千花都过了初新翠竹高槐不占春　歌笑堕纶巾午睡醒来尚欠伸待得月明归去也香苹更有凉风解送人

前调【自後圃晚步湖上】　　　　　　　　　叶梦得

小院雨新晴初听黄鹂第一声满地绿隂人不到盈盈一点孤花尚有情　却傍水边行叶厎跳鱼浪自惊日暮小舟何处去斜横冲破波痕久未平

前调　　　　　　　　　　　　赵师侠

月转水晶盘楼上初闻一鼓残又是去年天气好栏干风动梅梢玉鬬寒　无奈壮情阑对酒如何欲强欢谁道破愁须仗酒君看酒到愁多破亦难

前调　　　　　　　　　　　　吴　亿

江上雪初消暖日晴烟弄柳条认得裙腰芳草绿魂消曾折梅花过断桥　蝉鬓为谁凋长恨含娇那处娇遥想晚妆呵手罢无聊更傍朱唇暖玉箫

前调【席上】　　　　　　　　　　曾　觌

霜月晓云收萧瑟西风满院秋雅会难期嗟易散迟留把酒听歌且劝酬　万事悠悠只有情亲意未休後夜扁舟烟浪里回头叶叶丹枫緫是愁

前调　　　　　　　　　　　　程　垓

几日诉离尊歌尽阳关不忍分此度天涯真个去销魂相送黄花落叶邨　斜日又黄昏萧寺无人半掩门今夜粉香明月泪休论只要罗巾记旧痕

前调　　　　　　　　　　　　辛弃疾

隔户语春莺才挂帘儿歛袂行渐见凌波罗韤步盈盈随笑随颦百媚生　着意听新声尽是司空自教成今夜酒肠难道窄多情莫放纱笼蜡炬明

前调【舟中记梦】　　　　　　　　　　辛弃疾

敧枕橹声边贪听吚哑聒醉眠梦里笙歌花厎去依然翠袖盈盈在眼前　别後两眉尖欲说还休梦已阑只怪无情前夜月相看不管人愁独自圆

前调【送友赴高安户曹】　　　　　　　　辛弃疾

日日老莱衣更解风流蜡凤嬉膝上放教文度去须知要使人看玉树枝　剩记乃翁诗绿水红莲觅旧题归骑春山花满路相期来岁流觞曲水时

前调【登京口北固亭冇怀】　　　　　　　　辛弃疾

何处望神州满眼风光北固楼千古兴亡多少事悠悠不尽长江滚滚流　年少万兜鍪坐断东南战未休天下英雄谁敌手曹刘生子当如孙仲谋

前调【次张安国韵】　　　　　　　　　朱　熹

落日照楼船稳过澄江一片天珍重使君留客意依然风月从今别一川　离绪悄危弦永夜清霜透幕氊明日回头江树远怀贤目断晴空鴈字连

前调【同韩子东饮汪德召新楼】　　　　　　　赵彦端

风露晩珊珊洛下湘中接佩环急把一杯相劳苦云端只恐冰肌亦自寒　二客共阑干潋潋鲸波吸未乾待得月华移十丈乘懽更上层楼极处看

前调　　　　　　　　　　　　赵彦端

浓绿暗芳洲春事都随芍药休风雨只愁梅子熟飕飕却送行人一夜秋　新月幸如鈎三五还催玉监浮一段离愁溪样远悠悠只是溪流浅似愁

前调【集句】　　　　　　　　　　赵彦端

牎户映朝光花气浑如百和香即遣花飞深造次茫茫曲渚飘成锦一张　相忆莫相忘并蔕芙蓉本自双草色连云人去住堪伤海上尖峰似劒鋩

前调　　　　　　　　　　　　陆　游

归梦寄吴樯水驿江程去路长想见芳洲初系缆斜阳烟树参差认武昌　愁鬓点新霜曾是朝衣染御香重到故乡交旧少凄凉却恐他乡胜故乡

前调　　　　　　　　　　　　陆　游

早岁入皇州尊酒相逢尽胜流三十年来真一梦堪愁客路萧萧两鬓秋　蓬峤偶重游不待人嘲我自羞看镜倚楼俱已矣扁舟月笛烟蓑万事休

前调【谢永嘉诸友相饯】　　　　　　　　陈　亮

人物满东瓯别我江心识俊游北尽平芜南似画中流谁系龙骧万斛舟　去去几时休犹是潮来更上头醉墨淋漓人感旧离愁一夜西风似夏不

前调　　　　　　　　　　　　黄　机

帘幙閟深沉灯暗香销夜正深花落画檐鸣细雨涔涔滴破相思万里心　晓色未平分翠被寒生不自禁待得梦成翻恶况堪颦飞鴈新来也误人

前调　　　　　　　　　　　　王　炎

云澹日曨明久雨潺潺乍得晴社近东皋农务急催耕又见菖蒲出水青　池面縠纹平掠水迎风燕羽轻试出访寻春色看相迎巧笑花枝似有情

前调【德清舟中和韵】　　　　　　　　　洪咨夔

霜月冷婷婷夹?芦花雪点成短艇水晶宫里系闲情谁道芙蓉更有城　阿鹊数归程人倚低牎小画屏莫恨年华飞上鬓堪凭一度春风一度莺

前调　　　　　　　　　　　　汪　莘

茅舍起疎烟家在寒谿阿那边修竹当篱梅当户萧然问是尧天是葛天　风雨入新年惟恐春隂咽管弦绿酒一尊歌一曲人传不属天仙属散仙

前调　　　　　　　　　　　　方千里

西北有高楼澹霭残烟渐渐收几阵凉风生客袖飕飕心逐年华衮衮流　花卉满前头疎嬾心情百事休闲倚阑干无一语回眸鼓角声中唤起愁

前调　　　　　　　　　　　　杨泽民

乘月上高楼一片清光浩莫收帘卷西风知客意飕飕山自纵横水自流　却遶古城头尘事匆匆得少休遥送征鸿千里外明眸消尽人间万种愁

前调　　　　　　　　　　　　黄　昇

多病带围寛未到衰年已鲜欢梦破小楼风马响珊珊缺月无情转画栏　凉入苎衾单起剔灯花夜欲阑书册满牀空伴睡慵观拈得渔樵笛谱看

前调【冬夜】　　　　　　　　　　黄　昇

万籁寂无声衾铁棱棱近五更香断灯昏吟未稳凄清只有霜华伴月明　应是夜寒凝恼得梅花睡不成我念梅花花念我关情起看清冰满玉瓶

前调　　　　　　　　　　　　潘　牥

生怕倚阑干阁下溪声阁外山空有旧时山共水依然暮雨朝云去不还　想见蹑飞鸾月下时时认佩环月又渐低霜又下更阑折得梅花独自看

前调　　　　　　　　　　　　蒋　捷

泊鴈下汀洲冷澹湔裙水漫流裙上唾花无觅处重游隔柳惟存月半鈎　准拟架层楼望得伊家见始休还怕粉云天末起悠悠化作相思一片愁

前调【元夕】　　　　　　　　　　蒋　捷

翠幰夜游车不到山边与水涯随分纸灯三四盏邻家便做元宵好景夸　谁解倚梅花思想灯球坠绦纱旧说梦华犹未了堪嗟才百余年又梦华

前调【忆春】　　　　　　　　　　张　炎

歌扇锦连枝问着东风已不知怪厎楼前多种柳相思那叶浑如旧样眉　醉里眼都迷遮莫东墙带笑窥行到寻常游冶处慵归只道看花似向时

前调　　　　　　　　　　　　张　炎

风月似孤山千树斜横水一环天与清香心独领怡顔冰雪中间屋数间　庭户隔尘寰自有云封厎用关却笑桃源深处隐跻攀引得渔翁见不难

前调【杜陵醉归手卷】　　　　　　　　　张　炎

晴野事春游老去寻诗苦未休一似浣花溪上路清幽烟草纤纤水自流　何处偶迟留犹未忘情是酒筹童子策驴人已醉知不醉里眉横万叠愁

前调【竹居】　　　　　　　　　　张　炎

爱此碧相依卜筑西园隐逸时三径成阴门可欵幽栖苍雪纷纷冷不飞　青眼旧心知痩节终堪岁晩期人在清风来往处吟诗更好梅花看一枝

前调　　　　　　　　　　　　孙惟信

璧月小红楼听得吹箫忆旧游霜冷阑干天似水扬州薄幸声名緫是愁　尘暗鷫鸘裘裁翦曾劳玉指柔一梦觉来三十载风流空对梅花白了头

前调【爱阁赋别】　　　　　　　　　　葛长庚

夜月照千峰影满荷池静袅风明日今宵还感慨梧桐叶叶随风扬碧空　聚散与谁同野鹤孤云有厎踪别後要知相忆处无穷緫在青山夕照中

前调　　　　　　　　　　　　葛长庚

前度几相逢日日从游乐不同竹阁荷亭欢聚处雍容如在蓬莱第一宫　夜半月朦胧秉烛东园风露中明日匆匆还入淛冲冲却把音书寄远鸿

前调　　　　　　　　　　　　郑文妻

晓日压重檐斗帐春寒起未忺天气困人梳洗嬾眉尖淡画春山不喜添　闲把绣丝撏认得金鍼又倒拈陌上游人归也未厌厌满院杨花不卷帘

前调　　　　　　　　　　　　张弘范

烟草入重城马首关山接去程几度留君留不住伤情一片秋蝉雨後声　无语泪纵横别酒和愁且强倾後会有期须记取叮咛莫负中秋夜月明

前调【歌妓】　　　　　　　　　　赵孟頫

云拥髻鬟愁好在张家燕子楼稀翠疎红春欲透温柔多少闲情不自由　歌罢锦纒头山下清波左右流曲里吴音娇未改障羞一朶芙蓉两扇秋

前调【张彦通寿】　　　　　　　　　　刘　因

窗下络车声牎畔儿童课六经自种墙东新菜荚青青随分杯盘老幼情　千古董生行鸡犬昇平画不成应笑东家刘孝子无能纵饮狂歌不治生

前调【四川道中作】　　　　　　　　　曹伯啓

蜀道古来难数日驰驱兴已阑石栈天梯三百尺危栏应被旁人画里看　两握不曾乾俯瞰飞流过石滩到晩才知身是我平安孤馆青灯夜更寒

前调【驿夫夜唱孤鴈】　　　　　　　　　张　翥

野唱自凄凉一曲孤鸿欲断肠恰似竹枝哀怨处潇湘月冷云昏觅断行　离思楚天长风闪青灯雨打牎惊起小红楼上梦悠扬只在佳人锦瑟傍

前调【赏木芙蓉】　　　　　　　　　　张　翥

秋色照波明夹?芙蓉似锦城罨画楼台红粉面轻盈未许黄徐写得成　一舸载杨琼共醉花前玉笛声记得青鸾和月跨三生我是仙家石曼卿

前调　　　　　　　　　　　　倪　瓒

篷上雨潺潺篷厎离人梦故山磵户林扉元不闭萧闲只有飞云可往还　波冷玉珊珊一壑松风引佩环咏得池塘青草句更阑行尽千峰一霎间

前调【赠歌者怡云】　　　　　　　　　张　埜

霭霭度南空花影长如月影中曾为清歌还少驻匆匆变作尊前喜气浓　一笑为谁容只许幽人出处同却恐等闲为雨後东风吹过巫山第几峰

前调【八咏楼作】　　　　　　　　　　刘　基

鸣雨过庭除病骨崚嶒不自扶强倚阑干成小立萧疎立困依然作宰予　惊觉失华胥楼外青山落照余谁似庄周能化蝶蘧蘧心上闲愁一点无

前调【咏鸥】　　　　　　　　　　杨　基

春水绿迢迢长与鳬鷖点翠苖一向逐波浮不定飘飘又逐东风下晩潮　闲倚木阑桡相近相亲不用招今夜月明何处觅遥遥两?芦花雪未消

前调【夏日游竹隐寺】　　　　　　　　　骆文盛

雨洗碧山头蔼蔼峦光翠欲流归骑不妨苔径滑飕飕竹下凉生暗入秋　缓步出林丘何日重来续胜游佳思却凭清梦远悠悠骑鹤还寻海上洲

前调【同友泛北溪】　　　　　　　　　吴子孝

画舫却如梭城下秋光染翠波齐女门前衰柳暮烟和万井人家笑语多　隔水奏笙歌来往帆樯载绮罗最是江南丰乐地如何一夜西风老芰荷

前调　　　　　　　　　　　　吴子孝

金颗一林黄橘实累累未着霜纤手试开秋色里琼浆小迸罗衣满袖香　楼角盼斜阳帘卷横溪怯晩凉新月如眉溪水上弯长闲客闲情欲断肠

前调【效冯延已作四首】　　　　　　　　吴子孝

细雨湿轻烟烟外鸠声欲暮天望断天涯人不见緜緜泪尽残釭只自眠　芳草碧凄然憔悴心情减去年欲遣闲愁那可得花前忍见长空片月圆

前调　　　　　　　　　　　　吴子孝

细雨湿山岚强对菱花思不堪幽院寂寥莺语急江南轻煖轻寒未易谙　新酒最难酣独坐寻思理翠簪鴈素不来门半掩鬖鬖杨柳如丝覆碧潭

前调　　　　　　　　　　　　吴子孝

细雨湿斜阳花压阑干尽试芳画梦寻君游冶处茫茫水远山遥梦已忘　翠枕倚笼香雨歇杨花又满塘春色归来人不到愁肠一日千回绕越乡

前调　　　　　　　　　　　　吴子孝

细雨湿东风後苑花开又满丛纤手弄花愁不语匆匆妾貌如花得久红　揾泪祝天公愿得长年托化工花不飘零人不老相同花美人欢百岁中

前调　　　　　　　　　　　　文徵明

雨过绿阴稠燕子飞来特地游日暮重重帘幙闭悠悠残梦关心嬾下楼　芳草弄春柔欲下晴丝不自由青粉墙西人独自休休花自纷纷水自流

前调　　　　　　　　　　　　沈　周

天地一痴仙写画题诗不换钱画债诗逋忙到老堪怜白作人情白结缘　无兴最今年浪拍茅堂水浸田笔砚只宜收拾起休言但说移家上钓船

前调【辽阳作】　　　　　　　　　　黄正色

清世愧无能窃得微阶正不胜天地包容投远塞相应投杼慈亲本爱曾　静坐读伽楞百念几同二月冰朔漠清寒虽特甚休憎古训从来只自惩

前调【墙外春】　　　　　　　　　　王　衡

午日晕红椒流白天丝任意飘酒幕香车东去了聊萧燕子衔花坐浅巢　茂苑更春饶柳叶芦芽月满桥席厎人人应念道樱桃剩得莺残雨又敲

前调　　　　　　　　　　　　顾士林

风雨上孤舟满目帆樯带急流酒界诗怀无冷煖优游一任凉飇发素秋　何事愧金裘痛读离骚伴客游逆数归期归未得淹留千顷烟波天际头

前调　　　　　　　　　　　　张　草

芳草翠烟浓蕉叶零零夜雨中无数浮萍风皱转情同残梦天涯断远钟　独立在帘栊双燕新扶柳岸风鶗鴂冲寒花事晚繁红滴湿胭脂落几丛

前调　　　　　　　　　　　　冯鼎位

银蒜押轻帘满眼寒光耀玉蟾偏是垂杨揺曳处纤纤眉黛春深冻不拈　飞絮满雕檐半入江潮锦浪添携伴卷帘新酿好厌厌莫管东风分外尖

御选历代诗余卷三十三








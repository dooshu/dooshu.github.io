历南屏诸胜取雷峰路归湖中


悠悠长北堤，历历穿西涘。
驱车乱朝暾，联袂上云绮。
危峰阴先冠，密涧影相比。
烟白晓人净，泉香秋草死。
卷山纳蔽翳，虚岩息遥视。
叠石青无时，寒流明未已。
羁心散群壑，美人复何似。
共挹层霄波，庶荐湘中芷。
谷涵禾黍风，渡成橘柚市。
幽魂抚肃肃，矜情候瀰瀰。
会拾芳华归，娟娟弄秋水。





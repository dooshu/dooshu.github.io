○严尚书

严震直，字子敏，湖之骥村人，有宠高皇朝，累官户部尚书。后奉使安南，死于途，归葬郭外。他日，有舟过其墓侧，遇一老公附舟，云：「欲至骥村。」及到严氏宅前，谓舟人曰：「吾入内，使家人以钱畀汝。」乃登岸，一足践于水，濡其靴。既入，久而不出，因扣其家曰：「适有老公附舟，入门，今安在？」讶曰：「无之。」顾地上有足迹，循之，乃入家庙中，视严公像，一足靴果湿，方知是神归也。 【 右三事湖州柳如嵩说。】


36　十月農畢言改歲


豳風於十月云「曰爲改歲」，言農事之畢也。祭義於三月云「歲既單矣」，言蠶事之畢也。農、桑一歲之大務，故皆以歲言之。

【元圻案】曹氏粹中曰：「或曰：夏曰歲，歲星行一周也；周曰年，取禾一熟也。此時豳人用夏正，而於十月則言改歲者，蓋其俗素以禾熟記歲功之成，故歲雖未終，而謂之改歲也。」〇祭義鄭注：「歲單，三月月盡之後也。言歲者，蠶，歲之大功，事畢於此也。」






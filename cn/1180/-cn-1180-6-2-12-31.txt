答宣府总督郑范溪


辱示虏情，一一领悉。顺义病既狼狈，岂能复起？土蛮素无远略，且与西部不睦，岂肯为之勤兵报怨？切尽之请，亦必不能成，虏势穷蹙可见矣。顺义一故，变态百出，顾吾所以应之何如。此事当劳公经画。然拓土开疆，安边服远，亦在于此。今宜事事设备，预为之图，以待其变可也。

邓兵宪有才略，习边事，俟有缺即补，不别推也。

镇口堡开矿事，公所论咸中机宜。但利之所在，人争趋之。且虏人不知所谓矿，皆板升之徒导之；板升之人虽得矿，亦不知煎取之法。又内地之人导之，以中国法度之严，人犹以死犯禁，况边徼之外，犬羊之类乎？如此推之，虽能暂戢于今日，亦难厉禁于将来，尚烦公之筹虑。人旋，草草。番文三纸，仍附纳备查。统惟鉴存。






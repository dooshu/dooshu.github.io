◇鲍照集序

鲍照字明远，本上党人，家世贫贱，少有文思。宋临川王爱其才，以为国侍郎。王死，始兴王睿又引为侍郎。孝武初除海虞令，迁太学博士兼中书舍人。（一本云，时上多忌，以文自高，趋侍左右，深达风旨，以此赋述，不复尽其才思。）出为秣陵令，又转永嘉令。大明五年，除前军行参军，侍临海王镇荆州，掌知内命，寻迁前军刑狱参军事。宋明帝初，江外拒命，及义嘉败，荆土震扰。江陵人宋景因乱掠城，为景所杀，时年五十馀。身既遇难，篇章无遗，流迁人间者，往往见在。储皇博采群言，游好文艺，片辞只韵，罔不收集。照所赋述，虽乏精典，而有超丽，爰命陪趋，备加研访，年代稍远，零落者多，今所存者，傥能半焉。（宋本《鲍照集》）


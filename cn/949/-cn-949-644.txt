范成大　净慈显老为众行化，且示近所写真，戏题五绝，就用画赞

孤云野鹤本无求，刚被差充粥饭头。

担负一蒫牙齿债，钟鸣鼓响几时休。

冒雪敲冰乞米回，斋堂如海钵单开。

众中若有知恩者，一粒何曾咬破来？

千里驱驰出为人，颜容消瘦老于真。

食轮转後无余事，莫学诸方转法轮。

何时平地起浮图，化得冬粮但付厨。

推倒禅床并拄杖，饥来吃饭看西湖。

殿中泥佛已丹青，堂上禅师也画成。

笑我形骸枯木样，无禅无佛太粗生!

范成大


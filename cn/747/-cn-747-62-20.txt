○答宰相等贺忠谏屏风批

朕以负荷至大，惕厉每深，常所忧勤，岂敢暇逸。虽卿等竭忠献替，匡救之益既多，而朕亦追想圣明，谏诤之规是渴。所以列其事迹，文以丹青，嘉乎匪躬，凛然在目。庶以发挥寡昧，辨察正邪。置之坐隅，所期於外奖；示於卿等，但表於衷怀。咏之清风，企以从政，岂惟斯美，得在前人。卿等道极致君，才周济物，弼违义激於金石，成务功格於神祗。事合公忠，言形将顺，周省陈叙，深览诚明。所贺知。


卷二百八十三

<史部,诏令奏议类,奏议之属,历代名臣奏议>

钦定四库全书

历代名臣奏议卷二百八十三

明　杨士奇等　撰

褒赠

汉成帝时梅福以为宜建三统封孔子之世以为殷後乃上书曰臣闻不在其位不谋其政政者职也位卑而言高者罪也越职触罪危言世患虽伏质横分臣之愿也守职不言没齿身全死之日尸未腐而名灭虽有景公之位伏枥千驷臣不贪也故愿一登文石之陛涉赤墀之涂当户牖之法坐尽平生之愚虑亡益於时有遗於世此臣寝所以不安食所以忘味也愿陛下深省臣言臣闻存人所以自立也壅人所以自塞也善恶之报各如其事昔者秦灭二周夷六国隐士不显佚民不举絶三统灭天道是以身危子杀厥孙不嗣所谓壅人以自塞者也故武王克殷未下车存五帝之後封殷於宋绍夏於?明着三统示不独有也是以姬姓半天下迁庙之主流出於户所谓存人以自立者也今成汤不祀殷人亡後陛下继嗣久微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷後也虽不正统封其子孙以为殷後礼亦宜之何者诸侯夺宗圣庶夺适传曰贤者子孙宜有土而况圣人又殷之後哉昔成王以诸侯礼葬周公而皇天动威雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也後圣必以为则不灭之名可不勉哉

谷永上疏曰臣闻圣主尊师傅褒贤儁显有功生则致其爵禄死则异其礼諡昔周公薨成王葬以变礼而当天心公叔文子卒卫侯加以美諡着为後法近事大司空朱邑右扶风翁归德茂天年孝宣皇帝愍册厚赐赞命之臣靡不激扬关内侯郑寛中有顔子之美质包商偃之文学严然总五经之眇论立师傅之显位入则乡唐虞之闳道王法纳乎圣听出则参冢宰之重职功列施乎政事退食自公私门不开散赐九族田亩不益德配周召忠合羔羊未得登司徒有家臣卒然早终尤可悼痛臣愚以为宜加其葬礼赐之令諡以章尊师褒贤显功之德上吊赠寛中甚厚

蜀後主时昝隆乞立诸葛亮庙表曰臣闻周人怀召伯之德甘棠为之不伐越王思范蠡之功铸金以存其像自汉兴以来小善小德而图形立庙者多矣况亮德范遐迩勲盖季世兴王室之不坏实斯人之是赖而烝尝止於私门庙像阙而莫立使百姓巷祭戎夷野祀非所以存德念功述追在昔者也今若尽顺民心则渎而无典建之京师又偪宗庙此圣怀所以怀疑也臣愚以为宜因近其墓立之於沔阳使所亲属以时赐祭凡其臣故吏欲奉祠者皆限至庙断其私祀以崇正礼

晋武帝太康中议郎段灼上疏追理邓艾曰故征西将军邓艾心怀至忠而荷反逆之名平定巴蜀而受三族之诛臣窃悼之惜哉言艾之反也以艾性刚急矜功伐善而不能协同朋类轻犯雅俗失君子之心故莫肯理之臣敢昧死言艾所以不反之状艾本屯田掌犊人宣皇帝拔之於农吏之中显之於宰府之职处内外之官据文武之任所在辄有名绩固足以明宣皇帝之知人矣会值洮西之役官兵失利刺史王经困於围城之中当尔之时二州危惧陇右懔懔几非国家之有也先帝以为深忧重虑思惟可以安边杀敌莫贤於艾故授之以兵马解狄道之围围解留屯上邽承官军大败之後士卒破胆将吏无气仓库空虚器械殚尽艾欲积谷强兵以待有事是岁少雨又为区种之法手执耒耜率先将士所统万数而身不离仆虏之劳亲执士卒之役故落门段谷之战能以少撃多摧破强贼斩首万计遂委艾以庙胜成图指授长策艾受命忘身龙骧麟振前无坚敌蜀地险阻山高谷深而艾步乘不满二万束马悬车自投死地勇气淩云将士乘势故能使刘禅震怖君臣面缚军不踰时而巴蜀荡定此又固足以彰先帝之善任矣艾功名已成亦当书之竹帛传祚万世七十老公复何所求哉艾以禅初降远郡未附矫令承制权安社稷虽违常科有合古义原心定罪事可详论故镇西将军锺会有吞天下之心恐艾威名知必不同因其疑似构成其事艾被诏书即遣强兵束身就缚不敢顾望诚自知奉见先帝必无当死之理也会受诛之後艾参佐官属部曲将吏愚戆相聚自共追艾破坏槛车解其囚执艾在困地是以狼狈失据夫反非小事若怀恶心即当谋及豪杰然後乃能兴动大衆不闻艾有腹心一人临死口无恶言独受腹背之诛岂不哀哉故见之者垂涕闻之者叹息此贾谊所以慷慨於汉文天下之事可为痛哭者良有以也陛下龙兴阐弘大度受诛之家不拘叙用听艾立後祭祀不绝昔秦人怜白起之无罪吴人伤子胥之寃酷皆为之立祠天下之人为艾悼心痛恨亦由是也谓可听艾门生故吏收艾屍柩归葬旧墓还其田宅以平蜀之功继封其後使艾阖棺定諡死无所恨赦寃魂於黄泉收信义於後世则天下徇名之士思立功之臣必投汤火乐为陛下死矣帝省表甚嘉其意

惠帝时赵王伦诛解系并戮其妻子後齐王冏起义时以裴解为寃首伦秀既诛冏乃奏曰臣闻兴微继絶圣主之高政贬恶嘉善春秋之美谈是以武王封比干之墓表商容之闾诚幽明之故有以相通也孙秀逆乱灭佐命之国诛骨鲠之臣以斵丧王室肆其虐戾功臣之後多见泯灭至如张华裴頠各以见惮取诛於时系结同以羔羊被害欧阳建等无罪而死百姓怜之陛下更日月之光照布惟新之明命然此等未蒙恩理昔栾却降在皂隶而春秋传其人幽王絶功臣之後弃贤者子孙而诗人以为刺臣备忝右职思竭股肱献纳愚诚若合圣意可羣官通议八坐议以系等清公正直为奸邪所疾无罪横戮寃痛已甚如大司马所启彰明枉直显宣当否使寃魂无愧无恨为恩大矣永宁二年追赠光禄大夫改葬加吊祭焉

荡隂之役侍中嵇绍为乱兵所害征虏将军司马王接议曰夫谋人之军军败则死之谋人之国国危则亡之古之道也荡隂之役百官奔北唯嵇绍守职以遇不道可谓臣矣又可称痛矣今山东方欲大举宜明高节以号令天下依春秋褒三累之义加绍致命之赏则遐迩向风莫敢不肃矣朝廷从之

东晋元帝时周札一门五侯王敦惮之遣参军贺鸾尽掩杀札兄弟及敦死札等故吏并诣阙讼周氏之寃宜加赠諡事下八坐尚书卞壼议以札石头之役开门延寇遂使贼敦恣乱札之责也追赠意所未安懋筵兄弟宜复本位司徒王导议以札在石头忠存社稷义在亡身至於往年之事自臣等有识以上与札情岂有异此言实贯於圣鉴论者见奸逆既彰便欲徵往年已有不臣之渐即复使尔要当时衆所未悟其奸萌札与臣等便以身许国死而後已札亦?取枭夷朝廷檄命既下大事既定便正以为逆党邪正失所进退无据诚国体所宜深惜臣谓宜与周顗戴若思等同例尚书令郄鉴议曰夫褒贬臧否宜令体明例通今周戴以死节复位周札以开门同例事异赏均意所疑惑如司徒议谓往年之事自有识以上皆与札不异此为邪正坦然有在昔宋文失礼华乐荷不臣之罚齐灵嬖孽高厚有从昏之戮以古况今谯王周戴宜受若此之责何加赠复位之有乎今据已显复则札宜贬责明矣导重议曰省令君议必札之开门与谯王周戴异今札开门直出风言竟实事邪便以风言定褒贬意莫若原情考徵也论者谓札知隗协乱政信敦匡救苟匡救信奸佞除即所谓流四凶族以隆人主巍巍之功耳如此札所以忠於社稷也後敦悖谬出所不图札亦阖门不同以此灭族是其死於为义也夫信敦当时之匡救不图将来之大逆恶隗协之乱政不失为臣之贞节者於时朝士岂惟周札邪若尽谓不忠惧有诬乎谯王周戴各以死卫国斯亦人臣之节也但所见有同异然期之於必忠故宜申明耳即如令君议宋华齐高其在隗协矣昔子纠之难召忽死之管仲不死若以死为贤则管仲当贬若以不死为贤则召忽死为失先典何以两通之明为忠之情同也死虽是忠之一节亦不必为忠皆当死也汉祖遗约非刘氏不王非功臣不侯违命天下共诛之後吕后侯诸吕周勃从之王陵廷争可不谓忠乎周勃诛吕尊文安汉社稷忠莫尚焉则王陵又何足言而前史两为美谈固知死与不死争与不争苟原情尽意不可定於一槩也且札阖棺定諡违逆党顺受戮凶邪不负忠义明矣鉴又驳不同而朝廷竟从导议

成帝时苏峻之难光禄大夫散骑常侍卞壼率励散衆及左右吏数百人与贼苦战死之二子眕盱见父殁相随赴贼同时见害峻平朝议赠壼左光禄大夫加散骑常侍尚书郎弘讷议以为死事之臣古今所重卞令忠贞之节当书於竹帛今之封赠实未副衆望谓宜加鼎司之号以旌忠烈之勲司徒王导见议进赠骠骑将军加侍中讷重议曰夫事亲莫大於孝事君莫尚於忠唯孝也故能尽敬竭诚唯忠也故能见危授命此在人之大节臣子之极行也案壼委质三朝尽规翼亮遭世险难存亡以之受顾托之重居端右之任拥卫至尊则有保傅之恩正色在朝则有匪躬之节贼峻造逆戮力致讨身当矢旝再对贼锋父子并命可谓破家为国守死勤事昔许男疾终犹蒙二等之赠况壼伏节国难者乎夫赏疑从重况在不疑可谓上准许穆下同嵇绍则允合典谟克厌衆望於是改赠壶侍中骠骑将军开府仪同三司諡曰忠贞祠以太牢赠世子眕散骑侍郎眕弟盱奉车都尉母裴氏抚二子屍哭曰父为忠臣汝为孝子夫何恨乎徵士翟汤闻之叹曰父死於君子死於父忠孝之道萃於一门咸康六年成帝追思壼下诏曰壼立朝忠恪丧身凶宼所封悬远租秩薄少妻息不赡以为慨然可给实口廪其後盗发壼墓屍僵发鬓苍白面如生两手悉拳爪甲穿达手背安帝诏给钱十万以修茔兆

东阳许孜郡察孝廉不起巾褐终身年八十余卒於家邑人号其居为孝顺里咸康中太守张虞上疏曰臣闻圣贤明训存乎举善褒贬所兴不远千载谨按所领吴宁县牧故人许孜至性孝友立节清峻与物恭让言行不贰当其奉师则在三之义尽及其丧亲实古今之所难咸称殊类致感猛兽弭害虽臣不及见然备闻斯语窃谓蔡顺董黯无以过之孜没积年其子尚在性行纯慤今亦家於墓侧臣以为孜之履操世所希逮宜标其令迹甄其後嗣以醻既往以奨方来阳秋传曰善善及其子孙臣不达大体请台量议疏奏诏旌表门闾蠲复其子孙

穆帝永和十二年殷浩卒後将改葬其故吏顾悦之上疏讼浩曰伏见故中军将军扬州刺史殷浩体德沈粹识理淹长风流雅胜声盖当时再临神州万里肃清勲绩茂着圣朝钦嘉遂授分陕推毂之任戎旗既建出镇夀阳驱其豺狼翦其荆棘收罗向义广开屯田沐雨栉风等勤台仆仰凭皇威羣丑革面进军河洛修复园陵不虞之变中路猖蹶遂令为山之功崩於垂成忠欵之志於是而废既受削黜自摈山海杜门终身与世两絶可谓克己复礼穷而无怨者也寻浩所犯盖负败之常科非即情之永责论其名德深诚则如彼察其补过罪己则如此岂可弃而不悉法有余寃方今宅兆已成埏隧已开悬棺而窆礼同庶人存亡有非命之分九泉无自诉之期仰感三良昊天罔极若使明诏爰发旌我善人崇复本官远彰幽昧斯则国家威恩有兼济之美死而可作无负心之恨疏奏诏追复浩本官

武帝初吉挹为魏兴太守苻坚将韦锺数攻魏兴挹屡败之後贼衆继至挹力不能支城陷被执不屈而死车骑将军桓冲上言曰故轻车将军魏兴挹祖朗西台倾覆陨身守节挹世笃忠孝乃心本朝臣亡兄温昔伐咸阳军次灞水挹?将二弟单马来奔録其此诚仍加擢授自新野太守转在魏兴久处兵任委以边戍疆场归怀着称所莅前年狡氐纵逸浮河而下挹孤城独立衆无一旅外摧凶锐内固津要虏贼舟舩俘馘千计而贼并力攻围经历时月会襄阳失守边情沮丧加衆寡势殊以至陷没挹辞气慷慨志在不辱杖刃推戈期之以陨将吏持守用不即毙遂乃杜口无言絶粒而死挹参军史頴近於贼中得还齎挹临终手疏并具说意状挹之忠志犹在可録若蒙天施垂曲宥之恩则荣加枯朽惠隆泉壤矣帝嘉之追赠益州刺史

武帝太元中封羊祜兄玄孙之子法兴为钜平侯邑五千户以桓玄党诛国除尚书祠部郎荀伯子上表讼之曰臣闻咎繇无嗣臧文以为深叹伯氏夺邑管仲所以称仁功高可百世不泯滥赏无得崇朝故太傅钜平侯羊祜明德通贤国之宗主勲参佐命功成平吴而後嗣阙然烝尝莫寄汉以萧何元功故絶世辄继愚谓钜平之封宜同鄼国故太尉广陵公靳准党翼贼伦祸加淮南因逆为利窃飨大邦值西朝政刑失裁中兴因而不夺今王道维新岂可不大判臧否谓广陵国宜在削除故太保卫瓘本爵菑阳县公既被横害乃进茅土始赠兰陵又转江夏中朝名臣多非理终瓘功德无殊而独受偏赏谓宜罢其郡封复邑菑阳则与夺有伦善恶分矣竟寝不报

王敦之难刁协死敦平周顗戴若思等皆被显赠惟协以出奔不在其例咸康中协子彛上疏讼之在位者多以明帝之世褒贬已定非所得更议且协不能抗节陨身乃出奔遇害不可复其官爵也丹阳尹殷融议曰王敦恶逆罪不容诛则协之善亦不容赏若以忠非良图谋事失筭以此为责者盖此於讥议之间耳即凶残之诛以为国刑将何以沮劝乎当敦专逼之时庆赏威刑专自己出是以元帝虑深崇本以协为比事由国计盖不为私昔孔宁仪行父从君於昏楚复其位者君之党故也况协之比君在於义顺且中兴四佐位为朝首于时事穷计屈奉命违寇非谓逃刑谓宜显赠以明忠义恭帝时傅季友代宋国公刘裕作求加赠刘穆之表曰臣闻崇贤旌善王化所先念功简劳义深追远故司勲秉策在勤必记德之休明没而弥着故尚书左仆射前军将军臣刘穆之爰自布衣协佐义始内竭谋猷外勤庶政密勿军国心力俱尽及登庸朝右尹司京畿敷讃百揆翼新大猷顷戎车远役居中作扞抚宁之勲实洽朝野识量局致栋干之器也方宣讃盛化缉隆圣世志绩未究远迩悼心皇恩褒述班同三事荣哀既备宠灵已泰臣伏思?自义熙草创艰患未弭外虞既殷内难亦洊时屯世故靡有宁岁臣以寡劣负荷国重实赖穆之匡翼之勲岂唯谠言嘉谋溢于民听若乃忠规密谟潜虑帷幕造膝诡辞莫见其际事隔於皇朝功隐於视听者不可胜记所以陈力一纪遂克有成出征入辅幸不辱命微夫人之左右未有宁济其事者履谦居寡守之弥固每议及封爵辄深自抑绝所以勲高当年而茅土弗及抚事永念胡宁可昧谓宜加赠正司追甄土宇俾忠贞之烈不泯於身後大赉所及永秩於善人臣契阔屯夷旋观终始金兰之分义深情感是以献其乃怀布之朝听所启上合请付外详议

齐高帝建元初故宋建平王景素秀才刘璡上书曰臣闻曾子孝於其亲而沈乎水介生忠於其主而焚於火何则仁也不必可依信也不必可恃昔者墨翟议云梯於荆台之下宋人逐之夷叔为卫君隐难於晋公子殪之李牧北折龙庭之旗南拒全秦之卒赵君不图其功赐以利剑陈蕃白首固义忘生事主汉灵不明其忠卒被刑戮彼数子者皆身栖青云之上而困於泥尘之里诚以危行不容於衰世孤立聚尤於衆人加谗谄蛆蛊其中谤隙蜂飞而至故也臣闻浸润之行骨肉离絶疑似一至君臣易心此中山所以歔欷奏乐孟博所以慷慨囊头者也臣每惟故举将宋建平王之祸悲彻骨髓气凝霜霰今旋鼎启运人神改物生罪尚宥死寃必申臣诚不忍王之负谤而不雪故敢明言其理臣闻孝弟为志者不以犯上曾子不逆薪而爨知其不为暴也秦仁获麑知其可为傅也臣闻王之事献太妃也朝夕不违养甘苦不见色帐下进珍馔太妃未食王投箸辍饭太妃起居有不安王傍行蓬发臣闻求忠臣者於孝子之门安有孝如王而不忠者乎其可明一也当泰始元徽中王公贵人无谒景宁陵者王独抗情而行不以趋时舍义出镇入朝必俛拜陵所王尚不弃先君岂背今君乎其可明二也王博闻而容衆与谏而爱士与人言呴呴若有伤闻人之善誉而进之见人之恶掩而诲之李蔚之蓬芦之寒素也王枉驾而讯之何季穆等宣简王之舅也王提挈以升之王虚己以厚天下之士尚不欲伤一人之心何乃亲戚图相菹脍乎其可明三也臣昔以法曹参军奉讯於听朝之末王每断狱降声辞和顔色以待士女之讼时见夏伯以童子缧絷王怆然改貌用不加刑徐州尝岁饥王散秩粟俸帛以继民之乏蠲理寃疑咸息繇务所在皆有爱於民臣闻善人国之纪也安有仁於民庶而虐其宗国者乎其可明四也王修身洁行言无近杂内去声酌之娱外无田弋之好每所临践不加穿筑直卫不繁第宅无改荆州高斋刻楹柏构王废而不处昔朝廷欲赐王东陵甲第又辞而不当两宫所遗珍玩尘於笥箧无他嬖私不耽内宠姬嫱数人皆诏令所赐王身食不踰一肉器用瓦素时有献镂玉器王顾谓何昌寓曰我持此安所用哉乃谢而反之王恭巳蹈义若此其可明五也王之在荆州也时献太妃初薨宋明帝新弃天下京畿诸王又相继非命王乃徵入为太常楚下人士并劝勿下王谓为臣而距先皇之命不忠为子不奉亲之窀穸不孝於是弃西州之重而匍伏北阙王若志欲倔强便应高枕江汉何为屈折而受制於人乎其可明六也王名高海内义重太山耆幼怀仁士庶慕德故从昏者忌明同枉者毁正搦弦为钩张一作百行坐欬嚏皆生风尘会王季符负?流谤事会谗人之心权丑相扇?枭奋翼王虽遘愍离凶而诚分弥欵散情中孚挥?满素虞玩之衔使归旋世子入质京邑续解徐州请身东第後求会稽降阶外抚虞玩殷焕实为诠译诚心殷勤备留圣听王若侜张跋扈何事若斯其可明七也自是以後日同殊论苍梧之衰德既彰羣小之奸慝弥广下盈其毒上不可依时长王竝见诛锄公卿如蹈虎尾衆人翕翕莫不注仰於王厢合诸人同谋异志王心不从利忠不背本执周天赐而斩之以距王宜与等遣司马孙谦归欵朝廷王若欲拟非觊宁当如此乎其可明八也又是年五月以後道路皆谓阮佃夫等欲潜图宫禁因兵北袭而黄回高道庆等傅构其事武人奨乱更相恐胁至六月而京师徵赋车徒将讲衆北垒都鄙疑骇佥言衅作垣祗袒因民情嚣荡扬声北奔绐辞惑衆穷乱极祸会州人自都还掖门已闭殊不知台中安不王既素籍异论谓为信然收率疲弱志在投散冰炭在怀但恐迟後何图兵以顺出翻为逆动乎夫往来之人諠譁幻惑皆出辇毂非从徐州起也且台以六月晦夜无何呼北兵以至皆登陴抽刃而朱方七月朔犹缓带从容其晚闻哀都变乱始乃鸠兵简甲耳王岂先造祸哉其可明九也王闻京室有难坐不安食不甘言及太后未尝不交巾掩泣又临危之际抚槛而叹曰吾恐三才於斯絶矣兹岂不诚在本朝以天下为忧乎自非深忠远槩孰能身灭之不恤独眷眷国家安危哉其可明十也夫王起兵之日止在匡救昏难放殛奸盗非他故也请较言之当时君臣之道治乱云何杨运长阮佃夫为有?邪为无?邪若其无?何故为戮若其有?讨之何辜王岂不知君亲之无将乎顾以救火之家岂遑先白丈人非不恭也徒以运属陵丧智力无所用之蹉跌倾覆此乃时也岂谓反乎果然今日王亡明日宋亡王何负於社稷何媿於天下哉臣闻武王克商未及下车而封王子之墓汉高定天下过大梁蹑燕代修信陵之祀存望诸之裔晋世受命亦追王陵之寃而诏其孙为郎夫比干殷辛之罪人也无忌魏之疑臣也乐毅燕之逃将也彦云齐之贼而晋害也适逢圣明之君革运创制昭功诚荡嫌怨请议天下之善也或殊世而相明故四贤咸济其令问三后驰光於万叶君子荣其辉小人服其义今陛下尊英雄之高轨振逸世之奇声何至仍衰世之异议以掩贤人之名哉若王之中外不明终始蹈德臣惧方今之人不复为善矣且世之兴衰何代无有今齐苖裔万世之後其能无汚隆乎苟前良可废何以劝後之能者伏愿上同周汉西晋之如彼下为来胤垂范之如此倘能降明诏践枉道使往王得洗谤议拯冥魂赐以王礼反葬则民之从义犹若回风之卷草也臣闻鹳鸣臯垤则降隂吐雨腾蛇耸跃而沈云欝冥但伤臣言轻落毛身如横芥神高听邈终焉莫省直欲内不负心庶将来知王之意耳

明帝建武中任昉代范云作表求立太宰竟陵王子良碑曰臣云言原夫存树风猷没着徽烈既絶故老之口必资不刋之书而藏诸名山则陵谷迁贸府之延阁则青编落简然则配天之迹存乎泗水之上素王之道纪於沂川之侧由是崇师之义拟迹於西河尊主之情致之於尧禹故精庐妄启必穷镌勒之盛君长一城亦尽刋刻之美况乎甄陶周召孕育伊顔故太宰竟陵文宣王臣某与存与亡则义形社稷严天配帝则周公其人体国端朝出藩入守进思必告之道退无苟利之专五教以伦百揆时序若夫一言一行盛德之风琴书艺业述作之茂道非兼济事止乐善亦无得而称焉人之云亡忽移岁序?鴞东徙松檟成行六府臣僚三藩士女人蓄油素家怀鈆笔瞻彼景山徒然望慕昔晋氏初禁立碑魏舒之亡亦从班列而阮略既泯故首冒严科为之者竟免刑戮置之者反蒙嘉叹至於道被如仁功参微管本宜在常均之外故太宰渊丞相嶷亲贤并轨即为成规乞依二公前例赐许刋立宁容使长想九原樵苏罔识其禁驻跸长陵輶轩不知所适臣里闾孤贱才无可甄值齐网之弘弛宾客之禁策名委质忽焉二纪虑先犬马厚恩不答而弊帷毁盖未蓐蝼蚁珠襦玉匣遽饰幽泉陛下弘奨名教不隔微物使臣得骏奔南浦长号北陵既曲逢前施实仰觊後泽倘録杜预山顶之言庶存马骏必拜之感临表悲惧言不自宣

後魏孝文帝太和中着作佐郎成淹上表曰臣闻经疆启宇实良将之功褒德酬庸乃圣王之务昔姜公杖钺开隆周之基韩生秉旄兴鸿汉之业故能赏超当时名垂前史若阃外功成而流言内作人主猜疑良将怀惧乐毅所以背燕章邯所以奔楚至如邓艾怀忠矫命宁国赤心皎然幽?同见而横受屠戮良可悲哀及士治伐吴奋不顾命万里浮江应机直指使孙皓君臣舆衬入洛大功亦举谗书骤至内外唱和贝锦将成微晋武之鉴亦几於颠沛矣每览其事常为痛心圣主明王固宜深察臣伏见故征南大将军开府仪同三司青州刺史济南王慕容白曜祖父相资世酋东裔值皇运廓被委节臣妾白曜生长王国饮服道教爵列上阶位登帝伯至天安初江隂夷楚敢拒王命三方阻兵连城岳峙海岱苍生翘首拯援圣朝乃眷南顾思救荒黎大议庙堂显举元将百寮同音佥曰惟允遂推毂委诚授以专征之任握兵十万杖钺一方威陵河济则淮徐震惧师出无盐而申纂授首济北太原同时消溃麋沟垣苖相?奔走及囬麾东扫道固衔璧盘阳梁邹肉袒请命于时东阳未平人怀去就沈文静高崇仁拥衆不朝扇扰边服崔僧佑盖次阳陈显达连兵淮海水陆锋起扬旌而至规援青齐士民忷忷莫不南顾时兵役既久咸有归心而白曜外宣皇风内尽方略身擐甲胄与士卒同安抚初附示以恩厚三军怀挟纩之温新民欣来苏之泽遂使僧佑拥徒弭斾効顺军门文静崇仁弃城窜海次阳显达望尘南奔声震江吴风偃荆汉及青州克平文秀面缚海波清静三齐克定逖彼东南永为国有使天府纳六州之贡济泗息烽警之虞开岱宗封禅之略辟山川望秩之序斯诚宗庙之灵神筭所授然抑亦白曜与有力矣及氛翳既静爵命亦隆荣烛当时声誉日远而民恶其上妄生尤隙因其功高流言惑听巧伪乱真朱紫难辨伤夷未瘳合门屠戮鸿勲盛德蔑尔无闻有识之徒能不凄怆臣谓白曜策名王庭累荷荣授历司出内世载忠美秉钺启蕃折冲敌国开疆千里拔城十二辛勤於戎旅之际契阔於矢石之间登锋履危志存静乱及方难既夷身膺高赏受胙河山与国昇降六十之年宠灵已极观其立功足明机运岂容侥幸更邀非望者乎且於时国家士马屯积京南跨州连镇势侔云岳主将骁雄按钾在所莫不殉忠死难効节奉时比之不可生心白曜足知之矣况潜逆阻兵营岱厌乱加以王师仍举州郡屠裂齐民劳止神胆俱丧亡烬之衆不可与图存离败之民不可与语勇哉白曜果毅习戎体娴兵势宁不知士民之不可藉将士之不同已据强兵之势因涂炭之民而欲立非常之事此愚夫之所弗为也料此推之事可知矣伏惟陛下圣鉴自天仁孝宰世风冠宇宙道超百王开国以来诸有罪犯极刑不得骸骨者悉听收葬大造之恩振古未有而白曜人旧功高婴祸沦覆名灭国除爵命无绍天下衆庶咸共哀怜方之余流应有差异愿陛下扬日月之光明勲臣之绩垂天地之施慰僵屍之魂使合棺定諡殁有余称选其宗近才堪驱策锡以微爵继其絶世进可以奨劝将来退可以显国恩泽使存者荷莫大之恩死者受骨肉之惠岂不美哉仰惟圣明霈然昭览狂瞽之言伏待刑宪高祖览表嘉愍之

唐太宗贞观十一年行幸过汉太尉杨震墓伤其以忠非命亲为文以祭之仆射房玄龄进曰杨震虽当夭枉数百年後方遇圣君停舆驻跸亲降神作此文可谓虽死犹生没而不朽使伯起有灵当欣跃於九泉之下矣伏读天文且戚且慰凡百君子可不朂励名节知为善之效乎

玄宗天宝末张廵死节雎阳人?其功以为降贼肃宗未及知进士李翰传廵功状表上之曰臣闻圣主褒死难之士养死事之孤或亲推轜车或追建邑封厚死以慰生抚存以答亡君不遗於臣臣亦不背其君也自贼臣构乱据雒阳引幽朔以吞河南故御史中丞赠扬州大都督张廵忠谊奋发率乌合守雍丘溃贼心腹及鲁炅弃甲宛叶哥舒翰败绩潼关贼遂盗神器?峙二京南临汉江西逼岐雍羣帅列城望风出奔廵守孤城不为却贼欲绕出廵後以扰江淮廵退军睢阳扼东南咽领自春讫冬大战数十小战数百以弱制强出奇无穷杀馘凶丑凡十余万贼不敢越睢阳取江淮江淮以完廵之力也城孤粮尽外救不至犹奋羸起病摧锋陷坚三军噉肤而食知死不叛城陷见执卒无挠词慢叱凶徒精贯白日虽古忠烈无以加焉议者罪廵以食人愚廵以守死臣窃痛之夫忠者臣之教恕者法之情廵握节而死非亏教也析骸以爨非本情也春秋以功覆过书赦过宥刑在易遏恶扬善为国者録用弃瑕今者乃欲议廵之罪是废教绌节不以功掩过不以刑恕情善可遏恶可扬瑕録而用弃非所以奨人伦明劝戒也且禄山背德大臣将相比肩从贼廵官不朝宴不坐无一伍之士一节之权徒奋身死节以动义旅不谓忠乎以数千卒横挫贼锋若无廵则无睢阳无睢阳则无江淮有如贼因江淮之资兵广而财积根结盘据西向以拒虽终殱灭其旷日持久必矣今陕鄢一战逆徒骇北王师震其西廵扼其东此天使廵举江淮以待陛下师至而廵死不谓功乎古者列国侵伐犹分灾救患诸将同受国恩奉辞伐罪廵固守亦待外援援不至而食尽食尽而及人则廵之情可求矣假廵守城之初已计食人损数百衆以全天下臣尚谓功过相掩况非素志乎夫子制春秋明褒贬齐桓公将封禅略不书晋文公召王河阳书而讳之廵苍黄之罪轻於僭禅兴复之功重於纠合今廵子亚夫虽得官不免饥寒江淮既廵所保户口充完宜割百户俾食其子且强死为厉有所归则不为灾廵身首分裂将士骸骼不掩宜於睢阳相择高原起大冢招魂而葬旌善之义也臣少与廵游哀廵死难不覩休明唯令名其荣禄也若不时纪録月日濅悠或掩而不传或传而不实廵生死不遇诚可悲悼谨撰传一篇昧死上倘得列于史官死骨不朽帝繇是感悟而廵大节白於世义士多之

德宗时中书侍郎同中书门下平章事陆贽奏曰右田绪使节度随军刘瞻送书与臣其书意缘奉进止令为其亡父承嗣撰遗爱碑文故送前件马绢等以申情贶臣先奉恩旨令撰碑文于今半年竟未缀缉良以劝戒之道忠义攸先褒贬之词春秋所重爵位有侥幸而致名称非诈力可求将使循轨辙者畏昭宪而莫渝怙奸妄者顾清议而知耻仲尼修春秋而乱臣贼子惧岂必临之以武胁之以刑哉褒贬苟明亦足助理田承嗣阻兵犯命靡恶不为竟逭天诛全归土壤此乃先朝所愧恨义士所惋嗟今田绪尚干宸严请颂遗爱微臣隘局实愤於心谬承恩光备位台辅既未能涤除奸慝匡益大猷而又饰其愧词以赞凶德纳彼重赂以袭贪风情所未安事固难强是以屡尝执翰不能措词辄投所操太息而止缘承圣诲姑务怀柔昨见田绪使人臣亦婉为报答但告云所为碑颂皆奉德音既异私情难承厚贶候稍休暇续当撰成既无拒絶之言计亦不至疑阻其来书谨封进所送马及绢等令刘瞻便领却回讫不敢不奏

贞元中咸阳人或上言见白起云请为国家扞御西陲既而吐蕃入宼边将败之上以为信然欲於京城立庙赠司徒李泌曰今将帅立功而陛下褒赏白起臣恐边臣解体矣且立庙祈祷将长巫风今杜邮有旧祠请诏葺之则不至惊人耳目矣且起列国之将赠三公太重赠兵部尚书可也从之

宣宗大中初上与宰相论元和循吏孰为第一周墀曰臣尝守土江西闻观察使韦丹功德被於八州没四十年老稚歌思如丹尚存上即诏史馆修撰杜牧撰丹遗爱碑仍擢其子宙为御史

宋仁宗康定元年知长垣县苏舜钦上疏曰臣近到阙闻黄德和以退军及妄奏刘平石元孙叛逆朝廷已从军法处分然刘平石元孙以血战陷没死於贼手初朝廷未能辩明即时以兵卒监围其第及德和既已伏辜二族未沾恩泽迁延累日人颇疑惑古者舍爵策勲贵其速也此虽败衂是亦懃劳於时伏望陛下断自睿意诏有司於西郊备礼致祭陛下出次素服西向举哀故礼云军有忧则素服哭於库门之外赴车不载?韔盖古者之义也伏愿即日降册追赠赙其家族爵其子弟使死者有知岂无冥助生者怀感必当尽忠烈士义夫闻之震激人人思为陛下用也刘平子弟臣虽不识闻其颇知边事用敌西寇必有成功况国耻家雠异於他将则吴用子胥唐拜田布即其义也

至和二年知制诰刘敞奏曰臣等据祠部员外郎直集贤院祖无择奏伏见至圣文宣王四十七代孙孔宗愿袭封文宣公乃是其人未死已赐諡矣臣窃观前史孔子之後袭封者衆在汉魏则曰褒成褒圣宗圣在晋宋亦曰奉圣後魏曰崇圣北齐曰恭圣後周及隋封以邹国唐初曰褒圣或为君或为侯为公为大夫使奉祭祀唯汉平帝追諡孔子为褒成宣尼公遂以均为褒成君至唐开元二十七年追諡为文宣王又以其後为文宣公是皆以祖之美諡而加後嗣生而諡之不经甚矣欲乞明诏有司详求古训或封以小国或取尊儒褒圣之义别定美号加于封爵着于令式使千古之下无以加於我朝之盛典也右奉圣旨送两制详议者臣等谨按汉元帝初元元年以师孔霸为关内侯食邑八百户号褒成君而霸上书求奉孔子祭祀元帝下诏曰其令师褒成君关内侯霸以所食八百户祀孔子及霸卒子福嗣福卒子房嗣房卒子莽嗣皆称褒成君至平帝元始二年始更以二千户封莽为褒成侯而追諡孔子曰褒成宣尼公以此观之则褒成者国也宣尼者諡也公侯者爵也褒成宣尼公者犹曰河间献王云尔盖推宣尼以为褒成祖非用褒成以为宣尼諡也唐世不深察此义以褒成为夫子之諡因疑霸等号封褒成者皆袭其祖之旧耳故遂封夫子文宣王而爵其後文宣公考校本末甚失事理因循承袭至今不改先帝既封泰山亲祠阙里又加文宣以至圣之号则人伦之极致盛德之显名尽在此矣尤非其子孙臣庶所宜袭处而称之者也臣等以谓无择议是可用其文宣王四十七代孙孔宗愿伏乞改赐爵合若褒成奉圣之比上足以尊显先圣有不可阶之势下不失优异孔氏使得守继世之业改唐之失法汉之旧传曰必也正名又曰稽古立事可以永年此类之谓也

嘉佑七年知谏院司马光上论后妃封赠劄子曰臣伏闻学士院新定後宫封赠父祖制度皇后与妃皆赠三代臣窃以为不可夫礼之所慎在於尊卑之分别嫌明微故国君沐梁大夫沐稷士沐粱盖以大夫贵近於君故推而远之以防僭偪之端士贱远於君虽与之同物无所嫌也况后妃之际实治乱之本圣人於此尤兢兢焉皇后敌体至尊母仪四海六宫之内无与等夷妃品秩虽贵而皇后犹为女君今封赠之典混而为一臣实惧焉虽陛下圣明宫壼之政贵贱有伦必无僭偪之忧然非所以别嫌疑防萌兆垂法度示子孙也昔汉文帝幸郎署慎夫人与皇后同坐中郎将袁盎引却慎夫人席曰且陛下既以立后慎夫人乃妾妾主岂可同坐哉文帝善其言彼少顷同席盎犹以为不可而犯顔力争况着之典策以为百世之法乎臣谨按天圣中遇南郊大礼皇大后追赠三代太妃止赠二代然则妃赠三代乃近岁之失不可以不正也议者或谓外廷之臣凡入两府者皆赠三代妃正一品礼不可以後之臣窃以为不然圣王制礼内外异宜不可均一自宰相枢密副使名秩虽殊而比肩为臣共同职业俱赠三代不足为嫌皇后与妃位次相亚而有妾主之分以此尤宜分别名器使之着明以防後世之有僭差不可卤莽灭裂苟然而已也臣愚欲望陛下特降圣旨改定新制自今後唯皇后得赠三代自妃以下皆不过二代若以外廷之臣封赠太优则乞自今後唯宰相枢密使得赠三代自参知政事以下止於二代庶几得礼之宜

八年光又乞罢进奏补外亲劄子曰臣窃见诸路转运使提点刑狱知州军等各遣亲属进奉至京师朝廷不问官职高下亲属远近一例推恩乃至班行幕职权知州军或所遣之人不系亲属者亦应斋郎及差使殿侍此盖国初承五代姑息藩镇之弊故有此例後来人主嗣位之初大臣因循故事不能革正然以理推之国家爵禄本待贤才及有功效之人今使此等无故受官诚为太滥况近日官吏繁冗十倍於国初之时朝廷深知其弊所以数年前别定条例减省诸色奏?之数若进奏之人皆得一官则并又增数百入仕之人向来减省?奏委为虚设今纵不能尽罢此等恩泽其进奏人若系五服内亲者或乞等授一官其五服外亲及不系亲属者并量赐金帛罢去庶几少救滥官之失

光又乞矜恤陈洙遗孤状曰右臣窃见殿中侍御史里行陈洙资性忠果忧公忘私禀命不永奄辞圣世垂没之际犹上章奏搢绅之伦靡不嗟惜宜有旌嘉异於诸臣家素贫乏孤遗颇衆归葬闽越道涂险远伏望朝廷特赐矜悯依监察御史里行张宗谊例除子男一人官及乞降朝旨下衢信建三州候洙丧柩至彼差人防护津送前去亦足以示朝廷褒直劝忠终始之恩也知湖州胡宿乞为晋太傅谢安置守冢禁樵采表曰春秋之记太上立德其次立功谓之不朽圣人之制能御大灾能扞大患则必见祭至於封表闾墓禁止樵苏寻所来而实繁盖难得而疏举虽圣贤相去事业有间迹其大指所以褒德旌功而已窃见晋太傅諡文靖公谢安挺生江表忠存王室甫从衡门未褫韦带已积台辅之器便繋苍黔之心及起东山相简文帝摧桓温九五之逼破苻坚百万之衆名盖当世功济诸华号文武之伟人为风流之称首张文规所撰吴兴録称安墓在长城县南六十五里初葬建康之梅山为陈始兴王叔陵发其冢裔孙夷吾为长城令徙於县南三鸦岗按长城即今长兴县臣昨受诏除出忝州任到官之日遂移本县访坟栢所在据大理寺丞知县事裴大亮状於县南万安乡三鸦岗访得安冢履地十亩有畸古老相传谓之谢墓田路去县与吴兴録所载略同墓旁社户十六岁时祭拜旧有丛祠不堪其陋臣量破公省钱委大亮移置佳处重建祠堂凡屋十二遣工往塑其像冠服仪卫悉用当时之制然祠墓差僻人迹罕至若无给复之守恐罹樵牧之患昔信陵浊世之公子汉初蒙守冢之给介推霸者之陪隶晋复启环山之封况如安者高德卓然虽人隔本朝功讫前世穆然清风犹在庶物臣每见郊丘所肆赦前代忠烈立庙所在莫不申饬长吏严加虔奉欲乞圣慈特降宸旨於安冢旁申禁樵采给复五家以备洒扫守护之役勅州县官吏岁时祠祭以明圣朝纪元功褒有德之意

历代名臣奏议卷二百八十三








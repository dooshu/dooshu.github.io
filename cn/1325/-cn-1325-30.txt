清苑冤妇案


清苑县有兄弟析爨而居者，仲之产荡尽，赖伯友爱，时恤之耳。伯年五十余，仅一子。娶某氏女为妇，逑好甚笃。一日，仲妻以急逋至伯家乞贷，会妇在厨下作晚炊，仲妻与絮语。伯子适自外归，曰：“馁甚矣。”妇即以膳进。食毕，猝呼腹痛，倒地，腾扑移时乃卒，七窍之血如沈也。妇大惊，不知所为。仲妻遽呼曰：“侄妇谋杀亲夫矣！非鸣官，何以白此冤？”即与伯夫妇共首于官，仲妻证焉。官拘妇至，械之，遂自诬为因奸谋杀，并诬指甲为奸夫。甲固其家中表亲，素呐于言，即见官，畏刑，亦遂自诬服。

适制府讷公近堂移督直隶，论囚至此，疑其冤。夙闻某明府有能吏之目，檄其复讯。明府奉檄，先阅其案卷，则积已三年，厚几盈尺，屡供屡翻，其情节实可疑。乃拘集诸人，分别细鞫。先问妇当日情形，妇具白之，即命带去。讯伯夫妇以妇平日之行，则曰：“事舅姑柔而顺，夫妇亦无勃溪。”“与甲奸有之乎？”曰：“未见其往来，不敢知也。”亦命带去。问甲奸状，甲不能成声；再问，则曰：“吾供非奸，则将刑我；供奸，则去死日近：不知所供也。”问仲夫妇，仲则言当日未见；仲妻则曰：“此吾当日所目击者。伯氏五十余，仅此一子，今绝嗣矣，非杀贱婢，无以声其罪也。”明府都令带去。语人曰：“吾已十得六七矣，明日再讯，当尽得其情。”人皆不解其意。

既明，复讯，则拘在案诸人列跪案下。明府曰：“死者夜来以梦告我矣，其言曰：‘吾诚中毒以死，然毒吾者非妇也。’问其何人，则曰：‘毒我者，其右掌色变青。’”言已，以目视诸人。既而又曰：“死者又言：‘毒我者，其白睛当变黄色也。’”言已，又以目视诸人。忽抚案叱仲妻曰：“杀人者汝也！”仲妻大惊曰：“贱婢自弑其夫，何谓我也？”曰：“汝已自承矣，何得复赖？”曰：“自承如何？”曰：“吾言杀人者右掌色变青，诸人皆自若，而汝急自视其掌，是汝自供也；吾言杀人者白睛色变黄，诸人皆自若，而汝夫急顾汝而视其目，是汝夫之代供也。何得复赖？”仲妻色大变，而仍狡展。曰：“再狡供，则刑法具在，将请尝之矣。”仲妻不得已，尽吐其实。则仲与妇久欲吞伯产，每至伯家，必怀砒以往，将伺隙投之。是日见妇作炊，絮语之际，乃乘间下焉。意将尽灭之，不图伯子以饥故，首罹其祸也。

三年冤案，两堂数语，遂昭雪之，人称神明焉。明府曰：“非神明也，吾特持四字诀耳。”问何诀，曰：“察言观色。”






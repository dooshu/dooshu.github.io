灯赋

淮南王信自华淫，命彩女兮饵丹砂而学凤音。紫霞没，白日沉，挂明灯，散玄阴。顾谓小山儒士：斯可赋乎？

於是泛瑟而言曰：若大王之灯者，铜华金檠，错质镂形。碧爲云气，玉爲仙灵。双婉百枝，艶帐充庭。炤锦地之文席，映绣柱之鸣【一作鸿】筝。恣灵修之浩荡，释心疑而永平。兹侯服之夸诩，而处士所莫营也。

若庶人之灯者，非珠非银，无藻无缛。心不贵美，器穷於朴。是以露冷帷幔，风结罗纨。萤光别桂，蛾命辞兰。秋夜如岁，秋情如丝。怨此愁抱，伤此秋期。必丹灯坐叹，欲说忘辞。

至夫霜封园橘，氷裂池荪。云雪无际，河海方昏。冬膏旣凝，冬箭未度。悁【一作涓】连冬心，寂历冬暮。亦复朱灯空明，但爲伤故。乃知灯之爲宝，信可赋也。

王遂赞善，澄意敛神。屈原才华，宋玉英人。恨不得与之同时，结佩共绅。今子凝章挺秀，近出嘉宾。吐蘅吐蕙，含琼含珉。摧【一作推】骖雕辇，以爱国之有臣焉。


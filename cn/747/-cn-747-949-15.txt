○对去官判

〈得甲去官居白沙。里人云：“我家池中龙种。”本县科里人妖言。诉云：“美其德让。”不伏。〉

甲孝以居家，学以从政。非子房之晚岁，翘想赤松；类元亮之中年，栖神素里。琴书养德，道义资身。青旧游，惜行之中断；白沙邻好，善龙种之来归。异赵壹之招嫌，同任光之见爱。孔子垂教，在家必闻；程郑有言，宠而能降。善莫之大，复何加焉？至如胜友如龙，高才比凤；渥水千里，丹山五色。语其事类，盖亦繁多；考以条章，实难科罚。

潘待福


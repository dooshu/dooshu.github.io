◇请使公孙崇韩显宗参知音律表

《书》称「同律度量衡」，论云「谨权量，审法度」，此四者，乃是王者之要务，生民之所由。四者何先？以律为首。岂不以取法之始，求天地之气故也。孔子曰：「移风易俗，莫尚于乐。」然则乐之所感，其致远矣。今调音制乐，非律无以克和，然则律者，乐之本也。臣前被敕理乐，与皇宗博士孙惠蔚、太乐祭酒公孙崇等，考《周官》、《国语》，及《后汉·律历志》，案京房法，作准以定律，吹律以调丝，案律寸以孔竹，八音之别，事以粗举。书既三奏，备在前闻。臣年垂七十，日就衰颓，恐一朝先犬马，竟无丝发之益，使律法长绝，遗恨没世，是以，不敢忘怠。近在邺见崇，臣先以其聪敏精勤，有挈瓶之智，虽非经国之才，颇长推考之术，故臣举以教乐令，依臣先共所论乐事，自作《钟磬志议》二卷，器数为备，可谓世不乏贤。令崇徒教乐童书学而已，不恭乐事，臣恐音律一旷，精赏实难，习业差怠，转乖本意。今请使崇参知律吕钟磬之事，触类而长之，成益必深。求持臣先所奏三表，勘《后汉·律历志》，陛下亲览，以求厥衷，俱然易了。又著作郎韩显宗，博闻强识，颇有史才，粗解音律，亦求令时往参知。臣虽在外官，窃慕古人举善之义，愚意所及，不能自己，虽则越分，志在补益，愿不以言废人。（《魏书·律历志》上。太和中，诏中书监高闾修正音律。久末能定，闾出为相州刺史。十八年，闾表。）


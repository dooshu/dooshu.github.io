○律筒赋

碧鲜之竹，采而为筒，定名以律，式成厥功。厥功伊何？所指必捷，下彼高鸟，纷如坠叶。徒观夫抱朴见素，旨远谋深，不烦筋角，不饰碧金。直道而行，故外端其体；当无有用，故内空其心。於是步郊原，窥林越。律凝其影，运一气以潜通；箭戢其芒，出数寻而劲发。镞如击电，羽若奔月。我命处而精诚，彼不虞而殒越。亦如毛生擢颖，初晦迹以踌躇；周氏衔枚，竟收功於倏忽。烟栖霞宿，择木排空。莫不洞胸裂眦，夺魄丧躬。朝在林泉之上，夕登半俎之中。足使掇蝉失妙，弹雀非工。潘令惭黄间之弩，厩尹贱绿沉之弓。有士遇之，喟然叹曰：律者气之管，法之名；竹者材之劲，性之贞。兼此而用之匪亨，向也予人不录，虞氏不营。混樗散而长弃，何器用之能成？孔父云：“舍之则藏，用之则行。”信不虚矣。


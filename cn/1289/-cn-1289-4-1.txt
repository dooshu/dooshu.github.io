经脉第一

经脉第一上

〔一〕雷公问曰：《外揣》言浑束为一，未知其所谓，敢问约之奈何？黄帝答曰：寸口主内，人迎主外，两者相应，俱往俱来，若引绳，大小齐等。春夏人迎微大，秋冬寸口微大，如是者，名曰平人。人迎大一倍于寸口，病在少阳；再倍，病在太阳；三倍，病在阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧则取之分肉，代则取之血络，且饮以药，陷下者则从而灸之，不盛不虚者以经取之，名曰经刺。人迎四倍，名曰外格。外格者，且大且数，则死不治。必审按其本末，察其寒热，以验其脏腑之病。

寸口大一倍于人迎，病在厥阴；再倍，病在少阴；三倍，病在太阴。盛则胀满，寒中，食不消化；虚则热中，出糜，少气，溺色变，紧则为痛痹；代则乍寒乍热，下热上寒《太素》作代则乍痛乍止 。盛则泻之，虚则补之，紧则先刺之而后灸之，代则取血络而后调《太素》作泄字 之，陷下者则从灸之。陷下者，其脉血结于中，中有着血，血寒，故宜灸。不盛不虚，以经取之。寸口四倍者，名曰内关。内关者，且大且数，则死不治。必审按其本末，察其寒热，以验其脏腑之病。通其荥俞，乃可传于大数。大曰盛则从泻，小曰虚则从补，紧则从灸刺之，且饮药，陷下则从灸之，不盛不虚，以经取之。所谓经治者，饮药，亦用灸刺。脉急则引，脉代一本作脉大以弱 则欲安静，无劳用力。

〔二〕黄帝问曰：病之益甚与其方衰何如？岐伯对曰：外内皆在焉。切其脉口，滑小紧以沉者，病益甚，在中；人迎气大紧以浮者，病益甚，在外。其脉口浮而滑者，病日损；人迎沉而滑者，病日损。其脉口滑而沉者，病日进，在内；其人迎脉滑盛以浮者，病日进，在外。脉之浮沉及人迎与气口气大小齐等者，其病难已。病在脏，沉而大者，其病易已，以小为逆；病在腑，浮而大者，其病易已。人迎盛紧者伤于寒，脉口盛紧者伤于食。其脉滑大以代而长者，病从外来；目有所见，志有所存，此阳之并也，可变而已。

〔三〕问曰：平人何如？对曰：人一呼脉再动，一吸脉亦再动，呼吸定息脉五动，闰疑误 以太息，名曰平人。平人者，不病也，常以不病之人以调病人。医不病，故为病人平息以调之。人一呼脉一动，一吸脉一动者，曰少气。人一呼脉三动而躁，尺热，曰病温；尺不热，脉滑曰病风《素》作脉涩为痹 。人一呼脉四动以上曰死，脉绝不至曰死，乍疏乍数曰死。人常禀气于胃，脉以胃气为本，无胃气曰逆，逆者死。

〔四〕持其脉口，数其至也，五十动而不一代者，五脏皆受气矣；四十动而一代者，一脏无气；三十动而一代者，二脏无气；二十动而一代者，三脏无气；十动而一代者，四脏无气；不满十动而一代者，五脏无气。与之短期，要在终始，所谓五十动而一代者，以为常也，以知五脏之期也。与之短期者，乍数乍疏也。

〔五〕肝脉弦，心脉钩，脾脉代，肺脉毛，肾脉石。

心脉来，累累然如连珠，如循琅玕，曰平。累累《素》作喘喘 连属，其中微曲，曰病。前钩后居，如操带钩，曰死。

肺脉来，厌厌聂聂，如循《素问》作落 榆叶，曰平。不上不下，如循鸡羽，曰病，如物之浮，如风吹毛，曰死。

肝脉来，软弱招招，如揭长竿末梢，曰平。盈实而滑，如循长竿，曰病。急而益劲，如新张弓弦，曰死。

脾脉来，和柔相离，如鸡足践地，曰平。实而盈数，如鸡举足，曰病。坚兑如鸟之喙，如鸟之距，如屋之漏，如水之流，曰死。

肾脉来，喘喘累累如钩，按之坚，曰平。来如引葛，按之益坚，曰病。发如夺索，辟辟如弹石，曰死。

脾脉虚浮似肺，肾脉小浮似脾，肝脉急沉散似肾。

〔六〕问曰：见真脏曰死，何也？对曰：五脏者皆禀气于胃，胃者五脏之本，脏气者，皆不能自致于手太阴，必因于胃气，乃能至于手太阴，故五脏各以其时，自为而至于手太阴。故邪气胜者，精气衰也，故病甚者，胃气不能与之俱至于手太阴，故真脏之气独见，独见者病胜脏也，故曰死。

春脉，肝也，东方木也，万物之所始生也，故其气来软弱轻虚而滑，端直以长，故曰弦，反此者病。其气来实而强，此谓太过，病在外；其气来不实而微，此谓不及，病在中。太过则令人善忘，忽忽眩冒而癫疾；不及则令人胸满一作痛 引背，下则两胁 满。

夏脉，心也，南方火也，万物之所盛长也，故其气来盛去衰，故曰钩，反此者病。其气来盛去亦盛，此谓太过，病在外；其气来不盛去反盛，此谓不及，病在内。太过则令人身热而骨痛一作肤痛 ，为浸淫；不及则令人烦心，上见咳唾，下为气泄。

秋脉，肺也，西方金也，万物之所收成也，故其气来轻虚以浮，来急去散，故曰浮，反此者病。其来毛而中央坚，两旁虚，此谓太过，病在外；其气来毛而微，此谓不及，病在中。太过则令人逆气而背痛，愠愠然；不及则令人喘呼，少气而咳，上气见血，下闻病音。

冬脉，肾也，北方水也，万物之所合藏也，故其气来沉以濡《素问》作搏 ，故曰营，反此者病。其气来如弹石者，此谓太过，病在外；其去如数者，此谓不及，病在中。太过则令人解 ，脊脉痛而少气，不欲言；不及则令人心悬如病饥。《素问》下有“皔中清，脊中痛，小 腹满，小便变赤黄”四句 。

脾脉，土也，孤脏以灌四旁者也，其善者不可见，恶者可见。其来如水之流者，此谓太过，病在外；如鸟之喙者，此谓不及，病在中。太过则令人四肢不举；不及则令人九窍不通，名曰重强。





经脉第一中


〔一〕春得秋脉，夏得冬脉，长夏得春脉，秋得夏脉，冬得长夏脉，名曰阴出之阳，病善怒不治，是谓五邪，皆同死不治。

春胃微弦曰平，弦多胃少曰肝病，但弦无胃曰死。胃而有毛曰秋病，毛甚曰今病，脏真散于肝，肝藏筋膜之气也。

夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病，脏真通于心，心藏血脉之气也。

长夏胃微软弱曰平，胃少软弱多曰脾病，但代无胃曰死。软弱有石曰冬病，石《素》作弱 甚曰今病，脏真濡于脾，脾藏肌肉之气也。

秋胃微毛曰平，毛多胃少曰肺病，但毛无胃曰死。毛而有弦曰春病，弦甚曰今病，脏真高于肺，肺行营卫阴阳也。

冬胃微石曰平，胃少石多曰肾病，但石无胃曰死。石而有钩曰夏病，钩甚曰今病，脏真下于肾，肾藏骨髓之气也。

胃之大络，名曰虚里，贯膈络肺，出于左乳下，其动应手，脉之宗气也。盛喘数绝者，则病在中；结而横，有积矣；绝不至曰死。

诊得胃脉则能食，虚则泄也。

〔二〕心脉揣《素问》作搏 坚而长，病舌卷不能言；其软而散者，病消渴《素》作烦 自已。

肺脉揣《素》作搏，下同 坚而长，病唾血；其软而散者，病灌汗，至令不复散发。

肝脉揣坚而长，色不青，病坠若搏，因血在胁下，令人喘逆；其软而散，色泽者，病溢饮。溢饮者，渴暴多饮，而溢入肌皮肠胃之外也。

胃脉揣坚而长，其色赤，病折髀；其软而散者，病食痹，痛髀。

脾脉揣坚而长，其色黄，病少气；其软而散，色不泽者，病足 肿，若水状。

肾脉揣坚而长，其色黄而赤者，病折腰；其软而散者，病少血，至令不复。

夫脉者，血气之府也，长则气和，短则气病，数则烦心，大则病进，上盛则气高，下盛则气胀，代则气衰，细则气少，涩则心痛。浑浑革革至如涌泉，病进而危；弊弊绰绰一本作绵绵 ，其去如弦绝者死。

〔三〕寸口脉中手短者，曰头痛；寸口脉中手长者，曰足胫痛。寸口脉沉而坚者，病在中；寸口脉浮而盛者，病在外。寸口脉中手促上数《素问》作击 者，曰肩背痛。寸口脉紧而横坚《素问》作沉而横 者，曰胁下腹中有横积痛。寸口脉浮而喘《素问》作沉而弱 者，曰寒热。寸口脉盛滑坚者，曰病在外；寸口脉小实而坚者，曰病在内。脉小弱以涩者，谓之久病；脉浮滑而实大《素问》作浮而疾 者，谓之新病。病甚有胃气而和者，曰病无他。脉急者，曰疝 少腹痛。脉滑曰风，脉涩曰痹，盛而紧曰胀，缓而滑曰热中。按寸口得四时之顺，曰病无他，反四时及不间脏，曰死。

太阳脉至，洪大以长；少阳脉至，乍数乍疏，乍短乍长；阳明脉至，浮大而短。

〔四〕厥阴有余，病阴痹；不足，病生热痹；滑则病狐疝风；涩则病少腹积气一本作积厥 。

少阴有余，病皮痹瘾疹；不足，病肺痹；滑则病肺风疝；涩则病积，溲血。

太阴有余，病肉痹寒中；不足，病脾痹；滑则病脾风疝；涩则病积，心腹时满。

阳明有余，病脉痹，身时热；不足，病心痹；滑则病心风疝；涩则病积，时善惊。

太阳有余，病骨痹身重；不足，病肾痹；滑则病肾风疝；涩则病积，时善癫疾。

少阳有余，病筋痹胁满；不足，病肝痹；滑则病肝风疝；涩则病积，时筋急目痛。

〔五〕太阴厥逆， 急挛，心痛引腹，治主病者。

少阴厥逆，虚满呕变，下泄清，治主病者。

厥阴厥逆，挛，腰痛，虚满前闭，谵语，治主病者。

三阴俱逆，不得前后，使人手足寒，三日死。

太阳厥逆，僵仆，呕血善衄，治主病者。

少阳厥逆，机关不利。机关不利者，腰不可以行，项不可以顾，发肠痈不可治，惊者死。

阳明厥逆，喘咳身热，善惊，衄血呕血，不可治，惊者死。

手太阴厥逆，虚满而咳，善呕吐沫，治主病者。

手心主、少阴厥逆，心痛引喉，身热者死，不热者可治。

手太阳厥逆，耳聋泣出，项不可以顾，腰不可以俯仰，治主病者。

手阳明、少阳厥逆，发喉痹，嗌肿痛，治主病者。

〔六〕来疾去徐，上实下虚，为厥癫疾；来徐去疾，上虚下实，为恶风也。故中恶风者，阳气受也。有脉俱沉细数者，少阴厥也。沉细数散者，寒热也。浮而散者为 音顺 仆。诸浮而不躁者皆在阳，则为热；其有躁者在手。诸细而沉者皆在阴，则为骨痛；其有静者在足。数动一代者，病在阳之脉也，溏泄及便脓血。诸过者切之。涩者阳气有余也，滑者阴气有余也。阳气有余则为身热无汗；阴气有余则为多汗身寒；阴阳有余则为无汗而寒。推而外之，内而不外者，有心腹积也；推而内之，外而不内者，中有热也。推而上之，下而不上者，腰足凊也；推而下之，上而不下者，头项痛也。按之至骨，脉气少者，腰脊痛而身有痹也。





经脉第一下


〔一〕三阳为经，二阳为维，一阳为游部。三阳者，太阳也，至手太阴而弦浮而不沉，决以度，察以心，合之阴阳之论。二阳者，阳明也，至手太阴弦而沉急不鼓，炅至以病皆死。一阳者，少阳也，至手太阴上连人迎弦急悬不绝，此少阳之病也，抟阴则死。三阴者，六经之所主也，交于太阴，伏鼓不浮，上空志心。二阴至肺，其气归于膀胱，外连脾胃。一阴独至，经绝，气浮不鼓，钩而滑。此六脉者，乍阴乍阳，交属相并，缪通五脏，合于阴阳，先至为主，后至为客。

三阳为父，二阳为卫，一阳为纪；三阴为母，二阴为雌，一阴为独使。二阳一阴，阳明主脾一本无脾字 病，不胜一阴，脉软而动，九窍皆沉。三阳一阴，太阳脉胜，一阴不能止，内乱五脏，外为惊骇。二阴一阳，病在肺，少阳一作阴 脉沉，胜肺伤脾，故外伤四肢。二阴二阳皆交至，病在肾，骂詈妄行，癫疾为狂。二阴一阳，病出于肾，阴气客游于心脘下空窍，闭塞不通，四肢别离。一阴一阳代绝，此阴气至心，上下无常，出入不知，喉嗌干燥，病在土脾。二阳三阴至阴皆在阴不过阳，阳气不能止阴，阴阳并绝，浮为血瘕，沉为脓 也。三阳独至者，是三阳并至，并至如风雨，上为癫疾，下为漏血病，三阳者，至阳也。积并则为惊，病起如风，霹雳，九窍皆塞，阳气滂溢，嗌干喉塞。并于阴则上下无常，薄为肠澼，此谓三阳直心，坐不得起卧者，身重，三阳之病也。

〔二〕黄帝问曰：脉有四时动奈何？岐伯对曰：六合之内，天地之变，阴阳之应，彼春之暖，为夏之暑，彼秋之忿，为冬之怒。四变之动，脉与之上下，以春应中规，夏应中矩，秋应中衡，冬应中权，是故冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期，期而相失，如脉所分，分之有期，故知死时。微妙在脉，不可不察，察之有纪，从阴阳始。是故声合五音，色合五行，脉合阴阳。持脉有道，虚静为宝。春日浮，如鱼之游在波；夏日在肤，泛泛乎万物有余；秋日下肤，蛰虫将去；冬日在骨，蛰虫周密，君子居室。故曰：知内者按而纪之，知外者终而始之，此六者，持脉之大法也。

〔三〕赤脉之至也，喘而坚，诊曰有积气在中，时害于食，名曰心痹，得之外疾思虑而心虚，故邪从之。白脉之至也，喘而浮，上虚下实，惊，为积气在胸中，喘而虚，名曰肺痹，寒热，得之醉而使内也。黄脉之至也，大而虚，有积气在腹中，有厥气，名曰厥疝，女子同法，得之疾使四肢，汗出当风。青脉之至也，长而弦左右弹，有积气在心下支 ，名曰肝痹，得之寒湿，与疝同法，腰痛，足清，头痛一本云头脉紧 。黑脉之至也，上坚而大，有积气在少腹与阴，名曰肾痹，得之沐浴清水而卧。

〔四〕形气有余，脉气不足，死；脉气有余，形气不足，生。形气相得，谓之可治。脉弱以滑，是有胃气，命曰易治，治之趋之，无后其时。形气相失，谓之难治；色夭不泽，谓之难已；脉实以坚，谓之益甚；脉逆四时，谓之不治。所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，名曰逆。四时未有脏形，于春夏而脉沉涩，秋冬而脉浮大，病热脉静，泄而脉大，脱血而脉实，病在中而脉实坚，病在外而脉不实坚者，皆为难治，名曰逆四时也。

〔五〕问曰：愿闻虚实之要。对曰：气实形实，气虚形虚，此其常也，反此者病；谷盛气盛，谷虚气虚，此其常也，反此者病；脉实血实，脉虚血虚，此其常也，反此者病。气盛身寒，气虚身热曰反；谷入多而气少曰反；谷不入而气多曰反；脉盛血少曰反；脉少血多曰反。气盛身寒，得之伤寒；气虚身热，得之伤暑。谷入多而气少者，得之有所脱血，湿居其下也；谷入少而气多者，邪在胃及与肺也。脉少血多者，饮中热也；脉大血少者，脉有风气，水浆不入，此之谓也。夫实者，气入也，虚者，气出也。气实者，热也；气虚者，寒也。入实者，左手开针孔也；入虚者，左手闭针孔也。

〔六〕脉小色不夺者，新病也；脉不夺色夺者，久病也。脉与五色俱夺者，久病也；脉与五色俱不夺者，新病也。肝与肾脉并至，其色苍赤，当病毁伤，不见血，已见血，湿若中水也。尺内两旁则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝胫中事也。粗大者，阴不足，阳有余，为热中也。

〔七〕腹胀身热，脉大一作小 ，是一逆也；腹鸣而满，四肢清，泄，脉大者，是二逆也；血衄不止，脉大者，是三逆也；咳且溲血脱形，脉小而劲者，是四逆也；咳，脱形身热，脉小而疾者，是五逆也。如是者，不过十五日死矣。腹大胀，四末清，脱形泄甚，是一逆也；腹胀便一作后 血，其脉大，时绝，是二逆也；咳，溲血，形肉脱，脉喘，是三逆也；呕血，胸满引背，脉小而疾，是四逆也；咳呕腹胀，且飧泄，其脉绝，是五逆也。如是者，不及一时而死矣。工不察此者而刺之，是谓逆治。

〔八〕热病脉静，汗已出，脉盛躁，是一逆也；病泄脉洪大，是二逆也；着痹不移，繦肉破，身热，脉偏绝，是三逆也；淫而夺形身热，色夭然白，及后下血 ，笃重，是四逆也；寒热夺形，脉坚揣，是五逆也。

〔九〕五实死，五虚死。脉盛、皮热、腹胀、前后不通、闷瞀，是谓五实。脉细、皮寒、气少、泄利前后、饮食不入，是谓五虚。浆粥入胃，泄注止，则虚者活；身汗得后利，则实者活，此其候也。

〔十〕心脉满大，痫痉筋挛。肝脉小急，痫痉筋挛。

肝脉瞀暴，有所惊骇，脉不至若喑，不治自已。

肾脉小急，肝脉小急，心脉小急不鼓，皆为瘕。

肾脉大急沉，肝脉大急沉，皆为疝。

肝肾脉并沉为石水，并浮为风水，并虚为死，并小弦欲为惊。

心脉揣滑急为心疝《素问》揣作搏。下同 。肺脉沉揣为肺疝。

三阳急为瘕，二阴急为痫厥一本作二阴急为疝 ，二阳急为惊。

脾脉外鼓沉为肠澼，久自已。肝脉小缓为肠澼，易治。肾脉小揣沉，为肠澼下血，血湿《素问》作温 身热者死。心肝澼亦下血，二脏同病者可治。其脉小沉涩为肠澼，其身热者死，热甚七日死《素》作热见 。

胃脉沉鼓涩，胃外鼓大，心脉小坚急，皆膈偏枯。男子发左，女子发右，不喑舌转者可治，三十日起；其从者喑，三岁起；年不满二十者，三岁死。

脉至而揣，衄血身有热者死。脉来悬钩浮者为热《素》作常脉 。脉至而喘，名曰暴厥，暴厥者，不知与人言。脉至而数，使人暴惊，三四日自已。脉至浮合，浮合如数，一息十至以上，是经气予不足也，微见九十日死。脉至如火薪然，是心精予夺也，草干而死。脉至如丛棘《素》作如散叶 ，是肝气予虚也，木叶落而死。脉至如省客，省客者，脉寒一本作塞 如鼓也，是肾气予不足也，悬去枣华而死。脉至如丸泥，是胃精予不足也，榆荚落而死。脉至如横格，是胆气予不足也，禾熟而死。脉至如弦缕，是胞精予不足也，病善言，下霜而死，不言可治。脉至如交棘《素》作交漆 ，交棘者，左右旁至也，微见三十日而死。脉至如涌泉，浮鼓肌中，是太阳气予不足也，少气味，韭花生而死。脉至如委土之状，按之不足，是肌气予不足也。五色见黑，白累发而死。脉至如悬痈，悬痈者，浮揣切之益大，是十二俞之气予不足也，水冻而死。脉至如偃刀，偃刀者，浮之小急，按之坚大，五脏寒热《素》作菀熟 ，寒热独并于肾，如此其人不得坐，立春而死。脉至如丸滑不著《素》作手不直 手，丸滑不著者，按之不可得也，是大肠气予不足也，枣叶生而死。脉至如华者，令人善恐，不欲坐卧，行立常听，是小肠气予不足也，季秋而死。






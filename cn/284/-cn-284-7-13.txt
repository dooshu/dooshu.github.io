陳廷會 挽前指揮卓煥妻殉節錢宜人

際叔，浙江錢塘人。

挽前指揮卓煥妻殉節錢宜人

君不見廣陵四月震金鼓，畫閣朱樓委塵土。
男兒有志死干城，婦人守節投江滸。
死者不如生者多，卓家之婦何其英。
城未破時告夫子，婦人從一義終此。
臨時拜啓堂上姑，姑老婦少婦當死。
將身一躍入池中，池光蕩漾起悲風。
青天慘慘不可視，白雲往復無終窮。




○三藏无畏不空法师塔记

大唐开元二十三年，三藏无畏卒，春秋九十有九。诏鸿胪丞李现监护丧事，塔於龙门之西山广化寺，藏其全身。畏本释种，甘露饭王之後，以让国出家，道德名称，为天竺之冠，所至讲法，必有异相。初在乌茶国演《遮那经》，须臾众会，咸见空中有毗卢遮那四金字，各寻丈排列，久之而没。又尝过龙河，一托驼负经没水，畏惧失经，遽随之入水。於是龙王邀之入宫讲法，不许；彼请坚至，为留三宿而出，所载梵夹不湿一字。其神异多类此。


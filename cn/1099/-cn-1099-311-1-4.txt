○議親政事疏 【 御朝面奏】

儀制清吏司案呈、奉本部送、節於禮科抄出禮科都給事中王之垣等題前事、又該吏科右給事中溫純、題為懇乞聖明、亟圖覽本顧問之要、以隆交泰事、又該兵科給事中宋良佐、題為摘陳聖明缺政、懇乞宸斷銳行、以勵人心、以隆治安事、又該雲南道監察御史王圻、題為聖孝吉除、請稽　祖制、修召對之曠儀復午朝之舊典、上光帝業、下釋羣疑事、又該工科左給中龍光題為懇乞聖明端治體以弘聖政、以隆聖化事、俱奉　聖旨、禮部知道、通抄到部、送司案呈到部、看得禮科都給事中王之垣等、　稱本科職掌章奏、通詳諸臣獻議、惟延訪一事。最為切要。欲乞修復　祖宗。及　先帝舊規。時御便殿。召宰輔王臣。訪論治道。至于章疏。請命內閣輔臣分別另呈聖覽、附以簡明說帖。講後面陳。其九卿大臣。許隨內閣面議請　旨。仍令臺諫之臣隨之。或命通政司鴻臚寺量裁常套繁文。或復午朝之制。吏科右給事中溫純題乞勤顧問覽章奏、或召閣臣、或召部院諸臣。面議時務兵科給事中宋良佐、題稱三事、其一請召見大臣、其二請親覽章奏、其三請聽從諫言、而終之以勵精之說、雲南道監察御史王圻、題請修召對之曠儀復午朝之舊典、仍乞將章奏一二緊要者。日於文華殿商確批行機務一二重大者。日於蚤朝時親傳德音。工科左給事中龍光題稱三事、一曰慎動、二曰內省、三曰延訪、以上各疏、如聽諫慎動內省等項、事關君德者、惟在聖明留念、特加儆惕、即可下副羣臣之望、及常朝儀節、午朝舊制、一時遽難改復者、俟當次第酌處、臣等俱未敢贅議、至於親覽章奏。及延訪治道二事。則前此臺諫。言之者不下數十人。本部題覆者巳經三四次。向以　皇上時在諒闇。尚冀有待。而今禫制巳滿。乃猶未見舉行。所以諸臣又復交章陳請、據其論列、雖各不同、原其大意、均為忠懇、臣等竊惟治道貴於勵精。政體貴於練習。人君欲圖勵精之治者。則必明作以攬綱維。而不可幸於因循。欲求練習之方者。穆廟臨朝恭默寡言一時羣臣獻替在此則必諮訪以廣忠益而不可專於恭默、歷觀聖帝明王。咸切憂勤。英君誼辟。每勞問察。葢自古致治之隆。未有不由於是者也。今我　皇上御極以來。於章疏間嘗親賜批荅矣於邊事或曾面問輔臣矣。其於天下政務、不可謂之不加意也。然而批荅者第偶出於一時。面問者亦僅止於一事。竊恐章奏敷陳。未必日廑省覽。君臣志意尚或阻於交孚。所以科道諸臣。私憂過慮、屢言而不置。臣等參詳各疏、委於治理有關、當今切要第一事、莫過於此、相應依擬題請、伏望　皇上俯從羣議、毅然舉行、自今以後、凡每日內外諸司、一應章奏。依例送內閣擬票。除常行事務。俟聖覽過。照常發行。不必一一面議外。中間如遇事有關係者。許閣臣分別擬票。另行呈進、次日朝講之後。即於文華殿將前項本內略節。及擬票緣由。逐一敷陳。恭候　皇上面加商確。親賜裁斷。此事有関實政所宜舉行其六部都察院掌印官。許五日一次同輔臣入對文華殿、擇其事之尤有関係者先期具題本照常封進。仍將事件送本部類進春坊揭帖其題本俟　皇上覽畢。依例發內閣。先行看詳至日朝講之後。部院官晉詣御前。將前項本內緊關情節。明白面奏。恭候　皇上與輔臣重加商確。特賜宸斷施行。若輔臣有啟沃謀猷所當入告者。仍聽隨宜面陳。不必止於擬票事件。如部院有緊要重務。所當急奏者。仍許不時請見不必限以五日常期。至於部院官進對之日。仍輪科道掌印官各二員隨入。倘有事體未當者。許令公同評正。如此則萬幾政務。自將習熟於聖衷。而羣臣愚欵。庶可仰達於天聽。上下交而泰道成。唐虞三代之治、真有不難致者矣、


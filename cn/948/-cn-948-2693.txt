陆游　山房

柴门不掩俗人稀，成就山房一段奇。

木叶最宜新雨後，鸟声更胜暮春时。

家赀屡罄缘耽酒，宿习犹存为爱诗。

别有一条差自慰，术苗芎茁正离离。

陆游

陆游　山房

何处合题诗，山房病起时。

晨光鸟先觉，春信柳偏知。

陋学勤何益？虚名悔可追。

布衾新絮暖，惟与睡相宜。

陆游

陆游　山房

扰扰人间岁月移，山房几度换茅茨。

身游与世相忘地，诗到令人不爱时。

老鹤初来未丹顶，稚松亲种已蚢枝。

东涂西抹非无意，皱面朱铅太不宜。

陆游

陆游　山房

四纪移家剡曲傍，自茨生草作山房。

寒侵夜艾知霜重，行遍天涯觉梦长。

戒婢无劳事钗泽，课奴相率补陂塘。

无衣已免豳人叹，数箔春蚕岁有常。

陆游


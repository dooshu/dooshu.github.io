卷八

<集部,别集类,明洪武至崇祯,怀麓堂集>

钦定四库全书

怀麓堂集卷八

明　李东阳　撰

诗稿八

七言古诗

艾光禄所藏画龙

墨池雨涨春水浑翻绡泼练纷吐歕波涛澒洞烟雾昏中有灵气吐复哼化为鳞甲如山嶟葛陂之子延平孙焦台雷泽皆弟昆昂头奋角倨且蹲一吓颠走百孟贲怒眦倒射搏桑暾身闯震宫排艮阍蹴踏月窟蟠天根东游阳谷西掠崑凭丘躐阆山为髠霆车电帜喧作屯朱芒闪地烈焰炖前驱鰌鯶後鲸鲲肯与鲦鲔同甖盆顷刻变化茫无痕四海尽被沾濡恩是谁画者称专门腕未操笔气已吞登堂蓦见骇欲奔以手熟试稍可扪叶公老死空游魂神物化去精灵存龙飞在上九五尊公今为云正絪緼愿随沛泽弥乾坤彼丹与青安足论题沈启南所藏郭忠恕雪霁江行图真蹟

洛阳老狂眼双白挥毫醉呼声裂帛手持造化夺天工顷刻云烟变朝夕有时点染入毫忽决皆未须论尺寸平看侧睨部位匀叠见层分了无隔更闻篆厺书絶伦二物殊科乃同格前身合是顔平原骨蜕空山两无迹【世传忠恕尸解事与鲁公正同】君看雪霁江行图杳若张帆向空碧沙明水净天地濶远树平川晴历历两舟供载百物具细者铢藏钜山积老稚相看宛有情佣工仆夫皆受职世闲画手自有数此狂一去难再得宣和旧物出内局书题瘦筋印方石风尘澒洞河洛空流落江南岁三百天球河图庙不守微物犹关世因革富家珍袭何足论终作贫儿一朝食姑苏沈郎亦好奇袖里黄金轻一掷定知仙笔可通神恐有六丁随霹雳桓伭窃取吾所笑一月为君频拂拭还君颇觉未忘情摹本为予君莫惜

朱中孚秋官竹园书屋歌

桂阳县南多竹园朱家种竹秀且蕃根如蟠龙叶翥凤上蔽倒景回清暾南池水清緑於染影带晴江春冉冉中林断处忽青山门外笔峰秋数点竹园老翁长爱诗读书教子鬓成丝台骖郡驾日相逐涧雨岩风无改时栢台成臣霜雪姿南历岭海西豳岐十年襟袍画图见万里平安书札知秋曹郎官清比竹身着青袍佩苍玉竹林在园书在屋如此传家殊不俗君家未贫贫亦足有园可居书可读我家湖南子乡曲无竹无居但空谷归当坐子青石床净洗胷中尘万斛

刘尚质南楼题王舜耕山水图

溪声潺湲杂林壑山势蜿蜒去还郤浮云欲起未起时半在溪头与山脚入空高鸟飞欲尽背屋斜阳惨将落更无剩地与闲人纵有红尘何处着南亩老翁双鬓斑笔法颇似高房山少年豪宕老踈放往往醉墨留人间平生画癖兼山癖一见此图三叹息愧我不如楼上人日日开窻看秋碧

林侍御孟仁所藏王舜耕山水图

青山雨过行云湿高者在田低在隰溪风飘揺正无力岩峦忽开中壁立翠微依稀入空杳丛林峥嵘石戢戢山根细路无人行空庭生苔土花湿江南江北定何处拟欲从人问州邑载酒疑逢好事来泛舟恐有渔郎入心知图画本虚幻颇为尘襟豁羁絷粉墨人间孰与留乾坤此老何嗟及乌台铁冠高屹屹山亦可动水可激坐将氷雪洒炎荒六月高堂风摵摵

题沈启南所藏林和靖真蹟追和坡韵

湖亭路绕梅花曲石砚年年洗芳渌湖光照眼花絶尘此老当时面如玉诗应独步难同调字岂必工终不俗城东苍头持卷来一夜起看三秉烛我从书法得相法骨秀神清臞亦足有如辛苦学神仙火冷空山断荤肉遗编旧事已陈迹五百年来登鬼籙水流花落两无情谁能更和西湖曲石田诗人亦清士居不种梅翻种竹他时并作隐君论何似周莲与陶菊

题画鹰送罗缉熙南归

大鹰狰狞爪决石侧目高堂睨秋碧小鹰倔?俯且窥威而不扬岂其雌雌雄起?各异态意气相看出尘壒独立羞将衆羽羣高飞怕有浮云碍山寒木落天始风日色惨淡川原空人间狐兎自有地慎勿反击伤鵷鸿画图彷佛是谁作宛似悬韝臂间落高堂匹练长风生万里炎荒尽幽朔我生奇气空嶙峋挥毫对此不无神送渠羽翼朝天去亦是云霄得意人

张侍御世周所藏山水图歌

秋山日落川气黄树影下映寒潭苍丛篁入林豁蒙翳石角路转山东岗茆堂对山复面水高者可屐深可航闭门郤扫动经月落叶委地苔覆墙岂无山客跨欵段亦有孺子歌沧浪吾生早觉簪组累十年丘壑成膏盲画图彷佛见此景褰裳欲渡川无梁空堂五月熯如火使吾郁塞回中肠安得盘蛇一片石坐醒残醉生余凉君今持节行万里要遣霜雪清炎荒请看穷谷冣深处或有隐逸藏声光扬清激浊付公等吾欲拂衣辞太仓坠马後柬萧文明给事长句并呈同游诸君子

我在黄门夜燕归径驱健马疾若飞马蹄翻空身堕地岂独尘土沾人衣徒行郤叩黄门宅主翁醉睡惊倒屐东轩大床许借我筋骨屈强眠不得二郎拥臂下中庭左曳右挈蹒跚行西邻乞药走僮仆东家贳酒来瓶罂大郎慰问不停口以手熨抑重复轻黄门对床卧答语独夜沈沈何限情黄门朝回我起坐南屏潘郎跨驴过西台骢马随东曹复有同官两寮佐周郎哭子涕未乾闻疾赴予如拯堕羣嗟衆唁增我忧独喜南屏向予贺忆当堕马城东阿前有深渠後坡陁置身隙地不盈丈或有神鬼相撝诃兹行未必不为福对酒尽醉且复歌诗成臂病不能写黄门健笔如操戈庭空客散日在户夜踏肩舆代徐步道逢东曹送我归举袂郤之犹返顾入门强作欢笑声实恐衰顔惊老父闭门稳卧病经月幸是闲官寡书簿高吟朗讽犹舌存欹坐看书书屡误故人入坐时起迎拄杖徐行转愁仆黄门父子时过问爱我情多岂予助平生骨肉欣戚同世上悠悠几行路宦途夷险似有数堕马为君今两度作诗病起谢黄门各保千金向迟暮

文敬坠马用予韵见遗再和一首

我马西行东客归归心落日争纷飞长安城中一掌地颠倒鞭鞚随裳衣君时别向中书宅两日吾门断双屐宁知此厄忽相遭怪事惊从武昌得东曹旧僦尚书庭当堦跛曳止复行曲身正自凭几杖伸臂强可持杯罂拳如崔家独足鹭风雨不动垂丝轻谁其赏此句独苦吾荷武昌无限情面当轩前花下坐病足蹒跚为花过诗才与病应力争酒兴乡心复相佐归来病剧吟愈工作势犹疑马前堕故将奇事发高怀衆口慰君君自贺忆当散髪林中阿扫石自坐青盘陀肩行板舆步筇竹左麈右箑随麾诃风樯浪檝见亦惯仓卒不废歗与歌谁令冠履执羁策顿觉平地生鋋戈安乐窝中长闭户万事茫然人推步如何物理异人情堕甑有时犹却顾羊家臂折登三公塞上髀伤欢老父定知时运迭乘除或者神灵司籍簿南人漫作知章嘲北客善骑宁免误嗟予亦是长安人二十年来几颠仆向来病卧苦岑寂剧饮豪吟赖君助言酬德报理则然况是前车覆同路世间堕者亦无数共说郎官好风度即看走马向亨衢莫待驱驰岁云暮

文敬擕叠韵诗见过且督再和去後急就一首

苦欲留君君又归翻然上马力欲飞与君未罄连夕话复遣僮仆牵君衣问君坠卧城东宅病足几时能着履仓皇不肯戒前车道上泥深行岂得君时坐笑当空庭笑予亦怯泥涂行有如醉者醉初醒戒客不遣操罇罂当时我悔不子戒我足子肩谁重轻世闲岂独我与子慎勿局促伤高情黄门筵中客满座回首光隂如鸟过宦途颠蹶亦有之不见黄门已州佐人言官重不如身我身幸全何害堕自断吉凶皆付天不须重问梁邱贺闻君此语唯复阿如病得医逢扁陀亦知身世等梦幻实恐名教遭讥诃孙膑刖足尚酣战幼舆折齿还高歌何如乐正一伤足忧心抱痛如创戈君方大笑复出户五十漫劳嗤百步试教鲍老复当场岂免狐疑更狼顾昔闻达奚走奔马曾说此儿还此父吾曹岂是驰驱才自合儒官守文簿前言戱君君不知极辨为予无乃误今宵且作风月谈莫更尘途论兴仆君归我坐时独吟颇觉诗成少神助知君此兴正不浅却似轻车随熟路歌长韵险亦有数我已三赓君两度急须走笔偿我逋莫道诗来天已暮

得文敬双塔寺和章诏之不至四叠韵奉答

问君朝回胡不归西驰急脚走若飞云承部檄籍戎伍岁给纩帛颁冬衣浮图东望瑜伽宅尺地西垣懒回屐祗应官事了痴儿怪底可人招不得想当岸帻坐公庭东曹号令方风行直穷妙思入权度岂有暇日消盘罂栖迟鞅掌自有地向来笑口未可轻闲官饱食太仓粟使我刺促难为情埋头日向书堆坐岁月都将病中过久知筋力负驰驱我已愧子郎官佐今年堕马复病目目病虽轻不如堕并抛笔砚委尘埃且免墓谀兼厦贺两旬面壁西檐阿禅心不动如只陀门前索文如索债逊谢不敢加嗔诃官稽私负两不办为君重和堕马歌兴来作字大如掌眼暗仅辨点与戈尘多路长不出户茧足还思堕时步淖险真停疋马迎情深屡枉高轩过卧无小吏惊报衙行爱娇儿解随父拟借东曹度支手记取玉堂风月簿从知身病是闲时病里不闲诚大误嗟予病起身亦健又被君诗压将仆我兼二病君但一宁不少留为我助知君尚有逸驾才我马虺隤当避路七擒八克古有数白战共君今几度我歌又竟君不来欲效鲁阳挥日暮

若虚诗来欲平马讼五叠韵答若虚并柬文敬佩之

冯郎堕马长安归身病在床思奋飞我时病堕忽两月几度为渠惊倒衣邵郎近堕桥头宅右足独拳愁蹑屐三人堕马渠最伤毕竟堕同谁失得西涯书屋东曹庭诗筒络绎东西行本缘诗堕不为酒玉山自倒非金罂冯郎谈虎色独变开口不问重与轻吾宗白洲不堕马亦作堕语真多情喧争浪谑两当坐颇觉风流非罪过向来曲直未分明旁引诸家为证佐讼当坐人不坐马胜负在诗宁在堕冯郎欲作旁观人负汝何悲胜何贺白洲老吏直不阿手持三尺无坡陀欲令虞芮成礼让不遣秦越相讥诃不然健讼化勍敌只恐吴侬围楚歌南山一判不可改昨夜东坛闻止戈诗家纷纷各门户尔我不须分跬步世门夷险自有途騄駬驽骀竟谁顾古来相马独孙阳有子分明不如父白洲乃欲卖我马郤付东隣酒家簿人虽千虑有一失我马虽驽亦应误君看三马二马良冯马冣良先我仆白洲有马夸健强纵免堕伤为盗助诗成我亦判渠归良马勿与驽争路佳辰美景亦有数莫遣闲情嬲襟度急呼邵李招冯郎下马共醉西涯暮

体斋宅赏莲席上得十字

池上雨过芳尘浥池上花开衆宾集回风忽觉翠旗翻倒影真疑彩云湿越浦新粧水底明汉臯遗佩空中拾剪裁似欲烦并刀涴染郤愁翻墨汁根非异种难同调身在後时终独立已当佳丽国三千不羡艳阳春九十桂苦兰辛只自怜桃红李媚何嗟及酒如恋客传不停花似解诗催更急坐看烟盖晴袅袅欲采露房秋戢戢我狂不去当重来鲸饮碧筩三万吸

书蒙翁老先生书画卷後

蒙翁书法天下豪坐惊风雨随波涛有时意匠入幽眇力与造化争纎毫仰观千年俯一世纷纷弄笔皆儿曹书家论定价亦定须识我翁人品高戏将水墨洒缣素如饫梁肉甘醯糟残山剩水世莫覩流落数纸青蒲萄一登翁门遂隔世齿颊未获沾余膏如游神山见石髓顷刻再往不复遭莆田郑郎得宝藏明珠杂佩金错刀摩挲两眼百过读使我涕泪盈青袍三年留玩一朝去久假似觉归心劳泰山东颓日西坠欲往从之中郁陶诗成起立岁将暮空庭短髪风萧骚

戏赠王古直

王郎诗穷人共知王郎书法穷於诗亦知二者关造化学成便有穷相随腰金拖玉自有相安用效此伎俩为长安尘中走仆仆面皮皴皱瘦且黧出门信脚自来往酒醒不记东君谁囊无百钱有数纸码瑙照案堆琉璃问渠宝此亦安用寒不可絮饥可糜渠言俗士岂解此肥肉火酒甘如饴十年远游得奇货恨不归诧妇与儿功名事业付杯酒尚复与子争毫厘世间巧拙各万状看渠非黠还非痴挥毫赠君莫浪喜我诗不是琼琚辞

题衍圣公所藏范尧山水图

高山隆隆石磊磊长流奔湍转深汇杈枒老树生古枝上有悬菌赘成瘣凌兢石路难容车?舟欲渡江无涯骑驴过冈驴脚跛行客关山应苦嗟大行迢嶤剑门远不是天台还阆苑世闲平地能几何万里江山隘双眼良工此画谁与传北人云是范华原风多岁久缣素裂隐隐断墨尘埃间尼山孙子簪缨客坐爱清风洒堂壁平生幽赏几人同嗟我尚抱山林癖岱岳峯高泗水深向来瞻望空至今登高作赋非吾事不尽乾坤仰止心

徐用和侍御所藏云山图歌

何人醉写云山图浮云澒洞山馍糊空明射地日漏影稍觉林树开扶踈平原苍莽不知处忽有细路通榛芜茅堂枕山半阁水卷幔正对前峯孤幽人深居不出户纵有邻舍无招呼低头把卷苦吟讽语暗不辨楚与吴中流棹歌似相答欲断未断声呜呜云多水濶望不见知是沧洲旧钓徒长安六月晴复雨若非尘土还泥涂城中见山如见画刚可髣髴求形模山犹可见水莫涉尺潦岂足容长舻十年旧游忆南国岁月催人非故吾鹦鹉洲前汉阳树此景此诗今有无因君此图意披豁更欲买棹游江湖

题应宁所藏马敬瞻山水图

空堂宿雾衣巾湿展卷看图向庭立高峯巃嵸树蒙葺雨气山光满川湿中有扁舟一钓翁手把纶竿头戴笠欲渡真愁野水昏将归更恐溪风急渠虽不语吾亦解已觉良工竟先入练川老子旧名流三十年来邈谁及今时画工强解事枉秃霜毫翻墨汁舍人耽诗复爱画断素遗缣总收拾向来卷帙堆比山後得此图尤什袭嗟予对此开郁悒如热者濯渴者汲诗成画法两无聊空对西山高岌岌

观怀素自序帖真蹟柬原博太史

吾乡上人老藏真挥毫作字精入神金书石刻世已少况乃缣素随风尘大江东南天万里流落数颗骊龙珍百尺高门若深海腰絙欲入茫无津吴公好古得奇货传借数手来乡邻後堂开扃许坐我展卷故觉情相亲嗟予生晩见亦晚三十六年空复春苏黄二老尚莫覩犹喜未乏前生因向来摩本已酷似昔见其影今其真临池对影不自陋涂抹欲效西施颦愿擕纸墨就几格亟往不避僮奴嗔余光东壁幸不惜且复照我西家贫请君勿返连城璧留待他时慕蔺人

贺靖逸谕德得孙

崑山良田多种玉玉子累累岁仍熟风流雍伯已千年年少玉郎今姓陆陆郎二十清且温太史之子封君孙向来娶妇复生子头角虽殊风骨存锦?绣被光照面气如长虹眼如电清向徐卿坐上看美於潘岳车中见一龄倏忽还再龄渐教能笑复能行已从坐客识奇物更与名家占德星登堂赋诗贺太史人生有孙胜有子皆言有子万事足见子作翁何不喜同年健者傅与陈有孙不逮高堂亲我亲幸健子尚少四世如君今几人白头封君年七十如麟振振螽蛰蛰会看太史得曾孙重见高门车马集

读柳拱之员外严宗哲主事杨应宁舍人倡和和长句戏次韵一首

诗坛森严陞复楯白战雄心气难忍西邻有客兴亦酣睥睨重围目双眕居然地隔如秦越或者神交同白稹故知宫角本谐声复恐圆方不相准向来蹇钝费鞭策已分驽骀谢騋牝灰余万念偶一生腐木经秋发孤菌诸君才力各强健东飞俊鹘西飞隼拟随磅礴共盘旋弱羽真愁向空陨霜天闭门坐不出背拥寒炉曲成蚓强呼冻墨吟小诗力困氷毫如荷盾枯肠夜渴吻亦乾绠短缾空谁为引回首不如年少时满堂坐客夸聪敏韩公道德日已负后山精力空应尽逢场作戏亦偶然不觉诗成为韵窘文章同时不易得三杰古称吴富尹君今并是湖南英乡邑吾犹限封畛闲官未免铅椠累户外催逋时接轸长歌终曲谁使子歌罢独吟还自哂

山水图

鵞溪练色如江色幻出山青兴云白山前杂树岂知名云际高楼不论尺幽泉无声深谷窈下作寒潭浸空碧只应车马隔尘氛但有扁舟系沙侧溪头老渔何处归手持轻橹背斜晖草堂欲到恐未到日暮山云空湿衣西岩两翁共巾屦应在深山更深住南溪芳草北溪花遥指平生钓游处山林此乐予未知褰裳欲去将安之请看坡老人中景只在王维画里诗

周原已母孺人寿诗分题得笄

忆年十五头始笄二十嫁作梁鸿妻自从结髪事夫子每以盥栉随鸣鷄昼行顾影夜照烛举步不出合与闺多情爱笄恐 笄坠举案直与双眉齐夫年七十头总白白髪尚可胜梳鑱郎君宦游得归省会以甘旨充盐虀凤冠珠翟有时降笄也未可抛尘泥戏将拈取示儿道此物见尔从孩提愿翁长健姥亦健鹤形鲐背牙齿鲵更看此物作家宝岁岁分赋长生题

送傅元秀才赴举江西

凤凰巢穴麒麟种奇物常为世倾竦傅生才调出名家一不为希百非冗亦知性质有天解曾忆当年角初总早从书泒得源流复向词宗继支统後来英俊岂易得我已为子神飞动十年远作东南游腹有江山浩奔汹试凌逸气脱尘凡立见孤标谢荒茸翻然赴敌翰墨场百万人中看贾勇会将长策献明庭谁谓一时非贾董未论秋荐与春闱金马玉堂堪接踵晋阳授简辞当习毛义登堂檄须奉有才未免为世用药里参苓方在笼厌随时辈学奔趋肯向乡邦衒华宠古道终教德器成今人只解功名重临岐欲别无所赠颇觉尘襟剧颊壅情深义重极怜渠我语虽多未为氄

送文宗儒太仆还南寺

丰山东面琅琊北官寺临山枕溪侧泉甘石冷花柳香幼出春华与秋色东吴才子洋州裔清比琅玕长数尺锦囊秀句压骚人玉麈雄谈惊坐客谁令散地容渠懒尽有余才供世剧十年溷迹老风尘三载高飞未云极问君何曹似是马丞不负君人自惜知君自抱忧国心岂为承平倦刍枥南方一匹累数金方且按图为骥索州官县吏尽日输营下老兵曾未识书生经济须实用谁为吾民苦区画闻君献纳有嘉言肯避傍人嗔越职朝闻吏部书上考耻以徵催买资格嗟予窃禄本无能误向云霄问泉石

徐春官暮山杂咏分题得蛟溪夜月

蛟溪昨夜风雨恶月光下照溪水浊老蛟照月如照镜郤卷蜿蜒露头角平沙星星石凿凿璇宇沈沈净如濯云烟变灭氛?消只有空明映寥廓广寒宫殿水中开碧海鱼龙天上跃团团桂影落虚圆纵使吴刚无斧斫鳞甲空惊汉水鲸羽毛不渡银桥鹊已看毛骨生森爽顿觉心神向开廓山中杖履不成眠坐待空林纎月落

题陆寛瘦竹卷

江南陆郎瘦於竹种竹城东玉河曲未论千尺势能长刚道两竿轩也足耻随桃李鬪芳腴只共松杉伴幽独茅茨可柰霜雪冷韦布不受风尘辱平生幽赏底须忧爱此清风不盈掬絶胜长安酒肉徒醺花殢月空迷复近从画竹得篆法坐对凉隂刻寒玉终教笔硬可通神且赏骨多能胜肉江左诗翁太瘦生【金本清太仆号太瘦生】墨竹篆书皆絶俗莫言汝瘦不如渠好为名家继清躅

题画二首

霜枯古树秋??枝间老猿罢腾踏戏将长臂扑游蜂半似相欺半相狎冈峦高下路东西由来异类不同栖应怜野径穿花去不作空山抱树啼君不见场中有菓房有蜜共趂园林好风日丁宁慎勿采桃花留结山中千岁实

元猿倦向青林坐声断长空碧云破林间踈网落蜘蛛正向连蜷掌中堕丝轻臂软如不胜欲掣未掣还腾腾极知物性解人意应向画图观世情由来异类有强弱幸是相逢不相虐犹胜虚堂万缕丝无数飞虫挂墙角

画山水

山家住在云深处眼见云来复云去朝随爽气入空山夕变浮岚挂高树蒙茸草色迷东西石路崎岖高复低槿花成篱竹为障中两幽人屹相向芒鞋铁杖乌角巾白头双鬓何缤纷来时似带林霏湿坐久不知山日曛门前落叶仍多扫故人相期苦不早杳霭疑无远寺钟喔哑忽有中流櫂危桥雨过苔应滑後圃花残人未老若耶云门未可登天姥匡庐梦空到乾坤浩荡真无极诗话一灯青未了絶胜王郎兴尽时扁舟载雪山隂道

画禽

高栖野雀低飞燕长在峯头与溪面竹鸡啼彻雨初晴山脚泥深路如綫崖根老树回余青树间双鹊闲无声只应识得山中乐无复人间送喜情

又

天风夜号山木折石上饥禽啄乾雪忍冻寒鸦得并栖数声啼落前溪月银塘波冷双鸳鸯忽忆春风苹藻香鶺鴒似解游人意碧水清霄路共长

怀麓堂集卷八








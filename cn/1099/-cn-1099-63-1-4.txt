○撫流移以正版籍疏 【 撫流移】

切惟戶口以版籍為定。人民以撫字為先。有謂流寇縱橫止因版籍不定民流無歸以致盜日滋蔓此言雖似迂濶然祖宗朝特重黃冊非但為粮稅專欲使戶籍清整民安其鄉此則本意也民雖有流移。法貴乎招撫。若流移者不能招回。則見在者日見消耗而軍匠埋沒者多矣。我朝洪武初。招撫流民俱有定法。彼時人民安業。無多迯亡。遇有灾荒流移他所者。所司即委佐貳官員帶領各里里甲分投前往有收去處尋訪招撫帶領回還重加存恤或給與雞豚或量免稅糧。蘇息數年。方當差役如此安得有流民無流民得有流寇窩藏流民者有重罰隱占不報者有嚴禁所以流民易于復業而版籍不至于有虧軍匠不至于埋沒此誠安民之良規也。迨至宣德正統天順成化年間、民困財竭、一遇大荒、流移過半、上司不知行文。有司不行招撫。任彼居住。詭冐附籍。南方州縣。多增其里圖。北方州縣。大减其人戶。軍匠消耗。率由于此。年遠者卒難得回。近迯者尚可招撫。若不申明舊制。著實舉行。誠恐數十年後。迯移稅糧。併于見在人戶賠納。日加困苦。無以聊生。誠非治道之所宜也。乞敕戶部、通行陝西山西河南山東北直隸廵撫都御史、各行所屬大小州縣、各查自正統元年以至弘治十六年。某州縣迯移人戶共若干。曾經招撫復業若干戶。一向未曾復業若干戶。及行湖廣四川南直隸廵撫官。亦通行所屬州縣。各查某州縣安插某布政司某州縣人戶共若干。軍匠民籍若干。添設若干里圖。各州縣備造文冊。俱繳送廵撫官處。咨送北方前項布政司廵撫官。即行所屬州縣。查對相同。委有前項迯移人戶。仍各差佐貳官帶領里老甲首前去各該州縣關取如巳生成家業者分房前去承種田地辦納糧差其餘願在彼居住者。聽從其便。此外別有招撫良法。從宜具奏施行。如此庶流民復其原業。而版籍不至于大虧矣。


◇大乘赋

大乘者，盖如来之道场也，故缘觉声闻，谓之小乘，言法驾之通驰，如舟车之致远也。夫合抱兴于毫末，九层作于累土，从浅以高大，理妙在于不有，迩粗由乎不无。举有以希无，则无无以易；忘无以统有，则有有以通。无无以易，则乘斯小矣；有有以通，则乘斯大矣。夫总福佑之会者，莫尚于法身；宣一切之知者，莫贵乎如来。故神禀灵照，以观三达之权；思周深妙，以入四持之门。知色之空，任而不败，起灭无崖，终始无际。形寄于宇宙之中，而心包乎一象之外，目察于芥子之细，而识鉴乎须弥之大。美哉渊乎！其源固不量也。嗟叹不足，遂作赋曰：

建大乘之灵驾兮，震法鼓之雷音。除行盖之欲疑兮，餐微妙以悦心。满觉意之如海兮，演般若之渊深。平八道之坦荡兮，游总持之苑林。定禅思于三昧兮，灭色想于五阴。执抵罗之引弓兮，操如意之喻琴。破众网之将裂兮，画贪垢而绝淫。危泡沫之暂结兮，焉巧风之足钦。或明行而善逝兮，积功勋以迄今。收萨云之空义兮，运十万而魔擒。开止观之光焰兮，消邪见之沈吟。闭必固之垣墙兮，同影响之难寻。（《广弘明集》二十九上。案：释道宣编此赋于魏高允《鹿苑赋》之后，题为魏李。检《魏书》、《北史》，未见其人。东晋李，字长林，有赋论诔等文八篇，在《全晋文》卷五十三，疑此赋亦晋李所作，今姑从《广弘明集》录于魏高允后。）


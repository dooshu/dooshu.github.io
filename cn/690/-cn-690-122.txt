卷一百二十二



卷之一百二十二

洪武十二年春正月己巳朔，上御奉天殿受朝贺，大宴群臣，命妇朝皇后于坤宁宫，锡宴。

辛未，今上及周王橚、楚王桢、齐王榑自凤阳来朝，赐其从官、卫士钞有差。

癸酉，旌表节妇九人。延平府顺昌县民萧贡材妻颜氏、衢州府西安县民杨智妻陈氏、绍兴府上虞县民柳宗远妻唐氏、沂州剡城县民傅十五妻王氏、济宁府曹县民许从政妻曹氏、武昌府江夏县民曾养吾妻陈氏、重庆府巴县民晏阿堂妻谢氏、永川县民程鹏翔妻马氏、太平府当涂县民祖鼎四妻高氏俱蚤岁寡居，守节不贰，有司以闻，诏皆旌表其门，复其家。

乙亥，罢天下盐运司批验所，凡三十有二。

初昏，有星大如鸡子，西北行，二小星随之，三丈余而没。

己卯，合祀天地于南郊大祀殿，命魏国公徐达及公侯等分献日月星辰、岳镇、海渎、山川诸神。凡一十七坛，正殿三坛，昊天上帝、皇地祇坛，俱南向，仁祖配位坛西向，丹陛之东为坛曰大明，西向，其西为坛曰夜明，东向，两庑为坛各六，星辰之坛分设于东西，星辰之次东则太岁，次五岳，次四海，西则风云雷雨，次五镇，次四渎、天下山川神祗为坛二，分设于海渎之次。各坛陈设仍旧仪，但仁祖配位玉用苍璧，太岁、风云雷雨酒盏各十，东西庑各共设酒尊三、爵一十八于坛之南。前期，皇帝致斋五日。前祭二日，太常司同光禄司诣坛省牲。至日，奠玉帛，进俎，三献酒，俱先诣上帝神位前，次诣皇地祇神位前，次诣仁祖淳皇帝神位前，余悉仍旧仪。其祝文云：“嗣天子臣元璋敢昭告于昊天上帝、后土皇地祇：时维孟春，三阳交泰，敬率臣僚以玉帛、牺齐、粢盛、庶品，恭祀于大祀殿，备兹燎瘗，皇考仁祖淳皇帝配神。”礼毕诘旦，驾还御奉天殿，百官行庆成礼，宴群臣于奉天殿。是祭也，自斋誓百官至将祭之夕，天宇澄霁，升坛，星纬昭焕，祥飈庆云，光彩烨煜。上心甚悦，礼成，敕中书省臣胡惟庸等曰：“立纲陈纪，治世驭民，斯由上古之君立，至今相承而法则焉，凡有国者必以祀事为先，祀事之礼起于古先圣王，其周旋、上下、进退、奠献莫不有仪。然仪必贵诚，而人心叵测，至诚者少，不诚者多，暂诚者或有之，若措礼设仪文饰太过，使礼烦人倦而神厌弗享，非礼也。故孔子曰：‘禘自既灌而往者，吾不欲观之矣。’朕周旋祀事十有一年，见其仪太繁，乃以义起，更其仪式，合祀社稷。既祀，神乃欢，今十二年春始合天地大祀而上下悦，若有肹蚃答于朕心。尔中书下翰林，令儒臣纪其事，以彰上帝、皇祇之昭格而锡黔黎之福。朕与卿等尚夙夜无怠，以答神明之休祜焉。”

己卯，太阴犯井宿。

辛巳，袭封衍圣公孔希学辞归曲阜，上命赐宴，仍给道里费。

置北平齐化关递运所。

甲申，洮州十八族番首三副使汪舒朵儿、瘿嗉子、乌都儿及阿卜商等叛，据纳邻七跕之地，命征西将军沐英移兵讨之。告祭西岳诸神曰：“惟神磅礴西土，为是方之镇。古昔帝王知神有所司，故载在祀典，为民祈福。今予统中国，兼抚四夷，前者延安伯颜帖木儿密迩中国，屡抚不顺，告神进讨，已行殄灭，自陕西迤北民无兵祸之忧。惟河州西南土番川藏及洮州三副使瘿嗉子虽尝以子入侍，而叛服不常，复欲为生民之患，是用命将率兵进讨，惟神鉴之。”

朵甘都指挥同知赏竺监藏、灌顶国师答力麻巴剌遣使奏举西番故官十六人为宣慰、招讨等官，从之。

丙戌，汰夷陵、远安县丞、簿，以其民稀赋薄也。

丁亥，琼州府儋州仓副使李德言：“天下有司官例以九年为满，若福建所属汀、漳二府，湖广所属郴州，江西赣州府所属龙南、安远二县，其地亦瘴疠，宜一体量减。”从之，著为令。

皇第六孙有燉生，周王世子也。

定丞相、御史大夫等官岁禄之数，刻石官署中书省、左、右丞相、御史台左、右大夫，每岁各给二千五百石若，驸马都尉李祺、梅殷每岁各给六百石，平章李伯昇、王溥、潘原明每岁各给七百五十石，俱于江西官田内给与。

己丑，享太庙。

辛卯，温州府永嘉县地震。

升户部员外郎任彬为本部侍郎。

以通政使涂节为御史中丞。节，江西进贤人，洪武六年由中书省掾累官至通政使，至是拜今官。

癸巳，赐秦王樉、晋王 黄金各百斤。

命平凉卫指挥李荣署陕西都指挥使司事。

甲午，复置陕西行都指挥使司于庄浪，后徙于甘州。

乙未，诏中书：“凡丁忧官，在任三年之上无赃犯者，依品级月与半俸，止于终制，在任三年者亦依本品级全俸三月，以餋其廉。”著为令。

丙申，命礼部凡国子生居京师岁久，有父母俱存或父母亡而祖父母、伯叔父母存者，皆遣归省人，赐衣一袭、钞五锭为道里费，其父母或祖父母、伯叔父母存者，人赐帛二匹。

朵甘乌思藏灌顶国师答力麻巴敕遣酋长汝奴藏卜等表贡方物，赐衣服、绮帛有差。

平羗将军御史大夫丁玉率师讨松州叛酋，平之。

二月戊戌朔，命曹国公李文忠往河州、岷州、临洮、巩昌、梅川等处整治城池，督理军务，边境事宜悉从节制。

庚子，册大都督府都督佥事王弼女为楚王桢妃。

癸卯，祭太岁、风云雷雨、岳镇、海渎、山川、月将、城隍诸神。

遣官祭先农及旗纛。

乙巳，敕谕中书省臣曰：“今春雨雪，经旬不止，严宁之气切骨，朕思昔在寒微，当此之际，衣单食，艰苦特甚。今居九重，拥裘衣帛，尚且觉寒若是，其天下孤老衣不蔽，体食不充腹者有之，尔中书令天下有司俱以钞给之，助其薪炭之用。”又敕曰：“连日阴雨，京民中亦有孤贫者，尔中书审其户，凡孤幼户给盐十五斤，孤寡者户十斤。”

初昏，有星大如鸡子，赤色，起自天市东垣，东行至游气中没。五鼓，一星起自紫微上辅，西北行入文昌没。

丁未，命丞相胡惟庸释奠于先师孔子。

戊申，祭大社、大稷。

建神乐观，上以道家者流务为清净，祭祀皆用以执事，宜有以居之，乃命建神乐观于郊祀坛西。

己酉，礼部尚书朱梦炎奏定遣使外国仪注，颁之。安南凡使臣将命，至其国境，先遣人报国王，王先遣官远迎于郊外，预设香案于王府正堂之中，如赐酒物则别设案于香案之北，设龙亭彩仗于公馆。使者至公馆，王率众官至公馆迎接，鼓乐仪仗，众官及王俱前导，使者从于龙亭之后，至王府正堂之中。使者立于龙亭之左，王率众官俱就拜位，行五拜三叩头礼，然后与使者相见，使者在左，王在右，各行再拜礼。使者出入王府，由中道于王府正门外上马，下马，王出府门外迎送，序坐则使者在左，王在右。上曰：“中国之于四夷，惟推诚待之，不在乎礼文之繁也。自今无故制诰文移，不须频至安南，彼若来贡，亦令三年一来，所遣之人不过五员，所贡之物务从简俭，且须来使自持，庶免民力负戴之劳，物不贵多，亦惟诚而已。”

辛亥，召前丹徒县知县李思迪于贬所。思迪，济南人，登元进士第，为国子助教。洪武元年，以故官入京，授起居注，六迁至山西行省参政，以事降丹徒知县，坐失入人罪，安置闽中。至是，上敕中书曰：“思迪为县无贪墨，其守可嘉，偶为奸吏所欺，致失入人罪，窜居炎方，已数年矣，可特召还，俾训国子。”

赐太医院判郝致才致仕。致才，濠梁人，初，上在潜龙时，尝遘疾，致才进善药而瘥。及上即位，召至京，命为太医院判。至是，闵其年老，特敕致仕而官其子。时院使葛景山、院判郑德亦各以年老乞以子代，许之，遂以致才之子文杰为院使，景山子允谦为左院判，德之子为右院判。赐文杰诰曰：“历代设医官而不世其职，唯能者命之。前太医院判郝致才事朕十载，而年齿益迈，已敕令致仕，尔文杰为其嗣子，善继其学，特命为保冲大夫、太医院使，尚其益精素业，以世厥家。”院判葛允谦等诰文同。

壬子，礼部尚书朱梦炎言：“《祖训录》已定公主、郡主、县主岁赐禄米之数，其有适长子者，今宜从其父之品秩食禄而不任事，如驸马从一品，郡主之夫从二品，县主之夫从三品，其子当食其父之品禄。”从之。

丁巳，朵甘乌思藏灌顶国师答力麻巴剌及怕木竹巴万户府等官遣使贡方物。

命登州府于海口设官，船渡军士遗骸。初，辽东军士死者，家人归其遗骸，每渡海，輙为舟人所弃，都指挥使司以闻，故有是命，违者论如弃尸律。

置济宁府城武县税课局。

己未，羽林卫军士进白兔。

置梧州府郁林州金鼎寨巡检司。

癸亥，遣使敕曹国公李文忠曰：“二月二十五日报至，知大军已入西番，朕思之自河州至西番多不过五六日，今诸将已至其地，胜负必决矣。符至，尔即率师从洮州铁城之地取道而出，朕尝有密谕，当遵而行之，事宜速成，山西之军即令还卫，洮州尤宜择人守之。”

甲子，朝日。

夜，有星起自上台，青赤色而芒，五小星随之，西行至井宿没。

赐西番僧怜真锁南等六人米三十石。

乙丑，置辰州府下里、高严、乾溪三巡检司。

丙寅，命信国公汤和率吉安侯陆仲亨、江夏侯周德兴、宜春侯黄彬、巩昌侯郭子兴等往临清练兵，赐赉有差。

征西将军沐英等兵至洮州，故城番寇三副使阿卜商、河汪顺、朵罗只等率众遁去，我军追击之，获碛石州叛逃土官阿昌七站土官失纳等，斩之，遂于东笼山南川度地势筑城戍守，遣使来报捷，且请城守事宜。上曰：“洮州，西番门户，今筑城戍守，是扼其咽喉矣。”遂命置洮州卫，以指挥聂纬、陈晖、杨林、孙祯、李聚、丁能等领兵守之。








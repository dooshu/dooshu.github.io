○赠段秀实太尉诏

见危致命之谓忠，临义有勇之谓烈。惟尔克励臣节，不惮杀身；惟朕式嘉乃勋，懋昭大典。曰台不德，罔克若天，遘兹殷忧，变起都邑。惟尔卿士，嗷然靡依，逼畏所加，淄渑共混。故开府仪同三司检校礼部尚书司农卿上柱国张掖郡王段秀实，操行岳立，忠厚精至，义形於色，勇必有仁。顷者常镇泾原，克著威惠。叛卒知训，咨尔以诚；贼泚藏奸，欺尔以诈。守人臣之大节，洞元恶之深情。端委国门，挺身白刃，誓碎凶渠之首，以敌君父之雠。视死如归，履虎致咥。噫！天未悔祸，事乖垂成，雄风壮图，振骇群盗。昔王蠋守死以全节，周顗正色而抗词。惟我信臣，无愧前哲。声闻寰宇，义冠古今。足以激励人伦，光昭史册，不有殊等之赏，孰表非常之功？爰议畴庸，特超简限，著之甲令，树此风声。可赠太尉，谥曰忠烈。宣行史官，仍赐实封五百户，庄宅各一区。长子与三品正员官，诸子并与五品正员官。仍废朝三日，收京城之后，以礼葬祭，旌表门闾。

朕承天子人，临驭亿兆，一夫不获，则曰时予之辜，况诚信不达，屡致寇戎，使抱义之臣，陷於凶逆。有临危致命，殁而愈彰；有因事成功，权以合道。苟利社稷，存亡一致，酬报之典，岂限常员。并委所司，访其事迹，续具条奏，当加襃异。锡其井赋，图形云阁，书功鼎彝，以彰我有服节死谊之臣，传於不朽。


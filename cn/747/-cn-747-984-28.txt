○对黄润判

〈乙借甲黄润示幽闺，因被鼠。甲索比筒，乙以当土无，请酬价。甲不伏。〉

财以工化，物以商通，既名奇而可称，於宝异而为玩。或有韬筒比细，光越象簟，沉藻侔华，色逾龙辅。货且难得，称珍於外土；宠无不利，取悦於中闺。皎皎当窗，已生红粉之艳；卿卿在室，复观黄润之奇。上客惊烧，殊裴楷之未识；相鼠斯，恶苍舒之启智。缄不固，诚毁椟而亡龟；诡异难求，岂登山而采蚌？依酬元价，无征本物，既非吾土所有，请绝诗人薄言。


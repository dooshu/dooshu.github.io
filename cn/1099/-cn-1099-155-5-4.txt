○加耗

公外集云加耗起于後唐水次倉起于後魏經畧江淮也

予昨記後唐明宗、與我　太祖加耗、以為仁政、按周世宗顯德中。每石與耗一斗。此出之于官以資轉運非謂取之于民也胡致堂論之曰、受挽而取耗。未嘗為耗用。直多取以實倉廩耳又謂不宜取而取者。省耗是也。當與而未嘗與者。漕耗是也。其意善矣。我太宗定鼎燕都。轉漕江南。較之汴宋。其費宜倍。今運軍給耗。每石巳至三斗餘而漕政疲弊。葢有兩端。京通交納。監督者太多。運官部領。刻剝者至巧。東坡知揚州、上言、謂祖宗以來。通許綱運攬載物貨。今則漕舟搭載巳有厲禁既免征稅。而腳錢又輕。故物貨流通。緣路雖失商稅。而京師坐獲富庶。按此事想古所不禁。若今日更有法以通融之。亦漕運之一利也。


○襃长安令李朝隐制

夫不吐刚而诌上，不茹柔而黩下者，君子之事也。践霤必绳，登车无屈者，正人之务也。中大夫行长安县令李朝隐，见义不回，强直自遂，亟闻嘉政，累著能名。近者品官入县，有乖仪式，遂能责之以礼，绳之以愆。但阉竖之流，多有凭恃，柔宽之代，必弄威权，每观载籍，常所叹息。朕规诫前古，勤求典宪，能副朕意，实赖斯人。昔虞延持皇后之客，梅陶鞭太子之傅，古称遗直，复见於今。思欲旌其美行，迁以重职，为时属阅户，政在养人，宜加一阶，用表刚烈。可太中大夫，特赐中上考，兼绢百匹。


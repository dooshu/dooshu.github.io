○襄阳卢丞墓志铭

范阳卢行简将葬其父母，乞铭于职方员外郎韩愈，曰：“吾先世世载族姓书：吾胄于拓跋氏之宏农守；守后四代，吾祖也，为沂录事参军；五世而吾父也，为襄阳丞。始吾父自曹之南华尉历万年县尉至襄阳丞，以材任烦，能持廉名。去襄阳则署盐铁府，出入十年，常最其列。贞元十三年，终其家，年六十七，殡河南河阴。吾母敦煌张氏也。王父为兖之金乡令，先君殁十三年而夫人终，年七十三，从殡河阴。生子男三人：居简，金吾兵曹；行简则吾；其次也，大理主簿；佐江西军；其幼可久。女子嫁浮梁尉崔叔宝。将以今年十月，自河阴启葬汝之临汝之汝原。”吾曰：阴阳星历，近世儒莫学，独行简以其力余学，能名一世。舍而从事于人，以材称。葬其父母，乞铭以图长存。是真能子矣，可铭也。遂以铭：宏农讳怀仁，沂讳敫，襄阳讳某。今年实元和六年。


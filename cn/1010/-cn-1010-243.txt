郑刚中　茉莉

涉锸移根带藓苔，暑中相对亦佳哉。

素英吐处祗如玉，清思牵人全似梅。

浅绿剪罗和叶看，真香捣麝逐风来。

观君可与酴醿并，高士宁容俗子陪。

郑刚中

郑刚中　茉莉

真香入玉初无信，香欲寻人玉始开。

不是满枝生绿叶，端须认作岭头梅。

郑刚中

郑刚中　茉莉

岭上老梅树，岁晚等风木。

霜风吹枯枝，曾有花如玉。

茉莉抱何性，犯此炎暑酷。

琢玉再为花，承以敷腴绿。

怜渠一种香，偏历寒与燠。

空庭三更月，酒醒人幽独。

有如高世士，含情不虚辱。

时於寂默中，至意微相属。

鼻观既得趣，就枕便清熟。

梦中见灵均，九畹皆芬馥。

郑刚中


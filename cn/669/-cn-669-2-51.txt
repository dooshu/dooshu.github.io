51　易著商周事


阮逸云：「易著人事，皆舉案：朱竹垞經義考引阮逸説，「舉」作「主」。商、周。『帝乙歸妹』、『高宗伐鬼方』、『箕子之明夷』，商事也；『密雲不雨，自我西郊』、『王用亨于岐山』，周事也。」朱子發云：「革存乎湯、武，明夷存乎文王、箕子，復存乎顔氏之子，故曰『存乎其人』。」見漢上易繫辭傳上。朱文公語録謂：疑皆帝乙、高宗、箕子占得此爻。

【全云】解「存乎其人」句，頗附會。

【元圻案】書録解題經部易類：「易筌六卷，太常丞建安阮逸天隱撰。」易筌今佚，此條見宋李衡周易義海撮要泰六五。






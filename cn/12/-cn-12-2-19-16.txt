射妖


蜀车骑将军邓芝征涪陵，见玄猨缘山，手射中之。猨拔其箭，卷木叶塞其创。芝曰：“嘻！吾违物之性，其将死矣！”俄而卒，此射妖也。一曰，猨母抱子，芝射中之，子为拔箭，取木叶塞创。芝叹息，投弩水中，自知当死。

恭帝为琅邪王，好奇戏，尝闭一马于门内，令人射之，欲观几箭死，左右有谏者曰：“马，国姓也。今射之，不祥。”于是乃止，而马已被十许箭矣。此盖射妖也。俄而禅位于宋焉。






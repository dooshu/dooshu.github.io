第七出　孙华拒谏

【风马儿】〔旦上〕倾国芳容正娇媚。家豪富比陶朱。〔贴上〕郞才女貌非凡比。宿缘相会。今世效于飞。

〔旦〕迎春。员外早间出去。怎生这时节还不见回来。〔贴〕便是。想又与两个乔人出去闲耍了。〔末急上〕

【本宫赚】默默嗟吁。哽咽垂双泪。直入画堂覆知。此事好伤悲。〔旦〕试问取。未审何人亏负你。你缘何垂双泪。不知怎地。你从头一一说与。

【前腔】〔末〕吿且听启。小官人鎭日攻书。被东人急呼至说着几句。百般打骂赶出去。〔贴〕果恁的。奈我官人心性急。似撮盐入火内。猜着就裏。又敢是听人胡语。〔末〕果然如是。

〔旦〕你快回避。倘员外回来也。〔末下〕

【竹马儿】〔旦〕他效学昔日关张结义。不思量久后有头无尾。岂知他是调谎的。使虚心冷气。刁唆员外得如是。〔贴〕我东人枉恁地多伶俐。落圈圚总不知。把骨肉下得轻弃。你好直恁的。不思量手足恩深。岂知同胞义。谩敎人无语泪双垂。说着后心碎。

【前腔】〔旦〕他两人专靠花言巧语。一刬地斗是搬非。每日只会拖狗皮。那曾见回个筵席。双双长坐两边位。〔贴〕我东人结拜为兄弟。落得个甚便宜。夫和妇话不投机。他三个同结义。胜似亲的。糖甜蜜更美。把亲生兄弟赶出去。你家富何济。

【尾声】自古及今结义的。除非管鲍更有谁。那一个人情得到底。

院君。员外回来。怎生谏他一谏便好。〔旦〕是如此。

【淸歌儿】〔生作醉上〕三杯酒万事和气。又何妨每日沈醉。思量孙二太无知。伊来害我。我又如何饶你。

【前腔】〔贴〕员外吃得醺醺醉。我娘行自宜仔细。着些言语问因依。莫激他性发。好意反成恶意。

【前腔】〔旦〕常言道要知心事。但听他口中言语。不知员外怒着谁。从头至尾。说与奴家知会。

迎春。员外醉了。且安置他睡了罢。〔生〕兄弟请酒。你吃一杯。〔旦贴〕员外。这里是家裏了。〔生作醒介〕呸。还要对你说尀耐。〔旦贴〕尀耐那个。〔生〕尀耐孙二无理。〔旦贴〕二叔却便怎么。

【桂枝香】〔生〕贤妻听启。孙荣无理。他要赎毒药害我身躯。把我家私占取。险些儿中了。险些儿中了。牢笼巧计。院君。被我赶出门去。〔旦贴〕原来赶出去了。苦呵。〔生〕细思之。指望我遭毒手。我先将小计施。

〔旦贴〕员外。这是谁说的。〔生〕别人说我也不信。是我两个结义的好兄弟说的。〔旦〕官人。经目之事。犹恐未眞。背后之言。岂可准信。二叔是读书之人。只有敬长之心。那有害兄之意。官人回思手足之意。转念同胞之亲。莫信外人搬鬬。容叔叔依旧回家。是妾之愿也。〔生〕妇人家三绺梳头。两接穿衣。只晓得门内三尺土。那晓得门外三尺土。〔旦〕呀。官人岂不闻汉文帝迁徙淮南厉王。不从而死。民作歌曰。一尺布。尙可缝。一斗粟。尙可舂。兄弟二人不相容。正谓此也。〔生〕人家雄鸡报晓。家常之事。雌鸡乱啼。有甚吉祥。〔贴〕员外。柳龙卿胡子传以假为眞。他每是无义之人。不可轻信。院君的言语。只不过要你兄弟和顺。何故着恼。〔生〕唗。小贱人。谁要你多说。〔旦〕员外。迎春是替妾禀吿。何必发怒。〔生〕那有他的说话分。也来多嘴。

【前腔】〔旦〕同枝连气。同胞共乳。不念手足之亲。听信乔人言语。将兄弟赶出。将兄弟赶出。不容完聚。敎人谈议。好痴迷。假饶染就干红色。也被傍人讲是非。

【前腔】〔生〕拈针穿线。缲丝织绢。兀的是妇女工夫。有甚高识远见。〔贴〕员外。院君只要你弟兄和顺。〔生怒〕唗。辄敢大胆。辄敢大胆。出言相劝。不识机变。古人言。大丈夫男儿汉。终不听妇女言。

〔旦扯生介〕官人。还是听奴家言语。收了叔叔回来罢。〔生怒推倒旦下贴〕院君请起。

【前腔】〔旦〕忠言不听。生出恶性。〔贴〕把几句回他。怕怎么。〔旦〕欲要把几句回他。又恐怕夫妻争竞。只落得外人。只落得外人。胡言讲论。〔贴〕院君。外人讲论些什么来。〔旦〕讲论家不和顺。自评论。耐了一时气。家和万事成。

【前腔】〔贴〕娘行听吿。常言人道。热心闲管招非。冷眼无些烦恼。〔旦〕迎春。你如今不要开口罢。〔贴〕奴不合口多。奴不合口多。惹得官人嗔叫。累娘焦燥。自今朝。闭口深藏舌。安身处处牢。

兄弟无辜赶出门。忠言逆耳反生嗔。

自家骨肉尙如此。何况区区陌路人。




○徐州事宜奏

右。张狂愚，敢阻朝命，但虑强邻潜导，故使之然。或闻移牒出军，屯於境上，外示攻胁，其实卫之。倘诸军进攻，事至危迫，度其不能济也，则必执以为功。既居将相之崇，又有讨伐之绩，不待朝廷加地进律，而徐方去矣。虽万万无之，亦不可不虑，诚在率励整训，合力急攻。但一方底平，则四方知惧，倘向淹时月，未就诛夷，则不如委以州师，俾其传达，苟安反侧，以为後图。但运路通流，师律精劲，更命文武兼材之臣，徙为三州节度。且扬徐乖远，控摄异宜，移镇则兵力难分，遥制则威重不足。愚夫武校，积习常情，欲其复制旌旄，不隶邻道，但得人以授，必易为理。又防闲暴慢，皆在其初，实由藩镇岁深，没於其位，将校窃报恩之义，子弟蓄乐祸之心，陛下务人之安，含垢屈法，因以授仁，其风浸然。臣以为三载考绩，先王之制，或惜其为理，就加爵秩者，不过五年，则必交代。不幸物故，虽其子亦可继之者，麾下有可代之者，则必授於诸镇，而命其帅於朝。不得巳则命於邻壤，又其次也；擢其介，又其次也。设有龃龉者，则以严师临之，以大顺责之，人各有心，固思自效。凡举事固计其当否，而不计其济否。《易》曰：“师出以律，否臧凶。”正谓此也。位与望未至，而骤居之，其败必速。又使人人有觊幸之心，此四方所以多故也。酌理道之源，尊朝廷之柄，柄归於上，则事理於下。但修之近者，则远者自至矣；制於易者，则难者自化矣。如此则纲维毕举，利泽潜流，自古霸王之道也。《易》曰：“圣人感人心而天下和平。”伏惟陛下留念。以前淮右未平，徐方犹梗，师徒淹久，率土同忧。臣自十数年间，叨礼官记言司言之任，愚陋无补，忝冒掖垣。又思汉朝梅福，以南昌尉之微，犹远陈时政，敢以血诚管见，博采群情，辄竭肝肺，因陈本末。理有似迂而近，有过直而不诬。干黩宸严，莫识忌讳，心魂震越，伏待刑书。无任恳款惶悸之至！谨奉状陈奏以闻。谨奏。


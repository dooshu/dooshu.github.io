○许杜佑致仕制

宣力济时，为臣之懿躅；辞荣告老，行已之高风。况乎任重公台，义深翼赞，秉冲让之志，坚金石之诚。敦谕既勤，所执弥固，则当遂其衷恳，进以崇名。尚齿优贤，斯王化之本也。

金紫光禄大夫守司徒同中书门下平章事兼充宏文馆大学士充太清宫使上柱国岐国公食邑三千户杜佑，岩廊上才，邦国茂器，蕴经通之识，履温厚之姿。宽裕本乎性情，谋猷彰乎事业。博闻强学，知历代沿革之宜；为政惠人，审群黎利病之要。由是再司邦用，累历藩方，出总戎麾，入和鼎实，聿膺重寄。历事先朝，左右朕躬，夙夜匪懈。命以诏册，登之上公，肃恭在廷华发承弁。兹可谓国之元老，人之具瞻者也。

朕缵承丕业，思宏景化，选劳求旧，期致时邕。方伸引翼之仪，遽抗悬车之请，而又固辞年疾，乞就休闲。已而复来，星琯屡变，有不可抑，良用耿然。永惟古先哲王，君臣之际，臣有耆艾以求其退，君有优赐以徇其情，乃辍邓禹敷教之功，仍增王祥辅导之秩，俾养浩然之气，安於敬止之乡，庶乎颐神葆和，永绥福履。仍加阶级，以厚宠章，其惟敬哉，兹谓全致。可光禄大夫守太保致仕，宜朝朔望。


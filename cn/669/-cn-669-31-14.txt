14　十抽一推推不必改爲椎


「十抽一推」，或謂「推」當作「椎」，未冠之稱。按史記秦始皇紀「王翦什推二人從軍」，索隱云：「什中推擇二人〔一〕。」文公語出於此，不必改爲「椎」。

【元圻案】考異曰：「後山談叢云：『唐令，民二十成丁，以下爲推。宋次道云：推者，椎也，避高宗諱而用「推」耳。吕叔云：推者，椎也，獨髻爲椎。蓋傳寫誤耳，唐人初不諱嫌名也。』陳以吕説爲是。按史記、漢書陸賈傳有『魋結』字，注讀爲『椎髻』，故唐令以『椎』爲未冠之稱。此云『十抽一推』者，十推而取其一以爲兵，即杜詩所謂無丁而選中男者也。然唐志但云『十六爲中』，而無『椎』字，會要亦然，未詳其説。」

【集證】按：仲長統昌言損益篇云：「向者天下户過千萬，除其老弱，但户一丁壯，則千萬人也。丁壯十人之中，必有堪爲其十人之長，推什長已上，則百萬人也。」「十抽一推」，當是用此。

〔一〕「推」，元刊本作「唯」。按此句史記索隱作「什中唯推擇二人令從軍耳」。






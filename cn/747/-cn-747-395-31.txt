○花萼楼赋（以花萼楼赋一首并序为韵）

开元中岁，天子筑宫於长安东郛，有以眷夫代邸之义。旧者中宫起楼，临瞰於外，乃以花萼相辉为名，盖所以敦友悌之义也。银榜天题，金扉御阙，俯尽一国，旁分万里，崇崇乎实帝城之壮观也。是时海内宾荐之士，咸游仙署，驰神累日，以待问於有司。有司盛称兹楼，并命赋之。小子庸蔽，敢同颂美，辞曰：

惟唐六代，盛德被於幽遐。弥元都暨丹穴，掩扶海与流沙。莫不推福祚之攸永，极威灵之所加；敦本既同夫羲轩之日，睦亲又比乎棠棣之花。裂土苴茅以表庆，锡分瑞以联华；信可以受无穷之祉，而保我皇家者哉！乃命有司，池隍，缮城郭；将崇大壮之义，载考方中之作。缭垣墙周乎旧宫，设井而为新阁；既准既绳，以揆以度。望驰道而通禁林，走建章而抵长乐。攒画ㄆ以交映，列绮窗以相薄；金铺摇，吹以玲珑，珠缀含烟而错落。饰以粉绘，涂之丹ぬ；飞梁回绕於虹光，藻井倒垂乎莲萼。信神明之保护，亦列仙之凭托。於是乘舆乃登夫翠辇而建华旒，钩陈警道兮环卫周。命期门使按跸，将有事乎娱游；六龙骧首以启路，八骏腾光而夹。且肃肃以穆穆，幸夫花萼之楼。然後层轩四敞，圣情周顾；遥窥函谷之，近识昆池之树。绿野初霁，分渭北之川原；青门洞开，览山东之贡赋。亦以崇友悌之德，劝农桑之务；岂止唯临杜之郊，空指邯郸之路而已哉！且壮丽难匹，光华匪一。冯禁掖以孤明，隐垂杨而半出；赫户々以宏敞，肃隐隐而静谧。非匠氏之奇工，梓人之妙术，孰能至於是哉？岁如何其岁之首，花萼楼兮对仙酒，愿比华封兮祝我圣君千万寿。岁如何其岁始正，花萼楼兮开御营，愿同吉甫兮颂我圣君亿载声。盖圣人去有欲，反无名；深宫皓素，高居穆清。观群材之乐业，朝诸侯而响明。即知华夷欣庆，冠带混并；均五气之善，叶三光之精。嗟乎！时难再得，岁不我与；迹已混於沈滞，心未齐於出处。此小子之所以瞻梁栋以自非，仰霄而失序。

樊系

系，开元时第进士，调校书郎，历泾县尉，迁尚书员外郎。


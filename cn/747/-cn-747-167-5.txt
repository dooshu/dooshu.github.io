○对蜀父老问

龙集荒落，律纪蕤宾。余自丰镐归於五津，从王事也。丁丑，届於仙桥上送客亭，即相如所谓不乘高车驷马不出汝下者也。遇蜀父老皤然庞眉华者休於斯，谓余曰：“子非衣冕之族欤？文章之徒欤？饰仁义以干时乎？怀诗书以邀名乎？吾闻诸夫子曰：‘邦有道贫且贱焉，耻也。’当今万方日照，九有风靡，主上垂衣裳正南面而已矣。庸非有道乎？而子爵不登上造，位不至中涓，藜羹不厌，衤豆褐不全，庸非贫贱乎？吾视子形容憔悴，颜色疲怠，心若涉六经，眼若营四海，何其无耻也！何其不一干圣主，效智出奇？何栖栖默默，自苦若斯？吾闻克为卿，失则烹，何故区区，无所成名？

余笑而应之曰：”井鱼不可以语於海者，拘於墟也；夏虫不可以语於冰者，笃於时也。盖闻智者不背时而徼幸，明者不违道以干非。是以圣贤驰骛，莫救三家之辙；匹夫高抗，不屈万乘之威。道在则箪瓢匪陋，义存则组斯违。或立谈以邀鼎食，或白首而甘布衣，或委辂而事属论都之会，或射钩以相遇匡霸之机。亦有朝为伊周，暮为桀跖。当其时也，袭珩之锵锵；失其时也，委沟渠而喀喀。故使龙邱先生羞闻拥，雁门太守不知缝掖。孟轲偃蹇，为王者师；范睢匍匐，为诸侯客。富贵者君子之馀事，仁义者贤达之常迹。来不可违，类鸿雁之随阳；去不可留，同白驹之过隙。行苏、张之辩於娲、燧之年则迂矣，用彭、韩之术於尧舜之朝则舛矣。守夷齐之节於汤、武之时则孤矣，抱申、商之法於成康之日则愚矣。彼一时也，此一时也，易时而处，失其所矣。

大唐之有天下也，出入三代，五十馀载，月来庭，风邱款塞，华旌已偃，羽檄已平。虽有廉、白之将，孙、吴之兵，百胜无遗策，千里不留行，无所用也。社首既禅，介邱既封，创明堂，立辟雍，虽有阙里之圣，淹中之儒，叔孙通之，公玉带之图，将焉设也？咸英并作，韶武毕用，奏之方泽而地登，之圆丘而天神降。虽有伶伦伯夔，延陵子期，操雅曲则风动，激凄音则草木悲，又何施也？画衣莫犯，囹圄不修？虽有咎繇仲甫之器，释之定国之俦，金科在握，丹笔如流，非急务也。人归东户，家沐南薰。山泽无蹊隧，鸡犬不相闻。虽有文翁黄霸之述职，子游子贱之弦歌，政成礼让，俗被雍和，固无取也。干戈已戢，礼乐已兴，刑罚已措，梁父已，公卿常伯，庶政其凝，虽有鸿才大略，丽句丰词，发言盈乎百代，濡翰周乎四时，略无益於今日，而适足以怫之。是故天子恭已，群臣演成。攘袂而陵稷契，抚掌而笑阿衡。无为而万物皆遂，不言而品汇咸亨。莫不称赞鸿烈，揄扬颂声。

言殊者招累，行危者相倾。效智者辍谈於草泽，出奇者裹足於山楹。许由去而尧臣不少，善卷逃而舜德不轻。夫周冕虽华，犭爰猴不之好也；夏屋虽崇，骐骥不之处也。载鼷以车马，不如放之於薮穴也；乐以钟鼓，不如栖之以深林也。林数物者，岂恶荣而好辱哉？盖不失其天真也。

若余者，十五而志於学，四十而无闻焉。咏羲农之化，玩姬孔之篇，周游几万里，驰骋数十年，时复陵霞泛月，搦札弹弦，随时上下，与俗推迁。门有张公之雾，突无墨子之烟。虽吾道之穷矣，夫何妨乎浩然？今将授子以中和之乐，申子以封禅之篇，终眇惭乎指地，窃所慕乎谈天。”

於是蜀父老再拜而谢曰：“鄙夫瞽陋，长自愚惑，习俗遐陬，不游上国。闻王人之休旨，听皇猷之允塞，亦犹献雉而遇司南，御龙而光有北，请终馀论，永告邛。”


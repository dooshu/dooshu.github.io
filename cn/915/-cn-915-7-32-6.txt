◇旱灾未已加以疾疫又上表

顷亢旱历时，疾疫未已，方之常灾，实为过差，古以为王泽不流之征。陛下昧旦临朝，无懈治道，躬自菲薄，劳心民庶，以理而言，不应致此。意以为上天之於贤君，正自殷勤无已。陛下同规禹汤，引百姓之过，言动於心，道敷自远。桑谷生朝而殒，荧惑犯心而退，非唯消灾弭患，乃所以大启圣明，灵雨立降，百姓改瞻，应感之来，有同影响。陛下近当仰推天意，俯察人谋，升平之化，尚存旧典，顾思与不思，行与不行耳。大宋虽揖让受终，未积有虞之道，先帝登遐之日，便是道消之初。至乃嗣主被杀，哲藩婴祸，九服徘徊，有心丧气，佐命托孤之臣，俄为戎首。天下荡荡，王道已沦，自非神英，拨乱反正，则宗社非复宋有，革命之与随时，其义尤大。是以古今异用，循方必壅，大道隐於小成，欲速或未必达，深根固蒂之术，未洽於愚心，是用猖狂妄作而不能缄默者也。臣既顽且鄙，不达治宜，加之以笃疾，重之以忄昏耄，言或非言，而复不能无言，陛下录其一毫之诚，则臣不知历身之所。（《宋书·范泰传》。）


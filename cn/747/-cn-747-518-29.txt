○陪独孤常州观讲论语序

晋陵守河南独孤公，以德行文学，为政一年，儒术大行，与洙泗同风。公以为使民悦以从教，莫先乎讲习；括五经英华，使夫子微言不绝，莫备乎《论语》。於是俾儒者陈生，以《鲁论》二十篇，於郡学之中，率先讲授。乃季冬月朔，公既视政，与二三宾客。躬往观焉。已而公遂言曰：“昔文翁用儒变蜀，蜀至於鲁。当大历初元，新被兵馑之苦，今御史大夫赞皇李公为是邦，愍学道圮阙，开此庠序。自後孝秀并兴，与计偕者岁数十人。《子衿》之诗，起而复废；乡饮酒之礼，废而复兴。至於今，风俗遂敦。美矣哉！仁人之化也。抠衣之徒，承其波流，得不勉欤？”既诲而厉之，又悦以动之，朱轮迟迟，逮暮而归。士有获在左右，睹公之施教，退谓人曰：“夫四时继气而成物，仁贤继功而成化。是学校也，非赞皇不启，非我公不大。鼓之以经书，润之以仁义。君子得之，以修词立诚；小人仰之，以迁善远罪。泱泱乎不知所以然，以致夫政和而人泰。旧史记前召後杜，而南阳移风，民到於今称之。矧赞皇植学之本，与我公道之以德，德则有成，而未播於叙述，後人谓之何哉？鄙不佞，谨纪公之雅训，或传诸好事者云尔。


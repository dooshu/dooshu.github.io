○为裴中丞上裴相乞讨黄贼状

某材质无堪，授任非次。当有事之日，忠恳莫施；遇成功之辰，惭愤空积。陈力之志，誓死不逾，伏惟仁恩，终赐展效。今者中华宁谧，异类服从，唯此南方，尚余寇孽。伏以黄少卿等凭培娄以自固，合脆以为强。劫胁使臣，侵暴列郡。虽狐鼠之陋，无足示威，而蜂虿之微，犹能害物。必资剪伐，方致和平。庶尽驽蹇之劳，以答恩荣之重。抚心踊跃，夙夜不宁，私布丹诚，敢期明鉴。无任感激屏营之至。


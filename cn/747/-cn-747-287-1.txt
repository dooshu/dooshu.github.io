○敕吐蕃赞普书

皇帝问吐蕃赞普：近窦元礼往，事具前书，赞普後来亦知彼意。朕推心天下，皆合太和，况於彼蕃，复是亲娅，仍加结约，盟誓再三，以至道言之，此亦仁义不薄也，而赞普且犹未信，复是何心？君长大蕃，固不容易，所云去年七月隽州将兵抄掠，兼有诈诱，隽州之外，尚隔诸蛮，既背吐蕃，自行寇抄掠，而推托於我，何为遥信虚词？且西南群蛮，别是一物，既不容於我，亦不专於吐蕃，去即不追，来亦不拒，乃是两界所有，只合任其所归，自数十年来，或叛或附，皆所亲见，岂假缕言？往者此蛮背恩，侵我边鄙，昆明即隽州之故县，盐井昆明之本城，今复旧疆，何废修筑？而云除却，是何道理？且边境备守，彼此常事，今既和好，何有嫌疑？至如西自葱岭已来，沿边诸处，或地势是要，或水土是好，彼有城镇，亦皆内侵。朕既不解广求，更以自益，缘已和好，不可细论。且八叠山筑城置镇，皆入汉界，何曾以此为言？而彼即生词，未知何意？边城委任，当择忠良，无信小人，令得构。夏中已热，赞普及平章事部落百姓并平安好，遣书指不多及。


○对马惊师徒判

〈仆氏为御，马惊，师徒小却，监军纠为无勇，仆氏遂死之。或诔其功，监军请置乎理，诔者执云非罪。〉

师贞以律，大易微言，群吏听誓，先王垂则。仆氏致躬厮役，颇事戎昭，似乘邱之总立，宁执御而无勇？遂使秋（一作狄）还塞北，介胄惭容；日暮城南，鼓鼙伤气。监军执简而往，操刀必割，冀图赏罚，以制忠邪。但授绥匪愆，流矢斯验，嘉赴敌以徇节，亦议功而何妨？礼经孔昭，诔德惟允，实仆也之非罪，宜舍诸而无惑。

韦陟

陟字殷卿，宰相安石子。十岁授温王府东阁祭酒、朝散大夫，肃宗朝为吴郡太守。会永王兵起，委陟招谕，乃授御史大夫江东节度使。事平，除御史大夫，拜吏部尚书。卒年六十五，赠荆州大都督。永泰元年赠尚书左仆射，谥忠孝。


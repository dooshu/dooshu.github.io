卷三十四

钦定四库全书

怀麓堂集卷三十四

明　李东阳　撰

论书手简

合从连衡论

天下之势轻重於权谋之中君子於此可以观世变矣夫天下之势必有所在在德则正在力则偏在谋则变故德者定天下之势者也力者据天下之势者也谋者盗天下之势者也举天下之大狥于匹夫之口押阖张弛惟其所命其为变也不已极乎孟子曰五覇者三王之罪人也今之诸侯五覇之罪人也今之大夫今之诸侯之罪人也呜呼为从衡之说者何人哉周失其德天下之势涣然无所归旣久而为秦所据六国之命皆制於秦朝夕恫惴撑柱之不暇故秦与仪也得肆其邪淫诡辞于其间大抵为从者多訹之以利为衡者多怵之以害利害交乱於天下而莫能辨故合而连连而合莫之适成展转眩惑载胥及溺而後已固世之变实谋之罪也二者曲直固不暇较然就而论之从之谋在六国犹可言也衡之谋在秦不在六国无可言也秦自孝公之後并吞之势已成决非犬马玉帛之可事则六国之势不得不合故秦说一行而天下响应然不一二年虽秦也亦无以谋其身矣夫以桓文之才假尊王之义尚不能制一郑之反覆而秦以区区口舌合异为同聨疏为亲欲其久而不散岂不难哉仪乘诸侯不胜畏慑之余故得以刼行其说秦死乃得大肆而又解于武王之隙不然束手就擒授人以势不待数十年之後天下已为秦有矣夫势专则秦以数千里一衡之地而卒并天下势分则齐及燕赵皆以二千韩魏以千楚以五千里全从之地而卒并于秦由此观之君子不能无遗憾于从终之解也虽然秦尝以帝业说秦不用而後为从于六国仪尝倚秦以为用见辱而後为衡于秦不然则秦之为衡仪之为从皆未可知也小人盗天下之势而又倾侧骫骳为其私身计如此彼六国者乃视之以为轻重而於其时有孟子者其去其就固恝然莫之计也是可委之世变而已乎如孟子之言行王政而王如汤如文王者虽一国可也彼六国者何足慨哉予独论仪秦事以着利口覆邦家者之祸为後世戒

韩信论

信之事两司马论之详矣有说者曰信之忠一拒武涉再辞蒯彻言出肺腑容不可以伪且其虑事料敌筭无遗策不以全齐叛而以一淮隂不以逐鹿未定之时而以天下一统势不可动之日亦明矣其所谓逆非有擅兵养士如阳夏部聚候伺如九江者不过以吾方念之之言犹豫不忍倍之意为陈豨内应之谋悔不用蒯彻之计之语是安知非忌者所媒孽抑或史氏之所传袭而附会之者邪夫信之狱成於吕后汲汲乎不待高帝之归临刑之辞未足深信且彭越再变吕后实使人告之何有於信信盖其尤所忌者也然信之请为假王也陈平张良蹑足附耳之不暇云梦之执平实为之而田肯复以得信为贺及其死也以出亡夜追之萧何而亦与其谋岂信之忠不胜智固未免见疑於人人邪方其始说高帝以天下城邑封功臣不旋踵而自为假王之乞驰壁夺军易置诸将帝固已疑之矣期得楚而不辞纳项氏亡将而不辄奏及其失王就侯身不自保而犹以多多益善办夸于帝盖非特帝疑之廷之臣莫不疑之矣疑其迹而不知其心悲夫呜呼平以下不足道也彼良与何者宜知之不但无百口之保亦无一言以纾其难坐视其赤族而不恻者何哉盖高帝之雄心未尝不耿耿於天下之豪杰非辟谷之请田宅之污虽良与何亦且不免其势固无暇於信信之必死於高帝旦暮等耳苟徒摭片语只字以为信罪岂君子之所忍哉网目书后杀淮隂侯韩信夷三族朱子盖已洞见其曲直矣程子谓读春秋者必以传考经之事实以经别传之真伪纲目非史类也愚请以经法读之

曹参论

大臣者与人君共治天下者也君岂能独治哉大臣之於君善则引之不善则谏之以归于治而已不能引其善谏其不善是後其君者也忘天下之治者也天下之不治岂独君之责哉汉之惠帝立而遭吕后之惨日饮为淫乐不听政曹参相之不能谏且以垂拱告之是长其过也是後其君也忘天下之治也遂使君怠于上臣荒于下日颓月挫以求所谓清净无为者为之古之大臣事君之道如是哉然则惠帝之不听政非特惠帝之责固亦参之责也参之清净出于盖公老氏之道耳老氏忘天下者也非吾圣贤所以治天下之道也参以老氏之说小用于齐则不扰狱市大用于汉则醉客而不使言听吏酣歌而不致诘甚者又导其君以忘天下充其心必至于剖斗折衡而後止焉然酣歌淫乐恐亦非盖公之所谓清净也参尚能逭其责哉萧何之薨也参奋然治行盖谓何之後非其身莫可共天下者吾意其纵不能追古之治必有以继高帝之业使不坠也曾谓其清净以忘天下而且长君之过如是哉参为相不过三年而死其时惠帝固在诸吕未王太后未称制而萌己兆矣藉使诸吕王太后簒而参与惠帝尚存亦将为清净而已乎将为酣歌淫乐而已乎其不可为明矣夫参之从高帝攻城畧地身被七十创而不困固非忘天下者及为相而不事事岂余於将而不足於相耶盖以天下之民方辞见知之苛安约法之简固不欲以政令扰之方恐其君之多事也呜呼参之心诚如是其失滋甚矣求民之安乃至于酣歌淫乐以忘天下畜祸养患于宫闱之内而不知戒焉设非平勃诸臣为之排击拨正于後则汉之为汉我不敢知恶在其为清净之效也使参能因吕后之惨导惠帝以齐家睦亲之道必能固其根抵因惠帝之淫乐戒之以忧勤惕厉之义未必无所防遏于将萌天下虽不大治且不大乱奈何淫乐废事以坐致後囏汉之幸而不坠者如綫一垂拱之言误之也虽然参之相天下歌之後世贤之彼平与勃者莫之或过其有益於天下之治殆亦多矣称汉之大臣固不可欤

与蒋宗谊书

某顿首宗谊府推老兄阁下别遂一载屡问南来者具悉宗谊起居状屡欲作书奉问匆匆笔札不能尽所怀羸惰交集将作辄止前後两辱手书三复披诵坐见顔色然中间实有未了者试与宗谊质之今之进士文章材识如宗谊者不可遽得曾不得置诸台谏院署之间而屈在外郡诚非所宜然虽不台谏院署而文章材识固无恙也且所谓材与识者非以为用乎今宗谊治剧郡理刑狱日与百姓相答问搜其幽隐而明其是非使奸恶蒙创艾善良得扶植以弼天子教化彰国家之典其用不为细即宗谊居台谏院署或无所裨益饱食安睡苟为身家荣此正仆辈所自耻辱於宗谊乎何有若逢迎承事则于职位亦有当然人情世态小小凭藉有所陵轹无足多怪然此特杭州推官从事耳非真有损益於宗谊可擿数也卑官显秩更迭为之宗谊必以为辱如暮宿传舍恶其敝陋不待旦而之他不已惑乎即宗谊以为辱不肯为他材识如宗谊者又以为辱不肯为其为之者乃尽猥琐不自振立之人何以为理古之人不合则去未闻以资秩之卑下为辱也若不力遣使远去胸臆朝牵夕绊愈久愈劳堂堂丈夫乃为一官所困岂宗谊所宜有也宗谊或谓平生为文章欲穷探博取成一家言而暂处纷扰非其所好是固有缓急之序矣予尝谓获施一事胜着千言况宗谊年尚富且甚强力尊居显施当有以自待及其功成志倦然後归老山林之下尽取其平生所得者大发而宏施之以名天下示後世岂为晚哉宗谊姑少安不患无以自见投劾之计非仆所敢与闻也某顿首

与李士常书

奉别来屡勤教问甚寡裁答即有所答必出冗迫苟具简牍书名与姓通问候之礼而已虽欲执笔覼缕畧布所欲言竟不可得平生每自怪习惰成癖其於世事多所阙失若此则非惰之罪也仆居京师久多知识岁时来往非惟人所责望抑亦事理当然加之应答文字逋负崇积动经岁时率意为之出不偿入又不能杜门自谢远同隐人纵能极力排遣不过人情细事其於分内何所禆补自滥官职以来不减十载学业未就旋已荒落每命志役气自谓足以妄攀古人而弃本逐末违道日远即今委靡沉溺与草木同腐烂则又倔然莫肯降下其心愧耻若为人所唾骂摈斥者惟有是耳岂处之非其地而进之非其方邪然得良友者为之依归鞭辟警策使不得自肆或犹有可冀者此仆所以不能自已者吾兄信古好修勇往自遂不在子路之下宜不苟然于世者而又独处远地深思静学志无所乱而气无所摧伤造诣践履与日俱进古之人学成而後仕此仆所愧于吾兄者也仆求友于四方如吾兄者不可遽得况以倾盖之旧承通家之好在分不为薄而在义不得疏此正仆所宜日夕左右者而又隔絶如此奈之何哉然仆闻之古之学者必资游行以广闻见未尝自以为足所谓自一乡以友天下之善士倘翻然一来於仆固幸仆虽庸劣亦岂无所报哉仆在此所恃以为益者惟时用为多时用之意亦与仆合不识吾兄以为然乎否也阎提学南巡未至及是时先晋而至不妨按试不然则继今以往毋吝书札以贻诲言亦所望也老先生遗稿近颇条次但更录数手譌谬实多旧草残缺猝未能办须缓图之此事至重非面尽不能旣也晦庵语录一部用供览观伏惟照察某顿首

与文宗儒书

承手书知沧洲集已录出将就梓足见惓惓故旧之意亨父有灵当怃然于地下矣但所示様本每卷前一叶有撰述删定校正刋行等名号似为不典此集为沧洲作何必言撰旧稿去取乃诸同年更议互订何以独归一人校正之职乃後生晚进施於前辈者尤为非当而刋行名氏则宜执事着一跋语殿诸卷後亦未有标於卷首之例四者之中无一可者且今韩柳李杜诸大家集本具在其有无事例不辨可知至於括苍乃处州郡地之名亨父又不知何以为据向所奉记止云録稿重订乃可入梓正恐有失而不意其失之至於此也今望蚤以录稿见寄如已入梓亦须除此四行各以卷後五言律一首移补其阙庶免贻笑好事为盛德美事之累惟深亮此情不吝改作为幸不然则不若不刻之为愈也辱示近什尚稽攀和正坐此事惶惑故未暇及耳不罪不罪

再与文宗儒书

得成通判寄沧洲新集诚不意速就乃尔剸繁治错之才於此可见而不遗故旧之盛德固不待论也比见所寄様本卷首标识颇非古法恐狃於成事为全美累故特以危语相激计不可以但已岂真谓不刻之不若乎薄言往愬逢彼之怒执事果以为过正堕吾计中矣今所剗去者欲移卷诗後补刻则改作太多次第亦紊畧照文监等例以各卷目录补之各以小票粘其上烦一二检勘不使有所遗误中间字面亦间有亥豕方迫史事不及躬自校閲仍乞以原稿订正乃可摹印也序文如命不复多诿外一篇已并前书属匏庵忙未及就向时方石亦计为後序今稍远他日犹当以鄙意谂之若鄙序不中绳墨请为瓿覆以俟二公之序视免删定之名为惠且十倍也闻疡医已奏功附此驰问惟加爱不具

与杨应宁书

得胡佥宪所寄书知太夫人奄弃荣养通家骨肉所以胥恸哭胥吊唁者岂独与谈虎变色类邪悠悠苍天竟何言哉闻六月初发太原长途酷暑瑰苫踊擗摧裂顿撼之状皆可想见此固有不能已者但不肖以孱躯弱质一受寒湿辄为所纒缚不能解今年忍苦鍼砭百痛未能博一效吾兄其为国为士为家祀俯从礼制以成大孝不识以吾言为然乎否也所委铭志深惧荒迷不足以当至意然不敢不勉周原已来薄具赙仪不能具礼惟检纳不次

与顾天锡书

去年承寄聨句哀疚中尝畧具数字以谢比得萧进士所附书备悉居起令郎闻近始到京体质凝厚如三四十岁人成立可待此足为故人贺也吉安人多称政平讼理宿弊尽去大与曩所闻者异岂公论在天下者必久而後定邪令兄太守公行不及躬送闻有炊臼之戚老怀未堪南游之乐当准折过半矣幸为引意聨句录本私籍不意为萧履庵所传前年周子建方伯在云南书告欲刻已亟止之去年王丹徒公济不告而刻缘此本未经选閲又多讹误而其传已广不可中废因重校一本俾加修治与初刻者不同必如此乃畧可观览然非吾意也强从之耳近始闻子建已刻成而吾兄亦若有此意者不意高明乃复率尔兹亟奉报如未刻幸急停工刻已亦须秘不摹印俟丹徒本完即以寄上也此录皆草草凑合不尽衆长诸公之意皆若以此为憾不但不感其惠而已丹徒且然况云南本讹误当益甚尤而效之亦何益也又承索拙稿入刻此尤可笑工拙姑不论岂有方壮未老之人汲汲为此等事为天下戟指捧腹之具乎厚意不可负兹有先祖提举公文集一本当以累执事提举元进士入国朝隐永新山中因葬焉其问学行操视不肖奚啻百倍吾兄盖畧闻之矣永新实贵郡地丘墓之托所不能无而遗集本永新者已荡逸不可得倘因而详之则其为惠亦倍百且不啻矣急递中附此乞一一亮察邦用贰守闻已北上故不别致俟相见乃尽

复愚得谢太守先生

不肖自延祸先考以来忧病纒絷久疏奉问今春辱赐奠章赙物词意深厚哀感之极不知所以为谢奄迫祥禫乃能畧布一二壬辰之岁获附仙舟偶以微疾蒙善药先考手录此方藏诸箧笥盖尝屡以试人无不立愈及晚岁得疾谓非此药不能办窃以衰老之年干闭藏之令似有未宜力谏而止适看牲夜出先考乃手探药笼加麻黄一倍覆被取汗汗出不能休不肖归而闻之固已拊心顿足而末如之何矣呜呼孰谓十五年自秘之方数十人已试之药而竟以是祸于身岂非天哉是日也使不肖不以公出必不果药药不倍加麻黄亦不至此而竟至此岂非天哉呜呼尚忍言之尚忍言之方石之来畧及此事顾其详有未尽言者以执事爱我深念我切其系于存没甚厚故不得不言之痛定之余肝腑摧裂执事闻之未必不重为一悼也不肖辱教方石非他人比暌别间每恨不得一见乃今辱奠几筵执手交恸又以其余沾诲益倾情愫罄平生所未尽此实执事之庇俾得以遂不肖之私也第执事深藏高蹈无由抠谒再领教札及海物之惠又岂知所以为报哉先孝子公墓表本往年初稿荒迷中苟以塞责幸未镌石当重加改订以新卷奉纳病不能亲效简札令门生辈代录礼简意迫惟执事有以谅之不次

答镜川先生书

蒙示文集数百篇如望大洋登崇山愈远而愈不可尽聋瞽开发化为眩乱实不能有所择於其间顾为严命所敺妄纪甲乙附以圈点如古文选例而或通篇累牍皆可传诵则有不胜附者旋亦悔之第己迹诸笔札不复可去至今为愧耳近承谕示屡屡若欲稍加笺注如向来诗集例者某之不肖实所未能盖其体不同科而所施亦异也执事倘不嫌甲乙之妄则采而录之犹宜去其圈点使後人不以井蛙海蠡为不肖者之诮则为赐大矣惟执事亮之

再答镜川先生书

再枉台斾且谕以评文之意必欲如诗集例者因复取而读之益见其浩瀚无际前所窥测者已无失其门径且当时时检閲尚多遗阙意不自满今荒失之余加以病不能勤苦岂复有所测识以形语言言之不当虽劳无益蒙以篁墩詹事所评桂坊二集见示其识见语意实有出乎不肖之外者乞以诸集尽付此公使出一手庶几评文者无遗珠之叹评诗者无越俎之讥非惟大小称任而劳逸亦得其平矣执事以为然乎作我急不能据案正书畧具数语令门生辈代录以上礼意简率当获谴於执事亦恃有以鍳之而已诗序稍有更定别当请益盛币则决不敢当谨专人叩纳平生所恃以尽区区者正在此类若不俯鉴此意甚非不肖之望也悚息悚息

慰方石先生书

比书至开缄见忽斩我後数字且骇且痛久而後定天壤间乃有此等事耶先生厚德远祚吾人所望於後者何如而乃如是耶道里辽隔不获伸吊哭之私以少慰万一惟与体斋青谿两同年及师文职方交致唁问而已投劾之计先生本怀又值此厄宜无可以相絷者惟斯文公议断断乎不可释而区区薄力不能挽而留之亦徒恃先生之意稍有以自遂云尔归期想尔又阙攀送当遥与愧斋大常同一瞻遡定轩冬卿公辱致至意冗间亦无以为答幸道此情余惟善加调摄以为後图至望至望

与方石先生书

自得令郎讣辄具书奉吊并二三同年赙仪去秋所得书尚未及此计当在临行时到也续传得遗腹孙令人惊喜失措犹未敢以为必然及得抵家书始信之信天道之有知君子之泽未艾也校诸先世三代孤传而後昌大者不亦益奇乎哉鞠养爱护之方殆不容赞数千里外惟日听其岐嶷峥嵘之报为暌离慰耳小儿兆先已於岁正冠毕辱体斋先生为宾兆同亦幸顽健皆屡沐赐问故汲汲云尔辟屋西邻盖杨侍郎贯之存时戱语其子以为治命而七旬老叔不肖之视以为父者欲得此为娯晚计意不可逆故勉强成之及以其半为书屋为儿辈师友地比旧差广则又欣然乐之若以为固当得者人心操舍之无常如此哉偶语及辄缕缕不能已谅不相厌也余惟节哀为道自爱

与罗氷玉先生书

曩执事在南京每以不获手书为憾比迁闽地且倍乃数承教益善教久敬信不可以旦夕观也屡闻闽人称执事恩法并用师生咸服诚足为斯文贺忆执事言动恒必以古道为凖不屑乎条格禁令之细意者其已效乎仆株守铅椠无毫髪为身益於人何论执事慎勿以优裕见羡以重吾咎也静逸静观相继沦没此岂独交游之痛孟阳在蜀音问甚疎尚质自汉中来朝遽以疾去同年谢事者七人谅邸报能悉致不一一也

与李白洲提学书

得所寄诗皆清峭奇絶脱去蹊径捧诵後却藏诸箧笥为岭南珠玉间欲报之觉燕石之形秽久矣旧作古乐府数十篇冗嬾不及录姑以一二承教幸不惜

与刘方伯书

比承朝报有浙左之命虽官阶不过尺寸而事权之重轻藩地之迩远有大不同者盖非简之精任之重势有所不及然以尺寸之阶凡历几时月经几推荐而後及其进也不亦难乎仆尝饱历世故信升沉得失之有命故苟命之当黜者虽王公贵人引手推毂而不得当升者虽讐人怨家设穽下石而亦无如之何吾兄之行不可为不孚望不可谓不着此谤与忌之所不得加者独知之者未必深而进之者未甚力耳况行不如兄望不如兄或有之而孚且着不如兄者苟有寸长片善孰得而用之哉是可为兄贺而亦可为兄慨且重以为天下慨也兄书自广东来未尝不以民穷财尽为虑而无一语及其私此岂为尺寸计哉仆非不知兄者顾於此方有槩乎心故欲发之耳方石一辞而退此正与难进者同科吾侪岂足道哉凭已趣得附承差李桂寄去计四月终可到若过家暂息必冬月乃可寄浙中书也北觐谅已有人会晤尚远惟为国为苍生自重不具

再与方石先生书

三月二十五日日讲命下与董学士尚矩同进诚不自意慵劣麁浅之资循次就格以当妙选膺重负烛之武有言臣之少也犹不如人仆含愧窃禄三十年于此矣非惟道德日负而精力亦颇异于昔闻命惊惕惧益增咎戾为知己羞执事闻之谅不以斯言为妄也去春以来连摄三篆惟院篆差久盖自体斋兼秩当有所归而内阁以寅轩未谢难於改请屡避屡却至於此而後脱焉顾其所脱不若所负者之重也承问及敢并以为告时雍方伯之迁例以近格固非超抜但以专官居重地亦道行志得之秋而於执事尤有意慊焉者盖非直为乡邦计也氷玉去岁入京病见於面知己者皆为忧之比闻过家增剧未知得脱然赴任否司成之议岂但止或尼之而已哉南屏两荐亦京府盛事後荐尤力而铨曹一切以例格之此事成败得失甚轻而其命之厄亦可见矣世固有连岁累迁至五六而未已者何人哉古称伐国不问仁人谈此於有道之前似觉夫吾言之过也弄孙之兴近想益增尝寄诸公贺章计已彻听亦必有倚歌之报悬企悬企老泉集三册将意幸纳

与鹤谿潘先生书

数年前两辱长牋教爱兼备令侄孙贡士来又领一札及美茶名酒之赐自揆愚劣不敢率对报者阙焉而施者不厌何以得此於执事也悚愧悚愧自与南屏兄缔交即获以名姓承延接以文翰蒙奬借虽不克探深眺远穷岁月之力以极其所欲得而瞻慕悬企未尝少置于怀比者以长子兆先问名于南屏之仲子此儿乃蒙翁老先生之外孙年十八矣非惟再托婣好事有宜然而道义之相孚肝腑之相照若必有俟乎此而後慊者执事闻之未必不解颐一莞也侧闻执事化乡惇族有吕蓝田郑浦江之风盖其歛泽于天下以施於此也有由矣然则附丝萝之末沾膏馥之遗者在我後之人其容以少缓乎哉惟不鄙而终教之则愚父子之幸也南屏以絶特之才孤洁之行横为造物者所尼府尹唐公无一见之雅而极力推荐独其言近激所司遂以例格之得不得於吾南屏无所益损而论人才识治体者亦岂能恝然於其间哉出於母之言则为贤母是不敢为他人道也贡士归谨布悃愊附此一道首夏渐热惟为道自爱不备

与姜贞庵书

自金进士行一附书後久阙继问方石先生来备悉清况欲一登澄心楼清谈对坐以浣三十年尘渇而不可得也近得吕太仆所寄书语意详恳岂但贤於十部从事独缣布之惠奉领为愧耳柳太守平生故人政才官操仆知之已熟而清诗雅兴尤有不能忘情者倾盖之余能为我一申意否邪时雍南行想获会晤到广後尚未得消息比见其筋力毛髪不逮曩时如仆者亦白见髭鬓矣况先生哉惟善调摄以膺夀考为乡邦望亦交游之幸也

奉朴庵先生书

往岁坐春风中亲炙顔色承接教旨日涵月沐饱德受益而不自知及违絶道路限隔曹署聆一言诵一字而不能遂然後知游从之乐不可以易而视也某自阕服以来再入馆局辰入午出苟以应名籍供职事而止老叔衰病不能任家务良贱数百指衣食薪米铢两升合之籍皆身自治之求如少时俯仰左右之乐亦不可得此则某之私况非父师之亲乡曲之旧盖未敢以告也迹是二者乃欲以进德修业缉久荒之学图日新之效亦岂有所赖而成哉窃伏自念以儿童出门下不自揣度欲有以报答万一今年四十有四髭且半白矣能保其离奇液樠之质终不为釡斤累乎惟大君子矜其愚而终教之幸甚今岁凡两贡书未审到否徐亚卿先生回谨此再布伏惟照察

答愧斋先生书

累辱手札惓惓以方石南行为愿至终篇无一语及他事者今果有南雍之命岂神交之妙能预卜而遥度之乎平生知旧十年离阔所以薰陶德性输写情抱者盖天下之乐无以易此也如仆之不肖窃尝寄兴於金陵山水之间欲以闲官散地相附而竟莫能遂於方石之行固不敢有羡羡吾子之得方石也方石行在即使回先此驰贺东轩种竹端为故人何时北上以少酧夙昔之愿不得於彼而此是图可乎某顿首

与潘南屏手简

墓舍愁寂承过慰欵欵连日夕然鄙心尚未厌也别後胸臆闷塞食不下咽或者亦坐此乎山行野宿恐非长计必欲避喧远俗惟钱氏墓舍为宜一二里间虽迹不相涉而音问相往复过此数月不难也若必以我为喧为俗不害为所当避则不敢与闻然亦当再屈数日不但已也比家务有不获已者拟以晦日暂归踰朔而至恐所欲知不次

又

前日作简毕即就鍼鍼十有三处而灸亦随之烧铁以刺肉灼艾以蒸骨事体情状明者所知右腕一穴焮痛累日至不知手处疮作而後解脓溃而後定信平生所为勇决奇絶一大事也知我者闻之宁能闭户高枕委之於秦越之间乎左手素不习书比右无拙情之所锺有不容己勉作数字痛苦不悉

又

承许致致庵记心甚渇今疮痛财减二三分得此则洒然矣何吝何吝

又

朏日再出郊手疮小差环跳复发计非百日不能瘉也避暑事赵老有族子为僧舍夀安山下去玉泉三里而近林深地僻足以为有道者之居其意若必欲相致者而胡锦衣复盛称东墅之胜有凉棚暖室重关复壁不惟相与争胜而又争先致之为快二者亦居一於此乎此事必得面议所议有不但此者数日间毋惜一过致致庵记希介意为之悲愁於邑中得此其与庸常徵乞苟焉以塞意者为惠相万也惟心照不次

与杨邃庵书

仆哀疚以来百事都废聦明不及岂复有所进乎乐府之拟实未敢草草亦未敢轻以语人高明者不以为非则继此犹可求致至於笔墨点画未尝有百日之功今日所写明日已不欲观以为常病此病不差未可以言进也独篆书法颇觉顿悟此业若成则於前辈不敢多让别後所得惟此一端今为邵楚雄作褒孝堂三字阁下试取观之果以为何如也时雍先生已迁广东民牧到京尚未见面希大将卜邻于我伯瞻之除甚慰吾辈但病未脱然时敛初试毕未会计当頴脱门生中有李永敷者亦非池中物高第二三辈南来靳解元者犹阙面谈後别报忙甚语不成伦亮之而已

又

比得手教云仆初春所奉书於五六月始到此书邮常事继此尚有书不能记所附人名字颇讶向时见谓止得一书於数月之久也承已即吉谅多哀慕余事不及一一惟朴翁老师病候未康殊切悬企伯瞻编修乃至极此不胜斯文後进之叹非独为乡里门墙悼也伯瞻以吾兄故视我不甚异临行时惓惓若不能释者而乃至此追原其意铭志之作不可委诸他人勉为卒事仍虚表石以俟大笔九原有知盖其尤汲汲焉者而亦吾之所不能已也钱生改字与谦近辱诲戒大有所得登科录一册少将鄙意幸检入

又

花带一条仆得之於方石先生者转以相奉愿附吕?佩刀之义物不足论其人故可重也幸麾顿万万

又

去冬陕中承差回乘便附一书当不沉滞自上任以来不得报计以小试不暇审如是则上半年尚未可得也途中书教戒谆至感刻不可言前已布谢愧不获面尽西藩古文献地时雨之化生意必大可观秋试当已畧见区区所望者殆不止此也宗哲西行颇非其好赖故人知已必能相与于成公济待大仆缺未得兹乞假南归与宗哲同日分道而去乔宗举业似更进可望大揵其弟诗力亦益有加小儿兆先於岁正冠毕今亦颇事笔砚想皆所欲闻故此琐琐惟为道自重

又

始得陕西书知考察过半公明之誉与山西同而怨谤不作益足以验德业之高远矣非佞非佞关中风物自古所称所示诗仲虽其固有殆亦有江山之助独恨不得一共赏之耳令郎书法大进学业亦宜然此甚可喜若豚犬辈虽谙文路安足道哉日讲事殷循次承乏非惟可惧抑亦有可笑者张生潜行草草奉答此生学业颇可观望青目一二至感至感

又

使车入陕後仅得一书知小试务殷此时想弥节台端矣朴庵老先生四月内弃诸生千里之外同一哀恸恨不得与一二知己会哭於几筵之下耳葬祭已如例得旨余典尚未敢轻举中间情事知者必能谅之时雍未至浙当亦至家为经理家事也小儿私试卷一二篇知所欲见便中附奉请教亦果以为滥竿中物否余不悉

又

始得关中书甚悉朴翁已许諡足慰舆情门下之私不足论也所喻李梦阳者果得首解及两张生皆如尊料时雨之化殆有不诬仆所许何生孟春者输君一筹然此子之进尤未可量也乔宗试卷亦以书魁许之错料乃尔幸不远耳其弟亦署考功员外并可为喜而不寐者钱生之弟亦占一枝小儿入塲被跌不令终试近始平复无足道者公济尚未至拱之仍调兵备未有缺也余不能一一

又

独坐翰署清寒袭人偶得故人书札温如玉面加之绒褐之惠过绨袍远矣呵呵时雍都宪治水贤劳恐猝未易就绪宗哲虽烦视此犹在栖迟偃仰间若风教文字之政又弗待论也所示与拱之倡和佳甚中年多事此兴不减非夙有大抱负大藴蓄者不能关西山川之胜或亦不得无助区区此技渐荒将与棋局并废第犹有未能絶者如署中诸吉士课业之类是也後进中尽有异才美质恨不得面谈冻笔草草

怀麓堂集卷三十四








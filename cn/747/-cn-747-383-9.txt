○时规

乾元己亥，漫叟待诏在长安。时中行公掌制在中书，中书有醇酒，时得一醉。醉中叟诞曰：“愿穷天下鸟兽虫鱼，以充杀者之心；愿穷天下醇酎美色，以充欲者之心。”中行公闻之叹曰：“子何思不尽耶？何不曰愿得如九州之地者亿万，分封君臣父子兄弟之争国者，使人民免贼虐残酷者乎？何不曰愿得布帛钱货珍宝之物，溢於王者府藏，满将相权势之家，使人民免饥寒劳苦者乎？”叟闻公言，退而书之，授於学者，用为时规。


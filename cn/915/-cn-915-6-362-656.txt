○答徐农人问



徐农人问殷仲堪曰：“礼，服高祖父母齐衰三月，若其父承重者，为当服一周，为故自服其本服邪？若服其本服，不以父重而增者，假如玄孙持高祖重，玄孙之子来孙本都无服，父服三年而子吉服，惧非丧纪差降之义。若来孙本无服而今有服，则曾玄孙宜以父承重而加也。进退迷惑，不知所行。”



殷答曰：“祖父在而祖母没，则父服厌周。祖父後亡，则父服三年，而孙之服一定无变，是知孙之于祖，自有正服，不以父服为升降。又疑玄孙承重，来孙无变。案《礼记》有子姓之服，苟恩尽亲毕，缟冠玄武，非为无变矣。”



徐又问曰：“父在为母，虽服以周断，至练礻覃庐杖，大制无亏，故孙得遂其本服。若父出後，降祖在不杖周，则孙不得同父之服明矣。若父还反重，又当从父升亦明矣。如此，升降由父，不得恒自定也。未有斩服不异至亲，而子正制三月之外，或都无服者也。他人同爨，而为之缌。缟冠玄武，微厕吉饰，求之五服，故为无变。他人之不若，此所大惑也。”



殷又答曰：“父在为母，先王明义，屈之以周服，而情未有异也。哀亲故寝苫枕草，毁瘠，杖而後起，创巨痛深，弗可顿夺，故渐之以祥练，申之以礻覃月，此盖有由。不变其本则降矣。子有降而孙得遂，仲堪所谓不随父升降者也。（《通典》九十六）




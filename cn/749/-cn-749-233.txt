张扩


乐府雅词云张彦实智宗。词综补遗以为即张扩。扩字彦实，一字子微，德兴人。崇宁五年（1106）进士。南渡后，历知广德军、著作佐郎、祠部员外郎、礼部员外郎。绍兴十一年（1141），起居舍人。十二年（1142），起居郎，权中书舍人。十三年（1143），提举江州太平观。十七年（1147）卒。

殢人娇

深院海棠，谁倩春工染就。映窗户、烂如锦绣。东君何意，便风狂雨骤。堪恨处，一枝未曾到手。

今日乍晴，匆匆命酒。犹及见、胭脂半透。残红几点，明朝知在否。问何似，去年看花时候。

又

多少胭脂，匀成点就。千枝乱、攒红堆绣。花无长好，更光阴去骤。对景忆良朋，故应招手。

曾记年时，花间把酒。枉淋浪、春衫湿透。文园今病，问远能来否。却道有，荼蘼牡丹时候。








戏作寄上汉中王二首

王新诞明珠


云里不闻双雁过，掌中贪见一珠新。秋风袅袅吹江汉，只在他乡何处人。

谢安舟楫风还起，梁苑池台雪欲飞〔一〕。杳杳东山携汉妓，泠泠修竹待王归〔二〕。

〔一〕池台：《水经注》：睢阳城故宫东即梁王之吹台也。基陛阶础尚在。钓台池东，又有一台，世谓之清泠台。北城凭隅，又结一池台。晋灼曰：或说平台在城中东北角，亦或言兔园在平台侧。

〔二〕修竹：《水经注》：睢水又东南流，历于竹圃，水次绿竹荫渚，菁菁实望，世人言梁王竹园也。






◇冀州从事张表碑（建宁元年十一月）

君讳表，字元异。系帝高辛，爰暨后稷。张仲孝友，雅艺攸载，天挺留侯，应期佐治。与汉龙兴，诞发神谋，君其胤也。懿烈纯德，继踵相承。于来我君，亦邦之雄，兼才伯知。高郎令融。该览群纬，靡不究穷。初仕郡为督邮，鹰撮霆击，威德日隆。纠剔荷忒，抵拂顽讠匈。属城祗肃，千里折中。入为主簿，含谟吐忠。委也公门，謇謇匪躬。将美匡丑，对休光。历五官掾功曹、山（缺）时行。贡真绌伪，遏渐防萌。后臧其勋，俾守黎阳。正身帅下，神化（缺）通，方伯术职，嘉君义纲。旌命任，北国用宁。遂播芳誉，有馥其馨。当陟台阶，注纪王庭。规矩未合，实命不同。度时否泰，盘桓利贞。（缺）归斯服，舍之则藏。退修陶父，怡志岳阳。恬静湛泊，匪亻皇时荣。春秋六十四，以建宁元年三月癸巳梦疾而终，其年十有一月丙寅克葬。佥以为洪德宜演述，亿载弥以新，功烈不赞纪，後来无所闻，于是刊石勒铭，以示後昆。其辞曰：

於穆君兮焕流芳，阐洪轨兮休烈彰。令德攸兮宣重光，仕郡州兮迪民康。宜王臣兮为栋梁，不淑兮降沦霜。雕芝华兮歼彦良，伊哲人兮寿不将。世虽短兮名悠长，位虽少兮功悠扬。伐松柏兮构斯堂，镂金石兮不亡，万子孙兮永尝。（《隶释》八）


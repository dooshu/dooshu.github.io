石语轩诗序

溯余双溪而上五十里曰水东其临溪而族处者梅氏多隐君子而梅子翔先生筑草堂於水东之渚曰石语轩兄弟羣从读书其中余少时往还最数倡和为诗者四五人既而悔之以为君子之道甚大所树立於天下者甚多安事此区区为故常以行业相砥砺而视诗为余事然叙孤愤道穷愁处崇岩大壑之间写幽人志士之感非诗不为欢子翔含风咀雅意多藴藉未肯急出其诗人亦罕见之者及病将衰始取散逸诸稿稍次其可存者属余序之忆昔弱岁与子翔同学为制科之文见其引绳尺辨毫茫渟涵既深持满而发无不当意金沙周鹿溪先生尝会江上下文士数百人日试五篇於江上之士推子翔及余为冠谓坐客曰此双璧皆国士也吴下人虽强项见其文皆叹赏夺气今後起之秀多猎取科名而子翔独轗轲不遇岂非命哉余视学山左意独念君遣骑要致同诣阙里谒孔林陟泰岱之巅抵沧海之涘俯仰顾盻相属为歌君在客多暇东游之作尤富且工山隂徐伯调盛为称引相与举酒论文豪气故在今十余年而壮齿就衰颓然鲜笔墨之懽伯调近已下世屈指少时东渚论诗之友罕有存者此余辈之所为感怆摧心也子翔敦行谊谨取与晩多忧戚益勇於为善为闾里所称予常序而传之读其诗可以略见其人焉


○虔州孔目院食堂记

京百司至於天下郡府，有曹署者，则有公厨，亦惟食为谋，所以因食而集，评议公事者也。繇是凡在厥位，得不遵礼法举职司，事有疑，狱有冤，化未治，弊未去，有善未彰，有恶未除，皆得以议之，然後可以闻於太守矣。冀乎小庇生灵，以酬寸禄，岂可食饱而退，群居偶语而已。况虔居江岭，地扼咽喉，有兵车之繁，赋役之重。苟一物为害，则万姓何辜。一纲不提，则七邑何守。同舍诸公，得无属意焉？小子承乏，每惭尸素，志求短拙，忧心忘餐。或有公事之稽留，狱讼之冤滞，六曹之臧否，百姓之惨舒，农桑之失时，乡闾之蠹弊，闻见所未及，才智所未臻，希会馔以言之，共裨风化。院食堂旧基圮陋，咸通七年夏，前太守陇西公，遇时之丰，伺农之隙，因革廨署，爰立兹堂。环之高楼，翼之虚楹，有风月之景，花木之阴。无燥湿之虞，垫陷之虑。聚於此者，得无愧焉。处广厦，宜念巢居露寝者。食兼味，宜念糊口甑尘者。夏清凉，宜念曝日而耕者。冬温燠，宜念卒岁无衣者。苟用心如是，则日食万钱，无以为愧，岂惟公膳哉？自创建之後，於今七年，未有纪述，深以为缺。小子伏役之暇，好读书为文，虽顾不才，聊用直录。咸通十三年五月三日记。

侯圭

圭，僖宗时人。


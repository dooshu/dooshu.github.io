○册雅王祯文

维年月日。皇帝若曰：周家之嗣，分茅土者十五国。汉景之代，书简册者十三王。朕以寡昧之资，奉神灵之统。每顾诸子，实惟天休。期训导之将成，谅封建而可享。咨尔第十一男祯，方当稚齿，复在深宫，有知忧知惧之心，见学礼学诗之性。自然而禀，最乐不渝。遂诏有司，往申旧典。今遣某官某乙持节册尔为雅王。於戏！受册之命，重属汝躬。列圣在天，百辟在位。在天必听，在位必观。罔怠交修，用承多。


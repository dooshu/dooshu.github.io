○册普宁公主文

维大历七年，岁次壬子，七月庚辰朔十六日乙未，皇帝若曰：於戏！《春秋》之义，下嫁之礼，主于同姓，送以上卿，克明大伦，协用彝典。咨尔普宁公主，孝敬闲婉，朗然夙成，法度言容，资於内训。词礼是则，令淑增华。封鲁之荣，已开汤沐；适齐之美，更洽肃雍。宠尔有行，举兹成命。今遣使金紫光禄大夫门下侍郎同中书门下平章兼宏文馆大学士知馆事充太清宫使上柱国齐国公王缙持节礼册，尔其奉公宫之教，和邦族之姻，载扬夙徽，永作来范。敬承明诫，可不慎欤！


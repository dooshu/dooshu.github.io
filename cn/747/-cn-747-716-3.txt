○灯蛾赋（以“人皆曰子智”为韵）

灯者火也，尊而不亲。奚斯虫之眇质，翻体密而意驯。必将蹈火而後止，是以疑冰之与邻。虽异探汤，执热之情可见；不蒙明照，暗投之罪则均。是以雁飞无忘于避缴，龙蛰有贵乎存神。于以知无知之智，有以同自知之人。无损于明，虽光晖可借；自贻其咎，与压溺同尘。始其焰焰中开，青烟爰发；薨薨四足，白羽若月。焦烂唐突，离披触蹶。人心卒然，天意若曰。婴焚灼者，何如玉石之俱尽；处高明者，曷若乌兔之屡阙。且继彼覆车，虽百夫死难而无馀；纳诸密网，状众鸟惊飞而在初。循环责实，宛转投虚。沈脂膏则屈死，触烟焰则焚如。自我构患，非天祸子。爱水萤之光，载浮熠熠；笑鼎鱼之乐，其毙徐徐。阽乎焦原，可叶其义。投畀炎火，莫之知避。曷若晨鸡候明以自得，火鼠就燥而无累。莫不守之以为顺，居之以为智。是蛾也，馀光可托，留影如寄。排朱焰，扇轻吹。胡糜烂于瞬息，为腐馀之容易。若然者，蠢蠢之类，将外强而必乖；炎炎之著，非内热之所怀。既油然相煦于膏火，亦瞥然相忘于形骸。吾所以知捐躯于鼎镬，与是道而孔皆。


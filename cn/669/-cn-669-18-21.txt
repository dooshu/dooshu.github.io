139　書亡秦誓而詩亡魯頌　魯郊禘秦僭畤而禮亡


秦有誓而書亡，魯有頌而詩亡；魯郊禘，秦僭畤，案：史記六國表序：「秦襄公始封爲諸侯，作西畤用事上帝，僭端見矣。」而禮亡；大夫肆夏，三家雍徹，而樂亡。

【何云】秦誓、魯頌，孔子存之于經，安得謂詩、書由此而亡哉！魯頌猶可曰孔子魯臣，不容不存，若秦則何所回互？是未可輕於立論。

【全云】存於經者，正以見詩、書之由此而亡。






○对乐师教舞判

〈甲年十三，为国子乐师教之舞象。甲不受，命乐师将挞。甲云：违礼不伏。〉

夏序殷胶，建国尊务，养老齿胄，先王大猷。所以长幼分规，道业差序，咸殊诵习，将明告教。射御书数，分制则於乐章；中和祗庸，遵规仪於性府。即大成以方就，爰小舞而首陈，必在准绳，无或差忒。以言国子，辨慧斯闻，系彼勋华，金张锡庆，遵其礼乐，游夏申欢。学毕幼仪，言辞外传，年舞勺，乃践上庠。春诵夏弦，深期顺节，尊师重道，宁愿逾闲。佩Δ之成童未及，抠衣之舞象何先？虽欲速於有知，终见陷於无度。傥闻一知二，亦何守於彝伦；必也非礼勿言，固可拘之年限。制於未乱，详兹雅得纪纲；扑作教刑，抚事难从捶楚。


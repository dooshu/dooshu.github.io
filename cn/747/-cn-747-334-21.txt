○对家僮视天判

〈甲於庭中作小楼，令家僮更直於上视天，乙告违法，甲云专心候业，不伏。〉

圣人作孚，万物惟。百僚分事，命南正而司天；五纬连衡，遵北辰而列象。莫不上稽天道，下授人时，率由旧章，克备常典。辨躔次之无忒，识运行之有度。南躔日至，爰有望於灵台；东陆春归，方可观於太室。必若官非代掌，业异家藏，复王朔（汉有王朔望气，《英华》作“霸”非）之精才，有唐都之秘术。不在其位，理宜勖於闲邪；有犯於时，辞岂逃於语怪？惟彼甲也，能微讼乎？僮则无良，异畴人之子弟；乙惟嫉恶，复吕氏之刑书。庭际遐瞻，宁用圭而测景；楼中仰视，徒以管而窥天。攻乎异端，既殊冰操；在乎正本，请霜科。


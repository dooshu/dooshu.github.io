○贺圣体渐痊愈表

臣某言：伏审昨日已来，圣体顿就安愈，臣某诚欢诚跃顿首顿首。

伏惟皇帝陛下深仁御宇，至道垂裳，惠匝万区，恩周品物。昼乾夕惕，焦劳而腠理愆和；旰食宵衣，忧轸而寒暄爽候。今则神明幽赞，川岳效灵，清庙贻祥，元穹降福。克安圣寝，弥增两耀之辉；广纳洪休，益永万年之寿。华夷悦，亿兆欢呼。臣某日旬以来，目疾未减，不获趋驰玉阙，蹈舞承阶，瞻望烟霄，不任。


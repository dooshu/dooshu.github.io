戏赠杜甫





饭颗山头逢杜甫，[一]头戴笠子日卓午。借问别来太瘦生，[二]总为从前作诗苦。

[一]《元和郡县志》：长乐坡，在京兆府万年县东北十三里，即浐川之西岸，旧名浐坂。隋文帝恶其坂名，改曰长乐坡。《雍录》：通化门东七里有长乐坡，下临浐水，本名浐坂。隋文帝恶其名，音与反同，故改坂为坡。自其北可望长乐宫，故名长乐坡也。



[二]欧阳永叔曰：“太瘦生，唐人语也。至今犹以生为语助，如作么生何似生之类是也。”



右一首见唐《本事诗》。

唐《本事诗》：李白才逸气高，与陈十遗齐名，先后合德。其论诗云：“梁、陈已来，艳薄斯极，沈休文又尚以声律。将复古道，非我而谁。”故陈、李二集，律诗殊少，尝言寄兴深微，五言不如四言，七言又其靡也，况使束于声调俳优哉!故戏杜曰“饭颗山头逢杜甫”云云，盖讥其拘束也。此诗又见《摭言》。《唐诗纪事》云：此诗载唐旧史。






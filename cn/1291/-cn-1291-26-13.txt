【天门】

天门开。詄荡荡。穆并骋。以临飨。光夜烛。德信著。灵寝平而鸿。长生豫。太朱涂广。夷石为堂。饰玉梢以舞歌。体招摇若永望。星留俞。塞陨光。照紫幄。珠熉黄。幡比翅（《文选》补遗作翍。
广《文选》、《诗纪》并同。）

回集。贰双飞常羊。月穆穆以金波。日华耀以宣明。假清风轧忽。激长至重觞。神裴回若留放。殣冀亲以肆章。函蒙祉福常若期。寂漻上天知厥时。泛泛滇滇从高斿。殷勤此路胪所求。佻正嘉吉弘以昌。休嘉砰隐溢四方。专精厉意逝九阂。纷云六幕浮大海。


〇

《汉书》礼乐志。
《乐府诗集》一。
《文选》补遗三十四。
广《文选》十一。
《诗纪》五。〇灵寝平而鸿长生豫句。王先谦《汉书》补注曰：八字不成句义。平而二字当衍。颜注亦未为平字释义。衍文明矣。又幡比翅回集。贰双飞常羊句下。王氏又曰：翅飞下皆有兮字。假清二句同。逯案。王说是也。此歌楚体。各句殆均有兮字。经孟坚删削。故至此耳。




周弼


弼字伯弜，汶阳人。文璞之子。嘉定间进士，江夏令。

二郎神

西施浣沙碛

浪花皱石，飐夜月、欲移还定。想白苎烘晴，黄蕉摊雨，人整斜巾照领。剪断鲛绡何人续，黯梦想、秋江风冷。空露渍藻铺，云根苔甃，指痕环影。

重省。五湖万里，谁问烟艇。料宝像尘侵，玉瓢珠锁，羞对菱花故镜。领略鸦黄，破除螺黛，都付渚蘋汀荇。春醉醒，暮雨朝云何处，柳蹊花径。

浣溪沙

朴朴精神的的香。荼一朵晓来妆。雏莺叶底学宫商。

著意劝人须尽醉，扶头中酒又何妨。绿窗花影日偏长。








○示諸將兵法書 【 兵法】

兵何為而作也葢以軒轅破蚩尤而始有兵、兵以井田而起。界而分之則為九丘。此丘之所以得名也。合而共之。則八家同井。此八之所以得名也。丘八為兵。葢始于此。古人以兵為諱。不曰兵而曰九丘八索藏頭露尾。使達觀者自悟耳。所謂丘索者。即兵書之別名。外傳以為黃石公授子房者此也。夫田以方授。兵以井起。一井即一旅也。竝其中而筭之。即九宮也。四正為正。四隅為奇。正主于靜。奇主于動。正以應敵。奇以致勝。其動靜奇正。亦因其勢以立名耳。假如東井一丘之兵。止可以應東面。欲南則為東南一井所隔欲北則為東北一井所隔。其勢不得不靜。故以正名。東南一井之兵。驅之東則東。驅之南則南。其勢不得不動。故以奇名推之四正四隅其勢皆同。此奇正之所以由分也。及風后變而為八卦陣。八卦者。即此八方也。後孔明演而為八陣。曰天地風雲、龍虎鳥蛇。龍飛者、非左青龍乎。虎翼者、非右白虎乎。鳥翔者、非前朱雀乎。蛇蟠者非後玄武乎。即黃帝之八陣。特異其名以愚人耳。談兵不達其義、遂以天覆為圖、地載為方、繪而為圖、註而為書、附會其說者、無所不至、不亦厚誣人乎、至李靖變而為六花。葢用奇而不用正。左右空虛。又益以左掖右掖。名為六花者。亦此制也。我朝四門陣法。葢用正而不用奇。故立中軍一營握奇于內。名為五軍營。亦此制也。其大要不過四面八方皆兵。而主將居中調度。古也今也。其揆一也。原其所以立兵之制者。葢以人之一身。其藝有五。心即將也。四體即兵也。手奇而足正。足正而手奇。此一身之兵也。故變而為五人之伍盖以一身與人鬪。則人之攻我者。左右前後四面而巳。我之所以應人者。亦四面而巳。用三人則缺其一。用二人則缺其二。故必用四人以應四面。竝本身而筭之。此五人所以為伍也。本身即心也。四人即四體也。此一伍之兵也。由五人之伍。變而為五十為隊。二千五百人為師。其義一也。此葢兵家一定之制。經綸起自人心者。是故知一身之鬪。則知千萬人之鬪。今之用兵。或以二十為隊。或三十人為隊。何所法乎。三千為一營。分為五哨。軍中官制須與陣法相符立五哨官以統之。似也。而又立三千總。何所謂也。既用三千總。則一千總于一人。如古積卒之制亦可也。而又雜以五哨官。則合總不能合哨。合哨不能合總。參差紊亂。分數不明。將兵者執此以求勝也。果可得乎。葢心于手足者。一身之營也。中軍四哨者。一軍之營也。知一身之營則知一軍之營知一身之奇正則知三軍之奇正談兵易而用兵難。用兵易而臨陣難。况兵法能言者正也。不能言者奇也。正者一定之常法。奇者隨机之妙用。故兵法教正不教奇。非不教奇也。葢正可教也。奇不可教也。無兵不正。無兵不奇。奇正相生。循環無端。奇正者立名而巳。神會而貫通之。在為將者隨机以應變耳。是豈談兵者所能預擬者哉、


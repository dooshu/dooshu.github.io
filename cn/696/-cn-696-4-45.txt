上谷边词


其一


塞云千里带皇畿，不尽连山锁翠微。
诏发金钱营独石，可知烽火夜来稀。

其二


文皇三度出开平，黑纛黄旗绕御营。
已表阴山为汉垒，莫令北斗近边城。

其三


期门小队出回中，帅府旌旗动地红。
武帝神游应汗漫，黄榆夜夜起秋风。

其四


险到居庸地脉分，何须常戍羽林军。
关门夜抱千峰月，陵墓春生五色云。
按：整理自《古今图书集成》顺天府部





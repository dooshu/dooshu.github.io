王炎　和廖守岳阳楼韵三首

湖水无波亦蹴天，君山蟠结独岿然。

未须吊古怀骚客，聊复凭虚揖吕仙。

霁月光风供笑傲，长篇短句总流传。

尊中史有蒲萄绿，试作长鲸饮百川。

王炎

王炎　和廖守岳阳楼韵三首

蛟螭旗尾拥楼头，偃仰胡床护一州。

水阔三江成汇泽，风高六月有清秋。

长吟不减白苹句，坐啸能分黄屋忧。

凭槛可穷千里目，角声呜轧楚帆收。

王炎

王炎　和廖守岳阳楼韵三首

清香燕寝憩儒先，出对湖山一莞然。

红旆小驱聊缓带，青云直上且扬鞭。

肯容坐客同挥麈，莫惮行厨费击鲜。

种就巴丘桃李迳，不应画诺更留连。

王炎


戚玄符

戚玄符者，冀州民妻也，三岁得疾而卒，父母号恸方甚，有道士过其门曰：“此可救也。”抱出示之曰：“此必为神仙，适是气蹶耳。”衣带中解黑符以救之，良久遂活，父母致谢，道士曰：“我北岳真君也，此女可名玄符，后得升天之道。”言讫不见，遂以为名。及为民妻，而舅姑严酷，侍奉益谨，常谓诸女曰：“我得人身，生中国，尚为女子，此亦所阙也。父母早丧，唯舅姑为尊耳，虽被楚，亦无所怨。”夜有神仙降之，授以灵药，不知其所修何道，大中十年丙子八月十日升天。（《太平广记》卷七〇）


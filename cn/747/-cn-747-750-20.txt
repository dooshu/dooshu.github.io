○敦煌郡僧正慧菀除临坛大德制

敕。敦煌管内释门都监察僧正兼州学博士僧慧菀。敦煌大藩，久陷戎垒，气俗自异，果产名僧。彼上人者，生於西土，利根事佛，馀力通儒。悟执迷尘俗之身，譬喻火宅；举君臣父子之义，教尔青襟。开张法门，显白三道，遂使悍戾者好空恶杀，义勇者徇国忘家，裨助至多，品地宜峻。领生徒坐於学校，贵服色举以临坛，若非出群之才，岂获兼荣之授，勉宏两教，用化新邦。可充京城临坛大德，馀如故。


○风后握机图序

中黄子曰：“予观《风后握机图》，殆有情哉！”然年代迁远，文字损益，或致愆讹矣。惜乎！夫兵者，荣贱覆杀之大机也，天地神灵之所也：洞则王，昧则亡。故黄帝汤武，得其道矣，然则兵之用也，岂惟道乎？亦有工拙矣。语大旨有三微焉：昔伊尹劝汤，吕望劝周，子房劝汉祖，邓禹劝光武，可谓知命运之微也；乐生破竹迎刃之喻，曹刿三鼓候衰而作，可谓知和气之微也；孙膑邀敌于马陵，韩信置军于水上，可谓知地势之微也。故古人有言曰：“能知三微，霸代之师。”至夫以智料智，因奇纵奇，千变万化，不可殚备。

今夫握机者，约而远，几而深，用少以济广，贯一以缔万，微乎微乎，可以神会，难以迹融，非智合曩贤，役心深妙者，不可以常识偕之。今予依风后大旨，略为此图，以拟方阵：阵有八物，有八容，八八相值，可离可合；中有容效三元，天子上将所居，常静不动，以象元极，以配中黄，其理微矣。若四衡夹三轴，九地夹二天，吟龙啸武，当前後之衡；云鸟风蛇，居抟掣之要。敌寡则从武翼之属，风蛇之势，合而围之；彼众则奋龙武之衡，接云鸟之势，突而击之：亦百胜之术焉。昔诸葛孔明以杰时之智，将求其源，而未得也，曰：“八阵成，可以横行天下。”然武侯阵法，亦有武翼翔鸟，足明武侯所习，则风后五图也。桓温见蜀将八阵，云是常山蛇势，徒妄言耳。常山蛇者，法出《孙子》，谓之率然，荩直阵也，故桓温览《孙子》而有是言，殊无旨哉。然此离合之势，奇正之术，故曰“或离而为八，或合而为一，以正合，以奇胜”，其要在此矣。孙子儒者也，至注释务析精奥，而多引空言，以诬後人。何哉？马总述云：“增字发明，未得精了，更益烦芜。”予昔尝览焉，中失其本，每思经述，近得之，聊因时暇，刊繁举要，序而第焉。二百八十言，殆不过尺，并为图式，以悟後贤，庶有赖云尔。


◇上疏对曹公

臣闻天地之性，惟人为贵。人之所贵，莫贵于生。唐荒无始，劫运无穷，人生其间，忽如电过，每一思此，罔然心热。生不再来，逝不可进，何不抑情养性，以自保惜。今四海垂定，太平之际，又当须展才布德，当由万年；万年无穷，当由修道。道甚易知，但莫能行。臣常闻道人蒯京，已年一百七十八，则甚丁壮，言人当朝朝服食玉泉，琢齿，使人丁壮有颜色，去三虫而坚齿。玉泉者，口中唾也。朝旦未起，早漱津令满口，乃吞之，琢齿三七遍，如此者乃名曰练精。（《千金方》八千一。）


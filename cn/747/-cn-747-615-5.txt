○进善旌赋（以“设之通衢，俾人进善”为韵）

帝尧有君人之大德，恢理国之令图。将启纳善之怀於四方之士，乃立进善之旌於五达之衢。所以访政化之本，招贤俊之徒。告善员来，故进而无妄；闻善必纳，信言而有孚。类谏鼓所陈，同谤木之设。彼思闻过而迁善，此俾明善而就列。善既陈而一人有庆，旌既立而万姓咸悦。宁同之翩翩，奚贵干旄之孑孑。九达之上，大逵之中。直影而晴分瑞日，孤悬而昼引祥风。置之则上德下布，就之则下情上通。既至者固当授之以禄，将来者不假招之以弓。初孰为此，自陶唐氏。制乃有常，张而不弛。嶷然而孤标独立，迥尔而中立无倚。示华夏则绥之斯来，化要荒而罔不率俾。厥旌既陈，盛德日新。使乐善之俦，得因旌以进。知建旌之意，固惟善是亲。可以光被区宇，统和天人。比垂衣於百代，异舞干於七旬。繇是广达四聪，必征片善。咸望云而就日，若风行而草偃。求其善理，知百寮之师师；采其善言，得王臣之蹇蹇。今大君聪明文思，庶政无遗。善以求人，固以达於政矣。旌可进善，亦在推而广之。士有敦诗书，怀忠信。学颇师於邹鲁，君幸逢於尧舜。比潜鳞而待跃，同弱羽之思振。欣逢进善之时，庶以善言而进。

庾承宣

承宣，贞元八年进士，大和中官检校吏部尚书天平军节度使。


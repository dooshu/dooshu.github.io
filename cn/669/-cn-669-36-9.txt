清仲振履序


據清嘉慶二十四年胡氏山壽齋刻萬希槐困學紀聞集證合注

香海胡司馬嘗客揚州，與家孟、雲磵暨陳澧塘、劉芙初交最久。時予以授徒里巷，耳其名讀其詩而未獲一覩其面，迄今十餘年恒悵悵也。今春晉省垣，晤鄧灼亭，談及香海，始知方流寓穗城，又以聽鼓應官，悤悤無暇日。臨行過其寓，則藏書滿几榻間，促坐書次，十餘年之渴懷快得一罄。既乃出困學紀聞見贈，並屬序於予，蓋板藏香海處也。

香海有書癖，嘗挾卷篋歷游名勝，所至輒以書壯行色。一試羅源令，尋自乞免。訪衡、湘，叩韶石，寄跡珠江，而五車之富皆嶺南人所未經目覩也。每得異書，不惜傾囊橐以購，及快晤良友，又必出其所藏舉而相贈，故與香海交者，常以不得其書爲憾。予讀書不及數尺，且甫一面交，顧獲其贈，且屬爲之序，亦何相愛之深也！蓋香海客揚州久若故鄉，然時家孟與澧塘皆相繼逝，芙初又遠在毘陵，欲得揚州故人而序之，舍予其誰屬耶？至是書之淵源義藴皆略而弗序，則又重序之所以作，而厚齋先生之博雅精覈固無庸贅序也。香海以爲何如？時嘉慶十八年歲次癸酉中和節後二日，柘庵仲振履題於惠州舟中。






送陆氷修归海宁

大陆诗传京辇徧满眼公卿希见面耸肩抱膝短长吟羞把文词覔推荐东西学士苦相留一朝兴尽成掉头手携襆被卷书画出门便欲凌沧洲君家旧业连东海赭山翠壁争碨磊卷帘几阁坐风涛荡胸日月生光采谁能破浪斩鲸鲵含愁攘臂号真宰昨年邸舍吾比邻袒跣相索无昏晨东亭看月许真率【谓集阮亭侍读邸中】狂歌雅韵何纷纶新声共道谐金石吾爱开襟见氷雪酸风苦雨不嫌多怒流直抉天河裂於乎交道今何如与为轻薄宁麄疎纵令交尽天下士不如自着枕中书庭前秋色催碧梧送君斗酒那可无归心我亦怀东吴莫忘江头双鲤鱼


○谢赐广利方表

臣某言：中使某至，奉某月日敕书手诏，赐臣《元集要广利方》五卷者。将吏森列，黎元寂听。丝言溥及，感荷德音；缃帙颁开，皆睹圣作。臣某中谢。伏惟皇帝陛下元风御宇，教以五常；赤子爱人，念其六疾。遂长驱和、扁，高视农、轩。删彼繁芜，摭其简验。莫非十全之妙，不劳三代之医。况虑轸服乘，疗覃牛马。圆首方足，毕荷亭育之恩；含齿带，尽归仁寿之域。臣奉明诏，并工缮录。俾封疆之内，日月俱悬。虽聋瞽而必知，在幽偏而亦达。臣所守有限，不获走奔阙下，蹈舞彤庭。无任踊跃屏营之至。


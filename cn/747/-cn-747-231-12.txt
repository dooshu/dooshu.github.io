○岐州刺史平原男陆君墓志铭

开元十三年十一月六日，故岐州刺史平原男陆公卒於京师；十四年冬十一月，葬於邺西之先茔。公讳伯玉，字某，河南人，识真之士也。夫誉其克家，光乎观国，笃慈惠以宰邑，宏雅量以执宪，擅华妙於礼闱，敷文敏於禁掖，推直方以独坐，率易简以专城，所居而美风振，所莅而德声溢：非德充於内。而美形乎外者，焉若是夫！孝尽爱敬之衷，悌包友顺之节，仁协返身之恕，义适成物之和：四者礼之善物欤？吾友尝从事於斯矣。然而举礼之纲，持心之柄，静则乐先王之道，动则济贤人之业。位不盈量，年无登寿，之才也，之命也，复焉可得而言哉？铭曰：

陆侯泉妙，体旷心古。龙章炳文，麟角藏武。橐冲用，诗书义府。移孝则忠，安亲合主。建侯社，牧王畿。有严有翼，有长有威。汲南谢病，秦和不医。乞言未老，启手全归。石鼓东临，铜台西望。别业宛在，旧茔增创。弱子攀车，孀妻送葬。风景飘忽，山川惆怅。令德可传，浮生匪重。神去一息，形遗万种。露往草陈，霜来树拱。（阙二字）仁兮（阙）义长芜没於邱陇。


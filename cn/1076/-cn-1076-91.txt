卷九十一

<史部,诏令奏议类,奏议之属,历代名臣奏议>

钦定四库全书

历代名臣奏议卷九十一

明　杨士奇等　撰

经国

宋高宗时秦桧力主和议刑部侍郎陈槖上疏曰金人多诈和不可信且二圣远狩沙漠百姓肝脑涂地天下痛心疾首今天意既回兵势渐集宜乘时扫清以雪国耻否亦当按兵严备审势而动舍此不为乃遽讲和何以系中原之望既而金人厚有所邀议久不决将再遣使槖复言金每挟讲和以售其奸谋论者因其废刘豫还河南地遂谓其有意於和臣以为不然且金之立豫盖欲自为扞蔽使之南窥豫每犯顺率皆败北金知不足恃从而废之岂为我哉河南之地欲付之他人则必以豫为戒故指以归我往岁金书尝谓岁币多寡听我所裁曾未淹岁反覆如此且割地通和则彼此各守封疆可也而同州之桥至今存焉盖金非可以义交而信结恐其假和好之说骋谬悠之辞也包藏祻心变出不测愿深鉴前辙益严战守之备使人人激厉常若敌至苟彼遵和则吾之振饬武备不害为立国之常如其不然决意恢复之图勿循私曲之说天意允恊人心响应一举以成大勲则梓宫太后可还祖宗疆土可复矣兵部侍郎张焘上言曰自昔有为之君未有不先定规模而能收效者臣绍兴初首以是为言今七年矣往者进临大江退守吴会未朞月而或进或却岂不为敌所窥乎今陛下相与断国论者二三大臣而已一纪之间十四命相执政递迁无虑二十余日月逝矣大计不容复误愿以先定规模为急

焘为吏部尚书上言曰陛下信王伦之虚诈发自圣断不复谋议便欲行礼群臣震惧罔措必已得梓宫已得母后已得宗族始可议通好絰久之礼今彼特以通好为说意谓割地讲和而已陛下之所愿欲而切於圣心者无一言及之其情可见奈何遽欲屈而听之一屈之後不可复伸廷臣莫能正救曾鲁仲连之不如岂不获罪於天下万世

端明殿学士权邦彦献十议以图中兴大略谓宜以天下为度进图洪业恢复土宇勿苟安於东南驾御诸将当威之以法而限之以爵命讲读之臣取累朝训典及三代汉唐中兴故事日陈于前以裨圣学又监观伤善妨贤之谗偷安苟容之佞市恩立威之奸怀谗罔上之欺听其言察其事则忠邪判爱民先爱其力寛民先节其用朘已奉以佐国当自执政始分阃而属大事类非偏裨之所能为必得贤臣大将然後可制置一官可省宜令沿江州县各备境内总以漕帅上自荆鄂江池下至采石京口委任得人乃防秋上策宗室中岂无杰然有人望可以济艰难赞密勿留宿卫者愿求其人置诸左右人事尽则天悔祻不可独归之数

吏部员外郎廖刚奏曰臣伏见庙堂近因江南探报事宜颇怀疑虑谋画方深臣辄有愚见仰渎圣聪伏候采择臣尝考唐德宗之在奉天徒以饥羸之卒守一县之地当朱泚十万之师危殆极矣惟人心未去出死者衆卒能戡定暴乱恢复大业今吾甲兵犹可以决战取胜非若彼之寡弱也北有重江之阻重兵又当其前非若彼之穷蹙也圣德日跻人心爱戴天之眷佑断可识矣顾岂不足恃邪羣臣往往以维扬之事为戒无敢任其责者故未见端倪而遽为迁徙之谋臣窃谓动静之间亦在审其缓急而已何谓所当急周防要害之津申严斥堠之法重赏必罸使之疾於飞鸟此为事机最要者顾可缓邪銮舆或须顺动则所幸之地预当经理使如天之不可升万万无窥伺之理然後可此为事体最重者顾可缓邪而自得报以来未闻朝廷有急切措画指挥此臣所未谕也建康鄱阳势未暇议自会稽而南惟永嘉与福唐所当留意永嘉之险可恃与否臣所不知如闽之四境三面皆重山峻岭稍加人力不复可犯东南则大海形势之胜殆是天设永嘉固顺便若论远险恐多不知也臣?速降指挥下本路增修寨栅以备不时之廵所有盗贼未息臣?曲赐赦宥因遣一重臣往宣德音使潢池赤子得以自新彼且感恩激义悉为我用大抵闽之风俗重义尚气君臣父子之心虽为盗而不变此臣所知也何谓所当缓易曰吉凶悔吝生乎动故古人有言利不百不变法功不十不易器又况动而有安危之机乎今所在民物凋弊不堪重扰盗贼窃发多是乘时若非事势有大急迫讵可轻动臣?陛下熟计而审处之期於不失机会而已有如不得已而至於幸闽则凡供亿之事必责他路致於海上而出战之兵亦环驻於邻境闽人无所困苦则宗社所寄安於泰山矣然後恢复之计徐可图也将臣相臣经略四国少须有成进抚中原正位布命如日丽天亦何伤於往者之虞渊乎虽然臣愚窃料今岁敌骑势分必无南渡之事伏望圣慈姑寛忧念以慰天下臣前所陈固慙下策犹如孝子操瞑眩之药厥疾已瘳无所用之则志愿得矣惟圣慈察其区区幸甚

周林上奏曰孟子曰君子创业垂统为可继也若夫成功则天也圣人之顺乎天常以时观之圣人之因乎时常以事观之时者天之所为也事者人之所为也事之未至先时而起其失也过事之已至後时而缩其失也不及视其事之所在则知时之所可而天之所与也上穹悔祻神赞令图敌人之来侵者既遁盗贼之窃发者既除士气振跃而不骄兵食给足而不乏事之如是时可占矣传曰时哉不可失伏愿陛下奋乾之刚发离之明乘时竞辰应机而作中兴之功指日可待以副上天平治天下之意不胜幸甚

右正言陈渊奏曰天命虽周公不敢知然今日之事以理观之天之眷宋未有艾也何则祖宗之德泽在人未竭而民之戴宋无有竆已故也臣请试言之昔我太祖皇帝市不易肆而得天下太宗继之四方僭伪不劳而服真宗仁宗视民如伤屈意和戎以安赤子不杀之德入人心髓後更五世以至今日中间奸臣继执国命百姓征徭无所措其手足故远裔得以侵侮中国自古王室遽尔败坏遂至於不可支持者未有酷於此时然民心犹未离也岂非祖宗德泽在人未竭而民之戴宋无穷乎观民之从违则天意可得而知矣方渊圣入继大统虽兄弟之间不能无疑而独於陛下亲厚此有以见天意也当是时大臣如耿南仲之徒苟可以献疑於渊圣者无所不至及其奉陛下为大元帅莫有阻遏之者陛下虽欲不去京城不可得也此又有以见天意也使北之行未果敌已大入方图引还而二圣远狩皇族内外莫不扈驾以往而陛下适远父兄之侧故王室陵夷而宗庙社稷赖陛下复存此又有以见天意也天留陛下以兴我宋其意之笃盖如此当此之时但当钦承天意以追复祖宗之旧而已盖天之所以付陛下甚重而其责亦不轻若二圣未归宗社未复天下未一金人之仇未报则祖宗之业因循而不复振而陛下之责亦不能塞矣此宜朝夕黾勉坐薪尝胆而以为忧然以今日之势观之盖有未能遽如陛下所欲者盖大江之南荆湖之间与夫闽广之寇尚为内患故也夫归二圣复宗社一天下以报金人之仇而内患不除若出师北向以穷远略则鼠窃狗偷近生肘腋亦足以牵制我矣故当先静其内然後外乱可弭也诸葛亮必擒孟获然後出师盖为是尔往者朝廷尝命宰执副以大将先由福建以次及江东西湖南北之盗盖有意先平内患也臣以谓既有以平之必图所以守之慎择守令毋拘以常制而使之以爱民为本岂独施於内而已哉虽削平僭乱鞭挞敌人而臣之亦可也

章谊上奏曰臣闻近日诸军有招安到诸处头项人马颇不宁帖虽重兵弹压将臣措置固已别无他虞然事欲经久理须可行臣询之衆论谓其说有三盖自来招安之人必须裂其队伍易其将佐异其居处今新招之人关防有所未至者一也又行在诸军月粮口食料钱食钱并从一例今新招之人日支食钱百钱省口食二升半别无衣食自营之资迫於老幼餬口之计其抚养存恤有所未尽者二也朝廷旁近郡如钱塘温明等处物价高下比之越土大段不同并无戍卒若分就钱塘近便去处时暂驻劄则士卒薪刍日资之物决无高价倍用之费即有警急朝召而夕至必无阙事今新招之人放纵既久乍从俭约已自不堪加之百物踊贵日用益广是以不能安处其屯泊暂戍之地有可议者三也臣伏望圣慈速与大臣商量经画此三事者以安反侧不胜大幸若使之迫於饥竆令其愁苦虽法制日严刀锯积下终不能禁其溃乱之心何敢望其征役之用哉谊又上奏曰臣窃观陛下继承大统号称中兴而险阻艰难实同创业中外臣子岂无英才肯为陛下图事揆策辟国强兵出死力抗勍敌者乎虽有此人陛下深居九重谁听谁受陛下何不定都东南深固根本择一二大臣俾之居守然後亲御六飞练兵选将廵荆楚之郊用关陕之衆结羌夷之欢引蜀汉之利攘却抚绥以见武节则深谋至计奇材猛士将云集而景附矣方陛下春秋鼎盛之时郁郁於此而不兼收羣策成马上之功盖执事者未之思也臣不胜区区之愿

谊又上奏曰臣窃见国家军兵之散在州郡者不可胜数平时虚费钱粮复邀犒设将来明堂大礼决须恐迫州郡希望给赐朝廷若不预行措置必生变乱以臣耳目之所剽闻者可举而言也自来大礼未有藩镇今藩帅之安於本镇者与州郡一等其军兵之数给予之物朝廷不必措置也若夫藩帅之被兵而素仰给於县官者将来军兵赐予之物取办於本镇乎仰给於朝廷乎此其可虑者一也张用已降指挥镇抚舒蕲而未能就职孔彦舟虽罢镇抚而所领部曲实在湖南岳飞留老幼於徽州刘纲寓次舍於溧水四人者将来军兵赐予之物其谁办之此其可虑者二也自余统兵之官谓之盗贼则有恭顺之名谓之将帅则无攻守之效或屯方州或据县镇尺籍伍符不登於枢府列营移戍不由於信宣如韩世清之在宣城邵青之在太平杨勍之在临江吴全之在洪府张忠彦之在吉州韩京之在茶陵刘绍先之在江西大者有衆数万小者不下数千将来军兵赐予之物其谁办之此其可虑者三也朝廷大帅如吕颐浩刘光世张俊辛企宗所统之衆见今有司经营应副已自费力将来军兵赐予之物其谁办之此其可虑者四也四者之外州郡各有隶将不隶将禁军与夫土军厢军又复不住招刺以填阙额自来大礼运司州郡各有桩办仅能免责今者在处官司往往空匮将来本路本州军兵赐予之物纵能办集而前项军兵之寓其境上者何以给之与之则虚张军数而难周不与则侵陵官吏而为变若非朝廷预有措置深恐临时别有喧竞伏望睿明深诏执政大臣早赐经画

谊又奏曰臣窃惟朝廷暂驻江左以避金人盖非得已当为攘却恢复之图以振大业然金人累岁南侵朝廷亦累岁奔走此岂金人计数之得哉盖谋国之臣误陛下也顷岁驻跸扬州是时陛下有兵数十万可以一战而斥堠不明金人奄至卒以奔走踰江而东此宰相之过也前岁移跸建康是时兵练将勇食足财丰据长江不测之险当敌人疑惧之秋可以守矣而舟师不设二相异意金人未至先已奔走遵海而南此宰相之过也往者不可谏来者犹可追不知陛下今年守战之策安所从出执政大臣谁为陛下任此事者陛下幸守东南以固根本瞰临江海凭据险阻兵将不乏粮赋未匮不乘此时讲明守战之策外遏敌人之侵而侥幸无警万一事起仓猝大臣复欲弃陛下之土疆遗陛下之人民委陛下之府库脱身奔走此岂安国家定社稷之谋乎臣愚以谓有江海则必资舟檝战守之具有险阻则必资郡县防守之力有兵将则必驾驭驯扰不可为将帅自卫之资有粮赋则必漕运转输不可为盗贼侵据之用四者各付能臣分路自办然後陛下亲帅劲兵健将宅中指授分遣信使往来督察重赏以劝功严罚以惩罪其谁敢不用命哉若以江左地狭不足有为则金人之师必不盛於苻秦金人之谋亦不踰於曹操苻秦败於东晋曹操剉於全吴当是之时江东之势何如哉伏望圣主考古验今委任大臣早赐措画不胜大幸谊又奏曰臣窃观自古创业之君与夫中兴之主必能屈羣策以为智合衆力以为强因山川之险阻以为固然後守位以仁故无敌於天下今智能筹略之士或上章公车或侍从交荐陛下固尝官使之矣未闻试用其言此制敌所以无策也今中原虽失而淮甸江东户口百万多力敢死之士不可胜数陛下不合而用之此国势所以不强也水有江海之险而楼船战士檝师没人有所不具陆有山林之阻而民兵土豪地形厄塞无人统理此山川之险阻所以不足恃也陛下承累圣付托之重号称中兴实同创业专用太王去邠之仁以当金人内侵之势日朘月削何时已乎陛下诚能奋乾刚屈羣策合衆力因山川之险阻且战且守北向而收天下则金人不足灭也惟陛下财幸

谊又奏曰臣闻唐德宗幸奉天两税度支使包吉寓扬州储财赋八百万缗将输京师而淮南节度使陈少游悉胁取之度支使蜡表以闻时祻难煽结帝未能制乃曰少游国守臣取度支财防他盗耳庸何伤远近咸称帝得其机少游闻之果不自安即羞悸上表请偿由是观之多难之世事有守正而危从权而安者矣臣窃见宣抚处置使司属官李允文挟降将张用之兵扰江湖两路之境辄用便宜擅更守宰虚张战功觊冒官赏罪状明白朝廷既得其情俾之归司恩贷厚矣允文徘徊鄂渚尚以张用不肯放行为解近者张用腾表有?听节制之言滕膺奏陈有耆老借留之请高卫惧其豪暴难制至今不敢之官如此则鄂州但留假守未有帅臣又复马进之兵相望咫尺蕲黄之盗止隔一水若朝廷坚执前降指挥深恐人情别生向背设使别授守臣又须迁延日月内不足以安张用反侧之心外无以杜盗贼闚伺之意此正安危之几所宜审订之日也昔汉祖悟淮隂假王之请蹑足行封卒定帝业臣观今日祻难煽结不减於有唐而陛下恢宏大度同符於汉祖投机之会岂不以少游淮隂为念哉伏望少留圣虑更与宰执商度容此小丑俯徇鄂州士庶所请徐为後图不胜大幸

武义大夫曹勋论和战劄子曰臣窃惟天下大器宗庙社稷大计四海生齿大本皆系於国之安危在今日利害不出於和战之间议国事者当先审所尚而定国是国是者天之所与时也时之所行事也当战则战当和则和先後缓急不容无一定之论必措国於至安然後天下大器定於不倾宗庙社稷隆於巩固四海生齿保於辑寜虽必世百年守之不易可也不审所尚而逐纷纭之论侥幸於万一名曰尝试之说天下之祸莫大於以国徇尝试之说可为寒心者也且国之安危与已之进退得失孰轻孰重已之进退得失与人之毁誉好恶何损何益人臣而能辨此然後可以议国事苟惟以己之进退得失为心则必以人之毁誉好恶为重彼以谓人之毁誉好恶与其己之进退得失实相妨也故言战则人朋而随之者多誉之者亦多其心非一一明乎战有必胜之道也特以谓主战者不失为尊主强国之说今日言之誉之者必多固无害於己之进他日虽和亦无害於己之进盖和亦不可忘战是今日之言与他日之言皆无害於己之进而当战与不当战於国之安危不问也言和则皆睥睨而不敢随者以和难保也今日言和固不妨己之进一旦有异焉则必大得罪而去不若言战之两无害於己之进也而当和与不当和於国之安危亦不问也况言和则主战者恶之恶之则毁至矣於己之进岂不大为害乎二者皆不以国之安危为心而惟以己之进退为心以人之毁誉好恶为心此今日之风俗纷纭之论所自起也陛下所与图回天下不过宰执数人而纷纭之论亦足以眩数人之听是以庙堂之上主战者阳为尊主强国之言以收小人之虚誉其中未必真有善善之策也陛下不用其言则以拒谏窃议於陛下以弱国腾谤於同列浩然引去亦不失高爵厚禄而小人之虚誉愈归之主和者亦不知固执其所见往往惑於尊主强国之言而求免乎卑主弱国之谤进则迎合主意退则雷同衆人所谓国是果安在哉臣所谓以国徇尝试之说可谓寒心者也上天崇正统於中国保固祖宗积累之基纯佑陛下之圣德眷命缵承将以光大久长於其後故周旋调护成此安定之期若曰人谋恐未易致是臣不得不辨者惜天意与陛下圣德混於纷纭之论而不知所分也臣闻强弱异势不可期也人身不能无病能不讳病则可以全身国不能无弱能不讳弱则可以图强弱而为强自欺可也欺人可乎欺人可也欺天可乎春秋时吕甥为王城之盟谓秦伯曰晋国之小人不惮征缮以立圉君子则不然曰必报德有死无贰纳而不定废而不立以德为怨秦必不然秦伯曰是吾心也归晋侯而成盟国复强晋君子可谓能审所尚也方其弱则言弱能不讳弱则足以养强也能养强则足以成强也使人臣之谋皆如晋之君子国何患哉陛下察今日纷纭之论如晋君子之言乎抑皆晋小人之言乎君子小人不能逃陛下圣鉴则陛下刑赏行矣单于嫚侮议兵樊哙请以十万横行匈奴季布曰哙可斩晁错发七国之难吴楚兵起错乃居守而劝景帝亲征又方与调兵食身斩东市非袁盎私意也人臣自为纷纭进说而不可用不加罪焉且误国矣亦不加罪焉孰不以尝试之说售其身乎其言不行又无所加罪是以肆为纷纭而无所惮也臣观今日之事非前日之比者以天定故也申包胥曰人衆者胜天天定亦能胜人臣解之曰祻福无不自己求之人衆者衆之所为凶德已极自求祻者也天岂乐祻乎人之所为凶德已极祻必自至天不能庇故曰人衆者胜天前日之事也天之於人祻终不悔乎其报已极复图安寜是为天定人何以胜之故曰天定亦能胜人今日之事也臣请以东晋宋武帝验之东晋之渡江也谋复中原之臣如刘琨祖逖庾翼桓温之徒皆可以有立而卒不能成功者天定也苻坚为江左之举以百万之师一败於谢玄刘牢之身死国亡计不旋踵岂谢玄刘牢之勇过於苻坚乎天定而坚欲以人胜自取祻也宋武帝得关中弃而不守知赫连之必来也宋武弃关中赫连即取之由是南北举安知天定而不敢为不定天佑之也故天定则人主之意不可不定主意定则人臣之意不可不定君臣之意定则天下自定定不定祻福如彼之明可不畏哉今陛下与腹心大臣酌天意之大定以断国是以今日已有成策已见定效尚可复容纷纭之论崇虚名而令国受实祻乎敌欲求安易於保安者守边不动为长久之计则敌保安之策也我欲求安难於保安者恃敌不动则我保安之策也彼既不动我非特保安而已因得自治焉则千百之安在我也臣之所望於陛下者此也万一为纷纭之论所惑以蹈至危则臣所望於陛下者未易就也此臣之所甚忧也愿陛下毋忽臣言奉二仪之无私揭日月之大明耸山岳之不动行四时之信令则陛下之所欲为者自是无不可为者矣臣不胜至愿

中书舍人周麟之论守应之策曰臣闻为国者必有一定之计大计已定断然无疑非徇一已之见也而千万人之说莫能揺非苟一时之利也而数百世之议莫能易此其为利害亦岂必天知神略而後知之惟所见者审而通乎事机所持者要而当乎人情所言者顺而合乎天道所操执者弥固则所成就者愈大古所谓聪明贤圣大有为之君建功立事类如此仰惟皇帝陛下察问如虞舜忧勤如文王总揽权纲综核名实则又与汉之宣光比立国於此固自有一定之计而近之言时事者乃纷纷而不一军旅之言厉闾巷之言戚士大夫之言惑厉有所愤戚有所忧此其常态耳未至於大害治也惟惑之为害盖有不可胜言者此无它锐与怠之谓也锐者言兵而欲用怠者讳兵而不言言兵而欲用是喜功也讳兵而不言是偷安也自讲和以来九庙宁矣东朝安矣赤子休息矣成功着见昭昭可知陛下方且慎遣重臣厚将信币以坚永好以释羣疑而汨之以喜功之说其可乎渝盟弃好陛下之所不为也当朝廷闲暇修明政刑振举纲纪简练将士此不可一日忘者陛下方且颁明诏饬庶工惩缄默之风革骄怠之弊欲人人相与协济国是而委之於偷安之说又可乎视漏忽倾陛下之所不取也如臣所见粗有确论曰守曰应两言而尽之耳当无事则思所以守有不虞则思所以应思所以守自治之谓也思所以应不得已之谓也守之者在我应之者在彼在我者有常者也惟其有常则虽信睦交通不能废吾之所以守在彼者不测者也惟其不测则虽事变猝至不能逃吾之所以应今夫千金之家固其垣墉常人之所及也若曰吾与亲党为邻不吾害也至慢易其固守之具而弗之理岂不备它盗哉所谓自治者如此诗曰迨天之未阴雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之此言自治之为可畏也兽蹂于田荷戈而逐孺子之所知也若曰吾将委肉而饲之不汝驱也而兽且噬人矣虽欲不逐其能安乎所谓不得已者如此汉元康中乘匈奴之衰议欲击之魏相不可曰救乱诛暴谓之义兵兵义者王敌加於己不得已而起谓之应兵兵应者胜争恨小故不忍愤怒谓之忿兵兵忿者败非但人事乃天道也亦言应敌之不得已也盖能守者能应之道也守之无不固则应之无不胜矣守之既固则销盟折冲人莫予侮且将无敌之可应焉昔人所谓善之善者理固如此臣?陛下增修德政厚施於民蓄材俊广储峙敦本而抑末去华而务实明赏罚而一於信振威令以致其严考将帅之能否而为摩励之方察士卒之勤惰而求养用之实凡可以为守国之具者靡不恢张而徧举如此守无不固矣度山川之远近视道途之险易孰当其阻孰当其冲孰为之声援孰为之掎角孰为之统一凡可以为应敌之机者靡不素定而默谕如此应无不胜矣守国之具皆可以熟议而应敌之机不可以豫言惟在陛下力行之心识之执中自信而已矣书曰人心惟危道心惟微惟精惟一允执厥中夫人心危而易动易动者浮言之所以兴道心微而难知难知者至理之所以隐君人者不过屏衆多之虑致精一之思执中自信则圣人之能事毕矣尧舜禹之治天下相传以一道不外乎此数语者伏望陛下睿断不移操一定之计图守应之策以为执中自信之道而毋惑於喜功偷安之说则千万人之衆莫能揺数百世之远莫能易徵诸人事质诸神明臣之斯言庶或无愧惟陛下留神省察天下幸甚

提点成都路刑狱公事冯当可上书曰臣窃以陛下临御以来遭时多艰再造宗社不惮屈己修好息民然谦损过中寖成卑弱弱形着见然後强敌生心夫济寛以猛济弱以强犹救火必以水救寒必以温不得不然善为强者先强其志意志意强然後举事以着其强形强形见则弱形销矣陛下审知敌盟之必败也兵必不可弭也当赫然慨愤移跸建康示天下有为下罪己之诏感动中外愿与社稷俱为存亡天下闻之孰不投袂而起此举事以着其强形之一端也且君为元首所以率先天下鼓动万化自古未有人主退而能使天下进人主怯而能使天下勇惟陛下励其强志着其强形赫然有一怒安天下之心忠臣义士无不感应人心一奋士气百倍何所往而不可昔真皇澶渊之役陈尧咨劝幸蜀王钦若劝幸江南惟寇凖决策亲征国家太平之基一战再定当时果幸蜀果幸江南则靖康建炎之事已在此时矣今之形胜又不比全盛之时车驾已在江南无复可往之地福建二广陛下可到彼亦可到蜀虽险阻形势廹促如鼠入牛角必不能久今匹夫举措犹知吉凶悔吝由动而生何况万乘而不深思一动之间变故莫测将士观望忠义之气沮丧散而为盗贼大事去矣其与移跸建康使天下增气皆愤然北向为陛下争先死敌万万相远又沿江备御朝廷虽已措置然尚多阔踈臣自蜀出峡凡有兵将所在必亲见其人问其策略审其虚实以备陛下询采大江数千里诸军屯营不一不能尽言姑以湖北言之荆南鄂渚上流要冲荆南兵力甚弱虽添循灨万卒不带家口日夜思归统制官不伏李宏节制无事之时犹虑变出不测缓急岂能为用问其战守之方惟恃壅水护城水口在城外与敌共之敌得水口塞之可以灌城决之可以攻城李宏本田师中部曲今自为一军田师中疾之恐缓急必不相为援田师中又老且病借有忠义之心已不能躬擐甲胄出入戎行矣然则上流要地已不可保彼田师中者二十年讲和静无所事高堂大厦玉帛子女富贵安佚至矣及今有事岂不自知度其心亦愿退避终保富贵然难於自言惟陛下急择忠勇壮健如李宏李显中之徒易之上流之地可恃以保而田师中亦必衔荷圣恩矣又沿流诸军无所总统譬如有指无臂筋骨脱落安能击搏攫拏屈伸如意今敌使既还恐兵端便开望陛下急择文武大臣有威望衆所畏信者属一人於荆襄属一人於江淮有威望衆所畏服莫如张浚刘錡则陛下既用之矣然犹有说借其誉望不当便置之前行胜负兵家之常万一小跌揺动诸军今使之总统诸将诸将自当前列錡独任指踪利害差远亦致重之道也张浚尝误陛下事陛下不以为贤然方今天下皆以为当用日夜跂踵愿陛下用之孟子曰国人皆曰贤然後察之愿陛下舍一已之好恶以天下为心勉用张浚以副人望一日之间决能使军民回心踊跃鼓舞其效亦非小补张浚忧患顿挫更历耆老已无少年轻锐之气惟陛下深察之兵不徒用必资财赋财赋非自天降出於民力军兴已来三十余年赋敛烦重民之津脉竭矣蜀民冠昏丧祭之礼尽废风俗急迫愁叹无聊荆湖盗贼正昼攻刼田野萧条州县上供月摏无所从出往往多仰征税所在税务持弓挟矢要遮船舫名曰征商其实刼夺贫商小贾至有弃舟逃遁者长江上下人不敢行臣不知福建二广然以此较必不能独丰裕也平居无事诸军之费月给一月常惧不继一旦用兵费必十倍国无所藏民不可取惟陛下痛自撙节恶衣菲食辍内庭之费以佐军用自古克济艰难未尝不由恭俭勤劳陛下诚能至诚克已蠲损切身之奉以养战士自被坚执锐之夫岂不知感激奋励捐其躯以报陛下者内而公卿大臣外而监司郡守下而富商钜贾州县兼并之家虽使分其家财之半以佐军用亦将甘心诚以陛下率之以身也兵有衆寡择将统临整齐训练朞月可振惟财用在今日最为难事版曹司会计之臣当日夜精思省官吏减州郡冗卒精核当否无一毫妄费者庶或可以应办州郡冗卒充守倅白直之外一无所用一路监司凡三四员间有阙官止一员而兼数职者略不闻有废事然则官亦可省矣必官阙而事废乃可建置然则虽从省并自不废事大抵精微会计委曲周旋必不取於百姓然後根本不揺此今日之大务也又人主当艰难之际图回事功听言用谋当听而不听当用而不用当有为而不为当速而缓与当缓而速如发机括差之毫厘利害立见惟人主清心静虑公听远覧然後能随宜应变愿陛下踈远阉寺絶去便佞使私意无所干扰取舍无所荧惑专一诚意与贤士大夫骨鲠谋议之臣同心戮力共济大事臣前所言望陛下移跸建康选将练卒用张浚刘錡总统诸军节用损己以充军费余皆末事也非事之本也惟陛下远便佞踈近习清心寡欲以临事变此兴事造业之根本洪范所谓皇建其有极者也今日之所当为者必能以次而举无不切当然後命大臣留守宫阙陛下如建炎之初马上从事以数千骑往来循抚诸军江淮荆襄无有定处使敌莫能知测臣知虽未及战敌已知畏矣夫敌人虽强其强易弱非诚得天下之心其实强驱而南陛下与之抗衡不必大胜粗足支敌一二年间彼衅隙自开幽燕两河当有起而毙之者陛下有半天下带甲三十万非奋空拳者又长江巨泽地利在我何所畏哉然今日之事诚急迫矣如救焚拯溺须臾不及便系存亡臣料敌使既还朝廷必有大措置一新天下耳目旬日之间寂然无闻臣恐庙堂之议犹欲遣使祈请冀和议可以迁延以臣计之万无此理三年前敌焚榷场南牧之计已定矣虽云迁都其实意欲自临行阵虽千百祈请徒自贻羞决不能回今年未动不过明年幸其早动陛下恐惧修省整顿条纲犹能及事其动愈迟则祻愈大不可及也臣於绍兴八年尝蒙陛下召对是时适敌使请和臣以为疑陛下不以臣为踈远微贱与之反覆数四至烦圣喻以为亲屈己之意其後太上梓宫归葬中华太母还就东朝之养天下几年不见兵革不可谓无得於讲和然无以善其後臣之愚言犹有验於今日臣今又被召旨敌人适欲败盟臣又以其狂愚冒凟圣聦望陛下特垂圣览采而用之无使狂瞽之言又验於异日也臣被病昏塞语言无次干冒宸严罪当万死惟陛下裁赦

秘书省正字汪应辰上疏曰和议不谐非所患和议谐矣而因循无备之可畏异议不息非所患异议息矣而上下相蒙之可畏金虽通和疆场之上宜各戒严以备他盗今方且肆赦中外褒宠将帅以为休兵息民自此而始纵忘积年之耻独不思异时意外之患乎此因循无备之所以可畏也方朝廷力排羣议之初大则窜逐小则罢黜至有一言迎合则不次擢用是以小人窥见间隙轻躁者阿谀以希宠畏懦者循默以备位而忠臣正士乃无以自立於羣小之间此上下相蒙之所以可畏也臣?勿以和好之可无虞而思患预防常若敌人之至疏奏秦桧大不悦

应辰为户部侍郎应诏言事曰臣准尚书省劄子三省枢密院同奉圣旨以防秋不远事贵预?足食足兵宜有长策可令台谏侍从各以所见条具闻奏者臣伏见上天助顺元恶殄灭其主新立畏天之威遣使通和辞意勤笃陛下方且不自暇逸而预为防秋之备不自贤圣而博尽群臣之谋天下幸甚盖自近日以来传报不一或以为其主寛厚能得衆者或以为懦弱不立者或以为急於和亲欲复还河南地者或以为彼方厚立赏格以劝战士如唐邓陈蔡之类失而复取其志盖未已者或以为河朔羣盗扰其南而契丹之遗种攻其北者昔汉光武初定天下臧宫马武皆以匈奴衰乱时不可失光武答以北敌尚强而屯田儆备传闻之事常多失实古今通患实在於此要之为国计者不当问敌国之盛衰顾吾自治如何尔东晋之季苻坚以百万之师战胜之威长驱入寇自谓投鞭於江足断其流晋人懔懔有吾其左衽之叹至於淝水之战虏衆奔溃首尾不支卒以亡国然则敌人虽盛未足为我之患也晋之谋臣皆欲乘苻氏败亡开拓中原王师一出尽得兖青徐豫之地然而君臣宴安无复顾虑以谢安之勲劳犹不见容而道子元显之流出而用事晋之不振实自此始然则敌人虽衰未必为我之福也臣故曰不当问敌国之盛衰顾吾自治如何尔今诏旨以足食足兵为虑此二者皆自治之要也臣请先言足食之说昔人以为县官当食租衣税然汉文景之盛或赐民田租之半或尽除之或三十税一武帝征伐四方穷极奢侈於是有盐铁酒酤之禁昭帝即位一切罢之至於後世或用或否唐至德宗用杨炎之说尽取军兴以来暴敛横赋合而为两税又用张滂之说始有茶禁凡汉唐之所征取榷禁者今皆不能易矣然刘晏号为善榷盐其始至也盐利岁才四十万缗至大历末乃六百余万天下之赋盐利居半宫闱服御军饟百官禄俸皆仰给焉今止以淮浙计之岁收一千三百四十万贞元八年榷茶岁得四十余万缗今则岁收二百四十万矣世固未有善理财之人也独不知刘晏复生其於今日财利尚能有所增加否乎至於其他所取名色猥衆曰经制曰緫制曰无额上供曰折帛曰州郡寛剩曰僧道免丁曰寺观寛剩曰大军月桩曰赡军酒息曰籴本緫其所得又十倍於两税而不翅也然则今日利入之厚汉唐之时与吾祖宗之盛皆所不及也宜其财聚於上不可胜用矣而大司农无经旬之储至於仰贻宵旰之虑此其故何也臣尝以谓取之多则宜有余而或以不足取之寡则宜不足而或以有余以文景轻徭薄赋而贯朽粟陈以武帝笼天下之财而用度常不继唐王仲舒观察江西奏罢榷酤钱九十万既三年钱余於库粟余於廪孔戣节度岭南尽除它名之税免属州负逋之缗钱二百万而公藏私蓄上下与足由此观之不在乎取之多而在乎用之有节也今日财赋自其外而言之左藏一岁所出比於绍兴之初其多已增倍矣臣不敢远引前古姑以陛下之初政为率则其间所当裁节者固不少矣仁宗至和中谏官范镇乞明诏中书枢密大臣考求祖宗朝及天圣中官吏兵数与天下赋入之数斟酌损益立为条章上下遵守则国用有常而民力有余矣此亦微臣所望於陛下也凡百官有司浮冗之费可以参酌旧制一切减省惟是军旅之用日以增广因循浸久遂为成例一旦更革固亦未易然而赏典之冗滥独不可以甄别乎尺籍之伪冒独不可以考核乎此特在陛下指麾之间尔又自用兵以来中外争言便宜往往多出於希功徼幸之意如措置营田如结集民兵如招纳归附之类钱粮器械一皆取足於朝廷曾无毫发之效亦莫知其何用也熙寜间韩绦以大臣宣抚陕西所费十八万缗终无成功衆议沸腾以为大咎今所谓十八万缗不知其几矣况其事行之初议者固疑其有不可故臣?朝廷之上有所兴为与衆共之使可否之论毕陈於前然後择而从之如汉宣帝使公卿议屯田利害反复详尽庶几无轻举妄费之失矣虽然此特言其外者而已至於内府之财则有非外廷所知者周官太宰以九式均节财用有匪颁之式好用之式然则王之用度虽曰不会要不出乎式也太府掌九赋九功之贰受其货贿之入其颁财则以式法授之而式贡之余财则以共玩好之用元丰更定官制以金部左藏案主行内藏之出纳而奉宸库则隶于太府所以示天子至公无内外之异也自绍兴十三年始诏内库不隷户部太府有司辄敢会问与供报者皆坐之中外之人不知所以然者何也疑词异说无所不有臣窃观陛下清心省事仁民爱物一皆出於天性宫掖使令既已不备又从而出之敎坊音乐既已不听又从而罢之此岂以外物为乐哉比以戎士暴露备边犒师招军市马率从中出此岂以多藏为利哉而臣犹有不能已者窃恐赐予之间或过为丰厚而失於撙节出纳之际或习为寛纵而失於考察杂色供奉冗食无用之人或虽澄汰而未尽也今陛下恭俭於上而左右近习与夫贵戚之家第宅池馆穷极华美田园邸舍连亘阡陌此固不能使人之无疑也夫有不忍人之心必有不忍人之政有仁心仁闻而民不被其泽者盖有之矣愿陛下推其所为损之又损始自宫掖次及外廷如此则圣德日新人心说服而实惠及乎天下矣先王所不可俭者祭祀也至於当损之时则二簋可用享况於匪颁好用之类乎且臣闻之有国家者未尝不以民心为安危惟我祖宗覆育天下斯民爱戴有陨无二尤见於艰难之时陛下试以东晋观之方晋之国於江左中原分裂夷狄自相攻击故边境仅得以少寛而变故内起岌岌乎无终日之安所患者王敦也敦既死而苏峻祖约连衡犯顺所患者桓温也温既死而王恭商仲堪称兵内向所患者孙恩也恩既死而卢循徐道覆相继扰乱盖其基本尚浅人心易揺故奸邪得以肆行而无所畏也自建炎以来金人之祻甚於东晋然而户口虽或流离而无背畔之志盗贼虽或窃发而无响应之助强悍之将不能以使其下之为非暴虐之敌不能以禁其民之向化此皆祖宗德泽之所固结陛下仁心之所感动相与扶持扞蔽以至今日岂曰小补之哉赵简子使尹铎为晋阳请曰以为茧丝乎以为保障乎简子曰保障哉尹铎损其户数既而智伯攻晋阳决水灌之沈竈产鼃民无叛志凡今日之所以取诸民者臣已具陈於前矣愿陛下思民心所系之甚重闵方今民力之已竭而求所以振救之惟有节省无益之费使财用充足然後赋敛之不得已者可以次第蠲除庶几疲瘵之民得以苏息则其为国家之保鄣者岂有已哉臣请言足兵之说昔陆贽有言克敌之要在乎将得其人驭将之方在乎操得其柄将非其人者兵虽衆不可恃操失其柄者将虽材不为用兵不足恃与无兵同将不为用与无将同固不在益兵以生事加赋以殄人也至和中朝廷招募新兵谏官范镇以为财用不足民力凋敝而又欲募兵是何异欲救火而益以薪流之浊而复挠其源也兵不在衆在练之与将何如耳方侬智高寇岭南之後遣将不知几辈遣兵不知几万死亡奔北不可胜纪然狄青所以取胜者番落数百骑尔此兵不在衆近事之效也臣以为陆贽范镇之说切中今日之病自讲和以来诸将坐拥重兵初无尺寸之功而高爵厚禄极其富贵安享优佚养成骄惰无复激昂奋厉之志兵籍虽多初不阅习或拘之以为工匠或?之以为商贾或抑之以为仆厮之役既虐使之以不当为之事又侵夺其所当得之食行路之人皆知其不可用也已而敌骑奄至曾不一战望风遁逃浃辰之间而两淮之地蹂践几遍方且恬不忌惮恣为诞谩列上战功诳惑羣听危急之际被旨应援乃或游辞诡计顾望不进陛下虽尝取其不用命者治之终未足以震服中外且钧是罪也而罚有轻重人犹不能无词况於或罚之或赏之乎故其免於罪而蒙赏者不知愧怍而反谓朝廷之可欺偃蹇傲睨日以滋甚陛下捐金帛以赐士卒适以资其刻剥之计至於怨讟并兴无以自解乃复奏功第赏超越资级动以数万唐李愬平淮西奏请将佐以下官凡百五十员宪宗谓裴度曰愬诚有奇功然奏请过多使如李晟浑瑊又何如哉遂留中不下以此校之今日之事无乃太甚乎方无事时朝廷有所使令率以诏旨行下或隂为迁延或公肆欺玩或直抗执而不行不知一旦有急能惟命是听以循国家之难乎四方之人何所观望三军之士何所劝沮虽有貔虎百万将谁用之故臣之所忧不在乎兵之不足而在乎军政之不修也且今中外之兵其老弱强壮不可得而分也其逃匿死亡不可得而见也然则虽欲益兵亦不知其所以益矣诸葛亮出师无功或劝以益兵者亮曰大军在祁山箕谷皆多於贼而反为贼所破者则此病不在兵少也在一人耳今欲减兵省将明罚思过校变通之道於将来若不能然者虽兵多何益自今以後有忠虑於国者但勤攻吾之阙则事可定贼可死功可蹻足而待矣由此观之亮非徒不肯益兵也又欲减省之盖胜败在将不在兵兵多而冗不若少而精也臣?陛下内自省察以前日之失为在已奋发英断力行大公至正之道而不牵於异说之私赏善罚恶无偏无党示天下以好恶所在使人皆洗心易虑以听陛下所为然後兵籍之多寡人材之高下皆可以按见其实谨其训练之法号令必行等级必严技艺必精心志必一周旋进退将无所不可者矣昔人论兵盖有一可以当十者亦有十不当一者此顾用之何如耳窃闻朝廷方简阅州县之兵取其半以待不虞之备此诚有不得已者去冬固尝发诸郡弓弩手什之七矣强之使行惊扰狼顾州郡有调发之费室家有离散之怨既至军中大率奴虏使之初不藉以为战闘之用也大敌在前何尝得一夫之力且所谓正兵者技止於此况其下者乎而又有甚不便者夫盗贼之作常生於细微州县之兵虽不可施之於大军而追胥讨捕防护乡井盖所以销患於未萌也晋武帝罢州县兵山涛陶璜皆以为不可及永宁以後盗贼羣起州郡不能制此往事之鉴也去冬既取所谓弓弩手者州郡无备则或发诸县尉司弓手以守卫城郭县又无备则或押差编户以代弓手之乏贪猾之夤缘为奸无所不至或差或否均被其扰夫天下之事顺人情而行之则如水之就下拂人情而行之则有挟山超海之难故圣王之政山者不使居川而渚者不使居中原此非有神奇巧妙也亦曰顺之而已今民之在田里者则拘之以县县之廵捕者则执役於州州之守卫者则分隷於诸军岂所以为顺哉议者患州县之空虚也则请各置四隅之官而以其土人为之强宗富室平日挟其财力以武断於乡曲今又假以尺寸之柄公行贿赂明报仇怨有甚於盗贼者朝廷知其不便寻即寝罢盖凡所以开阖动揺至于数四公私烦费骚然不宁而讫不得其道理者皆起於州郡之无兵也今者诏旨止令选其强壮就各州教阅则固未必调发也惟陛下精思熟虑於不得已之中有所裁酌使州县不至於无备田里不至於重扰则州县安宁而朝廷安矣臣仰惟陛下临政?治于兹有年国宜益富兵宜益强而顾以不足为忧凡在臣子孰不皇恐臣窃以为自古人君当艰难之际其能积微而致着革弊而为治者要必以至诚为本以力行为要不尚虚文专取实效用其人必责以功听其言必验以事使欺伪者有所不敢为而忠臣义士皆得自尽以奉其上则天下无不可为之事矣诗曰秉心塞渊騋牝三千又曰思无邪思马斯徂夫马之蕃息何预於人君之心思盖物无小大苟非以诚心持之则所行之事其施於外也必苟简所用之人其应於上也必灭裂又安能还至而有效乎今日之事特在陛下加之意而已臣窃观今之风俗大率以欺罔为尚夔路帅臣自谓训练精兵二万及监司核实初无一卒东南铸钱祖宗时岁不下百万缗比来止以四十万为额又尽收天下之铜有司以为可铸三十万则是七十万也去年所纳仅及五万而乃以六万为羡余而献夫以欺罔如此既不以为罪又或从而赏之人亦何惮而不为欺罔乎此风不革则天下之事所以仰劳圣虑者何时而已耶臣不胜惓惓献其愚忠惟陛下裁赦幸甚

直秘阁喻汝砺上裕蜀策曰论天下形势必资之秦论秦雍军须必资之蜀秦与蜀壤界之国也拥四川之饶据五路之强而中兴之大势定矣仰惟陛下至明旁烛而用之以晦大德丕冒而用之以恭於是结二国之信致诸侯宗祧徼上帝之福锡之天下绥靖河洛澄一崤渭天下胷腹也今已据其胷腹则号令之施足以掩天下矣光复大业绍开中兴千载一时也臣窃谓蜀宿重兵岁月淹久一岁供亿无虑千万缗玉垒丰腴燥於转输西海羽毛烬於器甲而蜀人之力日以殚矣仰赖陛下恻怛晨兴念虑远方慨蜀汉宿兵之久怜岷峨飞饷之劳乃诏枢臣徙兵关右全蜀父兄亟蒙福祉自谓可以少燕一日之闲矣然臣窃念之其弊犹在者官冗是也水浊则鱼困官冗则民乱事要则易从法简则易行且蜀之力何以困兵蠧之也非特兵蠧之冗官病之也盖自军兴以来於是有制置司之官於是有都漕司之官於是有州县酒官及催拨运米官之流烦扰乎供须崇侈乎馈问公私焦然物力耗竭囷簏空寡老弱罢病而蜀之人益以瘠矣伏愿陛下伸之以训辞裁之以纪极省官并局则益利罕不急之负薄赋缓征则潼夔有息肩之日如是则蜀日以肥可以饷秦秦日以劲可以遮蜀中兴之业永为万世无疆之休

汝砺又上恢复策曰尝考荆楚之区北临汉沔南薄夏广东界吴会西濒巴蜀诸葛孔明以为用武之国者是也外带江汉内据岩阻鲁肃以为金城之固者是也孙权都武昌黄龙之元徙都建业以陆逊辅其子镇焉岂非以其地形得上流之势依荆州之险足以为国之隐蔽故耶又使步隲守西陵程普守江夏吕蒙守陆口朱然守南郡而鲁肃甘宁之徒亦复经营於资水益阳之间是数公者皆天下魁桀奇伟豪爽万人之英而权悉付之以上流之任其意盖以为先据夏口则上流之形势可全又据楚关则南夏之势弥广夫孙权虽威行江东据有八州骋技贾力不足以驾二方之雄而刘备曹公天下强对也陆逊非刘备对周瑜非曹公对卒能窘刘备於西陵?曹公於赤壁破坏摧辱退步千里夫岂有异故哉诚以楚关为城长江为池而得上流之便故也仰惟陛下受命中兴恢复疆宇大县数百名都十二自河而南悉主悉臣光复旧业系隆我宋世之议者棘欲跖孔明跨有荆益之言诵杜甫江陵望幸之句以谓中原父老虚心注目愿望陛下朝服济江驻跸诸宫臣愚则谓其说是矣而时则未可也臣自岷江拏小舟漾夔峡泛荆渚浮夏口倚泊九原庐阜督草郡守例兼田官已而徜徉四顾迥眺千里兽蹄鸟足寂无人声正念戈兵斩刈岁月汚久穑人雕伤牛畜肆玩则地何由辟粮何由积将何以奉万乘供百官哉取诸岷益则岷益鲜耗而无穷竭诸鄢郢则鄢郢养求之未给伏愿陛下少复俟之加以数年地益增治粮益得藏然後振斾以临三楚清跸而朝诸侯可也更复俟之历岁滋久河潼嚣庶许洛昌大然後复皇舆於旧京旋古鼎於大邑可也臣书生驽弱僭论国事轻触宸严惟陛下赦其愚尚熟一计之

监察御史刘行简论人主不惮改为疏曰臣窃观自古人主处非常之时建非常之业谋无遗策事靡不济者无他焉机变敏速不惮改为而已臣请以汉高帝之事言之始高帝听郦生挠楚之计封六国後且将刻印付之闻张良之说旋悟其非亟命销印群臣劝都雒阳议既定矣闻娄敬之说即日徙都何其易改耶处非常之时建非常之业不得不如此也方今盗据中原四郊多垒军旅洊兴国用耗竭可谓处非常之时矣陛下所与群臣早夜图回者无非安朝廷定社稷弭难销兵足国裕民之事可谓建非常之业矣然而机事之来间不容发谋不能皆密也知其疎则改之举不能皆当也知其非则改之机变敏速正在此耳臣伏覩陛下近降诏旨以谓承中否之运不啻创业之难自非陛下既知其难聦明宏达思虑至到恶能知其难若此哉臣谓陛下既知其难则当以前古创业之君如汉高帝者为法凡群臣论议於前陛下固当审思然知其可用则敏而行之无惮改作如是乃可以济功如其循习拘挛若可若否则虽平居闲暇且犹不可况今日之事哉伏惟留神财幸

历代名臣奏议卷九十一








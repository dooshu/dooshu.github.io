先考遗集书後

於乎先君子弃闰章三十有二年始得发其遗藁排次成集读未竟而废书号哭者累日於乎先君子盖不屑揭揭以文词鸣者也不得已而有言以见志也其言之恺恻沈至示人肺肝者仁义之发於外者也其忧深思远愀怆至不可读则其遇使然也先大父中明公笃志理学所至聚徒讲习不辍新安吴肇一兄弟留受易广陵先君子从学经岁冬葛夏裘无愠色主人数馈缟币谢不受亡何大父捐馆先君子当户无中人产而有大父义田之役既不敢粥田以废义而强宗悍戚虎视蚕食者日环其垣公私逋负溃决狼狈内无纪纲之仆外无素封称贷之友劬身戮力出则躬督农圃入则课诸弟篝灯诵读不休是时先王母称未亡人又诸子相继夭殇尝终日哭先君子必跪而止之王母不食则粒米不入口家叔父少先君子十岁严惮若父稍不当礼则跪之大父寝室之前痛哭而让之平居则易衣而出友爱亡间言叔父读书阳羡岁一归省会荐新谷先君子偕亲故会食忽语及叔父愀然曰吾弟客数月矣安得共此觞遂呜咽废箸又谓吾兄弟相知胜於朋友而骨肉零落尝月夜共语相抱而泣今先君子下世数十年每讳日叔父临祭未尝不恸盖其友爱如此自先王之道不明五经虽列学宫士皆习举子业浮靡佻荡圣学残缺殆尽先君子推本躬行言必泽於道德行必归於孝谨虽造次步趋未敢斁也故平生与人切劘反覆不能已及其既没亲知闻者无不流涕尝过金陵从焦澹园邹南臯两先生往复问学以贫病亲老不能远离为恨间丙夜读书先王母戒止之夕则就寝伺王母既寐辄复起默诵不敢出吚唔声其勤且困若此病日益甚故所撰着不多然观其遗草微言至性见於篇什读者为之感动於乎先君子绍述祖父以斯道自任易箦之日年仅三十有七其行事略具传志中闰章学不逮先人窃从王母知先世之艰难将叙述为家乘义田始末别为记兹仅掇其轶事敬识卷尾益不胜废书而号哭也


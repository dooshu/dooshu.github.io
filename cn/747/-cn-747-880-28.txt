○蒋庄武帝册

维年日月，皇帝若曰：稽古皇极，训民事神。诏大号以崇正直之威，垂大名以纪昭明之德。牲币有数，典礼不愆。政是以和，神降之福。莫不由斯者已。若乃以死勤事，没而不朽。流光储祉，蒋帝有焉。惟帝冥符灵气，孕毓元造。嘉猷雄略，昭映前人。在昔潜耀大川，跃鳞下邑。著艰难之节，所以事君。彰变化之神，所以显俗。惟德是辅，感而遂通。建福会昌，以戡时难。丰功厚德，以享帝郊。史臣执简於无穷，工祝正辞於不绝。顾惟寡昧，祗嗣庞鸿。敢忘人谋，以叶灵贶。瞻言神岳，作镇皇州。兴运维新，贞符丕显。而位极於炎昊，名谢於康惠。坠典未举，予用慊焉。濮阳诸姬，实纂服之旧邦。克乱除害，乃庇人之盛业。合为缛礼，申告祠庭。今使使某官持节奉册追谥曰庄武帝。呜呼！丹青懿烈，光光如彼。简册庙貌，昭昭如此。永为民正，无乏神主之望焉。


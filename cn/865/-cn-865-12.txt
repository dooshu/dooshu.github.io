卷十二


钦定四库全书

石湖诗集卷十二

宋　范成大　撰

渡淮【八月十一日渡盱眙过泗州顺风如飞】

船旗衮衮径长淮汴口人看拨不开昨夜南风浪如屋果然双节下天来

汴河【汴自泗州以北皆涸草木生之土人云本朝恢复驾回即河须复开】

指顾枯河五十年龙舟早晩定疏川还京却要东南运酸枣棠梨莫蓊然

虞姬墓【在虹县下马铺北三十七里】

刘项家人緫可怜英雄无策庇婵娟戚姬葬处君知否不及虞兮有墓田

宿州【五更出城鬼火满野】

狐鸣鬼啸夜茫茫元是官军旧战场土伯不能藏碧磷三三两两照前冈

雷万春墓【在南京城南环以小墙榜曰忠勇雷公之墓】

九陨元身不陨名言言千载气如生欲知忠信行蛮貊过墓行人下马行

双庙【在南京北门外张巡许远庙也世称双庙南京人呼为双王庙】

平地孤城寇若林两公犹解障妖祲大梁襟带洪河险谁遣神州陆地沉

睢水【睢口石门已隤河亦塞即项羽大败汉兵处】

一战填河拥汉屯拔山意气已鲸吞直南即是隂陵路兵果难将胜负论

伊尹墓【在空桑北一里有砖堠刻云汤相伊公之墓相传墓左右生棘皆直如矢】

三尺黄垆直棘边此心终古享皇天汲书猥述流传妄剖击嗟无咎单篇

留侯庙【在陈留县中案王原叔诸家考子房所封乃彭城留城非陈留也自宋武下教修复时其失久矣】

功成轻举信良谋心与鸱夷共一舟吕媪区区无鸟喙先生轻负赤松游

西瓜园【味淡而多液本燕北种今河南皆种之】

碧蔓凌霜卧软沙年来处处食西瓜形模濩落淡如水未可蒲萄苜蓿夸

宜春苑【在旧宋门外俗名东御园】

狐塜獾蹊满路隅行人犹作御园呼连昌尚有花临砌肠断宜春寸草无

京城

倚天栉栉万楼棚圣代规模若化成如许金汤尚资盗古来李积胜长城

护龙河【在新宋门外中有?船数十艘】

新郭门前见客舟清涟浅浅抱城楼六龙行在东南国河若能神合断流

福胜阁【曹太皇所建奇崛冠京城中】

翬飞五级半空翔指点楼栏说太皇劫火不能侵愿力岿然独似汉灵光

相国寺【寺榜犹佑陵御书寺中杂货皆裔俗所需而已】

倾檐缺吻护奎文金碧浮图暗古尘闻说今朝恰开寺羊裘狼帽趂时新

州桥【南望朱雀门北望宣德楼皆旧御路也】

州桥南北是天街父老年年等驾回忍泪失声询使者几时真有六军来

宣德楼【金人加崇葺改曰承天门】

嶢阙丛霄旧玉京多年沦陷最伤神何时得作清宫使重睹承平五凤城

市街【京师诸市皆荒索仅有人居】

梳行讹杂马行残药市萧骚土市寒惆怅软红佳丽地黄沙如雨扑征鞍

金水河【在旧封丘门外河中多大石皆艮岳所隤】

菜市桥西一水环宫墙依旧俯清湾谁怜磊磊河中石曾上君王万岁山

壶春堂【徽庙称道君时所居在撷芳园中俗呼为八滴水阁者】

松漠丹成去不归龙髯无复有攀时芳园留得觚棱在长与都人作泪垂

渐水【黄河将决其地则伏流先出名曰渐水河身日徙而南过封丘至胙城界中已有渐水去汴京大约五十里耳】

黄流日夜向南风道出封丘处处逢紫盖黄旗在湖海故应河伯欲朝宗

李固渡

洪河万里界中州倒卷银潢聒地流列弩燔梁那可渡向来天数亦人谋

天成桥【碑石蔡京书在睿州冈上驿中东庑下旧浮桥在此今河徙南行矣】

一冈邑屋旧河滩却望河身百里间涌土涨沙漫白道天成桥石在高山

旧滑州【在濬州侧积水中为河所沦久矣大伾即黎阳山西望积水不远】

大伾山麓马徘徊积水中间旧滑台渔子不知兴废事清晨吹笛棹船来

扁鹊墓【在汤隂伏道路傍相传墓上土可疗病祷而求之或得小圆如丹药】

活人絶技古今无名下从教世俗趋坟土尚堪充药饵莫嗔医者例多卢

羑里城【在羑河上四垣俨然】

陵谷迁移尚故墟天盈商罪未蠲除古今行客同嗤骂何止三篇泰誓书

文王庙【在羑里城南】

堂堂十乱欲兴周肯使君王死作囚巧笑入宫天亦笑可怜元不费深谋

相州【推车老人自言吾州韩魏公乡里南北两坟尚无恙】

秃巾髽髻老扶车茹痛含辛说梦华赖有郷人聊刷耻魏公元是鲁东家

秦楼【在相州寺中上有贵人幕而观使客云是郡主太守之妻也大抵相台倾城出观异於他州】

栏街看幕似春游斑犊雕车碧画油奚女家人称贵主缕金长袖倚秦楼

翠楼【在秦楼之北楼上下皆饮酒者】

连袵成帷迓汉官翠楼沽酒满城欢白头翁媪相扶拜垂老从今几度看

讲武城【在漳河上曹操所筑周遭十数里凿城为道而过】

阿瞒虓武盖刘孙千古还将鬼蜮论纵有周遭遗堞在不如鱼复阵图尊

七十二塜【在讲武城外曹操疑塜也森然弥望北人比常增封之】

一棺何用塜如林谁复如公负此心闻说北人为封土世间随事有知音

赵故城【在邯郸县南延袤数十里】

金石笙篁絶代无鼪鼯藜藿正乘除园翁但爱城泥煖侵早锄霜种晩蔬

邯郸道【即昔人作黄粱梦处】

薄晓霜侵使者车邯郸阪峻且徐驱困来也作黄粱梦不梦封侯梦石湖

蔺相如墓【在邯郸县南赵故城之西】

玉节经行障塞深马头酾酒奠踈林兹行璧重身如叶天日应临慕蔺心

邯郸驿【驿後有磔犬祭天者大抵尽为裔俗汉戚夫人县人也】

长安大道走邯郸倚瑟佳人怅望间远嫁更怜边塞苦琵琶马上忆关山

丛台【在邯郸北门外】

凭高阅士劒如林故国风流变古今袨服云仍犹左袵丛台休恨緑芜深

临洺镇【去洺州三十里洺酒最佳伴使以数壶及新兔见饷】

竟日霜寒暮解围融融桑柘染斜晖北人争劝临洺酒云有棚头得兔归

邢台驿【信德府驿也去太行最近城外有荷塘柳堤颇清丽不类河朔】

太行东麓照邢州万叠烟螺紫翠浮谁解登临管风物枯荷老柳替人愁

柳公亭【在邢州城北小园中伴使邀客入游云旧有流杯今废园正对太行马鞍一峰极崒】

主人敬客有余情催唤绳牀坐柳亭曲水流觞非故物马鞍山色旧青青

内丘梨园【内丘鵞梨为天下第一初熟收藏十月出汗後方佳园户云梨至易种一接便生可支数十年吾家园者犹圣宋太平时所接】

汗後鵞梨爽似冰花身耐久老犹荣园翁指似还三叹曾共翁身见太平

大宁河【在内丘北河之东皆梨枣园二果正熟】

梨枣从来数内丘大宁河畔果园稠荆箱扰扰拦街卖红皱黄团满店头【北人谓道上聚落为店头】

柏乡【唐志尧山乃古柏仁俗传或以此柏乡为柏人】

贯生名压汉公卿自古逢雠不反兵仇敌滔天无敢动柏乡空溷迫人名

唐山【即尧山金主之父名宗尧改山名山下有放勲庙】

勲唐遗德照清湾百圣闻风不敢班底事遗名遭变易何人知道是尧山

光武庙【在柏乡北两壁有二十八将像庙前有二石人皆自腰而断俗传光武夜过以为生人问途不应劒斩之云】

云台列像拱真人野老犹夸建武春不用劒锋能刜石冰河一瞥已通神

赵州石桥【在城南洨河上以铁笋卯贯石卷篷不类人工】

石色如霜铁色新洨河南北尚通津不因再度皇华使谁洗奚车塞马尘

柏林院【即东院赵州禅师道场在城中】

边尘一起劫灰深风鼓三灾海印沈急过当年无佛处庭前空有柏森森

栾城【县极草草伴使怒顿餐不精欲榜县令跪告移时方免】

颓垣破屋古城边客传萧寒?不烟明府牙绯危受杖栾城风物一凄然

呼沲河【即光武渡冰处在真定南五里】

闻道河神解造冰曾扶阳九见中兴如今烂被风尘涴不似沧浪可濯缨

真定舞【裔乐悉变中华惟真定有京师旧乐工尚舞高平曲破】

紫袖当棚雪鬓凋曾随广乐奏云韶老来未忍耆婆舞犹倚黄钟衮六么

东坡祠堂【在中山府学学在化原坊】

化原坊里尚黉堂闻道苏仙有奉尝想见当年行乐处牙旗铁马照金章

松醪【中山酒犹名松醪然甚漓】

松风漱罢读离骚翰墨仙翁百代豪一笑边人那办此当年嵇阮尚餔糟

望都【县人多瘿妇人尤甚相传县东接唐县病瘿者甚衆此县盖染其风土县西有小阜曰由山】

荒寺踈钟解客鞍由山东畔白烟寒望都风土连唐县翁媪排门带瘿看

安肃军【旧梁门三城今惟一城有人烟溏泺皆涸矣】

从古铜门控朔方南城烟火北城荒台家抵死争溏泺满眼秋芜衬夕阳

出塞路【安肃北门外大道容数车方轨】

当年玉帛聘辽阳出塞曾歌此路长汉节重寻旧车辙插天犹有万垂杨

白沟【在安肃北十五里阔才丈余古亦名巨马河本朝与辽人分界处】

高陵深谷变迁中佛劫仙尘事事空一水涓流独如带天应留作汉提封

太行【渡河即与太行俱北至燕犹未断大抵东至蓟门北至塞北西接奚界也若晴日无埃则出京至封丘已望见之矣】

西北浮云卷莫秋太行南麓照封丘横峰侧岭知多少行到燕山翠未休

固城【自白沟十五里至固城镇旧辽界也水味极恶用柳作大棬汲井谓之凉罐】

柳棬凉罐汲泉遥味苦仍咸似海潮却忆径山龙井水一杯洗眼洞层霄

范阳驿【涿州驿墙外有尼寺二铁塔夹涂如雪俯瞰驿中】

邮亭偪仄但宜冬恰似披裘坐土空枕上惊回丹阙梦屋头白塔满铃风

定兴【旧黄村金人建为县井邑未成】

新城迁次少人烟桑柘中间井径寒亦有染人来卖缬淡红深碧挂长竿

清远店【定兴县中客邸前有婢两颊刺逃走字云是王家私自黥涅虽杀之不禁】

女僮流汗逐毡軿云在淮乡有父兄屠婢杀奴官不问大书黥面罚犹轻

琉璃河【又名刘李河在涿州北三十里极清泚茂林环之尤多鸳鸯千百为羣】

烟林葱蒨带回塘桥眼惊人失睡乡健起褰帷揩病眼琉璃河上看鸳鸯【此河大中祥符间路振乘轺録亦谓琉璃河惟嘉佑中宋敏求入番録乃谓之六里河语音相近难得其真】

灰洞【在涿北燕南之间两旁皆高冈无风而路极狭尘土坌积咫尺不辨人物】

塞北风沙涨帽檐路经灰洞十分添据鞍莫问尘多少马耳冥蒙不见尖

良乡【燕山属邑驿中供金粟梨天生子皆珍果又有易州栗甚小而甘】

新寒冻指似排籖村酒虽酸未可嫌紫烂山梨红皱枣緫输易栗十分甜

卢沟【去燕山三十五里金以活鴈饷客积数十只至此放之河中金法五百里内禁采捕故也】

草草鱼梁枕水低怱怱小驻濯涟漪河边服匿多生口长记轺车放鴈时【此河宋敏求谓之芦菰即桑乾河也今呼卢沟】

燕宾馆【燕山城外馆也至是适以重阳金重此节以其日祭天伴使把菊酌酒相劝西望诸山皆缟云初六日大雪】

九日朝天种落驩也将佳节劝杯盘苦寒不似东篱下雪满西山把菊看

会同馆【燕山客馆也授馆之明日守吏微言有议留使人者】

万里孤臣致命秋此身何止一沤浮提擕汉节同生死休问羝羊解乳不【辽人馆本朝使已谓之会同馆】

石湖诗集卷十二








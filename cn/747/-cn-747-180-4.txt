○上李常伯启

某启：某间杞林腾秀，羽族知归，谷流谦波臣有托。然则朝光八圣，尚欣牧竖之词；道济五残，未隔舆人之诵。谨凭斯义，辄呈宸游东岳颂一首。当仁不让，下走无惭於自媒；闻善若惊，明公岂难於知我？龙门高远，眇黄道而无阶；爵里既投，叫丹阍而有地。伏愿停左右，曲流国士之恩；广进刍尧，俯息樵夫之议。轻陈径捷，退用彷徨。


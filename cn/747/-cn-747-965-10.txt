○请集百官读皇後谥议奏（元和十一年礼院）

谨按《曾子问》：“贱不诔贵，幼不诔长。礼也。”古者天子称天以诔之。皇後之谥，则请於庙。《江都集礼》引《白虎通》曰：“皇後何所谥之？谥之於庙。”又曰：“皇後无外事，无为於郊。”《传》曰：“故虽天子，必有尊也。准礼，贱不得诔贵，子不得爵母。”所以必谥於庙者，谥宜受成於宗庙。故天子谥成於郊，皇後谥成於庙。今请准礼集百官连署谥状讫，读於太庙，然後上谥於两仪殿。既符故事，允合《礼》经。


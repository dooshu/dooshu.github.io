陈造　三月初晚晴寄高缙之三首

东风扫积阴，残雨不敢漂。

坏云裂裳帛，倒挂磴岭腰。

鸟影不作暝，夕阳明山椒。

安得上上头，风露永清宵。

陈造

陈造　三月初晚晴寄高缙之三首

人家绣闺闲，湖上妆面新。

湖山箫鼓中，鱼鸟安得驯。

山灵建飞雨，净洗绮罗尘。

即今堤边柳，为谁管残春。

陈造

陈造　三月初晚晴寄高缙之三首

曲栏倚青冥，万井入指顾。

湖光漾明霞，照我凭栏处。

森木倦鸟归，遥空征鸿度。

定知待月人，破竹有奇句。

陈造


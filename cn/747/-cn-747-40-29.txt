○赐新罗王金兴光书

所进牛黄及金银等物，省表具知。卿二明庆祚，三韩善邻，时称仁义之乡，代著勋贤之业。文章礼乐，闻君子之风；纳款输诚，效勤王之节。固蕃维之镇卫，谅中外之仪表，岂殊方悍俗，可同年而语耶。加以慕义克勤。述职逾谨，梯山航海，无倦於阻修；献币贡琛，有常於岁序。守我王度，垂诸国章，乃眷恳诚，深可嘉尚。朕每晨兴伫念，宵衣待贤，想见其人，以光启沃。俟卿覯止，允副所怀。今使至，知婴疾苦，不遂祗命，言念遐阔，用增忧劳。时候暄和，想痊复也。今赐彩绫五百匹，帛二千五百匹，宜即领取。


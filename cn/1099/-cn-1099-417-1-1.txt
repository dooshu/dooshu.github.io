○親王之國疏 【 親王】

奉　旨於明春釋日舉行謹題為敬陳　親王之國舊例以明職掌事、近該工科左給事中陳與郊福建道試監察御史張天德戶科給事中陳尚象相繼上疏請　命　潞王之國、臣等不知其疏中之所云如何、乃外議徒見其疏久不下、意其詞旨若委咎于臣等之不先　請者、臣等不得不一明職掌以俟　裁定、且以為他日持守之據焉、葢凡　親王之國、一切擇日具儀。此亦祖宗防微之旨雖係禮官掌行皆由傳奉　特旨無敢輒便題　請者。歷年事例。除年遠文卷無存。及禮應避諱者。不敢槩舉外。查得成化三年正月內本部傳奉　憲宗皇帝聖旨朕弟德王之國、凡諸合行事宜、所司詳具以聞、欽此、自是以後、傳　旨之國者、　秀王係成化六年七月、　崇王係成化九年十一月、　吉王係成化十三年八月、　岐王係弘治七年十二月、　益王係弘治八年六月壽王係弘治十一年六月、　衡王係弘治十一年十二月、　汝王係弘治十四年閏七月、　涇王係弘治十五年二月、　榮王係弘治十六年六月、其時傳奉太監。懷恩韋泰蕭敬陳寬也。臣等猶恐不的。復從史館恭奉　累朝實錄。歷歷查考。凡各　親王之國。亦止開載儀注。不見有本部題請之疏。嘉靖三十九年雖曾具題一次。亦緣內閣輔臣。奉有　御札。傳示所司。非敢輒便具題也。夫樹屏建藩。　國家盛典。孰不有欣然趨事之心。乃自　累朝以來。　親王之國。俱繇　上命。舊規相沿。巳二百年其中必有精意臣等職在守法。不敢不闕其所疑以存典故。此所以不先題請也。若以時事而論。即使例所當請。亦湏待秋成以後。始于擇日為便焉。葢凡　親王之國。俱水陸二路。驂從齊發。所經之處。勞費不可勝言。適今　畿南諸郡。河南山東。與衛輝封國所在連歲饑荒。繼之災疫。　皇上嘗多方賑濟之。若非稍待秋成。聞有豊稔之報。而　明旨巳下。便當擇期。遠近緩急。何以斟酌。此亦事體之不可不慮者也。夫論舊例則不敢擅請。論時事則不敢輕請。總之皆職掌關心。反復思惟。遂成迂緩。若言官於天下之事。無不得言。之國之請。據理而論。乃其職也。伏乞查照　累朝事例早賜　宸斷以襄　盛典、臣等不勝幸甚、


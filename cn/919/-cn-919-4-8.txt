伤寒传变次序

《内经·热论》论伤寒云：太阳为诸阳主气，伤寒必先自太阳始。至汉诸师，凡外所因，皆曰太阳病，未为了义。足太阳寒水，其位居辰，辰为六气化原，故丙辛遁起戊子，至辰为壬辰水，而太阳正化居焉。在天为寒，在地为水，寒喜归水，故寒必首伤太阳。以此例推，寒既自太阳入，风当自少阳入，湿当自阳明入。《经》曰：阴为之主，阳与之正。别于阳者，知病从来；别于阴者，知死生之期。此之谓也。或问传变次序，当如何耶?然阴阳流行，出入次序，固有定说，及其中病，或喜入，或成虚，或成两感，或守一经，其可拘也?但当以脉证分别阴阳表里盛衰为治，尤不可以日数期也。


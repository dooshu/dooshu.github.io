悼亡（为亡室梅宜人。）

其一
汎汎骛征路，行行辞故庐。
稚子集高堂，宾御临长衢。
回首还入户，顾望立踟蹰。
昔别烹伏雌，今也归黄垆。
笄珈竟何益，荼藿良已劬。
迅商扬幕帷，积雪曜庭隅。
庭树有巢鸟，谁言非尔雏。
微芳易飘忽，伤哉随化徂。

其二
化徂亦何怨，同衾不相诀。
烦疴淹节候，愁思中肠结。
簪珥迎后人，缟綦犹皎洁。
儿女在重泉，母子久离别。
逝者会有聚，生者从此绝。
连宵入我梦，语笑忽哽咽。
颜色逾平生，怆恍益悽切。
逝将勖无生，沈忧一朝辍。



◇　新序（案《新序》三十卷，见存。十卷不录，录其佚文。）

齐王问墨子曰：「古之学者为己，今之学者为人，何如？」对曰：「古之学者得一善言，以附其身，今之学者得一善言，务以悦人。」（《北堂书钞》八十三、《太平御览》六百七。）

臧孙行猛政，子贡非之曰：「夫政，犹张琴瑟也，大弦急，则小弦绝矣。是以位尊者德不可以薄，官大者治不可以小，地广者制不可以狭，民众者政不可以苛。独不闻子产相郑乎？其抡材惟贤，抑恶而扬善，故有大略者不问其所短，有德厚者不非其小疵。其牧民之道，养之以仁，教之以礼，因其所欲而与之，从其所好而劝之，赏之疑者从重，罚之疑者从轻。」（《艺文类聚》五十二）

子产相郑，七年而教宣风行，因无刑人。

（《北堂书钞》三十五「风俗和平囹圄空虚」注引）

李斯问荀卿曰：「当今之时，为秦奈何？」孙卿曰：「力术止，义术行，秦之谓也。」（《荀子·强国篇》杨亻京注引）

子产决邓析教民之难，约：「大狱袍衣，小狱襦□。」民之献袍衣、襦□者不可胜数：以非为是，以是为非，郑国大乱，民口□哗。子产患之，於是讨邓析而戮之，民乃服，是非乃定。

（《荀子·正名》篇注引。）

梁车新为邺令，其姊往见之。值暮，郭门闭，遂逾郭而入，梁车新因刖其足。赵成侯以为不慈，遂夺玺免官。

（《御览》五百十七）

鲁哀公为室而大，公仪子。

（《淮南·人间训》作「公宣子」）谏曰：「室大，众与人处则哗，少与人处则悲。

（「卑」讹，今从《淮南》。）愿公适也。」曰：「闻命矣。」筑室不辍。明日，又谏：（当有「曰」字）「国小室大，百姓必怨吾君，诸侯闻之，必轻吾国。」公曰：「闻命矣。」筑室不辍。明日，又谏曰：「左昭右穆，为室而大，以临二先君，无乃害於孝乎。」於是哀公毁室而止。

（《御览》百七十四）

齐景公游於牛山之上，而北望齐曰：「美哉国乎，使古无死者，则寡人将去期如之何？」乃泣沾襟。高子曰：「然赖君之赐，蔬食恶肉，可得而食也。怒马栈车，可得而乘也。且不欲死，而况吾君乎？」俯而垂泣。晏子拊手而笑曰：「乐哉今日婴之游也，见怯君一而谀臣二，使古之无死者，则太公、丁公至今犹存。吾君方为被蓑笠而立乎畎亩之中，唯事之恤，何暇念死乎？」景公惭焉。

（《御览》四百廿八，今见《韩诗外传》十。）

齐有田巴先生者，行修於内，智明於外，王闻其贤，聘之，将问政焉。田巴先生改制新衣，拂饰冠带，顾谓其妾，妾曰「姣」。将出门，问其从者，从者曰「姣」。过於淄水，自照视，丑恶甚焉。遂见齐王，齐王问政，对曰：「政在正身，正身之本在於群臣。大王召臣，臣改制□饰，问於臣妾曰：『奚若？』妾爱臣，谀臣曰『姣』。问从者，从者畏臣，谀臣曰『姣』。臣据临淄水而观影，然后自知丑恶也。今齐之臣妾谀王者，非特二人，王如临淄水，见己之恶，过而自改，斯齐国治矣。

（《御览》六十三，又三百八十二。）

孔子见宋荣启期，老，白首衣弊服，鼓琴自乐。孔子问曰：「先生老而穷，何乐也？」启期对曰：「吾有三乐：天生万物，在人为贵，吾得为人，一乐也；生以男为贵，吾得为男，二乐也；人生命有伤天，吾年九十岁，是三乐也。贫者士之常，死者人之终，居常以守终，何不乐乎？」（《御览》三百八十三）

崔杼弑庄公，申蒯渔於海而后至，将入死之。其御止之曰：「君之无道闻於天下，不可死也。」申蒯曰：「告我晚，子不早告我，吾安得食乱君之禄，而死治君之事乎？子免之，无死。」其御曰：「子有乱主，犹死之；我有治长，奈何勿死？」申蒯至门曰：「申蒯闻君死，请入吊。」门者以告崔杼，杼令勿内。申蒯曰：「汝疑我乎？吾与汝臂。」乃断其左臂以与门者，门者以示崔杼，杼陈八列，令其入。申蒯拔剑呼天，三踊乃斗，杀七列，未及崔子一列而死，其御亦死之门外。君子闻之曰：「蒯可谓守节死义矣。」（《御览》三百六十九，又四百十七，又四百三十八，又有《申鸣》一条，今见《说苑》，疑误作《新序》，今不录。）

孙武、乐毅之徒，皆前世之贤将也，久远深奥，其事难知。至於吴汉，近时人耳。起於贩马，立为良将，垂名竹帛，天下归德，此可慕也。

（《御览》二百七十六）

昔子奇年十八，齐君使之治阿。既行矣，悔之，使使追之，曰：「未至阿及之，还之；已至，勿还也。」使者及之而不还，君问其故，对曰：「臣见使与共载者，白首也。夫以老者之智，以少者之决，必能治阿矣。是以不还。」（《御览》二百六十八）

齐景公游海上，乐之，六月不归。令左右，敢言归者死，颜蜀□谏曰：「君乐治海上，不乐治国，傥有治国者，君且安得乐出海也？」公据戟将斫之。蜀□抚衣而待之曰：「君奚不斫也？昔桀杀关龙逢，纣杀王子比干，君奚不斫？以臣参此二人，不亦可乎。」公遂归。

（《御览》三百五十三）

昌邑王治侧，铸（《续汉志》作「注」）冠十枚，以冠赐师友儒者。后以冠冠奴，龚遂免冠归之曰：「王赐儒者冠，下至臣。今以馀冠冠奴，是在王奴虏畜臣也。」（《御览》五百）

昌邑王征为天子，到营阳，置积竹刺杖二枚。龚遂谏曰：「积竹赐杖者，骄蹇少年杖也。大王奉大丧，当拄竹杖。」（《御览》七百十）

昌邑王取侯王二千石墨绶黄绶，与左右佩之。龚遂谏曰：「高皇帝造花绶五等，陛下取之而与贱人。臣以为不可，愿陛下收之。」（《御览》六百八十二）

上古之时，其民敦朴，故三皇教而不诛，无师而威，故善为者不师，三皇之德也。至於五帝，有师旅之备而无用，故善师者不阵，五帝之谓也。汤伐桀，文王伐崇，武王伐纣，皆阵而不战，故善阵者不战，三王之谓也。及夏后氏之伐有扈，殷高宗之讨鬼方，周宣王之征熏鬻，而不血刃，皆仁圣之惠，时化之风也。至齐桓侵蔡而蔡溃，伐楚而楚服，而强楚以致苞茅之贡於周室，北伐山戎，使奉朝觐，三存亡，一继绝，九合诸侯，一匡天下，衣裳之会十有一，尝大战，亦不血刃。至晋文公，设虎皮之威，陈曳柴之伪，以破楚师而安中国，故曰善战者不死，晋文公之谓也。楚昭王遭阖闾之祸，国灭，昭王出亡，父老迎而哭之，昭王曰：「寡人不仁，不能守社稷，父老反矣。何忧无君，寡人且从此入海矣。」父老曰：「有君若此，其贤也。」及申包胥请救，哭秦庭七日，秦君怜而救之。秦楚同心，遂走吴师，昭王反国，故善死者不亡，昭王之谓也。是故自晋文公以下，至战国，而暴兵始众。於是以强并弱，以大吞小，故强国务攻，弱国备守，合纵连衡，群相征伐，故战则称孙吴，守则称墨翟，至秦而以兵并天下，穷兵极武而亡。及项羽尚暴而灭，汉以宽仁而兴，故能扫除秦之苛暴矣。孝武皇帝攘服四夷，其后天下安然，故世之为兵者，其行事略可睹也。

（《御览》二百七十一）

汤居亳七十里，地与葛伯为邻，葛伯放淫不祀，汤使人遗之牛羊，葛伯食之，又不以祀。汤又使人问曰：「何为不祀？」曰：「无以共粢盛也。」汤又使亳众往为之耕，老弱馈食，葛伯率其民，要其有酒食黍稻者夺之，不与者杀之。有一童子以黍肉饷，杀而夺之。《书》曰「葛伯仇饷」，此之谓也。为其杀是童子而征之，四海之内皆曰：「非富天下也，为匹夫匹妇复仇也。」（《御览》三百五）

公孙敖问伯象先生曰：「今先生收天下之术，博观四方之日久矣，未能裨世主之治，明君臣之义，是则未有异於府库之藏金玉，筐箧之囊简书也。」（《御览》八百十一）

公孙敖曰：「夫玉石金铁，犹可琢磨以为器用，而况於人。」（《御览》八百十三）

纣王天下，熊羹不熟，而杀庖人。

（《御览》八百六十一）

平公问叔向曰：「齐桓公九合诸侯，一匡天下。如是，君不如臣力，何也？」师旷侍，曰：「臣请以喻五味，管仲善断割之，隰朋善煎熬之，宾须无善齐和之，羹已熟矣，奉而进之，而君不食，谁能强之，亦君之力也。」（同上）

赵简子使使者聘孔子於鲁，以胖牛肉迎於海上。使者谓船人曰：「孔子即上船，中河安流而杀之。」孔子至，使者致命，进胖牛之肉，孔子仰天而叹曰：「美哉水平，洋洋也，使丘不济此水者，命也夫。」（《御览》八百六十三）

楚王使谒者徐光迎方与，盲人吹竽者也，龚遂乃去。

（《御览》五百八十一）

禹南济於江，黄龙负舟，舟中之人皆失色。禹仰天而叹曰：「吾受命於天，死生命也。」龙俯首而逝。

（《御览》六十）

勇士一呼，三军皆辟易，士之诚也。

（此三句有）夫勇士孟贲，水行不避蛟龙，陆行不避虎狼，发怒吐气，声向（「响」同）动天，至其死矣，头身断绝。夫不用仁而用武，当时虽快，身必无后，是以孔子勤勤行仁。

（《御览》四百三十七）

齐遣淳於髡到楚，髡为人短小，楚王甚薄之，谓曰：「齐无人邪，而使子来，子何长也？」对曰：「臣无所长，腰中七尺之剑，欲斩无壮（疑「状」）王。」王曰：「止，吾但戏子耳。」与髡共饮。

（同上）

秦王以五百里地易鄢陵，鄢陵君辞不受，使唐且谢秦王，王忿然变色怒曰：「亦向见天子之怒乎？」且曰：「臣未尝见。」王曰：「夫天子之怒，伏尸百万，流血千里。」且曰：「大王亦尝见布衣韦带士之怒乎？」王曰：「布衣韦带士之怒，解冠徒跣，以头抢地耳，何难知者？」且曰：「此乃庸夫庶人之怒耳，非布衣韦带士之怒也。夫专诸刺王僚，彗星袭日，奔星昼出。要离刺王子庆忌，仓鹰击於台上。聂政刺韩王，白虹贯日。此三者，皆布衣怒也，与臣将四。士无怒则已，一怒伏尸二人，流血五步。」即案其匕首，起视秦王曰：「今将是矣。」王色变，跪曰：「先生就坐，寡人喻矣，鄢陵独以五十里在者，徒用先生故乎！」（同上）

林既衣韦衣而朝齐景公，景公曰：「此君子之服邪？小人之服邪？」林既作色曰：「夫服事何足以揣士行乎？昔荆为长剑危冠，令尹子西出焉。齐桓短衣而遂之沟冠，管仲、隰朋出焉。越文身翦发，范蠡、大夫种亦出焉。西戎左衽而椎结，由余亦出焉。如君言，衣犬裘者当犬号，衣羊裘者当羊呜。今君衣狐裘而朝，得无为变乎？」景公曰：「子自以为勇捍乎。」曰：「登高临危，而目不□旬，而足不凌者，此工匠之勇捍也。入深泉，取蛟龙，拘鼋而出者，此渔夫之勇捍也。入深山，刺虎豹，抱熊而出者，此猎夫之勇捍也。今臣居广廷，作色而辨，以犯主君之怒，前虽有乘轩之赏，未为之动也；后虽有斧□之威，未为之恐也。此既之所以为勇捍也。」（同上）

周昌者，沛人，以军功封汾阴侯御史大夫，高帝欲废惠帝，立戚夫人子如意。群臣固争莫能得，昌廷争之强，上问其说，昌为人吃，曰：「臣口不能言，臣期期知其不可也；陛下欲废太子，臣期期不奉诏。」（《御览》七百四十）

文王之葬枯骨，无益众庶，众庶悦之，恩义动人也。

（《御览》三百七十五）

挟泰山以超北海。

（《御览》三十九）

诸侯墙有黑垩之色，无丹青之彩。

（《御览》一百八十七）

贱之如虺豕。

（杨亻京《荀子·王霸篇》）

子奇年十八，齐君使之化阿。至阿，铸其库兵以为耕器，出仓廪以赈贫穷，阿县大化。

（《后汉书·顺帝纪》注）

桓公与管仲、鲍叔、宁戚饮，桓公谓鲍叔曰：「姑为寡人祝乎？」鲍叔奉酒而起祝曰：「吾君无忘出莒也，使管子无忘束缚从鲁也，使宁戚无忘其饭牛於车下也。」（《隗嚣传》注）

齐桓公与管仲饮酒酣，管仲上寿曰：「愿君无忘出奔於莒也，臣亦无忘束缚於鲁也。」（《冯异传》注）

伊尹蒙耻辱，负鼎俎以干汤。

（《崔□传注）

臧孙鲁大夫，行猛政，子贡非之曰：「夫政，犹张琴瑟也，大弦急，则小弦绝矣。故曰罚得则奸邪止，赏得则下欢悦，子之贼心见矣。独不闻子产之相郑乎，推贤举能，抑恶扬善，有大略者，不问其短；有厚德者，不非小疵。家给人足，囹圄空虚。子产卒，国人皆叩心流涕，三月不闻竽琴之音，其生也见爱，死也可悲，故曰德莫大於仁，祸莫大於刻。今子病而人贺，子愈而人相惧，曰嗟乎，何命之不善。子又不死。」臧孙惭而避位，终身不出。

（《陈宠传》注，已上皆《后汉书》。）

子贡曰：「子产死，国人闻之，皆叩心流涕曰：『子产巳死，吾将安归？』皆巷哭。」（李善《文选注》三十七）

营，度也。

（《文选注》三）

孙叔敖曰：「筐箧之橐简书」（二十三。案《御览》八百十一以此为公孙敖语。）

楚王载繁弱之弓，忘归之矢，以射兕於云梦。

（二十四）

公孙龙谓平原君曰：「臣居鲁则闻下风，高先生之知，悦先生之行。」（三十九）

孔子曰：「圣人虽生异世，相袭若规矩。」（四十三）

赵良谓商君曰：「君亡，可翘足而待也。」（四十四）

太王□父止於岐下，百姓扶老携幼，随而归之，一年成邑，二年成都，三年五倍其初。

（四十九）

及定王，王室遂卑矣。

（五十三）

刘向曰：先王之所以指麾而四海宾服者，诚德之至也。

（五十六）

晋襄公之孙周为晋国，休戚不倍本也。

（五十六，已上皆《文选注》。）

攘服四夷，天下安然。

（《北堂书钞》十三）

说苑。

（案《说苑》二十卷今见存，不录，录其佚文。）

闵子骞兄弟二人，母死，其父更娶，复有二子。子骞为其父御车失辔，父持其手，衣甚单，父则归，呼其后母儿，持其手，衣甚厚温，即谓其妇曰：「吾所以娶汝，乃为吾子。今汝欺我，去无留。」子骞前曰：「母在一子单，母去四子寒。」其父默然，故曰：「孝哉闵子骞。」一言其母还，再言三子温。

（《艺文类聚》二十）

晋灵公骄奢，造九层之台，费用千亿，谓左右曰：「敢有谏者斩。」孙息闻之，求见。灵公张弩操矢见之，谓之曰：「子欲谏邪。」孙息曰：「臣不敢谏也。」公曰：「子何能？」孙息曰：「臣能累十二博綦，加九鸡子於其上。」公曰：「吾少学，未尝见也。子为寡人作之。」孙息即正颜色，定志意。

（一作「气」。）以綦子置於下，而加九鸡子於其上，左右屏（一作「慑」）息，灵公扶（作「俯」）作伏，气息不续。公曰：「危哉危哉。」孙息曰：「臣谓是不危也，复有危此者。」公曰：「愿见之。」孙息曰：「公为九层之台，三年不成，男不得耕，女不得织，国用空虚，户口减少，吏民叛亡，邻国谋议，将兴兵。社稷一灭，君何所望！」灵公曰：「寡人之过，乃至於此。」即坏九层之台。

（《后汉书·吕布传》注，《艺文类聚》二十四，又七十四，《御览》七百五十八。）

孙息学悲歌，引琴作郑卫之意，灵公大感，故作卫公之曲，歌而和之。

（《北堂书钞》一百六）

齐王起九重之台，募国中有能画者，赐之钱。有（一作「狂卒」）敬君，居常饥寒，其妻妙色。

（一作「端正」）敬君工画，贪赐画台，去家日久，思忆（一作「念」）其妻，遂画其像，向之喜。

（一作「而」）笑，旁人赡（疑「觇」）见之，以白王，王召问之，对曰：「有妻如此，去家日久，心常念之。窃画其像，以慰离心，不悟上闻。」王即设酒，与敬君相乐，谓敬君曰：「国中献女无好者，以钱百万请妻，可乎？不者杀汝。」敬君亻章惶听许。

（《艺文类聚》三十三，《御览》三百八十一，又七百五十。）

吕望年七十，钓於渭渚，三日三夜，鱼无食者。望即忿，脱其衣冠。上有农人者，古之异人（一作「老贤人」。）也，谓望曰：「子姑复钓，必细其纶，芳其饵，徐徐而投之，无令鱼骇。」望如其言，初下得鲋，次得鲤，刳鱼腹得书，书文曰：「吕望封於齐。」望知其异。

（一作「当贵」。《艺文类聚》六十六、《史记·齐太公世家·索隐》。）

齐遣淳於髡到楚。髡为人短小，楚王甚薄之，谓曰：「齐无人邪，而使子来，子何长也？」对曰：「臣无所长，腰中七尺剑，欲斩无状（《新序》误「壮」）王。」王曰：「止，吾但戏子耳。」即与髡共饮酒，谓髡曰：「吾有仇在吴国，子宁能为吾报之乎？」对曰：「臣来见道旁野民，持一头鱼，上田祝曰：『高得万束，下得千斛。』臣窃笑之，以为礼薄而望多也。王今与吾半日之乐，而委以吴王，非其计。」楚王嘿然。

（《艺文类聚》九十六，《北堂书钞》四十，《御览》二百四十三，又三百七十八，又七百三十六。前数句，一引作《新序》。）

晋文公伐楚，归国行赏，狐偃为首。或曰：「城濮之事，先轸之谋。」文公曰：「城濮之事，偃说我无失信，不背三舍之约。先轸所谋军事，吾用之以胜。然此一时之说，偃言万世之功，奈何以一时之利，而加万世功乎，是以先之。」众人悦服。

（《御览》二七十九。与《权谋篇》不同。）

中行献子将伐郑，范文子曰：「不可，得志於郑，诸侯仇我，忧必滋长。」郄至又曰：「得郑是兼国也，则王者固多忧乎。」（《御览》三百五）

秦急围邯郸，邯郸传舍吏子李谈谓平原曰：「邯郸之民，炊骨易子而食之，而君之后宫婢妾，荷绮□，馀梁肉；士民兵尽，或剡木为矛戟，而君之器物钟磬自恣。」（《御览》三百五十三）

梁君出猎，见白雁群。梁君下车，彀弓欲射之。道有行者观，梁君谓行者止。行者不止，雁群骇。梁君怒，欲杀行者。其御公孙龙下车对曰：「昔者齐景公之时，天旱三年，卜之曰：『必以人祠乃雨。』景公曰：『吾所以求雨者，为吾民也。今以人祠乃雨，寡人将自当之。言未卒，天大雨，方千里。今主君以白雁故而欲杀之，无异於狼虎。」梁君援其手，与上车，归。入郭门，呼万岁曰：「乐哉今日猎也，独得善言。」（《御览》三百九十，见《新序》二，作「公孙袭」。）

齐遣兵攻鲁，见一妇人，将两小儿走，抱小而挈大，顾见大军且至，抱大而挈小。使者甚怪，问之，妇人曰：「大者妾夫兄之子，小者妾之子。夫兄子者，公义也；妾之子者，私爱也。宁济公而废私邪。」使者怅然，贤其辞，即罢军还，对齐王说之，曰：「鲁未可攻也，匹妇之义尚如此，何况朝廷之臣乎？」（《御览》四百二十二，见《列女传·节义篇》同。）

鲁有贤女，次室之子，年适二十，明晓经书，常侍立而吟，（《列女传》作「倚柱而啸」）涕泣如雨，有识谓之曰：「汝欲嫁邪，何悲之甚？」对曰：「鲁君年老，太子尚小，忧其奸臣起矣。」（《御览》四百六十九）

赵襄子问王离曰：「国之所以亡者，何也？」对曰：「君忄吝而能忍，是以亡尔。」襄子曰：「何以为然也。」曰：「忄吝则不能赏贤，忍则不能罚。贤者不赏，罪者不罚，不亡何也？」（《御览》六百三十三）

苏秦至齐，齐王厚待之，诸大夫嫉之。使人刺秦而不死，齐王出珍宝募求贼，不得。苏秦垂死，谓齐王曰：「王诚能为臣求贼者，臣死后请车裂臣尸於市，徇之曰：『苏秦为燕欲乱齐，今日其死，寡人甚喜，故裂之。若得其杀主，重封赏之。』如此，刺臣者必出矣。」齐王从其言，裂尸而徇之，刺苏秦者果出求赏。

（《御览》六百三十三）

北塞上之人，其马亡入胡中，人皆吊之，其父曰：「此何讵知不为福。」居数月，其马将胡骏马而归，人皆贺之，其父曰：「此何讵知不为祸。」家富马良，其子好骑堕而折髀，人皆吊之，其父曰：「此何讵知不为福？」居一年，胡夷大出虏，丁壮者皆控弦而战，塞上之人死者十九，此子独以跛故，父子相保。

（《御览》八百九十六。本《淮南子》，文全同。）

晋平公问赵武曰：「中牟，三国之股肱，邯郸之肩髀也。寡人欲其良令也，其令空，谁使而可？」赵武曰：「邢子可。」公曰：「邢子非子之仇邪？」对曰：「私仇不入公门。」又问曰：「中府之令空，谁使而可？」赵武曰：「臣子可。」故外举不避仇，内举不避子。

（《艺文类聚》五十）

龟千岁，能与人言。

（《艺文类聚》九十六）

鼓法天，钟法地。

（《北堂书钞》百八）

楚文侯曰：「邑中豪好蔽善而扬恶，可亲问之。」（《文选注》三）

勇士孟贲，水行不避蛟龙，陆行不避虎狼。

（《文选注》八，又十八。）

声乐易良，而合於歌，情尽舞意。

（《文选注》十七）

蓬生□中，不扶自直也。

（《后汉·徐稚传》注）

子奇年十八，齐君使主东阿，东阿大化。

（《胡广传》注）

晋平公时，赤地千里。

（《臧宫传》注）





卷四十





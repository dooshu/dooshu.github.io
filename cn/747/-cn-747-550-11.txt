○范蠡招大夫种议

蠡既辞越到齐，乃移书文种，亦令亡去，以逃其长颈之难；遂使种假疾不朝，竟承赐剑之诛。悲夫！为人谋而不忠者，范蠡其近之矣。夫君存与存，君亡与亡，备三才之道，未有不显然而自知矣。勾践奋鸟栖之势，申鼠窜之息，竟能焚姑苏，虏夫差，方行淮泗之上，以受东诸侯之盟者，范蠡、文种有其力也。既有其力，则宜闭雷霆，藏风云，截断三江，叱开四方，高提霸王之器，大宏夏禹之烈，使天下徘徊，知越有人矣。奈何反未及国，则背君而去，既行之于身，又移之于人。人臣之节，合如是耶？且臣之于君，其道在于全大义，宏休烈。生死之际，又何足道哉？况君者天也，天可逃乎？君以长颈之状，难以同乐，则举吴之后，还越之日，泛轻身游五湖者，岂惟范子乎？静而言之，则知范子有匡君之智，而无事君之义明矣。其所以移文种之书，亦犹投勾践之剑也。勾践何过哉！予所谓为人谋而不忠者，其在于此也。








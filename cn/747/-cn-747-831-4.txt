○授祠部郎中知制诰赐绯王钜守中书舍人制

敕。迁不欲速，则人将竞迁而不安其职也。掌诰故事，多用外郎。岁满而升，乃正郎位。岁又满始得其秩，所以持重官次，展张辞业。有毛羽者，不亦乐於翱翔乎？具官王钜，敏於内而秀於外，其发也为文章。栖於禁垣，奋以健笔。若夫规格，罔有轻浮。试之三年，未尝乱日。且闻讲学，必务本根。今掌诰再迁，一如故事。论诸游官，於尔甚优。兼佩金章，俾光飞步。自兹而往，厥路弥高。敬而行之，何患不到。可依前件。


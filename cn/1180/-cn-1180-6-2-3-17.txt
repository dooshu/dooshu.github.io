答蓟辽总督王鉴川


前得饶君书，虏王已愤怒北还，秋间纠众来市。计虏帐既归，岂能骤返？商民一散，难以复集。当秋高马肥之时，值新虏再至之锐，求索必多，衅端易起，故欲延至冬间，徐为措处耳。兹奉教，知虏尚未去，市期近在此月，则便当以速了为妙，何必又改期再约乎？饶疏已寝不上，一切惟公所裁。但至期仍望公提一旅，稍稍西行以弹压之。虏王闻公之来，必坚奉约束。且大军在近，三晋之文吏懦将，亦有所恃而无恐。知公为疆场撄虑，不惮一行也。

承教，谓虏酋动以封爵夸示其众，公亦使人屈礼以歆艳之，甚善，甚善。仆尝恐虏不慕官爵之荣，不贪中国之利，但以戎马与吾相角于疆场，则真无可奈何。今诚有慕于我，我因其机而制之，不过出吾什一之富，则数万之众，皆可折箠而使之。顾今时人皆不足以语此，反以为狂且悖耳。

昨上榖二市，甚得其利，黄酋弥耳帖伏，皆伏公威望远慑。但水泉事完，则大功克就矣。顷庆礼告成，中外胥悦，在仆私心，尤为欣忭。






○为出继母不服议



夫礼缘人情而为之制，虽以义督亲，然实以恩断。案继母如母，谓其在父之室，事之犹母，见育犹子，故同之所生。《齐服下章》云“父卒，继母嫁，从为之服，报。”此明父在继母出则不服矣。继母出自他族，与己无名，徒以配父，有母之尊，亲抚养己，故亦丧之如母。及其出也，既不终养育之恩，又弃为母之名，若不从而见育，则不服亦其宜矣。（《通典》九十四）

张虞

虞，咸康中东阳太守，累迁为卫尉卿，有集十卷。




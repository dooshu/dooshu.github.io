◇下狱答辞

囚实顽蔽，触行多侃，但夙忝门素，得奉教君子。爰自总发，迄将立年，州闾乡党，见许愚慎，朝廷衣冠，谓无咎。过蒙大行皇帝奖育之恩，又荷文皇帝识擢之重，司徒公赐预士林，安陆王曲垂眄接。既身被国慈，必欲以死自效，前後陈伐虏之计，亦仰简先朝。今假犬羊乍扰，纪僧真奉宣先敕，赐语北边动静，令囚草撰符诏，于时即因启闻，希侍銮舆。及司徒宣敕招募，同例非一，实以戎事不小，不敢承教。续蒙军号，赐使招集，衔敕而行，非敢虚扇。且格取亡叛，不限伧楚，狡算声势，应有形迹。专行权利，又无赃贿。反覆唇齿之间，未审悉与谁言？倾动颊舌之内，不容都无彼此。但圣主膺教，实所沐浴，自上《甘露颂》及《银饔启》、《三日诗序》、《接虏使语辞》，竭思称扬，得非诽谤？且王公百司，唯贤是与，高下之敬，等秩有差，不敢逾滥，岂应訾毁？囚才分本劣，谬被策用，悚怍之情，夙宵兢惕，未尝讠夸示里闾，彰曝远迩，自循自省，并愧流言。良由缘浅寡虞，致贻嚣谤。伏惟明皇临宇，普天蒙泽，戊寅赦恩，轻重必宥。百日旷期，始蒙旬日，一介罪身，独婴宪劾。若事实有征，爰对有在，九死之日，无恨泉壤。（《南齐书·王融传》）

卷十三

◎王融（二）


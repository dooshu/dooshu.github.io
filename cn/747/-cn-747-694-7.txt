○请定四品官制奏

据《六典》：隋谏大夫七人，从四品上。大历二年，升门下侍郎为正三品，两省遂阙四品，建官之道，有所未周。《诗》云：“衮职有阙，仲山甫补之。”周汉大臣，愿入禁闼，补实拾遗。张衡为侍郎，为居帷幄，从容讽谏。此皆大臣之任。故其秩峻，其行重，则敬其言而行其道。况謇谔之地，宜老成之人，秩未优崇，则难用耆德。其谏议大夫，望依隋氏旧制，升为从四品，分为左右，以备两省四品之阙，向後与丞郎出入迭用，以重其选。又御史中丞为大夫之贰，缘大夫秩崇，官不常，中丞为宪台之长。今寺监少卿、少监、司业、少尹，并为寺署之贰，皆为四品，中丞官名至重，见秩未崇，望升为从四品。


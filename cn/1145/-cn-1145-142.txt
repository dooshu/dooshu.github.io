城莒

莒北离公城莒视绛都，正舆大夫谏曰：“晋天下之大国也，而作绛都，三年然后成，民犹弗堪，而况于莒乎？蕞尔国于晋不百一，以一企百，何异乎以羔服象乘乎？且城成而与守者民也，悉莒国之人不直晋一邑，而矧敢视绛。苟有事焉，民集于一隅，三则否矣。”乃损而参之，尽役其老幼，五年而不毕。楚师伐之，民不战而溃。君子谓莒北离公子智不如螘。螘计其徒之多寡以作室，有戒则徙，徙各执其事，有蚳者负其蚳以行。今离公为国而不量其力，不丧何待？


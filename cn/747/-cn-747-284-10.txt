○敕处分选人

敕：朕悯兹下人，不忘寤寐，庶乎富教，寄在牧宰，所以推择才能，新加考核。卿等各膺时用，副朕虚求，亦既得人，伫闻佳政。若能锐精为理，声绩有称，即当待以不次，信斯言之可复。如其政不能举，行且有遗，岂独败於厥躬？必将坐於举主。此亦明约，不得不然，各宜勉之，以成名节。今赐卿少物，各宜领取，并於朝堂坐食，食讫好去。


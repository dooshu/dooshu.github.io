○撫鎮弃地啗虜請查勘以正欺君負國之罪疏 【 請勘遼東弃地】

臣惟　朝廷封疆、守土為重、所貴撫鎮者、上之出奇毳幕、樹開地之鴻。伐、次之申畫郊圻、修保塞之常業、如是而巳矣、遼左當倭虜交訌之後、礦稅繁興之日、譬之尫羸之夫、奄奄垂盡、彈丸黑子、皆為有益三戶半旅、未必無補、而况化甌脫為膏腴、任游閒以耒耜家自為餉、人自為兵、豈非古人徙民實新秦、屯田困先零之遺意哉、奈何有弃地啗虜、如遼東候代廵撫趙楫、總兵李成梁之為者、頃因二臣解任、人言始籍籍起、臣既有所聞、安敢不達之君父之前、查得遼東東界靉陽清河鎮順一帶。與奴兒哈赤為隣。其羣小沃野。俱為奴酋所據。在昔狂逞、不時侵犯內地、萬曆二年廵撫張學顏會同李成梁、斬驅夷虜、開招寬奠等六城堡。廣袤八百餘里。三十年來。建夷不敢西牧。而東偏敉寧。以此新疆為之限也。二十三四等年、軍民史仲義等各願出力墾種、以當虜沖、官司亦聽之。二十五六等年劉可久杜雲登等、告種云頭迤裏沙松派剪子河哵泊等處王得功陳仲庫等處、東西三百餘里、俱經前撫院批委分守道及參將守備等官踏看分給、葢二千二百餘家。歲納粮約三千石。寬奠鎮江清河等倉。各有倉串。及管粮廳卷宗。可覆視也年來種住益多。生齒漸繁。大數大約以千萬計。而籬落相次。雞犬相聞。柵寨器械扞禦之具。葢亦胥備。隱然一大保障云。然而參貂之所市易。將官既不得牟厚利。而戎心亦頗忌之。爭擾漸起。撫鎮慮其遂開邊釁也。銳然以招撫為事。專委廢將韓宗功、而宗功實成梁子壻、納建酋重賄凡種地之家。槩作逃民、戶給免帖、逼還故土、吳大受等一言、輒論徒而幾死、於是室房積聚、焚略一空、膏腴復為甌脫、而失業之民、往往有迯虜中者矣、該道及管粮廳卷宗可覆視也、三十三年、督撫會題招撫迯民六萬四千餘口、三十四年奉旨論功賚有差、而楫與成梁則加官廕子矣、夫以孤懸之鎮。生聚廖落。一旦得此數萬通迯之眾。以充戶籍。則人盡兵。以供賦役。則人盡餉。以消萌杜衅。則四千島民不為多。十萬板升不為強。勳業豈不誠爛焉膾炙人口哉。即功懋懋賞。何足異也。奈何我之招撫甫定。虜之踐蹂隨至。我之裁抑稍加。虜之朝貢頓阻。蟒幣增矣。家予舊賞五百金何名。馬市挾矣。家賠參價萬餘兩何說。我力益殫。虜氣益驕。而二臣寂無一言。是我陽為招撫。陰為驅逐。以三百里新疆拱手遺虜。猶未饜封豕長蛇之欲也。且不獨此耳。靉陽河順未經起科田土。我之舊疆也。虜既不貢。仍每家攤派粮銀徵解。定遼前庫按時充賞以為常。夫建夷野居肉食。得地不能耕種。又為徵租支給。則是虜為地主。我為佃戶。臨邊一帶舊疆。又陰予之。而其事尤出割地下矣。從來割地媚虜者、何代蔑有。未有如趙楫李成梁之巧者也、吳乞買之餌宋也。初猶歸地為好逮其勢難嚮邇。割三鎮割兩河者無虗歲。自此靴尖踏破中原、藝祖金甌無缺之天下、瓜分幅裂、而大命隨之、此豈非前鑒也哉、近因奴酋猖獗、始議請增兵餉、意未嘗不是、及見朝議紛紜、復云建酋原不足深慮、乃暗議增價割地以幾幸不來、亦何愚甚也、楫誤成梁耶、成梁誤楫耶、抑二臣倒行逆施于日暮之年、交相悞耶、獨怪前人拓地。後人弃焉。前人不過金吊。趙楫乃叨陞廕可異也。李成梁與前人共得之。復與後人共失之其得之也以封拜其失之也以世官尤可異也。彼其權力足以驅使文武將史。而能箝其口。機謀足以熒惑都人士之聽。而能幻其跡。即督撫按同事之臣、間有不及察者、無論好名畏禍者、付之罔聞、即亡賴如高淮、聞之高淮在遼鎮稱李寧遠為義父則安肯紏舉其事耶挾得銀五萬兩、敝舌雖存、而終不敢為攘羊證、他可知也、淮雖不證二臣、而二臣之胆巳落、茲見事體漸露、復借他事以伏辯端、將誰欺欺天乎、臣所以感慨發憤、直謂遼左三患、亦不自知其言之甚矣、二臣請罪、合行勘明議處、伏乞敕下部院、將臣所論趙楫李成梁弃地事情、熊芝崗□遼勘議弃地割正疆界即此是也選差有風力御史一員、前去查勘、要見寬奠等處、原種新地、是否軍民告明、每歲納粮若干、有無倉串籍簿、原議攤地徵銀充賞者、是否舊日疆界、夷酋阻貢三年、有無照常給賞、即未給賞、年來積銀若干、見貯何處、目前地界、有無分明、雲頭鴉鶻等處、曾否設有関隘防守、其四至俱照前撫臣張學顏展拓數目踏看明白、果為奴酋占據若干、作何設處、令其退還、仍刻石界上、永杜侵爭、一一勘確回奏、聽該衙門覆議上請、如法論罪、


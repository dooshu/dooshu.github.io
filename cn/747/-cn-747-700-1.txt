○赐背叛回鹘敕书

近数得边将奏报，知卿等本国，自有离乱，可汗遇祸，虽未悉虚实，良深震悼。我国家与卿等本国，代结姻好，久为亲戚，协德同心，常为诸蕃所羡，故得边候不耸，封疆晏然。卿等忽领师徒，漠南屯集，又数至天德侵掠，颇扰边人。聚师无名，忠义俱失，既乖旧好，良用怃然。若卿等本国所立新主，非可汗至亲，人心不从，扰乱未定，卿等只合自申方略，竭效忠诚，安静本蕃，以图勋绩，亦合遣使告朕，具述此心。若新立可汗，是中国至亲，人已归附，卿等便合早自相率，保国宁家，与可汗协心，以修旧好，岂得寄命塞上，久劳师人？朕缘与卿本国，情义至深，事同一体，又缘公主在彼，未知存亡，故遣使臣魏谟往谕朕意。卿宜备陈诚款，不得虚词，兼禁戢师徒，勿为侵轶。近闻天德游奕军将，曾有交锋，卿等既犯塞垣，亦是边将常事，今已各令诸镇，不许交兵。卿宜晓谕部落，各令知悉。


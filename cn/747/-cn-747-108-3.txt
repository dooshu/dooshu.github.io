○许孟知祥权行墨制诏

据所奏，以文武之将寮，希尺寸之官赏，请卿自称王爵，权行制书。卿以未经先奏於宸聪，不欲便加於众意，却缘熊罴之武旅，怀铁石之壮心，或立功劳，须加爵赏，难以具排官氏，繁奏圣聪，敢希显降明文，许行墨制，亦自朝廷之成命，委藩翰以奉宣，凡有施行，後当闻奏，免忧迢递，庶从便宜等事具悉。卿等最亲最旧，不溢不骄，爰自中兴，夙参佐命，厌大权而不处，守高节以自全。成兹令名，标於信史。洎总兹千乘，镇彼一隅，不将富贵为心，惟以邦家是念，尽血诚而推戴，竭土产以贡输。每念忠良，正深系赖。忽被董璋之逼迫，遽令蜀郡以携离，卿虽外合元凶，而内全大节，文翰每深於恭敬，使臣尽厚於接延。兼曾兴议於东川，欲拜章於北阙，彼既他说，此难独行。察卿此际之诚，契朕从初之料。今则诏书才降，章表继来，阻推劝之众情，高辞王爵；执变通之独见，远贡臣诚。去假号而就真封，抑异端而全大计，非卿不能断此意，非朕不能悉此心。载阅为敷陈，备详披沥，自然可久可大，传子传孙，长为一面之藩维，永作四方之表式。其文武将寮等，或武有折冲之术，文多经济之材，咸能赞佐元戎，削平大憝，功勋显著，酬奖必行。所请权行制书，贵从宜便，虽随方设教，叶远藩众庶之情。而引古证今，异本朝全盛之事。切念道途久绝，人使才通，在朕方务於绥怀，於卿固无於爱惜。缅思尽节，必认注心。自今已後，剑南诸道应节度使刺史并州县官军府文武将吏等，或陛降贤愚，或黜陟功过，一切委卿逐便选择，差署施行讫奏，朝廷更不除人。岂惟叶彼权宜，抑亦表吾委任。故兹诏示，想宜知悉。


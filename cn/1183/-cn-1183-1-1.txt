杂剧院本

涵虚子所纪杂剧名家凡五百余本，通行人间者不及百种。然更不止此，今教坊杂剧约有千本，然率多俚浅，其可阅者十之三耳。元人未灭南宋时，以此定士子优劣。每出一题，任人填曲。如宋宣和画学，出唐诗一句，恣其渲染，选其中得画外趣者登髙第，以故宋画元曲千古无匹。元曲有一题而传至四五本者，予皆见之，总只四折。葢才情有限，北调又无多，且登场虽数人，而唱曲祗一人，作者与扮者力量俱尽现矣。自北有西厢，南有拜月，杂剧变为戱文，以至琵琶遂演为四十余折，几十倍杂剧然。西厢到底不过描写情感，予观北剧，尽有髙出其上者，世人未曾遍观，逐队吠声咤为絶唱，真井蛙之见耳。本朝能杂剧者不数人，自周宪王以至闗中康王诸公，稍称当行，其后则山东冯李亦近之，然如小尼下山、园林午梦、皮匠参禅等剧俱太单薄，仅可供笑谑，亦教坊耍乐院本之类耳。

杂剧如王粲登楼、韩信胯下、闗大王单刀会、赵太祖风云会之属，不特命词之髙秀，而意象悲壮自足笼葢一时。至若梅香、倩女离魂、墙头马上等曲，非不轻俊，然不出房帏窠臼，以西厢例之可也。他如千里送荆娘、元夜闹东京之属，则近粗莽。华光显圣、目连入冥、大圣收魔之属，则太妖诞，以至三星下界、天官赐福种种喜庆传竒，皆系供奉御前，呼嵩献寿，但宜教坊及钟鼔司肄习之，并勲戚贵珰軰赞赏之耳。

若所谓院本者，本北宋徽宗时五花爨弄之遗，有散说，有道念，有筋斗，有科泛。初与杂剧本一种，至元世始分为两迨。本朝则院本不传乆矣，今尚院本犹沿宋金之旧也。金章宗时，董解元西厢尚是院本模范，在元末已无人能按谱唱演者，况后世乎？


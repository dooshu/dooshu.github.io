卷一百四十七



卷之一百四十七

洪武十五年八月丁丑朔，命国子监祭酒吴颙释奠于先师孔子。

诏礼部设科举取士，令天下学校期三年试之，著为定制。

戊寅，祭大社、大稷。

定州小盐池请置逻兵，从之。

己卯，有广东儒士上《治平策》。上览之，顾谓侍臣曰：“此人不识道理，岂有涉数千言论治而不及用贤？天下之大，欲朕一人自理之乎？虽有至圣之君，犹以用人为重，曷尝谓人无足用也？盖独智自用，所见者狭，资贤而任，则所及者广。”学士宋讷对曰：“诚如圣谕，但贤才之在天下，在上岂能周知，必赖群臣荐举，然得贤与否系乎举之者何如耳。”上曰：“小人所举未必为君子，君子所举未必为小人，故观其举者，即可知其人之贤否矣。”

置延安府顺宁巡检司于兀剌城，以其兵巡逻保安县大盐池。

赐陕西庄浪卫军士毛袄二千六百六十六领。

庚辰，以王宁为驸马都尉，尚第六皇女怀庆公主。

遣监察御史余公大往泰州审决重刑。敕曰：“雨露滋生万物以荣，霜露肃杀万物以悴，荣悴各当其时，斯二仪之常经，古今所不易者也。今命尔往泰州审决刑狱，尔其慎法天时，务从至公，毋获罪于人神。钦哉。”

辛巳，祭太岁、风云雷雨、岳镇、海渎、山川、月将、城隍诸神，遣官祭历代帝王，遣官祭旗纛。

遣使敕劳征南将军颍川侯傅友德、左副将军永昌侯蓝玉、右副将军西平侯沐英曰：“卿等提兵深入，振扬国威，擒首帅于曲靖之西，败乌蛮于可渡之北，席卷长驱，扫金马、碧鸡而抚金沙，至于金齿不战而服，檄定百蛮，威来八译，将军之劳至矣，欲劳以尊酒，远不能及，特以朕心劳之，尚勖之哉。”

诏赏府军右等卫征南将士钞锭。

释罪人先期来归者。先是，民有以罪减死戍边者，多艰于衣食，上闻而闵之，悉命还家取赀用，定期而来。至是，五十三人先至，上曰：“彼愚民无知，故抵于法。今先期来归，是其畏法。良心不泯，庶几改过迁善矣。”特命宥其罪，与道里费，放还田里。

苏州府嘉定县民饥，命发官廪米二万八千一百二十石贷之。

命礼部颁学校禁例十二条于天下。一曰：生员事非干己之大者，毋轻诉于官；二曰：生员父母有过，必恳告至于再三，毋致陷父母于危辱；三曰：军国政事，生员毋出位妄言；四曰：生员有学优才赡，深明治体，年及三十，愿出仕者，许敷陈王道，讲论治化，述为文辞，先由教官考较，果有可取，以名上于有司，然后赴阙以闻；五曰：为学之道，必尊敬其师，凡讲说须诚心听受，毋恃己长，妄为辩难；六曰：为师者当体先贤，竭忠教训，以导愚蒙；七曰：生员勤惰，有司严加考较，奖其勤敏，斥其顽惰，斯为称职；八曰：在野贤人君子，果能练达治体，敷陈王道，许其赴京面奏；九曰：民间冤抑等事，自下而上陈诉，不许蓦越；十曰：江西、两浙、江东之民多有代人诉状者，自今不许；十一曰：有罪充军安置之人，毋妄建言；十二曰：十恶之事有干朝政实迹可验者，许密以闻。其不遵者以违制论，仍命以所颁禁例镌勒卧碑，置於明伦堂之左。

夜，有大星赤色有尾，起自天苑，东南行五尺余，光乃散，有二小星随之，至天园没。

壬午，夕月。

乙酉，上谕礼部臣曰：“天下郡邑申明亭本以书记犯罪者姓名，昭示乡里，以劝善惩恶，使有所警戒。今有司概以百姓杂犯小罪书之，使良善一时过误者为终身之累，虽欲改过自新，其路无由。尔礼部详议来言。”于是礼部议上：“自今犯十恶、奸盗、诈伪、干名、犯义有伤风俗及犯赃至徒者，书于亭，以示惩戒，其余杂犯、公私过误非干风化者，一切除之，以开良民自新之路。其有私毁亭舍，除所悬法令及涂抹姓名者，监察御史、按察司官以时按视，罪如律。”制可。

丙戌，皇后马氏崩。后之先自宋太保默家于宿州闵子乡新丰里，世豪里中，父马公性刚直爱人，喜施赒人之急，如将不及。后生元至顺壬申七月十八日，母郑氏早卒，后幼。父素与定远人郭子兴为刎颈交，遂以后托其家。父卒，子兴育后同己女。后自少贞静端一，孝敬慈惠，聪明出人意表，尤好诗书。既笄嫔于上，诚敬感孚，内外咸誉之。值岁大歉，后从上在军，尝自忍饥，怀糗饵脯脩供上，未尝乏绝，造次颠沛，恪遵妇道。上每有识记书札，輙命后藏之，仓卒取视，后即于囊中出而进之，未尝脱误。上焚香祝天，愿天命早有所付，毋苦天下生民。后谓上曰：“方今豪杰并争，虽未知天命所归，以妾观之，惟以不杀人为本，颠者扶之，危者救之，收拾人心，人心所归，即天命所在。彼纵杀掠以失人心，天之所恶，虽其身亦难保也。”上曰：“尔言深合我意。”明日，冒雨归，语后曰：“昨闻尔言，往来方寸间不能忘。有一卒违令，忽与妇人俱诘之，不能隐吐，实云掠得之。我告之曰：‘今日用兵，所以禁乱，若寡人之妻，孤人之子，适以生乱，不即舍之，吾必戮尔。’此卒感悟，遂即舍之。由尔之言也。”后曰：“用心如此，何忧人心不归乎？”参军郭景祥总制和州，人言其子所为多不法，上遣按察书唐原嘉往察之，归言景祥逐其子，其子持矟欲杀父。上以语后，必诛此子。后曰：“吏言恐不实，况老郭止一子，杀之不实则枉矣，又绝其后。”上复遣内使佛保廉，无持矟事，遂释景祥子而杖吏，乃告后曰：“非汝见之明，吾几杀此子矣。”后初未有子，抚育上兄子文正、姊子李文忠及沐英等数人，爱如己出，后太子、诸王生，恩无替焉。上帅师渡江，后亦率诸将士妻妾继至太平。及居建康，时吴、汉接境，战无虚日，亲率妾媵完缉衣鞋，助给将士，夜分不寐，时时左右上规画，动合事机。陈友谅冠龙湾，上督师御之，后尽发宫中金帛、衣服遣内竖送于军，以赏战士，士皆奋力，拔栅，遂败友谅而俘其众。李文忠守严州，郎中杨宪言其不法，上召文忠至，移守扬州。后谏曰：“严州边临敌境，文忠素信于人，易文忠而用他人，人心不服。”上悟后言，遂仍令守严州，卒成克杭之功。洪武元年春正月，上即帝位，册为皇后，因谓侍臣曰：“昔汉光武劳冯异曰：‘仓卒芜蒌亭豆粥，滹沱河麦饭，厚意久不报。’君臣之间，始终保全，朕念皇后起布衣，同甘苦，尝从朕在军，仓卒自忍饥饿，怀糗饵食朕，比之豆粥、麦饭，其困尤甚。昔唐太宗长孙皇后当隐太子构隙之际，内能尽孝，谨承诸妃，消释嫌猜。朕数为郭氏所疑，朕径情不恤将士，或以服用为献，后先献郭氏，慰悦其意，及欲危朕，后輙为弥缝，卒免于患殆，又难于长孙皇后者。朕或因服御诘怒小过，輙谓朕曰：‘主忘昔日之贫贱耶？’朕复为惕然。家之良妻，犹国之良相，岂忍忘之？”罢朝，因以语后。后曰：“妾闻夫妇相保易，君臣相保难。陛下既不忘妾于贫贱，愿无忘群臣百姓于艰难，且妾安敢比长孙皇后贤？但愿陛下以尧舜为法耳。”后既正位中宫，益自勤励，督宫妾治女工，夙兴夜寐，无时豫怠，劝上亲贤务学，随事几谏，讲求古训，谕告六宫，孜孜不倦。一日，集女史清江、范孺人等问曰：“自汉唐以来，何后最贤？家法何代最正？”对曰：“惟赵宋诸后多贤，家法最正。”后于是命女史录其家法贤行，每令诵而听之，曰：“不徒为吾今日法，子孙帝王后妃皆当省览，此可以为万世法也。”或曰：“宋朝过于仁厚。”后曰：“过于仁厚，不犹愈于刻薄乎？吾子孙苟能以仁厚为本，至于三代不难矣。仁厚虽过，何害于人之国哉？”上尝谓后曰：“君者，百责所萃，一夫不得其所，君之责也。”后即起拜曰：“妾闻古人有云：‘一夫失所，时予之辜。一民饥，曰我饥之，一民寒，曰我寒之。’今陛下之言，即古人之心也。致谨于圣心，加惠于穷民，天下受其福，妾亦与有荣焉。”又尝从容告上曰：“人主虽有明圣之资，不能独理天下，必择贤以图治，然世代愈降，人无全才。陛下于人才，固能各随其短长而用之，然尤宜赦小过，以全其人。”上喜，称善。一日，闻得元府库输其货宝至京师，问上曰：“得元府库何物？”上曰：“宝货耳。”后曰：“元氏有是宝，何以不能守而失之？盖货财非可宝，抑帝王自有宝也。”上曰：“皇后之意，朕知之矣，但谓以得贤为宝耳。”后即拜谢曰：“诚如圣言。妾每见人家产业厚则骄至，时命顺则逸生，家国不同，其理无二，人之常情，所当深戒。妾与陛下同处穷约，今富贵至此，恒恐骄纵生于奢侈，危亡起于忽微，故世传‘技巧为丧国斧斤，珠玉为荡心酖毒’，诚哉是言。但得贤才朝夕启沃，共保天下，即大宝也，显名万世，即大宝也，而岂在于物乎？”上曰：“善。”尝侍坐乾清宫，语及穷约时事。上曰：“吾与尔跋涉艰难，备尝辛苦，今日化家为国，无心所得，上感天地之德、祖宗之恩，然亦尔内助之功也。”后曰：“陛下一念救民之心，格乎皇天，天命眷之，祖宗佑之，妾何力之有？但愿陛下不忘穷约之时而警戒于治安之日，妾亦不忘相从于患难而谨饬于朝夕，则天地、祖宗非惟庇佑于今日，将为子孙无穷之福耳。”又常举“稼穑艰难、小民疾苦、和睦昆弟、周恤亲戚”之事，以教诸王、王妃，戒其骄纵。上凡御膳，后必躬自省视。宫人请曰：“宫中人众，无烦圣体。”后曰：“吾固知宫中有人，但妇之事夫，不可不谨，膳羞上进，不可不蠲洁。脱有不至，汝辈受责，吾心岂安？吾所以为此者，一以敬上而不敢忽，一以保汝辈免于责也，岂为无人耶？”宫人闻之，莫不感悦。后闻女史论“西汉窦太后好黄老”，顾而问曰：“黄老何如？”女史答曰：“清静无为为本，若绝仁弃义，民复孝慈是也。”后曰：“不然。孝慈即仁义事也，讵有绝仁义而为孝慈哉？仁义乃为治之本，乃曰：‘绝而弃之。’非理也。”后令诵《小学》书，注意听之，既而奏曰：“《小学》书言易晓，事易行，于人道无所不备，真圣人之教法，盍表章之？”上曰：“然。吾已令亲王、驸马、太学生咸讲读之矣。”后尝闻元世祖后煮故弓弦事，亦命取练之织为衾裯，以惠孤老。每制衣裳，余帛缉为被褥，曰：“身处富贵，当为天地惜物，暴殄天物，古人深戒也。”织工治丝有荒颣弃遗者，亦俾缉而织之，以赐诸王妃、公主，谓曰：“生长富贵，当知蚕桑之不易，此虽荒颣弃遗，在民间犹为难得，故织以示汝，不可不知也。”平居衣大练，服浣濯之衣，不喜侈丽，衾裯虽弊，不忍易。左右言于后曰：“享天下至贵至富，何庸惜此？”后曰：“吾闻古之后妃皆以‘富而能俭，贵而能勤’见称于载籍，盖奢侈之心易萌，崇高之位难处，不可忘者勤俭，不可恃者富贵也。勤俭之心一移，祸福之应响至，每念及此，自不敢有忽易之心耳。”宫人有过，上怒之，后亦怒，命左右执付宫正司议罪。上怒解，问后曰：“尔不自责罚，付之宫正司，何也？”后曰：“妾闻赏罚惟公，足以服人，故不以喜而加赏，不以怒而加刑，喜怒之际而行赏罚，必有偏重，人议其私，付之宫正司，则当斟酌其轻重矣。治天下者，亦岂能人人自赏罚哉？有司者论之耳。”上曰：“尔亦怒之，何也？”后曰：“当陛下怒时，遽自罚之，非惟宫人得重责，陛下亦损中和之气，故妾之怒者，所以解陛下之怒也。”上喜。后以不逮事舅姑为恨，见上追慕悲伤，亦为之流涕，晨夕袆翟，从上拜谒奉先殿，每当祭，躬治膳羞，务尽诚敬。接妃嫔以下有恩，被宠顾有子者，待之加厚。语诸王妃、公主曰：“无功受福，造物所恶。吾与若属被金绣，羙饮食，终日无所为，当勤女工，以报造物者。”太子、诸王虽爱之甚笃，勉令务学，谆切恳至，尝曰：“汝父尊临万国，身致太平，亦由学以聚之。尔小子当思继继绳绳，以不辱所生。”又曰：“吾闻女史言邓禹为将，不妄杀人，故其女为后。吾家世忠厚，至吾父虽无禹之功，然平生急于义，今日为后，非偶然也。汝辈异日有人民社稷之寄，尤必积累忠厚，乃可长世，切不可自恃而不务德，谓事有偶然也。汝切识之。”诸王或以衣服、器皿相尚者，后曰：“唐尧、虞舜茅茨土阶，夏禹、文王恶衣卑室。汝父俭朴，尤恶奢丽，日夜忧勤，以治天下。汝辈无功，锦衣玉食，犹欲以服御相加，何志气不同如是乎？惟当亲师取友，讲论圣贤之学，开明心志，自无此气习也。”后慈以接下，亲戚、勋旧之家无不得其欢心，命妇入朝，不以尊贵临之，延接如家人礼。然此皆天性自然，非有勉强。每念父母早亡，一言及，未尝不流涕，上见之，恒加叹息。遇水旱、岁凶，进食必间设麦饭、野蔬，上因告以赈恤之事，后曰：“妾闻水旱无时无之，赈恤之有方如蓄积之先备，卒不幸有九年之水、七年之旱，将何法以赈之？”上深以为然。尝为上言：“施恩欲溥遍，然亦有等差，众庶日给，固有艰难，百官家在京者，其乡里远近不同，家贫富亦异而俸入有限，虑或不给，艰难必甚，遇暑雨祁寒，輙形于嗟叹。”上感其意，每遣存问周给之。近臣及诸奏事官朝罢，会食廷中，后命中官取其饮食亲尝之滋味，凉薄不旨，奏上曰：“朝廷用天禄，以养天下之贤，故自奉欲其薄，养贤欲其丰，今之典大亨者，不能辑其下人，惟奉上者甘旨，群臣饮食皆不得其味，岂陛下养贤之意乎？”上曰：“饮食之事，朕不经心，将谓群臣皆得甘旨，岂意所司自分厚薄，想群臣欲言，又难于启齿，事虽甚微，所系亦大。皇后今日不言，朕岂知其如此？”亟召光禄卿徐兴祖切责之，兴祖等皆惭服。上尝临太学祀先师孔子还，后问曰：“太学生几何？”上曰：“数千。”又问：“悉有家乎？”曰：“亦多有之。”后曰：“善理天下者，以贤才为本。今人才众多，深足为喜，但生员廪食于太学，而妻子无所仰给，彼宁无累于心乎？”上即命月赐粮，给其家，以为常。上尝发死囚筑城，以赎其罪。后言于上曰：“赎罪罚役，国家至恩，但疲困之囚，加以劳役，恐不免于死亡。虽曰生之，其实死者多矣。”上善后言，罢其役，悉释之。尝谓上曰：“事几得失，本君心之邪正；天下安危，系民情之苦乐。”又曰：“法屡更必弊，法弊则奸生，民数扰必困，民困则乱生。”上皆命女史书之。后得疾，上寝食不安，以语群臣，群臣请祷祀山川，遍求名医。后闻，谓上曰：“妾平生无疾，今一旦得疾如此，自度不能起。死生有命，祷祀求医，何益之有？”及疾亟，上问曰：“尔有身后之属乎？”后曰：“陛下与妾起布衣，今日陛下为亿兆主，妾为亿兆母，尊荣至矣，尚何言？惟感天地、祖宗，无忘布衣而已。”上复问之，后曰：“陛下当求贤纳谏，明政教以致雍熙，教育诸子，使进德脩业。”上曰：“吾已知之，但老身何以为怀？”后复曰：“死生命也，愿陛下慎终如始，使子孙皆贤，臣民得所，妾虽死如生也。”遂崩，年五十一。上恸哭，终身不复立后。上尝罢朝，内臣、女史更进奏事不已。上凄然不怿曰：“皇后在，吾岂有此烦聒哉？”后在时，内政一不以烦上，上从容甚适，故不胜哀悼焉。是岁九月庚午，葬孝陵，谥曰孝慈皇后。后皇后小祥，礼部奏令天下诸司致祭，上不从，曰：“皇后在时，尝问朕曰：‘天下之民安乎？’朕曰：‘尔问甚善，然事不在尔。’后曰：‘陛下为天下父，妾忝为天下母，天下之民皆子女也，其安与否岂可不知？’今言犹在耳，而欲以小祥费天下民财，甚非后心也。其止之。”逾年，宫人思之不忘，乃作歌曰：“我后圣慈，化行家邦，抚我育我，怀德难忘，于千万年，泌彼下泉，悠悠苍天。”皇后生皇子五人：长曰标，懿文太子；次樉，封秦王；次 ，封晋王；次今上；次橚，封周王；皇女二人：宁国公主、安庆公主。今上初生有云龙之祥，后甚异之，后尝梦微时携诸子在原野间，卒遇寇至，皆红巾，甚恐，适今上以马进，扶后上马，复跃马从寇，见今上皆辟易遁去，后与诸子从容而还，遂觉，故独钟爱于今上焉。永乐元年六月丁巳，加上尊谥孝慈昭宪至仁文德承天顺圣高皇后。

丁亥，文武百官素服行奉慰礼。上命礼部考皇后丧服之制，于是礼部言：“按宋制，在京文武官丧服皆官制之，闲良听除，官员皆给以布。其服用麻布，直领大衫，袖麻布裙，麻布冠，麻要绖，麻鞋。”上曰：“在京文武百官及闲良听除，官员人给布一匹，令其自制。”

戊子，礼部定大行皇后丧礼。凡在京文武百官于己丑清晨素服至右顺门外，具丧服入临，临毕素服行奉慰礼，庚寅、辛卯亦如之。武官一品至五品、文官一品至三品命妇于己丑清晨，素服至乾清宫，具丧服入临行礼，不许用金银珠翠首饰及施脂粉。丧服用麻布盖头、麻布衫、麻布长裙、麻布鞋，其在外文武官丧服之制与京官同。闻讣日于公厅，成服三日而除。命妇丧服与京官命妇同，亦三日而除。军民男女皆素服三日，音乐、祭祀皆停百日，仍停嫁娶：文武官百日，军民止停一月。制可。

己丑，监察御史章良以罪系狱，上疏自陈过咎。上曰：“知过能改，亦人所难。”遂释之，左迁云南府儒学教授。

府军右卫指挥佥事陈明等平广东蛮寇还，赐钞有差。

升临洮卫指挥佥事孙德为四川都指挥使。

山东肥城县知县许好问言：“报国莫如荐举，献忠莫如进谏。臣既不能荐贤以报国，敢不进言以献忠？周有天下八百年，秦并周为正统合四十余年，而汉兴汉有天下四百余年，隋平陈混一天下，甫二十九年而唐兴，唐有天下二百八十八年，元起沙漠，入主中国，混一天下，八十余年而圣朝隆兴。先儒云：‘凡能混一天下，不及百年皆为迭兴之闰位。’乃知秦为汉闰，元为国朝之闰，亦已明矣。伏愿陛下慎刑罚，昭劝惩，缓差徭，容直谏，致中和，以丕显文明之治，则皇祚传之万世，圣子神孙承继于无穷矣，岂特八百年而已哉？”上曰：“治乱相因，盛衰有时，虽出于气运一定之数，然亦由人事之所致也。其间保民致治，国祚灵长，未有不由创业垂统之君脩德慎罚，以为子孙继述之基本，其所以速致乱亡者必反是。要之祈天永命，固有其道，鉴之往古，事诚可徵。好问所言，甚可取也。”好问，常州宜兴人。

诏遣延安侯唐胜宗、长兴侯耿炳文巡视陕西城池，督军屯田。

庚寅，赐庐州等卫征南军士家属钞一万六百二十八锭。

擢左春坊司直郎魏德寿为江西布政使。德寿，吴人，洪武十四年以文学授太子正字，迁司直郎，至是升今官。

置延安府吴堡、神木、府谷三县儒学。

癸巳，遣使敕谕平山卫指挥使司曰：“近东昌府奏言平山卫遣军三百余人，历郡县追逮军役，凡民家养子赘壻，悉被拘系。夫朝廷军伍之制，有应补者当明移文取之，今不上禀朝廷而妄自遣军，遍扰吾民，可谓无法矣。”敕至，其指挥陈镛亲率幕官至京，具陈其由。

乙未，遣使谕征南将军颍川侯傅友德等曰：“得报，知永昌侯驻军建昌，大军七月二十八日已击败乌撒，次第搜捕林箐诸蛮，然此地山高道隘，必不可轻动，宜以永昌、平凉、安陆三侯、王、张、郭三都督军会而为一，以大势压之，则一举可殄矣。人自七星关来者又云芒部、乌撒之蛮至夜举火，挈家入霭翠之地。符至，可谕霭翠之民缚送军前。其关索岭非古正道，古道又在西北，可以大军踩之开此道，以接普定，则芒部酋长必尽获以来。将军其熟图之。”

丙申，以牲醴告于太庙，上大行皇后谥册文曰：“皇帝制曰：皇后马氏，亘古帝王之兴，淑德之配，能共致忧勤于政治者，盖鲜克开泰寰宇，福被苍生。惟后与朕起自寒微，忧勤相济，越自扰攘之际，以迄于今，三十有一年，家范宫闱，母仪天下，相我治道，成我后人淑德之至，无以加矣。朕意数年之后，吾儿为帝，当与后归老寿宫，抚诸孙于膝下，以享天下养，何期一疾弗瘳，遽然崩逝，使朕哀号，不胜痛悼。虽然有生必有死，天道之常。后虽崩逝，而后之德不泯者存。谨遵古谥法，册谥皇后曰孝慈。於戏！公议所在，朕不敢私，惟灵其鉴之。”

丁酉，以秀才曾泰为户部尚书。泰，江夏人，有学行，故不次用之。

庚子，上以孝慈皇后丧，万几委积，乃命礼部臣考古典，遵以日易月之制，以素羞祭告于皇后之灵曰：“自后崩逝，已十有五日，虽哀恸无穷，而天下事重，不敢久旷不治。谨遵礼制，以日易月，朕释期服视朝，诸子仍衰麻，以奉几筵，惟灵鉴之。”

以前河间知府杨冀安为云南府知府。

辛丑，诏建蜀王宫殿于成都府。

监察御史赵仁言：“臣闻治天下以得贤为本，宣教化以治民为先。钦惟圣心拳拳，以天下之广，惟恐一夫不得其所，一官不称其职，除官拜命，谆谆告戒，至亲且切，盖欲使斯民乐于雍熙，天下期于无刑而已。曩者，以贤良、方正、聪明、正直、孝弟、力田、文学之士列置郡县，俾宣明教化，抚安生民，授任之际，才智高下，一时未尽周知，将一考矣，政绩少闻，于是又聘天下秀才，以资任用。臣愚以为从古以来，知人不易，莫若考其经明行脩、达于政事者为一等，通晓四书、才兼干济者为一等，量才授职，代彼旧官，其既代之官，就令布政使司、按察司考核，孰为称职，孰为不称职，孰为平常，给以纸牌，遣赴吏部，再加考核，若有公勤廉干者擢用之，庸怠贪鄙者罢黜之，如此则官得其人，民被其泽矣。”上览其言，谓刑部尚书开济等曰：“设官分职，所以安民，官不得人，民受其害。今徵至秀才不下数千，宜试其能否，考其优劣，然后任之以职，尔等定议以闻。”于是济等议为七条：“其一，宜选文武之臣有才识者于公事暇时，以所取秀才一一延问，以经明行脩为一科，工习文词为一科，通晓四书为一科，人品俊秀为一科，言有条理为一科，晓达治道为一科，六科备者为上，三以上为中，三科以下为下，六科俱无为不堪；其二，观其言貌，止知大略，观其行事，乃见实能，宜令京官于秀才内各举所知，举中者量加升擢，不当者罚及举主；其三，往者，犯罪官员皆以怠惰无能，遂致废事，今宜精选可用者留之，老疾不堪者遣还，仍命布政使司、按察司具其善恶实迹，参其所言得失，以为黜陟；其四，秀才多郡县一时起送，其堪录用者犹虑未尝练习政务，况又用非其才则非，但速于获戾，民亦被其害矣，今堪用者止宜量才授职，未可遽迁重任，其不堪任遣还乡里者，可令为社师，明经老疾者授以教官；其五，见任官员其间，岂无才学之士廉慎之人，初用秀才远不可及，今宜核之，果文学之士，历任老成，有绩可称而无过者存用之，或加升擢，与初任秀才参署政务，所谓孝弟、力田、聪明、正直者多非其人，宜悉罢举；其六，刑罚未省，赋役未均，皆由所司不得其人，今以秀才任之，必能兴学校，教民有方，均平赋役，使民无讼矣；其七，内六部、察院、外布政使司、按察司及府、县守令任亦重矣，得其人则政举，非其人则职废，必选通儒达吏、练事老成、明于治体、可以任重者使居之，不可泛用非人。”议上，从之。

故元遗民一百四十八人自黄城即该来归，诏给以衣粮，俾屯田于析木城。

壬寅，秦王樉、晋王 、今上、周王橚、楚王桢奔大行皇后丧至京师。

黄州府同知安贞以擅造公宇器用，为吏所告，湖广按察司鞫之以闻。上遣使敕曰：“安贞有犯，法司如律按之，固其职也。然原贞之情，非自私也，房宇器用之物，皆公家所需。贞若迁他官而去，必不以偕往，今乃罪之，是长猾吏告讦之风矣。”敕至，贞复职械其吏，送京师。

乙巳。赐秦王、晋王、今上、周王、楚王侍从官属及校卒钞有差。

宥靖州卫指挥佥事庞虎等罪，调临安、沾益守御。遣使赍敕，谕之曰：“人臣之怀忠义者，刚果正直，未有欺蔽其君者也。曩，靖州经界不明，朕谓尔等忠良之臣，必能明之，遣镇抚毕安谕意再三，岂谓尔等潜通贿赂，卖弃其地入于蛮夷，乃饰词设谩，非欺君而何致？法司问拟如律，宥死，贬隶编伍。朕思尔等前劳，既多心所不忍，今姑释尔罪，调云南沾益、临安二卫守御，尚改过自新，毋蹈前非，符至即行。”

遣使谕征南将军颍川侯傅友德、右副将军西平侯沐英曰：“云南士卒艰食，措置军事贵乎得宜，不则大军一回，诸夷复叛，力莫能制。其士卒逋逃者既入蛮地，不复能出，盖非蛮人杀之，则必为禁锢深山，使之耕作。凡守御之处，当以此晓之。蓝玉、费聚、吴复三侯、王、张、郭三都督会所部兵马，穷索山林，则余寇可悉擒也。兵既艰食，固不宜分，止于赤水、毕节、七星关各置一卫，黑张之南、瓦店之北中置一卫，如此分守，则云南道路往来无碍矣。霭翠之地，必以十万众乃可定也。凡此数者，朕所见大概耳，万里之外，岂能周知？若军中便宜，则在将军等自处置也。”

营阳侯杨璟卒。璟，庐州合肥县，本儒家子，少沉毅，读书不喜治章句，好武略。元季兵起，璟聚里中少壮，保乡曲。岁乙未，率众渡江，归上于太平，授管军万户，领兵从攻漂水、溧阳，克句容。丙申，上定金陵，以功升管军总管，累从征伐有功，与左相国徐达下江陵，拜璟湖广行省参政，分镇荆州，抚辑军民，威望甚著。后升平章，授以诰曰：“天戈大举，威扬逐鹿之秋；日驭方升，气壮攀龙之士。助予神武，集此大勋。咨尔璟，始从义旅于太平，寻著武功于建业，拥兠鍪而当万人之敌，建旌节以佐四方之征，遂俾参赞政机，守临鄂渚而复委承边寄，分戍荆州，录功宜位于辨章，辟宇更资于大将。於戏！明韬略于奇正，控制甲兵万垒之雄；敷声教于朔南，弼成海宇一家之治。以光盛业，庶体至怀。”洪武元年，为征南将军总兵，偕左丞周德兴、参政张彬等征广西。三月，师次永州，水陆并进，攻全州，略道州及桂阳、蓝山等县，徇常宁，取武冈，破永州，克靖江，执元平章也儿吉尼送京师，下郴州。八月，师还京，诏复统兵从大将军达征山西。十月，将兵援泽州，与元平章韩札儿兵战于韩店，我师失利。上以敕书谕璟曰：“兵出泽、潞，与敌相拒，虽少筭以累军，此亦兵家常事耳。然太原之战，得此以分彼势，亦可谓奇矣。今以尔为偏将军，居汤和之下，协力平胡，务在殄灭，勿以细故为虑也。”十二月，克太原，师还。二年十二月，自夏使还，敕赐文绮、白金。三年，率师攻覃垕寨不下，遣人请粮饷，上赐手诏责之。是岁，大封功臣，璟为营阳侯，赐铁券，子孙世袭其爵禄，复赐文绮、帛各二十二匹。四年，将兵分道伐蜀，从赤甲山进兵，出白盐山，至夔府南岸，据南城，沿大溪口进，与蜀兵战不利。及蜀平，上以璟与赵庸无功，不与赏，谕之曰：“璟粗识文字，命尔统军，屡尝失利，先于潞州丧师，及攻覃垕寨，久不能克，进攻瞿塘，又不料敌虚实，深入重地，以陷士马，难与赏格。”五年，散毛柿溪洞蛮民作乱，诏璟为右副将军，率兵讨平之。是岁，赐第宅于中立府。七年，命佐大将军达镇北平，既而诏还京师。十三年，命往辽东训练士卒。至是以疾卒于家，赐葬于钟山之阴，命有司治丧如礼。葬之日，上与皇太子及亲王俱遣官致祭，诏追封芮国公，谥武信。子通、达，通袭爵为侯，二十年领鞑靼官军往戍云南，多从其道亡，降普安卫指挥使，达为散骑舍人。

是月，万、崖二州民陈鼎叔等作乱，陷陵水县，海南卫官军击败之，追至藤桥，斩鼎叔等三百余人，余党悉平。








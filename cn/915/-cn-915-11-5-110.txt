◇祭用孟月诏（太和十六年正月戊午）

夫四时享祀，人子常道。然祭荐之礼，贵贱不同。故有邑之君，祭以首时，无田之士，荐以仲月。况七庙之重，而用中节者哉！自顷尝之礼，颇违旧义。今将仰遵远式，以此孟月直礻勺于太庙。但朝典初改，众务殷凑，无遑斋法，遂及于今。又接神飨祖，必须择日。今礼律未宣，有司或不知此。可敕太常令克日以闻。（《魏书·礼志》一，又《通典》四十九。）


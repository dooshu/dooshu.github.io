○申禁差科诏

隋末丧乱，豺狼竞逐，率土之众，百不存一。干戈未静，桑农咸废，凋弊之后，饥寒重切，永言於此，悼於厥心。今寇贼已平，天下无事，百姓安堵，各务称职。家给人足，即事可期，所以新附之民，特蠲徭赋。欲其休息，更无烦扰，使获安静，自修产业。犹恐所在州县，未称朕怀，道路迎送，廨宇营筑，率意徵求，擅相呼召。诸如此例，悉宜禁断，非有别敕，不得差科。不如诏者，重加推罚。布告天下，咸知此意。


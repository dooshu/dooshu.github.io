白练裙

顷岁丁酉，冯开之年伯为南祭酒，东南名士云集金陵。时屠长卿年伯乆废，奉恩诏复冠带，亦作寓公。慕狭邪寇四儿名文华者，先以纒头往，至日具袍服，头踏呵殿而至。踞厅事，南面呼妪出拜，令寇姬傍侍行酒，更作才语相向。次日六院喧传，以为谈柄。有江右孝亷郑豹先名之文者，素以才自命。遂作一传竒，名曰白练裙，摹写屠憨状曲尽。时吴下王百榖亦在留都，其少时曾眷名妓马湘兰名守真者。马年已将耳顺，王则望七矣，两人尚讲衿裯之好。郑亦串入其中，备列丑态，一时为纸贵。次年李九我为南少宰署礼部，追肆刻本毁其板，然传播逺近无算矣。予后于都下遇郑君，誉其填词之妙。郑面发赤嘱予勿再告人。


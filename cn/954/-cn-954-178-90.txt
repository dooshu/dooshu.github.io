陈师道　次韵苏公西湖观月听琴

清湖纳明月，远览无留云。

人生亦何须，有酒与桐君。

自醉宁问客，一樽复一樽。

平生今不饮，意得同酣醺。

清言冰玉质，坏衲山水纹。

殚精有後悟，畜耳无前闻。

潜鱼避流光，归鸟投重昏。

信有千丈清，不如一尺浑。

陈师道

陈师道　次韵苏公西湖观月听琴

公诗端正道，亭亭如紫云。

落世不敢学，谓是诗中君。

独有黄太史，抱杓挹其尊。

韵出百家上，诵之心已醺。

黄锺毁少合，大裘摈不文。

世事如病耳，蚁斗作牛闻。

苦怀太史惠，养豹烟雨昏。

後世无高学，举俗爱许浑。

陈师道


李相国示心远堂集奉赠

凤城满眼多高位，谁存洒落沧洲意。
高阳才子今元老，俯视青云独孤寄。
示我山堂诗一编，三山五岳蟠胸次。
于乎，古来作者有深义，篇章不独矜文字。
先生经术本闳深，短歌长句皆瑰异。
郊居杂述忆田园，咏史秋怀横涕泗。
中间折衷及风骚，异曲偏师安位置。
我昔献诗良草草，汎爱殷勤辄言好。
枉答瑶华亦偶然，春风一日生枯槁。
雨散云飞二十年，吹嘘重集长安道。
不信洪钟怜瓦缶，宁知溟渤收行潦。
对策谁能比仲舒，虚名窃恐如殷浩。
高秋绿酒坐园林，风议澄怀接苍昊。
感公知己非众人，不敢慁公甘迹扫。
连年蛮峤愁鼓鼙，山多豹虎海鲸鲵。
圣皇侧席尚文治，欲绥邛僰来雕题。
我公委蛇参密勿，天旋日转无端倪。
才雄心小恩遇重，卿云飏拜翻含悽。
礼闱罗尽天下士，龙门清峻谁攀跻。
腐儒愁疾将杖藜，软尘对面迷东西。
寒梅欲破忽惆怅，双柑苦忆听黄鹂。
迂疏那称平津客，只合长镵归旧溪。



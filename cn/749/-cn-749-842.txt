赵崇霄


崇霄字有得，号莲嶴，商王元份八世孙。福建通志云：剑浦（今福建南平）人，宝庆二年（1226）进士。

东风第一枝

妒雪梅苏，迷烟柳醒，游丝轻飏新霁。卷帘看燕初归，步屟为花早起。春来犹浅，便做出、十分春意。喜凤钗、才卸珠幡，早换巧梳描翠。

著数点、催花雨腻。更一番、递香风细。小莺忺暖调声，嫩蝶试晴舞翅。清欢易失，怕轻负、年芳流水。好趁闲、共整吟鞯，日日访桃寻李。








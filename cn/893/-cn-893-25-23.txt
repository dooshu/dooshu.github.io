流夜郎闻酺不预





《汉书·文帝纪》：“赐酺五日。”服虔曰：“酺，音蒲。”文颖注：“酺，音步。汉律，三人以上无故群饮酒，罚金四两，今诏横赐得令聚会饮食五日也。”颜师古注：“酺之为言布也，王德布于天下而合聚饮食为酺。服音是也。”唐时无三人群饮之禁，所谓赐酺者，盖聚作伎乐，年高者得赐酒食耳。《唐书》：至德二载十二月，赐民酺五日。此诗当是至德二载所作。



北阙圣人歌太康，[一]南冠君子窜遐荒。[二]汉酺闻奏钧天乐，[三]愿得风吹到夜郎。

[一]北阙，见五卷注。《诗·国风》：“无已太康。”《毛传》曰：“康，乐也。”魏明帝《野田黄雀行》：“百姓讴吟咏太康。”



[二]南冠君子，用《左传》钟仪事，见二十四卷注。《汉书·韦贤传》：“抚宁遐荒。”遐荒，谓远方荒僻之地。



[三]钧天乐，用赵简子事，见一卷注。






◇木瓜赋

美中洲之嘉树，表闲冶之丽姿，结灵根以诞秀，倾朝日以扬辉。擢丛柯之冉冉，布翠叶而蕤葳。惟兹木之在林，亦超类而独劭，方朝华而繁实，比沙棠而有耀。当大厦之方隆，愧微之纤挠。岂隐朴以幸全，固呈才而不效，离众用而获宁，永端己以励操。愿佳人之予投，思同归以托好。顾《卫风》之攸珍，虽琼琚而匪报。（《艺文类聚》八十七，《御览》九百七十三。）


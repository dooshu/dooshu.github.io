空城雀





《乐府诗集》：《乐府解题》曰：鲍照《空城雀》云：“雀乳四鷇，空城之阿。”言轻飞近集，茹腹辛伤，免网罗而已。



嗷嗷空城雀，[一]身计何戚促。本与鹪鹩群，[二]不随凤凰族。提携四黄口，[三]饮乳未尝足。食君糠秕余，[四]尝恐乌鸢逐。[五]耻涉太行险，[六]羞营覆车粟。[七]天命有定端，守分绝所欲。

[一]《说文》：“嗷，众口愁也。”《高唐赋》：“众雀嗷嗷。”



[二]《埤雅·释鸟》云：桃虫，鹪，其雌鴱。陆机曰：今鹪鹩是也，似黄雀而小。《说苑》曰：鹪鹩巢于苇苕，系之以发。鸠性拙，鹪性巧，故鹪俗呼“巧妇”，一名工雀，一名女匠。其喙尖如锥，取茅秀为巢，巢至精密，以麻紩之，如刺袜然，故一名袜雀。



[三]《家语》：孔子见罗雀者，所得皆黄口小雀。



[四]《说文》：“糠，谷皮也。”“秕，不成粟也。”



[五]《韵会》：“鸢，鸷鸟也，似鸱而小。”



[六]欧阳建诗：“不涉太行险，谁知斯路难。”



[七]《艺文类聚》：《益部耆旧传》曰：杨宣为河内太守，行县，有群雀鸣桑树上，宣谓吏曰：“前有覆车粟，此雀相随，欲往食之。”行数里，果如其言。






◇与某书

承天凉体豫，复欲缮写一赋。倾迟晖采，心目俱劳。承阅览秘府，备睹群迹，崔张归美於逸少，虽一代所宗，仆不见前古人之迹，计亦无以过於逸少，既妙尽深绝，便当得之实录。然观前世称目，窃有疑焉。崔杜之後，共推张芝，仲将谓之笔圣，伯玉得其筋，巨山得其骨。索氏自谓其书银钩虿尾，谈者诚得其宗。刘德升为锺胡所师，两贤并有肥瘦之断，元鸣获钉壁之习，师宜致酒简之多，此亦不能止。长胤狸骨，右军以为绝伦，其功不可及。由此言之，而向之论，或致投杖，聊呈一笑，不妄言耳。（《法书要录》引王僧虔《论书》与竟陵王子良《答僧虔书》混为一篇。今从梅鼎祚《文纪》割为「与某书」。）


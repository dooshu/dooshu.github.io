◎李严

严字正方，南阳人，后改名平。刘表时历诸郡县，终秭归令。荆州平，去事刘璋，为成都令，后署护军。拒先主于绵竹，迎降，拜裨将军，历犍为太守兴业将军，加辅汉将军，征拜尚书令。先主病，以为中都护，统内外军事，与丞相亮并受遗诏。后主嗣位，封都乡侯，假节，加光禄勋，转前将军，迁骠骑将军。以罪废徙梓潼，后闻亮卒，发病死。


○授庾准杨炎知制诰制

敕：中大夫行尚书吏部郎中上柱国庾准、检校尚书兵部郎中充山南副元帅判官赐绯鱼袋杨炎等，诏令之重，润色攸难，其文流则失正，其词质则不丽。固宜酌《风》、《雅》之变，参汉魏之作，发挥纶旨，其在兹乎？尔各以茂才硕学，敏识纯行，俾其对掌，可谓得人，仍转郎位，式光朝选。准可行尚书职方郎中知制诰，散官勋如故。炎可守尚书礼部郎中知制诰，赐如故。


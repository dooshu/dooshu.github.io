○请诛刘从谏妻裴氏疏

刘从谏包藏逆谋，比虽已露，今推穷仆妾，尤得事情。据其图谋语言，制度服物，人臣僭乱，一至於斯。虽生前幸免於显诛，而死後已从於追戮。凡在朝野，同深庆快。且自古人臣叛逆，合有三族之诛。《尚书》曰：“乃有颠越不恭，我则劓殄灭之无遗育，无俾易种於兹新邑。”如此则阿裴已不得免於极法矣。又况从谏死後，主张狂谋，罪状非一。刘稹年既幼小，逆节未深，裴为母氏，固宜诫诱。若广说忠孝之道，深陈祸福之源，必冀虺毒不施，枭音全革。而乃激厉凶党，胶固叛心。广招将校之妻，适有酒食之宴。号哭激其众意，赠遗结其群情。遂使叛党稽不舍之诛，孽童延必死之命。以至周岁，方就诛夷。此阿裴之罪也。虽以裴问之功，或希减等，而国家有法，难议从轻。伏以管叔周公之亲弟也，有罪而且诛之。以周公之贤，尚不舍兄弟之罪，况裴问之功效，安能破朝廷法耶？据阿裴废臣妾之道，怀逆乱之谋，裴问如周公之功，尚行周公之戮。况於朝典，固在不疑。阿裴请准法。


○对小吏持剑判

〈得乙为小吏，持剑执烛事功曹，後忽带剑於槐，弃炬於地，功曹将罚之，乙不伏。〉

天生小人，以事君子。各徇所守，式恭尔位，恪勤或懈，法罚必施。居官之恒，虽细不宥。既署名於小吏，则委质於功曹，持剑为仪，执炬行夜。乙诚微品，猥构无良，徒效激节慕奇，不知安卑守道。遂使披莲宝锷，向春树而弃捐；桂华焰，委宵途而扑灭。执御洋洋，不爽伊善；为士谔谔，果贻其伤。空思︹梁，罪欲何逭？


○议沙门不应拜俗状

窃以川渎细流，竟朝宗於溟海；萤烛末光，终归曜於日月。故知物有深厚，犹取贵於总名；况在君亲莫大，而有弃於严肃。洎乎关浮紫气，塔照金容，老释二门，俱隆法教。但法教流布，事由君后；出家离俗，命在尊亲。遂使载覆之恩，弃而不答（事如奉常议中弹）；贵贱之礼，捐而靡修。既亏人事，有伤礼律（弹曰：内外既殊，奚可拘於礼律）。爰轸圣虑，询及刍荛，轻陈管见，从拜为允。谨议。

刘仁

仁，龙朔中官雍州司功。


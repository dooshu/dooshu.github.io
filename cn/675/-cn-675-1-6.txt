卷六 评论门二

王右丞好取人诗，如“行到水穷处，坐看云起时”，此《华英集》中句也。“漠漠水田飞白鹭，阴阴夏木啭黄鹂”，此李嘉祐句。僧惠崇有诗云：“河分岗势断，春入烧痕青。”士大夫奇之，然皆唐人旧句。崇有师弟，学诗于崇，赠崇诗曰：“河分岗势司空曙，春入烧痕刘长卿。不是师偷古人句，古人诗句似师兄。”大都诵古人诗多，积久或不记，则往往用为己有。如少陵诗云：“峡束沧江起，岩排石树圆。”见苏子美颂诗，全用“峡束沧江”“岩排石树”作七言诗两句。子美岂窃人诗者？《古今诗话》

元和中，长安有沙门善病人文章，尤能捉人语意相合，张籍喜之。或得句曰：“长因送人处，忆得别家时。”谓“似应不与前辈合”也。僧曰：“此有人道来。”籍曰：“何人？”僧曰：“见他桃李树，忆着后园枝。”籍大笑。

舒王云：“梨花一枝春带雨”，“桃花乱落如红雨”，“珠帘暮卷西山雨”，皆警句也；然不若“院落深沉杏花雨”为佳。

宋莒公好玉谿诗，不爱韦苏州。晏元献取少陵多，取太白少；又取裴说“幸无偏照处，刚有不明时”为佳。

咏牡丹诗甚多。罗邺云：“落尽春红始见花，幄笼轻日护香霞。买栽池馆恐无地，看到子孙能几家？”此诗中之虎也。俱同前

此诗《续本事诗》有全篇云：“落尽春红始见花，花时比屋事豪奢。买栽池馆恐无地，看到子孙能几家？门倚长衢攒绣轭，幄笼轻日护香霞。歌钟满坐争欢赏，岂信流年鬓有华！”《续本事诗》

李太白才逸气豪，与陈拾遗齐名。其论诗云：“梁陈已来，艳薄殊极，沈休文又尚声律。将复古道，非我而谁？”故陈、李二集，律诗全少。尝言：“兴寄深微，五言不如四言，七言又其靡也；况使束于声调俳优哉？”故戏杜子美曰：“饭颗山头逢杜甫，头戴笠子日卓午。借问别来太瘦生，总为从前作诗苦。”《古今诗话》

宋武帝咏谢庄《月赋》，称叹久之，谓颜延之曰：“希逸作此，可谓前不见古人，后不见作者。陈思王何足尚也！”延之曰：“诚如其言，然云‘美人迈兮信音绝，隔千里兮共明月’，知之不亦晚平？”武帝以为然。及见希逸，希逸对曰：“延之诗云‘生为长相思，死为长不归’，岂不更加于臣耶？”武帝抚掌。

谢学士吟《蝴蝶诗》三百首，人呼为谢蝴蝶，其间绝有佳句，如：“狂随柳絮有时见，舞入梨花何处寻？”又曰：“江天春晚暖风细，相逐卖花人过桥。”古诗有“陌上斜飞去，花间倒翅回”。又云：“身似何郎贪傅粉，心如韩寿爱偷香。”终不若谢句意深远。

孙少述《栽竹诗》曰：“更起粉墙高百尺，莫令墙外俗人看。”晏临淄曰：“何用粉墙高百尺，任教墙外俗人看。”处士之节，宰相之量，各言其志。

李洞为吴子华所知。子华尝出百篇示洞，洞曰：“大兄百篇中一联最佳，《西昌新亭》曰：‘暖漾鱼遗子，晴游鹿引麑。’”子华亦不怒其所鄙，而喜其所许。

苏子美坐进奏赛神事谪官，死于皋桥之居。江邻几有诗吊之曰：“郡邸狱冤谁与辩？皋桥客死世同悲。”用事精审而当。又有云：“五十践衰境，加我在明年。”论者谓人莫不用事，使事如己出，天然浑成，乃可言诗。

江外有石，人破之，其形色皆类月。欧阳文忠有《月石诗》云：“二曜分为三”，固为佳句，尚念未快。子美见之，作诗寄之云：“我疑此山石，久为月昭著。老蚌吸月月降胎，水犀望星星入角。彤霞烁石变丹砂，白虹贯岩生美璞。”永叔见之，曰：“此奇才，精通物理者也。”

说者谓王右丞《终南诗》皆讥时宰。诗云“太乙近天都，连山接海隅”，言势位盘据朝野也；“白云回望合，青霭入看无”，言徒有表而无内也；“分野中峰变，阴晴众壑殊”，言恩泽偏也；“欲投人处宿，隔水问樵夫”，言畏祸深也。

杜荀鹤尝有“旧衣灰絮絮，新酒竹篘篘”；或称于相国韦庄。庄曰：“我道‘印将金锁锁，帘用玉钩钩。’”其皆可见。俱同前

唐人赓和诗，有次韵，依其次用韵，同在一韵中耳；有用韵，用彼之韵，亦必次之。韩吏部《和皇甫湜陆浑山火》是也。今人多不晓。刘长卿《余干旅舍》云：“摇落暮天迥，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣征衣？”张籍《宿江上馆》云：“楚驿南渡口，夜深来客稀。月明见潮上，江静觉鸥飞。旅宿今已远，此行殊未归。离家久无信，又听捣寒衣。”两诗偶似次韵，皆奇作也。(《中山诗话》)

张迥少年苦吟，未有所得；梦五色云自天而下，取一团吞之，遂精雅道。有《寄远》诗曰：“锦字凭谁达，闲庭草又枯。夜长灯影灭，天远雁声孤。蝉鬓凋将尽，虬髯白也无？几回愁不语，因看《朔方图》。”携卷谒齐己，点头吟讽无斁，为改“虬髯黑在无”，迥遂拜作一字师。《郡阁雅谈》

郑谷幼负名誉，司空图见而奇之。问之，答曰：“大夫《曲江晚望》断篇云‘村南斜日闲回首，一对鸳鸯落渡头’，意深矣。”司空抚背曰：“当为一代《风骚》主。”同前

苏子容爱元、白、刘宾客辈诗，如《汝洛唱和》，皆往往成诵；苦不爱太白辈诗。曾诵《汝洛集九日送人》云：“清秋方落帽，子夏正离群。”以为假对工夫无及此联。又举刘梦得《送李文饶再镇浙西》诗，以为最着题。《诗史》

谢赫云：“卫协之画，虽不该备形妙，而有气韵，凌跨群雄，诚旷代绝笔。”欧阳文忠《盘车图》云：“古画画意不画形，梅诗咏物无隐情。忘情得意知者寡，不若见诗如见画。”此真识画也。《古今诗话》

曹唐、罗隐同时，有诗名。罗曰：“唐有鬼诗。”或曰：“何也？”曰：“树底有天春寂寂，人间无路月茫茫。”唐曰：“隐有牡丹诗。”或曰：“何也？”曰：“若教解语应倾国，任是无情也动人。”卢瓌《抒情》

杜子美诗：“映阶碧草自春色，隔叶黄鹂空好音。”此正咏武侯庙，而托意在其间。《金陵语录》

“暝色赴春愁”下得赴字好，若下起字，便是小儿语也。“无人觉来往，疏懒兴何长”，下得觉字大好。足见吟诗要一字两字工夫。同前

国朝浮屠，以诗名于世九人，故有集号《九僧诗》，今不复传。余闻人多称其一曰惠崇，余八人忘其名字。余亦记其诗云：“马放降来地，雕盘战后云。”又云：“春生桂岭外，人在海门西。”其佳句类此，其集已亡，人多不知所谓九僧者矣，可叹也。当时有进士许洞，俊逸士也。会诸僧分题，出一纸，约曰：“不得犯此一字。”其字乃山水风云竹石花草雪霜星日禽鸟之类，诸僧阁笔。洞，咸平三年进士及第，无名子嘲曰“张康浑裹马，许洞闹装妻”是已。九僧谓希昼、宝通、守恭、行肇、简长、尚能、智仁、休复，惟崇有集行于世。《谈苑》亦有诗。《欧公诗话》

唐之晚年，诗人无复李、杜豪放之格，然亦务以精意相高。如周朴者，构思尤艰。每有所得，必极雕琢。故时人称朴诗月锻季炼，未及成篇，句已播人口。其名重当时如此。今不复传。余少时犹见其集，其句有云：“风暖鸟声碎，日高花影重。”又云：“晓来山鸟闹，雨过杏花稀。”诚佳句也。(同前)

“风暖鸟声碎，日高花影重”，《杜荀鹤集》有全篇。尝有云：“杜诗三百首，妙在一联中。风暖鸟声碎，日重花影重。”今文忠乃以为周朴诗，何也？(《隐居诗话》)

圣俞尝语余曰：“诗家虽率意，造语亦难，若意新语工得前人所未道者，斯为善也。必能状难写之景，如在目前，含不尽之意，见于言外，然后为至。贾岛云‘竹笼拾山果，瓦瓶担石泉’，姚合云‘马随山鹿放，人逐野禽栖’等句，是山邑荒僻，官况萧条，不如‘县古槐根出，官清马骨高’为工。”余曰：“工者如是，状难写之景，含不尽之意，何诗为然？”圣俞曰：“作者得于心，览者会以意，殆难指陈以言也。虽然，亦可略道其仿佛。若严维‘柳塘春水慢，花坞夕阳迟’，则天容时态，融和骀荡，岂不如在目前乎？又若温飞卿‘鸡声茅店月，人迹板桥霜’，贾岛‘怪禽啼旷野，落日恐行人’，则道路辛苦，羁愁旅思，岂不见于言外乎？”(《欧公诗话》)

杨大年与钱、刘数公唱和，自《西昆集》出，时人争效之，诗体一变。而先生老辈患其多用故事，至语僻难晓，殊不知自是学者之弊。如子仪《新蝉》云：“风来玉宇乌先觉，露下金茎鹤未知。”虽用故事，何害为佳？如大年云：“峭帆横渡官桥柳，叠鼓惊飞海岸鸥。”其不用故事，岂不佳乎？盖其雄文博学，笔力有余，故无施不可。非如前世号诗人者，区区于风雪草木之类为许洞所困也。

退之才力，无施不可，而常以诗为文章末事，其诗曰：“多情怀酒伴，余事作诗人。”然其资谈笑，助谐谑，叙人情，状物态，一寓于诗而曲尽其妙。此在雄文大手，固不足论。而余独爱其工于用韵，盖得韵宽则波澜横溢，泛入旁韵，乍合乍离，出入回合，殆不可拘以常格，如《此日足可惜》之类是已。得韵窄，则不复旁出而因见其巧，愈险愈奇，如《病中赠张十八》之类是也。余尝与圣俞论此，以谓譬诸善驭良马者，通衢广陌，纵横驰逐，惟意所之。至于水曲蚁封，疾徐中节，而不蹉跌，乃天下之至工也。圣俞戏曰：“前史言退之为人木强，若宽韵可自足，而辄旁出，窄韵难独用，而拗反不出，岂非其拗强而然欤？”坐客皆为之笑。俱同前

欧阳永叔不甚爱杜诗，而谓韩吏部绝伦。吏部于唐世文章，未尝屈下，独于李杜，称道不已。欧阳贵韩而不悦子美，所不可晓。然于李白则又甚赏爱，将由太白腾捍飞动易为感动也？《贡父诗话》

唐文人李习之不能为诗，《韩吏部集》有习之两句云“前知讵灼灼，此去信悠悠”，殊无可取。郑州尝掘地得石刻刺史李翱《戏赠诗》云：“县君爱砖渠，绕水恣行游。鄙性乐山野，掘地便成沟。两岸植芳草，中间漾清流。所向既不同，砖凿名自修。从他后人见，景趣谁为幽。”此别一李翱，非习之。《唐书》习之传不记为郑州。王深甫编次习之诗，乃收此诗。皇甫湜诗亦无闻。退之有《读公安诗》讥其“掎摭粪壤间”。国朝尹师鲁以古文自名，而不能为诗，吾尝见梅圣俞云然。同前

许浑诗格清丽，然不干教化，又有李远以赋名，伤于绮靡，不涉道，故当时号浑诗远赋。虽然，诗要干教化，若似聂夷中辈，又太拙直矣。《诗史》

古人文章，自应律度，未尝以音韵为主。自沈约增崇韵学，其论文则曰：“欲使宫羽相变，低昂殊节。若前有浮声，则后须切响。一篇之内，音韵尽殊；两句之中，轻重悉异。妙达此旨，始可言文。”自后浮巧之语，体制渐多。如旁犯、蹉对、假对、双声、叠韵之类，诗又有正格偏格，类例极多，故有三十四格、十九图、四声八病之类。今略举数事：如徐陵云：“陪游馺娑，聘纤腰于结风；长乐鸳鸯，奏新声于度曲。”又云：“厌长乐之疏钟，劳中宫之缓箭。”虽两“长乐”，义不同，不为重复，此为旁犯。如《九歌》云：“蕙肴蒸兮兰藉，奠桂酒兮椒浆。”蒸蕙肴对奠桂酒，今倒用之，谓之蹉对。如“自朱耶之狼狈，致赤子之流离，”不惟朱对赤，耶对子，兼狼狈流离，乃兽名对鸟名。又如“厨人具鸡黍，稚子摘杨梅”，以鸡对杨，如此之类，皆为假对。如“几家村草里，吹唱隔江闻”，几家、村草，吹唱、隔江皆双声。如“月影侵簪冷，江光逼屐清”，侵簪、逼屐皆叠韵。诗第二字侧入，谓之正格，如“凤历轩辕纪，龙飞四十春”之类。皆第二字平入，谓之偏格。如“四更山吐月，残夜水明楼”之类。唐名辈诗多用正格，如杜甫诗用偏格者十无二三。(《笔谈》)

乐天看牡丹于钱塘开元寺，同徐凝醉归；张祜榜舟而至，各希首荐。乐天曰：“二公论文，在于一战。”遂试《长剑倚天外赋余霞散成绮诗》，以凝为首，祜次之。曰：“‘地势遥高岳，河流侧让关’，多士谓陈叔宝曰‘日月光天德，山河壮帝居’徒有前名；又祜《题金山寺》云‘树影中流见，钟声两岸闻’，虽綦母潜云‘塔影挂清汉，钟声和白云’，此句未为佳。”祜《观猎》四韵及《宫词》，乐天曰：“张三作猎诗，比王右丞，予则未敢优劣。”王摩诘诗曰：“风劲角弓鸣，将军猎渭城。草枯鹰眼疾，雪尽马蹄轻。忽过新城戍，还归细柳营。回看落雁处，千里暮云平。”祜诗曰：“晓出禁城东，分围浅草中。红旗开向日，白马骤迎风。背手抽金镞，翻身控角弓。万人齐指处，一雁落寒空。”白公云：“人谓《宫词》之中皆数对，何足奇也！然无徐生‘千古长如白练飞，一条界破青山色’。”祜遂行歌而迈，凝亦鼓枻而去。二生终身偃蹇，不随乡试。前此，李林宗补阙、杜牧之舍人与乐天辇下较文，具言元、白诗体舛杂，而为清苦者见嗤，因兹恨之。乐天为河南尹，李为河南令，相遇于道。尹乘马，令肩舆，乖趋走之礼。亦曾谓乐天为“嗫嚅公”，闻者皆笑，乐天名减矣。尹曰：“李直木林宗字也，吾视之，猘子也，其锋不可当。”后牧之守秋浦，与祜为诗酒之交，酷吟祜《宫词》，亦知钱塘之试，自有是非之论，怀不平之色。为诗二章以高之曰：“谁人得似张公子，千首诗轻万户侯？”又云：“如何‘故国三千里’，虚唱歌词满六宫？”祜诗曰：“故国三千里，深宫二十年。一声《何满子》，双泪落君前。”此诗宫娥讽念思乡，起长门之悲。祜复游甘露寺，观卢肇题诗，曰：“不谓三吴经此诗人也！”祜曰：“日月光先到，山河势尽来。”卢曰：“地从京口断，山到海门回。”因而仰伏，愿交于此士矣。《云溪友议》

圣俞、子美齐名于一时，而二家诗体特异。子美笔力豪俊，以超迈横绝为奇；圣俞覃思精微，以深远闲淡为意。各极其长，虽善论者不能优劣。余尝于《水谷夜行诗》略道其一二云：“子美气方雄，万窍号一噫。有时肆颠狂，醉墨洒滂霈。譬如千里马，已发不可杀。盈前尽珠玑，一一难拣汰。梅公事清浅，石齿漱寒濑。作诗三十年，视我犹后辈。文词愈清新，心意虽老大。有如妖娆女，老自有余态。近诗尤苦硬，咀嚼苦难嘬。又如食橄榄，真味久愈在。苏豪以气轹，举世徒惊骇。梅穷独我知，古器今难卖。”语虽非工，谓粗得仿佛，然不能优劣之。《欧公诗话》

昔苏子美言乐天《琵琶行》中云：“夜深忽梦少年事，觉来粉泪红阑干。”此联真佳句。余谓梦得《武昌老人吹笛歌》云：“如今老去语犹迟，音韵高低耳不知。气力已无声尚在，时时一曲梦中吹。”不减乐天。《诗史》

梅圣俞于范希文席上赋《河豚鱼诗》云：“春洲生荻芽，春岸飞杨花。河豚于此时，贵不数鱼虾。”河豚出春暮，游水上，食柳絮而肥，南人多与荻芽为羹而食之。故知者谓只破题两句已道尽河豚好处。圣俞平生苦于吟咏，以闲为意，故其诗思极艰。此诗于尊俎笑谈间顷刻而成，遂为绝唱。《东斋录》

司马相如《上林赋》叙上林诸水曰：丹水紫渊，灞浐泾渭，八川分流，相背而异态。灏溔潢漾，东注太湖。《李善注》：太湖所谓震泽。按：八水皆入大河。大河去太湖数千里，中间隔泰山及淮济，大河焉得东注震泽？又曰：乐天《长恨歌》云：“峨嵋山下少人行，旌旗无光日色薄。”峨嵋在嘉州，与幸蜀路全无交涉。杜甫《武侯庙柏诗》云：“霜皮溜雨四十围，黛色参天二千尺。”四十围乃径七尺，无乃太细长也！防风氏身广九亩长三丈，姬室亩广六丈，九亩乃五十四丈，如此，防风之身乃一饼餤耳。此文章之病也。《笔谈》

晏元献公喜为诗，多称引后进，一时名士往往出其门。圣俞作诗多矣，公独爱其二联云：“寒鱼犹着底，白鹭已飞前。”又：“絮暖鮆鱼繁，波添莼菜紫。”余尝见圣俞家公自书手简，再三称赏此二联。余问之，圣俞曰：“此非我之极致，岂公偶自得意于其间乎？”乃知自古文士不独知己难得，而知人亦难也。《欧公诗话》

淇州杨轩《咏牡丹》曰：“杨妃歌舞态，西子巧谗魂。利剑砍不断，余妖钟此根。光华日已盛，栏槛岂长存？寄语寻芳者，须知松柏尊。”罗隐曰：“若教解语应倾国，任是无情也动人。”二人用意不同如此。轩诗虽捻风花，而有警戒。《云斋广录》

世传卢绛梦女子唱《菩萨蛮》云：“眉黛远山攒，芭蕉生暮寒。”此词人能道之。杨大年云：“独自凭阑干，衣襟生暮寒。”未知孰是。《古今诗话》

刘长卿尝谓：“前有沈宋王杜，后有钱郎刘李。李嘉祐、郎士元，焉得与余齐称。”每题诗不言姓，但曰长卿，以海内合知之耳。士林讥之。宋雍初无令名，及瞽，诗名乃彰。卢纶员外作《拟僧诗》，清江作《七夕诗》，刘随州有眼作无眼句，宋雍无眼作有眼句，流传以为四背，或云四倒。卢纶诗曰：“愿得远公知姓字，焚香洗钵过余生。”清江上人诗曰：“惟愁更漏促，离别在明朝。”刘随州诗曰：“细雨湿衣看不见，闲花着地听无声。”宋雍诗曰：“黄鸟不堪愁里听，绿杨宜向水中看。”《云溪友议》

“心事数茎白发，生涯一片青山。空林有雪相待，古路无人自还。”李王好书神仙隐遁之术，非遭罹多故，欲脱世网而不得者耶？《百斛明珠》

旧说陶渊明不知音，畜无弦琴以寄意，曰：“但得琴中趣，何劳弦上声！”东坡尝言：刘伯伶以锸自随曰“死便埋我”。予以谓伯伶非达者，棺椁衣衾不害为达；苟为不然，死则已矣，何必更埋？至于渊明，亦非忘琴者也。五音六律不害为忘琴；苟为不然，无琴可也，何独弦乎？以是知旧说之妄也。渊明自云“和以七弦”，岂得为不知音？当是有琴而弦弊坏，不复更张，但抚弄以寄意。如此为得其真。《自祭文》出妙语于纩息之余，岂死生之流哉！但恨其犹以生为寓以死为真耳。嗟夫，先生岂非真死，得非寓乎？同前

孟郊、贾岛皆以诗穷至死。而平生尤自喜为穷苦之句。孟有《移居》诗云：“借车载家具，家具少于车。”乃是都无一物耳。又《谢人惠炭》云：“暖得曲身成直身。”人谓非其身备尝之，不能道此句。贾云：“鬓边虽有丝，不堪织寒衣。”就令堪织，得能几何？《朝饥》又云：“坐闻东床琴，冻折两三丝。”人谓其不止忍饥而已，其寒亦何可忍也！《欧公诗话》









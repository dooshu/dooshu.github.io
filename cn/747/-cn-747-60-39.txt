○赦王承宗诏

帝者承天子人，下临万国。观乾坤覆地之施，常务其曲全；用德刑抚御之方，每先有宏贷。叛则必伐，服而舍之，仿於典谟，亦尚斯道。朕祗符前训，缵嗣丕图，厎宁方隅，荡涤氛祲。上以摅祖宗之宿愤，下以致黎庶之阜康，思厚者生，务去者杀。至於包荒藏慝，屈法伸恩，苟衷诚之可矜，则宥过而无大。

王承宗顷居丧纪，见卖於邻封，后领藩城，受疑於朝野。国恩虽厚，时宪不容，戚实自贻，宠非我绝。百辟卿士，昌言在廷；四方诸侯，飞奏盈箧。竞请致讨，争先出军。尚复广示招怀，务存容纳，至於动众，事岂愿然。开境愍罹其杀伤，退舍为休其士伍，取陷救溺，能无惨嗟。以其先祖武俊，有劳王室，书於甲令，铭在景锺。虽载驾王师，再从人欲，而十代之宥，常切朕怀。近以三朝称庆，八表流泽，广此鸿霈，开其自新。而承宗果能翻然改图，披露早恳，远遣二子，进陈表章。缄图印以上闻，献德棣之名部，发囷奉粟，并灶贡盐，地愿帅於职方，物请归於司会。且天子所临，莫非王土，析兹旧服，将表尔诚，谅申效顺之心，悉见纳忠之志，抑而不抚，何以示怀？朕念此方，亦犹赤子，一物失所，寝兴靡宁，忍驱乐土之人，竟就陈原之戮？既克翦暴，常思止戈，予之此心，天地临鉴。况常山师旅，旧有功劳，将改往以修来，誓酬恩而迁善。鉴精诚之俱切，俾涣汗而再敷，旷涤乃愆，断於朕志。复此殊渥，常怀永图。其承宗所有瑕衅，特宜洗雪。可依前守银青光禄大夫检校吏部尚书镇州大都督府长史御史大夫上柱国充成德军管内支度管田镇冀深赵等州观察处置等使，应成德军将士官爵实封等，一切仍旧，待之如初。其管内四州百姓，委承宗厚加安慰，令守生业，官吏以下，各守职分。

於戏！祸福无门，善败由己。所鉴既因於克念，易辙因获其就安。行之维艰，守在勿失。凡百庶士，宜知朕怀。


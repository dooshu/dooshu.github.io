○为杜司徒慰义阳公主薨表

臣某言：伏承义阳公主薨。伏惟圣怀伤悼增切。伏以公主妍姿令则，冠绝天人。禀教皇宫，已挺柔嘉之德。降嫔卿族，益彰贞粹之仪。方期作范壶闱，长荣邸第；岂意遘兹短历，奄谢昌辰。虑陛下轸念未捐，深慈莫遣，有亏常膳，罢设宫悬。臣子之情，不任惕恋。况圣凡礼异，家国制殊。伏愿道齐彭殇，理达修短。割肌肤之爱，慰寰海之心。率土人臣，孰不相慰！无任恳款屏营之至。


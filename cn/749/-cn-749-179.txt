赵企


企字循道，南陵人。神宗朝，举进士。大观间，宰绩溪。重和时，台州倅。

失调名

闻道南丹风土美。流出溅溅五溪水。威仪尽识汉君臣，衣冠已变□番子。

凯歌还、欢声载路。一曲春风里。不日万年觞，人北面朝天子。

感皇恩

骑马踏红尘，长安重到。人面依前似花好。旧欢才展，又被新愁分了。未成云雨梦，巫山晓。

千里断肠，关山古道。回首高城似天杳。满怀离恨，付与落花啼鸟。故人何处也，青春老。








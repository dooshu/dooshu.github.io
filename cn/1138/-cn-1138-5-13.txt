滦河放舟暮登钓台得十八韵

放棹下飞湍，川原止薄寒。
岸遥沙似月，霜冷叶初丹。
漆水交流驶，滦江引派宽。
篙师轻舴艋，石子碎琅玕。
归鸟纷何向，秋云无定端。
村烟林外暝，野烧谷中残。
日脚连红岫，星光满碧澜。
高台临澒洞，孤嶂插巑岏。
状类三寻戟，名同七里滩。
阴崖巢鹤宿，深濑蛰蛟蟠。
石笋堪为杖，藤须或碍冠。
横槎施蟹簖，束苇照渔竿。
山鬼啸还灭，惊鸦去复安。
客怀方悄悄，徒旅欲啴啴。
胜地回舟懒，劳人载酒难。
北崦松桂好，更拟拨云看。


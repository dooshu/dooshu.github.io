○修魏周隋梁齐陈史诏

司典序言，史官记事，考论得失，究尽变通，所以裁成义类，惩恶劝善，多识前古，贻鉴将来。伏牺以降，周秦斯及，两汉传绪，三国受命，迄於晋宋，载籍备焉。自有魏南徙，乘机抚运，周隋禅代，历世相仍，梁氏称邦，跨据淮海，齐迁龟鼎，陈建宗祊，莫不自命正朔，绵历岁祀，各殊徽号，删定礼仪。至於发迹开基，受终告代，嘉谋善政，名臣奇士，立言著绩，无乏於时。然而简牍未编，纪传咸阙，炎凉已积，谣俗迁讹，馀烈遗风，泯焉将坠。朕握图驭宇，长世字民，方立典谟，永垂宪则。顾彼湮落，用深轸悼，有怀撰次，实资良直。中书令萧瑀、给事中王敬业、著作郎殷闻礼、可修魏史；侍中陈叔达、秘书丞令狐德棻、太史令庾俭，可修周史；兼中书令封德彝、中书舍人颜师古，可修隋史；大理卿崔善为、中书舍人孔绍安、太子洗马萧德言，可修梁史；太子詹事裴矩、兼吏部郎中祖孝孙、前秘书丞魏徵，可修齐史；秘书监窦璡、给事中欧阳询、秦王文学姚思廉，可修陈史。务加详覈，博采旧闻，义在不刊，书法无隐。


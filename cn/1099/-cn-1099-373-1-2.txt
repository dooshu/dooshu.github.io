○乞重修會典疏 【 重修會典】

謹題為重修大明會典事、准禮部手本、該禮科給事中林景暘等具題前事、本部覆稱我朝大明會典一書、即唐宋六典會要之遺意以昭一代之章程、埀萬年之成憲、至精至當、顧其為書。成於弘治之末年。至今代更四聖。歲踰六紀。典章法度。不無損益異同。其條貫。散見于簡冊卷牘之間。凡百有司。艱于考據。諸所援附。鮮有定畫。以致議論煩滋。法令數易。吏不知所守。民不知所從。甚非所以定國是而一人心也。嘉靖年間、　世宗皇帝。嘗命儒臣續修會典、自弘治十五年、至嘉靖二十八年而止、未經頒布、隆慶二年都御史孫應鰲請彙集嘉靖事例、附入會典、今給事中林景暘等復申前請、委于政理有裨、合候實錄進呈畢日、另行題請開館、掄選儒臣分局纂修仍先行文各該衙門。選委司屬。將節年題准見行事例。分類編集。呈送堂上官。挍勘明白。候開館之日。送入史館。以備采擇等因萬曆二年五月初四日奉　聖旨是欽此、照得　穆宗皇帝實錄、進呈巳久、　世宗皇帝實錄、目今編纂巳完、臣等刪潤功亦將畢、催督善寫、計歲終可以進呈、所有編纂諸臣。在館閒暇。前項欽奉明旨續修會典一節。委係昭揭　祖制齊一法守重務。相應及時舉行。合候命下、容臣等查照弘治嘉靖年間事例、擇日開館、選官分局、作急纂輯、仍行文各該衙門、照依禮部題准事理、各將本衙門見行事例委官編輯送館、其一應合行事宜、及合用官員職名、容臣等陸續開具奏聞、


◇酃酒赋

惟圣贤之兴作，贵垂功而不泯。嘉康狄之先识，亦应天而顺人。拟酒旗于玄象，造甘醴以颐神。虽贤愚之同好，似大化之齐均。物无往而不变，独居旧而弥新。经盛衰而无废，历百代而作珍。若乃中山冬启，醇酎秋发。长安春御，乐浪夏设。漂蚁萍布，分香酷烈。垂嘉称于百代，信人神之所悦。未闻珍酒，出于湘东。丕显于皇都，乃潜沦于吴邦。往逢天地之否运，今遭六合之开通。播殊美于圣代，宣至味而大同。匪徒法用之穷理，信泉壤之所锺。故其为酒也，殊功绝伦。三事既节，五齐必均。造酿以秋，告成以春。备味滋和，体淳色清。宣御神志，导气养形。遣忧消患，适性顺情。言之者嘉其美志，味之者弃事忘荣。于是纠合同好，以遨以游。嘉宾云会，矩坐四周。设金樽于南楹，酌浮觞以旋流。备鲜肴以绮错，进时膳之珍羞。礼仪攸序，是献是酬。颜微发，溢思凯休。德音晏晏，弘此徽猷。咸得志以自足，愿栖迟于一丘。于是欢乐既洽，日薄西隅。主称湛露，宾歌骊驹。仆夫整驾，言旋其居。乃凭轼以回轨，骋轻驷于通衢。反衡门以隐迹，览前圣之典谟。感夏禹之防微，悟仪氏之见疏。鉴往事而作戒，罔非酒而惟愆。哀秦穆之既醉，歼良人而弃贤。嘉卫武之能悔，著屡舞于初筵。察成败于往古，垂将来于兹篇。（《艺文类聚》七十二，《初学记》二十六。）


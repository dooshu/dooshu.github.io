○谪龙说

扶风马孺子言；年十五六时，在泽州，与群儿戏郊亭上。顷然有奇女坠地，有光煜然，被纟取裘白纹之里，首步摇之冠。贵游年少骇且悦之，稍狎焉。奇女<并页>尔怒曰：“不可。吾故居钧天帝宫，下上星辰，呼嘘阴阳，薄蓬莱，羞昆仑而不即者。帝以吾心侈大，怒而谪来，七日当复。今吾虽辱尘土中，非若俪也。吾复，且害若。”众恐而退。遂入居佛寺讲室焉。及期，进取杯水饮之，唬成气，五色也。因取裘反之，化为白龙，徊翔登天，莫知其所终。亦怪甚矣。呜呼！非其类而狎其谪，不可能。孺子不妄人也，故记其说。


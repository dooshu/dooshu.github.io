林登州弼一十四首

【题钱氏铁券卷】

洪武二年，奉旨征至谨身殿观之。

刚风吹地九土裂，仙李根拔孙枝折。

白马不饮浊河血，罗平妖鸟啼未歇。

斗牛万丈腾紫光，炯炯余彩辉太阳。

锦湖泚笔写露布，石室剖券分天章。

金为臣心铁臣节，臣身吴越心魏阙。

共悲群盗窃神器，犹喜诸孙存故物。

黄金楼阁高倚天，宝气白日浮云烟。

电光忽开天为笑，摩挲铜狄千百年。

君看钱塘铁作箭，潮头东去江如练。

箭铁未销券未磨，带砺河山当复见。

【答牛士良典簿】

海国秋风客鬓华，远来共驾指南车。

越裳方物供周室，赵尉提封入汉家。

裘马清狂成旧梦，斗牛空阔接仙槎。

扁舟准拟同归去，明月洲前芦荻花。

【用贡泰甫尚书韵赠别吴君济掾史】

东风蒲柳满江津，杯酒离亭暂别君。

春事又随红紫老，人生每似燕鸿分。

榕亭雨过闻莺语，桑海天青见鹤群。

东府仙人应握手，三神高处望红云。

【题秦皇庙】

往事悠悠逐海波，荒祠寂寂寄岩阿。

三神山下仙舟远，万里城边战骨多。

东鲁尚存周礼乐，西秦空壮汉山河。

早知一世能移祚，崖石书功不用磨。

【龙州（十首）】

龙州入夏多风雨，山路无时一尺泥。

今日开门喜晴霁，洞云片片度前溪。

山蕉木柰野葡萄，佛指香圆人面桃。

更有波罗甜似蜜，冰盘初荐尺余高。

草阁柴扉傍竹开，峒官留客意徘徊。

盘遮蕉叶携殽至，瓮贮筠笼送酒来。

峒丁峒妇皆高髻，白筼裁衫青布裙。

客至柴门共深揖，一时男女竟谁分。

千山万山皆戴石，十日九日长出云。

水鼠夜啼人不见，峡猿暮啸客偏闻。

近水刺桐知驿舍，倚山毛竹即人家。

趁虚野妇沽甜酒，候客溪童进辣茶。

架岩凿壁作巢居，隐约晴云碧树疏。

水枧枝枝横槛似，禾囷个个小亭如。

白沙青石小溪清，鱼入疏罾艇子轻。

谩说南荒风景异，此时真似剡中行。

林塘幽窈隔桑村，风磴崎岖接石门。

雨过茅茨忘赤日，云深篁桂易黄昏。

龙州溪洞极南边，鸡犬桑麻自一天。

流水桃花今有路，何须更觅武陵仙。


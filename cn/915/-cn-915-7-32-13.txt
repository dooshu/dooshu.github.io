◇答释慧义书

前论已包此通，上人意强气猛，弗之寻耳，戒以防非，无非何戒。故愚惑之夫，其戒随俗变律，华夏本不偏企，则聚骨交胫之律，故可得而略，手食之戒，无用匙之箸文，何重偏坐，而轻手食，律不得手近女人。寻复许亲溺可援，是为凡夫之疑，果足以改圣人之律，益知二百五十，非自然定法。如此，则固守不为全得，师心未足多怪。夏五阙文，固守不为疑，明慎所见苟了，何得顾众而动。企之为义，意在宜进，欲速则事不得行，端坐则不安其居。时有踞傲之夫，故非礼法所许，一堂两志，上人之同。泯焉莫逆，弟子之和，孑然单独，何敢当五十大阵，是用畏敌而默，庶乎上善之救。（《弘明集》。）


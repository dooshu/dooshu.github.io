◇又与何胤敕

吾猥当期运，膺此乐推，而顾己蒙蔽，昧於治道。虽复劬劳日昃，思致隆平，而先王遗范，尚蕴方策，息举之用，存乎其人，兼以世道浇暮，争诈繁起，改俗迁风，良有未易。自非以儒雅弘朝，高尚轨物，则汨流所至，莫知其限。治人之与治身，独善之与兼济，得失去取，为用孰多。吾虽不学，颇好博古，尚想高尘，每怀击节。今世务纷乱，忧责是当，不得不屈道岩阿，共成世美。必望深达往怀，不吝濡足。今遣领军司马王果宣旨谕意，迟面在近。（《梁书·何胤传》，高祖践祚，诏为特进、右光禄大夫，手敕云云。又见《艺文类聚》三十七，以为沈约作。）


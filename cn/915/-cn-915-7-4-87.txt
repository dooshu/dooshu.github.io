◇恤刘秀之诏（八年）

秀之识局明远，才应通畅，诚著蕃朝，绩宣累岳。往岁臣逆交构，首义万里；及职司端尹，赞戎两宫，嘉谋徽誉，实彰朝野。汉南法繁民兼，属伫良牧。故暂辍心膂，外弘风规。出未逾期，德庇西服。详考古烈，旅观终始。淳心忠概，无以尚兹。方式亮皇猷，入卫根本。奄至薨逝，震动於朕心。生荣之典，未穷宠数；哀终之礼，宜尽崇饰。兼履谦守约，封社弗广；兴言悼往，益增痛恨。可赠侍中司空持节都督刺史校尉如故，并增封邑为千户，谥为忠成公。（《宋书·刘秀之传》。）


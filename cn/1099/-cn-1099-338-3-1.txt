○大將軍戚長公應詔京師序 【 將畧】

往余有事閩越、葢與大將軍俱、事平、則大將軍留填閩越、　今上即位、匈奴入西北邊、　上用群臣言、趣召大將軍以備緩急、往余與大將軍言邊事、大將軍率以為難、其言曰、王元美為紀效新書序末一?與此言五難亦有相合者西北視東南難者五。島夷航海至其大舉不過二萬人。匈奴伺邊。往往不下數十萬。邊地凡數千里。備廣而力分。彼以全力而趨一軍。無堅不入。一難也。島夷袒裸跳梁。鬬在五步之內。匈奴控弦鐵騎。卷甲長驅。疾若飄風。士馬辟易不暇。二難也。中國所恃者火器耳。北風高厲。胡塵蔽天。我當下風。火不得發。三難也。島夷來去有時。非時輒不能涉海去。譬之射隼。亡能出吾彀中。匈奴所至無留行。去則島舉。終不可制。四難也。薊遼宣大藩衞京師。或在吭背。或在肘腋。以故列鎮相望。畫地守之。彼界此疆。不啻秦越。號令不一。烽堠不通。雖有聲援。鮮克有濟五難也。有一于此。猶將不振。况五乎。余惟匈奴雖疆漢數能得志。卒使王庭北徙。封狼居胥以還。漢之力臣。衞青霍去病數人耳。彼或郤兵法不用。徒以天幸得完。大將軍以節制聞何論衞霍。假令受西北事。顧安所决筴哉。大將軍謂余繼光何敢筴事、即使待罪西北、直以不肖之身從之無益也、五者之難亡論巳、今即議戰、其何以當戎行、禁兵則恣睢。召募則烏合。徵發則道敝。分戍則坐饑弊久矣。誠得寬文法。假便宜簡裨將三十人。分募邊郡諸縣之士。合三千人為一旅。將以裨將。縣令為監。兵甲餱糧。各以縣給。為之部署。或以車。或以騎。或以步兵。合三旅為一部。將以偏將。執憲為監。合十部為一軍。主將將之。監以督撫視浙兵法分合更番訓之三年乃始議戰戰則以車距敵以步應敵。敵少卻則以騎馳之。必俟虜有可乘。然後出討於塞外方其未集吾可得志。不難幸一擊以張軍聲。虜必大創是則以奇為正以眾乘寡以實擣虛法也此衞霍疇昔之事。繼光寧詎能乎。余善其言。業巳志之心矣。乃今奉明詔以往、大將軍果以為難乎、抑易邪、世久承平。右縉紳而左介冑徒以文墨議論。求多於封疆之臣。其在外藩。非旬月不達。即失利庶幾猶及於桑榆。邊地密邇京師。朝發夕至。一聞告急。以故戚將軍在薊鎮不事戰功一以守邊為主詾詾然群起而督責之。彼且未遑以一矢相加。巳從吏議。雖有衞霍。曾不能自堅。乃若孟明俘囚。李牧入保。又惡得免。凡今在事。不啻負錢而行。此之為難。難可知巳。即使當大將軍議。必三年而後有功。彼或見卯而求晨棄齊疏而急袒免。一齊眾楚。大將軍其謂之何。在易之師。二多譽。四多懼。遠近異也。近則瑕疵易生。故必以退為進待時而動。夫非社稷久役乎哉顧任用何如耳。昔之命將。閫以外悉制之。葢專則成。不專則敗。長子帥師。君命三至。專矣。假令多所沮撓。徒使弟子參焉。一國三公。不敗何待。安危在出令存亡在任使。固非虛言。雖然、有非常之人、必有非常之事、有非常之事、必有非常之功、方叔之平蠻荊、由北伐起、故其詩曰、薄伐玁狁、蠻荊來威、此非直以積威薄之、功見而上下信矣、大將軍由閩越以北、其積威何可勝言、海內方推轂大將軍、無不信者、大將軍非常人也、果以為難乎、抑易邪、


◇求言诏（初元三年六月）

盖闻安民之道，本繇阴阳。间者阴阳错谬，风雨不时。朕之不德，庶几群公有敢言朕之过者。今则不然。偷合苟从，未肯极言，朕甚闵焉。永惟蒸庶之饥寒，远离父母妻子，劳於非业之作，卫於不居之宫，恐非所以佐阴阳之道也。其罢甘泉、建章宫卫，令就农。百官各省费。条奏，毋有所讳。有司勉之，毋犯四时之禁。丞相御史举天下明阴阳灾异者各三人。（《汉书·元纪》）


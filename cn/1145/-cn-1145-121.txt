茧丝

郁离子曰：“蚕吐丝而为茧以自卫也，卒以烹其身，而其所以贾祸者，乃其所自作以自卫之物也。蚕亦愚矣哉！蚕不能自育，而托于人以育也，托人以育其生，则竭其力，戕其身，以为人用也弗过。人夺物之所自卫者为己用，又戕其生而弗之恤矣，而曰天生物以养人。人何厚，物何薄也？人能财成天地之道，辅相天地之宜，以育天下之物，则其夺诸物以自用也，亦弗过。不能财成天地之道，辅相天地之宜，蚩蚩焉与物同行，而曰天地之生物以养我也，则其获罪于天地也大矣。”


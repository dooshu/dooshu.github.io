○进异马驹表

臣某言：得当道征马使穆林状称：忻州定襄县王进封村界，去五月十二日夜，孳化马群内异驹一匹，白文马，画图送到者。臣谨差虞候辛峻专往考验，并母取到太原府，而毛色变换与青色，驼头跌额，红鼻肉骏，尾上茸毛，额带星及旋，肋骨左右各十八枝，四蹄青，两眼黑。续得穆林状称：当生之夜，群马皆嘶，灵质炳然，休徵备矣。中谢。臣闻马之精也，自天而降；马之功也，行地无疆。是以武藉其威，文荣其德。谨按《马经》云：肋数十六者行千里。伏惟陛下握负图之瑞，总服皂之灵，异物殊祥，蔚然丛集。臣观前件驹灵表挺特，雄姿逸异，颈昂昂而凤顾，尾宛宛以虬蟠，信坤元之利贞，诚太乙之元贶。自将到府，便丽於宫，每饮以清池，牧於芳草，则弥日翘立，驱之不前。及长风时来，微雨新霁，辄骧首奔骋，追之莫及。臣某恒亲省视，专遣柔驯，倘骏骨峰生，奇毛日就，获登华厩，既备属车，远齐飞兔之名，上奉应龙之驭。天下大庆，微臣至愿。见今养饲，至秋中，即专进献。伏惟陛下兼爱好奇，想其风彩。今谨图画随表上进，伏乞圣恩宣付史馆，俾此丕烈，垂於无穷。臣无任战越之至。








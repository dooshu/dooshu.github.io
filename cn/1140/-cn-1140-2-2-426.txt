石门吴右弨进士诗彷韩孟肯示数首临别有赠

时论泥诗格肤附少礧砢有宋趋杜韩变雅沦俚琐譬乘破浪风要捩长年柁心眼细虫鱼雕镂堪炬火卓荦延陵子独赏薄衆可语创烦镌劖韵险岂堆垜深藏苦扃箧染指使颐朶喑呜地震篇二仪受掀簸黄白二山吟寒峭复婀娜【有地动篇及游白岳望黄山诸篇】五老肩已拍莲峰顶可坐如何望黄海容成诺不果门阀累四世蝉聨清德播中丞抚闽军倾厦力撑荷太史丁末祚儒臣奋坎坷磨盾檄书成縻躯马革裹【君三世进士祖廵抚福建父介子翰林庶吉士明末死兵事】空拳不补天往事泪双堕君又早骞腾石渠应故我六月且倦飞一息计非左【君已登第未殿试】我罕韩孟诗耽奇兴亦颇言当穷讌游野酌罗瓜果论文松院中惜别练江沱何日泛钱塘观潮同画舸


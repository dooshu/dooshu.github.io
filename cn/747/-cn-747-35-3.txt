○赐益州长史张敬忠敕

敕：益州长史张敬忠，顷者西南阻化，徭役殷繁，山川既接於夷戎，县道有劳於转输。自卿镇抚，百姓咸安。革弊迁讹，良多慰沃，岁阴寒极，比平安好。今赐卿衣一副，至领之。蜀州青城，先有常道观。其观所置，元在青城山中，闻有飞赴寺僧，夺以为寺。州既在卿节度，检校勿令相侵。观还道家，寺依山外旧所，使道佛两所，各有区分。令使内品官毛怀景、道士王仙卿往蜀川等州，故此遣书，指不多及。


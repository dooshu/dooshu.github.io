○與少司空趙寧宇 【 播事】

人來承教娓娓千言、臺下之為桑梓慮、何其切、而為不佞謀何其忠也、賊初破綦江、若疾走渝城。半日可下。今則萬萬不能矣。此所謂社稷之靈而臺下之庇也、不佞久欲至渝。但該鎮道先以招撫紿賊。巳緩其兵。若復至。恐反速其來。謀之按君。甚謂不可。故且俟之。若夫將到客兵來。不佞即建旗皷而臨之。恐釜中之魚。未有不授首者。第未知天意何如耳、要之廟堂主持一定、凡事無不可為、何况小醜、則惟臺下從中圖之、此賊若再寬假、數年之內、且無西川、何况渝城、此不佞寔言、非倖功而漫議也、今日川兵必不可用葢從來征討。止用土司。川兵原未見敵。又為逆酋積威所劫。心膽巳碎。昨發之戌守。將領面無人色軍士欲投河而死。白石口綦江之事。可為明鑒。土司兵多持兩端。且亦非苗兵之敵。則不借客兵。何以了此。在宋吳氏兄弟用以抗金。葢緣百戰之餘。人久習練。若今日即曰簡練豈遂堪用。葢兵士練膽為上。練技次之。須上陣數番自然膽壯。若只在教塲中操練。即三年五載。亦無益矣。故調秦兵浙兵。取其經戰再調滇兵廣兵湖兵即唐人以神策兵納西川之意取其與逆酋不相連有外兵則本處土兵亦無敢持兩端者然后人人可用。分道而進。賊不足平矣。夫兵覩拙速。未聞巧之遲也。大兵四集、如山壓卵。加以懸搆內變不作。罪人一得。大事即了。若曠日遲久宜有別變。不見近日渝城兵變乎。滿城文武如林。無一可倚武官則臨大敵而猶為鼠竊狗偷之態。文官則馭大眾而猶行苛察繳繞之法。季氏之憂。不在顓臾。直令人仰屋竊嘆耳。業巳具稿會諸公大請兵餉、不日疏至、惟臺下主持、懇懇


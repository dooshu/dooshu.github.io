○汝州刺史谢上表

臣某言：伏奉某月日制，除臣汝州刺史。捧荷恩私，违离轩陛，专城之寄则厚，魏阙之心斯切。即以今月至州上讫，臣某诚惶诚恐顿首顿首。臣遭遇艰难，谬忝近侍，扈巡巴蜀，朝觐朔方，崎岖三年，恒伏舆轸。而才微智浅，内不能申奇谋异画，外不能预武毅崇勋，掌翰承荣，日紧为愧。属陛下神武戡难，再构乾坤，动植生灵，济於涂炭。臣以庸劣，绩用无闻，生睹中兴，以为殊幸，官登列守，弥觉叨荣。汝坟之人，久罹残贼，闾阎凋弊，萑蒲未静。阐陛下慈恤之旨，承陛下雷霆之威，缉理疲人，畏怀亡命，均其赋役，勉其农桑，庶凭睿谋，迄可底定。敢励铅刀之割，终於犬马之恋，不任之至，谨奉表陈谢以闻。臣某诚惶诚恐顿首顿首，谨言。


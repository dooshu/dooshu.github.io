答豫所吕相公


伏承华翰，知台从已返仙里。仕宦而至将相，衣锦而归故乡，古人所羡，岂易觏哉！

数年共事政府，荷道谊同心之雅。以不肖之浅薄，所以能竭驽策蹇效忠于国家者，非公其孰能成之？功在天下，而人不知，斯可谓至德也已矣。

别来倏忽改岁。遐想高踪，既深叹挹；追惟夙谊，复怆离襟。使旋，附候。厚惠不敢当，辄以璧诸使者，统惟鉴原。






○授李杰御史大夫制

黄门：副相之重，群僚取则，爰理其纲，锡之以印。河南府尹上柱国武威县开国子李杰，直清浩素，刚断精密，学究文儒，才优经济。物宁滞用，若遇盘根；人或蒙求，似开明镜。心公而恶恶，道正以闲邪，河南擅声，天下称最。必检齐霜宪，宏长风猷，俾其立朝，用尔敦俗。可御史大夫，勋封如故。仍驿赴京，主者施行。


◇以司马师为相国进号大都督诏

朕闻创业之君，必须股肱之臣；守文之主，亦赖匡佐之辅。是故文、武以吕、召彰受命之功，宣王倚山甫享中兴之业。大将军世载明德，应期作辅。遭天降险，帝室多难，齐王莅政，不迪率典。公履义执忠，以宁区夏，式是百辟，总齐庶事。内摧寇虐，外静奸宄，日昃忧勤，劬劳夙夜，德声光于上下，勋烈施于四方。深惟大议，首建明策，权定社稷，援立朕躬，宗庙获安，亿兆庆赖。伊挚之保殷邦，公旦之绥宁周室，蔑以尚焉。朕甚嘉之。夫德茂者位尊，庸大者禄厚，古今之通义也。其登位相国，增邑九千，并前四万户。进号大都督、假黄钺，入朝不趋，奏事不名，剑履上殿。赐钱五百万，帛五千匹，以彰元勋。（《晋书·景帝传》）


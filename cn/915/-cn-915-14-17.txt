◎李穆

穆字显庆，陇西成纪人。迁居高平，柱国远弟。魏永熙中，为统军。孝武西迁，授都督，封永平县子。大统中，进爵为伯，授武卫将军、仪同三司。进封安武郡公，加开府，领侍中，转太仆。进位大将军、原州刺史。迁雍州刺史，兼小冢宰。周初，坐事除名。寻除直州刺史。武成中，除少保，拜小司徒。进位柱国，转大司空。天和中，进封申国公。建德初，拜太保，出为原州总管。进位上柱国，转并州总管。大象初，拜大左辅。隋受禅，拜太师。开皇六年卒，年七十七。赠冀州刺史，谥曰明。


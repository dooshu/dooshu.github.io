卷六十 神魂部 冢墓部 铭记部


神魂

庞阿（出《幽明记》）

巨鹿庞阿，美容仪。同郡石氏有女，曾睹阿，心悦之。未几，阿见此女来诣，阿妻极妒，闻之，使婢缚送石家。中路，遂化为烟气而灭。婢乃直诣石家说此事。石父大惊曰：“我女都不出门，岂可毁谤如此。”阿妇自是常加意伺察之。居一夜，方值女在斋中，乃自拘执，以诣石氏。石氏父见之，愕贻曰：“我适从内来，见女与母共作，何得在此？”即令婢仆于内唤女出。向所缚者，奄然灭焉。父疑有异故，遣其母诘之。女曰：“昔年庞阿来厅中，曾窃视之。自尔仿佛即梦诣阿。及入户，即为妻所缚。”始知灭者，盖其神魂也。既而女誓心不嫁。经年，阿妻忽得邪病，医药无征。阿乃授币石氏女为妻。

庞阿

王宙（出陈玄祐《离魂记》）

天授三年，清河张镒因官家于衡州。性简静，寡知友。无子。有女二人，其长早亡，幼女倩娘，端妍绝伦。镒外甥太原王宙，幼聪悟，美容范。镒常器重。每曰：“他时当以倩娘妻之。”后各长成，宙与倩娘，常私感想于寤寐，家人莫知其状。后有宾寮之选者求之，镒许焉。女闻而郁抑。宙亦深恚恨，托以当调，请赴京。止之不可，遂厚遣之。宙含恨上船。日暮，至山郭数里，夜方半，宙不寐。忽闻岸上有一人，行声甚速，须臾至船。问之，乃倩娘，徒行跣足而至。宙惊喜发狂，执手问其从来。泣曰：“与君寝梦相感，今将夺我此志。又知君深情不易，是以亡命来奔。”宙非意所望，欣跃特甚，遂匿倩娘于船，连夜遁去。倍道兼行，数月至蜀。凡五年，生两子。【眉批】魂生子，大奇。与镒绝信。其妻常思父母，涕泣言曰：“吾曩日不能相负，弃大义而来奔君。向今五年，恩慈间阻。覆载之下，胡颜独存也。”宙哀之曰：“将归无苦。”遂俱归衡州。既至，宙独身先至镒家，首谢其事。镒曰：“倩娘病在闺中数年，何其诡说也？”宙曰：“见在舟中。”镒大惊，促使人验之，果见倩娘在船中，颜色怡畅。讯使者曰：“大人安否？”家人异之，疾走报镒。室中女闻，喜而起，饰妆更衣，笑而不语，出与相迎，翕然而合为一体，其衣裳皆重。【眉批】衣不可化，故重。然此衣又从何来？其家以事不正，秘之。惟亲戚间有潜知者。二男孝廉擢第。

郑生（出《灵怪录》）

郑生者，天宝末，应举之京。至郑西郊，日暮，投宿主人。主人问其姓。郑以实对。内忽使婢出云：“娘子合是从姑。”须臾，见一老母，自堂而下。郑拜见，坐语久之。问其婚姻，乃曰：“姑有一外孙女在此，姓柳氏，其父见任淮阴县令，与儿门地相埒，今欲配君子，以为何如？”郑不敢辞。其夕成礼，极人世之乐，遂居之数月。姑谓郑生，可将妇归柳家。郑如其言，挈其妻至淮阴。先报柳氏，柳举家惊愕。柳妻意疑令有外妇生女，怨望形言。俄顷，女家人往视之，乃与家女无异。既入门下车，冉冉行庭中。内女闻之，笑出视，相值于庭中，两女忽合遂为一体。令即穷其事，乃是妻之母先亡，而嫁外孙女之魂焉。【眉批】魂嫁魂，更奇。生复寻旧迹，都无所有。

苏莱（出《广异记》）

天宝末，长安有马二娘者，善于考召。兖州刺史苏诜，与马氏相善。初诜欲为子莱求婚卢氏。谓马氏曰：“我唯一子，必求婉淑。卢氏三女，未知谁佳，幸为致之。”令其母自阅视也。马氏乃于佛堂中结坛考召。须臾，三女魂迷悉至。莱母亲自看。马云：“大者非不佳，不如次者，必当为刺史妇。”苏乃娶次女。天宝末，莱至永宁令，死于禄山之难。其家惩马氏失言。后二京收复，有诏赠莱怀州刺史焉。

郑氏女（出《宣室志》）

通州王居士，有道术。会昌中，刺史郑君有幼女，甚念之。而自幼多疾，若神魂不足者。郑君因请居士。居士曰：“此女非疾，乃生魂未归其身。”郑君讯其事。居士曰：“某县令某者，即此女前身也。当死数岁矣，【眉批】分魂托生，事大奇。以平生为善，幽冥佑之，得过期。今年九十余矣。令殁之日，此女当愈。【眉批】今既以为善益寿，乃得女身。何也？郑君急发人驰访之，其令果九十余矣。后月，其女忽若醉寤。疾愈，郑君又使往验。令果以女疾愈之日，无疾卒。

裴珙（出《集异记》）

孝廉裴珙，家洛阳。仲夏，自郑西归，及端午以觐亲焉。日晚，方至石桥，忽有少年，骑从鹰犬甚众，顾珙笑曰：“明旦节日，今当早归，何迟迟也？”乃以后乘借之。珙甚喜，谓二童曰：“尔可缓驱，投宿于白马寺西表兄窦温之墅，明日徐归可也。”因上马疾驱，俄顷至上东门，归其马，珍重而别。珙居水南，促步而进，及家暝矣。入门，方见其亲与珙之姊妹张灯会食。珙乃前拜，曾莫瞻顾。因俯阶高语曰：“珙自外至。”即又不闻。珙即大呼弟妹之辈，亦无应者。珙心神忿感，思又极呼，皆亦不知。但见其亲叹曰：“珙那今日不至也。”遂涕下，而坐者皆泣。珙私怪曰：“吾岂为异物邪！”因出至通衢，徘徊久之。有贵人导从甚盛，遥见珙，即以鞭指之曰：“彼乃生者之魂也。”俄有佩櫜鞬者，出于道左，曰：“地界启事，裴珙孝廉，命未合终。遇昆明池神七郎子，案鹰回，借马送归，以为戏耳。今当领赴本身。”贵人微哂曰：“小儿无理，将人命为戏，明日与尊父书，令笞之。”既至而櫜鞬者招珙。复出上东门，度门隙中。至窦庄，方见其形僵仆。二童环泣呦呦焉。櫜鞬者令其闭目，自后推之，省然而苏。其二童皆云：“向者行至石桥，察郎君疾作，语言大异。惧其将甚，投于此。既至，则已绝矣。”珙惊叹久之。少顷无恙。

薛伟（出《续玄怪录》）

薛伟者，唐乾元元年，任蜀州青城县主簿，与丞邹滂、尉雷济、裴寮同时。其秋，伟病七日，忽奄然若往者。连呼不应，而心头微暖。家人不忍即敛，环而伺之。经二十日，忽长吁起坐，谓家人曰：“吾不知人间几日矣？”曰：“二十日矣。”曰：“与我觑群官，方食鲙否？言吾已苏矣，甚有奇事。请诸公罢箸来听也。”仆人走视群官，实欲食鲙，遂以告。皆停餐而来。伟曰：“诸公敕司户仆张弼求鱼乎？”曰：“然。”又问弼曰：渔人赵干藏巨鲤，以小者应命。汝于苇间得藏者，携之而来。方入县也，司户吏坐门东，曹吏坐门西，方弈棋。入及阶，邹雷方博，裴啖桃实，弼言干之藏巨鱼也，裴五令鞭之。既付食工王士良者，喜而杀乎？”递相问，诚然。众曰：“子何以知之？”曰：“向杀之鲤，我也。”众骇曰：“愿闻其说。”曰：“吾初疾困，为热所逼，殆不可堪。忽闷忘其疾，恶热求凉，策杖而去，不知其梦也。既出郭，其心欣欣然，若笼禽槛兽之得逸，莫我知也。渐入山，山行益闷，遂下游于江畔。见江潭深净，秋色可爱，轻涟不动，镜远虚。忽有思浴意，遂脱衣跳入。自幼狎水，成人已来，绝不复戏。遇此纵适，实契宿心。且曰：‘人浮不如鱼快也，安得摄鱼而健游乎？’旁有一鱼曰：‘顾足下不愿耳。正授亦易，何况求摄。当为足下图之。’决然而去。未顷，有鱼头人长数尺，骑鲵来，导从数十鱼，宣河伯诏曰：‘城居水游，浮沉异道。苟非其好，则昧通波。薛主簿意尚浮深，迹思闲旷。乐浩瀚之域，放怀清江；厌崿之情，投簪幻世。暂从鳞化，非遽成身，可权充东潭赤鲤。呜呼！恃长波而倾舟，得罪于晦。昧纤钩而贪饵，见伤于明。无或失身，以差其党。尔其勉之。’听而自顾，即已鱼服矣，于是放身而游，意往斯到，波上潭底，莫不从容。三江五湖，腾跃将遍。然配留东潭，每暮必复。俄而饥甚，求食不得。循舟而行，忽见赵幹垂钩，其饵芳香。心亦知戒，不觉近口，曰：‘我人也。暂时为鱼，不能求食，乃吞其钩乎？’舍之而去。有顷，饥益甚。思曰：‘我是官人，戏而鱼服。纵吞其钩，赵干岂杀我？固当送我归县耳。’遂吞之。赵干收纶以出。干手之将及也，伟连呼之。干不听，而以绳贯我腮，乃系于苇间。既而张弼来曰：‘裴少府买鱼，须大者。’干曰：‘未得大鱼，有小者十余斤。’弼曰：‘奉命取大鱼，安用小者？’乃自于苇间寻得伟而提之。又谓弼曰：‘我是汝县主簿，化形为鱼游江，何得不拜我？’弼不听，提之而行。骂亦不已，干终不顾。入县门，见县吏坐而弈棋。皆大声呼之，略无应者。唯笑曰：‘好大鱼。’既而入阶，邹雷方博，裴啖桃实。皆喜鱼大，促命付厨。弼言干之藏巨鱼，以小者应命。裴怒鞭之。我叫诸公曰：‘我是汝同官，而今见杀，竟不相舍。促杀之，仁乎哉！’大叫而泣。三君不顾，而付鲙手王士良者。方砺刃，喜而投我于几上。我又叫曰：‘王士良，汝是我之常使鲙手也，因何杀我？何不执我白于官人？’士良若不闻者，按吾颈于砧上而斩之。彼头适落，此亦醒悟，遂奉召尔。”诸公莫不大惊，心生爱忍。然赵干之获，张弼之提，县司之奕棋，三君之临阶，王士良之将杀，皆见其口动，实无闻焉。于是三君并投鲙，终身不食。伟自此平愈。

冢墓

陆东美（出《述异记》）

吴黄龙年中，吴都海盐有陆东美。妻朱氏，亦有容止。夫妻相重，寸步不离。时人号为比肩人。后妻卒，东美不食而死。家人哀之，乃合葬。未一岁，冢上生梓树，同根二身，相抱而合成一树。每有双鸿，常宿于上。孙权闻之嗟叹，封其里曰：“比肩”；墓又曰“双梓”。后子弘与妻张氏亦相爱。吴人又呼为“小比肩”。

潘章

潘章少有美容仪，时人竞慕之。楚国王仲先闻其名，来求为友，因愿同学。一见相爱，情若夫妻。便同衾枕，交好无已。后同死，而家人哀之，因合葬于罗浮山。冢上忽生一树，柯条枝叶，无不相抱。时人异之，号为“共枕树”。

丁永兴（出《酉阳杂俎》）

高唐县南有鲜卑城，旧传鲜卑来聘燕，享于此城。傍有盗跖冢，冢极高大。贼盗尝为私祈焉。天宝初，县令丁永兴，有群盗劫其部内，兴乃密令人冢傍伺之。果有祀者，乃执诣县，按杀之。自后祀者颇绝。《皇览》言盗跖冢在河东。按盗跖死于东陵。此地古名东平陵，疑此近之。

王樊（出《敦煌实录》）

王樊卒，有盗开其冢。见樊与人樗蒲。以酒赐盗者，盗者惶怖，饮之。见有人牵铜马出冢者。夜有神人至城门，自云：“我王樊之使。今有发冢者，以酒墨其唇讫。旦至，可以验而擒之。”盗既入城，城门者乃缚诘之，如神所言。

奴官冢（出《广异记》）

酂县有后汉奴官冢。初村人田于其侧，每至秋获，近冢地多失穟不稔。积数岁，已苦之。后恒夜往伺之，见四大鹅，从冢中出，食禾，逐即入去。村人素闻奴官冢有宝，乃相结开之。初入埏前，见有鹅鼓翅击人。贼以棒反出之，皆不复动，乃铜鹅也。稍稍入外厅，得宝剑二枚。其他器物不可识者甚众。次至大藏，水深。有紫衣人当门立，与贼相击。贼等群争往击次。其人冲贼走出，入县大叫云：“贼劫吾墓门。”主者曰：“君墓安在？”答曰：“正奴官冢是也。”县令使里长逐贼，至皆擒之。开元末，明州刺史进三十余事。

严安之（出《逸史》）

天宝初，严安之为万年县捕贼官。亭午，有中使黄衣乘马，自门驰入，宣敕曰：“城南十里某公主墓，见被贼劫，宜往捕之，不得漏失。”安之即领所由并器杖，往掩捕。见六七人，方穴地道。才及埏路，一时擒获。安之令求中使不得，因思之曰：“贼方开冢，天子何以知之？”至县，乃尽召贼，讯其事。贼曰：“才开墓，即觉有异，自知必败。至第一门，有盟器敕使数人，黄衣骑马。一人持鞭，状如走势，幞头脚亦如风吹直竖，眉目悉皆飞动。某即知必败也。”安之即思前敕使状貌，乃盟器敕使耳。

李邈（出《酉阳杂俎》）

刘晏判官李邈，庄在高陵。其庄客自言：“某久为盗，近开一古冢。冢西去庄十里，极高大。入松林二百步，方至墓。墓侧有碑，断倒草中，字磨灭不可读。初旁掘数十丈，遇一石门，锢以铁汁。累日洋粪沃之，方开。开时，箭出如雨，射杀数人。众惧欲出，某审无他，必设机耳。乃令投石其中，每投，箭辄出。投十余石，箭不复发。因列炬而入。至开重门，有木人数十，张目运剑，又伤数人。某以棒击之，兵仗悉落。四壁各画兵卫之像。南壁有大漆棺，悬以铁索。其下金玉珠玑堆积。众惧，未即掠之。棺两角忽飒飒风起，有沙扑人面。须臾风甚，沙出如注，遂殁至髁。众惊恐退走。比出，门已塞矣。一人复为沙埋死。乃同酹地谢之，誓不发冢。”

【总评】《水经》言：越王勾践都琅琊，欲移允常冢。冢中生风，飞沙射人，人不得近，遂止。按《汉旧仪》：将作营陵之内，方丈外，设伏弩伏火弓矢与沙。益古制有此机也。【眉批】今此法不传，何哉？

樊泽（出《逸史》）

樊泽为襄阳节度，有巡官张某者，父为邕管经略使，葬于邓州北数十里。张兄弟三人，忽同时梦其父曰：“我葬墓某夜被劫。贼将衣物，今日入城来，停在席帽行。汝宜速往擒之，日出后即不得矣。”张兄弟夜起，泣涕相告。未明，叩州门，见泽，具白其事。立召都虞候，令捕之。同党六人，并贼帅之妻皆获。泽引入，面问之曰：“汝劫此墓有异耶？”贼曰：“某今日之事，亦无所隐，必是为神理所殛。某夫妻业劫冢已十余年。每劫，夫妻携酒火，诸徒党即开墓。至棺盖，某夫妻与其亡人，递为斟酌。某自举盏，曰：‘客饮一盏！’即以酒沥于亡人口中，云：‘主人饮一盏！’又妻饮一盏遍，便云：‘酒钱何处出？’吾妻应云：‘酒钱主人出。’遂取衣物宝货等。某昨开此墓，见棺中人紫衣玉带，其状如生。某依法饮酒。及沥酒，云至‘主人一盏’，言讫，亡人笑。某等惊甚，便扶起，唯枯骨耳。遂解腰带。亡人呼曰：‘缓之，我腰痛。’某辈皆惊惧，遂驰出。自此神魂惝恍，即知必败。”悉杀之。数日，邓州方上其事。

铭记

李斯（出《述异记》）

周末，有发冢得方玉石，上刻文八十字，当时莫识，遂藏书府。至秦时，李斯识八字。云：“上天作命，皇辟迭王。”至汉时，叔孙通识二字。

夏侯婴（出《独异志》）

汉夏侯婴以功封滕公。及死将葬，未及墓，引车马踣地不前。使人掘之，得一石室。室中有铭曰：“佳城郁郁，三千年见白日。吁嗟滕公居此室。”遂改卜焉。

张恩（出《史系》）

后魏天赐中，河东人张恩盗发汤冢，得志云：“我死后二千年，困于恩。”【眉批】古圣皆前知，死后之厄亦皆前定。恩得古钟磬，皆投于河。

王果 熊博（并出《稽神录》）

唐左卫将军王果被责，出为雅州刺史。于江中泊船。仰见岩腹中有一棺，临空半出。乃缘崖而观之。得铭曰：“欲堕不堕逢王果，五百年中重收我。”果喟然叹曰：“吾今葬此人，被责雅州，固其命也。”乃收窆而去。

熊博者，本建安津吏。岸崩，得一古冢。藤蔓缠其棺，旁有石铭云：“欲陷不陷被藤缚，欲落不落被沙阁。五百年后遇熊博。”博时贫，老僧为率钱葬之。博后至建州刺史。

卫大经（出《宣室志》）

卫先生大经，解梁人，以文学闻，不狎俗，常闭门绝人事。生而敏悟，周知天文历象，穷冥索玄。后以寿终，墓于解梁之野。开元中，天水姜师度奉诏凿无咸河，以溉盐田。划屋庐，溃丘墓甚多。解梁人皆病之。既至卫先生墓前，发其地，得一石，刻字为铭，盖先生之词也。曰：“姜师度，更移向南三五步。”师度异其事，叹曰：“卫先生真奇士也。”即命工人迁其河，远先生之墓数十步。

郑钦悦（出《异闻记》）

天宝中，有商洛隐者任升之，其五代祖仕梁，大同四年间，于钟山悬岸圮圹之中得古铭，不言姓氏。小篆文云：“龟言土，蓍言水，甸服黄钟启灵趾。瘗在三上庚，堕遇七中巳。六千三百浃辰交，二九重三四百圯。”文虽剥落，仍且分明。数日，遇盂兰大会，从驾同泰寺，录示史官姚訾并诸学官。详议数月，无能知者。因缄其铭，诫诸子曰：“我代代子孙，以此铭访于通人。倘有知者，吾无所恨。”至升之，颇博雅。闻右补阙钦悦。【眉批】按钦悦自右补阙历殿中侍御史，为李林甫所忌，斥于外。思通玄奥，乃为书以示之。郑复书，一一了悟。当梁武帝大同四年，岁次戊午。言“甸服”者，五百也。“黄钟”者，十一也。五百一十一年而圯。从大同四年，上求五百一十一年，得汉光武帝建武四年戊子岁也。“三上庚”，三月上旬之庚也。其年三月辛巳朔，十日得庚寅，是三月初葬于钟山也。“七中巳”，乃七月戊午朔。十二日得己巳，是初圯堕之日，是日己巳可知矣。“浃辰”，十二也。从建武四年三月，至大同四年七月，总六千三百一十二月，每月一交，故云“六千三百浃辰交”也。“二九”为十八，“重三”为六。末言“四百”，则六为千，十八为万可知。从建武四年三月十日庚寅初葬，至大同四年七月十二日己巳初圯，计一十八万六千四百日，故云“二九重三四百圯”也。其所言者，但说年月日数耳。

【总评】按此记，藏于海岛中隐者张玄阳之家。李吉甫贬明州长史，得之甚喜。仍为著论曰：“夫一丘之土，无情也。遇雨而圯，偶然也。穷象数者，己悬定于十八万六千四百日之前。矧于理乱之运，穷达之命，圣贤不逢，君臣偶合，则姜牙得璜而尚父，仲尼无凤而旅人，傅说梦达于岩野，子房神授于圯上，亦必定之符也。然而孔不暇暖其席，墨不俟黔其突，何经营如彼；孟去齐而接淅，贾造湘而投吊，又眷恋如此。岂大圣大贤，犹惑于性命之理欤？将浼身存教，示人道之不可废欤？余不可得而知也。”

韩愈（出《宣室志》）

泉州之南有山焉，其山峻起壁立，下有潭水，深不可测。周十余亩，中有蛟螭为患。入有误近或马牛就而饮者，辄为吞食。泉人苦之有年，由是近山居者，咸徙去他郡。元和五年，一夕，闻山南有雷震暴兴，震数百里，若山崩之状，一郡惊惧。里人洎牛马鸡犬，俱失声仆地，流汗被体。屋瓦交击，木树颠拔。自戌及子，雷电方息。明旦往视之，其山摧堕，石壁数百仞殆尽，俱填其潭，水溢四野。蛟螭之血，遍若玄黄。而石壁之上，有凿成文字一十九言。字势甚古，郡中士庶无能知者。自是居人无患，迁者亦归。结屋架庐，接比其地。郡守因之名其地为石铭里。后有客于泉者，传其字，持至东洛。时韩愈自尚书郎为河南令，见而识之。其文曰：“诏示黑水之鲤鱼，天公卑杀牛人，壬癸神书急急。”详究其义，似上帝责蛟螭之司，【眉批】上帝戮蛟螭，亦铭石纪功，何怪德政碑之纷纷。令戮其害也。其字则蝌蚪篆书，故泉人无有识者。

裴度（出《宣室志》）

元和元年，淮西帅吴少诚死，子元济拒命。十三年，召裴度将击焉。度既至，因命封人深池濠。发地得石，上有铭，文曰：“井底一竿竹，竹色深绿绿。鸡未肥，酒未熟，障车儿郎且须缩。”度以示从事，令辩其义，咸不能究。俄有一卒，自行间跃而贺曰：“吴元济成擒矣。”度惊讯之。对曰：“石铭，其兆也。‘井底一竿竹，竹色深绿绿’者，吴少诚由行间一卒，遂拥十万兵，为一方帅。喻其荣也。‘鸡未肥’，无肉也。肥去肉为己。‘酒未熟’，无水也。酒去水为酉。‘障车儿郎’，兵革之士。‘且缩’者，谓宜退守其所。推是言之，则己酉日当克也。苟未及期，则可俟矣。”度深叹异。是岁冬十月，李愬生得元济。校其日，果己酉。于是度益奇卒之辨，擢为裨将。

张惟清（出《宣室志》）

黑山之阴，有李卫公庙。宝历中，张惟清都护单于，其从事卢立尝梦一人，颀长黑衣，告立曰：“吾居卫公庙且久矣，子幸迁我军城中。”及晓，立不谕，即入白于惟清曰：“卫公于国有大勋，今庙宇隳残，愿新其土木之制。”惟清可之。先是单于府以惟清有美政，请护军骆忠表闻于上。有诏，命中书舍人高公文其事，刻于碑。诏既至而未有碑石，方命使釆石于云中郡，未还。及修卫公庙，铲其西，得一石，方而长。其下刻张字，历然可辨。工人持以献惟清，喜曰：“天赐吾碑石。”即召从事视之。立且惊且异，因起贺而白前梦。【眉批】碑石亦能见梦，盖数既定，实或凭焉。于是以石为碑，刻高公之文。

柳光（出《宣室志》）

太和中，有柳光者，尝南游，因行山道。会日晚，误入山崦中。松引盘曲，行数里，至一石室。云水环拥，清泉交贯。室有茵榻，若人居者。前对霞翠，固非人境。光因临流凝伫。忽见一缶合于地，光即趋之。其缶下有泉，周不尽尺。其水清激，举卮以饮，若甘醴。尽十余卮而已醉甚。遂偃于榻，及晓方寤。因视石壁，有雕刻文字，遂写置于袖。词曰：“武之在卯，尧王八季。我弃其寝，我去其扆。深深然，高高然，人不吾知，又不吾谓。由今之后，二百余祀。焰焰其光，和和其始。东方有兔，小首元尾。经过吾道，来至吾里。饮吾泉以醉，登吾榻而寐。刻乎其壁，奥乎其义。人谁以辨，其东平子。”光先阅而异之。遂行，出径数十步，回望其室，尽亡见矣。光究之不得。有吕生者，视而解之，曰：“此得道者语也。夫唐初，建号武德。武之二年，其岁己卯。则‘武之在卯’，盖武德二年也。‘尧王’者，所谓高祖之号。‘八季’，亦二年也。‘我弃其寝，我去其扆’者，言其绝去之时，乃武德二年也。‘深深然，高高然，人不吾知，又不吾谓’者，言其隐而人不知也。‘由今之后，二百余祀’者，唐初至今，果二百余矣。‘焰焰其光’，焰者火也，谓岁在丁未也。丙丁南方火，未亦火之位也。‘和和其始’，谓今天子建号曰太和其始，盖元年也。‘东方有兔，小首元尾’者，叙君之名氏。东方甲乙木也。兔者，卯也。卯以附木，是柳字也。‘小首元尾’，是光也。‘经吾道，来吾里’，言君之来也。‘饮吾泉以醉，登吾榻而寐’，言君之止也。‘刻于其壁，奥乎其义。谁人以辨，其东平子’，谓其义奥而隐，独吾能辨之。东平吾之邑也，即又信矣。”








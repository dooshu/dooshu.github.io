绵

九章，章六句


首章讲：此亦周公戒成王之诗。若曰：王业之成也，不成于成之日，其必有所由，成王知周家之王业所自始乎！





绵绵瓜瓞，民之初生，自土沮漆。

大曰瓜，小曰瓞。民，指周人。自，是徒。土，是地。沮、漆，是二水名。彼瓜之为物，绵绵不绝，至末而成，则谓之瓜；而其始之，近本初生，不过至小之瓞而已。瓜之先小后大如此，然则我周之业，其先小后大，不犹之瓜瓞乎？我以先小后大言之，盖我周自不窟失其宫守，至公刘立国于豳，而我周人之生于焉始振。是民之初生，盖自土沮、漆之上矣。





古公亶父，陶复陶穴，未有家室。

古公，太王之号。亶父，太王名。陶，是窑灶。复，是重窑。穴是土室。至于古公亶父之时，风俗犹陋，惟陶复以为居，陶穴以为处，而家室之制未有也。此其在豳之时亦甚微矣，然非终于此已也。

二章讲：





古公亶父，来朝走马，率西水浒，至于岐下。

朝，是早。率，是循。浒，水涯。岐下，岐山之下。逮夫古公亶父之在豳也，狄人侵之，事之而不得免，于是来朝走马，率循水浒之西，至于岐山之下。





爰及姜女，聿来胥宇。

姜女，太王之妃。胥宇，是相视居宅。斯时也，以一时迁都之举，乃万世子孙之业，不可以或苟也。于是遂及贤妃曰姜女者，聿来胥宇以居焉。盖不以播迁艰难之际，而为苟且目前之图矣。

三章讲：





周原膴膴，堇荼如饴。

膴膴，肥美广大。饴，糖之干者。夫太王既胥宇以居矣，于是遂得周原土地之美。但见堇荼苦菜也，且有如饴之甘，是盖土地之美，有以变其质故也。则周原之可居，太王固已定之于心矣。





爰始爰谋，爰契我龟。

谋，是与从迁之人谋之。契，是燃火而灼龟。但以己见不如人见之为详也，于是始与豳人之从己者谋居之，于以稽其众志之同何如也。又以人见不如神见之为审也，于是又契龟而卜之，于以观其朕兆之吉何如也。





曰止曰时，筑室于兹。

时，作是字看。兹，指周原。既得吉兆，则己之见与人之见决矣。乃告其民曰：迁都图存，得国为上。今周原之美，既有以协之于人，又有以协之于神，如此则可以止于是而筑室矣，奚必于他往哉？

四章讲：夫国都既定，民事不可以缓也。





乃慰乃止，乃左乃右。

慰，是安。止，是居。左右，是民居所列者。彼方迁之始，民未有所居也。于是乃慰之使无怀土之思，乃止之使有托处之乐，或列之于左，而比闾之相望，或列之于右，而族党之相属，则夫去豳之民，咸受一廛之安矣。





乃疆乃理，乃宣乃亩。

疆，是画田之大界。理，是别其征理。宣，布散。亩，治田。方迁之始，民未获所养也。于是乃疆之而火界之必定，乃理之而条理之分明，或宣焉而布散以居，使治田之咸便，或亩焉而治其田畴，使分受之各定，则夫裹粮之民，咸受百亩之田矣。





自西徂东，周爰执事。

西，即水浒。东，即岐山。周，遍也。是自水浒之西，以至岐山之东，凡可以居民安民者，何有一事之不为哉？

五章讲：民事既尽，营建攸举。





乃召司空，乃召司徒，俾立室家。

室家，邑居之总名。彼掌营国邑有司空也，则乃召司空；掌徒役之事有司徒也，则乃召司徒。于以使之立我室家之制，以更其陶复陶穴之陋矣。





其绳则直，缩版以载，作庙翼翼。

缩版，以绳束版。庙，是宗庙。然君子将营宫室，宗庙为先，故正以绳，而位次之既定，然后束版以筑，而上下之相承。但见其作是宗庙也，前堂后寝，而制度之整齐；左昭右穆，而规模之严正，则所以妥先灵而崇爱敬者，不在是乎？

六章讲：宗庙既成，宫室乃立。





捄之陾陾，度之薨薨，筑之登登，削屡冯冯。

墙之重复曰屡。于是捄之而盛土于器者，陾陾然其人之众也。于是度之而投土于版者，薨薨然其声之众也。土既投矣，从而筑之，则杵声登登然其相应也。墙既成矣，从而削之，则墙声冯冯然而坚确也。





百堵皆兴，鼛鼓弗胜。

墙土版为堵。皆兴，起也。弗胜，不击止意。百堵之役，于是而皆兴矣。斯时也，有鼛鼓以役事，所以戒民之勿亟也。但见人心竞劝，乐事赴功，虽鼛鼓频击以示戒，而在民心者，则不劝而愈疾矣，鼓声安得而止之哉？

七章讲：宫室既成，门社乃立。





乃立皋门，皋门有伉。

王之郭门曰皋门。伉，高也。彼最远在外者为皋门，乃立皋门，则伉然而高大，足以耸中外往来之观也。





乃立应门，应门将将。

王之正门曰应门。将将，严正也。居中应治者为应门，乃立应门，则将将而严正，足以竣朝宁出入之防也。





乃立冢土，戎丑攸行。

冢土，是大社。戎，是大。丑，是众。攸行，出行也。又于是乃立冢土焉，凡起大事动大众，皆先祭于是，而后戎丑以行也。是其一时之开国经纶，其规模宏远如是，而周家之王业勃勃然其开于此矣。

八章讲：





肆不殄厥愠，亦不陨厥问。

肆，故今也。殄，是绝。愠，是怒。陨，是坠。问，声誉。夫太王迁都，安养兼全，而民事以周，营建备举，而己事以尽，则自修之道得矣。故虽不能殄绝昆夷之愠怒，亦不陨坠己之声闻。盖自修无缺而名誉自彰，虽有无妄之灾，不足为吾玷者矣。





柞棫拔矣，行道兑矣。

柞、棫，皆木名。拔，是挺拔而上。道，是路。兑，是通。方此之时，林木深阻，人物鲜少。及至其后，积累久而培植深，生齿渐以繁，归附日以众。由是柞棫拔矣，不如向之拳曲而蒙密也；行道兑矣，不如向之蔽繄而不可由也。





昆夷駾矣，维其喙矣。

駾，奔突也。喙，喘息也。由是昆夷见国势之日盛，不敢荐居于近地，畏之而奔突窜伏，惟张喙以舒其气之不暇而已，宁复有向之为我愠耶？要之，皆圣祖神孙世德相辉，有以服其心故耳，岂偶然而已哉？

九章讲：夫昆夷既服，则众国之化自行。





虞芮质厥成，文王蹶厥生。

虞、芮，是二国名。质，是正。成，是平。蹶厥，动而疾。生，兴起也。但见虞芮之君，相与争田，来质其讼之平于周，于是感逊顺之风，因各处于不争之地，而四方诸侯闻之而来归周者，盖四十余国矣。夫外而昆夷畏服，内而诸侯效顺，则国运改观，天命于是维新矣，不蹶然动其兴起之势也乎？





予曰有疏附，予曰有先后，予曰有奔奏，予曰有御侮。

予，诗人自称。疏附，率下亲上之。先后，相导前后。奔奏，喻德宣誉之称。御侮，武臣折冲之称。夫文王受命固本于德，然所以致此，则德有赖于四臣之助焉。彼民心之亲附，非得人以启之不能也；以予言之，必有率下亲上之臣焉。君德之有成，非得人以辅之不能也；以予言之，必有相导先后之臣者焉。德之所施，以人而施也；以予言之，必有喻德宣誉之臣乎。威之所奋，以人而奋也；以予言之，必有折冲千里之臣乎。

夫有盛德以为受命之本，又得四臣以为受命之助，此一代王业之所由基也。要之不有太王迁岐以开之于前，则无以启文王受命之基；不有文王受命以大之于后，则无以扩太王开岐之业。是我周之业起自漆、沮之微，及太王迁岐，至文王而始大，则信乎其犹之瓜瓞矣。抚成业者，尚其念祖宗创述之艰也哉！






○原晋乱说

晋室南迁，制度草创。永嘉之後，嚣风未除。廷臣中犹以谢鲲轻佻，王澄旷诞，竞相祖习，以为高达。卞壶厉色於朝曰：“帝祚流移，社稷倾荡。职兹浮伪，致此隳败，犹欲崇慕虚诞，污蠹时风。奏请鞫之，以正颓俗。”王导、庾亮抑之而止。噫！西晋之乱，百代所悲。移都江左，是塞源端本之日也，犹乃翼虚驾伪，崇扇佻薄。蹑诸败踪，踵其覆辙。以此创立朝纲，基构王业，何异登胶船而泛巨浸，操朽索以驭奔驷乎？设使从卞壶之奏，黜屏浮伪，登进豪贤，左右大法，维持纪纲，则晋亦未可量也。其後王敦作逆，苏峻继乱。余以为晋之乱，不自敦、峻，而稔於导、亮。


梁南郊登歌二首


沈约

登歌者，祭祀燕飨堂上所奏之歌也。《礼记·明堂位》曰：“升歌《清庙》，下管象《武》。”《仲尼燕居》曰：“入门而金作，示情也；升歌《清庙》，示德也；下而管象，示事也。是故古之君子，不必亲相与言也，以礼乐以相示。”《郊特牲》曰：“奠酬而工歌，发德也。歌者在上，匏竹在下，贵人声也。”《周礼·大师》职曰：“大祭祀，帅瞽登歌，令奏击拊。”《小师》曰：“大祭祀，登歌击拊。”《尚书大传》曰：“古者帝王升歌《清庙》，大琴练弦达越，大瑟朱弦达越，以韦为鼓，不以竽瑟之声乱人声。《清庙》升歌，歌先人之功烈德泽。苟在庙中当见文王者，愀然如复见文王。故《书》曰：‘戛击、鸣球、搏拊、琴瑟以咏，祖考来格。’此之谓也。”案登歌各颂祖宗之功烈，去钟撤竽以明至德，所以传云其歌之呼也。曰：“於穆清庙。”於者，叹之也。穆者，敬之也。清者，欲其在位者遍闻之也。《隋书·乐志》曰：“《大戴》云：‘《清庙》之歌，悬一磬而尚搏拊。’在汉之世，独奏登歌。近代以来，始用丝竹。旧三朝设乐，皆有登歌。梁武以为登歌者，颂祖宗功业，非元日所奏，于是去之。后以其说非通，复用于嘉庆。后周登歌，备钟磬琴瑟，阶上设笙管。隋亦因之，合于《仪礼》荷瑟升歌，及笙人立于阶下，间歌合乐，是燕饮之事也。祀神宴会通行之。若大祀临轩，陈于坛之上。若册拜王公，设宫悬，不用登歌。释奠则唯用登歌而不设悬。梁南北郊、宗庙、皇帝初献及明堂，遍歌五帝，并奏登歌。”

暾既明，礼告成。惟圣祖，主上灵。爵已献，罍又盈。息羽籥，展歌声。　如在，结皇情。

礼容盛，樽俎列。玄酒陈，陶匏设。献清旨，致虔絜。王既升，乐已阕。降苍昊，垂芳烈。






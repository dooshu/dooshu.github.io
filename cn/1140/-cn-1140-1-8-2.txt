祭闵子庙文

於乎道岸崭崭而莫登兮繄庸行其实难惟先生之纯孝兮忾乎动尼父之永叹九嶷起于门内兮菀枯分於属毛彼虞舜之斋栗兮於野尚闻其呼号何内外之无间言兮乐家人以陶陶抗干旌而高蹈兮将汶上乎游遨既春秋之绵邈兮慨陵谷其迁移期幽隧以改宅兮胡姓字之前知荒祠閴其昼闭兮走几筵之伊威感音徽其犹未歇兮零余涕兮沾衣岱云朅其飘忽兮扬霓旌兮桂旗陈椒酒兮一巵魂髣髴兮来归


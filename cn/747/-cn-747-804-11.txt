○彭州新置唐昌县建德草市歇马亭镇并天王院等记

圣上以南夷不虔，边尘岔起，俟旦授执政意，俾择要郡以良能而牧之，遂命御史中丞渤海吴公行曾持节出刺雅安。公松筠植心，金石励志。雅安实边之冲，东入险隘，应援由此。公至止一顾，屹如巨防。当危疑之秋，瞬息无事。郡人以考秩将满，预怀去思。接武陈诚，愿借绥抚。丞相陇西公以公功业昭著，飞章上闻。请充节度参谋兼诸军行营副都知兵马使东路行营都知兵马使，仍兼知黎州及巡边制署。公遂于大渡河创置一桥，亘五百尺。自干戈未宁，士马旁午，馈运往复，商旅经过，曾无覆溺之忧，永绝滞留之患。至今行者，见必归恩。异迹奇谋，繁难具纪。由是复于犍为，雅之南千里县道，烽堡相躅，早夕军食，俟於犍为。公智出事先，机生料外。风波助意，舟楫如飞。是得阖境无虞，诸军饫饱，实公之功也。复由是天子以彭门名都而偿其重勋。公轫车之日，即究风俗。民之忧苦，已明其重轻。事之兴废，已熟其利病。从便革弊，幽显惬心。郡内既肃，施及支邑。以唐昌县中界接导江郫城，东西绵远，不啻两舍。虽有村落，僻在荒塘。昔置邮亭，废毁将久。遂使行役者野食而泉饮，贸易者星往而烛归。夺公行，投告我所。深沟雨涨，古陌桥摧。跬步难逾，艰苦宁述。况输役责限，徵敛有程。而欲罪其稽逋者乎？公恻然凝想，即日计成，遂陈于连帅，于其心而置草市。因其乡名，便以建德为号。自此四来者旋踵而迓近，中望者举目而知归。老幼携挈，倏忽而至。万家欢笑，共事修营，不旬日而告就。今则百货咸集，蠢类莫遗。旗亭旅舍，翼张鳞次。榆杨相接，桑麻渐繁。如此牧人，可谓移风易俗矣。昔武侯以蜀脞脆，故令邻邑翊日而市。意在习其筋力而俟之征徭。又每及上春，以蠢为名，因定日而有知所往。公亦约之以期而候之，其日商旅辇货至者数万。珍纤之玩悉有，受用之具毕陈。想人之心，岂待询问而知其欢悦也。复以路由诸部，叠迹轮蹄，徘徊一息，无税驾之所，遂以俸钱建长亭。崇轩邃室，外厩内厨，帷簿精新，器物充足。则往来者非止昼食，而卜夜可矣。人既繁会，俗已丰饶。又置一镇，抽武士三十人而御之。亦立廨署，早暮巡警。盗将窜迹，人遂高眠。不感晨鸡，无闻夜犬。皆云康泰，不可比俦。又兹地会昌之前，有佛寺数所。因废而未兴，乡闾求福，无处礼敬。像设之仪莫识，钟罄之声不闻。僻野深郊，转为聋俗。复置灵岩报恩院，修北方天王及侍从。奇工妙饰，相好无双。高墉环舍，门庑揭立。又度僧主持，行道无有虚日。斯人也，非只丰足，而永逃夭枉之患。得不纪其盛迹，而垂於无穷者哉？且人之忧乐，俗之凋敝，岂系之时，而实俟于哲人上才也。

噫！公之为政，以已之欲而思人欲，以已之恶而思人恶，是连牧三郡，而皆勋绩绝伦。若非秉心端庄，求理无替，则奚能动远迩瞻听而俟者乎？且昔之此民，往复百里。饥不得续食，寒不得易衣。今之出户，而所阙皆足，市之功其可量乎？昔之此民，村防遥远，萧索人稀，盗贼织路，行者恐畏。今之出户，歌笑自若，醉饱群归，镇之功其可量乎？昔之此民，首罪无所，求福奚门。今之出户，有依归之僧，睹庄严之像，院之功其可量乎？昔之行者，戴星乘轺，亭午未憩，馆谷何投，饥旅宁济。今之朱门大启，来往如归，乏马疲人，顿忘其敝，馆舍之功其可量乎？公创一意而庶类皆安，推深诚而万人咸福。是知元造之旨，不独幸蜀之三郡。即应重委大柄，为国之元臣，使天下皆幸也。早岁谬以文字为公之知，偶因薄游，获睹盛制。舆人颂美，异口同词。直叙见闻，敢愧芜浅。咸通十年五月十五日记。

石侔

侔官和州防御行官。


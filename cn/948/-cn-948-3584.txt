陆游　戊午元日读书至夜分有感

七十年来又四年，雨声灯影故依然。

未收浮世风沤梦，尚了前生蠹简缘。

老学辛勤那有补，旧闻零落恐无传。

先师钵袋终当付，叹息谁能共著鞭？

陆游

陆游　戊午元日读书至夜分有感

强戴罗旛怯岁增，光阴堪叹捷飞腾。

檐间点滴新春雨，窗下青荧半夜灯。

傍架讨寻书散乱，倚屏吟啸发鬅鬿。

极知老境惟当佚，绝学端居恨未能。

陆游


○通儒道说

古今儒家，多弃黄老。岂必乎天德，未必者道。上圣存於中而外施训，凡仁、信、礼、义四者流於道。道外而流於道以四化，外俱复於天下。为羲农不道而上德，则尧舜并知至德，则不利於圣教，决无四数矣。凡骈行之为仁、为信、为礼、为义；并行之为德，愈德臻静，为道。故二为儒之臂，四为德之指。若忘源而决派，茎而掩其本树，难矣！则冲虚利害，於本末然。老氏标本，孔氏回末，不能尤过者，自中而息。岂前无路哉？及列氏、庄氏，展而针之，空清泊中，非典经与家风，鄙而窥外，俱达谊也。


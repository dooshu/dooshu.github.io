王明君

我本弱女子，被选当雄兵。
男儿畏强虏，辛勤独远行。
行行汉城尽，遂见边草横。
马鸣何萧萧，使者来相迎。
俗殊姓氏曲，曷以称其名。
河冻尘失堑，北风摇旆旌。
阏氏本至贵，当之乃心惊。
穹庐乱南北，无繇瞻汉京。
汉京君臣薄，胡人父子轻。
岂欲惜一死，恐起汉胡争。
天子方厌战，妇人聊苟生。
纵有归来时，耻见父与兄。
日忧负君托，时闻胡马征。
采采苜蓿枝，血泪相与并。
愿因双飞鹄，持赠汉公卿。





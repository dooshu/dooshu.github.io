寄张十二山人彪三十韵

寄张十二山人彪三十韵〔一〕


独卧嵩阳一作云客〔二〕，三违颍水春。艰难随老母，渗澹向时人。谢氏寻山屐，陶公漉酒巾。群凶弥宇宙，此物在风尘。历下辞姜被〔三〕，关西得孟邻。早通交契密，晚接道流新。静者心多妙一云好，先生艺绝伦。草书何太苦一云应甚苦，诗兴不无神。曹植休前辈，张芝更后身。数篇吟可老，一字买堪贫。将恐曾防寇，深潜一作情托所亲。宁闻倚门夕，尽力洁餐晨〔四〕。疏懒为名误，驱驰丧我真。索居犹一作尤寂寞，相遇益悲一作酸，吴作愁辛。流转一云转徙依边徼，逢迎念席珍。时来故旧少，乱后别离频。世祖修高庙，文公赏从臣〔五〕。商山犹入楚〔六〕，渭水不离一作知秦刊作湍水不流秦。存想青龙秘〔七〕，骑行白鹿驯。耕岩非谷口，结草即一作欲河滨〔八〕。肘后符应验，囊中药未陈。旅一作放怀殊不惬，良觌渺无因。自古皆悲恨，浮生有屈伸。此邦今一作全尚武，何处且依仁〔九〕。鼓角凌天籁，关山信樊作倚月轮。官场一作壕罗镇一作锦碛〔十〕，贼火近洮岷。萧瑟论兵一作功地，苍茫斗将辰。大军多处所，余孽尚纷纶。高兴知笼鸟，斯文起一作岂获麟。穷秋正摇落，回首望松一作湘筠。

〔一〕张彪：《唐诗纪事》：彪盖颍洛间静者。天宝末，将母避乱，尝有《北游酬孟云卿》诗，云：善道居贫贱，洁服蒙尘埃。慈母忧疢疾，家室念栖栖。

〔二〕嵩阳：《元和郡国志》：登封县，本汉嵩高县，少室山在县西十里，颍水出焉。

〔三〕姜被：《海内先贤传》：姜肱事继母。年少，肱兄弟同被而寝，不入室，以慰母心。

〔四〕洁餐：束晳《补亡诗》：馨尔夕膳，洁尔晨餐。

〔五〕修庙赏从：至德二载十二月，蜀郡、灵武元从功臣皆加封爵。次年四月，九庙成，备法驾，自长安迎九庙神主入新庙。此二句借汉晋为喻，以括焚毁收复之事也。肃宗赏功，独厚于灵武从臣，故曰“文公赏从臣”。引介子推之事以讥之，此《春秋》之微词也。

〔六〕商山：商山、渭水，皆不离秦、楚疆域。喻两都丧乱，而山人仍隐于嵩阳也。

〔七〕存想：彪有《神仙诗》曰：长老思养寿，后生笑寂寞。五谷无长年，四气乃灵药。

〔八〕结草：《神仙传》：河上公，汉文帝时，公结草为庵于河之滨。

〔九〕依仁：《论语》：依于仁。注曰：依，倚也。仁者功施于人，故可倚。此正用《论语》义也，唐人于训故之学不苟如此。

〔十〕镇碛：赵曰：言四镇皆置官场，收赋敛以供军也。

〔十一〕洮、岷：皆属陇右道。






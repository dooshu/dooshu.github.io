【回皇子神宗辞使相封淮阳郡王书〈嘉八年九月〉】

伏承光奉制书，峻膺宠数，伏惟欢庆。窃以命官有秩，正上下之等威；制礼缘情，以亲疏而隆杀。惟是国家之旧典，盖推天下之至公。郡王相公识禀诚明，学穷原本。笃于乐善，因天性之自然；举必有仪，秉君子之常德。地崇冢嗣，望著宗英，兼升将相之荣，显被山川之锡。有光典册，允协朝佥。岂谓仁私，曲贻诲翰，感铭之素，敷述奚殚。


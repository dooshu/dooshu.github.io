林澹亭视学河南【先是主山东试】

论才海岱一登临回首中原揽辔吟上国文章皆在手东京风物有遗音龙门絶壁云常起兔苑荒台蹟可寻策马旧游无限意黄河春水向人深

表弟杜诗字李齐新补诸生索赠【本姓陈建文时死难尚书廸之裔也杜女适陈有姙归宁得脱於难】

名齐李杜竟谁期爱尔昂昂策足时腹笥应穷千古事家声莫倚数篇诗才称早慧论文细世本孤忠晦迹悲待蹑青云扬祖德先题姓字九重知


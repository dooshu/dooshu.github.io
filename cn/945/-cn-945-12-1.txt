故宋陕州芮城令清河张君墓志铭

君讳仲仁字子信其先清河人後徙建安之吴兴遂为着姓当王氏之据有闽越也曾祖从晟为州里豪右材兼文武仕至蒲城制置副使工部尚书祖贇以赏延之典署建州长史烈考仁邈检校左散骑常侍君即常侍之次子也与伯氏同生居上为弟风格甚类趣向多同里巷相疑家人莫辩每异其服饰以自别焉君爰自童蒙服膺儒素韵宇冲粹智略纵横李氏之平建安也常侍辞疾家居累徵不起君策杖行在叩阍上书朝论奇之即授太常寺奉礼郎改秘书省校书郎调补本州松溪尉江表平入朝历卫州卫县主簿青州千乘尉逹州巴渠簿兼令尉事迁陕州芮城令以疾去官旅寓京师寻访医药积日弥久美疢愈滋肩舁而归遂成沈痼清漳卧病既十年而未瘳东岱歛魂俄三号而不返以咸平三年六月十八日卒于仁风里之私第享年六十二其年某月日归葬于里冲源顺也君娶武宁章氏生子三人长为舟举进士次垂象早亡次为式女一人适进士章覃自君之被疾也为舟等夙夜扶侍躬亲左右靡神不祷靡药不尝蒸蒸服勤目为至孝予从祖兵部即君之元舅君之先夫人实予之尊姑予之与君犹丈人行也平生游处顾托乘以犹新旧馆过从嗟脱骖之无益谨铭翠琰以志佳城铭曰


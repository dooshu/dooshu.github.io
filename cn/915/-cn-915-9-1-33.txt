◇定梁律诏（八月丁未）

律令不一，实难去弊，杀伤有法，昏墨有刑，此盖常科，易为条例。至如三男一妻，悬首造狱，事非虑内，法出恒钧，前王之律，後主之令，因循创附，良各有以。若游辞费句，无取於实录者，宜悉除之。求文指归，可适变者，载一家为本，用众家以附，景丁俱有，则去丁以存景，若景丁二事，注释不同，则二家兼载，咸使百司，议其可不，取其可安，以为标例，宜云某等如干人同议，以此为长，则定以为梁律，留尚书比部，悉使备文，若班下州部，止撮机要，可无二门侮法之弊。（《隋书·刑法志》，案：《梁书·武帝纪》中云，诏中书监王莹八人参定律令。）


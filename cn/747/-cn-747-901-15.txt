○耀德不观兵赋（以“明德尚道，怀仁畏威”为韵）

惟先王享国，建用皇极，制五服而有序，御四夷而在德。近不贡，必先威让之辞；远不庭，则修文物之则。所以止干戈而重仁义，遏寇虐而茂生植。夫洁其流者，在於源清；成其外者，在於内平。以德则天下顺，以力则天下争。故有武不黩，有兵不征。穆王之功何补，谋父之言可明。将其修己以推畔，曷若杀人以盈城？

於戏！至理之时，惟德是贵。柔其远而不袭，阜其财而不费。以道义为干橹，以礼乐为经纬。是以文足昭，武可畏。借如舜帝在上，苗人不怀，虽蒇事於伯禹，终舞干於两阶。然後七旬来格，庶绩允谐。周文既兴，崇国不道。用戡时难，以奉天讨。矧敌而未悛，爰因垒而自保。然後再驾云服，四方大造。盖由德所宾，信所亲，岂无五兵？且惧於暴物，况有七德，实在乎安人。人劳所以损元气，物伤所以恻至仁。凶器攸兴，圣人匪尚。车书既其混一，牛马於焉休放。兵不戢如火自焚，德不修於君曷相！所谓图之大，慎之微。观兵何是？耀德何非？素翟南来而越裳重译，白狼西入而荒服来归。夫欲朝万国，归四海，不可以逞弧矢之威。


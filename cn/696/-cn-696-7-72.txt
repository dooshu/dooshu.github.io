满庭芳　和少游送别

紫燕翻风，青梅带雨，共寻芳草啼痕。
明知此会，不得久殷勤。
约略别离时候，绿杨外，多少销魂。
才提起，泪盈红袖，未说两三分。

纷纷，从去后，瘦憎玉镜，宽损罗裙。
念飘零何处，烟水相闻。
欲梦故人憔悴，依稀只隔楚山云。
无过是，怨花伤柳，一样怕黄昏。
按：汤漱玉《玉台画史》作 柳是 词，题作《留别无瑕词史》





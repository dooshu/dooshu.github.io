送闇公圣期应试金陵


送客谷水上，风雨来江东。
夏日亦以寒，千里关河空。
江城落云际，吴山辨烟中。
扬舲发二子，澹荡蒹葭丛。
赛神扬子津，咫尺金陵通。
清华在都市，环佩何玲珑。
秦淮十二楼，天外青濛濛。
伯子文章彦，意气吞雄虹。
仲子擅儒雅，霏霏多玄风。
良璧不孤润，威凤谁能同。
圣人卧瑶阙，侧席招旌弓。
若人匡时才，大道岂固穷。
十载琬琰交，昔日双飞鸿。
倚树谢公宅，避暑孙帝宫。
咸思抱忠愤，世俗难为工。
弃襦不出关，贫贱羞微躬。
超石固豪士，祖生乃时雄。
同衾久商略，何年成奇功。





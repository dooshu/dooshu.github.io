李映碧先生八十

苍天留旧人，黄发独精悍。
身逸卧江湖，言成倬云汉。
生才憾非时，结缓已丁乱。
不敢薄刑官，于张意悲叹。
俊乂归网罗，朝省伫桢干。
青琐列三垣，长号抒愤惋。
甘陵方沸羹，炎祚已颓澜。
补牍纷屡陈，嘉谟坐相看。
倾覆事频仍，朔南同一贯。
出使公在涂，得免罹屯难。
沧海一孤臣，吁嗟遂樗散。
戢羽三十年，著书几脱腕。
抗迹玉峰阳，投钓鹿江岸。
文献岿典型，出处难汗漫。
蒲轮今再徵，编纂待濡翰。
拜命还掉头，野老久匿窜。
聊出枕中书，兼两充史馆。
知几号笃论，中郎肆独断。
群言棼若丝，折衷平如案。
哲嗣擅雕龙，文笔亦以烂。
谁能迁固后，两世成壮观。
人生贵千春，岁月宁足算。



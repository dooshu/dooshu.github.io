○戴安道碎琴赋（以“徒候徽响，致聚深情”为韵）

拔尘俗之能琴，共谁不钦？戴安道之擅名斯异，武陵王之慕义弥深。降使殷勤，将召来以聆雅越。持诚慷慨，爰击碎以示胸襟。想夫名利莫羁，烟霞为赏。涧松虽耸於梁栋，野鹤不侵乎罗网。吴山越水，韬物外之清光。蜀轸虞丝，播人间之妙响。杳杳区区，何人戒途。白屋忽惊於嘶马，朱门欲俟於啼乌。焉有平生，探乐府铮钅从之妙。爰教一旦，厕侯门戛击之徒。於是贲出月窗，毁於蓬户。掷数尺之鸾凤，飒一声之风雨。朱弦并断，类冰泉裂石以丁零。玉柱交飘，误陇雁惊弓而飞聚。使者焉知，宣言大非。且异锻珠之义，宁同碎斗之讥。陌上回尘，走清风於玉殿。堂间释手，章素节於金徽。於时野客相高，时人或陋。梧雕桐断以宁顾，漆解胶离而莫救。至若池亭夜月之景，岩谷春风之候，遥当野岸，肯思流水之曾弹。静对庭芜，待从幽兰之不奏。向若投绿绮以无意，缅维城而有情。亡一时之高躅，矜六律於新声。则此日知音，但仰跃鱼之弄。碧山烟雾，宁留藏豹之名。则知艺至者不可以簪笏拘，情高者不可以王侯致。终挺特以惊俗，不斯须而辱志。於今人语其风，孰不揖当时之事。


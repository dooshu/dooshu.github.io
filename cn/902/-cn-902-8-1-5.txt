其五 云中游

秋飙动兮玉梁，芳草萎（一作委）兮河阳。
绿滋谢兮变黄，朱华凋兮负霜。
彼众乌兮安翔，独孤凤兮遑遑。
寥泬天高兮懭悢，澹偃蹇兮怀上皇。
哀美人兮既亡，彼蚩蚩（一作尤）兮为朋。
既冉冉其迟暮兮（一作既冉冉兮其迟暮），宁信修之可忘。
结三秀兮寒芳，怨景晖兮逸光。
鸾啾啾兮为从，骖雍雍兮飞龙。
佩琼枝兮访有娀，奈蹇修兮未我通。
君王去兮游云中，怀膏沐兮谁为容。
虽鸩媒之善辞兮，羌余心之未同。


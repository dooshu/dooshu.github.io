卷二十五 左良玉列传

宁南侯者，姓左氏，名良玉，字日崑山；辽东人也。少起军校，以斩级功，官辽东都司。苦贫，常挟弓矢射生。一日，道傍驼橐，驰马劫取之，乃锦州军装也；坐法当斩。适有丘磊者与同犯，愿独任之；良玉得免死。

既失官久之，无聊，乃走昌平军门，求事中丞侯恂。中丞常役使之，命以行酒。冬至讌上陵朝官，良玉夜大醉，失四金卮。旦日，谒中丞请罪。中丞曰：“若七尺躯，岂任典客哉！吾向误若，非若罪也。”会大凌河围急，诏下昌平军赴救。榆林人尤世威者为总兵官，入见中丞曰：“大凌河当天下劲兵处，围不易解；世威当行。今既以护陵不可。公且遣将，谁当往者？中军将王国靖，书生也；左右将军，更不可任。”中丞曰：“然则谁可？”世威曰：“独左良玉可耳。顾良玉方为走卒，奈何帅诸将？”中丞曰：“良玉诚任此，吾独不能重良玉乎？”即夜遣世威前谕意。漏下四鼓，中丞竟自诣良玉邸舍请焉。良玉初闻世威往，以为捕之；绕床语曰：“得非丘磊事露耶？”走匿床下。世威排闼呼曰：“左将军，富贵至矣；速命酒饮我！”引出而谕以故，良玉失色战慄。移时乃定，跪世威前；世威且跪且掖起之，而中丞至，乃面与期。诘旦，会辕门，大集诸将，以金三千两送良玉行；赐之卮酒三、令箭一，曰：“三卮酒者，以三军属将军也。令箭如吾自行，诸将士勉听左将军命。左将军今已为副将军，位诸将上；吾拜官疏，夜即发矣！”良玉既出，而以首叩辕门墀下曰：“此行倘不建功，当自刎其头！”已而果连战松山、杏山下，录捷功第一，遂为总兵官。良玉自起谪校至总兵，首尾仅岁余，年三十二。

是时秦寇入豫，良玉当往剿，见中丞；中丞曰：“将军建大功，殊不负我！欲有言以赠将军，将军奚字？”良玉曰：“无也。”中丞笑曰：“岂有大将军终身称名者哉！”良玉拜以为请；中丞曰：“即崑山可矣。”自此，乃号为「崑山将军」。良玉长身頳面，骁勇，善为左右射。每战，身先士卒。既至豫，则向所苦贼帅一斗榖、蝎子块、满天星等皆平。最后战怀庆，与督府意不合；乃叹曰：“吾即尽贼，安所见功乎！”遂阴纵之，而寇患始大。熊文灿者，继为督府，常受贼金而脱其围，良玉尤轻之。后杨嗣昌以阁部出视师，倚良玉不啻左右手，九调而九不至，嗣昌怏怏死。丁启睿代督师，则往来依违于其间，为良玉调遣文书，未始自出一令，时人谓之「左府幕客」。然良玉立功最早，威名重一时，强兵劲马皆在部下，流贼惮之，呼为「左爷爷」。

壬午，大出兵，与李自成战朱仙镇，三日夜而败；良玉还军襄阳。初，良玉三过商丘，必令其下曰：“吾恩府主家在此，敢有扰及草木者斩！”入城谒侯中丞，拜伏如家人礼，不敢居于客位。朝廷知之，乃以侯恂代丁启睿督师；良玉大喜踊跃，遣其将金声桓率兵五千迎督师。督师既受命而朝廷中变，乃命督师拒河援汴，无赴良玉军。良玉欲率其军三十万觐督师于河北，督师知粮无所出，乃谕之曰：“将军以兵三十万称盛，然止四万在额受粮，实又未结度支。今远来就我固善，第散其众则不可；若悉以来而自谋食，咫尺畿辅，将安求之？”卒不得与良玉军会。未几，有媒孽之者，督师遂得罪，以吕大器代之。良玉愠曰：“朝廷若早用侯公，良玉敢不尽死！今又罪侯公而以吕代，是疑我而欲图之也！”自此意益离，遂往来江、楚为自监计，尽取诸盐舡之在江者而掠其财；贼帅惠登相等皆附之，军益强。又常称军饥，欲近南京就食，移兵九江；兵部尚书熊明遇大恐，请于侯督师，以书谕之而止。朝廷不得已，更欲为调和计，封良玉为宁南侯，而以其子梦庚为总兵官。良玉卒不为用。

燕京陷，江南立弘光；马士英、阮大铖乱政，湖广巡按御史黄澍上疏参之。士英差缇骑至楚执澍，良玉杀之；提兵向阙清除君侧之恶，传檄讨马士英曰：“盖闻大义之重，炳于星日；无礼之逐，严若鹰鹯。天地有至公，臣民不可罔也。奸臣马士英者，棍本赤身，种遗蓝面。昔冒九死之罪，业已剃发为僧；重荷三宥之恩，终思反面作贼。会当国家多难，侈言定策首功；以今上历数之归，为私家贻赠之物。窃弄威福，炀蔽聪明。恃兵力以胁人，致天子闭目摇手；矫伪旨以詟俗，俾军民重足寒心。幻蜃蔽天，奸蟆障日。卖官必先姻娅，试看七十老囚、三木败类，居然节钺军中；渔色罔识君亲，託言六宫粉黛、八百娇娥，尽是朝歌濮上。江南无夜安之枕，斗北有朝彗之星！群小充斥于朝端，贤良伏窜于岩榖。同己者性侔豺虎、行列猪猳，如阮大铖、张孙振、袁弘勋数十巨憝，皆引之为羽翼，以张杀人媚人之赤帜；异己者德并苏黄、才媲房杜，如刘宗周、姜曰广、高弘图数十元老，概诬之为朋党，以快如蛇如虺之毒心！而乃鳄水兴波，冰山发燄：放崔、魏之瘈狗，遂尔负隅；收闯、献之沐猴，教以升木。用腹心出镇，太尉朱泚之故智，几几殆有甚焉；募死士入宫，宇文化及之所为，人人而知之矣！道路有口，空怜「职方如狗、都督满街」之谣；鬼神难欺，最痛「立君由我、朝廷惟命」之句！呜呼，江汉长流、潇湘罄竹，数此之罪，宁有既与？近日皇嗣幽囚，列祖怨恫！海内怀忠之士，亦念韩厥存孤；敌国向化之民，岂无少康一旅？本藩先帝旧臣，招讨重任。频年痛心疾首，愿为鼎边鸡犬以无从；此日履地戴天，誓与君侧豺狼而併命！在昔陶八州靖石头之难，大义于今炳然；迄今韩蕲王除苗傅之奸，臣职如斯方尽。是用励兵秣马，问罪兴师。当郑畋讨贼之年，忆裴度闭邪之语；谓朝廷奸党尽去，则河北诸贼自平。本藩一腔热血，郁为轮囷离奇；势必百万雄兵，化作蛟螭妖孽。崑冈失火，玉石俱焚；楚国亡猿，山林延祸。疾雷不及掩耳，划电讵可逃形；杀即献俘，禽难肆赦。呜呼！朝无正士，谁斥李林甫之奸邪！国有同心，所抱郑虎臣之激烈。我祖宗朝三百年养士之报，岂其决裂于佥壬；大明国十五省赴义之心，正宜暴白于斧钺！燃董卓之腹，膏溢三旬：籍元载之厨，椒盈八百。神人尽快，中外甘心！谨檄。”报至南都，士英胆落，移黄得功屯重兵于姑孰待之。时良玉抱病已久，此来为黄澍所主，非其本心；舟行，诳以就医。至江州，总督袁继咸迎；谓之曰：“太子非真，未可造次！”良玉急传令箭，谕各营军士毋动江州一草一木。三鼓后，军士竟破江州，劫掠甚惨。次日，良玉升帐，将治乱兵之罪；怒骂裂眦，呕血数升。是夜，即卒。

梦庚提兵东下，遇英王师至，遂以其军降清。

石匮书曰：左宁南，真挚开爽人也，而为黄澍所弄。黄澍挟左帅而参士英，挟左帅而杀缇骑，挟左帅而传檄南都，挟左帅而称兵向阙。倘使宁南不一至芜关，则黄澍何以实其言曰「讨贼」；此皆澍之所以颠之倒之，而使宁南受此恶名也。余友泰兴柳生为宁南客，说宁南事，慷慨淋漓，继以涕泣。余谓：“信如尔言，则宁南之不反也明甚！”则云梦之游，可以不缚；而吾且追恨韩淮阴之客，无吾柳生也。












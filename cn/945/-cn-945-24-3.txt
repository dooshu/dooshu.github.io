代集贤寇相公谢赐晋书状

右臣今日中使至奉宣圣旨赐臣印本晋书一部计六十九册者两晋遗编具列秘书之目九重稽古新成镂板之功夫何寡闻仰膺蕃锡伏惟皇帝陛下缵戎御极执契临人负将圣之多能尚观文而阐化以史笔之所记有龟鉴以具存鲁鱼特命於校雠方牍更加于摹印俾前言之不坠亦副本之广传臣谬预持衡寔慙昧道辄上干於宸扆果垂锡於策书学古无功固已嗟于扞格传家知幸但永誓于缄藏恭承临照之私益励倾输之节


又一首


荆州领属城十三，疆域之广甲楚中，其称繁剧难治，亦甲楚中。异时长吏三四辈，率不胜任去。俗日以敝，民且无聊。吏部议择郎署中有威望、精吏事者弹压之，宜可治。于是定山袁公以祠部出守兹郡。至则按诸吏数犯法及民梗玩与吏交手为市者数人，郡中震慑，莫敢为非。乃均宗禄，举积滞，察冤狱，覃德惠，政成民安，府中晏然无事，上治绩，更为诸郡最。三年，以例入觐。归州知州汪一勺等，戴公倡率之化，就余图所以为赠者。而余时以赐告归，故得遹观大化之成，乃不敢辞。序曰：

昔者仲尼叹王化之阏壅，慨然称曰：“苟有用我者，期月而已可也，三年有成。”夫圣人之治，非必神化捷速然也，盖亦有资于时焉。夫旸者之望雨也，见霮而鼓舞；寒者之乞温也，睹束缊而挟纩。周衰，列国力政疲民，思欲息肩于有德，苟有圣人起而拯之，直易易也。假令仲尼当唐、虞之时，处比封之俗，殆与其民相忘于无事耳！所谓可与成者，安可得见哉！是故圣人乘敝而达变，智者因难而显功。民之嗷嗷，固贤圣之所资也。

往者，荆之俗常坏于积偷矣。公徐至而救之，曾不数年，竟以大治。何则？势激者易变，愿得者易与。当此之时，民之思良吏，如婴儿之望慈母，故董之以威，则民畏而感之，以惠则民怀，其势居然也。兹非所谓乘其时者乎！

往余在京师，见今之仕者，咸重内而轻外。而天官、宗伯之属，最为优崇，尤不乐补出为吏；即欲出，亦自择善地简僻易治者然后去，以为常。公始在兰省，用清望著闻。及出守是郡，人且谓公难之。公恬然不为动，盖其气愈平，故其政愈精也。嗟乎，孰知繁剧盘错，更足为君子树立资也乎！

虽然，不择难易而受任者，人臣之分也；均节劳逸而校功者，劝臣之道也。余不敢知其他。窃见今用守令与迁转之法，率不量地之难易，事之繁简，一以资格为断。太守治郡有效，满岁称职，财得拜一级，为按察使副。即有卓绝异等，殚精毕力，亦不得蓦常格。而优游简僻，纵无他长，亦得积日累岁，擢升是官。如是，是劳逸无等也，即人心何劝？方今吏治颓靡，民俗疲瘵，意者且将少变今法，以重择守令而后可耶？夫欲重守令，则必显能治剧难、有劳苦功多者，以风天下。如公宜何以处之？兹其行也，僭为之言。






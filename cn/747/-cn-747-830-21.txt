○毛遂请备行赋（以“才高德修，明决失人”为韵）

上客纵横，毛公不争。既藏器以待用，遂陈辞而请行。几载和光，利刃之深机但秘。一朝效勇，囊锥之奥义斯明。当其久陟朱门，长谦末德。昆吾韬切玉之锋，丹穴戢凌之翼。怀才抱器，何赵国之足匡。日往月来，笑平原之未识。俄而羽檄交催，秦兵四来。邂逅而君臣就辱，逡巡而家国倾摧。平原乃入楚求救，招贤共裁。列簪缨而议也，简文武以行哉。恨同心而同德，求其滥者。何贵耳而贱目，弃我全才。於是奋发雄辞，敷求大志。今行侣以将阙，辄愚夫而敢备。当时维絷，腾骧之步谁知。今日弥缝，颍脱之锋可试。然後得继英豪，弥轻尔曹。瞻鄢郢以神励，出邯郸而器高。明明特立之试，斯期必克。蠢蠢同行之辈，应为徒劳。及其见楚国之君，说秦兵之孽，自旭旦以将论，至日中而未决。遂乃足玉砌以心动，手霜戈而气折。傥一夫之有惜，不肯扶危。则五步之非遥，立当流血。故得楚国君臣，来言尽力。师旅大加於东赵，干戈日却於西秦。名遂功成，辱杀三千之客。解纷排难，惭生十九之人。则知士也者，不可以贫欺。马也者，不可以瘦失。何待客以无鉴，几遗贤於此日。伊毛生也，重於九鼎之功，非狗盗鸡鸣之匹。


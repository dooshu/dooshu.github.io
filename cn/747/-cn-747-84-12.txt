○遣卢简方谕李国昌诏

李国昌久怀忠赤，明著功劳，朝廷亦三授土疆，两移旄节，其为宠遇，实寡比伦。昨者徵发兵师，双令克让将领，惟嘉节义，同绝嫌疑。近知大同军不安，杀害段文楚，推国昌小男克用主领兵权。事虽出於一时，心岂忘於长久。段文楚若实刻剥，自结怨嫌，但可申论，必行朝典。遽至伤残性命，刳剔肌肤，惨毒凭陵，殊可惊骇。况忠烈之后，节义之门，致兹横亡，尤悚观听。若克用暂勿主兵务，束手待朝廷除人，则事出权宜，不足猜虑；若便图军柄，欲奄有大同，则患繁久长，故难依允。料国昌输忠效节，必当已有指挥。知卿两任云中，恩及国昌父子，敬惮怀感，不同常人。宜速与书题，深陈祸福，殷勤晓喻，劈析指宜，切令大节无亏，勿使前功并弃。


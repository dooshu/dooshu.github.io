○积土成山赋（以“贵其不已，成此崇高”为韵）

彼山之峻兮，禀气而成。此山之峻兮，积壤所营。何人功之汇聚，致邱壑之峥嵘。始假一坏，已见进吾於往；终成九仞，还宜景行而行。当其率性作劳，因高立趾。将覆篑而可久，念极而有俟。道既长而弥专，力虽勤而未已。於是资地势，建土功。区区而日不暇给，而乐在其中。以不拒物为心，因成高大；以不让尘为德，遂至穹崇。所谓从微而至著，有感而必通。致峰峦而因人立迹，侔造化而与古争雄。故得日就月将，天长地久。小既资於坎[QVDC]，大岂遗於培娄。非辞形倦，将欲必致於霄；所冀道成，亦以兼容之妍不。有始有卒，乃勤乃劳。依依渐长，日日增高。以力为谋，比大不唯於熊耳；将勤喻学，成功岂谢於牛毛。是谓积小以称奇，裒多而为贵。既稠叠於委输，亦纵横於经纬。则聚米者固不足云，累台者於斯殊未。所以块然凝质，尔成姿。千峰可数，五色无遗。以此验巨灵之神，诚为怪也；以此想愚公之事，亦可凄其。别有十载施劳，三冬率是。常负荷以相勉，每勤求而自揣。所冀必成，无虞中毁。倘若因我而出，庶亦降神而在此。


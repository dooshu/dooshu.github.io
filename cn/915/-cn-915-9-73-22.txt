◇省牲牵牲割牲议

案礼，未祭一日，大宗伯省牲镬，祭日之晨，君亲牵牲丽碑，後代有冒暗之防，而人主犹必亲奉，故有夕牲之礼。顷代人君不复躬牵，相承丹阳尹牵牲，於古无取。宜依以未祭一日之暮，太常省牲视镬，祭日之晨，使太尉牵牲出入也。少牢馈食，杀牲於庙门外，今仪注诣厨烹牲，谓宜依旧。（《隋书·礼仪志》二，天监四年，何佟之议，帝可其奏。）


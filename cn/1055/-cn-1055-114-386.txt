【后汉唐君碑〈光和六年〉】

右汉《唐君碑》，其名已摩灭，其字正南云，颍川郾人也。其先出自庆都，感赤龙生尧，王有天下。苗胄枝分，相土视居，因氏唐焉。君父孝廉、郎中，早卒，君继厥绪，耽道好古，敦《书》味《诗》。守舞阳丞、颍阳令，察能治剧，迁豫章。其后遂复摩灭，虽文字班班可见，而不能得其次序。其后又云“换君昌阳令，吏民慕恋，牵君车轮，不得行。君臣流涕，道路琅。是故从事、郡掾刊石树颂，歌君之美”。据此，盖县令去思碑尔。其后又云“光和六年二月壬午朔二十五日丙午”，则知唐君为后汉时人矣。治平元年闰五月二十八日书。


○授罗让工部员外郎制

敕：义成军前度支判官朝议郎检校刑部员外郎兼侍御史上柱国赐绯鱼袋罗让：昔陶宏景一代高人，始愿四十为尚书，而犹不遂。国朝选署，尤用其良。以尔让敏而好学，直而能温，甲乙亟登，班资历践。顷将军辟士，权资孙楚之坐筹；今曹府抡材，复奖马宫之射策。无忘辨护，以宣程品，日省月试，用劝百工。可尚书工部员外郎。


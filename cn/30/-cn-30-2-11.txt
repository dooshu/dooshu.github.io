志第十一 地理二


辽阳等处行中书省，为路七、府一，属州十二，属县十。徒存其名而无城邑者，不在此数。（本省计站一百二十处。）

辽阳路，（上。）唐以前为高句骊及渤海大氏所有。梁贞明中，阿保机以辽阳故城为东平郡。后唐升为南京。石晋改为东京。金置辽阳府，领辽阳、鹤野二县；后复改为东京，宜丰、澄、复、盖、沈、贵德州、广宁府、来远军并属焉。元初废贵德、澄、复州、来远军，以广宁府、婆娑府、懿州、盖州作四路，直隶省。至元六年，置东京总管府，降广宁为散府隶之。十五年，割广宁仍自行路事，直隶省。十七年，又以婆娑府、懿州、盖州来属。二十四年，始立行省。二十五年，改东京为辽阳路，后废婆娑府为巡检司。户三千七百八，口三万三千二百三十一。（壬子年抄籍数。）领县一、州二。

县一

辽阳。（下。倚郭。至元六年，以鹤野县、警巡院入焉。）

州二

盖州，（下。）初为盖州路。至元六年，并为东京支郡，并熊岳、汤池二县入建安县。八年，又并建安县入本州。

懿州，（下。）初为懿州路。至元六年为东京支郡，所领豪州及同昌、灵山二县省入顺安县，入本州。

广宁府路，（下。）金为广宁府。元封孛鲁古歹为广宁王，旧立广宁行帅府事；后以地远，迁治临潢，立总管府。至元六年，以户口单寡，降为东京路总管府属郡。十五年，复分为路，行总管府事。（有医巫闾山为北镇，在府城西北二十里。至顺钱粮户数四千五百九十五。）领县二：

闾阳，（下。初立千户所，至元十五年，以户口繁夥，复立行千户所。后复为闾阳县。）望平。（至元六年，省钟秀县入焉。十五年，为望平军民千户所，今复为县。）

肇州。（按《哈剌八都鲁传》至元三十年，世祖谓哈剌八都鲁曰：“乃颜故地曰阿八剌忽者产鱼，吾今立城，而以兀速、憨哈纳思、乞里吉思三部人居之，名其城曰肇州，汝往为宣慰使。”既至，定市里，安民居，得鱼九尾皆千斤来献。又《成宗纪》元贞元年，立肇州屯田万户府，以辽阳行省左丞阿散领其事。而《元一统志》与《经世大典》皆不载此州，不知其所属所领之详。今以广宁为乃颜分地，故府注于广宁府之下。乃颜，孛鲁古歹之孙也。）






○进白鹰状

右。臣管内大小鹰婆罗山，采得前件鹰简择并堪进奉。特禀异气，挺生殊姿，头图顶平，臆阔胫短，眼目时转，志凌霄，花毛始齐，色静霜雪。既拔奇而赏异，实超等而殊伦。但四镇川原，千里砂碛，草木既少，禽兽亦稀。砺其爪距，调其羽翮，徒有愿於击搏，竟无阶於效用。今寒风凛冽，杀气严凝，万乘时巡，六龙冬狩。出樊笼之地，登校猎之场，必能随人指踪，驱御苑之狐兔；顺时行令，逐禁林之鸟雀。物性有适，天心所知。


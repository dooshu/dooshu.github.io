●大明會典卷之一百五十四

軍政一

國初重軍役、嚴勾捕、著在令典。按大明令、凡軍民以籍為定。軍官頭目、無得巧立名色、徑行勾捉百姓充軍。民戶亦不得詐稱各官軍人貼戶、躲避差役。果有在逃軍人。在內申奉都督府、在外申奉中書省明文、方許勾取。又按職掌、凡各衛所開報逃故并老疾勾丁代役軍人、先須查對鄉貫。住址明白。具手本赴內府給批、差人前去、著落有司官吏。逃軍根捉正身。如正身未獲、先將戶丁起解補役、仍根捉正身補替。其故軍、勾取戶內壯丁補役。如別無壯丁、止有幼小兒男、取官吏保結回報。行移該衛、照勘相同、紀錄、候長成勾補。若送回老疾軍人、就留原籍住坐、將戶下壯丁起解替役。如勾無戶籍、或住址差拗、名姓不同、或係另籍民戶、及有戶絕無丁、有司體勘、回申到部、行移該衛、照勘在營有無長幼人丁、并著落原管官旗、務要挨究明白回報、定奪勾補。若衛所官吏、并老疾軍人、朦朧妄報、依律問罪。如原勾軍數不完、及勾到軍人、中途在逃、仍著落原差人員、前去勾捉。若在外遷延違限、送法司問罪。是為定例。宣德初、申明畫一。正統以後、節年多所增損。改調編發、漸有變通。清理稽查、益加嚴密。事例甚詳、具列于後。其係職方所掌者、見職方司

根捕

軍士脫逃、例應根捉正身、拘戶丁補伍。舊典合根捕勾補為一、今分類附載、凡係逃軍事例、俱隸此

凡根捕逃軍。洪武二十二年、令各處逃軍、能擒獲一名者、賞鈔三十錠。隱藏出首者、二十錠。見在軍知而首者、十錠。為事充軍逃回捕獲者、五錠。隱藏、及轉送者、全家發金齒充軍。逃軍自首者、免罪復役。官吏不即起送、縱容害民者、處死

○宣德元年奏准、凡逃軍三月不首者、并里鄰人等問罪、就點親鄰管解、窩家發附近充軍。係軍籍者、發邊衛。能自首者、止罪逃軍。遞送隱藏者、煙瘴衛。分充軍。官司故縱者、論如律

○凡逃軍未獲、起解戶丁。若清冊未到之先獲解、而未至衛所者、仍選戶丁解查。未到即收補伍。候正身到日、釋放寧家

○凡逃軍不許以告狀為由、遷延生事。有應訴事情、令家人代理。若長解人中途侵損、訴告所在官司究治。仍速將逃軍接遞

○三年奏准、凡軍逃還鄉、有詐死更名、充吏卒僧道等項、及隱寄丁口、立戶他方者、并許自首改正。其詐稱名目、寄住影射、致原籍本衛、兩無挨尋者、追獲自首、俱收寄本處衛所。他人告發者、與窩家里鄰官吏人等、俱照例問罪。仍追本犯銀十兩充賞

○凡軍士全家逃竄、里鄰知而容隱者、限半年首獲。過期事覺、軍發邊衛、里鄰發附近充軍

○凡起解軍、多給家人文引照身逃回者、限三箇月自首。違者、發邊衛充軍。仍勾戶丁補伍、里鄰及官吏論罪

○正統元年奏准、凡軍犯問招、改捏名貫、候至編發脫逃、其後該衛查勾、無從根捉。又有假稱未到衛所、蒙恩釋宥、或詐諸衙門文書、潛回鄉里。榜文至日、限兩月以裏自首、就發本處附近衛所充軍、原衛除伍、如限外不首、事發、犯人杖一百、連家小發煙瘴地面充軍。知情里鄰人等、發附近衛所充軍。官吏依律科斷。果係

恩宥人數、曾經勘明給引寧家者、造冊繳部

○二年奏准、凡逃軍殘疾、并年六十以上者、收贖依親、別選戶丁解補。如止有幼丁、照例紀錄○凡逃軍軍丁解後復逃者、連妻小押赴原衛。如解人脫放、就發補本軍原伍。本軍得獲、發邊遠充軍。其軍丁已解、清冊後到者、取鄰里保明、行衛查勘、不必重解戶丁

○弘治十八年題准、清解在逃幼軍、如或到衛脫逃、或當軍不及十年之上者、仍取戶丁再當一輩。年老方許開豁

○正德八年題准、凡里甲一人捉獲逃軍首官者、通免問罪。軍丁解發原衛應役。若軍丁出首者、里甲亦免問罪。若里甲鄰佑書手人等、敢有通同容情埋沒、照例問罪發遣○又題准、凡遼東等衛所、經由山海者、行守關主事、嚴加盤詰。按月將經過解衛、原逃戶丁、一一開揭、具由呈部。其居庸等關、守備等官、一體遵照施行

○又題准、凡清軍御史、務嚴督各清軍官。將逃軍自正德八年六月以前、如有在逃年遠軍人、許明白出首、免罪解發原衛補伍。若果遠年埋沒、不曾解伍、及行原衛所、原無名伍者。首挨得出、審的、方許申呈清軍御史定奪

○十年題准、凡軍戶全家躲避、遞年勾取、里鄰受財、明知不行拏解者、正軍發邊遠、里鄰發附近充軍。若近年逃移、丁產見存者、責併本管里長、從實開報逃匿去處、取結在官、嚴限捉獲起解。賣放者、照例問發

○十四年題准、凡逃軍先已解衛、改調別衛、後還原衛、兩閃作弊、俱是中途買捏假印批迴。今後各省并直隸府州縣、類出造冊、送清軍、御史、差人齎送各該清軍御史查報、以杜姦弊

○十五年、令凡清出原逃正軍、俱令原籍有司問罪。軍解到部、徑行發解、通免送問

○嘉靖四年題准、凡司府州縣、今後清出調衛復逃軍役、行令遞解。其通不到衛者、照例問罪、遞發該衛著伍。即將前衛軍伍開除、備申本部查考

○十年題准、凡各清軍御史、委官清勾、先將原逃問罪、隨拘壯丁補伍。緝事衙門、巡城御史、五城兵馬、訪拏將妻雇倩軍人應點者、從重治罪。嚴限關津盤獲逃軍。如有軍士逃回、里鄰戶首容隱、以里鄰戶首押解。里鄰戶首出首、以的親父兄押解。免僉解戶。其三犯逃軍、查究果有底業、及月糧供丁不缺、肆情逃避者、以嘉靖十一年正月為始、在逃三次、從重照例擬罪。若疾病失誤點閘、及十分貧難、不能自存者、仍照常例

○十一年題准、凡鞫問逃回充軍人犯、若係免死充軍者、仍問死罪處決。雜犯死罪以下充軍者、務要審究次數明白、除一次二次者、發極邊衛分充軍。三次以上者、比照雜犯死罪、准徒五年、發邊方照徒年限瞭哨、滿日仍回原伍

○三十年題准、凡遇逃軍勾單到日、務要嚴拏原逃正身起解。若逃回之日、果係病故、及衰弱不堪、驗明、方許另選壯丁頂解。若軍丁解補之後、本犯得獲、或被人首、及自首者、俱查照律例限期等項問遣○萬曆元年題准、凡有軍在逃、不分是否五百里內、各衛所一面照舊填單送部、一面徑報二司清軍道、批府清軍官覈實、轉呈清軍御史。如無清軍御史、呈接管巡按御史、就近拘補。俟部單到日、如已解伍、填簿繳單聽查。未解、則嚴限清勾、務在速補。並不許各該衛所移文有司、徑自勾提。如違參究

凡遇赦逃軍。正德十五年題准、凡遇恩赦至日、各衛所官將見在應放軍人查出、開具招由、連人解送就近法司參詳、給與釋放明文、遞回原籍、官司驗收當差。若無法司明文遞回者、里鄰人等、即便拏送原籍官司查明、准免逃回之罪、仍解原衛。其不該放免者、仍照充軍逃回事例處決。干礙軍職參究

○嘉靖三十一年題准、凡新軍遇恩赦、給文放回。如無印信明文者、許里鄰人等、拏送官司、以逃軍論。容聽者、罪同。其有隨解隨逃者、仍將軍犯照依榜例問發充軍。縱本犯身故、亦解發子孫充當一輩

勾補

軍士逃故等項、但缺伍者、例勾壯丁補役、幼丁紀錄、幫丁聽繼。在營不缺者、不得重勾。應住勾者、不得妄勾。又有以恩恤開伍免勾者、具列于後凡勾補軍士。洪武二十四年、令垛集軍故、戶止一丁者、勾有丁貼戶起解。軍去原籍遠者、解京、該府遣人押送。若路順、及與京師道里均者、從便解發

○三十五年定、垛集軍、正軍貼戶、造冊輪流更代。貼戶止一丁者、免役。當軍之家、免一丁差役

○宣德元年奏准、凡軍戶有丁而偽作無勾者、許改正免罪。仍扶捏回申者、軍發邊衛、里鄰發附近充軍

○三年奏准、凡軍戶有充糧里老人、賄賂官吏、及勾軍之人、朦朧保勘或里老亦係軍戶、遞□欺隱者、並許改正。違者、正軍發原衛、戶丁再罰一丁、發附近充軍

○四年、令凡應勾軍、有賄買官吏、隱蔽壯丁、以家人女婿之類、冒名代解者。姦民私通軍士、招贅其戶丁、及過房、典賣、影射徭役者。並許改正歸宗。違者、官吏坐罪、本犯全家調別衛充軍。代者就收補原伍。如果無壯丁、方許以少壯義子、及同籍女婿補役

○凡軍戶疏族、及異姓人、舊為同籍、分析後充軍者、止於有罪人戶下勾丁。若聞親屬充軍、妄為文憑作分戶在前、及祖孫父子異居、并在伍食糧年久者不許。若同籍人生前各自充軍、有故、儘本房勾補。無則以他房三丁以上者補役。不及三丁者、以其本房丁盡事由、行本部開豁

○凡招募諸色人、係全戶充軍、有故、照名勾補者、先以一人解發。具實有戶丁申部、議奏處分

○凡義男女婿、有代義父妻父之家為軍者、有故、止許於義父妻父之家勾取。如係戶絕、覈實開除。若自幼過房出贅、各家俱屬正軍無丁者、以妻父義父之家為戶絕、還繼本宗。如本宗係民、仍補義父妻父軍役。其官員軍民之家甚有家人義男女婿之類、自願投軍、或為事編發憂、有故、止於其人本房勾補。本房已絕、覈實開除

○凡逃軍、每季或半年一類勾。死亡及殘疾者、歲一類勾

○正統元年奏准、凡抽丁垛集軍、先將私自輪替者、選壯丁連妻小解衛。果有老疾等項、方許替勾

○成化十二年題准、凡挨無名籍軍士、同肆一府者、備造通知小冊。各州縣互相挨查解補。不許虛應故事、亦不許妄將平民擾害

○弘治三年題准、今後軍戶丁絕、止有義男女婿、應該聽繼者、責令解補。若止是買產佃田承糧、不許一概頂解。如里鄰人等、將軍丁詭作買產佃田、致混開豁、照例發遣○九年題准、正軍犯該打點誆財等罪、充終身軍者。及犯人命強盜、叛逆家屬、真犯死罪、宥死永遠充軍者。俱在營有丁、就令補役。無丁者、原籍勾補。其止本身而遇赦回衛者、當軍戶丁、替出聽繼

○凡充軍止終本身、除年遠累經赦宥、俱勘分豁。其天順八年正月以後問發、但係在逃、或途中遇革、不曾經由所司釋放、輒自走回病故者。照例仍勾嫡男、補當一輩。若在衛病故者、不許妄勾

○十三年奏准、凡真犯死罪免死、并叛逆子孫、及例該永遠充軍者、止在本房勾補。盡絕即與分豁。其餘雜犯死罪、并徒流等罪、照例充軍、及口外為民者、俱止終本身

○十四年題准、各處遷來人戶、除原立民戶外。如原是軍戶、原籍無丁、差人給批關取。合照附籍軍戶事例、即與拘丁起解。毋得捏調不發

○正德六年題准、凡矜疑饒死充軍人犯、買囑脫免在家、及到衛在逃者、雖遇赦不准免。仍拘戶丁解補

○七年題准、凡改調衛所軍丁缺伍、原籍清勾、查無名籍者、務要轉行原衛有司、逐一查報回勘定奪。不許輒便回稱戶絕

○凡清查軍伍、但有父祖為事充軍、或典刑、全家發衛者、其子孫雖先已出贅過繼、俱收併聽繼、遇缺挨次解補

○凡充軍人犯、除宣德十年正月以前問發、并近問永遠充軍者、俱照例勾補。其止終本身者、若在衛食糧差操、遇革方准釋放。如彼時在逃、曾經勾取者、免調、仍解原衛。逃回病故者、照例清勾子孫一輩補伍。無子孫者除豁

○十六年題准、凡宣德四年以前、逃故無勾軍名、照例住勾。以後除奉例開伍不勾外、其餘俱作清勾。三年一次造冊送部、轉發有司清理。其成化元年以後逃故軍士、作照例實勾、一年一次、造冊送部。仍照本部原擬三分之數扣算

○嘉靖三十年題准、凡在京衛所逃軍、在職方司首補、領給印信准令紙票、隨赴武庫司、明報掛號。查原衛所勾單未發、立案。已發、行文原籍停止。每月終、手本過職方司查理。如有首補不報姦軍、及在衛不自告補戶丁、查訪得出、或被人告發、一體治罪

○隆慶六年、令凡清軍御史、今後清出軍丁、除正軍外、仍於戶內另審一殷實戶丁聽繼。如有逃亡、即勾聽繼之人應補。若聽繼之人、別有逃躲則罪坐戶頭、捕獲原逃、免其補伍。仍併造入軍由軍冊、以便稽查

○萬曆十二年議准、行各省直巡撫責令清軍官、將各衛所軍士嚴查。每名務要繼丁、多者二三名、少者一二名、明註籍伍聽繼。年終、造冊二本。一本留該衛所、一本送院道查考

凡勾軍違限。永樂十七年、令勾軍人違限半年以上者、充軍

○宣德元年、令凡勾軍人違限過一年者、許巡按按察司官、拏解赴京問罪。違法情重者、不限年

○四年、令凡勾軍不許泛遣孤單無籍之徒。如違限二年以上者、官員追俸。旗軍選戶丁補伍。再限一年、以所勾軍赴京。違者、全家調別衛。其勾軍須填勘合、不許以關牒批帖、徑行有司

凡禁止妄勾。宣德四年、令凡正軍在營有丁、不許於原籍勾取。如已行文、有司覈實回報、本衛以在營之丁收役

○正統元年奏准、凡內外都司衛所、不許填給堪合、差人勾軍。止以遞年逃故等軍姓名貫址、造冊繳部、轉發御史、按籍清勾

○二年議准、□洪武年間為事法司人犯病故、其事內人犯、後斷發充軍、夤差勾取軍丁、將前項病故人名、添入勘合、詐伊子孫財物、或因逃回、怪恨糧里拏獲、捏作一同問發在逃、報衛坐勾。清軍官勘實、呈部開豁。其挾讎官軍、行衛依律問罪

○成化十二年題准、凡軍丁解衛、即查缺收伍住勾。如有名貫不同、轉解本處清軍御史查審定奪。不許隨批帶回。如果本軍正餘不缺、照例發回聽繼。其原批開係查理者、仍聽查勘定奪。不許濫收。若捏故將軍士發回、隨復勾擾、聽清軍御史究問

○弘治十六年題准、清軍文冊、查出已逃而不勾、未逃而妄勾、并改易字畫而別勾、就便責令改正。將經該官吏人等、照例參究

○正德二年題准、各該衛所、多有將見在正餘軍、一概作缺發勾、起解到衛、官吏索罰紙錢、即發回原籍聽繼。清軍御史嚴加禁約。各衛所敢有仍前違例、妄勾軍士者、年終類奏提問。每百戶五名以上、千戶十名以上、指揮首領三十名以上者、各問罪、住俸一年。不及數者、照常問罪發落。其有頻年勾擾者、奏請降級調衛。有司妄解者併治

○嘉靖三年題准、凡清軍御史、查有妄勾軍丁、隨批帶回者、即將該衛所官員、指實參奏、查照名數、住俸降級。該吏問罪革役。枉法者、從重發遣。若見在軍人、詐稱逃故、妄勾戶丁、索騙財物、除將戶丁發回聽繼、將本軍發缺人墩臺哨瞭、三年滿日著役。如或身故、仍拘在戶兒男弟姪補役。果無丁存、方許發冊清勾

○三十年題准、凡在外衛所逃軍首復者、本衛所即時申報本管上司、移文原籍知會住勾。在衛有丁者、亦不許妄行原籍勾擾。如不即申報、并本管耽誤、及在衛有丁、致令原籍軍丁解發索勒軍裝者、官吏旗軍、及在衛戶丁、俱參提究治

○萬曆元年題准、凡清軍御史、務督清軍官。遵照先今事理、將應解軍丁、查與單冊相同、嚴行勾解。其挨無名籍、及丁盡戶絕、經勘五次以上、及義男女婿、與用價承買軍產人等、不得一概混勾

凡分豁重勾。宣德四年、令凡逃軍調發、及遠年歇役發別衛者、原籍又行勾補、許覆勘開豁、將重勾戶丁寧家。止聽補見役軍伍

○又令凡有告係民籍、止與故軍名姓相同、誤勾補役、覆實開豁。仍查正軍應繼戶丁補伍。若正軍戶絕、覆實開除。其誤勾人已到衛、食糧三年以上者、不准

○正統二年議准、凡軍丁於洪武年間、或抽丁、或收集充附近衛所軍役、因事問調別衛、其原衛勾取、勘實除豁。已收戶丁、發回聽繼後調衛所軍役

○又令凡軍戶告有正軍及戶丁在營不缺、該衛止因軍丁發冊後解到、重復勾擾者、清軍官行移該衛、勘實免勾。若軍缺伍、及有殘弱勾替者、里鄰不行從實呈解、俱論如律。就令里鄰人等勾解。如正軍年壯、及隱匿在營餘丁一概勾擾者、照依榜例參奏

○又議准、凡軍籍丁盡戶絕、已經三次回申者、即與除豁。不許發冊重勾

○弘治四年題准、凡遇該造冊、不該清勾者、行各處清軍御史、照兵部發冊行查、果有保舉為官、或遇例放免、或例不勾丁、或改調別衛、相應住勾者。開立前件、各一樣二本解部、以憑轉發該衛開除。有司官員、仍五年一次將住勾照前造冊、解送司府類解本部、轉發各衛、以革再勾之弊

○正德八年題准、各清軍御史、查為事改調遠衛軍人、若只一軍調遣、不係別項充軍、將近衛名籍開除。仍行原衛、不許重復勾擾。其本房子孫、并別房人丁、盡造入冊、聽繼所調衛分。若原衛已奉住勾明文、而故違復勾者、清軍御史查究。若係同祖軍役、各房已調遠衛、別房子孫、畏懼遠軍、私自願投當原衛者、不准分豁。候遠衛丁盡、仍令近衛軍人聽繼

○嘉靖三十年題准、凡軍犯問該仍解原衛、而軍丁先已解補。本犯到衛之日、該衛即將軍丁、給文付本犯長解帶回聽繼。其遞年發、去勾單數內、如有軍頭名貫、充調來歷、接補戶丁名字年月相同者。不拘幾單、止照一單勾解一丁

凡開伍免勾。洪武二十三年、令生員應補軍役者、除豁、遣歸卒業。軍士借撥征進事故者、征進逃故軍男、年一二歲者、流民全戶充軍病故者、俱免勾丁

○二十七年、令武職充軍病故、子孫襲原職者開伍

○二十九年、令垛集軍有幼男在伍者、免勾丁。生員應起解者、送翰林院考試、成效者開伍、發回讀書。不成者、照舊補役

○永樂二年、令生勾軍有見任文武官、及生員吏典等、戶止三丁者、免勾。四丁以上者、勾一丁補伍

○洪熙元年、令軍役丁盡戶絕者、具官吏結報該衛轉行府部開豁。先為事充軍、後薦起為官者、不拘見任、致仕、病故、俱免補伍

○宣德四年、令凡軍有征差等項、死亡不明、概作逃移者、保勘開豁。其不知下落、經三次以上保明者、依故軍停勾

○凡僧道為事充軍故者、免勾丁。若故軍戶止一丁、在充軍之先為僧道者、覈實開除。在後者仍發充軍

○凡丁盡戶絕軍、及山後人、查無名籍者、軍衛有司、會勘造冊、繳部開豁

○七年、令故軍戶止一丁、為見任官者、開伍

○正統二年議准、凡逃軍未獲、暫勾戶丁、發旁近寄操者、正犯到日、即與開除

○凡勾補軍丁在逃、解人發附近充軍者、事故免勾丁

○十三年、令挨無籍貫軍、經十次回申者、開豁

○天順八年詔、府軍前衛幼軍、今後如有事故、不必僉補

○成化十二年題准、凡垛集軍、有陞官者、其貼戶停勾聽繼。遠年無勾軍、審究得實、行該衛查勘、不必起解戶丁

○十九年、令騰驤四衛軍士戶絕、不必勾丁

○二十三年題准、為事充軍、止終本身者、果在衛身故、申繳本部開豁。若非征調在外身故、未有本衛所相視明文、即係在逃、仍勾子孫一輩補伍。無者免補

○嘉靖二年、令各清軍官查審幼軍各祖、的係成化十七年以前、逃回病故者、給有印信明文是實、別無違礙、即將名伍開除、免行解補。若逃回身故、事在成化十七年例後、不曾給有明文、但係曾當二輩、在衛應役年久者、審勘的實、取具里老知因人等供結、亦照前例開豁免解。仍將開豁過名伍、奏繳兵部、以憑發衛一體開豁。其在衛見役者、本部照例施行。有情願應當者、止是自備盤纏、不許幫貼

○三年、令凡免死例該永遠充軍因犯、若未經發遣監故者、俱免勾補。其叛逆家屬、不用此例

○三十年題准、凡北直隸、山西、陜西、山東、河南、湖廣、四川等處各巡按清軍御史、遇有原係府軍前衛、僉取侍衛幼軍逃故、但在嘉靖三十年以前、曾當一二輩年久者、審實、取具供結給免。事完造冊奏繳。仍造清冊二本、一本送部、一本行衛除名、以後再不許勾解。其三十年以後、見役不逃者、年久病故、照例開豁。其老疾無用、照例三年一次奏查疏放、俱免勾補。如有逃回、係從來未及一輩者、亦不必勾丁解衛。務根捉原軍著役。老疾故絕、亦免勾丁補伍。果係軍匠重役之家、亦聽免解。自願應當者、俱照例行、不許幫貼。在逃、一體根捉、與老疾故絕者、俱勾解戶丁。如違、俱各參提從重究治

編發

各處清出在逃紀錄等項軍人、應解原衛者。

累朝以來。或酌量南北、改編調衛。或暫收寄操、查

明歸伍。其軍犯、又有就近充發、填實邊方之例★今充軍定衛隸職方司☆

凡改編調衛。宣德三年奏准、凡紀錄軍、年應赴伍而衛所在千里之外者、許於附近收役、行原衛開伍

○正統元年奏准、凡浙江并江南直隸等衛所、清出帶操軍士。除原係廣西南丹奉議潯州等衛者、發回原伍。其餘悉收充正軍、行部轉行原衛開伍。若先在逃者、仍發原衛、附近不許擅收

○四年、令北人充南軍、南人充北軍、除遼東萬全山西陜西等處邊衛逃軍、及近年土豪鹽徒編發充軍不動外。其餘清出軍丁、各就地方改解附近衛分。若南人充南軍、北人充北軍者、不在改調之例

計改調衛所

原充兩廣、雲貴、四川、湖廣、福建邊海衛者

順天府調三萬衛

北直隸

大名府調定遼中衛

順德府調定遼左衛

廣平府調定遼右衛

河間府調鐵嶺衛

真定府調義州衛

保定府調瀋陽中衛

永平府調遼海衛

南直隸

鳳陽府調宣府左衛

揚州府調宣府前衛

淮安府調宣府右衛

廬州府調萬全左衛

徐州調萬全右衛

和州調永寧衛

滁州調保安衛

山東布政司

濟南府調定遼前後二衛

兗州府調海州衛

萊州府調蓋州衛

登州府調復州衛

東昌府調廣寧衛

青州府調金州衛

原充遼東、山西、陜西、寧夏等衛者

應天府調大興左衛

南直隸

太平府調義勇右衛

鎮江府調義勇前衛

蘇州府調武城中衛

常州府調燕山左衛

松山府調燕山右衛

徽州府調武城前衛

寧國府調武城後衛

池州府調神武左衛

廣德州調燕山右衛

廣西布政司

桂林府調潯州衛

柳州府調南丹衛

梧州府調馴象衛

潯州府調河池守禦千戶所

南寧府調慶遠衛

平樂府調向武守禦千戶所

慶遠府調南丹衛

太平府調柳州衛

田州府調柳州衛

思明府調武宣守禦千戶所

江州調慶遠衛

泗城州調懷集守禦千戶所

龍州調南丹衛

南丹州調向武守禦千戶所

廣東布政司

廣州府調南寧衛

惠州府調容縣守禦千戶所

肇慶府調武宣守禦千戶所

韶州府調爵林守禦千戶所

南雄府調梧州守禦千戶所

瓊州府調灌陽守禦千戶所

潮州府調桂林中衛

雷州府調賀縣守禦千戶所

廉州府調柳州衛

高州府調桂林右衛

貴州布政司

思州、思南、鎮遠三府、俱調赤水衛

石阡、銅仁、黎平三府、俱調安莊衛

普安、鎮寧、永寧、安順四州俱調興隆衛

雲南布政司

雲南府、大理府、俱調金齒衛

臨安府、曲靖軍民府、俱調景東衛

楚雄、澂江二府、俱調蒙化衛

姚安、鶴慶、武定三軍民府、俱調廣南衛

廣西、廣南二府、尋甸、元江二軍民府、俱調洱海衛

金齒軍民指揮司、麗江軍民府、永寧孟定孟艮景東順寧五府、俱調騰衝守禦千戶所

湖廣布政司

寶慶府調五開衛

辰州府調銅鼓衛

衡州府調九溪衛

永州府調鎮遠衛

靖州調五開衛

郴州調偏橋衛

常德府調豹韜衛

長沙府調龍虎衛

荊州府調鎮南衛

岳州府調龍江右衛

武昌府調行在府軍衛

黃州府調行在虎賁左衛

漢陽府調行在旗手衛

德安府調行在金吾前衛

襄陽府調燕山前衛

沔陽州調濟州衛

承天府調濟陽衛

江西布政司

贛州府調廉州衛

南安府調碣石衛

建昌府調和陽衛

撫州府調武德衛

袁州府調水軍左衛

吉安府調水軍右衛

廣信府調應天衛

九江府調行在羽林左衛

南昌府調行在羽林右衛

饒州府調行在府軍左衛

瑞州府調行在金吾後衛

南康府調行在府軍右衛

臨江府調通州衛

福建布政司

福州府調南海衛

邵武府調雷州衛

建寧府調潮州衛

延平府調海康守禦千戶所

興化府調靖海守禦千戶所

泉州府調龍川守禦千戶所

漳州府調廣海衛

汀州府調海門守禦千戶所

浙江布政司

溫州府調鎮海衛

台州府調鎮東衛

處州府調平海衛

嚴州府調鷹揚衛

金華府調江陰衛

衢州府調橫海衛

寧波府調龍江左衛

杭州府調蔚州左衛

湖州府調神武後衛

嘉興府調神武中衛

紹興府調義勇中衛

四川布政司

成都府調會川衛

重慶府調寧番衛

順慶府調越嶲衛

保寧府調建昌衛

敘州馬湖二府調鹽井衛

夔州府調建昌前衛

瀘州調鹽井衛

潼川州調迷易守禦千戶所

嘉定州調會川衛

雅州調寧番衛

龍州調建昌衛

眉州調建昌前衛

原充南方極邊衛分者

河南布政司

開封府調保安衛

河南府調萬全左衛

彰德府調開平衛

衛輝府調龍門衛

懷慶府調龍門守禦千戶所

汝寧府調懷來衛

南陽府調美峪守禦千戶所

山西布政司

太原府并沁州、俱調太同右衛

平陽府調大同左衛

大同府調天城陽和二衛

澤州調大同前衛

沁州調高山衛

潞安府調大同後衛

遼州調安東中屯衛

陜西布政司

西安府調永昌山丹二衛

延安府調寧夏前衛

鳳翔府調涼州衛

鞏昌府調鎮番衛

平涼府調西寧衛

慶陽府調寧夏中衛

漢中府調莊浪衛

成化十二年題准、凡清出雲貴夷人、該解遼東等邊衛、并千里之外者。及事故官員人等、遺下親屬、寄住年遠、願補充無勾軍役者、俱免起解。編發本處邊衛、行移原衛開豁。若是土民坐勾、該解腹裏衛所、照舊起解。如有捏故避遠投近者、並聽拏問、仍解原衛著伍

○十三年奏准、凡收發附近軍士、除天順六年四月十九日以前、編定不動外。以後告投者不許。其在附近處所逃者、依正統二年例、連妻小押解原衛

○又奏准、凡廣西鄰近賊洞處所軍丁、有該解遼東等衛、并千里之外者。及失迷鄉貫之人、願充無勿軍役者。俱編本處邊衛當軍。行移原伍開豁

○弘治三年議准、北直隸、陜西、山西、河南、山東人民、原充雲貴、兩廣、福建軍伍、係天順六年以後清出、未經解補者聽清軍御史、巡撫都御史、督屬查明造冊繳部。係陜西者、編發甘肅、延綏、寧夏等處、係北直隸山東者、編發遼東等處、係河南山西者、編發大同宣府等處、各衛所差操。若在衛聞例、圖近逃回、事發枷號三箇月、改調煙瘴地面充軍。有司朦朧申報者、俱問擬枉法

○九年題准、凡北直隸、陜西、山西、河南、山東人民、原充四川行都司、并湖廣五開銅鼓定遠等處軍役者、照依雲貴等五處事例、查編附近衛分

○十六年題准、凡清出該解軍士、照例徑解原衛。不許似前南北改編、致亂軍政

○正德八年題准、凡有清出遞年埋沒軍戶、久不到衛、近因清審得出、方纔得發原衛者、聽各清軍御史、斟酌處置、照依南北附近事例改編。其餘若自洪武年間到今、充發各衛所著伍已定、及有戶丁節年解補聽繼、別無埋沒情弊、俱各報舊解補

○九年題准、凡軍人在正德九年正月二十八日以前逃故、該衛所見今造冊清勾、及在詔書到後三箇月以裏、赴本處合干衙門首告者、方許改編附近。若原造軍戶迷失衛所、及例前清出解衛、查無名籍、發回聽候者、亦准改編附近。若聞有恩赦、方纔逃回、及衛所有人應當、不曾開除并在三箇月限外首告者、俱不准改編。若原衛所相離原籍、不及千里之上者、亦不准改編。其生長北方、祖充極南衛所軍役、或生長南方、祖充極北衛所軍役、合於前例、相應改編者、俱編本處沿邊衛所、行文於原衛所開除。不許編在腹裏、以致邊衛缺軍、若有朦朧投告各王府護衛儀衛司、希圖改編、及軍衛有司官吏、徇私作弊者、照正德元年事例、軍人枷號三箇月、改調煙瘴地面充軍。經該官吏、俱坐以枉法重罪

○嘉靖二年題准、凡逃軍自首、并紀錄單丁出幼者、許改附近、不出二三百里之外。埋沒作絕清出者、俱照舊例、南人改南、北人改北、如仍作巧犯法、重治發遣○十一年題准、凡在京衛分軍人、但有原無產業、隨解隨逃、其原籍查係陜西州縣者、行移清軍御史、出給告示曉諭、聽其情願、改編本省附近衛分。如臨鞏地方、改隸河西衛分。平鳳地方、改隸固原蘭靖衛分。西安延慶地方、改隸延寧衛分。山西河南地方、有願改前項邊衛者、一體改隸邊衛收籍。仍造冊送本部、發各該衛分、開豁原伍、永不許妄行清勾

○二十二年議准、山西一省、應解別省軍士、除兩京、宣大、遼東、陜西、照舊清解外。其餘清出應解河南、山東、四川、湖廣、浙江、江西、福建、兩廣、雲南等處軍、俱存留本省、撥附近衛所、收籍食糧。其各省應該清解山西者、亦不必解發、就改彼處衛所充軍。宣大各鎮、俱照例行。事完、各該巡撫都御史、將存留軍人姓名、備造文冊二本、一本奏繳、一本送部、轉發衛所開豁原伍、以後不許勾擾

○三十一年題准、凡清出軍士、若係嘉靖三十年四月二十五日以前逃亡者、許其改編。以後逃亡者、即係捏故希改。清出軍戶、或原逃、仍補原衛、不許改編

○三十二年題准、軍犯節次改編、貽累軍丁、勞及解戶。通行十三省、及南北直隸、各巡按清軍御史查照、以後清理軍丁、俱不許比例改編、永為遵守

○隆慶五年議准、山東、山西、河南、北直隸、江北六處清軍御史、清出軍丁、不論原隸何省何衛、俱改發薊鎮、聽總督軍門、定與衛分

○又議准、行山西陜西清軍御史、如遇清出二省軍丁、果係該省衛所額軍、不拘邊方腹裏、仍發本衛。若係各處衛所額軍、俱改發薊鎮。其起解軍人、照舊拘妻僉解

○又議准、甘肅、固原、寧夏、延綏、大同、宣府、遼東、及山西偏老寧鴈等處、均係極邊重鎮、清出軍士、應解前項重鎮者、仍解原鎮。其應解腹裏、并南方各省者、盡數改發薊鎮。聽總督軍門、移咨兵部、轉行原衛除豁、不許重勾

○萬曆元年題准、凡新充終身軍伍改編、及充發薊鎮軍士、立限赴部掛號、以憑查考、類行入冊。及將改編軍士、行原衛開除名伍、免一軍二役之弊

○四年題准、將廣東、廣西、見奉單勾、應解外省軍丁、并兩廣互相充發、途出千里之外者、在萬曆四年四月以前逃者、通行清出、會同巡撫衙門、酌編本省各衛所充伍。行文各該衛所、開豁原伍、其以後逃者務盡本法清勾。不得援此為例

凡附近寄操。正統二年議准、凡逃軍自首、及紀錄出幼者、或未曾紀錄、戶無人丁者、俱發附近衛所收操。開豁原伍

○又議准、凡宣德五年以後逃軍、及勾取戶丁、妄比事例、輒投附近寄操者、俱收發原伍

○成化十二年題准、凡清出雲、廣、福建、極邊衛分遠年無勾軍士、或自首、或被人首者、行查原衛、果無名籍、發附近食糧寄操。若來歷明白、仍解原衛

○弘治二年議准、兩廣瘴癘地方不時用兵。本處軍人、熟知鄉導、服習水土、將先前寄操復解原衛者、照舊存留

○十三年奏准、凡各處解到新軍、查無名籍、及來歷姓名差拗者、俱暫收缺軍所分、食糧差操。行查至日、另為定奪

○正德八年題准、凡紀錄軍丁、有年方出幼、戶無人丁者、暫准收發附近衛所、食糧差操、分豁原伍。待戶內丁壯、照舊改正。若有壯丁者不准

凡就近充發。宣德五年、令應充軍之人、有父母年七十以上、及篤廢殘疾者、許於附近衛所收役

○嘉靖二年題准、編發新軍、各從南北、有該極邊字樣、方發極邊。如無極字者、遠不過三千里、程限不過一二月

○十二年題准、行貴州巡撫都御史、凡遇勾補三次逃軍、及為事改發問發邊衛充軍者、酌量地方遠近、俱發本省沿邊都勻普安、烏撒、永寧、畢節等處衛所充軍。應該極邊衛分者、調發前項沿邊衛分哨堡、常川守哨、永不更番休息。例應止終本身者、待其身終、子孫仍補原衛。中間有重大罪犯、留置本省、恐貽他患者、仍照舊例發遣○十三年題准、通行陜西、山西、山東、河南、北直隸各巡撫官、凡有該發邊衛充軍人犯、俱定發甘肅各衛充軍

○二十九年題准、凡遇送到軍犯、俱南人發南、北人發北、自二千里以上、至三千里而止、程限不過二三月。如情輕罪重可矜者、邊衛酌擬本省地方、邊遠酌擬隔省地方。如該極邊者、俱照嘉靖七年例、北直隸、宣大、山西、河南、山東人、俱發甘肅。除北直隸山東外、或俱發遼東。仍咨各撫按定擬軍犯、一體斟酌、除情重者外、邊衛擬于本省。邊遠擬于隔省。極邊擬于再隔省。如該邊衛、而省內無邊方者、擬於隔省附近邊方。其邊遠極邊、依類遞配

○隆慶五年議准、各省巡撫官、今後新充軍犯、應發邊衛者、盡發薊鎮。其由兵部定衛者、一體于薊鎮查發

○萬曆元年題准、凡新充終身軍伍、須分附近邊方極邊三等。附近、則就近各省。邊方與極邊、南人則盡數編發南方。其有南人係北方衛所調衛軍士、與南人占籍北方者、亦一體編發薊鎮、不在南人就南之例

○九年題准、通行順天、河南、陜西、山東、山西等處撫按衙門、各將應問充發陜西、宣大等處邊遠、并三犯逃軍、不拘久近、俱編發遼東、填實錦義寧前衛所

○十一年題准、全陜軍犯、就近編發甘肅、填實明海三灣草溝大營等堡。仍於金城關、設立盤詰、禁止逃回








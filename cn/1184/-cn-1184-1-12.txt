●南疆绎史勘本卷十二

霅川温氏原本

古高阳氏勘定

目录

列传六

左懋第（陈用极）袁继咸

右〔使臣〕封疆列传第六。

○呜呼！左司马之忠，烈矣！虽然，吾于通使事深叹谋国之无人也。当是时江南虽立君，败亡之余耳。而我朝替天顺人，应运入关，将相之豫和、士马之坚利，骎骎乎有席卷囊括之势。为江南计者，或辑重兵固守河淮，而遣智辨之士具玉帛，卑辞纳款，愿为兴朝输岁币，画大河为界；凡降臣家属之在城者，厚予赈抚，以系其心，毋令进说内戕：犹恐朝计未必听从，南牧之马难遏也。而乃晏然自大，欲执承平故事折捶之。所遣之使固刚直不挠，而又佐以阴奸悖逆之流；徒是知不屈膝之为不辱命，而不知适以启衅之为败国也。且夫金革不避，君子犹将议之；况煌煌聘问之吉而以缞绖将之，可乎？家国不可两顾、忠孝不得两全，懋第请之则不智，廷臣不言则不忠；致使御书不达、使事不终，岂非谋国者之咎哉！即无陈洪范之阴输，亦岂能有当乎？故夫忠臣之义，全国为上；吾计足以卫国不用而后死之，则庶乎其无憾也。江督之料左审矣。小人反龃龉之，以自撤其藩篱。使江督计得行，内外一心，良玉虽有异志，尚有所惮而必不至称戈内向也！呜呼！天祸人国，凶德会参。君子不幸而值其时，计惟一死以报国耳。若二公之忠节，固昭昭乎与日月争光哉！

◎温氏于左萝石之论，是矣！而古高阳氏则犹有所进言者。夫庄烈之自讼曰非亡国君，固也；然性愎而护非，祸实基之。其退宦官，未几复用。申款议负气，终挠泥于龙虎将军之称必欲以臣礼待我；何所见之浅也。在昔辽、宋议和，不过敌体，以南朝为兄耳。伏案我太宗时，与有明议和之交，至再至三；初与督抚言、与镇守太监言、与庄烈帝书为亲言，已而令朵颜三卫上疏言。后破济南，执德王；即令王上疏，激切以言。而帝悉岸然置之。其始欲我去大号，我太宗亦降心相从，不称帝而称汗，并乞明人制宝给之；复不应。尔时我朝国书，推为中原共主，则视辽为尤谦矣。甬上全氏曰：『亦思本朝何所畏于明而求和乎』？明人于百战百败之后，负气若此、不量力若此，是则自求灭亡之道也。总之，有明之所以亡者，非流贼也。力屈于东、祸蔓于西；卢九台（象升）、孙白谷（传庭）及洪承畴三人皆治贼之有效者，向使东方修好，而专力于西，则闯、献之首早授矣。乃未几，而杨嗣昌与陈新甲私意言和，致杀九台、陷白谷，以求成其谋。厥罪通天，两不相顾；熊罴尽而府库竭，即令流贼不陷京师，而大兵再至，将何以应？亦终必亡而已矣！吾故曰：庄烈虽有十七年之忧勤惕励，而适足以误天下苍生者也。至于左萝石之奉使，而彼以坚强倔傲竭其忠，则礼于何有、情于何有？亦思奉使者为何事邪？然及此而论，则末也；而萝石之于南都，要不失为尽职者也。南都之亡，亡于左兵之内犯也。然将军跋扈，亦以姑息而成。夫称兵索饷为良玉故智；在先得袁临侯数言开导，即媿返武昌，则知良玉本无贼心也。比至借名清侧，实因裁其额饷，势激使然，且惑于黄澍之怂谗耳。福王溺听谗言，不特不纳临侯之谏、不许史忠正之调度，而翻疑忠正之为内应。吁！其不亡也何待！当时临侯处境虽有封疆之尊，而实展侧不能自如矣，不信于朝而威令不能制下矣。观其舟中慷慨、城上涕洟，虽以良玉之暴戾，而犹大哭为『我负临侯』；则临侯之足以定左也可见矣。嗟哉！

列传六

左懋第（陈用极）、袁继咸

·左懋第

左懋第字仲及，号萝石；莱阳人。崇祯辛未进士，授韩城知县，有异政。遭父丧，三年不入内寝；事母尽孝。擢户科给事中。

十七年春，奉命督兵湖襄；闻变，誓师而北。会南京建号，懋第入见，流涕陈中兴大计；遂命以右佥都御史巡抚应天、徽州诸府，督师江上。时大清连破闯贼兵，朝议遣使通好，祭告大行皇帝，且册封吴三桂。而懋第以母陈氏死于天津，讣至，疏请终制；不许。因请使北，诏加兵部右侍郎兼副都御史以行；左都督陈洪范、太仆寺少卿兼职方司郎中马绍愉副之。绍愉，先帝时令与陈新甲通款事于我朝，至义州而还，未能得要领；皆为懋第劾罢者也。诏旨又令第懋经理河北，联络关东诸军务。懋第言：『臣此行致祭先帝后梓宫、访东宫二王踪迹，谊不敢辞。但既充使臣，势不能兼封疆重任。绍愉前事奉使辱国，为臣劾罢，今不当与共事。且经理、通和两事也，今以之兼行，则名实乖；将先夺地而后经理乎，抑先经理而后往和乎？如必欲用臣经理，则乞命洪范同绍愉出使，而假臣一旅偕山东抚臣收拾山东以待，不敢复言北行；如用臣与洪范北行，则去臣经理联络之衔，但衔命而往谒先帝梓宫、访东宫二王踪迹，而罢绍愉勿遣』。阁部议止绍愉，改命原任蓟督王永吉；不听。懋第临行，复上疏曰：『臣此行生死未卜，愿以辞阙之身效一言。臣所望者恢复，而近日朝政似少恢复之气；望陛下时时以先帝之仇、北都之耻为念。瞻高皇帝之松楸，而即念成祖、烈宗之陵寝见有黍离之痛；抚江左之遗民，而即念河北、山东之版图不免陆沉之祸。更望严谕诸臣整顿士马，勿以臣北行为必可成！即成矣，勿以和成为必可恃！必能渡河而战，而后能扼河而守；必能扼河而守，而后能拱护南都于万全』。末言『先帝殉难臣少，由谏诤臣少也。远如幽燕之地，勿以在远而忘；近如汲真之流，勿以逆耳而弃。惟陛下幸察』！众韪其言。赍银十万两、金一千两、币数万端，吏卒三千人护行。时可法驻泗州，与懋第相见，谓曰：『经理具文耳。通和诏旨也，公宜疾行无留』！以故所至山东，豪杰稽首愿效驱策者皆不敢用，慰遣而已。

八月，渡河，次沧州。闻吴三桂已改封平西王，于是遣使以策命先授三桂，喻来意。三桂不发书，缄册上摄政王，王怒；然朝议以礼来，且令使臣入见。十月至张家湾，令以百人入，授四夷馆。懋第曰：『我奉命通好而夷馆授我，是以属国见待也，我必不入』。往返再四，乃改鸿胪寺；且遣官骑迎之，建旄乘车，肃队而入。懋第斩缞大绖，迎者讶曰：『吉礼也，而以凶服将之可乎』？答曰：『国丧也，兼有母丧。国丧臣所同，而母丧所独也』。迎者不能诘。十四日，内院大学士刚林至，责朝见。懋第欲以客礼，刚林曰：『我皇帝践祚，不闻尔国朝贡使臣乃欲据客礼耶』！懋第曰：『我中朝使臣，自应具主客礼见。我皇上嗣位中兴，朝贡云何』？反复折辨，声色俱厉。洪范、绍愉俱戄然色变，乃曰：『此大事，非可一日决，姑徐之』！刚林出。明日，索国书；懋第不答，以所赍金、币及陵工之犒先之。时我朝初定中原，中朝故事犹未深晣；所往复辨论者，皆诸降臣之指。而懋第慷慨引义，正气不挠；刚林叹曰：『此中国奇男子也』！厚为客礼待之。懋第既不得谒陵，乃陈太牢于寺厅，率将士丧服为三日哭。摄政王闻，益重之。二十八日，悉归使臣。甫出京，洪范已输款，请身赴江南招诸将刘泽清等以地来降；而留懋第等勿遣。乃自沧州复追懋第、绍愉还，独洪范得归；而大兵已南下，十一月初五也。懋第北发止沧州，将士以数骑随行，改馆于太医院。久之，上摄政王启曰：『懋第奉命通两国好，今无故羁我使臣，我士马饥困；则后之持节者，谁复不避险阻以勤国事』？不报。

明年正月，沧州将士刘英、曹逊、金镳等入见；懋第曰：『生为明臣，死为明鬼，我志也』！因以蜡丸奉表南京，遣金镳、杨三泰往；道梗，不得达。三月十九日，为哀表望祭先帝，哭失声。六月，闻南京失守，恸哭。其从弟懋泰先降贼为吏部郎，后归本朝授官者；来见，劝之降。懋第叱曰：『我家无是人也』！遣出之。闰六月十五日，命薙发；中军艾大选有二志，懋第怒杀之。十九日，乃收入狱；参谋兵部司务陈用极、游击王一斌、都司张良佐、王廷翰、守备刘统五人俱从入。守者来讯，懋第曰：『我头可断、发不可断，我早办一死矣。艾大选违我节制，我自行我法、杀我人，与若何与』！越日，复廷谕，终不屈。摄政王雅敬懋第，欲生之，以问在廷汉臣；而降臣愧见之，无复言者。王叹曰：『汝等不畏死，皆忠臣也。然降，终不失富贵』。莫应，乃引出。既至市，王又遣骑谕降者三，终莫应。懋第顾谓五人曰：『得毋悔乎』！用极曰：『求仁得仁，又何怨』！懋第向北再拜曰：『臣等事大明之心尽矣』！端坐受刑。行刑者亦挥泪。大风昼晦，卷市棚入云际，观者无不泣下。门人戚默、徐元敷葬之彰义门白马寺侧。将士留沧州者闻之，号泣散去。绍愉获免。所奉蜡书，久之始达于鲁王。

懋第之在太医院也，处之恬然，读书不辍。凡中朝降臣来者必遭叱骂，朝土亦惮其忠直，遂不敢见。陈用极，昆山人；王一斌，宁国人；张良佐、王廷翰、刘统，皆上元人。

「佚史」曰：陈洪范卖懋第得侯。明年六月十又九日病亟，连称「老爷至」，哀呼而死。

「勘本」曰：左司马临难时题绝命词曰：『漠漠黄沙少雁过，片云南下竟如何！丹忱碧血消难尽，荡作寒烟总不磨』。一时风沙四起，都民为之罢市。

袁继咸

袁继咸字季通，号临侯；宜春人。天启乙丑进士，授行人；迁广东道御史，巡视中城。以监会试疏纵，谪南京行人司副。踰年，迁礼部员外郎；出为山西学道，巡抚吴甡特疏荐之。巡按张孙振以请属不应，衔之；诬劾以赃，逮问。三晋士民赴阙讼冤，得释。进武昌参议；平贼吕瘦子，核贼产数万亩使民佃之，以其半入为军粮。寻升郧阳抚治佥都御史；以贼陷襄阳不能御，逮治遣戍，归。明年，以荐复起，总理河北屯政。大学士吴甡将出视师，议设总督于九江控制吴、楚；乃加继咸兵部右侍郎兼右佥都御史，总督江、楚、应、皖。至芜湖，遇左良玉索饷东下；继咸激以忠义，挽良玉西行。时张献忠方蹂躏楚地；至安庆，指江中浮尸示良玉曰：『大将军忍见此乎』！左变色。因责之曰：『君侯功虽多，过亦不少。朝廷不遣责，岁遣中使宣谕，奈何不图报称！且人孰无死，张睢阳死、贺兰进明亦死；某宁为睢阳死，不为进明生也』！良玉大感动，遂旋师复武昌。继咸至九江，申明军政，实联络柯、陈诸大姓兵扼瑞州，窥贼所向。而吴甡得罪，又改屯田；以吕大器代之。大器与良玉不睦，军中大哄。帝曰：『今日袁、明日吕，朕不知诸臣纷纷何见也』！于是，复以继咸代大器。

甲申四月闻京师陷，史可法遣人约勤王，继咸遽率师；至安庆，而福王监国诏至。继咸虑宁南左右无正人，闻变必生异议；亟致书言福王伦序之正，邀同入朝。良玉得诏果不肯拜；闻继咸言，开读如礼。俄以拥戴功，晋四镇伯爵；继咸入见，面陈『封爵以劝有功，无功而伯，则有功者不劝；跋扈而伯，则跋扈者愈多』。王深然之，曰：『事已行，奈何』！继咸又言：『皇上即位之初，虽以恩泽收人心，尤当以纪纲肃众志。盖君德刚毅为先，不可使太阿倒持。窃虑冬、春之间，淮上未必无事。臣虽驽，愿奉六龙为澶渊之行』。王有难色。阁臣姜曰广曰：『所言非遽为此事，要不可不存此心』！又诣榻前密奏曰：『左良玉虽无异图，然所部多降将，非孝子顺孙。陛下初登大宝，人心未免危疑。意外不可不防，臣当驰还汛地』。上是之。继咸赴阁，责可法不当封杰等，士英嗛之。俄陈致治守邦大计，言『金陵之界限在大江，而淮南、江北为之屏蔽；金陵之咽喉在浔阳，而湖南襄樊为之门户。今淮南、江北无恙也，叛将溃兵盘踞其间；小民嚣然，丧其乐生之心：此可不加意措置？湖南新经贼乱，千里蒿莱；宜简重臣抚治其地，选补廉吏缉和难民，招徕商贾，通巴蜀、黔、粤之货。襄阳为古今必争之地，必设重镇。重镇必宿兵，宿兵必责饷、修城、置器，诸费不赀，皆不可不早计也。夫樊、襄守，则可由宛叶以图关中；淮南、江北守，则可由归德以图河南，亦可由彭城以图河北。攻守之大势如此』。又言：『致治必先得人。高宗知李纲、赵鼎之贤而不能用、用而不能信，而以汪伯彦、黄潜善、秦桧、汤恩泰诸小人参之，以致主势日卑，亲耻不雪；其得偏安一隅，犹幸耳。国难虽殷，老成未谢。以臣所知，若刘宗周、吴甡、黄道周、杨廷麟、叶廷秀诸人，着名先朝；至今思其议论，于后之祸败，灼如蓍龟。使先帝早用其言，岂有今日』！马士英以为刺己，恨之。

亡何，逆党诸人尽起，通政司杨维垣请「三朝要典」重颁天下。会湖广巡按御史黄澍监良玉军，挟其势，劾士英罪可斩。澍返，士英遣缇骑往逮之；澍乃阴讽将士哗。继咸为留江漕十万石、饷十三万金给之，且代澍申理。明年元月，具疏曰：『今元朔受贺，人以为拜手称觞之日，陛下当以为卧薪尝胆之日。乞痛念大耻未雪，以周宣之未央问夜为法，以晚近长夜之饮、角抵之戏为戒。省土木之工、节浮淫之费，儆谕臣工后私斗而急国雠。臣每叹三十年来，徒以三案葛藤不已。若「要典」一书，先帝特旨焚毁；诸臣非属附崔、魏之人，何必复寻崔、魏罗织之书。臣请书未进，亟寝之；己进，亟毁之。至王者代兴，从古亦多异同。平、勃迎立汉文，不闻穷治朱虚之过；房、杜决策秦邸，不闻力究魏征之非。固其君豁达大度，亦其大臣公忠善谋，翊赞其美。请再下宽大之诏，解圜扉疑入之囚，断草野株连之案』。王降旨俞其言；而士英等方以「要典」排善类，力持之不毁也。刘泽清之诬奏姜曰广也，继咸又驰疏申辨。士英愈怒，欲败坏其事；凡所陈奏及题用监司郡县官，悉被停寝。而阮大铖在兵部于继咸奏调部将，必俟行贿，方给敕印。由是，诸将愈解体。

先是，楚将杨国栋、张先璧、黄朝先等溃卒数万人无所属，劫掠蕲、黄间。继咸阴以恩抚之，使无为良玉用；疏请湖南总督速莅任，收士卒心。而士英不听，方进良玉侯爵，令镇全楚；良玉得尽收先璧等军，其势愈张。继咸贻书朝臣，『左兵不可不备。宜稍加督抚权，示相维势』。士英终不省，反裁其额饷六万，且以之畀良玉；军中有怨言。继咸疏争不得，力求罢；又不许。时继咸以江上兵寡，而郑鸿逵战舰又不还，议更造；檄九江佥事叶士彦于江流截买树木。士彦家芜湖，与诸商昵，封还其檄。继咸耻令不行，疏劾士彦。士彦同年黄耳鼎亦劾继咸有心腹将校劝左良玉立他宗，良玉不从；盖欲离间两人交也。良玉先不拜监国诏；闻之，益疑惧。乃抗疏力辨明与继咸无隙，诋耳鼎受指使，而言「要典」宜焚。议者遂为继咸与良玉倡和，胁制朝廷。由是群小衔继咸不已，将召入害之，推为刑部右侍郎；王曰：『彼地须继咸耳』。不允。复推为户部右侍郎；王恐无以牵制良玉，亦不果。

伪太子事起，士英、大铖欲借之以起大狱，尽诛正人，流传汹汹。良玉疏争，不纳。继咸疏言：『太子真伪非臣所能悬揣，真则望行良玉言，伪则不妨从容审处；多召东宫旧臣辨识，以解中外之疑』。疏未达，良玉已起兵。时闯贼败，方逼汉、沔，左兵欲避寇无名；黄澍因说良玉清君侧恶，救太子。乙酉四月，良玉遂传檄数士英罪，部署三十六总兵而东。初，继咸闻闯贼南渡，令其部将郝效忠、邓林奇等守九江，自统副将汪硕画、李士元等援吉安。甫登舟而闻左兵且至，九江士民大恐，环泣留；继咸乃争移诸将家口入城以系兵心，列兵城外拒战。士民皆言『我兵十不及三，激之祸不测。若俟良玉至，谕之以理，且令诸将敛兵入守，相机而动』。继咸曰：『入城示之弱，不可』。而裨将郝效忠不得令，随移其家口入城矣。良玉抵北岸，书来：愿握手一别，为太子死。继咸至其舟，言及太子事，良玉大哭，袖出太子密谕劫诸将盟。继咸正色曰：『先帝旧恩不可忘，今上新恩亦不可负。密谕从何来？公今以檄行之，是仇国也；请改为疏』。良玉不得已，约不破城、从之驻军、侯旨成礼而别。继咸归，集诸将城楼，涕泣曰：『兵谏，非正也。晋阳之甲，「春秋」所恶；我可同乱乎！当与诸君共城守以俟朝命』！而两营诸将有相通者，左营蓦入纵火。袁营张世勋、郝效忠夜半斩门出，良玉兵士遂入城劫财物、掠妇女。继咸度不能制，冠带欲自尽。黄澍入署泣拜曰：『宁南无异图。公以一死激成之，大事去矣』！副将李士春密白继咸：『隐忍到前途，王文成之事可图也』。继咸乃止，出城欲面责之。

时良玉疾已剧，望城中火光，大哭曰：『我负临侯矣』！呕血数升而死。其子梦庚秘不发丧，自为留后；邀继咸偕至池州。阅日，报大兵已破泗州，逼仪征；黄澍、梦庚阴遣人迎降。继咸孤舟避芦苇中，梦庚劫之去；入大清营见豫王，长揖不拜。王亦敬礼之，为设宴；不饮，亦不交一言。舟中夜起，自缢。监纪俞有灏觉而解之，乃拘送北。在道中绝粒八日，不死。至良乡，叹曰：『此谢叠山尽节处也』！又缢，左右又解之。入京就馆。梦庚将朝，学士刘某曰：『盍与之同朝乎』？继咸曰：『今与之同朝，何异前与之同叛乎』！次日，内院学士刚林等复劝之朝；且曰：『朝廷为明讨贼，今贼未绝，君入仕，可得为元帝报仇』。继咸曰：『讨贼者，新朝之惠也。今弘光何在，而臣子可图富贵乎』！刘曰：『弘光之立是乎？贼未讨、君未葬，安得遽立』！继咸曰：『今上神宗孙也，伦序以继。大变之后，社稷为重；立君所以示四方有主也』。刘又言弘光不道事。曰：『是吾君也。君父之过，臣子何敢知』！阅数日，摄政王传谕欲官之；乃大恸曰：『国亡与亡，古今通义。继咸今日可以负明，异日亦可以负清。此不忠之臣，又安所用之』！王知其志不可夺，改馆；逻卒守之。幅巾衲衣，兀坐读书，终不薙发。明年六月二十四日，出至柴市，问何地？从者曰：『柴市也』。曰：『昔文先生死此，吾得死所矣』！遂见杀。年四十九。乡人李元鼎为兵部右侍郎，收其骸骨归袁州。子一藻，不仕，亦早卒。

「勘本」曰：袁制府督学晋巾，得阳曲士傅山，最契之。后为巡按张孙振所诬，傅约同学诣匦使，三上书讼冤，不得通；乃伏阙陈情。时抚军吴公甡亦直袁，遂得雪。乙酉，制府以难中诗贻之曰：『晋士惟门下知我深。盖棺不远，断不肯负知己，使异日羞称友生也』。傅得书恸哭，曰：『公乎！吾亦安敢负公哉』！后累遭刑辱，抗词不屈（吾见「摭遗」补传）。初，制府为梦庚挟至池、阳，南都皆疑其同反。前后遣使奉书凡数上，率不达；乃书之衣带，以死自誓。屡劝梦庚旋师，弗听；寻寄语部将邓林奇、汪硕画、李士元等不可为不忠事。林奇等移舟避入皖湖之阴，密遣人来迎。而裨将郝效忠有异志，不以情告；绐言林奇等已入南昌为后图，制府信之。行及河口，复为梦庚劫之以北。








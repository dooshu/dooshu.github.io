○呈盛都憲公撫蜀七事 【 釆三欵】

靖番

制夷

嚴茶

△靖番 【 蜀番】

夫蜀之西鄙。諸番雜居。其部落田廬。實與蜀民襟幅聯屬。非如北虜有大漠之隔。長城之阻也。故治諸番之道。似易而實難。何以言之、今之松州諸番。即古之白馬氐。茂州諸蕃。即古之冉駹。其性勇戇貪貨死利。其俗毛織畜牧。頗知文書。由與中國錯居故也。其所居止。皆依山據嶮。累石為室。高者十餘丈。謂之碉房、其天氣多寒。土地剛鹵。不生穀粟麻菽。惟以青稞為食。是以見內地沃壤之田。則思剛鹵之地不可及。食五穀之美。則思青稞之味非所甘。以故疆畛之地。日見侵奪雖無卒然之憂日積月累則其患不可測民畏其勇悍輕死棄其業而去者不知其??几矣古謂蠶食諸夏者此也近年以來。備禦關堡官軍被害尤甚。方其來也。或據險要遮。或臨高擂石。以索財貨此皆名輕而患重謂之買路及其至也。則日就關堡需求酒食。逼取人事謂之和蕃又有債負年例人命痘瘡走失等項銀兩。取之不得則執當軍士。與之傭工。因而不能歸者眾矣古謂驅赤子以填溝壑者此爾故欲聲其罪。非有舉眾入寇。攻陷城堡之惡。欲興師以討。而山川險隘。用兵甚危。亦非一戰而可决者。故曰似易而實難者此也嘗觀趙克國之討西羌也。謂屯田湟中。務以威信招降罕开。斑彪之議叛羌也。請置護羌校尉理其邊事。歲時循行。問所疾苦。又遣驛使通導動靜。使塞外羌夷。為吏耳目。由充國言之。是不欲以兵勝而以計困也。由斑彪言之。是不欲以威疆治而以德信懷也。夫戎狄者荒服也。言其荒忽無定不可以常理治者也是故聖人之治也。待之有備。不自弛矣。禦之有常。不求勝矣。雖稽首入貢。而亭障愈警雖寇鈔不恭。而甲兵罔黷。期在庶民獲安。疆場不侵而巳。今之治松茂諸番者。亦豈出於二子之議之外哉。考之洪武六夫以來。平蜀之後。即定西番。北路置松潘等處軍民指揮使司。南路設疊溪守禦軍民千戶所。附近番族。皆設衙門隸之。安撫司五。長官司二十二。各降印信。立酋長為土官。以世掌之。每寨復設牌頭寨首一人。使督納各衛所青稞差役所以羈縻制馭實中國之藩籬也為之守臣者。能由是以善馭之。雖至今無虞可也。柰何任匪其人。處失其道。致諸番不靖。至今為梗。邇者雖稱兵致討。小有斬獲。而我士馬物故。亦過半矣。所存不能直其所傷。所得不能補其所亡。可不為太息乎。為今之計。莫若先自為備。使我糧餉充足。士馬精強。威足以懾。誠足以感。然後略其小過。與之更始此撫輯番人之本招致各司酋長明以信誓定為約束量復青稞之稅。以存事大之體。仍於一月之內。令其酋長謁見守臣一次即以茶鹽量為給賞彼利其物。我利其安。羈縻之術。無過於此。復於封疆交接之所。置立限界。使彼此不能侵奪。違者以約束治罪。夫好安惡擾。人之情也。彼雖戎狄。亦人耳。其安利於巳者。彼之情亦悅之。又安有不從者哉。不然。使其頑黠不服。則我既有備。以兵則強。以守則固。亦無患於彼矣。大抵天下之事。廢於推避。壞於姑息。不以國事自任者。推避者也。以小害不足為慮者。姑息者也。今之松茂之患。其所以致之者。此二端巳。及今不為經久之圖。則侵擾日促於邊疆。而狂寇或起於肘腋。不止關堡不守。南路不通而巳矣。易曰履霜堅?至。其是之謂與、

△制夷 【 蜀夷】

蜀之南鄙皆蠻九也。越雋即卭都。黎州即筰都。播州即夜郎。酉陽即牂牁。漢唐以來皆置郡縣。我朝以夷治夷。皆設土官。兼以軍衛。實華民之藩幹也。但烏芒之北。戎瀘之南。中有小夷雜居。曰棘?火人。曰羿子。曰山都掌。曰水都掌。未經設有土官衙門管轄。故往往為邊邑之患。邇者葛魁夷人普法惡作亂。撫臣調兵勦平。以量田之故。夷眾不服。流民謝文義乘機扇惑夷族。復焚刦筠高等縣。至今未滅。吁此不足深憂者也何也。連年無功者。以將領不得其人故耳。賊眾過江流刼。巳自失策。而官軍閉城自守。莫敢迎敵。此何等舉措邪夫兵必有戰斯有勝否今通不與賊交鋒則賊之往來自如安得不縱橫桀驁哉為今之計。當先選智勇敢戰之將。賊來則迎遏。賊退則追逐。設伏掩襲。絕其歸路。則庶乎可以挫其鋒而奪其魄矣。由是以勦則計日可克。以撫則有威可挾。又何患於無功乎。兩者以利合急則必離故策其無能為况謝文義等流民也。阿漾阿黑之屬夷人也終非族類難保同心我兵相持之久。擾其生業。必思治安。中自生變。其勢必然耳。又况阿漾等蕞爾小夷。决無久亂之理。若能示誠以撫之。則無不聽矣。穽虎之搖尾。迫於求生也。縧鷹之附人。苦於飢困也。阿黑阿漾既歸。則謝賊之勢必孤。不過遊釜之魚爾。又何足為乎故曰不足深憂者此也。但經久之圖。則在以夷治夷為切要焉。嘗觀周文安之疏曰。都掌之夷從古至今。不時出沒。大軍至則束手聽撫。大軍回隨復刼掠。地方無二年寧息。其故何哉。臣以為山川險惡。勦不能盡。撫不足憑。當有以處之耳。　聖朝四海八荒。皆設土官以長夷人。惟都掌夷人未設。止屬戎縣流官。實難鈐束。乞　敕兵部計議、行四川廵撫鎮等官、親臨其地。使各砦主。自擇素有名望。眾所畏服者一人。立為長官。統屬各砦。仍隸本府。而該部鑄降印信。開設衙門。照依隣境九姓長官司事例。奉修職貢。則統屬既定。自然順服。不動兵革。而邊境自清矣。其疏之大略如此。夫文安公。長寧人也。所見必真矣。若能舉而行之。則足以為中國之捍蔽。而川蜀南鄙之民。庶??几無虞矣。傳曰天子有道。守在四夷。此之謂也。

△嚴茶 【 蜀茶】

蜀中有至細之物。而寓莫大之用。君子不可以輕視之者茶是也。五穀饔?。非不美也。食牛羊乳酪者。則不以為急。布帛帷帳。非不麗也。御穹廬氊裘者。則不以為重。茶之為物。西戎吐蕃。古今皆仰給之。以其腥肉之食。非茶不消。青稞之熱。非茶不解。故不能不賴於此。是則山林草木之葉。而關繫國家政理之大。經國君子。固不可不以為重而議處之也。蜀茶自唐王播始榷稅以利國。宋初則買茶於秦鳳熙河等路博馬。又置茶場於成都買茶。貿易取息。以為熙河博馬之費。建炎以後。罷成都茶場。設買馬二務。一在成都買川馬。一在興元買秦馬。元榷成都茶於京兆鞏昌治局發賣惟取其利。我　朝洪武中、川陜皆置茶馬司。收巴茶易馬。頗獲其利。至成代中。議者以馬之用。急於三邊。而川馬遠不可至。茶之利分於川蜀。而洮河所利則徵。故川中茶馬停止。而獨行於河州是以川茶惟嚴禁約而諸番無以仰給矣近年以來。法弛人玩。雖有禁茶之名。而無禁茶之實。商旅滿於關隘。而茶船遍於江河。權要之人。每私主之以圖利。私鹽之行也止于課額失利而巳私茶之行乃使中國馭番之權無所復施則是其患大于私鹽也邇者廵按盧公。稍一盤詰。即得十數餘萬。則其平日可知也。夫茶可以利　朝廷也。今利歸私門矣。可制諸番之命也。今仰望於商人矣。以中國御番之大權。而倒持以授之於商賈。不惟自失其利國之具。而反害之矣。為今之計。莫要於嚴私茶之禁。絕商賈之販。使茶利之權在官。則諸番可以坐制。何也。茶者、番人之所必欲得者也。私茶不行。番人仰於官矣。以茶易馬。雖不可據復。而使之輸青稞以復役。獨不可乎。或者曰。青稞之輸、彼之舊貫也、茶則我之實利也、彼來貢之、我以是賞之、不幾於相易乎、彼之利於我者微、而我之失其利者大、不幾於失倫乎、吁是皆以小利言之。不知彼輸於我。義也。我賞於彼。德也我因以行其羈縻之道彼亦以為職分之常久之邊防可以寧謐。而我兵亦無調度之費。戰伐之苦。以此較彼。所得孰大小哉夫番仰茶於官權在國也邊鄙因之無虞利在我也。一禁茶之間。使權歸於國。而利其民。較之縱禁通商。使利歸私室。而害及於邊者。所得又孰多寡哉。故曰至細之物。而有莫大之用。君子不可以輕視者此也。


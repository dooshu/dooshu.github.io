25　杜韓少作所美非美　杜韓二公晚節如松柏　國忠仲通朋比爲姦　張均張垍仕禄山　于頔李實爲政暴虐


鮮于京兆，仲通也；張太常、博士，均、垍也。所美非美然，繼序按：「『然』字屬上。」昌黎之於于頔、李實類此。杜、韓二公晚節所守，如孤松勁柏，學者不必師法其少作也。

【元圻案】唐書楊國忠傳：「南詔質子閣羅鳳亡去，國忠薦鮮于仲通爲蜀郡長史，率兵討之。戰瀘川，舉軍没。國忠素德仲通，爲匿其敗，更敘戰功。國忠以宰相領選，仲通諷選者鄭怤願立碑省户下以頌德，詔仲通爲頌。」〇通鑑唐紀肅宗至德二載：「十二月，議陷賊官以六等定罪。上欲免張均、張垍死，上皇曰：『均、垍事賊，皆任權要。均仍爲賊毁吾家事，罪不可赦。』上叩頭再拜曰：『臣非張説父子，無有今日。』上皇曰：『張垍爲汝長流嶺表，張均必不可活。』上泣而從命。」〇唐書張説傳：「子均，亦能文。禄山盜國，爲僞中書令。肅宗反正，顧説有舊，免死，流合浦。垍尚寧親公主。垍與希烈皆相禄山，垍死賊中。」與通鑑不同。又于頔傳：「頔爲陝虢觀察使，峻罰苛懲，官吏惴恐。拜山南東道節度使，請升襄州爲大都督府，廣募戰士，儲良械，撊然有專漢南意。公斂私輸，持下益急，而慢于奉上。」又李實傳：「實拜京兆尹，專以殘忍爲政。順宗在諒闇，不踰月，實殺數千人于府。」〇韓文公寄襄陽于相公書稱頔：「負超卓之奇材，蓄雄剛之峻德，渾然天成，無有畔岸。文章言語，與事相侔，信乎其有德且有言也。」又上李尚書書稱實：「赤心事上，憂國如家。今年已來，不雨者百有餘日，種不入土，野無青草，而盜賊不敢起，穀價不敢貴，非閤下條理鎮服，宣布天子威德，其何能及此？」〇或謂杜贈鮮于詩，美其文章而不及其武略；贈太常張卿「氣得神仙迥，恩承雨露低」，諷均之以求仙得幸，似亦不得竟謂之美也。〇趙明誠鮮于仲通碑跋尾云：「顔魯公爲此碑，稱述甚盛。」雖魯公猶爾，況他人乎！






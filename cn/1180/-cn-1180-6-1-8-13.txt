请停止输钱内库供赏疏


昨该文书官姚秀口传圣旨：“内库缺钱赏用，着臣等拟旨，传该部铸造进用。钦此。”

臣等查得万历四年二月，奉圣旨：“万历通宝制钱，着铸二万锭，与嘉靖、隆庆等，相兼行使。户、工二部知道。钦此。”本月又该工部题铸造事宜。节奉圣旨：“钱式照嘉靖通宝，铸金背一万四千锭，火漆六千锭，着以一千万文进内库应用。钦此。”万历五年二月内，该户部进新铸制钱。又奉圣旨：“这钱锭还查原定二万之数，以一半进内库应用，一半收贮太仓。钦此。”及查工部题议，制钱二万锭，该钱一万万文，用工本银十四万九千两，大半取之太仓银库。此奉旨铸钱之大略也。

臣等看得先朝铸造制钱，原以通币便民，用存一代之制。铸成之后，量进少许呈样，非以进供上用者也。万历二年铸造之初，亦止进样钱一千万文。其后以一半进用，已非通币便民之本意。今若以赏用缺钱，径行铸造进用，则是以外府之储，取充内库，大失旧制矣。且京师民间，嘉靖钱最多，自铸行万历制钱之后，愚民讹言，便谓止行万历新钱，不行嘉靖旧钱，小民甚以为苦。近该五城榜示晓谕，民情少定。今若又广铸新钱，则嘉靖等项旧钱，必致阻滞不行，于小民甚为不便。又与原奉圣旨，与嘉靖、隆庆等钱相兼行使之意相背。臣等揆度事体，似为未便。伏望圣明裁审，暂停铸造进用之旨。待二三年后，如果民间钱少，再行铸造，亦未为晚。仍乞皇上曲纳臣等节次所陈狂愚之言，敦尚俭德，撙节财用。诸凡无益之费，无名之赏，一切裁省，庶国用可充，民生有赖。不然，以有限之财，供无穷之用，将来必有大可忧者。臣等备员辅导，敢不尽其愚，伏惟圣明亮察。

（万历七年四月十九日上。次日奉谕停铸。）






○郭子仪传论

汾阳事上诚荩，临下宽厚，每降城下邑，所至之处，必得士心，前後遭罹幸臣程元振、鱼朝恩谮毁百端，时方握强兵，或方临戎敌，诏命征之，未尝不即日应召，故谗谤不能行。代宗幸陕时，令以数十骑觇贼，及在泾阳，又陷於胡虏重围之中，皆以身许国，未尝以危亡易虑，亦遇天幸，竟免患难。田承嗣方跋扈魏州，傲很无礼，子仪尝遣使至，承嗣西望拜之。指其膝谓使者曰：“兹膝不屈於人若干岁矣，今为公拜。”李灵曜据汴州，公私财赋，一皆遏绝，独子仪封币经其境，莫敢留之，必持兵卫送，其为豺虎所服如此。麾下老将，若李怀光辈数十人，皆王侯重贵，子仪颐指进退，如仆隶焉。幕府之盛，近代无比，始与李光弼齐名，虽威略不逮，而宽厚得人过之。岁入官俸二十四万贯，私利不在焉。其宅在亲仁里，居其里四分之一，中通永巷，家人三千，相从出入者，不知其居。前後赐良田美器，名园甲馆，声色珍玩，堆积羡溢，不可胜纪。代宗不名，呼为大臣。天下以其身为安危者殆二十年，校中书令考二十有四。权倾天下而朝不忌，功盖一代而主不疑，侈穷人欲而君子不之罪。富贵寿考，繁衍安泰，哀荣终始，人道之盛，此无缺焉。唯以谗怒诬奏判官户部郎中张谭杖杀之，物议为薄。

李逢吉

逢吉，字虚舟，陇西人，第进士。德宗朝以荐为左拾遗，元和中累迁中书舍人，加朝议大夫门下侍郎同平章事，罢为剑南东川节度使。穆宗立，拜兵部尚书，复知政事。敬宗朝封凉国公，兼右仆射，出为山南东道节度使，徙宣武，召拜左仆射，兼守司徒。大和九年卒，年七十八，赠太尉，谥曰成。


答菽园


十月下旬游灵山回，始见九月间所惠两函，盖来已数日矣。时慕柳太史金山课完，既回嘉应，即行缮函商订。昨接回信，乃以行止未定为言，当此时局，决无出山。此君最精三《礼》，年来欲著一书，取经义而发挥新学之理，以院课岔集未果；计明岁闲居当操铅椠从事，其辞聘必由于此。所云行止未定，固权词也。紫瀛到香港有信来，与君之交已合，天下有心人，声气无不投者。林君文庆往各埠衍教，已回叻否？徐、郑二君不知行抵何处？姚君确上舍，欲往从之，闻须月杪，始可成行也。好学会劳挈贱名与列，甚幸！此间尚有志士，欲附名其中，未知可否。请圣安电奏发后，间日闻尚有请太后还政之奏，列名者比前更多，亦足见人心之大同矣。岭东同文学堂明春可开，兹寄上章程一本，与前寄稿无甚差异。此事最出力者为澄海杨守愚上舍，大埔何士果大令次之。此间得此，或能稍开风气。潮人口音与漳泉同者十之七，与嘉、惠、汀、赣同者十之三，若能推广吾教，应为之事尚多也。王翰山大令诗由晓沧交来，乃晓沧之族，曾为江苏大兴令者，其诗或晓沧所作，亦未可定□。上杭族人有丁酉举人名馥，号果园者，亦有志士，昨寄来《红楼梦绝句》《题词集句诗》二纸，《奉哀诗》一纸；海阳谢安臣名锡勋，则己丑举人也，亦有题词诗一纸，并代寄吟席。果园有为族中烈妇征诗启附上，计海上吟作必有以应其求者也。喉疾想已大愈？甚念！甚念！






卷三十九


○玉烛新

题李伯瞻一香图次韵

清风林下寺，爱三友联翩，世无能四。凌波仙子香魂散，此地是谁招此。万红千紫，惟礬弟梅兄二子。堪共领岁晚高寒，来成花部新史。佳人玉洁冰清，纵仿佛肌肤，异香难似。醉吟无次。花应笑，彼此消融渣滓。春空雁字。不带到、江南情思。还自笑，今日相看，袁家有姊。

○玉漏迟

同前次张梦臣韵

雪晴天似水。风清月白，萧然三子。天巧难名，镂玉锼冰无此。却是同心异种，解敛聚、山林高致。谁不喜。花中隐德，人间真味。邂逅粲者相逢，似琼佩霓旌，九霄飞坠。移入铜瓶，付与野人凭几。满意挼香嚼蕊，有浊酒、微吟相继。休唤起。明日此觥重洗。

○望月婆罗门引

偕王仁甫左丞、贾伯坚左司，朝罢过李廷秀参议，因观盆梅，遂成欢酌。廷秀求词，醉中赋此

紫宸朝罢，东风吹到谪仙家。貂裘抖擞尘沙。一室窗明几净，人境独清华。有息斋名画，殿帅高茶。主人意佳。道分手、即天涯。何事相逢不饮，戚戚嗟嗟。黄封旋拆，有鹅腊、鸡朐与兔羓。公不饮、孤负梅花。

○望月婆罗门引

雪夜宴长沙班良辅家，时为湖南宣慰使

人家十万，春风先到使君家。天公更着芳华。尽把楼台粉泽，琼树映横斜。要歌宦白雪，暖借流霞。吴姬赵娃。乱银烛、影交加。不放行云归去，敲碎红牙。可怜杜老，肯飞送、江头只岸花。争似我、夜醉长沙。

○江城子

次韵

懒于沙鸟拙于鸠。为无求。得无忧。底事疏狂，却效子长游。毕竟无求何用出，求不得，亦宜休。西风真解酿羁愁。试登楼。望南州。黄叶疏云，摇荡一川秋。更被谁家多事笛，吹不尽，思悠悠。

○江城子

饮海子舟中，班彦功招饮斜街，以此答之

柳梢烟重滴春娇。傍天桥。住兰桡。吹暖香云，何处一声箫。天上广寒宫阙近，金晃朗，翠岧嶢。谁家花外酒旗高。故相招。尽飘摇。我正悠然，云水永今朝。休道斜街风物好，才去此，便尘嚣。

○行香子

同李元镇晚酌张氏小阁

璧月香云，小院重门。办诗愁、多是黄昏。梨花淡淡，柳絮纷纷。对古铜炉，神品画，靓妆人。半醉多羞，一笑欺春。有丹青、描写难真。秋波侧媚，云岫轻颦。是蕊珠仙，巫峡女，洛川神。

○鹧鸪天

次韵李沁州寄酒

滴困檀槽碎玉声。青州合换沁州名。高风未论陶元亮，豪气应吞阮步兵。明老眼，慰浮生。人间势利一毫轻。羁愁如海都消尽，细和清歌带月倾。

○鹧鸪天

次韵李沁州寄酒

甘滑端能压蔗浆。芳华初不藉山薑。可怜太白分余沥，远与文园浣渴肠。青琐闼，白云乡。百年谁与校闲忙。何如常对松岩老，万事悠悠付一觞。

○鹧鸪天

缕篆烟消月满帘。青绫香减夜寒尖。鹊桥谁驾银河渡，虬漏应将海水添。天漠漠，恨厌厌。不成怨梦睡空甜。一春多少相思恨，瘦得腰肢分外纤。

○鹧鸪天

伏腊归宁已怆然。天涯回首路三千。倦游久赋王孙草，写恨应歌相府莲。天也老，月空圆。铁心难受夜如年。麝煤闲杀春风手，想像颦蛾更可怜。

○南乡子

醉书月香亭桂几

老子分渔樵。说着登山气更豪。天外长江流不尽，迢迢。脚底青云步渐高。两手敢辞劳。右有深杯左有螯。我似渊明多一字，陶陶。明日黄花笑二毛。

○南乡子

赠轧二弦胡琴高才甫

锦瑟思华年。底用嘈嘈五十弦。两线清冰千万调，能传。句句分明字字圆。高艺擅华筵。多少新声出自然。更着赵娘歌宛转，相联。消得诗人笔似椽。

○南乡子

山水绿相纡。好个依山傍水居。不是隆中高卧处，茅庐。直挽岷峨入壮图。匡世策全疏。只合归来坐守株。乡里小儿从笑我，非夫。却胜携人共泛湖。

○南乡子

波漾石粼粼。浮磬依稀类泗滨。回首林虑千万丈，嶙峋。不效修蛾一点颦。幽讨日方亲。林下何尝见一人。便把清流都洗尽，缁尘。领取羲皇以上春。

○南乡子

次可行韵二首

薄宦苦营营。半世长亭复短亭。一旦结茅当叠嶂，云屏。朝暮阴晴几样青。浊酒瓦盆盛。农父无才却有情。好雨知时公到此，安宁。话到盆空月满庭。

○南乡子

小隐远民廛。草舍三间柳作椽。围绕佳城才二顷，山田。便觉胸中绰绰然。世态自争妍。老我壶觞业自专。地阔天宽容醉舞，回旋。又似偷闲学少年。

○南乡子

和明初鹤饥韵四首

淅米剑头炊。枵腹雷鸣出险诗。诗客眼高轻视鹤，如鸡。终是鸡群有等威。供饲不如期。柰此瓶储告尽时。也胜劈琴馋俗子，充饥。穷饿相从更怨谁。

○南乡子

沙砾不堪炊。华表高歌乞食诗。不为啄腥甘趁逐，群鸡。为伴书痴老窦威。万里在襟期。会见青云奋迅时。吐故纳新元有术，偏饥。奉瘗佳铭却付谁。

○南乡子

暑室困蒸炊。呼鹤前来听咏诗。鹤告不餐空碌碌，随鸡。诸仆无恩但有威。云海夙相期。忍使清斋十二时。主者不才今遣汝，调饥。骑去扬州定属谁。

○南乡子

尘梦黍方炊。白鹤空中漫诵诗。饮啄适时争得似，山鸡。敢效妖狐更假威。曾与老仙期。卫国遭逢彼一时。千六百年才不食，无饥。我欲推穷欠大谁。

○临江仙

璃江万梅方吐，而予来沙，风雪十日，晴复大霜，有怀而作

十日恶风三尺雪，繁霜又满人间。梅花谁与问平安。玉肌清似削，争柰许多寒。梦绕琅璃江上路，竹篱茅舍青山。莫教芳酒滞归鞍。黄昏无限月，待我倚阑干。

○踏莎行

赠相士

黄鹤楼前，胭脂山上。敲门有客来相访。自言阅遍世间人，要观尘俗酸寒状。关塞冰霜，江湖风浪。归来幸得身无恙。君言虽应我方惭，山中道士何劳相。

圭塘乐府卷三

○鹊桥仙

同李云松宣慰过思斋，宣慰值出，书其壁

雪松仙客，箕山道士。来访思斋老子。思斋何处未归来，想只在、翠红乡里。风清月白，橙黄蠏紫。一巷笙歌纷起。良宵不遇负佳宾，都不念、人生有几。

○鹊桥仙

赠可行弟

花香满院，花阴满地。夜静月明风细。南坡一室小如舟，都敛尽、山林清致。竹帘半卷，柴门不闭。好个暮春天气。长安多少晓鸡声，管不到、江南春睡。

○鹊桥仙

赠相师周可山

春秋七帙，江湖万里。老子阅人多矣。两朝名胜一囊诗，道浑似、当时袁李。红尘陌上，白云堆里。扰扰浮生行止。我非燕颔虎头人，但诗圣、酒狂而已。

○鹊桥仙

宴胡安常侍御家

清香华屋，黄葵红叶。正是新凉时节。文园多病不胜杯，孤负杀、一庭秋色。珍殽纷错，玉醅芳烈。醉倒江湖狂客。凉天佳月即中秋，更有个、今年闰月。

○鹊桥仙

心闲胜贵，身闲胜富。已往而今始悟。来言精力未宜闲，此俗子、便宜推去。秋风鸡黍，春山杖屦。尽是幽人乐处。尽教须鬓雪飘萧，总不疑、衔杯琢句。

○蝶恋花

九陌千门新雨后。细染浓薰，满目春如绣。恰信东君神妙手。一宵绿遍官桥柳。楼下兰舟楼上酒。沙暖苹香，浑似来时候。说与可人知信否。伤春更比悲秋瘦。

○蝶恋花

以变白方赠朱亮卿

闻道卿卿僝僽损。花落深闺，无限伤春恨。天上灵方吾不靳。为君细染三生鬓。镊白从今闲玉笋。坐看丰姿，潦倒还髫龀。洞里桃花应错认。刘郎乃尔添风韵。

○蝶恋花

一片白云迷楚岫。风卷青秧，迆逦波纹皱。马上谁敲诗未就。回头不觉双山堠。渔父樵翁常邂逅。问我何求，无事空奔走。我固苍黄惭二叟。少年有志还知否。

○蝶恋花

万象森森天漠漠。吹彻残更，声咽梅花角。窗外月明无处着。暗萤沾露随风落。梦里诗成浑忘却。起傍屏山，凉透纱幮薄。静里悠然心自乐。蓬山不用乘黄鹤。

○蝶恋花

丁亥正月十三日亲朋治具，醉中赋此

老子行年过耳顺。蓬鬓萧疏，人道犹风韵。领略风光元有分。赏心又喜烧灯近。薄雪初消寒欲尽。词馆多闲，时得陪英俊。莫讶连朝为酒困。东君已是传花信。

○渔家傲

访华雪岩不遇

水落寒林山骨瘦。湘江风细波纹皱。何处携琴何处酒。惆怅久。乱鸦啼断烟中柳。茅屋萧萧连瓮牖。半檐寒旭闲清昼。归路梅花香满袖。诗未就。青山笑我云回首。

○渔家傲

歌圭塘四时四首

冰尽泉香云缥缈。韶华隐隐浮林杪。酒在葫芦鱼在沼。清昼悄。好音时复来黄鸟。管领风光心未老。衰颜却怕清波照。有酒可斟鱼可钓。能事了。东风一曲渔家傲。

○渔家傲

窗影修篁摇翠葆。墙阴幽径连芳草。蓦地雨来荷叶闹。香更好。乱烟浮动红云岛。稚柳千条丝袅袅。柳边宜着兰舟小。世态纷纷何足校。收桂棹。呜呜且和渔家傲。

○渔家傲

露洗璇穹青杳杳。年光红入滩头蓼。翠盖撑烟吹半倒。霜信早。一奁寒影磨清晓。早是轩扉尘不到。好山更与供登眺。酒债渐多诗债少。翻水调。西风几叠渔家傲。

○渔家傲

落日崇台寒力悄。登临恰似寻安道。有竹何人能径造。吾不诮。相逢要遂掀髯笑。双桧凌空龙夭矫。有知定讶人枯槁。珍重岁寒冰雪操。君自宝。老夫但和渔家傲。

○太常引

武昌别墅

胭脂山下老农家。看雪树、翠交加。香透小窗纱。是昨夜、幽兰放花。引泉浇树，破苔移菊，更种故侯瓜。一笑有生涯。但休叹、清霜鬓华。

○太常引

用同年欧阳原功韵，赠相师陈壶秋

年来诗笔尚能神。但无柰、旧时贫。天地一闲身。且不在、青云后尘。壶秋眸子，野人心事，相对好敷陈。山酒正清醇。要茅屋、朝朝是春。

○太常引

速可行治具

小斋潇洒颇宜贫。清有竹、静无尘。俗子不敲门。只风月、烟霞是邻。古瓶清雅，寒梅疏瘦，昨雨忽纷纷。尚有一枝春。快报与、南厅主人。

○太常引

速可行治具

忍寒搜句意何如。正因我、腹焦枯。茶灶火慵嘘。高阳侣、元非姓卢。佳章联叠，新醅寥落，飞梦绕兵厨。新酿取来无。要亲与、梅花饯途。

○太常引

至正辛未春，环枢堂海棠开，偕冯公励参议，陪紫清夏真人饮其下。今年花发，事务方股，欲寻旧盟，跬步牵絷，堂西漱芳亭甃方池种芙蕖，连岁约观，而皆不果。六月初日，祷雨一过，则红衣落尽，翠房森矗矣。口占长短句，奉紫清一笑

漱芳亭下小方塘。清散水芝香。回首翠成房。忍不待、佳人奉觞。紫垣朝暮，红尘车骑，遮断白云乡。老我重寻芳。又浑似、今年海棠。

○太常引

次王居仁为寿韵

进为卿相退为仙。叹今古、少能全。抛却祖生鞭。且占取、烟霞洞天。遥峰罨画，清流漱玉，故里好山川。黄菊正鲜妍。便沽酒、休论几千。

○太常引

登楼观柳

云消春气恰和柔。先到柳梢头。数日不登楼。笑青眼、窥人尚羞。清明近也，老夫耄矣，其忍负欢游。飞絮便生愁。尽都变、浮萍去休。

○太常引

斡克庄杜德常寓所二松可爱，醉中赋此，以赠二君。

二松如盖偃中庭。向朱夏、作秋声。摇影动疏棂。掩映得、苔痕转青。西清博士，西台御史，相对又双清。咫尺到蓬瀛。休认作、蓝田县丞。

○太常引

丙戌旧韵，寄紫清真人

道宫城市胜林塘。松竹满、芰荷香。煮酒出丹房。记相见、匆匆一觞。云萍飘忽，仙凡悬绝，翻手又殊乡。何日漱余芳。看华发、诗人许棠。

○太常引

再用旧韵，寄紫清

诗成春草梦池塘。相忆托玄香。常记饮仙房。笑一举、曾蒙十觞。百年行止，几番离合，吾老且吾乡。聊与领群芳。渐开到、江头野棠。

○太常引

圭塘四首

圭塘种藕已多时。贴水晓星稀。生意一朝回。便万柄、红酣绿敧。连宵骤雨，透空繁响，清绝不容诗。对境写襟期。要无愧、鸱夷子皮。

○太常引

幽人早起赴池亭。看初日、照娉婷。风盖露珠倾。又胜似、前时雨声。水沉乡里，锦云深处，双桧插天青。一叶钓舟轻。似野渡、无人自横。

○太常引

四堤杨柳接松筠。香破水芝新。罗袜不生尘。笑画里、凌波未真。红云飘缈，清风萧飒，半醉岸鸟巾。不是葛天民。也做得、江湖散人。

○太常引

云舒霞卷妆秾。倒影水天红。池转小台东。又一种、娟娟玉容。仙肌绰约，奇芳清远，浮动不晶宫。一笑对衰翁。好同赴、庐山社中。

○清平乐

登北山阁

锺山高处。又结层楼住。山自苍苍江自去。万景一时收聚。平生湖海诗豪。更倾五斗香醪。不信人间好句，不教驱入霜毫。

○清平乐

瓶梅

胆瓶温水。一握春如洗。斗帐怯寒呼不起。娇滴粉云香里。谁教浅笑轻颦。恰如镜里传神。不用瑶天雪月，眼前琼树常新。

○清平乐

避暑神山咏桂

堂前双桂。云泼交加翠。火老金柔花尚未。且爱清阴满地。秋风一旦花开。天香吹散亭台。却被花神见笑，先生未必能来。

○清平乐

和可行梅竹韵三首

平生爱竹。到处萦心曲。一日相违人便俗。栽满水边茅屋。谁知岁晚空山。佳人能慰荒寒。莫论和羹结实，且看高节停鸾。

○清平乐

赏梅观竹。不暇镵黄独。白玉吹香连碧玉。富杀山人林谷。几年行路艰难。眼明今日重看。便结岁寒心友，休教梦到槐安。

○清平乐

天寒日暮。百绕梅花树。万斛清香藏不住。都在一花开处。可怜月堕霜飞。不知疏影来时。谁报云川老子，翠禽先在南枝。

○清平乐

题郭思诚山居

西岩仙老。身在蓬莱岛。竹月松云尘不到。况有清风自扫。霜溪浅碧摇沙。烟村落照明霞。说与门前鸥鹭，仙家又是渔家。

○忆秦娥

和希孟张中丞韵

山人笑。人间不识山间妙。山间妙。岚光浮动，半江残照。移文莫待山英校。烟霞曾结三生好。三生好。白云深锁，葛洪丹灶。

○忆秦娥

山瓢饮。太空为幕云为枕。云为枕。松声万壑，月明风冷。人生未老宜先省。尘寰尽有清闲境。清闲境。孤云野鹤，杳无踪影。

○忆秦娥

山花舞。岩姿能笑禽能语。禽能语。百年心事，一犁春雨。神仙护短多官府。老夫只解为农圃。为农圃。乾坤休问，几番今古。

○忆秦娥

山鸡唱。少年中夜心悲壮。心悲壮。世间何事，不来眉上。迷途未远奚惆怅。五湖烟水春摇荡。春摇荡。谁知平地，拍天风浪。

○忆秦娥

送牛农师二首

春山碧。诗成马上应相忆。应相忆。卢沟桥畔，晚云如织。人生有别休多惜。但悲后会知何日。知何日。暮云心绪，断鸿消息。

○忆秦娥

长安陌。东风杨柳花如雪。花如雪。青条无数，为君攀折。少年刚道轻离别。临歧未信心如铁。心如铁。旧怀新恨，满梁残月。

○菩萨蛮

寄都下友人

凭高日望金台路。黄沙尽处空烟树。岁晚足萧疏。雁声无夜无。簿书临俗态。人道儒酸在。何以慰相思。半年无好诗。

○菩萨蛮

宿造口用稼轩韵

月明江阔天如水。夜深残烛纵横泪。底事不求安。世间多好山。一杯君且住。万里人南去。倡汝莫要予。山寒无鹧鸪。

○菩萨蛮

寄中书诸公

三司笑面靴纹皱。鹾官憔悴非诗瘦。红袖写乌丝。谁曾梦见之。淮盐真是白。染得须成雪。何处有神仙。能教白复玄。

○浣溪沙

修黛横愁苦爱颦。赪霞乱玉更宜嗔。嗅香挼蕊柰何春。织就回文难会意，写成离字亦伤神。他年不及卷中人。

○浣溪沙

护圣李泠舟

花露浓沾桂棹香。柳风轻拂葛衣凉。放歌深入水云乡。荷叶杯中倾绿醑，瓜皮船上载红妆。都堂何似住溪堂。

○浣溪沙

游善应

崖上留题破紫烟。岩前沦茗挹清泉。烂游三日酒如川。有水有山高士宅，无风无雨小春天。人间真见地行仙。

○点绛唇

病中偶成

酒病诗愁，好春三月常孤负。开门春暮。新绿迷云树。一片飞花，绾住游丝舞。东风妒。等闲吹去。散乱随红雨。

○点绛唇

次吕叔泰韵

云海茫茫，何人寻得春归处。年年迟暮。不逐春归去。何日真归，历历江湖路。舟横渡。青山无数。醉吸荷心露。

○如梦令

墙角黄葵都谢。开到玉簪花也。老子恰知秋，风露一庭清夜。潇洒。潇洒。高卧碧纱窗下。

○如梦令

为问蕃厘道士。今日琼花开未。老子偶然闲，要向花间游戏。游戏。游戏。莫待清阴满地。

○如梦令

饶德明学士收疏斋咏竹二首，求和

谁把清风领受。寻得岁寒心友。霜月玉亭亭，恰似老夫诗瘦。诗瘦。诗瘦。无柰碧云怀旧。

○如梦令

岁暮天寒时节。满意相看冰雪。不遣野人归，谁慰此君清绝。清绝。清绝。添上一方明月。

○如梦令

桃李东风不耐。好在西山如黛。杖策看山来，正尔青青相待。无柰。无柰。却被暮云妨碍。

○如梦令

一片苍苔凿破。百折清泉分过。长日午阴圆，自挈胡床来坐。斯可。斯可。从此闲身属我。

○如梦令

昨夜庭梧陨翠。诗思尤便爽气。无事要生悲，可笑宋家多事。衰矣。衰矣。但校邻翁酒味。

○如梦令

火榻只宜春早。纸张不知天晓。枕上问山童，门外雪深多少。休扫。休扫。收拾老夫茶灶。

○如梦令

次郭子敬韵四首

三日琼瑶飞洒。天巧岂容摹写。佳客不曾来，有酒定从谁把。文雅。文雅。应笑珉多玉寡。

○如梦令

老子风神清洒。好句自然传写。立雪赋梅花，更折绿条成把。闲雅。闲雅。莫道吉人辞寡。

○如梦令

门外雪花飘洒。坐上乌丝方写。秋露白泠泠，更着玉人亲把。三雅。三雅。取醉莫论多寡。

○如梦令

有泪绿窗偷洒。有恨锦笺难写。消瘦不胜春，玉骨都无一把。风雅。风雅。正值文君新寡。

○长相思

梦扬州。到扬州。明月长街十二楼。珠帘不上钩。为谁忧。为谁愁。愁得春风人白头。见花应自羞。

圭塘乐府卷四以上强村丛书用至正集本

○沁园春

可行弟泰定甲子寿日，赋乐府沁园春，时读书上庠，因勉其进学。后三十九年至正壬寅，同在京华，遇其寿日，语及旧作，遂再和前韵

四海之间，难弟劣兄，白头二人。记昌期瑞旦，行年在卯，善门余庆，维岳生申。科第佳名，祠宗优秩，常奉天香降紫宸。身通贵，只贫安分定，老益书亲。简编不负辛勤。羡进德扬名迈等伦。任家无厚积，融融度日，诗多好句，蔼蔼回春。明月清风，交梨火枣，竹里行厨脯擘麟。吾何事，但问花携酒，专竞芳辰。

○绿头鸭

为牧庵寿

论斯文，世谁方驾韩欧。渺翩翩、旧家人物，一峰玉立高秋。走蒲轮、銮坡再至，照藜杖、石室重绸。要使吾元，典章文物，辉光什伯夏殷周。君信否，千言乘醉，字字□雕锼。侔堂阵，寄言渠辈，且避戈矛。忆当年、江湖来往，月明太乙仙舟。洒乌丝、芙蓉秋水，振宫锦、杜若芳洲。鸾鹤赓歌，鱼龙迎舞，人间元自有天游。傥来物视之毫许，岂足辱回头。终焉计，匡庐深处，已办菟裘。

○水调歌头

庚寅秋，即席次可行见寿韵

归欤正宜早，动也贵研几。夜深山月飞出，何地不扬辉。休说采山钓水，正尔切风批月，底用朵吾颐。万事一尊酒，身外复何为。笑年来，人与我，不相知。投林已分垂翅，犹劝九天飞。敢效归乡锦绣，且就盘铃傀儡，终日看儿嬉。但恐子掀举，谁与话襟期。

○鹊桥仙

寿可聪山平章

胶身名爵。醉心糟粕。正可束之高阁。庙堂谁信是行窝，更高似、尧夫一着。胸中磅礴。眼前寥廓。与物元无城郭。自从席末挹春风，觉二十年来尽错。

○南乡子

和欧阳玄之韵

高论听悬河。先知新诗问老坡。手冷不甘寒气早，谁呵。更被黄花笑鬓皤。风竹乱婆娑。老我衰颜藉酒酡。佳节重逢真可赏，赓歌。陶令壶觞旨且多。

○南乡子

健笔挽银河。公直銮坡我谏坡。只好老来供一笑，呵呵。喜怒从人愧国皤。花月共婆娑。劝饮随君学邵酡。松菊有盟休冷落，哦歌。我辈同年甚不多。

○南乡子

夜寒无寐仍就韵凑来粗语，以供一粲

乌鹊欲填河。蝜蝂多持更上坡。虫鸟无知徒自苦，谁呵。恰似贪人少已皤。市也好婆娑。要染先生面色酡。有口难言今只可，狂歌。终岁陶陶不是多。

○念奴娇

汴中见寄

一壶天地，亘南交朔漠，东溟西极。斫桂吴刚难措手，转见今宵挺特。露轧冰轮，云归碧海，上下琼瑶色。白虚光里，更无毫发间隔。梦想洹上池台，五年放浪，延赏无虚席。底事夷山丞节镇，扰扰尘埃朱墨。杰句才悭，深杯量减，况敢论勋业。嫦娥应道，老当归去时节。

○春从天上来

祝一斋大参寿

自古英雄。试倒指，谁能廊庙雍容。相君此遇，风虎云龙。光掩前后诸公。正天开治运，□□力、启沃宸衷。况平生，把诗书礼乐，烂入胸中。当年侧闻先德，只一语唤起，万室春风。桂树成丛。棣华联萼，总是旧日阴功。怪昨宵雪霁，烟光薄、生意浮空。我来为寿，相朝何似，维岳维嵩。

○太常引

六月十八日喜雨，酒间应口，和不肖韵

荷盘蕉扇久无声。笑祈祷、果难凭。倚槛看云停。问谁把、天瓢遽倾。玄功不宰、太平有象，礧磈一时平。老我问阴晴。笑尚为、苍生有情。

○千秋岁

即席次可行见寿乐府韵

谀人称好。何似归来早。营五亩，如三岛。深杯江海浅，老眼乾坤小。松竹在，肯教老圃秋容老。方外多真趣，池上宜清晓。随里社，游乡校。逢场皆可乐，得句惟供笑。吾有政，考功不校闲官考。

○千秋岁

青年诗好。正坐声名早。攀李杜，凌郊岛。官惭才力弱，技悟文章小。青镜里，朱颜不觉成衰老。习气消除尽，惟酒娱昏晓。思阮子，甘兵校。因知身外事，何似尊前笑。追往昔，中书已署阳城考。

○鹧鸪天

夜长臂痛手挛，展转不能寐，霜晓窗明，太常弟适至，因试浙笔，书枕上所得长短句三首，呈贤弟一笑。仍请子侄辈一和，以畅老怀

白发京华恋俸钱。溪山游钓惜无缘。老来恶兴凭诗遣，枕上才成一两联。人自苦，月空圆。衾绸如铁夜如年。但稽子侄新文学，莫问宾朋岁几迁。

○鹧鸪天

心到忘机便是仙。琴能得趣任无弦。病多课子酬文债，田少从人借酒钱。生盛世，遇今年。雕虫存稿不求传。有言难尽闲中乐，竹影花香白昼眠。

○浣溪沙

老境闲门昼不开。闲人庭院甚宜苔。打门诗债任渠催。千里有家频入梦，一春无酒可开怀。心宽随处是蓬莱。

○柳梢青

老病客燕，值此艰岁，口腹甚窘，记少年寓湖湘读书时度日情况，诵秦少游柳梢青乐府，依其调作俚曲以遣兴。南方适口多品，此则记予之遍嗜而多用者，可行盖亦知味，请同赋，资一笑云

窗对晴岚。门临流水，坐阅归帆。为口劳心，雪犹烧笋，霜便分柑。酒香梅下茅庵。就湖置、新鱼满篮。梦记当年，此皆身享，好个江南。

强村丛书用吴伯宛据圭塘小稿辑本案此下原有可行太常弟即席次韵二首及许桢步韵四首并删去另录。

○沁园春

采诗洹水，清秋兴来，不暇求工。致行云流水，虽违高古，亦无浮丽，更有佳人。韶音同韵，芝兰同气，笑高山□□□中。宰相倡酬，余力判酒，政兼花事。休教阮家三品，但身闲便（下缺）

以上周泳先据至正集七十九，补许有壬残词

【许桢：词作14首】

○摸鱼子

和

买陂塘旋栽杨柳，求田专理农务。扁舟来往烟波里，青箬绿簑风雨。时泛渚。把远岫遥岑，收拾来孤屿。黄华解语。道凤阁鸾台，黄尘乌帽，争似醉乡趣。洹溪上，道士而今惟许。飞熊梦断姜吕。水声山色相萦绕，涌出笔端新句。斟桂醑。听万籁笙竽，一派仙家谱。休论往古。向种菊篱边，观鱼轩外，晚节有秋圃。

○摸鱼子

买陂塘旋栽杨柳，闲人忙过曹务。山翁溪友来相贺，昨夜应时甘雨。舟泛渚。有茶灶相从，同过东西屿。鸥边自语。是午梦初回，余酲未解，七碗得真趣。神仙事，云海茫茫何许。何人岩下逢吕。诗家却有还丹诀，万景点成奇句。公自醑。且山水徜徉，莫考飞升谱。悠悠万古。看一片烟霞，四时风物，吾圃即玄圃。

○太常引

和

池亭荷净纳凉时。四面柳依稀。棹得酒船回。看风里、沙巾半欹。残霞照水，夕阳明树，天付画中诗。应不负归期。更谁看、桃花面皮。

○太常引

西池池上好新亭。红翠斗娉婷。翠盖几翻倾。听水上、红妆笑声。归来乡社，不关尘事，活计问樵青。世事一毫轻。看西泠、晴云暮横。

○太常引

藕花香里有丛筠。照水绿梢新。清洁出风尘。似特与、幽人写真。门无俗客，地多清兴，羽扇白纶巾。甘作太平民。故自谓、羲皇上人。

○太常引

淡妆素服更纤浓。清致不须红。伫目画桥东。一扫尽、人间冶容。麻姑何在，嫦娥昨夜，飞出广寒宫。天亦为诗翁。把好景、都移此中。

○渔家傲

和

青入西山烟渺渺。天机只在菰蒲杪。风解冰澌融小沼。人静悄。一声何处啼山鸟。杖策寻芳逢野老。草芽柳眼明残照。归到圭塘还独钓。心事了。箫声缓和渔家傲。

○渔家傲

众绿如生如羽葆。池光摇漾连汀草。红杏已无春意闹。风致好。水中三屿如三岛。荷叶如钱蒲袅袅。石渠静听泉声小。从此圭塘时检校。停短棹。柳阴高唱渔家傲。

○渔家傲

鸿雁翩翩云路杳。芦花如雪迷红蓼。荷叶不禁风雨倒。秋意早。诗怀清似霜天晓。独掩柴扉谁得到。高台日暮宜瞻眺。清致日多尘事少。歌古调。新声移入渔家傲。

○渔家傲

万木凋零岩壑峭。一机消长观天道。松竹园亭时一造。谁敢诮。敲冰煮茗供谈笑。自负平生心矫矫。三闾何事形容槁。琴到无弦谁与操。怀我宝。相逢且赋渔家傲。

以上周泳先校旧抄圭塘欸乃集本许桢词十首。

○柳梢青

山霁无岚。寻幽有屐，不用张帆。乐事关心，良辰修禊，元夜传柑。芳郊随处行庵。听驺导、担花几篮。洲渚凝妆，笙歌归院，好个江南。

○柳梢青

云柚如岚。月池通港，画舫无帆。细葛春纤，摘来卢橘，香赛温柑。荷亭柳榭松庵。更奇品、花盆果篮。梦想飞觥，水晶宫里，好个江南。

○柳梢青

叠嶂浮岚。澄江拖练，远浦归帆。橙蠏分甘，莼鲈专美，露酒霜柑。登高聊憩禅庵。采菊蕊、茱萸满篮。丹桂飘香，芙蓉弄色，好个江南。

○柳梢青

山远生岚。溪清呈底，剡棹收帆。风物依然，烂红茶树，回色青柑。暗香寒阻梅庵。把楮颖、权收墨篮。暖阁红炉，浅斟低唱，好个江南。

以上四首，许桢步其父许有壬韵，附见圭塘乐府别集内。

【玄悟玉：词作1首】

○减字木兰花

和完颜雍词

无为无作。认著无为还是缚。照用同时。电卷星流已太迟。非心非佛。唤作非心犹是佛。人境俱空。万象森罗一境中。

沈雄古今词话下引法苑春秋

【薛昂夫：词作3首】

○最高楼

九日

登高懒，且平地过重阳。风雨又何妨。问牛山悲泪又何苦，龙山佳会又何狂。笑渊明，便归去，又何忙。也休说、玉堂金马乐。也休说、竹篱茅舍恶。花与酒，一般香。西风莫放秋容老，时时留待客徜徉。便百年，浑是醉，几千场。

○最高楼

暮春

花信紧，二十四番愁。风雨五更头。侵阶苔藓宜罗袜，逗衣梅润试香篝。绿窗闲，人梦觉，鸟声幽。按银筝、学弄相思调。写幽情、恨杀知音少。向何处，说风流。一丝杨柳千丝恨，三分春色二分休。落花中，流水里，两悠悠。

○太常引

题朝宗亭督孟博早归

冷烟千顷酿寒威。晓霜重压征衣。休教六花飞。忆尚有、游人未归。江空岁晚，故园秋老，行色莫依违。特地与君期。趁南浦、莼鲈正肥。

以上三首见元草堂诗余卷上

【燕公楠：词作1首】

○摸鱼儿

答程雪楼见寄补序

又浮生、平头六十，登楼怅望荆楚。出山小草成何事，闲却竹烟松雨。空自许。早摇落江潭，一似琅琅树。苍苍天路。谩伏枥心长，衔图志短，岁晏欲谁与。梅花赋。飞堕高寒玉宇。铁肠还解情语。英雄掺与君侯耳，过眼群儿谁数。霜鬓缕。祗梦听、枝头翡翠催归去。清觞飞羽。且细酌盱泉，酣歌郢雪，风致美无度。

附见雪楼乐府内

【杨果：词作3首】

○太常引

送商参政西行

一杯聊为送征鞍。落叶满长安。谁料一儒冠。直推上、淮阴将坛。西风旌旄，斜阳草树，雁影入高寒。且放酒肠宽。道蜀道、而今更难。

○太常引

长渊西去接连昌。无日不花香。云雨楚山娘。自见了、教人断肠。弦中幽恨，曲中私语，孤凤怨离凰。刚待不思量。兀谁管、今宵夜长。

以上二首见元草堂诗余卷上

○摸鱼儿

同遗山赋雁丘

怅年年、雁飞汾水，秋风依旧兰渚。纲罗惊破双栖梦，孤影乱翻波素。还碎羽。算古往今来，只有相思苦。朝朝暮暮。想塞北风沙，江南烟月，争忍自来去。埋恨处。依约并门路。一丘寂寞寒雨。世间多少风流事，天也有心相妒。休说与。还却怕、有情多被无情误。一杯会举。待细读悲歌，满倾清泪，为尔酹黄土。

花草粹编卷十二

【杨弘道：词作9首】

○鹧鸪天

避酒

玉帐人间绮席开。便将红粉作金台。诗情先自无多子，更著繁弦急管催。香穗袅，烛花摧。老来辜负即时杯。白眉已任蛾眉笑，一夜惺惺骑马回。

○望江南

咏桃源

桃源好，鸡黍竟相邀。鸾凤有期朝绛阙，风霾无计上青霄。万点落英飘。茅屋底，何以水永朝。一念不从痴处起，万缘都向静中消。知命也逍遥。

○沁园春

佳人

揩汗残妆，咀梅颦黛，楚腰如束。为蔗浆频饮，全疏绿蚁，绣床慵傍，闲倚青奴。解愠风来，忘忧花发，庭树扶疏如画图。凌波袜，步兰堂欲下，犹自踟蹰。星娥月姊相呼。趁清樾桃笙特地铺。怅紫箫声远，青鸾梦断，逸居无事，长日何如。玉子圆磨，文揪方界，多算须防一著输。闲情远，渐西山翠重，飞下阳鸟。

○梅梢月

歌女

春到人间，嫩黄染长条，暖烟晴昼。未按舞腰，学画妆眉，二八女儿纤瘦。绛桃秾李携佳伴，陈步障、青红如绣。过微雨，年年好在，禁烟时候。娇困如酣卯酒。应恼杀、翩翩燕朋莺友。绿水灞桥，斜日章台，雪絮乱飘袖。劝伊休管别离事，但赢取、青青依旧。再相见，清阴渐成数亩。

○酹江月

寄赠

汉家都邑，历绵绵延祚，增崇荣富。千古繁华犹眼见，看取班张词赋。太液鸳鸯，昭阳鳷鹊，兰麝熏香雾。君恩如日，照临知在何处。窗下轧轧鸣机，杼霜抽雪，裂下齐纨素。团扇裁成明月样，摇动凉风披拂。玉宇尘清，金茎露重，黄叶飘宫树。紫毫斑管，定书当日佳句。

○满江红

有感

尚寐无聪，幽梦断、蘧然难续。隐隐听、鼓声如呼，角声如哭。檐短茅堂窗已白，灰残炉火樽无绿。称有无，随分具晨餐，唯饘粥。有义命，何思虑。在坎埳，弥谦牧。但客来尝愧，小坊深曲。不及屠沽余酒肉，不及驵侩多童仆。下苇帘，相对话移时，清欢足。

○六国朝

繁花烟暖，落叶风高。岁月去如流，身渐老。叹三十年虚度，月堕鸡号。痛离散人何在，云沉雁杳。浮萍断梗，任风水、东泛西漂。万事总无成，忧患绕。虚名何益，薄宦徒劳。得预俊游中，观望好。漫能出惊人语，瑞锦秋涛。莫夸有如神句，鸣禽春草。干戈满地，甚处用、儒雅风骚。援笔赋归田，宜去早。

以上四库珍本小亨集卷五

○三奠子

远游

叹五材并用，水德灵长。初泛滥，渐汪洋。转雷经滟滪，溅雪下瞿唐。才出险，吞汉沔，略沅湘。发源湔道，东过维扬。由有本，自无疆。远游还故国，待渡立斜阳。山烟紫，津树绿，客心伤。

赵万里据永乐大典八千八百四十五游字韵引杨弘道词补

○鹧鸪天

留赠元遗山

邂逅梁园对榻眠。旧游回首一凄然。当时好客谁为最，李赵风流两谪仙。居接栋，稼邻田。与君诗酒度残年。飘零南北如相避，开岁还分陇上泉。

附见遗山乐府定风波词序内

【杨立斋：词作1首】

○鹧鸪天

咏赵真真杨玉娥唱双渐诸宫调

烟柳风花锦作园。霜芽露叶玉装船。谁知皓齿纤腰会，只在轻衫短帽边。啼玉靥，咽冰弦。五牛身去更无传。词人老笔佳人口，再唤春风在眼前。

青楼集

【杨载：词作1首】

○水龙吟

鸿沟定约东归，又谁遣赤龙回指。青娥舞罢，重瞳饮泣，断肠声里。半壁酸风，两淮寒月，古今兴废。眇乌江满眼，惊涛卷雪，分明总是英雄泪。木末招招舟子，载何人断烟流水。平沙尽处，青山数点，江东千里。长啸风前，无人会我，登临此意。但黄芦古木，夕阳回照，有渔歌起。

式古堂书画考卷十八

【杨真人：词作5首】

○辊金丸

一更里，擒意马。猿猴儿，莫颠耍。大悟来，心地觉清凉，管自然都放下。本来面目常潇洒。真清净，更幽雅。更减口颐养气神全，按四时，分造化。

○辊金丸

二更里，夫妇会。和婴儿姹女交泰。复宇宙，颠倒任循环，把坎离相匹配。土牛木马撼山海。随羊运搬载。泼焰都辊入泥丸。教鬼神，须惊骇。

○辊金丸

三更里，根蒂固。玲珑现日端午。要返覆，泥里倒推车，便即时扬勃土。木金间隔腾乌兔。刀圭至，汞铅聚。降满地白雪注黄芽，看玉华，金莲朵朵。

○辊金丸

四更里，法鼓响。金鸡儿木头唱。便斡旋，升降透双关，早起随明堂过。虎龙自在通来往。能抽添，运水火。炼黑赤炉内辊金丸，迸雪白，硃砂颗。

○辊金丸

五更里，天欲晓。功圆满行都了。便脱壳，来往有无间，显出真容貌。古今快乐仙家，延长生，永无老。降紫诏传报玉皇宣，驾祥云，归蓬岛。

鸣鹤余音卷六








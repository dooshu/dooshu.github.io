○第三道

问：朕闻明王阐化，感人心之灵；圣后宣风，移动植之性。遂使翔龙荐检，鸣凤司晨，兽解触邪，草能指佞，仰惟前烈，何德而臻此乎？朕逖听遂初，载欠神化，每欲反斯茕薄，景彼上皇。欲数橡司庖，仟萤候月，游四灵於翠苑，集五老於荣河。致此休徵，良由政感，伫闻启沃，以副虚襟。

对，臣闻化浃乾枢，景纬呈其灵贶；泽周坤络，卉木效其祯祥。是以若雾非烟，必应文明之后；九茎三秀，允符光宅之君。陛下应期纳，抚运登皇，孝道格於元穹，仁心光於紫极。自临万域，辑御群方，灵瑞屡臻，休徵荐至。五蹄仁兽，乐君囿而来游；六象威禽，拂帝梧而萃止。岂直银黄玉紫，雉白乌丹，翻高阝上之二稃，拔江之三脊。固亦巡河受检，拜洛披图，降五老於星躔，归四神於路。盛矣美矣！巍乎焕乎！躏三五以腾徽，吞八九而高视，尚且崇谦让之道，守冲之德，抑斯天瑞，访此人谋。陛下虽不宰其成功，微臣亦不知其所谓。谨对。


◇舌赋



奚兹先生问於何斯逸士曰，夫三端所贵，三寸著名。故微言传乎往记，妙说表乎丹青。鲁谈笑而军却，王言咏而瑞隆。陆有千金之富，周为一说之功。复有构扇之端，谗谀之迹。艳紫凌朱，飞黄妒白。吾将欲废便辟之交，远巧佞之友，殄张仪之馀，歼苏秦之後。粉虞卿之白璧，碎汉王之玉斗。然後浮伪可息，淳风不朽。（《艺文类聚》十七）




临江仲夏有怀荔枝之美因寄吴福州圣水刘都使润宗

临江长夏真可怜热如釡甑宵无眠氷浆雪藕那可得沉瓜浮李都茫然忽忆往年使粤岭荔枝夹道垂江边绦襦仙人日满坐十年消渇为之捐又向端江寻石砚明旧沈朱欢见面【沈止岳朱子暇】沉水香中进羽觞荔枝园里开高宴倾盘旋?连百颗驱童上树将千遍就中黑叶号无双唤取水团良足羡【黑叶水团俱佳种】客云此种犹未奇闽为第一蜀次之福郡人家千万树驿亭官舍子累累陈紫江緑尤奇絶惜哉遥望空嗟咨故人今作福州守为政风流无不有魁梧刘子气如云相过斗酒常殷懃此时五月荔枝熟日啖三百还未足图传白傅絶形容谱较君谟多品目【白香山有荔枝图序蔡君谟作荔枝谱】二君倚树定狂呼曾否思予乱心曲寄声为语陈使君【陈少参阶六】遗民更访芦中人【莆田余赓之先生自称芦中人】平生知己各天末孤城索处徒酸辛东南烽火犹未息出门道路多荆榛安得凭虚生羽翼一日飞腾周八垠


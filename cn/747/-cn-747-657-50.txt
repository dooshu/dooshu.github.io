○京兆尹卢士玟除检校左散骑常侍兼中丞瀛漠二州观察等使制

敕：夫疆理天下，壤制四方，乘时省，何常之有。故方隅未宁，务先经略，则转委方伯以总统之；及兵革甫定，思宏风化，则并命连帅以分理之。朕常以幽蓟一方，环封千里，延袤广莫，专制实难。属元戎改辕，新帅进律，因而制，以叶便宜，荩王者弛张变通之要也。京兆尹卢士玟，为人端和，为政宽简，自尹京辇，人甚便安。今司徒总籍甚尔名，叶从人望，河间列郡，乞委士玟。因而可之，必易为理。况新造之府，经始之政，劳徕安辑，是尔所能。俾珥左貂，兼执中宪，宠任不细，勉哉是行。可依前件。








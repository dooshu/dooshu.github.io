◇请以高肇监乐务表

伏惟皇魏龙跃凤举，配天光宅。世祖太武皇帝革静荒，廓宁宇内，凶丑尚繁，戎轩仍动，制礼作乐，致有阙如。高祖孝文皇帝德锺后仁之期，道协先天之日，顾《云门》以兴言，感《萧韶》而忘味。以故中书监高闾博识明敏，文思优洽，绍踪成均，实允所寄。乃命闾广程儒林，究论古乐，依据《六经》，参诸国志，错综阴阳，以制声律。钟石管弦，略以完具，八音声韵，事别粗举。值迁邑崧，未获周密，五权五量，竟不就果。自尔迄今，率多褫落，金石虚悬，宫商未会。伏惟陛下至圣承天，纂戎鸿烈，以金石未协，诏臣缉理。谨即广搜黍，选其中形，又采梁山之竹，更裁律吕，制磬造锺，依律并就。但权量差谬，其来久矣，顷蒙付并州民王显进所献古铜权，稽之古范，考以今制，锺律准度，与权参合。昔造犹新，始创若旧，异世同符，如合规矩。乐府先正声，有《王夏》、《肆夏》、《登歌》、《鹿鸣》之属六十馀韵，又有《皇始》、《五行》、《勺舞》。太祖初兴，置《皇始》之舞，复有吴夷、东夷、西戎之舞。乐府之内，有此七舞。太和初，郊庙但用《文始》、《五行》、《皇始》三舞而已。窃惟周之文武，颂声不同；汉之祖宗，庙乐又别。伏惟皇魏，四祖三宗，道迈隆周，功超鸿汉，颂声庙乐，宜有表章，或文或武，以旌功德。自非懿望茂亲、雅量渊远、博识洽闻者，其孰能识其得失？卫军将军、尚书右仆射臣高肇，器度淹雅（「淹雅」原作「徽雅」，《册府》卷五六七作「淹雅」，按文义，《册府》是，今据改。）神赏入微，徽赞大猷（「徽赞」原作「淹赞」，《册府》卷五六七作「徽赞」，按文义，《册府》是，今据改。）声光海内，宜委之监就，以成皇代典谟之美。昔晋中书监荀勖，前代名贤，受命成均，委以乐务，崇述旧章，仪刑古典，事光前载，岂远乎哉？又先帝明诏内外儒林，亦任高闾申请。今之所须，求依前比。（《魏书·乐志》。正始四年春，太乐令公孙崇复表言。）


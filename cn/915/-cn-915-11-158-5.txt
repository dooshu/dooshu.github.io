◇彭城王勰谥议

王挺德弱龄，诞资至孝，睿性过人，学不师授。卓尔之操，发自天然；不群之美，幼而独出。及入参政务，纶绋有光，爰登中铉，敷明五教。汉北告危，皇赫问罪，王内亲药膳，外总六师。及宫车晏驾，上下哀惨。奋猛衔戚，英略潜通，翼卫灵与，整戎振旆。历次宛谢，迄于鲁阳。送往奉居，无惭周霍，禀遗作辅，远至迩安。分陕恒方，流咏燕赵；廓清江西，威慑南越。入厘百揆，庶绩咸熙，履勤不惮，在功愈挹。温恭恺悌，忠雅宽仁，兴居有度，善终笃始。高尚厥心，功成身退。业亮圣衷，美光世典。依谥法，保大定功曰「武」，善问周达曰「宣」，谥曰武宜王。（《魏书·彭城王勰传》。永平元年，太常卿刘芳议。）


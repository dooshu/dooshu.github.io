金陵送张十一再游东吴





张翰黄花句，[一]风流五百年。谁人今继作?夫子世称贤。再动游吴棹，还浮入海船。春光白门柳，[二]霞色赤城天。[三]去国难为别，思归各未旋。空余贾生泪，[四]相顾共凄然。

[一]张翰诗：“青条若总翠，黄花如散金。”



[二]胡三省《通鉴注》：白门，建康城西门也。西方色白，故以为称。古《杨叛曲》：“暂出白门前，杨柳可藏鸦。”



[三]《台州府志》：赤城山，在天台县北六里，一名烧山。石皆霞色，望之如雉堞，因以为名。孙绰赋所谓《赤城霞起而建标》是也。支遁《天台山铭序》曰：“往天台山，当由赤城为道。”而《神邕山图》亦以赤城山为天台南门，石城山为西门也。



[四]《汉书》：贾谊自伤为傅无状，常哭泣。






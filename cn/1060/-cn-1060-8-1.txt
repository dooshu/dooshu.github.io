咏史乐府二首：俎上翁

广武城边列旗皷，重瞳拔山气如虎。

手提老翁坐髙爼，汉王嫚语项王怒。

俎上老翁心独苦！

心独苦，儿不闻，儿言但索杯中羮。

儿自生，翁自死，三军缟素为何人？

幸有君臣无父子，由来久假终必归。

机心一发不自知，匆匆数语殊可悲。

汉家创业何草草，谁云杂伯未为非。

君不见当日隂山沙，碛中弯弓鸣镝亲射翁。



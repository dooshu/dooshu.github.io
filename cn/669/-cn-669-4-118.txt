118　衡從其畝之衡字訓


「蓺麻如之何，衡從其畝。」顔氏云：「禮『今也衡縫』，衡即横也，不勞借音。徐氏音『横』，失之矣。」

【元圻案】此亦匡謬正俗之説，見卷一。〇齊風南山篇，釋文：「衡，音横。亦作横字。又一音如字，衡即訓爲横。韓詩云：『東西耕曰横。』」正義曰：「衡，古横字也。」〇檀弓鄭注：「衡，讀爲横。」〇徐邈，字仙民，東莞人。東晉中書侍郎、太子前衞率。著毛詩音。晉書有傳。鄭漁仲曰：「徐音雖亡，然陸音多本於此。」






◇题卫夫人《笔阵图》后

夫纸者阵也，笔者刀槊也。墨者鍪甲也，水砚者城池也，心意者将军也，本领者副将也，结构者谋略也，笔者吉凶也，出入者号令也，屈折者杀戮也。夫欲书者，先乾研墨，凝神静思，预想字形大小，偃仰平直，振动令筋脉相连，意在笔前，然後作字。若平直相似，状如算子，上下方整，前後齐平，便不是书，但得其点画尔。昔宋翼常作此书，翼是锺繇之弟子，繇乃咄之，翼三年不敢见繇。即潜心改迹，每作一波，常三过折笔；每作一点，常隐锋而为之；每作一横画。如列阵之排云；每作一戈，如百钧之弩发；每作一点，如高锋坠石，屈折如钢钩；每作一牵，如万岁枯藤；每作一放纵，如足行之趣骤。翼先来书恶，晋太康中，有人於许下破锺繇墓，遂得《笔势论》，翼乃读之，依此法学，名遂大振。欲真书及行书，皆依此法。若欲学草书，又有别法，须缓前急後，字体形势，状等龙蛇，相钩连不断，仍须棱侧起复，用笔亦不得使齐平大小一等。每作一字，须有点处，且作馀字总竟，然後安点。须空中遥掷笔作之。其草书，亦复须篆势、八分、古隶相杂，亦不得急，令墨不入纸。若急作，意思浅薄，而笔即直过。惟有章草及章程行押等，不用此势，但用击石波而已。其击石波者缺波也。又八分更有一波，谓之隼尾波，即锺公《泰山铭》，及魏文帝《受禅碑》中已有此体。夫书，先须引八分、章草入隶字中，发人意气。若直取俗字，不能先发。羲之少学卫夫人书，将谓大能。及渡江北游名山，比见李斯、曹喜等书，又之许下，见锺繇、梁鹄书，又之洛下，见蔡邕《石经三体书》，又於从兄洽处见张昶《华岳碑》，始知学卫夫人书，徒费年月耳。羲之遂改本师，仍於众碑学习焉，遂成书尔。时年五十有三，或恐风烛奄及，聊遗教於子孙耳。可藏之千金勿传。（《法书要录》一，《御览》七百四十八。）


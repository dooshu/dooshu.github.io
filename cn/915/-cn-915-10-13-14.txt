◇让左仆射初表

臣闻七十之岁，扬雄拟经，六十之年，平津对策，若斯强壮，固无耆老。臣励则胄华轩冕，才允卿相，出纳流誉，朝野具瞻。臣弘正国老儒宗，情尚虚简，玄风胜业，独王当年。臣种器怀沈密，文史优裕，东南贵秀，朝廷亲贤，并克壮其猷，皆宜左执。若汉武好少，则微臣已老，若周文爱老，则有此群才。伏愿天明，更谋梓匠，求其妙选，称是能官。（《艺文类聚》四十八、《初学记》十二，《陈书·张种传》）


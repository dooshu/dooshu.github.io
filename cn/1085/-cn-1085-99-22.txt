拂菻国

拂菻。一名大秦国。在西海之北。东南与波斯接。地方万里。列城四百。邑居连属。其宫室柱梲。多以水晶琉璃为之。有贵臣十二人。共治国政。常使一人将囊随王车。百姓有事者。即以事投囊中。王至宫省。发理其枉直。其王无常人。简贤者立之。国有灾异及风雨不时。即废之。有鸟似鹤。其色绿色。常在王边。倚枕上坐。每进食有毒。其鸟辄鸣。户十万余。南临大海。城东面有一大门。高二十丈。自外至王室。饰以黄金。凡有大门三重。第二大门之楼。悬一金枰。以金丸十二枚属于衡端。以候日之十二时焉。为一金人。其大如人。立于侧。每至一时。其金丸辄落。铿然发声。金人即应声引唱。以纪日时。毫厘无差。其殿以瑟瑟为柱。黄金为地。象牙为门扇。香木为栋梁。无瓦。以白石末涂屋上。光润如玉石。至盛夏之时。引水潜流。上遍屋宇。机制巧密。人莫之知。观者惟闻屋上鸣泉。俄见四檐飞溜。悬汲如瀑。激气成凉风。其巧如此。有羊羔生于土中。其国人候其欲萌。乃筑墙以护之。防外兽所食。然其脐与地连。割之则死。惟人着甲走马。及击鼓以骇之。其羔惊鸣而脐绝。便逐水草。诸珍宝多出其国。隋炀帝常欲通之。竟不能致。

贞观十七年。其王波多力遣使献赤玻璃石绿金精等物。太宗降玺书答慰。自大食强盛。渐陵诸国。遣将伐其都。乃岁输金帛。臣属大食焉。

干封元年。遣使兽底也伽。大足元年复遣使朝贡。

开元十年正月。遣吐火罗大首领献狮子二。羚羊二。四月。又遣大德僧来朝。


○答白社諭一 【 白社】

蒙　諭白社甚多、此件若不早拔荄終必費事、如近之呂逆、有司坐視不擒、汝其一思之臣惟北人媚佛於白社之教、無不信從無敢擒捕此件委的甚多、前日呂逆、臣初意亦欲以首告者付之有司、正因有司平素坐視成習。又聞其與丘富之黨相通。恐擒之不密不速。則將走入虜中為患臣是以不得巳自發之。今都下此等多有與廠衛人相通者今京師巳無此等大夥。其在外則北直隸河南山東陜西山西宣大處處皆有黨與、動至千萬人、今得早拔荄誠善。但一時明白下手不得。惟內則密令廠衛外則密令撫按訪拏以漸去之。庶無他變也。然臣又訪之此件之起。皆因近年有司貪肆。百姓窮苦。故妖人得乘機以富貴快活之說鼓動之。若能常絕賄賂之門。清選舉黜陟之路。公卿撫按以身率有司。有司不擾害百姓。則逆首之說自不能行也葢其根本也臣叨受天恩深重、義同休戚、諸凡不敢不留心緝訪、一有所聞、不敢不言亦不敢不為、若不深計而急遽行之、卻又所不敢也


◇为齐献书赵王

臣一见而能令王坐而天下致名宝，而臣窃怪王之不试见臣而穷臣也。群臣必多以臣为不能者，故王重见臣也。以臣为不能者非他，欲用王之兵成其私者也。非然，则交有所偏者也。非然，则知不足者也。非然，则欲以天下之重恐王而取行於王者也。臣以齐循事王，王能亡燕，能亡韩、魏，能攻秦，能孤秦。臣以为齐致尊名於王，天下孰敢不致尊名於王？臣以齐致地於王，天下孰敢不致地於王？臣以齐为王求名於燕及韩、魏，孰敢辞之？臣之能也，人前可见已。齐先重王，故天下尽重王，无齐，天下必尽轻王也。秦之强，以无齐之故重王，燕、魏自以无齐故重王。今王无齐，独安得无重天下？故劝王无齐者，非知不足也，则不忠者也。非然，则欲用王之兵成其私者也。非然，则欲轻王以天下之重取行於王者也。非然，则位尊而能卑者也。愿王之熟虑无齐之利害也。（《战国策》二十一）


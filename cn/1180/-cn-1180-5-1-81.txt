烛送词臣


宋史纪：苏轼为翰林学士，尝宿禁中，召见便殿。太皇太后问曰：“卿今何官？”对曰：“待罪翰林。”曰：“何以遽至此？”对曰：“遭遇太皇太后、皇帝陛下。”曰：“非也，此先帝意也。先帝每诵卿文章，必叹曰：‘奇才！奇才！’但未及进用卿耳。”轼不觉哭失声，太皇太后与帝亦泣，左右皆感泣。已而命坐赐茶，撤御前金莲烛送归院。

宋史上记：苏轼在神宗时，被小人排抑，一向贬谪在外，至哲宗登极，才取他做翰林学士。宋朝翰林院设在禁中，每夜有学士一员轮流直宿，以备不时顾问。

有一夜，遇苏轼该直，哲宗的祖母太皇太后与哲宗同御便殿，宣苏轼入见。太皇太后问苏轼：“卿如今做什么官？”苏轼对说：“待罪翰林学士。”谓之待罪者，说他不称此官，惟待罪责而已，谦词也。太皇太后又问：“学士是美官，卿一向流落江湖，怎能勾到此地位？”苏轼乃归恩于上，说道：“臣幸遭遇太皇太后及皇帝陛下见知，故得到此耳。”太皇太后说：“非我用卿，乃先帝神宗意也。先帝每读卿的奏疏文章，必叹美说：‘奇才！奇才！’不久先帝遂晏驾，故未及用卿耳。今我用卿为此官，实承先帝之意也。”苏轼因此追感先帝知遇，不觉痛哭失声。太皇太后与哲宗也相向而泣。那时左右内臣，也都感伤流涕。太皇太后赐苏轼坐，又赐他茶吃，将退时，撤御前的金莲烛送他归院。

看那时人君接见臣下，问答从容，礼数款洽，蔼然如家人父子一般。所以为臣的感激主恩，不觉悲泣。君臣间是何等景象！史称宋家以忠厚立国，又言其竟得尊贤敬士之报，岂不信矣！

右善可为法者八十一事，臣等既论次终篇，乃作而叹曰：嗟乎！孟轲称五百年而后有王者兴。《传》曰：“千年一圣，犹旦暮也。”讵不信哉！夫自尧、舜以至于今，代更几世，主更几姓矣，而其可取者，三十余君而已。中间又或单举一善，节取一行，究其终始，尚多可议。其完善铄懿、卓然可为世表者，才什一耳。可不谓难哉！

天祐我明，圣神继作。臣等尝伏读我祖宗列圣《实录》，仰稽创守鸿规，则前史所称圣哲之事，无一不备者。略举其概，如二祖之开基靖难，身致太平，则尧、舜、汤、武，功德兼焉；典则贻休，谟烈启后，则汉纲唐目，巨细具焉。昭皇帝之洪慈肆宥，培植国脉，则解网、泽骨之仁也。章皇帝之稽古右文，励精图治，则弘文、延英之轨也。睿皇帝之聘礼处士，访问治道，则蒲轮、玄之举也。

纯皇帝之亲爱诸王，厚遇郕邸。则敦睦友于之风也。敬皇帝之延见群臣，曲纳谠直，则揭器、止辇之明也。肃皇帝之心存敬一，治本农桑。则《丹书》《无逸》之箴也。皇考穆宗庄皇帝之躬修玄默，服戎怀远，则垂衣、舞干之化也。其他片言之善，一事之美，又不可以殚述。

盖明兴才二百余年，而圣贤之君，已不啻六七作矣。以是方内乂安，四夷宾服；重熙袭洽，迭耀弥光；致治之美，振古罕俪焉。猗欤休哉！岂非乾坤光岳之气，独钟于昭代；河清里社之兆，并应于今日哉！《诗》云：“下武维周，世有哲王。王配于京，世德作求。”我明世德，盖轶有周而特盛矣。今皇上睿哲挺生，膺其抚运，又将觐光扬烈，以远追二帝三王之治焉。臣等何幸，躬逢其盛！






千佛寺

孝定皇太后，建千佛寺于万历九年。殿供毗卢舍那佛，座绕千莲，莲生千佛，分面合依，金光千朵。时朝鲜国王贡到尊天二十四身、阿罗汉一十八身，诏供寺中。其像铜也，而光如漆非漆也。尊天二十四像，穆肃慈猛，相具神足，衣冠法故，范镏质良。所执持器，乘海脱失，筑氏补之，非其国制也，厥工逊焉。阿罗汉一十八像，梵相，非东土形模，而与天人示现威仪又别。而十八表异，非一意一手为之，努即怒色，瞑即定神，披卷若诵，听物若审也。时西蜀遍融和尚，以诬受讯，讯次，师称华严佛号一声，刑具断裂，飞掷屋端，讯者惊沮，诬乃得白。乃延请住寺，法席大振。寺在德胜门北八步口。寺南一里，有小千佛寺焉。

固始余延吉游千佛寺○城北天开选佛场，松涛声合梵音长。千层瓣涌毗卢座，万里函来舍利光。紫极有祥香出内，黄昏无爽课随堂。蒲团一息何年得，暂过僧房世虑忘。

蕲水官抚辰千佛寺○春鸟声声佛，莲华朵朵灯。瞻听惟畏爱，久此即高僧。


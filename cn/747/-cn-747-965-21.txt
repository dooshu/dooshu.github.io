○请减回避例奏（长庆二年十月中书门下）

诸司要官密戚周亲见任府县官，伏以所立堤防，正缘权要。今诸卿、监保傅、三少、詹事、祭酒、王傅、西班将校等，亦无威力敢冒典章。一概防闲，事诚太过。自今已後，应宰臣及左右仆射、御史大夫中丞、给事舍人、左右丞诸司、尚书侍郎、度支盐铁使在京城者，并诸王、驸马期周以上亲，并女婿、亲外甥，请准广德二年三月十一日及贞元二年二月十三日敕，不得任京兆府判司次赤及畿令长安万年丞簿尉。其馀一切，并不在此限。冀典法易遵，群情大惬。


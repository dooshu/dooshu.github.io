◎贫家赠米

廖仪卿观察言其祖光禄公曾官百夫长，家贫，岁暮萧然无办。日晡独坐，有学射生送年敬一函，启视之，钱票一千耳。自念我贫，尚有人送年敬，某亲串甫故，妻寡子幼，将何以卒岁？乃怀票牵马出门，往碓坊市米五斗余，装马背，躬送某亲串之门。其家讶曰："廖家甫送米来，何又送耶？"叩之，则其祖母王太夫人于清晨已送米五斗矣。归而询之，王太夫人乃言实念伊贫，又以吾家亦非有余者，虑烦君心，故自典耳环购馈耳。公大喜，以腊酒相慰藉曰："相夫当如是矣。"又言其父光禄公奉侍王太夫人，务体亲心。尝有亲串某充县粮书，蚀官项，为官所系治，约以三日内不缴，当榜死。某妻持屋契泣告于王太夫人，求以此为质，贷三百于。王太夫人语公曰："此好事，汝宜做"。公敬诺，立与三百千，越日，又来，云屋本有余价，今官项尚不敷，求再贷一百千。王太夫人又语公曰："救人须救彻，汝宜做"。公敬诺，复以百千益之。后微知其事真而其契伪，请益之举则其夫脱系后令妻试为之也，亦竟不问。


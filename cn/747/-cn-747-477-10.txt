○通典序

佑少尝读书，而性且蒙固，不达术数之艺，不好章句之学，所纂《通典》，实采群言，徵诸人事，将施有政。夫理道之先，在乎行教化，教化之本，在乎足衣食。《易》称聚人曰财。《洪范》八政：“一曰食，二曰货。”管子曰：“仓廪实，知礼节；衣食足，知荣辱。”夫子曰：“既富而教，斯之谓矣。”夫行教化在乎设职官，设职官在乎审官才，审官才在乎精选举，制礼以端其序，立乐以和其心，此先哲王致治之大方也。故职官设，然後兴礼乐焉；教化隳，然後用刑罚焉；列州郡，俾分领焉；置边防，遏戎狄焉。是以食货为之首，（十二卷）选举次之（六卷）职官又次之（二十二卷）礼又次之（百卷）乐又次之（七卷）刑又次之（大刑用甲兵十五卷其次五刑八卷）州郡又次之（十四卷）边防末之（十六卷）。或览之者，庶知篇第之旨也。


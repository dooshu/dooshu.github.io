卷四 诗进门

杨允元，年二十一岁，为光禄寺丞，太宗极爱之。三月，后苑曲宴，未得贴职，不得与。以诗贴寄馆中诸公曰：“闻说宫花满鬓红，上林丝管侍重瞳。蓬莱咫尺无由到，始信仙凡迥不同。”诸公进呈，太宗讶有司不召，左右以未得贴职为奏。即日直集贤院，与晚宴。《古今诗话》

翰林学士李宗谔，以京官带馆职，赴内宴，閤门拒之。献诗曰：“戴了宫花赋了诗，不容重睹赭黄衣。无聊独出金门去，恰似当年下第归。”公尝举进士，御试下，因及之。太宗览诗，即宣赴坐，后遂为例，虽选人带馆职，亦同赴宴。《青箱杂记》

周世宗幸广陵，孟贯能诗，以一集献之。世宗见首卷《贻栖隐洞谭先生》诗云：“不伐有巢树，多移无主花。”谓贯曰：“伐叛吊民，何有巢无主之有？献朕则可，他人卿将不免。”遂释褐授官。《江南野录》

太宗收并门，凯旋日，范杲叩回銮进诗曰：“千里版图来浙右，一声金鼓下河东。”赐一官。《古今诗话》

太宗征辽，师还，途中御制诗有“銮舆临紫塞，朔野阵云飞”之句。遂宁令何象进《銮舆临塞赋朔野云飞诗》，召对，嘉赏，授赞善大夫。诗有“塞日穿痕断，边鸿背影飞，缥缈浮黄屋，阴沉护御衣”之句。同前

吴越司宾使沈韬文，湖州人。有《游西湖》诗云：“菰米蘋花似故乡。不是不归归未得，好风明月一思量。”武肃悯其思乡，授以湖州刺史。遗一句　同前

世传琴曲宫声十小调，皆隋唐贺若弼制，最妙。一、《不博金》，二、《不换玉》，三、《泛峡吟》，四、《越溪吟》，五、《越江吟》，六、《孤愤吟》，七、《清夜吟》，八、《叶下闻蝉》，九、《三清》，十、亡其名，琴家名《贺若》而已。太宗改《不博金》曰《楚泽涵秋》，《不换玉》曰《塞门积雪》，命词臣采调制词。苏易简得《越江吟》，词曰：“神仙，神仙，瑶池宴。片片碧桃，零落春风晚。翠云开处，隐隐金舆挽。玉麟背冷清风远。”又本云：“非云，非烟，瑶池宴。片片碧桃，零落黄金殿。虾须半卷天香散。春云知，孤竹清婉入霄汉。红颜醉态，烂漫金舆转。霓旌影乱箫声远。”不知孰是。[《冷斋夜话》]

称赏门

太宗留意艺文，好篇咏。淳化中，春日苑中有赏花钓鱼小宴，宰相至三馆毕预坐。咸命赋诗，中字为韵，上览以第优劣。时姚铉诗先成，曰：“上苑烟花迥不同，汉皇何必幸回中！花枝冷溅昭阳雨，钓线斜牵太液风。绮萼惹衣朱槛近，锦鳞随手玉波空。小臣侍宴惊凡目，知是蓬莱第几宫？”赐白金百两，时辈荣之，以比夺袍赐花等故事。

薛道衡为《人日诗》曰：“入春才七日，离家已二年。”南人嗤之曰：“是底言语？谁谓此虏会作诗？”及云：“人归落雁后，思发在花前。”乃喜曰：“名下无虚士。”《小说旧闻》

江为能诗，少游庐山白鹿洞，题诗一联于壁曰：“吟经萧寺旃檀阁，醉倚王家玳瑁筵。”李璟见之，谓左右曰：“吟此诗者，大是贵族。”遂为时辈所称。《江南野录》

成都周式作《春诗》题廉逊驿云：“珠帘绣户迟迟日，柳絮梨花寂寂春。”王拱辰甚爱之。后式以诗献之，王曰：“予以为晏元献诗也。”《云斋广录》

白昊《秋日郊步诗》云：“鹤盘远翅投孤屿，蝉曳残声过别枝。”欧阳公称为佳句。同前

冯太傅端尝书云：“鸣骹直上一千尺，天静无风声更干。碧眼胡儿三百骑，尽提金勒向云看。”谓坐客曰：“可图于屏障。”乃柳如京《塞上》诗也。《倦游录》

何涓，襄阳人，少为《潇湘赋》，为时所称。潘纬以《古鉴诗》著名。或曰：“潘纬十年吟《古鉴》，何涓一夜赋《潇湘》。”《零陵总记》载何涓《潇湘赋》云：“镜敛残色，霞披晓光。”亦无全篇。《古今诗话》

杨大年同陈恕读李义山诗，酷爱一绝云：“珠箔轻明覆玉墀，披香新殿斗腰肢。不须看尽鱼龙戏，终遣君王怒偃师。”叹曰：“古人措意如此深妙！”各叹服。

李太白初自蜀到京师，贺知章闻其名，见之，请为文，出《蜀道难》示之，知章曰：“公非人可人，岂太白星精耶？”于是解金貂换酒，醉而归。及见《乌夜啼》，曰：“此诗可以泣鬼神。”其词曰：“姑苏台上乌飞时，吴王宫里醉西施。吴歌楚舞欢未毕，青山欲衔半边日。金壶丁丁漏水多，起看秋月坠江波。东方渐明奈乐何？”又曰：“黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭向人问故夫，欲说辽西泪如雨。”俱同上

宪宗时，北虏数寇边，大臣议：和亲有五利而无千金之费。宪宗曰：“比闻一士人，能为诗，而姓字稍僻。其诗曰：‘山上青松陌上尘，云泥岂合得相亲！举世尽嫌羸马瘦，唯君不弃卧龙贫。千金未必能移姓，一诺从来许杀身。莫道书生无感慨，寸心还是报恩人。’”侍臣曰：“此戎昱诗也。京兆李銮欲以女妻之，令改姓，昱辞焉。”宪宗悦曰：“又记得《咏史》诗云：‘汉家青史上，计拙是和亲。社稷归明主，安危托妇人。若能将玉貌，便欲静胡尘。地下千年骨，谁为辅佐臣？’”宪宗笑曰：“魏绛，何其懦也！此人如在，可与鼎州，武陵桃源，足称其吟咏。”士林荣之。又苏郁有诗云：“关月夜悬青冢鉴，塞云愁薄汉宫罗。君王莫信和亲策，生得胡雏虏更多。”[《云溪友议》卷下]

裴庆余，咸通末佐李北门为淮南幕。尝同游船，舟师误以船篙水溅侍女衣，公变色。庆余请为诗曰：“满额鹅黄金缕衣，翠翘浮动玉钗垂。从教水溅罗裙湿，知道巫山行雨归。”公喜，令歌者传之。《古今诗话》　又《唐贤抒情》谓李蔚守淮南日布衣孙处士作。

张祜有《观猎诗》并《宫词》，白傅称之。《宫词》云：“故国三千里，深宫二十年。一声《河满子》，双泪落君前。”小杜守秋浦，与祜为诗友，酷爱祜《宫词》，赠诗曰：“如何‘故国三千里’，虚唱歌词满六宫？”又诗寄祜云：“睫在眼前人不见，道非身外更何求？谁人得似张公子，千首诗轻万户侯？”

杨祭酒尝见江表士人项斯诗，赠之诗云：“度度见君诗最好，及观标格过于诗。平生不解藏人善，到处相逢说项斯。”由是四方知名。

乐天初举，名未振，以歌诗投顾况。戏之曰：“长安物贵，居亦不易。”及读至《原上草》云：“野火烧不尽，春风吹又生。”叹曰：“有句如此，居亦何难！老夫前言戏之耳。”

丁晋公孙何齐名。翰林学士王元之延誉，尝言二人可使白衣充修撰。尝赠之诗曰：“三百年来文不振，直从韩柳到孙丁。如今便合教修史，二子文章似《六经》。”

杜紫微览赵渭南《早秋诗》云：“残星几点雁横塞，长笛一声人倚楼。”因目之为赵倚楼。赠诗曰：“今代《风骚》将，谁登李杜坛？霸陵鲸海动，秦苑鹤天寒。今日访君还有意，三条冰雪借令看。”

卢延逊献太宗诗卷中，有“栗爆烧毡破，猫跳触鼎翻”之句。后与潘美枢密在内殿议事，令宫人煨栗。俄有数栗爆出，烧损绣褥；又尝烧金鼎，宫猫相戏触翻。因举前诗曰：“词人作诗，信无虚语。”(并同前)

武后游龙门，命群臣赋诗，先成者赐锦袍。左史东方虬诗成，设拜赐坐，未安，宋之问诗后成，文理兼美，左右莫不称善，乃就夺锦袍衣之。其词曰：“宿雨霁氛埃，流云度城阙。河堤新柳翠，苑上花初发。洛阳花柳此时浓，山水楼台映几重。群公拂雾朝翔凤，天子乘春幸凿龙。凿龙近出王城外，羽从淋漓拥轩盖。云跸才临御水桥，天衣已入香山会。山壁崭岩断复连，清流澄澈俯伊川。塔影遥遥绿波上，星龛奕奕翠微边。层峦旧长千寻水，远壑初飞百丈泉。彩仗红旗绕香阁，下辇登高望河洛。东城宫阙拟昭回，南陌沟塍殊绮错。林下天香七宝台，山中春酒万年杯。微风一起祥花落，仙乐初鸣瑞鸟来。花落纷纷更无已，称觞献寿烟霞里。歌舞淹留景欲斜，石间犹驻五云车。鸟旗翼翼流芳草，龙骑骎骎映晚花。千乘万骑銮舆出，水静山空严警跸。郊外喧喧引看人，倾城南望属车尘。嚣声引飏开黄道，王气周回入紫宸。先王定鼎三河固，宝命乘周万物新。吾君不是瑶池乐，时雨来观农扈春。”《广卓异记》

郭元振为通泉县尉，前后掠所部千余人遗宾客，百姓苦之。武后使籍其家，有书数百卷。令问其资财所在，知皆已济人，于是奇而免之。召见，大称旨。令口占《古剑歌》进，天后奇之，命缮写赠诸学士。歌曰：“君不见，昆吾铁冶飞炎烟，红光紫雾俱赫然。良工锻炼经几年，铸得宝剑名龙泉。龙泉颜色如霜雪，良工咨嗟叹奇绝。琉璃匣里吐莲花，错镂金环生明月。正逢天下无飞尘，幸得同防君子身。精光黯黯青蛇色，文章片片绿龟鳞。非直结交游侠子，亦尝亲近英雄人。何言中道连弃捐，零落湮沦古狱边。虽复沉埋无所用，犹能夜夜气冲天。”同前

杨少卿疑式有材自负，既不大用，多佯狂自秽。游寺观，遇水竹幽胜之地，吟咏忘归；墙壁之上，笔迹多满。僧道爱护，莫不粉壁光洁，以俟挥扫。游客叹赏。故冯瀛王次子少吉题壁下曰：“少卿真迹满僧居，只恐钟王也不如。为报远公须爱惜，此书书后更无书。”安鸿渐题曰：“端溪石砚宣城管，王屋松烟紫兔毫。更得孤卿老书札，人间无此五般高。”《洛阳旧闻》

张翼善诗，尝投诗两帙于宫师王相溥，王谕之以诗云：“清河诗客本贤良，惠我清吟六十章。词格宛同罗给事，工夫深似贾司仓。登山始觉天高广，到海方知浪渺茫。好去蟾宫是归路，明年应折桂枝香。”

廖图字赞禹，虔州人。文学博赡，为时辈人所服。湖南马氏辟幕下，奏天策府学士，与刘禹、李宏皋、徐仲雅、蔡昆、韦鼎、释虚中、齐己俱以文藻知名，更唱迭和，今有集行于世。《赠泉陵上人》云：“暂把枯藤倚壁根，禅堂初创楚江濆。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。”又和人赠沈彬诗云：“冥鸿迹在烟霞上，燕雀休夸大厦巢。名利最为浮世重，古今能有几人抛？逼真但使心无着，混俗何妨手强抄。深喜卜居连岳邑，水边松下得论交。”僧齐己寓渚宫，与图相去千里，而每有书往来。临终有绝句寄图兄弟云：“僧外闲吟乐最清，年登八十丧南荆。《风骚》作者为商榷，道去《碧云》争几程？”《雅言杂录》

江南韩熙载称左偃能诗，有集千余首。偃不仕，居金陵，《寄庐山白上人》云：“潦倒门前客，闲眠岁又残。连天数峰雪，终日与谁看？万丈高松古，千寻落水寒。仍闻有新作，懒寄入长安。”又《昭君怨》云：“胡笳闻欲死，汉月望还生。”《寄韩侍郎》云：“谋身谋隐两无成，拙计深惭负耦耕。渐老可堪怀故国，多愁翻觉厌浮生。言诗幸偶明公许，守朴甘遭俗者轻。今日况闻搜草泽，独悲憔悴卧升平。”韩见诗感叹“厌浮生”不喜。不逾月，果病卒，年二十四。王操有诗哭之曰：“堂亲垂白日，稚子欲行时。”

温庭筠，彦博之裔孙，本名岐，字飞卿。少敏悟，薄行，无检幅，多作侧词艳曲，与贵胄裴诚、令狐滈等饮博。与李商隐皆有名，号温李。醉为逻卒击折齿，由污行，诉不得理；连举不第。徐商镇襄阳，辟官，不得志，归江东。纪唐夫赠诗曰：“凤凰诏下虽沾命，《鹦鹉》才多却累身。”人多讽之。庭筠既以才废，引长沙之事，自云：“岂司命重文章而轻爵禄，虚有授焉？”浮于行者，必有怨尤，不自咎也。并同前

长安三月五日两街看牡丹，奔走车马。慈恩寺元果院牡丹半月开，故裴兵部《怜白牡丹诗》自题于佛殿东头蜃壁之上。大和中，敬宗自夹城出芙蓉园，路幸此寺，见所题诗，吟玩久之，因令宫嫔讽念，及暮，此诗满六宫矣。诗曰：“长安豪贵惜春残，争赏先开紫牡丹。别有玉杯承露冷，无人肯就月中看。”《南部新书》

李昪移镇金陵，旁罗隐逸。沈彬赴辟，知其欲取杨氏，因献《山水图诗》曰：“须知手笔安排定，不怕山河整顿难。”览之而喜。

任涛，豫章人，诗名早著，有“露溥沙鹤起，人卧钓船流”，他皆仿此。数举，败于垂成。李常侍骘廉问江西时，与放乡里之役，民俗互有论列。骘判：江西界内，凡有诗得似涛者，即与免役。《摭言》

郭祥正，自梅圣俞赠诗有“采石月下访谪仙”，以为李白前身，缘此有名。又有《金山行》云：“鸟飞不尽暮天碧，渔歌忽断芦花风。”大为王荆公所赏。秦少章尝云：郭功父过杭州，出诗一轴示东坡，先自吟诵，声振左右。既罢，谓坡曰：“祥正此诗几分？”坡曰：“十分诗也。”祥正问之，坡曰：“七分来是读，三分来是诗，岂不是十分也？”《王直方诗话》

徐俯字师川，忠愍公之子，有“平生功名心，夜窗短檠灯”之句，大为山谷所赏。山谷，其舅也。

苏伯固之子名庠，字养直，作《清江曲》云：“属玉双飞水满塘，菰蒲深处浴鸳鸯。白蘋满棹归来晚，愁看芦花一片霜。扁舟系岸依林樾，萧萧两鬓吹华发。万事不理醉复醒，长占烟波弄明月。”坡曰：“若置在《李太白集》中，谁疑其非？”

秦觌字少仪，好为诗。初亦不甚工，既而以献山谷。山谷赠之曰：“乃能持一镞，与我箭锋直。”又云：“自我得此诗，三日卧向壁。”“才难不其然，有亦未易识。”当时交游以此言为过，然少仪缘此思大发，交游亦刮目视之。并同前









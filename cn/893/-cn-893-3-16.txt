前有樽酒行二首





即古乐府之“前有一樽酒”也。傅玄、张正见诸作，皆言置酒以祝宾主长寿之意，太白则变而为当及时行乐之辞。



春风东来忽相过，金樽渌酒生微波。[一]落花纷纷稍觉多，美人欲醉朱颜酡。[二]青轩桃李能几何，[三]流光欺人忽蹉跎。[四]君起舞，日西夕。[五]当年意气不肯倾，白发如丝叹何益。

[一]水清曰渌，所谓渌酒，即清酒之义也。



[二]《楚辞》：“美人既醉朱颜酡。”《韵会》：“酡，饮而赭色着面也。”



[三]虞炎诗：“青轩明月时。”王适诗：“青轩桃李落纷纷，紫庭兰蕙日气氲。”



[四]流光，日月之光也。曹植诗：“流光正徘徊。”《说文》：“蹉跎，失时也。”



[五]王融诗：“畅哉人外赏，迟迟眷西夕。”





其二





琴奏龙门之绿桐，[一]玉壶美酒清若空。催弦拂柱与君饮，看朱成碧颜始红。[二]胡姬貌如花，当垆笑春风。[三]笑春风，舞罗衣，君今不醉将安归?

[一]《周礼》：“龙门之琴瑟，于宗庙中奏之。”郑康成注：“龙门，山名。”枚乘《七发》：“龙门之桐，高百尺而无枝，使琴挚斫斩以为琴。”



[二]王僧孺诗：“谁知心眼乱，看朱忽成碧。”



[三]古乐府：“胡姬年十五，春日独当垆。”《汉书》：“乃令文君当卢。”颜师古注：“卖酒之处，累土为卢，以居酒瓮，四边隆起，其一面高，形如锻炉，故名卢。”而俗之学者，皆谓当卢为对温酒火炉，失其义矣。






河图洛书记

道浑浑而无形也而或见诸象象赜而不可纪也而或该之以数象数既形而道存乎其中故道之大原出乎天而天不能秘道散见乎物又或假物之尤异者以呈象数而圣人者仰观俯察远取近思於是河图洛书之说着焉其事至神奇其理则至平也何也天地之道尽乎隂阳有阴阳则有奇偶有奇偶则有相生相代错综变化循环於不已皆天地自然之数也自河出图而两仪四象八卦之象皆出其中故庖羲因之作易自洛出书而范之初一以至次九之数悉出其中故神禹因之叙畴其理皆以数见数有多寡之不同理未尝不一也图以五生数统五成数书以五奇数统四偶数似异矣而自一六以至五十其相配则无不同图之生成同方书之奇偶异位似异矣而同方者分内外异位者同比肩则无不同图得数之全书得数之九似异矣然图之有十以五得五而为十初未尝有十也书虽无十而一九二八之对皆含十亦未尝无十也天地之数皆五而图书皆以五居中其文之所谓七前六後戴九履一者环绕於其外则隂阳奇偶配合以生成南北东西运行以参互者位次若有定而变化无终穷其数皆始於五之居中也虚五之中即太极也图主生数其中五即具五生数之象书主奇数其中五即具五奇数之象则所谓五十有五与四十有五者皆具乎五数之中虽书之为数似缩其十然河图而虚其十即为书之四十有五洛书而积五与十即为图之五十有五图之一六为水二七为火即范之五行范之九畴之目又即河图之总数也数之盈乏或殊虚其中之十五与五则隂阳又各得二十而均也刘歆所谓河洛图书相经纬八卦九章相表里者是也宋儒辨之尤详至九峯蔡氏谓图经四圣而象已着范锡神禹而数不传於是覃思极变作范数八十一章而其义理殚尽虽更仆不能数也安俟一一而剿说之哉欧阳氏又起而疑之则吾所不敢知也要之隂阳一理乾坤一画羲不待洛书而画易禹不祖河图而衍畴程子以谓即无图书八卦亦须作盖言天地隂阳之理已具於圣人之心也若夫易范既成则其通变化而行鬼神者昭然若日星即不言图书亦所谓善易者不言易也


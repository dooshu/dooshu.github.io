江浦留别王白虹明府

山际有孤云风吹渡江徼摇落逢故懽纒绵同一笑文园方病起强饮不成釂开筵卧榻前华烛宵照耀长嫌墨绶苦远忆严滩钓夫子虎啸人满眼谁同调在昔游金门侪辈年俱少是时张侍御【谓张雪峰】高歌数相召旗亭竞作逹文酒纷叫啸羞为辕下驹矫若经天鹞浩荡垂二纪旧游疾如埽章江与歙浦相左枉兰櫂有怀频寓书离愁不可疗我来三日留岩壑领清妙濯缨汤泉隈振策定山峤登涉费盘餐恨不同登眺中原方沸争万事罕前料此别会何年寸心如野烧努力爱平生举步愁奔峭君为北溟鲲余作南山豹


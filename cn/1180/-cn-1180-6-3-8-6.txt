送大曹长旸谷南先生赴留都考功序


昔延陵卓子，乘苍龙翟文之乘，前有错饰，后利策，进则引之，退则策之，四牡避而欲逸，造父感于驭人之理，过而泣焉。愚窃叹曰：“今之人士，绳约毁誉之中久矣，其幸而不为造父之所觌哉！”愚斯言，盖谓南大夫旸谷君也。”

君起家进士，始以吉士读书中秘，当其时，即已扬声艺苑中，荐绅先生咸推毂南吉士矣。嗣简列铨部郎，周历诸曹，事无细大，罔不由于矩矱。宇内策名之士，崇巨冗屑，无问识不识，类能悉其素而第其品，臧否淑慝，井井辨也。往年以考功入选部，适其际稍异故常，太宰翁欲严简汰以祛夙衅，君毅然当之，登俊斥回，不少牵避，藉藉当于众心。

计绩序劳，人谓君跻陟通显，且旦夕矣，胡至罹此意外哉！主上廉君曩日，令以旧秩，暂移南中，且易其曹，列之考功。盖考功在南中，视他曹独要也。旨下，在廷士举欢然语曰：“主上神明哉！神明哉！其知南大夫矣。”同舍诸大夫讯君于邸，揖君曰：“嗟！君乃复此行。里谚云：‘美服人指，美玉人估。’言责之者备矣。其君谓哉！”

君默然为问曰：“诸君第勿我念。昔人谓成败利钝，非所逆睹，岂彼盲昧哉！盖谓操之者有在也。愚兹行，得非操之者为乎？”愚曰：“君言操者，无谓天耶？愚请以天之说备质之君矣。天者，主在造物，显郁沉陟，通窒荣悴，更历叠移，一瞬万态者也，讵可常哉！总之不可与易之理，固可据而推也。杞梓楩柟，托根于沃阜，高者千仞，大者百围，庙堂之栋，于彼资焉。其沾濡煦妪，始之句萌，达之拱把，渐之百围千仞，固天之所厚而培也。乃风霆霜雪，撼震摧落，则何利焉？然长养振拔，俾之凝厚庞结，终以支大厦，堪巨任。天之厚之，固于此益深且笃也。至于人，欲以遗大肩重，亦必挫抑坎壈，历试备尝之，以定其气而成其章。是以发之坚忍砻琢之后，其容畜也必宏，而建树也必远。古硕彦名流，炳烺当代，焜耀千祀者，咸于困踣中起之，诚非幸也。彼袭芘而谬至隆危，拥肿而误收匠石，虽以徼福，实以贾戾。殆物之无幸，而帝心之所大不厚者。君兹往，将谓杞梓楩柟之风霆霜雪非耶？矧于此益淬其初，强立而定持之，他日主上抡卓荦操执之臣，以赞彪赫奇伟之绩，且将急需乎君。君且挺身先矣。冲霄之羽，岂铩于樊中！千里之蹄，岂淹于枥下哉！天之所笃厚而阴庇之者，于兹又自有前占也。”

语既，君亦怡然顾愚曰：“予荷主上恩，得今量移，幸矣幸矣！宁期他日，第益淬厥初，则斯语益我矣。”其心识之。君被命甫称谢，即束装戒道，不及世俗栖栖语。同舍诸大夫出祖于郊，咸黯然于君之行而重为之别，欲为之词以致之君。愚于诸大夫齿最后，当任执笔之役，乃不自虞鄙谬，因为援天以慰之。复执盏为寿，申之曰：“蔼蔼吉人，惟君子使，分也。东西南北，惟命之从，遇也。靖共尔位，不择事而安之，义也。行乎其间而莫之能违者，莫非天也。君业已知天，且能自定其天矣。愚何言！愚何言！”






诰授武功将军子端孔封翁暨德配钟夫人六旬双寿序


按：据丘逢甲诗文手稿第十六册校录。

自宋之南，至圣先师孔子之宗裔始抱礼器来迁三衢，及其季也，有由衢迁汀者，于是上杭乃有圣裔之居焉。上杭者，汀州之属邑也。汀之水南出由潮而入海者，道上杭，故潮之海产之入汀，先萃于杭。杭固山邑，然物品之产甚丰，其俗复善营运，上下一水之间，舟楫衔尾而至，其所产亦毕以潮为尾闾。杭人之以商业起家至巨万者，乡有之，其间有同推为巨人长德，则若吾所识子端封翁其人也。

封翁者，先师孔子七十三世孙，少读儒书，传其家学，而启圣抉门之勇，亦为家传。其时天下方多事，封翁慨然有投笔封侯意，遂以弓马入右庠，乡里壮之。然其尊人久懋迁有无于汀、潮间，以为圣门高弟，亦以亿中，为先子所取货殖一传，孔氏固大有人在，且牵车服买亦古之人之所为，服劳奉养，所有事也。封翁由是先意承志，敛其文儒武侠之才而为商，其平居所抱负韬略，壹以操奇计赢中发之。乡之人之治商业于潮者，咸幸焉。然封翁之意则以为吾始舍文而武，吾将行吾志，且以显吾亲也；今之舍士而商，以商而富，固所以体亲心，而吾志亦未尝不行焉；丈夫大节，亦自顾行事何如耳，初不以出处异也。故自少而壮而老，乡党间义所可为与力所能为者，无不为，为之无不善也。于是者盖数十年。封翁之居，在上杭之北，有紫金山郁然而苍，为邑之望，汀之水绕山而出，田原膴膴，则其乡在焉。入其乡，询封翁之居，则无老无少，咸曰是孝友人也。盖推事父母之心以敬伯兄、爱犹子，百口同爨，人无间言。由家而推之宗族，推之戚友，推之乡里之人，其爱敬之心无乎不在，人亦从而爱之敬之。昔者先师孔子尝与门弟子言仁矣，仁以孝弟为本，爱敬之心即孝弟之心所由生，是心也即所谓仁者之心也。“仁者寿”，先师言之。今封翁年且望七寿之始矣。先娶于蓝，钟夫人继室也。凡封翁之孝友于家，与施惠及于宗族戚友乡里之人者，夫人咸有助焉；少封翁一岁，今亦年开第六秩矣。有子九人，孙四人。长子邑庠生，未仕，其仕者第四子，亦庠生，及犹子，皆在粤；犹子县尹，第四子则弼臣太守也。

以逢甲知其家世，乞为文言以为封翁及夫人寿。予先世亦居上杭，其识封翁则自来粤居潮始，故即以其所知及闻于乡人者以为言。世益晚近，风俗人心日益偷薄，乡里有长者，吾咸欲祝其长年，以为后生小子式，况巨人长德为乡里爱敬而又出于圣裔者乎？封翁已少入右庠，遂以右阶由游击衔授武功将军，而德配亦得夫人封如故事，今称寿方始，家门之盛已如此，由是而往仁孝之门方兴未艾，吾于是益知先师之圣泽之长也。






○上皇太后册文

嗣皇帝臣昂言：古先哲王之有天下也，必以孝敬奉於上，慈惠浃於下，极诚意以厚人伦，思由近以及远，故自家而刑国。以臣奉严慈之训，承教抚之仁，而长乐尚郁其鸿名，内朝未崇於正位，则率土臣子，勤勤恳恳，延颈企踵，曷以塞其心乎！是用特举彝章，式遵旧典，稽首再拜，谨上穆宗睿圣文惠孝皇帝妃尊号曰皇太后。伏惟与天合德，义申锡庆，允厘阴教，祗修《内则》。广六宫之教，参十乱之功，颐神保和，宏覆万有。


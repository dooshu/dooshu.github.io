◇复肉刑议

夫建邦立法，弘治稽化，必随时置制，德刑兼施。贞一以闲其邪，教禁以检其慢，洒湛露以膏润，厉严霜以肃威，风者陶和而安恬，畏戾者闻宪而警虑。虽复质文迭用，而斯道莫革。肉刑之设，肇自哲王。盖由曩代风淳，民多谨，图像既陈，则机心冥戢，刑人在途，则不逞改操，故能胜残去杀，化隆无为。季末浇伪，法网弥密，利巧之怀日滋，耻畏之情转寡，终身剧役，不足止其奸，况乎黥劓，岂能反其善，徒有酸惨之声，而无济治之益。至於弃市之条，实在不赦之罪，事非手杀，考律同归，轻重均科，减降路塞，锺陈以之抗言，元皇所为留愍。今英辅翼赞，道邈伊、周，虽闭否之运甫开，而遐遗之难未已。诚宜明慎用刑，爱民弘育，申哀矜以革滥，移大辟於支体，全性命之至重，恢繁息於将来。使将断之骨，荷更荣於三阳，干时之华，监商飙而知惧。威惠俱宣，感畏偕设，全生拯暴，於是乎在。（《宋书·蔡廓传》，桓玄辅政，议复肉刑。廓上议，又见《晋书·刑法志》《通典》一百六十八，皆有删节。）


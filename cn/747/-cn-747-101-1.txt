○受禅改名令

王者创业兴邦，立名传世，必难知而示训，从易避以便人。（阙）或稽其符命，应彼开基之义，垂诸象德之言。爰考简书，求於往代，周王昌发之号，汉帝询衍之文，或崇一德以徽称，或为二名而更易。先王令典，布在缣缃。寡人本名，兼於二字，且异帝王之号，仍兼避易之难。郡职县官，多须改换，况宗庙不迁之业，宪章百世之规，事叶典仪，岂惮革易？寡人今改名晃，是以天意雅符於明德，日光显契於瑞文，昭融万邦，理斯在是，庶顺元穹之意，永臻康济之期。宜令有司分告天地宗庙。其旧名，中外章疏不得更有回避。


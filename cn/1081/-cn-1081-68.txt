卷六十八

钦定四库全书

怀麓堂集卷六十八

明　李东阳　撰

文後稿八

记

蜀山苏公祠堂记

常州宜兴之荆溪有蜀山本独山也志称苏文忠公与蒋学士之奇同举进士买田卜筑于兹山之麓於是易独为蜀按尔雅山独者皆为蜀志又称爱其名而居之者理则然也公尝欲作亭种橘预名曰楚颂後上表乞居常及归自岭南卒于州邸其弟文定公以其丧去葬于颍上其家亦不复至常当是时盖有所谓东坡书院者寻辄废越七十年郡守晁子健择州学旁地建祠祀公元僧敏机因山为祠为之居守晁公武徐一夔皆有记今常州祠尚存而蜀山祠废已久弘治庚申县人沈公晖自南京工部侍郎致仕归以告抚按暨府县佥议既协躬访遗址悉为居民所据赎而归之得地三十余亩为堂六楹肖公像其中寝称之为左右二亭一刻公楚颂帖及诸诗词一刻兴造之碑东西庑及门各四楹厅馆庖湢诸室为楹者以十数其外则甃石为周垣百二十丈视州祠深广畧称而伟丽过之矣既乃用表忠观故事命道士居之咸奉祀焉夫天下之论名臣硕辅者或原于岳降或归之地灵文章气节亦以为得江山之助固也及乎遐陬僻壤一丘一壑或有所凭藉亦足以不朽于世是所谓人与地者恒相须以显而亦不能不相为重轻若君子去父母之道则迟迟其行越在他国则触物感事怀思顾恋而不能已是盖存乎人而物不与焉会稽之东山以谢傅名其在金陵亦筑土以象之天下之为东山者何限而非其人莫之名也公之自蜀入洛隐然重京师父子兄弟之名遂擅天下则公乃天下之人俗传三苏生而眉山之草木皆枯者妄也及其流离贬窜不能归其乡卜居兹山托名以寄意颍之山名曰峩眉者亦此义耳後虽其体魄在颍而魂气之无不之者安知不徘徊眷恋于兹山也耶且公所谓不待生而存不随死而亡者将流行充塞于天地间而况其经过寄寓之地哉公之文章气节天下莫不尊之是虽不得与于天下之祭揆之乡先生社祭之义有过而无不及独山之为蜀也其社之类乎然则是祠之设固耆民俊士衣冠俎豆所宜周旋而倾注焉者也夫使文章不如公气节不如公则蜀之王万亦尝榜郑邸为蜀舍而朱俊民刘跂为之记铭然亦不显东阳楚人而燕产尝因赠太师徐文靖公之约买田兹乡而遽罹家难竟莫之果工部以其迹颇相类而不知其文之弗称也请为建祠事之成予於是亦诚有感焉因用楚语作迎送神辞其亦橘颂之遗意也夫其辞曰橘之树兮如蓬郁青葱兮间玲珑彼亭兮在中信吴邦兮楚风橘之树兮如盖采芳鲜兮荐甘脆我公兮来归神陟降兮如在公之树兮荒莱公之亭兮但空苔植我兮构我望游魂兮归来公归来兮恍不可以见渺惆怅兮悠哉荆之土兮如酥荆之米兮如珠山有茶兮溪有鱼生不足兮没有余公去此兮何居楚之调兮欷歔蜀之山兮盘纡神往复兮无定所聊为此兮踟蹰生不为世所容兮没将恣其所如凿余井而得泉兮又安穷其所於彼亭常存兮树常实待以荐公兮愿少驻乎须臾

澹轩记

澹轩者湖广宝庆知府致仕东莞王君克敬所自号也君少从其舅训导翟君慎学于丰城数岁归其父处士府君遣就农事君重逆父命躬执耒耜往于田然非其志也既而从容请曰愿卒业乃入县学为诸生领广东乡荐越十有三年授广西庆远府同知府所属州多夷地旧长吏至州州置酒致馈相悦乐弗得请辄生猜惧变且不测吏诿夷俗破崖岸因以为利人亦不之讶会东兰那地二州相哄按察檄君往鞫之州各遣人密馈金银器约千余两君正色拒之庭见後不交一谈州亦敛戢不敢以宴请自是会饮之礼遂废後以家难改福建泉州府每旬稽戎籍贫而当遣者必为资送或诬相告引则力为辩释曰残民以为功而享其利吾弗忍为也间以赂请则又曰吾在万里无人之境未尝自污而於此坏之耶及知宝庆地产茶君性不嗜茶常贡外亦不以馈人豪家巨贾倍息以病民者必为限制而已不私焉在官二十余年无丝竹狗马之好服食器具悉屏华美既谢事徜徉林壑间亦几二十年非乡社之约不出也盖其所谓澹者如此故取以名轩乡之人亦称之谓澹轩先生而不敢字云澹之义盖取诸水水之澄而不滓流而不污物之澹莫加焉人之心惟无所欲则常澹然以静自守贵富贫贱随所处而不为变苟有所欲则箪食豆羮可以见于色而富於周公者犹附益之若弗给然其为累岂少哉夫其无累于心者非独可以善其身虽措诸事业亦不为势利所屈挠随所得为皆足以用于天下苟合气於漠寂寞无为如庄子与泊相遭颓败委靡散漫不可收拾如释氏亦何取乎澹而为之也君之为郡禁奸抑暴谨权平价皆尽心力行之其所为澹固其所自处耳故其敛而藏之也吾之所有者固存而物不与焉是岂非君子之道也哉且君以其身教于其家故其子缜为工科都给事中文学论议表见于世而持身俭静有家法其得乎澹之义者为多以缜为予礼部所举又奉诏受学于翰林之署俾请予记其所为轩者曰予独嗜古文而西涯之文则尤嗜者也顾未之得耳缜代告南海将归省于家则为之记俾持以寿君时君之年七十有一矣正德丙寅二月朔日记

东湖书屋记

东湖书屋者都察院右副都御史艾君德润之所居也湖在南昌城中周袤十余里衆水所汇下通于江每春夏之交天宇澄霁镜光无尘一碧千顷而或清涟细浪含风而浴日乃有禽鱼下上倒景交映游萍荡漾植荷骈列景象百出杂然而前陈探之而不可穷民居官舍缁黄之栖随所据有各得其胜而汉徐孺子亭在其西南隐然可望焉德润少在郡庠时尝择亢爽之地构屋数楹储书数千卷种竹数百竿啓扉而眺则一湖之胜举在目睫棹舫而行则历览旁挹无所往而不适因取以名其居且自号云古之地以人胜而人亦或藉地以名其相显晦相轻重不可以槩论按郡志云豫章东湖犹钱塘西湖皆一郡之胜也西湖古未有名自白乐天始表见于世至苏子瞻乃益显其在颍州者亦以苏及欧阳永叔而名东湖盖孺子所居之地而不以名张九龄李绅辈始为赋咏亦未有独擅其名者向巨原构临湖阁非洪景卢为之记世鲜知之然则其轻重显晦托于文章者又如此初德润之名其居盖以为藏修游息之地而未显也及登科践省历卿寺以入宪台内掌武官铨籍共天子羞膳外抚畿甸会财赋之出纳兹方训兵诘武除寇孽于江海之际夙夜勤励二十余年无暇乎所谓居与游者顾其勲绩所着名必随之安知天下之人不指其名而称之如其所自号者乎东湖之名将自此显矣德润之南巡也以其事告予请记书屋其子壻周宪副季凤以予礼部所举士故为速予请举景卢故事而予非其人其为轻重未可知也尝闻李侍郎若虚居东湖据山水之胜与德润同郡而异邑谓其居近在湖侧若不以相孙者予未暇深考意古称郡望同姓以之况号以地举不系于公籍宜有无嫌于同者试因以谂之若屠都宪元勲亦有是号屠世居嘉兴其所谓湖者殆颍西之比也天下之湖以东名者尚止此乎亦各显其人而已矣作艾氏东湖书屋记

宁山新阡记

无锡东南一舍许为宁山新阡左塘庄右沈渎有水环其四周其土脉蜿蜒自西北来数里而兹山出焉盖邹氏修静处士兄弟负土而成为之嘉名以葬其亲者也封之穹然而高筑之确然而坚中为飨祭之堂其崇踰二丈翼之以碑表之亭其他若止宿之室庖湢之所重门缭垣各称其度而亦无苟焉者役以日计者万费以緍计者千举事备物既成而後葬故谓之新阡云尔昔谢安石筑土金陵以象东山是以旧名系新地司空图谓其所居曰休休谷是以旧地易新名其事虽殊而义各有攸在也山以宁名者盖取诸存顺没宁之义非独以自宁其身又将以宁其亲而定省告面之义亦於是乎在其地与名皆非因乎旧而为之者也按邹氏居泰伯为名乡祖忠公为望族四百年来世墓联列多至不可数其间有宋元碑表者则名字可指识居人过客竦瞻而伫慕樵童牧竖不敢迩而窥焉其不然者丘陇夷为原隰松柏变为荆榛虽其子孙或不能识故其俗尚相传袭苟不托诸文字则虽棺歛之华美封筑之坚厚亦阙然若未始葬者然则兹阡之制不可以不记也予知世恩久且厚因重违其请而记之

重恩堂记

武进殷君重甫既以严州通守致政归时已有台州贰守之命重甫虽不复赴官而已进秩阶当为奉议大夫乃具五品服望阙谢今天子登极诏以理致仕者进阶一级重甫不敢当而郡守县令皆来致命於是其秩又增阶当为朝列大夫复具四品服望阙谢退而告诸家祠名其所居之堂曰重恩彰上赐也进秩之恩朝廷所以最功绩也未三考而沾不可谓之不蚤进阶之恩朝廷所以奬恬退也既再命而预不可谓之不厚而重甫乃并得之说者归之亏盈消长之间似也然亦有道焉重甫之在官也清慎自律至以家食继官饩惴惴乎惟人尤官谤是惧其归田也持志远利非公事礼际不及于郡县之庭愈久而不自失焉沧浪有濯缨之歌箕颍有高蹈之势虽欲强之有不可得而强者今日之命非重甫之宜而谁宜乎抑重甫有弟一人子三人堂构之承继田亩之疆畎先义官公之业方隆而未艾使其居官就职虽荣且贵然有民社之忧而无天伦之乐校其得失岂不大相远哉吾於今日之事见之矣重甫之大母与吾大母为兄弟而重甫吾兄也湖南之行尝过其旧宅获拜其先公时斯堂尚未建忽忽三十六年吾年巳踰六十而重甫长三岁兹喜其宦成身退而名益荣因记其事寓而书其堂之壁则正德丁卯闰正月八日也

永嘉县学奎光阁记

温之永嘉学有奎光阁弘治以前未建也盖自东晋建学以来至南宋而其制始备其地负华盖山胜盖一郡历代之人才弗絶国朝科目特盛而兴替亦不常正德纪元丙寅姑苏王君献臣来知县事莅学之始见孔子庙大成殿後不数武有容成道院怪而问焉有能道永嘉故事者曰院北实儒宫旧地於是徙道院于其华观之南复地若干武院之西北亦久为某据闻新令之政亦欣然来归又复地若干武山若干丈殿之北西又买地若干亩以足之地既廓政亦寖举欲即院址背山面殿为峻阁以为藏书之所如古所谓尊经阁者顾财力方绌犹豫久不决县人好义者皆相与相成之为重檐飞甍画栋疏牖下轶尘坌上薄霄汉超出云雨俯视江海尽一郡之胜积书数千卷庋置其中以资讲诵博闻见非徒为登临眺望之具也阁既成乃标以今名教谕率诸生而前曰命名之义何居王君曰是取诸列宿所谓文章之府者也传不云乎圣人之道昭如日星六经者道之精华也夫道根乎人心贯乎伦理见诸民生日用之间天下之所见固然莫殊也乃或蔽於外诱之私则有不能知者於是有复初之学焉有复礼之力焉有复性之功焉然学必须於博文文之大者莫六经若士之所当尊而习焉者也天下之物有失然後有复兹地之失固可以言复矣不慎以守之能保其终勿失乎物之在外者且然而况於道乎夫苟不知所以复之则所谓老氏者邻居而襍处非惟不相为谋抑或有诱而去之者圣人之徒纵未能距而攘之而忍为其所诱耶今游斯学者於六经乎取之由诵读讲说之粗极于体验充扩之大以成文明之治俾功业昭于一时名誉着于无穷者盖自昔有之而自今其未艾且益盛也皆再拜曰敢不於吾侯之言是图又相与议曰侯之功有不敢忘者且其仕以名进士其为监察御史执法尽职谪远方末职以荐拔今官其所为政多可称述非兹事止也是恶可以不记乃具书京师请于予予于礼部之试得王君知其贤久矣故为之记

进士题名记

国朝每廷试进士必命题名于国子监制也乃弘治乙丑春三月会试既我孝宗敬皇帝亲策礼部所选士赐顾鼎臣等三百人及第出身有差盖自庚戌以後至是凡六策士未几而龙驭上宾天下臣民衔哀负痛仪节文字之间有不遑备及者今上皇帝嗣大历服更化定治之余诸司百执事修废补缺如恐弗逮而题名之制行焉臣东阳昔预读卷之列当纪其事以传职也臣惟求贤之法古非一途自有科目以来惟进士为重而其典亦最优盖士出于闾阎草野之下而入于学校籍于有司则其名纪于簿札月有稽岁有核以异乎所谓凡民者及其试于乡有司録之试于京师礼部録之试于廷又録之则皆锓梓摹本家传而代布其事加久若国监之题则以天下英才类聚业习之地示之规彠导之轨辙俾有所接乎耳目而感之乎心於是又刻诸金石为不朽计此其为事又加久且引於无穷矣夫题名之说唐已有之然犹出于好事者所自为暨乎後代始令自朝廷托之金石今国监因元旧址已越百五十年遗碑断刻犹有存者于以见求贤之典凡有国者所不能废仰惟太祖高皇帝创制立法具在南雍太宗文皇帝建都定鼎又越三十余科而独备于此碑刻罗列後先辉映其间若公卿辅弼佐理弘化树丰功着伟绩以昭一代文明之治者实多其人人皆指而名之曰某科也而得某士也今之登是科者尚思先皇帝敷求简擢之恩今天子布列任使之命受职膺事随所得为各务自尽以酬其所自言者庶几追古先哲无愧于前人其无使人指而名之曰某人也而玷某科也夫名以科第爵位言则为荣称以才行勲业言则为善誉善者可传而荣非可恃以久故晋穆叔论不朽必曰德与功言孔子疾不称不畏无闻者非荣之谓也朝廷能与人以荣而不能必其皆善是则存乎其人焉登斯名者恶可以不勉臣谨记

留福堂记

大理卿张君大经持留福堂记一轴视予盖永乐间礼部尚书郑公赐所着以遗其大父者也张氏在胜国时世家宁国之宣城有隐德乡人赖之恒愿其世飨贵富处士原甫生四子晔曍旼曦皆通书史尚信义入国朝洪武间晔为地官郎改刑曹累官湖广布政司右参政是为大理君之大父曍从太宗文皇帝靖内难官至武畧将军靖海卫千户後改富峪卫参政公尝以其伯仲并显为先世积德之报在刑曹时取昔人语以留福扁官署之堂此记之所以作也参政公亦四子长善次辅号逸庵是为君父尝谕大理君曰汝祖为刑官不事苛刻官不甚显宜有後报而吾弗克当汝其勉之君痛自感激攻苦力学举成化癸卯乡荐甲辰进士第知盐山县以最绩被徵为监察御史历光禄少卿右通政都察院右佥都御史至今官封至三代於是参政逸庵皆赠嘉议大夫大理寺卿而张氏始大显如乡人言於戏善恶存乎人而福与祸系乎天易书诗所谓福者不一而足盖未尝不本诸善善之於福殆理之所必得而非有所为而为也留福之说出於後世谓以有余不尽者还之造化则近于有为而然然质之诗曰自求多福求之云者岂乘时射利之为乎亦要诸理焉耳矣记称处士公之训参政曰汝为法曹能直人即直我也若枉人即枉我也夫古人云一民饥由已饥之一民寒由已寒之以身体物亦既切矣而又以身喻诸其子岂有子而不爱其亲者乎使其推爱亲之心以及乎民则所以喻之者尤切矣亦何必身自为之之为慊哉大理自为县以至持天下之平慎守勤服按律执法惴惴焉若弗称是惧予每於章奏间见之校之徇权势望风旨而无所顾恤者亦异矣则今日之福固先世之训之所留而徒以福云哉大理君名纶大经字也因以其请为留福堂後记

修建广平府庙学记

广平府学建于元至正二年入我国朝改路为府置官建学屡坏屡葺比益加圯正德丁卯知府某议修之会其费当三千缗未果辄去张君维新继之榱桷畧具陈君威又继去盖閲三岁历四守而功弗就绪戊午之春张君潜来知府事睹而叹曰作舍不成且不可况事之大者乎乃请于巡抚都御史萧公翀巡按御史李君嵩王君润皆应曰如议退则鸠工聚徒庀材物备禀饩而後从事阅月而庙成为大成殿八楹高五丈七尺广九丈八尺规制甚伟门庑皆畧称又阅月而学成为明伦堂为斋为廨为号舍皆因旧为新而增置讲堂射圃及庖湢之类无弗备者校初会之费不及其半而民不告劳官事不废师儒之讲授於斯游歌於斯登降祼献於斯者皆为之改视易听按部之使经行之士夫尝一再至者不图其盛之至於斯也予闻而嘉之因为之说曰圣人之道原於人心之同虑其不能以皆同也则为之教顾性道之妙非可得而闻者故其为教不容以不详讲习撰述程课条格之类皆教之所有事至於祭祀之礼则出于报本追远之义心之同然而亦道之一事也有国与家者必立庙创居室者必先祠堂入学者必舍菜於先师师之於亲一也然则学必有庙自昔已然而以祭为教者亦恶可徒有其诚而无瞻企对越之地哉潜在礼部尝奉使阙里时庙像新设躬睹其所为盛今职有民社而学与祭又其所得为者其用心於是固宜或乃谓畿甸之地方有事兵革此非急务抑不知古人虽在军旅不忘俎豆矧其事既有绪而又处之各得其宜亦何靳而不为哉教授某以潜受学於予上京师请纪成绩灏亦通字学手自书刻树于学宫以俟後之君子予复系之以诗曰圣道在人靡间今古普天之下万世是土圣灵在天日月代明人皆仰之万世犹生学有条教繇外及内匪利与名惟道所在祭有二义惟本与文无感弗通有诚则神人皆有心士必希圣彼斆学者孰敢弗敬夙兴夕惕有行必躬春荐秋祠孰敢弗恭黉宫严严衿佩规矩殿庭巍巍羽龠容与性道其精文章其粗有师暨儒惟圣之模神州在畿王化伊迩功在郡侯书者大史

曾祖考少傅府君诰命碑隂记

右曾祖考赠少傅府君暨曾祖妣赠一品夫人贺氏诰命二首东阳当今上登极时以从龙恩加少傅兼太子太傅户部尚书谨身殿大学士未几以恭上太皇太后皇太后尊号恩诏给诰命盖不待考绩而得异数也府君在国朝洪武初以兵籍隶燕山右护卫挈先祖少傅府君以来始居白石桥之傍後廓禁城其地已入北安门之内则移于慈恩寺之东海子之北生三子其二仲曰雷曰孔皆生于京师先祖生二子先考及叔皆不逮府君闻吾祖言府君质直简默不事侈靡始居北方风土不相宜因病告解未几而卒夫人值歉岁大病疫几死者数矣间以谕东阳时幼稚不能悉记惟其勤苦累积之状可以想见阅三世百有余年乃得以官职貤封赐一命而跻于极品予小子曷克臻兹惟我祖之善式克贻其後而还以自致云尔越既修墓封及累代谨録语词刻之贞石以彰君赐扬祖德挂漏之咎有所不敢避云

祖考少傅府君诰命碑隂记

右祖考赠少傅府君暨祖妣赠一品夫人陈氏诰命四首盖自东阳为礼部侍郎已赠及二代及迁太子少保礼部尚书兼文渊阁大学士以恩诏再赠焉迁太子太保户部尚书兼谨身殿大学士未及赠加少傅兼太子太傅以两宫尊号恩又赠焉修墓之日乃构两亭翼飨堂左右其左则刻後二次所给诰而侍郎诰则不及録呜呼吾祖生于郴州郴州去茶陵三百里而远茶陵兵多番成意者曾祖府君以成故居郴说者又传北上时生于途而郴非道所经地未知孰是吾祖入京师稍长即代父役靖难之师实在行伍以功当禄椽史索米三斗当得官时大饥米斗千钱府君曰官岂可赂得竟弗予止得小旗调金吾左卫以艺简入内局直宿辇毂下每以新意佐官长官长欲白其功则谢曰我贱者虽功何益终其身不以语人纯孝无伪刲肉疗母夜祷于神以刀寘盌上铿然有声不越月而创愈乡邻传而神之或以问焉弗答也迁居海子之西涯坐贾为养不需厚息息日滋则以賙贫者囊无留资性不嗜杀虽虮蝎之类必纵使得所东阳之少也寔锺爱之谓吾父赠少傅府君曰天不我负後颇克自立有贺者吾父辄泣曰吾考之庆也祖妣本王氏从舅氏之姓曰陈常之武进人从父上京师礼配吾祖简默寡言笑躬勤女事家旧藏祖像布褐服有补缀处皆祖妣手所纫制其俭如此呜呼孰谓数十年之久乃得封锡之命以为身後荣九原有知其亦有以少慰也夫

先考赠少傅府君诰命碑阴记

右先考赠少傅憩庵府君暨先妣赠一品夫人刘氏继母封一品太夫人麻氏诰命共六首今刻石于飨堂之右与祖考妣诰命正相值而始封翰林院编修诰封侍讲学士赠礼部右侍郎兼侍读学士诏不能悉载也呜呼吾考妣之纯德余庆乃至此极哉先考为人诚朴坦易言若不能出口父疾累岁日侍牀褥至亲捧溺器母尝病肺呕血亟跪而吸之皆族党所亲见偕吾叔处怡怡终日虽浊醪蔬菜必与共醉赘张氏姊育其寡孤出而复入者三十余年工书及诗每见东阳书辄不当意曰书自有法宁可以私意矫揉为之东阳同考礼部有南士以白金三百两属所亲告先考先考辞之其人曰不犹愈於贷乎先考怒曰吾父子宁穷死岂可为不义辱比考南畿例有供张先考曰慎勿纳且酒虽吾所爱亦不可挈独不闻薏苡事乎东阳皆奉命惟谨尝雪夜归自外不忍斥责遣孙兆先致一絶云朔风凛凛雪漫漫诗酒棋枰取次欢何事尔情犹未洽氷霜不问仆夫寒东阳自是归不敢到夜戒之终身学士之封具朱衣请见客辄麾之曰吾不惯此燕後忽得寒疾时値庙斋东阳归视汤药趣赴院曰逻令方急毋以我故犯法其恭慎至此不乱如此先妣出东安武弁归先考时年已踰二十力服勤苦有酒肉供馈外必储为客具族党外内称为贤淑同然一辞女妇暴厉者或从而化老子长孙相传至於今道之不衰呜呼以吾父之德艺不能售其身而生封之再命没赠至一品要诸始终造物者可谓无负而东阳罪咎深重不自殒灭十龄而失恃四十而失怙今年踰六十侥冒光宠而不能以一日为养其何以自立于天地间哉自今未死之年犹冀延一綫之绪以承祀事然是则存乎天惟尽吾力之所得为者致存追远述德纪行传之不朽谨以君命先焉而附及其私云呜呼痛哉

怀麓堂集卷六十八








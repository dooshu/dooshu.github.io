12　二南小雅遺聲不傳　朱子風雅十二詩譜　古樂有倡有歎　詩詞外更有疊字散聲


横渠策問云：「湖州學興，竊意遺聲寓之塤籥，因擇取二南、小雅數十篇，使學者朝夕咏歌。今其聲無傳焉。」案：今張子全書不載此策問。朱子儀禮通解有風雅十二詩譜，乃趙彦肅字子欽，號復齋。所傳，云即開元遺聲也。

【元圻案】吕氏讀詩記一：「吕和叔寄劉凡伯壽書曰：『某近與鄉人講鄉飲鄉射之禮，惟恐鄉樂音節不明，雖傳得胡安定所定雅音譜，有周南、召南、小雅十數篇，而猶闕由庚、由儀、崇丘、南陔、白華、華黍、騶虞七篇。』」〇朱子儀禮經傳通解十四詩樂：「十二詩譜：雅詩六：鹿鳴、四牡、皇華、魚麗、嘉魚、南山有臺，黄鐘，清宫，俗呼正宫。風詩六：關雎、葛覃、卷耳、鵲巢、采蘩、采蘋，無射，清商，俗呼越調。」朱子曰：「唐開元鄉飲酒禮，其所奏樂，有此十二篇之目，而其聲今亦莫得聞矣。此譜乃趙彦肅所傳，云即開元遺聲也。古聲亡滅已久，不知當時工師何所考而爲此也。竊疑古樂有倡有歎，倡者發歌句也，和者繼其聲也。詩詞之外，應更有疊字散聲，以歎發其趣。故漢、晉之間，舊曲既失其傳，則其詞雖存而世莫能補，爲此故也。若但如此譜，直以一聲叶一字，則古詩篇篇可歌，無復樂崩之歎矣。夫豈然哉！又其以清聲爲調，似非古法，然古聲既不可考，則姑存之，以見聲歌之仿佛，俟知樂者考其得失云。」〇四庫全書總目二十二經部禮類四：「儀禮經傳通解三十七卷，續二十九卷。宋朱子撰。初名儀禮集傳集註。朱子乞修三禮劄子所云『以儀禮爲經，而取禮記及諸經史雜書所載有及於禮者，皆以附於本經之下，具列注疏，諸儒之説，略有端緒』，即是書也。其劄子竟不果上。晚年修葺，乃更定今名。」案今本卷數與書録解題所載不同，蓋直齋止載朱子本書，今本所續二十九卷，則黄榦、楊復增修也。〇趙彦肅，字子欽，號復齋，太祖之後。嘗舉進士，歷官寧海軍節度推官。著復齋易説六卷。






○对率家属籍名田判

〈甲於乡里，率家属籍名田。乙告甲是贾人，犯令没入田。甲诉云：“无市籍。”不伏。〉

道设彝伦，用和万物，法垂礼典，以制四人。故版筑堤防，各顺流而取济；导达群品，咸徇义以取功。甲本市徒，早驰声於鲍鱼之肆；更率家属，复求润於龙鳞之田。广事兼并，以取浮之利；专行欺诈，曾无多露之嫌。商贾盖藏，已闻辜於汉律；籍书携贰，讵免咎於汤罗。乙告没田，自得埋梧之术；甲云不伏，犹迷食椹之思。此而不科，刑章徒设，请援明法，用静奸流。


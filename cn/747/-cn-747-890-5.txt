○谏蜀後主东巡表

臣禹卿顿首死罪：臣闻尧有敢谏之鼓，舜有诽谤之木，汤有司过之士，周有戒慎之召。盖古者明君，克全帝道。欲知己罪，要纳谠言。将引咎而责躬，庶理人而修德。陛下自承祧秉，正位当天，爱闻逆耳之忠言，每许犯颜而直谏。且先皇帝许昌振迹，阆苑兴师，历艰辛於草昧之时，受危险於虎争之际。胼胝戈甲，寝寐风霜。申武力而助中原，立战功而平多垒。亡躯致命，事主勤王，方得成家，至於开国。今日鸿基霸盛，大业推崇。地及雍岐，界连荆楚。信通吴越，威定蛮陬。郡府颇多，关河甚广。人物秀丽，土产繁华。当四海辐裂之秋，成万代龙兴之业。陛下生当富贵，坐得乾坤。但好欢娱，不思机变。臣欲望陛下以名教而自节，以礼乐而自防。修道德之规，受师傅之训。知社稷之不易，想稼穑之最难。惜高祖之基模，似太宗之临御。贤贤易色，孜孜为心。无稽之言勿听，弗询之谋勿用。听五音而受谏，以三镜而照怀。少止宿於诸处林亭，多历览於前王书史。别修上德，用卜远图。莫遣色荒，无令酒惑。常亲政事，勿恣闲游。

臣窃闻陛下欲出成都，看於边垒。且天雄地远，路恶难行。险栈欹云，危峰插汉。稍雨则吹摧阁道，微泥则阻滑山程。岂可鸣銮，唯堪叱驭。又复秦州敌境咫尺，塞邑荒凉。人杂羌戎，地多疫瘴。别无风华异境，不可选胜寻幽。陇水声清，边笳韵咽。营中只带甲之士，城上宿枕戈之人。看烽於孤峰，朝朝疑虑。睹望旗於绝岭，日日堤防。是多山足云之乡，即易动难安之境。麦积崖无可瞻恋，米谷峡何足闻知。纵过嗟山，须通怨水。秦穆圉马之地，隗嚣僭位之邦。其次一人出行，百司参从。千群雾拥，万众星驰。当路州县凋残，所在馆驿隘小。止宿尚犹不易，供需固是极难。纵若宫中指挥，自破属省钱物，未免因依扰践，触处凌持。以此细论，不合轻动。其类苍龙出海，行雨施。岂合浪静风恬，必见伤苗损物。所以銮舆须止，天步难移。况顷年大驾，只到山南，犹不下关，进发兵士。此时直至天水，未审制置如何。当初打破梁原城池，卤掠义宁户口，截腕者非一，斩首者倍多。匪惟生彼人心，而亦损兹圣德。今去洛京不远，复闻大驾重来。彼则预有计谋，此则便须征讨。况凤州久为仇敌，必贮奸谋。切虑妄指妖词，致生衅隙。又陛下与唐国方申欢好，信币交驰。但虑闻道圣驾亲行，别怀疑忌其事。专差使命，请陛下境土会盟，未审圣躬去与不去。若去，则须似秦赵争强，彼此难屈。若不去，则便同鲁卫不睦，战伐滋兴。酌彼未萌，料其先见，愿陛下思忖。

臣伏闻自古皇帝，省方巡狩，吊民伐罪，展义观风，然後便归九重，别安万姓。陛下累会游历，未闻一件教条。止於践履山川，驱驰人马。阆苑则舟船几溺，青城则嫔采将沈。自取惊忧，为何切事。及还京辇，并不说於军民。迫郁众情，莫彰帝德。忆昔先皇帝在日，未有无故巡游。陛下纂承已来，乐意频离宫阙。此时依前整跸，又拟远别宸居。昔秦王之銮驾不回，炀帝之龙舟不返。陛下圣逾秦帝，明胜隋皇，且无北筑之虞，焉有东游之弊。陛下宽仁大度，广孝深慈，知稼穑之艰难，识古人之成败，自防得失，不纵襟怀。岂忍致却宗祧，（阙二字）道断使民以何托，令慈母以何辜？若不虑於危亡，实恐乖於仁孝。况玉京金阙，宝殿珠楼，内苑上林，瑶池琼圃，香风满槛，瑞露盈盘。钧天之乐奏九韶，回雪之舞呈八佾。簇神仙於紫禁，耀珠翠於皇宫。如论万乘之君，便是三清之境。人间胜致，天下所无。时或追游，足观奇趣。何必顾於远塞，看彼荒山。不惜圣躬，有何裨益！方今中原有人，大事未了。但当国生灵受敝，盗贼横行。纵边庭无烽火之虞，而内地有腹心之患。陛下千年膺运，一国称尊。文德武功，经天纬地。孝逾於舜，仁甚於汤。百行皆全，万几不挠。聪明博达，识度变通。深负规模，独怀英鉴。方居大宝，正是少年。既承社稷之基，复抱山河之险。何不视远听察，居安虑危。辟四门以求贤，总万几而行事。咸修一德，端坐九重。使恩威并行，赏罚必当。平分两路，遍疗疮痍。庶表里宽奢，保子孙昌盛。布临人之惠化，盖救物之元功。选拣雄师，思量大计。振彼鸱张之势，壮兹虎视之威。秣马训兵，丰粮利器。彼若稍有微衅，此则直下平吞。正取时机，大行王道。自然有百灵垂，四海归仁。众心成城，天下治理。今则蜀都强盛，诸国不如。贤士满朝，圣人当极。臣愿百姓乐於贞观，万乘明於太宗。采药石之言，听刍荛之说。爱增社稷，医疗君民。同武王谔谔而昌，鄙商纣唯唯而灭。无饰非拒谏之事，有面折廷诤之人。固我春朝，保我皇化。陛下莫见居人稠叠，谓言京辇繁华。盖是外郡凌残，住止不得。所以竞来凑集，暂且偷安。今诸州虐理既多，百姓失业欲尽。荒田不少，盗贼成群。伏乞陛下稍布腹心，即当闻见。蜀国从来创业，多乏永谋。或德不及於两朝，或祚不延於七代。刘禅俄降於邓艾，李势遽归於桓温。皆谓不取直言，不恤政事，不行王道，不念生民，以至国亡，人心何保。山河之隘，不足为凭。陛下至圣至明，如尧似舜，岂後主而相匹？岂子仁而比伦！有宽慈至孝之名，有远见长明之策，不信倡媚，不耽荒淫。出入而所在防微，动静而无非经久。必致万年之业，终为四海之君。愿陛下且驻銮舆，莫离京国。候中原无事，八表来王，天下人心，咸归我主。若群流赴海，众蚁慕膻。有道自彰，无思不服。匪惟要看天水，直可便坐长安。是微臣之至恳，举国之深愿也。

臣闻昔者天子有争臣七人，虽无道不失其天下。是以辄倾丹恳，仰谏圣明。不藉官荣，不谋名誉，情非讪上，理切爱君。虽无折槛之能，但有触鳞之罪。不避诛殛，爰叩天庭。臣死如万类之中，去一蝼蚁。陛下或全无忖度，须向边陲。遗圣母以忧心，令庶寮以怀虑。全迷得失，自取疲劳。倘有不虞，悔将何及。臣愿陛下稍开谏路，微纳臣言。勿违圣後之情，且允国人之望。俯存大计，莫去边陲。干犯冕旒，无任忧惕。冒死待罪激切屏营之至，谨奉表直谏以闻。臣某诚惶诚恐顿首顿首死罪死罪。谨言。


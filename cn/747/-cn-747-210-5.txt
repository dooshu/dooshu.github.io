○为永昌父老劝追尊中山王表

臣闻子贵亲荣，圣人典礼。故姬文受命，尊太王之名；汉祖登宸，加上皇之号。而皆事美帝籍，业盛昌图。臣伏见中山大王道合先天，功成佐命。昔高祖神尧皇帝义旗爰建，大号初兴，首赞皇基，定策京邑，用能神驱电扫，应天顺人，龙跃紫微，光宅区夏，实赖大王之德，翼成高祖之勋，开国成家，犹未奉答。况陛下应命受天，协运披图，正显位於明堂，昭大明於天下，功崇五帝，业盛三皇，可谓宝极洪名，尊崇光大，今者追尊之义，犹阙於显陵；荣亲之典，未闻於帝号。臣闻商周革命，封杞、宋之君；《春秋》正名，美虞、晋之祀。夫以兴王继绝，尚不阙於《礼经》，况乎大孝尊亲，岂可亏於祀典？臣等餐和白屋。沐庆元门，幸为可封之人，叨遇永昌之运。伏见陛下则天法地，崇孝临人，方且示天下以事亲，正皇猷以达礼，苍生之庆，实赖惟新，不任区区。伏请上中山大王尊号，远以光祖宗之德，下以顺黎元之望。


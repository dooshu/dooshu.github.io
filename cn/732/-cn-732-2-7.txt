月占第七

夫月者，太阴之精，积而成象，魄质含影，禀日之光，以明照夜，佐修阴道，以之配日，女主之象也。以之比德，刑罚之义也。列之朝廷，诸侯大臣之数也。是以近日则光敛，犹臣近君卑而屈也；远日则光满，为其守道循法，蒙君荣华而体势申也。当日则蚀，犹臣僭君道，而祸至于覆灭。盈极必缺，示其不可久盈也。月阙也，阴道、臣道、妻道，不可使盈，理当恒阙也。其行速，臣下之道也。行有弦望晦朔，迟疾阴阳，政刑之等威也。

日，日行一度；月，日行十三度一千三百四十分度之四百九十四分。此平行之大率也。上元乙巳之岁，十一月甲子冬至夜半，日月如合壁，五星如连珠，俱起北方虚宿之中，合朔冬至，与日俱行，各修其度。至合正观三年己丑之岁，积七万九千三百四十五算上矣。推月朔置上元乙巳以来岁朔积分，（在日度中。）以月法三万九千五百七十一。以法去之，余以日法约之为闰大余，不尽为闰小余，减冬至小余。不足减，减大余，加日法乃减之，大余不足减，加六十乃减之，（冬至大小余，并在日内推也者。）余为所求。天正十一月大小余，命以甲子算外，则天正朔日也。求次月朔者。加大余二十九，小余七百一十一，小余满日法去之从大余，一大余满六十去之，命日如前，则次月朔日及余也。求上弦日。加朔大余七，小余五百一十二，大余满法去之，命如前，则天正上弦常日也。又加得望日，又加得下弦，又加得后月朔日。前朔、后朔相去二十九日七百一十一分，谓之一月。一月之中，行天一周，又行二十九度七百一十一分，而又与日一合矣。求朔日夜半月所在度者，置朔日加时日所在度，减去朔小余，则朔日夜半月所在度矣。求次日加时夜半月度，加十三度一千三百四十分度之四百九十四分。满日法从度，度满宿去之，命以次宿算外，则次日夜半月所在度及分矣。此皆平行也。月行又有迟疾不同。极迟一日行十二度强，极疾一日行十四度太强。大率合朔后极疾，起而渐迟，十三日半强而极迟，则又渐疾，十三日半强而极疾。一迟一疾，凡二十九日半强。又有阴阳行。上元之初，合朔已后，月则出日道外，行阳道，经十三日半强，则又入日道内，越黄道，行阴道，又十三日半强，而出黄道之外矣。当越道之处，名曰交道。大凡二十七日强而一出，一入两过，交于黄道；黄道，日道也。月不行日道者，犹臣不可与君同名器矣。在黄道内外极远之时出入各六度矣。朔日与同度之时，月在交道内，而当交则蚀矣。不当交则不蚀，此犹臣与君相遇，同道擅权而掩蔽君矣。望日加时，月在交道上过，则日蚀；不当交道上过，则不蚀矣。其推求法术，并著在《历象志》、《乙巳元经》，事烦不能具录，略表纲纪焉。

夫月之行也，每朔禀先于日，渐舒其照，远而益明，行于列宿，不巡光道。舒而还敛，屈体戢光，盈而不僭，以至于晦，此顺理之常也。犹大臣诸侯禀承君命，教令节度，巡行万国，照察百揆，而无僭乱擅权之心。有功归主，不自矜伐，退以报君焉。乌兔抗衡，光盛威重，数盈理极，危亡之灾，一时顿尽，遂使太阳夺其光华，暗虚亏其体质，小僭则小亏，大骄则大亏，此理数之当然也。是以明王在上，月行依道。主不明，臣执势，则月行失道。大臣用事，背公向私，兵刑失理，则月行乍南乍北。女主外戚擅权，则或进或退朏肭，皆君臣德刑不正之咎也。有不如常，随其事占其吉凶。月行疾则君刑缓，行迟则君刑急。月之与日，迟疾势殊，而事势异也。刘向曰："是故人君，月有变．则省刑薄敛以修德，恩从肆赦，故春秋有眚灾肆赦之义矣。"

月若变色，将有灾殃。青为饥而忧，赤为争与兵，黄为德与喜，白为旱与丧，黑为水，人病且死。

月若昼明者，月为臣，日为君，臣以明续君，当在其时，不可与君争力竟能。昼明者，此奸邪并作，不救，则失其行而必毁矣。其救也，出退强臣，断绝奸佞，近忠直，亲贤良，则月得其行，不专明矣。是故人君宰相不从四时行令，刑罚不中，大臣奸谋，黜贤蔽能，则日月无光而见瑕谪矣。不救其行，五谷不成，六畜不产，人民上下不从，盗贼并起。

月出非出所，行非其路，皆女主失行，奸通内外阴谋，小国兵强，中国民饥，下欲僭权矣。

月生正偃，天下有兵，合无兵，人主凶。

月行急，未当中而中，未当望而望，皆为急。兵大战，军破将死，大臣执政逼君，主将有女主擅权，天下乱，易宗庙。

月未当缺而缺，大臣灭，女主黜，诸侯世家绝。

月再中，帝王穷。

月当出而不出，有阴谋，有死王，天下乱。

月未当上弦而弦，国兵起；未当下弦而弦，臣下多奸诈。当盈而不盈，君侵臣，则大旱之灾。未当盈而盈，臣欺君，有兵。

月初生而盛，女主持政。大月八日，小月七日，昏中过度，有兵事，如不及度，丧事。月生五日，而昏中已后盛，君无威德，佞臣执权柄，民背君，尊其臣。

月前望西缺，后望东缺，名反月，臣不奉法制度，侵夺主势，无救，为涌水，兵起。（其救也，止刑罚，诛奸猾，任贤而稽疑，定谋事成，则月变不为伤亡也。）

月当晦而不尽，所宿国亡地。

月初生小而形广大者，有水灾。

月大而体小者旱，有气色非常，皆为皇后阴谋事。

月始生有黑云贯月，名激云。或一或二，或三或四，不出三日，有暴雨。

月上有黄芒，君福昌，皇后喜。

月生刺，是谓贼臣生中国。

月生牙齿，女主后妃乱，天下兵起。

月生爪牙，入主赏罚不行。一占云：人君左右，宜防刺客。

月望而中蟾光不见者，所宿之国山川大水，城陷民流，亦为女主宫中不安。

月出复没，天下乱。

月分为两道，无道之君失天下。

月坠于天，有道之臣亡。

月出子地中，庶民出为王。

两月并出相重，急兵至。

三月并见，其分有立诸侯，而女主有竞。

两月并出，天下治兵，异姓大臣争朝势为害，王者选能授之。

月重出，皆为暴兵残害天下乱首，将有亡天下之象也。

余于大业九年在江都，时年十三，寓游彼土。正月内，因送孝于城东。是时正月二十七日旦起，东方有二月，见之相去二尺许，分明在箕斗之间，众惧见之。俄而玄感于黎阳起逆，朱燮、管崇又残贼于江南，天下因此遂兵贼相掠，至于灭亡，此尤大效也。

东方小月承大月，小国毁，大国伐之为主。凶在西方。小月承大月，小邑胜；大月承小月，大邑胜。

月两弦中间，光盛面多众，或二或三，或四或五，乃至十月并见，皆为天下分裂，天子政在诸侯，诸侯自立，诸侯傍气象，皆与日占大同。


○裴度守尚书右仆射制

朕端己推诚，资於辅相，求人与众，谅在訏谟。所以徇公卿之言，从庶士之望，辍任淮海，俾居台阶。举先朝勋旧之臣，尝四海具瞻之位，推心委柄，期在贤能。诚效靡孚，余将安望？光禄大夫守司空兼门下侍郎同中书门下平章事上柱国晋国公食邑三千户裴度，器本端诚，道惟謇谔，挺松筠之操，蕴珪玉之姿。望积岩廊，功书竹帛，策勋报爵，宠极人臣。朕恭守睿图，推心辅弼，聿求隽彦，思致雍熙。擢升论道之司，再授枢衡之任，虚心有日，伫乃嘉猷。而鼎饪未调，弛张异制，诚宜有犯无隐，忠谠必陈，使余诚怀，不惑闻听。何苟容於造次？致有闲於笙簧。棘木既穷，匪辞焉验。昔汉以阴阳不和，册免丞相；今訏谟或爽，宜罢台司。醻勋绩以尚功，录忠劳而念旧，俾居右揆，非谓左迁，用崇师长之荣，勿以优闲自薄。可守尚书右仆射，散官勋封如故。


105　三壽作朋諸説


晉姜鼎銘曰：「保其孫子，三壽是利。」魯頌「三壽作朋」，蓋古語也。先儒以爲「三卿」，恐非。

【集證】宣和博古圖：「『保其孫子，三壽是利』，三壽者，與詩人言『三壽作朋』同意。蓋晉姜觀其始，特保我子孫，而外之三卿，亦冀壽考也。」

【元圻案】閟宫傳：「壽，考也。」箋云：「三壽，三卿也。」正義曰：「老者尊稱。天子謂父事之者爲三老〔一〕，公卿大夫謂其家臣之長者稱室老〔二〕，諸侯之國立三卿，故知三壽即三卿也。」〇張平子東京賦：「降至尊以訓恭，送迎拜乎三壽。」薛綜注：「三壽，三老也。」〇逸齋詩補傳二十七：「三壽，謂大國三卿。或曰三壽，謂上中下。上壽百二十，中壽百歲，下壽八十。魯人頌僖公與三壽之人爲朋也。」〇朱子集傳曰：「三壽，未詳。鄭氏曰：『三卿也。』或曰：『願公壽與岡陵等而爲三也。』」

〔一〕「天子」，原作「天下」；「者」，原脱，皆據四庫本毛詩注疏卷二九魯頌閟宫校正。

〔二〕「天子」，原作「天下」；「者」，原脱，皆據四庫本毛詩注疏卷二九魯頌閟宫校正。






○邊關緊要疏 【 防守邊關】

題為邊關緊要事、臣竊惟中國之馭夷狄、固當練兵選將、以保衛京師為本、然今日之事。尤莫若整理邊關之為急也。葢自虜騎奔遁之後。至今聲息未寧。且有復來犯邊之說。然逆虜之來不來不足問。顧我之有備無備何如耳。今之極邊地方。其險要所在。莫若宣大。其切近邊關。莫要于居庸。其次紫荊。又其次倒馬。又其次白羊。宣大不備。則虜賊經行。略無疑碍。而直抵邊關矣。邊關失嚴。則長驅直擣。有不忍言者矣。姑以往事明之獨石馬營不棄。則　上皇何以陷土木。紫荊白羊不破。則虜騎何以薄都城。居庸不守。則逆賊何以遽奔遁。即此而觀。邊關不固則京師雖固不過僅保九門無事而已其如陵寢何。其如郊廟壇壝何。其如田里之民荼毒何。此皆前事可徵不可誣者。然禦戎之要。固在于守邊。而守邊之要。尤在于得人。得其人則其守固。其政修不得其人。則其備弛。其政隳、故凡擇良將以重委託、設文臣以資參輔、列士馬以備攻守、運糧草以供饋餉、修器械以禦衝突之數者、皆關守之要務。而尤重于所用之得人。又皆今日所急而不可以朝夕緩也。臣等竊以今日京師言之、　皇上命武清侯石亨以總兵、少保兵部尚書于謙以總督軍務、允愜輿情、事漸就緒、近復以昌平侯楊洪、都督范廣等、分理各營、昨者復因近臣之請、以都督楊俊、都御史羅通、留京操備、其於經畫區處至矣、以邊關言之、紫荊倒馬白羊等關口。虜賊退後。幾及一月。至今尚未設守。差官踏勘。尚未回報。都督顧興祖等、雖承差遣、尚未啟行、是葢有司者奉行紓緩所致、臣知未足以稱　皇上安內攘外、汲汲遑遑之盛心也、在外惟大同以都督郭登鎮守。可謂得人。其他天城陽和等處。亦皆有人可守。以後文莊出守獨石而宣府之險復完矣獨宣府切近居庸。實關外重地。為大同一帶應援。居庸切近京師。天險莫比。自昔必爭之地。守之者固不可無人。尤不可非其人。伏望　皇上念宗社至重、以邊事為心、精選而信用之、熟思而審處之、如此、則邊關充實、而賊虜寒心、中國載寧、而大舉可圖矣、


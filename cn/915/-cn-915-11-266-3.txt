◇为太武帝让沮渠牧犍书

王外从正朔，内不舍僭。罪一也。民籍地图，不登公府，任土作贡，不入作贡，不入司农。罪二也。既荷王爵，又受伪官，取两端之荣，邀不二之宠。罪三也。知朝廷志在怀远，固违圣略，切税商胡，以断行旅。罪四也。扬言西戎，高自骄大。罪五也。坐自封殖，不欲入朝。罪六也。北托叛虏，南引仇池，凭援谷浑，提挈为奸。罪七也。承敕过限，辄假征、镇。罪八也。欣敌之全，幸我之败，侮慢王人，供不以礼。罪九也。既婚帝室，宠逾功旧，方恣欲情，蒸淫其嫂。罪十也。既违伉俪之体，不笃婚姻之义，公行鸩毒，规害公主。罪十一也。备防王人，候守关要，有如寇仇。罪十二也。为臣如是，其可恕乎？先令后诛，王者之典也。若亲率群臣，委贽郊迎，谒拜马首，上策也。六军既临，面缚舆梓，又其次也。如其守迷穷城，不时悛悟，身死族灭，为世大戮。宜思厥中，自求多福也。（《魏书·沮渠牧犍传》。世祖亲征之，诏公卿为书让之。）


●大明會典卷之一百三十七

軍役

按軍政條例甚多。凡內外勾解到部。其定衛斷發、及遇缺投充、收補、與重冒、存恤等項、屬職方司其根捕、勾補、及清理挨查、改編等項、屬武庫司。若職方司有首補者、即行武庫司住勾。其司府冊內、有問發而無解到者、行武庫司會單查勾。二司雖各有所掌、亦互相稽核雲凡衛所額軍。洪武二十六年定、內外衛所軍士、俱有定數。大率以五千六百名為一衛。一千一百二十名、為一千戶所。一百一十二名、為一百戶所。其有衛分軍士數多。千百戶所統則一。每一百戶所、設總旗二名、小旗一十名、管領鈐束。大小相維、以成隊伍。管軍官員、操練撫綏、務在得宜。毋致紊亂空歇

收補

凡收補軍士。洪武二十六年定、凡遇各布政司、並直隸府州縣、勾解內外、衛所逃故軍人正身、並戶丁到部。審實明白。逃軍照例斷發。有能自首者、免罪復役。其補役戶丁、如在京衛分、填給勘合、差人送發該衛交割。在外衛所、送赴該府。通類差人押送、取收管回照。仍行移各衛收役年老殘疾、發回兌換壯丁。其幼小、戶下無丁者、年十三四以上、送衛操練。七八歲以下、或發在營、或發原籍依親、行移該衛紀錄、候長成勾補。其有奸頑、故推老疾、不將壯丁補役者、問罪如律。仍勾壯丁。若長解不行用心管解、以致脫逃依律責限、發回根捕。受贓脫放、送法司問罪。其有民人首報投軍、並遠年歇役軍丁、首報著役。無衛分者、照發外衛。有原衛者、就發充軍。仍行原籍官司體勘、若有規避、提送法司問罪

○又令內外衛所軍人、或有死亡戶絕、或有陞調、或為事起發等項、缺下隊伍、須要行移衛所保勘明白、許令除豁。即於多餘軍內撥補。若死亡止有幼丁、許令本衛紀錄、在伍作數。其在逃未獲、務要根勾正身、俱各不許撥補

○成化十三年題准、各處衛所軍人、陞職調衛等項、遺下弟姪、義男、女婿、及迷失鄉貫人等、有情願於附近衛所投軍者、保勘無礙、准令著役

○十九年、令各處清出迷失衛所軍人、及投充軍士到部、照例編發缺軍衛分。法司問擬充軍犯人、定衛送該府押解。守哨犯人、送府押遞各處總兵官定撥

○又令各處解到軍士、每年輪委主事一員、驗其年力精壯者、送操聽調。其餘分撥雜差

○弘治三年議准、置立收軍文簿、每都司一扇。每衛所各一扇。自弘治元年為始。將發到來歷日期、備細開寫。每年終將收過軍數、造冊送部。在外問刑衙門問過軍犯、俱要抄招送部編發。若未經撫按等官詳允、照例行移刑部詳議、方與定衛。以後遇赦、該都司衛所、務將各軍應否釋放緣由申部、待報釋放

○九年題准、凡解到軍士、除附近兩京衛所、照舊解部轉發查理外。其餘衛所、置與印信文簿一扇、專委軍政掌印官、遇有解到、即時填寫本軍並妻姓名、投批批迴月日、差操處所、候分巡守備巡按等官按臨弔查。若有情弊、聽各官參究發落

○十三年、奏定收軍事例。除順天府所屬人民、並騰驤左等四衛、牧馬所軍餘、及各處逃移不知下落之人、並正軍正匠外。其餘在京、不分官員、軍民、匠役、校尉之家、舍人、餘丁、願投軍役者、造送兵部勘明、收充軍役、編入府軍前衛各所食糧、俱送團營操練、止充一輩。願當者聽○正德四年、令各該衛所空閒餘丁、情願投軍者、准收充補伍。不許抑勒、並將有司民籍、別衛軍丁、外方流寓之人收補、致生奸弊

○十年議准、凡祖父原充遠軍、子孫投附近衛所、冒頂異姓名伍作弊者、許自首。官旗免罪。軍發原衛著役。若不首、事發調極邊衛。其官旗參問贓罪、奏請調衛差操

○嘉靖元年奏准、在京七十二衛、俱照騰驤四衛事例、每五年一次、攢造編軍文冊。每衛一樣三本。一本送兵部。一本送戶部。一本留該衛存照

○三年奏准、各衛所官軍捨人餘丁、三丁以上、及京城在外原無身役壯丁、准抽選招收二萬四千名、以實營伍。止終本身

○十六年議准、各該軍衛有司衙門、凡官下舍餘、軍下餘丁、如果戶族眾多、不係應襲聽繼之人。或民間空丁、寄籍空戶、不係逃犯聽解軍戶人數內。有情願投充軍伍者、給撥空閒屯田佃種。責令辦納子粒。務使軍屯領種適均、不致冒濫。事完之日、造冊奏繳

○三十年題准、每年終、布政司類造本省問發軍犯文冊。都司類造解到軍犯文冊。其永遠者、備開戶丁事產。直隸府州、照各布政司。直隸衛所、照各都司。一體類奏。申呈撫按、類造二項奏冊各一本、奏繳。青冊各一本、送部查考。兵部專委主事一員、逐一查對。如司府冊內有問發、而司衛冊上無解到者、就行武庫司、會單發冊查勾、各作弊軍犯、及官吏人等、撫按依律究治。候造黃冊之年、各司府州縣、備查所屬充發永遠軍犯、開行該管州縣、將本犯本房、人丁事產、分出另立軍戶。係匠灶軍籍者、於本戶冊內、備細開註。日後事故、俱於本戶本房丁內勾取。敢有止將正軍人丁、捏作旁枝、開作民戶者、事發、官吏俱問枉法

重役

凡重役。洪武二十三年、令天下衛所、有一戶充軍二名者、免一名為民

○二十六年定、有陳告一戶或為垛集、首報收集、或為事問發在京在外衛所、重役充軍二名三名者、須行各衛、著落當該官吏、保勘明白、及揭照黃冊、果係同戶、別無人丁、具奏定奪。其有為事免罪充軍正身、並丁多者、不准。如有隱瞞丁口、朦朧陳告者、問罪如律

○洪熙元年、令軍戶重役者、不問二處三處、止併一處。其餘悉與開豁

○宣德四年、令軍戶重役。止有幼丁二人者、出幼之日、以一丁補正役。一丁補軍餘。餘衛皆免。若調發別衛、而本衛又勾戶丁補役者、勘實發回。聽補見役衛分軍伍。其召募等項、見丁充軍事故、照名勾補者、先解一名、次具實有人丁申報、擬奏定奪

○隆慶六年詔、軍戶有重役、不問三處五處、遇有事故、如果戶內人丁消耗、只併一處勾丁補役。其餘悉行開豁。毋得展轉勾攝、剝削無辜。亦不許指此為由、徇私賣放、空歇軍伍。違者各治以罪

○又令凡各司府州縣、除逃故祖軍、的派戶丁、照例清解外。其餘勾單重隸者、止從改調衛所。其重役者、毋得妄解。佃戶、女戶、同姓名而異籍者、悉聽開豁。候各巡按清軍御史差滿、造冊送部。如軍衛有司官、不遵條約、朦朧占吝、或夤緣枉縱者御史參究

冒名

凡冒名。洪武二十六年定、有陳告本戶係是民籍、止與故軍同名同姓、被里甲人等賣放正軍、朦朧冒解者、發回合干有司提對、曾經府縣呈告不理、著令所管上司衙門歸問。若俱不理、必須給批差人、先提當該吏典、並事內干問人數、送法司對問。其有干問府縣官員、具奏取問。若被在衛軍人供指。就便送法司對問。果係故軍生前妄報、坐名勾取者、揭照黃冊是實、改正發回為民。仍行原衛、著落親管官旗、挨勾應補正軍

○宣德四年、令民戶與軍姓名相同、冒勾解者、照例審實開豁。若同姓同名之人、已經到衛、食糧三年之上者、不准

○十年、令有妄指同姓同名為軍者、雖有該部文移坐取、有司即與保明。不許朦朧冒解

○正統二年、令軍丁訴告冒解者、暫收著役。行移照勘、果係冒解、改正為民。妄告者、行本衛究治

○隆慶六年詔、軍戶有丁倒戶絕、並同名同姓、被人妄報、連年勾擾者、有司從公體勘得實、即轉達該府兵部開豁

老疾

凡老疾軍人。洪武十五年、令各衛軍士年老、及殘疾、有丁男者、許替役。所管官旗留難者、坐罪

○二十三年、令老疾軍、有子年一歲二歲、該紀錄者、皆與正糧。候成丁收役。不許別勾、以亂隊伍

○二十六年定、凡內外衛所軍人、或征進工作、傷殘、或患痼疾、及年老不甚征操者、須要保勘、相驗是實、許令戶下壯丁代役。若無少壯、止有幼小人丁、許令該衛紀錄操練。仍令老疾隨營。如果戶絕無人、揭籍查勘明白、具奏除豁。聽令隨營、或依親還鄉。缺下軍伍、於多餘軍內撥補

○宣德四年、令故軍戶下、止有人丁年七十以上、或篤疾殘廢、不堪充軍者、保勘是實、明白回報定奪、不必起送。官吏人等、不許因而作弊。將不係老疾之人、朦朧妄報、脫免軍役。違者論罪

○成化十七年奏准、幼軍有老疾者、相視明白、具奏疏放開伍。但逃者、仍勾其戶丁。補役。其補役者、亦終本身

○弘治九年題准、在京各衛所老疾軍人力士、奏放回者、除府軍前衛、旗手衛、查勘明白、照例另行。其餘衛所、軍匠奏告兵部、仍送本衛所、查果年六十以上、著令營丁告部、行勘替役。若營無人丁、發冊原籍、清勾解補。食糧應役之後、方許替回。其正軍病故、許令隨營子孫補役。若未出幼、紀錄在官。候出幼之日、差操食糧。經該官吏、若將前項情節、朦朧作弊、事發照依律例、從重參究

存恤

凡存恤。宣德元年、令新勾到衛軍士、限半月收幫月糧。兩月葺理房屋。俟其安定、方許差操

○四年、令天下衛所、每軍一名、免原籍戶下一丁差役。在營軍餘、亦免一丁、令專一供給

○又令新勾軍士、照例收糧一箇月、經理居住、方許差操。若軍吏總小旗人等、違例虐害。在內監察御史、在外巡按御史、按察司官、及鎮守官員、巡察拏問。軍官具奏定奪。其原降榜文、都司衛所置立板榜、各於公廳懸掛、永為遵守

○正統二年、令科道兵部主事各一員、督同五城兵馬、巡點存恤。有限內差撥、及私役科擾者、參奏問罪。其各衛、仍委官一員專管

○又令各省解到新軍、送存之日、給票月支米一石。三箇月滿日、該衛送驗軍主事處、驗發營操守衛各項差使。如有存恤後在逃者、復解不准存恤、徑驗差使

○三年、令新軍逃亡過二百人者、該衛存恤官、罰俸五箇月。過百人者、三箇月。不及百人者、兩箇月。在外衛所、依在京例。仍從巡按按察司官點視

○成化十二年題准、凡在京存恤等官、及在外清軍御史、督同委官。每年十月終、查有官旗、不行鈐束撫恤軍士、致令在逃者、量其多寡扣算、參究拏問。若軍人畏懼差操、自行逃躲者、並以軍政條例問究

○弘治五年、令清軍管屯官、將原係衛所營房屯地、見在住種空閒等項、逐一查明造冊在官。候解到新軍、及見軍無棲止、即將空餘屋地、量撥住種。官豪侵占者、行令改正免罪。若軍人自置民間地土、不在此例

○七年題准、各守巡兵備官、凡遇出巡、將所在衛所解到軍士、逐一查審。要見某軍、何年月日解到、曾否存恤、見在某處差操。某軍在逃、有無剝削賣放情弊。查過、按季開報合干撫按查考

○十一年題准、凡官旗將存恤新軍、收糧未滿三月、輒便撥與重差者、問擬違制罪名。其巧立名色勒財、贓未滿貫、及逼令逃竄五名以上者、京衛調外衛、外衛調邊衛分、各帶俸差操。遇革不宥。其各衛所掌印官、斟酌輕重、參奏治罪

○十三年奏准、內外都司衛所、求索新軍財物、因而逼勒在逃者、指揮十名以上、千戶鎮撫六名以上、百戶四名以上、各問罪降一級。每十名、六名、四名、各照數遞降。若不及數、及不曾得財者、照常發落。其存恤滿日、若受財齎放、贓至滿貫者、立功滿日、京衛調外衛、外衛調邊衛、邊衛調極邊衛差操。不許管軍管事

○正德六年題准、軍丁各照例優免一丁。在營有餘丁、亦免一丁差使。其在三千裡外衛所當軍者、原籍本營、亦准各免二丁、專一供給軍裝。軍衛有司、敢有仍前科擾者、被害軍丁、徑赴清軍御史、並巡按御史處告理查究、問以贓罪

○八年題准、凡各清軍御史將解到新軍、不拘遠近、務照例幫支月糧、不許差撥科擾。必待三箇月食糧滿日、方許揀選。不許官旗人等、科擾逼迫在逃。違者、參奏拏問照例降級

○十年、令遇有解到民間僉補例不勾丁力士校尉、務要嚴督該管官旗、用心存恤中間若有病故、而無人告給明文者、從實開報本衛。發冊原籍、另僉點相應之人解替。若有求索財物、逼迫逃回者、事發定行究治。其本身在衛老疾、與解到逃回病故、老疾不堪解補、及起解不到者、悉照舊例施行

○嘉靖三十年、令各都司衛所、遇有解到新軍、若指稱使用等項名色、科索凌辱、一年之內、逼累在逃者、照依賣放軍人、納包月錢事例、不問指揮千百戶鎮撫、但五名以下、問罪降一級。六名以上、降二級。十名以上、降三級。甚者罷職、發邊衛充軍

○隆慶六年題准、凡將官不善撫恤、致有逃亡、二分以下者、附過。三分以下者、降一級。五分以下者、降二級者終、兵備報督撫會奏

○萬曆八年題准、將旗手等衛、蕃牧等所、專設存恤指揮千百戶、俱革其一應事宜、行令該衛僉書兼管。每年終科道官一體舉劾。如遇考選、填註考語、以憑黜陟

僉充民壯　★機兵附☆

軍籍之外有民壯、有司僉點、以備警急。即古民兵之遺意。今附於軍役之後洪武初、立民兵萬戶府。簡民間武勇之人、編成隊伍、以時操練。有事用以征戰。事平、復還為民。有功者、一體陞賞

○正統十四年、令各處召募民壯、就令本地官司、率領操練。遇警調用。事定、仍復為民

○天順元年、令召募民壯、鞍馬器械、悉從官給。本戶有糧、與免五石、仍免戶下二丁、以資供給。如有事故、不許勾丁

○弘治二年、令選取民壯、須年二十以上、五十以下、精壯之人。州縣七八百里者、每里僉二名。五百里者、每里三名。三百里者、每里四名。一百里以上者、每里五名。春夏秋、每月操二次。至冬操三歇三。遇警調集、官給行糧。其餘照天順元年例

○六年令官司私役民壯者、照依私役軍例問罪

○十一年題准、每十年通行查審民壯一次。中間但有年老、殘疾、病故、人丁消乏、悉與僉換。若本戶見有壯丁十名以上、家道殷實者、仍於本戶內、僉取壯丁、更替一輩。事故不許僉補。操守城池之外、不許別占。敢有仍前作弊、照例降參

○嘉靖元年題准、江南機兵、各照里分多寡、量其丁產、審僉應役、較習武藝。每一州縣多不過一二百名。農忙之時、非有緊急、聽其務農。不許雇覓遊手代當。官府亦不得差遣勾攝迎送○六年、令各處撫按官、通行各府州縣查照民壯原設之數、量為減革。其存留者、分為上下兩班。一班務農。一班操練武藝。委佐貳官一員管領。若有重大賊情、方許通調。候事寧、仍舊輪班。違者罪之

○八年、令民壯人戶消乏者、聽各該巡撫官計處、酌量存減。見在民壯、務要僉選精壯人役。冬月農隙、如法操練。止許各守地方、不許司府調集團操。其餘免操月分、不許稽留在官、以妨民事。官司敢有擅差勾攝、及學習吹鼓、迎接上司等項、俱從重究治








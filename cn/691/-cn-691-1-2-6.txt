◎租牛待赎

吴门董个亭封翁，琴南观察（国华）之父也。观察与家大人为素交，亦昔年宣南诗社旧侣。后家大人官吴中，复时从观察采风问俗，往来无间。稔知其家世积善，为乡人所称。尝以岁歉，见农夫无力卒岁，以耕牛售诸屠肆，乃倡义邀绅士集赀，于城外辟一园，如所售之价，买牛而牧之。春作时，听本人取赎。每岁活牛无算。观察旋成进士、入翰林、转御史，为郡守监司。次子（国琛）亦登贤书，人皆谓封翁应得此善报也。按道光癸未，吴中大水氵存饥，吾乡林少穆先生适为廉访，亦以冬买牛，春听赎，次年农事借以补苴，远迩颂之。其法盖仿自董氏云。


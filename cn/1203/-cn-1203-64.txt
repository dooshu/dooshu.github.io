卷六十四

<集部，词曲类，词选之属，御选历代诗余

钦定四库全书

御选历代诗余卷六十四目録【起九十七字至九十八字】

雪月交光

刘一止

长亭怨慢

姜夔

周密

王沂孙

前调【又一体】

张炎【二首】

倦寻芳【又一体】

潘元质

卢祖皋

吴文英【三首】

汤恢

文徵明

被花恼

杨缵

秋蕊香【又一体】

赵以夫

凤凰台上忆吹箫【又一体】

侯寘【二首】

张炎

彭履道

庆清朝慢

王观

李清照

前调【又一体】

史达祖

王沂孙

张炎

雨中花慢

黄庭坚

前调【又一体】

辛弃疾

张孝祥

苏泂

前调【又一体】

葛立方【二首】

玉簟凉

史达祖

绿盖舞风轻

周密

月边娇

周密

玉京謡

吴文英

留客住

柳永

燕春台

张先

夏初临

刘泾

前调【又一体】

王沂孙

西子妆慢【又一体】

吴文英

张炎

梦芙蓉

吴文英

潇潇雨

张炎

卓牌儿【又一体】

方俟雅言

夜合花

晁补之

黄鹂遶碧树

周邦彦

月下笛

詹正

应天长【又一体】

周邦彦

康与之

方千里

吴文英

陈允平

张矩【十首】

扬州慢

姜夔

赵以夫

郑觉斋

李莱老

吴元可

雨中花慢【又一体】

苏轼

前调【又一体】

秦观

前调【又一体】

高观国

御选历代诗余卷六十四目録

钦定四库全书

御选历代诗余卷六十四【起九十七字至九十八字】

司经局洗马掌局事兼翰林院修撰加二级【臣】王奕清奉旨校刋

雪月交光

【双调九十七字】

雪月交光　　　　　　　　　　刘一止

正五云飞仗缟练纤裳乱空交舞拂石归来向玉堦微步欲唤冰娥暂凭风使爲埽氛驱雾渐见停轮人间未识高空真侣　千里无尘地连天迥倦客西来路迷江树故国烟深想溪桥何处云鬓分行翠眉萦曲对夜寒尊俎清影徘徊端应座有风流能赋

长亭怨慢

【或无慢字双调九十七字】

长亭怨慢　　　　　　　　　　姜　夔

渐吹尽枝头香絮是处人家绿深门户远浦萦回暮帆

零乱向何处閲人多矣谁得似长亭树树若有情时不会得青青如许　日暮望高城不见只见乱山无数韦郎去也怎忘得玉环分付第一是早早归来怕红萼无人爲主算只有并刀难翦离愁千缕

前调　　　　　　　　　　　　周　密

记千竹万荷深处緑净池台翠凉亭宇醉墨题香闲箫横玉尽吟趣胜流星聚知几诵燕台句零落碧云空叹转眼岁华如许　凝竚望潇潇一水梦到隔花窗户十年旧事尽消得庾郎愁赋燕楼鹤表半漂零算惟有盟鸥堪语漫倚徧河桥一片凉云吹雨

前调【重过中庵故园】　　　　　　　　　王沂孙

泛孤艇东皋过徧尚记当日緑隂门掩屐齿莓阶酒痕罗袖事何限欲寻前迹空惆怅成秋苑自约赏花人别後总风流云散　水远怎知流水外却是乱山尤远天涯梦短想忘了绮疏雕槛望不尽冉冉斜阳抚乔木年华将晚但数点红英犹识西园凄惋

前调【又一体旧居有感】　　　　　　　　张　炎

望花外小桥流水门巷愔愔玉箫声絶鹤去台空佩环何处弄明月十年前事愁千折心情顿别露粉风香谁爲主都成消歇　凄咽小窗分袂处同把带鸳亲结江空岁晚便忘了尊前曾说恨西风不庇寒蝉便埽尽一林残叶谢杨柳多情还有緑隂时节

前调【怀吴菊泉】　　　　　　　　　　张　炎

记横笛玉关高处万里沙寒雪深无路破却貂裘远游归後与谁谱故人何许浑忘了江南旧雨不拟重逢应笑我飘零如羽　同去钓珊瑚海树厎事又成行旅烟篷断浦更几点恋人飞絮如今又京洛寻春定应被薇花留住且莫把孤愁说与当时歌舞

倦寻芳

【又一体双调九十七字】

倦寻芳　　　　　　　　　　　潘元质

兽环半掩鸳甃无尘庭院潇洒树色沈沈春尽燕娇莺姹梦草池塘青渐满海棠轩槛红相亚听箫声记秦楼夜约彩鸾齐跨　渐迤逦更催银箭何处贪欢犹系骢马旋翦灯花两点翠眉谁画香灭羞回空帐里月高犹在重帘下恨疎狂待归来碎挼花打

前调　　　　　　　　　　　　卢祖皋

香泥垒燕密叶巢莺春晴寒浅花径风柔着地舞裀红软鬭草烟欺罗袂薄秋千影落春游倦醉归来记宝帐歌慵锦屏香煖　别来怅光隂容易还又荼蘼牡丹开徧妒恨疎狂那更柳花迎面鸿羽难凭芳信短长安犹近归期远倚危楼但镇日绣帘高卷

前调【吴妓李怜怜】　　　　　　　　　吴文英

坠缾恨井尘镜迷楼空闲孤燕寄别崔徽清痩画图春面不约舟移杨柳系有缘人映桃花见叙分携悔香瘢漫爇緑鬟轻翦　听细语琵琶幽怨客鬓苍华衫袖湿徧渐老芙蓉犹自带霜堪看一缕情深朱户掩两痕愁起青山远被西风又惊吹梦云分散

前调【上元】　　　　　　　　　　吴文英

海霞倒影空雾飞香夭市催晚暮靥宫梅相对画楼帘卷罗韤轻尘花笑语宝钗争艳春心眼乱箫声正风柔柳弱舞肩交燕　念窈窕东邻深巷灯外歌沈月上花浅梦雨离云点点漏壶清怨珠络香销空念住纱窗人老羞相见渐铜壶闭春隂晓寒人倦

前调【饯周定夫】　　　　　　　　　　吴文英

暮帆挂雨冰?飞梅春思零乱送客将归偏是故宫离苑醉酒曾同凉月舞寻芳还隔红尘面去难留怅芙蓉路窄緑杨天远　便系马莺边清晓烟草晴花沙润香软烂锦年华谁念故人游倦寒食相思堤上路行云应在孤山畔寄新吟莫空回五湖春鴈

前调　　　　　　　　　　　　汤　恢

饧箫吹暖蜡烛分烟春思无限风到楝花二十四番吹徧烟湿浓堆杨柳色昼长闲坠棃花片悄帘栊听幽禽对语分明如翦　记旧日西湖行乐载酒寻春十里尘软背後腰肢髣髴画图曾见宿粉残香随梦冷落花流水和天远但如今病恹恹海棠池馆

前调　　　　　　　　　　　　文徵明

暄风泛午迟日酣春万锦新濯傅乐亭东记得向来曾约正是春明堪醉也等闲愁病刚蹉却漫多情忆阑干旧倚此时萧索　空自有怜春思致赋玉才情无处堪着怎及东君时自对花吟酌檀板风流空在念锦堂佳丽还留诺待迟迟却又怕雨狂风恶

被花恼

【双调九十七字】

被花恼　　　　　　　　　　　杨　缵

疎疎宿雨酿寒轻帘幙静垂清晓宝鸭微温瑞烟少檐声不动春禽对语梦怯频惊觉敧珀枕倚银牀半窗花影明东照　惆怅夜来风生怕娇香混瑶草披衣便起小径回廊处处多行到正千红万紫竞芳妍又还似年时被花恼蓦忽地省得而今双鬓老

秋蕊香

【又一体双调九十七字】

秋蕊香【木犀】　　　　　　　　　赵以夫

一夜金风吹成万粟枝头点点明黄扶疎月殿影雅澹道家装阿谁倩天女散浓香十分重透霓裳徘徊处玉绳低转人静天凉　厎事小山幽咏浑未识清妍空自情伤忆佳人执手难离相招蟾魄和酒吸清光碧云日暮何妨惆怅久瑶琴微弄一曲清商

凤凰台上忆吹箫

【又一体双调九十七字】

凤凰台上忆吹箫【咏梅】　　　　　侯　寘

浴雪精神倚风情态百端邀勒春还记旧隐溪桥日暮驿路泥乾曾伴先生蕙帐香细细粉痩琼闲伤牢落一夜梦回膓断家山　空敎映溪带月供游客无情折满雕鞍便忘了明窗净几笔砚同欢莫向高楼喷笛花似我蓬鬓霜斑都休说今夜倍觉清寒

前调【蜡梅用前韵】　　　　　　　　　侯　寘

浅染霓裳轻匀汉额巫山行雨方还最好是肌香蜡莹萼嫩红乾曾见金钟在列钧天罢笋簴都闲妖娆似晓镜乍开緑沁眉山　休夸痩枝疎影湘裙窄一鈎龙麝随鞍便更做山人倦赏畏冷无欢争奈冰瓯彩笔题诗处珠琲斓斑清宵永相对莫放杯寒

前调【赵主簿号孤篷嘱予赋之】　　　　　　　张　炎

水国浮家渔邨古隐浪游惯占花深犹记得琵琶半面曾湿衫青不道江空岁晚桃叶渡还叹飘零因乘兴醉梦醒时却是山隂　投闲倦呼俦侣竟棹入芦花俗客难寻风渺渺云拖暮雪独钓寒清远溯流光万里浑错认片竹寰瀛元来是天上太乙真人

前调【秦淮夜月】　　　　　　　　　　彭履道

劝客新楼鸣筝上酒夜凉人爱秋深何似过赏心佳处依约湖隂东望寒光缥缈烟水阔短笛消沈阑干近胜时种柳青到如今　凌波又成误约自环佩飞去暗想遗音重记省江城倦客醉拥秋衾谁家一掬红泪孤鴈远湿透罗襟石城晓数声又递寒砧

庆清朝慢

【双调九十七字】

庆清朝慢　　　　　　　　　　王　观

调雨爲酥催冰做水东君分付春还何人便将轻暖点破残寒结伴蹋青去好平头鞵子小双鸾烟郊外望中秀色如有无间　晴则个隂则个餖飣得天气有许多般须敎撩花拨柳争要先看不道吴绫绣韤香泥斜沁几行斑东风巧尽收翠緑吹上眉山

前调　　　　　　　　　　【宋媛】李清照

禁幄低张雕阑巧护就中独占残春容华澹泞绰约俱见天真待得羣花过後一番风露晓妆新妖娆态妒风笑月长殢东君　东城边南陌上正日烘池馆竞走香轮绮筵散目谁人可继芳尘更好明光宫里几枝先向日边匀金尊倒?了画烛不管黄昏

前调【又一体】　　　　　　　　　　史达祖

坠絮孳萍狂鞭孕竹偷移红紫池亭余花未落似供残蝶经营赋得送春诗了夏帷撺断緑隂成桑麻外乳鸠穉燕别様芳情　荀令旧香易冷叹俊游疎嬾枉自销凝尘侵谢屐幽径斑驳苔生便觉寸心尚老故人前度漫丁宁空相误祓兰曲水挑菜东城

前调　　　　　　　　　　　　王沂孙

玉局歌残金陵句絶年年负却薰风西邻窈窕独怜入户飞红前度緑隂载酒枝头色比似裙同何须拟蜡珠作蔕缃彩成丛　谁在旧家殿阁自玉真仙去埽地春空朱旛护取如今应悞花工颠倒绦英满迳想无车马到山中西风後尚余数点还胜春浓

前调　　　　　　　　　　　　张　炎

浅草犹霜融泥未燕晴梢润叶初乾闲扶短策邻家小聚清欢错认篱根是雪梅花过了一番寒风还峭较迟芳信恰似春残　此境此时此意待携琴独去不冷慵弹飘飘爽气飞鸟相与俱还醉里不知何处好诗尽在夕阳山山深杳更无人到流水花间

雨中花慢

【双调九十七字】

雨中花慢　　　　　　　　　　黄庭坚

正乐中和夷夏燕喜官梅乍传消息待新年欢计断送春色桃李成隂甘棠少讼又移旌戟念画楼朱阁风流高会顿冷谈席　西川纵有舞裙歌板谁共茗邀棊敌归来未先沾离袖管弦催滴乐事赏心易散良辰美景难得会须醉倒玉山扶起更倾春碧

前调【又一体】　　　　　　　　　　辛弃疾

马上三年醉?吟鞍锦囊诗卷长留怅溪山旧管风月新收明便关河杳杳去应日月悠悠笑千篇索价未抵蒲萄五斗凉州　停云老子有酒盈尊琴书端可消忧浑未解倾身一饱淅米矛头心似伤弓塞鴈身如喘月吴牛晓天凉夜月明谁伴吹笛南楼

前调【长沙】　　　　　　　　　　张孝祥

一叶凌波十里御风烟鬟雨鬓萧萧认江皋玉佩水馆冰绡秋净明霞乍吐曙凉宿霭初消恨微颦不语欲进还休凝竚迢遥　神交冉冉愁思盈盈断魂欲遣谁招还似待青鸾传信乌鹊成桥怅望胎仙琴叠羞看翡翠兰苕梦回人远红云一片天际笙箫

前调【怀刘改之】　　　　　　　　　　苏　泂

十载尊前放歌起舞人间酒户诗流尽期君凌厉羽翮高秋世事几如人意儒冠还负身谋叹天生李广才气无双不得封侯　榆关万里一去飘然片云甚处神州应怅望家人父子重见无由陇水寂寥传恨淮山宛转供愁这回休也燕鸿南北长隔英游

前调【又一体】　　　　　　　　　　葛立方

壮岁嬉游乐事几经青门紫陌芳春未见廉纤膏雨浥花尘濯锦宝丝增艳洗妆玉颊尤新向韶光浓处点染芳菲总是东君　苏州老子经过南园爲谁一埽花林谁信道佳声着处肌润香匀晓洗何郎汤饼暮留巫女行云寄言游子也须留盼小驻蹄轮

前调　　　　　　　　　　　　葛立方

寄径睢阳陌上忽看夭桃穠李争春又见楚宫行雨洗芳尘红艳霞光夕照素华琼树朝新爲奇姿芳润拟倩游丝留住东君　拾遗杜老犹爱南塘寄情萝薜山林争似此花如姝丽獭髓轻匀不数江陵玉杖休夸花岛红云少须澄霁一番清影更待冰轮

玉簟凉

【双调九十七字】

玉簟凉　　　　　　　　　　　史达祖

秋是愁乡自锦瑟断弦有泪如江平生花里活奈旧梦难忘蓝桥云树正緑料抱月几夜眠香河汉阻但凤音传恨栏影敲凉　新妆莲娇试晓梅痩破春因甚却扇临窗红巾衔翠翼早弱水茫茫柔指各自未翦问此去莫负王昌芳信准更敎寻红杏西厢

緑盖舞风轻

【双调九十七字】

緑盖舞风轻【白莲】　　　　　　　周　密

玉立照新妆翠盖亭亭凌波步秋漪真色生香明璫揺澹月舞袖斜倚耿耿芳心奈千缕晴丝萦系恨开迟不嫁东风颦怨娇蕊　花厎漫卜幽期素手采珠房粉艳初洗雨湿铅顋碧云深暗聚软绡清泪访藕寻莲楚江远相思谁寄棹歌回衣露满身花气

月边娇

【双调九十七字】

月边娇【元夕】　　　　　　　　　周　密

酥雨烘晴早柳盼娇颦兰芽愁醒九街月澹千山夜暖十里宝光花影尘凝步韤送艳笑争夸轻俊笙箫逼晓翠幙卷天香宫粉　少年韦曲疎狂絮花踪迹夜蛾心性戏丛围锦灯帘转玉擛却舞勾歌引前懽漫省又辇路东风吹鬓醺醺倚醉任夜深春冷

玉京謡

【双调九十七字】

玉京謡　　　　　　　　　　　吴文英

蝶梦迷清晓万里无家岁晚貂裘敝载取琴书长安闲看桃李烂锦绣人海花塲任客燕飘零谁计春风里香泥九陌文梁孤垒　微吟怕有诗声翳镜慵看但小楼独倚金屋千娇从他鸳暖秋被蕙帐移烟雨孤山待对影落梅清泚终不似江上翠微流水

留客住

【双调九十七字】

留客住　　　　　　　　　　　柳　永

偶登眺凭小楼艳阳时节乍晴天气是处闲花野草遥山万叠云散涨海千里潮平波浩渺烟村院落是谁家绿树数声啼鸟　旅情悄远信沉沉离魂杳杳对景伤怀度日无言谁表惆怅旧欢何处後约难凭看看春又老盈盈泪眼望僊乡隐隐断霞残照

燕春台

【双调九十七字】

燕春台【东都春日李阁使席上】　　　　　　张　先

丽日千门紫烟双阙琼林又报春回殿角风微当时去燕还来五侯池馆屏开探芳菲走马天街重帘人语辚辚车幰远近轻?　雕觞霞灩翠幕云飞楚腰舞柳宫面妆梅金猊夜暖罗衣暗裛香煤洞府人归笙歌灯火楼台下蓬莱犹有花上月清影徘徊

夏初临

【双调九十七字】

夏初临　　　　　　　　　　　刘　泾

泛水新荷舞风轻燕园林夏日初长庭树隂浓雏莺学弄新簧小桥飞入横塘跨青苹绿藻幽香朱阑斜倚霜纨未揺衣袂先凉　歌欢稀遇怨别多同路遥水远烟澹梅黄轻衫短帽相携洞府流觞况有红妆醉归来宝蜡成行拂牙牀纱?半开月在回廊

前调【又一体】　　　　　　　　　　王沂孙

疎帘蝶粉幽径燕泥花间小雨初足又是楚城寒食轻舟泛晴渌寻芳地来去熟尚髣髴大堤南北望杨柳一片隂隂揺曳新绿　重访艳歌人听取春声犹是杜郎曲荡漾去年春色深深杏花屋东风曾共宿记小刻近窗新竹旧游远沈醉归来满院银烛

西子妆慢

【又一体双调九十七字】

西子妆慢　　　　　　　　　　吴文英

流水麴尘艳阳酤酒画舸游情如雾笑拈芳草不知名乍凌波断桥西堍垂杨漫舞总不解将春系住燕归来问彩绳纤手如今何许　欢盟误一箭流光又趁寒食去不堪衰鬓着飞花傍绿隂冷烟深树玄都秀句记前度刘郎曾赋最伤心一片孤山烟雨

前调　　　　　　　　　　　　张　炎

白浪揺天青隂涨地一片野怀幽意杨花点点是春心替风前万花吹泪遥岑寸碧有谁识朝来青气自沈吟甚流光轻掷繁华如此　斜阳外隐约孤邨隔坞闲门闭渔舟何似莫归来想桃源路通人世危桥静倚千年事都消一醉漫依依愁落鹃声万里

梦芙蓉

【双调九十七字】

梦芙蓉【赵昌芙蓉图】　　　　　　　　吴文英

西风揺步绮记长堤骤过紫骝十里断桥南?人去晚霞外锦温花共醉当时曾共秋被自别霓裳应红消翠冷霜枕正慵起　惨淡西湖柳厎揺落秋魂夜月归环佩画图重展惊认旧梳洗去来双翡翠难传脸恨眉意梦断琼娘但云深路杳城影蘸流水

潇潇雨

【双调九十七字】

潇潇雨【泛江怀友】　　　　　　　　　张　炎

空山弹古瑟掬长流洗耳复谁听倚阑干不语江潭树老风挟波鸣愁里不须啼鴂花落石牀平岁月鸥前梦耿耿离情　记得相逢竹外看词源倒泻一雪尘缨笑匆匆呼酒飞雨夜舟行又天涯零落如此掩闲门得似晋人清相思恨趁杨花去错到长亭

卓牌儿

【又一体双调九十七字儿或作子或作慢】

卓牌儿　　　　　　　　　　万俟雅言

东风绿杨天如画出清明院宇玉艳澹泊棃花带月臙脂零落海棠轻雨单衣怯黄昏人正在珠帘笑语相并戏蹴秋千共携手同倚阑干暗香时度　翠窗绣户路缭绕全通幽处断魂凝竚嗟不似飞絮闲闷闲愁难消遣此日年年意绪无据奈酒醒春去

夜合花

【双调九十七字】

夜合花【牡丹】　　　　　　　　　晁补之

百紫千红占春多少共推絶世花王西都万家俱好不爲姚黄慢肠断巫阳对沉香亭北新妆记清平调词成进了一梦仙乡　天葩秀出无双倚朝晖半如酣酒成狂无言自有檀心一点偷芳念往事情伤又新艳曾说滁阳纵归来晚君王殿後别是风光

黄鹂遶碧树

【双调九十七字】

黄鹂遶碧树　　　　　　　　　周邦彦

双阙笼佳气寒威日晚岁华将暮小院闲庭对寒梅照雪澹烟凝素忍当迅景动无限伤春情绪犹赖是上苑风光渐好芳容将煦　草荚兰芽渐吐且寻芳更休思虑这浮世甚驱驰利禄奔竞尘土纵有魏珠照乘未买得流年住争如剩引榴花醉偎琼树

月下笛

【双调九十七字】

月下笛　　　　　　　　　　　詹　正

江上行人竹间茅屋下临深窈春风嫋嫋翠鬟窥树犹小遥吟近倚归还顾分付横枝未了扁舟却去中流回首惊散飞鸟　重蹋新亭屐齿看山抱孤城月来华表鸡声人语隔江相伴歌笑壮游历历同高李未拟诗成草草长桥外有醒人吹笛并在霜晓

应天长

【又一体双调九十八字】

应天长【寒食】　　　　　　　　　周邦彦

条风布暖霏雾弄晴池台徧满春色正是夜堂无月沈沈暗寒食梁间燕社前客似笑我闭门愁寂乱花过隔院芸香满地狼藉　长记那回时邂逅相逢郊外驻油壁又见汉宫传烛飞烟五侯宅青青草迷路陌强载酒细寻前迹市桥远柳下人家犹自相识

前调　　　　　　　　　　　　康与之

管弦绣陌灯火画桥尘香旧时归路肠断萧娘旧日风帘映朱户莺能舞花解语念後约顿成轻负缓雕辔独自归来凭栏情绪　楚岫在何处香梦悠悠花月更谁主惆怅後期空有鳞鸿寄纨素枕前泪窗外雨翠幙冷夜凉虚度未应信此度相思寸肠千缕

前调【次周美成韵】　　　　　　　　　方千里

嫩黄上柳新绿涨池东风艳冶天色又见乍晴还雨年华傍寒食春依旧身是客对丽景易伤岑寂怅凝望一带平芜翦就茵藉　前度少年塲醉记旗亭联句徧窗壁调笑映墙红粉参差水边宅芦鞭嬾过故陌恨未老渐成陈迹漫无语立尽斜阳怀抱谁识

前调【吴门元夕】　　　　　　　　　　吴文英

丽花鬭靥清麝溅尘春声偏漏芳陌竟路障空云幕冰壶浸霞色芙蓉词赋仙客竞绣笔醉嫌天窄素娥下小驻轻镳眼乱红碧　前事顿非昔故苑年光浑与世相隔向暮巷空人絶残灯耿尘壁凌波恨帘户寂听怨写堕梅哀笛竚立久雨暗河桥谯漏疎滴

前调【次周美成韵】　　　　　　　　　陈允平

流莺唤梦芳草带愁东风料峭寒色又见杏浆饧粥家家禁烟食江湖几年倦客曾惯识凄凉岑寂苦吟痩萧索诗肠空媿郊籍　春事正溪山柳雾花尘深映翠萝壁更谢多情双燕归来旧庭宅晴丝乱游巷陌怅容易万红陈迹酒旗在绿水桥边犹记曾识

前调【苏堤春晓】　　　　　　　　　　张　矩

曙林带暝晴霭弄霏莺花未认游客草色旧迎雕辇蒙茸暗香陌秋千架闲晓索正露湿绣鸳痕窄费人省隔夜浓欢醒处先觉　重过涌金楼画舫红旌催向断桥泊又怕晚天无准东风妒芳约垂杨?今胜昨水院近占春光酌恁时候不道归来香断灯落

前调【平湖秋月】　　　　　　　　　　张　矩

候蛩探暝书鴈寄寒西风暗翦绡织报道凤城催钥笙歌散无迹冰轮驾天纬逼渐款引素娥游历夜妆靓独展菱花淡绚秋色　人在涌金楼漏迥绳低光重袖香滴笑语又惊栖鹊南飞傍林閴孤山影波共碧向此际隐逋如识梦仙游倚徧霓裳何处闻笛

前调【断桥残雪】　　　　　　　　　　张　矩

甃澌沍晓篙水涨漪孤山渐卷云簇又见?容舒腊菱花照新沐横斜树香未北倩点缀数梢疎玉断肠处日影轻消休怨霜竹　帘上涌金楼酒灩酥融金缕试春曲最好半残鳷鹊登临快心目瑶台梦春未足更看取洒窗填屋灞桥外柳下吟鞭归趁游烛

前调【雷峯夕照】　　　　　　　　　　张　矩

磬圆树杪舟乱柳津斜阳又满东角可是暮情堪翦平分付烟郭西风影吹易落认满眼脆红先烁算惟有塔起半轮千载如昨　谁信涌金楼此际凭阑人共楚天约准拟换尊陪月层空卷尘幙飞鸿倦低未泊闲倒指数来还错笑声里立尽黄昏刚道愁恶

前调【麴院风荷】　　　　　　　　　　张　矩

换桥渡舫添柳护堤坡仙旧欠今续四面水窗如染香波酿春麴田田处成暗绿正万羽背风斜矗乱鸥去不信双鸳午睡犹熟　还记涌金楼共抚雕阑低度浣纱曲自与故人轻别荣枯换凉燠亭亭影惊艳目忍到手又成轻触悄无语独捻花须心事曾卜

前调【花港观鱼】　　　　　　　　　　张　矩

岸容浣锦波影堕红纤鳞巧避鳬唼禹浪未成头角吞舟胆犹怯湖山外江海匝怕自有暗泉流接楚天远尺素无期枉语停楫　回望涌金楼带草蛮烟缥缈际城堞渐见暮榔敲月轻舠乱如叶濠梁兴归来惬记旧伴袖携留掐指鱼水总是心期休怨三叠

前调【南屏晚钟】　　　　　　　　　　张　矩

翠屏对晚乌榜占堤钟声又敛春色几度半空敌月山南应山北欢娱地空浪迹漫记省五更闻得洞天晓夹柳桥疎稳纵香勒　前度涌金楼啸傲东风鸥鹭半相识暗数院僧归尽长虹卧深碧花间恨犹记忆正素手暗裁轻拆夜深後不道人来灯细窗隙

前调【柳浪闻莺】　　　　　　　　　　张　矩

翠迷倦舞红驻残妆流莺怕与春别过了禁烟寒食东风颤环铁游人恨柔带结更唤醒羽喉宫舌画船远不认緜蛮晚棹空歇　争似涌金楼燕燕归来鈎转暮帘揭对语画梁消息香泥砌花屑昆明事休更说费梦绕建章宫阙晓啼处稳系金狨双镫笼月

前调【三潭印月】　　　　　　　　　　张　矩

桂轮逼彩菱沼漾金潜虯暗动鲛室水路乍疑霜雪明眸洗春色年时事还记忆对万顷葑根龟坼旧游处不认三潭此际曾识　今渡涌金楼素练萦窗频照庾公席自与影娥人约移舟弄空碧宵风悄籖漏滴早未许睡魔相觅有时恨月被云妨天也擛得

前调【两峯插云】　　　　　　　　　　张　矩

暮屏翠冷秋树赭疎双峰对起南北好与霁天相接浮图现西极迢嶤处云共碧漫费尽少年游屐故乡远一望空遥水断烟隔　闲凭涌金楼潋灩波心如洗梦淹笔唤起睡龙苍角盘空壮商色西湖路成倦客待倩写素缣千尺便归去酒厎花边犹自看得

扬州慢

【双调九十八字姜夔游扬州自制此调】

扬州慢【至日过扬州】　　　　　　　　姜　夔

淮左名都竹西佳处解鞍少驻初程过春风十里尽荠麦青青自吴马窥江去後废池乔木犹厌言兵渐黄昏清角吹寒都在空城　杜郎俊赏算如今重到须惊纵荳蔲词工青楼梦好难赋深情二十四桥仍在波心荡冷月无声念桥边红药年年知爲谁生

前调【琼花】　　　　　　　　　　赵以夫

十里春风二分明月蕊仙飞下琼楼看冰花翦水拥砌玉成球想长日云阶竚立太真肌骨飞燕风流敛羣芳清丽精神初付扬州　雨窗数朶梦惊回天外香浮似阆苑花神怜人冷落骑鹤来游爲问江淮风景长空澹烟水悠悠又黄昏羌笛孤城吹起新愁

前调【琼花次赵虚斋韵】　　　　　　　　郑觉斋

弄玉轻盈飞琼淡泞韤尘步下迷楼试新妆才了炷沈水香球记晓翦春冰驰送金屏露湿缇绮新流甚天中月色被风吹梦南州　尊前相见似羞人踪迹萍浮问弄雪飘枝无双亭上何日重游我欲腰纒骑鹤烟霄远旧事悠悠但凭阑无语烟花三月春愁

前调【琼花】　　　　　　　　　　李莱老

玉倚风轻粉凝冰薄土花池冷无人听吹箫月厎传暮革金城笑红紫纷纷成雨遡空如蝶肯堕珠尘叹而今杜郎还见应赋悲春　佩环何许纵无情莺燕犹惊怅朱槛香销绿屏梦杳肠断瑶琼九曲迷楼依旧沉沉夜想觅行云但荒烟幽翠东风吹作秋声

前调【初秋】　　　　　　　　　　吴元可

露叶犹青岩花初动幽幽未似秋隂似梅风带溽暑吹度长林记当日西廊共月小屏轻扇人语凉深对清觞醉笑醒颦何似如今　临风欲赋甚年来渐减狂心爲谁倚多才难凭易感早付销沉解事张郎风致鲈鱼好归听吴音又夜阑闻笛故人忽到幽襟

雨中花慢

【又一体双调九十八字】

雨中花慢【密州九月牡丹】　　　　　　　苏　轼

今岁花时深院尽日东风荡漾茶烟但有绿苔芳草柳絮榆钱闻道城西长廊古寺甲第名园有国艳带酒天香染袂爲我留连　清明过了残红无处对此泪洒尊前秋向晚一枝何事向我依然高会聊追短景清商不暇余妍不如留取十分春态付与明年

前调【又一体】　　　　　　　　　　秦　观

指点虚无征路醉乘斑蚪远访西极见天风吹落满空寒白玉女明星迎笑何苦自淹尘域正火轮飞上雾卷烟开洞观金碧　重重观阁横枕鳌峰水面倒衔苍石随处有奇香幽火杳然难测好是蟠桃熟後阿环偷报消息在青天碧海一枝难遇占取春色

前调【又一体】　　　　　　　　　　高观国

斾拂西风客应汉星行参玉节征鞍缓带轻裘争看盛世衣冠吟倦西湖风月去看北塞关山过离宫禾黍故垒烟尘有泪应弹　文章俊伟颖露囊锋名动万里呼韩知素有平戎手段小试何难情寄吴梅香冷梦随陇鴈霜寒立勋未晚归来依旧酒社诗坛

御选历代诗余卷六十四








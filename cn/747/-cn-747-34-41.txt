○诛裴景仙敕

有善必赏，所以劝能；有罪必诛，所以惩恶。代天理物，勤忧万姓，求瘼恤人，寄之牧宰。共理天下，实在於兹，裴景仙幸以绪馀，素无名简，恣行贪冒，不惮典刑。聚敛之赋，向五千匹，肆其威虐，剥我黎元。自作何逃，仍更亡命，此而将舍，罪孰可诛？虽法有常科，合置投窜，而情在难恕，用申惩肃。宜令集众决杀，仍宣告遐迩。


○答吴秀才谢示新文书

（吴秀才，当是武陵族子。）

某白：向得秀才书及文章，类前时所辱远甚，多贺多贺。秀才志为文章，又在族父处，（族父，言武陵。一曰：族父，公自言其族父也。岂吴生随柳公绰在湖南耶？其时元和七年也。一无“多贺”二字，并无“又在族父处”五字。）早夜孜孜，何畏不日日新又日新也。虽间不奉对，苟文益日新，则若亟见矣。夫观文章，宜若悬衡然，增之铢两则俯，反是则仰，无可私者。秀才诚欲令吾俯乎？则莫若增重其文。今观秀才所增益者，不啻铢两，吾固伏膺而俯矣。（《礼记》：得一善则拳拳服膺，而弗失之。谓奉持之也。一无“膺”字。）愈重，则吾俯滋甚，秀才其懋焉！苟增而不已，则吾首惧至地耳，又何间疏之患乎？还答不悉。宗元白。


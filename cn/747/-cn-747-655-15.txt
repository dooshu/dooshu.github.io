○祭淮渎文

维元和九年岁次甲午十二月朔甲辰某日辰，使谨遣某，用少牢醴酒之奠，昭祷於淮渎长源公之灵：浩浩灵源，滔滔不息。流谦处顺，润下表德。清辉可鉴，浮秽不匿。月映澄鲜，霞明焕。经界区夏，左右万国。百川委输，万灵受职。越海贡诚，载舟竭力。明哲用兴，凶戾潜殛。眇尔吴顽，蔑然蟊贼。鸱张蔡郊，蚁聚淮侧。丧父礼亏，干君志愎。天子命我，涤除妖慝。卒乘桓桓，戈嶷嶷。电率爪牙，雷愤胸臆。王心示怀，士剪犹抑。柔叛诱衷，取顺舍逆。咨尔有神，逮尔有极。彼暴我仁，彼枉我直。归我者昌，倍我者辟。不斩祠祀，不湮沟洫。不殄渠魁，不虐畏逼。不进梯冲，不耀矛戟。火灭燎原，人归寿域。然後洁神牛羊，奉神黍稷。告神有成，谓神不忒。尚飨。


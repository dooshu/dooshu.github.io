◇与张融王思远书

奉教使恭召，会当停公事，但念生平素抱，有乖恩顾。吾性拙人闲，不习仕进，昔尝为行佐，便以不能及公事免黜，此皆眷者所共知也。量己审分，不敢期荣。夙婴贫困，加以疏懒，衣服容发，有足骇者。中以亲老供养，褰裳徒步，脱尔逮今，二代一纪。先朝使其更自正，勉厉於阶级之次，见其纟监缕，或复赐以衣裳，袁、褚诸公咸加劝励，终不能自反也。一不复为，安可重为哉？昔人有以冠一免不重加於首，每谓此得进止之仪。古者以贤制爵。或有秩满而辞老，以庸制禄，或有身病而求归者，永瞻前良，在己何若。又上下年尊，益不愿居官次，废晨昏也。先朝为此，曲申从许，故得连年不拜荣授，而带帖薄禄。既习此岁久，又齿长疾侵，岂宜摄斋河间之听，厕迹东平之僚？本无绝俗之操，亦非能偃蹇为高，此又诸贤所当深察者也。近奉初教，便自希得托迹於客游之末，而固辞荣级，其故何耶？以古之王侯大人。或以此延四方之士、甚美者则有辐凑燕路，慕君王之义，骧镳魏阙，高公子之仁；继有追申白而入楚，羡邹枚而游梁。吾非敢叨夫曩贤，庶欲从九九之遗踪，既於闻道集泮不殊，而幸无职司拘碍，可得奉温清，展私计，志在此尔。（《南齐书·刘传》，永明初，竟陵王子良请为司徒记室，与张融、王思远书。）


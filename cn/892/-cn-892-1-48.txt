诗集卷四十八　古今体诗九十首


黄州春日杂书四绝


其一


楚乡春冷早梅天，柳色波光已斗妍。淮上雁行皆北向，可无消息到侬边。





其二


中州腊尽春犹浅，只有梅花最可怜。坐遣牡丹成俗物，丰肌弱骨不成妍。





其三


清晓披衣寻杖藜，隔墙已见最繁枝。老人无计酬清丽，夜就寒光读《楚辞》。





其四


病腹难堪七碗茶，晓窗睡起日西斜。贫无隙地栽桃李，日日门前看卖花。





晚游城西开善院，泛舟暮归，二首


其一


晚照余乔木，前村起夕烟。棋声虚阁上，酒味早霜前。远谪何须恨，来游不偶然。风光类吾土，乃是蜀江边。





其二


放船江濑浅，城郭近连村。水槛松筠静，市桥灯火繁。谁家挂鱼网，小舫系柴门。卜筑计未定，何妨试买园。





和人雪晴书事


消尽琼瑶云驭归，余寒犹复助风威。垂帘渐学秋霖滴，满地犹疑夜月辉。冻壤相和开荜户，流澌半释拥苔矶。可怜乌鹊饥无食，日暮空林何所依。





奉酬仲闵食新面汤饼，仍闻籴麦甚盛，因以戏之


初见煌煌秀两岐，俄惊落硙雪霏霏。可烦都尉热成汗，绝胜临淄贫易衣。尚有清才对风月，未妨便腹贮书诗。知君货殖夸长袖，满籴千箱待一饥。





读仲闵诗卷，因成长句


喜见西风吹麦秋，年年为逭老农忧。沾涂手足经年种，荐载珠玑一倍收。壮齿君能亲稼穑，异时我亦困锄耰。独怜紫竹堂前月，清夜娟娟照客愁。





送酒与崔诚老


雪堂居士醉方熟，玉涧山人冷不眠。送与安州泼醅酒，从今三日是三年。





与郭生游寒溪，主簿吴亮置酒，郭生喜作挽歌，酒酣发声，坐为凄然。郭生言吾恨无佳词，因为略改乐天《寒食》诗歌之，坐客有泣者。其词曰


乌啼鹊噪昏乔木，清明寒食谁家哭。风吹旷野纸钱飞，古墓累累春草绿。棠梨花映白杨路，尽是死生离别处。冥漠重泉哭不闻，萧萧暮雨人归去。





戏作切语竹诗


隐约安幽奥，萧骚雪薮西。交加工结构，茂密渺冥迷。引叶油云远，攒丛聚族齐。奔鞭迸壁背，脱箨吐天梯。烟筿散孙息，高竿拱桷枅。漏阑零露落，庭度独蜩啼。扫洗修纤笋，窥看诘曲溪。玲珑绿醽醴，邂逅盍闲携。





山行见月四言


吟哦傲兀，仰晤岩月。迈迎崖，银刓玉啮。源鱼喁，岸雁臲卼。卧玩我语，聱牙岌嶪。





忆黄州梅花五绝


其一


邾城山下梅花树，腊月江风好在无。争似姑山寻绰约，四时常见雪肌肤。





其二


一枝价重万琼琚，直恐姑山雪不如。尽爱丹铅竞时好，不知风雪养天姝。





其三


虽老于梅心未衰，今朝谁赠楚江枝。旋倾尊酒临清影，正是吴姬一笑时。





其四


不用相催已白头，一生判却见花羞。扬州何逊吟情苦，不枉清香与破愁。





其五


玉琢青枝蕊缀金，仙肌不怕苦寒侵。淮阳城里娟娟月，樊口江边耿耿参。





访散老不遇


君来不遇我，我到不逢君。古殿依修柏，寒花对暮云。





和王定国


离歌添唧唧，古曲拟行行。不作相随燕，空吟久住莺。瞢腾君上马，寂寞我回城。明日东门外，空舟独自横。





试院观伯时画马绝句


竹头抢地风不举，文书堆案睡自语。看马欲顿风尘，亦思归家洗袍裤。





出局偶书


急景归来早，穷阴晚不开。倾杯不能饮，留待卯君来。





觅俞俊笔


笔工近岁说吴俞，李葛虚名总不如。虽是玉堂挥翰手，自怜白首尚抄书。





鼠须笔


太仓失陈红，狡穴得余鼠。既兴丞相叹，又发廷尉怒。磔肉饲饥猫，分髯杂霜兔。插架刀槊健，落纸龙蛇骛。物理未易诘，时来即所遇。穿墉何卑微，托此得佳誉。





琴枕


高情闲处任君弹，幽梦来时与子眠。彭泽漫知琴上趣，邯郸深得枕中仙。试寻玉轸抛何处，闲唤香云在那边。平素不须烦按抑，秦娥自解语如弦。





书李宗晟《水帘图》


宗晟一轴《水帘图》，寄与南舒李大夫。未向林泉归得去，炎天酷日且令无。





书《龙马图》


先皇御马三千匹，仗下曾骑玉骆骢。金鼎丹成龙亦化，圉人空栈泣西风。





皎然禅师《赠吴凭处士诗》云：“世人不知心是道，只言道在西方妙。还如瞽者望长安，长安在东向西笑。”东坡居士代答云


寒时便具热时风，饥汉那知食药功。莫怪禅师向西笑，缘师身在长安东。





灯花一首赠王十六


金粟钗头次第多，起看缺月带斜河。悬知瑞草桥边夜，笑指灯花说老坡。





王晋卿得破墨三昧，又尝闻祖师第一义，故画邢和璞、房次律论前生图，以寄其高趣。东坡居士既作《破琴诗》以记异梦矣，复说偈云


前梦后梦真是一，彼幻此幻非有二。正好长松水石间，更忆前生后生事。





和芝上人竹轩


洞外复空中，千千万万同。劳师唱竹颂，知是阿谁风。





戏赠秀老


拆却相公庵，泥却驸马竹。天下人总知，流入《传灯录》。





和晁美叔老兄


反观皆自直，相诋竟谁谀。事过始堪笑，梦中今了无。珍材尚空谷，瘦马正长途。未识造物意，茫然同一炉。





暮归


牛羊久已下，寂寞掩柴扉。水鹳鸣城堞，飞萤上戟衣。夜凉江海近，天阔斗牛微。何日招舟子，寒江北渡归。





待旦


梦破山骨冷，扶桑未放晓。披衣坐虚堂，缺月犹皎皎。扬泉漱寒冽，激齿冰雪绕。百体喜坚壮，万象觉清悄。簪履事朝谒，神魂飞窅渺。龛灯蚌珠剖，炉穗玉绳袅。浮念恍已消，真庭谅非杳。须臾霁霞起，赫奕射林表。高树引凉蝉，深枝啅栖鸟。二虫彼何为，逐动自纷扰。悠悠天宇内，岂复论大小。覆盎舞醯鸡，浓昏恣飞绕。定知达观士，方寸常了了。世无陶靖节，此乐知者少。





约吴远游与姜君弼吃蕈馒头


天下风流笋饼啖，人间济楚蕈馒头。事须莫与缪汉吃，送与麻田吴远游。





除夜访子野食烧芋戏作


松风溜溜作春寒，伴我饥肠响夜阑。牛粪火中烧芋子，山人更吃懒残残。





北归度岭寄子由


青松盈尺间香梅，尽是先生去后栽。应笑来时无一物，手携拄杖却空回。





《鸣泉思》，思君子也。君子抱道且殆，而时弗与，民咸思之。鸣泉故基堙圮殆尽，眉山苏轼搔首踟蹰，作《鸣泉思》以思之


鸣泉鸣泉，经云而潺湲。拔为毛骨者修竹，蒸为云气者霏烟。山夔莫能隐其怪，野翟讵敢藏其奸。茅庐肃肃，昔有人焉。其高如山，其清如泉。其心金与玉，其道砥与弦。执德没世，落月入地。英名皎然，阳曦丽天。旧隐寂寂，新篁娟娟。思彼君子，我心如悬。谷鸟在上，岩花炫前。鸣泉鸣泉，使我菀结而华颠。





丰年有高廪诗


颂声歌盛旦，多黍乐丰年。近见藏高廪，遥知熟大田。在畴纷已获，如阜隐相连。鲁史详而记，神仓赋且全。舂人洪蓄积，祖庙享恭虔。圣后忧农切，宜哉报自天。





万菊轩


一轩高为黄花设，富拟人间万石君。佳本尽从方外得，异香多在月中闻。引泉北涧分清露，开径南山破白云。此意欲为知者道，陶翁犹自未离群。





韩幹马


少陵翰墨无形画，韩幹丹青不语诗。此画此诗今已矣，人间驽骥漫争驰。





送煮菜赠包安静先生


野菜此出珍又珍，送与西邻病酒人。便须起来和热吃，不消洗面裹头巾。





沿流馆中得二绝句


其一


淮西功业冠吾唐，吏部文章日月光。千载断碑人脍炙，不知世有段文昌。





其二


李白当年流夜郎，中原无复汉文章。纳官赎罪人何在，壮士悲歌泪万行。





梦中赋裙带


百叠漪漪风皱，六铢云轻。植立含风广殿，微闻环佩摇声。





王定国自彭城往南都，时子由在宋幕，求家书，仆醉不能作，独以一绝句与之


王郎西去路漫漫，野店无人霜月寒。泪尽粉笺书不得，凭君送与卯君看。





司命宫杨道士息轩


无事此静坐，一日似两日。若活七十年，便是百四十。黄金几时成，白发日夜出。开眼三千秋，速如驹过隙。是故东坡老，贵汝一念息。时来登此轩，目送过海席。家山归未能，题诗寄屋壁。





赠黄州官妓


东坡五载黄州住，何事无言及李宜。却似西川杜工部，海棠虽好不吟诗。





六言乐语


桃园未必无杏，银矿终须有铅。荇带岂能拦浪，藕花却解留莲。





题领巾绝句


临池妙墨出元常，弄玉娇姿笑柳娘。吟雪要看惊太傅，断弦何必试中郎。





书裙带绝句


任从酒满翻香缕，不愿书来系彩笺。半接西湖横绿草，双垂南浦拂红莲。





虎跑泉


金沙泉涌雪涛香，洒作醍醐大地凉。解妒九天河影白，遥通百谷海声长。僧来汲月归灵石，人到寻源宿上方。更续《茶经》校奇品，山瓢留待羽仙尝。





端砚诗


披云离北岩，度岭入中夏。重藉剪楚茅，方函斫英槚。骚坛意莫逆，匠石语□奓。匪垩劳运斤，如带防毁。砺□□□□，观隅整同厦。津津剖马肝，索索模羊觟。气逼松滋豪，姻联雪涛姹。登堂却蹒跚，饮水何。守墨面宜黔，含贞口终哑。静惟有寿焉，玷尚可磨也。鲁史记获麟，晋帖题裹鲊。供给到唐文，护持等商斝。眉形空爱纤，风字仍嫌哆。载观七八评，咸本六一写。退然敢摩肩，信矣俱出跨。始知尹公他，不媚王孙贾。铭诗与器传，篆刻当碑打。严韵拾孑遗，微才任聊且。





张无尽过黄州，徐君猷为守，有四侍人，姓为孙、姜、阎、齐。适张夫人携其一往婿家，既暮复还，乃阎姬也，最为徐所宠，因书绝句云


玉笋纤纤揭绣帘，一心偷看绿萝尖。使君三尺毬头帽，须信从来只有檐。





铜陵县陈公园双池二首


其一


南北山光照绿萝，濯缨洗耳不须多。天空月满宜登眺，看取青铜两处磨。





其二


落帆重到古铜官，长是江风阻往还。要使谪仙回舞袖，千年醉拂五松山。





咏槟榔


异味谁栽向海滨，亭亭直干乱枝分。开花树杪翻青箨，结子苞中皱锦纹。可疗饥怀香自吐，能消瘴疠暖如熏。堆盘何物堪为偶，蒌叶清新卷翠云。





正月八日招王子高饮


屋雪号风苦战贫，纸窗迎日稍知春。正如薝蔔林中坐，更对芙蓉城里人。昨想玉堂空冷彻，谁分银榼送清醇。海山知有东南角，正看归鸿作小颦。





醉中题鲛绡诗


天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。二气变流光，万里风云快。灵旗摇红纛，赤虬喷滂湃。家近玉皇楼，彤光照世界。若得明月珠，可偿逐客债。





无题


帘卷窗穿户不扃，隙尘风叶任纵横。幽人睡足谁呼觉，攲枕床前有月明。





葛延之赠龟冠


南海神龟三千岁，兆协朋从生庆喜。智能周物不周身，未免人钻七十二。谁能用尔作小冠，岣嵝耳孙创其制。君今此去宁复来，欲慰相思时整视。





别海南黎民表


我本海南民，寄生西蜀州。忽然跨海去，譬如事远游。平生生死梦，三者无劣优。知君不再见，欲去且少留。





雅安人日次旧韵二首


其一


人日滞留江上村，定知芳草怨王孙。题诗寄远方挥翰，扶杖登高独出门。柳色忍看成感叹，花前归思自飞翻。浮阳披冻虽才弄，已觉春工漏一元。





其二


似闻高隐在前村，坐膝扶床戏子孙。自赏春光携桂酒，喜逢晴色款柴门。屏间带日金人活，头上迎风彩胜翻。蓬鬓扶疏吾老矣，岂能旧貌改新元。





和代器之


雨过郊原一番新，寻芳车马踏无尘。普天冷食闻前古，萧寺清游属两人。不作佺期问新历，颇同之问感余春。明年归藉梨花上，应会群贤及四邻。





自题金山画像


心似已灰之木，身如不系之舟。问汝平生功业，黄州惠州儋州。





《归来引》送王子立归筠州


归去来兮，世不汝求胡不归。汹北望之横流兮，渺西顾之尘霏。纷野马之决骤兮，幸余首之未。出彭城而南骛兮，眷丘陇而增欷。乱清淮而俯鉴兮，惊昔容之是非。念东坡之遗老兮，轻千里而款余扉。共雪堂之清夜兮，揽明月之余辉。曾鸡黍之未熟兮，叹空室之伊威。我挽袖而莫留兮，仆夫在门歌《式微》。归去来兮，路渺渺其何极。将税驾于何许兮，北江之南，南江之北。于此有人兮，俨峨峨其丰硕。孰居约而尔肥兮，非糠核其何食。久抱一而不试兮，愈温温而自克。吾居世之荒浪兮，视昏昏而听默默。非之子莫振吾过兮，久不见恐自贼。吾欲往而道无由兮，子何畏而不即。将以彼为玉人兮，以子为之璞也。





黄泥坂词


出临皋而东骛兮，并丛词而北转。走雪堂之坡陀兮，历黄泥之长坂。大江汹以左缭兮，渺云涛之舒卷。草木层累而右附兮，蔚柯丘之葱蒨。余旦往而夕还兮，步徙倚而盘桓。虽信美而不可居兮，苟娱余于一盼。余幼好此奇服兮，袭前人之诡幻。老更变而自哂兮，悟惊俗之来患。释宝璐而被缯絮兮，杂市人而无辨。路悠悠其莫往来兮，守一席而穷年。时游步而远览兮，路穷尽而旋反。朝嬉黄泥之白云兮，暮宿雪堂之青烟。喜鱼鸟之莫余惊兮，幸樵苏之我嫚。初被酒以行歌兮，忽放杖而醉偃。草为茵而块为枕兮，穆华堂之清宴。纷坠露之湿衣兮，升素月之团团。感父老之呼觉兮，恐牛羊之予践。于是蹶然而起，起而歌曰：月明兮星稀，迎余往兮饯余归。岁既宴兮草木腓，归来归来兮，黄泥不可以久嬉。





清溪词


大江南兮九华西，泛秋浦兮乱清溪。水渺渺兮山无蹊，路重复兮居者迷。烂青红兮粲高低，松十里兮稻千畦。山无人兮云朝跻，霭濛濛兮渰凄凄。啸林谷兮号水泥，走鼪鼯兮下凫鹥。忽孤垒兮隐重堤，杳冥茫兮闻犬鸡。郁万瓦兮鸟翼齐，浮轩楹兮飞栱枅。雁南归兮寒蜩嘶，弄秋水兮挹玻璃。朝市合兮杂髦，挟箪瓢兮佩锄犁。鸟兽散兮相扶携，隐惊雷兮骛长霓。望翠微兮古招提，挂木杪兮翔云梯。若有人兮怅幽栖，石为门兮云为闺。块虚堂兮法喜妻，呼猿狙兮子鹿麛。我欲往兮奉杖藜，独长啸兮谢阮嵇。





上清词


南山之幽，云冥冥兮。孰居此者，帝侧之神君。君胡为乎山之幽，顾宫殿兮久淹留。又曷为一朝去此而不顾兮，悲此空山之人也。来不可得而知兮，去固不可得而讯也。君之来兮天门空，从千骑兮驾飞龙。隶辰星兮役太岁，俨昼降兮雷隆隆。朝发轸兮帝庭，夕弭节兮山宫。有妖兮虐下土，精为星兮气为虹。爱流血之滂沛兮，又嗜疟疠与螟虫。啸盲风而涕淫雨兮，时又吐旱火之烛融。衔帝命以下讨兮，建千仞之修锋。乘飞霆而追逸景兮，歙砉扫灭而无踪。忽崩播其来会兮，走海岳之神公。龙车兽鬼不知其数兮，旗纛晻霭而冥蒙。渐俯伛以旅进兮，锵剑佩之相砻。司杀生之必信兮，知上帝之不汝容。既约束以反职兮，退战栗而愈恭。泽充塞于四海兮，独澹然其无功。君之去兮天门开，款阊阖兮朝玉台。群仙迎兮塞云汉，俨前导兮纷后陪。历玉阶兮帝迎劳，君良苦兮马虺颓。闵人世兮迫隘，陈下土兮帝所哀。返琼宫之嵯峨兮，役万灵之喧豗。默清净以无为兮，时节狩于斗魁。诣通明而献黜陟兮，轶荡荡其无回。忽表里之焕霍兮，光下烛于九垓。时游目以下览兮，五岳为豆，四溟为杯。俯故宫之千柱兮，若毫端之集埃。来非以为乐兮，去非以为悲。谓神君之既返兮，曾颜咫尺之不违。升秘殿以内悸兮，魂凛凛而上驰。忽寤寐以有得兮，敢沐浴而献辞。是耶非耶，臣不可得而知也。





山坡陀行


山坡陀兮下属江，势崖绝兮游波所荡如颓墙。松茀律兮百尺傍，拔此惊葛藟之上。不见日兮下可依，吾曳杖兮吾僮亦吾之书随。藐余望兮水中泜，颀然而长者黄冠而羽衣。浣颐坦腹盘石箕坐兮，山亦有趾安不危，四无人兮可忘饥。仙人偓佺自言其居瑶之圃，一日一夜飞相往来不可数。使其开口言兮，岂惟河汉无极惊余心。默不言兮，蹇昭氏之不鼓琴。憺将山河与日月长在，若有人兮，梦中仇池我归路。此非小有兮，噫乎何以乐此而不去。昔余游于葛天兮，身非陶氏犹与偕。乘渺茫良未果兮，仆夫悲余马怀。聊逍遥兮容与，晞余发兮兰之渚。余论世兮千载一人犹并时，余行诘曲兮欲知余者稀。峨峨洋洋余方乐兮，譬余系舟于水，鱼潜鸟举亦不知。何必每念辄得，应余若响，坐有如此兮人子期。





醉翁操


琅邪幽谷，山水奇丽。泉鸣空涧，若中音会。醉翁喜之，把酒临听，辄欣然忘归。既去十余年，而好奇之士沈遵闻之，往游焉，以琴写其声，曰《醉翁操》。节奏疏宕，而音指华畅，知琴者以为绝伦。然有其声而无其辞，翁虽为作歌，而与琴声不合。又依《楚辞》作《醉翁引》，好事者亦倚其辞以制曲，虽粗合均度，而琴声为辞所绳约，非天成也。后三十余年翁既捐馆舍，而遵亦殁久矣。有庐山玉涧道人崔闲，特妙于琴，恨此曲之无词，乃谱其声，而请于东坡居士以补之云。

琅然，清圜，谁弹？响空山，无言。惟翁醉中和其天，月明风露娟娟，人未眠，荷蒉过山前，曰有心也哉此贤。醉翁啸咏，声和流泉。醉翁去后，空有朝吟夜怨。山有时而童颠，水有时而回川。思翁无岁年，翁今为飞仙，此意在人间，试听徽外三两弦。





次韵借观《睢阳五老图》


国老安荣心自闲，紫袍金带旧簪冠。星骑箕簸扬糠粃，斗掌权衡表汉桓。冬有愆阳嫌薄热，夏多沴气畏轻寒。赖得五贤清雅出，俾人敬慕肃容看。





题金山寺回文体


潮随暗浪雪山倾，远浦渔舟钓月明。桥对寺门松径小，槛当泉眼石波清。迢迢绿树江天晓，霭霭红霞晚日晴。遥望四边云接水，碧峰千点数鸥轻。





赠姜唐佐


生长茅间有异芳，风流稷下古诸姜。适从琼管鱼龙窟，秀出羊城翰墨场。沧海何曾断地脉，白袍端合破天荒。锦衣他日千人看，始信东坡眼力长。





水月寺


千尺长松挂薜萝，梯云岭上一声歌。湖山深秀有何处，水月池中桂影多。





半月泉，苏轼、曹辅、刘季孙、鲍朝懋、郑嘉会、苏固同游。元祐六年三月十一日


请得一日假，来游半月泉。何人施大手，擘破水中天。





游何山


今古何山是胜游，乱峰萦转绕沧洲。云含老树明还灭，石碍飞泉咽复流。遍岭烟霞迷俗客，一溪风雨送归舟。自嗟尘土先衰老，底事孤僧亦白头。





自题临文与可画竹


石室先生清兴动，落笔纵横飞小凤。借君妙意写筼筜，留与诗人发吟讽。





宝墨亭


山阴不见换鹅经，京口空传《瘗鹤铭》。潇洒谪仙来作郡，风流太守为开亭。两篇玉蕊尘初涤，四体银钩迹尚青。我久临池无所得，愿观遗法快沉冥。





双井白龙


岩泉未入井，蒙然冒沙石。泉嫩石为厌，石老生罅隙。异哉寸波中，露此横海脊。先生酌泉笑，泉秀神龙蛰。举手玉箸插，忽去银钉掷。大身何时布，大翮翔霹雳。谁言鹏背大，更觉宇宙窄。





瑞金东明观


浮金最好溪南景，古木楼台画不成。天籁远兼流水韵，云璈常听步虚声。青鸾白鹤蟠空下，翠草玄芝匝地生。咫尺仙都隔尘世，门前车马任纵横。





题清淮楼


观鱼惠子台芜没，梦蝶庄生冢木秋。惟有清淮供四望，年年依旧背城流。





西湖绝句(1)


毕竟西湖六月中，风光不与四时同。接天莲叶无穷碧，映日荷花别样红。





戏答佛印


远公沽酒饮陶潜，佛印烧猪待子瞻。采得百花成蜜后，不知辛苦为谁甜。





失题三首


其一


木落沙明秋浦，云卧烟淡潇湘。曾学扁舟范蠡，五湖深处鸣榔。





其二


望断水云千里，横空一抹晴岚。不见邯郸归路，梦中略到江南。





其三


公子只应见画，此中我独知津。写到水穷天杪，定非尘土间人。





来鹤亭


鸿渐偏宜丹凤南，冠霞帔月影毵毵。酒酣亭上来看舞，有客新名唤作耽。



* * *



(1) 此诗见《锦绣万花谷·后集》卷三。按，此为杨万里作，见《诚斋集》卷二三，《锦绣万花谷》误收。






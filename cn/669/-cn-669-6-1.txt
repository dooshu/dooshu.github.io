1　儀禮之五禮亡軍禮　吉凶賓嘉四禮共十七篇　儀禮亦稱曲禮　臣瓚謂儀禮乃經禮　逸禮諸篇見存處　經禮三百曲禮三千


三禮義宗全云：「崔靈恩作。」云：「儀禮十七篇，吉禮三，凶禮四，賓禮三，嘉禮七，軍禮皆亡。」禮器注：「曲禮，謂今禮也。」即指儀禮。而儀禮疏云：「亦名曲禮。」【原注】晉荀崧亦云。朱文公從漢書藝文志臣瓚注，謂儀禮乃經禮也。曲禮皆微文小節，如今曲禮、少儀、内則、玉藻、弟子職，所謂「威儀三千」也。逸禮中霤在月令注疏。奔喪、投壺，釋文引鄭氏云：「實曲禮之正篇。」又遷廟、釁廟，見大戴記，可補經禮之闕。

【全云】草廬所輯儀禮逸經十八篇，蓋本於此。

【元圻案】經義考引崔靈恩曰：「儀禮者，周公所制。吉禮惟得臣禮三篇，凶禮得四篇。上自天子，下自庶人，其禮同等。餘三篇皆臣禮。賓禮惟存三篇，軍禮亡失，嘉禮得七篇。」〇禮器：「經禮三百，曲禮三千，其致一也。」注：「經禮，謂周禮也。周禮六篇，其官有三百六十。曲猶事也，事禮謂今禮也。禮篇多亡，本數未聞，其中事儀三千。」〇儀禮疏一：「儀禮，一部之大名，亦名曲禮者，見行事有屈曲，故有二名也。」〇宋書禮志一：「太興初，議置周官、禮記鄭氏博士。太常荀崧上書曰：『儀禮一經，所謂曲禮，鄭玄於禮特明，皆有證據，宜置鄭儀禮博士。』」〇月令：「孟春，其祀户，祭先脾。」注：「凡祭五祀于廟，用特牲，有主有尸，皆先設席于奥。祀户之禮，南面設主于户内之西，乃制脾及腎爲俎，奠于主北。又設盛于俎西，祭黍稷、祭肉、祭醴，皆三。祭肉，脾一，腎再。既祭，徹之，更陳鼎俎，設饌于筵前，迎尸，略于祭宗廟之儀。」又：「孟夏，其祀竈，祭先肺。」注：「祀竈之禮，先席于門之奥，東面設主于竈陘，乃制肺及心肝爲俎，奠于主西。又設盛于俎南，亦祭黍三，祭肺、心、肝各一。祭醴三〔一〕。亦既祭徹之，更陳鼎俎，設饌于筵前，迎尸如祀户之禮。」又：「孟秋，其祀門，祭先肝。」注：「祀門之禮，北面設主于門左樞，乃制肝及肺心爲俎，奠于主南。又設盛于俎東，其他皆如祭竈之禮。」又：「孟冬，其祀行祭先腎。」注：「祀行之禮，北面設主于軷上，乃制腎及脾爲俎，奠于主南。又設盛于俎東，祭肉、腎一、脾再，其他皆如祀門之禮。」疏云：「皆中霤禮文。」又：「中央土，其祀中霤，祭先心。」注：「中霤，猶中室也。土主中央，而神在室。古者複穴，是以名室爲霤云。祀中霤之禮，設主于牖下，乃制心及肺肝爲俎，其祭肉，心、肺、肝各一，他皆如祀户之禮。」「祀中霤」以下，亦當是中霤禮文，疏不注者，以本祀中霤，不言可知也。〇朱子曰：「今按禮經威儀，劉向作經禮〔二〕、曲禮，而中庸以禮經爲禮儀，鄭玄等皆曰經禮即周禮，曲禮即今儀禮。臣瓚曰：『周禮三百，特官名耳。經禮謂冠昏吉凶。』蓋以儀禮爲經禮也。而近世括蒼葉夢得曰：『經禮，制之凡也；曲禮，文之目也。先王之世，二者蓋皆有書，藏於有司，祭祀、朝覲、會同，則太史執之以涖事，小史讀之以喻衆，而鄉大夫受之以教萬民，保氏掌之以教國子者，亦此書也。』愚意禮篇三名，禮器爲勝；諸儒之説，瓚、葉爲長。蓋周禮乃制治立法，設官分職之書，而非專爲禮設也。至於儀禮，則其中冠、昏、喪、祭、燕、射、朝、聘，自爲經禮大目，亦不容專以曲禮名之也。又嘗考之經禮，固今之儀禮，其存者十七篇，而其逸見於他書者，猶有投壺、奔喪、遷廟等篇。其不可見者，又有古經增多三十九篇。而明堂、陰陽、王史氏記數十篇，及河間獻王所輯禮樂古事多至五百餘篇，倘或猶有逸在其間者。大率且以春官所領五禮之目約之，則其初固當有三百餘篇亡疑矣。所謂曲禮，則皆禮之微文小節，如今曲禮、少儀、内則、玉藻、弟子職篇所記事親事長、起居飲食、容貌辭氣之法，制器備物、宗廟宫室、衣冠車旂之等，凡所以行乎經禮之中者，其篇之全數雖不可知，然條而析之，亦應不下三千有餘矣。」〇梁書儒林崔靈恩傳：「靈恩，清河武城人也。徧通五經，尤精三禮三傳，制三禮義宗四十七卷。」書録解題作三十卷，蓋是書宋末猶存也。〇晉書荀崧傳：「字景猷，潁川臨潁人。太尉彧之玄孫也。元帝踐阼，徵拜尚書僕射。與刁協共定中興禮儀。」〇元吴氏澄纂儀禮逸經八篇，一投壺禮，二奔喪禮，三公冠禮，四諸侯遷廟禮，五諸侯釁廟禮，六中霤禮，七禘于太廟禮，八王居明堂禮。自識云：「其二取之小戴記，其三取之大戴記，其三取之鄭氏注。」又纂儀禮傳十篇：冠義、昏義、士相見義、鄉飲酒義、鄉射義、燕義、大射義、聘義、公食大夫義、朝事義。〇漢書河間獻王傳：「獻王所得書皆古文先秦舊書，周官、尚書、禮、禮記。」周官不稱「禮」，明是設官分職之書，安得謂之經禮？師古注曰：「禮者，禮經也。禮記者，諸儒記禮之説也。」據此，則儀禮之爲經禮明矣。

〔一〕「三」，原作「二」，據四庫本禮記注疏卷一五月令改。

〔二〕「經禮」，原作「禮經」，據四庫本經義考卷一三〇儀禮一乙正。






○赏旧左右议

昔晋文反国，爰议从亡之赏；汉皇定鼎，先说入蜀之功；太宗兆协大横，未亡代邸之旧；光武符膺赤伏，犹念颍川之勤。此一霸三王，名高前代，岂溺情於近习，曲私於一物哉？盖理有必然，义不得已也。《书》曰：“人惟求旧。”左右等攀附鳞翼，多历岁年，入参社稷之守，出为羁绁之仆，冒犯锋镝，契阔险难，或力尽鞍甲，恩泽莫沾，或身没战场，子孙未录。群议不息，实由於此。今时来有运，天门已开，故攀柱之欢未绝，积薪之叹尚深，若不申此大通，（疑）考之群望，介之推高洁，犹未免言。臣等虑不及远，辄申狂瞽，伏惟深察，悚栗谨议。


○道不在人

道所以达天下，亦所以穷天下，虽昆虫草木，皆被之矣。故天知道不能自作，然後授之以时。时也者机也，在天为四气，在地为五行，在人为宠辱忧惧通厄之数。故穷不可以去道，文王拘也，王於周。道不可以无时，仲尼毁也，垂其教。彼圣人者，岂违道而戾物乎？在乎时与不时耳。是以道为人困，而时夺天功。卫鹤得而乘轩，鲁麟失而伤足。


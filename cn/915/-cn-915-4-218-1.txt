◇蛇变上封事

臣闻和气致祥，乖气致灾，休征则五福应，咎征则六极至。夫善不妄来，灾不空发，必应行而至。王者心有所惟，意有所想，虽未形颜色，而五星以之推移，阴阳为其变度。以此而观，天之与人，岂不符哉？《尚书》曰：「天齐乎人，假我一日。」是其明征也。夫皇极不建，则有蛇龙之孽。《诗》云：「惟虺惟蛇，女子之祥。」故《春秋》书郑昭公时，两蛇斗于南门之外，其后昭公殆以女败；昔周康王承文王之盛，一朝宴起，夫人不鸣璜，宫门不击檄，《关雎》之人，见几而作。夫女谒行则谗夫昌，谗夫昌则苞苴通，故殷汤以之自戒，终济亢旱之灾。惟陛下思乾刚之道，别内外之宜，崇帝乙之制，受元吉之祉，抑皇甫之权，割艳妻之爱，则蛇变可消，祯祥立应。殷戊、宋景，其事甚明。（《后汉·杨震附传》，又见袁宏《后汉纪》二十三）


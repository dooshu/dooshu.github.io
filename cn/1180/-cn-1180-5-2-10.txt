女巫出入


汉史纪：武帝时，女巫往来宫中，教美人度厄，每屋辄理木人祭之。因妬忌恚骂，更相告讦，以为咒咀。上怒，多所击杀。上心既疑，尝梦木人数千，持杖欲击上，因是体不平。

江充自知为太子所恶，因言上疾，祟在巫蛊。于是使江充治巫蛊狱。充云：“于太子宫得木人尤多。”太子愤恨，无以自明，于是发武库兵捕江充诛之。武帝怒，使人捕太子。太子自缢。

西汉史上记：武帝时，纵容民间女巫出入宫中（女巫，如今师婆之类）。教宫人每祈祷解厄，刻木为神道形像，埋在屋里，时常祷祀以祈福。于是宫人每有彼此妒忌怨骂者，就告讦于武帝，说他每在背地里雕刻人形，魇镇咒咀主上。武帝发怒，打死宫人甚多。武帝心中既疑，尝梦木人数千，持杖要来打他，因此身体欠安。

有奸臣江充，自知太子恶他，见帝年老，恐日后为太子所诛，因奏说：“主上这疾，由巫蛊魇镇所致。”武帝信之，就着江充穷治巫蛊之狱，遍宫中掘地搜寻木人。江充就借此倾陷太子，说：“臣到太子宫中，掘得木人尤多。”武帝怒。太子负屈，无以自明，不胜愤慨之心，遂擅发武库兵仗，捕得江充诛之。武帝愈怒，说太子谋反，使人捉拿太子。太子惶惧，走出湖县，自缢而死。

大抵妇人妒宠相谗，乃其常态。但使宫禁严密，不许外人擅自出入，妃嫔近幸之人，不许彼此无事往来，则闺闼自然清肃，谗害不生。至于女巫邪术，尤不可近。俗语云：“三婆不入门，便是好人家。”（谓师婆，卦婆，卖婆也。）况于天子之宫禁，而可容此辈出入乎？

武帝只因不能禁绝于初，故致自生疑惑，而奸人乘间构祸，骨肉伤残，后虽追悔，亦何及哉！此万世所当鉴戒也。






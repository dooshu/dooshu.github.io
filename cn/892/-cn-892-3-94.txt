文集卷九十四


跋李伯时《孝经图》


观此图者，易直子谅之心，油然生矣。笔迹之妙，不减顾、陆。至第十八章，人子之所不忍者，独寄其仿佛。非有道君子不能为，殆非顾、陆之所及。卷七〇





跋卢鸿学士《草堂图》


此唐卢丞相、段文昌本，今在内侍都知刘君元方家。元祐三年七月，予馆伴北使于都亭驿，刘以示予，为赋此篇。迨、过远来省，书令同作。卷七〇





跋南唐《挑耳图》


王晋卿尝暴得耳聋，意不能堪，求方于仆。仆答之云：“君是将种，断头穴胸，当无所惜，两耳堪作底用，割舍不得？限三日疾去，不去，割取我耳。”晋卿洒然而悟。三日，病良已，以颂示仆云：“老坡心急频相劝，性难只得三日限。我耳已较君不割，且喜两家总平善。”今见定国所藏《挑耳图》，云得之晋卿，聊识此事。元祐六年八月二日，轼书。卷七〇





跋《摘瓜图》


元稹《望云骓歌》云：“明皇当时无此马，不免骑驴来幸蜀。”信如稹言，岂有此权奇蹀躞、与嫔御摘瓜山谷间，如思训之图乎？然禄山之乱，崔图在蜀，储设甚备；“骑驴”，当时虚语耳。卷七〇





书唐名臣像


李卫公言“唐俭辈不足惜”，观其容貌，殆非所谓名下无虚士。卷七〇





书许道宁画


泰人有屈鼎笔者，许道宁之师。善分布涧谷，间见屈曲之状，然有笔而无思致，林木皆晻霭而已。道宁气格似过之，学不及也。卷七〇





书黄鲁直画跋后三首


远近景图


舟未行而风作，固不当行；若中途遇风，不尽力牵挽以投浦岸，当何之耶？鲁直怪舟师不善预相风色可也，非画师之罪。绍圣二年正月十一日，惠州思无邪斋书。卷七〇





北齐校书图


画有六法，赋彩拂澹其一也，工尤难之。此画本出国手，止用墨笔，盖唐人所谓粉本。而近岁画师乃为赋彩，使此六君子者，皆涓然作何郎傅粉面，故不为鲁直所取，然其实善本也。绍圣二年正月十二日，思无邪斋书。卷七〇





右军斫脍图


谢安石人物为江左第一，然其为政，殊未可逸少意，作书讥消，殆欲痛哭，此所谓“君子爱人以德”者。以纸五十万与桓温，何足道！此乃史官之陋，而鲁直亦云尔，何哉？书生见五十万纸，足了一世，举以与人，真异事耳。本传又云：“兰亭之会，或以比金谷，而以逸少比季伦。逸少闻之甚喜。”金谷之会，皆望尘之友也。季伦之于逸少，如鸱鸢之于鸿鹄，尚不堪作奴，而以自比，决是晋、宋间妄语。史官许敬宗，真人奴也，见季伦金多，以为贤于逸少。今鲁直又怪画师不能得逸少高韵，岂不难哉！余在惠州，徐彦和寄此画，求余跋尾，书此以发千里一笑。绍圣二年正月十二日，东坡居士书。卷七〇





跋《醉道士图》


仆素不喜酒，观正父《醉士图》，以甚畏执杯持耳翁也。子瞻书。卷七〇





再跋《醉道士图》


熙宁元年十二月二十九日，再过长安，会正父于毋清臣家。再观《醉士图》，见子厚所题，知其为予噱也。持耳翁余固畏之，若子厚，乃求其持而不得者。他日再见，当复一噱。时与清臣、尧夫、子由同观。子瞻书。卷七〇





题真一酒诗后


予作蜜酒，格味与真一相乱。每米一斗，用蒸饼面二两半，如常法取醅液，再入蒸饼面一两酿之。三日尝看，味当极辣且硬，且以二斗米炊饭投之，若甜软，则每投更入面与饼各半两。又二日，再投而熟。全在酿者斟酌损益也。入少水为妙。《增刊校正王状元集注分类东坡先生诗》卷二四《蜜酒歌》注文





书柳文《瓶赋》后


汉黄门郎扬雄作《酒箴》，以讽谏成帝。其文为酒客难法度士，譬之于物，曰：“子犹瓶矣。观瓶之居，思井之眉。处高临深，动常近危。酒醪不入口，臧水满怀。不得左右，牵于徽。一旦碍，为瓽所。身提黄泉，骨肉为泥。自用如此，不如鸱夷。鸱夷滑稽，腹如大壶。尽日盛酒，人复借酤。常为国器，托于属车。出入两宫，经营公家。由是言之，酒何过乎！”或曰：柳子厚《瓶赋》，拾《酒箴》而作。非也。子云本以讽谏，设问以见意耳，当复有答酒客语。而陈孟公不取，故史略之，子厚盖补亡耳。然子云论屈原、伍子胥、晁错之流，皆以不智讥之；而子厚以瓶为智，几于信道知命者，子云不及也。子云临忧患，颠倒失据，而子厚尤不足观，二人当有愧于斯文也耶！元祐六年六月二十七日。《河东先生集》附录





引说先友记


昔柳子厚记其先友六十七人于其墓碑之阴。考之于《传》，卓然知名者盖二十人。子厚曰：“先君之所友，天下之善士举集焉。”

袁　高：恕己子，《唐·传》第四十五卷。

姜公辅：七十七。

齐　映：七十五。

严　郢：七十。

穆　赞：举子，弟质，八十八。

裴　枢：六十五。

杜黄裳：九十四。

杨　凭：弟凝，八十五。

李　鄘：七十一。

梁　肃：一百二十七《文艺传》中。

韩　愈：一百一。

许孟容：八十七。

袁　滋：七十六。

卢　群：七十二。

郑余庆：九十。

奚　陟：八十九。

卢景亮：八十九。

杨於陵：八十八。

高　郢：九十。

柳　登：芳子，弟冕，五十七。《河东先生集》附录





自跋《石恪三笑图赞》


近于士人家，见石恪画此图，三人皆大笑，至于冠服衣履手足皆有笑态。其后三小童，罔测所谓，亦复大笑。世间侏儒观优，而或问其所见，则曰：“长者岂欺我哉！”此画正类此。写呈钦之兄，想亦当捧腹绝倒，抚掌胡卢，冠缨索绝也。《重编东坡先生外集》卷二三





自跋《南屏激水偈》


熙宁中作此偈，以示用文阇黎。后十六年，再过南屏，复录以示云玩上座。元祐四年九月望日。《重编东坡先生外集》卷二二





辩曾参说


孔子曰：“参乎，吾道一以贯之。”曾子曰：“唯。”子出。门人曰：“何谓也？”曰：“夫子之道，忠恕而已矣。”师弟子答问，未尝不“唯”，而曾子之“唯”，独记于《论语》。一“唯”之外，口耳俱丧，而门人方欲问其所谓，此系风捕影之流也，何足实告哉！《经进东坡文集事略》卷五七





自书《庄子》二则跋


南窗无事，因偶书《南华》二则。轼。《晚香堂苏帖》





自跋《胜相院经藏记》


予夜梦宝月索此文，既觉，已三鼓。引纸信笔，一挥而成。元丰三年九月十二日四鼓书。《经进东坡文集事略》卷五四《胜相院经藏记》郎晔注引





自跋《石恪画维摩赞》《鱼枕冠颂》


仆在黄冈时，戏作此等语十数篇，渐复忘之。元祐三年八月廿九日，同僚早出，独坐玉堂，忽忆此二首，聊复录之。翰林学士眉山苏轼记。《三希堂法帖》





自跋《洞庭春色赋》《中山松醪赋》


始，安定郡王以黄柑酿酒，名之曰“洞庭春色”。其犹子德麟，得之以饷余，戏为作赋。后余为中山守，以松节酿酒，复为赋之。以其事同而文类，故录为一卷。绍圣元年闰四月廿一日，将适岭表，遇大雨，留襄邑，书此。东坡居士记。《三希堂法帖》





题赠黎子云《千文》后


登临览观之乐，山川风物之美。将归老于故丘，布衣幅巾，从邦君于其上，酒酣乐作，援笔而赋之，以颂黎侯之遗爱，尚未晚也。轼。《大观录》卷五





《醉翁亭记》书后跋


庐陵先生以庆历八年三月己未刻石亭上。字画褊浅，恐不能传远，滁人欲改刻大字久矣。元祐六年，轼为颍州，而开封刘君季孙自高邮来，过滁，滁守河南王君诏请以滁人之意，求书于轼。轼于先生为门下士，不可以辞。十一月乙未。《金石续编》卷一五





跋杨文公与王魏公帖


夜得一士，旦而告人，察其情，若喜不寐者。蒋氏不知何从得之，在其孙彝处也。世言文公为魏公客，公经国大谋，人所不知者，独文公得与。观此帖，不特见文公好贤乐士之急。旦得一士，必亟告之，其补于公者，固亦多矣。片纸折封，尤见前人至诚相与，简易平实，不为虚文，安得复有隐情不尽、不得已而苟从者？皆可为后法也。《避暑录话》卷下





题陶靖节《归去来辞》后


予久有陶彭泽赋《归去来辞》之愿而未能，兹复有岭南之命，料此生难遂素志。舟中无事，倚原韵，用鲁公书法，为此长卷，不过暂舒胸中结滞，敢云与古人并驾寰区也耶！东坡居士轼并识。《古缘萃录》卷一





题杜子美《桤木》诗后


蜀中多桤木，读如欹仄之“欹”，散材也，独中薪耳。然易长，三年乃拱。故子美诗云：“饱闻桤木三年大，为致溪边十亩阴。”凡木所芘，其地则瘠。惟桤不然，叶落泥水中辄腐，能肥田，甚于粪壤，故田家喜种之。得风，叶声发发，如白杨也。“吟风”之句，尤为纪实云。笼竹，亦蜀中竹名也。《三希堂法帖》





书柳子厚《觉衰》诗


戊寅十二月十四日，试新端砚，书柳子厚《觉衰》一首。《宝真斋法书赞》卷一二





书柳子厚《渔翁》诗


诗以奇趣为宗，反常合道为趣。熟味此诗，有奇趣，然其尾两句，虽不必亦可。《河东先生集》卷四三《渔翁》诗注引





题子由《萧丞相楼诗》赠王文玉


元丰三年五月，家弟子由过池，元发令作此诗，到黄为轼诵之也。七年六月，轼从文玉兄登斯楼，因为录出，赠文玉。时子由在筠州，将复过此。汝州团练副使苏轼书。《宝真斋法书赞》卷一二





书次韵王晋卿送梅花一首后


仆去黄州五周岁矣，饮食梦寐，未尝忘之。方请江湖一郡。书此一诗，寄王文父、子辩兄弟，亦请一示李乐道也。《三希堂法帖》





跋自书诗


与可寄此黄素一书，求余自书近日□作，乃为书此七首以遗之。元丰□年□月十七日(1)，彭城守□逍遥堂记。《西楼帖》





书上清词后


嘉祐八年冬，轼佐凤翔幕，以事□上清太平宫(2)，屡谒真君，敬撰此词。仍邀家弟辙同赋。其后廿四年，承事郎薛君绍彭为监宫，请书此二篇，将刻之石。元祐二年二月廿八日记。《金石萃编》卷一





书太白诗卷


元祐八年七月十日，丹元复传此二诗。《大观录》卷五





花蕊夫人《宫词》跋


熙宁五年，奉诏定秦、楚、蜀三家所献书可入馆者，令令史李希颜料理之。中有蜀花蕊夫人《宫词》，独斥去不取。予观其词甚奇，与王建无异。嗟乎！夫人当去古之时而能振大雅之余韵，没其传不可也。因录其尤者，刻诸□(3)，识者览之。东坡居士识。《晚香堂苏帖》



* * *



(1)　“元丰□”之“□”：当为“戊”字。

(2)　□：疑为“至”字。

(3)　□：似当为“石”字。






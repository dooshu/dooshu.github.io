●大明會典卷之七十三

大宴樂

洪武間定

殿內侑食樂

樂器

麾竿一　　　柷一

敔一　　　　搏拊一

琴四　　　　瑟二

簫四　　　　笙四

笛四　　　　塤二

箎二　　　　排簫一

鐘一　　　　磬一

應鐘一

樂章

一奏炎精開運之曲

炎精開運。篤生

聖皇。

大明御極。遠紹虞唐。河清海晏。物阜民康。威加夷獠。德被戎羌。八珍有薦。九鼎馨香。鐘鼓(金黃)(金黃)。宮徵洋洋。怡神養壽。理陰順暢。保茲遐福。地久天長

二奏皇風之曲

皇風被八表。熙熙聲教宣。時和景象明。紫宸開繡筵。龍袞曜朝日。金爐裊祥煙。濟濟公與侯。被服麗且鮮。列座侍

丹扆。磬折在周旋。羔豚升華俎。工饌充方圓。初筵奏南風。繼歌賡載篇。瑤觴欣再舉。拜俯禮無愆。同樂及斯辰。於皇千萬年

奏平定天下之舞

舞士三十二人。皆左執干。干長三尺五寸、上闊一尺、下廣六寸。朱質、上畫雉羽、中畫升龍雲氣。右秉戚。戚長二尺五寸。硃紅漆柄、金妝戚斧。分為四行。每行八人。舞作發揚蹈厲坐作擊剌之狀。皆冠黃金束髮冠、紫粉纓。青羅生色畫舞鶴花窄袖衫。白生絹襯衫。錦領。紅羅銷金大袖窄袍。紅羅銷金裙。皂生色畫衣沿(衿去今改巽)。白羅銷全汗褲。藍青羅銷金沿。紅絹擁項。紅結子。紅絹束腰。塗金束帶。青絲大絛。錦臂韝。綠雲頭皂靴。舞師二人、執旌以引之。旌長七尺五寸。硃紅漆柄、金龍吞口。懸五色羽九層、每層用塗金寶蓋紅絲絛穿、末垂絲結子。皆冠黃金束髮冠、紫紛纓。青羅大袖衫。白絹襯衫。錦領。塗金束帶。綠雲頭皂靴

樂章

清海宇

拔劍起淮土。策馬定寰區。王氣開天統。寶曆應乾符。武略文謨。龍虎風雲刱業初。將軍星繞弁。勇士月彎弧。選騎平南楚。結陣下東吳。跨蜀驅胡。萬里山河壯

帝居

三奏眷皇明之曲

赫赫

上帝。眷我皇明。大命既集。本固支榮。厥本伊何。育德

春宮。厥支伊何。藩邦以寧。慶延百世。澤被群生。及時為樂。天祿是膺。千秋萬歲。永觀厥成

奏撫安四夷之舞

舞士十六人。東夷四人、椎髻於後。繫紅銷金頭繩。紅羅銷金抹額中綴塗金博山、兩旁綴塗金環。明金耳環。青羅生色畫衣大袖衫。紅生色領袖。紅羅銷金裙。青銷金裙沿。紅生絹襯衫。錦領。塗金束帶。烏皮鞋。西戎四人、間道錦纏頭。明金耳環。紅紵絲細褶襖子。大紅羅生色雲肩。綠生色沿。藍青羅銷金汗褲。紅銷金沿。繫腰合缽。十字泥金數珠。五色銷金羅香囊。紅絹擁項。紅結子。赤皮靴。南蠻四人、綰朝天髻。繫紅羅生色銀錠。紅銷金抹額。明金耳環。紅織金短襖子。綠織金細褶短裙。絨綿褲子。間道紵絲手巾。泥金項牌。金珠纓絡。綴小金鈴。錦行纏。泥金獅蠻帶。綠銷金擁項。紅結子。赤皮靴。北狄四人、戴單于冠。貂鼠皮簷。雙垂髻。紅銷金頭繩。紅羅銷金抹額。諸色細褶襖子。藍青生色雲肩。紅結子。紅銷金汗褲。繫腰合缽。皂皮靴。四夷各為一行。舞作拜跪朝謁喜躍俯伏之狀。舞師二人、執幢以引之。幢長七尺五寸。硃紅漆柄、金龍吞口。懸五綵羅幢五層、每層綴五色銷金吹帶、末垂紅粉結子。皆戴白捲簷氈帽。塗金帽頂。一撒紅纓。紫羅帽襻。紅綠金繡襖子。白銷金汗褲。藍青銷金沿。塗金束帶。綠擁項。紅結子。赤皮靴

樂章

小將軍

大明君。定宇寰。

聖恩寬。掌江山。東虜西戎。北狄南蠻。手高擎、寶貝盤

殿前歡

五雲宮闕連霄漢。金光明照眼。玉溝金水聲潺潺。頫囟觀。趨蹌看。儀鑾嚴肅百千般。威人心膽寒

慶新年

虎豹關。文武班。五綵間。慶雲朝霞燦。黃金殿、喜氣增。丹墀內、仰

聖顏。翠遶紅圍錦繡班。高樓十二欄。笙簫趁紫檀。僊音韻。瑤(上□下秦)按。拜舞齊。歌謠讚。吾

皇萬壽安

過門子

定宇寰。定宇寰。掌江山。撫百蠻。謳歌拜舞仰祝讚。萬萬年

帝業安

四奏天道傳之曲

馬圖弓天道傳。龜載書弓人文宣。羲畫封弓禹疇敘。

皇極建弓合自然。綿綿曆數歸明主。祥麟在郊威鳳舞。九夷入貢康衢謠。

聖子神孫繼

祖武。垂拱無為邁前古

奏車書會同之舞

舞士三十二人。左執籥。籥長一尺五寸。硃紅漆筀竹為之。上開三竅。右秉翟。翟長三尺五寸。硃紅漆柄、金龍吞口。上綴雉羽五層、每層用塗金寶蓋、紅絲絛穿、末用紅綠結子。分為四行。每行八人。舞坐作進退舒徐揖讓升降之狀。皆冠黑光描金方山冠、青紛纓。衣素紅羅大袖衫。紅生絹襯衫。錦領。紅羅擁項。紅結子。塗金束帶。白絹大口褲。白布襪。茶褐鞋。舞師二人、執翿以引之。翿長七尺五寸。硃紅漆柄、金龍吞口。懸白鷺羽九層、用塗金寶蓋、紅絲絛穿、末垂紅絲結子。冠服與舞士同。惟大袖衫用青。不用紅羅領紅結子

樂章

泰階平

乾坤清寧。治功告成。武定禍亂。文致太平。郊則致其禮。廟則盡其誠。卿雲在天甘露零。風雨時若百穀登。禮樂雍和。政刑肅清。

儲嗣既立。封建乃行。讒佞屏四海。賢俊立

朝廷。玉帛鐘鼓陳兩楹。君臣賡歌揚頌聲

五奏振皇綱之曲

周南詠麟趾。卷阿歌鳳凰。藹藹稱多士。為楨振

皇綱。赫赫我大明。德尊踰漢唐。百揆修庶績。公輔理陰陽。峨冠正襟佩。都俞在高堂。坐令八紘內。熙熙民樂康。氣和風雨時。田疇見豐穰。獻禮過三爵。歡娛良未央

奏百戲承應六奏金陵之曲

鍾山蟠蒼龍。石城踞金虎。千年王氣都。於今歸

聖主。六代繁華經幾秋。江流東去無時休。誰言天塹分南北。英雄豈但嗤曹劉。我皇昔住濠梁屋。神遊天錫真人服。提兵乘勢渡江來。詞臣早獻金陵曲。歌金陵。進珍饌。諧八音。繼三歎。請觀漢祖用兵時。為嘗馮異滹沱飯

奏百戲承應七奏長楊之曲

長楊曳綠。黃鳥和鳴。(上□下函)萏呈鮮。紫燕輕盈。千萼浥露。日麗風清。及時為樂。芳尊在庭。管音嘒嘒。絲韻泠泠。玉振金聲。各奏爾能。皤皤國老。載勸載懲。明德惟馨。垂之聖經。唐風示戒。永保嘉名。無已太康。哲人是聽奏百戲承應八奏芳醴之曲

夏王厭芳醴。商湯遠色聲。聖人示深戒。千春垂令名。惟皇登九五。玉食保尊榮。日昃不遑餐。布德延群生。天庖具豐膳。鼎鼐事調烹。豈但資肥甘。亦足養遐齡。達人悟茲理。恆令五氣平。隨時知有節。昭哉天道行

奏隊舞承應九奏駕六龍之曲

日麗中天漏下遲。公卿侍燕多令儀。簫韶九奏觴九獻。爐煙細逐祥風吹。群臣舞蹈

天顏喜。歲熟民康長若此。六龍迴駕鳳樓深。寶扇齊開扶玉幾。景星呈瑞慶雲多。兩曜增暉四序和。

聖人道大如天地。歲歲年年柰樂何

奏隊舞承應進膳樂

樂器

笙二　　　　笛二

鼓一　　　　板一

杖鼓八

樂章

水龍吟

寶殿祥雲紫氣濛。

聖明君。龍德宮。氤氳霧靄、檜柏間青松。龍樓鳳閣。雕梁畫棟。此是蓬萊洞

太平清樂

樂器

笙四　　　　笛四

頭管二　　　(上□下秦)四

杖鼓八　　　小鼓一

板一　　　　方響一

樂章

太清歌

萬國來朝進貢。仰賀

聖明主一統華夷。普天下八方四海南北東西。託

聖德。勝堯王保護家國。太平天下都歸一。將兵器銷為農器。旌旗不動酒旗招。仰荷

天地

上清歌

一願四時。風調雨順民心喜。攝外國將寶貝。攝外國將寶貝。見

君王。來朝寶殿裏。珊瑚瑪瑙玻璃。進在丹墀

開天門

託長生。日月光天德。萬萬歲永固

皇基。公卿文武來朝會。開玳筵。捧金杯

設立大樂

樂器

戲竹二　　　簫四

笙四　　　　笛二

頭管二　　　琵琶二

(上□下秦)二　　　　二十絃二

方響二　　　鼓一

板一　　　　杖鼓八

陞座　　還宮　　百官行禮

樂章

萬歲樂　　朝天子 【 見朝儀】

迎膳樂

樂器

戲竹二　　　笙二

笛四　　　　頭管二

(上□下秦)二　　　　鼓一

板一　　　　杖鼓十

樂章

水龍吟 【 同前】

大祀慶成大宴。萬國來朝隊舞。纓鞭得勝隊舞

萬壽聖節大宴。九夷進寶隊舞。壽星隊舞

冬至大宴。讚聖喜隊舞。百花聖朝隊舞

正旦大宴。百戲蓮花盆隊舞。勝鼓采蓮隊舞

永樂間定

殿內侑食樂

樂器

麾一　　　　簫四

笙四　　　　笛四

塤二　　　　箎二

排簫二　　　琴四

編鐘一　　　編磬一

柷一　　　　敔一

搏拊一　　　應鼓一

樂章

一奏上萬壽之曲

龍飛定萬方。受

天命、振紀綱。彝倫攸敘四海康。普天率土盡來王。臣民舞蹈。嵩呼載揚。稱觴奉吾

皇。聖壽天長

奏平定天下之舞

引舞二人、皆服青羅包巾。青紅綠玉色羅銷金胸背襖子。渾金銅帶。紅羅褡(衿去今改尃)。皂雲頭靴。青綠羅銷金包臀。舞人三十二人、服色與引舞樂工同

樂章

四邊靜

威伏千邦。四夷來賓納表章。顯禎祥。承乾象。

皇基永昌。萬載山河壯

刮地風

聖主過堯勝禹湯。立五常三綱。八蠻進貢朝

今上。頓首誠惶。朝中宰相、燮理陰陽。五穀收成。萬民歡暢。賀吾

皇。齊讚揚。萬國來降

二奏仰天恩之曲

皇天眷

聖明。五辰順。四海寧。風調雨順百穀登。臣民鼓舞樂太平。賢良在位。邦家永禎。吾

皇仰洪恩。夙夜存誠

奏黃童白叟鼓腹謳歌承應樂器

笛四　　　　大鼓一

小鼓一　　　韸子二

拍板二　　　酒壺一

酒鍾一　　　杖鼓二

樂章

豆葉黃

雨順風調。五穀收成。倉廩豐盈。大利民生。託賴著

皇恩。四海清。鼓腹謳歌白叟黃童。共樂咸寧

奏撫安四夷之舞

引舞樂工二人、皆服紅氈帽。紅羅銷金項帕。紅青綠羅銷金襖子。紅羅褡(衿去今改尃)。紅青綠羅銷金包臀。皂雲頭靴

攛掇樂器

笛二　　　　頭管二

(上□下秦)二　　　　琵琶二

水盞一　　　韸子二

拍板一　　　二十絃二

高麗舞四人、皆服笠子。青羅銷金胸背襖子。銅帶。皂靴。琉球舞四人、皆服綿布花手巾。青羅大袖襖子。銅帶。白碾光絹間道踢褲。皂皮鞋。北番舞四人、皆服狐帽。青紅紵絲銷金襖子。銅帶。伍魯速回回舞四人、皆服青羅帽。比里罕綿布花手巾。銅帶。皂靴

樂章

小將軍

順

天心。

聖德誠。化番邦。盡朝京。東夷歸伏。舞於龍廷。貢

皇明。寶貝擎

殿前歡

四夷率土歸

王命。都來仰

大明。萬邦千國皆歸正。現

帝庭。朝

仁聖。天階班列眾公卿。齊聲歌太平

慶豐年

和氣增。鸞鳳鳴。紫霧生。祥雲朝霞映。爇金爐香味馨。列丹墀

御駕盈。絃管簫韶五音應。龍笛間鳳笙

渤海令金杯中、酒滿盛。

御案前、列群英。

君德成。

皇圖慶。嵩呼萬歲聲

過門子

聖主興。

聖主興。顯威靈。蠻夷靜。

至仁至德至聖明。萬萬年

帝業成

三奏感地德之曲

皇心感地靈。順天時。德厚生。含弘光大品物亨。鍾奇毓秀產俊英。河清海晏。麟來鳳鳴。陰陽永和平。相我文明

奏車書會同之舞

舞人三十四人、皆服皂羅頭巾。青綠玉色皂沿邊襴茶褐線絛。皂皮四縫靴

樂章

新水令錦衣花帽設丹墀。具公服百司同會。麟至舞、鳳來儀。文武班齊。朝賀

聖明帝

水僊子

八方四面錦華夷。天下蒼生仰

聖德。風調雨順昇平世。遍乾坤皆讚禮。託

君恩民樂雍熙。萬萬年

皇基堅固。萬萬載江山定體。萬萬歲

洪福天齊

四奏民樂生之曲

世間的萬民。荷

天地。感

聖恩。乾坤定位四海春。君臣父子正大倫。

皇風浩蕩。人心載醇。熙熙樂天真。永戴

明君

奏表正萬邦之舞

引舞二人、皆執紅纓纛。服青羅包巾。紅羅銷金項帕。紅生絹錦領中單。紅生絹銷金通袖襖子。青綿絛。銅帶。織錦臂韝。皂雲頭靴。各色羅銷金包臀。紅絹褡(衿去今改尃)。舞人、樂工六十四人、皆執干一、小鉞斧一。服色與引舞同

樂章

慶太平

姦邪濁亂朝綱。構禍難煽動戈斨。赫怒吾

皇。親征壩上。指天戈。敵皆降

武士歡

白溝戰場。旌旗雲合迷日光。令嚴氣張。三軍踴躍齊奮揚。掃除殘甲如風蕩。凱歌傳四方。

仁聖不殺降。望河南。失攙搶

滾繡毬

肆旅拒、恃力強。一心構殃。築滄洲百尺城隍。騁蠆毒。恣虎狼。孰能禦當。順

天心、有德隆昌。倒戈歛甲齊歸降。撫將生還達故鄉。自此仁閒愈彰

陣陣嬴

不數孫吳兵法良。

神謀睿算合陰陽。八陣堂堂行天上。虎略龍韜孰敢當。俘囚十萬皆疏放。感荷

仁恩戴上倉

得勝回

兩傍四方。展鳥翼風雲鴈行。出奇兵、敵難量。士強馬強。遍百裡眠旗臥鎗。勝兵回、樂洋洋

小梁州

敵兵戰敗神魂喪。擁貔貅直渡長江。開市門肆不移。宣

聖恩如天曠。綸音頒降。普天下、仰吾

皇

五奏感皇恩之曲

當今四海寧。頌聲作、禮樂興。

君臣慶會躋太平。衣冠濟濟宴彤庭。文臣武將共荷恩榮。忠心盡微誠。仰答

皇明

奏天命有德之舞

引舞二人、俱執紅纓纛。服青幪紗如意冠。紅生絹錦領中單。紅生絹大袖袍。各色絹綵畫直纏。黑角偏帶。藍絹綵。皂雲頭皮靴。白布襪。舞人、樂工六十四人、皆執紅漆羽籥雉雞尾。服色與引舞樂工同

樂章

慶宣和

雨順風調萬物熙。一統華夷四野嘉禾感和氣。一榦百穗。一榦百穗

窄磚兒

梯航萬國來

丹陛。太平年永固洪基。正東西南北來朝會。洽寰宇、布春暉。四裔咸賓聲教美。自古明王在慎德。不須威武服戎狄。祥瑞集、鳳來儀。佳期萬萬歲、聖明君、主華夷

六奏慶豐年之曲

萬方仰

聖君。大一統、撫萬民。豐年時序雨露均。穰穰五穀貨財殷。酣歌擊壤、風清俗淳。四夷悉來賓。正統

皇仁

七奏集禎應之曲

皇天眷大明。五星聚、兆太平。騶虞出現甘露零。野蠶成繭嘉禾生。醴泉湧地河水清。乾坤萬萬年、四海永寧

八奏永皇圖之曲

天心眷

聖皇。正天位、撫萬邦。仁風宣布禮樂張。戎夷稽首朝

明堂。

皇圖鞏固、賢臣贊襄。太平日月光。地久天長

九奏樂太平之曲

皇恩被八紘。三光明。四海清。人康物阜歲屢登。含哺鼓腹皆歡聲。民歌

帝力、唐堯至仁。乾坤永清。共樂太平

丹陛大樂

樂器

戲竹二　　　簫十二

笙十二　　　笛十二

頭管十二　　(上□下秦)八

琵琶八　　　二十絃八

方響二　　　鼓一

拍板六　　　杖鼓十二

樂章

陞座　還宮

樂章

萬歲樂 【 與洪武間同】

百官行禮

樂章

朝天子 【 與洪武間同】

導膳樂

樂器

戲竹二　　　笙六

笛六　　　　頭管六

(上□下秦)四　　　　鼓一

拍板二　　　杖鼓八

樂章

水龍吟 【 與洪武間同】

迎膳樂

樂器

笙四　　　　笛四

頭管四　　　(上□下秦)二

方響一　　　大鼓一

拍板一　　　杖鼓四

樂章 【 與導膳同】

進膳樂

樂器

笙四　　　　笛四

頭管四　　　(上□下秦)二

方響一　　　鼓一

拍板一　　　杖鼓四

樂章

太清歌

上清歌

開天門

【 俱與洪武間同】

太祀慶成。纓鞭得勝蠻夷隊舞

萬壽聖節。九夷進寶隊舞

冬至節。讚聖喜隊舞

正旦節。百戲蓮盆隊舞

嘉靖間續定慶成宴樂章

陞座

萬歲樂

五百昌期嘉慶會。啟聖皇、龍飛天位。九州四海重華日。

大明朝、萬萬世

百官行禮

朝天子

滿前瑞煙。香遶蓬萊殿。風回韶律鼓淵淵。列陛上旌旗絢。日至朱躔。陽生赤甸。氣和融徹

上玄。歷年萬千。長慶天宮宴

上護衣上花

水龍吟

寶殿金爐瑞靄浮。陳玉案、列珍羞。天花炫彩、照耀翠雲裘。鸞歌鳳舞、虞庭樂奏。

萬歲君王壽

一奏上萬歲之曲

聖主垂衣裳。興禮樂、邁虞唐。簫韶九成儀鳳凰。日月中天照八荒。民安物阜、時和歲康。上奉萬年觴。胤祚無疆

奏平定天下之舞

四邊靜

天啟嘉祥。

聖主中興振紀綱。頌洋洋。功蕩蕩。

國運隆昌。萬歲

皇圖壯

鳳鸞吟

維皇

上天、佑

聖明景命宣。五雲輝、三台潤、七緯光懸。協氣生、嘉祥見。正萬民、用群賢。

垂袞御經筵。宵衣勤政殿。禮

圜丘

大祀精虔。明水潔、蒼璧圓。秉周文、承殷薦。眷

皇家、億萬斯年

二奏仰天恩之曲

皇穹啟聖神。欽

乾運。祗

郊禋。一陽初動靄先春。萬福來同仰至仁。祥開日月、瑞見星辰。禮樂協

神人。宇宙咸新

迎膳

水龍吟

春滿雕盤獻玉桃。葭管動、日輪高。熹微霽色、遙映

袞龍袍。千官舞蹈、釣韶迭奏、曲度昇平調

進膳

水龍吟

紫禁瓊筵煖應冬。驂八螭、乘六龍。玉卮瓊斝、黻座獻

重瞳。堯天廣運、舜雲飛動、喜聽賡歌頌

進湯

太清歌

長至日開黃道。喜乾坤佳氣、陽長陰消。奏釣韶。音調鳳軫、律協鸞簫。仰

龍顏天日表、如舜如堯。金爐煙煖御香飄。玉墀晴霽祥光遶。宮梅苑柳迎春好。燕樂蓬萊島

上清歌

雲捧宸居。五星光映三台麗。仰日月層霄霽。仰日月層霄霽。

中興重見唐虞際。太和元氣自陽回。兆姓歡愉

開天門

九重霄。日轉

皇州曉。燕

天家、共歌魚藻。龍鱗雉尾高。祝

聖壽、慶清朝

奏黃童白叟鼓腹謳歌承應御鑾歌

雅奏樂昇平。瞻

絳闕、集

瑤京。黃童白叟喜氣盈。謳歌鼓舞四海寧。金枝結秀、玉樹含英。聽康衢擊壤聲。

帝力難名

三奏感昊德之曲

帝德運光明。一陽動。萬物生。升中

大報蒼璧陳。禮崇樂暢歆太清。星懸紫極、日麗璇庭。乾坤瑞氣盈。海宇安寧

奏撫安四夷之舞

賀聖朝

華夷一統、萬國來同。獻方物、修庭貢、遠慕

皇風。自南自北、自西自東。望

天宮。佳氣鬱重重。四靈畢至、麟鳳龜龍

殿前歡

瑞雲晴靄浮官殿。一脈陽和轉。禮成交泰開周宴。鳳笙調、龍幄展。

天心感格人歡忭。四海謳歌遍

慶豐年

賴

皇天。錫豐年。勤禹稼。力舜田。喜慰三農願。嘉禾秀、瑞麥鮮。賦九州、貢八埏。

神倉御廩盛充滿。養民以養賢

新水令聖德精禋格

昊穹。大一統、四夷來貢。玉帛捧、文軌同。世際昌隆、共聽輿人頌

太平令誕明禋

天監

元後。光四表惠澤周流。來四裔趨前擁後。獻萬寶充庭滿囿。稽首頓首

天高地厚。祝

聖人、多男福壽

四奏民樂生之曲

大報禮初成。象

乾德、運

皇誠。神州赤縣永清寧。靈雨和風樂太平。陰陽交暢、品物鹹亨。元化自流行。允殖群生

迎膳

水龍吟

五色祥雲捧玉皇。開閶闔、坐明光。釣天樂奏、冬日

御筵張。文恬武熙、太平氣象、人在唐虞上

進膳

水龍吟

玉律陽回景運新。燕鎬京、藹

皇仁。光昭雲漢、一氣沸韶韺。錦瑟和聲、瑤琴清韻、瞻仰

天顏近

進湯

太清歌

萬方民樂時雍。鼓舞荷

天工。雷行風動。喜今逢。南蠻北貊、東夷西戎。來朝貢

大明宮、星羅斗拱。

九重天上六飛龍。五色雲間雙彩鳳。普天率土效華封。允協河清頌

奏車書會同之舞

新水令五雲深護

九重城。感

洪恩、一人有慶。陽初長、禮方行。

帝德文明、表率邦家正

水僊子

萬方安堵樂康寧。九域同仁荷

聖明。千年撫運承

天命。露垂甘、河獻清。見雙岐秀麥連莖。喜靈雪隨冬應。睹祥雲拂曙生。神與化、並運同行

五奏感皇恩之曲

雙闕五星光。霓旌樹、紫蓋張。璇臺玉曆轉新陽。釣天廣樂諧宮商。

恩深露湛、喜溢霞觴。日月煥

龍章。地久天長

奏表正萬邦之舞

慶太平

維

天眷我聖明。禮

圜丘

至德精誠。

乾元永清。洪膺

景命。休徵應、泰階平

千秋歲

聖主乘龍御萬邦。慶雲翔化日重光。群臣拜舞稱壽觴。載歌天保章

滾繡毬

五雲車、度

九重利見飛龍。耀

袞章火藻華蟲。擊虎敔者。鳧鐘。鼉鼓逢逢。八珍列、九鼎豐隆。

堯眉揚彩舜重瞳。萬國咸熙四海雍。齊歌頌

聖德神功

殿前歡

萬年禮樂

中興日。大化睹重熙。河清海宴臻祥瑞。五行順、七政齊。超三邁五貞元會。既醉頌鳧鷖

天下樂

萬靈朝拱接清都。享

南郊欽

天法

祖。願

聖人承乾納祜。中和位育。龜獻範、馬陳圖

醉太平

禮樂萬年規。謳歌四海熙。衣冠蹈舞

九龍墀。

麗正仰南離。紫雲高捧唐虞帝。垂衣天下文明治。鎬□岐鳳呈嘉瑞。真箇是人在成周世

六奏慶豐年之曲

聖人懋承乾。綏萬邦、屢豐年。

神倉御廩登天田、明粢鬱鬯祀孔虔。輿情咸豫。協氣用宣。萬古

帝圖傳。璧合珠聯

七奏集禎應之曲

天保泰階平。寶露降、渾河清。嘉禾秀麥集休禎。遐陬絕域喜氣盈。

一人有慶。百度惟貞。萬國頌咸寧。

麗正重明

八奏永皇圖之曲

鎬燕集天京。頌魚藻、歌鹿鳴。邊陲安堵萬國寧。重譯來庭四海清。咸池日曙、昧谷雲征。

帝座仰

前星。豫大豐亨

九奏樂太平之曲

皇極永登祥。乾符啟、泰運昌。玉管回春動一陽。金鑾錫燕歌九章。虞庭獸舞。岐山。鳳翔。日麗

袞龍裳。

主聖臣良

迎膳

水龍吟

香霧氤氳紫閣重。仰

天德。瞻

帝容。星輝海潤、甘雨間和風。樂比鳶魚、瑞呈麟鳳。永獻卷阿頌

進膳

水龍吟

萬戶千門啟建章。台階峻、帝座張。三垣九道、北斗玉衡光。元氣調和、雅韻鏗鏘。

昭代慶明良

太清歌

萬方國盡來庭。稽首歌

帝仁、仰荷生成。振乾綱、陰陽順序、民物樂生。逢

明聖。萬年春永膺

休命。華夷蠻獠咸歸正。蒼生至老不知兵。鼓腹捨哺囿太平。九有享清寧

奏天命有德之舞

萬歲樂

太平

天子興隆日。履初長陽回元吉。醴泉芝草休徵集。曾聞道五星聚室

賀聖朝

一人元良。百度維新。握赤符、凝玄應。享太清。大禮方行。祀事孔明。感

天心億載恆承慶。

明王慎德、四夷咸賓

奏纓鞭得勝蠻夷隊舞承應醉太平

星華紫殿高。雲氣彤樓遶。九夷重譯梯航到。

皇圖光八表。玉宇無塵明月皎。銀河自轉扶桑曉。平平蕩蕩歸王道。百獸舞、鳳鳴簫韶

看花會

普天下都賴吾

皇至聖。看玉關頻款、天山已定。四夷效順歸

王命。天保歌群黎百姓

天下樂

九重樂奏萬花開。望

龍樓雲蒸霧靄。仰

天工雍熙

帝載。臣民歡戴。溥仁恩。遍九垓

清江引

黃鍾既奏陽和。長德盛

天心貺。人文日月明。

國勢山河壯。衢室民謠頻擊壤

奏致語

萬民安樂　　天下太平

嵩呼萬歲　　再動樂聲

清江引

釣天畢奏日方中。既醉歡聲動。雲章傍

袞龍。飆勢翔威鳳。萬方安樂興嘉頌

千秋歲

上下交歡燕禮成。一陽奮萬彙鹹亨。風雲會合開

明運。紫極轉璇衡

宴畢百官行禮

朝天子

文班。武班。歡動承明殿。禮成樂備頌聲喧。真咫尺、仰

天顏。日照龍筵、風回雉扇。翠(豕生)旋、奉僊鑾。雲間。斗間。五色金章燦

還宮

萬歲樂

天回北極雲成瑞。望層霄重華日麗。九垓八極樂雍熙。祝

聖壽萬萬歲

小宴樂

永樂間定

侑食樂

樂器

簫二　　　　笙二

(上□下秦)二

樂章

一奏本太初之曲

朝天子

混兮。沌兮。水土成元氣。不分南北與東西。未辨天和地。萬象包涵、其中秘密、難窮造化機。是陰陽本體。乃為之太極。兩儀因而立

二奏仰大明之曲

歸朝歡

太極分。混然方始見儀形。清浮濁偃乾坤定。日月齊興。照青霄萬象明。陽須動、陰須靜。陰與陽皆相應。流行二氣。萬物俱生

奏百戲承應三奏民初生之曲

沽美酒

乾坤清。宇宙寧。六合淨。四維正。萬象原來一氣生。定三才五行。民與物共成群

太平令為一類、不分人品。竟生食、豈曉庖烹。避寒暑、巢居穴遁。披樹葉相尋趁。如何是愛親。世情治生。雖混然、各安其性

奏百戲承應四奏品物亨之曲

醉太平

黎民生世間。萬物長塵寰。陰陽交運轉循環。久遠時庶繁。相傳氣候應無間。品物交錯憑誰鑒。望

聖人出世整江山。主萬民得安

奏百戲承應五奏御六龍之曲

清江引

人心久仰生

聖君。

天使人生聖。

聖人受

天機。體

天居中正。

御六龍。

聖明登九重。

碧玉簫

君坐神京。海嶽共從新。民仰

君恩。

聖治有人倫。人品分。萬物增。

聖承乾。百福臻。垂法明。尊

天命。興後朝。皆從正

奏百戲承應六奏泰階平之曲

十二月

聖乃有言天。

天是無言聖。

聖人臨正。萬物亨通恩威盛。

社稷安、仁德感、江山定。選用英賢興

王政。分善惡、賞罰均平。三公九卿。左右股肱。庶事康寧

奏百戲承應七奏君德成之曲

十二月

皇基以興。

聖帝修身。奉天體道。

聖德愈明。敬

天地、勤勞萬民。立法度、上下咸寧

堯民歌

風俗禮樂厚彝倫。愛興學校進儒經。賢臣良將保

朝廷。四野人民頌歡聲。用的是賢英。賢英定太平。寰海皆歸正

奏百戲承應八奏聖道行之曲

金殿萬年歡

三綱既定、九疇復興。

聖道如天。嘉禾齊秀、寒暑和平。

聖威無邊。

皇基穩勝磐石。慶雲生、景星長現。三光輝耀。百穀收成。萬姓安寧

得勝令聖德感

皇乾。甘露降山川。萬邦來朝貢。奇珍擺布全。玉階下鳴鞭。仰

聖主陞金殿。丹墀列英賢。讚吾

皇豐稔年

奏百戲承應九奏樂清寧之曲

普天樂

萬邦寧。

皇圖正。

父君

母后、天下咸欽。

君治外、永聖明。

后治內、長安靜。

御聖從乾皆從正。德相傳聖子神孫。

天威浩蕩。江山永固。洪福無窮

沽美酒

和氣生。滿

玉京。祥煙起、映

皇宮。

明聖開基整萬民。風雲會

帝庭。奏簫韶、九韻成

太平令紫霧隱金鑾彩鳳。祥光罩良將賢臣。玉案列珍羞美醞。寶鼎爇龍涎香噴。

至遵永寧。

儲嗣守成。賀萬萬歲、一人有慶

奏魚躍于淵承應設立大樂

樂器

笙二　　　　笛二

頭管二　　　(上□下秦)二

鼓一　　　　板一

杖鼓八

陞殿　　還宮　　百官行禮

樂章

萬歲樂　　朝天子 【 與前同】

進膳

水龍吟 【 與前同】

奉天門宴百官、止用本太初、仰大明、民初生、三奏樂章。進酒進膳樂同。惟百官行叩頭禮、用朝天子樂章。宴畢、導

駕還宮用御鑾歌

嘉靖間仁壽宮落成宴樂章

侑食

一奏本太初之曲

朝天子

帝誠。

帝明。寶位基昌命。僊苑開筵歌鹿鳴。亭殿

天章映。我有嘉賓、鼓瑟吹笙。示周行、昭德音。日升。月恒。萬載

皇圖正

二奏仰大明之曲

殿前歡

天保定

聖人。多壽多男慶。修和禮樂協中興。

麗正重明、如山阜、如岡陵、如川方至莫不增。協氣生、禎祥應。百神受命、萬國來庭

三奏民初生之曲

沽美酒

黃河清。寶露凝。瑞麥呈。靈鵲鳴。諸福來同仰

聖明。喜萬寶告成。占景緯、泰階平

太平令念農桑衣食之本。仰

君德獨厚民生。事耕鑿群黎百姓。歌鹿鳴神人胥慶。

明主燕嘉賓。承筐鼓瑟笙。繼自今福增天定

四奏品物亨之曲、醉太平

瑤宮怡

聖顏。閬苑隔人寰。吹笙鼓瑟

賓。旨酒

天開宴。鹿鳴歌舞黃金殿。賴吾

皇錫福萬民安。醉歌天保歡

五奏御六龍六曲

清江引

聖王有道樂昇平。燕會延休慶。務本軫民生。弘化凝

天命。忻落成、萬載開

鴻運

碧玉簫

帝重農桑。

法駕起明光。鱗游鳳翔。宴陳天保章。開玳筵、薦瑤觴。既醉頌洋洋。

聖德巍、皇恩蕩。世際唐虞上

進膳

水龍吟

寶瑟瑤笙鼓吹喧。

聖天子御華筵。南山萬壽、瑞日正中天。百穀豐年、八方珍膳。人樂昇平宴

太清歌

瑞麥嘉□臻瑞。仰荷

堯舜主、愛育群黎。感

天意。五風十雨、秋報春祈。遍爾德、勸農桑日用衣食。嘉賓和樂開筵地。紅雲捧、雕盤珍味。山呼萬歲福無疆。日升川至上清歌

仰賴吾

皇。參

天兩地凝和氣。四三王、六五帝。四三王、六五帝。

國家興、賢才為上瑞。養萬民九域熙。百祿咸宜

開天門

寶殿輝。龍虎風雲會。瞻

丹陛、覲

紫微。周詩歌既醉。螽斯麟趾開祥瑞。仰

飛龍、在天位

豳風亭宴講官樂章

侑食

一奏本太初之曲

朝天子

九重詔傳。殿閣開秋宴。授衣時節肅霜天。禾稼登場遍。鼓瑟吹笙、昇平重見。工歌七月篇。春酒當筵獻。願吾

皇萬年。歲歲臨

西苑

二奏仰大明之曲

殿前歡

鳳苑

御筵開。黃花映玉階。鹿鳴天保歌三代。古調新裁。奉君王萬壽杯。日月明、乾坤大。看年年秋報賽。太平有象。

元首明哉

三奏民初生之曲

沽美酒

熙春陽。化日長。執懿筐。采柔桑。拾繭繰絲有萬箱。染紅黃孔陽。為公子、製衣裳

太平令勤樹藝、歲年豐穰。九十月、禾黍登場。為春酒、甕浮新釀。村田樂、齊歌齊唱。饗公堂、殺羊舉觴。繼進著兕觥。祝

聖壽、萬靈扶相

四奏品物亨之曲

醉大平

納嘉禾滿場。釀

御酒盈缸。公桑蠶績製玄黃。服

龍衣袞裳。螽斯蟋蟀諧清唱。水光山色明僊仗。

豳風亭殿進霞觴。祝

聖壽無疆

五奏御六龍之曲

清江引

九月風光何處有。

鳳苑在龍池右。農夫稼已登。公子衣方授萬歲君王頻進酒

碧玉簫

凡我生民。農桑最苦辛。終歲經營、氣候變冬春。田畯欣。婦子勤。詠豳詩。仰化釣。場圃新。風雨順。宴

御墀、龍顏近

進膳

水龍吟

養老休農敞

御筵。瀉春酒、介耆年。刲羊剪韭、社鼓正闐闐。香粳米顆升堂拜獻。此樂真堪羡

太清歌

九月天開

西苑。

宸居無逸殿。

講幄張筵。集儒流、雲蒸星炫、璧緯珠躔。睹

御製煥

天章、昭回雲漢。堯天舜日民安晏。

御廩神倉百穀登。金輝玉燦休徵見。大有豐年

上清歌

鳳苑宸居。公桑

帝耤今方舉。躬耕蠶勸士女。躬耕蠶勸士女。獻羊羔、升堂奏樂舞。葵菽棗壺上珍廚。

萬壽山呼

開天門

豳風亭。共仰吾

皇聖。百穀登、萬國咸寧。民康物阜禎祥應。仰

乾運、俯坤靈

皇后親蠶宴內外命婦樂章

陞座

天香鳳韶之曲

春雲繚繞芳郊曙。喜乾坤萬象咸舒。蘭皋蕙圃迎

仙馭。采柔條、攀茂樹。蠶宮繭館

親臨御。璧月珠星照太虛。開筵還駐

翠銷旟。萬載垂

貞譽

進膳

沽美酒

蠶禮成。

鳳輦停。薦霞觴、列雲屏。

宮妃世婦仰

坤寧。祥雲映紫冥。同祝頌、耀

前星

回宮

御鑾歌

惟天啟聖皇。

君耕耤、后躬桑。身先田織率萬邦。

天清地寧民阜康。百穀用成、四夷來王。治化登虞唐。世發禎祥

東宮宴樂

永樂間定

樂器

簫四　　　　笙四

(上□下秦)二

樂章

一奏喜千春之曲

賀聖朝

開國承

天。聖感極多。總一統封疆闊、百姓快活、萬物榮光、共沐恩波。仙音韻合、讚昇平詠歌。齊朝拜千千歲

東宮、滿國春和

二奏永南山之曲

水僊子

洪基永固海波清。盛世明時禮樂興。華夷一統江山靜。民通和、樂太平。讚

東宮仁孝賢明。秉釣衡端正。順乾坤泰亨。坐中華、萬世昌寧

奏百戲承應三奏桂枝香之曲

蟾宮曲

曉光融。燕享

春宮。日朗風和、喜氣蔥蔥。鎮領台樞、規宏綱憲、禮節至公。事

聖上柔聲婉容。問安寧、勤孝虔恭。果斷寬洪。剛健文明、聖德合同

奏百戲承應四奏初春曉之曲

小梁州

端拱

嚴宸事

紫微。秉運璇璣。四時百物總相宜。仰賴

明君德。大業勝磐石。

皇儲仁孝明忠義。美遐方、順化朝儀。孝能歡慈愛心。敬篤上尊卑意。禮上和下睦。民鼓舞、樂雍熙

奏百戲承應五奏乾坤泰之曲

滿庭芳

春和玳筵。安邦興國。欽

聖尊賢。文英武烈於民便。禮樂成全。享大業、中庸不偏。順天常節儉為先。達文獻、嚴儀訓典。孝敬億千年

奏百戲承應六奏昌運頌之曲

喜秋風

文武安、軍民樂、宴

文華、會班僚。五雲齊動釣天樂、賀

春宮、讚

皇朝

奏百戲承應七奏泰道開之曲

沽美酒

布春風、滿畫樓。對嘉景、鳳凰洲。高捧金坡碧玉甌。設威儀左右。分品從、列公侯

太平令效

聖上、誠心勤厚。主宗器、嚴備春秋。諧律呂、僊音齊奏。欽王政、皇天保佑。拜舞頓首。讚祝進酒。千千歲、康寧福壽

迎膳樂

樂器

戲竹二　　　笙四

笛四　　　　頭管四

(上□下秦)二　　　　琵琶二

鼓三　　　　拍板二

杖鼓四

樂章

水龍吟

方響笙(上□下秦)鼓樂喧。排寶器、開玳筵。鸞儀旌節、錦繡景相連。簪纓趨進、皆來朝見。春滿

文華殿

陞殿　　還宮

樂章

千秋歲 【 與前同】








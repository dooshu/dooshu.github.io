8　親王初除布政牓首尾　所領節鎮稱管内　封王與除節鉞異　唐朝隃領之制


親王初除，有布政牓，首云「應某軍管内」，尾云「牓某軍」，仍散下。管内，謂所領節鎮也。前輩制集皆可考。淳熙十六年，皇子封嘉王，布政牓乃云「嘉州管内」，蓋草制者失之。開禧寧宗十一年改元開禧。元年，皇子封榮王，牓威武軍，合舊典矣。蓋節鉞初除，以敕書示諭本鎮，亦唐朝隃領之制也。集證：「『隃』即『遥』字，唐蕭嵩遥領河南節度。」若封王，或以國如周、魯，或以州如兖、雍之類，未嘗有所領之國。咸淳二年，余草福王制，院吏欲以布政牓下福州，余引故事，牓所領兩鎮。






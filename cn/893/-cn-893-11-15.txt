赠王汉阳





唐沔州汉阳郡有汉阳县，属江南西道。



天落白玉棺，王乔辞叶县。[一]一去未千年，汉阳复相见。犹乘飞凫舄，尚识仙人面。鬓发何青青，童颜皎如练。吾曾弄海水，清浅嗟三变。果惬麻姑言，[二]时光速流电。[三]与君数杯酒，可以穷欢宴。白云归去来，何事坐交战。[四]

[一]《后汉书》：王乔者，河东人，显宗世为叶令。乔有神术，每月朔望，常自县诣台朝。帝怪其来数而不见车骑，密令太史伺望之。言其临至，辄有双凫从东南飞来。于是候凫至，举罗张之，但得一双舄焉。乃诏上方诊视，则四年中所赐尚书官属履也。后天下玉棺于堂前，吏人推排，终不动摇。乔曰：“天帝独召我耶?”乃沐浴服饰，寝其中，盖便立覆。宿昔葬于城东，土自成坟。其夕，县中牛皆流汗喘乏，而人无知者，百姓乃为立庙，号叶君祠。



[二]《神仙传》：麻姑云：“接待以来，见东海三为桑田，向到蓬莱，水又浅于往日。”



[三]陶潜诗：“一生复能几，倏如飞电惊。”



[四]又：“贫富常交战，道胜无戚颜。”






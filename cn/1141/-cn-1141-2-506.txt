陈说岩学士见过论诗兼示北镇集

其一

春明旅食阻招寻，夙夜闻君在禁林。
官领石渠人望属，朝回莲炬主恩深。
旧游文酒南皮会，出使天山塞下吟。
重藉钟期心赏切，相看倘许共知音。

其二

崔嵬北镇碧云端，瀚海卢龙道路难。
马向辽西天际去，山从塞外雪中看。
使星历尽沙场远，诗卷高临碣石寒。
往岁联镳真忝窃，眼前飞将早登坛。



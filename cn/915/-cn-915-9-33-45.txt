◇萧领军让司空并敦劝启

臣某言，臣沿心之请，丹识以倾，诏旨冲挹，便赐断表。伏闻当遣王人，猥垂奖劝，仰天光休，俯增惊厉。臣以为槐铉之任，百王攸先，具司是属，冠冕式瞻，化曜昌辉，连基政务，事深崇替，迹豫兴衰，故道富一时，则风行明令，才乏适权，则山摧河泣，既浇汨苍，将紊毁身国。臣进退惟疑，再三自顾，实以陋情，非忘宠极；但畏轶超豪伍，乃参鼎轴，无德而贵，岂敢偷存，才怯任重，物所不恕，故弱识褊概，频布前辞，枯木朽株，永隔蠲恕，岂特大车方尘，小雅有废而已哉？将据致寇之悔，取鉴於兹矣。且皇华之命，居上之鸿私，凤举之招，为下之殊荣，国勋必书，史不谬牍；况臣连牧圉岳，董率职方，既铄近古，垂耀中叶，揆望揣实，为泰已甚。而乃复降朱轮之使，方枉青册之劝，寤寐ぉ灼，谅无以任，辄重素诚，冒觊神，伏愿皇灵，特垂开愍，赐停正台之职，并免敦劝之使，馀所荣忝，誓不敢辞，肃恭外屏祈回恩授，则於臣慊款，复为惠造，不任忧戴匪惶之情。（《本集》。）


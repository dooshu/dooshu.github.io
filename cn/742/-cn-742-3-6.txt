六


○序（二）

【龚芝麓诗序】

大宗伯合肥龚先生裒其新旧所著诗，手授丹徒姜子子翥曰：“子知吾诗者也，亟图所以广其传。”于是大行伯成吴侯方以为政馀闲，扬扢风雅，谋诸顾子修远、陈子椒峰，相与诠次而刻之吴中。集成，命其友娄东吴伟业弁简端。伟业伏而读、仰而思曰：夫诗人之为道，不徒以其才也。有性情焉，有学识焉，其浅深正变之故，不于斯三者考之，不足以言诗之大也。今以吾龚先生选词之缛丽，使事之精切，遣调之隽逸，取意之超诣，其诗之工固已。俊鹘之举也，扶摇一击；骐骥之奔也，决骤千里。先生之潜搜冥索，出政事鞅掌之馀；高咏长吟，在宾客填咽之际。尝为余张乐置饮，授简各赋一章，歌舞恢笑，方杂遝于前，而先生涉笔已得数纸；坐者未散，传诵者早遍于远近矣。此先生之才也。身为三公，而修布衣之节；交尽王侯，而好山泽之游。故人老宿，殷勤赠答，《北门》之窭贫，行道之饥渴，未尝不彷徨而慰劳也；后生英俊，弘奖风流，《考盘》之寤歌，彤管之悦怿，未尝不流连而奖许也。自《伐木》之道衰，而黾勉有无、匍匐急难者，吾不得而见之矣。先生倾囊橐以恤穷交，出气力以援知己，其恻怛真挚，见之篇什者，百世而下读之应为感动，而况于身受之者乎？此先生之性情也。板荡极而楚骚乃兴，正始存而大雅复作。以先生时世论之：繇其前则忾我寤叹，忧谗慝、痛沦胥也；繇其后则式燕以敖，诵万年、洽四国也。举申旦不寐之衷，与夙夜在公之道，上求之于古昔，内审之于平生，于是运会之升降，人事之变迁，物候之暄凉，世途之得失，尽取之以融释其心神而磨淬其术业。故其为诗也，有感时侘傺之响，而不改于和平；有铺扬鸿藻之辞，而无心于靡丽。《秦风》之篇曰：“蒹葭苍苍，白露为霜。”士君子所以久而益坚者，其砥砺必有道矣。此先生之学识也。

余定交于先生者三十五年，凡友朋之称诗者以百数；举其最，曰海虞钱宗伯牧斋、莱阳宋少司寇九青。九青锁闱论文，江行纪胜，与吾辈三人同事于楚，而牧斋晚年不自得，适会先生谒告南还，相与淋漓倾倒于白门、金昌之间，斯二者相知为深。九青好矜慎，其诗尝追拟少陵，颇能得其一二，日必课五言一首，冀其学大有成就，始肯出以示人。乃不幸而以兵殁，虽其断篇零落，百不一存，余每与先生言而伤之。牧斋深心学杜，晚更放而之于香山、剑南，其投老诸什为尤工。既手辑其全集，又出馀力以博综二百馀年之作，其推扬幽隐为太过，而矫时救俗，以至排诋三四巨公，即其中未必自许为定论也，诚有见于后人之驳难必起，而吾以议论与之上下，庶几疑信往复，同敝天壤，而牧斋之于诗也可以百世。然后知昔人之诗，其作之者传，论之者亦传。至磨灭如九青，虽相知有吾两人，无可加其称述，惟为之抚卷追叹而已。

余忝少长于先生，既推服其才，又熟于性情学识之有素，故于论诗表而著之。嗟乎！先生之功于斯世甚大，固无藉于诗以传，而诗之工已臻于至极。余衰且惫，庶几厕名集中，随诸子之后，它日有追数其交游而及之者，此余从伯成之请而序之之意也。不然，余之言岂足为先生重哉！

【宋子建诗序】

往者余叨贰陪雍，云间宋子建偕其友来游太学。当是时，江左全盛，舒、桐、淮、楚衣冠人士避寇南渡，侨寓大航者且万家，秦淮灯火不绝，歌舞之声相闻。子建雅结纳，擅声誉，天才富捷，能为歌诗，胜游广集，名彦毕会，每子建一篇出，无不人人嗟服。余讲舍在鸡笼山南，远睨覆舟，近揽灵谷，俯瞰玄武，陵树青葱，觚棱紫气，皆浮光荡日，照耀乎吾堂之内。有池十亩，为亭五楹，树以桐梓杉槠，被以芙蕖菱芡。凡四方宾客之过者，图书满架，笙镛在列，招延谈咏，殆无虚晷。子建至，则相与讲德论艺，命酒赋诗，极昼夜勿倦。盖山川之胜、文章之乐，生平所未有也。

余既东还，子建被荐入翰林。无何，天下大乱，两人者草间偷活。家近也，数有书问来。今年夏，子建裒其生平诗若词，属余叙之，附以楚鸿诸作。楚鸿，子建子也，年十五六，其为诗则已含咀汉、魏，规摹三唐，即子建且当避之矣。有弟曰汉鹭，甫龀耳，作径尺大字，体势波磔，郁然骞腾，宋氏之人才未有艾焉，余于是不能无感也。当子建初游南中，楚鸿方在襁褓，而汉鹭未生。曾几何时，而二子之声名已在人口，虽其幼敏夙成，余两人则固已老矣。况以兵火频仍，万事迁改，异日者楚鸿、汉鹭续白门之游，问冶城之胜，而六馆之锺鼓，四库之经书，有不与齐宫梁苑共为销沉者乎？孔庙之松杉，台城之杨柳，有不与兔葵燕麦付之榛莽者乎？嗟乎！次宗之学舍，零落奚存；伏挺之讲堂，蒿莱何处？而乌衣子弟，策马青溪；乐游少年，维舟笛步：则以供其徘徊凭眺，流连吟咏而已。

然则余何以叙子建？无已，话旧京之遗事，纪同事之故人，庶令后生知所考述。若夫文史风流，宾朋唱和，跨前哲而出新声，则君家父子间事，岂余所能及哉！书以示子建，以余言为何如也？

【程翼苍诗序】

新安程翼苍馆丈以道尊于吾吴，为士子师，其所为诗，和平温厚，归于尔雅，而侘傺怨诽之音不作，余读而重焉。昔金华宋文宪为文以送河南张翀。翀之繇编修出为南阳教授也，文宪始幸其遭，继重其职，而终勉以不负天子作人立教之意，虽其时设官之制容有不同，而士君子随地循分，以自处于出入进退之间者，其道不当如是耶！

成、弘以降，馆阁之体益重，其有高世之才，负俗之累，不容于侍从者，辄隐居自放，作为歌诗，以发其忧愁惬迫、懑愤无聊之思。余初入馆中，好访求前辈故实。有言正德中黄冈王稚钦、绥德马仲房为同年，同馆选，后先同谪补外。稚钦以通侻竟废，仲房终跻尊显。此二君者皆诗人也，稚钦颖悟绝伦，所为诗纵恣诙谲，脱去绳束，以慢侮当世；仲房诗整练有法，步伍秩然，虽才不及稚钦，而用意过之。今其集具在，读其书，论其世，以考其人之得失，不亦可乎！此吾所以有重于翼苍也。士君子患其行之不高，学之不赡，而不患名位之不达。入而为相如、枚皋，出而为贾生、董相，一而已矣，何必长杨载笔，太液从游，而后可以傲当时、称作者哉？

程之先篁墩先生，从数岁召入史馆，赐上第，亚春卿，诗文考证古今，精深典洽，先朝所推，宿儒巨公，未能或之过也。今国家以古法改定官制，其从禁掖出者召还，待以不次之位。而翼苍名誉日高，异时吴中子弟，论讲舍之横经，记篮舆之负杖，山巅水涯，高谈胜集，且诧为盛事，而诗歌之传述，从可知已。虽然，吾闻新都之胜，黄海白岳，神仙之奧区，其俯视蓬池道山，碌碌寻丈，而况于吾吴之培𪣻者乎！翼苍之芥视轩冕，超然尘盍之表者，诚有以也，而吾又乌足以知之？

【彭燕又偶存草序】

余同年彭燕又刻其诗《偶存草》以示余，曰：“吾之诗以散佚不及存，以避忌不敢存，故所存止此，以名吾篇也。子为我序之。”余曰：“子之言偶存也，而仅诗云乎哉？尝试与子屈指二十年来，少同学，长同师，朝夕同游处，其人尚有存焉者乎？又以之溯大江，涉两河，燕、齐、秦、楚之墟，名儒硕友，伟人畸士，感义投分，千里定交者，其人果尽存焉否耶？然则我与燕又特偶存之一二人耳，而尚致慨于诗之存亡，不亦末欤！

古来诗人，处极盛之世，应制雍容，从军慷慨，登临赠答，文酒流连，此纵志极意者所为诗也；其次即仕宦偃蹇，坎𡒄无聊，发为微吟，讽切当世，知之者以为怜，不知者亦无以为罪：彼皆有诗之乐而无其累者也，岂吾与燕又所遇之时哉？虽然，当其势位方隆，声名籍甚，或传写于通国，或藏庋于名山，累牍连章，盈囊溢几，可谓盛矣；曾几何时，而荡为云烟，散为灰烬，名篇迥句，尚有知者，卷帙磨灭，十不一传：然后知诗之存者以其时，诗之所以存者，其道固自有在也。今燕又之诗虽出于亡失之馀，而其言皆发乎性情，系乎风俗，使后人读其诗，论其世，深有得于比兴之旨，虽以之百世可也，而偶存乎哉？

抑余窃有感焉：云间之以诗闻天下也，三四君子实以力还大雅为己任，遭逢世故，投渊蹈海，碎首流肠，其英风毅魄，流炳天壤，可以弗憾；独其文章之在当世者，犹冀后死之知己整齐而收辑之，如燕又者是也。而燕又自为之诗，乃亦避忌散佚而不尽出，则夫仁人谊士感时悼俗之章，其零落于兵火者不知凡几矣，可胜叹耶！余知燕又诗之必存，且所存端不止此，而顾有慨于斯道之湮没，因序是编也而及之，俾知贤人君子流风馀韵，传于来世如是其难，而后之读诗者，亦当知所爱惜也。

【宋直方林屋诗草序】

往余在京师，与陈大樽游，休沐之暇，相与论诗，大樽必取直方为称首，且索余言为之序。当是时，大樽已成进士，负盛名，凡海内骚坛主盟，大樽睥睨其间无所让，而独推重直方，不惜以身下之，余乃以知直方之才，而大樽友道为不可及也已。于是天下言诗者辄首云间，而直方与大樽、舒章齐名，或曰陈、李，或曰陈、宋，盖不敢有所轩轾也。大樽既前死，舒章得一官，又不究其用，直方乃以名位大发闻于时，既跻显要、进卿贰，为天子之大臣矣，复不幸早没。其少子舜纳裒其父平生之作，取首简属余。余俯仰四十年，执友零落殆尽，爱舜纳之才，以为直方不死，而自顾颓然不胜其衰且惫矣，乃抚卷三叹，而为之序曰：

吾读《小雅》，得朋友之道焉。昔文、武盛而《伐木》兴，周德衰而《谷风》作，诗者所以垂教易俗，而朋友故旧其厚与薄之递降，举世之隆替系焉，尚论者可不思其故乎！余尝反复于东汉之季，其贤而好士，莫过于蔡伯喈、孔文举。伯喈之爱王粲，欲举家之书籍悉以与之；伯喈殁，其撰集汉事，遭乱弗存，仲宣不闻有所搜葺也。文举诱掖后进，宾客日盈其门，已而死于曹氏；最后好其文而购之者，乃在魏文帝，其当时故人，不过脂习一恸而已。盖古道之难如此。《诗》有之：“风雨如晦，鸡鸣不已。”士君子处于抢攘之际，其生而同心，死而相恤，百世而下，未有及山巨源之于嵇中散也。今以观吾直方，何其类巨源之风乎！巨源位登三事，年垂八十，视直方过之；其诗文词赋足以比肩知己，则直方所长特优，巨源弗及也。惟是读感愤之诗，追忘言之契，后死而结集其文章，既贵而赡护其妻子，则巨源之于直方，千载同符，不期而合。吾党之放废仅存，比于向秀、阮籍之徒者，如余是也，能不叹哉！语曰：锺子期死，伯牙终身不鼓琴。直方之琴，今已沨沨乎明堂清庙之响矣，若以语乎孔子之忧患，左徒之《离骚》，则抚弦下指，终有所哽咽而未发。是编也，不复存其少作，讵足以尽直方；而直方所以原本诗人之忠厚不忘故旧者，端在乎此。

直方于兄弟最友爱。子建以明经高隐著书，尝拟唐人数百家，未就而卒。让木为二千石于岭表，其近诗益进，每邮筒寓余。余虽老，实籍君兄弟以不孤。噫嘻！此大樽所称三宋也。直方死，友朋兄弟之道，谁复有讲求之者哉？舜纳工诗，有俊才，而年少，余恐其略于旧闻，故举直方学行有关当世者著之家集，盖不止于诗，亦不止为宋氏已也。庶几舜纳知所勉焉。

【宋尚木抱真堂诗序】

吾友云间宋子尚木刻其《抱真堂诗》成，君方官岭表，邮书数千里问序于余，余读而叹曰：君子之于诗也，知其人，论其世，固已；参之性情，考其为学，而后论诗之道乃全。夫尚木之称诗四十年矣，初与大宗伯宛平王公同起，继为同里大樽诸子所推重。宛平之言曰：尚木以膏粱少年，匹马入京师，从有司之举。时椓人窃国柄，君贳酒悲歌燕市中，肮脏扼塞，一发之于诗。大樽之言曰：尚木早岁好为芳华绮丽之辞，一变而感慨激楚，再变而和平深婉，归之于忠爱。又曰：尚木为学最早，取裁亦最正。自吾论诗，诸子多悔其少作，壬申以前，惟尚木之诗为可存。噫嘻！合两君子之言，可以论尚木之人与其世矣。

自文社起，同志者负其才气，雄视海内，君之格律日进，不肯以毫末让古人，顾天性夷澹，雅不欲标榜自喜。同郡陈征君仲醇缘持论不合，受后进所击排，君用大体，独拥护老成，议者乃止。宋氏既右姓，兄弟多读书知名，一门之内，鱼鱼雅雅，望而知为温柔敦厚之风，此则君所以为性情也；君累不得志于计偕，六上始收，不幸遂遭末造，忧生伤乱，逾十年始出。既已簪笔侍从，又不获已，从事于戎马钲鼓之间，主者差其劳霡，奏授一郡，崎岖岭海，燠烋其遗民，刻廉自苦，七年不得调。当君之未出也，尝欲仿高氏《品汇》，定先朝一代之作，为正声，为大家，续亡友之志以折衷正始，初不以兵火少自假易。及乎守剧郡，处蛮徼，故人之流离其土者，收恤殷勤，死丧匍匐，鸡鸣风雨，未尝旦夕有忘于怀，此则君之所以为学也。嗟乎！大樽诸子已矣，即宋氏之以诗鸣者，隐莫如子建，达莫如直方，乃相继凋谢，君独以其身为才人，为宿素，为廉吏，为劳臣，合观前后篇什，自非岁月之深，阅历之久，不足以诣此。百世而下，论次云间之诗者，或开其先，或拄于后，兼之者其在君乎！

往者余有书与君论诗，期进于古之作者，心壮志得，不自知其难也。比岁以来，穷愁忧患，足以磨折其志气。自念平生操觚，不至于抵滞，今每申一纸，怛焉心悸，若将为时世之所指摘，往往辍翰弗为。君之去我也远，其邮书及之者，将谓可与言诗也，讵知其遇之穷而才之退哉！虽然，自君居岭表，余尝往还云间，追数旧游，俯仰俱为陈迹，然则江乡百里之间，固当以君为诗老，其知而序之者亦无过于余，而余又安能已于一言，不附名于末简也！因君之请，历举其读书取友、居身服官，虽不足以尽君之诗，乃君所以为诗者于是乎出，序以归之，且为世之读君诗者告焉。

【傅锦泉文集序】

温陵傅锦泉先生，遭有明全盛，于嘉靖二十九年举礼部第一。廷对抗直，指切权要，分宜相览而恶之，寻遣人招致出门下，拒不可，以此不得入史馆；除仪制司主事，转光禄丞，改吏部稽勋郎。与其长议不合，拂衣归，筑室岩山之侧，灌园著书，年八十有六而卒。先生于《易》为专家，自辛卯登贤书，庚戌始第进士，沉酣于六艺百家之言者二十年，制科之文盛为海内所传诵。平生所作序记碑铭若干卷、古风近体诸诗若干首，先生殁后四载，同郡镜山何公序而行之。傅氏温陵大族，子孙相继仕宦以十数，今松江通守石漪君，其从孙也。自先生通籍之年数之，甲子一再周矣，家藏遗集，往往散轶弗全，通守之尊人搜罗放失，刻之闽中，通守又刻之吴下，而属伟业序简端。

伟业读而叹曰：先生之学，殆用晦者也。自其初治制举义，根据经术，不肯纤靡以投时好。累罢春官，垂老始遇，即以朴直失权贵人指，等辈皆显任，而先生浮沉自如，进不为利，退不为名，终身寥落，而未尝有一言不平以自诩复用。虽其垂世不朽之文，亦既穷年矻矻，深沉有得矣，同时以古文擅声誉、主坛𫮃者，为其乡人，先生落落其间，不欲有所标榜也。吾闻之，古君子之善《易》者，识进退得丧之道，藏器敛德，遁世不见知而不悔，若先生者其庶几乎！

余论次前朝，当肃皇在御，凡先后首南宫者十有五人，仅袁文荣、王文肃两公至宰相，次有尚书华亭陆文定、侍郎海虞瞿文懿，巡抚则毗陵唐应德、平凉赵景仁，太仆则乐安李懋钦，此七公者最著。应德以古文名其家，饶经世大略，后追谥襄文，无论度越赵、李，自相国以下莫及也。文定、文懿用上第为天子之近臣，景仁亦由庶常出补，惟唐、李初授部主事，视傅先生差相类，先生与李终不得在禁林。应德、景仁从诸曹郎召入为宫寮，忤永嘉意，因请朝东宫，偕吉水罗达夫三人者同罢。达夫终其身不出，唐、赵后由知兵用，而唐遂勤其事以身殒。肃皇好以操切任柄臣，永嘉、贵溪、分宜三相辄假喜怒以排摈天下之贤士，如达夫诸公是也。独应德晚年超授，人谓其为分宜所知。嗟乎！彼苟贪富贵，何不少年循资拱默以取公卿？乃末路艰难，没身王事，论者犹谓纾意时宰，从而訾謷之，过矣！虽然，襄文之学，于地理扼塞，兵机成败，无所不通，雅自负经济，谓有用于世，世遂得而羁縻之。若傅先生者，其才固不足以及襄文，今就斯集读之，言皆归于道德，以躬行为本，视世事粥粥然，不欲显短长之效；即其龃龉分宜者，非征诸家乘、后人之所称述，则亦无所表白，此其用意深矣。士君子当出处之间，潜鳞戢翼，图之不早，读公集者未尝不喟焉三叹也。何镜山之序公也，曰：公灌园岩野，离支龙目，来禽青李，皆身植而手莳之，日与兄弟四五人追随游赏。世既弃公，公亦果于去世，竟以终其天年。呜呼！何公此言，所以见太平全盛，士君子隐居读书谈道之乐，而未免怅然于公之不遇也。由今观之，如先生者，何可得哉！何可得哉！

【傅石漪诗序】

余早岁受知于温陵周芮公先生。先生以吏部郎典选，相国东崖黄公时在左坊，两公者同里同籍，有诗名，馀繇及门后进，唱酬切劘于其间者四五年而后别去。比乱离分隔，余为诗以邮寄先生于闽中，先生偕相国和之，海内追数其交游而相与为传诵，故温陵之诗，余平生之所习也。南安傅公石漪以副二千石莅治云间，为政之馀，扬扢风雅，既搜葺其先集，俾余序之矣，再手裒所著诗若干首，属其友赵双白、魏惟度请余言弁简端。

夫南安，温陵属县也。傅氏为其邑望姓，自其祖锦泉先生举礼部第一，著书名家，百馀年来，子孙之发闻者以十数。石漪原本家学，好与郡之先达者游。其为诗也，于体制风格既讲求渐渍之有素，又能标举蕴籍，剪刻深至，以自探性情之所独得。当其自闽而出也，过吴会，涉大江，纵观乎泰岱、黄河之大，京阙宫观之盛，其纪行也有作，其述志也有感。而后以职事来云间，云间者，湖山之奧区，骚人雅士所奉为坛𫮃者也。君至而日与荐绅大夫流连于觞酒文咏，治郡斋以延名俊，出俸钱以资宴游。四方无不倾慕其风流而推挹其雅尚，所称《绿绮堂集》者是已。君厅事之西，为屋数楹，每退食有暇，弹琴读书于其中，而颜之曰“绿绮”。夫琴者，取其导堙宣郁，致化理于和平，此循吏所以阜民庶，而诗家所以叶神人也。君之抚弦动指，至于文王、箕子之操，得无有忾然太息，如见其人者乎！

当温陵全盛之时，两相同日拜命。东崖之晚年失志，感时悲吒，寄之于诗歌者为多。吾师吏部公近者道出吴门，追话四十年停骖问政之所，师弟登高凭吊，未尝不汍澜流涕也。双白、惟度过我草堂，屈指云间一二君子，异时仕宦闽、浙，江山吟眺，宾从声华，今已不可复问矣。君之增奇踵胜，亟亟于是编之成，庶几流风馀韵绵延而不绝也。噫嘻，岂不重哉！








老杜寒山诗

老杜《春日忆李白》诗云：“白也诗无敌，飘然思不群。清新庾开府，俊逸鲍参军。”尝有武弁议其失曰：“既是无敌，又却似庾、鲍。”或折之曰：“瘦清新而不能俊逸，鲍俊逸而不能清新。太白兼之，所以为无敌也。”今集别本一作无数，殆好事者更之乎？寒山子诗云：“吾心似秋月，碧潭清皎洁。无物堪比伦，教我如何说？”人亦有言，既似秋月、碧潭，乃以为无物堪比，何也？盖其意谓若无二物比伦，当如何说耳？读者当以是求之。


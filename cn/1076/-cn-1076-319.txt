卷三百十九

<史部,诏令奏议类,奏议之属,历代名臣奏议>

钦定四库全书

历代名臣奏议卷三百十九

明　杨士奇等　撰

弭盗

宋高宗时监察御史郑刚中奏曰臣窃闻张守以江西盗贼未平兵力单寡乞行增戍朝廷降指挥差左护军千人马三百疋听张守节制皆谓李寀既宣谕德意於前张守又增强兵力於後江西之盗无矣无何左护军之人更不差拨却於殿前司後军差二千人马一百疋权听张守节制所有李贵申世景兵却替归行在扈卫此未能晓也李贵之兵臣实未知其详申世景之兵人多称其忠勇有谋虑其在江西久不能弭盗者则盗多兵少力所不能制也又从来节制不一郡守不能皆良因循玩习养成盗势亦专非李贵申世景之过今筠州黄十五等负险不服李寀督申世景等围捕正急若遽闻更戍之命则衆必解体而无功今新差人与彼处人情窟穴卒未相谙恐贼未平而先有扰人之患此臣所以重惜之也又今所差二千人权听张守节制它日盗平之後必复归於殿司则是二千人暂出三千人即来通五千人殿司皆得以有之也今日兵势正当拔置偏裨多作头项使各自奋立聚而增大之则易析而运动之则难此臣所以又重惜之也陛下已降睿旨差拨左护军人矣不知何为而遽改若出於朝廷议论犹之可也若有请而从之则更望陛下将今来所陈事理曲赐裁断务令允当淳化二年太宗皇帝尝谓近臣曰前代武臣难为防制苟欲分移必先与之商议今日且无此事吕蒙正曰上之制下如臂使指乃为合宜夫差拨二三千人事非甚大但人主之命令一行不可为人所改易此臣所以又重惜之也陛下听言从善舜禹不能过微臣之愚必蒙幸赦

刚中为殿中侍御史又上奏曰海贼之患今而不虑恐为他日之害晋孙恩初因报仇结聚其後破州县杀长吏永嘉东阳等八郡皆相应遂至有衆数万虽刘牢之辈将兵转闘而恩出没海上吴会闽广皆被其毒恩没卢循继之刘裕因之以成事可不戒哉说者曰海上之盗招之则无矣曾不知海盗非招安所能尽也往年招朱聦矣其徒聚而为刘广後又招广矣其徒聚而为李元盖招致其魁其徒必纵以归业魁得官其徒谓可取以为准也什百啸聚又作一头凡其所略纵而不杀又厚以物予之许其去而复来无业者欣然附之官兵弱则奋臂而为敌官兵强则乘风絶洋而遁又急则孤桨单下变为客舟官兵不能辨也止能於濒岸浅海互相回避驱入深洋则巨浪之中不能坐立何暇议闘哉臣以是知招安之不能尽捕杀之不可及也臣官永嘉闻濒海诸郡各有土豪习知乡道凡海旁桀黠无赖之人彼皆素得其情盗之所向豪皆知之为今之计莫若使诸郡以礼求访使自为扞守仍将海旁之民结为保伍如其境上无盗贼侵扰?自设方略而能格捕之者朝廷第其劳而官之容隐坐视者待之有法如是则朝廷不费官官兵不费粮而海盗可以渐息如只以招安为术制置司兵为用常使江北无警则已万一被兵?饥馑仍岁则孙恩卢循之患蔓难图也

右正言陈渊上奏曰臣尝谓僭窃未平则二圣之归无期金人之祸不解南北分裂生灵涂炭此固不可一日而宁居也然而欲平僭窃而内有盗贼为之梗则盗贼未除僭窃亦不可得而平矣牵制踰淮之师涵养逆寇之势因循不振职此之由故为今日之计莫若先除盗贼俟其不能为患然後北向以定中原跨河越岱而并居之乘机应变坐制黠敌宜无不如意者昔刘先主之入蜀也欲资其富饶以争天下其先定之计固将灭魏并吴而存汉然孟获未平诸葛孔明不敢越险而东出则以掣肘者在其後故耳故其讨获也七擒而七纵之力屈而不诛其人势败而不絶其欲窜之山谷乃所以安之获安而蜀人安矣蜀人安然後孔明得以十倍曹丕之才并力而击魏魏亡吴服而汉不得不兴此其志也惜乎谋已定而数奇师未捷而身殒然其所建立已足以取信於後世矣今江湖荆楚闽广之寇盖不止一孟获而已而其所过残灭井邑为墟暴虐之甚又非获比则为民除害诚有不可缓者而陛下连岁出师必遣宰执又副之以大将芟夷招纳举无遗筭其所以度内外之势审先後之序固不待臣之言矣然臣以谓讨之之难不若安之之难盖自宣和以来监司守令不得其人掊刻相师继以残忍民无所赴愬弃锄耰而带刀劒者几年于兹矣今旌旄所临次第平定而郡县牧民之官又不加择凶渠虽殱祸根未絶万一旧弊繁兴逆意复萌虽欲人人诛之不可得矣臣故曰讨之之难汉宣帝谓龚遂曰选任贤良固将安之故臣愿陛下及其初定慎择忠信之使分按诸路谕以重民之意委以刺举之权俾奸贪不法之吏不容於时而公正亷勤之人得以自効然後抜其殊尤闻之朝廷以为郡县之长则远方受赐鳏寡孤独宜无不得其所矣此安之之道也必欲济师旧邦以慰箪食壶浆之民而尽复祖宗之境土须吾民之安然後拥衆横行以图决胜似或未晩传曰欲速则不达又曰必有忍其乃有济区区之忠惟陛下察之

给事中胡交修上疏言昔人谓甑有麦饭床有故絮虽仪秦说之不能使为盗惟其冻饿无聊日与死廹然後忍以其身弃之於盗贼陛下下寛大之诏开其自新之路禁苛慝之暴丰其衣食之源则悔悟者更相告语欢呼而归其不变者党与?落亦为吏士所系获而盗可弭盗弭则可以保民矣沃野千里残为盗区皆吾秔稻之地操弓矢带刀劒椎牛发塜白昼为盗皆吾南亩之人陛下抚而纳之反其田里无急征暴敛啓其不肖之心耕桑以时各安其业糓帛不可胜用而财可丰财丰则可以裕国矣日者翟兴连西路董平据南楚什伍其人为农为兵不数年积粟充牣雄视一方盗贼犹能尔况以中兴二百郡地欲强兵以御寇不能为翟兴辈之所为乎世以为名言

李光进龚遂故事论旱荒状曰臣闻尧舜在上天下无穷民文王之民无冻馁者孟子曰无常产而有常心者惟士为然若民则无常产因无常心苟无常心放僻邪侈无不为己夫民至於捐弃父母妻子甘心为盗贼者岂得已哉帝王之术无他在黎民不饥不寒而已故百亩之田勿夺其时八口之家可以无饥矣五亩之宅植之以桑五十者可以衣帛矣鸡豚狗彘之畜无失其时七十者可以食肉矣百姓免饥寒之患而有以相生养虽驱之使为盗不从也善平龚遂之言曰海濒遐远不沾圣化其民困於饥寒而吏不恤故使陛下赤子盗弄陛下兵於潢池中耳故其治一切以仁恩而盗贼卒以解散此真良二千石也近年以来福建湖南盗贼间作范汝为杨么相继猖獗吏不能制朝廷不免遣发大兵空其巢穴如闻其间杀戮不无过当多及无辜今诸路旱荒百姓失业流丐道路强者不免结集为盗弱者则转徙沟壑矣雷进尚据鼎澧辰沅诸山出没作过近闻福建海道又告急矣此不可不虑昔唐太宗尝与羣臣论止盗或请重法以禁之上哂之曰民之为盗者正以官吏贪求饥寒切身故不暇顾亷耻耳朕当去奢省费轻徭薄赋选用亷吏使民衣食有余则自不为盗安用重法耶呜呼太宗真圣主哉臣愚伏望陛下深诏大臣遴选循良之吏髣髴龚遂之流以招怀抚纳为先仍切责诸路监司按赃贪恤流殍则陛下德音岂患不达百姓岂肯从乱哉

苏籀上议曰籀伏覩正月二十五日诏书节文本路帅守监司各令具所以安辑抚绥消弭盗贼便民利物之事者籀窃伏详味圣意忧愍元元省刑薄敛视之如伤待遇僻远一如辇毂此尧舜之德度中兴之基址臣下并体此意羣寇竦闻德音宁有不怀消盗安民无以易此也籀窃惟致盗之由与治盗之术又有愚诚在朝廷莫若选贤能守令任击断使者在州郡当宽其文法重其事权方今盗贼如本路近日三十余火大者一万小者数千百人奸民恃乱以为富贵之资非但失业乏食者也驱拥讙腾椎埋焚劫所在之处官私一空人不聊生鼠辈恣睢谓莫已敌是可忍也孰不可忍也郑子产有言政寛则民慢慢则纠之以猛猛则民残残则济之以寛太叔以其说治郑之萑盗若吹鸿毛耳方今天下多事而郡邑惟务姑息祗畏朽索蒲鞭寛待强狡之属文吏自爱不任桴革之事爪牙钤束之职无不旷弛致使州兵县卒饱嬉游惰骄而难使军政无纪师律不行一夫被甲行二百里而耗库钱不下十一二千故重於遣兵布衣氓隶圜视而窥国家之隙诱诳南亩一日成市盖贼自寡少而啸聚官司觉举不可少缓萌蘖易与滋蔓难图故平居无寇亦当谨隣保之法严警察之备盗若纠集岂容不知及势孤力劣爪牙缺短之际不烦大兵亦可擒制此事今己无及贼党已多郡邑兵少回遑之不暇专务饵之以钱帛縻之以官爵一切不问以安反侧或能以方略使之摧败或能以反间使相?并盗必少弭舍此不务与之官惟恐不高给之钱惟恐不厚含垢忍诟莫敢擒捕侥幸既开小人嗜利仿效者衆今日此乡贼发明日某村又告急矣譬如养癕长疽厌弃鍼艾坐视胷背之溃者也至有已受招安恩命亦不肯投戈散羣小失其意则奋臂背约破坏县镇掠千百室太阿在手无不可者东汉李傕唐朱克融以不赦而成大乱故以招安为务然贼方蟠据招之往往不听非能使之摧败讵肯归我乎汉时所以置绣衣直指用干戈斧钺岂不仁哉不得已也开其自新之门不得不寛御其不悛之心不得不猛无辜之民胁从扳援若夫训导柔辑施其困乏扶其疲弱复其常产此所以待良民之不幸者也若夫招之而不归怀之而不伏此顽民不可恕者也节制将士裁节冗费振起骄惰赏重罚明借俸侯王以充其费缓急之际州郡兵将相与戮力亦不烦朝廷頋忧虑胜而战用惟其人殱厥渠魁分其徒党愿为军者拨隶诸营其勇力易以使遇它盗彂则以既降击未伏皆良策也至於守邦之人?亷黜滥选如龚遂者以收安静之功若夫豺狼塞路以力战邀我选如王尊虞诩文武之才并假之以便宜勿拘之以常法如此朝廷必无盗贼之頋忧安民利物诚在此耳籀不胜区区冒昧陈闻

孝宗时王质上镇盗论一曰收其所畏夫所谓收其所畏者何也臣尝论之江西之贑其俗尚闘而喜杀浙西之严其俗好大而敢为盖其山川水土峻急暴厉故其风声气俗顽犷悍戾而不可告语平居无事聚博族饮叫号闘詈以轻犯鞭朴甚至於彂塚露刃掲关而掠财物以轻犯刀锯又甚者至於扞城保垒荡覆都邑窃立名字以轻犯兵革盖臣尝闻之犯鞭朴者无日而无犯刀锯者无岁而无犯兵革者虽不常有而远者数年近者间岁时猖狂窃发乎其间此二郡者盖今日盗贼之渊薮也臣尝以为贑之盗不可使出而严之盗不可使守贑之巨镇不二百里而南安小垒介乎其间未足以分贑之势也故贑之盗坐而守贑则必为禽纵而越岭则二广可以鼓行而无忧矣二广之城池器械士卒钱糓以臣度之恐不可支仓卒之急一旦有数千百人掉臂而疾呼不知其谁为抗也故曰贑之盗不可使出严地险厄而峭狭崇冈之路不可并臂顽口之溪不可横舟一夫守其冲可以当百夫之力故曰严之盗不可使守往者齐寇之扰贑所以易擒者在於守而不能出方寇之扰严所以不长者在於出而不能守使二郡不幸有警而又有豪杰深谋远虑者为之画彼其鉴齐寇之失必有不肯守鉴方寇之失必不肯出若是则非可以卒制也臣尝熟讲历代制御盗寇之术虽纷纭多端而其要不出於刑以为之惩赏以为之诱而二郡之民盖刑之有所不能惩而赏之有所不能诱也故两策皆不可施於二郡之间臣尝闻之二郡者曰二郡之民不畏天子之官吏而畏乡里之豪强是以不伏官吏之约束而伏豪强之号令盖豪强之所以为重者有三智过人勇过人谷粟之蓄过人有是者则桀骜之民不得不低首下心折节而归豪强之门为今之计者莫若喻郡县之官吏重为之礼貌以致其敬轻为之科率以结其爱内有盗贼则假之以权以要其成苟有功效则縻之以爵以收其桀骜之民何者郡县之官吏不能制其命而豪强能服其命此其为畏侮固不同矣故臣以为汉武帝不当杀郭解解之隂贼感槩奸人之雄也恃气以犯法藉义以报仇其情固可疾而其人亦甚不可废盖臣尝读西汉游侠传而观郭解之始末以为容一夫之奸而可以制千夫之奸虽有害亦不能无利盖天下之事利害兼行而不可偏去所贵夫善计惟择其利多害少者为之故筭计见效利可以掩害而害不可以胜利此非深穷乎利害之端者有不能知虽知亦不能行嗟夫愚臣之策将为文吏之所汨矣二曰制其所主夫所谓制其所主者何臣论之曰盗贼之所出者有三一曰饥民二曰愚民三曰奸民饥民求生愚民求福奸民求利其初皆生於有所避有所慕而要其情之所终则有可返者有不可返者可返者饥民而不可返者乃愚民奸民也何者饥民之为盗非有所大欲也无可生之计是以为冒死之策而其心未尝不好生而恶死也至於情之所廹而势之所切以为生者必死而为盗者犹介乎可生可死之间当是之时苟非忠信亷耻之人其谁能安生而待必死也故岁凶则不得不为无聊之谋攻掠攘夺以济一旦之命岁丰则逡廵销缩返而頋其有可生之路飜然动其欲生之心其势不得不返田亩故饥民可闵而不可疾可济而不可杀有所甚扰亦有所甚不必畏也惟夫愚民之求福也无厌求之於佛者而以为未足又转而求之於鬼神而以为未足故左道惑人焉则是食菜事魔者盖生於愚民求福之无厌也奸民之求利也无己然墯而不肯为农拙而不能为技艺以为务农而业技艺所获无几而其劳有不可偿者故相率而猖狂於三尺之外以侥幸於十倍之利得利而死奸民之所不恤则是盗贩茶塩者盖生於奸民求利之无已也求福之无厌求利之无已是心易入而难出易聚而难散可以术解而不可以刑廹且朝廷所以禁切食菜事魔者可谓甚严而此弊未尝除所以限制盗贩茶塩者可谓甚密而此弊未尝絶为官吏者熟视而不敢诃曲蔽而不敢去无事而去官则後人当其患而任其责岂暇为拔本塞源之术也然臣以为小人可离而不可合小人合而为朋未有帖然者也臣往在江西见其所谓食菜事魔者弥乡亘里诵经焚香夜则閧然而来旦则寂然而亡其号令之所从出而语言之所从授则有宗师宗师之中有小有大而又有甚小者其徒大者或数千人其小者或千人其甚小者亦数百人其术有双修二会白佛金刚襌而其书则又有佛吐心师佛说涕涙小大明王出世开元经括地变文齐天论五来曲其所以为教戒传习之言不过使人避害而趋利背祸而向福里民眩惑而莫知其所以然以为诚可以有利而无害有福而无祸故其宗师之御其徒如君之於臣父之於子而其徒之奉其宗师澟然如天地神明之不可犯较然如春夏秋冬之不可违也虽使之蹈白刃赴汤火可也由是言之莫若擒宗师则其徒不解而自散盗贩私塩臣之所甚详也臣往在江西见其所盗贩茶者多辄千余少亦数百负者一夫而卫者两夫横刀掲斧叫呼踊跃以自震其威使人有所畏而不敢廹其在江西则江州兴国军屡被其害其在江北则舒蕲之国不堪其扰积累浸渍而不已臣恐其患不止此数郡也臣尝推其源以为非独此曹之过也北界利其茶则以货诱之於外园户利其货则以茶诱之於内北界虽未可以制而园户我之所及也园户有茶而不敢售则奸民欲茶而无所得臣不知其自能采刈煮治之耶由是言之莫若禁园户则其党不治而自销然而欲擒宗师要使勿惊欲禁园户要使勿怨何者无故而擒其首则其党疑其党疑则惧而有所扇而为乱者臣愿陛下密询州县之臣籍记其宗师之姓名乡里多方诱之使自陷於刑辟而後锄治而诛絶夫如是则可使不惊园户所资以为生私茶之商也骤塞其资之之门则必有不平之心臣愿陛下增降长短之引使其茶有所宣泄而不至於底滞夫如是则可使勿怨陛下试熟思之足以见愚臣计利筭害如此其深也

侍御史王十朋上疏曰臣闻王者将欲治外必先安其内不有小忍则不能成大谋臣窃见陛下刚断不惑神武维扬命将出师平定淮甸曾未踰月捷音屡闻盖将复祖宗之境土会诸侯於东都可谓得宣王外攘之道有光武大敌之勇矣然臣愚计以谓治外必先安内欲小忍以成大谋者今欲外挫强敌而境内有广寇海贼啸呼为患犹未剿除外未宁而内有忧不无上贻圣虑者臣窃闻朝廷议遣鄂渚之师进诛广寇想荡涤固有期矣然臣相时度宜恐未可遽进岭外当盛夏乃瘴疠大作之秋北人冲之未有不病者尤非行师之利臣以谓不如顿兵於桂林以为声势而下诏赦其罪恶许其投降?不受命斯可以必杀而无赦矣海寇出没无常尤为濒海州县之患闻枢府尝遣人招安之亦有受招之意臣谓二寇皆可开其自新之路庶得境内稍平可专意外攘臣所谓治外必先安内小忍以成大谋者此也臣又闻二寇之作皆缘监司郡守不得其人所致既未能弭之於未萌之前又未能诛之於己觉之後养成其乱以致猖獗隐匿不闻遂致滋蔓为监司郡守者其可不惩之乎欲乞陛下宣谕宰相稍正典刑仍别择贤才以为外台共理之寄以分陛下宵旰之忧不胜幸甚知婺州李椿上奏曰臣闻礼义生於富足盗贼起於贫穷臣自今年二月末到官计隣州交传过犯盗配军自三月至九月七月之内凡八十八名先後为盗盖数十火两浙州军素?少盗婺州又不当冲路经过犯盗配军如此之多则江湖闽广襄淮不知其几何人其未发未获之盗又不知几何臣所领州虽无强盗发觉鼠窃亦时有之而贫民游手日益以衆盖为盗之渐也略计婺州一郡所出财赋臣到官七月日起发过钱四十八万余贯及州用支遣并支钱七十余万贯终岁计之无虑百万缗物帛起发二十万余匹两春秋衣赐每月军粮在外是皆取於七邑之民婺州财赋如此之盛犹且窘廹则他州亦可料而知也官司窘廹则多取於民民被多取不得不贫贫民为盗非得已也臣忧不得已之民日多盗贼滋盛实系国家之休戚汉武帝恶盗贼之多遣绣衣使者捕逐诛杀不知其数而盗不息必用富民侯然後民宁盗消然则何以消盗其必寛民而後可何以寛民其必寛州县而後可何以寛州县其必省冗食而後可冗食谁可省凡非亲非贤无补於国无益於民者皆可省也臣愚愿出睿断诏有司各具合省冗食之人州具一州之冗食监司具一路之冗食条列而申朝廷详议省去之谓如婺州一郡乞令臣具盖冗食不省则州县不得寛州县不寛则民力不苏盗贼不弭臣愿陛下察之念之

椿为检详文字时奏曰臣窃见水旱为灾民或流离为盗加以茶寇日盛海贼时有虽曰盗贼起於贫穷臣以谓乃官司有以致之也其诛求尅剥使民不得安业流而为盗者姑且别论臣先论承勘官司受赂出脱不得其情凶恶杀人者例皆漏网所以凶顽之徒不知畏戢盗贼日滋良善受害臣备数都司每见刑寺奏拟强盗案当极刑而贷配者十八九每虽退駮问难拘於狱案己成上下相徇亦无如之何谓如本无杀人之意及为人强率而行所盗不多不伤害人偶罪法至死而贷其命犹曰从恕可也其累犯不悛伤杀被主杀害捕告放火奸污江海之险逼人入水情理巨蠧者而狱吏弄情或作声势不接或作归罪未获或拒杀捕人则曰身在屋内或杀伤被主则曰身在卓望又曰负担先行又曰别船般载详览案情人知有弊虽扼腕不平无以制之臣愚以谓宜令承勘强盗官司如未获下手杀伤人者及未获为首者不得完结知宣州许尹曾令诸县获强盗全火而後结解不数月盗皆屏息已试之验也议者无过曰淹延刑禁强盗害人之人也使食狱粮而坐狱中置虎兕於柙亦何过焉唯当严逸囚之禁足矣其强盗配军不得差充监司并属官下白直委守臣常切加意拘管不得差出如有逃逸坐兵官部辖人责罚亦止盗之一术也臣之愚说如有可采即乞特降睿旨下有司施行

集英殿修撰帅福建赵汝愚论汀贑盗贼利害奏曰臣伏见比岁州县盗贼滋多其间类多汀贑之人者非惟两州山川气习固然亦由居官者扰之特甚故百姓弗安其居强者四出为盗而两州事势常使人惴惴然有甚可畏者臣不敢不以实闻也臣昨任江西路运判时所见江西十一州内贑州地最险俗最悍而官吏科扰为最甚臣今任本路八州内汀州与贑州为隣亦地最险俗最悍而官吏科扰为最甚臣自到任以来不住询访得汀州一郡系在福建一路最高处四面皆崇山峻岭其民皆什百为羣依山阻险而居散居田野者絶少其道路间行旅稀濶亦难得邸店其人不能蚕桑除耕田织布之外皆别无生业其俗喜兵而好闘争夺杀伤之事盖无时无之至官司遣人追捕则相率数百为羣抗拒不出居官者岂能深思远计惟幸其任内一时无事往往不分曲直姑将廵尉下人行遣以为生事遂致长养成俗无复纪纲法度矣所可为深忧者今诸寨土军与百姓积怨既深皆相视如仇动相雠杀自臣到任数月之间已目击两事如去秋本州行下清流县追捕编管人萧汉臣不获执其母与妻在明溪寨萧汉臣者辄率数百人围守明溪而不去近复有秦兵以捕私塩为名杀死百姓叶陶之子其党屯聚捉去寨兵三人非理苦楚至今争竞纷纷不已其互相陵暴大率类此此臣所以朝夕惴惴不能自安者也臣因询问得其致弊之由其大者有二而官吏侵渔苛刻之害不与焉其一曰赋役不均之弊其二曰措置官塩之弊初绍兴中行经界法是时惟本州盗贼方定不曾推行经界至今有税者未必有田而有田者未必有税比岁诸县逃亡者衆有司窘於调度不肯为之从实倚阁遂将逃亡税赋均及见存隣保隣保又去则展转及之贫弱之民横被追扰其间却有豪猾之家不纳租赋一强者为之倡首则羣弱者从而附之至有一乡一村公然不肯纳常赋者县道无如之何遂将上项最难催理去处径拨与诸寨以为寨兵衣粮令自催纳其寨兵催官物者至皆被甲持刃遍下乡村此既饥寒切身彼方固拒不纳互相仇怨职此之由又本州地势最高去海絶远祖宗旧法系以运塩了办岁计近岁诸县阙少本钱官吏苟简所运塩纲尽不及祖额其运塩船户复大为奸弊多以灰土杂之其塩已甚恶矣却有奸民就近私贩广塩入界比之官塩不致杂恶其价复贱常争数倍致官塩发泄不行遂有配抑之患上下减刻其弊尤多故强悍者皆拒而不受其贫弱易制者则抑配无时又每塩纲内例有转运司增塩通判厅经緫制塩诸县已难敷卖而本州复有自运岁额塩又分令诸县变卖故有转运司塩有本州塩有通判厅塩有本县塩或以委令丞或以委廵尉文书旁午杂然并出其民诚不胜其扰矣闻每有欠户入县则诸厅吏卒擒捕纷然致百姓有终身不敢望县门者故宁以死抗拒官司而官亦无如之何也臣伏思之其始皆缘诸县岁计不足故一切之政行加以为守令者措画无方威信不立平时既无以信服其下而数遣吏卒复侵扰之使百姓怀蓄不平日盻盻然视官吏如怨敌若非朝廷早为区处使之上下各安其分诚恐异时激为大盗必重烦朝廷忧頋也臣又闻建炎绍兴间所在盗贼蜂起然皆不数年间随即剿絶惟汀贑两州之盗羣聚山谷间甚费朝廷经理後十余年不得已本司遣官招抚方得平定今安抚司尚有使臣数员皆当时所招汀贑之盗也臣愚欲望圣慈深诏有司遴选守臣为上铨择知县次之减节浮冗又次之如乡来旱伤四十余州军吏部添差窠阙并权与住差而养老归正等人亦不至久待阙次伏望特降指挥除本州宗室忠顺官添差员阙系是见居住人依旧存留使阙外其余堂除吏部添差岳庙等员阙并免差注仍於本路选委监司一员将州县官吏依条格不该支破请给并与减罢通计一州六县比岁财赋出纳之数而均节之凡官吏军兵冗食无用去处及其他利害有可罢行者亦许随宜条具闻奏然後蠲除逃阁招集流亡严减刻之科絶配抑之弊使吏与民各安职业一方幸甚汝愚又上奏曰臣伏见闽中诸郡惟汀州数多盗贼十年之间已三弄兵矣虽其山川风土与他郡不同然以人事考之要亦深有未尽其一曰狱讼不明其二曰科塩不已其三曰赋役不均臣窃惟国家自有常法使州县官吏能尽心狱事杀人者必死伤人者必刑罪不可逃人孰不畏惟汀州之弊狱讼不明杀人者不敢告官告官者不敢就逮就逮者未必追证得实追证得实者亦不圆结解州囹圄之内多杀无辜豪强之民卒以幸免故强凌弱衆暴寡小不忍则互相屠戮不复申诉於州县积习薰染成此恶俗此其弊一也科塩之弊抑配百端臣屡以奏闻不敢重述惟乡民不堪吏卒之扰是以聚集徒衆依阻山林初欲抗拒官司终至养成奸恶故强梁者一人倡之则贫弱者十百和之非惟科塩不行并与常赋不纳官吏畏懦亦无如之何观此事情即是官吏驱之使为盗贼此其弊二也汀州六县未曾经界税赋不均贫者产去税存富者有田无税人被追扰多致逃亡逃亡之田亦复归富室逃亡之税则害及里闾失业之民既多往往散而为盗此其弊三也臣愚伏望圣慈特加轸恤深诏有司遴选本州守臣仍稍重其权任俾之深察民隐审究狱情但得官司清明自然盗贼稀少仍乞检会帅漕两司近条具到减塩运等利害早赐指挥施行所有经界一节乞候塩运既减民情渐安徐而图之盖亦未晚

任湖南诸州安抚辛弃疾上疏曰臣窃惟方今朝廷清明法令备具虽四方万里之远涵泳德泽如在畿甸宜乎盗贼不作兵寝刑措少副陛下厉精求治之意而比年以来李金之变赖文政之变姚明敖之变陈峒之变及今李接陈子明之变皆能攘臂一呼聚衆千百杀掠吏民死且不頋重烦大兵剪灭而後已是岂理所当然者哉臣窃伏思念以为实臣等辈兮阃持节居官亡状不能奉行三尺斥去贪浊布宣德意牧养小民孤负陛下使令之所致责之臣辈不敢逃罪臣闻唐太宗与羣臣论盗或请重法以禁太宗哂之曰民之所以为盗者由赋繁役重官吏贪求饥寒切身故不暇頋亷耻尔当轻徭薄赋选用亷吏使民衣食有余则自不为盗安用重法邪大哉斯言其後海内升平路不拾遗外户不闭卒成贞观之治以是言之罪在臣辈将何所逃臣姑以湖南一路言之自臣到任之初见百姓遮道自言嗷嗷困苦之状臣以谓斯民无所愬不去为盗将安之乎臣一一按奏所谓诛之则不可胜诛臣试为陛下言其略陛下不许多取百姓斗面米今有一岁所取反数倍於前者陛下不许将百姓粗米折纳见钱今有一石折纳至三倍者并耗言之横敛可知陛下不许科罚人户钱贯今则有旬日之间追二三千户而科罚者又有已纳足租税而复科纳者有已纳足复纳足又诬以违限而科罚者有违法科卖醋钱写状纸由子户帖之属其钱不可胜计者军兴之际又有非军行处所公然兮上中下户而科钱每都保至数百千有以贱价抑买贵价抑卖百姓之物使之破荡家业自缢而死者有二三月间便催夏税钱者其他暴征苛敛不可胜数然此特官府聚敛之弊尔流弊之极又有甚者州以趣办财赋为急县有残民害物之政而州不敢问县以并缘科敛为急吏有残民害物之状而县不敢问吏以取乞货赂为急豪民大姓有残民害物之罪而吏不敢问故田野之民郡以聚敛害之县以科率害之吏以取乞害之豪民大姓以兼并害之而又盗贼以剽杀攘夺害之臣以谓不去为盗将安之乎正谓是耳且近年以来年谷屡丰粒米狼戾而盗贼不禁乃如此一有水旱乘之臣知其弊有不可胜言者民者国之根本而贪浊之吏廹使为盗今年剿除明年扫荡譬之木焉日刻月削不损则折臣不胜忧国之心实有私忧过计者欲望陛下深思致盗之由讲求弭盗之术无恃其有平盗之兵也臣孤危一身久矣荷陛下保全事有可为杀身不頋况陛下付臣以按察之权责臣以澄清之任封部之内吏有贪浊职所当问其敢瘝旷以负恩遇自今贪浊之吏臣当不畏强御次第按奏以竢明宪庶几荒遐远徼民更得生盗贼衰息以助成朝廷胜残去杀之治但臣生平刚拙自信年来不为衆人所容頋恐言未脱口而祸不旋踵使他日任陛下远方耳目之寄者指臣为戒不敢按吏以养成盗贼之祸为可虑耳伏望朝廷先以臣今所奏申勅本路州县自今以始洗心革面皆以惠养元元为意有违弃法度贪冒亡厌者使诸司各扬其职无徒取小吏按举以应故事且自为文过之地而已也臣不胜幸甚

光宗时蔡戡上奏曰臣於去年十一月二十六日至郴州宜章县界首交割本司职事自到任以来凡一路刑狱冤滥禁系淹延事在目前可以决遣者敢不尽心毕力仰称陛下钦恤之意惟是事虽未形而虑不可不早者盗贼是也臣闻盗贼之端未有不起於微方其微则易以讨捕及其多则难於剪扑今州县之间所恃以制盗贼者土军弓手耳所谓土军弓手往往名存实亡其初招填也未必择强壮之人其己应募也未必知教閲之事乡闾之间小小盗窃犹有迁延岁月不尽获者况於剧贼巨寇啸聚山谷动以千百计而责土军弓手以擒灭之效亦己难矣提刑素以督捕盗贼为职近降指挥今後如有盗贼窃发稍甚去处提刑躬亲起发前去措置收捕母致滋长则督捕之责自此愈重然所督者不过於土军弓手又不足恃以破贼以甚重之责而用不足恃之人缓急岂不悮事臣自到本路刷具一路弓手见管二千六百五十人土军见管二千四百二十九人总其大数不为不多然散在九郡三十八县其间又有连接溪峒去处如有缓急不可尽发兼照本路向来李金陈峒作过当时调发止是比近数县弓手土军人数不多又皆乌合未必可用故招募土豪义丁峒丁等人又不能制必待起发鄂州大军然後擒灭则弓手土军不足恃以破贼明甚臣窃见广西提刑徐诩奏请乞拨本路摧锋军効用等兵五百人隶提刑司及帅司选差系将不系将兵只令本将部辖亦隶提刑司督捕朝廷悉从其请并劄付广东帅司遵守兼访闻广东提刑司当李金赖文政陈峒侵犯之时亦循例於诸州差拨禁军各五十人十四州军共七百人随行督捕惟本路提刑司既无旧例差拨禁军兼前任提刑詹仪之於去年八月内奏请乞将帅司调彂到将兵在军前者权令提刑制其进退亦未蒙朝廷施行臣窃谓广西妖贼盖不常有广东本无盗乃湖南之盗侵扰之唯本路郴之宜章桂阳之临武两县莽山乌峒之间地险而民悍素为盗贼渊薮岁有小歉则百十为羣出没剽掠大则千数侵犯州县自建炎以来有李冬至李夀有邓庄有李鬼七有唐广六有骆科曹雄有欧二十五有李十五近年则有李金有陈峒皆猖獗之甚者本路利害尤非二广之比臣职思其忧不容隐嘿必待事至然後有请预计往复之程坐待可否之命势须两月岂不有失事机臣今不敢如广西提刑司拨兵自隶但乞遇有盗贼警急非弓手土军所能制御者许令於潭邵全永武冈军将兵内量行分拨五百人与弓手土军并力讨捕?乞如詹仪之请帅臣未亲临之间帅司调发将兵许令提刑制其进退如帅臣亲出则专听帅司节制庶几盗贼昜於擒灭不至猖獗重烦朝廷区处臣亦免虚负督捕之责所有广西提刑徐诩及本路前提刑詹仪之奏剳除已备录申三省枢密院欲望睿断特赐详酌施行戡又奏曰臣近准尚书省劄子备坐湖南转运副使辛弃疾剳子奏官吏贪求民去为盗事恭奉圣旨指挥劄下诸路监司帅臣遵守施行臣猥以非才亦预陛下临遣一人之数臣只役三时尸素无补不能布宣德意勤求民瘼屏斥贪吏抚循远人少寛陛下南頋之忧至勤戒勅如此臣闻命震恐无所逃死臣敢不精白一心上体圣意遵守施行外臣有御贼事宜冒昧闻奏臣所部封恩州德庆肇庆府与广西高容藤梧接境诸州探报日至大抵妖贼李接深入山林拥衆自卫驱廹平民以抗官军凡所杀获无非脇从之人终未得其首领容化欎林等州大半为盗其余或御寇或运粮战亦死遁亦死数州之民坠於涂炭深可痛伤臣闻李接本一弓手奋臂而起啸聚数千人刼掠州县廹杀官吏势便猖獗又有陈子明陈南容徐铁条杨夀彭四十苏生陈方寄谢宁周国生等各以衆应之自五月至今首尾半年未就翦扑臣窃谓向来陈峒凭据险阻结集姻党急之则入巢穴缓之则出抄掠似未易图一旦朝廷专委帅臣分拨大军出其不意直捣巢穴曾未旬月贼徒授首今李接乃偶起之贼其徒亦乌合之衆非陈峒比势亦易於平殄积日累月未闻成功盖陈峒志在抄掠不敢轻犯城邑力抗官军尚有招降之望李接狂僭万死有余自知不复生全在朝廷亦无招降之理所以诳诱其徒致死拒捕侥幸一战计穷势蹙必须奔窜入海借使李接就戮其余首领尚多陈南容有衆数千亦非小盗若不速为之所不惟此贼得以假息深虑生灵苦於荼毒军士疲於征戍州县困於供亿缘边溪洞濒海蛮蜑万一扇动岂不可忧臣身在远外不当言事又念盗发隣境密迩封部先事而言亦臣之职窃惟庙谟自有长筭廷臣岂无忠言何取踈逖小臣千虑之微然广西去朝廷五千里臣置司处去广西不过数百里所得探报为甚详传闻为甚审臣久辱陛下教养又膺陛下委寄忧国之心不能自己臣有管见十事备列如後

一李接窃彂已来所至州县不专杀戮往往开发仓廪振施贫乏招纳亡命伪补官资愚民翕然从之臣恐有无赖士人为之谋主盖贼衆虽多亦不足虑使一稍有智虑者教以计策卒未可图臣愚欲乞朝廷行下给榜招募本处下第举人负罪官吏及流落无聊之人有能身入贼营诱杀首领或设计误贼陷於败亡者优加旌赏?但献策可采者亦量给钱米以羁縻之庶几贼党疑贰不肯招纳无赖之人人亦不为贼用

一臣近据探报广西招到脇从之人例皆文手遣之此曹室庐焚荡田业荒芜妻子离散已无所归势必再入贼党後所擒获既系前日文手之人不得不诛臣恐自此难以招降臣愚欲望朝廷行下凡招到人择其强壮者刺充将兵月给粮食弱者支常平钱米权赡养之候事平日或分隶诸军或放归田里庶几招降之人不至再入贼党

一为首作过惟李接一人陈子明等皆是後来相应李接之罪滔天万无招降之理其他首领尚有可赦之域臣愚欲乞朝廷行下重立赏格应次首领能杀李接以衆降者赦其罪犯补以官资赐以赏给应系贼党能杀次首领者亦如之离间其徒使之互相杀害庶几不劳甲兵此贼自溃

一臣闻广西贼党虽多然首恶与同起之人有数其余无非脇从又况皆是陛下赤子愚戅无知廹於饥寒信其诳诱遂陷贼党窃虑枉遭杀害有伤和气臣愚欲望朝廷申谕督捕官司若能全活人命其功尤多不必专事屠戮招降之人全在处之得宜不可已降而杀其出战军士运粮人夫或有避事愆期亦宜分首从量轻重处分难以一例行诛庶几仰称陛下好生之意

一臣窃见广西宜邕等处连接诸蛮高化等州濒近海道深恐贼势穷蹙必为遁计若窜诸蛮则诱引为寇若入海道则无所不通卒难收捕害未有涯臣愚欲望朝廷行下广西把截要路及谨备海道不得舣泊舟船无使走透贼徒致贻後患

一臣窃谓自古盗贼之起皆缘守令贪残廵尉怯懦民已困而不加恤盗将作而不知禁驯致猖獗若守令得人廵尉振职则民自乐生盗亦知畏然所以澄汰守令与廵尉者监司帅臣之责也比年士风习为寛大不肯按吏间有劾奏闻见必骇怨谤并兴甚则以为生事邀功人情避怨远嫌遂至失职虽陛下督责切至终恐不能仰体圣怀不过指摘一二小吏塞责而已臣愚欲望朝廷遴选朝臣或只於各路监司中就差强干亷明者廵行州县徧察守令廵尉贪残者奏劾之庸谬者斥逐之老病者与之岳祠怯懦者易以他任使州县之间近民之官稍稍澄肃则期月之间民悉受赐臣伏见庆历中从欧阳修之请分遣朝臣按察官吏本朝自有故事可举而行

一臣闻辟以止辟刑期无刑古先哲王非不好生而恶杀乃不可不杀者圣人亦岂为是姑息也况盗以害人为事不杀之则人被其害矣祖宗旧法强盗持杖五贯者死今州县勘鞠务为姑息多出其罪以图隂报或有为之囊橐密行贿赂以求末减凡所供欵先申不曾杀人放火奸污等事狱成又以情轻或刑名疑虑奏裁遂得免死不过流配行不数驿破枷去械奔窜他所又复为盗数十为羣所在剽掠若有大盗相率从之此皆累犯剧贼非若愚戅村民百人之中有此数人则难禽制臣愚欲望圣慈严切行下诸州应犯强盗罪至死者并依见行条法处断不得以情轻或疑虑奏裁庶几盗贼即渐衰息

一臣窃见祖宗旧法诸赏应减磨勘三年者承直郎以下循一资因军功捕盗者改次等合入官近岁臣僚奏请若非亲获止许循资夫县尉捕盗多是遣人亲身擒获者未必有之故侥幸者十八九大抵如臣僚所陈然祖宗之时亦非不知酬赏太厚侥幸必多所以不吝此赏者盖欲止盗也凡选人改官必待七考五章又无过犯方能合格若一日之间获盗七人便得改秩人情慕赏莫不尽力求盗以觊恩典况凶恶强盗多处极刑亦人情之所甚恶以所恶易所慕盖不得已今薄其赏人心自怠何肯杀人以就循资傥监司州郡督责不严不过坐视而已甚者盗彂所临蔽不以闻小盗既多寖成大盗理之必然臣愚欲望圣慈特赐详酌应选人捕盗赏格并依祖宗旧法仍令吏部不得故作阻难庶几激劝使之尽力

一臣窃见二广县尉多是恩科出身廵检亦有拣汰离军使臣或老或病或顽钝无耻或贪黩无厌初为此来志在苟得但知减尅弓兵钱粮诛求保正常例或收接词状公受贿赂或判押文引纵容乞觅所谓本职漫不加省遇有盗发怯懦畏避不即追捕先往?验追呼隣保须索百端责立赏钱使大小保甲与被盗之家均备桩管盗不可得钱已乾没往往乡村有盗隣保共备所失偿之不敢闻官正恐徒扰而无益如此盗安得而不滋臣愚欲望朝廷行下吏部及二广转运司注拟捕盗官并先铨量年五十以上或老病者?恩科出身或拣汰离军使臣不得差注庶几无事之时不甚扰民缓急之际可以倚仗

一恭惟祖宗创立兵制最为详密州郡之兵悉名禁军守贰曰知州军通判州军幕职官以诸使为号曹掾官以参军为名凡所以张官置吏为军民而已岂为是虚名哉名立而实存故阶级甚严纪律甚明教閲有法犒赏有格逃亡者有律私役者有刑莫不纎悉备具閲岁滋久名存实亡州郡之兵有如儿戏祖宗之制徒为虚文阶级紊乱纪律纵弛教閲废而不举犒赏阙而不支逃亡者自若私役者皆是狃於闻见以为当然一旦缓急驱使之战何异市人故盗贼侵犯州郡无以御之为守臣者或弃城以逃或纳赂而免养兵如此国家何赖焉臣愚欲望朝廷戒勅守臣申严法令於诸州厢禁军内遴选强壮勇力之人以充禁军帅府千人大郡七百人中郡五百人小郡三百人不及额者增募置营垒以别处之益廪给以优异之而又严阶级明纪律逃亡者必诛私役者必刑一日二教每旬守臣亲閲角其优劣而第其赏罚每岁集于帅府较其臧否而为守臣兵官之黜陟月具教閲日辰人数申安抚司岁具姓名年甲艺能申枢密院奉行不?者以违制论庶几州郡兵备不至单弱御贼之要莫急於此

右臣所陈十事五事治盗於已然五事止盗於未然伏望圣慈察其忧国之心赦其冒犯之罪或有一得乞赐施行

周南代池阳太守上裕民五事疏曰契勘池阳控扼大江拱护行阙迨此暇时宜思式遏奸萌以利永久臣窃照本州有重役黥徒五十八人在法五年无过许将刺充牢城盖朝廷始以其情重既欲苦役以困其力终念其悛改复开改刺以全其生然臣窃询此辈从初习惯凶狡至此转无藉赖加以躯干长大猘力强猛怙其无良少得五年无罪犯者寻常越逸一人须至申陈密院兵厢担负督责管营土牢坚固廵察严密犹有毁擘缿筒掣脱杻械夜行昼伏累日絶食而不获者若照管少懈则别生暴横庆元三年数内有傅旺始因脇污营妇後缘隔絶不通辄乃白昼鼓刀伤人几至殒死已而徉为重困脱出牢户随即逋逃本州关牒戎司邀截津渡仅免越淮至今人言傅旺百夫未必能当推此一端其俦可见加以州郡无事役使反以养成骄悍小有营葺荷一畚土便即谇语不知者徒见冶铁为械将谓举步有碍不知其历梯级登墙屋健者唶弗能及臣窃思方时无虞本州又宿重军此辈纵无忌惮尚何能为臣所虑者万一州郡殚虚少失弹压此曹破械而出掠坊市盗库兵臣恐异时为沿江患者必此曹也臣闻汉法用兵至彂亡命或取刑徒此曹今置在州郡则势应悍戾而难制若来入於军则便须禀畏而驯伏况其轻生足备摧锋军旅得之未为无用不过别立一军号选择一将副御之有其方而已臣照得前任守臣郑汝谐亦曾有此申请牒归池州大军收管几及半年臣考验案牍自汝谐牒发之後不闻一人干犯纪律足见军中足以讋服此辈後缘此辈乞行改刺勇捷遂致省部駮难再令发还本州盖重役人五年无过始刺牢城牢城只是厢军今若便为勇捷却系躐升禁军既戾元降指挥而所请反居配隶牢城之上是一不可又朝廷大军素号禁旅忽与剽盗连营共垒宜其羞与哙伍是二不可二事既未顺便兼当来亦不说给以何等请受复於何处支请往往亦教军中倍费区处所以卒难收受今臣欲得军中别立军号则便已分别等夷免得军士有言至於军粮既不可躐升勇捷若只依旧支与重役名粮又恐略无增劝要得不碍见行条制稍令丰约得中只乞支与厢军粮赐仍须管认人数逐州不过几名发往军前支散死亡许行开落添续不许过数如此则暗合改刺牢城之法明有附着统壹之所行之沿江州郡诸屯有益兵之实州郡寛控制之忧剪除芽蘖隂护本根计无出此

宁宗嘉定中知江州袁燮上便民劄子曰臣窃惟江之为州土瘠民贫丰稔之岁常赋之所入仅足以支经费之所出不幸而歉所入者无几而所出者自若将何所取办严於督责则民必重困惟恐伤民则事无由集此诚进退惟谷之秋也臣承乏以来夙夜懔懔思之无策惟有裁节冗费而已於是以身率之力行俭约凡可节者无所不节庶乎其少寛矣而诸司合彂之钱亦可得而节欤符移之峻先期而下操之如束湿督之如逐寇既催其职所当办者皆如期而发则又催夫前任人之所逋者亦不容少迟推原其心岂不知民生之憔悴如此亦岂不知州郡之匮乏如此用度既广上下交急不得不然民将何以堪之盗所不发犹不聊生寇攘之地将如之何城市居民无以自活穷僻之处将如之何沿江诸郡民犹若是两淮之民又当如何呜呼民生至此穷而无告亦已甚矣膏血既竭何可复取廹之不已有为乱而已尔今窃彂之徒固非本心冻馁交切旦夕且死而为奸为恶犹未遽死也故忍弃其身而为之穿窬不已至於攘敓攘敓不已至於战闘呜呼仁圣在上而赤子之蹈溺一至於此极乎书曰民惟邦本本固邦宁当今之务惟有姑置他事而专讲求固本之策夫本之不固抑有由矣用度无节则敛不得不重而民不得不残此本之所以揺也节用之道当由近始朝廷之用有节则诸路财计可寛诸路财计寖寛则诸州征敛可薄征敛既薄民力必纾民力既纾奸盗自息本末源流之次第如此焉有安土乐业之民而肯为盗者乎唐太宗与群臣论止盗或请重法以禁之太宗曰民所以为盗者赋烦役重官吏贪求饥寒切身故不暇頋亷耻尔去奢省费轻徭薄赋选用廉吏使民衣食有余自不为盗安用重法窦轨奏益州獠反请讨之太宗曰獠依阻山林鼠窃乃其常俗当抚以恩信岂其渔猎比之禽兽乎臣谓斯言明於止盗之本可为今日法

理宗时秘书郎许应龙上奏曰臣闻当寇攘未殄之日而欲求平定之策者其大要莫若用人然用人之道选择贵精委任贵专报应贵速三者兼尽则有才者可以自见而任责者可以成功矣夫人固难知而才亦难得操切太过者易至於激变巽懦无术者不足与办事力小任重则临难而必慑志广才疎则好谋而无成必参之公论验之己试庶乎得真实之才而为缓急之用以攻则克以守则固頋何施而不宜哉臣故曰选择不可以不精夫疑则勿用用则勿疑苟其人之足以任是责也则委而信之使体统相属议论归一运动伸缩莫不如意则可以图决胜之功倘事权一分则或捕或招各自为谋相忌相倾惟欲求胜缓急谁复应援盗贼必至猖獗臣故曰委任不可以不专兵少则不足以御寇财匮则不足以赡兵今诸郡之卒大半老弱伤残之邑复无赋入抟手无策宁免奏闻况事势方棘延颈待报如救焚溺有求必应则可以解倒垂之急一或稽迟则有不及事之忧臣故曰报应不可以不速然是三者实相关系人虽可用而任之不专固不足以成事任之虽专而有所奏陈或犹豫而不报则亦何以制变哉为人上者苟於此而加意则目前虽扰不足以为忧盖任责有人事至能应转危而安直反手耳苟惟不然则一时之胜未足以为喜而玩心一生守备必弛事变之来将有出於意料之所不及者矣今日盗贼窃发民不奠居原其召衅则始於官吏之非人迨其鸱张则失於备御之无术事权涣散兵财困乏遂至悠悠岁月犹未殄灭然随机应变夫岂无策今改弦易辙任贤使能贪者斥之懦者易之固欲精於选择矣然岂无已试有功可与图事而不肯轻进者乎沈静有谋隐於下僚而无以自达者乎招捕特创一司郡守俾参议幕固欲专於委任矣而投机之会间不容髪可不许以便宜从事乎天下之事成於同而败於异可不使之协谋以共济乎奏捷则亟与推赏告警则即为调兵是固速於报应矣然不暂费者不永宁财所当用岂容不急与之乎兵机以速为神谋或可用岂容不即听之乎深思而预图之使无一之不尽则以之挫强敌复境土无往不可又何寇贼之足虑哉虽然用人之道臣已略陈於前矣用兵之策敢僭及之夫外郡之兵其不可用固也而大军之遣足以壮声势备守御使奸宄闻风而气慑然山川险要盗贼巢穴则非其所素知也潜窥而隂伺疾驰而深入则不如民兵之捷况焚荡之惨衆所共愤皆有复雠之志而豪民纠集又欲为自卫之计回其锋而用之可以决胜已事之验也第糗粮不继难以持久若助其廪给厚其赏犒而能获寇所有者悉以与之至於功状显着则又锡以告命孰不乐为吾用复以大军为之应援则兵威益振其策勲也必矣但行赏之际当眂功为轻重若优於将士而薄於民兵则不惟解体尤恐激变此又主帅之所当察傥欲行招抚之策则盍先为不可胜之计如声势未张乃卑辞厚赂以冀其服纵使听命犹虑反覆矧头目非一竞欲邀索更仆迭起未易悉?为今之计莫若赦胁从之徒以离其党与行反间之术而俾相攻撃分遣重兵固守要害使之进不得前退无所掠其势稍屈然後从而招之蔑不济矣臣占毕腐儒军旅未学辄摭舆人之论以备采择惟陛下赦其愚

金章宗时山东盗起往往潜匿泰山岩穴间按察司请发数万人刋除林木使盗贼无所隐山东路统军使承晖奏曰泰山五岳之宗故曰岱宗王者受命封禅告代国家虽不行此事而山亦不可赭也齐人易动驱之入山必有冻饿失所之患此诲盗非止盗也天下之山亦多矣岂可尽赭哉议遂寝

元世祖时秘书少监程钜夫奏曰盗之害民劫盗为甚劫盗不己羣盗生焉故自古立法劫盗必死江南比年杀人放火者所在有之被害之家才行告发廵尉吏卒名为体覆而被害之家及其邻右先已骚然及付有司则主吏又教以转摊平民坐展岁月幸而成罪又不过杖一百七而枝蔓逮捕平人之死狱中者乃十四五况劫盗幸免必图报复而告彂之家无遗种矣被贼劫者谁敢告彂盗势日张其祸何可胜言夫诸藏兵器者处死况以兵器行劫而罪乃止於杖此何理也故盗无所畏党日以多今後强盗持军器劫人财物赃证明白只以藏军器论罪郡府以便宜从事并免待报庶使凶人警畏平民安帖其於治势实非小补

成宗元贞元年盗贼蜂起山东居多诏求弭盗方略山东西道亷访使陈天祥上奏曰古者盗贼之起各有所回除岁凶饥馑诿之天时宜且勿论他如军旅不息工役洊兴聚敛无厌刑法紊乱之类此皆羣盗所起之因中间保护存恤长养之者赦令是也赦者小人之幸君子之不幸一岁再赦善人喑哑前人言之备矣彼强梁之徒各执兵杖杀人取物不顾其生有司尽力以擒之朝廷加恩以释之旦脱缧囚暮即行刼又复督勒有司结限追捕贼皆经惯习以为常既不感恩又不畏法凶残悖逆性已顽定诚非善化能移惟以严刑可制顺帝时苏天爵上奏曰审天下之势者当谨其微论生民之治者当究其本夫审势而不谨于微至于着则不可为矣论治而不究其本求其末则夫何益矣钦惟国家布列台宪盖以重内外耳目之寄达远近闻见之详惟兹山东奄奠齐鲁控制千里按临百城爰自去岁以来诸处盗贼窃彂始则潜形涂面犹恐人知甚则鸣鼓树旗不畏官捕郡县闻风而避弓兵望影而逃生灵遭其荼毒府库恣其攘夺致烦朝廷遣官中外始获宁息比者各州盗窃复有或二十为羣或七八作党白昼杀人刼其财物昔人有言盗犹火也火之为灾扑之於将然则易为力救之於已然则难为功故小盗不灭则大盗不絶可不豫防之乎伏望朝廷恤民以安其生选官以责其治録囚以除其恶且山东御盗之方前後言者不一有曰浚城池者矣有曰缮修兵备者矣有曰分军镇守者矣有曰申明赏罚者矣夫言之甚者人则以为张皇言之缓者人或以为迂阔是以言者甚难而听者不可不审也今兹略陈当行实事尚冀采择焉

一恤民夫好生而恶死趋安而避危人之常情也今山东之民往往甘就死亡起而为盗者盖有其由矣始於水旱伤农而贫穷岁无衣食饱煖之给次则差役频并而官吏日有会敛侵渔之害此其为盗之原也昔有人言蜀人乐祸贪乱者或对曰蜀人积弊实非一朝百家为村不过数家有食穷廹之人十有八九束缚之使旬有二三贪乱乐祸无足多怪若令家畜五母鸡一母豕牀上有百钱絮被甑中有数升麦饭虽苏张巧说于前韩白按劒于後将不能使一夫为盗况贪乱乎然则後世民之为盗者岂非饥寒之故欤兹者山东田亩不加于前户口日倍于昔年谷既已不收衣食至甚不足初则典田卖屋急则鬻子弃妻朝廷虽尝赈恤一家能得几何兼以去秋大水今春疫疠无牛者不克耕耨下种者不克耘耡致使田亩荒芜蒿莱满野即目秋成民已无食不知来春又将若何欲民之不为盗难矣夫国家之设刑名本不欲民犯法小民至愚而神又岂不知法之不可犯乎盖犯法而为盗则死畏法而不为盗则饥饥饿之与受刑均为一死賖死之与忍饥祸有迟速则民之相帅为盗是岂得已长民者可不为之深念乎惟望朝廷明示六部百司凡山东军兵征行之苦站赤走逓之劳食塩办课之重和雇和买之烦土木不急之工役食用无益之贡献但是可以动衆扰民者皆当一一简其?令之出量其科派之数节其缓急之用优其输送之期俾民普受其实惠皆不至为虚文庶几生灵得以休息于田里官吏不能大肆其奸贪大抵安民之术不夺其时不伤其财能禁其为非而去其为害则民皆安堵矣

一选官夫官不必备惟其人盖言三公之选其余庶官各有所治之事不可一日而缺也况在山东频年水旱盗贼窃彂民多贫穷可不选官抚治之乎昔汉宣帝尝曰庶民所以安其田里而亡叹息愁恨之心者政平讼理也与我共此者其惟良二千石乎今国家守令之选不为不严但庙堂铨选有时而各处阙官无已即目山东见阙宣慰使二员济南东平济宁东昌益都见阙縂管五员高唐海宁沂州见阙知州三员其余佐贰之职阙者尚多有之且年六十五以上者先行铨注固为令典然多系老耄疾病之人日暮途远但知求公田俸禄肥家饱妻子而己其能洁已奉公勤力于政务者几何人哉方今山东郡县达噜噶齐俱系投下守令见阙者十居二三老病者又居其半然则欲治化之兴行盗贼之屏息其可得乎宜从朝廷将山东按治所属宣慰司各路州县等官下及镇店廵检捕盗之属但是见阙守阙省除部注共为一选作急铨注仍须选择年方盛强历练政务无大过犯附近籍居见阙者勿候宣敕即便赴任如此则郡县有人庶可责以政务政务既修则善民获安恶人知惧仍须今後但有急阙随即申达补注庶不阙官抚治其民矣

一録囚夫刑者诘奸禁暴所以辅治也近年以来郡县或不得人刑政因以失度民怨伤于和气水旱回以为灾年谷不收实原於此且隂阳燮理虽根本于庙堂而政化承宣实责任于郡县故东海杀一孝妇枯旱三年及表其墓祭之天立大雨此一郡休咎之徵岂非守令所当责乎今山东郡县罪囚除宪司审理踈决外在禁常有八九十起枷鎻不下数十百人罪状昭着者不得明正典刑事涉疑似者不敢轻易释放岂惟淹延囹圄诚恐别生事端且如去秋大盗王五十等刼掠开濮等处脱放禁中罪囚同恶相济往往得其死力是则所系盖甚大也宜从朝廷闻奏选差五府通晓刑名官员前来山东一一审録如果无疑比及春分各正其罪庶几刑政肃清恶党警惧传曰国家闲暇及是时明其政刑虽大国必畏之矣夫以战国之时明其政刑大国犹知畏之况今山东草窃有不知畏者乎

历代名臣奏议卷三百十九








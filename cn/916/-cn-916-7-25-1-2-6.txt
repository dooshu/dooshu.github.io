【和刘尚书侍五明集诗】

〖《诗纪》云。艺文作和刘尚书侍讲。〗

帝德洽区宇。垂衣彰太平。黄唐惭懋实。子姒（广弘明集云。宫本作似。）恧嘉声。治家（广弘明集作定。注云。元、明本作家。）陈五礼。功成奏六英。汲引留宸宸鉴。舟航动睿情。法（广弘明集作诸。注云。明本作法。）王唯一法。无生信不生。因因从此见。果果自斯明。元良仰副後。含一震鸿名。龟（广弘明集作归。注云。三本作龟。）藏逾启筮。鲁史冠春卿。日宫佳气满。月殿善风清。绮钱蔽（《类聚》作敞。广弘明集作敝。注云。宋、元、宫本作敞。明本作蔽。）西观。缇幔（广弘明集云。宋、宫本作慢。）卷南荣。金门练朝鼓。玉壶休夜更。宫槐留晓合。城乌侵曙（《诗纪》作树。）鸣。露光枝上宿。（广弘明集作动。）霞影水中轻。虚薄今何事。徒知恋法城。（○广弘明集三十。《诗纪》七十。又《类聚》七十六引情、生、清、荣四韵。）


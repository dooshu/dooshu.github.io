142　大小戴荀子賈誼書互同


大戴禮哀公問、投壺二篇，與小戴無甚異。禮察篇首與經解同。曾子大孝篇與祭義相似，而曾子書十篇皆在焉。勸學、禮三本見於荀子。保傅篇則賈誼書之保傅、傅職、胎教、容經四篇也，漢書謂之保傅傳。

【元圻案】宋韓元吉大戴禮記序云：「漢興，得先儒所記禮書凡二百四篇，戴德删之爲八十五篇，謂之大戴禮。戴聖又删德之書爲四十九篇，謂之小戴禮。今立之學官者，小戴書也。然大戴篇始三十九，終八十一，當爲四十三篇，中間缺者四篇，而重出者一篇，其上不見者猶三十八篇，復不能合於八十五篇之數，豈但當爲八十一邪？其缺者或既逸，其不見者抑聖所不取者也？然哀公問、投壺二篇，與小戴書無甚異，禮察篇與經解亦同，曾子大孝篇與祭義相似，則聖已取之篇，豈其文無所删者也？勸學、禮三本見於荀卿子。至取舍之説及保傅，則見於賈誼疏，間與經、子同者尚多有。」






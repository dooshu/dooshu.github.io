○小池赋（并序）

许敬宗家有小池，作赋赐之。

若夫素秋开律，碧沼凝光，引泾渭之馀润，萦咫尺之方塘。竹分丛而合响。草异色而同芳。徘徊踯躅，淹留自足。叠风纹兮连复连，折回流兮曲复曲。映垂兰而转翠，翻轻苔而动绿。牵狭镜兮数寻，泛芥舟而已沈。涌菱花於岸腹，擘莲影於波心。减微涓而顿浅，足一滴而还深。於时景落池滨，雾黯疏筠：舒卷澄霞彩，高低碎月轮；露宿鸟之全翮，隐游鱼之半鳞。岸随年而或故，流与日而终新。虽有惭於溟渤，亦足莹乎心神。


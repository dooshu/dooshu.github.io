1　孟子言天下可運掌反手　藝祖治天下運掌之驗


孟子曰：「天下可運於掌。」又曰：「以齊王由反手也。」豈儒者之空言哉！自唐肅宗之後，紀綱不正〔一〕，叛兵逐帥，叛將脅君，習以爲常。極於五季，君如逆旅，民墜塗炭。我藝祖宋太祖廟號。受天明命，澡宇宙而新之。一階一級，全歸伏事之儀，發於聖訓，著於令甲。於是上下之分定，朝廷之體尊，數百年陵犯之習，片言而革。至若餓狼餒虎，肉視吾民而咀啖之，藝祖用儒臣爲郡守，以收節度之權；選文臣爲縣令，以去鎮將之貪。一詔令之下，而四海之内，改視易聽。「運掌」、「反手」之言，於是驗矣。

【元圻案】張舜民畫墁録曰：「階級條，太祖制也。若曰一階一級，全歸伏事之儀，至今樞司以匣藏之也。」〇演繁露續集一：「階級法，本文曰『一階一級，全歸伏事之儀』，世傳太祖聖語，故著諸令。今長編則遂於真宗時登載。案：司馬光嘉祐七年上疏論禮法曰：『太祖申明軍法，自押官以上各有階級，小有違犯，罪皆殊死。』然則其制不起真宗時，恐長編不審也。」〇長編載於真宗景德元年四月。〇通鑑唐紀肅宗乾元元年：「六月，史思明表求誅李光弼，爲表云：『陛下不爲臣誅光弼，臣當自引兵就太原誅之。』十二月，平盧節度使王玄志薨，李懷玉爲裨將，殺玄志之子，推侯希逸爲平盧軍使。司馬公曰：『肅宗遭唐中衰，幸而復國，是宜正上下之禮，以綱紀四方；而偷取一時之安，不思永久之患。彼命將帥，統藩維，國之大事也，乃委一介之使，徇行伍之情，無問賢不肖，惟其所欲與者則授之。自是之後，積習爲常，君臣循守，以爲得策，謂之姑息。乃至偏裨士卒，殺逐主帥，亦不治其罪，因以其位任授之。然則爵禄廢置，殺生予奪，皆不出于上而出于下，如是而求天下之安，其可得乎？迹其厲階，肇於此矣。由是禍亂繼起，兵革不息，民墜塗炭，無所控訴，凡二百餘年，然後大宋受命。太祖始制軍法，使以階級相承，小有違犯，咸伏斧質。是以上下有敘，令行禁止，四征不庭，無思不服，豈非貽謀之遠哉！』」〇唐書肅宗紀：「乾元二年，襄州防禦將康楚元、張嘉延反〔二〕，逐其刺史王政。」〇王氏地理通釋：「吕氏曰：藝祖肇造區夏，監觀四方，求民之莫。藩方强大，犬牙相錯，異姓封王及帶將印者，不下數十人。雖用趙普之謀，制其錢穀，收其精兵，斂威福之柄，歸之公上，而舉是大柄，付之紳學士，無所疑間。命廷臣爲知州通判，以散節度使之權；命朝臣奚嶼等爲縣令，以勤恤民隱。此運量宇宙之大略，出於獨見，而非普所能及也。」

〔一〕「正」，元刊本、清嘉慶本作「立」。

〔二〕「襄州」，原作「袁州」，據中華本新唐書卷六肅宗紀改。






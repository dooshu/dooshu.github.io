七忠祠记

士君子仗义成仁以身殉国九死而不悔者岂役於其名哉而後人之悲思者往往势不能禁时不能移崇卑隐显无所岐视闻风称慕咨嗟涕洟不已者无他激於义动於诚而不自知其然也济南旧有七忠祠以祀建文时死事之七人其人为兵部尚书铁公铉礼部尚书兼太子少保陈公迪刑部侍郎胡公子昭都督佥事平公安都督府断事高君巍东平州吏目郑君华济阳县教谕王君省以数公先後捐躯皆尝有事於兹土者也万历三十九年巡抚王公克缵谒祠始黜平安进监察御史丁君志方谓平安就擒曾事文皇帝为大寜都指挥使及帝问无恙始自经死故也嗟乎平安血战奋不顾身文皇几危者数矣不可谓不忠而以其死较晩隐忍隳节君子斥之若丁御史潜遣妻子不屈而死族人讳忌且百年陵谷迁徙台使者始表祀之得与七人之列何其义终不冺也岂不可惧且劝哉方文皇之乘胜而南也若疾风卷箨旦暮渡淮而济南为天下之中地所必争铁公时为布政司参政挽刍粟收溃兵与胡高诸公死守济南兵围数匝及三月不下当是时文皇欲引兵北还向使天下得铁公等数人靖难师必不南而卒以身殉天也余至济南问铁公绐文皇入城悬板几中即今西门也未尝不仰首叹息泣下又闻公誓师水面亭高君赋诗见志述一时忠勇之士甚衆其人姓名或传或不传痛惜久之而陈公抗节死最烈先是曾为山东左参政多治蹟济人思之与铁公等故七人者不出百年立庙血食生气凛然可以见忠义之感人历久而不替也自万历至今垂五十年地数苦兵求拜其祠而已化为刍牧之塲矣按祠碣故有祭田闰章请於台使者徵祠田二年之租益以诸公之捐槖刻期修缮丹楹崇宇视昔有加郑王二君秩卑皆铁公属旧附别祠於东庑祭者不至秽?尤甚余谓郑君婴城死守王君以头触柱义至高合而飨之隆其祀也位则东西侍昭其等也广其别祠为前楹邃其宇也祠田在大明湖凡六十八亩岁租亩一金有奇以供祠事可永不废主者怠失其业履亩而复之者为分巡济南佥事陆君朝瑛而庀材鸠工则都使司李君承恩之力最多云


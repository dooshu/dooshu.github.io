○谢恩表

臣某言：中使镇军大将军行左威卫大将杨宗敬至，奉敕宣慰臣等。清问俯临，兢惧交集，臣某中谢。臣识非务大，才不逮人；依日月之末光，叨藩条之重寄。臣之薄劣，实负宠荣。顷年以来，寇贼渐息，时将休泰，人自康宁。臣诞布皇风，恭行宪令，待罪而已，致理无闻，旷官之责未书，偏照之荣已及。再三循省，何以克堪？蹈舞徘徊，唯增战越。不任欣跃之至！


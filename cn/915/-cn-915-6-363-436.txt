○手疏启救陈元达



伏闻将为妾营殿，今昭德足居，皇仪非急。四海未一，祸难犹繁，动须人力资财，尤宜慎之。廷尉之言，国家大政。夫忠臣之谏，岂为身哉？帝王拒之，亦非顾身也。妾仰谓陛下上寻明君纳谏之昌，下忿暗主距谏之祸，宜赏廷尉以美爵，酬廷尉以列土，如何不惟不纳，而反欲诛之？陛下此怒，由妾而起，廷尉之祸，由妾而招，人怨国疲，咎归于妾，距谏害忠，亦妾之由。自古败国丧家，未始不由妇人者也。妾每览古事，忿之忘食，何意今日，妾自为之。後人之观妾，亦犹妾之视前人也，复何面目仰侍巾栉，请归死此堂，以塞陛下误惑之过。（《晋书·列女·刘聪妻刘氏传》，聪将起皇仪殿，其廷尉陈元达切谏，聪大怒，将斩之，娥在後堂，私敕左右停刑，手疏启云云。又见《十六国春秋》八，与此多异。）

刘易

易，刘聪子，封河间王，为车骑大将军，进太尉，拜太宰，以谏不用忿恚死。




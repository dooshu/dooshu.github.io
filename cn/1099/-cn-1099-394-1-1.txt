○勑諭朝鮮國王一道 【 勑諭朝鮮】

皇帝勑諭朝鮮國王、李昖、昨者王以大兵驅倭出境、還歸舊國、上表進方物、來謝、朕心深用嘉悅、念茲復國重事、不可照常、報聞、今特遣使降諭、仍賜王大紅蟒衣二襲、綵?四表裏、以示朕惓惓、為王遙慰之意、顧朕又惟該國、雖介居山海中、傳祚最久、昔在前朝、未沾王化、尚能拓地守險、雄視諸夷、今為我朝春秋貢獻之邦、以世世憑席寵靈、蓄養財力、宜益強富、乃近者倭奴一入、而王城不守、原野暴骨、廟社為墟、追思喪敗之因、豈盡適然之數、或言王偷玩細娛、惑羣小不恤民命、不修軍實、啟侮誨盜、巳非一朝、而臣下未有言者、前車之覆、復車可不戒哉惠徼福於爾祖、及我師戰勝之威俾王之君臣父子相保、豈不甚幸第不知王新從播越之餘歸見黍離之故宮、燒殘之丘隴與素服郊迎之士眾、噬臍疾首、何以為心、改弦易轍、何以為計、朕之視王、雖稱外藩、然朝聘禮文之外、原無煩王一兵一役、今日之事、止以大義發憤、哀存式微、固非王之所當責德於朕也、大兵且撒、王今自還國而治之、尺寸之土、朕無與焉、其可更以越國救援為常事、使爾國恃之、而不設備、則處堂厝火、行復自及、猝有他變、朕不能為王謀巳、是用預申告戒以古人臥薪嘗膽之義、相勉、其尚及今息肩外侮、再展國容之時、撫瘡痍、招流散遠斥堠、繕城隍、厲甲兵、實倉廩、母湛於酒色、母荒於遊盤、母偏信獨任、以閼下情、母峻刑苦役、以叢民怨、庶??亢殷憂憤恥之後、先業可興、大仇可雪、此則斷自今存亡治亂之機、在王不在朕、王其戒之、慎之、故諭、


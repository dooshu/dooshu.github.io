◇沈孝轨诸弟除服议

礼有变正，又有从宜。礼小记云，「久而不葬者，唯主祭者不除，其馀以麻终，月数者除丧则已」。注云「其馀谓旁亲」。如郑所解，众子皆应不除。王卫军所引，此盖礼之正也。但魏氏东关之役，既失亡尸柩，葬礼无期，时议以为礼无终身之丧，故制使除服。晋氏丧乱，或死于虏庭，无由迎殡江左，故复申明其制。李胤之祖，王华之父，并存亡不测，其子制服，依时释，此并变礼之宜也。孝轨虽因奉使，便欲迎丧，而戎狄难亲，还期未克。愚谓宜依东关故事，在此国内者，并应释除麻，毁灵附祭；若丧柩得还，别行改葬之礼。自天下寇乱，西朝倾覆，流播绝域，情礼莫申，若此之徒，谅非一二，宁可丧期无数，而弗除衰服，朝廷自应为之限制，以义断恩，通访博识，折之礼衷。（《陈书·沈洙传》）


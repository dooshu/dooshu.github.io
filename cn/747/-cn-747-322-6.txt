○白鹇赋（并序）

白鹇，羽族之幽奇也。素质黑章，爪觜纯丹，体备冠距，颇类夫鸡翟。神貌清闲，不杂於众禽。栖心遐深，与人境罕接，固莫得而驯狎也。上闻而徵焉。处以雕笼，致以驿递，是将集长杨，游太液，行有日矣。天宝辛卯岁，予飘泊江介，流宕逾时。秋八月，自山阴前次东阳。方议夫南登西泛，极闻见之义，谅褊怀所素蓄，而未之从也。会有命自天，召赴京阙，适与兹鸟偕，至於会稽之传舍。观其宛颈旁睨，回惶掩抑，往往孤鸣，音韵凄凉，如慕侣而不获，因感而赋之。曰：

鸟之生矣，於彼南山；彩必元素，文不绮斑。备文武之正饰，懋妖姬之殊颜；情莽眇以耿洁，貌轩昂以安闲。无驯扰之近性，故不惬於人寰，游必海裔，栖必云间。冀养拙以自保，未萌之忧患。不然，岂陋彼都邑之佳丽，顾投身乎阻艰，以其标自然之静，故名之曰白鹇者欤？何天听之缅邈，辱微禽之琐细；偶一日之见羁，委微躯以受制。望层城以敛翼，怀众侣而孤唳；从厩置之骏奔，仰君门以遐逝。君门兮九重，洞杳条兮穹崇；池太液兮岛方壶，万族翔泳乎其中。昼聒未央之繁弦，夕惊长乐之虚钟；顾疏野之贱迹，岂敢求一枝而见容？越水清兮镜色，吴山远兮天逼；窥浅深以影，逗清冥兮一息。谓杉松可得永日而噪聚，莼荇足以穷年而唼食；一与心赏兮睽违，念归飞兮何极？鹦能言而入座，鹤善舞而登轩。殊二者之常态，谅惭惶於主恩。是以虽信美而非其志，独屏营而兢魂者焉。


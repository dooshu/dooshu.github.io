赵蕃　病中即事十五首

半百还过半，平安殊未平。

饥寒兼抱病，造物此何情。

讵敢怀尤怨，那能问否亨。

独怜无以养，深愧下帘生。

赵蕃

赵蕃　病中即事十五首

汀袍犹拥绿，林幄尚遮青。

霖雨秋冬接，商飚早晚经。

枯莇明野烧，槁叶暗深坰。

荣谢何终极，衰迟孰所令。

赵蕃

赵蕃　病中即事十五首

炎凉自时态，何乃战胸中。

谴句追韩子，辟碑摹鲁公。

闻尘非为蚁，是境不因工。

要使神明复，毋辞瞑眩攻。

赵蕃

赵蕃　病中即事十五首

宵晴朝复雨，夜雨晓还晴。

未识冬天尔，浑疑春令行。

人人忧瘧疠，物物败生成。

秝法繇来古，官居孰用情。

赵蕃

赵蕃　病中即事十五首

端居念朋友，多病懒书题。

怀旧频搔首，看云独杖藜。

鱼沉秋水阔，鸿远暮天低。

直恐乖离久，相逢老少迷。

赵蕃

赵蕃　病中即事十五首

莽莽前山隔，冥冥独树遮。

断行迷白鹭，垂翅湿归鸦。

暝色看仍合，羁愁望愈赊。

不应缘一病，全失醉生涯。

赵蕃

赵蕃　病中即事十五首

晚食以当肉，人言蠋巧贫。

茹蔬何不可，设说未为真。

既屏猪肝累，何须鲑菜珍。

夜煨牛粪芋，朝罨破铛尘。

赵蕃

赵蕃　病中即事十五首

蒲柳望秋衰，风霜况此时。

人今非少壮，病只益清羸。

几诵立名语，频哦看镜诗。

浮生那足恃，迅景不容追。

赵蕃

赵蕃　病中即事十五首

丛菊虽云薄，秋花独此芳。

只愁霜后槁，宁虑雨前荒。

蝶冷飞无迹，恐哀咽更长。

嗟予自失所，对汝益增伤。

赵蕃

赵蕃　病中即事十五首

懒命鸡栖驾，分安龙具寒。

枕肱朝日美，拥鼻北风酸。

伪异公孙被，甘同陋巷箪。

啼号从强聒，忧乐听旁观。

赵蕃

赵蕃　病中即事十五首

精庐名负郭，古路别通村。

落叶多新积，苍苔半宿根。

杖藜溪见影，步屐雨流痕。

更羡儿童辈，骑牛不驾辕。

赵蕃

赵蕃　病中即事十五首

暮与牛羊夕，朝随鸦鹊兴。

山林真可乐，轩冕梦何曾。

供给欠升斗，往还无友朋。

粗成酬二事，老此讵难能。

赵蕃

赵蕃　病中即事十五首

雨合湍流息，风高松韵寒。

中宵空耿耿，长夜苦漫漫。

梦去无多地，愁来匪一端。

明朝对清镜，政恐觉凋残。

赵蕃

赵蕃　病中即事十五首

雨湿云衣敛，风沉月镜昏。

谁家宵急杵，何处苦啼猿。

睡思浑无思，吟魂欲断魂。

钟声才近寺，鸡叫已遥村。

赵蕃

赵蕃　病中即事十五首

风雨虽如晦，鸡鸣不废晨。

窗明惊次第，吾卧待逡巡。

泣豆因煮豆，柏人何迫人。

为家疑宿业，旧学似前身。

赵蕃


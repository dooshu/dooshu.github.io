○河南府参军厅壁记

文与武，邦之大司，参以弥纶而果於折中，军以厉禁而阙其暴蔑。弥纶之谓文，厉禁之谓武，居一称而兼二义，参军有焉。汉车骑将军张温行司空，专征关右，始徵幽州刺史陶谦参军事，由是上将之府，以为常仪。魏骠骑将军右苞镇扬州，晋文王命孙楚参苞军事，宾主降礼，始於孙、石。时方用武，则军师之谋主；天下安，则府公之属吏。盖因府郡之长，使持节领诸军，故虽列曹，悉以参军为号。若以汉晋俦於圣代，郡国比於神州，则理乱不侔，而小大相妨矣。参军自国朝以来，跻盛位者数十人，远则仆射韦公，师保中朝；今则中丞蒋公，澄清东夏。用贤而衣冠焯叙，踵武而声度相邻，选部所以较卿佐之才、举公侯之胄，是以慎署斯职，而要其德艺。《传》所谓“仕而优则学，学而优则仕”，处下僚而无咎悔，从吏道而获安闲，差池鹭之间，宴息风之外矣。京兆韦昱，门高器全。其文也，若英敷华；其武也，长剑淬锷。朗玉调律，鸷禽乘秋，服楚傅之训诫，传汉相之经术。每从容府中，或有异政，虽不吾以，必预咨谋，如川决防，如竹迎刃。夫然，则贵与寿、功与名，非斯人而谁获？君子之所贵者，名位不失其人，声闻不忘於後。故录官族，第其迁授，俾将来俊茂，有所观焉。时天宝九载九月十三日记。


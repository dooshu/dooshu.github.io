◎龙溪令

龙溪，漳之首邑也，俗悍喜斗，故多命案。婺源程某宰是邑，延李森图司刑席，时钟云亭制军（详）总督闽浙，嗔各属鞫案因循，多以缉凶为辞：不肯结案，因下令州县结案不得迟延，不得借口缉凶。程急欲见长于上官，有一案正凶不实，程即欲定案。李致说帖于程，言非真凶，不可定谳。程答曰："亦知非真，奈上宪督责严，不得不尔。"李复曰："君九案已结其八，此案少缓，未为迟也。"程对以有冤我当之，与君无与。因定谳，上之，程旋以事去官，李解馆，因疏于城隍以自白。是夜，程梦至冥司，对案俯首认罪，程宦囊丰富，多营运于苏州，因挈眷至苏。未几，病作，自刎而死。本籍所营田园宫室，不得一日安享也。论者曰："李食程俸，知囚之冤，争之不从而不能去，亦不得为无过云。"


○孙锵鸣词

泰顺林亨甫贰尹［用霖］得罗隐江东外纪残本於遂昌村塾中，梓以行世。瑞安孙蕖田学士［锵鸣］为题金缕曲云：“劫换千年矣。更谁寻、秋风禾黍，徒留荒垒。何幸零编收烂脱，不共秦灰抛弃。话约略、残唐遗事。逆旅空山愁寂寞，喜文章、异代联知己。宵柝尽，读难已。东南保障今犹是。蓦听到、临平山外，鼓颦声死。裴仆楚娘忠侠骨，试问眼中人几。怎得向、行间呼起。却爱抱云云壑近，好商量、学把渔竿理。掩书坐，几挥涕。”外纪本六卷，仅存十则。所志会稽海塘坏，得禹碑巨炭。馀杭都将猎天柱山，获角端。及王彦章妾楚娘艳而才，通剑术，章死，以节终，事颇新异。又志钱氏赋役，谓自古立国者初制无不便民，久而下吏缘法生弊，便民者皆病民矣。愿持国者无轻改法，惟谨择吏，严察吏可耳。隐曾说钱Α伐梁，且有斯言，其学识可见，殆不幸以诗人名耳。


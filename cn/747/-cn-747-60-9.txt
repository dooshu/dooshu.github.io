○停明年耕耤诏

朕以东郊耤田，礼之重者，爰择吉亥，用祀先农。上以供粢盛，下以劝稼穑，式展三推之义，敢辞四体之勤。亦既草仪，方将肃事，载思理本，旁采众词。以江淮水旱之馀，河朔师旅之后，宜宽物力，以济烝元。况当三农休息之时，百司供具之费，道涂洒扫，暴露勤劳，惕然在怀，是用中止。虽前有成命，皆已施行。而重烦吾民，则无固必，其来年正月十六日耤田礼宜停。於戏！夫圣人无心，以徇百姓，朕亦虚己，用图大中。苟事有未宜，则改而求当，凡百卿士，期悉朕怀。


○蚍蜉赋（并序）

此郡多蚍蜉，馀所居临流，实繁其类。或聚於衽席，或入於盘盂，终日厌苦，而不知可御之术。因戏为此赋，令稚子煜和之。

惟江潭之下国，况幽居於泽畔。何蝼蚁之微物，亦有徒而凌乱。或泮散於经笥，或夤缘於食案。馀乃戏而问之曰：“尔能居厚地而漏山阿，无乃处吾身而为大患。”蚁不能言，辞以意宣。其旨曰：“我禀形於造化，亦一气之所甄。尝济齐师之乏，亦闻妫德之膻。睹封穴而知雨，难寸壤而得泉。出以时而不息，故学者得而称焉。戴粒而游，若巨鳌之冠神岳；绕磨而行，若日月之丽清天。若乃依垤缘壁，氵氵奕奕。其聚无声，其行无迹。值晏温而出游，当祁寒而入肃。迅雷作而骇，微雨洒而自适。生虽琐细，亦有行藏。止若群羊之聚，进加旅雁之翔。乘其便也，虽鲸而可制；无其势也，虽蛭蟥而不伤。今愿悔过，戢於垣墙。岂同青蝇之点白，污君子之衣裳。”


○杨氏子承之哀辞（并序）

杨氏子承之，既冠，有成人之道。其明年四月，不幸而夭。其外姻解人柳宗元，为之恸且出涕。噫！是子也，气淳以愿，志专以勤，确然而直方，吾未知其止也。作辞赋书论，其言甚伟，余方爱之，谓可以成器者，故不知恸且出涕，况其亲戚者乎？凡天之生物也不类，精粗纷庞，贤愚混同，或远而合，或亲而殊，然则虽人亲戚，亦将有不克知其美者。若杨氏子者，其亲戚皆贤，咸得知之者也。使知之徒以增其悲愁怨号之声，无为也。用是为之辞，以相其哀焉。

葆醇熙兮承贞则。懿文章兮好循直。诚耿介兮又绰宽。学之勤兮行弥专。质圭璋兮文虎豹。超凌厉兮驰圣道。力未具兮志求通。道之远兮足先穷。有母敫々兮有弟哀号。世父孔悲兮湘水滔滔。去昭旷兮沉幽寞。魂冥冥兮竟难托。死者静兮生者愁。子之淑兮徒增忧。志甚良兮命甚蹙。子之生兮又何欲。悲吾心兮动吾神。谁使子兮淑且仁。呜呼已乎不可追。终怨苦兮徒何为。








1　漢世河決之因　戰國壅川壑鄰　碣石九河淪海


美哉禹功，萬世永賴。云何漢世，河決爲害？蓋自戰國，壅川壑鄰，決通隄防，重以暴秦。水失其行，故瀆遂改。碣石九河，皆淪於海。微禹其魚，遺黎之思，披圖案諜，用綴軼遺。

【閻按】齊桓公時，九河既同爲一。桓卒于襄王九年戊寅，至定王五年己未四十二年。而周譜云：「定王五年，河徙。」水經注：「周定王五年，河徙故瀆。」蓋下流既壅，水行不快，上流乃決，理所當然。河之患始此，恐不待戰國也。

【何云】此敘全以賈讓、王横之語爲據。齊桓塞河之説，出自緯書，在班固後，不足徵信。閻子引之，以爲定王河徙之由，未必然也。

【全云】緯書固不足信，然謂其出班氏後，何氏之謬也。

【繼序按】周譜所云「定王五年」，乃周之後定王，一作貞王，而合稱貞定王者也。使是前之定王，則五年當魯宣公之七年，春秋書「大旱」而不書「河徙」，有是理哉？

【元圻案】書正義引春秋緯寶乾圖云：「移河爲界，在齊吕填遏八流以自廣。」公羊疏引尚書中候云：「齊桓之霸，遏八流以自廣。」漢書溝洫志：「成帝初，賈讓奏言：『隄防之作，近起戰國，雍防百川，各以自利。』王莽時，大司空掾王横言：『周譜云定王五年河徙，則今所行，非禹之所穿也。』」






◇诏议奔丧（嘉禾六年正月）

夫三年之丧，天下之达制，人情之极痛也；贤者割哀以从礼，不肖者勉而致之。世治道泰，上下无事，君子不奔人情，故三年不逮孝子之门。至于有事，则杀礼以从宜，要而处事。故圣人制法，有礼无时则不行。遭丧不奔非古也。盖随时之宜，以义断恩也。前故设科，长吏在官，当须交代，而故犯之，虽随纠坐，犹已废旷。方事之殷，国家多难，凡在官司，宜各尽节，先公后私，而不恭承，甚非谓也。中外群僚，其更平议，务今得中，详为节度。（《吴志·大帝传》。又见《御览》五百五十二）


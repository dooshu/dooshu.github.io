◇齐司空柳世隆行状

公禀灵华岳，幼挺璋，清襟素履，发乎龆。及长，风质洞远，仪止祥华，动容合矩，吐言被律。时沈攸之狼据陕西，气陵物上。而太祖登庸作宰，天历在躬。攸之播封豕之情，总全荆之力，兕甲十万，铁马千群，水陆长骛，志窥皇邑。公抗威川，勇略纷纭，显晦有方，出没无绪。攸之乃反旆互围，亲受矢石，增橹乘埤，严冲驾雉，云朋俯阚，地穴斜通，半藏晚飧，负户晨汲。公乃绥众以武，应敌以奇，灵锋电曜，威策云举。事切三版之危，气损九天之就。残寇外老，游党内摧。焚舟委甲，掬指宵遁。公风标艉彻，器范弘润，茂乎辞彩，雅善鼓琴。离纯蔡之高芬，纂锺稽之妙曲。虽婴拂世务，而素业无改。临姑苏而想八桂，登衡山而望九疑。七纡邦组。三临荡甸。五职瑞扇，一司百揆。固可以齐衡八凯，方驾五臣。（《艺文类聚》四十七）


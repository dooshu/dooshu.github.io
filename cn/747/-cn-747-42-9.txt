○授李光弼太尉中书令制

上公之位，宠极人臣，中书之本，政先纶綍。是知应乾成象，用分台鼎之司；为国作桢，必藉勋贤之业。所以汉庭多难，绛侯居太尉之尊；晋室未安，温峤掌中书之务。至若任兼公相，道济生灵，必俟非常之才，用膺莫大之寄。司空兼侍中幽州大都督府长史河北节度支度营田经略等使副元帅知诸道节度行营上柱国郑国公光弼，器格沈正，襟灵邃远，感风云之密契，蕴纵横之大才。成经纶之功，足以静乱；怀忠孝之道，故能匡国。

自狂胡构祸，寰宇未清，义勇竭於忠心，勋庸著於王室。顷者豺狼馀孽，尚稽天讨，蚊蚋相依，仍侵河外。是用仗其深略，为我长城。有穰苴之法令，亚夫之威略。遂能挫群凶之锐，全百胜之师，为庙堂之宝臣，成军国之重任。虽吉甫作宪，道可经邦；而孙武行兵，谋能制敌。克壮大业，无愧前贤。且官惟其人，固难虚授，业以存善，抑闻旧章。况经纶之时，义参於缔构，艰难之际，功茂於始终。不有殊奖，宁彰厥德。是以载畴嘉绩，俾允具瞻，宜进上台之秩，仍兼右弼之宠。可太尉兼中书令。


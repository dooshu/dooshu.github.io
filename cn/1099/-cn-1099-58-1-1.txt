○恤民疏 【 恤民】

公為大理少卿數言事切直呂震等交奏其賣直沽名請罪之賴楊文貞救免　仁宗為諭羣臣言事者無以謙為戒

書曰民為邦本、本固邦寧、審知為邦之根本。則栽培不可以不厚。又曰亶聰明作元后、元后作民父母、審知為民之父母。則撫育不可以不周。臣觀堯敬民事。舜勤民務。禹泣罪人。湯自罪巳。文王視民如傷。二帝三王。盡為民父母之道。故其享國多者。有至八百餘歲。降及漢之文景。唐之太宗。亦能輕徭役。薄稅歛。謹節用。寡嗜欲。漢唐諸君。庶幾作民父母之義。故其享國長久。亦至三四百年。此本固邦寧之驗也。洪惟聖朝　太祖高皇帝、起自布衣、于凡民間之事、罔不周知、故其發號施令。未嘗不為民。是以三十餘年之間倉廩充積。天下太平。　太宗文皇帝纘承大寶。恢弘治化、南拓交阯以廣疆宇。北討胡寇以靖邊陲、營建北京以固中原。其志葢欲暫勞而永逸事雖不同其所以為安民之心則一但牧民之吏。不體朝廷仁民之意。指一科十。放富差貧。小人怙恃。愈肆愈毒。遠近視效。海內成風。致民有不得所者。　皇上宸衷惻憫。葢亦久矣。是以即位之初。即罷土木之役。以息劬瘁之民。棄苑囿以興耕種。放鷹犬以省膏粱。蠲逋負以招流離贖賣子以全恩愛。進廉潔。退貪迂。有功者賞。有罪者罰四海聞命靡不歸心。其厚邦本而盡作民父母之道。即二帝三王　太祖高皇帝之道矣。然　陛下愛民之心雖勤。而官史貪殘之弊猶在。如洪武中笞杖之刑。各有等第。而今內外諸司。率用大棍掠人。葢欲使人畏懼。得以遂其奸貪。洪武中隸兵不得濫設。今都司衛所布政按察司府州縣官。多選富實之民。每員少者三五十人。多者七八十人。名以軍伴皂隸。月令辦納貨財。洪武中官員之家。不得於所部內買賣。今自都按衛所布政司按察司府州縣官。悉令弟侄子壻干所部內。倚官挾勢。買賣借貸。十倍于民。詔蠲二十年十二月以前柴炭等物。今有司徵歛自如。詔蠲逃民逋負糧稅。有司乃指富為逃。欺公開豁詔賜民年過八十者布帛。有司乃不出其在官者而責取于民。進賀表箋。臣下所以敬上者。所用紙筆墨函等物。皆取于民。此其誠敬之心何在。又如送往迎來之費。有司出于百姓。軍衛出于軍糧。軍民至有終歲不自給者。又如糧草有督辦者。有點發者。有部運出納者。誅求百途。費倍正數。未足公府。先滿私家。其顯而易見者。有此數事。其祕而難知者。未易悉言。方今朝廷省事。雖無往日之巨弊。如臣所見聞。亦豈兵民之細害。苟不痛為懲戒。天下何由澄清。昔舜欲平水上必咨于眾。故得大禹使之。其績乃成。我　太祖高皇帝于凡民務重者。必選其人而後遣之。其命遣也。重其賚予。嚴其訓戒。是以人畏威懷德而功有成。　陛下問命監察御史分廵外服。考覈百司。於時論繡衣使者之失尚未及貪污者於此可觀世変柔懦者或失之姑息。剛毅者或過于勇猛。狥私昧是非之公。偏聽失舉措之當。顛倒是非。變亂黑白。欲得其情。豈不難哉。伏願　陛下訪求大臣。或令監察御史互相保舉不狥六部六科。務得廉謹老成之士。授以詢察考覈之方。使繩愆紏繆。激濁揚清。具實以聞。如此則官使得人。而軍自安矣舜于九官十二牧。必咨薦舉而後任。是以能致萬邦咸寧之盛。　陛下誠欲官使得人。宜少傚于大舜。命六部都察院等衙門堂上官。各舉所知。以為十四布政司按察司官。命各布政司按察司堂上官。各舉所知以為所屬府州縣官。命府州縣堂上官。各舉所知以為其所屬官。仍命監察御史給事中。及在京衙門属官。各舉所知。以備缺□之選。或三人或五人。不限名數。所舉果賢及後有政績者。為巳之功。所舉不賢。及後敗黜者為巳之過。俱令書于考滿牌內。則人知戒飭。勉于事功。而不敢為非矣。古者官不必備惟其人。誠得其人。一人有餘。不得其人。雖眾不足。今府州縣常員之外。又有管馬之官。且計一官。其家少者五六口。多者十餘口。俸既不足。則其衣食器用僕隸之需。必出于民。凡官皆如此何以人貪為害非小。伏願　陛下敕吏部省此官。其所領馬。宜以常員兼管。亦寬民之一端也。古者祿以代耕養廉。曩因國用浩繁。文武官吏俸給。什樽節其六七。所得不給其所費。令果所儲不足以供。令于所在官司。有布帛等物之積者。從實準與。俾其父母妻子。不至凍餒。如是若復有不奉法守分。而肆貪殘于軍民者。則必罪之如律也。夫忠言有益于國家大矣。古者人君設誹謗之木。下直言之詔。求之惟恐不盡。今　陛下審見于此。故屢降求言之詔。惟恐羣臣不言。然而猶有不盡者。惟陛下致誠以來之。舜承堯禪。天下和平。舜大聖也。而禹告舜之言尤至深切。禹之意誠以人君處崇高之位。其所係甚重為臣者不敢恃其君之聖而輒巳于言也　陛下天授神明。洞見幽微。敬天勤民之心。好古法　祖之誠。三代以下。絕無而今見之者也。臣輒敢以言為獻者。葢亦竊有慕于斯義焉。伏願　陛下早朝宴罷。召致廷臣。討論得失。詢察治忽。何利未興何害未除。盜賊踪跡。何以息之。民偽日滋。何以淳之。勿恃治平之久。而忘儆戒之心。乾乾不息。日新又新。則唐虞三代之化。可計日而待矣。


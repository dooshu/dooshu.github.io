6　哀郢寫壅蔽之患　悲回風表偏聽之害


「忠湛湛而願進兮，妬披離而障之」，九章哀郢。壅蔽之患也。元帝似之，故周堪、劉更生不能決一石顯。「聲有隱而相感兮，物有純而不可爲」，悲回風。偏聽之害也。德宗似之，故陸贄、陽城不能攻一延齡。

【元圻案】通鑑漢紀元帝初元二年：「中書令弘恭、僕射石顯，自宣帝時久典樞機，明習文法；帝即位多疾，以顯中人無外黨，遂委以政事。望之等疾恭、顯擅權，建白以爲：『中書政本，宜以通明公正處之。宜罷中書宦官，應古不近刑人之義。』由是大與恭、顯忤，奏望之、堪、更生朋黨。」又唐紀德宗貞元十年：「裴延齡每奏對，恣爲詭譎，上亦頗知其誕妄，但以其好詆毁人，冀聞外事，故親厚之。陸贄上書，極陳延齡姦詐，上不悦，待延齡益厚。十一年，貶贄爲忠州别駕〔一〕。初，陽城自處士徵爲諫議大夫，及陸贄等坐貶，上書論延齡姦佞，贄等無罪。上大怒，欲加城罪。太子爲之營救，上意乃解。」〇漢元帝優游不斷，故易於壅蔽；唐德宗猜忌，故易於偏聽。

〔一〕「忠州」，原作「中州」，據中華本資治通鑑卷二三五唐紀德宗貞元十一年改。






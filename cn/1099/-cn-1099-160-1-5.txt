○傳報大舉疏 【 三關防守】

臣看得本省三關、山西所屬東路、與大同渾源應州西路、與大同朔州馬邑等處地方、相為犄角、山南兵力寡弱全恃渾應朔州馬邑地方、以為屏蔽近日前項地方、不可倚恃、而本省山南地方、承平無備、恐大虜深入、未免地方受害、一面案行雁門兵備道三關八角守備官、及岢嵐保德河曲代州繁峙等州縣、各所屬地方、俱要歸并堡舍預備器械銃砲多積磚石灰瓶等物防禦、一遇有警、各就收歛人畜、堅壁清野一面行委都指揮使前赴老營堡代統遊擊兵馬選委都指揮僉事帶領官軍前去鎮西衛等處地方、把總指揮帶領官軍、前去代州等處地方、指揮帶領官軍、前去天門關等處地方、各防守去後、今據前因、為照前項虜賊、自今年正月以來、屢犯我邊或逐赶出境或斬獲首級、今乃於九月十七日、大舉寇邊、深入我境東至繁峙縣地方、西至鎮西衛伍所大寨地方、目今雖巳出境而大營尚在朔州邊地住劄。察其形勢。及各官所報。內三關兵力寡弱虜告□入不能自振故須借大同兵以躡其後較之往年寇邊情狀頗異一枝入洪州地方以綴大同東路之兵一枝既入老營堡地方旋入復出以綴大同西路之兵使兩路之兵。各自為救、不能應援鄰封之師。而大營則深入徑下。伍所大寨可以肆然出境。而無要截之患。其為奸謀亦深矣且調延綏應援之兵。又卻不至。再照本鎮極臨邊境兵孤將寡。而外援不至。况今虜計狡詐異常。即今正係馬肥弓勁虜騎馳突之時。彼虎狼之性貪饕無厭若再大舉深入。其何以支哉。伏望　皇上軫念三關地方為華夏分界重地、　敕下該部、早加議處、及行大同延綏援兵、如遇虜賊大舉深入三關地方、隨即應援、勿得自分彼此、致誤邊事、庶虜賊入無搶掠之利。出有要截之患則我地得安彼勢亦挫不敢復為深入之舉矣。


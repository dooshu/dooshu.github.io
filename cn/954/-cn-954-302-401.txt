陈造　寄陈用晦四首

昭代儒者尊，青云坦修涂。

即今子陈子，尚歌于蒵于。

满岁不自保，尔俗苦好诬。

向来抚字工，督课有不如。

陈造

陈造　寄陈用晦四首

百谪孟公达，三绌柳下直。

今君向于湖，颇带迁逐色。

府公酷好贤，要试心铁石。

此学只现前，嗟伤定何益。

陈造

陈造　寄陈用晦四首

诗翁磊块胸，大邑佳丽地。

琼也领蝤蛴，懿也目秋水。

清歌酹碧筒，粗足令公喜。

醉呼翩欲仙，谁要卿料理。

陈造

陈造　寄陈用晦四首

我初识苏仙，谈诗达旦夕。

君今与提衡，当复诧此客。

一代紫微公，文采耀楚泽。

归来要同登，斲句慰英魄。

陈造


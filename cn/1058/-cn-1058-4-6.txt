學官頌（並序）


自五帝典絕，三皇禮廢，應期命世，齊賢等聖者，莫高於孔子也。故有若曰：「出乎類，拔乎萃，誠所謂性與天道，不可得而聞矣。」

由也務學，名在前志，

宰予晝寢，糞土作誡。

過庭子弟，詩禮明記。

歌以詠言，文以騁志。

予今不述，後賢曷識。

於鑠尼父，生民之傑。

性與天成，該聖備藝。

德倫三五，配皇作烈。

玄鏡獨鑑，神明昭晰。

仁塞宇宙，志凌雲霓。

學者三千，莫不俊乂。

唯仁是憑，惟道足恃。

鑽仰彌高，請益不已。






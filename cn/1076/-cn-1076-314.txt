卷三百十四

钦定四库全书

历代名臣奏议卷三百十四

明　杨士奇等　撰

灾祥

宋理宗时江东提点刑狱杜范上奏曰旱暵洊臻人无粒食楮劵猥轻物价腾踊行都之内气象萧条左浙近辅殍死盈道流民充斥未闻安辑之政剽掠成风已开弄兵之萌是内忧既迫矣新兴北兵乘胜而善闘中原羣盗假名而崛起捣我巴蜀据我荆襄扰我淮堧近又由夔峡以瞰鼎澧疆场之臣肆为欺蔽胜则张皇而言功败则掩覆而不言脱使乘上流之无备为饮马长江之谋其谁与扞之是外患既深矣人主上所事者天下所恃者民近者天文示变妖彗吐芒方冬而雷既春而雹海潮冲突於都城赤地几徧於畿甸是不得乎天而天已怒矣人死於干戈死於饥馑父子相弃夫妇不相保怨气盈腹谤言载路等死一萌何所不至是不得乎民而民已怨矣内忧外患之交至天心人心之俱失陛下能与二三大臣安居於天下之上乎陛下亦尝思所以致此否乎盖自曩者权相阳进妾妇之小忠隂窃君人之大柄以声色玩好内蛊陛下之心术而废置生杀一切惟其意之所欲为以致纪纲陵夷风俗颓靡军政不修而边备废缺凡今日之内忧外患皆权相三十年醖成之如养护痈疽待时而决耳端平号为更化而居相位者非其人无能改於其旧败坏污秽殆有甚焉自是圣意惶惑莫知所倚仗方且不以彼为雠而以为德不以彼为罪而以为功於是天之望於陛下者孤而变恠见矣人之望於陛下者觖而怨叛形矣陛下敬天有图旨酒有箴缉熙有记使持此一念振起倾颓宜无难者然闻之道路谓警惧之意秖见於外朝视政之顷而好乐之私多纵於内廷燕?之际名为任贤而左右近习或得而潜间政出於中书而御笔特奏或从而中出左道之蛊惑私亲之请托蒙蔽陛下之聪明转移陛下之心术也

范迁吏部侍郎兼侍讲以久旱复上言曰陛下嗣膺宝位余二十年灾异谴告无岁无之至于今而益甚陛下求所以应天者将止於减膳彻乐分祷羣祀而已乎抑当外此而反求诸躬乎夫不务反躬悔过而徒觊天怒之释天下寜有是理欲望陛下一洗旧习以新天下出宫女以远声色斥近习以防蔽欺省浮费以给国用薄征敛以寛民力且储贰未立国本尚虚乞选宗姓之贤者育之宫中而教导之又言铨法之坏庙堂既有堂除复时取部缺以徇人情士大夫既陷赃滥乃间以不经推勘而改正凡此皆徇私忘公之害未几复上言曰天灾旱暵昔固有之而仓廪匮竭月支不继升粟一千其增未已富户沦落十室九空此又昔之所无也甚而阖门饿死相率投江里巷聚首以议执政军伍谇语所不忍闻此何等气象而见於京城衆大之区浙西稻米所聚而赤地千里淮民流离襁负相属欲归无所奄奄待尽使边尘不起尚可相依苟活万一敌骑冲突彼必奔迸南来或相携从敌因为之乡导巴蜀之覆辙可监也窃意陛下宵旰忧惧寜处弗遑然宫中宴赐未闻有所贬损左右嫱嬖未闻有所放遣貂璫近习未闻有所斥远女冠请谒未闻有所屏絶朝廷政事未闻有所修饬庶府积蠧未闻有所捜革秉国钧者惟私情之徇主道揆者惟法守之侵国家大政则相持而不决司存细务则出意而辄行命令朝更而夕变纪纲荡废而不存无一事之不弊无一弊之不极陛下盍亦震惧自省诏中外臣庶思当今急务如河道未通军饷若何而可运浙右旱歉荒政若何而可行财计空匮籴本若何而可足流徙失所遣使若何而可定敌情叵测边圉若何而可固各务悉力尽思以陈持危制变之策

右正言兼侍讲李大同上言曰赵冀分野乃有荧惑犯填星之变则我师之出岂无当长虑而郤顾者臣愿陛下勿以星文为小异而或加忽一话一言一政一事必求有以格天心而弭灾变

度宗咸淳九年起居舍人高斯得进故事曰汉董仲舒治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲臣闻水旱之有祈禳古之道也何则民命所关苟有可以救之者君子必尽心焉不若是则谓之无志於民可也周礼太祝六祈有鬯人禜门祭法曰雩宗祭水旱也汉晋梁隋暨唐皆遵用之不以为世俗祈禳小数而忽之也然臣以为水旱之有祈禳犹焚溺之有救拯当急而不当缓急则可及其未然而弭之缓则灾变成形无益於事矣云汉之诗曰祈年孔夙方社不莫夙与不莫者言贵早耳古人之於民事皇皇汲汲而图之故曰民事不可缓也董仲舒之治江都史不载他事独详着其求雨止雨之法亦可见以此为先务之急矣行之一国未尝不得所欲忱意感通宜其应之速也国家凡有水旱祈禳之礼着于令甲有司未尝不举而行然常失之辽缓赫赫炎炎苗将槁死而勤雨之令始行浩浩洋洋虑殚为河而闭隂之典方举其未然者固可及救然其所伤亦已多矣有民有社灾已切近勇於行之不为晋越也而犹拘挛蓄缩视仪听唱亦何为哉虽然水旱者隂阳而已救之者纵闭而已所谓纵闭岂止於城门开阖而已哉夫淫雨为沴者隂盛阳微之证也今朝廷之上明目张胆之夫少而宛舌同声之士多此隂也边鄙之间投石拔距之气衰而弃甲曳兵之习痼此隂也田里之间击壤鼓腹之音絶而疾首蹙頞之恨深此隂也光弼出矣而旗帜未见其精明胜之用矣盗贼不为之衰止贪墨之吏去之是也而使之易镇偾军之将斥之是也而使之扞城朝臣舛午胶戾乖剌几有汉人之患正衙罢奏庶官不对几有唐世之风凡此皆隂盛阳微之证也微者不纵使之日消盛者不闭使之日长安得不感天地之精而生戾气哉此又祈禳之大者而尤当皇皇汲汲以图之也臣忧爱之深愚戆妄发惟陛下幸赦

牟濴进故事曰乾道元年二月甲辰以久雨避殿减膳蠲两浙灾伤州县身丁钱绢决系囚蠲福建寺观岁输寛剩二年四月戊寅以淫雨为沴诏侍从台谏讲究刑政所宜以闻

臣恭惟皇帝陛下临政愿治法祖敬天肇新初元与天下更始德至渥也乃仲春之月一雨兼旬霖霪未已圣心恻然忧民之忧遣使察狱捐帑赈贫尧舜用心何以加此臣窃观中兴以来之治莫盛於乾淳而稽之史册元年春以久雨避殿减膳次年夏以淫雨讲究刑政夫以夀皇励精为治之初君德初无丝毫之失而频年苦雨如此夀皇切切然惧一政一事之间有以干隂阳之和者即此一念自可格天故终不能累乾淳之治者以此陛下初政罔匪大公杜贡献之门絶憸壬之路皆为民生计也而隂沴之气乃见於清明之时何耶快活条贯日见施行天地生物之心也或者奉行不?德意志虑犹未逹於民欤圣恩汪洋仁及草木天地成物之仁也或者犹有沈郁于下而不能自拔者欤禁法令所当禁欲民知重本也而京城游手末作者衆或困於衣食之无资平物价之未平欲民易养生也而在在物价腾涌每病於贸迁之无术不伤不困明主未尝不欲跻世於治平而欲夀欲安人情终莫能尽遂也得无犹有乖气致异者欤不然有君如此淫雨何从而来耶方细民艰食计日以望二麦之登而今坏於垂成何以解陛下为民之忧耶陛下谦逊未尝御正殿未尝享玉食之奉可无愧於孝宗皇帝避殿减膳矣臣愿陛下以孝宗之心为心诏内而侍从台谏讲求刑政之所宜外而监司帅守条陈民生之疾苦因其所已行而求其所未至一政一令果合人情乎人情悦则天意回矣然此皆目前显然之忧也而隂阳消长之机又有大可畏者焉今正人登进善类翕集方阳明用事而隂晦乃尔是可不思其故乎隂为女子为小人以至四裔盗贼皆隂也陛下力行通丧孝思罔极决无声色之奉所可虑者小人得无包藏乎四裔得无窥伺乎盗贼得无窃发乎天其或者警吾君吾相使为持阳抑隂之计无事而为有事之防欤凡此数端皆当上关圣虑书曰惟事事乃其有备有备无患惟陛下与二三大臣亟图之臣不胜惓惓

宗正少卿赵景纬上奏曰雷发非时窃迹今日之事而有疑焉内批叠降而名器轻宫阃不严而主威?横恩之滥已收而复出戢贪之诏方严而随弛宫正什伍之令所以防奇衺而或纵於乞怜之卑词缁黄出入之禁所以严宸居而间惑於禬禳之小数以至弹墨未乾而擦拭之旨已下驳奏未几而捷出之径已开命令不凝则阳纵而不收主意不坚则隂闭而不密陛下可不思致灾之由而亟求所以正之哉愿清其天君以端出治之源谨其号令以肃纪纲之本毋牵於私恩而挠公法毋迁於迩言而乱旧章去谗而远色贱货而贵德则人心悦而天意得可以开太平而兆中兴也

金章宗明昌二年参知政事张万公赐告省亲还上问山东河北粟贵贱今春苗稼万公具以实对帝谓宰臣曰随处虽得雨尚未沾足柰何万公进曰自陛下即位以来兴利除害凡益国便民之事圣心孜孜无不举行至於旱灾皆由臣等若依汉典故皆当免官帝曰卿等何罪殆朕所行有不逮者对曰天道虽远实与人事相通唯圣人言行可以动天地昔成汤引六事自责周宣遇灾而惧侧身修行莫不修饰人事方今宜崇节俭不急之务无名之费可俱罢去帝曰灾异不可专言天道盖必先尽人事耳故孟子谓王无罪岁左丞完顔守贞曰陛下引咎自责社稷之福也

承安五年烈风昏曀连日诏问变异之由平章政事图克坦镒上奏曰仁义礼智信谓之五常父义母慈兄友弟敬子孝谓之五德今五常不立五德不兴缙绅学古之士弃礼义忘亷耻细民违道畔义迷不知返背毁天常骨肉相残动伤和气此非一朝一夕之故也今宜正薄俗顺人心父父子子夫夫妇妇各得其道然後和气普洽福禄洊臻矣因论为政之术其急有二一曰正臣下之心窃见羣下不明礼义趋利者衆何以责小民之从化哉其用人也德器为上才美为下兼之者待以不次才下行美者次之虽有才能行义无取者抑而下之则臣下之趋向正矣其二曰导学者之志教化之行兴于学校今学者失其本真经史雅奥委而不习藻饰虚词钓取禄利乞令取士兼问经史故实使学者皆守经学不惑於近习之靡则善矣又曰凡天下之事丛来者非一端形似者非一体法制不能尽隐於近似乃生异论孔子曰义者天下之断也记曰义为断之节伏望陛下临制万机事有异议少凝圣虑寻绎其端则裁断有定而疑可辩矣

宣宗时天旱宣差河南提控完顔伯嘉上奏曰日者君之象阳之精旱暵乃人君自用亢极之象宰执以为寃狱所致夫燮和隂阳宰相之职而猥归咎於有司高琪武弁出身固不足论高汝砺辈之不知所职其罪大矣汉制灾异策免三公顾归之有司邪臣谓今日之旱圣主自用宰相谄谀百司失职实此之由也

元太祖征西域驻铁门关有一角兽形如鹿而马尾其色緑作人言谓侍卫者曰汝主宜早还帝以问左右员外郎耶律楚材对曰此瑞兽也其名角端能言四方语好生恶杀此天降符以告陛下陛下天之元子天下之人皆陛下赤子愿承天心以全民命帝即日班师世祖至元二十年有星孛于帝座帝忧之夜召平章政事布呼密入禁中问所以销天变之道对曰风雨自天而至人则栋宇以待之江河为地之限人则舟楫以通之天地有所不能者人则为之此人所以与天地参也且父母怒人子不敢疾怨惟起敬起孝故易震之象曰君子以恐惧修省诗曰敬天之怒又曰遇灾而惧三代圣王克谨天戒鲜不有终汉文之世同日山崩者二十有九日食地震频岁有之善用此道天亦悔祸海内乂安此前代之龟监也臣愿陛下法之因诵文帝日食求言诏帝悚然曰此言深合朕意可复诵之遂详论欵陈夜至四鼓明日进膳帝以盘珍赐之

世祖闻李冶贤召问昨地震何如冶对曰天裂为阳不足地震为隂有余夫地道隂也隂太盛则变常今之地震或奸邪在侧或女谒盛行或谗慝交至或刑罚失中或征伐骤举五者必有一于此矣夫天之爱君如爱其子故示此以警之耳苟能辩奸邪去女谒屏谗慝省刑罚慎征讨上当天心下协人意则可转咎为休矣帝嘉纳之

成宗大德七年八月戊申夜地大震诏问致灾之由及弭灾之道齐履谦对曰按春秋言地为隂而主静妻道臣道子道也三者失其道则地为之弗寜弭之之道大臣当反躬责已去专制之盛以答天变不可徒为禳祷也

成宗以恒阳暴风星芒之变诏公卿集议弭灾之道翰林学士承旨刘敏中等上奏曰切惟事有本末政有後先今摭其本与先者言之其略有七一曰畏天天育万物不能自理乃立君以主之故君者所以代天育物也惟明君能知天监在上赫赫甚迩凡一语动一政令罔不兢兢业业思合天则期当天心若论官则曰天命有德五服五章不敢乘一时之喜怒而轻予夺之也若论刑则曰天讨有罪五刑五用不敢因一时之喜怒而轻出入之也凡事如此谨守勿失於是隂阳和风雨时而万物育天相之也乃若政令之或爽天必出灾异以儆之而儆之者所以仁爱人君欲其久安长治而万物得其育也故明君遇此则必省躬以知惧昭德而塞违诚格政修天意乃得於是灾变弭而和气复矣故虽尧汤之世不能无水旱而卒以无害者尧汤用此道也二曰敬祖自古帝王创建国家无不自艰难而得之而传之子孙犹菑者之望播获作室者之待堂构也夫固不易哉我太祖皇帝起自朔方身历百战收附诸国恶衣菲食栉风沐雨何如其辛勤也世祖皇帝亲历行阵心筹计画恭俭敬畏以有天下混一南北何如其辛勤也钦惟陛下以仁明天纵之圣绍膺景命盖尝以此存心思祖宗开基建业之不易而遇是儆也固益兢兢业业用一财则必曰此民力也自祖宗艰难而得之也岂可轻用官一人则必曰此国柄也自祖宗艰难而致之也岂可轻与动静整勅每事如此则百司自然共职庶政自然修举祖宗在天之灵必皆欢悦而天佑响答福禄日臻邦基益固矣三曰清心心者一身之主万事之本也夫目之於视耳之於听口之於言手之於执足之於履皆惟心之所使心得其正则接物临事之际视听言动皆得其正而无有缪悮乖戾之患况四海之广万几之微皆仰治于一人而一人之所仰者非惟心乎盖水必止乃可以涵物象镜必明乃可以别妍丑故帝王贵清心清者静一不迁之谓也若声色之娯宴饮之乐所不能无尤当节适使不至挠吾心之清心清则四海之广无不烛万几之微无不察光明洞彻不言而信谗谀不得施邪伪不敢前百官有司各安其职无有挠格之患则法制流行纪纲振举灾变息而天下治矣语曰本立而道生故帝王以清心为本实总揽权纲之要道也四曰持体事莫不有体体者得其要之谓耳人君任宰辅以驭百官守法度以信万民斯其体也若乃任一小官罚一小过有司之事耳而人君亲之则有司惧矣夫上下正政令一赋敛以时用度有节赏罚必信此天下之守也而朝行夕改守无所止则臣下恐惧皆思为己而怠其所职殃害及民怨讟不免而或召灾异故为君之道在乎持大体先有司裁制予夺必信必一则雍熙之治可坐而致何灾异之有哉五曰更化传有之琴瑟不调甚者必解而更张之为政不行甚者必变而更化之今有司所甚患者曰财用不足曰选法挠乱曰官府不治三者而已改弦更张此其时也盍亦思其所由乎财用不足岂非所入者有限所出者无穷欤选法挠乱岂非贤不肖混淆越格者多而非格者不少欤官府不治岂非赏罚不明而名节素不励欤宜敕有司详校一岁钱谷所入几何所出几何若所出皆为当出则财之不足将无法可理若犹有不当出而可以已者如不急之营缮无名之赐予据其名件一皆止之则财用必足矣又详校铨选除合格外越格与非格者几何任回量其根脚功过定夺仍原其所由迹辙一禁絶之则选法必行矣官府之制上下内外相维相资各有条理果皆得人何有不治然人材不齐善恶必有故赏罚立焉若善者当赏而不赏恶者当罚而不罚则善者变而为恶而恶者狃而益甚又如犯至不叙大罪也而或巧图复用老病谢事常理也或恋不忍去至有贪欺害民善於自蔽不即败露上官不以审风宪不以察因习成风不知有耻治何由兴宜严敕省台公赏罚励名节由京朝始则官府自治矣凡此三者更化之大略也三者果更民力必纾人材必多祥瑞必集国势必隆然非更之之难行之之难也非行之之难守之之难也惟圣天子以畏天敬祖清心之德守而行之又何难哉六曰察吏治官府之设本以为民然而民弗蒙惠者岂非任职之人亷正者恒少而贪邪者恒多欤恒少者宜培植而反摧抑之欤恒多者宜简除而反拥护之欤何以知其然也夫亷正者仰不能悦上官而复或忤也憾怒畜矣俯不能媚奸民而又常戢之怨憎积矣故举一事则沮於上行一政则谤於下奸人乘衅猾吏授计扇党构诬譁然讼之蓄怒者得以折辱求索鍜炼而成其罪夫以搢绅亷正之士一旦屈膝受诬置对於无赖之小民纵万一得解而风槩扫地矣彼贪邪者於上则先意以希合於下则越礼以求媚赃贿狼籍无由败露宪司上司佯为不知安然秩满给由而去乃且奔走权要徼取优等择授美官是亷正者少而益少贪邪者多而益多也呜呼所谓实惠者将孰从而致之哉夫源清则流清本治则末治宜端本澄源特发严令戒敕内外官吏皆当洗心易虑奉公为民所在宪司及上司衙门毋敢抑正容奸务要精详察举其治行超衆者增秩赐金如汉世故事贪鄙尤甚者黜窜不齿宪司或失察举亦行论罪如是良吏日多奸吏日少官府立而政化行惠及民而灾变息矣七曰除民患公家百须皆民所出取之有法民不知病今夫夏丝秋税乃其常赋和买和雇官皆给价宜无所病者然和买和雇名件不一骈至叠出责办须臾故和买必至望户科着贪吏憸人得缘为奸易新钞为烂钞者有之给价撙除者有之缘指其物恶赂焉而受者有之预吓以多买而取赂者有之受赂当买之户而移之下户者有之而又追呼停留费用过当民不胜扰矣其和雇则十车之运而为百车之雇有车之家阖境追摄必赂而後免故和买和雇奸民之利而细民之病也今後一切和买和雇宪司必须密为体察仍许诸人首告似前犯者痛行追断监临有失防禁罚俸摽过甚者降等宪司不察同坐惟後止於大都将年例和买段疋丝绢等物预期张立榜文各开色様幅尺麄细轻重添价收买仍许中买塩引商旅四集旬月可办不惟省减脚力防押官兵及免水火盗贼之虞实永絶奸人因公规利害民之弊若虑或有躭悞且可内外分买若大都果便来岁通行斯亦惠民弭灾之切务也

英宗至治三年夏帝以日食地震星变诏议所以弭灾者太常礼仪院经历曹元用上言曰应天以实不以文修德明政应天之实也宜撙浮费节财用选守令恤贫民严禋祀汰佛事止造作以纾民力慎赏罚以示劝惩至於科举取士之法当革冒滥严考核俾得真才之用朝廷咸是之

泰定帝泰定元年车驾在上都先是帝以灾异诏百官集议集贤大学士张珪与枢密院御史台翰林集贤两院官极论当世得失诣上都奏之曰国之安危在乎论相昔唐玄宗前用姚崇宋璟则治後用李林甫杨国忠天下骚动几致亡国虽赖郭子仪诸将效忠竭力克复旧物然自是藩镇纵横纪纲亦不复振矣良由李林甫妒害忠良布置邪党奸惑蒙蔽保禄养祸所致死有余辜如前宰相特们德尔奸狡险深隂谋丛出专政十年凡宗戚忤已者巧饰危间隂中以法忠直被诛窜者甚衆始以赃败谄附权奸实勒们及嬖幸伊埓萨巴之徒苟全其生寻任太子太师未几仁宗宾天乘时幸变再入中书当英庙之初与实勒们等恩义相许表里为奸诬杀萧杨等以快私怨天讨元凶实勒们之党既诛坐要上功遂获信任诸子内有宿卫外据显要蔽上抑下杜絶言路卖官鬻狱威福已出一令发口上下股栗稍不附己其祸立至权势日盛中外寒心由是羣邪并进如逆贼特克实之徒名为义子实其腹心忠良屏迹坐待收系先帝悟其奸恶仆碑夺爵籍没其家终以遗患构成弑逆其子索诺木亲与逆谋所由来者渐矣虽剖棺戮尸夷灭其家犹不足以塞责今复回给所籍家产诸子尚在京师夤缘再入宿卫世祖时阿哈玛特贪残败事虽死犹正其罪况如特们德尔之奸恶者哉臣等议宜遵成宪仍籍特们德尔家产远窜其子孙外郡以惩大奸君父之雠不共戴天所以明纲常别上下也特克实之党结谋弑逆君相遇害天下之人痛心疾首所不忍闻比奉旨以特克实之徒既伏其辜诸王阿勒台布哈博罗伊埓特穆尔绰罗布哈乌鲁思布哈亦已流窜逆党胁从者衆何可尽诛後之言事者其勿复举臣等议古法弑逆凡在官者杀无赦圣朝立法强盗刼杀庶民其同情者犹且首从俱罪况弑逆之党天地不容宜诛阿勒台布哈之徒以谢天下书曰惟辟作福惟辟作威臣无有作福作威臣而有作福作威害于而家凶于而国盖生杀与夺天子之权非臣下所得盗用也辽王托克托位冠宗室居镇辽东属任非轻国家不幸有非常之变不能讨贼而乃觊幸赦恩报复雠忿杀亲王妃主百余人分其羊马畜产残忍骨肉盗窃主权闻者切齿今不之罪乃复厚赐放还仍守爵土臣恐国之纪纲由此不振设或效尤何法以治且辽东地广素号重镇若使托克托久居彼既纵肆将无忌惮况今死者含寃感伤和气臣等议累朝典宪闻赦杀人罪在不原宜夺削其爵土置之他所以彰天威刑以惩恶国有常宪武备卿济里前太尉布哈以累朝待遇之隆俱致高列不思补报专务奸欺诈称奉旨令鹰师强收郑国宝妻古哈贪其家人畜产自恃权贵莫敢如何事闻之官刑曹逮鞫服实竟原其罪辇毂之下肆行无忌远在外郡何事不为夫京师天下之本纵恶如此何以为政古人有言一妇衔寃三年不雨以此论之即非细务臣等议宜以济里布哈付刑曹鞫之中卖宝物世祖时不闻其事自成宗以来始有此弊分珠寸石售直数万当时民怀愤怨台察交言且所酬之钞率皆天下生民膏血锱铢取之从以捶挞何其用之不吝夫以经国有用之宝而易此不济饥寒之物又非有司强要和买大抵皆时贵与斡脱中宝之人妄称呈献冒给回赐高其直且十倍蚕蠧国财暗行分用如沙布迪音之徒顷以增价中宝事败具存吏牍陛下即位之初首知其弊下令禁止天下欣幸臣等比闻中书乃复奏给累朝未酬宝价四十余万锭较其元直利已数倍有事经年远者三十余万锭复令给以市舶番货计今天下所徵包银差发岁入止十一万锭已是四年徵入之数比以经费弗足急於科徵臣等议番舶之货宜以资国用纾民力宝价请俟国用饶给之日议之太庙神主祖宗之所妥灵国家孝治天下四时大祀诚为重典比者仁宗皇帝皇后神主盗利其金而窃之至今未获斯乃非常之事而捕盗官兵不闻杖责臣等议庶民失盗应捕官兵尚有三限之法监临主守倘失官物亦有不行知觉之罪今失神主宜罪太常请拣其官属免之国家经赋皆出於民量入为出有司之事比者建西山寺损军害民费以亿万计刺绣经幡驰驿江浙逼迫郡县杂役男女动经年岁穷奢致怨近诏虽己罢之又闻奸人乘间奏请复欲兴修流言喧播羣情骇惊臣等议宜守前诏示民有信其剏造刺绣事非岁用之常者悉罢之人有寃抑必当昭雪事有枉直尤宜明辩平章政事萧拜珠中丞杨多尔济等枉遭特们德尔诬陷籍其家以分赐人闻者嗟悼比奉明诏还给元业子孙奉祀家庙修葺苟完未及寜处复以其家财仍赐旧人止酬以直即与再罹断没无异臣等议宜如前诏以元业还之量其直以酬後所赐者则人无寃愤矣德以出治刑以防奸若刑罚不立奸宄滋长虽有智者不能禁止比者额森特穆尔之徒遇朱太医妻女故省门外强拽以入奸宿舘所事闻有司以扈从上都为解竟弗就鞫辇毂之下肆恶无忌京民愤骇何以取则四方臣等议宜遵世祖成宪以奸人命有司鞫之臣等又议天下囚系寃滞不无方今盛夏宜命省台选官审録结正重刑疏决轻系疑者申闻详谳边镇利病宜命行省行台体究兴除广海镇戍卒更病者给粥食药力死者人给钞二十五贯责所司及同乡者归骨於其家岁贡方物有常制广州东莞县大步海及惠州珠池始自大德元年奸民刘进程连言利分蜑户七百余家官给之粮三年一采仅获小珠五两六两入水为虫鱼伤死者衆遂罢珠户为民其後同知广州路事塔塔尔等又献利於实勒们剏设提举司监采亷访司言其扰民复罢归有司既而内正少卿魏按达拉冒启中旨驰驿督采耗廪食疲民驿非旧制请悉罢遣归民善良死於非命国法当为昭雪特克实弑逆之变学士布哈指挥布延呼哩院使特古斯皆以无罪死未褒赠特们德尔专权之际御史徐元素以言事锁项死东平及贾托卜坚布哈之属皆未申理臣等议宜追赠死者优叙其子孙且命刑部及监察御史体勘其余有寃抑者具实以闻政出多门古人所戒今内外增置官署员冗俸滥白丁骤陞出身入流壅塞日甚军民俱蒙其害夫为治之要莫先於安民安民之道莫急於除滥费汰冗员世祖设官分职俱有定制至元三十年已後改陞剏设日积月增虽尝奉旨取勘减降近侍各私其署夤缘保禄姑息中止至英宗时始鋭然减罢崇祥夀福院之属十有三署徽政院断事官江淮财赋之属六十余署不幸遭罹大故未竟其余比奉诏凡事悉遵世祖成宪若复循常取勘调虚文延岁月必无实效即与诏旨异矣臣等议宜勅中外军民署置官吏有非世祖之制及至元三十年已後改陞剏设员冗者诏格至日悉减并除罢之近侍不得巧词复奏不该常调之人亦不得滥入常选累朝鄂尔多所立长秋承徽长寜寺及边镇屯戍别议处之自古圣君惟诚於治政可以动天地感鬼神初未尝徼福於僧道以厉民病国也且以至元三十年言之醮祠佛事之目止百有二大德七年再立功德使司积五百有余今年一增其目明年即指为例己倍四之上矣僧徒又复营干近侍买作佛事指以筭卦欺昧奏请增修布施莽斋自称特奉传奉所司不敢较问供给恐後况佛以清浄为本不贪不欲而僧徒贪慕货利自违其教一事所需金银钞币不可数计岁用钞数千万锭数倍於至元间矣凡所供物悉为己有布施等钞复出其外生民脂膏纵其所欲取以自利畜养妻子彼既行不修洁适足?慢天神何以要福比年佛事愈繁累朝享国不永致灾愈速事无应验断可知矣臣等议宜罢功德使司其在至元三十年以前及累朝忌日醮祠佛事名目止令宣政院主领修举余悉减罢近侍之属并不得巧计擅奏妄增名目若有特奉传奉从中书复奏乃行古今帝王治国理财之要莫先於节用盖侈用则伤财伤财必至於害民国用匮而重敛生如盐课增价之类皆足以厉民矣比年游惰之徒妄投宿卫部属及宦者女红太医隂阳之属不可胜数一人收籍一门蠲复一岁所请衣马刍粮数十户所徵入不足以给之耗国损民为甚臣等议诸宿卫宦女之属宜如世祖时支请之数给之余悉简汰和托齐牧养马駞岁有常法分布郡县各有常数而宿卫近侍委之仆御役民放牧始至即夺其居俾饮食之残伤桑果百害蠭起其仆御四出无所拘钤私鬻刍豆瘠损马駞大德中始责州县正官监视盖暖棚团槽枥以牧之至治初复散之民间其害如故监察御史及河间路守臣屡言之臣等议宜如大德团槽之制正官监临阅视肥瘠拘钤宿卫仆御着为令兵戎之兴号为凶器擅开边衅非国之福蛮夷无知少梗王化得之无益失之无损至治三年参不郎盗始者刼杀使臣利其财物而已至用大师期年不戢伤我士卒费国资粮臣等议好生恶死人之恒性宜令宣政院督守将严边防遣良使抵巢招谕简罢冗兵明勅边吏谨守御勿生事则远人格矣天下官田岁入所以赡卫士给戍卒自至元三十一年以後累朝以是田分赐诸王公主驸马及百官宦者寺观之属遂令中书酬直海漕虚耗国储其受田之家各任土着奸吏为庄官催甲斗级巧名多取又且驱迫邮传徵求饩廪折辱州县闭偿逋负至仓之日变鬻以归官司交忿农民窘窜臣等议惟诸王公主驸马寺观如所与公主僧格喇卜济及普安三寺之制输之公?计月直折支以钞令有司兼令输之省部给之大都其所赐百官及宦者之田悉拘还官着为令国家经费皆取於民世祖时淮北内地惟输丁税特们德尔为相专务聚敛遣使括勘两淮河南田土重并科粮又以两淮荆襄沙碛作熟收徵徼名兴利农民流徙臣等议宜如旧制止徵丁税其括勘重并之粮及沙碛不可田亩之税悉除之世祖之制凡有田者悉役之民典卖田随收入户特们德尔为相纳江南诸寺贿赂奏令僧人买民田者毋役之以里正主首之属逮今流毒细民臣等议惟累朝所赐僧寺田及亡宋旧业如旧制勿徵其僧道典买民田及民间所施产业宜悉役之着为令僧道出家屏絶妻孥盖欲超出世表是以国家优视无所徭役且处之官寺宜清浄絶俗为心诵经祝夀比年僧道往往畜妻子无异常人如蔡道泰班讲主之徒伤人逞欲坏教干刑者何可胜数俾奉祠典岂不?天渎神臣等议僧道之畜妻子者宜罪以旧制罢遣为民赏功劝善人主大柄岂宜轻以与人世祖临御三十五年左右之臣虽甚爱幸未闻无功而给一赏者比年赏赐泛滥盖因近侍之人窥伺天顔喜悦之际或称乏财无居或称嫁女取妇或以技物呈献殊无寸功小善逓互奏请要求赏赐回奉奄有国家金银珠玉及断没人畜产业似此无功受赏何以激劝既伤财用复啓幸门臣等议非有功勲劳效着明实蹟不宜加以赏赐乞着为令臣等所言弑逆未讨奸恶未除忠愤未雪寃枉未理政令不信赏罚不公赋役不均财用不节民怨神怒皆足以感伤和气惟陛下裁择以答天意消弭灾变帝不从珪复进曰臣闻日食修德月食修刑应天以实不以文动民以行不以言刑政失平故天象应之惟陛下矜察允臣等议乞悉行之帝终不能从

文宗天历二年御史中丞史惟良上奏曰今天下郡邑被灾者衆国家经费若此之繁帑藏空虚生民凋瘵此政更新百废之时宜遵世祖成宪汰冗滥蚕食之人罢土木不急之役事有不便者咸厘正之如此则天灾可弭祯祥可致不然将恐因循苟且其弊渐深治乱之由自此而分矣帝嘉纳之

顺帝至正二年监察御史王思诚上奏曰京畿去年秋不雨冬无雪方春首月蝗生黄河水溢盖不雨者阳之亢水涌者隂之盛也尝闻一妇衔寃三年大旱往岁巴延专擅威福讐杀不辜郯王之狱雅克特穆尔宗党死者不可胜数非直一妇之寃而已岂不感伤和气邪宜雪其罪勅有司行祷百神陈牲币祭河伯发卒塞其缺被灾之家死者给葬具庶几可以召隂阳之和消水旱之变此应天以实不以文也

顺帝在位每遇天变民灾必忧见於色翰林学士承旨库库乘间上奏曰天心仁爱人君故以变示儆譬如慈父於子爱则教之戒之子能起敬起孝则父怒必释人君侧身修行则天意必回矣

苏天爵上奏曰盖闻应天以实不以文动人以行不以言此自昔国家消弭天变感格人心之至计也洪惟天朝列圣临御深仁厚泽涵育羣生或遇灾异犹思修省诞布德音务施实惠是则祖宗畏天爱民之盛德也迩者日月薄食星文示变河北山东旱蝗为灾辽阳江淮黎民乏食方此春夏之始农人播植之时灾异若此岁事何望夫天之变异盖不虚生将恐人事有乖和气当是之时国家正宜访求直言指切时政矧在卑职忝居言官岂容缄默伏愿朝廷哀矜黎民诞敷实惠更新庶政勿示虚文庶几消弭天灾感召和气宗社臣民不胜幸甚

一赏罚者国之大柄朝廷纪纲系焉故赏不失有功则劳臣劝刑不失有罪则奸人惧二者或失纲纪必隳故古者爵人於朝与士共之刑人於市与衆弃之虽人君不得而私也况左右臣邻敢擅威福而为之乎窃闻近日以来幸门渐啓刑罚渐差无功者觊觎以希赏有罪者侥幸以求免中外闻之窃议伤叹诚恐刑政从此渐隳纪纲自此日紊劳臣何以示劝奸人无所警惧矣伏愿自今以始凡官赏刑狱敢有交结近侍互相请托恣为罔欺紊乱政治者严行禁治中书左右两司及六部等官所以参赞宰臣决理政务若有不思奉公守法阿容苟从并许究问庶几赏罚攸当刑政肃清雍熙之化可坐而致矣

一节用爱民有国之常经今朝廷用度不足弊在於浮费不节所入者有限而所出者无涯遂令内外帑?皆未充赡夫天下之财皆出于民既伤其财民必罹害故爱民必谨於节用也盖国家财用责之户部户部责之运司州郡州责之县县责之民至民而止民竭其力以佐公上而用犹不足则嗟怨之气上干天地隂阳之和此水旱灾变所由作也宜从朝廷专命中书省官二员责督户部详定减省罢不急之工役止无名之赏赐裁官吏之冗员减僧道之好事凡百用度务令撙节庶几国用既充民无横敛感召和气莫急于此

一遇灾知惧圣贤之明训昔之有国家者凡值凶荒灾异必减膳彻乐侧身警畏忧恤元元惟恐其不至也盖天灾方作民食未充在位者於此时何忍相与饮食燕乐而不恤其民乎近年以来朝廷无事待遇勲臣固为优厚然而宴享太频财用不能无费夫珠玑国之重宝马政国之大事今宴享必以杀马为馔珠玑为花诚恐习俗成风奢侈日甚费财扰民有损国治矧当灾异洊臻尤宜警惧以答天意今後内外百司凡有必合筵宴一切浮费奢靡之物并宜裁节禁治是亦恐惧修省之一事也

一在古有训作善降祥不善降殃盖言人之为善为恶殃咎各以其类应也後世佛教既入中国始言人能修奉佛事辄获福利小民信之或不能悟甚至有国家者倾其府库舍施金帛供佛饭僧唯恐不至然其徵验盖可覩矣是以中外之臣言其可罢者十常八九而国家崇信方笃不忍遽已迩者徽政院臣以府库不充金帛不给啓奉懿旨凡在兴圣宫常例好事一切罢止今朝廷政教惟新方图孝治宜体东朝之意凡大内常例好事宜权停止岂惟制节浮费有裕于国财庶几不惑异端有关于政化也

一建官分职本以为民官冗事繁适足害治盖古者爵禄所以待贤才熙庶绩非以供人之欲给人之求者也是以上自公卿大夫下及抱关击柝皆有定员而无旷职故官无苟得人无幸心洪惟世祖皇帝在位三十五年建官之制详酌古今之宜故治化成而事功立爰自近岁以来官府日增选法愈弊俸禄既广事功益隳夫文翰之职既同何为复列数职造作所司既一不应又置数司掌军政者亦既俱分奉祭祀者似太重复至于属官羣吏员额杂冗支俸食米内外繁多若不早为裁减日久愈难沙汰夫科场取士三年止得百人今吏属出身一日不知其几即目中书类选已有积年不调之苦孰思数岁之後吏部选又将柰何宜从都省早为闻奏照依至元定制合并裁减不惟省去冗员清选举之方亦以制节浮用为裕财之道

一命郡县之官唯欲图治班田禄之制所以养亷今国家设官固有高下之列颁禄当无厚薄之分然而朝廷卿士俸?既均郡县公田多寡不一亦有剏设员阙逐月止请俸钱故亷者奉公冻馁其妻子贪者受贿辱及其宗亲各处虽尝申明其事主者但言设置已久亷吏嗟叹无可柰何宜从户部行移取勘各处所阙公田於系官田内均行标拨岂惟廪禄惠及官吏之一家庶责亷能治洽郡县之兆姓

一钱币之制在古所以惠民钞法之行岁久不能无弊盖米粟布帛养兆民之本钱币钞法权一时之宜故法久必更理当然也昔者世祖皇帝始立法制遂行中统交钞其後又行至元宝钞夫行之既久真伪不无坐罪虽曰匪轻获利自是甚重爰稽造钞以来元额已踰数倍以致钞日益虚物日益贵民庶有倒钞检钞之扰官吏有监钞烧钞之害欲救其弊理宜更张洪惟武宗皇帝即位之初始命尚书省更行铜钱本欲复古以便民未闻有妨於国计盖因至大已後一切矫枉太过因并铜钱遂亦不用夫行封赠所以劝忠增俸禄所以养亷禁干名犯义者厚风化之原减吏员月日者奬奉公之吏是皆尚书省所行未闻人以为非何於铜钱独为不可况远自唐汉近及宋金明君才臣阜民之制皆本乎此矧今国家疆宇万里钱币之制祖宗已尝举行宜从都省明白奏闻令户部官讲究历代鼓铸之方用钱之制远近便宜断然行之岂惟救钞法一时之宜实所以遂民生无穷之利也

一治平既久民获奠居版籍既定田无余亩盖山东益都之境自昔号称广斥书所谓莱夷作牧是也今国家平定盖已百年户数土田悉有定籍迩者奸人妄行呈献凡民之田宅坟墓悉指以为荒闲朝廷虽尝差官覆实辄与符同不复考察夫既设置官吏遂为会敛税粮幸因水旱为由不克收满元额民既无所控诉官亦无可柰何验其一岁所入之税粮仅足诸人所支之俸给既不能裕财富国徒足以害衆扰民矧今山东黎民阻饥盗贼多有诚恐因之别生利害钦覩天历元年诏书节文有曰国家租税自有常例今後诸人毋得妄献田土违者治罪拟合钦依明诏将山东田赋总管府等衙门革去其百姓合纳租赋并依旧制庶使一方之民咸获有生之乐仰称文宗皇帝发政施仁之盛德

一薄赋税者治国之大经广聚敛者蠧民之弊法夫以河南之地方数千里所输税粮已有定数先之以刘伊木罕妄献地土既已长流海南是无闲田亦已明矣自延佑以来奸人窃取相位欲兴功利以固权宠辄以经理为名惟欲扰害其衆名曰自实田粮实是强行科敛朝廷深知其弊累降诏书免除有司失於奉行至今令民包纳夫以堂堂天朝富有四海差税之入悉有定制乃因兴利之徒遂遗斯民之害拟合钦依累朝诏旨其经理虚桩之数并行革拨岂惟彰朝廷薄敛惠民之厚泽亦以植斯民本固邦寜之远图

一国家之治当一视而同仁夫以高丽为国僻居海隅圣朝肇兴首效臣节世祖皇帝嘉其勤劳厘降公主盖所以怀柔小邦恩至渥也比年以来朝廷屡遣使者至于其国选取子女求娶妾媵需索百端不胜其扰至使高丽之民生女或不欲举年长者不敢适人愤怨感伤无所伸诉方今辽东岁歉民适告饥和气之伤或亦由此今後除内廷必合取索外其余官员敢有不经中书擅自奏请取索高丽女子及因使其国娶妻妾者拟合禁治庶几彰国家同仁之治慰小邦向化之心

历代名臣奏议卷三百十四








●大明會典卷之十三上

朝覲考察

洪武初、外官每年一朝。二十九年、始定以辰、戌、丑、未年為朝覲之期。朝畢、吏部會同都察院考察、奏請定奪。其存留者、引至御前、刑部及科道官、各露章彈劾、責以怠職。來朝官皆免冠、伏候

上命、既宥還任、各賜敕一道、以申戒飭。若廉能卓異、貪酷異常、則又有旌別之典、以示勸懲。具載于後。其有不時考察、及每年開報考語、皆為黜陟之地。故附列焉。凡外官三年朝覲。洪武十七年、令天下諸司官吏來朝。明年正旦、各造事蹟文冊、仍畫土地人民圖本、如期至京

○又令布政司按察司官來朝、將所屬官員、考過堪用不堪名數、親自奏聞。直隸府州同

○二十六年定、各布政司、按察司、鹽運司、府、州、縣、及土官衙門、流官等衙門、官一員、帶首領官吏各一員名、理問所官一員。照依到任須知、依式對款、攢造文冊。及將原領敕諭、諸司職掌內事蹟文簿、具本親齎奏繳、以憑考覈。各衙門先儘正官。正官到任日淺、佐貳官到任日久、必先佐貳官來。若係裁革、未及二十里長州縣、止設正官首領官各一員去處、止令首領官吏來朝。其程途遠近、各量里路、比照行人馳驛日期起程。本衙門速將起程月日申報。遠者不許過期、近者不許預先離職、俱限當年十二月二十五日到京。其來朝官員服色、俱照品級花樣、務要新鮮潔淨。俱各自備腳力、不許馳驛、及指此為由、科擾於民

○正德九年、令朝覲官、各陳地方利病、及處置方略。吏部行各該衙門、斟酌會議、奏請施行

○嘉靖八年、令來朝官員、各陳地方民情利弊、因革事宜、開送二司官。二司官取其可用者、類送吏部都察院、看議奏請凡朝覲官考察。宣德七年、令吏部同都察院、考察在外方面有司官、昏懦不立、貪暴無厭者、具奏罷黜

○弘治六年、令朝覲之年、先期行文布按二司考合屬、巡撫巡按考方面、年終具奏。行各該衙門立案、待來朝之日、詳審考察。如有不公、許其申理。其科道官、必待吏部考察後、有失當、方許指名糾劾

○八年奏准、各處巡撫官、當朝覲之年、具所屬不職官員揭帖、密報吏部。止據見任不謹事蹟、不許追論素行。其開報官員、若愛憎任情、議擬不當、吏部都察院、并科道官、指實劾奏、罪坐所由

○嘉靖十六年、以考察全據考語、未免失實、令吏部都察院、先事秉公查訪、旌別黜陟

○二十二年題准、朝覲考察、預行各該撫按官、將三年內所屬大小官員、不分陞調、考滿、丁憂、起送、緣事、在逃等項。凡係廉勤公謹、及貪酷、罷軟、不謹、老疾、才力不及者、各手注考語、密封送部、以憑考察。務要賢否明白、去留可據。如毀譽任情、是非淆亂、及枝詞蔓語、自相矛盾者、聽本部都察院指實參奏

○二十五年、令部院嚴加查訪。如有貪酷實跡者、不拘曾經撫按旌舉、俱要開奏罷黜

○隆慶四年題准、巳經考察閒住、復朦朧在任日久、行巡按御史擒拏問罪。冒支俸糧、追出還官

○萬曆元年題准、今後考察、凡方面巳陞京堂者、止聽兩京科道官論劾。各撫按官、不得一概參論

凡考察降黜等第。宣德五年、令貪汙者、發邊衛充軍。老疾鄙猥者、為民

○天順四年、令老疾者、致仕。罷軟者、冠帶閒住。有贓者、發原籍為民

○後分為四等。年老有疾者、致仕。罷軟無為、素行不謹者、冠帶閒住。貪酷、并在逃者、為民。才力不及者、斟酌對品改調

○嘉靖二年題准、方面知府正官、考才力不及者、照京官不及降調例、不許止議調簡

○隆慶四年題准、考察官員、不分方面有司。若才力不勝繁劇、猶堪以原職調用者、擬調簡僻地方。若原非繁劇、不堪以原職調用者、擬調閒散衙門。其跡涉瑕疵、尚未大著者、擬降級。或才力不宜有司、文學猶堪造士者、擬改教。若先經調簡、再考不及者、即擬罷軟。仍咨行各撫按官、以後論劾不及官員、悉照前款明白考注、以憑議覆。不許只為含糊降調之說

○萬曆十年議准、先曾調用官員、再考不及者、查果才力綿弱、即照罷軟例閒住。如以別事議調、才力尚有可用、仍照不及例、酌量改降

○十三年議准、致仕官員、有志甘恬退為親告休者、不得復入考察

凡朝覲官旌別。洪武十一年、令察其言。行功能第為三等。稱職而無過者為上、賜坐而宴。有過而稱職者為中、宴而不坐。有過而不稱職者為下、不預宴、序立於門、宴者出、然後退

○正德十年、令朝覲官員。廉能著稱、治行超卓者、賞衣一襲、鈔百錠、仍賜宴於禮部

○天順四年、令朝覲官賢能卓異者、賜宴及衣如例

○正德十四年、令考察存留官員、內有才行兼優、政蹟顯著、及守巳廉潔、人無間言者、行各撫按官、買辦綵幣羊酒齎獎。仍不次擢用

○嘉靖八年、令吏部將賢能官員、分別等第奏聞。優等官員、查照舊例、奏請宴賞、給與誥敕

○隆慶五年奏准、吏部考察畢、訪廉能貪殘之甚者各數人疏聞。其廉能者、照例宴賞。貪殘者、革職為民、仍行各該巡按御史提問具奏○萬曆二年、令吏部都察院、將來朝官員、有廉能超眾者、查實具奏、引至御前、面加獎賞、仍賜宴於禮部。其貪酷異常者著錦衣衛、拏送法司問罪。不應朝者、著各該巡按御史提問

○五年、令廉能卓異者、紀錄擢用。貪酷異常者、各巡按御史提問追贓具奏凡邊遠及有事地方免朝覲。洪武十七年、令雲南遠在邊鄙。特免來朝

○正統九年、令廣西臨邊縣分、係裁減衙門、免來朝。其須知文冊、府州縣類進

○成化五年奏准、雲南長官司、免來朝。州縣裁減去處、止該吏一名、齎文隨司府州縣官員進繳。其各府首領官、遇邊務差占、亦免來朝

○弘治十六年奏准、陝西洮河、西寧、茶馬司大使等官、俱免。止令該吏齎冊應朝

○正德八年、令各處被災被兵地方。許撫按官預先勘實具奏、免其正官朝覲。若有科歛害民者、仍許提問劾奏

○隆慶四年題准、兩廣、見在用兵、要查某處事勢危急、及各省地方、果有災傷賊情、事勢重大、正官必不可缺者、量留數員料理。其一切零賊小災、及兩廣不用兵郡縣、俱要責令依期入覲

凡應朝大小官員、陞調外任。嘉靖二十五年奏准、不問已未領憑、俱要到部聽候考察。事畢、改給憑限赴任、違者、參奏罷職

凡應朝不到官員。係堪存留人數、患病者、查實准令復任。丁憂者、查明准令守制。其不係患病丁憂者、以逃論

○嘉靖二十五年題准、方面等官應朝逃回者。行各撫按備查因何事故。如有贓私實跡、嚴行本處官司提問追贓、照依律例、從重問擬

○萬曆十三年題准、凡官員棄職回籍、若情有可原、事無規避、曾經申請、奏報稽遲、不得已而始去者。撫按官遇大計之時、止坐以擅離之罪、另本論斥、另文革職、不必類入考察數內、概坐以逃。其新選新陞、輒棄官不任者。查無觀望規避重情、止照過違憑限事例、革職閒住、亦不得概以逃論

凡朝覲官員回任。各查照水程、定立限期。如違限一月之上者、問罪。兩月之上者、送部別用。三月之上者、罷職不敘。監司容隱不舉者、同罪

○萬曆七年題准、違限一月之上、問罪。三月之上、送部別用。半年之上、罷職不敘

凡外官不時考察。洪武六年、令監察御史及按察司、察舉有無過犯、具奏黜陟

○永樂元年、令府州縣官、到任半年以上者、巡按御史按察司、察其能否、廉貪實跡、具奏○宣德七年、令各處巡撫侍郎、同巡按御史考察方面官。仍同方面官、考察州縣官。直隸府州縣、從巡按御史考察

○十年、令直隸府州縣、從吏部差官、及巡按御史考察。各布政司府州縣、從布政司、及巡按御史考察。其布按二司堂上官、從吏部都察院考察。屬官、從巡按御史、按察司考察

○景泰七年、令巡撫巡按、會同按察司堂上官、考察府州縣官。其布按二司官、聽撫按考察

○弘治八年奏准、各處巡撫巡按、會同從公考察布按二司、並直隸府州縣、各鹽運司、行太僕寺、苑馬寺等官賢否。如無巡撫、巡按會同清軍、或巡鹽考察。如俱無、巡按自行考察。其布政司、按察司、及分巡、分守、並知府、知州、知縣、並司寺正官、各訪所屬官員賢否、開揭帖送巡撫巡按、以憑稽考

○嘉靖十九年題准、今後撫按官、於六品以下有司、貪酷不法者、許徑自拏問、不待劾奏

凡每年開報考語。嘉靖十三年奏准、每遇年終。各府州縣、將佐貳首領屬官、並衛所首領官。守巡道將本道屬官。布按二司掌印官、將各佐貳首領、並府堂上官、州縣正官、填注賢否考語揭帖、印封送本布政司、類齊嚴限送部查考。若二司官進表。各該守巡司府、照前查造揭帖、印封送進表官、親遞進表官、不必將通省官概報考語。巡按任滿。巡撫年終。將所屬大小官、填注考語揭帖送部。其考語俱要自行體訪。如有雷同含糊、作惡偏私、本部參奏治罪

○萬曆十年、令各處衛所巡檢司官、係關兩處隔越者、該管上司注考

京官考察 【王府官附】

國家定制。內外官考滿之外。復有考察。外官考察詳見朝覲。其京官考察。舊無常期。定以六年。自弘治間始。又有因事而間行者、今具列焉

凡京官考察。正統元年奏准、兩京各衙門屬官首領官、從本衙門堂上官考察。如有不才、及老疾者、吏部驗實、具奏定奪

○天順八年奏准、每十年一次舉行。不拘見任、帶俸、丁憂、公差、養病、省祭等項、俱公同本衙門堂上官考察

○成化四年、令京官五品以下、吏部會同都察院、及各堂上掌印官、公同考察

○弘治十七年奏准、每六年一次舉行

○嘉靖二十四年奏准、各衙門所屬官員、六年之內、未經考察者、不拘陞遷、見任、行各堂上官開注事蹟揭帖、親攜赴部、以憑參酌去留。如有遺漏、聽科道連名糾劾

○三十年題准、例該考察年、著以二月內舉行將堂上五品、及所屬五品以下、見任、住俸、公差、丁憂、養病、侍親、給假、及行查未報、并六年內陞任、未經考察等項官員、備開腳色。務在三月以內、先送本部查收、約會考察

○隆慶元年議准、先期三月、吏部并南京吏部、咨劄各衙門堂上掌印官、將所屬但在應考數內者、查取考語。務要或賢或否明注實跡類送部院、以憑面議酌處

○萬曆十三年題准、京外官三六年正考之後、不得妄請閏考

凡京堂官自陳。成化四年、令兩京文職堂上官、曾經科道糾劾、及年老不堪任事、才德不稱職者。各自陳致仕、取自上裁

凡京堂五品以下官。成化十三年議准、在京各衙門五品以下堂上官、吏部會官一體考察

○弘治十七年、令翰林院學士免考

○正德十六年題准、詹事府、坊局五品以下官、照例考察。學士照例免考、仍會同考察

○嘉靖六年題准、各衙門堂上五品以下官、照成化以來、節年舊例考察。詹事府坊局等官、照正德十六年例考察。學士免考、令自陳

凡翰林院講讀以下官、并

內閣書辦、四夷館譯字各帶俸官、成化四年、令本院學士、會同

內閣考察

○弘治元年、令吏部會同翰林院掌印官考察

凡六科給事中。成化十三年、令吏部會官考察。

○嘉靖六年奏准、兩京科道官、有相應黜調考察遺漏者、互相糾舉

○十七年、令停科道互糾。仍聽部院從公考察

凡欽天監、文華武英二殿、各辦事中書等官、御用監等監、各項匠作官、舊例俱先期乞恩免考

○嘉靖二十四年奏准、欽天監官免考

○隆慶三年題准、文華武英二殿、各辦事官、通行考察。惟欽天監御用監等官、照舊免考

凡太醫院官。弘治十七年、令太醫院官不必考察

○十八年奏准、太醫院官、從吏部會官考察

○嘉靖二十四年奏准、太醫院官照例考察

凡國子監官。正統元年奏准、從禮部尚書、及祭酒、司業、公同考察。如無學行者、送部別用。今亦從吏部都察院考察

凡兩京府縣官。弘治十七年奏准、順天府治中通判等官、俱從京官六年一次考察。京縣官、仍令撫按官開報賢否

○正德六年奏准、應天府治中以下、順天府經歷以下、宛平、大興、上元、江寧四縣、俱從京官例考察

○嘉靖三十年題准、南京吏部都察院、遇京官六年考察之期、將應天府、并上元、江寧二縣、隨同南京官員考察。其所屬在外句容等縣。每於三年朝覲之期。本府堂上官帶領赴京。聽候部院考察。如通州、良鄉等州縣例

凡上林苑監官。正德六年奏准、從京官例考察凡考察降黜等第。景泰三年、令各部屬才力不勝者、降典史。老疾者、冠帶致仕

○成化四年、令年老無為、貪淫酷暴者、革職

○後分為四等。年老有疾者致仕。貪者為民。不謹者冠帶閒住。浮躁淺露、才力不及者、俱降一級、調外任

【遂為定例】

王府官

凡王府官。舊不考察。嘉靖元年題准、除典儀、典膳、奉祠、教授等官、照舊不考外。其長史、審理、紀善、若有撥置妄為、及不能鈴束府中官屬旗校人等者、許各該撫按官、於考察京官之年、開具實跡、奏請定奪

○隆慶三年題准、除良醫典樂引禮舍人、原無陞補者、照舊不考外。其護衛首領、典簿、典膳、奉祠、典寶、典儀、工正、教授、及郡王教授、典膳等官、務與長史、審理、紀善一體查覈。有老疾不謹、及占缺年深者、各該撫按官開奏

○五年題准、長史有貪肆者、不必候六年考察。許不時參劾、以憑懲治

○萬曆十年議准、撫按官於長史以下賢否、嚴訪實跡。巡撫於年終巡按於復命、各造冊送部。不檢者、參處。有愛惜名節者、於王府員缺遞陞、左長史保陞服俸

考察通例

凡內外官遇該考察。有央求勢要囑託者、即以不謹黜退

凡考察有誣枉者。天順八年、令部院會同

內閣、考察在京五品以下文職、并在外布按二司官、有不公者、許科道官指實劾奏。南京考察不公者、許南京科道官劾奏

○嘉靖六年、令朝覲考退官員、果有執法被誣奪職。許大臣言官、即時論辯。吏部查訪可否、具奏定奪

凡考察官員奏辯。弘治八年奏准、若被黜官員、有不服考察、摭拾妄奏者、發遣為民

○嘉靖二十四年奏准、各衙門黜退降調官員、不許在京潛住、造言生事、摭拾妄奏。違者、不分有無冠帶、俱發口外為民

舉劾

舊制在外官員、有旌異保留糾劾之例、今撫按官皆得行之。所至地方、又有不時論劾。有復命舉劾。歷年事例不同故備著之

凡有司舉奏旌異。洪武四年、令監察御史、按察司官、巡歷去處、但有守法奉公、廉能昭著者、隨即舉聞

○宣德十年詔、府州縣官廉能公正、能恤民者、親臨上司、宜以禮待。仍具政蹟奏聞、以憑旌擢

○弘治六年奏准、各處撫按、並布按二司、遇府州縣官、才行俱優者、無分歲貢吏員出身、一體保舉、五品以上官員、果有才德出眾者、開報吏部、奏請定奪

○九年奏准、在外布按二司府州縣等官、及教官、有政蹟才行者、並許撫按奏舉

○十八年奏准、凡天下諸司官員、才行超卓者、撫按官從公訪舉。待後朝覲日、照例旌獎、以勵庶官

○嘉靖元年、敕撫按官。各屬官但有誠心愛民者、雖雜流出身、一體旌獎

凡有司任滿保留。宣德八年奏准、在外官員九年考滿、有保留者、行所屬布政司、按察司、及直隸巡按巡撫官覆勘

○天順元年奏准、有司官員、政蹟顯著、能得民心者、考滿去後、許所屬人民、赴巡按御史處保留。御史仍會各該上司覆勘、即與奏聞、以憑旌異陞用。若有作弊妄保者、罪坐所由

凡撫按舉劾有司。成化七年奏准、有司官必待三年六年、政蹟卓異、方許薦舉、仍令吏部先察舉主。舉者廉、即用其人、不必覆勘。舉者非人、雖有政蹟、亦必覆勘

○正德十一年、令有司歷任二年之上、果有卓異政蹟、方許撫按薦舉。贓濫連坐

○嘉靖九年題准、撫按薦舉官員、須歷任年深、政蹟卓異、方許舉奏。若有不公、及所舉之人、或以貪酷等項問革、吏部舉奏連坐

○十一年題准、朝覲年分、考察既畢、備查被黜方面有司官員、追究所舉。巡按御史、四人以上、革職閒住。二人以上、降一級、調外任。一人、罰俸半年

○嘉靖十七年詔、撫按官有濫舉市恩、及賢否倒置、舉劾異同者。該科不行糾奏、一體究治

○二十一年題准、撫按官、不許將陞遷任淺、及去任久者、一概薦舉。仍通行直隸各府、浙江等按察司、每年終將撫按、及別差御史、獎勸過官員批詞、造冊送部。查所薦劾、并開報考語。或一人自相牴牾、或彼此薦劾不同、考語賢否各異、題調勘實。罪其誣者

○四十一年題准、如有被劾考察革任致仕聽勘聽調等項、撫按官不許更行舉劾、如違參究、仍將奏詞立案

○四十三年議准養病丁憂陞遷去任官員、撫按若有舉無劾、聽吏部一體查究

○四十五年議准、撫按官在地方、未及半年、丁憂養病者、俱不許一概舉劾

○隆慶六年題准、今後各撫按衙門、糾劾庶官。擬為民者、必述其貪酷之實。擬閒住者、必述其不謹罷軟之實。擬致仕者、必述其老疾之實。擬降調改教者、必述其行止未虧、不宜繁劇之實。應提問者、不得止論罷官。巳經降調者、不得再論不及。如有仍前議擬失當者、聽本部參究

○萬曆十年議准、撫按官被論不拘罷降勘調聽用、及丁憂、雖係半年之上、不許舉劾。若遇考察年近、撫按止有一員見在、而見在復有丁憂被論者、不在此例

○又議准、撫按官舉劾、應會同者、照例會同。如果獨見甚真、即從直具奏、不必以異同為嫌

○十一年、令撫按官復命、論劾到部、不分考察年分、即與題覆。若考察將近、不必又行不時論劾

○十三年題准、撫按參奏所屬官員、法當提問者、先擬革職、俟得旨後、擬議奏聞。不得先擬為民、而後行提問

凡總督官、及中差御史舉劾。嘉靖二十三年、令只於專職所屬論列、不許一概濫及○二十五年題准、中差御史舉劾官員。內係專屬者、量為查覆。其餘仍候撫按奏到之日、參酌相同、一併題請

○二十六年、令總督都御史、并中差御史所劾、吏部查訪相同、即與題覆、不必候撫按奏到

○三十八年、令中差御史、止許舉劾本差事內官員、如違參治

凡巡視五城御史舉劾。嘉靖四十年題准、將兵馬等官、每歲終會本舉劾

○四十三年題准、南京五城兵馬、照在京事體行

○隆慶四年題准、今後兩京五城兵馬司官、歲終舉劾不必行。只令各城御史、差滿備造考語、送部院以憑查考

○萬曆五年題准、五城兵馬、歲終仍會本舉劾

○六年題准五城兵馬于歲終舉劾之外。如有貪酷顯著、壞法殃民者、仍不時參劾

凡論劾查勘隆慶二年、令各撫按官、都著嚴察奸貪、訪有實跡者、不論官職崇卑、遵依律例、追贓治罪。虧枉者、亦許從實辯雪。但有容奸撓法、著科道官指實參劾

○萬曆四年、令各撫按官或以風聞論劾。奉旨查勘。務要虛心從公問擬。不許偏執成說、及以出身資格、任意低昂、致枉公論

○十一年、令部院奉旨立限、務查道里遠近、酌量定擬。其追徵錢糧、緝捕盜賊、及隔別地方人犯、勢難速結者、方准奏明改限

致仕

國初官員、凡以禮致仕者、與見任同。

朝廷待以優禮。又有陞秩給俸、賜敕之典。其後大臣致仕。或給驛還鄉、或命有司、歲撥人夫、月給食米有差。其尤寵異者或賜敕、或加賜白金文綺、或又官其子孫、皆特恩云。職掌舊屬勳司、今改歸此

洪武元年令、凡內外大小官員、年七十者、聽令致仕。其有特旨選用者、不拘此例

○十三年、令文武官六十以上者、皆聽致仕

○二十六年定、凡官員年七十以上、若果精神昏倦、許令親身赴京

面奏。如准、吏部查照相同、方許去官離職

○弘治四年奏准、自願告退官員、不分年歲、俱令致仕

凡兩京大臣乞休、照例題覆致仕。如年力未衰者、擬令回籍調理、病痊起用。或令在任調理

凡內外文武官、年老致仕者。洪武十二年、令三品以上仍舊。四品以下者、各陞一等、給與誥敕。其歷事未及三年、及為事降用、或工役屯種取到者、依本等職事致仕、不給誥敕

○永樂十九年詔、文武官七十以上、不能治事者、許明白具奏放回致仕。若無子嗣、孤獨不能自存者、有司月給米二石、終其身

○宣德十年詔、文武官年未及七十、老疾不能任事者、皆令冠帶致仕、免其雜泛差徭

○成化二十二年詔、在京文職、以禮致仕者、五品以上、年及七十、進散官一階。其中廉貧不能自存、眾所共知者、有司歲給米四石

凡考滿官員告致仕者。九年考稱無過、陞二級、致仕。不稱、有過、以原職致仕

○成化四年詔、聽選官員九年考滿、該陞用者。年力衰邁、不能任事、照該陞品級、給與散官致仕

○十一年詔、給由考稱該陞、及冠帶未任聽選官員、有家貧親老衰病等項、願告致仕者、授以應該陞除職名、以榮其身

○弘治十一年題准、兩京五品以下官、乞致仕者、本部查其曾經三六年考滿稱職、擬陞相應職銜具奏、令其致仕。不稱者、仍照原職致仕

○十五年奏准、在外衙門七品以上官、有三年、或六年、曾經到部考稱、及任內曾有旌異、例該陞擢、自願致仕者、本部擬陞職銜、或加散官服色、令其致仕。如左布政使無官可陞者、另行奏請定奪

○嘉靖十年題准、內外官願告致仕者。京官、部院考稱職。外官、撫按有旌異、及無所規避者。方許陞職。如考語含糊、僅保無過、雖歷三年六年考滿、止以原官致仕

○四十三年議准、王親布政使乞休。查係三年之外致仕者、准以正二品初授散官。六年之外致仕者、准以正二品陞授散官。九年之外致仕者、准以正二品加授散官

○四十四年議准、各衙門乞休官員。如果勞績久著、輿論僉孚者、照進階陞職例。如尋常守官、謹愿無過者、照原職例。或晚節不終、有所規避者、止令冠帶閒住、不准致仕

凡大小官員陞遷未到任、告致仕者。嘉靖十年奏准、只以原職致仕

○萬曆十一年題准、在外官員中途患病、願告致仕者、許令差人自奏。先行准覆、後行撫按官查覈、有詐託者、徑自參究

○十二年題准、京官陞外職告病者、以原任京官致仕。外官陞京職告病者、止以原任外官致仕。陞授長史者、以新銜致仕

○十三年題准、陞除未任、及公差考滿官員、在于原籍官司、告乞致仕者。查驗文憑執照明白、即與轉申上司、達之撫按、應題請者、照例題請、應報缺者、類本報缺、毋以官非統屬、故有留難

凡兩京考察被劾、聽降聽調官、奏要以原職致仕者聽。外官朝覲來京、考察不及、調用改教官員告乞以原職致仕者、取結類題

凡王府官。弘治十五年題准、各府長史等官、但有年踰七十、不肯告老。或未及七十有病、願告致仕者。該府徑自具奏、照依詔書恩例、俱加陞本府相應官員職銜、行令致仕、如無職銜可陞者、授以該陞品級散官致仕

○嘉靖十二年題准、王府長史等官、今後非真能輔導有功、賢能可錄者、不許請加服色品級、其曾經提問有過者、雖歷有年俸、止照原銜供職。衰老者、只著致仕

○萬曆九年題准、王府各官不拘見任候缺、巡按御史、查其年六十五、至七十、八十歲以上。納銀人員、歷任十年以上。原由醫士、樂舞生、廚役出身、歷任二十年以上。悉令致仕

事故

官員事故。諸司職掌所列、有極刑、老疾、紀錄、行止、今按而次之

凡在京及在外衙門官吏家屬、干犯極刑者。洪武二十六年定、除緦麻疏遠、異姓親屬外。其小功以上親、例合迴避、務要開寫、為因何事、得何罪名、係何衙門取問處決實跡、親身赴京陳告、行移原籍及任所并原取問衙門照勘。取具官吏里鄰結狀、并宗支圖本、及任所官吏保結明白、定擬奏准、方許去官離職

○後令官吏有小功以上親屬、干犯極刑者、官於邊遠敘用、吏發邊遠衙門、永充吏役

○永樂元年、令極刑家屬官有才能、本部明白具奏、不拘例用

○宣德七年、令犯罪典刑者、除謀反大逆外。若屢經赦宥其子孫果有才行文學、聽保舉選用

【 以上極刑】

凡內外官吏、自告老疾者。洪武二十六年定、劄付太醫院、轉行惠民局委官相視、分別堪與不堪醫治、明白具奏。取自上裁 【 如不堪醫治、奏放為民。如急難醫治、具奏放回原籍調理、痊可之日、赴部聽用】

○正統四年奏准、年老廢疾官員、驗實、取具同僚官醫保結、備申定奪

○成化三年奏准、內外文武官員患病三箇月之上、俸糧截日住支

○弘治四年題准、凡告老疾官員。年五十五歲以上者、冠帶致仕。未及五十五歲者、冠帶閒住。考滿官員到部、但年六十五以上不得取選

凡京官患病。嘉靖六年、令京官告病者、吏部查驗的實、照例放回。若託故詐病、扶同保勘、及病痊不赴任者、一體罷職

○隆慶五年奏准、京官患病、先呈本衙門掌印官、查勘的確、取具同鄉同僚官結狀代奏、方准題覆

○萬曆元年奏准、凡京官中途養病。及先養病在籍未痊者、須所在與原籍撫按官、覈實具奏、方與准理

○十年題准、京官告病三年限滿、又稱患病者、不拘在籍在途、行所在撫按官查勘、如有詐託、據實參處

○十一年題准、京官患病危篤不能久待者、掌印官勘實、即與代奏、不拘注門籍三月

○十三年題准、京官再奏養病者、准與題覆。再告違限者、雖起文在三年之內、亦不准理、徑行參究。若請告至三、止許告休、不許轉假。如有材難終棄者、致仕之後、聽撫按科道、從公薦舉起用

○凡各邊督撫兵備等官患病。隆慶三年奏准、不許自奏、聽巡按御史勘明轉奏。如有託疾避難者、該科及巡按御史、參奏處治

凡出差御史患病。天順二年、令御史不許養病省親

○成化二年、令御史久病勘實、許還籍調理

○嘉靖七年、令各處御史有告病者、該部查勘是實、方准放回。若係推避、就令致仕

○八年、令御史養病三年以上者、革職冠帶閒住

○二十一年題准、巡按并別差御史、如果患病不支、許地方官具實奏聞、不許徑自具奏○二十七年、令巡按御史告病、巡撫官代奏者不准。著回道自行具奏聽勘

○三十三年題准、御史在差患病、有撫按官代奏者、仍准回籍調理

○萬曆六年、令巡按御史養病、巡撫官代題者、行都察院勘實咨部、方准題覆

凡五城兵馬患病。舊例致仕。隆慶五年奏准、照序班例、不分正副指揮、俱准養病、痊日起文赴部

凡進士患病。弘治十五年奏准、令在京調理兩月未痊、行太醫院診視是實、各取具辦事衙門官員、同辦事進士、及醫士保結、方許放回調理

○萬曆二年題准、今後進士有疾、在京調理三月之後、如果真病、令各該辦事衙門掌印官、親自驗實、方與具題

凡京官陞外告病。隆慶二年議准、患病在先、推陞在後。比外官已到任者不同、准令回籍養病、痊日給文赴部

○五年題准、今後京官陞外告病乞休者、俱令致仕。不許病痊起用

凡京官進士養病違限。舊例延至三年之外、起送赴部者、革職。若到部雖在三年之外、起文尚在三年之內、具奏定奪

○嘉靖八年議准、各官養病限內丁憂、及起文在三年之內者、與違限情似不同。進士未經受職、亦難與各官概論、許吏部催取聽選

○十二年、令以後進士養病、但違限三年以上者、一體查革

○隆慶四年題准、但到部在三年之外者、不論起文日期、俱照違限革職。其三年赴部、而又稱中途患病者、照有疾例致仕

○六年題准、養病官員、起文在三年之內、到部在三年之外者。該司查驗、果有本處官司印信保結、照例收選

凡外官患病。洪武間令、在外大小官員、不許養病

○成化六年奏准、各處撫按官、遇有司府州縣官告稱老疾者、依例放回原籍、俱類奏作缺

○嘉靖四年、令有假託養病致仕者、不准。方面年六十以上、方准致仕。外官有不奏棄官、及奏不候

命而去者、該部科道及撫按官糾舉

○二十二年奏准、外官在任患病、務由撫按官題允查明、方許回籍。如不候擅回者、革職為民。同僚官一併治罪

○萬曆三年、令外官有疾照例致仕。不許撫按官更為議調、以啟規避

○九年題准、倉官巡檢考滿、及在籍服闋、呈告起送者。撫按官查已老疾不堪、即令致仕

凡外官陞京職未任患病。隆慶五年議准、行彼處撫按勘實、放回調理 【 以上老疾】

凡內外官員過名。洪武九年、令諸司正佐首領雜職官、犯公私罪。應笞者贖。應徒流杖者、紀錄。每歲一考、歲終。布政司、呈中書省。監察御史、按察司、呈御史臺。俱送吏部紀錄○二十六年定、在京在外、見任官員、但係兵刑等部、都察院等衙門、因事提問、問過應有的決紀錄、公私過名、開咨吏部、於紀錄文冊內明白附寫、候九年通考、以憑黜陟。其有司官員、三年考滿、給由到部、供報任內公私過名、於冊內比查、有隱匿不報者、議擬具奏、送法司問罪。其上司未行知會紀錄罪名、另行抄錄○弘治元年奏准、內外各衙門、問過官吏公私過名、及罰俸等項。年終造冊、類繳本部、以憑稽考

○十八年詔、給由官吏紀錄過名、悉與除免、照例陞用收考

○嘉靖二十一年題准、考滿官員、起文之日、類多隱匿過名、冒報功蹟、希圖陞用。兩考吏役、初參、陞參、轉參、頂補、丁憂、接喪、緣事復役、問革等項、尤多隱詐。行各該巡按御史、遵照舊例、將紀錄過名、教官功蹟、民情吏役三□、督行按屬掌印官、備查明白類造、年終差人齎繳到部

【 以上紀錄】

凡內外官員行止。洪武二十六年定、在京及在外府州縣官員、除授之時、投報供狀、當即於簿內附寫歷任腳色、始未緣由或任內調除、如有事故、開附行止以憑稽考

【以上行止】

訪舉

國初令有司保舉人材、即古鄉舉里選遺意。

累朝詔令、亦間及之。今雖未盡施行、亦存其概

洪武元年詔、懷才抱德之士、所在官司用心詢訪、具實申達、以憑禮聘。蒙古色目人、果有才能、一體擢用

○十七年、令知州知縣等官、會同境內耆宿長者、訪求德行聲名、著於州里之人、先從鄰里保舉、有司再驗言貌書判、方許進呈。若不行公同精選者、坐以重罪

○二十六年定、凡各府州縣、每歲於所轄隅廂鄉都內、拔選容止端謹無過人材一名、申送布政司考覈、轉行按察司覆考、堪充歲貢、開坐考過詞語、差人送部。應有賢良方正、及山林巖穴隱逸之士、并通曉經書儒士秀才孝廉者、俱各訪求到官、審無過犯違礙、不拘名數、差人伴送到部。或內外官員人等、薦舉人材秀才、即便行移原籍官司、起取赴部。如儒士秀才、出題考試、果否通經、賢良隱逸等項人材、量其才能、定其高下、仍取本戶丁糧數目、作何營生、及戶內有無雜役事故、供結明白、然後發送選部選用。如將鄙陋不堪之人、一概朦朧濫舉、原舉官吏、依貢舉非其人律問罪

○三十五年詔、有司詢防隱逸以禮敦請赴京、量才擢用。其有志尚閒逸、不願出仕者、具名來奏

○永樂十三年敕、軍民之中、有懷才抱德、堪為任用者、許諸人薦舉、官司以禮遣送赴京

○洪熙元年詔、民間有行已廉正、才堪撫字者。經明行修、可充教職者。許見任官、具實保舉

○宣德七年詔、所在有司官、訪文學才行出眾之士、自二十五歲以上者。又令中外文武官、訪軍民中智謀才勇精於武略者、各保舉赴京選用

○八年詔、各布政司、按察司、府州縣官、連名舉保賢良方正一人、起送吏部

○正統十四年詔、各處舉到儒士、照永樂年間事例、送翰林院嚴加考試選用。不中者、發原籍為民

○景泰元年詔、司府州縣正官、及風憲官、舉保懷才抱德、及通今博古、文章超卓、名行相稱之人、赴京考用。不許濫舉

○天順元年詔、處士中、有學貫天人、材堪經濟、隱居高蹈、不求聞達者。所司具實奏聞

○五年、令天下有才兼文武、或學行異等、或謀勇出眾者。許所在官司具奏、以憑徵用

○弘治十一年、令府州縣正官、保舉山林隱逸之士、懷才抱德、經明行修、眾所推服者。從巡按、及布按二司官覈實、奏送吏部、量才擢用。如所舉不當、保勘官員、一體參究

○隆慶三年題准舉人中。如有孝友睦姻、名實相孚、不分已未坐監、許撫按官會薦。遇有兩京博士等缺、酌量推用

南京吏部 【建置見吏部官制】







●大明會典卷之十三下

文選清吏司

凡南京六部等衙門、堂上正佐官皆缺。洪武永樂以來、委給事中郎中等官、署掌印信

○弘治十二年奏准、如吏戶禮兵工五部、及通政司缺、就於各衙門堂上官內、推舉一員。三法司缺、就於三法司堂上官內、推舉一員、署掌。仍將推舉過職名奏聞

凡南京各衙門。新除復任官員。吏部咨開職名到部、各取到任日期、并各衙門繳到各官文憑收候年終、類繳吏部。如遇丁憂者、先行咨繳

凡南京大小衙門、陞轉丁憂事故等項官員、作缺到部。類咨吏部

凡南京各道御史有缺。吏部咨送試職理刑等官到部。轉咨南京都察院、分撥各道、取到院日期、咨吏部。至試職理刑滿日、本院考過、移文本部、咨送吏部、奏請實授凡南京各衙門官員、奏行給假省親。本部劄送應天府、給引定限回任。若違限一年半以上、本部暫令到任管事、具奏請旨照例送問

凡南京各衙門官吏、告送幼子還鄉。行勘明白定限送應天府給引照回

凡南京法司送到還職官員。係在京所屬、送原衙門復任。直隸所屬、具揭帖赴南京吏科、填給文憑復任日期繳報凡南京坐監監生、不願出仕者、具告到部。行本監查勘無礙、照例擬授職名、填注衙門、給與散官、奏令冠帶閒住

凡南京國子監呈送願就教職監生到部。咨送吏部施行

凡南京各衙門歷事監生。舊例考過勤謹、逐起差人具奏。成化九年奏准、本部案候、每季通類具奏凡南京各衙門寫本監生。俱行本部、轉行南京國子監取撥。惟戶工二部、徑自行取。弘治三年奏准、俱本部取撥轉送凡後湖查冊監生。正德十二年題准、三箇月滿日、准作實歷。其餘九箇月、於各衙門歷補

凡南京五府六部等衙門知印有缺。本部咨吏部請旨點撥到部、轉送該衙門著役。三年役滿到部、咨送吏部考試、同九年周歲考滿官類奏

凡南京各衙門三考役滿吏典。成化十一年詔、免其赴京、從本部照例考試。中式者、就令冠帶辦事。不中者、徑發為民

○二十三年詔、考試不中者、給與冠帶閒住

凡本部每季考過三考吏典。一等二等冠帶、分撥各衙門辦事、滿日、從七品出身者、起送吏部聽選。其餘俱給引照回原籍省祭。三等冠帶閒住、每年類奏

驗封清吏司

凡南京文職散官。每年正月以裏通行各衙門、取勘歷任親供、應請初授陞授加授散官、類咨吏部、具奏給授凡民瘼事。每年正月、九月、十一月、三次通類勘合、行十三布政司、并南北直隸府州、如有蝗蟲生發、即行撲滅、毋貽民患

凡本部編置各布政司、直隸府州、勘合紙張底簿、書填盡日、復行編置

凡南京各衙門辦事吏典。弘治十年奏准、大小二石、辦事半年、大小一石并州所吏、辦事一年、方許實撥京考。若缺多、照例以次陞參

凡在京各衙門辦事已滿吏、聽撥當該、願告南京者。吏部咨到、本部收附撥簿、與南京各衙門應撥當該吏、相兼取用

凡南京各衙門老疾吏典。行應天府撥醫看驗。并告貧難者。取同鄉人執結、給引放回為民

凡南京兵部、三年一次差官清查軍冊。嘉靖十九年題准、南京吏部揀撥辦事吏十二名送用

稽勳清吏司

凡南京各衙門堂上官丁憂、本部咨送吏部關領內府勘合。其餘官員、就送南京吏科、關填勘合給與。若辦事官吏監生、俱送應天府、給引照回守制、按季開咨吏部、并南京都察院、轉行原籍官司查勘。嘉靖十一年題准、南京堂屬官、俱於南京關領勘合

凡倉官聞父母喪、盤糧交割明白、戶部咨送、方許關給勘合守制

凡當該辦事官吏攢典丁憂、告有通狀者。候各衙門起送前來、別無違礙、方許給引回籍守制

凡起復官吏監生到部。扣算聞喪服滿年月日比對相同、其在京丁憂者、查有類勘保結在卷、辦事官、監生、付文選司。吏、付驗封司。查無類勘保結者、仍付該司暫撥、行查。在外丁憂吏典、付考功司。若有洗改咨批緊關字羕者、送問

凡起復官吏批文、經由本布政司。係直隸府州縣者、經由本管上司。違者、參問

凡丁憂辦事官、過限年久到部者。羈候本司、行查。果無別項事故、方許補辦

凡兩考役滿、接喪丁憂服滿、遷延三年之上、不行起復者、發為民其未及三年者、果有事故實跡、各該衙門保結、起送吏部、查照定奪。雖在三年之內起送、過限到部者、送問重歷

凡本部、并南京太醫院官吏、及南京行人司監生俸糧、按月支放。仍用手本、將支過數目、委官該吏、赴南京戶科注銷

凡當該吏典患病一箇月者、勘實、俸糧截日住支、撥補名缺。病痊、仍送原役衙門收候參補。若有奸懶託故者、問發為民

凡清理文職貼黃。三年一次、通行各衙門造冊類繳

考功清吏司

凡南京官員、六年考察。候吏部咨到、南京吏部都察院、照例會官考察、徑自具題。除自陳拾遺、兩京事體相同。其南京庶官拾遺者、仍由吏部覆題

凡南京各衙門官員考滿到部。舊例三年、六年、九年、起送赴京、應考覈者、本部咨南京都察院考過、咨送吏部覆考。景泰元年奏准、應考覈者、從本部覆考連人咨送吏部

○成化二十二年奏准、六年者、本部考覈類奏、免其赴京

凡應天府所屬在外六縣縣官、學官。三年六年九年考滿。俱本府考覈、送本部、咨送吏部

凡南直隸所屬司獄司、稅課司局、驛遞、閘壩、河泊等官、三年六年考滿。景泰元年奏准、俱赴本部給由、考覈復職、行南京吏科、填給文憑復任。其牌冊、差人類送吏部查考

凡南京各衙門願告致仕養病官員。行勘明白、具奏放回

凡各處兩考役滿吏典。永樂間、定擬廣東廣西四川三布政司、分隸本部

○宣德十年奏准、添撥江西南安贛州二府、福建漳州泉州二府、湖廣永州辰州寶慶三府、及靖州

○正統元年奏准、添撥湖廣常德長沙衡州三府、并郴州、福建汀州興化二府

○弘治三年奏准、添撥福建邵武湖廣德安二府

○十年奏准、添撥福建行都司、并所屬建寧左等五衛、二十五所、并武平常守禦千戶所

○正德元年奏准、浙江江西湖廣福建四布政司、蘇松二府、兩考役滿吏、起送赴部。係布政司者、三人同一咨批。係府者、二人同一批申。不許單人起送凡南京

皇城四門、及江北七倉攢典。嘉靖三年奏准、俱周歲考滿冠帶、仍發該倉守支盡絕、給引照回省祭

戶部








黄鱼初至市得二尾遗赵雪嵊口号四绝戏简

其一


江湖十载老渔竿，石首多从画版看。
此日锦鳞惊入馔，免教安邑送猪肝。

其二

落花时节采茶天，退食常闻减俸钱。
寄语饔人留作脍，使君好客不须悬。

其三

故园风物未应殊，每到春来醉玉壶。
张翰当年浑不解，秋风空忆四腮鲈。

其四

川虞有禁令如雷，委弃泥沙信可哀。
罟客今朝新下网，喜同白雉越裳来。


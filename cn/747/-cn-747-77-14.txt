○彗星见避正殿德音

天道运行，二气交感，著明不息，罔有僣差，苟或变见，是为至诫。朕以寡德，祖宗眷佑，抚临四海，茂育群生，夙夜祗栗，思臻和洽。年穀幸丰，方期富庶，而德有所未至，信有所未孚。妖星谪见，既望未减，天乖常象，咎徵昭然。观占次舍，寝兴愧惕。虽罪己之词，尝申谢谴；而在予之责，更示深衷。是用侧己修身，以答天意，冀有感召，导迎休祥。自此未御正殿，宰臣与群官有司，且於延英听命。慎刑审狱，理滞申恩，冀绝冤结，以通和气。其天下见禁囚徒，京城内宜委宰臣一人，於尚书省详覆。如情状冤屈，疏理讫具录闻奏。诸州府各委长吏亲自覆问，不得信任官吏，令有冤诬。不急之务，或虑劳役，且令休罢，亦示恤人。应京城内及诸州府公廨寺观，如非要切，所有营缮，并勒权停。救患备灾，为政之本，言念黎庶，弥切忧勤。应今年诸道水灾蝗虫州县，或有存恤未及处，并委所在长吏，与盐铁度支巡院同访问闻奏。或恐明年又有水旱蝗虫，其近江州县，今正当农隙，各委本道加筑堤防，及劝课百姓种植五豆，以备灾患。其常平义仓先有收贮米足处，切令校料，不得信任所由欺隐。永思天诫，用警畋游，克己省躬，损之又损。其腊日京兆府及诸司进食，并宜权停。於戏！谴告之徵，幽微元远，上天垂耀，鉴诫彰明。思获销让，深用兢励。遐想殷宗之道，修德以胜妖；缅怀宋景之贤，发言而退舍。将欲推诚以御物，化灾而为祥，庶或感通，以遂福应。宣示中外，宜谅至怀。主者施行。


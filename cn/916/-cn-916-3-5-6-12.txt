【猛虎行】

双（事文《类聚》作梧。）桐生空井。枝叶自相（《御览》或作交。事文《类聚》同。）加。（《御览》或误作如。）通泉浸（《御览》或作溉。事类赋同。）其根。玄雨（《初学记》作云。《御览》或同。）润其柯。绿叶何蓩蓩。青条视曲阿。上有双栖鸟。交颈鸣相和。何意行路者。秉丸弹是窠。（○《类聚》八十八作魏明帝诗。引加、柯二韵。《初学记》七、《御览》百八十九、事类赋桐赋注、事文《类聚》后集二十三并引加、柯二韵。《御览》三百五十引加、柯、和、窠四韵。九百五十六引如、柯、阿三韵。）


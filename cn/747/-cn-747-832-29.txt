○授凤翔节度掌书记范惟左拾遗赐绯充职制

敕。具官范惟等。军兴以来，四方之政益烦矣。而负才抱术之士参於武幄者，吾尝授之好爵，用表嘉宾。复勉其左右听从，始终同奖。尔负才甚直，抱术且深。自有忠谋，共赞戎略。故加宠於绂冕之上，报劳於师旅之间。尔其计事出言，必公必信。更图保大，无或告劳。可依前件。


○对悬政象法判

〈甲元日悬政象之法於阙下，金吾不许。云职在佐天了以平邦国，万人观之，浃日而敛。〉

六官分职，百辟为宪。式训古典，率由旧章。惟甲盖臣，克崇邦政。行司马之法，平理万人；悬象魏之书，纠绥四国。必在肇修人纪，薰正戎行；审饶镯之声，教疏数之度。以为诸侯入觐，列土朝宗。序班爵之贤，以观周礼；行狩之令，来睹汉仪。布夏官之典常，当正月之元吉，斯乃敬其所事，无旷庶官。傥宣父以游，宁有喟然之叹；而子牟在远，必怀多恋之心。玉律惟明，予将有问。金吾所见，子匪良图。


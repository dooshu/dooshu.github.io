○册惠文太子文

维开元十四年，四月二十二日，皇帝若曰：呜呼！帝室之干，曷降年不永，天伦之戚，而因心有加，饰以徽章，孔怀之义也。咨尔太子太傅上柱国岐王范，孝友至性，聪达多才，乐善为词，言行俱敏，好学流誉，经传悉通。德既训於东宫，化且行於南国。而辅仁或爽，倚福无稽，奄忽迁殂，震悼何及。夫礼以情为体，欲增追远之数；行以名而尊，是图襃德之轨。故择兹茂典，崇以上嗣，言念逝者，用申友于。今遣工部尚书摄太尉卢从愿持节册王为灵文太子，魂而有灵，昭是哀赠。


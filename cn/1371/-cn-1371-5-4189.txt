有感

云崦重重不易寻，庖厨性命走山林。



但令有月同幽梦，更用何人识苦心。



流辈渐稀知死近，鬓毛无色觉愁侵。



平生自许忘情者，颇怪灯前感慨深。

有感

温洛荣河拱旧京，从来人物富豪英。



报仇虽有楚三户，守节得无齐二城？



胡寇宁能断地脉，王师行复畅天声。



风麟久伏应争奋，勉为明时颂太平。



有感

书生事业绝堪悲，横得虚名毁亦随。



怖惧几成床下伏，艰难何啻剑头炊！



贷监河粟元知误，乞尉迟钱更觉痴。



已卜一庵鹅鼻谷，可无芝术疗朝饥？



有感

读遍名山万卷藏，残年肯受俗低昂？



正须啸咏风涛上，未至悲辛酒朒旁。

梦里功名谁复计，闲中日月不胜长。



虚皇有诏君知否，尽赐江湖作醉乡。


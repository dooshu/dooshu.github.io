岁暮感怀次感春韵六首







岁暮感怀次感春韵[163]六首


浪说芦灰止水年，笙簧重奏古来天。阳枢不转春消息，老不寒巢噤帝鹃。

玉龙残甲满天飞，万里寒光照铁衣。《黄竹歌》中行八骏，瑶池空送穆王归。

扁舟钓雪下寒滩，落日荒荒欲霁难。满目江山沉战气，可能王业不偏安？

曾从《剑侠传》中来，十万戈船梦里开。把酒寒斋逢故部，海东残岛话奇莱。奇莱，海东地。

万梅花里问前身，我佛从来戒造因。冷看天倾无力补，莫将黄土浪抟人。

禾黍何须怨狡童，是非从古论难公。可怜神化丹青手，剩粉零缣写北风。






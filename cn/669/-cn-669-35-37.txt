37　康節父間道奔宋　舍世禄爲窶士　邵溥使燕道良鄉拜墓


康節邵子之先，世家于燕，父伊川丈人間道奔本朝。何云：「堯夫墓誌乃明道所作，但云：『系出召公，故世爲燕人。大王父諱令進，以軍職逮事藝祖，始家衡漳。祖諱德新，父諱古，皆隱德不仕。』安得有其父間道來奔之事？大抵出自其後人誣妄耳。」舍世禄爲窶士，乃絶口不言。【原注】伯温子溥，自禮部郎使燕，道涿州良鄉拜墓。洪業寺石刻，蓋統和十年伯温高大父所建。統和十年，歲在壬辰，本朝淳化三年也，至宣和六年壬辰適百二十年，伯温記其異。今案宣和六年乃甲辰，非壬辰也。

【何云】令進既逮事藝祖，安得淳化三年尚建寺於遼之境内耶？






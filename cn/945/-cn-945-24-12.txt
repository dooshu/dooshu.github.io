谢驾幸编修所状

右臣昨日伏蒙圣驾临幸编修所者竹简汗青方勤於官次金舆旋轸俄烛于天光表宸极之眷怀耸士林之观听臣等窃寻往谍载考旧闻称制石渠甘露遂成於故事修书仙殿开元肇锡于嘉名为儒墨之殊荣乃帝皇之巨美恭惟皇帝陛下端居清宴博考前言日昃劳谦畴咨好问贲帛旁求于髦彦荣河上荐于图书乙夜观文每自程于衡石秋风发咏实光被于筦弦而乃允迪睿谋聿修秘典发凡变例同宣圣之授经钦明文思见陶唐之稽古臣等并慙檮昧?禀指踪抱椠怀鈆服勤於夙夜持蠡侧管窥测于高深抉小智于胸襟冀成书于旦暮敢谓陛下特迂羽葆垂顾鸿都亲阅缣缃深形问讯数刻尚回於玄览羣臣徒仰於清光慙无善对之才莫奉好文之德矧又临轩前席并示於延登厥篚兼金更均于宠锡荷纶恩之渥缛增艺圃之光辉敢不内省庸虚共思罄竭拜君之锡弥怀虚授之慙为儒之荣曷报非常之遇


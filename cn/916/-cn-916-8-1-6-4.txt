【咏贞妇彭城刘氏诗】

〖八章〗

〖渤海封卓妻刘氏。彭城人。成婚一夕。卓官於京师。以事见法。刘氏在家。忽形梦想。知卓已死。哀泣不止。经旬凶问果至。遂愤叹而终。时人比之秦嘉妻云。高允念其义高而名不著。乃为之《诗》曰：〗

两仪正位。人伦肇甄。爰制夫妇。统业承先。虽曰异族。气犹自然。生则同室。终契黄泉。

封生令达。卓为时彦。内协黄中。外兼三变。谁能作配。克应其选。□有华宗。挺生淑媛。京野势殊。山川乖互。乃奉王命。载驰在路。公务既弘。私义获著。因媒致币。遘止一暮。率我初冠。眷彼弱笄。形由礼比。情以趣谐。忻愿难常。影迹易乖。悠悠言迈。戚戚长怀。时值险屯。横离尘网。伏□就刑。身分土壤。千里虽遐。应如影响。良嫔洞感。发於梦想。

仰惟亲命。俯寻嘉好。谁谓会浅。义深情到。毕志守穷。誓不二醮。何以验之。殒身是效。

人之处世。孰不厚生。心存於义。所重则轻。结愤（魏书作忿。）钟心。甘就幽冥。永捐堂宇。长辞母兄。

茫茫中野。翳翳孤丘。葛{ぱ糸}蒙。荆棘四周。理苟不昧。神必俱游。异哉贞妇。旷世靡俦。（○魏书《列女传》。《诗纪》百八。）


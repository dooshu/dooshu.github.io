◇丹阳尹传序

《传》曰：大夫受郡。《汉书》曰：尹者正也，及其用人，实难斯授。广汉和颜接下，子高自辅经术；孙宝行严霜之诛，袁安留冬日之爱。自二京版荡，五马南渡，固乃上烛天文，下应地理。尔其地势，可得而言。东以赤山为成、皋，南以长淮为伊、洛，北以锺山为芒、阜，西以大江为黄河。既变淮海为神州，亦即丹阳为京尹。虽得仁之盛，颇愧前贤；而眄遇之深，多用宰辅。皇上受图负衣，宝历惟新。制礼以告成功，作乐以彰治定。岂直四三皇，六五帝，孕夏陶周而已哉，若夫位以德叙，德以位成，每念忝莅京河，兹焉四载。以入安石之门，思勤王之政。坐真长之室，想清谈之风，求瘼馀晨，颇多夏景。今缀采英贤，为《丹阳尹传》。（《艺文类聚》五十）


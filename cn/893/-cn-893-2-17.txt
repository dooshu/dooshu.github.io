其十七





金华牧羊儿，[一]乃是紫烟客。[二]

我愿从之游，[三]未去发已白。

不知繁华子，[四]扰扰何所迫。[五]

昆山采琼蕊，[六]可以炼精魄。[七]

[一]《神仙传》：黄初平者，丹溪人也。年十五，家使牧羊。有道士见其良谨，便将至金华山石室中，四十余年不复念家。其兄初起入山寻索，历年不得，后见市中有一道士，问之曰：“吾有弟名初平，因令牧羊，失之四十余年，莫知死生所在，愿道君为占之。”道士曰：“金华山中有一牧羊儿，姓黄，名初平，是卿弟非耶?”初起闻之，即随道士去，遂得相见，悲喜，语毕，问初平：“羊何在?”曰：“近在山东。”初起往视之，不见，但见白石而还，谓初平曰：“山东无羊也。”初平曰：“羊在耳，但兄自不见之。”初平与初起俱往，初平叱曰：“羊起。”于是白石皆变为羊，数万头。初起曰：“弟独得仙道如此，吾可学否。”初平曰：“惟好道，便可得之。”初起便弃妻子留住，就初平学，共服松脂茯苓，至五百岁，能坐在立亡，行于日中无影，而有童子之色。后乃俱还乡里，诸亲族死亡略尽，乃复还去。初平改字为赤松子，初起改字为鲁班。



[二]《列仙传》：“丹火翼辉，紫烟成盖。”



[三]沈约诗：“所愿从之游。”



[四]阮籍诗：“昔日繁华子。”



[五]《古诗》：“戚戚何所迫。”



[六]司马相如《大人赋》：“叽琼华。”张揖注：“琼树生昆仑西流沙滨，大三百围，高万仞。”华，蕊也，食之长生。陆机诗：“上山采琼蕊，穹谷饶芳兰。”吕延济注：“琼蕊，玉英也。”



[七]江淹诗：“隐沦驻精魄。”吕向注：“精魄，魂魄也。”徐干《中论》：“形体者，人之精魄也。”






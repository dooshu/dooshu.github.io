【与李留后〈公谨〉八通】

△一〈至和元年〉

某启。昨自居颍服除，久俟外补。既而召见，寻乞蒲、同，出处仓皇，谅闻于外也。前日入拜，恩旨复留。孤生多难，鬓发萧然，心形两衰，岂有荣进之望？但区区未能即去尔。承坐镇余闲，甚有清趣，然想非久外留，当被严召。老朽或未出都，尚得一相见，则为幸矣。瞻仰瞻仰。

△二〈嘉二年〉

某启。向以侨寄僧坊，公私多故，匆匆为别，岂胜驰情。使至惠书，窃承下车经寒动履清福，粗慰瞻仰。某一守经愚儒尔，岂堪适时之用。加以衰病，勉强实难，过庆，得遂一麾为幸矣。公谨为郡诚可乐，然贤者远外，于今之时，势必难久。目疾得静安息虑，当益清明。某昏花日甚，书字如隔云雾，亦冀一闲处将养尔。深寒，惟望为时自重。

△三〈嘉二年〉

某启。自旌旆之南，数于他书中承见问。中间寄惠八功德水，又辱手书。及今者人至，又辱书，感慰何已。兼审经寒为政外，体履清康。某自过年，如陡添十数岁人，但觉心意衰耗，世味都无可乐，百事强勉而已。请外决在今春，惟不知相见何时尔。鄙怀千万，莫能具述。惟以时为国自爱。瞻仰瞻仰。

△四〈嘉三年〉

某再拜。近因人还，尝得附状。兹者寄水人至，又辱书，审春寒体况清康。兼惠清泉，亟饮甚甘，实如不疑所品。物固有处于幽晦而发于贤哲者，兹鄙夫欣慕，乐于纪述也。适值馆伴契丹人使，旦夕到阙，颇区区，须事毕，当驰上也。人还，谨奉此。

△五〈嘉三年〉

某启。自春气候不常，伏惟摄理清康。前承惠浮槎山水，俾之作记，又于递中辱书，久不为报，盖牵强拙记未成尔。某中年多病，文思衰落，所记非工，殊不堪应命。文辞已如此，不欲更自缪书，亮不为罪。然得子履一挥，尤幸，盖不敢烦公谨真翰也。皇恐皇恐。

△六〈嘉三年〉

某顿首。急足至，辱书，承此初暑，尊候万福。《浮槎》拙记托贤弟附去多日，疑其未至间，此急足之来也。初深欲自书，屡试书数本，皆自嫌不过意，遂已。前书具道，必可亮也。向时窃见议科场奏甚佳，然欲必行其言，尤难也。论外计刻剥，此非守道、守官君子，孰肯奋然发愤？前颍人已受此赐矣。若使常人用心皆如君子，生民岂有弊病，天下岂有不治哉？郓州还阙，方一相见。京师久雨，近方晴干，不审江淮如何？向热，以时自重。人还，谨此，不宣。某再拜。

△七〈嘉三年〉

某启。自附《浮槎》拙记去后，捧递中所惠书，寻以修报。兹者人至，又辱赐教。某昨承恩，俾侍经席，辄以近岁员多滥选，官以人轻，遂至学士例为兼职，用此为说，得以恳辞。圣恩矜察，特许寝停，甚幸也。承示启，更不修答也。感愧感愧。某苦风眩甚剧，若遂不止，当成大疾。作书未竟，已数眩转，屡停笔瞑目，鄙怀区区不可尽。惟为国慎夏自重。

△八〈嘉三年〉

某启。承诲示，至于勤勤。所寄浮槎水，味尤佳，然岂减惠山之品。久居京师，绝难得佳山水，顿食此，如饮甘醴，所患远难多致，不得厌饫尔。此山前世粗有名，然皆因僧居以为胜，今所记者，特水尔，故不及其他也。张又新《水记》，与陆羽不同，考于二家之书，可见矣。今更录往时所作《大明井记》奉呈，庶可知其详也。因人入都，小瓶时为致一两器。千里致水，恐涉好奇之弊，然若不劳烦，则亦无害。更裁之。


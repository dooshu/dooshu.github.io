○为中书崔相公让官第二表

臣某言。今月某日伏奉批诏，以臣陈让宠光，未赐允许。揣分而省躬知惧，感恩而镂骨徒深。臣某诚忧诚激顿首顿首。伏念臣之事君也，输忠竭力以从政。君之使臣也，增爵进秩以报劳。劳既未申，宠至必让。凡於庶事，皆在适时。当其时不得不行，非其时不得不止。今臣承命，可谓非时。且思加献鸿名，是为常典。而去岁之首，群臣数四拜章，愿增神武之名，用称钦明之德。而陛下永惟大体，坚夺众心。盖以反正之初，艰难未济，仰惟睿旨，非独谦光。欲广嘉猷，深知不可。陛下之志既定，臣子安敢复言。亦以非时，罢兹盛典。今臣之愚恳，窃合圣谟。去春方在京师，尚隳此事。比者犹当巡幸，固不可为。内度宸衷，必开宏鉴。遂敢再披肝胆，实期便辍渥恩。请候銮辂归还，干戈弭息。却施纶，俾合宪章。今日皇私，则难滥受。可行可止，事理甚明。伏冀睿慈，便收霈泽。再冒旒，臣某无任兢悸迫切之至。


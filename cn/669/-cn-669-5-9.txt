9　制官格心輔德法　周之興衰涉及官場正邪　宫中府中爲一體　北門營繕何預君事　周公不當治成王私事説


嬪御、奄寺、飲食、酒漿、衣服、次舍、器用、貨賄，皆領於冢宰；冕弁、車旗、宗祝、巫史、卜筮、瞽侑，皆領於宗伯。此周公相成王，格心輔德之法。周之興也，滕侯爲卜正，吕伋爲虎賁氏，侍御僕從，罔匪正人，左右攜僕，庶常吉士。及其衰也，昏椓靡共，婦寺階亂；膳夫内史，趣馬師氏，締交於嬖寵；瑣瑣姻亞，私人之子，竊位於王朝。至秦而大臣不得議近臣矣，至漢而中朝得以詘外朝矣，至唐而北司是信、南司無用矣，由周公之典廢也。間有詰責幸臣如申屠嘉，奏劾常侍如楊秉；宫中府中爲一體，方樸山云：「此一語説盡周官。」如諸葛武侯，可謂知宰相之職者。唐太宗責房玄齡以「北門營繕，何預君事」，豈善讀周禮者哉！全云：「此説是。」我朝趙普於一熏籠之造，亦制以有司之法；李沆於後宫之立，奏以臣沆不可；閻按：「宜增一事曰：『文彦博於疾勢增損，責宦者必以報。』」趙鼎於内苑移竹，責宦者罷其役，庶幾古大臣之風矣。五峰乃謂周公不當治成王燕私之事，殆未之思也。

【元圻案】朱子曰：「古人立法，無所不有。天下有此一事，他便立此一官。且如女巫之職，掌宫中巫祝之事，凡宫中祈祝，皆在此人。如此便無後世巫蠱之事矣。」〇史記李斯列傳：「李斯上書言趙高之短。二世已前信趙高，恐李斯殺之，乃私告趙高。高曰：『丞相所患者獨高，高已死，丞相即欲爲田常所爲。』於是二世曰：『其以李斯屬郎中令趙高案治。』」〇漢書佞幸傳：「元帝以石顯久典事，中人無外黨，精專可信任，遂委以政。事無大小，因顯白決，貴幸傾朝，百僚皆敬事顯。」〇唐書劉蕡傳：「文宗即位，宦人握兵權，横制海内，號曰『北司』。蕡對策，極言其禍，曰：『今分外官、中官之員，立南司、北司之局，或犯禁於南則亡命於北，或正刑於外則破律於中，法出多門，人無所措。』」〇漢書申屠嘉傳：「孝文時，鄧通方愛幸。嘉入朝，而通居上旁，有怠慢之禮。嘉奏事畢，因言曰：『陛下幸愛群臣則富貴之，至於朝廷之禮，不可以不肅。』上曰：『君勿言，吾私之。』罷朝，坐府中，嘉爲檄召通詣丞相府。通恐，入言上。上曰：『汝弟往，吾今使人召若。』通至詣丞相府，免冠徒跣，頓首謝。嘉責曰：『夫朝廷者，高皇帝之朝廷也。通小臣戲殿上，大不敬，當斬。』通頓首，首盡出血，不解。上度丞相已困通，使使持節召通，而謝丞相。」〇後漢書楊秉傳：「桓帝五年，代劉矩爲太尉。中常侍侯覽弟參爲益州刺史，累有臧罪，暴虐一州。秉劾奏參，檻車徵詣廷尉。參自殺。秉因奏覽及中常侍具瑗，『宜亟屏斥，投畀有虎。』帝不得已，竟免覽官而削瑗國。」〇三國志蜀諸葛亮傳：「亮上疏曰：『宫中府中，俱爲一體，陟罰臧否，不宜異同。』」〇通鑑唐紀太宗貞觀十五年〔一〕：「房玄齡、高士廉遇少府少監竇德素於路，問：『北門近何營繕？』德素奏之。上怒，讓玄齡等曰：『君但知南牙政事，北門小營繕，何預君事！』玄齡等拜謝。」案太宗詔：「太子用庫物，有司勿爲限制。」蓋誤認周禮「世子不會」之説與？魏鄭公於房玄齡之見責而謝也，「進曰：『玄齡爲陛下股肱耳目，於中外事豈有不應知者？使所營是，則當助成之；非，則當請罷之。不知何罪而責，亦何罪而謝也。』」可謂深知宰相之職，何於太子取物之詔而不聞諫諍也？其後張元素雖以用物過度諫止太子，已無及矣。〇劉元城語録：「太祖嘗令後苑作熏籠，數日不至，責怒，左右對以事下尚書省、本部、本曹、本局，本局覆奏，得旨，依方制造，乃進御。太祖怒曰：『誰做這般條貫來約束我？』曰：『可問宰相。』普至，對曰：『此自來條貫，不爲陛下設，乃爲陛下子孫設。後世若非禮製造奢侈之物，經諸處行遣，必有臺諫理會，此條貫深意也。』太祖大喜曰：『此條貫極妙。無熏籠是小事。』後法壞，自御前直下後苑作，更不經由朝廷，至今爲例。」〇宋吕氏雜記下：「李文靖沆爲相時，真廟常夜遣使，持手詔問：『欲以某氏爲貴妃，如何？』文靖對使者引燭焚詔，口附奏曰：『但道沆以爲不可。』其事遂寢。」〇東都事略文彦博傳：「仁宗御殿，疾暴作，扶入禁中。二府俟於殿閣，召内侍史志聰等問起居狀。對曰：『禁中事嚴密，不敢泄。』彦博怒叱之曰：『上暴疾，繫國安危。惟爾曹出入禁闥，不令宰相知天子起居，欲何爲邪！自今疾勢稍有增損，必白。』」王明清揮麈餘話一：「紹興中，趙元鎮爲左相。入朝，見自外移竹栽入内。奏事畢，亟往視之，方興工於隙地。元鎮詢誰主其事，曰：『内侍黄彦節也〔二〕。』元鎮即呼彦節，詬責之曰：『頃歲艮嶽花石之擾，皆出汝曹，今將復蹈前轍邪？』勒令罷役。彦節以聞，翌日元鎮奏事畢，喻之曰：『前日偶見禁中有空地，因令植竹數十竿，非欲以爲苑囿。然卿能防微杜漸如此，可謂盡忠。爾後儻有似此等事，勿憚，以警朕之不逮也。』」〇胡五峰皇王大紀十九論曰：「陳平爲相，尚不肯任廷尉、内史之事，況周公承文、武之德〔三〕，相成王爲太師，乃廣置宫闕猥衣服飲食技藝之官以爲屬〔四〕，必不然矣。」〇朱子答潘恭叔書曰：「周禮冢宰一官，兼領王之膳服嬪御，此最是設官者之深意。蓋天下之事，無重於此。而胡氏乃痛詆之，以爲周公不當治成王燕私之事，誤矣。」

〔一〕「十五」，原作「十六」，據中華本資治通鑑卷一九六唐紀太宗貞觀十五年改。

〔二〕「黄彦節」，原作「王彦節」，據四庫本揮麈録揮麈餘話卷一改。

〔三〕「承」，原作「成」；「廣」，原作「席」，皆據四庫本皇王大紀卷一九三王紀周成王改。

〔四〕「承」，原作「成」；「廣」，原作「席」，皆據四庫本皇王大紀卷一九三王紀周成王改。






傅察　逍遥堂五咏

欲识逍遥乐，都忘利与名。

讨论惟百氏，来往有诸卿。

静觉羊肠险，闲看蜗角争。

超然穷妙理，知不愧庄生。

傅察

傅察　逍遥堂五咏

堂上春风至，欣欣草木情。

鸦鸣藏柳暗，蝶舞映花明。

暖日迟迟景，轻雷隐隐声。

客来何所有，采蕨试新烹。

傅察

傅察　逍遥堂五咏

堂上薰风至，阳曦午更骄。

玩队欣叶密，引馀快冰消。

乳燕飞还坠，鸣蝉咽复调。

清谈能却暑，应不废招邀。

傅察

傅察　逍遥堂五咏

堂上西风至，郊原岁事成。

雨馀虹影落，云霁露华清。

唧唧蛩鸣夜，飘飘雁渡晴。

登临多物色，笔落竞纵横。

傅察

傅察　逍遥堂五咏

堂上寒风至，萧条静物华。

映窗唯有竹，倚槛更无花。

碧瓦霜初重，铜壶日易斜。

尊罍延夜永，不觉已朝霞。

傅察


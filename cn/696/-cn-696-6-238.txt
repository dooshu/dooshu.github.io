咏严先生钓台


真人亲破昆阳垒，二十八宿平天纪。
濯龙冠盖盛如云，一星自落沧江水。
青齐大泽春茫茫，东都使者何辉煌，入君之宫登君床。
但可相从故人饮，安能刺足天子旁。
羊裘不肯脱，长歌出汉关。
手携梅家女，筑室桐君山。
轻缗欲抽五色茧，长竿拟琢青琅玕。
富春崔巍连碧落，绣壁苍崖倚山阁。
松阴寂寂寒女萝，乳窦涓涓芳杜若。
石潭时出金鲤鱼，祠下横飞双白鹤。
行人往往奠椒醑，越巫如花舞帘幕。
君不见洛阳云台高插天，邓冯耿寇俱寒烟。





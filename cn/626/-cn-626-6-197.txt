陈山人凤四首

【花园子】

当年内苑花如绮，万树红云日边倚。

监使惟承巡幸欢，诛求那惜花园子。

别有朱门令尤急，绿衣怒叱青衣执。

春风惨惨白日寒，愁把花枝对花泣。

祇今圣主罢游畋，诏书屡却黄龙船。

岁时虽有上林役，种植还堪助衣食。

君不见玄明宫少阳院，秋雨霏霏秋草遍。

【勾曲道中早行】

京国秋风急，驱车还晓行。

石林清露滴，野水白烟生。

逾坂迟童仆，问程称弟兄。

丹霞开曙色，前馆正鸡声。

【江上】

长风吹古堞，落木下沧波。

孤月动寒幌，暮烟生碧萝。

客怀闻雁急，人语入村多。

又宿秋江上，依然旧钓蓑。

【雨中客至】

新水柴门涨碧沙，孤村烟树隐渔家。

客来湖上偏逢雨，春到江南又见花。

沽酒隔邻传小瓮，打鱼深夜出枯槎。

浮生莫遣浮名误，醉里还惊两鬓华。


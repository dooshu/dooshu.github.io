○让加太尉表

伏以太尉职雄任重，窃忧非据，辄敢上闻。今日开府敬令琬至，伏奉墨诏，不蒙允许。仰观圣旨，惶骇失图。臣畴昔之分，早知止足，今兹累请，窃惧满盈。义实由衷，事非矫饰，志之所至，敢不尽言。自兵乱以来，纪纲寝坏，时多躁竞，俗少廉隅。德薄而位尊，功微而赏厚，实繁有众，不可殚论。臣每见之，深以为念。昔范宣子让，其下皆让，栾为汰，不敢违也。臣诚薄劣，窃慕古人，务欲以身率先，大变浮俗。是用勤勤恳恳，愿罢此官，庶礼让兴行，由臣而致也。臣位为上相，爵为真王，参启沃之谋，受腹心之寄。恩荣已极，功业已成，寻合乞骸，保全馀齿。但以寇雠在近，家国未安，臣子之心，不敢宁处。苟西戎既叙，怀恩就擒，畴昔官爵，誓无所受。必当追踪范蠡，继迹留侯，臣之鄙怀，切在於此。伏愿察臣愚款，臣血诚，远降德音，俯停新命。上以广圣明德让之美，下以免微臣无极之灾。毕力捐躯，万死无恨。


○查處皇莊田土疏 【 查處皇莊】

節該戶部題。先因給事中底蘊奏稱正德年未、姦猾無籍之徒、捏稱湖蕩等項無人之地、投獻近侍勢要之官、具奏建為皇莊、臨近居民、被其混賴侵占、乞行撫按等官查勘等因、已經該部議擬、題奉　欽依、轉行各該撫按衙門、委官親詣各該　皇莊處所、從公查勘、通行去後、續因傳奉事理、該部執論、及看得查勘事宜、干係重大、必須另差科道部屬官員、假以事權、公同查勘等因、題奉　欽依是、畿內根本重地、　祖宗朝屢有優侐禁例、近年以來、姦猾無籍之徒、妄將軍民田土、指作空間、設謀投獻管莊官校人等、因而乘機侵奪、藉勢混賴、橫征巧取、百般剋害、利歸羣小、怨在朝廷、以致軍民失業、盜賊生發、朕在藩邸、巳知其弊、覽奏深用惻然、便寫敕差科道部属官各一員、前去會同廵按御史、親詣查勘、但自正德元年以後、朦朧投獻、及額外侵占的、盡行查出、各依擬給主召佃管莊人員、盡數取回、著管屯僉事兼管該徵租稅、照依原定則例、折收錢銀、原係皇莊的、解部類進、係皇親功臣的、赴部關領、不許自行收受亦不許佃戶人等拖欠、欽此、節該部院等衙門、題奉欽依、差臣等前去查勘、臣等切照　皇莊及　皇親、功臣各項莊田、所占各府州縣地方、查得正德十一年以前、巳有三百八十餘處、每處地土、動計數千百頃、中間侵占混奪之弊積襲巳非一朝、為厲之階。實起於姦人欲盡矢?見地利以媚　朝廷。其流之弊。則壞於勢家盡奪產以肥私室。其在宮闈者。則中官禁卒。旁午肆出。而郡縣恣其騷擾。其在勳戚者。則豪奴悍僕。肆行威斷。而官府莫敢誰何。節經委官查勘。終於患害不除。葢由私人貴戚。憑藉寵靈。猾少奸徒。盤據窟穴。是以積垢宿蠹。莫可爬梳。合勢朋計。動行沮撓。此實累朝弊政。至於　先朝至極。畿輔軍民。剝膚摧髓之害。莫有甚於此者也。茲者伏荷　皇上至仁體物軫念民窮、故因言官建議、亟蒙　俞允之音繼因該部執奏、特降諄切之旨、既將管莊人員、盡數取回、復禁皇親功臣、不許自行收受、厲階禍本、一旦剗除、中外人心、不勝歡慶、但先經該部具題節行撫按衙門、後續因差科道等官、止令前去會同彼處廵按御史、而於廵撫衙門顧未之及、臣等愚昧、以為鋤擊豪強則於廵按之體為切至於撿覈田土則於廵撫之職為宜。必須彼此會同。方於事體穩便且順天等八府、雖曰近在畿甸、然地方遼濶、周延千里、故撫按付以四人分理今　皇莊并各項莊田所占之地、幾遍八府、以正德十一年以前所有計之、無慮九萬餘頃、至於近年以來、歲增日益、踰鄉跨邑、無處無之、且先年秪因一二處奏辯告爭。　朝廷差官亦不過一二處踏勘。尚有經年閱月。方得事竣。今舉列郡　皇莊之多。百年積習之弊。一旦付臣等清理。是宜舉措之間。要必先有次第。訪得各該撫按官員見今巡歷各在一方、相去隔遠、卒難期會、合無查照該部原議、先行撫按衙門、遵照先今節奉　欽依事理、一面委官分投親詣各處　皇莊、逐一查出四至?落、并原額頃畝數目及審有無侵占混賴等弊、開具畧節。聽候臣等領　敕前去。親詣各該地方。備出告諭。嚴加督責。密行體訪。中間或權豪勢要。沮壞行事或侵奪隱占。積久難明。或奸猾刁徒。乘機混賴、或貪官餌賄。枉法欺弊。或冗官玩法。稽於奉行。俱聽臣等會按施行、應拏問者徑自拏問、應參奏者指實參奏、如此先後有序、而施為不至於叢脞、輕重有體、而事理亦得於周詳、尤望天語叮嚀、載之　敕諭、令各該地方官員、文職自知府以下、武職自指揮以下俱聽臣等委用、有公勤幹濟者、許臣等薦聞、闒茸廢事者、許臣等劾治、庶足以振起庸常、儆飭怠傲、而事乃克濟矣、

皇明經世文編卷之八十七終








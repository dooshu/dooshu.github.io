◇协和婚赋

惟情性之至好，欢莫备乎夫妇。受精灵于造化，固神明之所使。事深微以玄妙，实人伦之端始。考遂初之原本，览阴阳之纲纪。乾坤和其刚柔，艮兑感其每腓。《葛覃》恐其失时，《标梅》求其庶士。惟休和之盛代，男女得乎年齿。婚姻协而莫违，播欣欣之繁祉。良辰既至，婚礼以举。二族崇饰，威仪有序，嘉宾僚党，祈祈云聚。车服照路。骖如舞，既臻门屏，结轨下车。阿傅御竖，雁行蹉跎丽，女盛饰，晔如春华。（《初学记》十四，《古文苑》。）

其在近也，若神龙采鳞翼将举。其既远也，若披云缘汉见织女。立若碧山亭亭竖，动若翡翠奋其羽。众色燎照，视之无主，面若明月，辉似朝日，色若莲葩，肌如凝蜜。（《艺文类聚》十七，《御览》三百八十一。）

长枕横施，大被竟床。莞和软，茵褥调良。（《北堂书钞》一百三十四）

粉黛弛落，发乱钗脱。（《书钞》一百三十五。）


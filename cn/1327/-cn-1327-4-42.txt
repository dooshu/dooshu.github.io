高密疑案


高密某甲，送妹归婿家，道远天暑，经道旁酒家，甲欲沽酒解倦，使妹跨驴先行，曰：“吾饮三杯即至，缓行以俟我可也。”酒殊馥，饮之而甘，釂不已，遂沉醉暂眠。妹行三十里，甲未来，下驴止村中，候之日下舂，问后至者，弗见甲也。妹窘甚，求宿于某翁媪，辞以室狭避嫌。妹哀乞至再，不肯行。媪言：邻匠乙，佣作外县，妻归宁，倩丙妪守舍，幼妇可同栖，我为尔秣驴可也。妹喜谢，往投之，妪辄纳焉。晚食毕，妪暂归省其家，向其子丁言：有少妇宿乙家。丁闻言，止其母勿往，儿行将伴之宿。妪竟从之。丁遂去，与妇戏狎成奸，居然同梦矣。

讵乙适自邻县归，夜深叩门，而外户不扃，疑焉。入伏窗外，闻男女媟亵声，以为妻有外遇，大怒。蹋门突入，锛斧乱下，杀两头。扪得裤，即以为囊。未及燃灯审察，又恐邻人捕系，仓皇负囊出奔，将赴县自首。行经妻父村，大骂门外。时已昧爽，妻披发应门，夫妇相见，互猜惑。妻问：“若负何物？来何早？”夫大骇，问：“若尚在耶？抑鬼耶？”妻谓：“吾归甫三日，何云鬼？”乙知误杀他人，弃囊疾遁。妻父以火至烛之，血液模糊，赫然两人首也。念：“苟惊邻人首于官，则婿不免杀人罪，不如弃之。”就近有圊厕，将往投焉。提囊疾行，将近，见厕上有黑影蠕蠕动。大惧，疑为鬼，举囊遥掷之，砉然有声，与囊同坠溷矣。

及明，有人如厕者，见一人足露溷上，惊告里正出之，则村人戊也，并得血裤及人首。鸣于官。而前村乙家死两人，失其头之报亦至。验之，头与尸合。官循例责差役、里正缉凶，而以戊为失足坠溷。而家属坚称戊久病痢，为人谋害者。亡何，甲亦访至。官令遍传两村邻里至，鞫之，得甲妹借宿状，某翁媪拒辞状，丙妪纵子行奸状。而究不知杀人者谁何，戊之坠溷何故也。

乙妻族窃喜，谓婿可幸免矣。忽某僧踵门求贷十千，乙妻父拒之。僧悻悻去曰：“吝此区区，请勿后悔！”遂去，诣官投首，谓某夜至某处作佛事，天将明，事毕而归，经乙妻父门，见数人窃窃私议，因隐身暗处窃窥之，见其弃人头状。并谓戊适踞厕而私，渠等恐事泄而推之使坠者也。官疾提乙妻及其父至，严鞫之，得乙负人头经门外状；而执谓投头溷中者亦乙所为，所以卸误杀戊之罪也。于是悬拟杀人者为乙，缉之终不获，悬为疑案而已。

夫翁媪避嫌，介绍于邻里，本无恶心。而守舍妪不禁其子，混置雌雄，实为祸首。所最可疑者，乙昏夜杀人，锛下则惊痛遮拒，在所不免，何以不闻有格斗状？且斧不及刀之长而利，持以杀人，殊觉笨重不灵，二尸岂僵卧待杀者？而两首齐断，如是其速，遂无一人焉起而号救哉？又暗中无灯，彼焉知裤之所在，而从容贮顿？此皆不能无疑者也。高密老吏陈姓，举此事以语余。余举此疑以叩之，陈无以答也。余谓乙夜归杀人一节，特传者附会之辞耳。正惟不知其杀人情状，此案之所以为疑案也。






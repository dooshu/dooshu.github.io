赠孙硕肤职方


昔日武皇八骏云飞扬，吴楚逆气缠豫章，孙许之节争三光。
姚江流庆独绵邈，四世七叶何辉煌，前有平韦后袁杨。
孙郎夭矫庙廊器，神姿豁达惊人意。
曩时偕我游金门，慷慨激昂尝论事。
崇文街上月中行，净业寺前花下醉。
水曹自弄秣陵云，缄书几度加餐字。
渔阳九月风萧条，胡尘昼暗桑乾桥。
画沙借箸古来少，长鎗大箭徒逍遥。
据鞍飞檄问九塞，携灯草奏通云霄。
可怜万马长城窟，锐头奚奴射汉月。
太行绵绵野火青，黄河茫茫春草没。
天子宵衣念胡羯，秘计深谋向谁发。
子房帏幄不专将，博阳案边能仓卒。
知君春殿晓鸣珂，谈笑风烟静九河。
我歌江汉继周雅，汝称召祖鸣雕戈。





【木兰诗二首】

〖《诗纪》云。古今乐录曰：木兰不知名。浙江西道观察使兼御史中丞韦元甫续附入。又云。古文苑作唐人木兰诗。○逯按。十二转勋制始於唐。建立明堂在武则天时。韦元甫乃唐代宗时人。古文苑以为唐人作。良是。〗

唧唧（古文苑促织。）何力力。（古文苑作唧唧。乐府同。又注。一作促织何唧唧。文苑云。或作历历。乐府作唧唧复唧唧。注。一作促织何唧唧。逯按。即唧力何唧力。）木兰当户织。不闻机杼声。唯闻女叹息。问女何所思。问女何所忆。女亦无所思。女亦无所忆。昨夜见军帖。可汗大点兵。军书十二卷。卷卷有爷名。阿爷无大儿。木兰无长兄。愿为市鞍马。从此替爷征。东市买骏马。西市买鞍鞯。南市买辔头。北市买长鞭。朝（乐府作旦。注云。一作朝。广《文选》作旦。）辞爷娘去。暮宿黄河边。不闻爷娘唤女声。但闻黄河流水鸣溅溅。旦辞黄河去。暮宿（文苑、乐府作至。注云。一作宿。）黑山头。不闻爷娘唤女声。但闻燕山胡骑声（文苑作鸣。乐府、广《文选》同。《诗纪》云。一作鸣。）啾啾。万里赴戎机。关山度若飞。朔气传金柝。寒光照铁衣。将军百战死。壮士十年归。归来见天子。天子坐明堂。策勋十二转。赏赐（文苑云。一作赐物。乐府、《诗纪》同。）百千强。可汗问所欲。木兰（以上七字文苑作可汗欲与木兰官。注云。一作可汉问所欲。又作欲与木兰赏。）不用尚书郎。（乐府、《诗纪》并云。一作欲与木兰赏。不愿尚书郎。）愿□□（古文苑作驰。）千里足。（文苑作愿得鸣□□千里足。注云。得鸣一作借明。本句一作愿驰千里足。乐府云。酉阳杂俎云。愿借明驼千里足。《诗纪》同。）送儿还故乡。爷娘闻女来。出郭相扶将。阿姊闻妹来。（广《文选》作阿妹闻姊来。《诗纪》云。一作阿妹闻姊来。）当户理红妆。小弟闻姊来。磨刀霍霍向猪（《诗纪》作诸。）羊。开我东阁门。坐我西间床。脱我战时袍。著我旧时裳。当窗理云鬓。（文苑作发。注云。一作鬓。）对（古文苑作挂。文苑、乐府同。又注。一作对。）镜帖花黄。出门看火伴。火伴始（古文苑、广《文选》作皆。乐府同。又注。一作始。一作皆。）惊惶。（古文苑、乐府作忙。文苑作惊忙忙。注云。一作始惊忙。又作皆惊忙。）同行十二年。不知木兰是女郎。雄兔脚扑朔。（古文苑作握。文苑同。又注。一作朔。《诗纪》云。一作握。）雌兔眼迷（古文苑作弥。文苑同。又注。一作迷。《诗纪》云。一作弥。）离。两（古文苑作双。《诗纪》云。一作□。文苑作双。乐府同。又注。一作两。）兔傍地走。安（古文苑云一作焉。）能辨我是雄雌。（○古文苑四。文苑英华三百三十三。《乐府诗集》二十五。广《文选》十二。《诗纪》九十六。又草堂诗笺五前出塞注引一句。）

木兰抱杼嗟。借问复为谁。欲闻所忄戚忄戚。感激强其颜。老父隶兵籍。气力日衰耗。岂足万里行。有子复尚少。胡沙没马足。朔风裂人肤。老父旧羸病。何以强自扶。木兰代父去。秣马备戎行。易却纨绮裳。洗却铅粉妆。驰马赴军幕。慷慨携干将。朝屯雪山下。暮宿青海傍。夜袭月（乐府作燕。）支肤。更携于阗羌。将军得胜归。士卒还故乡。父母见木兰。喜极成悲伤。木兰能承父母颜。却卸（乐府误作御。）巾鞲理丝簧。昔为烈士雄。今复娇子容。亲戚持酒贺。父母始知生女与男同。门前旧军都。十年共崎岖。本结兄弟交。死战誓不渝。今也见木兰。言声虽是颜貌殊。惊愕不敢前。叹重徒嘻吁。世有臣子心。能如木兰节。忠孝两不渝。千古之名焉可灭。（○《乐府诗集》二十五。广《文选》十二。《诗纪》九十六。）


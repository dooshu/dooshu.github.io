送赵眉鲁之任万年

其一


送君蓟门外，飞舄豫章城。
小邑仍愁税，南荒未解兵。
弹琴驱虎去，买犊劝农耕。
束带应多暇，匡庐踏月行。

其二

少年依下里，奇字问东邻。
弓冶千秋泪，乾坤双鲜民。
鲈鱼吾有梦，泽雉尔能驯。
潘岳初为令，风波敬此身。

其三

见说予兄病，兼裁令弟书。
平安无使到，萧索傍谁居。
橘柚美人思，蒹葭使者车。
若逢彭蠡雁，莫使好音疏。


○观乐器赋

明明国章，礼乐其康；掌在宗伯，司乎太常。所以纳九土之器物，崇百王之经教。命伶伦使调准，徵夔龙使典效。於以游止，非礼不履；於以观焉，惟乐之先。去澜漫之淫视，咏清贞之雅篇。是瞻是赏，必诚必信。游方有日，同季札之来观；入庙以时，类孔宣之每问。观其有典有则，为纪为纲。土木异象，金石殊光；宫商节其声韵，丝竹分其短长。错龟龙以为饰，会霞而作章；垂锺炫以清布，农瑟穆以高张。堂庭别悬置之次，左右分文武之行；节以鼓动，流戛击以抑扬。远而瞻，则金石丝竹杂之而殊状；俯而察，则东西南北悬之而异方。乃既埏埴，为之埙篪；貌有古象，制无新规。其气混，其音吹，此土之器也。及夫汶阳之条入用，曲沃之匏见娱。爰裁爰截，为笙为竽。其气散，其音吁，此匏之器也。收犬羊之皮，取虎豹之郭；为鼗为路，是模是度。其气勃，其音博，此革之器也。峄阳之桐孤生，荆山之玉秀出；是炼是斫，为琴为瑟。其气清，其音密，此木之器也。皆能协六律，畅八声；合天地，交神明。调风雨以顺序，布阴阳以元亨；既粲然以盈目，盖难得而缕名。且夫颂功乃作乐，因乐乃造器；乐盛而德崇，器存而乐备。乐为和物之所，器乃积声之地。所以观器者思述其由，听声者愿歌其事。伊小人之不敏，终援翰而翘思。


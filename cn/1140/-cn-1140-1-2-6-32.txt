陆母吴孺人七十序

予以辛丑春客武林始识陆荩思高仲兄弟於湖上接其言词知其温以文也抵湖墅诣其家辄命酒尊君际明先生闻客至忻然杖屦出见三子敬侍左右懽讌终日无惰容知其孝以友也不速客而殽核毕具皆洁以旨所居近市竹树潇洒如山林家故不丰而门内怡然仆从皆有自得之意以是不独知三子之才繄两尊人之贤所贻也又岁余罗子弘载自会稽至临江荩思伯仲致书问且言母氏吴太君七十乞一言为夀记曰内言不踰梱然不知其妇视其夫不知其母视其子以余观陆氏父子兄弟之间吴太君之为妇为母已概见矣采罗子所言又有人情所难者其相际明先生也俯仰事无不办二子见头角犹为夫子置妾媵比司训会稽又独遣从於官妾既有子女悉子之如已出凡陆氏宗党之妇皆逊谢以为弗及也太君之行若此螽斯麟趾无以加焉其他琐碎女红妇职固不必一一道也罗子曰称人之妇德者衆矣未有如先生之言质而行该者敬藉手以报二陆氏


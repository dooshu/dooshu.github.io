○赦宋申锡馀党诏

朕以菲德，奉兹丕构，虽虔恭修己，不敢暇逸，而诚亮格物，未能宏敷，遂使奸凶怀非觊之端，藩戚陷无君之责。外诖宰臣，傍连禁吏，怵惕自咎，中宵靡宁。亲临鞫讯，改置刑典，顾为大义，实愧御家。犹虑憸狡之徒，忿怨相冒，遂至诬引，或连非辜，载怀靦惭，宜谕深旨。应缘漳王及宋申锡等被论告事，除今月六日已前准敕旨处分，并捕捉王师文一人外，馀并一切不问。宣示中外，用体朕怀。


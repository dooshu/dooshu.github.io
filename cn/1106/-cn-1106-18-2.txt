○骂尸虫文

（并序公此文盖有所寓耳。永贞季，公以党累贬永州司马。宰相惜其才，欲澡濯用之，诏补袁州刺史。其后谏官颇言不可用，遂罢。当时之谗公者众矣，假此以嫉其恶也。当是谪永州后作。）

有道士言：“人皆有尸虫三，处腹中，伺人隐微失误，辄籍记。日庚申，幸其人之昏睡，出谗于帝以求飨。（《酉阳杂俎》云：人有三尸，上尸清姑，伐人眼；中尸白姑，伐人五脏；下尸血姑，伐人胃命。凡庚申日，言人过于帝。古语云：三守庚申三尸伏，七守庚申三尸灭。按《道书》：上尸彭琚，中尸彭质，下尸彭矫。）以是人多谪过、疾疠、夭死。”柳子特不信，（一无“特”字。）曰：“吾闻聪明正直者为神。（《左传》：神，聪明正直而壹者也。）帝，神之尤者，（一无“者”字。）其为聪明正直宜大也。安有下比阴秽小虫，纵其狙诡，延其变诈，以害于物，而又悦之以飨？其为不宜也殊甚！吾意斯虫若果为是，则帝必将怒而戮之，投于下土，以殄其类，俾夫人咸得安其性命而苛慝不作，然后为帝也。”余既处卑，不得质之于帝，而嫉斯虫之说，为文而骂之：

来，尸虫！汝曷不自形其形？阴幽跪侧而寓乎人，（“跪”，一作“诡”。）以贼厥灵。膏肓是处兮，（成十年《左传》：晋侯求医于秦，秦伯使医缓为之。未至，公梦疾为二竖子，曰：彼良医也，惧伤我焉，逃之。其一曰：居肓之上，膏之下，若我何？医曰：疾不可为也。在肓之上，膏之下，攻之不可，达之不及。肓，音荒，心上鬲下也。）不择秽卑；潜窥默听兮，（“窥”，一作“觑”。）导人为非；冥持札牍兮，摇动祸机；卑陬拳缩兮，宅体险微。（陬，走侯、侧留二切。《庄子》：卑陬失色。注，愧惧貌，颜色不自得也。）以曲为形，以邪为质；以仁为凶，以僭为吉；以淫谀谄诬为族类，以中正和平为罪疾；以通行直遂为颠蹶，以逆施反斗为安佚。谮下谩上，（谩，莫官切。《汉史》：面谩。注，谩，欺也。）恒其心术，妒人之能，幸人之失。利昏伺睡，旁睨窃出，走谗于帝，遽入自屈。幂然无声，（幂，音觅。）其意乃毕。求味己口，胡人之恤！彼修有恙心，（有，胡枚切。尤蛔并同音回，腹中长虫也。他本，“有”作“蛸”。）短蛲穴胃，（蛲，如消、去消二切，亦腹中之虫也。）外搜疥疠，（疥，瘙痒也。疠，疫气也。）下索瘘痔，（瘘，疮也。痔，后病。瘘，力斗切。痔，直里切。）侵人肌肤，为己得味。世皆祸之，则惟汝类。良医刮杀，聚毒攻饵。旋死无余，乃行正气。汝虽巧能，未必为利。帝之聪明，宜好正直，宁悬嘉飨，答汝谗慝？叱付九关，贻虎豹食。（《楚词》：宋玉《招魂》：虎豹九关，啄害下人。言天门九重，使神虎豹执其关闭。）下民舞蹈，荷帝之力。是则宜然，何利之得！速收汝之生，速灭汝之精。蓐收震怒。（蓐收，天之刑神。《礼记》：孟秋之月，其神蓐收。）将敕雷霆，击汝酆都，（酆，音丰。）糜烂纵横。俟帝之命，乃施于刑。群邪殄夷，大道显明，害气永革，厚人之生，岂不圣且神欤！

祝曰：（祝，七救切。）尸虫逐，祸无所伏，下民百禄。惟帝之功，以受景福。尸虫诛，祸无所庐，下民其苏。惟帝之德，万福来符。臣拜稽首，敢告于玄都。


文集卷七十八


与陈季常　一


一夜寻黄居寀龙，不获。方悟半月前是曹光州借去摹拓，更须一两月方取得。恐王君疑是翻悔，且告子细说与，才取得即纳去也。却寄团茶一饼与之，旌其好事也。轼白季常。廿三日。《西楼帖》





与陈季常　二


轼启：新岁未获展庆，祝颂无穷。稍晴，起居何如？数日起造必有涯，何日果可入城？昨日得公择书，过上元乃行，计月末间到此。公亦于此时来，如何如何？窃计上元起造尚未毕工。轼亦自不出，无缘奉陪夜游也。沙枋画笼，旦夕附陈隆船去次。今先附扶劣膏去。此中有一铸铜匠，所借所收建州木茶臼子并椎，试令依朴造看，兼适有闽中人便，或令看过，因往彼买一副也。乞暂付去人专爱护，便纳上。余寒，更乞保重。冗中，恕不谨。轼再拜季常先生丈阁下。正月二日。《三希堂法帖》





与陈季常　三


轼启：人来，得书。不意伯诚遽至于此，哀愕不已。宏才令德，百未一报，而止于是耶？季常笃于兄弟，而于伯诚尤相知照，想闻之无复生意。若不上念门户付嘱之重，下思三子皆未成立，任情所至，不自知返，则朋友之忧，盖未可量。伏惟深照死生聚散之常理，悟忧哀之无益，释然自勉，以就远业。轼蒙交照之厚，故吐不讳之言，必深察也。本欲便往面慰，又恐悲哀中反更挠乱。进退不皇，惟万万宽怀，毋忽鄙言也。不一一。轼再拜。《三希堂法帖》





与陈季常　四


知廿九日举挂，不能一哭其灵，愧负千万千万！酒一担，告为一酹之。苦痛苦痛！《三希堂法帖》





与子功


轼启：早来不及款语。辱教，承起居佳胜。二合承借，感感。不宣。轼再拜子功侍郎兄。廿五日。《西楼帖》





与纯父


轼启：辱教，伏承起居佳胜。示及文字及缗物，物领如数。匆匆复白，不一一。轼再拜纯父侍讲足下。廿五日。《西楼帖》





与钱穆父　一


两日不奉接，思仰不可言。既无缘往见，空致手启，以为无益，而烦还答，故不复讲。日闻府中僚佐，知小疾渐复常，又得手教，有作诗兴，甚慰喜也。诗纳去，如蒙和，何幸如之！诸公诗无他本，却乞封示。旦夕朝会，必遂款话。不一。《五百家播芳大全文粹》卷五四





与钱穆父　二


朝会疏阔，遂不获际见，企渴可量。岁律既尽，殊无以为乐，甚惘惘也。比日起居何如？中前云今日当见过。若果耳，人回略谕，当不出也。或未暇，亦不敢固屈。匆匆，不宣。《五百家播芳大全文粹》卷五四





与钱穆父　三


两日不果诣见，倾仰不可言。乍凉，台候胜常？承已拜命，正得所欲，想惬雅怀。但朋友怀公之去，不能无惘惘然。似闻明主知照极深，其他想不复计较也。明日、后日皆休务，可以往谒，而魏邸将出，不可远去。过此，虽非假日，亦可以因访僧郊外，得邂逅也。想公行李亦不即办，当少留耶？冗中奉启，不宣。《五百家播芳大全文粹》卷五四





与钱穆父　四


会稽平日欲乞，岂易得哉？小生奉羡之意，殆不可言，然亦行当继公也。舍弟差阙下试官，不及奉启，计其出，公未行也。余非面莫悉。《五百家播芳大全文粹》卷五四





与钱穆父　五


倩仲、蒙仲昆仲，不克一别，意甚不足。侍奉外，千万珍爱。蒙仲更砺赋笔，遂取魁甲，至望。旦夕入文字乞郡。江湖之东，行亦得之，但恨会稽为君家所夺耳。呵呵！《五百家播芳大全文粹》卷五四





与钱穆父　六


令子至，出答教，感慰良极。乍冷，且喜台候康胜。此行知适所愿，但有一事当在意者：梅月宜颇居高燥，郡中常所偃息处，皆宜易新甃也。余具令子口白。某意在沿流扬、楚，不可得，潭、洪亦所乐也。《五百家播芳大全文粹》卷五四





与钱穆父　七


川公服一段，茶两团，酒二壶，蜀纸三百幅。聊将区区，恕其浼渎。《五百家播芳大全文粹》卷五四





与钱穆父　八


子由试院来日出，或能一见子容诸公，欲二十日出饯。公已出城，莫须少留否？《五百家播芳大全文粹》卷五四





与钱穆父　九


别后书问简废，到官百冗，未皇上状，先枉教墨。得闻比日起居佳胜，感慰兼集。闻坐啸竟日，孟公绰岂可屈在滕、薛？而衰病坐苦烦剧，当易地而后安。又天官司徒皆阙人，当令公厌事矣。大热不可出，初到，略须锄治纷纷，湖山咫尺，尚未见也。思企谈笑，起望西兴蔼蔼，若闻謦欬。尚冀珍卫，少慰区区。不宣。《五百家播芳大全文粹》卷五四





与钱穆父　一〇


路中见三郎，甚安。渠道过瓜洲复来相见。江口恨不款曲，然亦被捉住写数纸。东来绝不作诗，公必富作，何不寄示？闻公今年造茶奇甚，愿分绝品少许。子由遂作北扉，甚不遑，方辞免也。两小儿迨、过在此，迈此月当替，非久亦来此。承问及，感感！四郎及诸季各安，未及书也。《五百家播芳大全文粹》卷五四





与钱穆父　一一


久不奉书，忽辱教字，并次公具道盛意，并增感怍。比日起居佳胜？两邦相望，衰拙自知，当有绝尘之叹。惟腰脚蹒跚，略不相让，可以一笑也。近亦渐平复，惟用温补药，颇觉宜人。闻公每用朴硝、大黄，昼夜洞下乃愈，此岂卫生之计哉！愿于不发时，常进一温平药，令不发为佳。然已发，想亦非下不愈也。无由面尽，临纸惘惘。《五百家播芳大全文粹》卷五四





与钱穆父　一二


专人来，辱书，具审比日起居清胜。知暂在告，想无苦恙，聊欲闭阁宴坐耳。求紫雪，纳五两去。尚有数两，不欲多驰去。中年岂宜数进此药乎？相望虽咫尺，所欲言者，非笔舌可究。时登中和东庑望西兴，屋瓦可数，相思何穷！子由本欲请外，觊得公处，今又北扉，此殆谬悠矣。公简上心，岂能久外耶？余热，千万为国自重。不宣。《五百家播芳大全文粹》卷五四





与钱穆父　一三


日望来音，此怀可知。岁暮寒栗，起居何似？递筒既失，必降札子，岁前可得迎见否？未间，伏惟为国自重。冗中，不一。《五百家播芳大全文粹》卷五四





与钱穆父　一四


某在杭，虽少劳，而意思自得。此来极安逸，然多忧愧，想识此心也。只在兴国浴室独居，大暑中殊清也。蒙仲在公翊所见之。公翊今得符离，不知当同往否？承辟召小儿，感戴不可言，得否犹未可知也？浙西水灾殊甚，已差岑、杨二君，朝论甚留意救恤也。知之。边上秋熟，可庆可庆！《五百家播芳大全文粹》卷五四





与钱穆父　一五


数日不接奉，渴仰之至。苦寒，起居佳胜？欲见近岁天下户口数，告为录示，早得为佳。不知几日与颖叔、仲至见临？匆匆，不宣。《五百家播芳大全文粹》卷五四





与钱穆父　一六


久别倾企。辱书，乃知舟御在此，起居佳胜？甚欲少留，以须一见，而舟人以潮平风正，当速过，遂且渡。承谕，当复来会，岂当重烦从者？匆匆，不宣。《五百家播芳大全文粹》卷五四





与钱穆父　一七


尊丈台候计安。闻甚乐会稽，不知有书见赐否？某又上。《五百家播芳大全文粹》卷五四





与钱穆父　一八


轻大江，重相别，谁如君者。此意岂可忘耶？然迫夜涉险，悔不坚留君一宿也。二轴谩写数字，付来□(1)。乍远，千万保爱。不一。《五百家播芳大全文粹》卷五四





与钱穆父　一九


前日作米元章《山砚铭》。此砚甚奇，得之于湖口石钟山之侧。“有盗不御，探奇发瑰。攘于彭蠡，斫钟取追。有米楚狂，即盗之隐。因山作砚，其理如云。”过扬且伸意元章，求此砚一观也。《五百家播芳大全文粹》卷五四





与钱穆父　二〇


远接人未到，阙书吏，止用手状，达诚而已，亦幸仁明不深责也。久留吴越，谣颂蔼然，想不日召还密近，幸益为民自爱。迫行，冗甚，不尽区区。到官别上问也。《五百家播芳大全文粹》卷五四





与钱穆父　二一


亲情柳子立秀才，寓居属部，或去相见。略望与进，幸甚。《五百家播芳大全文粹》卷五四





与钱穆父　二二


辱简，承起居佳胜，示谕容面白。正苦暑不能坐，近夜稍凉，访及为幸。不一。《五百家播芳大全文粹》卷五四





与钱穆父　二三


奉书不数，然日闻动止，以慰饥渴。比来台候胜常？秋高，诸况必佳，太闲逸否？某五鼓辄起，平明亦无事，粗得永日啸咏之乐。今日重九，一尊远相属而已。新诗必多，幸寄示。乍冷，千万为国自重。不宣。《五百家播芳大全文粹》卷五四





与钱穆父　二四


两日不接奉，思仰不可言。雨冷，起居佳安？昨日小诗与通叔为戏，重烦属和，感服可量。来日无会，可于何处相聚，退之所谓“此日足可惜”，愿未遽相别也。不一。《五百家播芳大全文粹》卷五四





与钱穆父　二五


漕任虽非众望，然有一事有望于公。浙江流殍之忧，来年秋熟乃免。日月尚远，恐来年春夏间可忧。赈之则无还，贷之则难索，皆官力所不逮。惟多擘画，使数郡粜场不绝，则公私皆蒙利，事甚易和，但才不迨，且无是心，敢以累公。况枌榆所在，当留念也。《五百家播芳大全文粹》卷五四





与钱穆父　二六


今日早不免谒告，今已颇安。来晨幸同颖、至二公临访。早屈为佳。不能遍致简，恐烦回答，只告穆父转呈也。《五百家播芳大全文粹》卷五四





与钱穆父　二七


经宿，台候万福。十日之约，却为昨晚奉敕旬休致斋，翌日定光行事，须至退日。惭悚不已。一会何微末，而艰故如此。乃知永叔“鼎彝”之句，真非虚语。公转呈颖、至二公，此简芭蕉之诮，不能逃也。呵呵！《五百家播芳大全文粹》卷五四





与钱穆父　二八


此中近忽有一人，能画山水，极可爱。本无人知，仆始擢之。居人过客，争求其笔，遂渐艰难，异时必为奇物也。今将一轴奉献，如要六幅图，但与一匹细画绢，钱两千省，便可也，于轼犹未敢劣也。轼又上穆父内翰兄执事。《宝真斋法书赞》卷一二





与钱穆父　二九


轼启：久不闻问，奉怀怅然。忽人来，辱手书，承比日起居佳胜，感慰无量。示谕欲令纪述新庙记，不敢以浅陋固违，但迫行，冗甚，不暇。俟到扬州，得少静息，当下笔，成，即递中寄去也。会合未缘，千万自重。不宣。轼启上穆父内翰执事。《宝真斋法书赞》卷一二





与钱穆父　三〇


适承见访，偶出，岂胜怅然。新茶少许纳上，幸俟至事空，当往同啜也。轼启上穆父内翰兄执事。《宝真斋法书赞》卷一二





与滕达道　一


罪废之余，杜门省愆，人事殆废。久不修问，亦非怠慢。舍弟来，具道动止甚详，如获一见。移守安陆，日问首耗，忽蒙惠书，承已到郡，且审起居康胜。初不知轩旆过黄陂，既是州界一走，见亦不难，此事甚可惋叹也。某旅寓凡百粗遣，不烦忧念。咫尺时得别书，亦可喜也。苦寒，万乞为时自重。谨奉手启上谢，不宣。《五百家播芳大全文粹》卷六五





与滕达道　二


辄有少恳，甚属率易，惟宽恕。自得罪以来，不敢作诗文字。近有成都僧惟简者，本一族兄，甚有道行，坚来要作“经藏碑”，却之不可。遂与变格都作迦语，贵无可笺注。今录本拜呈，欲求公真迹，作十大字，以耀碑首。况蜀中未有公笔迹，亦是一缺。若幸赐许，真是一段奇事。可否，俟命。见有一蜀僧在此，旦夕归去，若获，便可付也。《五百家播芳大全文粹》卷六五





与滕达道　三


缺人写公状，乞矜恕。示谕邸报下京东保明，此初不见，乞录示，可否？所问未押字，亦不得其详，但云为吴兴典田千余缗，田主欲卖，不许，为人所言耳。亦不知的否？契璋亦自与之熟，罗汉堂壮丽之极，或与旁作四字记之，亦无害，但副团衔位，不称其意，如何如何？此书到后，乞递中略示数字，贵知达耳。《五百家播芳大全文粹》卷六五





与滕达道　四


前日得观所藏诸书，使后学稍窥家传之秘，幸甚。恕先所训，尤为近古。某方治此书，得之颇有开益。拜赐之重，若获珠贝。老朽不揆，辄立训传，尚未毕功，异日当为公出之。古学崩坏，言之伤心也。《邵氏闻见后录》卷二七





与苏子容　一


久不奉状，疏慢之罪，尚蒙宽恕否？即日起居佳胜？承已新拜命，虽未即大用，舆议尚洋然。沮劝有法，足以汗奸谀，鼓勇忠义，非小补也。某蒙芘如昨，但久不闻谈诲，僻郡，亲友莫至，日以顽鄙矣。渐冷，惟冀为国自重。不宣。《五百家播芳大全文粹》卷六五





与苏子容　二


适见人言宗叔坠马，寻遣人候问门下，又知有少损，不胜忧悬，又不敢便上谒。家传接骨丹，极有神验。若未欲饮食，且用外帖，立能止痛、生肌、正骨也。匆匆奉启，不宣。《五百家播芳大全文粹》卷六五





与苏子容　三


向来罪谴皆自取，今此量移之命，已出望外。重承示谕，感愧增剧。以久困累重，无由陆去，见作舟行溯洛，夏末可到也。公所苦想亦不深，但庸医不识，故用药不应耳。蕲水人庞安时者，脉药皆精，博学多识，已试之验，不减古人。度其艺，未可邀致，然详录得疾之因，进退之候，见今形状，使之评论处方，亦十得五六。可遣人与书，庶几有益。此人操行高雅，不志于利，某颇与之熟，已与书令候公书至，即为详处也。更乞裁之。仍恕造次。《五百家播芳大全文粹》卷六五





与苏子容　四


颖师书数纸，得之惊喜。雏猊奋鬣，已降老彪矣。冗中未及作书，勿讶勿讶！《五百家播芳大全文粹》卷六五





与程正辅　一


轼近得子由书报，近有旨，去岁贬逐十五人，永不叙复。恐赦书量移指麾，亦未该也。行止孰非命者？譬如元是惠州人，累举不第，虽欲不老于此邦，岂可得哉！私心如此，兄必亮之也。添“蛙”字一韵，亦已添讫。寄惠松子牛膝梨枣，一一珍佩。岩起茶芎如寻得，亦告，因便示及与邓师也。念五□未暇书，复信寄去次。轼再启。朝云蒙颁赐牙梳，附百拜之恳。《西楼帖》





与程正辅　二


“纵”字韵诗，和得尤奇，诵咏不已。兄尚少《香积》一首，想续示及也。轼又上。轼诗于“霞”字韵下添入一联云：“岂无轩车驾熟鹿，亦有鼓吹号寒蛙。”更不别写去。子由一书，告发一□角递(2)。《西楼帖》





与程正辅　三


十郎计别来安乐？博罗公人回，简帖已领矣。《西楼帖》





与程正辅　四


轼启：适草草作得一书，托郡中附上次。专人至，伏读手教，感怅不已。别来尊体佳胜？眷聚各康健？惠蜜愧佩。数日天气斗热，惟若时倍万保啬。不宣。轼再拜正辅老兄阁下。《翰香馆法书》卷六



* * *



(1)　□：疑为“人”字。

(2)　□：似“客”字。






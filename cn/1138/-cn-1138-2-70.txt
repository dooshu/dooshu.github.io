寄杨犹龙方伯

其一


万里桥头雁不飞，别来清泪几沾衣。
诗从巴峡千篇好，客到风尘百事违。
方物漫誇邛竹异，书生亲破锦江围。
中朝启事频推毂，会见双星入紫薇。

其二

南征诸将系戈船，司马文章喻蜀传。
转粟自来愁白帝，宦途今日更青天。
风流燕赵登楼客，露布巴渝洗甲年。
词赋定从横槊得，封题写向薛涛笺。


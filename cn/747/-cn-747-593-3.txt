○牙文

维年月日，某官某，以清酌少牢之奠，于军牙之神。秦定百越，汉开九郡，自兹编列，同于诸华。天宝兆乱，北方荐役，惟是南方，久稽讨伐。藩蛮怙险，乳字生聚，悖傲威命，虐夷齐人。黄姓陋孽，实恣盗暴，僮壮杀老，掠使臣。枭视洞窟，以逃大戮。今皇帝受天景命，敷于有仁，凡百凶毒，罔不震伐。齐鲁劓殄，赵魏显化。溥天之下，咸顺帝理。唯是琐眇，尚恣昏顽，致天震怒，命底于罚。官臣某钦率邦典，统戎于征。惟尔有神，懋扬乃职，敢告无纵诡类，无刘我徒。镞刃锋锷，毕集于凶躬，铠甲干盾，咸完于义躯。焚炀荡沃，往如行虚。俾人怀于安，以靖离之隅。在是举也。往，钦哉！无作神羞。急急如律今。


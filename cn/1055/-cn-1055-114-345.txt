【后汉郎中郑固碑〈延熹年间〉】

右汉《郎中郑固碑》，文字摩灭，其官阀、卒葬年月皆莫可考。其仅可见者云“君讳固，字伯坚。孝友著于闺门，至行立乎乡党。初授业于欧阳，仕郡诸曹掾、史、主簿、督邮、五官掾、功曹”，又曰“忠以卫上，清以自修”，其余残缺不复成文。又云“延熹元年二月诏拜”，而不见其官，惟其碑首题云《汉故郎中郑君之碑》，以此知其官至郎中尔。汉隶刻石存于今者少，惟余以集录之勤，所得为独多。然类多残缺不完，盖其难得而可喜者，其零落之余，尤为可惜也。治平元年四月十二日书。


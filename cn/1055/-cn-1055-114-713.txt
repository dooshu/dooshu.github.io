【与滕待制〈子京〉一通〈庆历五年〉】

某顿首。自夷陵之贬，获见于江宁，逮今十年。而执事谪守湖滨，某亦再逐淮上，音尘靡接，会遇无期。则人事之多端，劳生之自困，可为叹息，何所胜言！急步忽来，惠音见及。伏承求恤民瘼，宣布诏条，去宿弊以便人，兴无穷之长利。非独见哲人明达之量，不以进退为心，而窃喜远方凋瘵之民，获被恺悌之化。示及新堤之作，俾之纪次其事。旧学荒芜，文思衰落，既无曩昔少壮之心气，而有患祸难测之忧虞。是以言涩意窘，不足尽载君子规模闳达之志，而无以称岳人所欲称扬歌颂之勤。勉强不能以副来意，愧悚愧悚。秋序方杪，洞庭早寒，严召未间，千万自重。


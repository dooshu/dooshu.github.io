○为江西李常侍祭ダ和尚文

大方浩浩，天高地厚。彼上人者，空门称首。尘埃三界，挥斥万有。如净莲花，出泥离垢。早岁蜀中，师事全公。一言悟解，了得真空。灵境内虚，妄境外融。宝山见月，性海无风。某谬以菲薄，投心依止。周旋瞻仰，年逾一纪。东洛之滨，湘江之。晨朝後夜，谈元析理。破坏结缚，我则用喜。甘露洗心，萧韶洞耳。一昨猥受朝寄，聿来此方。抚俗未风，怀仁不忘。师虽无心，应物则深。尺素纡屈，千里相寻。缠绵旧故，启迪尘襟。穷弊邑之风物，畅平生之登临。呜呼！风火扇灾，遽成沉疾。睽累旬之晤语，谢百灵之形质。虽真性之湛然，怆尊容之已失。荒郊野塔，秋晨晓日。幡盖飘荡，香花萧瑟。寄惨怛於其文，谅悲怀之不一。


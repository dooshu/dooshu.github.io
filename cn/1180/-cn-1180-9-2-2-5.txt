湛露

四章，章四句


首章讲：此亦天子燕诸侯之诗。言：堂陛之分虽严，而燕饮之际，其情不可不通也。吾今日之燕，君子当何如？





湛湛露斯，匪阳不晞。

阳，是日。露之零也，湛湛其盛，则必待阳而后晞，苟匪阳则不晞矣。





厌厌夜饮，不醉无归。

厌厌，安而久意。夜饮，私宴也。况我厌厌之夜饮也，历时之久，安于势分之两忘；欢洽之深，充然情意之各足。是必既醉而后归，苟不醉则无归焉。凡我君子，要当乐酒，今夕以罄吾笃厚之心可也。

二章讲：





湛湛露斯，在彼丰草。

丰，是茂。露之零也，湛湛其盛，果何在耶？则在彼丰草矣。





厌厌夜饮，在宗载考。

宗，宗室。考，成也。况我厌厌夜饮也，朝廷之上，或拘于分之严；君臣之间，或至于情之隔，非所以成燕矣。则必在彼宗室，而成此夜饮之礼焉。庶我今日之燕，情意交孚，而不阻于势分之疏已也。

三章讲：夫我之设燕，固欲以尽其情矣，而诸臣之与燕，亦岂无以善其礼哉？





湛湛露斯，在彼杞棘。

棘，木名。彼湛湛露斯，在彼杞棘，固无一物之不被矣。





显允君子，莫不令德。

显，是明。允，是信。君子，指诸侯。令德，就饮多不乱言。况此光明信实之君子，厌厌夜饮，其饮非不多也，然敬谨自持，而心志不乱，何有一人之不令德哉？

末章讲：





其桐其椅，其实离离。

离离，下垂意。其桐其椅，其实离离，固无一物之不实矣。





岂弟君子，莫不令仪。

君子，指诸侯。令仪，醉不丧其仪。况此和乐平易之君子，厌厌夜饮，其饮非不多也，然温恭自持，而容止不愆，何有一人之不令仪乎哉？吁！君燕其臣，而臣善其燕，此可以见明良交孚之盛矣。






○邊方災患懇免加派錢糧以安人心疏 【 免南贑加泒】

臣據南安府四縣里老呈稱南安僻居江西之窮源路當嶺表之首地、所轄四縣、共止六十里、總計一府四縣之糧、不及外府一縣之數、郡小而路當衝要、粮少而賊實繁重、以六十里之編民、數年增至五千餘兩、較之舊額、是加三之一矣、兼之十年之內、遭巢賊之搶者八、值水旱之災者三、百姓之荼毒于寇盜、顛危于兵荒者、不勝其苦、而不獲寬恤之惠、是驅之為盜也、即今地方之生聚日微、三巢之賊眾日盛、夫豈無故、葢差重則民貧。民貧則盜起。今應征求者不惟有催科之累。且有絏縲之苦。入盜巢者不惟無拘攝之擾。且有搶掠之利。民亦何苦而不從盜哉民差巳甚于昔。賊犯益熾于前、大為地方之憂、乞照先年糧額、而加派盡為減免、庶窮民更生、可以存江西之藩籬矣、臣又據贛州府十縣里老呈稱、贛州封疆多鄰閩廣、山賊之出沒靡常、巢寇之盤據日久、一嘯聚于鄉落、則妻子半為虜掠、田圃盡見荒蕪、一弄兵于城池、則墳墓多被穵開、房廬悉為灰燼、幸遇軍門進兵剿滅、地方稍寧、然瘡痍之困斃方蘇。而官府之催徵尤急。夫租出于田也。今各縣之田多為吉安債准。而賣田之家。半有虗糧坐戶。縱盡終歲之入。不足完分內之征。何乃於正賦之外。每石加幾分以補南昌。邇年以來。每石又加幾分以代撫建。不知南昌雖為衝要、然一邑里甲、足以雄于一府、而徭編見役贛屬、實倍于南昌、撫建雖值寇臨、然剽掠道路、必由于嶺北而受兵被害、贛屬實先于撫建、自加征之命既下、富人日入于困窮、貧民多逃于巢穴、以故指引刼掠者。多土著之民、探聽軍機者。多城市之眾。此非得巳。命不堪也。邇聞興化潮州、皆以兵寇之故、俱蒙蠲免、事體相同、乞一體優恤、民獲安生矣、臣據二府民情、照得南贛二府、據江西之上游。為全省之藩蔽。界鄰閩廣。故流寇之出入。必先取道。攻城掠野。無歲無之此南贛門庭之患他郡之所無也密邇三巢。故峒酋之流毒必首受禍。虜人殺人無歲無之此南贛腹心之患他郡之所無也崇山峻嶺。草木不生。地廣人稀。生理鮮少。流寇一入輒相附從。勾攝一行。入巢規避。盜賊耳目。寄于城市之姦。刼虜孳牲。充彼販夫之利。此南贛百姓之難治。他郡之所無也。有田者非土著之民。力役者半寄籍之戶。緩則謂非親管。或相抗拒。急則迯去原籍。追攝不前。一涉賊巢。置之不問。此南贛有司之難行。他郡之所無也。流寇不入。巢寇不出。則南贛安。南贛安則江西之全省俱安。民貧為盜相與勾引則巢寇出矣。迯移他省。招集亡命。則流寇入矣巢寇出流寇入則南贛不安南贛不安則江西全省不得高枕而臥此今日事勢。較然可睹者也。故輕徭薄賦。稍加優恤。非獨寬南贛之民。亦所以安全省之民。加賦重征。民將從盜。非獨遺南贛之憂。亦所以重全省之憂。此今日事理。亦較然可睹者也。然則何以有加派哉。其故有二他郡之民。以有力者為之營。而奸胥復為之佐。以故那移飛灑。日取舊額而更置之不至于極輕不止也。南贛之民。地遠勢隔。而莫之控訴。當事者習為故常。而莫之省憂。此所以歲復一歲增派不巳。而坐受其困也。國家定制竭腹裏之力以供邊方者有矣以江西一省論之則南贛為邊南昌為腹未聞令邊方之民代輸腹裏之糧者是在承平之日且不可。况南贛災患。十倍他郡。而獨不加意乎。即今四郊荒落。半無人烟。流入賊巢。苟避徭役。往往有之。庫無餘財。倉無餘粟。賑之則力不能周。寬之則事不由巳。此臣所以日夕憂思。而計不知所出也。伏望　皇上軫念邊鄙之地、節遭災生?月、敕下戶部、凡額外加泒錢糧、俱令照舊數徵解、則地方幸甚、

皇明經世文編卷之三百十四終








○对新作南门判

〈甲新南门，或人纠不时，诉称“以新易旧”。〉

门户攸设，奸慝是禁，以开以闭，在昏在晨。当启塞之从时，实终始而合制。若位崇列国，名大诸侯，因农隙而度功，既日至而斯毕。且鲁门所作，邱明书以不时；长府匪仍，宣圣议其有改。蠢兹甲者，兴事不臧。虽善闭之典聿修，而从时之宜或紊。纠之则可，称“易”何为？

杨慎虚


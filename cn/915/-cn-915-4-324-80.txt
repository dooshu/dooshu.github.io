◇伯夷叔齐碑

熹平五年，天下大旱，祷请名山，求获答应。时处士平阳苏腾字玄成，梦陟首阳，有神马之使在道。明宽而思之，以其梦陟状上闻，天子开三府，请雨使者与郡县户曹掾吏登山升祠，手书要曰：「君况我圣主以洪泽之福。」天寻兴云，即降甘雨也。（《续汉·五行志一》注补）

惟君之质，体清良兮。借佐殷姬，忠孝彰兮。委国捐爵，谏国匡兮。讥武伐纣，欲喻匡兮。时不可救，历运苍兮，追念先侯，受命皇兮。忧怀感□，□□□兮。虽没不桓，名字芳兮。（《艺文类聚》三十七）


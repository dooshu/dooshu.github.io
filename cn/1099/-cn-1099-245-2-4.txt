○答孫聯泉按院二 【 禦倭兵食】

又

使者至再辱翰教知為地方用心甚苦、使蚤得公至海上經畫一年、豈至無備若此哉、湯帥先奉教巳推用、其事權具部札頗不輕矣、操江兼領海防。議者謂非舊制。故前此有　旨罷給敕之議。茲部中不敢復請、思質兼管之說本善、但思質蘇人、恐於行事不便、而公所謂他日之慮、尤為深長、姑待再處、大都平賊只兵食二事、今既有湯帥職用兵、只得撫院肯為措置錢糧、使不窘於用、則不必增廵視。不必留操江。而戰功自可成。今士夫有高才大略、且懇切為國者、眼中僅見公一人、湯帥既由公薦達、全望公為之主張、使得展布、乃有益地方而不累知人之明也、外鄙見五條奉覽、伏惟高明裁之、

一古人有云寬則寵名譽之人、急則重介冑之士、又云天下安、注意相、天下危、注意將、今何時乎、凡文武在外、其貪殘庸懦者、自當劾奏、若其人可用。公極肯扶獎廢將則全在吾輩扶植作興。往年湯子之父嘗總兵海上。其始當路諸公敬禮之。則有司不敢侮。而得以成其功。其後當路視為贅疣。則有司亦日見其可慢可惡而卒至於罷。今湯子來、望戒諭有司、除知府外、其餘自合執屬官之禮而廵捕官尤不宜與眾官等。至於文移有行、慎勿阻抗、庶彼得行其志而盡其力。葢此乃上為朝廷。下為地方。非故欲崇重武弁。凡我縉紳。只以藺相如之心為心可也。

一調兵格戰、固總兵之事、乃若糧草器械、及差遣哨探人役。須有盤纏犒勞。獲功之人須有賞賜。則全賴撫院處給。古語云天下皆為利往、皆為利來、漢高祖之任陳平。至不問出入。若舉大事而惜費太過。事必不可成。且。寇久不滅。為費滋大。望於應付。常令寬裕。庶彼能奔走下人。而得其死力也。

一湯子所帶邳兵、於地方不能無擾、然方資其用、不得不稍寬之、惟優其供餼。重其賞賜。然後可責將官約束以法耳。

一凡為賊作耳目及地方無賴之徒。假賊名目乘機搶掠者。捕得即杖殺之。勿如常監候。庶民有所畏。而亦可陰杜劫獄反獄之端也。

一倭賊被城輒加屠戮。故各郡士民多預徙村落。以為逃避之地。此雖非人所得巳。然有司則誰與共守者。宜嚴禁止之


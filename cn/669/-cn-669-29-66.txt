66　身勞而心安者爲之　利少而義多者爲之　篤信好學守死善道


朱文公謂蔡季通曰：「身勞而心安者爲之，利少而義多者爲之。」【原注】出荀子修身篇。李誠之全云：「東萊弟子。」嘗語真希元曰：「『篤信好學，守死善道』，此吾輩八字箴。」

【元圻案】宋史儒林傳：「蔡元定，字季通，建州建陽人。聞朱熹名，往師之。築室西山，將爲終焉之計。時韓侂胄擅政，設僞學之禁，沈繼祖、劉三傑連疏詆熹，併及元定，謫道州，聞命，不辭家即就道。侂胄誅，贈迪功郎，賜謚文節。」〇真西山蘄州使君正節李侯墓表：「嘉定十四年，女真犯蘄水縣，公出兵迎敵，前後踰再旬，卒不能得志於我〔一〕。不幸援師不至，城陷，公與其子士允猶率衆力戰，不克，死之。開禧中，某與公爲僚，公嘗慨然見語曰：『篤信好學，守死善道，此吾輩八字箴，特患立志非堅耳。』」〇宋史忠義傳：「李誠之，字茂欽，婺州東陽人，受學吕祖謙。慶元初，釋褐歷知蘄州。金人犯淮南，誠之激厲將士，勉以忠義。城陷，子士允力戰死，誠之妻許及婦若孫皆赴水死。事聞，贈朝散大夫、祕閣修撰，封正節侯，立廟於蘄，賜名褒忠。」

〔一〕「志」，原作「之」，據四庫本西山文集卷四二宋故蘄州使君正節李侯墓表改。






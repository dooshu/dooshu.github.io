晁说之　郡斋戏句

乌髭四皓应无术，沉醉三闾岂有方。

将此衰残斋戒里，郡人应笑使君狂。

晁说之

晁说之　郡斋戏句

一夫肆力能排闼，万旅无谋谩仰关。

成败是非今有底，忍将鞭朴作威颜。

晁说之

晁说之　郡斋戏句

雪中猎户来呈虎，月下田夫走献麛。

讳道山成应不得，关东谁肯有书题。

晁说之

晁说之　郡斋戏句

{豆斗}升白米能供酒，瞑目红裙难听歌。

为谢黄州王内翰，莫言官职也蹉跎。

晁说之

晁说之　郡斋戏句

萧条吏散如堪适，萧洒诗成亦可娱。

王谢异时同惠我，只惭笔力不能俱。

晁说之

晁说之　郡斋戏句

杂号将军人所薄，东宫赞善自曾嘲。

如何今日余为守，黄独白床夸大庖。

晁说之

晁说之　郡斋戏句

朝困十催何敢饱，暮虞百罚更生寒。

鸡山小石凤山柳，移植庭前少自宽。

晁说之


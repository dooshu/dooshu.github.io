海东谣

其一
海东旱三年矣，施子过之，减驺并食，歌促急不成声，窃比于海人之谣云尔。
海中阴火烧扶桑，专车鱼骨擎为梁，截骨为臼舂无粮。
嘱儿忍饥勿夜哭，墙头跳叫多豺狼。

其二
场丁鹾贾无完屋，一握黄粱盐十斛，差科络绎相驱逐。
前日路死骨未收，且缓须臾莫鞭扑。

其三
黄蒿飒飒风啾啾，遗黎眼枯无泪流，卖男得钱新买牛。
垦荒给种圣人出，何时亲幸海东头。



吴大有　杂诗

多年书问断，湖海竟悠悠。

一见心虽满，相看泪忽流。

彩烟山色暮，碧濑月痕秋。

明日登程去，鹡鴒河上愁。

吴大有

吴大有　杂诗

山中多雨水，秋晚正妨农。

病菜和根煮，新粳带湿舂。

拥沙埋废井，堕石折枯松。

寂寂猿啼昼，白云藏数峰。

吴大有

吴大有　杂诗

客行情最苦，草草共清尊。

万水千山路，今朝好出门。

吴大有

吴大有　杂诗

雁声低度水村深，中有人敲月下门。

满屋秋风灯欲暗，江山千里故园心。

吴栋


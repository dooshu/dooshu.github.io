四十一 算术部 卜筮部


算术

郑玄（出《异苑》）

汉郑玄在马融门下，三年不相见，高足弟子传授而已。常算浑天不合，问诸弟子，弟子莫能解。或言玄，融召令算，一转便决，众咸骇服。及玄业成辞归，融心忌焉。玄亦疑有追者，乃坐桥下，在水上据屐。融果转式逐之，告左右曰：“玄在土下水上据木，此必死矣。”遂罢追，玄竟以免。【眉批】马融附梁冀害李固，则此事亦莫须有。

【总评】按本传：玄生九岁，能下算乘除。尝随母还家，腊日宴会，同辈皆美服盛饰，语言通了；玄独漠然，状如不及。母私督之。乃曰：“此非玄所志也。”夫尼父之戏以俎豆，邓艾之戏以战阵，晦庵之戏以八卦，彼何尝待教而然哉！性有独近，是乃所谓生知耳。虽然，虎生三日而眈眈视，是乃性亦生知也。此学问之功，所以大也。

真玄兔 曹元理（并《西京杂记》）

汉安定皇甫嵩、真玄兔、曹元理，并善算术，皆成帝时人。真常自算其年寿七十三，于绥和元年正月二十五日晡时死，书其屋壁以记之。二十四日晡时死。其妻曰：“见算时误下一算，欲以告之，虑别有旨，故不告。今果先一日也。”真又曰：“北邙青冢上，孤槚之西四丈所，凿之入七尺，吾欲葬此地。”及真死，依言往掘，得古时空槨，即以葬焉。

曹元理尝从真玄兔友人陈广汉。广汉曰：“吾有二囷米，忘其硕数，子为吾计之。”元理以食著十余转，曰：“东囷七百四十九石二斗七合，西囷六百九十七石八斗。”遂大署囷门。后出米，西囷六百九十七石七斗九升，中有一鼠穴，堪一升；东囷不差圭合。”元理后岁复遇广汉，广汉以米数告之。元理以手击床曰：“遂不知鼠之食米，不如剥面皮矣。”广汉为之取酒，鹿脯数脔。元理复算曰：“甘蔗二十五区，应收一千五百二十六枚；蹲鸱三十七亩，应收六百七十三石；千牛产二百犊；万鸡将五万雏。”羊豕鹅鸭，皆道其数。果蓏淆核，悉知其所。乃曰：“此资业之广，何供具之褊？”广汉惭曰：“有仓卒客，无仓卒主人。”元理曰：“俎上蒸肫一头，厨中荔枝一盘，皆可以为设。”广汉再拜谢罪，入取，尽日为欢。

李淳风（出《国史异纂》及《纪闻》）

唐太史李淳风校新历，太阳合朔，当蚀既，于占不吉。太宗不悦，曰：“日或不食，卿将何以自处？”曰：“如有不蚀，臣请死之。”及期，帝候于庭，谓淳风曰：“吾放汝与妻子别。”对曰：“尚早。”刻日指影于壁，至此则蚀。如言而蚀，不差毫发。尝与张率同侍帝，有暴风自南至，李以为南五里当有哭者；张以为有音乐。左右驰马观之，则遇送葬者，有鼓吹。【眉批】赖送葬者打平火解纷。又尝奏曰：“北斗七星当化为人，明日至西市饮酒，宜令候取。”太宗从之，乃使人往候。有婆罗门僧七人，入自金光门，至西市酒肆，登楼，命取酒一石，持碗饮之，须臾酒尽，复添一石。使者登楼宣敕曰：“今请师等至宫。”胡僧相顾而笑曰：“必李淳风小儿言我也。”因谓曰：“待穷此酒，与子偕行。”饮毕下楼，使者先下，回顾已失胡僧。因奏闻，太宗异焉。初僧饮酒，未入其直；及收具，于坐下得钱二千。

【总评】按《广异记》：高祖敕封东岳，而天久霖雨。帝疑之，使问华山道士李播，为奏天帝。因遣仆射刘仁轨至华山，问播封禅事。播云：“待问泰山府君。”遂令呼之。良久，府君至，拜谒庭下，礼甚恭。播云：“唐皇帝欲封禅，如何？”府君对曰：“合封。后六十年又合一封。”播揖之而去。时仁轨在侧立，见府君屡顾之。播又呼回曰：“此是唐宰相，不识府君，无宜见怪。”既出，谓仁轨曰：“府君薄怪相公不拜，令左右录公名，恐累盛德，所以呼回处分耳。”仁轨惶汗久之。播曰：“处分了当，无苦也。”其后帝遂封禅。播，淳风之父也。则淳风之道术有所本矣。

马处谦（出《北梦琐言》）

扶风马处谦病瞽，其父俾学易，以求衣食。尝于安陆鬻筮，有一人谒筮，谓马生曰：“子未臻其妙。我有秘法，能从我学乎？”马生乃随往。郡境有陶仙观，受星算之诀，凡一十七行。因请其爵里，乃云：“胡姓恬名。”诫之曰：“子有官禄，终至五十二岁。幸勿道我行止于王侯之门。”马生得诀，言事甚验。后随赵匡明至成都，王先主尝令杜光庭密问享寿几何？对曰：“主上受元阳之气，四斤八两。”果七十二而崩。四斤八两，即七十二两也。马生官至中郎金紫，死时年五十二。

袁隐居（出《宣室志》）

贞元中，有袁隐居者，家于湘楚间，善阴阳占诀歌一百二十章。时故相国李公吉甫，自尚书郎谪官东南。一日，隐居来谒公。公久闻其名，即延与语。公命算己之禄仕。隐居曰：“公之禄真将相也，寿九十三。”李公曰：“吾之先未尝有及七十者，吾何敢望九十三乎？”隐居曰：“运算举数，乃九十三耳。”其后李公果相宪宗，节制淮南。再入相而薨，年五十六。时元和九年十月三日也。年月日亦符九十三之数。

袁弘御（出《稽神录》）

后唐袁弘御为云中从事，尤精算术。同府令算庭下桐树叶数。即自起量树，去地七尺，围之，取围径之数布算。良久曰：“若干叶。”众不能覆，命撼去二十二叶，复使算。曰：“已少向者二十二叶矣。”节度使张敬达有二玉碗，弘御量其广深，算之曰：“此碗明年五月十六日已时当破。”敬达闻之曰：“吾敬藏之，能破否？”即命贮大笼，籍以衣絮，锁之库中。至期，库屋梁折，正压其笼，二碗俱碎。

卜筮

赵达（出《洽闻记》）

吴太平二年，长沙大饥，人多死。孙权使赵达占云：“天地川泽相通，如人四体。鼻衄，灸脚而愈。今余干水口，沙暴起一洲，形如鳖，食彼郡风气，可祠而掘之。”权乃遣人祭以太牢，断其背，饥遂止。其水在饶州余干县也。

管辂（出《异苑》《搜神记》）

管辂洞晓术数。洛中一人失妻，辂令与担豕人斗于东阳门。豚逸入一舍，突坏其墙，其妇出焉。辂乡里范玄龙苦频失火，辂云：“有角巾诸生驾黑牛，从东来，必留之宿。”后果有此生来，玄龙因留之。生急求去，不听，遂宿。主人罢入，生惧图己，乃持刀门外，倚薪假寐。忽有一物，以口吹火。生惊斫之死。审视之，则狐也。自是不复有灾。又有人捕鹿，获之，为人所窃。诣辂为卦云：“东巷第三家，候无人时，发其屋头第七椽，以瓦著椽下。明日食时，自送还汝也。”其夜盗者父患头痛，亦来求占。辂令归之，病乃愈。

辂曾至郭恩家，忽有飞鸠来止梁上，鸣甚悲切。【眉批】颇似观梅数。辂云：“当有客从东来相探，携豕及酒，因有小故耳。”至晚，一如其言。恩令节酒慎燔。既而射鸡作食，箭发从篱间，误中数岁女子，流血惊怖。

安平太守王基，家数有怪。使管辂筮之，卦成，辂曰：“君之卦，当有一贱人生一男，堕地，便走入灶中死。又床上当有一大蛇衔笔，大小共视，须臾便去。又鸟来入室，与燕斗，燕死鸟去。有此三卦。”王基大惊曰：“精义之致，乃至于此。幸为处其吉凶。”辂曰：“非有他祸，直以官舍久远，魑魅魍魎，共为妖耳。儿生入灶，宋无忌之为也。【眉批】宋无忌，火神。大蛇者，老书佐也。鸟与燕斗者，老铃下也。【眉批】木客鸟大如鹊，千百为群，飞集有度。其黄白色者居前，飞独高，俗呼为君长正。赤者为五伯正。黑者为铃下。又有功曹主簿。此云老铃下，想亦木客之属。夫神明之正者，非妖能乱也。万物之变，非道所止也。久远之浮精，必能之定数也。今卦中不见其凶，故知假托之类，非咎妖之征。愿府君安神养道，勿恐于神奸。”后卒无他。

周宣（出《魏志》）

魏周宣，字孔和，善占梦。或有问宣者：“吾梦刍狗。”宣曰：“君当得美食。”未几，复云：“梦刍狗。”曰：“当堕车折脚。”寻而又云：“梦刍狗。”宣曰：“当有火灾。”后皆如所言。其人曰：“吾实不梦，聊试君耳。三占不同，皆验，何也？”宣曰：“意形于言，便占吉凶。且刍狗者，祭神之物，故君初言梦之，当得美食也；祭祀既毕，则为所轹，当堕车伤折；车轹之后，必载以樵，故云失火。”【眉批】吉凶悔吝生乎动，此谓也。

隗炤（出《国史补遗》）

晋隗炤善易，临终谓妻子曰：“后虽大荒，勿卖宅。后五年，诏使龚负吾金，以吾所书板告之。”后如其言。妻赍板诣之，使者惘然，沉吟不悟，取蓍筮之，卦成，曰：“妙哉隗生，吾不负金，贤夫自藏金，以待太平。知吾善易，书板寄意。金有五百斤，盛以青瓷，埋在堂屋，去壁一丈，入地九尺。”妻掘之，果得金。

柳林祖（出《洞林》）

有日者柳林祖，善卜筮。其妻曾病鼠瘘，积年不差，渐困垂命。林祖遂占之，得颐之复，按卦曰：“应得姓石者治之，当获灸鼠而愈。”既而乡里有一贱家，果姓石，自言能除此病。遂灸病者头上三处，觉佳。俄有一鼠，色黄秀，径前，然伏而不动。呼犬噬杀之，视鼠头上，有三灸处。病者自差。

夏侯藻（出《搜神记》）

夏侯藻母病困，将诣淳于智卜。有一狐当门，向之嗥叫。藻愕惧，遂驰诣智。智曰：“祸甚急！君速归，在嗥处，拊心啼哭，令家人惊怪，大小毕出。一人不惧，啼哭勿休。然其祸仅可救也。”藻如之，母亦扶病而出。家人既集，堂屋五间，拉然而崩。

王子贞（出《朝野佥载》）

贞观中，定州鼓城县人魏全家富，母忽然失明。问卜者王子贞，子贞为卜之，曰：“明年有从东来青衣者，三月一日来，疗必愈。”至时，侯见一人着青襦，遂邀为重设饮食。其人曰：“仆不解医，但解作犁耳，为主人作之。”乃持斧绕舍求犁辕，见桑曲枝临井上，遂斫下。其母两眼焕然见物。此曲枝叶盖井之所致也。

杜生（出《纪闻》）

唐先天中，许州杜生善卜筮。有亡奴者，造杜问之。生曰：“汝但寻驿路归。道逢驿使，有好鞭者，叩头乞之。彼若不与，以情告云：‘杜生教乞。’如是必得。”如其言，果遇驿使，以杜生语告乞鞭。其使异之曰：“鞭吾不惜，然无以挝马。汝可道左折一枝见代，予与汝鞭。”遂往折之，乃见亡奴伏于树下，擒之。问其故，奴曰：“适循道走，遥见郎，故潜于斯。”复有亡奴者见杜生，生曰：“归取五百钱，于官道候之，见进鹞子使过，求买其一，必得奴。”如言候之。俄有鹞子使至，告以情，求市其一。使者异之，以副鹞子与焉。将至手，鹞忽飞集于灌莽。乃往取，奴果伏在其下，遂执之。

桓臣范（出《定命录》）

汝州刺史桓臣范自说，前任刺史入考，行至常州，有暨生者，善占事。三日，饮之以酒，醉。至四日，乃将拌米并火炷来。暨生以口御火灶，忽似神言。其时有东京缑氏庄，奴婢初到。桓问以庄上有事。暨生云：“此庄姓卢，不姓缑。”见一奴，又云：“此奴即走，仍偷两贯钱”。见一婢，复云：“此婢即打头破血流”。桓问：“今去改得何官？”暨生曰：“东北一千里外作刺史，须慎马厄。”及行至扬府，其奴果偷两千而去。至徐州界，其婢与夫相打，头破血流。至东京，改瀛州刺史。方始信之。常慎马厄，及至郡，因拜跪，左脚忽痛，遂行不得。有一人云解针，针讫，其肿转剧，连膝焮痛。遂请告，经一百日停官。其针人乃姓马。至缑氏庄，卖与卢从愿，方知诸事无不应者。

车三（出《定命录》）

车三者，华阴人，善卜相。进士李蒙宏词及第，入京注官。至华阴，县官令车三见，诳云李益。车云：“初不见公食禄。”诸公云：“应缘不道实姓名，所以不中。此是李蒙，宏词及第，欲注官去，看得何官？”车云：“公意欲作何官？”蒙云：“爱华阴县。”车云：“得此官，但无此禄，如何？”众皆不信。及至京，果注华阴县尉授官。相贺于曲江舟上宴会，诸公令蒙作序，日晚序成。史翙先起，于蒙手取序看；裴士南等十余人又争起看序。其船偏，遂覆没。李蒙、士南等并溺死。

李老（出《原化记》）

开元中，有姓刘者，假求官，数年未捷。忽一年铨试毕，期在必成，闻西市李老善卜，造而问之。老人曰：“今年必不成，来岁不求自得。”生不信，果被驳，始服老人之神也。至明年试毕，自度书判微劣，又问李老。李老曰：“勿忧也，君官必成，禄在大梁。得之，复来见我。”果为开封县尉。又重见老人，老人曰：“君为官不必清俭，恣意求取。临满，请为使入城，更为君推之。”生至州，果为刺史委任。生思李老之言，大取财贿。及满，贮积千万，遂谒州将，请充纲使。州将遣部其州租税至京，又见李老。李老曰：“公三日内即合迁官。”生疑之。老曰：“官亦合在彼郡，得后，更相见也。”生遂去。明日，纳州赋于左藏库，适有凤凰见其处。敕云：“先见者与改官。”生即先见，遂迁授浚仪县丞。生益敬李老，又问为官之方。云：“一如前政。”生满岁，又获千万。还乡居数年，又调集，复诣李老。李老曰：“今当得一邑，不可妄取也，固宜慎之。”生果授寿春宰。至官未暮，坐赃免，又来问李老。老曰：“今当为君言之，不必惭讳。君先代曾为大商，有二千万资，卒于汴州，其财散在人处，故君于此复得之，不为妄取也，故得无尤；此邑之人，不负君财，岂可过求乎？”生大伏焉。

沈七（出《定命录》）

有沈七者，越州人，善卜。天宝十四年，王诸应举，欲入京，于沈七处卜，得纯乾卦。下四位动，变观卦。沈云：“公今应举，得此卦，观国之光，利用宾于王，本是嘉兆；然交动，群阴咸阳，下成乾卦。上变至四，又不至五。五是君位，未得利见大人。恐公此行，不至京而回。”【眉批】理甚精。果至东京，属安禄山反，奔走却归江东。

钱知微（出《酉阳杂俎》）

天宝末，术士钱知微尝至洛，居天津桥卖卜，云：“一卦帛一匹。”历旬，人无诣者。一日，有贵公子意其必异，命取帛如数卜焉。钱命蓍而卦成，曰：“君何戏也？”其人曰：“卜事甚切，先生岂误乎？”钱请为韵语曰：“两头点土，中心虚悬。人足踏跋，不肯下钱。”其人本意，以卖天津桥绐之，其精如此。

胡芦生（出《原化记》）

唐刘辟初登第，诣卜者胡芦生筮卦，以质官禄。生双瞽，卦成，谓辟曰：“自此二十年，禄在西南，然不得善终。”辟留束素与之。释褐，从韦皋于西川，至御史大夫军司马。既二十年，韦病，命辟入奏，请益东川，如开元初之制。诏未允。辟乃微服单骑复诣胡芦生筮之。生揲蓍成卦，谓辟曰：“吾二十年前尝为一人卜，得无妄之随。今复前卦，得非曩贤乎？”辟闻之，即依呵唯诺。生曰：“若审其人，祸将至矣。”辟甚不信，乃归蜀，果叛，宪皇擒戮之。宰相李蕃尝漂寓东洛，妻即庶子崔谦女，年近三十，未有名宦。多寄托崔氏，亦不甚礼待。时胡芦生在中桥，李患足疮，欲挈家居扬州，甚闷，与崔氏兄弟同往候之。生好饮酒，诣者必携一壶。李与崔各携酒，赍钱三锾往焉。生方箕踞在幕屋，倚蒲团，已半酣矣。崔兄弟先至，生不为起，但伸手请坐而已，曰：“须臾当有贵人来。”顾小童曰：“扫地。”方毕，李生至级下。生笑迎，执手而入曰：“郎君贵人也，何问？”李公曰：“某且老矣，复病，又欲以家往数千里外，何有如此贵人也？”曰：“更远亦可。公在两纱笼中，岂畏此厄！”李公询纱笼之由，终不复言。遂往扬州，居参佐桥。而李公言谈寡合。居之左近，有高员外，素相善。时李疾不出，高已来谒。至晚，又报高至，李甚怪。及见云：“朝来看公归，到家困甚就寝，梦有人召出城，荆棘中行，见旧使庄客，亡已十数年矣。谓某曰：‘员外不合至此，为物所诱，宜急返。’遂引至城门。某问曰：‘汝安得在此？’曰：‘为阴吏，蒙差当值李三郎。’某曰：‘何李三郎也？’曰：‘住参佐桥。知员外与三郎往还，故此祗候。’某曰：‘李三郎安得如此？’曰：‘是纱笼中人。’诘之，不肯言。因云：‘饥甚，员外能赐少酒饭钱财否？此城不敢入，请于城收致之。’某曰：‘就李三郎宅得否？’惊曰：‘若如此，是杀某也，’遂觉。特奉报此好消息。”李公笑而谢之，心异纱笼之说。后数年，张建封镇徐州，奏李为巡官校书郎。会有新罗僧能相人，【眉批】新罗僧善相，附见。言张公不得为宰相，甚不快。因令使院看诸判官有得为宰相否？及至，曰：“并无。”张尤不快，曰：“某妙择宾僚，岂无一人至相座者？”因更问曰：“莫有判官未入院否？”报李巡官，便令促召至。僧降阶迎，谓张公曰：“判官是纱笼中人，仆射不及。”张大喜，因问纱笼事。曰：“宰相，冥司必潜以纱笼护之，恐为异物所扰，余官不得也。”方悟芦生及高公所说。李公竟为相。荣阳郑子少贫窭，有才学不遇。时年近四十，将献书策，求禄仕，遂造生请占后事。谓郑曰：“此卦大吉，七日内，婚禄皆达。”郑自度无因而致，请其由。生曰：“君明日晚，自乘驴出永通，信驴而行，不用将从者随，二十里内，的见其验。”郑依言，明日信驴行十七八里，因倦下驴。驴忽惊走，南去至疾。郑逐一里余，驴入一庄中，顷闻庄内叫呼云：“驴踏破酱瓮，牵驴索主。”忽见郑求驴，其家奴仆诉詈。郑子巽谢之。良久，日向暮，闻门内语云：“莫辱衣冠。”即主人母也。遂问姓名，郑具对，因叙家族，乃郑之五从姑也。【眉批】驴媒可作传奇。遂留宿，延郑厅内。须臾，列灯火，备酒馔。夫人年五十余，郑拜谒，叙寒暄，兼言驴事，惭谢姑曰：“小子隔阔，都不知闻。不因今日，何由相见！”遂与款洽，询问中外，无不识者。遂问婚姻，郑云：“未婚。”初姑似喜，少顷惨容曰：“姑事韦家，不幸儿女幼小，一子才十余岁，一女去年事郑郎，选授江阴尉，将赴任，至此身亡。女子孤弱，更无所依。郎即未宦，若能就此亲，便赴官任，亦姑之幸也。”郑私喜，又思卜者之神，遂谢诺之。【眉批】姓同名异，可代任乎？姑曰：“赴官须及程限，五日内须成亲。郎君行李，一切我备。”果不出七日，婚宦两全。郑厚谢芦生，携妻赴任。

【总评】《逸史》云：胡芦生好饮酒，人诣之，必推乃一壶，故称“胡芦生”。

柳少游（出《广异记》）王栖岩（出《渚宫旧事》）

柳少游善卜筮，著名京师。天宝中，有客持一缣来曰：“愿知年命。”少游为作卦成，曰：“君卦不吉，合尽今日暮。”其人伤叹久之。因求浆。家人持水至，见两少游，不知谁者是客。少游指其人为客。客饮讫，辞去。童送出门，数步遂灭。俄闻空中哭声甚哀。童具言前事，少游方悟客是精神。【眉批】奇！遽使看缣，乃一纸缣尔。叹曰：“神舍我去，吾其死矣。”日暮果卒。

王栖岩寓江陵鹭白湖，善治易。所居手植桃杏成数十列，四藩其宇。每清旦布蓍，为人决事，取资足一日供，则闭斋治园。【眉批】可配西蜀君平。大历中，尝有老父持百钱求筮，卦成，参验其年。栖岩惊曰：“家去几何？父往矣。不然，将仆于道。”老父出。栖岩顾百钱，乃纸也。因悟其所验之辰，则栖岩甲子。【眉批】奇！乃叹曰：“吾虽少而治易，不自意能幽入鬼鉴，死复何恨！”乃沐浴更新衣，与妻子诀，少时而卒。

邹生（出《云溪友议》）

武宗朝，宰相李回，旧名，累举未捷，欲改名。闻洛桥有二术士，一能筮，一能龟，乃先决之筮。筮者曰：“改名甚善，不改终不成事也。”又访龟者邹生，生曰：“勿易名，名已应玄象矣。然成遂之后，二十年终当改名。异时方测余言。”将行，又戒之曰：“郎君后当重任，接诱后来，勿以白衣为隙，他年必为深衅矣。”【眉批】美言不独宜告李回也。长庆二年，李及第。至武宗登极，与上同名，始改为回，正二十年矣。乃曰：“筮短龟长，邹生之言中矣。”李公既为丞郎，魏謩为给事。因省会，谓回曰：“昔求府解，侍郎为试官，送一百二人，独小生不蒙一解。今日还忝金章，厕诸公之列也。”合坐皆惊此说，欲其逊容。回曰：“公如今脱却紫衫，称魏秀才；仆为试官，依前不送。”【眉批】何说？謩色变。回寻升相府。后三五年，魏公亦自同州入相；而回累被贬谪，跋涉江湖，喟然叹曰：“洛桥先生之诫，吾自取尤耳。然亦命之所牵也。”

【总评】按《摭言》云：回谪建州时，謩大拜。凡回启状，謩悉不纳。既而回怒一衙官，决杖停勒。建州衙官，能庇徭役，求隶籍，费不下数十万。时人恨停废，因亡命至京，投时相诉冤。【眉批】详回性气，停勒不无已甚，诉冤亦宜也。诸相皆不问。或诲之投魏公，适魏导骑自中书而下。其人望尘而拜，进状曰：“建州百姓诉冤。”魏闻之，倒转麈尾，敲鞍子令止。及览状，凡二十余件。第一件，取同姓子女入宅。于是魏极力锻成大狱。【眉批】回因轻肆，然魏报之亦甚矣。得无盛德之累乎？时李已量移邓州，行次九江，遇御史鞠狱，却回建阳，竟贬抚州司马，终于贬所。

五明道士（出《耳目记》，又《唐年谱录》）

长庆初，邺中有五明道士者，善阴阳历数，尤攻卜筮。成德军节度田弘正，冒于财贿，民众怨咨。时王庭凑为部将，遣使于邺。既至，忽有微恙。数日，求医未愈。因诣五明，究平生否泰。道士即为卜之，卦成而三钱并舞，良久方定，而六位俱重。道士曰：“此卦纯乾，变为坤。坤，土也，地也。大夫将来，秉旄不远，兼有河山之分。事将集矣，宜速归。”庭凑闻言，遽自掩其耳。是夜又梦白须翁形容伟异，侍从十余人，皆手持小玉斧，召王公谓曰：“患难将及，不可久留。”既觉，庭凑疑惧，即辞魏帅而回。比及还家，未逾旬，值军民大变，杀弘正，将校拥胁庭凑而立之。王师攻讨，二年不下。俄而敬宗崩，文宗嗣位，诏曲赦之，就加节制。庭凑既立，甚有治声。遣人诣邺，取五明置于府，为营馆舍，号五明先生院。以数百金为寿，固辞。强与之，数日尽施，一无留焉。尝从容问将来禄寿，道人曰：“三十年。”后在位十三年而卒。【眉批】以十三年为三十年，术士隐语多如此。

同时有济源骆山人者，【眉批】骆山人善相，附见。谓庭凑曰：“向见君醉寝时，鼻中之气，左如龙而右如虎。龙虎气交，当王于今秋。子孙相继，满一百年。”【眉批】按王氏子孙相继，至五世景崇封常山王，六世熔封赵王，凡百余年而灭。复云：“家之庭，合有大树，树及于堂，是兆也。”庭凑既为留后，他日归其别墅，视家庭之树，婆娑然暗北舍矣。墅西有飞龙山神，庭凑往祭之。将及其门百步，见一人被衣冠，折腰于庭凑。庭凑问左右，皆不见。及入庙，神乃侧坐。众皆异之。因令面东起宇，今尚存焉。寻访骆山人，待以函丈之礼。别构一亭，去则悬榻，号“骆氏亭”。【眉批】悬榻故事再见。

黄贺（出《耳目记》）

唐昭宗时，有黄贺者，自云巩洛人，因避地游赵，家于常山，以卜筮为业。时赵王熔幼冲，而燕军寇北鄙。方选将间，有勇士陈立、刘干自投军门，愿以五百人尝寇，必面缚戎首。王壮而许之。翌日，二夫率师而出，夜击燕垒。燕人骇走，大振捷音。立死于斗，干独凯唱而还。王悦，赐上厩马数匹，金帛称是。俄为阉人所谮曰：“此皆陈立之功，非刘干之效。”王母何夫人不听，即赐锦衣银带，加钱二十万，擢为中坚尉。初，干曾诣贺卜，卦成，谓干曰：“是卦也，火水未济，终有立也。九二之动，曳轮贞吉，以正救难，往有功也。变而之晋，明出地中，奋发光扬，恩泽相接。子今行也，利用御戎，大获庆捷，王当有车马之赐。其间小衅，不足忧之。”又赞皇县尉张师卧病经年，医药无疗，乃卜诸贺。贺曰：“无妄之疾，勿药有喜，请停理疗五日，必大瘳。”师果应期而愈。又数十年，师梦白鸟飞翔，坠于云际。既觉，心神恍惚，召贺卜之。贺决卦，惨然而问师曰：“朝来不有梦？若有梦，其飞禽之象乎？且雷震山上，鸟堕云间，声迹两消，不可复见。愿加保爱，委命而已。”张竟不起。又有段诲者，任藁械镇将，曾夜宿邮亭，马断缰而逸，数日不知所适。使人诣肆筮之。贺曰：“据卦睽也。初九动者，应有亡失之事，无乃丧马乎？勿逐自复，必有絷而送之者。”回未及舍，马已还矣。贺所占，皆此类，时人谓之“易圣公”。刘岩曾诣之。生谓曰：“君他日必成伟器，然勿以春日为恨。”初不晓，及老，方悟迟迟之意。








春近

短褐枯筇老病身，龙锺也复喜新春。



已知不解多年住，且作都无一事人。



檐角鸟声呼醉梦，室中花气袭衣巾。

朝来更有欣然处，一箸山蔬胜八珍。



春近

历授人时後，天回斗柄初。



农畴兴耒耜，家塾盛诗书。



缥缈双凫舄，咿哑一鹿车。



山翁喜春近，随处狎樵渔。

春近

开禧忽见第三春，身寄枫林野水滨。

吾道幸逢天道在，物华又与岁华新。



效原处处堪行乐，道路人人可问津。



剩办青鞋并布袜，若耶已报绿生鳞。




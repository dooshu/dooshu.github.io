●卷二百六十五　封建考六

○秦楚之际诸侯王

秦制，侯以下二十等爵，罢封建。

秦制，爵二十等以赏功，二十彻侯（彻侯金印紫绶，功大者食县，小者食乡、亭，得臣其所食吏民。後避汉武帝讳，乃改曰通侯，或曰列侯），十九关内侯（虽有侯号而居京畿，无国邑。时六国未平，将帅皆家关中，故以为号。刘昭曰："关内侯无土，寄食在所县，民租多少，各有户数为限。"如淳释曰："列侯出关就国。侯但爵其身，有家累者，与之关内之邑，食其租税。"又有伦侯，建成侯赵亥、武信侯冯无择是也。但有封名，而无食邑），十八大庶长（刘昭曰："自左庶长以上至大庶长，者将军也，所将庶人更卒，故以为名。大庶长即大将军也，左右庶长即左右偏裨也），十七驷车庶长（言乘驷马之车而为众庶之长），十六大上造（言皆主上造之士），十五少上造，十四右更（言主预更率，部其役事），十三中更，十二左更，十一右庶长（言为众列之长），十左庶长，九五大夫（大夫之尊者也。刘昭曰："自公七至五大夫，皆军吏也。"）八公乘（言得乘公家之车也。刘昭曰："自吏民爵不得过公乘，则公乘者得贳与子君若同产。然则公乘者，军吏之爵最尊者。"），七公大夫（与下同），六官大夫（加官者，示稍尊也，亦谓之国大夫），五大夫（列位从大夫），四不更（言不预更率之事），三簪褭（以组带马曰褭。簪褭者，主饰此马），二上造（造，成也。言有成命於上），一公士（言有爵命，异於士卒。刘昭曰："步卒之有爵为士者也。"战国之际，秦项之间，权设班宠，有加赐邑君者，盖假其位号，或空受其爵耳。则田婴为靖郭君，白起为武安君，魏冉弟为华阳君，秦昭王弟为泾阳君，及高陵君蔡泽为刚成君。其後项梁为武信君，陈馀为成安君，李左车为广武君之类是也。至汉尚多，盖封爵之外，别加美号也）。

秦爵二十等起於孝公之时，商鞅立此法以赏战功。

按古之所谓爵者，皆与之以土地，如公侯伯子男以至附庸及孤卿大夫，亦俱有世食禄邑。若秦法则惟彻侯有地，关内侯则虚名而已，庶长以下不论也。始皇遣王翦击楚，翦请美田宅甚众，曰："为大王将，有功终不得封侯。"然则秦虽有彻侯之爵，而受封者盖少。考之於史，惟商鞅封商、於，魏冉封穰侯，范雎封应侯，吕不韦封文信侯，嫪毐封长信侯。及始皇既称皇帝，东游海上，至琅琊，群臣议颂功德，惟列侯武成侯王离、通武侯王贲、伦侯（《索隐》曰："爵卑於列侯，无封邑者。伦，类也。亦列侯之类。"）建成侯赵亥、伦侯昌武侯成、伦侯武信侯冯无择，如是者不数人而已。然鞅、冉、不韦、偫皆身坐诛废，雎虽幸善终而亦未闻传世，王离以下俱无闻焉。盖秦之法未尝以土地予人，不待李斯建议而後始罢封建也。

始皇二十六年，王初并天下，丞相王绾等言："诸侯初破，燕、齐、荆地远，不为置王，毋以填之，请立诸子。"始皇下其议群臣，群臣皆以为便。廷尉李斯议曰："周文武所封子弟同姓甚众，然後属族疏远，相攻击如仇，仇周天子弗能禁止。今海内赖陛下神灵一统，皆为郡县，诸子功臣以公赋税重赏赋之，甚足易制。天下无异意，则安宁之术也。置诸侯不便。"始皇曰："天下共苦战斗不休，以有侯王。赖宗庙，天下初定，又复立国，是树兵也，而求其宁息，岂不难哉！廷尉议是。"分天下为三十六郡，郡置守、尉、监。

秦既并天下，丞相绾请分王诸子，廷尉斯请罢封建，置郡县，始皇从之。自是诸儒之论封建、郡县者，历千百年而未有定说，其论之最精者，如陆士衡、曹元首则主绾者也，李百药、柳宗元则主斯者也。二说互相排诋，而其所发明者，不过公与私而已。曹与陆之说曰："唐、虞、三代公天下以封建诸侯，故享祚长；秦私天下以为郡县，故传代促。"柳则反之曰："秦公天下者也。"眉山苏氏又从而助之曰："封建者，争之端，乱之始，篡杀之祸，莫不由之。李斯之论当为万世法。"而世之醇儒力诋之，以为二氏以反理之评、诡道之辨而妄议圣人。然则後之立论者，宜何从以封建为非邪？是帝王之法，所以祸天下後世也。以封建为是邪？则柳、苏二子之论，其剖析利害，指陈得失，莫不切当，不可废也。愚尝因诸家公私之论而折衷之曰："封建、郡县皆所以分土治人，未容遽曰此公而彼私也。然必有公天下之心，然後能行封建，否则莫如郡县；无公天下之心，而欲行封建，是授之以作乱之具也。"呜呼，封建之难行久矣，盖其弊不特见於周、秦之际，而已见於三代之初。何也？昔者唐虞之世，建国至众也。天子巡狩而诸侯述职，然後"敷纳以言，明试以功，车服以唐"，《书》之所载如此而已，不闻其争土地以相侵伐，干王略以勤六师也。舜之时，蛮夷尝猾夏矣，而命皋陶以修五刑五流之法；有苗尝弗率矣，虽命禹以徂征，卒之以舞千羽而格，则是亦不战而屈之也。夫蛮夷、有苗皆要荒之外，王政所不加者也，而士师足以治之，不战足以服之，则当时四岳十二牧所统之国，其谨侯度以奉其上，而不勤征讨也审矣。又安得如柳氏所谓群之分，其争必大，大而後有兵；如苏氏所谓争之端而乱之始乎？所以然者，何也？则尧舜公天下之心，有以服之也。盖尧在位七十载，询於众庶，以帝位授之舜；舜在位三十有三载，询於众庶，以帝位授之禹。而当时之众建诸侯也，有德者爵之，功加於民者爵之，尧舜无容心也。居天下之上而与天下之贤，且能者分治之，逮其倦勤，则必求天下之有圣德者而禅之。夫惟天子不以天下自私，而後诸侯不敢以其国自私，是以虽有土地之广，人民之众，甲兵之强，其势足以为乱而莫不帖服於其下，如臂指之相使，以为当然。是则唐虞以公天下之心行封建，而当时封建所以无敝也。盖家天下自夏始，大封同姓而命之曰藩屏王室自周始，二者皆圣人随时制变以纲维，斯世未容以私议之也。然上视尧舜则少褊矣。故封建之敝，始於夏而成於周。是以禹一传而启有有扈氏之征，再传而仲康有羲、和之征。夫以天子而征诸侯，诸侯弗率而上干天子之征，禹之前无有也，而始於有扈。夫有扈之罪曰"威侮五行，怠弃三正"而已。羲、和之罪曰"沈湎於酒，畔官离次"而已。二罪者以法议之，则诛止其身，而二人生於汉世，则一廷尉足以定其罪矣。而启与仲康必命六师以征之者，则必恃其土地、甲兵，不即引咎而悍然以抗其上矣。《书》纪其事曰大战，曰徂征，而观其誓师之辞，有不用命之戮焉，有爱克厥威之戒焉，歼渠魁、释胁从之令焉，则兵师之间，所伤众矣。夫治一人之罪而至於兴师，使无辜之人受用兵之祸，则封建之敝也，故曰已见於三代之初，此之谓也。夫有扈、羲、和之罪，虽王政所必讨，而比之猾夏则有间矣。舜之时，士师明刑，足以正蛮夷猾夏之罪，而启、少康之时，非天子总六师，不足以治诸侯怠慢沈湎之过，则可以见当时诸侯擅其富强，非文告刑禁之所能诘也。自是而後，天子私其天位，而世守之诸侯亦私其国之土地、甲兵而擅用之。幸而遇贤圣之君，德足以怀，而威足以制，则犹可摄服，而其中衰之际，人心未离，而诸侯先叛之。至於周列五等邦，群后虽曰亲贤并建，而终不以异姓先诸姬。文昭武穆之封遍於天下，封建之法益详，经制益密而示人益褊矣。是以夏商有国数百年苟未至於桀、纣之暴，犹足以制宇内而朝诸侯，而周数传而後，即有末大不掉之忧。故景王之责晋曰："文、武、成、康之建母弟，以藩屏王室，亦其废队是为。岂如弁髦而因以敝之。"而李斯之说亦曰："周文、武所封子弟，同姓甚众，然後属疏远，相攻击如仇。仇周天子弗能禁也。"然则其效可睹矣。盖时不唐虞，君不尧舜，终不可复行封建。谓郡县之法出於秦而必欲易之者，则书生不识变之论也。夫置千人於聚货之区，授之以挺与刃，而欲其不为夺攘矫虔，则为之主者必有伯夷之廉，伊尹之义，使之靡然潜消其不肖之心而後可。苟非其人，则不若藏挺与刃，严其捡制，而使之不得以逞。此後世封建之所以不可行，而郡县所以为良法也。而王绾、淳于生之徒乃欲以三代不能无敝之法，使始皇行之，是教盗跖假其徒以利器而与之共处也，则亦不终日而刃劘四起矣。或曰禹之传子，周之封同姓，皆圣人之经制也，而子顾妄议其私天下而以为劣，於唐虞何哉？曰：世之不古久矣，圣人不能违时，不容复以上古之法治之也。而世固不能知圣人之心也。《记》曰："有虞氏未施信於民而民信之，夏后氏未施敬於民而民敬之，殷人作誓而民始畔，周人作会而民始疑。"然则殷周岂果劣於虞夏乎？而或畔或疑，起於誓会者，以时人之不皆圣人也。《礼运》载夫子言："大道之行，天下为公，选贤与能，讲信修睦。"而继之以："谋闭而不兴，盗窃乱贼而不作。"以为大同。"大道既隐，天下为家，各亲其亲，各子其子，"而继之以："谋用是作，而兵由此起。禹、汤、文、武、成、王、周公由此其选。"以为小康。然则官天下与家天下者其规模之广隘，治效之优劣，虽圣人不能比而同之矣。《万章》曰："人有言，至於禹而德衰，不传於贤，而传於子。"而孟子累数百言辨之，以为皆天也。然则知禹之传子非私者，千载而下一孟子而已，岂可复望之当时诸侯乎？《世本》称："有扈氏以尧舜传贤，而禹传启，故启立而不服，遂征之。"然则非愚之臆说也。（或曰："子谓唐虞以前，诸侯无战争侵夺之事，然则涿鹿、阪泉非欤？既取其事列於封建之前，则与此论自为牴牾矣。"曰："《黄帝纪》乃太史公取传记百家之言。孔子定《书》断自唐虞，三皇之事，若亡若存。传记所载，姑采之以广异闻耳。至於立论，当以六经所取为断。"）

秦、楚之际起兵自立者凡六国。

楚　陈胜，阳城人。为闾左戍屯长，屯大泽乡。二世元年七月，起兵於蕲，据陈自立为王，号张楚。至二年十二月兵败，其御庄贾杀陈王以降。自起兵至亡凡六月，秦以十月为岁首，二年十二月，乃建亥之三月也。襄疆，陈涉既起兵，令苻离人葛婴徇地。时楚兵数千人为聚者，不可胜数。婴至东城，立疆为楚。後闻陈王己立，因杀襄疆。景驹，陈王初立时，陈人秦嘉等皆特起，将兵围东海（今海州），自为大司马。二世二年正月，嘉闻陈王兵破出走，乃立景驹为楚王，引兵之方与（兖州县）。三月，项梁击秦嘉，嘉军败，死。景驹走，死梁地。义帝，秦二世二年三月，范增说项梁立楚後，梁求得楚怀王孙心於民间，六月，立以为楚怀王，都盱眙。汉王九年正月，项羽尊怀王为义帝，徙於江南，都郴。二年，项羽密使九江、衡山、临江王击义帝，杀之江中。自立至弑，凡二年零四月。

赵　武臣，陈人。为陈王将军，将兵徇赵，下赵七十馀城，二世八月，自立为赵王。二年十一月，其将李良袭邯郸，杀赵王。自立至亡，凡五月。赵王歇，李良既杀武臣，张耳、陈馀收赵散兵击良，败之。二世二年春正月，耳、馀立歇为赵王。汉元年，项羽徙歇为代王，以张耳为常山王，分赵为二。陈馀击耳，耳败走归汉，迎赵王於代，复为赵王。汉三年，韩信、张耳击赵，禽王歇。自立至亡，凡三年零九月。

燕　韩广，赵人，为赵王武臣将兵徇燕。二世元年九月至蓟，自立为燕王。汉王元年正月，项羽分燕为二，徙广为辽东王，都无终；以臧荼为燕王。广不肯徙，臧荼杀广，并其地。自立至亡，凡二年零十一月。

齐　田儋，故齐王族。二世元年九月，陈王令将周市徇地王狄，儋因杀狄令，自立为齐王，发兵击周市。市还。二年六月，章邯击魏，儋救魏，邯大破齐、魏军，杀儋田荣收儋。馀兵走东阿。齐人立故齐王建弟假为王，荣逐假立儋子市为王。汉王元年正月，项羽分齐为三，徙市为胶东王，都即墨。六月，田荣杀市而自立，并取三齐之地。二年，项王北击齐，齐王荣战败死。项王复立田假为齐王，荣弟横立荣子广为王，攻田假。假走死，横复定三齐之地。四年，韩信袭破齐，虏王广。自儋至广凡四传，共六年。

魏　甯陵君咎本魏公子。在陈。二世元年九月，陈王将周市徇地至魏。魏地已定，乃迎咎於陈，立为魏王。二年六月，章邯击破魏，咎自杀。其弟豹亡走楚，楚怀王与豹兵，复徇魏地。九月，豹自立为王，都平阳。汉王元年正月，项羽自取梁地，徙豹为西魏王，王河东。二年八月，韩信击魏虏豹。凡二传四年。

韩　横阳君成本，韩诸公子。二世二年六月，项梁已立楚怀王，张良说梁立韩後，谓成最贤，乃立为韩王，西略韩地得数城。汉王元年十月，从项羽略地入关。二年，羽分韩为河南，令韩王成因故都都阳翟。羽以韩王成无功，故不遣之国，与俱至彭城，废以为穰侯，已又杀之。自立至亡凡三年。

项王所立诸侯王凡十四国。

楚　汉元年正月，项羽分天下，王诸将，自立为西楚霸王，王梁、楚地九郡，都彭城。五年十二月，汉灭之。自立至灭凡四年。

雍　秦将章邯降项羽，羽立为雍王，王咸阳以西，都废邱。汉二年二月，汉王取雍地，杀邯。自立至亡凡一年零五月。

塞　长史司马欣故为栎阳狱掾，尝有德於项梁，故羽立为塞王，王咸阳以东至河，都栎阳。汉元年八月，汉王袭雍，遣诸将略地，塞王欣降。自立至亡凡七月。

翟　秦都尉董翳本劝章邯降楚，故羽立翳为翟王，王上郡，都高奴。汉元年八月，汉王遣兵至咸阳，翟王翳降。自立至亡凡七月。

河南　瑕邱申阳者，张耳嬖臣也。先下河南，郡迎楚河上，故羽分韩地立申阳为河南王，都洛阳。汉二年十月，河南王申阳降汉，为河南郡。自立至亡几九月。

殷　赵将司马卬定河南，数有功，故羽立卬为殷王，王河内，都朝歌。二年春三月，汉王自临晋渡河，魏王豹降，将兵从。下河内，虏殷王卬，置河内郡。自立至亡凡十四月。

常山　羽以赵相张耳素贤，从入关，故立耳为常山王，王赵地，治襄国。汉二年十月，陈馀以赵兵与齐共袭常山王张耳。败走归汉。自立至败凡九月（後汉以耳为赵王）。

九江　当阳君黥布为楚将，常冠军，故羽立布为九江王，都六。汉三年十一月，使谒者随何说布叛楚，间行归汉。楚收九江兵，杀布妻子。自立至归汉凡一年零十月。

衡山　番君吴芮率百越佐诸侯，又从入关，故羽立芮为衡山王，都邾。项籍死，高祖以芮将梅絹有功，从入武关，故德芮，徙为长沙王，都临湘。二年薨，谥文王。成王臣　哀王回　共王例　靖王差，孝文後七年薨，无子国除，凡五传共五十年。

临江　义帝柱国共敖将兵击南郡，功多，故羽立敖为临江王，都江陵。汉三年八月薨，子尉嗣。五年，汉既定天下，尉不降，遣卢绾、刘贾击虏尉。凡再传共五年。

燕　燕将臧荼从楚救赵，因从入关，故羽立荼为燕王，都蓟。五年，汉既诛项籍，荼反，使卢绾、刘贾击荼取燕。自立至亡凡五年。

齐　齐将田都从楚救赵，因从入关，故羽立都为齐王，都临菑。五月，田荣发兵距击田都，都亡走楚。荣取齐地为王。自立至亡凡五月。

济北　羽方渡河救赵，田安下济北数城，引其兵降羽，故立安为济北王，都博阳。六月，田荣遣彭越击杀安，并其地。自立至亡凡六月。

韩　项羽既杀韩王成，以故吴令郑昌为韩王。时汉元年八月也。二年十月，汉以韩襄王孙信为韩太尉，将兵略韩地，击韩王昌於阳城，昌降。自立至亡凡三月。

○西汉异姓诸侯王

高帝所立异姓诸侯王凡八国

韩　二年，汉既取韩王昌地，十一月，立韩襄王孙信为韩王，常将韩兵从汉王。五年，与信剖符王颍川。六年，更以太原郡为韩国，徙信以备胡，信请治马邑，从之。秋，匈奴入寇，信以马邑降匈奴。七年，上自击破之，信亡走匈奴。自立至亡凡五年。

赵　常山王张耳为陈馀所击，败走归汉。四年十一月，立耳为赵王。五年薨，谥景王。子敖嗣。九年，坐贯高反，降为宣平侯。凡再传六年。

淮南　九江王英布叛楚归汉，楚收其兵，取其地。四年七月，立布为淮南王，都六。十一年夏谋反，兵败灭。自立至亡凡八年。

齐　韩信既取齐，请为假王。四年春二月，立信为齐王。五年，平项籍，徙信为楚王，都下邳。六年，人言信谋反，执之，降为淮阴侯。复坐诛。自立至执凡二年。

梁　彭越为梁相国，定梁地。汉五年，以睢阳以北至榖城封越为梁王，都定陶。十一年，人告越反，废为庶人。後诛之。自立至亡凡六年。

燕　卢绾从击项籍，籍亡，击燕王臧荼，破之。五年九月，立绾为燕王，十二年，绾反，亡入匈奴。自立至亡凡七年。

闽越　汉五年，以闽越王无诸身帅闽中兵以佐灭秦，封为闽越王，王闽中地，传郢丑　馀善。武帝元封元年，馀善反，汉遣兵诛之，取其地。自受汉封至亡凡四传九十二年。

南粤　汉十一年，遣陆贾立南海尉赵佗为南粤王，与剖符通使，使和辑百粤。传胡　婴齐　兴　建德。武帝元鼎六年，粤相吕嘉以粤反，汉遣兵击灭之。自受汉封至亡，凡五传八十五年。

吕后立异姓吕氏王及所名孝惠子王凡八国

吕　周吕侯吕泽以客从高祖定三秦，子台嗣为侯。高后元年，以兄子吕台为吕王，割齐济南郡为吕王奉邑，二年薨。子嘉嗣，六年，坐骄恣废。自立至废，再传凡六年。

梁　高后称制六年，以吕台弟洨侯产为吕王。七年，徙为梁王。八年，吕后崩，作乱，周勃等诛之。自立至诛凡三年。

赵　高后称制七年，以建城侯吕释之子禄为赵王。八年，吕后崩，作乱，周勃等诛之。自立至诛凡二年。

燕　高后称制八年，冬十月，立吕肃王子东平侯通为燕王。其年九月，吕后崩，诸吕谋乱，坐诛。

淮阳　高后称制元年，立所名孝惠子强为淮阳王（如淳曰："《外戚恩泽侯表》言强等皆吕氏之子也。"）。五年，强薨，谥曰怀，以壶关侯武为淮阳王。八年，高后崩，大臣诛诸吕，立文帝。武坐非孝惠子诛。自立至诛凡再传八年。

恒山　高后称制元年，立所名孝惠子不疑为恒山王，二年，不疑薨，谥曰哀，更立襄城侯山为恒山王，更名义。四年，以恒山王为帝，更名弘，以轵侯朝为恒山王（武、弘、朝亦所立名孝惠子，先封侯）。八年，高后崩，文帝立，坐非孝惠子诛。自立至诛凡三传八年。

济川　高后称制七年七月，立所名孝惠子平昌侯太为济川王。八年九月，文帝即位坐非孝惠子诛。

按：吕后剿除高皇侧室之子，三赵王皆不得其死，齐、代仅免，而独以其外孙张后之故。取他人子名为孝惠子，嗣帝位者二人，封王者五人，何其多也？然少帝稍长，则衔杀母之冤，坐废以死；强、不疑亦皆夭折；弘、朝、武、太皆见诛於事久论定之後。所谓非所据而据焉，不有天刑，必有人祸，竟何益哉？

鲁　高后称制元年，封鲁元公主子张偃为鲁王。八年诛诸吕，坐废为侯。自立至废凡八年。

汉初，诸侯王其颠末，见於太史公《秦楚之际月表》及班孟坚《异姓诸侯王表》。然有自立者，陈涉、武臣之徒是也；有为项王所立者，三秦、常山、九江之类是也；有高帝所立者，韩、彭之徒是也；有吕后所立者，禄、产及所名孝惠子是也。楚一也而有陈涉焉，有襄疆、景驹焉，有怀王焉，有项羽焉，有韩信焉。盖八年之间，楚凡五易姓也。赵一也而有武臣焉，有赵歇焉，有张耳焉，有吕禄焉，盖二十九年之间，赵凡四易姓也。燕一也而有韩广焉，有臧荼焉，有卢绾焉，有吕通焉，盖三十年之间，燕凡四易姓也。韩一也而有韩成焉，有郑昌焉，有韩信焉，盖四年之间，韩凡三易姓也。马、班二表只以各国谱其年世，而於其受封之异，易姓之殊，稍欠分别。故今叙秦、楚之际所立者六国，项王所立者十四国，高帝所立者八国，吕后所立者八国，而於五楚、四燕、四赵、三韩，叙其受封之本而各稽其兴废之岁月焉。又有亡而复封者，如张耳，项羽初封为常山王，後失国，汉再封为赵王；英布，项羽初封为九江王，後失国，汉再封为淮南王。盖人同而国异，凡再受封，故亦分而二之。至吴芮之自衡山王为长沙王，韩信之自齐王为楚王，则元未尝失国，再封不过迁徙，故不复再著云。

○西汉同姓皇子诸侯王

高祖昆弟子孙为王者凡二十国

楚　元王交，高祖同父少弟，从帝起兵入武关。六年，既废楚王信，分其地为二国，封交为楚王，王薛郡、东海、彭城三十六县，立二十三年薨，夷王郢客嗣。四年薨，子王戊嗣。立二十一年，谋反，兵败自杀。景帝立宗正平陆侯礼（元王宠子）奉元王後，是为文王。三年薨，子安王道嗣。二十二年薨，子襄王注嗣。十四年薨，子节王纯嗣。十六年薨，子延寿嗣。立三十二年，有罪，自杀，国除。楚凡八传一百三十五年。

代　高祖兄仲，六年，以雲中、雁门、代郡五十三县封为代王。七年，为匈奴所攻，弃国自归，废为郃阳侯。子濞、黥布反时，以沛侯为骑将，从破布军，乃立濞为吴王，王东阳、章郡、吴郡三郡五十三城。景帝三年谋反，兵败死，国除。代二年，吴四十二年。

齐　悼惠王肥，高祖微时外妇之子。六年，以七十城封肥为齐王。立十三年薨，子哀王襄嗣。立十一年薨，子文王则嗣。立十四年薨，无子，文帝怜悼惠王適嗣乏绝，乃分齐为六国，尽立前所封悼惠王子列侯见在者六人为王，杨虚侯将闾为齐王。立十一年，吴、楚反，坐阴通谋，自杀，谥孝王。景帝愍其无罪，复封其太子寿，是为懿王。二十三年薨，子厉王次昌立。四年为主父偃所构，自杀，无子，国除。齐凡六传七十六年。

城阳　景王章，悼惠王子也，以朱虚侯入宿卫。孝文二年，以诛诸吕功，割齐一郡封章为城阳王。二年薨，子共王喜立。三十三年薨，子项王延立。二十六年薨，子敬王义嗣。九年薨，子惠王武立。十一年薨，子荒王顺立。四十六年薨，子戴王恢嗣。八年薨，子孝王景嗣。二十四年薨，子哀王雲嗣。一年薨，无子，国绝，成帝复封雲兄俚为城阳王，王莽时绝。城阳凡十传一百八十六年。

济北　东牟侯兴居，齐悼惠王子。高后时入宿卫，与大臣迎立文帝。二年，割齐一郡封兴居为济北王。三年，谋反，兵败自杀。上悯济北王逆乱自灭，十五年，分齐为六国，尽封悼惠王诸子，复以安都侯志为济北王（亦悼惠王子）。复徙王菑川，地北齐。志立三十六年薨，谥懿王，子靖王建嗣。二十年薨，子项王遗嗣。三十五年薨，子思王终古嗣。二十八年薨，子考王尚嗣。五年薨，子孝王横嗣。三十一年薨，子怀王交嗣。六年薨，子永嗣，王莽时绝。济北兴居一年，懿王志以下八传一百七十四年。

济南　扐侯辟光，齐悼惠王子。孝文十五年，分王济南。孝景三年，同吴、楚反，坐诛，国除。凡十一年。

菑川　武城侯贤，齐悼惠王子。孝文十五年，分王菑川。孝景三年，同吴、楚反，坐诛，国除。凡十一年。

胶东　白石侯雄渠，齐悼惠王子。孝文十五年，分王胶东。孝景三年，同吴、楚反，坐诛，国除。凡十一年。

胶西　平昌侯卬，齐悼惠王子。孝文十五年，分王胶西。孝景三年，同吴、楚反，坐诛，国除。凡十一年。

班固赞曰："悼惠之王齐，最为大国。以海内初定，子弟少，惩秦孤立无藩辅，故大封同姓，以镇天下。时诸侯得自除御史大夫群卿以下众官，如汉朝，汉独为置丞相。自吴、楚诛後，稍夺诸侯权，左官附益阿党之法设（张晏曰："诸侯有罪，傅相不举奏，为阿党。"师古曰："皆新制律令之条也。左官，解在《诸侯王表》。附益，言欲增益诸侯王也。"）。其後诸侯唯得衣食租税，贫者或乘牛车。"

文帝六年，梁太傅贾谊上疏曰："夫树国必相疑之势，下数被其殃，上数爽其忧，甚非所以安上而全下也。今或亲弟谋为东帝，亲兄之子西乡而击，今吴又见告矣。天子春秋鼎盛，行义未过，德泽有加焉，犹尚如是，况莫大诸侯，权力且十此者乎？然而天下少安，何也？大国之王幼弱未壮，汉之所置傅相方握其事，数年之後，诸侯之王大抵皆冠，血气方刚，汉之傅相称病而赐罢，彼自丞尉以上遍置私人，如此有异淮南、济北之为耶？此时而欲为治安，虽尧舜不治。黄帝曰：'日中必彗，操刀必割。"今令此道顺而全安，甚易，不肯早为，已乃堕骨肉之属而抗刭之，岂有异秦之季世乎？其异姓负强而动者，汉已幸而胜之矣。又不易其所以然。同姓袭是迹而动，既有徵矣，其势尽又复然。殃旤之变，未知所移，明帝处之尚不能以安，後世将如之何？臣窃迹前事，大抵强者先反。长沙乃二万五千户耳，功少而最完，势疏而最忠，非独性异人也，亦形势然也。曩令樊、郦、绛、灌据数十城而王，今虽以残亡可也；令信、越之伦列为彻侯而居，虽至今存可也。然则天下之大计可知已。欲诸王之皆忠附，则莫若令如长沙王；欲臣子勿菹醢，则莫若令如樊、郦等；欲天下之治安，莫若众建诸侯而少其力，力少则易使。国小则亡邪心，令海内之势如身之使臂，臂之使指，莫不制从。诸侯之君不敢有异心，辐凑并进，而归命天子。割地定制，令齐、赵、楚各为若干国，使悼惠王、幽王、元王之子孙毕以次各受祖之分地，地尽而止。其分地众而子孙少者，建以为国，空而置之，须其子孙生者，举使君之。一寸之地，一人之众，天子无所利焉，诚以定治而已，如此则卧赤子天下之上而安，植遗腹，朝委裘，而天下不乱，当时大治，後世颂圣。陛下谁惮而久不为此？天下之势方病大瘇，一胫之大，几如腰，一指之大几如股，平居不可屈伸，一二指搐，身虑亡聊。失今不治，必为痼疾，後虽有扁鹊，不能为已。病非徒瘇也，又苦跖盭。元王之子，帝之从弟也，今之王者，从弟之子也。惠王之子，亲兄子也，今之王者，兄子之子也。亲者或无分地以安天下，疏者或制大权以偪天子，臣故曰："非病瘇也又苦〈足炙〉盭可痛哭者，此病是也。"

按：孝文之时，山东之国，齐七十二城，楚四十城，吴五十城，晁错所谓封三庶孽，分天下半是也。三国之中，齐为尤大，悼惠王复子多而材。吕氏之乱，哀王襄欲举兵西向，则关中为之震恐，且有自帝之谋。其弟朱虚、东牟且将为内应，幸诸吕已诛，文帝正位，而其谋遂寝。然则帝即位之後，诸侯之势疏而逼，地大而可忌者，莫如齐吴楚而齐、尤、楚，而齐帝尤甚，帝之虑岂不及此？故虽尽复吕后所夺齐地，而即割其二郡以王城阳、济北，逮济北以构逆诛，文王绝世，则尽以齐地分王悼惠之六子，即贾谊所谓"各受其祖之分地，地尽而止，天子无所利焉"者也。及孝景之时，吴、楚为逆，悼惠王之子孙所谓六王者，皆预其谋，然俱以国小兵弱，故齐与济北虽预密谋而终不敢发，胶东、胶西、济南、菑川仅能出兵围齐，及汉兵出，则各已溃散。吴、楚既无钜援，宜其速败。使齐地不早分，以一壮王全据七十二城之甲兵，与吴、楚合从西向，汉之忧未艾也，孰谓谊言不见用，而文帝为无谋哉？

荆　将军刘贾，高祖从父弟，为将有功，六年，以故东阳郡、鄣郡、吴郡（东阳，今下邳。鄣，丹阳。吴郡，会稽也）五十三县立贾为荆王。十一年，黥布反，击荆，贾弗胜，为布所杀。无後，国除。荆凡六年。

淮南　厉王长，高祖少子。十一年，淮南王布反，上击灭之，乃立长为淮南王。文帝六年，坐故反，废死。十二年，上分淮南故地立厉王三子，以阜陵王安为淮南王。武帝元狩元年，坐谋反，自杀。国除为九江郡。淮南凡再传，长二十二年，安四十二年，共六十四年。

衡山（後为济北）安阳侯勃，淮南厉王子。文帝十二年，分淮南地，以勃为衡山王。孝景三年，吴、楚反，以书招勃，勃不应，景帝嘉之，徙为济北王。立十四年薨，谥贞王，子式王胡嗣。五十四年薨，子宽嗣。十二年，有罪，自杀。国除为泰山郡北安县。衡山凡三传共八十年。

庐江（後为衡山）阳周侯赐，淮南厉王子。文帝十二年，分淮南地，以赐为庐江王，後徙为衡山王。立三十三年，坐谋反，自杀。

赵　隐王如意，高帝子。九年立。凡四年为吕太后所杀，亡後。

共王恢，高帝子。十一年，诛彭越，立恢为梁王。立凡十六年，高后七年，徙王赵，其年自杀，无後。

幽王友，高帝子。十一年，立为淮阳王。赵隐王如意死，孝惠元年，徙王赵。立十年幽死。孝文即位立，幽王子遂为赵王。立二十六年，孝景时，与吴、楚谋反败，自杀，国除。赵凡四王五十六年。

河间　文帝二年，以赵之河间郡立赵幽王次子辟疆为河间王，立十三年薨，谥文王，子哀王福嗣。一年薨，无子，国除。河间再传凡十四年。

燕　灵王建，高帝子。十一年，燕王卢绾亡入匈奴。明年，立建为燕王。立十五年薨，吕后杀其子，无後。

琅琊（後为燕）营陵侯刘泽，高祖从祖昆弟也。以击陈豨有功，高后七年，封为琅琊王。文帝元年，徙泽为燕王，复以琅琊归齐。二年薨，谥敬王，子康王嘉嗣。九年薨，子定国嗣位。四十二年有罪，自杀，国除。凡三传五十三年。

文帝子孙为王者凡七国

代（後为梁）孝王武，景帝同母弟。孝文二年，立为代王。十二年，徒为淮阳王。十三年，徙为梁王。立三十五年薨，景帝分梁为五国，尽立孝王男五人为王。太子买嗣。十年薨，子平王襄嗣。立四十年薨，子项王无伤嗣。十一年薨，子敬王定国嗣。四十年薨，子夷王遂嗣。六年薨，子荒王嘉嗣。十五年薨，子立嗣。二十七年，元始中，坐与平帝外家卫氏交通，王莽奏废为庶人，自杀，国除。梁凡八传一百八十四年。

太原（後为代）孝王参，文帝诸姬子。二年，封太原王。四年，徙为代王，并得太原，都晋阳如故。十七年薨，子共王登立。二十九年薨，子刚王义立。元鼎中，徙代王清河。四十年薨，子顷王汤立。二十四年薨，子牟立，三年坐淫乱，废为庶人，国除。凡五传一百一十三年。元始二年，封孝王元孙之子如意为广宗王。立七年，王莽时绝。

梁　怀王楫，文帝少子。二年，封梁王，立十年，入朝堕马死，无子，国除。

文帝十一年，贾谊上疏曰："陛下即不定制，如今之势，不过一传再传，诸侯犹且人恣而不制，豪植而大强，汉法不得行矣。陛下所以为藩捍及皇太子之所恃者，唯淮阳、代二国耳。代，北边匈奴，与强敌为邻，能自完则足矣；而淮阳之比大诸侯，仅如黑子之著面，適足以饵大国而不足以有禁御。方今制在陛下，制国而令子適足以为饵，岂可谓工哉！臣之愚计，愿举淮南地以益淮阳，而为梁王立後，割淮阳北边二三列城与东郡以益梁。不可者，可徙代王而都睢阳。梁起於新郪以北著之河，淮阳包陈以南揵之江，则大诸侯之有异心者，破胆而不敢谋。梁足以捍齐、赵，淮阳足以禁吴、楚，陛下高枕，终无山东之忧矣，此二世之利也。当今恬然，適遇诸侯之皆少，数岁之後，陛下且见之矣。夫秦日夜苦心劳力以除六国之祸；今陛下力制天下颐指如意，高拱以成六国之祸，难以言智。苟身无事，畜乱速旤，孰视而不定，万年之後，传之老母弱子，将使不宁，不可谓仁。"帝於是从谊计，徙淮阳王武为梁王，北界泰山，西至高阳，得大县四十馀城。

先公曰："谊之意甚勤，而谋甚忠矣。虽然，此不过以亲疏为强弱耳。疏者难防，亲者可倚，固也。然今日之疏，本前日之亲，今日之亲，又他日之疏也。不以德义相维，而专以亲戚相制，岂得为万世之良策乎？亲以宠裕鄩蛴秩缰昜危　高皇帝立诸子，一传文帝，而高帝诸子已足为文帝忧，帝又专以大城名都畀其子孙，将不复为後人忧乎？"

济川　垣邑侯明，梁孝王次子。孝王薨，景帝分梁立明为济川王。立七年，有罪，废为庶人，国除。

济东　彭离，梁孝王子。孝王薨，分梁地王之。立二十九年，有罪，废为庶人，国除。

山阳　哀王定，亦梁孝王子。孝王薨，分梁地王之。立九年薨，无子，国除。

济阴　哀王不识，亦梁孝王子。孝王薨，分梁地王之。立二年薨，无子，国除。

景帝子孙为王者凡十七国

河间　献王德，景帝子。二年封，立二十六年薨，子共王不害嗣。四年薨，子刚王堪嗣。十二年薨，子顷王授嗣。十七年薨，子孝王庆嗣。四十三年薨，子元嗣。十七年，坐淫乱残贼废，国除。成帝建始元年，立元弟良为河间王。二十七年薨，谥惠王，子尚嗣，王莽时绝。凡八传百六十年。

临江　哀王阏，景帝子。二年封，立三年薨，无子，国除。

闵王荣，景帝子。前四年立为皇太子，四岁废为临江王，坐侵庙僡地，自杀，无子，国除。

鲁　恭王馀，景帝子。前二年封为淮阳王。吴、楚反破後，徙王鲁。立二十八年薨，子安王光嗣。四十年薨，子孝王庆忌嗣。三十七年薨，子顷王劲嗣。二十八年薨，子文王晙嗣。十八年薨，无子国除。哀帝建平三年，立顷王子晙弟闵为鲁王，王莽时绝。凡六传一百六十四年。

江都　易王非，景帝子。以前二年立为汝南国吴、楚反，讨平之，徙王江都治故吴国。二十七年薨，子建嗣。六年，坐淫乱，残酷不道，自杀。国除为广陵郡。

胶西　于王端，景帝子。以前三年封立，四十七年薨，无子。国除为胶西郡。

赵　敬肃王彭祖，景帝子。以前二年封广川王。赵王遂反破後，徙王赵。立六十三年薨。子顷王昌嗣。十九年薨，子怀王尊嗣。五年薨，无子，国绝二岁。宣帝立尊弟高为哀王。数月薨，子共王充嗣。五十六年薨，子隐嗣。十九年，王莽时绝。凡六传一百六十二年。

平千（今广平）武帝以亲亲故，立赵敬肃王小子偃为平千王，十一年薨，为顷王，子缪王元嗣。二十五年薨，有司奏其罪，国除。凡再传三十六年。

中山　靖王胜，景帝子。以前三年封，立四十三年薨，子哀王昌嗣。一年薨，子康王昆侈嗣。二十一年薨，子顷王辅嗣。四年薨，子宪王福嗣。十七年薨，子怀王循嗣。十五年薨，无子，绝四十五岁，成帝鸿嘉二年复立宪王弟孙利乡侯子雲客为广德夷王。二年薨，无子，绝十四岁，哀帝复立雲客弟广汉为广平王。四年薨，无後，平帝元始元年，立广川惠王曾孙伦为广德王，奉靖王後。立九年，王莽时绝。凡九传一百一十六年。

长沙　定王发，景帝子。前三年封，二十八年薨，子戴王庸嗣。二十七年薨，子顷王鲋鮈嗣。十七年薨，子刺王建德嗣。三十四年薨，子炀王旦嗣。二年薨，无子绝。元帝初元三年立旦弟宗，是为孝王。五年薨，子鲁人嗣。四十八年，王莽时绝。凡七传一百六十一年。

广川　惠王越，景帝子。以中二年封，十三年薨，子缪王齐嗣。四十四年薨，子去嗣立。二十二年坐残酷废，自杀国除。後四岁，宣帝复立去兄文。二年薨，子海阳嗣。十五年，坐罪废，国除。平帝元始二年复立戴王弟子瘉为广德王，奉惠王後。二年薨，子赤嗣。七年，王莽时绝。凡七传一百零五年。

胶东　康王寄，景帝子。中二年封，立三十八年薨，子哀王贤嗣。十五年薨，子戴王通平嗣。二十四年薨，子顷王音嗣。五十四年薨，子共王授嗣。十四年薨，子殷嗣。二十三年，王莽时绝。凡六传一百五十八年。

六安　胶东康王寄少子庆，爱幸，寄常欲立之。寄薨，上怜之，立庆为六安王，王故衡山地（寄母王夫人即武帝母王太后之妹，寄於上最亲）。立三十八年薨，子夷王禄嗣。十年薨，子缪王定嗣。二十二年薨，子顷王光嗣。二十七年薨，子育嗣，三十三年，王莽时绝。凡五传一百三十年。

清河　哀王乘，景帝子。中三年封，立十二年薨，无子，国除。

常山　宪王舜，景帝子。中五年立，三十三年薨，子勃嗣。数月坐罪废，国除。

真定　顷王平，常山宪王之子。宪王薨，太子坐罪废，天子以宪王最亲（母亦王夫人），闵其灭国，乃以三万户封平为真定王。立二十五年薨，子烈王偃立。十八年薨，子孝王由立。二十二年薨，子安王雍立。二十六年薨，子共王普立。十五年薨，子阳立，十六年，王莽时绝。凡六传一百三十三年。

泗水　思王商，亦常山宪王子，与真定王同时封，立十二年薨，子哀王安世立。十年薨，无子，武帝立其弟贺，是为戴王。立二十二年薨，子勤王暖立。三十九年薨，子戾王骏立。三十一年薨，子靖立，十九年，王莽时绝。凡六传一百三十三年。

武帝子孙王者凡六国

齐　怀王闳，武帝子。元狩六年封，立八年薨，无子国除。

燕　刺王旦，武帝子。元狩六年封，立三十七年，坐谋反，自杀，国除。

广阳　顷王建，燕刺王旦太子。旦反，赦为庶人。宣帝即位，乃封建为广阳王，立二十九年薨，子穆王舜嗣。二十一年薨，子思王璜嗣。二十年薨，子嘉嗣。十二年，王莽时绝。凡四传八十二年。

广陵　厉王胥，武帝子。元狩六年立，六十四年，坐诅祝上，自杀，国除。後七年，宣帝复立胥太子霸，是为孝王。十三年薨，子共王意嗣。三年薨，子哀王护嗣。十六年薨，无子绝。成帝复立孝王子守，是为靖王。立二十年薨，子宏嗣。三年，王莽时绝。凡六传一百一十九年。

高密　哀王弘，广陵厉王小子。宣帝本始元年封为高密王，八年薨，子顷王章嗣。三十四年薨，子怀王宽嗣。十一年薨，子慎嗣。二十九年，王莽时绝。凡四传八十二年。

昌邑　哀王髆，武帝子。天汉四年立，十一年薨，子贺嗣。十三年，昭帝崩，无嗣，徵典丧，即皇帝位，二十七日，以淫乱废归故国，赐汤沐千户，国除为山阳郡。凡再传一十四年。

宣帝子为王者凡四国

淮阳　宪王钦，宣帝子。元康三年封，立三十六年薨，子文王元嗣。二十六年薨，子縯嗣。九年，王莽时绝。凡三传七十一年。

楚　孝王嚣，宣帝子。甘露二年立为定陶王，三年徙王楚。二十八年薨，子怀王文嗣。一年薨，无子，国绝。成帝复立文弟平陆侯衍，是为思王。二十一年薨，子纡嗣。十年，王莽时绝。凡四传六十年。

东平　思王宇，宣帝子。甘露二年封，立三十三年薨，子炀王雲嗣。十六年，坐息夫躬告祝诅废，自杀，国除。元始元年，立雲子开明为东平王。三年薨，无子，复立开明兄信子匡为东平王。王莽居摄，东郡太守翟义举兵立信为天子。兵败，为莽所灭。凡四传五十一年。

中山　哀王竟，宣弟子。初元二年立为清河王，三年，徙中山，立十三年薨，无子，国除。

元帝子为王者凡二国

定陶　共王康，元帝子。元光三年，立为济阳王，八年，徙为山阳王。八年，徙王定陶。十九年薨子欣嗣。十五年，成帝徵为皇太子。成帝崩，即位，是为哀帝。成帝立楚思王子景为定陶王，奉共王後。哀帝追尊共王为共皇，置寝庙京师，乃徙定陶王景为信都王。十三年，王莽时绝。凡三传四十七年。

中山　孝王兴，元帝子。建昭二年封为信都王，十四年，徙中山。三十年薨，子偅嗣。七年，哀帝崩，无子，徵中山王偅入即位，是为平帝。立东平思王孙桃乡顷侯子成都为中山王，奉孝王祀。八年，王莽时绝。凡三传四十五年。汉诸侯王金玺盭绶。

诸侯王朝见天子，汉法凡当四见。始到，入小见；到正月朔旦，奉皮荐璧玉贺正月，法见；後三日，为王置酒，赐金钱财物；後二日，复入小见，辞去。凡留长安不过二十日。小见者，燕见於禁门内，饮於省中，非士人所得入也。梁孝王西朝，因留，且半岁。入与人主同辇，出与同车。示风以大言而实不与，令出怨言，谋畔逆，乃随而忧之，不亦远乎！非大贤人不知退让。今汉之仪法，朝见贺正月者，常一王与四侯俱朝见，十馀岁一至。今梁王常比年入朝见，久留。鄙语曰"骄子不孝"，非恶言也。

右，褚先生为郎时，闻於宫殿中老郎吏好事者之语，然足以见汉诸王朝见之典云。

景帝中五年，令诸侯王不得复治国，天子为置吏。

武帝初即位，大臣惩吴、楚七国行事，议者多冤晁错之策，皆以诸侯连城数十泰强，欲稍侵削，数奏暴其过恶。诸侯王自以骨肉至亲，先帝所以广封连城，犬牙相错者，为磐石宗也。今或无罪为臣下所侵辱，有司吹毛求疵，笞服其臣，使证其君，多自以侵冤。建元三年，代王登、长沙王发、中山王胜、济川王明来朝，天子置酒，胜闻乐声而泣。问其故，胜对曰："臣闻悲者不可为絫欷，思者不可为叹息。故高渐离击筑易水之上，荆轲为之低而不食，雍门子壹微吟，孟尝君为之於邑。今臣心结日久，每闻幼眇之声，不知涕泣之横集也。夫众嘘漂山，聚蚊成雷，朋党执虎，十夫挠权，是以文王拘於羑里，孔子厄於陈、蔡，此乃烝庶之成风，增积之生害也。臣身远与寡，莫为之先，众口烁金，积毁销骨，丛轻折轴，羽翮飞肉，纷惊逢罗，潸然出涕。臣闻白日晒光，幽隐皆照；明月耀夜，蚊蝱宵见。然雲烝列布，查冥昼昏；尘埃抪覆，昧不见泰山。何则？物有蔽之也。今臣雍阏不得闻，谗言之徒蜂生，道辽路远，曾莫为臣闻，臣窃自悲也。臣闻社鼷不灌，屋鼠不熏。何则？所託者然也。臣虽薄也，得蒙肺腑，位虽卑也，得为东藩，属又称兄。今群臣非有葭莩之亲，鸿毛之重，群居党议，朋友相为，使夫宗室摈却，骨肉冰释。斯伯奇所以流离，比干所以横分也。"《诗》云'我心忧伤，惄焉如捣；假寐永叹，惟忧用老；心之忧矣，疢如疾首。'臣之谓也。"具以吏所侵闻。於是上乃厚诸侯之礼，省有司所奏诸侯事，加亲亲之恩焉。其後更为主父偃谋，令诸侯以私恩自裂地分其子弟，而汉为定制封号，辄别属汉郡。汉有厚恩，而诸侯稍自分析弱小云。

班固《诸侯王表序》曰："汉兴之初，海内新定，同姓寡少，惩戒亡秦孤立之败，於是剖裂疆宇，二等之爵（项羽曰："汉封功臣，大者王，小者侯也。"）。功臣侯者百有馀邑，尊王子弟，大启九国（师古曰："九国之数在下也。"）。自雁门以东，尽辽阳，为燕、代（师古曰："辽阳，辽水之阳也。"）。常山以南，大行左转，渡河、济，渐於海，为齐、赵（师古曰："大行，山名也。左转，亦谓自大行而东也。渐，入也，一曰浸也。行音胡郎反。渐音子廉反。亦读如本字。"）。榖、泗以往，奄有龟、蒙，为梁、楚（晋灼曰："《水经》云泗水出鲁卞县。"臣瓒曰："榖在彭城，泗之下流为榖水。"师古曰："奄，覆也。龟、蒙，二山名。"）。东带江、湖，薄会稽，为荆吴（文颖曰："即今吴也。高帝六年为荆国，十年更名吴。"师古曰："荆吴，同是一国也。"）。北界淮濒，略庐、衡，为淮南。（师古曰："濒，水涯也，音频，又音宾。庐、衡，二山名也。"）波汉之阳，亘九嶷，为长沙（郑氏曰："波音陂泽之陂"。孟康曰："亘，竟也，音古赠反。"师古曰："波汉之阳者，循汉水之往也。水北曰阳。波音彼皮反，又音彼几反。九嶷，山名，有九峰，在零陵营道。嶷音疑。"）。诸侯比境，周币三垂，外接胡越（师古曰："比谓相接次也。三垂，谓北东南也。比音频寐反。"）。天子自有三河、东郡、颍川、南阳（师古曰："三河、河东、河南、河内也。"）。自江陵以西至巴蜀，北自雲中至陇西，与京师内史凡十五郡，公主、列侯颇邑其中（师古曰："十五郡中又往往有列侯、公主之邑。"）。而藩国大者夸州兼郡，连城数十（师古曰："夸音跨。"），宫室百官同制京师，可谓挢枉过其正矣（师古曰："挢与矫同。枉，曲也。正曲曰矫。言矫秦孤立之败而大封子弟，过於强盛，有失中也。"）。虽然，高祖创业，日不暇给，孝惠享国又浅，高后女主摄位，而海内晏如（师古曰："晏如，安然也。"），亡狂狡之忧，卒折诸吕之难，成太宗之业者，亦赖之於诸侯也。然诸侯原本以大，末流滥以致溢，小者淫荒越法，大者暌孤横逆，以害身丧国（师古曰："《易　暌卦》九四爻辞曰'暌孤，见豕负涂'。暌孤，乖刺之意。"）。故文帝采贾生之议分齐、赵，景帝用晁错之计削吴、楚。武帝施主父之策，下推恩之令，使诸侯王得分户邑以封子弟，不行黜陟而藩国自析。自此以来，齐分为七（师古曰："谓齐、城阳、济北、济南、淄川、胶西、胶东是也）。"，赵分为六（师古曰："谓赵、平原、真定、中山、广川、河间也。"），梁分为五（师古曰："谓梁、济川、济东、山阳、济阴也。"）。淮南分为三（师古谓淮南、衡山、庐江）。皇子始立者，大国不过十馀城。长沙、燕、代虽有旧名，皆亡南北边矣（如淳曰："长沙之南更置郡，燕、代以北更置缘边郡。其所有饶利、兵马、器械，三国皆失之也。"）。景遭七国之难，抑损诸侯，减黜其官（师古曰："谓改丞相曰相，省御史大夫、廷尉、少府、宗正、博士，损大夫、谒者诸官长丞员等也。"）。武有衡山、淮南之谋，作左官之律（服虔曰："仕於诸侯为左官，绝不得使仕於王朝也。"应劭曰："人道上右，今舍天子而仕诸侯，故谓之左官也。"师古曰："左官犹言左道也。皆僻左不正，应说是也。汉时依上古法，朝廷之列以右为尊，故为降秩为左迁，仕诸侯为左官也。"），设附益之法（张晏曰："律郑氏说，封诸侯过限曰附益。或曰阿媚王侯，有重法也。"师古曰："附益者，盖取孔子云'求也为之聚敛而附益之'之义也，皆背正法而厚於私家也。"），诸侯惟得衣食租税，不与政事。至於哀、平之际，皆继体苗裔，亲属疏远（师古曰："言非始封之君，皆其後裔也，故於天子益疏远矣。"），生於帷墙之中，不为士民所尊，势与富室亡异。而本朝短世，国统三绝（师古曰："谓成、哀、平皆早崩，又无继嗣。"），是故王莽知汉中外殚微，本末俱弱（师古曰："殚，尽也，音单。"），亡所忌惮，生其奸心；因母后之权，假伊、周之称，颛作威福庙堂之上，不降阶序而运天下（师古曰："序谓东西厢。"）。诈谋既成，遂据南面之尊，分遣五威之吏，驰传天下，班行符命。汉诸侯王厥角[A15J]首（应劭曰："厥者，顿也。角者，额角也。稽首，首至地也。言王莽渐渍威福日久，亦值汉之单弱，王侯见莽篡弑，莫敢怨望，皆顿角稽首至地而上其玺绶也。"晋灼曰："厥犹竖也，叩头则额角竖。"师古曰："应说是也。[A15J]与稽同。"），奉上玺韍，惟恐在後（师古曰："韍音弗，玺之组也。"），或乃称美颂德，以求容媚，岂不哀哉！是以究其终始强弱之变，明监戒焉。"

汉兴，设爵二等，曰王曰侯。皇子而封为王者，其实古诸侯也，故谓之诸侯王。王子封为侯者，谓之诸侯。群臣异姓以功封之，谓之风侯。大者不过万家，小者五六百户，以为差降。古分土而无分民，自汉始分民，而诸王国皆连城数十，逾於古制。其诸侯功德优盛，朝廷所敬异，有赐特进者，其位在三公下；其次，列侯有功德，天子命为诸侯者，谓之朝侯，其位次九卿下。皆平冕文衣，侍祠郊庙。其称侍祠侯者，但侍祠而无朝位。其非朝侯、侍祠，而以下土小民，或以肺腑宿亲若公主子孙，或奉先侯坟墓在京师者，亦随时见会，谓之猥诸侯。凡诸王侯，皆金玺盭绶（古者印玺通名，今则尊卑有别。《汉旧仪》云："诸侯王金印，黄金索驼钮，文曰玺，谓刻曰某王之玺，赤地绶。列侯黄金印，龟钮，文曰某侯之印，紫绶。"）。掌治其国。王常冠远游冠，绶五采而多朱。自称曰寡人，教曰令。凡诸侯王官，其傅为太傅，相为丞相。又有御史大夫、诸卿，皆秩二千石，百官皆如汉朝。汉朝惟为置丞相，其御史大夫以下皆自置之。及七国作乱之後，景帝惩之，遂令诸侯王不得治民，令内史治之。改丞相曰相，省御史大夫、廷尉、少府、宗正、博士官。武帝改汉内史、中尉、郎中令之名（内史为京兆尹，中尉为执金吾，郎中令为光禄勋），而王国如故，员职皆不得自置。又令诸王得推恩封子弟为列侯，於是齐分为七，赵分为六，梁分为五，淮南分为三。又令诸侯十月献酎金，不如法者，国除。其县邑皆别属他郡。千户置家丞，不欲者听之。作左官之律，附益之法。自後诸侯王唯得衣食租税。至成帝绥和元年，省内史，更令相治民（大司空何武奏罢内史，相如太守，中尉如都尉，参职。是後中尉争权，与王相奏，常不和），太傅但曰傅（《史记》："梁孝王，景帝母弟，窦太后少子。筑东苑，方三百馀里。为複道，自宫连属於平台四十馀里。赐天子旌旗，千乘万骑，拟於天子，出跸入警。招延四方豪杰，山东游士莫不至焉。"又曰："河间献王，景帝子也。好儒学，被服造次必於儒者，山东诸儒多从之游。"）。汉初，论功封列侯者，凡百四十有三人（萧何为冠）。外戚与定天下，侯者二人。凡列侯，金印紫绶，大者食县，小者食乡、亭，得臣所食吏民。凡皇帝之女为公主。皆列侯尚之（周制，王姬下嫁於诸侯，以同姓诸侯主之。公者，诸侯之尊称，故谓之公主。後汉荀爽上疏曰："汉承秦法，设尚主之仪，以妻制夫，以卑临尊者，宜改尚主之制，以称乾坤之性。"）。王国有傅（掌辅导王，初曰太傅，後除"太"字。《史记》曰："贾谊为梁怀王太傅，王堕马死，无後。贾生自伤为傅无状，哭泣岁馀亦死。"）、相（主统众官。後省内史，而相理民如郡太守。《史记》曰："曹参相齐，闻胶西有盖公，善治著黄老言，乃厚请之。盖公曰：'治道贵清净，清净民自定。'参用其术，齐国安集。及入为汉相，属其後相曰：'以齐狱市为寄，慎勿扰也。夫狱市者，所并容也，今若扰之，奸人安所容乎？吾是以先之也。'"又曰："石庆为齐相，举国皆慕其家行，不言而齐国大治，为立石相社也。"）、内史（治国民）、中尉（掌武事）、郎中令（秩于石，墨绶）、仆（本曰太仆，改曰仆，墨绶）、文学（《宋志》云："前汉王国巳置文学。"）、大司农、卫士长、太仓长（齐善医淳于意为之）。列侯国亦有相（改所食国令长为之。汉初，侯王有丞相，兼有相国。按《史记》，周勃破燕王卢绾，得相国一人，丞相二人。景帝省之），馀略与王国同。公主有公令、门尉，其有赐重封者（张晏曰："重封，益禄也。"臣瓒曰："增封。"颜师古曰："重封，谓加二号耳。"）。成帝鸿嘉三年，诏七大夫以上皆令食邑（秦本制，列侯乃得食邑。七大夫即公大夫），非七大夫以下皆复其身及户勿事（一户之内皆不徭赋）。是岁，又令吏民得买爵，贾级千钱。








○舜祠表

有唐乙巳岁，使持节道州诸军事守道州刺史元结，以虞舜葬於苍梧九疑之山，在我封内，是故申明前诏，立祠於州西之山南，已而刻石为表。於戏！孔氏作《虞书》，明大舜德及生人之至，则大舜於生人，宜以类乎天地；生人奉大舜，宜万世而不厌。考大舜南巡之年，时已一百一十二岁矣。自中国至苍梧，亦几有万里。苍梧山谷，深险可惧，帝竟入而不回。至今山下之人，不知帝居之宫、帝葬之陵。呜呼！在有虞氏之世，人民可夺其君耶？人民於大舜，能忘而不思耶？何为来而不归？何故死於其山？吾实惑而作表。来者游於此邦，登乎九疑，谁能不惑也欤。


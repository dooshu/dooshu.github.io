◇上疏请修学校

夫治化之本，在於正人伦。人伦之正，存乎设庠序。庠序设而五教明，则德化洽通，彝伦攸叙，有耻且格也。父子兄弟夫妇长幼之序顺，而君臣之义固矣。《易》所谓正家而天下定者也。故圣王蒙以养正，少而教之，使化沾肌骨，习以成性，有若自然，日迁善远罪，而不自知。行成德立，然後裁之以位，虽王之嫡子，犹与国子齿，使知道而後贵。其取才用士，咸先本之於学。故《周礼》，乡大夫「献贤能之书於王，王拜而受之。」所以尊道而贵士也。人知士之所贵，由乎道存。则退而修其身，修其身以及其家，正家以及於乡，学於乡以登於朝。反本复始，各求诸己，敦素之业著，浮伪之道息，教使然也。故以之事君则忠，用之莅下则仁，即孟轲所谓「未有仁而遗其亲，义而後其君者也」。

自顷皇纲失统，礼教陵替，颂声不兴，於今二纪，《传》曰：「三年不为礼，礼必坏，三年不为乐，乐必崩。」而况如此其久者乎？先进渐忘揖让之容，後生唯闻金革之响，干戈日寻，俎豆不设，先王之道弥远，华伪之风遂滋，非所以习民靖俗，端本抑末之谓也。殿下以命世之资，属当倾危之运，礼乐征伐，翼成中兴，将涤秽荡瑕，拨乱反正。诚宜经纶稽古，建明学校，阐扬六艺，以训後生，使文武之道，坠而复兴。方今《小雅》尽废，戎虏扇炽，节义陵迟，国耻未雪。忠臣义士，所以扼腕拊心，礼乐政刑，当并陈以俱济者也。苟礼义胶固，纯风载洽，则化之所陶者广，而德之所被者大，义之所属者深，而威之所震者远矣。由斯而进，则可朝服济河，使帝典阙而复补，王纲弛而更张，饕餮改情，兽心革面，揖让而蛮夷服，缓带而天下从，得乎其道者，岂难也哉。故有虞舞干戚而三苗化，鲁僖作泮宫而淮夷平，桓、文之霸，皆先教而後战。今若聿遵前典，兴复教道，使朝之子弟，并入於学，立德出身者咸习之而後通。德路开而伪涂塞，则其化不肃而成，不严而治矣。选明博修礼之士以为之师，隆教贵道，化成俗定，莫尚於斯也。（《宋书·礼志》一：建武初，骠骑将军王导上疏；又《晋书·王导传》作上书，有删节。）


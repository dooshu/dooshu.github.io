○大唐纪功颂（并序）

若夫元功攸宰，丕业光於帝先；神用斯冲，峻道辉於象外。至於炯诫千祀，昭训百王，则有彫金扬不朽之基，镂玉启无疆之迹。而孤泉师律，旌德之范未章；畴野兵钤，铭徽之典犹阙。乘巢革夏，恧先觉於丹碑；济鲔戡殷，媿生知於翠碣。惟睿之失，其大者欤！自否运辞炎，垫宇之灾梗极；馀灵泣素，稽霄之浸滔天。风夏癸以昏初，则忠良既逐；政殷辛之虐往，则邦国斯悴。縠霏黄而雾地，下黩方祗；绳乱赤而雨天，上墋圆象。人怨神怒，语亡之兆遽彰；众叛亲离，规存之谋遂爽。月弓宵而空桂，则蚀屡金波；星箭夕而奔榆，则妖飞玉弩。尘埋五岳，见陵谷之迁移；水竭百川，睹江湖之腾沸。鼎已问於轻重，裂周纲者七雄；德遂寝於休明，绝秦纲者几国。天工是代，紫庭无享覜之宾；神道克恭，元冕乏郊禋之辟。故以邹瀛眇眇，同结向隅之悲；亥迹茫茫，共轸推沟之怨。妖精紊象，宝库延灾。萃绿林者烟霏，屯黑山者雾合。战龙于野，则乱起干戈；飞鸿在陆，则害生戎马。

先文皇帝悯黎元之已燎，救焚洪焰之炉；悼品物之将沦，拯溺横流之澨。握宝符於代北，肇建丹旗；剖神珠於汉东，方捴白羽。运五材而杖顺，阴阳未测；悬两耀而龚行，幽明叶契。而武关先入，楚猴之暴未诛；渐台虽覆，蜀龟之声犹振。王充盗移凤扆，诖误伊瀍；窦德假署龙官，虔刘赵魏。同恶相济，共为唇齿。先帝威（阙一字）有截，思入无方。穷幽测神，研几作圣。薛公三策，明出下科；陈相六奇，悬符上略。亲御姬钺，问罪晋京。墨守屡殚，般攻益赡。凿修（阙一字）之壤，举覆匮而成山；引曲洛之波，沃滥觞而为沼。飞冲业业，降临负户之危；长隧悠悠，上窥析骸之急。奔鲸之穴，染锷非遥；封犭希之林，倒戈斯在。

建德驱白波之众，济马颊之津；据青犊之资，践牛口之谷。吞沙石而贾勇，召风雨而成枭，图解邺城之围，规降上党之守。蜂飞万旅，猬起千群，竭汜水之洪流，褫岯山之崇堵。羽书狎至，驲遽交驰，夕照赵烽，晨惊鲁柝。於时谋臣钳口，息其请箸之谈；猛将含牙，弭其穿札之气。或请退师函谷，以避前锋；或请反旆崤陵，以图后举。先帝乃谓诸将曰：本欲先定瀍东，次平河朔，今既远投天网，自取膏原，建德若擒，王充必败。虢亡虞灭，理有固然；韩并魏从，义无或爽。天实赞我，不可失乎，兵道尚奇，属斯举也。牵裾之议，践幕庭而局影；断鞅之规，望辕门而（阙一字）息。独决神衷，总排舆诵。留偏裨之将，分拒王城；引趫武之师，移和制邑。荣波远派，遥疏官渡之滨；广武斜临，迥据成皋之险。严闉概日，巨防陵云。寰中逐鹿之郊，宇内（阙二字）之地。兴亡之道，楚汉之迹犹存；得丧之途，曹袁之基未泯。以代藩之贵，均士伍之劳；处唐侯之尊，等更徭之膳。越醪霑惠，赴白刃以求仁；楚纩衔恩，捐苍璧而取义。乃率数百骑，入其境五十馀里，观其部列，摩垒而旋。於是丑类相奔，凶渠竞进，短兵交战，长围亟合。望柘弧而尽殪，类棋布於中原；应萧斧而咸摧，若星罗於平隰。仅而获反，（阙一字）无一焉。（阙一字）夫赵主入秦昭之关，事从权免；晋后察王敦之垒，道以诈全。业蹈往辰，功优昔载。

自是锋芒遂衄，钲鼓载衰，夺林父之心，破姜维之胆。退归漳滏，恐天讨之乘奔；远（阙一字）轘辕，惧王师之兼弱。深沟板渚，敛辔车关。数十罪而不惊，示三驱而未款。乃休牛洛汭，蹔息桃林之墟；牧马河阳，聊驾襄城之野。樵苏已远，虚月叠以招兵；雉堞不修，偃日羽而延寇。建德深然楚间，不疑秦谍，空峭壁以径前，沈轻舟而直进。先帝勒兵背水，列骑依山，光流阙巩之甲，声振武安之瓦。神规岳镇，未许代御之辞；圣略川凝，无受致师之请。欲战不可，求反无路，肇自霞初，迄於景晏。汤风烂石，溽暑流金，赢粮不从，壶浆莫继。思仇饷於葛野，想蠲渴於梅林，齐侯绝华泉之游，楚将无谷阳之饮。穷鱼失水，望清汉而摧鳞；暍乌倾巢，仰曾天而折翮。

先帝别命旌麾，以乘其背；亲当矢石，以击其心。表里夹攻，远迩同至。始见开行迹雁，分彼阵以弱其锋；终乃合势形蛇，离敌众而孤其力。冀马追风彩桃花而翼路，燕犀夺日辉若枝而镜野。摐金愤关陇之气，凌险若夷；浴铁惋熊罴之心，陷坚如朽。应龙画角，百川为之震荡；灵鼍制鼓，九镇所以倾颓。投石蒙轮，霜映彫戈之末；翘关拔距，电流文剑之端。举长篲以布新，卷崩云以祛祲。攻虚匪实，尘靡藉於曳柴，击众以寡，火无劳於结燧。俘虏十馀万，斩首三千级，生擒建德，徇於城下。靦颜流汗，曾无解扬之言；怀德畏威，翻有蒯通之说。然后操袂（阙二字）伏锧旗亭，脐燃董卓之膏，头饮智瑶之器，王充牵羊请服，刑马求盟。开定鼎之郊，献测圭之邑。义贞白水，信缛丹书。赦其缧榇之辜，宥其挻埴之命。情安共主，忘鲠气於田横；怨切周天，忍终凶於魏豹。於时沴卷东浸，镜万里而河清；妖敛西氛，阵千重而云散。

昔高宗鬼方致伐，远克三年；周武牧野陈师，尚劳再驾。未有胸吞宇宙，掌握乾坤，正西北之倾天，轴东南之毁地。英谋一振，功成晷刻之间；勍敌双擒，业茂须臾之顷。故能基大宝於王业，锡祉元珪；扫元凶於天步，臻祥绿错。国八纮而绩禹，功迈叙伦；家六合而心勋，德超则大。牺皇语圣，既桀往而尧今；农帝方神，遂昏前而（阙二字）奇谋冲秘，非假书於黄石；雄断纵横，讵窥符於元女。

近以五载巡初，省方伊洛；九冬狩晚，讲戎许郑。举鸾旗而遐指，飞翠盖以长驱。垣垒肃而未迁，山川俨而无改。徘徊丹浦，事求闻礼之辰；顾步青丘，情异抚军之日。波瞻旧溆，水变沈沙之奇；堞望前墉，城馀拔帜之所。是以餐哀霜露，攀日月而不追；茹痛风枝，怀天地而莫报。金墀在御，方九仞以悲深；玉案升珍，拟万锺而（阙一字）切。麟图（阙一字）范，义百楹书；凤篆留规，道千裘冶。虔守天位，忧辍峻於洪基；肃奉帝猷，诫亏光於宝祚。属辞抽思，实无觊於扬名；相质披文，庶有裨於纪德。乃为颂曰：

乾纲肇绝，神鼎初飞。妖凌三季，兵缠九围。元功孰纂，神器无归。瞻乌逐变，即鹿乘机。穆穆圣祖，桓桓神武，电击河汾，云飞京宇。克清龙战，载安鳌柱，礼叶禋宗，乐谐率舞。漳滨猬起，洛汭鸱张。荐惊权（阙一字）亟犯封疆。裂冠称帝，犯跸图王。岂知吴灭，未辩虞亡。睿后生知，谋绝群彦。云輣西伐，霜戈东战。元恶悬首，凶渠革面。一纵（阙一字）擒，义多昔卞。冰销日域，雾敛星区。龙庭受吏，凤穴来苏。虔奉天禄，恭膺帝图。陶甄太素，亭育尊卢。启光夏政，诵恢周道。滥以菲躬，聿承大宝。宅侔宇宙，业均牺昊。岂（阙一字）英明，实资衡保。载省王风顺驱月驷。津由漂卤，途经绝辔。思动则天，慕缠因地，敬爱攸属，明发奚洎。寒移暑谢，律变星回，阵云先灭，月垒犹开。毁垣残柳，塞井荒苔，水侵（阙一字）石，燧掩飞灰。泗水词班，济阳纪蔡，式传经略，敢竭虚昧。坤纽方舆，乾张圆盖，腾实万古，飞英百代。


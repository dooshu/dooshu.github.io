○為大修武備以豫防虜患事疏 【 武備防虜】

切惟胡虜為中國患、其來非一目矣、洪惟我　太祖高皇帝、膺天眷命、汛掃胡元、以一四海、功烈之盛、亘古莫匹、乃以北平實殘元之故都。密邇胡虜。故于大同宣府大寧遼東。各設都指揮使司以統重兵。于四處封建代谷寧遼四王以為藩籬。復慮後來忽其虜患。被其侵犯。故以選將練兵。時謹備之。載之祖訓之內。其禦虜之計。亦巳切矣。迨我　太宗文皇帝、肅清內難之後、舍金陵之華麗。即遷都于北平。聚天下精兵于此。居重馭輕。睿意有在、時征胡虜。出塞千里。胡虜畏服不敢南牧。其防禦之謀。亦巳深矣。至宣德年間。老將宿兵消亡過半。而武備漸為廢弛。至正統年來。虜酋也先生有大志。收併部落。其勢甚盛。假以進貢。窺我虗實。我之備禦。全不介意。一旦舉眾犯順。宣府大同。勢不能支。如使此時王師不出不過邊鎮受其騷擾而巳王師遠討。十數餘萬。土木之敗。其禍甚慘。胡兵直抵京師。幸而謀臣勇將。左右周旋。天佑中國。卒保無虞。至今讐恥未雪。自後虜酋雄長不一、我之邊方。累次失利、而彼胡虜未嘗遭其大挫、近來虜酋火篩、梟雄桀黠、罔來進貢、常欲犯邊、誠恐部落歸從、養威蓄銳、擁眾南侵、是亦昔之也先也、我之所恃以捍禦北虜者。惟大同宣府二鎮。以為藩籬。但各鎮軍馬通不過六萬。而十分精銳。亦止二萬有餘。所守地方一千餘里。兵分勢寡。彼聚而侵。我散而守。以聚攻散。其敗必然。其次所恃者、惟以京師為應援、但京軍勞敝巳甚、加以教習之未精。強弱之相半。卒遇大敵。豈能支持。臣等于邊方之事。京營之軍。節次奉行各邊、但將官少諳謀畧、士卒不知節制、加以鎮守官大肆貪殘、廵撫官少振風紀、若遇小寇、則漫散而追、僅能斬獲一二、如遇大敵、輒墮計中、而為之喪敗、今大同宣府并各邊之兵、其勢大率類此、原其所以。實由操練之日少。而教習之無方也。邊方尚然。而京營之兵。狼狽尤甚。欲望克勝大虜、實以為難、臣等聞之、永樂年間、士馬精強、甲兵堅利、官軍出征。所需之物。多係官給。今軍士出征。合用物件。十無一二。雖賞官銀一二兩。臨時豈能逐一措辦所以遷延月餘不能起行倉卒之際。豈不誤事。此尤大可憂者。臣等今將整飭武備十事、條陳上請、伏乞俯賜施行、

計開

一北虜自十歲以上。就學弓馬射生度日。不待督責。所以弓馬便捷。我之軍士。弓馬自不能及。凡遇小寇固能擒斬其一二。若遇大敵。多不能支以其無可勝彼之器具也昔金兀术以拐子馬衝我堅陣。無不敗者。岳飛以麻札刀勝之。金人大懼。今各邊軍士。止用弓箭腰刀。何以勝彼。往往致敗。先該本部奏准兵仗局造樣、通行天下都司衛所、將各衛局匠、俱于布政司團局。成造斬馬大刀。盔甲弓箭腰刀長牌等項。近有陸續解到者。儘為可用。數亦不多。巳經奏給宣府大同、盔甲等項各二千副件去訖。今聞北虜俱用長刀。直衝我軍。所以軍輒敗北是我之所長者彼巳得之矣以今觀之。湏每隊給與一十把。臨時出奇制勝。使彼前鋒大遭挫敗。彼方知懼。不敢輕我合無通行河南山東浙江江西福建南直隸廵撫都御史、并直隸府州、將原造軍器、作急起解前來。俱在工部收貯。以備出征應用。仍照前歲成造軍器事例、通拘各衛匠役在于本城、支給官銀、買辦南鐵、照依今發去式樣、斬馬大刀、山東二千五百把、河南二千把、浙江四千把、南直隸二千五百把、福建三千把、江西一千五百把、俱限今年九月以裏、解送工部交割、俱收九門城樓、以備應用違期不到者、三司官員一體參究、

一團營軍士、近年以來、為因做工頻繁累及艱難、平昔不曾置有兩具氊衫等項。今夏天不得巳出征。隨身軍器等項。若無氊衫。萬一卒遇大雨。盡為所濕。必致損壞、臨時豈能應用。氊衫一事。最為軍中急務。闕少之際。用銀一兩四五錢。方買一領。而賞賜銀兩。巳去十之七八。所以只得顧借。臨時應點。起程之時。依舊無有。因而在迯者亦多。除今次出征外、合無行移陝西河南山東北直隸保定等七府、分派所屬州縣一總做造氊衫、陝西山西各四千領、河南山東各三千領、北直隸共三千領、每領長四尺、闊一丈五尺務要緊密如法、止用椒礬水洗。不用麵糨。致生蟲蛀。完日布政司并直隸府分、一總差官管解、沿途應付車軜裝運前來本部告交、俱收于九門城樓、如法堆放。團管差撥官軍看守、每年夏天晒晾、如遇團營官軍出征、不分冬夏每軍給與一領。回日交官。一體收貯晒晾

一河南山東北直隸、見在民壯、係正統十四年、因北虜也先擁眾犯邊。官軍喪亡甚多、京師戒嚴、兵部建議添設民壯以備守城等項、以後事寧。有司官員。遂將民壯。雜項差使。以致人多不堪補民壯如充邊軍近來州縣不過視為皁隸。專令接管擡扛。雖非軍人。終係在官之數。巳嘗行令所司教習武藝。遇警聽調。今大同達賊侵犯恐腹裏地方人心驚疑。一時無人防守城池。不無誤事。合無行河南山東北直隸廵撫都御史、各委布按二司分廵分守官員、直隸委各府???匕?貳能幹官、各親詣所屬、將原有民壯逐一揀選。年力精壯者分為三等。河南二千名。山東二千五百名。北直隸二千五百名。備開年甲籍貫在冊。仍編成總小甲隊伍。定委各州縣???匕?貳官一員管領。各置器械什物。用心操練。習熟武藝。分廵官不時提調。每戶優免人丁三丁、幫貼盤纏、不許私自更替、仍將選過民壯等第、各造冊繳送本部備照、鎮守太監總兵等官、將在鎮見操軍馬、自行揀選、為標下名色、有四五百名者、六七百名者、凡遇追剿賊寇、本官前去、方纔跟隨、其餘副參等官、俱不敢帶遊兵。亦不敢選。以致殺賊之時。精兵數少。此乃各邊通弊。合無通行各該廵撫都御史、將前項各官標下之兵。盡數查出。歸于本營。當選遊奇兵者。一體揀選。敢有挾私占恡不發。許其明白具奏。以憑參究。其遊兵中間果有老弱不堪者。亦要公同揀退。一體選補。仍各將選過遊兵。并查出標下官軍數目造冊。

一胡虜以弓馬為先、我之禦胡亦當有備、庶不至于敗挫、昔吳璘與金人相拒于興元。璘置拒馬木以禦。分番輪戰。而金人卒不能逞。其法以長木為身。長八尺。徑過五六寸。如鹿角木樣。中鑿小孔。安小鎗鎗桿如雞子大。行則束縛馬上可帶如遇賊眾我寡列此為營擡之而行。登山赴城賊不能衝。今所造木牌體重難用舊樣用苗竹斷裁為片。用生牛皮為條趁濕穿之。外用牛皮褁之。畫以五彩虎頭取其體輕。遇警最可革矢石。此皆軍中之要務也。乞敕工部、成造拒馬木二千架、竹牌二千面、滾刀五千把、完日收於九門城樓、凡有出軍、領與軍前應用、庶先事有備、臨敵無失


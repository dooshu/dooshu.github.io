○诞辰令百寮命妇入贺皇太后诏

昔者圣王之法，以孝理天下也。广爱敬之心，推於四海；尽奉养之志，示於兆人。然后自诚之化，有情思感。朕以眇身，祗荷鸿业，皇太后就安长乐，朝夕承颜，兹训所加，庆感兼极。伏以今月六日，是朕载诞之辰，奉迎皇太后於宫中上寿。朕既获申欢慰，亦欲公卿大夫同之。宜以今月六日平明，於光顺门集百寮及外命妇，进名参贺皇太后。朕御光顺门内殿，与百寮相见，永为常式。


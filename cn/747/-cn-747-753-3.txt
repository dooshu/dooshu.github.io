○第三启

某启。某去岁闰十一月十四日，辄书微恳，列在长启，干黩尊重，乞守钱塘，以便家事。自叹精诚不能上动相公，不遂私便。伏以病弟孀妹，因缘事故，寓居淮南，京中无业，今者不复西归，遂为淮南客矣。病孤之家，假使旁有强近，救接庇借，岁供衣，月给食，日问其所欠阙，尚犹戚戚多感，无乐生意。况乎为客於大藩喧嚣杂沓之中，无俸禄，乏气势，食不继月，用不给日，闭门於荒僻之地，取容於里胥游徼之辈。部曲臧获，可以气凌鼠侵，又不能制止，所可仰以为命者，在三千里外一郎吏尔。复有衣食生生之所须，悉多欠阙，欲其安活而无叹吒悲恨，不可得也。去岁伏蒙恩念，出於私曲，语今青州郑常侍云：“更与一官，必任东去。”某承受仁旨，不敢重以钱塘更尘视听。今自勋曹擢为废置，在某更受一官，已荣遇矣，在相公必任东去之言，锵然在耳。近者累得来书，告以羁旅困乏，闻於他人，可为酸鼻，况於某心，岂易排遣。今年七月，湖州月满，敢辄重书血诚，再干尊重，伏希怜悯，特赐比拟。某伏念骨肉，悉皆早衰多病，常不敢以寿考自期，今更得钱二百万，资弟妹衣食之地，假使身死，死亦无恨，湖州三考，可遂此心。湖州名郡也，私诚难遂也，不遇知己，岂得如志。沥血披肝，伏纸迸泪，伏希殊造，或赐济活，下情无任恳悃惶惧之至。谨启。


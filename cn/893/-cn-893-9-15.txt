赠何七判官昌浩





有时忽惆怅，匡坐至夜分。[一]平明空啸咤，[二]思欲解世纷。心随长风去，吹散万里云。羞作济南生，九十诵古文。[三]不然拂剑起，沙漠收奇勋。老死阡陌间，何因扬清芬。夫子今管、乐，英才冠三军。[四]终与同出处，岂将沮、溺群。[五]

[一]《庄子》：“匡坐而弦。”司马彪注：“匡，正也。”《后汉书》：“清河孝王庆，常夜分严装，衣冠待明。”章怀太子注：“分，半也。”



[二]《汉书·张良传》：“后五日平明，与我期此。”《南齐书》：“一朝啸咤，事功可立。”



[三]《汉书》：伏生，济南人也，故为秦博士。孝文时，求能治《尚书》者，天下无有。闻伏生治之，欲召，时伏生年九十余，老不能行。于是诏太常，使掌故晁错往受之。



[四]《史记》：“名冠三军。”



[五]《水经注》：南阳叶、方城邑西有黄城山，是沮、溺耦耕之所。朱异诗：“虽有遨游美，终非沮、溺群。”






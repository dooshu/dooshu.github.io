椒聊

二章，章六句


首章讲：此诗序亦以为沃也。言：天下之势，始于大而极于盛。我观曲沃，其进宁可量乎？





椒聊之实，蕃衍盈升。

实，是子。蕃，盛也。彼椒聊之实，其生也蕃衍，则采之盈升矣。





彼其之子，硕大无朋。

其，指桓叔。朋，比也。况彼其之子也，人心之归日众，而其威莫敌；土地之辟日广，而其势莫京，盖硕大而无朋者矣。





椒聊且，远条且。

远条，长枝也。然岂止如斯而已乎？椒聊且，今固蕃衍盈升也。然其枝益远，则其实益蕃，采之固不啻盈升已也。然则之子之硕大无朋者，将日益昌大也，宁异是哉？末章讲：





椒聊之实，蕃衍盈匊。

两手曰匊。椒聊之实，其生也蕃衍，则采之盈匊。





彼其之子，硕大且笃。

笃，是厚。况彼其之子也，人心日附，而有不摇之固；土地日辟，而有不拔之基，盖硕大而且笃者矣。





椒聊且，远条且。

然岂止如此而已乎？椒聊且，今固蕃衍盈匊矣。然其枝益远，则其实益蕃，采之固不啻盈匊已也。然则之子之硕大且笃者，将日益盛强也，不犹是哉？噫！曲沃之势至此，将极重而不可反矣。君子宁不伤晋之失驭乎！






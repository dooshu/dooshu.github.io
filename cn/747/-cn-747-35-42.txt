○流宋廷晖周仁公裴裔敕

朕思致时和，每矜刑典，而贪叨之吏，抵犯自多，犹冀耻格，岂在哀矜。宣州溧阳令宋廷晖等，各效官荣，非无禄利，不能砥砺，乃黩货赃。使者绳违，刑曹定罪，并当极法，合正严科。然而发生在时，布泽兹始，永言恻隐，能无惠恤。乃期改过，且用轻刑，宜并配流，即差纲领送。虽止杀之义，颇乖於国体；而好生之德，冀洽於人心。教而不诛，庶乎不及，何必峻罚，然后为善。凡今在位，宜副此怀。


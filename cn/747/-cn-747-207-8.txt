○请恤卢怀慎家口奏

太学助教张知谦与臣等言：论故黄门监卢怀慎清俭，身死之日，家无馀财，遗嗣贫窭，衣食不给，伏以怀慎历官中外，数十馀年，晚在黄门，足为贵秩，清约守道，朝廷共推。亲弟怀庄，虽居朝列，然其简身素谨，亦有兄风，妻子居贫，无可以给。圣朝褒贤劝善，激浊扬清，贪婪者靡不弃捐，介洁者宜应念录。况富本荣业，所贵能散；天地至仁，所贵能养：行赏必於合义，赐与难以妄加。如怀慎者，既曾任宰相，特承皇眷，施舍可爱，沮劝斯在。臣等暗识，不早陈闻，知谦上言，理足甄用。望出制论怀慎平生苦，更赐其家物一百段、粟二百石，以示不遗。


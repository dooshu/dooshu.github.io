131　傅奕排釋氏　釋氏用老莊説　道家竊佛家不好處　杜光庭依倣佛氏　李蔚諫懿宗惑浮屠　朱子贊宋景文斥佛中的　真誥地獄説竊佛　魏禁事胡神及造像


傅奕排釋氏，謂中國幻夫，模象莊、老，以文飾之。宋景文作李蔚傳贊亦云：「華人之譎誕者，又攘莊周、列禦寇之説佐其高。」然則釋氏用老、莊之説也，非老、莊與釋氏合也。朱文公謂：「佛家竊老子好處，道家竊佛家不好處。」愚嘗觀姚崇誡子孫曰：「道士本以玄牝爲宗，而無識者慕僧家之有利，約佛家而爲閻按：「舊唐書姚崇傳作『爲』，初刊本果然。」業〔一〕。」斯言當矣。致堂謂：「經論科議依倣佛氏而不及者，自杜光庭爲之。」考諸姚崇之言，則非始於光庭也。

【閻按】舊唐書方伎傳，道士葉法善、僧玄奘、神秀並列，而新書則削去玄奘等，意殆見於李蔚傳贊中耶？

【何云】此論魏書中已有之，范蔚宗西域傳論亦設爲疑辭以示其意。

【元圻案】唐書傅奕傳：「奕，相州鄴人。太宗嘗問：『卿拒佛法，奈何？』奕曰：『佛，西胡黠人爾，欺訹夷狄以自神。至入中國，而孅兒幻夫模象莊、老，以文飾之，有害國家，而無補百姓也。』帝異之。」又李蔚傳：「蔚，字茂林，系本隴西。懿宗惑浮屠，常飯萬僧，禁中自爲贊唄。蔚上疏切諫，引狄仁傑、姚元崇、辛替否所言譏病時弊，帝不聽，但以虚禮褒答。贊曰：佛者之言，大抵與黄、老相出入，以耳目不際爲奇，以不可知爲神，以物理之外爲畏，以變化無方爲聖，以生而死、死復生、回復償報、歆艷其間爲或然，以賤近貴遠爲熹。鞮譯差殊，不可研詰。華人之譎誕者，又攘莊周、列禦寇之説佐其高，層累架騰，直出其表，以無上不可加爲勝，妄相夸脇而倡其風。於是自天子逮庶人，皆震動而祠奉之。」〇朱子曰：「宋景文説甚好，如歐陽公只説箇禮法，程子又只説自家義理，皆不見他正贓，却是景文捉得他正贓。佛家先偷列子，列子説耳目口鼻心體處有六件，佛家便有六根，又三之爲十八戒。又曰：楞嚴所謂自聞，即莊子之意而圓覺。所謂『四大各離，今者妄身當在何處』，即列子所謂『精神入其門，骨骸反其根，我尚何存』者也。又曰：道書有真誥，末後有道授篇，却是竊四十二章經之意爲之。非特此也，至如地獄之説，皆是竊他佛教至鄙至陋者爲之。」〇陶岳五代史補：「杜光庭，長安人。僖宗時，應九經舉不第。嘗從道士潘尊師遊，會僖宗求可領蜀中道教者，潘薦光庭，遂奉詔披戴，賜號廣成先生。」〇東坡跋柳子厚大覽禪師碑後曰：「釋迦以文教，其譯於中國，必託於儒之能言者，然後傳遠。故大乘諸經至楞嚴，則委曲精盡，勝妙獨出者，以房融筆授故也。」〇魏書釋老志：「魏世祖詔曰：『自今以後，敢有事胡神及造形像泥人銅人者，門誅。雖言胡神，問今胡人，共云無有，皆是前世漢人無賴子弟劉元真、吕伯彊之徒乞胡之誕言，用老、莊之虚假，附而益之，皆非真實。至使王道廢而不行，蓋大姦之魁也。』」〇後漢西域傳論曰：「漢自楚英始盛齋戒之祀，桓帝又脩華蓋之飾。將微意未譯，而但神明之邪？詳其清心釋累之訓，空有兼遣之宗，道書之流也。」〇胡致堂之説，蓋因武宗道門先生之命而言之。文獻通考經籍五十二鄧自和道藏書目下載其全篇。

〔一〕「爲」，原作「無」，據元刊本、清嘉慶本改。






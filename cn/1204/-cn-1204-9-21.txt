◎王予可词

王予可，字南云，本军校子，南渡後居郾城。麻九畴知几、张伯玉与之游，甚狎。年三十馀，大病後，忽能作诗文，与之纸，辄书数百言，散漫无首尾，遇宋讳亦时辟之，询以故实，其应如响，稍有条贯，随以诞幻语乱之。尝赋射虎诗，首句云："风色偃貂裘。"即掷笔云："此虎来矣。"其宫词云："翠雀啄晴苔。"醉後句云："一壶天地醒眠小。"乐府句云："唾尖绒舌澹红甜。"词意隽上，无尘俗气。时李子迁赠以诗云："石鼎夜联诗笔健，布囊春醉酒钱粗。"亡後复有见之淮上者，或云忠义神仙也。［中州乐府］


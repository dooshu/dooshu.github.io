○與東瀛書 【 計處遼變】

廣東遼陽軍士之變、雖曰撫臣乖方也、細審事由、只云工役驟興也、然巳停止矣、又差徭幫丁不免也、亦巳改正矣、查馬軍田也、亦巳給軍矣、雖云每軍栽樹二株、所費亦復幾何、每軍歛銀一分、所取亦復幾何所云呂都御史具本奏各軍罪狀。則遼陽人懼罪可也。廣寧何罪。乃亦懼耶。若曰奏减軍糧一半。則訛言虗誕激愚軍者也。必有奸人鼓扇搖惑。致士卒紛起、而怨而怒。舉鎮軍皆變。然後彼奸可逞。而大得志也。實考遼東屯田原額糧六十萬。近年僅存二十五萬。則三十五萬之糧之田。皆入勢家奸人之槖可知也。今又僅存十九萬有奇。餘五萬皆捏稱無田虗糧。逼軍士代貱。則五萬之糧之田。又入勢家奸人之槖可知也今將查究前田則奸人必懼不查前田則額糧日耗軍士于何仰給焉且勢家侵隱屯田之利。乃逼貧軍貱糧。為政失平。孰大于是。呂都御史行事雖不可逆知、必其涖任之始、即案行合屬、稽查屯田、左右用事之人、承望風旨、或發欺隱之跡、或陳清查之策。奸人承機扇動、曰養馬軍田、舊例給軍永業者也、今亦勘丈、隨屯田納糧矣、由是馬軍皆懼、乞免勘丈、乞請不得、遂羣呼為變、奸人懼發露屯田奸弊也。故片詞不及屯田勘丈。只云馬軍業田。亦隨屯田納糧則事所由起决為清查屯田可知也弊端灼灼可見者也。今差大臣勘究、奸人如懼罪狀發露、則巧為欺蔽承勘官吏。皆彼中人也。奸人羽翼也。孰與證曰。誰實首謀。不過摭拾虗文。陷愚民丐卒數人于罪而止耳。首惡罪魁。隱處靜觀而竊笑曰。朝中真無人也。如將究彼奸狀。使不蔽覆。奸人懼罪。將又鼓扇愚卒。嘯呼稱變。則雖　朝命大臣。亦且任其旅拒。為其脅刼。無可如何矣。善後之策、不可不深思也、大臣此去。如又辱命。則綱維解紐。列鎮效尤。變故所伏。有不勝其可虞者也。國勢重輕、天下安危、在此一舉、不可不深思也、竊謂請差大臣、即宜覆兵科奏疏、開列鎮兵六罪、皆宜究治、奸人扇搆之情。必在勢家。勢家不敢為変明其罪而責之可也惟勢家巨惡。巧于用術。致愚軍交扇。變自下起。雖都御史亦陷其術中。不及先覺耳。今宜請　聖旨榜文、通諭各軍曰、呂經行事乖方、巳拏問矣、所興工役、皆停止矣、撥軍養馬之田、亦照舊給撥矣、幫軍人丁、亦照舊豁免矣、凡可以厚恤爾貧軍者、皆無所吝惜矣、惟欺隱屯田。致勢家得利。逼貱虗糧。致貧軍受害。則屯田之弊。不可不查。奸人鼓扇浮言、恐誘愚軍、相率嘯呼、窘辱大臣擅閉城門、大奸首惡、不可不治、凡清屯田。將以利益爾貧軍。治首惡以別白良善。無俾爾貧軍枉陷于罪。亦所以利益爾貧軍也。爾良善軍士、各安心無恐、奸人大家、欺隱屯田、聽爾貧軍、互相舉首、如不肯首、自有別策稽查、只要清出勢家奸人欺隱之弊。于爾貧軍不得擾害。爾軍士慎無恐、勘問首惡、只求情真罪重數人奏請議處、不許牽扯駕誣平人、不許枉誣貧軍、凡軍士惷愚、一時不知事由、隨眾嘯聚、乃無知誤犯、俱不究問、爾貧軍各無恐、勘問明白、　朝廷自有處置、勿聽奸人扇惑、各安心守法、保全身家、如奸人懼罪、鼓搆愚軍、旅拒大臣、不伏勘問、是怙終稔惡、宜誅討而不赦者也、特命尸部將遼東官軍糧銀歲八十萬。俱不給發。貧軍無食。自相仇怨。自相攻擊。自相攘奪。勢家巨猾。平日雖有巧術。鼓煽愚軍。抗拒　朝廷。至是亦徒自斃。無以自保全矣。然後命一大將出師數萬、聲罪致討、移文朝鮮、出兵攻其東、朵顏三衛之夷、出兵攻其北、我以大兵扼山海關制其南、彼之粟布金銀妻妾子女、不為貧軍所攘、則為夷虜所掠、無以自保全矣、貧軍如慮曰。戶部不給糧銀。遂將無食。暫可攘奪。終亦餓死而巳矣。貧軍即不聽奸人扇惑。以旅拒　朝廷矣。勢家奸人如慮曰。　朝廷如遂聲罪致討。貧軍攻我于內。夷虜攻我于外。妻子首領。俱不保全。自悔禍不鼓扇愚軍。旅拒　朝廷矣。葢夷虜固不可使之攻我邊境。惟彼既敢旅拒　朝命。則亦將謀通夷虜以抗官軍。如大同之謀者有矣是故先令夷虜攻之所以奪其所恃也先以此意明白喻曉之。彼雖有智者。亦不知所以自為謀也。奸人計沮。差去大臣。乃可申其威令。彼中罪狀。可覈其實。　聖上操縱之威柄。可與時舒卷也。草草布此、惟高明采焉、一得之愚也、不盡不盡、


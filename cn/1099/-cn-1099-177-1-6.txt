○應制陳言 【 擇任閣臣】

臣伏讀聖諭、朕思民間疾苦情狀、或未盡知、則匹夫匹婦猶有不被其澤、於此見我　皇上真存心天下、加志窮民者也、夫有君有臣、然後政舉、今上有是君、臣恐下無是臣也、昔伊尹以天下為巳任、思天下之民、匹夫匹婦、有不被堯舜之澤者、若巳推而納之溝中、文忠固有宰相識度其在黃閣清節絕人亦不愧其所言惟成湯能用伊尹、故伊尹能相成湯、夫人君以論相為職。宰相以正君為功。伊尹不可得而見矣。唐楊綰清儉簡素。代宗相之。制下之日。朝野相賀。郭子儀方宴客、聞之、減坐中聲樂五分之四、京兆尹黎幹騶從甚盛、即日聞之、止存十騎、中丞崔寬第舍宏侈、亟毀之、宋秦檜陰險深阻。誣陷善類。結納內侍。伺上動靜。高宗相之。祖父孫三世皆領史職、開門受賂、富敵于國、外國珍寶、死猶及門、一時忠臣良將、誅鋤略盡、其頑鈍無恥者率為之用、率致夷狄內橫、禍延國祚、二宗任相得失。明驗如此。况　皇上有堯舜知人之明、而欲民被堯舜之澤者乎、我　太祖高皇帝懲前代宰相專權。不復設立。而今之內閣。猶其職也。　皇上責以調元贊化。可謂得任輔相之道矣。臣不知其宜何如為人也。今之部院諸臣。有志者難行。無志者聽令。是部院乃為內閣之府庫矣今之監司苞苴公行。稱為常例。簠簋不飾。恬然成風。是監司又為部院之府庫矣撫字心勞。指為拙政。善事上官。率與薦名。是郡縣又為監司之府庫矣司馬光曰、天之生財、止有此數、不在官、則在民、今在官者恒多矣。如之何民不窮且盜也。夫人君之尊如天。明日月也。威雷霆也。近者　皇上畏天修省。責臣下自陳、待命之日。莫不震疊。既而無毀無譽。黜陟不聞。旅進旅退。幽明無別。臣恐上下雷同。非國家之福也。孔子曰事君敬其事而後其食、今之事君者、其不為官室之美、妻妾之奉者鮮矣。夫營巢養子、禽獸猶然、不敬君事、何以別乎、孟軻氏告齊君曰、王欲行王政則盍反其本矣、臣切惟　皇上宣德流化必自近始、近必自內閣始。天人君用人。固未嘗借才於異代者也。今內閣擇其人焉。責之以擇九卿。九卿擇其人焉、各責之以擇監司。監司擇其人焉。各責之以擇守令。守令親民者也守令得人。斯匹夫匹婦莫不被其澤矣。不然。則上下交征。倍剋在位。　皇上雖有憂民之心。而澤民之政。率為遏絕。如之何其可也。秦誓曰、若有一个臣、斷斷兮、無他技其心休休焉、其如有容焉、人之有技、若巳有之、人之彥聖、其心好之、不啻若自其口出、寔能容之、以能保我子孫黎民、尚亦有利哉、人之有技、娟疾以惡之、人之彥聖、而違之俾不通、寔不能容、以不能保我子孫黎民、亦曰殆哉、惟仁人放流之、屏諸四夷、不與同中國、此謂惟仁人、為能愛人能惡人、見賢而不能舉、舉而不能先慢也、見不賢而不能退、退而不能遠過也、此平天下之要道也惟　皇上能行之也臣敢執此以告。


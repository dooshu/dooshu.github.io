○埙赋

至哉埙之自然，以雅不僭，居中不偏，故质厚之德，圣人贵焉。於是挫烦淫，戒浮薄，徵甄人之事，业暴公之作。在钧成性，其由橐，随时自得於规矩，任素靡劳於丹ぬ。乃知瓦合，成亦天纵，既敷有以通无，遂因无以有用。广才连寸，长匪盈把，虚中而厚外，圆上而锐下。器是自周，声无旁假，为形也则小，取类也则大。感和平之气，积满於中；见理化之音，激扬於外。迩而不逼，远而不背。观其正五声，调六律，刚柔必中，清浊靡失。将金石以同功，岂笙竽而取匹？及夫和乐既翕，燕婉相亲，命蒙瞍，鸠乐人。应仲氏之篪，自谐琴瑟；杂伊耆之鼓，无相夺伦。

嗟乎！濮上更奏，桑间迭起，大希之音，见遗里耳。则知行於时，入於俗，曾不知折杨之曲。物不贵，人不知，岂大雅守道之无为？夫其高则不偶，绝则不和。是以桓子怠朝，而文侯恐卧，岂虚然也。为政者建宗，立乐者存旨，化人成俗，何莫由此。知音必有孚以盈之，是以不徒忘味而已。


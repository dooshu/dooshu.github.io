【隋钳耳君清德颂〈大业六年〉】

右不著书撰人名氏，其碑首题云《大隋恒山郡九门县令钳耳君清德之颂》。大业六年建。字画有非欧虞之学不能至也。碑云“君名文彻，华阴朝邑人也。本周王子晋之后，避地西戎，世为君长，因以地为姓。曾祖静，仕魏为冯翊太守。祖朗，成、集二州刺史。父康，周荆、安、宁、邓四州总管别驾，安陆、龙门二郡守”，而前史皆不载。碑在今废九门县中，余为河北转运使时求得之。


○画大罗天尊赞（并序）

唐元和己丑岁四月十四日，画大罗天尊一躯成，奉为睿圣文武皇帝降诞之辰所造。惟岁之春，惟月之望，诞千年一圣之始，降百祥万寿之初，电绕枢而夜明，雷出震而时泰。皇帝孝敬寅畏，忧勤劳谦，以谓无疆之休，虽肇自於元圣，莫大之庆，恩广被於群生，爰命国工，俾陈绘事。真相俨若，元风穆如，疑从大罗，感圣而降。至诚上通於一德，景福旁济於万灵，休命耿光，自兹无极。词臣承诏，恭为赞曰：

大罗天兮高不测，浩无倪兮杳无极。中有圣兮无上尊，惟元德兮可升闻。图相好兮仰高真，诚上感兮福下臻。俾百祥兮与万寿，配圣日兮而长新。


○册李宽太子詹事文

维显庆四年，岁次己未，三月戊寅朔二十五日壬寅，皇帝若曰：於戏！弼谐储副，必俟才英，总务宫端，允资忠量。故汉朝选德，受礼峻於窦卿；晋代光（阙）升崇归於谢（阙）。咨尔金紫光禄大夫怀州刺史上原县开国侯李宽，识局沈谨，理怀详正，勤诚表於内外，智效张於文武，声猷载阐，齿秩兼优。博望断裁之规，与能佥属；承华弹肃之寄，任贤在斯。是用命尔为太子詹事，封如故。往，钦哉！其祗膺茂典，勉修乃职。景前哲之高纵，垂后昆之令誉。对扬休宠，可不慎欤！


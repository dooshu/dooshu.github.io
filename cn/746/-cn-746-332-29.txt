卷332_29【乾元初，严黄门自京兆少尹贬牧巴郡，以长才

英气，固多暇日，每游郡之东山，山侧精舍，有盘石细泉，疏为浮杯之胜，苔深树老，苍然遗躅，士谔谬因出守，得继兹赏，乃赋诗十四韵，刻于石壁】

羊士谔

石座双峰古，云泉九曲深。寂寥疏凿意，芜没岁时侵。

绕席流还壅，浮杯咽复沉。追怀王谢侣，更似会稽岑。

谁谓天池翼，相期宅畔吟。光辉轻尺璧，然诺重黄金。

几醉东山妓，长悬北阙心。蕙兰留杂佩，桃李想华簪。

闭阁余何事，鸣驺亦屡寻。轩裳遵往辙，风景憩中林。

横吹多凄调，安歌送好音。初筵方侧弁，故老忽沾襟。

盛世当弘济，平生谅所钦。无能愧陈力，惆怅拂瑶琴。


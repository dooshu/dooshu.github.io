梅尧臣　淮上杂诗六首

宿云未全敛，微雨入船疏。

问伴失前後，暝行随疾徐。

相亲沙上雁，自乐水中鱼。

亭午日光透，远分林际居。

梅尧臣

梅尧臣　淮上杂诗六首

暗开淮水平，远见孤城出。

出舟问舟子，遽对那能悉。

始闻庄生台，还想观鱼日。

果得真隐心，鱼鸟情非密。

梅尧臣

梅尧臣　淮上杂诗六首

轻舟晚投处，聒聒渚禽嘶。

椽子随薪束，蔬科带土携。

岸幽云满石，潮落蚌生泥。

客思无憀极，唯将鲁酒迷。

梅尧臣

梅尧臣　淮上杂诗六首

野雁不知数，翳然川上鸣。

曾无设罗意，空自见船惊。

渺渺拍波去，纷纷孤屿盈。

苦寒非塞外，霜落夜淮清。

梅尧臣

梅尧臣　淮上杂诗六首

漠漠昼烟披，纵横见渔艇。

轻桡上急水，或与飞鸿并。

鱼大钓丝微，牵随碧潭迥。

向晚得志归，浩歌山月静。

梅尧臣

梅尧臣　淮上杂诗六首

舟阁下滩迟，苍黄暮滩上，

偏愁逆水风，更驾崩沙浪。

落日看已昏，渔灯远相向。

夜阑天转寒，坐待潮流涨。

梅尧臣


吴泳　寿李雁湖

当年指李记生辰，柱史疑为法报身。

鱼鸟泳飞南阁晓，风花经纬石林春。

手繙万轴谈无底，胸著千年汲愈新。

试看乔松霜雪后，凛然一节照时人。

吴泳

吴泳　寿李雁湖

间气生贤哲，斯文擅正宗。

哹鸣直是凤，时见恍犹龙。

信史传缃简，元动在鼎钟。

惟存霜后节，景仰彼高松。

吴泳

吴泳　寿李雁湖

往往黄枢府，璇题护两扉。

剪除当路棘，纫补坐朝衣。

风急操舟济，江空掷钓归。

年年湖上雁，旭旦望南飞。

吴泳

吴泳　寿李雁湖

自卷朝衣濯雁湖，勋名籍籍在黄枢。

时闻走卒称司马，犹有群儿问大苏。

赴陇尺书弛鹤板，起家万石绾麟符。

宵衣炯炯思黄发，正藉元勋出手扶。

吴泳

吴泳　寿李雁湖

起从通德里，出守巽岩州。

上相先声到，凶徒悍气柔。

鸿居新劳徕，鸟户旧绸缪。

已筑沙堤路，归欤赞大猷。

吴泳

吴泳　寿李雁湖

汹汹风涛卒未清，便提小队按行营。

一言刑省朝歌盗。单骑恩怀渤海兵。

丰德自应通绿籍，长年何必饭黄精。

劝公剩压兰英酒，为作涪川小太平。

吴泳

吴泳　寿李雁湖

金碧苍岩下，神光射斗箕。

豆灰浮琯后，梅葩破冰时。

正是生申日，谁为寿卯诗。

今年真六一，说与醉翁知。

吴泳

吴泳　寿李雁湖

身驾青牛老子车，行云来去自纾徐。

精神健好充黄野，骨法清真贯玉庐。

六十二年康节咏，五千余卷玉川书。

石林莫作盘居计，黄纸看看又诏除。

吴泳


【望荆山诗】

奉义（本集作谒。《类聚》作诏。）至江汉。始知楚塞长。南关（本集作闽。）绕桐柏。西岳（本集作途。）出鲁阳。寒郊无留影。秋日悬清光。悲风挠（《文选》作桡。六臣本注云。五臣作绕。《类聚》作绕。《诗纪》云。一作绕。）重林。云霞肃川涨。岁晏君如何。零泪沾（本集作染。）衣裳。玉柱空掩露。金樽坐含霜。一闻苦寒奏。再（李善本《文选》作更。六臣本注云。五臣作载。）使艳歌伤。（○本集三。《文选》二十七。《诗纪》七十五。又《类聚》七引长、阳、光、涨、裳五韵。）


卷二十三


○八归

庚辰七夕，与卫立礼同用此调

凉欺羽扇，风生蕲竹，秋意渐满院落。商声又过梧桐井，还误剖瓜佳会，泛槎仙约。漫忆中庭儿女夜，几笑语、花楼欢乐。尚认得、织女桥边，半是旧乌鹊。何事明河影下，佳期如许，暗抱一襟离索。箭壶催梦，枕屏移恨，是青春行客。对良宵感旧，鬓发萧萧叹潘岳。阑干迥、翠帘休卷，待到更深，啼螀声又作。

○八归

秋夜咏怀寄钱南金

清蟾半露，惊乌三匝，城上漏水乍滴。微淳已透潇湘簟，还见小帘摇砌、澹镫垂壁。夜色迢迢人睡去，正想到、山阳吹笛。做弄得、客里文园，病后更无力。还是秋期过了，鸣蛩窗户，又对新诗相忆。片云天外，数峰江上，几误湘灵瑶瑟。叹流光过眼，宋玉多情共今夕。沧浪兴、扁舟容与，醉帽飘萧，亭皋清望极。

○摸鱼子

岁晚感怀寄南金

见梅花、一番惊感，天时人事如许。星霜冉冉东流水，牢落少年心绪。时自语。甚门外、风埃绿鬓生尘土。故人间阻。柰岁晚相思，云寒怅望，此意转凄楚。髫年梦，俯仰已成今古。人生风度欢聚。故乡景物浑非旧，愁里匆匆时序。能记否。记翦烛西窗，暝坐听风雨。春来更苦。柰酒量微增，诗情未减，何处唤俦侣。

○摸鱼子

寒食雨中

倚阑干、暮云千里，天涯芳草凄楚。愔愔巷陌重门掩，何况满窗疏雨。江上路。又还见、黄金暗柳千万缕。荒村岁序。纵燕子新来，梨花未埽，好景自虚度。江淹老，谁解重吟恨赋。东风依旧南浦。青灯店舍长安道，梦里翠屏朱户。闲院宇。怅犹记、佳人秉烛深夜语。新诗漫与。柰世事驱驰，流光荏苒，回首更延伫。

○摸鱼子

题王德琏山居图

遍乾坤、好山无数，古来高隐能几。相逢尽道林泉胜，无柰利名朝市。青嶂里。望曲径深门，仿佛柴桑里。先生傲世。任短褐长镵，清琴烛酒，占断晋风致。疏林下，别有谈玄麈尾。清风长满窗几。门剥啄何须问，应是采芝仙子。谁可比。已不减、当时鸡犬空中起。留连晚计。尽穴石藏书，锄云种玉，千古有灵气。

○摸鱼子

吴门客中，九日，次魏彦文韵

雁来时、晚寒初劲，青灯摇动窗户。商声暗起邻墙树，触景乱愁还聚。秋又暮。柰合造凄凉，无处无笳鼓。狂吟醉舞。记满帽簪花，分筹藉草，骑马忘归路。怀人远，有恨凭谁寄语。虚名长是相误。天涯节序浑非旧，留得满城风雨。心万缕。漫自喜、孤高不惹沾泥絮。羁怀倦诉。好分付儿曹，耘锄三径，早晚赋归去。

○摸鱼子

甲辰季秋，与夏颐贞同在吴门，屡有登山之兴，久雨不果。重阳日，友人罗仲达以节物为具，同席数人，意颇欢适。乙巳九日，在九山之东泗水上，酒阑散步，夕阳依依，冈峦在望，兴怀往事，不能无述，未知明年又在何处。驹隙如驰，行乐能几，所谓难逢开口笑也

记年时、满城风雨，姑苏台下重九。客楼已办登临屐，曾为好山回首。延伫久。望翠壁嶙峋，闲却题诗手。相逢野叟。强笑折黄花，乱簪乌帽，来与共尊酒。流光去，肯为闲人宿留。惊心节序依旧。西风只么吹蓬鬓，病骨尚堪驰骤。官渡口。便拟唤扁舟，往问江潭柳。明年健否。纵世故无情，未应迟暮，孤负此时候。

○贺新郎

沙德润、任以南相与追和贯酸斋琵琶词韵，拉予同赋。第元韵出入，读之不纯也

马上貂裘裂。料明妃、几番回首，旧家陵阙。留得胡沙千年恨，写入冰弦四列。想历遍、关河风雪。弹动伊凉哀怨曲，把梨园风韵都销歇。南部乐，向谁说。多情只记潇湘瑟。纵而今、宫移羽换，此怀难竭。便有传来中原谱，终带穹庐烟月。甚长是未歌先咽。顾曲周郎今已矣，满江南、谁是知音客。人世事，几圆缺。

○贺新郎

题王德琏水村卷

一段江南绿。望依依、沙鸥起处，辋川横幅。十里平郊人烟聚，掩映汀洲几曲。试与问、隐君林屋。花径竹门春窈窕，有苍颜绿鬓人如玉。挥白羽，跨黄犊。高情远继巢由躅。向沧浪、濯缨垂钓，自歌还续。手种陂塘千株柳，隔断红尘万斛。算独有、渔舟来熟。待约西施同载酒，趁桃花、浪暖相追逐。寻胜地，访遗俗。

○贺新郎

曹园红梅数种十余树，云西老人手植也。时殊事异，残枝存者无几。其孙幼文命客饮于其下。永嘉曹新民赋词为咏，予适有出不与。越数日，幼文持卷来求次韵，席上口占以答

海底珊瑚树。问鲛人、几时擎出，碎为繁露。倩女舍来纫成佩，妆点江南岁暮。便掩映、含章窗户。更着绛绡笼玉骨，怕黄昏、不向孤山路。银烛暗，未归去。梦中曾被梨云误。最难忘、长沙形胜，水声东注。若见何郎须相报，不改扬州韵度。道秾艳、尚堪重赋。一点酸心浑不死，笑桃根桃叶非吾故。空谷底，漫延伫。

○沁园春

龙洲先生以此词咏指甲小脚，为绝代脍炙。继其后者，独未之见。彦强庚兄示我眉目二作，真能追逐古人于百岁之上，不既难矣。暇日偶于卫立礼座上，以告孙季野丈，为之击节不已。因约相与同赋，翼日而成什焉

巧斗弯环，纤凝妩媚，明妆未收。似江亭晓玩，遥山拂翠，宫帘暮卷，新月横钩。埽黛嫌浓，涂铅讶浅，能画张郎不自由。伤春倦，为皱多无力，翻作娇羞。填来不满横秋。料着得人间多少愁。记鱼笺缄启，背人偷敛，雁钿胶并，运指轻揉。有喜先占，长颦难效，柳叶轻黄今在否。双尖锁，试临鸾一展，依旧风流。

○沁园春

漆点填眶，凤梢侵鬓，天然俊生。记隔花瞥见，疏星炯炯，倚阑延伫，止水盈盈。端正窥帘，瞢腾凭枕，睥睨檀郎长是青。销凝久，待嫣然一顾，密意将成。困酣时倚银屏。强临镜挼挱犹未醒。忆帐中亲睹，似嫌罗密，尊前斜注，翻怕镫明。醉后看承，歌时斗弄，几度孜孜频送情。难忘处，是香罗揾透，别泪双零。

○沁园春

早春雨中遣怀

菜甲封泥，桃英怯冻，浅寒尚浓。正小窗深掩，暮云低密，颓垣半露，残雪玲珑。冷逼单衣，愁欺倦枕，暗度一番花信风。年光在，但尘襟耿耿，镜鬓匆匆。十年旧梦无踪。算何异、天涯随转蓬。甚愔愔坊陌，灯宵闲过，沉沉烟雨，酒兴谁同。鸟已春声，人犹旧感，点检芳菲前事空。莺花好，更明年此际，何处相逢。

○风流子

次李仲舆秋思韵

芙蓉秋水绿，河桥畔、驻马落霞明。念苏小画楼，蠹侵花简，谢娘朱户，香冷银屏。怅犹记浔江留夜客，滕阁醉诗宾。驿上信音，美人迟暮，雁边城郭，霜气凄清。潘郎愁多少，伤情处，无柰两鬓星星。江路晚风，三叠长是愁听。纵彩笔殷勤，近来无准，画阑缥缈，一向谁凭。何处笛声哀怨，幽梦难成。

○霜叶飞

小溪岁晚，与南金夜坐分韵

晚风吹醒梅花梦，吟窗人倦无语。楚天云澹雁凄凉，何况黄昏雨。又忽忽、惊心岁序。村荒更迥无钟鼓。对夜色萧条，漫借得、孤缸耿耿，独照离绪。憔悴怨墨频题，征衣慵整，怪却双鬓如许。故园犹是旧东风，往事今尘土。但忆着、章台柳树。十年青镜催迟暮。任艳怀、如流水，芳草王孙，有谁能赋。

○花心动

黄伯阳岁晚见梅，适遇旧赋以赠别，持行卷来，求孙果翁卫立礼洎予皆和

东阁何郎，记当时，曾赏旧家红萼。彩笔赋诗，绿发簪花，多少少年行乐。自从惊觉扬州梦，芳心事、等闲忘却。断魂处，月明江上，路迷天角。老去才情顿薄。柰客里相逢，共伤漂泊。洗尽艳妆，留得遗钿，尚有暗香如昨。岁寒天远离杯短，匆匆去、孤怀难托。向花道，春来未应误约。

○花心动

赠散妓蟾宫秀

尘满人间，有谁能，分得广寒风度。漫道小娇，疑是前身，曾到岩花深处。九霄宫殿春长好，只合伴、霓裳仙侣。问何事，等闲回首，却迷尘趣。缥缈璚楼玉宇。柰雾鬓烟鬟，不胜风露。小试旧妆，才近芳尊，已变世间歌舞。想应羞见嫦娥寡，重来傍、巫山行雨。总忘了，青冥向来去路。

○南浦

次韵答南金见寄

烟水隔殊乡，又匆匆误了，蹋青时候。一别几多时，河桥外、官柳青条犹瘦。君来为问，渡江桃叶曾来否。生怕木阑双艇子，只道故人依旧。孤村寒食骎寻，料归期渐近，花开休骤。油壁耐东风，先拌取、同醉乱红千亩。凭阑望久。几番魂断烟中岫。从此相逢休草草，莫对夕阳搔首。

○西河

一春索居味殊恶，赋此纪怀

春梦觉，一声何处啼鸟。东风二月旧江南，庾郎暗老。暖寒日日禁单衣，阑干凭遍清晓。水涯柳条渐好。玉驄几度曾到。如今巷陌蹋青时，故人去杳。杏花不在宋东邻，苔墙犹自围绕。凤鞋次第又斗草。暗凄凉、前度怀抱。病后不禁愁恼。怕西园、路湿残红如埽。空忆花前纤腰袅。

以上四印斋本蚁术词选卷之三二十二首

○六州歌头

戊申岁，一春强半风雨，不可出户者至有兼旬之久。三月九日寒食，烟雨中望邻墙桃花，殆欲零落，感人事之不齐，叹芳时之易失，信笔纪述，斐然成章。桓司马谓树猶如此，人何以堪，今乃信之矣

刘郎老去，孤负几东风。思前度，玄都观，旧游踪。怕重逢。新种桃千树，花如锦，应笑我容颜改，浑不比、向时红。我亦无情久矣，繁华梦、过眼成空。纵而今再见，何似锦城中。往事匆匆。任萍蓬。忆欢娱地，经行处，秦楼畔，灞桥东。春冉冉，花可可，雾蒙蒙。水溶溶。几度题歌扇，欹醉帽，绕芳丛。时序改，人面隔，鬓霜浓。别有武陵溪上，秦人在、仙路犹通。待前村浪暖，鼓楫问渔翁。此兴谁同。

○东风第一枝

年来逆境驱驰，不知岁序之有游赏，忽忽春风，徒起浩叹。庚辰新正，与南金翦镫小酌，分题写怀。追念古人乐事，今无一在眼，时于文字中见其一二，遂各想像旧事为之。然心之所好，亦寂寞中一乐也，予得此调，南金得春从天上来

舞馆簪蛾，谯门试角，疏镫时弄春影。晓檐铁马敲晴，夜筝锦鸿送冷。铜駞陌上，早官柳轻黄笼暝。料小楼、一枕微酲，已被暖寒欺醒。花信阻、锁窗惯静。芳事杳、翠衾倦整。晚妆似怯梅钿，旧香尚拟篆鼎。朱门双掩，向斗鸭阑干慵并。待灞桥、重暖新墟，拟约倩桃阑艇。

○东风第一枝

春来兼旬，寒气不减。旧腊正月二十二日，曹云翁招饮，听雨西窗。南金偶道及前作，翁欣然命笔次韵，故又口占为谢

乱雨敲窗，深镫晕壁，孤屏相对吟影。醉余梦蝶难寻，起来睡鸳较冷。东风急处，又卷得残云催暝。柰暗愁、忽到梅边，夜半粉香熏醒。门正掩、暮帘仨静。花未闹，小军预整。斗茶尚忆分曹，赋诗更联古鼎。春衫慵试，怕误了金鞍相并。待小桃、开满前溪，且踏武陵渔艇。

○春从天上来

次南金早春韵

九陌香泥。正楚馆欺寒，袅袅春鸡。两行帘底，银烛千枝。花市笑语声齐。喜盘行纤手，翦生菜、巧簇青丝。晚晴时。渐红蕖照眼，黄柳舒眉。东风旧家乐事，柰酒兴沉沉，儛队僛僛。小谱鸾笺，重楼羯鼓，生怕误却花期。好情怀都改，年光在、物换星移。误芳菲。想六桥灯火，犹绕苏堤。

○齐天乐

甲戌清明雨中感春

离歌一曲江南暮，依稀灞桥回首。立马东风，送人南浦，认得当年杨柳。梨花过后。悄不见邻墙，弄梅纤手。绮陌东头，个人还似旧时否。相如近来病久。纵腰围暗减，犹未全瘦。宿酒昏镫，重门夜雨，寒食清明依旧。新愁漫有。第一是伤心，粉销红溜。待约明朝，问舟官渡口。

○齐天乐

己卯春，客楼雨中怀小溪故人行乐

东风吹雨春城晚，黄昏小楼人静。燕子朱帘，谯门画角，收拾柳边残暝。微镫照影，叹尘满书床，火销香鼎。客里王孙，故家乐事尚能省。人生壮游几许，旧鸥应怪我，沙上盟冷。刻烛催诗，倾尊款话，长忆西窗风景。相思有兴。待官渡回潮，野桥吟艇。莫遣啼鹃，夜深惊梦醒。

○齐天乐

戊子清明，次曹云翁韵

深窗暮洒梨花雨，随风乱零如霰。寒食初过，连阴未解，黄昏酒阑人倦。春镫漫翦。怪浓润沾衣，浅寒迎面。芳事蹉跎，强将花谱自舒卷。天涯芳草渐满，蹋青晴路阻，阑槛凭遍。燕隔重门，舟迷晚渡，应是不胜清怨。欢游未展。纵不柰凄迷，懒寻消遣。只怕晴时，落红千万点。

○齐天乐

甲午七月望后，横泖客舍骤雨顿凉，秋声满树，小窗暮倚，四无人声，暝色凝烟，不胜凄黯。阖户呼镫著此，以纪旅思

碧梧庭院秋声早，愔愔暮天云影。雨送凉蝉，风欺倦翼，络纬犹啼金井。疏窗弄暝。正犀押帘垂，画屏镫冷。节序依然，旅怀长是叹流景。旧家园苑废久，岁寒松桂在，清事谁领。待月幽轩，寻凉小舰，断梦有时提省。乘槎路迥。便逸兴相牵，倦涂难骋。甚日归来，傍湖耕二顷。

○齐天乐

乙未春暮，钱素庵见和前韵，再歌以谢之

柳花飞满春归路，隔江暮云摇影。草暗河桥，尘昏水驿，难觅仙翁丹井。年光渐暝。任老鬓霜雕，壮心灰冷。世故纷纭，寄书长拟问弘景。山林多少胜地，四时萧散处，谭笑能领。小舫寻诗，轻裘把钓，此意只今谁省。斜阳迥迥。算往梦难追，旷怀休骋。目断南湖，平芜千万顷。

○齐天乐

戊戌冬初，领省檄，会无锡州将李正卿同检踏屯田秋稼，此邦兵余，民居荡析，皆黄茅白骨之境，眼界殊恶。李侯索赋，道间口占复命

西风满面吹华发，肩与遍行荒野。草莽无垠，人烟埽迹，犹有青山如画。斜阳又下。柰倦宿军营，喜逢田舍。官事驱驰，旅途情绪顿衰谢。天边雁飞渐远，故园回首处，离恨难写。寒人征衣，云遮望眼，忘却向来潇洒。尘氛未解。便好问归舟，早图休驾。梦绕寒溪，小梅应绽也。

○齐天乐

次韵王原吉龙江别业

去年弭棹龙江市，曾瞻故人衡宇。树隔琴床，芸香书屋，捣药时鸣清杵。壶签报午。想频拂词笺，闲修花谱。如此幽闲，雅宜连榻听风雨。多君曳裾相府。纵风流文采，终带清苦。借筋筹帷，持杯说剑，长历汉台秦础。寻幽访古。便后约须期，细论重与。岁晚山中，茯苓还共煮。

○齐天乐

张翔南寓金陵时，尝有寄金子尚魏彦文洎诸词友之作。乃辱彦文见念，独以赏音见许，而不知予频年连婴逆景，久疏词笔，非复向时怀抱矣，戊申秋杪，邾仲羲持示词卷，且辱彦文寄声，并索近作入卷，乃为倚歌二阕，其一以答彦文，其一以喜翔南还家

当年放浪苏台下，长从故人诗酒。茧帖飞花，鵾弦度曲，思绕阊门杨柳。星霜易久。怅十载分携，几番回首。沧海尘昏，屋梁落月尚依旧。山林何处寄傲，不如人意事，长是八九。有客传书，多君玩世，况是不忘衰朽。明朝见从。纵少壮难追，好怀还有。醉墨淋漓，浩歌开笑口。

○齐天乐

寄张翔南

六朝千古台城路，伤心几番兴废。形胜空存，繁华暗老，举目江山还异。风尘万里。柰迁客驱驰，去程迢递。故旧相望，雁边消息缈难寄。春风凤皇台上，转蓬回首处，应叹身世。江总情深，陈琳檄倦，投老竟成归计。斜阳某水。且净洗缁衣，任休行李。只怕东山，兴来还又起。

○霓裳中序第一

中秋后二夕对月

秋堂气渐肃。暮角吹来声断续。凭遍阑干几曲。又凉战庭梧，风敲檐竹。多情宋玉。对楚天、无柰幽独。中秋过，月华未阙，夜色灿如烛。空谷。美人羁束。又老尽、江南草木。愁来心绪易触。目断瑶台，梦绕金屋。雁归犹未卜。且漫放、题红去速。凄迷处，年来诗鬓，换动镜中绿。

○蔬帘淡月

和黄伯成吴兴道中韵

苍烟古木。渐暝入小溪，鸥鹭如玉。斜倚孤篷眺晚，毳裘寒肃。秋娘渡口山横处，旧曾寻、五陵芳躅。画楼灯火，如今冷落，尘满华屋。柰景物因人反覆。算千古风流，今有谁续。苕水东边月上，酒醒人独。角声吹老梅三弄，想依稀、曾梦蛾绿。西风回首，山中有人，满头黄菊。

○角招

故园旧有老梅数树，自庚午至庚辰，十载之间六遭巨浸，无一存者。年来惟起步月前村之叹。辛巳正月二十四日，曹云翁以红萼一枝见予，风度绝韵，旧感横生，念之不置，因缀此阕为解，并以谢翁焉

梦云杳。东风外，画阑倚遍寒峭。小梅春正好。漫忆故园，花满林沼。天荒地老。但暗惜、王孙芳草。鹤发仙翁洞里，为分得一枝来，便迎人索笑。窗晓。冷香窈霭，幽情雅淡，不减孤山道。旧愁浑欲埽。却明朝、新愁萦绕。何郎易恼。且约住、伤春怀抱。彩笔风流未少。更何日，玉箫吹，金尊倒。

○角招

次黄伯阳苕溪舟中韵

暮云起。苕溪上，画桡荡漾春水。道人烟浪里。信笔赋诗，千古无此。吴头楚尾。问旧日、陶朱邻里。撷得江蓠寄远，向天角歇孤帆，且行行休矣。吟倚。柳阴傍晚，花期暗数，芳事今余几。旧游难屈指。化鹤归来，依然城市。纷纭闹紫。岂不羡、山林宫徵。更约吟船共舣。剩判得，落残花，欺行李。

○忆旧游

追和魏彦文清明韵

记乌衣巷口，灞水桥边，问柳寻花。竟日追游处，尽挥鞭绣陌，弭棹晴沙。酒阑美人归去，香拥碧油车。自彩笔题情，金灯款醉，几度年华。天涯。故人远，料对景相思，应念无家。又见分榆火，柰移根换叶，往事堪嗟。小楼倚遍残照，长羡暮栖雅。赖伴我消魂，遥岑寸碧三四丫。

○水龙吟

戊申灯夕，云间城中作

兵余重见元宵，浅寒收雨东风起。城门傍晚，金吾传令、遍张灯市。报道而今，依然放夜，纵人游戏。望愔愔巷陌，星毯散乱，经行处、无歌吹。太守传呼迢递，漫留连、通宵沉醉。香车宝马，火蛾面茧，是谁能记。犹有儿童，等闲来问，承平遗事。奈无情野老，闻灯懒看，闭门寻睡。

以上四印斋本蚁术词选卷之四十九首

○春草碧

仆一节从军吴秀间，近始谒告还家，首辱素翁老师叙劳兵后间怀，既又调春草碧词见遗，以识会合之意，情文悃款，溢於言表，惠至渥也。辄依芳韵，庸写下忱，为先施之期谢云

儒冠不解明韬略。底处是生涯，云门约。无端寄迹兵戈，蕙帐荒寒怨秋鹤。岁暮且归来，情如昨。故人几度传心，曾烦手削。门外见仙槎，须停泊。老来岁月无何，乞与刀圭九还药。三岛景长春，寻具乐。

铁网珊瑚九

○春草碧

南金契兄始托交时，与仆俱未弱冠，今乃百年过半矣。暮景相从之乐，世故牵掣，迨今未遂。兵后避地溪滨，复得旦暮握手，慨前迹之易陈，预后期之可拟，不能已於言也。敬借前韵，述怀如左

岁寒归计曾商略。富贵与神仙，辜前约。儒冠已负平生，不羡扬州去骑鹤。蓬鬓老风霜，心如昨。惟应郢上高才，风斤惯削。相见问行藏，重评泊。无情最是桑榆，那得昌阳引年药。山水有清音，同行乐。

铁网珊瑚九

○春草碧

乱后乍见故人，情文浃甚。老来共谈往事，心绪茫然再赓春草之词，以索寒梅之笑

乱离避世无方略。何处可寻幽，须期约。桃源只在人间，争得身轻跨寥鹤。空忆旧欢游，成今昨。自怜兵后多愁，吟肩头削。老病有孤舟，难安泊。残年但愿相依，尔汝忘形纵狂药。白首待时清，应无乐。

铁网珊瑚九以上周泳先补邵亨贞词三首

【沈景高：词作1首】

○沁园春

和刘龙洲指甲

新脱鱼鳞，平分鹅管，爱勒眉弯。记掐恨香蕉，愁悰细说，划情嫩竹，怨曲新翻。才贴梅钿，旋挑铅粉，绣领重交犹道寒。娇无奈，笑轻拈杏带，浅揭湘斑。宫棋也学偷弹，时绾就同心羞自看。解传杯频赌，藏阄罗袖，归鞭重数，刻印阑干。暗解绡囊，倦调瑶瑟，喂蕊莺儿绣阁间。凝情处，把瓜犀谩剥，消遣春闲。

俞炜诗词余话

【沈禧：词作55首】

○浣溪沙

续川八咏，为施以和填香径春游

三月韶华景最幽。越罗初试换轻裘。采香径里作春游。西子不来花自好，吴王去后水空流。感时怀古却生愁。

○渔家傲

虹桥晚眺

溪上雨晴天似洗。遥峰几点空蒙里。策杖虹桥闲徙倚。当此际。霞光映水浮鲜绮。最是晚来增好趣。渔歌樵唱堪人耳。唤我浩然吟兴起。风景美。幔亭赤壁徒为尔。

○浣溪沙

美潭渔集

罢钓收纶日向西。美潭深处聚幽栖。东船西舫往来齐。旋斫锦鳞沽白酒，还烹紫蟹杀黄鸡。杯盘狼藉聚嬉嬉。

○阮郎归

山市樵歌

烟蓑雾笠担随肩。斧柯腰下悬。生涯只在白云边。观棋曾遇仙。忘世虑，断尘缘。逍遥傲葛天。醒时一曲醉时眠。风清月正圆。

○清平乐

太湖月波

秋蟾澄皎。影落波心小。三万六千何渺渺。倒浸玉京瑶岛。姮娥笑倚栏干。素鸾飞处光寒。唤起谪仙同玩，浩歌激碎狂澜。

○菩萨蛮

灵岩岚翠

幽轩东面灵岩麓。四时佳气供吟目。雨过断纤埃。郁蓝屏障开。岚光浮翡翠。日射添明媚。高涌出云间，只疑西子鬟。

○鹧鸪天

锦峰晴雪

蜀锦峰头雪半融。倚空一朵玉芙蓉。面朝阳处光消释。背向阴边尚积重。天气朗，日光曈。看来浑似画图中。灞桥何处骑驴叟，西水谁招载鹤翁。

○渔家傲

口浦澄霞

浩渺湖边三万顷。无风帖帖平如镜。更好晚晴霞弄影。天宇净。望空一抹胭脂凝。紫锦红绡空茜靓。纡蓝□碧祥光莹。余晕飘摇斜复正。堪唱咏。落霞孤鹜遥相并。

○清平乐

题扇小景

平湖渺渺。一叶扁舟小。荡漾不须频举棹。观尽云山多少。问渠乐意如何。平生惯识烟波。载却月明归去，数声欸乃清歌。

○清平乐

题渔父图

烟波深处。占断溪山趣。逢着忘机闲伴侣。旋斫锦鳞烹煮。隔船相唤相呼。瓮头酒尽须沽。醉后都忘尔汝。生来不识荣枯。

○浣溪沙

咏鹊

刷羽枝头翠色新。能传芳信与闺人。结巢长借拙鸠邻。飞入怀中曾化印，聚来河上为填津。休言微物解通神。

○浣溪沙

着罢南华一卷书。放情□水自如如。却将仁义等蘧庐。千驷万锺无足贵，箪瓢藜藿有赢余。气吞八极隘堪舆。

○菩萨蛮

峨冠博带青藜杖。行行独步青溪上。时抱一张琴。云间觅赏音。烟霞深处好。泉石甘终老。我亦斯人徒。俱当来与居。

○鹧鸪天

购得南山万岁杉。坚逾松柏健逾相。还邀天上公输子，来与麻姑斫宝函。狸首媚，雉纹斑。到头受用有何嫌。从今更益无疆寿，高并南箕更上南。

○鹧鸪天

水仙词

邂逅江妃泽畔逢。何年谪降蕊珠宫。轻绡翦袂罗裁袜，秋水为神玉作容。清浅处，月明中。凌波微步欲飘空。三生已断身前梦，一味全真林下风。

○鹧鸪天

咏红梅寿守节妇

萼绿仙姝庆诞辰。酡颜晕酒粲朱唇。霞绡翦袂云裁佩，绛雪为肌玉作神。超俗态，断凡尘。飘然风韵夺天真。能坚北岭冰霜操，不竞南园桃李春。

○风入松

子猷访戴

一天飞絮滚成球。玉琢酒家楼。鸟飞不度人踪绝，朔风凛、寒气飕飕。偏称歌姬帐底，独怜渔父江头。此时清趣若为酬。千载尚王猷。知心忽尔思安道，冒严寒、趣□扁舟。未至山阴遽返，为言兴尽而休。

○风入松

咏画景

竹冠藜杖葛裁襟。华发半盈簪。尘缘一点无萦绊，闲边趣、不管浮沉。姓字不闻入耳，梦魂长绕山林。相随惟有一床琴。得趣最幽深。溪桥野径忘危险，任迢遥、为觅知音。一曲高山流水，利名都不关心。

○风入松

咏扇

一弯谁翦剡溪笺。雪色照人鲜。湘筠削骨劳工制，最堪怜、舒卷轻便。动处清风披拂，展时明月团圆。流金烁石势如然。此际有威权。只愁一夜西风到，又谁知、中道抛捐。自昔炎凉故态，始终难保相全。

○风入松

一溪新水绿涟漪。嫩柳袅金丝。扁舟载得春多少，轻摇过、芦荻沙堤。惊起一双鸂鶒，飞来几点凫鹭。笔床茶灶总相随。蓑笠不须披。烟波深处耽清趣，任逍遥、不管伊谁。抱膝吟余好句，回头又得新诗。

○风入松

溪山如洗雨才乾。芦荻暗江湍。沙明水碧岚光净，似丹青、图画宜看。风卷浪花翻雪，□飘金粉生寒。老翁终日把纶竿。潇洒异衣冠。想应自得烟波趣，又何心、显职高官。踪迹往来吴楚，梦魂不到长安。

○风入松

虬枝撑月倚高寒。瘦影拂琅玕。露华冷沁苍苔润，更深后、万籁声乾。尘虑于时顿息，冲襟此际惟宽。俨然妆饰整衣冠。独抱素琴弹。铿金戛玉何清趣，知音少、空自嗟叹。志在高山流水，□惊别鹤离鸾。

○风入松

咏俞绍庵秋蟾台

层台高筑势崭岩。迢递隔闾阎。不将贮彼狂歌舞，深秋夜、登玩银蟾。为爱一轮光皎，又看孤影廉纤。桂花香里□吟髯。兴趣自能添。露华凉透罗衣薄，更深也、万籁声潜。弹罢瑶琴三叠，还将玉管重拈。

○风入松

红梅庆六十寿

阳回潜谷起赪虬。万斛灿琳球。芳姿占得先春意，冰霜操、甘抱清幽。野店溪桥托质，苍松翠竹为俦。寿筵开处接瀛洲。彷佛见罗浮。朱幢绛节参差下，香风霭、共集南楼。为庆人间甲子，来添海屋仙筹。

○风入松

题城西草屋

隐君家住郭西闉。清政总堪论。身居廛市心丘壑，四时将、风月平分。座有洪儒谈笑，门多长者蹄轮。数椽草屋仅容身。别是一乾坤。小山花木饶佳趣，势崭岩、气压昆仑。兴到自弹绿绮，闲来时倒金樽。

○风入松

赠鹤巢炼师

葺茅编苇结行窝。四壁蔓烟萝。风棂月牖通幽爽，斗来宽、地促无多。高接上清真境，雄吞万象森罗。道人星夜起玄科。飞佩振鸣珂。剑光灼烁冲牛斗，斩妖精、降伏邪魔。赤壁坡仙复起，华亭丁令重过。

○风入松

壁间画松

白云堆里奋苍虬。横亘洞庭秋。掀髯舞爪何狞恶，峥嵘势、抉石崩流。飞入君家栏槛，满堂风雨飕飕。须叟烟雾漠然收。幻出老松揪。谁濡墨汁传神妙，森森露、铁戟戈矛。对此翠涛银浪，也胜瑶岛沧洲。

○风入松

赠画师

隐君家住白云深。华发已骎骎。芒鞋蹋破莓苔径，何曾惮、石磴崎嵚。问酒每过村店，访僧时叩禅林。归来高卧北窗阴。名利不关心。半生清乐甘吾分，箪瓢饮、不慕腰金。胸次包含丘壑，笔端幻出云岑。

○风入松

赠歌者马桂香

露华亭馆月明多。邂逅遇姮娥。藕丝嫩织仙裾薄，按霓裳、一曲高歌。袖拂天香缥缈，舞翻清影婆娑。玉绳低转夜如何。双曜渡银河。千金一刻□孤负，得磨跎、且共磨跎。漫把淮南招隐，不教空老岩阿。

○风入松

题石坛道士焚香

暮云收尽紫霄宽。灏气袭衣冠。清泉白石长为伍，松头露、冷滴方坛。此际千林影断，于时万籁声乾。道人星下礼蒲团。宝鼎爇沈檀。风吹霞袂飘飘举，想芳名、已注仙班。东访麻姑跨凤，西邀金母乘鸾。

○风入松

水仙

忆从湘浦遇琼仙。解佩是何年。冰姿不许铅华污，淡凝妆、风度飘然。长伴霜前青女，来寻月下婵娟。一尘难染净娟娟。独立晚风前。黄冠翠袖殊清雅，误思凡、谪向江边。礬弟梅兄是侣，桃娇杏冶空妍。

○风入松

赏牡丹

寿安新试粲红裳。珍重异寻常。群芳落尽呈娇态，倚栏干、独殿春阳。剩放天香国色，全胜魏紫姚黄。天时人事正相当。日日具壶觞。不妨醉了重教醉，忍孤负、艳质浓芳。明日再携肴核，还来花底徜徉。

○风入松

渔隐

绿蓑新制把渔竿。摆脱旧衣冠。房租去住无拘系，朝吴楚、暮宿湘湍。且躲是非荣辱，不愁雨暑风寒。得鱼沽酒任盘桓。但觉醉乡宽。姓名不落时人耳，对清风、明月团圞。踪迹长依云水，梦魂只绕江干。

○风入松

题驿亭图

使轺今夜宿邮亭。邂逅见娉婷。琵琶斜抱生娇媚，悄无人、独倚帏屏。弦内暗传心事，镫前略叙幽情。丽词一曲按新声。调格总高清。筵前明日人传唱，难遮掩、耳目聪明。一宿风光固好，百年名节俱倾。

○风入松

题来青楼

画楼高出子城湾。卷幔见南山。堆有叠翠排天际，似蛾眉、巧绾云鬟。风月四时长占，星辰午夜宜攀。蓬莱仙阙有无间。望处隔尘寰。何当养就升天翼，恣翱翔、飞去飞还。纵目真穷寥廓，置身如履孱颜。

○满江红

咏全溪清隐

拣好溪山，容我住、有幽禽调曲。缚数椽、低低茅舍，也胜华屋。镇日柴门无俗客，一渠流水铿金玉。任苔痕、草色带朝烟，侵阶绿。篱边种，陶潜菊。窗前植，王猷竹。乐有余、坦率频忘荣辱。吾爱吾庐真得趣，男婚女嫁情缘足。总明朝、风雨及阴晴，眠初熟。

○八声甘州

咏施以和溪南小隐

拣西南好处创幽居，小结两三楹。有数竿修竹，五株疏柳，四野来青。最喜诗朋酒友，□共缔幽盟。放浪形骸外，不事浮名。足迹何曾入市，□性□樗散。不惯逢迎。叹区区逐利，抵死起纷争。争如我、清风皓月，助吟怀、何用一文□。□□□、迭为宾主，啸傲忘情。

○满庭芳

咏俞绍庵九芝堂

节义名门，簪缨华胄，圣朝旌表昭彰。声誉籍甚，青史注遗芳。积善偏锺余庆，天地报、芝产中堂。人希见，九茎并茁，奕烨绚祥光。应知和气萃，致生嘉瑞，千载永流香。况家传诗礼，名着吴邦。百世箕裘不替，庆源远、支派悠长。君知否，孝诚感格，灵异岂寻常。

○满庭芳

为施克明题雪拥蓝关图

雪拥蓝关，云横秦岭，马头道路迷茫。几回翘首，何处是家乡。欲革当时弊政，摅忠荩、罄沥肝肠。谁知道，一封奏入，万里贬潮阳。伤心牢落处，形孤影只，地远天长。幸道逢孙姓，有意相将。早悟花间诗意，免教□、至此仓皇。频分付，瘴江落日，吾骨好收藏。

○买陂塘

赠徐孟祥用梦庵先生韵

爱雪堂、面湖依壑，望中一碧千顷。波光倒浸云山晚，风荡不晶帘影。尘迹迥。有牧唱樵歌，宿酒频惊醒。闲□钓艇。傍蓼岸芦汀，盟鸥狎鹭，适尽闲边兴。漫修省。我已乐天知命。何妨箪食瓢饮。尽将得失付无言，有酒且须觞咏。开三径。彷佛似、柴桑松菊何愁冷。优游晚景。白云如肯容分，便当卜筑来共此中隐。

○踏莎行

追次云间王德琏韵，为施以和作香奁八咏金盆沐发

凤翅烟凝，鸦翎膏腻。湘云一片帘前坠。频呼小玉灌兰汤，金盆潋滟轻挼洗。翡翠窗前，合欢帐底。殷勤重把残妆理。拂奁开鉴对青鸾，芙蓉彷佛临秋水。

○踏莎行

月奁匀面

桂影流金，梨花呈素。蟾宫不锁霜毫兔。休教容易负年华，西风树树行相妒。玉鉴冰壶，翠烟红雾。薄笼半壁清光露。蜂黄蝶粉了匀施，忽惊别院笙歌度。

○踏莎行

黛眉颦色

翠压双蛾，琼镌香靥。春来翻作伤春怨。一痕心事镇相萦，芳容不似年时蒨。玉宇澄清，金波潋滟。宝猊香冷烟初敛。螺青黛绿总调匀，还凭京兆亲收点。

○踏莎行

香颊啼痕

朔雪砭肌，东风浃髓。不由中酒人憔悴。丁香暗结雨中愁，相思滴尽枝头泪。恨积巫山，情随湘水。斑斑点得残妆碎。待将濡墨染霜毫，缄情漫写鸳鸯字。

○踏莎行

芳尘春迹

径积红埃，风飘难尽。一钩新月云边印。锦鸳飞去尚留踪，青鸾舞罢犹存影。沉屑浮香，露华滋润。凌波人去遗芳恨。玉容想像夜曾来，星前月底闲吟咏。

○踏莎行

云窗秋梦

绮户云窗，玉楼绛阙。绀园花谢飘香雪。其中绰约总仙姝，乘鸾夜度天边月。地久天长，海枯山裂。连环击碎珊瑚玦。梅花何处断肠声，一双惊散庄生蝶。

○踏莎行

绣床凝思

杂组香绒，错综纹理。倚床脉脉如春醉。沉吟暗想玉京人，雕鞍何处鸣珂里。无限离愁，谁知就里。滔滔比似西江水。无情日夜向东流，一缄好寄相思泪。

○踏莎行

金钱卜欢

默祷金钱，频占宝镜。几回鹊噪无凭准。文犀一点暗通灵，青鸾忽报瑶池信。风月情怀，漂流心性。归来燕子楼台暝。风厢几度立黄昏，凌波沁透苍苔冷。

○沁园春

追次文丞相，题张巡许远两忠臣庙

临死不惧，临危不惊，何碍何妨。纵刀锯在前，鼎锅居后，当斯之际，观作寻常。天汉桥头，睢阳城上，两处成名一样香。精忠操，何堪与比，出冶坚钢。江山几见兴亡。□野草平原总战场。慨区区忍死，偷生恃宠，欺孤虐寡，敢并遗芳。庙食从今，纲常不弛，功烈何如郭汾阳。千秋下，论二公节义，天地难量。

○沁园春

寿县令代人作花城允政，嘉迎凫舄之临。崧岳降神，即上龟龄之祝。某幸托葭莩，敢祈松柏，贡南丰一瓣之香。遥陈善诵，赓閟宫三寿之语。莫簉宾筵，敬录微词，用伸祝赞。伏惟电瞩，以表冰忱。某不胜拜贺之至

快阁春边，石栏干外，东风晚情。有银潢公子，摩挲石刻，金华仙伯，主掌鸥盟。陶柳青新，潘桃红嫩，早有丰年笑语声。还知道，是街头父老，竞说升平。怪来云表长庚。与一道澄江月共明。但寿烟起处，千山天远，寿杯满处，千尺泉清。仁寿堂中，长生城内，早蹋金鳌背上行。明年准，望紫云楼上，一点台星。

○千秋岁

寿词

幸逢清世。四海皆兄弟。人未老，身无系。闲情湖水阔，高兴吴山邃。酣歌后，黑甜一枕南窗睡。华诞今朝是。绮席排良会。□□□，□□□。霞觞斟寿酒，彩服铿金佩。从今去，长生永享千秋岁。

○千秋岁

彩霞呈瑞。宿雨开新霁。春色渐、看明媚。西池桃并结，南极星流丽。咸赞美，千寻笑指崧乔翠。绮席宏开际。仙吕锵金佩。捧琼斝，斟绿蚁。共祝南山寿，更与庄椿比。日正永，一株独挺千秋岁。

○喜迁莺

赏牡丹

春光无几。赖名花留得，一分余意。独殿群芳，特称重贵，开向富家园地。剩有天香国色，不藉粉匀脂腻。倚风处，似真妃被酒，脸霞烘媚。槛际施翠幄，密遮深护，怕省仙姝队。翦縠裁绡，披云卷雾，幻出许多纤丽。幸遇清平时世，胜赏也成故事。拚剧醉，任玉山敧倒，帽檐斜坠。

○朝中措

兰词百亩余香

芳皋百亩长荪兰。竹石共檀栾。风泛国香冉冉，霞滋幽艳漙漙。芽抽紫玉，花垂月穗，叶缀香缨。堪羡也宜剑佩，此生不遇湘灵。

○清平乐

上苑清芬

芳滋上苑。此际光风转。刻玉攒金花宛宛。肯共蒿莱相溷。甘于深谷潜藏。无言独抱幽香。江海久无骚客，为谁犹待新霜。

强村丛书用知圣道斋藏明钞本竹窗词

【施可道：词作1首】

○清平乐

题碧梧苍石图

峡云飞断。锦石秋花岸。犹记尊前情烂漫。脉脉慵移筝雁。碧梧图子谁成。主人以墨为卿。莫道凤枝栖老，西风长寄新声。

珊瑚网名画题跋卷八

【石岩：词作1首】

○清平乐

题桐花道人吴国良卷

吴郎丰度。邂逅春城暮。暖日晴云花满树。恰似故人诗句。坐中翔凤飞霞。来寻弄玉仙家。说与江州司马，泪痕只为琵琶。

玉山名胜集

【史药房：词作1首】

○水龙吟

清明后浃日，过子方小饮，廉栊靓深，绿阴昼寂，阑边玉茶正花，香韵萧远。主人出侍人弹琵琶侑觞，酒未终，上马径去，恍然蓝桥湓浦之遇也，赋水龙吟以记其事，呈子方一笑

等闲过了清明，草痕深一庭新翠。光风信息，牡丹初褪，茶醿犹未。燕语清圆，梅英松润，困人天气。笑文园倦客，诗才减尽，犹□有，伤春意。别有留春去里。小房栊、玉英双倚。天香浮动，朱衣乍试，铅华尽洗。一曲琵琶，轻拢挑拨，未觞先醉。又匆匆上马，蓝桥路隔，漫增凝睇。

附见四印斋本墙东类稿本

【舒頔：词作19首】

○满江红

时雪快晴，苗民攻宣，未克，往来郡邑间，扰攘尤甚。宪府移司於徽，视而不问，叹时事之靡宁，哀生民之涂炭，因赋此曲，兼柬邑令郭文盾。

天也多情，巧幻出、天河寒水。多态度、悠悠扬扬，轻黏窗纸。万里岂无祥瑞应，四方已在饥寒里。把溪山、好处纵模糊，须臾耳。江海阔，风尘起。狐兔狡，鹰鹯耻。假蛮夷威柄，侵渔而已。诸老忠良皆柱石，九重仁圣真天子。待明朝、晴霁看青山，清如洗。

○酹江月

三槐氏胄，早荣升大府，展施才调。应欲濡须兵革后，几度愁纡怀抱。翦烛寒更，催科春晚，诸事安排了。簿书丛里，辛勤说与谁道。遥想淝水西边，三贤堂古，孝肃名偏好。为我瓣香先致敬，耿耿寸心相照。赞画侯藩，趋承相府，指日登枢要。不堪离别，一尊聊为倾倒。

○蝶恋花

送胡一之上襄阳

锺阜相催何汲汲。猿鹤休惊，却上襄阳驿。袖拂岘山碑藓碧。凄凉泪眼今犹昔。勋业正须年少日。楚雨湘云，囊锦都收拾。只恐绿闺春寂寂。孤鸾背月鲛绡湿。

○酹江月

送指挥司王仁卿知事，代广陵郡官作

人生交谊，笃金兰气味，不堪离别。绿水红莲声价旧，又向高邮施设。幕底清风，楼前明月，此意凭谁说。美哉鱼米，此行足可怡悦。闻道细柳营中，三军整肃，训练真奇绝。赞画公余闲拭目，午夜剑光明灭。料想明年，荣膺薇省，高步登天阁。片云相隔，人来应问华发。

○谒金门

人磊落。移赞高邮蓉幕。采笔生春和气作。军民同此乐。休说边陲萧索。米白鱼肥如昨。别后情怀何处托。寒光倚山阁。

○水龙吟

庆陈仲洪造家庆楼

人间何处无楼，算来积善应难得。操持一念，应乎万事，尽皆阴德。伯仲怡怡，亲朋济济，云仍蛰蛰。任才高王粲，兴同庾亮，谁敢与、元龙敌。珍重刘郎好事，好溪山、为君拈出。眼前标致，壁间图画，屏间松竹。春晚凭高，秋晴眺远，翠红如识。待他年，看取飞来五凤，记如椽笔。

此下原有折桂令二首，以其为曲调删去

○风入松

故人情况近如何。应被酒消磨。醉来笑倚娉婷卧，伤心处、暗揾香罗。肱曲红生玉笋，鬓偏翠卷新荷。薰风枕簟届时和。着我醉□歌。襄阳旧事今安在，风流客、屈指无多。休说玉堂金马，争如雨笠烟蓑。

○沁园春

闲处如何，也堪吟诗，也堪弈棋。想白衣送酒，谁如元亮，白鹅换字，谁似羲之。濠上观鱼，云间呼鹤，此乐人间未易知。平生性喜，不为酒困，常带书痴。尽教步武天池。且赢得、闲身一会嬉。便朝登金马，何裨世教，暮趋玉殿，安救时危。赫赫功名，堂堂事业，不博先生这肚皮。休瞒我，任官高禄厚，也要些儿。

○小重山

端午

碧艾香蒲处处忙。谁家儿共女，庆端阳。细缠五色臂丝长。空惆怅，谁复吊沅湘。往事莫论量。千年忠义气，日星光。离骚读罢总堪伤。无人解，树转午阴凉。

○小重山

时有武林之行、值时变，故弗果，因赋之

笑问西风一叶舟。阿谁招我上，武林游。岂知身世两悠悠。西湖好，孤负桂花秋。应笑乐平侯。无端千百计，一场休。愿将功烈阐皇猷。南飞雁，莫为稻梁谋。

以下原有朝天子一首，以其为曲调删去

○江城子

歌者张氏，戴仲德仲本时以茶谒其家，戏书以贻之

戴郎昆仲太风流。翠娥愁。解貂裘。醉中摸索玉搔头。绣被揾香肌粉滑，云作帐，月为钩。茅庵权当小秦楼。意绸缪。话扬州。琼花骑鹤两悠悠。薄幸三生今老矣，无梦到，那温柔。

○江城子

积雨陂塘五月秋。送还留。且停舟。听我骊驹，歌彻上庐州。无柰绿窗眉锁恨，情脉脉，思悠悠。同乡翻作异乡愁。善谋猷。尽优游。不见闾阎，谈笑觅封侯。勋业此时都莫问，书有便，寄来不。

○水龙吟

端午日，寓苎干作，时四方汹汹，民思太平，而势未宁也

轻云阁雨还晴，苍黄又负端阳节。去年今日，大鄣深处，寸肠千结。好事无多，良辰难再，犹传遗孽。看连城澒洞，大家愁恼，这光景、何时歇。因想金陵佳丽，闹秦淮、龙舟称绝。牙樯锦缆，翠冠珠髻，画阑罗列。回首丘墟，满襟尘土，向人空说。且停杯，容我离骚细读，吊罗江月。

○沁园春

多少闲情，桃源问蹊，柯山看棋。把杏花春雨，从头吟了，木犀秋月，开户邀之。气卷风云，眼空江海，万古从前我已知。君休笑，任陈抟假睡，豫让佯痴。风回太液清池，欲留住、东皇共笑嬉。想乾坤浩浩，谁曾整顿，干戈扰扰，孰问安危。笼络人才，登崇禄秩，赤箭青芝败鼓皮。都休问，看营巢燕子，哺乳莺儿。

○水调歌头

时杨溪避兵

饱来石上卧，醉向水边吟。山灵不管闲事，容我尽登临。山外猿啼鹤唳，世上虎争狼斗，此地白云深。今古一抔土，天地亦何心。隔茅庐，尘万丈，不相侵。林泉自有佳处，石溜假鸣琴。汉室煌煌大业，唐代昭昭正绪，此理细推寻。高咏出山去，草木亦知音。

○太常引

□□山色共承宣。君秩满、我迟延。几度醉花前。曾怪杀、春山杜鹃。菱花再照，鸾胶再续，应笑雪盈颠。深夜语婵娟。也曾是、都门少年。

○风入松

雨后偶成

纱厨过雨晚凉生。枕簟不胜清。冰肌玉骨元无汗，香风回，深院语流莺。翠幌光摇绛蜡，画堂暖泻银瓶。玉筝牙板接新声。云髻宝钗横。银丝脍细江鳐脆，扬州月，照我醉吹笙。旧事十年犹记，壮怀此日堪惊。

○贺新郎

绣隐芙蓉褥。更屏间、双双孔雀，间金盘绿。鹤别鸾离深闺悄，帐冷梅花夜独。空梦绕、巫山千矗。雨意云情，红颜霜鬓，合欢再把鸾胶续。事谐矣，意方足。洞房春暖人如玉。怕的是、鸡声递晓，无情催促。笑拂菱花相依照，取次画成眉曲。伊也道、临邛何辱。吉叶熊羆应入梦，看这番、桂子纷追逐。为君喜，醉红烛。

○虞美人

闻邑云台烟火花灯，老倦不复往观

纷纷儿女看灯去。千点摇红树。翠鳌山倚紫云堆。记得年时，老子也曾来。硫硝结缚通仙技。光焰千般异。今年老子懒来看。手弄梅花，和月倚阑干。

强村丛书用善本书室藏钞华阳贞素文集本








○论裴延龄不应复判度支疏

臣伏以爵人於朝，与众共之，况经费之司，安危所系。延龄顷自判权，逮今旬岁，不称之声，日甚於初。群情众口，喧于朝市，不敢悉烦圣听，今谨略举所闻。多云以租赋正额支用未尽者，便谓之剩利，以为巳功。又云破官钱买常平先所收市杂物，遂以再给估价，用充别贮利钱。又云边上诸军，皆至悬缺，自今秋以来，并不支粮。伏以疆场之事，所虞非细，诚圣谟前定，终事切有司。陛下必以延龄孤贞独立，为时所抑，鬼正之党，结此流言，何不以新收剩利，徵其本末，令分析条奏？又择朝贤信臣，与中使一人，巡覆边军，察其资储有无虚实。倘延龄授任以来，精心勤力，每事省约，别收羡馀，于正数各有区别，边军储蓄，实犹可支，身自敛怨，为国惜费，自宜更加优奖，以洗群疑，明书厥劳，昭示天下。如或言者非谬，罔上实多，岂以邦国重务，委之非据。臣职在谏曹，合采群议，正拜巳来，今巳旬日，道路云云，无不言此。岂京师士庶之众，愚智之多，合而为党，共有雠疾？陛下似宜稍回圣鉴，俯察群情。


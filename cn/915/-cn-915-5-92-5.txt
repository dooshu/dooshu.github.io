◇青龙赋（并序）

盖青龙者，火辰之精，木官之瑞。（《艺文类聚》九十六。）

懿矣神龙，其知惟时。览皇代之云为。袭九泉以潜处，当仁圣而觌仪。应令月之风律，照嘉祥之赫戏。敷华耀之珍体，耀文采以陆离。旷时代以稀出，观四灵而特奇。是以见之者惊骇，闻之者崩驰。观夫仙龙之为形也。盖鸿洞轮硕，丰盈修长。容姿温润，委蜿成章。繁蛇虬，不可度量。远而视之，似朝日之阳。迩而察之，象列缺之光。龠若鉴阳，和映瑶琼。日对若望飞，云曳旗旌。或蒙翠岱，或类流星。或如虹之垂耀，或似红兰之芳荣。焕彬之瑰异，实皇家之休灵。奉阳春而介福，赉乃国以嘉祯。（《初学记》三十）


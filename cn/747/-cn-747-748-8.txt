○韦有翼除御史中丞制

敕。昔贞观、开元之为理也，远隐必见，情伪必知，天下如一家，兆庶如一人。无他道也，纲目皆振，法令必行。祖宗在天，方册在地，人存政举，行之非艰，故用正臣，委之邦宪。朝请大夫守尚书刑部侍郎上柱国赐紫金鱼袋韦有翼，戴仁而行，抱义以处，墙仞里峻，坛宇外宽。介特守君子之强，文学尽儒者之业，周历华贯，擢为诤臣。攻予甚专，言事颇切，愿试佐辅，移理陕郊，冯翊之恐失倪宽，颍川之意得黄霸，壶浆迎路，襁属攀车。徵为公卿，愈见风采，恤刑慎罚，守法当官，巍然立朝，为时准直。今者迹其率履，委之纠绳，尔其念惠文弹理之言，思立秋授署之旨，三尺律令，四海纪纲，所宜公共，无乡上意。古人有言曰：凡为虎鼠，计於用舍。今之倚任，伫观尔能，唯君知臣，无累所举。可守御史中丞，散官勋封赐如故。


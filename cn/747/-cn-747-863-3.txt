○陈政事疏

臣伏睹御札，应内外臣寮，有所见所闻，并许上章议论者。臣菲才寡识，备位旷官。仰承纶之言，聊贡刍荛之说。其一曰：伏以设官分职，授政任功。欲为政之有伦，在命官之无旷。今朝廷多士，省寺华资，无事有员，十乃六七，止於计月待奉，计年待迁。其中廉干之人，不无愧耻之意。如非历试，何展公才。伏请改两畿诸县令及外州府五千户上至县令为县大夫，升为从五品。下畿大夫见府尹，亦如令之仪，其诸州府县大夫见本部长官，如宾从之礼。郎中员外郎、起居补阙拾遗侍御史、殿中侍御史、监察御史、光禄少卿以下四品，太常丞以下五品等，并得衣朱紫，为之满日。当在朝一任，约旧官迁二等。自拾遗监察除授回日，即为起居侍御史中行员外郎。若前官不是三署，即罢後一年，方得求事。如此则士大夫足以陈力，贤不肖无以驾肩。各系否臧，明行黜陟，利民益国，斯实良规。其二曰：为国为家之方，守谷守帛而已。二者不出於国，而出於民。其道在天，其利在地。得其理者，蕃阜增积。失其理者，耗啬焦劳。民之颛蒙，宜有劝教。伏请於《齐民要术》及《四时纂要》《韦氏月录》之中，采其关於田蚕园圃之事，集为一卷，下三司雕木版广印，颁下诸州，流布民间。


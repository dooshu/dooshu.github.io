【赠送羊长史诗】

左军羊长史。衔使秦川。作此与之。（曾本、苏写本注羊名松龄四字。和陶本注羊松龄三字。）

愚生三季後。慨然念黄虞。得知千载外。（苏写本作上。曾本云。一作上。）正（焦本作政。和陶本作上。曾本作上。注。一作政。）赖古人书。贤圣留馀迹。事事在（曾本云。一作有。）中都。岂忘游心目。关河不可逾。九域甫已一。（苏写本作尔去。曾本云。一作尔去。一作一邕。）逝将理舟舆。闻君当（和陶本作将。）先迈。负こ不（曾本云。一作弗。）获俱。路若经商山。为我少踌躇。多谢绮与角。（曾本云。一作园。案角与角通。）精爽今何如。紫芝谁复采。深谷久（曾本云。一作又。）应芜。驷马无贳患。贫贱有交娱。清谣结心曲。人乖（各本作乘。）运见疏。拥（曾本云。一作唯。又作欢。）怀累代下。言尽意不舒。（○本集。东坡先生和陶渊明诗四。《诗纪》三十四。）


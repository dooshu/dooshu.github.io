○題北京八景卷後

予嘗考天下山川形勝。雄偉壯麗。可為京都者。莫逾於金陵。至若地勢寬厚。關塞險固。總握中原之夷曠者。又莫過於燕薊。雖云長安有崤函之固。洛邑為天地之中。要之帝王都會。為億萬年太平悠久之基者。莫金陵燕薊若也。替　太祖高皇帝受天明命、混一九有、以金陵龍蟠?踞、長江天塹、遂定都焉、迨我　皇上繼承大統、又以燕薊左環滄海、右擁太行、內跨中原、外控朔漠、宜為天下都會、乃詔建北京焉、及今十餘年、　車駕凡兩廵狩、榮叨祿翰林、既嘗歷觀金陵之勝、今而復忝扈從、得以追陪文臣之末、隨侍　皇上、遍閱北京山川之槩、退而與諸僚友討論、莫不稱歎、以為斯文千載之奇逢、一日翰林學士兼左春坊大學士胡公光大、偕翰林侍讀兼左春坊左中允鄒公仲熙、考求其迹、以替人有燕山八景之作、而簡冊無聞、今　聖朝天下一統、　皇上建都于茲、誠非往替之比、不可無賦詠以播于無極、於是仲熙倡為北京八景之詩、學士胡公兩和其韵、而又序之、僚友同賦者凡十三人、榮亦廁名其間、亦何幸哉、竊自幼時嘗閱地誌、考其山川形勝、心目為之開明、精神為之飛動、思欲遨遊覽觀、而不可得、及今得以循歷兩京。又得屢承　上命。奉使西北。由江淮道大梁洛邑踰關中。以至玉門關之外。及侍　皇上兩率師出塞。肅清胡虜。北至極漠。西抵和林。觀兩京之地。王氣所鍾。寔為天下形勝之最東南西北。道里適均。真足以控制萬方、而為　聖子神孫、萬世磐石之基也、榮以菲材、叨逢恩遇、涓塵海岳效報未能、茲以北京八景圖幷詩裝潢成、因舉足迹所至、書于卷末、具以諸景之槩、所以得名流于圖首、誠非欲跨耀於人、人將以告夫來者、俾有攷於斯、不惟知天下山川形勝之重。而又有以知八景所在。如目親覩。有若予輩之菲薄。叨承　國家眷遇之厚。樂其職於優游。得以詠歌帝都之勝於無窮者。皆　上賜也。然則觀於是者、豈無感發興起、以自奮于　明時者哉、因書此于末簡以識歲月云

皇明經世文編卷之十七終








167　翁與可上徐直翁詩　六丈謀謨指范仲淹　二郎官職指王旦　龍川别志載六丈謀謨事　聞見前録載王旦官職事


翁與可上徐直翁清叟詩：「六丈謀謨同輩服，二郎官職迺翁知。」

【閻按】上謂范文正仲淹，下謂王文正旦。

【元圻案】蘇子由龍川别志曰：「慶曆中，劫盜張海過高郵，知軍姚仲約度不能禦，使人迎勞，且厚遺之。海去，不爲暴。富鄭公欲誅仲約，范公曰：『高郵無兵與械，戮之恐非法意。』仁宗從之。既而富公愠曰：『方今患法不舉，而多方沮之，何以整衆？』范公密告之曰：『輕導人主以誅戮臣下，它日手滑，雖吾輩亦未敢自保也。』富公不以爲然。及二公蹟不自安，范出撫陝西，富出按河北。范因自乞守邊。富自河北還，及國門，不許入，未測朝廷意，比夜徬徨不能寐，遶牀嘆曰：『范六丈，聖人也。』」童蒙訓亦載此事，姚仲約，作晁仲約。〇邵伯温聞見前録：「王晉公祐爲知制誥，太祖遣使魏州，以便宜付之，曰：『使還，與卿王溥官職。』時溥爲相也。蓋魏州節度使符彦卿，太宗夫人之父，有飛語聞於上。及還朝，太祖問曰：『汝敢保符彦卿無異志乎？』祐曰：『臣與彦卿，家各百口，願以臣之家保彦卿家。』又曰：『五代之君多因猜忌殺無辜，故享國不長，願陛下以爲戒。』帝怒其言直，貶護國行軍司馬，葉州安置。太宗即位，以兵部侍郎召，不及見而薨。初，祐笑曰：『某不做，兒子二郎必做。』二郎者，文正公旦也。」〇徐清叟，字直翁，浦城人。嘉定七年進士，理宗朝參知政事，謚忠簡。






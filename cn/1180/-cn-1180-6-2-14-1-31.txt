三十一


恭惟老师寿登八袠，福兆千龄。身居泉石，而台鼎重望远震乎华夷；年涉期颐，而龙马精神有逾于少壮。乃天佑国家，寿兹平格之老也。

正忝在门墻，不胜庆忭，谨肃币布之左右，仰乞麾存。外副启二摺，存问题稿一件。

贱恙实痔也，一向不以痔治之，蹉跎至今。近得贵府医官赵裕治之，果拔其根。但衰老之人，痔根虽去，元气大损。脾胃虚弱不能饮食，几于不起。日来渐次平复，今秋定为乞骸计矣。门墙夙爱，敢告向往。

遣官礼问，主上特恩也。差官到后，即宜具疏驰谢。伏惟台裁。






鼋食鸭


临桂倪云劬大令，诗才俊逸，风雅自喜。宦游于粤，粤中士大夫多喜与之游。任顺德马宁司时，以署中有园，园有池，颇雅洁，购绿头鸭数百翼，畜之池中，与芙蕖相掩映，颇似鸳鸯，日吟啸其中以为乐。顾所畜鸭，日有丧失，察之，殊无行窃之迹，疑或失群伏园陬取。临池有榭，嵌玻璃为窗，窗外为池。夏夜面窗读书，偶举首，见窗外立一人，状貌黧黑，而须发皤然，面窗内，吃吃作鹭鹚笑。俄伸一掌，穿玻璃而入，作乞物状。大令顿悟窗外即水，更无置足地，彼何以能立？玻璃何以能贯以掌？此殆妖也。抚几叱之，顿没。视玻璃，无恙也。明日，使人涸其池，索之，得一穴，穴有鼋，如车轮，重几百斤。乃杀而烹之，亦无少异，然自是怪绝而鸭亦不复失矣。或讽其忍，大令曰：“物非善类，已能幻人形，及其未能为患而烹之，正以绝其他日之患。吾之忍，正吾之不忍也。”

趼人氏曰：仅能幻形耳，犹未足以自卫，即以自炫于人，其取死也宜矣。吾观夫今之少年末学之流，偶得一知半解，即大言不惭者，正无以异于此鼋。观于此，或足以借鉴也夫。






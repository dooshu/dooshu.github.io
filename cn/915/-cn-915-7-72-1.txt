◇奏劾颜延之

求田问舍，前贤所鄙。延之惟利是视，轻冒陈闻，依旁诏恩，拒捍馀直，垂及周年，犹不毕了，昧利苟得，无所顾忌。延之昔坐事屏斥，复蒙抽进，而曾不悛革，怨诽无已。交游茸，沈迷麴蘖，横兴讥谤，诋毁朝士。仰窃过荣，增愤薄之性，私恃顾眄，成强梁之心。外示寡求，内怀奔竞，干禄祈迁，不知极已，预宴班觞，肆骂上席。山海含容，每存遵养，爱兼雕虫，未忍遐弃，而骄放不节，日月弥著。臣闻声问过情，孟轲所耻，况声非外来，问由己出，虽心智薄劣，而高自比拟，客气虚张，曾无愧畏，岂可复弼亮五教，增曜阶台。请以延之讼田不实，妄干天听，以强凌弱，免所居官。（《宋书·颜延之传》，延之坐启买人田，不肯还直。尚书左丞荀赤松奏，诏可。）


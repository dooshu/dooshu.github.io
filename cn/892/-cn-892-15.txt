调谑编





调谑编叙录


《调谑编》一卷。旧题宋苏轼撰，实为苏轼与士贤交游之轶事笑话。从中可见宋代的世俗之风与士大夫的风趣乐观。此书明以前各家书录均未著录，明末重编《说郛》始收之，《五朝小说》据以翻印，显出明人伪作。

其现存版本有：宛委山堂本《说郛》（简称“宛本”）、《五朝小说》本、《五朝小说大观》本，另外，《历代笑话集》中也有收载。本次整理，从宛本收录。





调谑编


七分读


秦少章尝云，郭功甫过杭州，出诗一轴示东坡，先自吟诵，声振左右，既罢，谓坡曰：“祥正此诗几分？”坡曰：“十分。”祥正喜，问之，坡曰：“七分来是读，三分来是诗，岂不是十分耶？”





二相公病


韩子华、玉汝兄弟相继命相，未几持国又拜门下侍郎，甚有爰立之望。其家构堂，欲榜曰“三相”，俄持国罢政，遂请老。东坡闻之曰：“既不成三相堂，可即名‘二相公庙’耳。”





酸馅气


子瞻赠惠通诗云：“语带烟霞从古少，气含蔬笋到公无。”尝语人曰：“颇解蔬笋语否？为无酸馅气也。”闻者皆笑。





司马牛


东坡公元祐时登禁林，以高才狎侮诸公卿，率有标目，殆遍也，独于司马温公不敢有所重轻。一日，相与共论免役差役利害，偶不合，及归舍，方卸巾弛带，乃连呼曰：“司马牛！司马牛！”





免税


某谪监黄州市征，有一举子惠简求免税，书札稍如法，乃言：“舟中无货可税，但奉大人指挥，令往荆南府取先考灵柩耳。”同官皆绝倒。





好了你


东坡性不忍事，尝云如食中有蝇，吐之乃已。晁美叔每见，以此为言。坡云：“某被昭陵擢在贤科，一时魁旧往往为知己。上赐对便殿，有所开陈，悉蒙嘉纳。已而章疏屡上，虽甚剀切，亦终不怒，使某不言，谁当言者？某之所虑，不过恐朝廷杀我耳。”美叔默然，坡浩叹久之，曰：“朝廷若果见杀我，微命亦何足惜？只是有一事：杀了我后，好了你。”遂相与大笑而起。





朵颐


参寥子言：“老杜诗云：‘楚江巫峡半云雨，清簟疏帘看奕棋。’此句可画，但恐画不就耳。”仆言：“公禅人‘亦复能爱此语耶？”寥云：“譬如不事口腹，人见江瑶柱，岂免一朵颐哉？”





子瞻帽


东坡常令门人辈作《人物不易赋》，或人戏作一联曰：“伏其几而升其堂，曾非孔子；袭其书而戴其帽，未是苏公。”盖元祐初，士大夫效东坡顶高桶帽，谓之“子瞻样”，故云。





吾从众


坡公在维扬，一日设客，十余人皆名士，米元章亦在坐。酒半，元章忽起，自赞曰：“世人皆以芾为颠，愿质之。”子瞻公笑曰：“吾从众。”





禅悦味


东坡尝约刘器之同参玉版和尚，器之每倦山行，闻见玉版，欣然从之。至帘泉寺，烧笋而食，器之觉笋味胜，问：“此何名？”东坡曰：“玉版。此老僧善说法，令人得禅悦之味。”于是器之方悟其戏。





狮子吼


陈慥，字季常，公弼之子，居于黄州之岐亭，自称“龙丘先生”，又曰“方山子”，好宾客，喜畜声妓。然其妻柳氏绝凶妒，故东坡有诗云：“龙丘居士亦可怜，谈空说有夜不眠。忽闻河东狮子吼，拄杖落手心茫然。”“河东狮子”，指柳氏也。坡又尝醉中与季慥书云：“一绝乞秀英君。”想是其妾小字。





不合时宜


东坡一日退朝食罢，扪腹徐行，顾谓侍儿曰：“汝辈且道是中何物？”一婢遽曰：“都是文章。”坡不以为然。又一人曰：“满腹都是机械。”坡亦未以为当。至朝云，乃曰：“朝士一肚皮不合时宜。”坡捧腹大笑。





抵三觉


东坡喜嘲谑，以吕微仲丰硕，每戏之曰：“公真有大臣体。此《坤》六二所谓‘直方大’也。”微仲拜相，东坡当直，其词曰：“果艺以达，有孔门三子之风；直大而方，得《坤》爻六二之动。”一日，东坡谒微仲，微仲方昼寝，久而不出，东坡不能堪。良久，见于便坐有一菖蒲盆，畜绿毛龟，东坡云：“此龟易得。若六眼龟，则难得。”微仲问：“六眼龟出何处？”东坡曰：“昔唐庄宗同光中，林邑国尝进六眼龟。时伶人敬新磨在殿下，进口号曰：‘不要闹，不要闹，听取这龟儿口号！六只眼儿分明，睡一觉抵别人三觉。’”





阃上困


东坡知湖州，尝与宾客游道场山，屏退从者而入。有僧凭门熟睡，东坡戏云：“髡阃上困。”有客即答曰：“何不用钉顶上钉？”





姜制之


子瞻与姜至之同坐友宴，姜先举令云：“坐中各要一物药名。”因指子赡曰：“君药名也。”问其故，曰：“子苏子。”子瞻应声曰：“君亦药名也。若非半夏，定是厚朴。”姜诘其故，子瞻曰：“非半夏、厚朴，何以曰‘姜制之’？”





鳖厮踢


东坡与温公论事，公之论，坡偶不合，坡曰：“相公此论，故为鳖厮踢。”温公不解其意曰：“鳖安能厮踢？”坡曰：“是之谓鳖厮踢。”





字说


东坡闻荆公《字说》新成，戏曰：“以竹鞭马为‘笃’，不知以竹鞭犬，有何可笑？”公又问曰：“‘鸠’字从‘九’从‘鸟’，亦有证据乎？”坡云：“《诗》曰：‘鸤鸠在桑，其子七兮。’和爷和娘，恰似九个。”公欣然而听。久之，始悟其谑也。





断屠


鲁直戏东坡云：“昔王右军字为‘换鹅书’。韩宗儒性饕餮，每得公一帖，于殿帅姚鳞许换羊肉十数斤，可名二丈书为‘换羊书’矣。”坡大笑。一日，公在翰苑，以圣节撰著纷冗，宗儒日作数简以图报书，使人立庭下，督索甚急。坡公笑语曰：“传语：本官今日断屠。”





须当归


刘贡父觞客，子瞻有事，欲先起，刘调之曰：“幸早里，且从容。”子瞻曰：“奈这事，须当归。”各以三果一药为对。





致仕


山谷尝和东坡《春菜》诗云：“公如端为苦笋归，明日春衫诚可脱。”坡得诗戏语坐客曰：“吾固不爱做官，鲁直遂欲以苦笋硬差致仕。”闻者绝倒。





水骨


东坡尝举“坡”字，问荆公何义？公曰：“‘坡’者，土之皮。”东坡曰：“然则‘滑’者，水之骨乎？”荆公默然。





烧猪


东坡喜食烧猪，佛印住金山时，每烧猪以待其来。一日，为人窃食，东坡戏作小诗云：“远公沽酒饮陶潜，佛印烧猪待子瞻。采得百花成蜜后，不知辛苦为谁甜。”





巧对


东坡在黄州时，尝赴何秀才会食，油果甚酥，因问主人：“此名为何？”主人对以无名。东坡又问：“为甚酥？”坐客皆曰：“是可以为名矣。”又潘长官以东坡不能饮，每为设醴，坡笑曰：“此必错煮水也。”他日，忽思油果，作小诗求之云：“野饮花前百事无，腰间唯系一葫芦。已倾潘子错煮水，更觅君家为甚酥。”李端叔尝为余言东坡云：“街谈市语皆可入诗，但要人熔化耳。”





俗语


熙宁初，有人自常调上书迎合宰相，意遂擢。御史苏长公戏之曰：“有甚意头求富贵，没些巴鼻便奸邪。”“有甚意头”“没些巴鼻”，皆俗语也。





不留诗


先生在黄日，每有燕集，醉墨淋漓，不惜与人。至于营妓、供侍，扇书带画，亦时有之。有李琪者，小慧而颇知书札，坡亦每顾之喜，终未尝获公之赐。至公移汝郡，将祖行，酒酣，奉觞再拜，取领巾乞书，公顾视久之，令琪磨砚，墨浓，取笔大书：“东坡七岁黄州住，何事无言及李琪。”即掷笔袖手，与客笑谈。坐客相谓：“语似凡易，又不终篇，何也？”至将撤具，琪复拜请，坡大笑曰：“几忘出场。”继书云：“恰似西川杜工部，海棠虽好不留诗。”一座击节，尽欢而散。





莫相疑


大通禅师者，操律高洁，人非斋沐，不敢登堂。东坡一日挟妙妓谒之，大通愠形于色。公乃作《南柯子》一首，令妙妓歌之，大通亦为解颐。公曰：“今日参破老禅矣。”其词云：“师唱谁家曲，宗风嗣阿谁。借君拍板与门槌，我也逢场作戏莫相疑。　　溪女方偷眼，山僧莫睫眉，却悉弥勒下生迟，不见老婆二五少年时。”





咒法


王君善书符，行天心正一法，为里人疗疾驱邪。仆尝传咒法，当以授王君，其辞曰：“汝是已死我，我是未死汝。汝若不吾祟，吾亦不汝苦。”





争闲气


东坡示参寥云：“桃符仰视艾人而骂曰：‘汝何等草芥？辄居我上。’艾人俯而应曰：‘汝已半截入土，犹争高下乎？’桃符怒，往复纷纷不已，门神解之曰：‘吾辈不肖，傍人门户，何暇争闲气耶？’请妙总大士看此一转语。”





洗儿戏作


《洗儿戏作》：“人皆养子望聪明，我被聪明误一生。惟愿孩儿愚且鲁，无灾无难到公卿。”






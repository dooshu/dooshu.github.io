李秀才兆先八首

【送人】

南国骚人忆薜萝，每逢尊酒一酣歌。

隔年乡信春前至，入夜归心梦里过。

旧路渐随燕树远，故山偏傍越溪多。

阳和到处流澌尽，时送东风与碧波。

【送李士纶南还】

碧水长衫映黑头，归时还及洞庭秋。

家山别后无乡信，霄汉从来有壮游。

惭我屋庐占上国，送君魂梦绕中洲。

东园甘旨堪供养，正值西风白稻秋。

【漫兴】

小园散步暂徘徊，黯霭阴云去复来。

深树欲秋黄落叶，断阶经雨碧生苔。

频搔短发和愁乱，静掩蓬门待客开。

无限幽怀酣睡里，日华亭午梦初回。

【春日答所知】

草堂无事起常迟，闲爱逢春静爱诗。

十日浓阴常带雨，一池空碧漫生漪。

青回院柳莺犹涩，开到园花蝶未知。

三尺短墙君共我，韶光如此合分谁。

【绝句（四首）】

酒家高楼临水边，门前柳枝好系船。

北人过来醉一晌，南人住此又经年。

堤上茅房已可怜，中流无家更泊船。

去住彼此两不顾，日落荒城生暝烟。

行人折柳寄相思，又见春风换故枝。

若问无情闲岁月，恰是新条未出时。

秋来贾客泪沾巾，路草墙花各自春。

莫向中流歌楚调，舟中多是赣州人。


采风偶录序

施子分守湖西将朞月壤瘠事简与民休息进诸生试之次第镂其文客问曰先生知人得士哉曰人固不易知也夫争工拙於雕虫耆宿与童子未知孰优衡得失於主司美玉与珷玞未知孰胜也然则是役也何居予喟然曰客乌知我心哉凡吾所爲将以明道而讲业也制科用八股历数百年六经四子之书藉是以传习其什一天下道德智能文学之士舍是不能由他途以进今之制艺絶去藻采以清真曲折爲能事殆犹汉魏之不得不变为晋人初盛之不得不变爲中唐绚烂极而思平淡风会使然天地亦无如何也文质迭胜若循环语彬彬者折衷於君子拘儒不知时变其失也数见不鲜下士逐波爲流其失也泛滥而无纪予尝着时文说言之详矣贤者信之否者惑焉乌能家至而户暁抑私心所折衷不敢以不告也往者视学山左与多士讲学课业刻有成书齐鲁之文蔚然雄天下豫章固东南之齐鲁也其民俗朴俭其士君子重亷耻好文章鹅湖鹿洞理学之遗薪传不絶临江虽僻壤三刘三孔之故里也袁阳则昌黎茂叔政教之所渐被也而吉州则欧阳公所生地王文成讲学其乡邹东廓南臯诸公云集踵接军兴以来章缝零落青原白鹭之间流风余韵犹有存者余既奉令甲与诸生督逋赋所至集诸生学宫讲道谆切训诫如家人惧其气挫而不扬也课业以养之惧其才抑而不彰也推择以表之拔尤录异布之通都用其中可以观时由其技可以观道下之人考德问业非公事不至上之人称先则古延接以礼穷达命也淹速时也宁工毋拙修器以待时者士之业也风以诗书六艺使相切磨以兴教化者表帅一方者之责也礼失而求诸野道失而求诸文其亦庶乎可也若夫山泽之间多隐君子匿迹着书不求人知亦不可物色所谓伊人在水一方异日者倘庶几遇之康熙元年八月湖西分守使者漫书於芙蓉屋


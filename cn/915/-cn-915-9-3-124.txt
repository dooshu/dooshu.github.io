◇答湘东王书

暮春美景，风云韶丽，兰叶堪把，沂川可浴。弟召南寡讼，时缀甘棠之阴，冀州为政。（《艺文类聚》作为法。）暂止褰之务，唐景荐大言之赋，安太述连环之辩，尽游习之美，致足乐邪！吾春初卧疾，极成委弊，虽西山白鹿，惧不能愈，子预赤丸，尚忧未振，高卧六安，每思扁鹊之问，静然四屋，念绝修都之香，岂望文殊之来，独思吴客之辩。属以皇上慈被率土，甘露聿宣，鸣银鼓於宝坊，转金轮於香地，法雷警梦，慧日晖朝，道俗辐凑，远迩毕集，听众白黑，日可两三万。独以疾障，致隔闻道，岂止杨仆有关外之伤，周南起留滞之恨。第十三日，始侍法筵，所以君长近还，未堪执笔，敬祖前迈，裁欲胜衣，每自念此，愍然失虑，江之远矣，寤寐相思，每得弟书，轻疴遗疾，寻别有信，此无所伸。（《广弘明集》十六，又二十八上，《艺文类聚》七十五。）


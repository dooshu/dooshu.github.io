○成都功曹萧公墓志铭

公讳某，字某。其先事具梁史。盖宣武皇帝七代孙也。曾祖文憬，皇朝朝散大夫湖州司马。祖元礼，湘州刺史，赠太子詹事。父诠，大理评事。昭穆相遗者曰清白孝友，人称之。君幼以明经登第，洎天下多事，投家远迹，而所至闻焉。或吏或宾，报之如一。历任曹州冤句杭州富阳二邑，转都水监主簿左金吾卫兵曹，调大理评事，地官司国计。使臣督王赋，迭咨公以分其重，公受命事集，而舆颂随之。剑南节度使表公成都功曹掾，兼佐蜀州戎事，锡以章绂。不幸遇疾，退於荆楚之间。贞元八年，归故国於洛。秋九月十四日，终於康裕里第，春秋五十八。其冬十月二日，迁於某县某乡，从先公居，公之志也。公之生也和，其发也清，其行也晦，其用也明，其文也馀力，其学也存诚，其从事也口不言禄，其为善也心不近名。是故历仕无报劳之宠，终身无充量之荣。汨没下位，摧颓壮龄。《传》曰：“天下有道，贫且贱焉，耻也。”若乃道富而家贫，德贵而身贱，才合而奇，迹高位下，耻在夫天焉。如萧公者，处退而退，求仁得仁焉，耻焉既非所耻，则又何怨？夫人某郡畅氏，故尚书左丞某之子，昔佐公义，今成公家。生男四人，三子早夭，一子曰范，方龆而嗣，毁如成人。侄纂，遵世母幼孤之请，见托为志。其词曰：

吁嗟古人，不贵贵仕。义犹重生，德岂轻位。猗欤萧公，其道不匮。何以表墓，唐之君子。


81　泰誓謂大會以誓衆　大誓與大誥同


泰誓，古文作大誓，孔氏注：「大會以誓衆。」晁氏曰：「開元間，衞包定今文，始作『泰』。或以交泰爲説，真燕書哉！」【原注】或説謂新經以「泰」爲「否泰」之「泰」，紂時上下不交，天下無邦，武王大會諸侯往伐以傾紂之否，非經意也。大誓與大誥同。【原注】音泰者非。

【元圻案】林少穎曰：「篇名用『否泰』之『泰』，未必是古文如此。或意其出於唐天寶中一時之所定也。」〇惠氏九經古義曰：「顧彪古文尚書義疏云：『泰者，大之極也，猶如天子之子曰太子，天子之卿曰太宰。此會中之大，故稱泰誓。』彪，字仲文，隋煬帝時爲秘書學士。當時已改爲『泰』，非始於衞包。」〇案正義曰：「經云『大會于孟津』，知名曰泰誓者，其大會以誓衆也。」是初唐時亦作「泰」。〇經義考：「晁氏公武尚書訓詁傳，宋志四十六卷，佚。」






将游衡岳，过汉阳双松亭，留别族弟浮屠谈皓





《通鉴地理通释》：衡岳，在潭州衡山县西三十里，衡州衡阳县北七十里。有五峰，曰紫盖、天柱、芙蓉、石廪、祝融。《一统志》：双松亭，在湖广汉阳府秋兴亭东。《册府元龟》：浮屠正号曰佛陀，其声相近，皆西方言。华言译之，则谓净觉。



秦欺赵氏璧，却入邯郸宫。[一]本是楚家玉，还来荆山中。[二]符彩照沧溟，清辉凌白虹。[三]青蝇一相点，[四]流落此时同。卓绝道门秀，[五]谈玄乃支公。[六]延萝结幽居，[七]剪竹绕芳丛。[八]凉花拂户牖，天籁鸣虚空。[九]忆我初来时，蒲萄开景风。[十]今兹大火落，[十一]秋叶黄梧桐。水色梦沅湘，长沙去何穷。[十二]寄书访衡峤，但与南飞鸿。[十三]

[一]《史记》：赵惠文王时，得楚和氏璧。秦昭王闻之，遗赵王书，愿以十五城易璧。赵王遣蔺相如奉璧西入秦，秦王坐章台见相如。相如奉璧奏秦王，秦王大喜，传以示美人及左右。相如视秦王无意偿赵城，乃前曰：“璧有瑕，请指示王。”王授璧，相如因持璧，却立倚柱，怒发上冲冠。谓秦王曰：“臣观大王无意偿赵王城邑，故臣复取璧。大王必欲急臣，臣头与璧俱碎于柱矣。”秦王恐其破璧，乃辞谢，召有司按图指从此以往十五都予赵。相如度秦王特以诈佯为予赵城，实不可得。乃谓秦王曰：“赵王送璧时，斋戒五日，今大王亦宜斋戒五日。”秦王遂许斋五日。相如乃使其从者衣褐怀璧，从径道亡归赵。秦王曰：“今杀相如，终不能得璧也，而绝秦、赵之欢。”卒廷见相如，毕礼而归之。



[二]楚人卞和得玉璞于荆山，两献楚王，两刖其足。见四卷注。



[三]《礼记》：气如白虹，天也。孔颖达《正义》云：白虹，谓天之白气，言玉之白气似天白气也。



[四]陈子昂诗：“青蝇一相点，白璧遂成冤。”《埤雅》：青蝇粪尤能败物，虽玉尤不免，所谓蝇粪点玉是也。



[五]《三国志》：管宁德行卓绝，海内无偶。



[六]《太平广记》：支遁，字道林，本姓关氏，陈留人，或云河内林虑人。年二十五出家，每至讲肄，善标宗会，而章句或有所遗，时为守文者所陋。谢安闻而喜之，曰：“此乃古人之相马也。略其玄黄，而取其骏逸。”于时殷浩、王羲之等并一代名流，皆着尘外之狎。



[七]鲍照诗：“延萝倚峰壁。”



[八]吴均诗：“剪竹制山扉。”



[九]《庄子》：“汝闻地籁，而未闻天籁。”天籁乃虚空之际，自然音响。



[十]《易纬通卦验》：夏至景风至。



[十一]大火：心星也。落：犹下也。心星于夏月昏时，当南方之位，入秋则下而西流矣。



[十二]《汉书》：窥九疑，浮沅湘。颜师古注：沅水出牂牁，湘水出零陵，二水皆入江。《一统志》：湘江至沅州与沅水合，曰沅湘。古长沙郡，秦始皇置，在古荆州之域。唐时之长沙、巴陵、衡阳、零陵、江华、桂阳、邵阳、连山八郡，皆其地也。衡山及沅、湘二水俱在境中。



[十三]萧琛诗：“相思将安寄，怅望南飞鸿。”






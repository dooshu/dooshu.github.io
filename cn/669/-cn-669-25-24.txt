52　四宫星名　天官書所敘諸星駁雜


天官書：東宫蒼龍，南宫朱鳥，西宫咸池，北宫玄武。吴氏仁傑兩漢刊誤補遺五曰：「蒼龍、朱鳥、玄武，各總其方七宿而言。咸池别一星名。晉天文志所謂『天潢南三星曰咸池、魚囿』者是已，豈所以總西方七宿哉？又列參、白虎於昴、畢之後，何其類例之駁也。」

【元圻案】吴氏又曰：「隸釋華山碑用其説云：『歲在戊午，名曰咸池。』援志文證其爲胃、昴、畢三宿，謂歲星以五月與胃、昴、畢晨出東方，而以午年臨其分，故以咸池爲名。按古者謂朞爲歲，取歲星行一歲，十二年周而復始也。以史記歲星次舍推之，則歲陰在午，歲星居酉，正當胃、昴、畢之分。然歲星又自有超舍之説，左傳襄十八年丙午，是年歲在豕韋，則歲星居亥，而當室、壁之分矣。此碑所用歲名，以史記歲星次舍言之則可爾。」〇錢氏大昕曰：「天官書：咸池曰『天五潢』，又曰『五帝車舍』。古人言咸池者，皆兼五車、天潢、三柱而言，後世臺官析爲數名，僅以三小星當咸池之名，而史、漢之文不能通矣。淮南天文訓：『斗杓爲小歲，正月建寅，月從左行十二辰。咸池爲太歲，二月建卯，月從右行四仲，終而復始。』斗爲帝車，咸池以五車爲匡衞，皆有運行之象，故指其所建以定四時。洪文惠謂咸池經星，不可離次，周流四仲，當是神耳。若知五車與咸池同一星，則無疑於周流四仲之説矣。史公以紫宫、房心、權衡、咸池、虚危爲天之五官坐位，故舉以領諸方列宿，初不以四獸主四方七宿，參爲白虎，其位在申，不當西方正位，故列於昴、畢之後。虞仲翔説易，以坤爲虎，而不取兑爲虎之説，與史、漢合。」






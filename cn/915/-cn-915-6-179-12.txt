◇故笔赋（并序）

治世之功，莫尚于笔，能举万物之形，序自然之情，即圣人之心，非笔不能宣，实天地之伟器也。有仓颉之奇生，列四目而兼明，慕羲氏之画卦，载万物于五行。乃发虑于书契，采秋毫之类芒，加胶漆之绸缪，结三束而五重，建犀角之玄管，象齿于纤锋，染青松之微烟，著不泯之永踪。则象神仙，人皇九头，式范群生，异体怪躯。注玉度于七经，训河洛之谶纬，书日月之所躔，别列宿之舍次。乃皆是笔之勋。人日用而不寤。仡尽力于万机，卒见弃于行路。（《艺文类聚》五十八）


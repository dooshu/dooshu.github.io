○赵钺词

仁和赵雩门［钺］，初名春沂，为横山阁学［鲸］曾孙。少与倪米楼、郭频伽诸君徵歌角胜，登嘉庆辛未进士。频伽诗话录其寒夜读浮眉楼词，却寄金缕曲云：“风格知何似。当年、玉田兰畹，差还可拟。一卷乌丝肠断句，欲把金尊淘洗。奈纸上、泪痕隐起。何处吹箫容乞食，料旗亭、那有人双髻。应佳耦，是知己。劝君何苦悲身世。看分湖、菰烟芦雪，十分愁思。一面阑干凭倚遍，莫又为他憔悴。况两鬓、萧萧如此。算有故人无恙在，更天涯、同调能馀几。长相忆，可知未。”并以其甫入承明，改官江左为惜。後知溧阳县，颇昏墨。有无赖子素凶横，欧其母，母以忏逆诉。赵曲庇焉，士民愤甚，舆之至苏。大吏与有旧，留之数月，荐牧秦州。剡牍中谓为民情爱戴，溧阳人笑曰：“戴则有之，爱则未也。”包慎伯集中，详书其事。包与赵同举戊辰乡试。余意赵丈或有开罪包处，志以泄愤。曾质之顾丈蒹塘，丈笑曰：“昔有人歌投畀，而请入循吏传，民慨偕亡，而刊立去思碑者矣。清名登而金贝入，北齐颜氏已言之。看碧成朱，非今伊始，乌足异哉。”


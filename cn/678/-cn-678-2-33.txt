王平父夢至靈芝宮

王平甫熙寧癸丑歲，直宿崇文館，夢有人要之至海上。見海中央宮殿甚盛，其中作樂，笙簫鼓吹之伎甚眾，題其宮曰「靈芝宮」。平甫欲與俱往，有人在宮側，隔水謂曰：「時未至，且令去，他日當迎之。」至此恍然夢覺，時禁中已鐘鳴。平甫頗自負不凡，為詩記之曰：「萬頃波濤木葉飛，笙歌宮殿號靈芝。揮毫不似人間世，長樂鐘來夢覺時。」


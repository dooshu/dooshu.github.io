○请赦范延光表

臣伏见铜台逆竖，漳水叛城，始见利而忽起祸心，终负衅而难归至化，遂使雄师大举。元恶未除，虽宠极妖兴，宜奋雷霆之怒，而势穷力屈。可哀蝼蚁之生，况师老费财，民劳失本。赦过有罪，素垂范於典经。含垢匿瑕，事颇关於仁恕。伏望陛下施天之泽，收霜雪之威。舍独夫百死之愆，救一镇万家之命。俾范延光令移本任，别与小藩。於沧邢两州，自选一镇，庶令省过，俾遂自新。率彼百万之资金，犒我千营之将士，庶明陛下不将威胁，但以德柔。施好生恶杀之仁，彰舍短从长之道。暂行虚刃，必致太和。所有随从官员，一任将行赴任。或是本城兵士，属府职寮，亦仰依旧主持，更无移改。普覃恩惠，不问罪愆。臣自请独驾单车，径入逆垒。布穹昊不言之信，阐阳春不报之恩。伫见偃武修文，再睹唐尧之化。放牛归马，必兴姬发之风。








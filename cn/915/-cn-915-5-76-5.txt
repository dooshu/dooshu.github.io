◇驳大理奏亡士妻白等始适夫家数日未与夫相见坐弃市

夫女子之情，以接见而恩生，成妇而义重。故诗云：「未见君子，我心伤悲；亦既见止，我心则夷。」又《礼》：「未庙见之妇而死，归葬女氏之党，以未成妇也。」今白等生有未见之悲，死有非妇之痛，而吏议欲肆之大辟，则若同牢合卺之后，罪何所加？且《记》曰：「附从轻。」言附人之罪，以轻者为比也。又《书》云：「与其杀不辜，宁失不经。」恐过重也。苟以白等皆受礼聘，已入门庭，刑之为可，杀之为重。（《魏志·卢毓传》）


汤誓


这是成汤伐桀誓师之辞，故名为《汤誓》。





王曰：“格尔众庶，悉听朕言。非台小子敢行称乱，有夏多罪，天命殛之！

格字，解做来字。台字，解做我字。称是举。殛是诛。

史臣记汤将伐桀誓众，说道：“来，尔众多百姓都要明听我的言语。君臣之分，本不可犯，今以尔众伐夏，非我小子辄敢不顾名分，以下犯上，为此悖乱之举。盖人君代天子民，任大责重，必须事事合天，然后可以永保天命。今有夏慢天虐民，其罪不止一端，天厌其德，命我诛之。故我不得已至于用兵，往正其罪，实以奉行天讨耳，岂敢称乱哉！”





“今尔有众，汝曰：‘我后不恤我众，舍我穑事而割正夏。’予惟闻汝众言，夏氏有罪，予畏上帝，不敢不正。

有众，是亳邑之众。穑事，是农家收获的事。割正，是裁正。

汤又说：“夏王有罪，我奉天命以伐之，其事甚非得已也。今尔众百姓每，在背地里乃都抱怨说道：‘如今田禾成熟，正好及时收获。我君却不体恤我众，教我每舍了自家的农事，反去裁正那有夏之罪。夏之罪于我何与哉？’你每这说话，我也都闻。但夏王得罪于天，天降大罚，命我诛之。我畏上帝之命，不敢不往正其罪耳。岂得以尔众之私情，而违上天之明命哉！”





“今汝其曰：‘夏罪其如台？’夏王率遏众力，率割夏邑。有众率怠弗协，曰：‘时日曷丧？予及汝皆亡！’夏德若兹，今朕必往。

遏，是绝。割，是戕害。时字，解做是字。

成汤又说：“我又闻尔众有言：‘夏王虽暴虐有罪，也只害他的百姓，将奈我亳都之民何？害既不及于我，兵何必加于人。’你众人这说话，都只是顾一己的私意，不知亳众虽未受害，而有夏的百姓，则有不胜其苦者。夫人情莫不欲逸，夏王则率意为重役，以穷万民之力；人情莫不欲安，夏王则率意为严刑，以残万民之生。那夏邑之民，被其荼毒，若不聊生，虽有亿万之众，率皆离心懈怠，不能和协，视其君如仇雠，惟恐其不亡也。夏王常说：‘我有天下，如天之有日一般，日亡我才亡耳。’那夏邑之民，遂指日以怨之，说道：‘这日果何时亡乎？若亡，则我情愿与他俱亡。’盖苦夏之虐，而欲其亡之甚也。夫夏王恶德，为民所厌苦若此。有人心者，宁可坐视其民之困于涂炭，而不思以拯救之哉？故我今决计必往，以奉天讨罪。盖救民之心切，故尔众之言有所不暇恤也。”





“尔尚辅予一人，致天之罚，予其大赉汝。尔无不信，朕不食言。尔不从誓言，予则孥戮汝，罔有攸赦。”

大赉，是厚加赏赉。食言，是说的言语失信于人，如已出而复吞之一般。

汤誓众说道：“伐夏之举，既不容已。尔等尚其同民同力，辅我一人，以致天之罚于有夏。我则有大赉于汝，令汝等爵位显于当时，荣禄及于后裔。尔辈不可猜疑而不信。朕言既出，决不食言，断断乎其赏之厚也。尔等若不从我的誓言，顾望退缩，我则不止戮及汝身，将并其妻子而俱戮之，无有所赦，断断乎其罚之厚矣。可不戒哉！”






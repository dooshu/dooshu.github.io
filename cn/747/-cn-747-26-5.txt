○命诸州举贤才诏

致化之道，必於求贤，得人之要，在於徵实。顷虽屡存贲帛，无辍翘车，而骏骨空珍，真龙罕覯。岂才之难遇，将举或未精；且人匪易知，取不求备。瑰琦失於俗誉，韬晦叹於后时，宜其博询州里，明敭幽侧，使管库无遗，迈轴咸举。其诸州有抱器怀才不求闻达者，命所在长官访名奏闻，武勇者具言谋略，文学者指陈艺业，务求实用，以副予怀。


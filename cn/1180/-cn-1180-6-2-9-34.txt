答河道巡抚


孟渎既开，练湖亦有次第，甚慰悬切。但闻下图田庄，俱已查革，而道墩一区岿然独存，人以为法未尽行也。

吴、歙相哄，本部议欠妥当。时仆曾喻司徒，以此事经二百年，虽少偏累，而相沿已久，无可奈何，一旦更之，恐众不服。而渠固求允议，今果有此，实自贻之戚。然关系地方大故，或至猖披，后难收拾。幸公责该道有司，委曲善处，消患于未萌可也。

奏对拙稿，随时私刻，留传后人耳。偶以一册寄之阳山，不意渠遂锓梓。今望公勿多传，盖其中密勿造膝之语，虽不尽载，而诸所论建，亦有留中不发者，显以示人，非入告出顺之义也。幸惟裁亮。






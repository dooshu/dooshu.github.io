十


○五言排律（四首）

【途中遇雪即事言怀】

雪来榆塞北，人去卫河西。川陇方弥漫，关山正惨凄。短衣吹带直，矫帽压檐低。渔卧舟胶浦，樵归柳断蹊。危滩沙路失，废井草痕齐。塔迥埋榱桷，台荒冻鼓鼙。幞轻装易发，书重笈难携。久病人贻药，长途友赠绨。横津船渡马，野店屋栖鸡。家诉兵来破，墙嫌客乱题。箦床宁有席，苇壁半无泥。路远人呼饭，厨空妇乞酰。白溲荞作饵，绿糁韭成齑。入箸非鲑菜，堆柈少枣梨。山薪土锉续，村酿瓦罂提。啮莝驴如怒，窥灯鼠似啼。旗亭人又起，草市路偏挤。遇淖前驺唱，冲风后骑嘶。舆肩几步换，囊祇一夫赍。行子谁停辔，居人尚掩闺。渐逢农荷锸，稍见叟扶藜。往事观车毂，浮踪信马蹄。世应嘲仆仆，我亦叹栖栖。赤县初移社，青门早灌畦。馀生随雁鹜，壮志失虹霓。筑圃千条柳，耕田十具犁。昔贤长笑傲，吾道务提撕。得失书《新语》，行藏学古稽。诗才追短李，画癖近迂倪。室静闲支枕，楼高懒上梯。老宜称漫士，穷喜备残黎。有道宁征管，无才却荐嵇。《北山》休诮让，东观岂攀跻。令伯亲垂白，中郎女及笄。离程波渺渺，别泪草萋萋。忆弟看云远，思亲望树迷。书来盘谷友，梦向鹿门妻。蹭蹬吾衰矣，飘零归去兮。莼鲈三泖宅，花鸟五湖堤。著屐寻庐峤，张帆入剡溪。江南春雨足，把酒听黄鹂。

【送吴门李仲木出守宁羌】

君到南山去，兴元驿路长。孤城当沮口，旧俗问华阳。稻近磻溪种，鱼从丙穴尝。残兵白马戍，废坞赤亭羌。铁锁穿天上，金牛立道傍。隗嚣宫尚在，诸葛垒应荒。往事英雄恨，新愁旅客装。七盘遮骆谷，十口隔秦仓。黑水分榆柳，青泥老骕骦。不堪巴女曲，尚赛武都王。

【赠家园次湖州守五十韵】

清切推华省，风流擅广陵。俊从江左造，贤比济南征。经学三公荐，文章两府称。北门供奉吏，西掖秘书丞。月俸鸦翎钞，春衣凤尾绫。赐酺班上膳，从猎赋奇鹰。粉署劳偏著，仙曹迹屡升。赤囊条每对，黄纸诏亲承。乞外名都重，分符宠命仍。争传何水部，新拜柳吴兴。城阙晨笳动，旌旗瑞霭凝。射堂青嶂合，讼阁绛霞蒸。教出渔租减，诗成纸价增。笙歌前队引，宾客后车乘。石户樵输栗，银塘女采菱。水嬉钩卷幔，社饮鼓分堋。急雨溪喧碓，斜阳岸晒罾。宗盟高季札，史局慨吴兢。官退囊频涩，年侵镜渐憎。鹿皮朝拥卷，松火夜挑灯。旧业凋林薄，残身瘦石棱。弹琴伐木涧，荷锸种瓜塍。拨剌鱼窥网，偷睛鸟避矰。已耽耕稼隐，几受党碑惩。寥落依兄弟，艰难仗友朋。殷勤书一纸，离别思千层。逸爵斟佳酝，绨袍制异缯。蚕忙供杼轴，茶熟裹缄縢。族姓叨三谢，词场继二应。歃宜陪鲁卫，赋仅半邹滕。谦抑君胡过，惭惶我曷胜。长缄招郑重，短策跂飞腾。好士公投辖，寻山客担簦。竹溪春澹荡，梅陇雪崚嶒。孤馆披襟坐，危栏送目凭。岚光浮翠黛，塔势界金绳。为政崔元亮，相逢皇甫曾。兰桡轻共载，蜡屐响同登。笛冷荒台妓，锺沉废寺僧。赵碑娟露滴，颜壁壮云崩。衰至容吾放，狂来敢自矜。雄谈茗是战，良会酒如渑。楚泽投刘表，江楼谒庾冰。故交当路遍，前席几人曾？妄把欢游数，痴将好梦凭。怀人吟力健，观物道心澄。雅意通毫素，闲愁托剡藤。折花贻杜牧，采菊寄王弘。琐屑陈篇蠹，欹邪醉墨蝇。非云聊以报，舍此亦何能？

【赋得西隐寺古松（次叶讱庵韵，赠陆翼王）】

谁将东海月，挂在一株松。偃盖荒祠暗，槎桠藓石封。寒生高士骨，瘦入定僧容。绝顶危巢鹳，奔枝破壁龙。盘根供客踞，扫叶认仙踪。风寂吹常谡，泉枯洒若淙。性孤千尺傲，材大百年慵。葛相堪同卧，秦皇耻再逢。鹿芝香作供，鹤草锦成茸。影出层云外，霜天落晓锺。

○五言绝句（八首）

【读汉武帝纪】

岱观东迎日，河源西问天。晚来雄略尽，巫蛊是神仙。

【读光武纪】

雷雨昆阳战，风云《赤伏符》。始知铜马帝，远胜执金吾。

【萧何】

萧相营私第，他年畏势家。岂知未央殿，壮丽只栖鸦。

【南苑应制】

熊馆发云旌，春蒐告礼成。东风吹紫陌，千骑暮归营。

【题画】

乱瀑界苍崖，松风吹雨急。石廊虚无人，高寒不能立。

【偶见二首】

合欢金缕带，苏合宝香薰。欲展湘文裤，微微荡画裙。

△其二

背影立银荷，琼肌映绮罗。烛花红泪满，遮莫为心多。

【古意】

欢似机中丝，织作相思树。侬似衣上花，春风吹不去。

○六言绝句（十二首）

【偶成十二首】

南山不逢尧舜，北窗自有羲皇。智如樗里何用？穷似黔娄不妨。

△其二

张良貌似女子，李广恂恂鄙人。祖龙一击几中，猿臂善射如神。

△其三

异锦文缯歌者，黄金白璧苍头。诸生唇腐齿落，终岁华冠敝裘。

△其四

宝帐葳蕤云漾，象床刻镂花深。破尽民间万室，远逾禁物千金。

△其五

韩非传同老子，苏侯坐配唐尧。今古一丘之貉，不知谁凤谁枭？

△其六

雍齿且加封爵，田横可誓丹青。愿得毋忘堂阜，相看宁识神亭？

△其七

织薄吹箫丰沛，拍张狂叫风云。朝领白衣队主，暮称黑槊将军。

△其八

雅擅潘文乐旨，妙参羊体嵇心。画虎雕龙染翰，高山流水弹琴。

△其九

东部督邮恣横，北门待诏穷愁。莫举贤良有道，且求刀笔封侯。

△其十

食其长为说客，夷甫自谓谈宗。著书一篇隽永，缓颊四座从容。

△其十一

赵壹恃才倨傲，祢衡作达疏狂。计吏恣睢卿相，布衣笑骂侯王。

△其十二

厨下绿葵紫蓼，盘中白柰黄柑。冠栉懒施高枕，樵苏失爨清谈。








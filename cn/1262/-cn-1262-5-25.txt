秦昭奴：

定远合肥间有亭曰响道。旅店之东房，万历末秦昭奴题诗二首。序曰：妾本燕人，幼依表兄李内官处抚育教训，颇习诗史。年十八，嫁为江南士人侧室，虽爱有所锺，而分制于嫡。春灯秋月，独宿多愁。长途旅馆，孤衾更惨。夜深滴泪，和墨成吟，亦以写斯幽怨云尔。

逐日一程又一程，风沙拂面鬓云轻。鸳鸯有伴非吾伴，愁向孤衾数漏声。(其一)日日长途马上尘，佳人薄命怨青春。小星千古称贤淑，坐对寒衾泪满巾。(其二)后书「秦昭奴记，时某年月日也。」跋曰：「昔王昭君适胡，曹大家能文而寡。妾文不逮曹，而境未适胡。而有夫无夫，咫尺胡越，意颇似之。用取小字，以识深愁。后之文人君子倘怜而表章之，君施惠不酬，妾感且不朽。昭奴又记。」(熊人霖《南荣集》)




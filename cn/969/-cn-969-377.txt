刘克庄　即事

自汲新泉养牡丹，银壶满贮怕春残。

昼檐一饷东风恶，为掩窗绡护晚寒。

刘克庄

刘克庄　即事

病索人扶乃寝兴，高楼咫尺少曾登。

思悭惟有吟差长，睡少方知老可憎。

榾柮成灰犹凛冽，茅柴似水亦瞢腾。

暮年临履常兢战，未敢荒唐说葛藤。

刘克庄

刘克庄　即事

峤南气候异中州，多病谁令作远游。

瘴土不因梅亦湿，飓风能变夏为秋。

方眠坏絮俄敷簟，已着轻絺又索裘。

自叹幻身非铁石，天涯岂得久淹留。

刘克庄

刘克庄　即事

医书攻百病，惟有老难医。

雾眼朱成碧，霜颠涅不缁。

刘克庄

刘克庄　即事

炎凉苍狗变，光景白驹驰。

忽见镜中者，惊询汝是谁。

刘克庄


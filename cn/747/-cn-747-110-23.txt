○加恩朝臣敕

朕闻君臣一也，善否同之。比之於人，心安则体逸；方之於木，枝盛则叶繁。朕自父天子民，宗文祖武，辅弼上凭於廊庙，献替次赖於缙绅。四海无波，敢自矜於清晏；一人有庆，思共乐於雍熙，近又允副群情，增崇大号，虽中外元辅，已议序迁，而文武庶僚，未闻普及。而况咸著恪共之绩，悉坚欣戴之诚，将显示於奖酬，当广颁於渥泽。应在朝文武臣寮，并宜加恩，其有八月四日己後迁官者，不在此限。


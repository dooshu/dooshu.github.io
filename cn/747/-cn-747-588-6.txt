○先君石表阴先友记

袁高，河南人。以给事中敢谏争。贞直忠蹇，举无与比。能使所居官大，再赠至礼部尚书。

姜公辅，为内学士，以奇策取相位。好谏诤，免。后以罪贬为复州刺史，卒。

齐映，南阳人。为相。以文敏显用。

严郢，河南人。刚厉好杀，号忠能。为京兆、河南尹，御史大夫。善举职，为邪险构扇，以贬死。

元全柔，河南人。气象甚伟，好以德报怨，恢然者也。为大官，有土地，入为太子宾客。

杜黄裳，京兆人，宏大人也，善言体要，为相，有墙仞，不佞，以谋克蜀，加司空，出为河中节度。

刘公济，河间人。厚宽硕大，与物无忤。为渭北节度，入为工部尚书，卒。

杨氏兄弟者，宏农人。皆孝友，有文章。凭，由江南西道入为散骑常侍。凝以兵部郎中卒。凌以大理评事卒，最善文。

穆氏兄弟者，河南人。皆强毅仁孝。赞，为御史中丞。提佞幸得贬。后至宣池歙处置使，卒。质，为尚书郎。以侍御史内供奉卒。最善文。

皇甫政，河南人。有威仪。由浙东廉使为太子宾客。

裴枢，同郡人。为御史。天子以隐罪诛吏，枢顿首愿白其状，以故贬。后为尚书郎。

李舟，陇西人。有文学，俊辨，高志气。以尚书郎使危疑反侧者再，不辱命。其道大显。被谗妒，出为刺史，废痼卒。

李，江夏人。果检自负，嶷然善为官。为御史中丞、京兆尹、凤翔节度。

梁肃，安定人。最能为文，以补阙修史。侍皇太子。卒，赠礼部郎中。

陈京，泗上人。始为谏官，数谏诤。有内行，文多诂训。为给事中。上方以为相，会惑疾，自刃，废痼卒。

韩会，昌黎人。善清言，有文章，名最高。然以故多谤。至起居郎，贬官，卒。弟愈，文益奇。

许孟容，吴人。读书为文口辩。为给事中，尝论事。由太常少卿为刑部侍郎。

李觌，陇西人。行义甚修。至刑部郎中，卒。故与先君为三司者也。其大理者曰杨。无可言，犹以狱直为御史。

字文邈，河南人。有文，谨悫人也。为御史中丞，龊龊自守。然以直免官，复为刺史，卒。

袁滋，陈郡人。善篆书，文敏不竞。为相，出使辱命，贬刺史。复为义成军节度，卒。

卢群，范阳人。杂博，多所许与。使反侧之地，天子以为任事。为义成军节度，卒。

崔损。清河人。畏慎，为相，无所发明。然不害物。天子独爱幸，以损为长者。

郑余庆，荥阳人。再为相。始天下皆以为长者，及为大官，名益少。今为尚书、河南尹，无恙。

郑利用，余庆从父兄也。真长者。由大理少卿为御史中丞，复由中丞为大理少卿。

李益，陇西姑臧人。风流有文词。少有僻疾，以故不得用。年老常望仕，非其志，复为尚书郎。

王纾，其弟绍，太原人。绍得幸德宗，为尚书，在宰相之右。今为徐泗节度。纾有学术，鲁直，为尚书郎。

路泌，河南人。以尚书郎使西戎。留戎中，度今已年八十余。既和戎，十五年不得归，无为言者。

虞当，会稽人。为郭尚父从事，终沔州刺史。以信闻。

贾，长乐人。善士也。为校书郎，卒。弟全，至御史中丞。

赵需，天水人。┦々儒士也，有名。至兵部郎中，卒。

张式，南阳人。

张莒，常山人。

张惟俭，宣城当涂人。皆善言谑。式至河南尹。莒，邓州刺史。惟俭和州刺史。

奚陟，江都人。柔敏。至吏部侍郎。世谓陟善宦。然其智足以自处也。

卢景亮，涿人。有志义，多所激发。为谏官，奏书如水赴壑。坐贬，废弃甚久。至顺宗时，为尚书郎，升中书舍人，卒。

杨於陵，宏农人。善吏，敏秀者也。为中书舍人、京兆尹。

张因，某人。举诏策为长安尉。愿去官为道士，甚有名。以其弟回降封州，曰：“吾老矣，必死。”回也哭而行。遂死封州。

高郢，渤海人。有文章规矩自立者，不干贵幸。以太常为相，罢居尚书。

唐次，北海人。有文章学行义甚高。以尚书郎出为刺史，屏弃。永贞中，召以为中书舍人。道病，去长安七十里，死传舍。

苗拯，上党人。有学术，峭直。以谏议大夫漏泄省中语，贬万州，卒。

柳氏兄弟者，先君族兄弟也。最大并，字百存。为文学，至御史。病瞽遂废。次中庸、中行，皆名有文。咸为官，早死。

柳登、柳冕者，族子也。自其父芳，善文史，与冕并居集贤书府，冕文学益健，颇躁。自吏部郎中出为刺史。至福建廉使，卒。登晚仕至尚书郎、秘书少监。

薛丹，同郡人。至尚书郎。

吕牧，东平人。由尚书郎刺泽州，卒。

崔镇，清河人。至检校郎官。子群，为右补阙，赠给事中。

房启，河南人。善清言。由万年令为容州经略。

于申，河南人。至尚书郎。

常仲孺，河南人。今为谏议大夫。

苏弁，武功人。好聚书，至三万卷。与先君通书。以户部侍郎贬，复为刺史。

崔稹，博陵人。善言名理。为御史尚书郎。

郑元均，荥阳人。强抗，少所推让，然以此多怨，困不得位。

辛恽，陇西人。有史学。

韩衡，昌黎人。善士。

陈众甫，梓潼人。高志气。

薛伯高，同郡人。好读书，号为长者。后至尚书卒。

张宣力，清河人。儒善。后表其名去“力”，但为宣。自元均至宣力，皆没没无显仕者。

孤宗元曰：先君之所与友，凡天下善士举集焉。信让而大显，道博而无杂。今之世言交者以为端。敢悉书所尤厚者，附兹石以铭于背如右。


90　傅玄口銘


「病從口入，禍從口出。」傅玄口銘也。頤「慎言語，節飲食」，正義用其語。

【集證】太平御覽三百六十七傅子口銘云：「神以感通，心由口宣。福生有兆，禍來有端。情莫多妄，口莫多言。蟻穴潰河，溜沈傾山。病從口入，禍從口出。存亡之機，闔闢之術。口與心謀，安危之源。樞機之發，榮辱存焉。」〇朱子語類：「或曰：『諺有「禍從口出，病從口入」，甚好。』曰：『此語前輩曾用以解頤之象。』」〇晉書傅玄傳：「玄字休奕，北地泥陽人。武帝時爲司隸校尉，貴遊懾服，臺閣生風。謚曰剛。」






○答顧冲菴論東事 【 東征】

東征之役、始謀巳疏、本兵誤之於前經畧誤之於後、言東事甚悉稔禍至今、敗壞極矣、乃以屬之臺下、不能不更煩整頓、大費經營也、葢朝鮮之倭。與臨洮之虜不同。臨洮必用經畧。往者虜闖我門庭。不能勿問。而梅督府公方自劾待罪、遣經畧使靖兩川、且以代督帥也、朝鮮中倭、則藩之急耳。欲固藩籬。而存屬國。越境置帥固不如就近措施為便□事皆然則薊遼督撫固在。就近委之其耳目真。臂指順。酌緩急而為之備。保我疆圉而巳。不得巳而赴之。屯師境上。遙為聲援。推朝鮮之鋒而殿其後。不為戎首也。又不得巳。然後酌量徵發。次第進兵。分番休舍。使芻糧可達。士馬不疲。斯庶幾萬全之策焉。計不出此、一聞警報、輒不勝周章躁遽、奏遣專官經畧、而所遣又恂恂儒吏、未嘗更邊事習兵也、徒據其海邦籍記。遂詫以為圯上之書。而付以重寄。當是時、不佞固預知其不任也、巳而請增置堡臺矣。請增設將領矣。請召募而三輔騷動矣。請徵調山西宣大之兵出。又遠而四川兩浙之兵至矣。其他搜銅鐵以鑄火砲、鍜蒺藜賦車牛以載衣甲、轉糗糒沿海郡縣、怨聲如雷、不佞即伏在山間、震耳怵心、寔未嘗得一日安枕也、遠邇繹騷、公私靡敝如是、曾未聞其出一奇、當一隊、收一戰之功而山人游客、盡拜官矣、厮養隸卒、盡富貴矣、車騎戈甲、連數鎮之師、半委山谷矣、金錢芻粟、傾數百萬之積、盡填溝壑矣、兵老財殫、智窮計詘、乃始聽用狎邪無賴之輩、往來倭營、哀求和好、今日議貢、明日議封、外墮狡夷之牢籠、而內坐守寸步難移之困局、固宜其為解擔釋負計、而思委艱難於後人也、可恨宜何如哉、今時勢與資力並當困詘之際、國威與士氣、並當挫衂之餘、為臺下誠難、然非臺下精忠峻節、偉畧宏猷、未易辦此、　國家不幸而遇兩公損其威、猶幸而仗臺下救其敗耳、今第鎮以定靜、籌以從容、按甲休兵、據險守要、沉幾先物、觀變俟時、必當有窽隙可乘、關捩可制、無徒效前人徼幸於孤注、竭作於一鼓也、昔衛為狄滅。齊桓公率諸侯為城楚丘。春秋高其義。未聞遂與狄讐連諸侯之兵伐之也今樂浪并于奴而　我朝未嘗出一旅之援使山陰當國不知何如發憤耳今第保會稽之恥。激厲朝鮮。以成楚丘之功。獎率將吏。無為主而為客則得體矣若欲從井救人、糜兵餉於不測之地、如前人所為、非不佞所敢知矣、棄婦逐臣、不宜妄議國家事、以蒙臺下知愛、曾共猷念、託肝膽之交、故輒布其區區、忠憤激昂、不覺狂肆、更惟祕之、


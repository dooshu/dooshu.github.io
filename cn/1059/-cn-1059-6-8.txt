○牛偿负钱

阳山农民养一牛已二年，徤而善耕。一日暮，忽失去，民出寻之，不得。到一田畔，见黑衣人立水中，民问：「君见吾牛否？」应曰：「吾即牛也。负君钱，合耕作二年以偿，今满矣，更当入西山霍清家。君往彼，得钱五千便可卖我。」民闻之，大惊反走，已而顾之，又成牛矣。呼家人同往缚归。明日牵至清家卖之，清一见便忻然肯买，酬价恰得五千。 【 右二事亦惠瑶说。】


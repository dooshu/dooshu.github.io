◎恶念丧身

厦门莲坂乡某者，年二十二，性谨厚，力穑人也。门口一井，出泉不涸，乡人待食此并者数十家。道光丙申，天不雨，几九阅月，聚汲益夥，某厌其喧呶，叠次哄阻，众皆以水火细故，不与辨，亦不怪也。贸贸然往来如故。某倏生恶念，将牛粪暗施井口，盖使食者恶此味而他取也。明日潮退时，族中二人招某赴海同渔，忽平地起雷，击某死，而同伴俱无恙。一念之毒，即祸及身。吁，可畏哉？


○管中窥天赋

惟大也不能以小测，惟高也难可以近知。况穷天之至象，徒执管而潜窥。骤景风激，驰光电移，迷苍苍之正色，杳的的而成规。桂魄未圆，馀辉来而尚溢；阳乌当昼，远色照而全亏。当其悬象在天，明眸在管，环视而远维不极，仰观而长河若断。云明灭而浮影时聚，星暧昧而流光倏满。紫微黄道，斯蔽其纵横；北陆南躔，曷究其长短。观其悠然远象，浩兮元穹。老氏守真，不窥而自见；裨公亿度，屡中而无功。

况乎溥天四极之大，依微径寸之中，讵能分其经纬？固且昧其变通。若乃迢夜澄月，高飚扫雾，众形必流，群象斯布。邈上下之远迩，东西之晷度，俦能算其盈缩，孰可研於推步？元机莫睹，徒骋离朱之明；大象都迷，安徵平子之赋？且夫莫细匪管，莫高匪天，仰瞻而范围斯昧，垂覆而周流自迁。则知德之微难以片言语，道之广难以一理筌，苟持此而不舍，吾未见极深而造元者矣！


○送分憲張公序 【 按察】

天台張君行按來徽、責言于故人升以廣其政、升以民生休戚在長吏長吏之賢在通其民情蓋自古經?之初。軍國百需之出于民。勢不得巳。編民供億公上。是固其職。長吏于此時也。其撫字之仁。與催科之嚴。二者不得並行焉。亦勢也。然于其間。得無亦有下所不堪。上所不及知。長吏必當以聞者乎。姑以此時此土至淺近之一事言之。茗貢課株十賦其一、而一株之額粗精二兩、此乃沃土所有。而我徽瘠土也、每百株、賦其十株、責其納茗二十兩、殫其地之出、而供其本色、巳不堪矣今又不收本色、以錢米代之、茗之粗者、此時此土、值米不及三升、而令納一斗、精者值米不及五六升而令納二斗、窮山荒疃採摘之家、雖竭其廬之入、亦不能應、此乃事之章章不可行者、上之人惟不知耳、豈有知其不可、而不改其令者乎、君之行按也、長吏有能為深長之計、通達民情、攘蠹弊開隆平、委曲條陳以聞、則賢于人者也、君則課之最以進之、其有明知蠹弊、坐視旁觀、如茗課淺近之事、而尚不為君一言則長吏之不賢者也、君則課之殿以退之、則長吏有所勸懲、民情得以上達、而耳目之職舉矣、君之明特達、豈真有資于人言者、僕別君數年、聵盲跛蹩非復舊日、然于君而耿耿者、固在是以因下問而不容巳于言、丁未四月朱升序


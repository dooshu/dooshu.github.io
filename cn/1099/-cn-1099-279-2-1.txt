○蘇州府水利圩圖序 【 修築圩岸】

今天下以墾田當司農鉅供者、蘇松為最、蘇域介湖海、厥土塗泥利害以水、圩岸者所以隄水田、即周禮稻人匠人、所掌塗防者也田甚下隰、岸則陡立如城、河循其外、而中田焉。禾在田、雖芃芃起矣、而河流猶出其上、舟行者葢俯而窺也。岸或咫隙莫禦、而田且沛澤矣、其田之最高阜、去水遠而水不及溉者、則又終古舄鹵、田在上下壤之間。土厚而水深、則號膏腴、以其得水蓄洩。可為旱澇備也。而所為能蓄洩者。以有圩岸耳。歲苦旱、則河之水、續桔橰而上以入於田。河不龜析。田不乏溉。歲苦澇、則戽水出於河而岸障之。雖勞人力不盡待命於天。自三江道湮、疏釃失宜。恒雨注積。而無從尾閭也。水襄於岸寸。而膏腴汨、為巨浸。不能與下隰者。論良瘠矣。廟堂深惟國計、軫念民瘼、枚擇憲臣、專董水政、而閩之林公實來、公承簡書之重、躬橇載之勤、周爰咨諏、尋源徹委、決壅導積。滌茹存匯塘之浦之。涇之港之。溪之閘之。以為宣節之大計者、既殫厥心矣、條縷其目、知圩岸為切務。而修築焉。卑令高、缺令補、廢令興、薄令培而厚。浮令杵而堅。規畫既定、先有司而躬督察之、東馳西顧、不遑寧處、自庚辰歲農隙始事、凡閱歲而次第告成、方歲之澇也、故老相傳說、以為正德之庚午、嘉靖之辛酉以及於今、顧辛酉之澇、纔匝昏旦、而漂沒無算、今雨浹旬彌月、而民幸不悉魚者、伊誰力耶、先見之預圖。而成勞之陰賜也。公嗣厥胼胝、聿觀厥成、葢至茲謀及圩岸、而公之大造民者悉巨細矣。且圩岸之有無、其利害彰彰也、每圩田畝、姑以千計、田其中者、姑以百計、百家之中、有十不協力、而九十家者、修築之無益也、農雖值有年、僅給俯仰、困於澇而轉徙者眾矣、宜未暇為圩岸計、岸土取於田。岸寬則田窄。小民愚、不察其損小而利大也。惜不忍、今令出於官何力不協遠近風行、故圩岸之利不難知。難在公之悉民隱而為之任之也。

袁文榮公集（頌）

袁煒


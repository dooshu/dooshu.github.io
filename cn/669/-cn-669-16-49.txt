49　議諸葛取劉璋之事


「行一不義，殺一不辜，而得天下，皆不爲也。」諸葛武侯謂漢賊不兩立，出師表曰：「漢賊不兩立，王業不偏安。」其義正矣。然取劉璋之事，可謂義乎？

【閻按】朱子曰：「三代而下，以義爲之，只有一箇諸葛孔明。郭汾陽功名愈大而心愈小。易傳及諸葛，次及汾陽。」

【全云】昭烈不取劉璋，則益州必歸曹氏，其取之宜也。但其失有二，始之不宜以同盟之言欺孫權，使其後有索還荆州之事；繼之不應與劉璋結好而反攻之。若毅然取之，不妨辭吴軍獨上也，亦不妨聲劉璋之昏亂而討之也。

【元圻案】通鑑漢紀獻帝建安十六年：「三月，操遣鍾繇討張魯。十二月，法正説劉璋曰：『曹公兵無敵于天下，若因張魯之資以取蜀，誰能禦之！劉豫州善用兵，若使之討魯，魯必破矣。魯破則益州彊，曹公雖來，無能爲也。』璋然之，遣正迎備。備入益州，璋增備兵，使擊張魯。備北到葭萌。十七年十二月，曹操攻孫權，權呼備自救。備貽璋書，求益兵及資糧，璋但許兵四千，其餘僅及其半。張松書與備曰：『今大事垂立，如何釋之去乎！』松兄肅發其謀。於是璋收斬松，敕關戍諸將文書皆勿復與備關通。備怒，勒兵進據涪城。璋遣劉璝等拒備，皆敗。劉璝與璋子循退守雒城，備進軍圍之。十九年四月，雒城潰，進圍成都。諸葛亮引兵來會。備使簡雍入説劉璋出降〔一〕。備領益州牧。」〇袁絜齋孔明論曰：「劉璋本以好逆，而乃爲譎計以取其國。璋固漢賊也，孔明爲漢除殘，雖誅之可也。然既與之合矣，而又襲之，得無虧于信乎？」〇宋陳長方謂：「劉先主滅劉璋取蜀，爲行不義，殺不辜，故不能有天下。」

〔一〕「簡雍」，原作「雍簡」，據中華本資治通鑑卷六七漢紀獻帝建安十九年乙正。






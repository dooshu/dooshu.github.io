○授李夷简门下侍郎平章事制

门下：致理之道，王乾由其尽心；弼成之功，辅臣所以宣力。皇极是建，苍生乃安，敷求实难，倚任斯重，将付大政，必惟命谐。正议大夫守御史大夫上柱国成纪县开国侯食邑一千户赐紫金鱼袋李夷简，才称通明，性本严重，守以正直，傅之文华，羽仪朝端，冠耀宗籍。早司邦宪，爰总地征，纠逖无闻於避强，经费克均其定制，中立不挠，孤标出伦，耸善激贪，法行令肃。自镇汉上，洎临蜀川，俭德载彰，清规一贯，山岳比厚，雷风有恒，励贞峻以理心，竭忠劳而奉上。人望汲黯，印归赵尧，俾之持纲，万目皆举。固可以综参庶务，允厘百工，燮和阴阳，宣发号令，是用申命，陟於台阶。於戏！说积尔躬，梦协朕志，虚己将求其宏济，鲠言罔惧於怫违。道必举中，位无苟旷，膺此宠擢，敬哉戒哉。可守门下侍郎同中书门下平章事。


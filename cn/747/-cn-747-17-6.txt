○答张景源请改中兴寺敕

朕承天宰物，光宅中区，嗣祖宗之丕基，承圣善之洪业。向明负扆，实奉成规。往自永淳，至於天授，奸臣称乱，鼎运不安。则天大圣皇后思顾托之隆，审变通之数，忘己济物，从权御宇，四海繇其率顺，万姓所以咸宁。唐周之号暂殊，社稷之祚斯永，天保定尔，实繇於兹，朕所以抚璇玑，握金镜，事惟继体，义即缵戎。其若文叔之起舂陵，少康之因陶正，中兴之号，理异於兹。宜革前非，以归事实。自今已后，更不得言中兴。其天下大唐中兴寺观，宜改为龙兴寺观。诸如此例，并即令改。


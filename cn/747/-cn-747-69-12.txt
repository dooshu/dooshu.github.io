○贬宋申锡太子右庶子制

君臣之道，义切初终，股肱之良，任存正直。苟涉邪枉，自紊宪章，既亏恪慎之心，难委弼谐之任。正议大夫行尚书右丞同中书门下平章事上柱国赐紫金鱼袋宋申锡，学习儒门，职参翰苑，备我顾问，洽兹宠光。谓其启沃竭忠，擢登鼎铉，而乃践修不慎，自厎愆尤。知臣之规，俾予增愧。欲遏奸回之路，宜先惩劝之源。岂可犹秉枢机，仍司考辖，罢居台席，列位龙楼。诚谓宽恩，用全至体。朕以事状之间，虑其冤滥；鞫验之际，须务详明。当伫得情，以申后命。可行太子右庶子，散官勋封如故。


○第三道

问：至於衢室总期，（一作章）重屋阳馆，姬氏明堂之制，炎灵汶上之规三雍五室之名，清庙容台之目，蔡邕之论，袁准之谈，庶几繁省之仪，前贤是非之说，咸宜详释，以判群疑。

对：我皇帝慈理广运，潍稽古，绍兴绝典，重光大壮。合宫云构，明庭天耸，列辟轨仪，群工制度，可以即事而见，观象而察，今犹远访先典，曲垂下问者，岂不欲揣其敏思，徵其博物？臣实菲薄，何足当之。昔哀公问儒，而仲尼请更仆，况此大体，其可率尔言乎？虽敢略谈之，然未臻其极也。若夫尧之衢室，舜之总期，（一作章）夏之重屋，殷之阳馆，皆所以取象天地，昭配阴阳，致孝於先，布政於下，历运虽改，此道不移。八窗四达，上圆下方，度堂以筵，度室以几，周之制也；昆仑茅屋，周流璧水，汉之图也。明堂、辟雍、灵台，三雍也；太庙、青阳、总章、明堂、元堂，五室也。取其宗祀祖考，则曰宗庙；取其修饰礼物，则曰容台。蔡邕之论，所以合异说；袁准之谈，所以别重事。历代繁省，其仪不一；先贤是非，其书甚众：非斯须之述所能尽，非造次之言所能精。自我皇创制之前，今臣定议之外，教明礼备，得繁省之中者，其姬宗乎？词寡理举，处是非之要者，其蔡氏乎？谨对。


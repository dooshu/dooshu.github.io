◇自序

余少好钞书，老而弥笃，虽遇见瞥观，皆即疏记。後重省览，欢兴弥深，习与性成，不觉笔倦。自年十三四，齐建武二年乙亥至梁大同六年，四十载矣。幼年读《五经》，皆七八十遍，爱《左氏春秋》，吟讽常为口实，广略去取，凡三过五钞，馀经及《周官》、《仪礼》、《国语》、《尔雅》、《山海经》、《本草》，并再钞子史诸集皆一遍，未尝倩人假手，并躬自钞录，大小百馀卷，不足传之好事，盖以备遗忘而已。（《梁书·王筠传》，《商史》二十二。）


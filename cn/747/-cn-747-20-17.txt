○封张说褚无量制

无量执经传《礼》，敷畅微言，俾予游夫子之门，知先王之道者，侍讲之功也。说又定策监抚，谋始危言，防萌屯难，虑终竭节，以身许国，其诚动天。夫爵有德，封有功，眷彼茂勤，宜宏赏典。以桓荣之稽古，况萧何之指踪，是用钦若朝经，差其井赋。说可封燕国公，食实封二百户。无量可左散骑常侍兼国子祭酒，封舒国公，食实封二百户。


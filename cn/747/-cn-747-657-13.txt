○严谟可桂管观察使制

敕：汉部刺史，掌奉诏条，纠吏理，荩今观察使职耳。桂林秦郡也，东控海岭，右扼蛮荒，自隋迄今，不改戎府。地远则权重，俗殊则理难，驭而化之，非才不可。朝议大夫前守秘书监骁骑尉赐紫金鱼袋严谟，尝守商洛，刺黔巫，州部县道，谧然安理，是能用宽猛相济之政，抚夷夏杂居之人故也。迹其往效，式是南邦。况尔操行端和，文学精茂，宾寺书府，善於其官。勉副前言，俟申後命。可使持节都督桂林诸军事守桂林州刺史兼御史中丞桂州本管都防御观察处等使，散官、勋如故。


临江仙

千里潇湘挼蓝浦，兰桡昔日曾经。月高风定露华清。微波澄不动，冷浸一天星。

独倚危樯情悄悄，遥闻妃瑟泠泠。新声含尽古今情。曲终人不见，江上数峰青。

◆宋释惠洪《冷斋夜话》云：“庐山䢼亭湖庙甚灵，能分风送往来之舟。秦少游南迁宿其下，登岸纵望久之，归卧舟中，闻风声，侧枕视微波，月影纵横，追绎昔尝宿垂云老惜竹轩，见西湖月色如此，遂梦美人自言维摩诘散花天女也，以维摩诘像来求赞。少游爱其画，默念曰：‘非道子不能作此。’天女以诗戏少游曰：‘不知水宿分风浦，何似秋眠惜竹轩？闻道诗词妙天下，庐山对面可无言？’少游梦中题其像曰……”此词云“千里潇湘挼蓝浦，兰桡昔日曾经”，又云“遥闻妃瑟泠泠”，意境相似。据秦《谱》，绍圣三年丙子（1096），少游自处州南徙郴州，词似作于舟经潇湘途中。（徐培均《淮海居士长短句笺注》）

◎挼蓝：形容江水的清澈。

◎月映长江秋水，分明冷浸星河。（五代欧阳炯《西江月》）

◎使湘灵鼓瑟兮，令海若舞冯夷。（《楚辞·远游》）

◎善鼓云和瑟，常闻帝子灵。……曲终人不见，江上数峰青。（唐钱起《省试湘灵鼓瑟》）

◆唐钱起《湘灵鼓瑟》诗末句：“曲终人不见，江上数峰青。”秦少游尝用以填词云（词略）。滕子京亦尝在巴陵，以前两句填词云：“湖水连天天连水，秋来分外澄清。君山自是小蓬瀛。气蒸云梦泽，波撼岳阳城。帝子有灵能鼓瑟，凄然依旧伤情。微闻兰芷动芳馨。曲终人不见，江上数峰青。”（宋吴曾《能改斋漫录》）

◆潭守宴客合江亭，时张才叔在座，令官妓悉歌《临江仙》。有一妓独唱两句云：“微波浑不动，冷浸一天星。”才叔称叹，索其全篇。妓以实语告之：“贱妾夜居商人船中，邻舟一男子，遇月色明朗，即倚樯而歌，声极凄怨。但以苦乏性灵，不能尽记。但助以一二同列，共往记之。”太守许焉。至夕，乃与同列饮酒以待。果一男子，三叹而歌。有赵琼者，倾耳堕泪曰：“此秦七声度也！”赵善讴，少游南迁，经从一见而悦之。商人乃遣人问讯，即少游灵舟也。其词曰：（略）崇宁乙酉，张才叔过荆州，以语先子，乃相与叹息曰：“少游了了，必不致沉滞恋此坏身，似有物为之。然词语超妙，非少游不能作，抑又可疑也。”（宋吴炯《五总志》）

◆诗之幽瘦者，宋人均以入词，如“曲终人不见，江上数峰青”一联，秦少游直录其语。若是者不少，是在填词家善于引用，亦须融会其意，不宜全录其文。总之，词以纤秀为佳，凡使气、使才，矜奇、矜僻，皆不可一犯笔端。（清杜文澜《憩园词话》）

◆沈作喆《寓简》卷十云：汴京时，有戚里子邢俊臣，“善作《临江仙》词，末章必用唐律两句为谑，以调时人之一笑”。如其以“高”字为韵，末句云：“巍峩万丈与天高。物轻人意重，千里送鹅毛。”又以“陈”字为韵，词末云：“远来犹自忆梁陈。江南无好物，聊赠一枝春。”又押“诗”字韵，词末云：“用心勤苦是新诗。吟安一个字，捻断数根髭。”其实，略早于少游的晏幾道，所作《临江仙》（梦后楼台高锁），上结即用五代翁虹《春残》诗句：“落花人独立，微雨燕双飞。”于是渐成惯例。少游与滕宗谅作此调，亦用唐诗为结句，虽不谑，然亦当时风气使然耳。（徐培均《淮海居士长短句笺注》）

又

髻子偎人娇不整，眼儿失睡微重。寻思模样早心忪。断肠携手，何事太匆匆。

不忍残红犹在臂，翻疑梦里相逢。遥怜南埭上孤篷。夕阳流水，红满泪痕中。

◆此词似为忆内而作。词中“南埭”，系指召伯埭（今江苏江都邵伯），因在词人故里高邮之南，故称南埭。少游有《次韵子由召伯埭见别诗》三首，第一首有句云：“召伯埭南春欲尽，为公重赋《畔牢愁》。”绍圣元年甲戌（1094），少游出为杭州通判，途经邗沟，是时盖与家人告别，事后忆及此情此景，感而赋此。（徐培均《淮海居士长短句笺注》）

◎忪，心动不定，惊也，遑遽也。（《玉篇》）

◎还作江南梦，翻疑梦里逢。（唐戴叔伦《江乡故人偶集客舍》）

◆（起句）两句佳人之神。（结句）自饶花色。（明沈际飞《草堂诗馀续集》）


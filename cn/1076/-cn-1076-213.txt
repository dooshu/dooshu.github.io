卷二百十三

钦定四库全书

历代名臣奏议卷二百十三

明　杨士奇等　撰

法令

宋徽宗时御史中丞朱谔上奏曰陛下手诏屡下恻怛愿治然吏奉行者多安於苟简或怀二三柅置不行使悳音善教无由下达愿分命使者刺举诸道有受令而不行及行令而不尽者论如古留令亏令之罪则令出而朝廷尊矣元佑纷更凡得罪於熙宁元丰者不问是否辄陈寃诉自归无过之地彰先朝之失刑希合奸臣规求进用门下侍郎许将顷下御史狱抗章云丝毫自知其无事父子相系而为囚追属吏十有六人系病者百有三日终无可坐之罪遂加不实之刑夫以追吏如是之多系病者如是之久卒之於无可坐则先帝所用之刑为如何哉将於哲庙表泛为平词至宣和太后之前则衔寃负痛其辞如此於陛下绍述成功得无少损乎

李纲上奏曰臣恭惟宋受天命艺祖创业其得天下也以仁得之列圣守成其守天下也以仁守之重熙累洽百有五十余载承平之久跨汉轶唐虽尧舜三代之隆无以过也陛下光绍丕图只遹先烈宵衣旰食励精为治立政造事所以利安元元者无所不至而一以仁慈为之本可谓深得祖宗创业守成之道矣爰自临御以来屡下寛恤之诏宸翰昭回至诚恻怛之意见於辞者足以鼓天下之动是以薄海内外蒙被悳泽天覆地载海涵春育无一物不得其所协气嘉生薰为太平以仁致治其效如此臣愚窃谓诏令之所布实赖官吏悉意推行不为文具则实悳之及民者弥久而弥广然诏令之颁降有先後而官吏之去来为不常虽悳意志虑具在方册後来者往往未尝深究而周知之朝廷之上所当以时举而行之者也陛下迩者幸以绍述熙丰政事颁於朝堂矣愿诏有司检会裒集前後所降御笔寛恤手诏事件如劝农桑恤刑狱戒搔扰赈贫乏恤鳏寡孤独之类通行於天下而非一时指挥者附於绍述熙丰政事之後以时颁之申命以告四方庶几内外官吏深惟悳意志虑之所在竭力遵奉罔敢怠废以副陛下以慈为宝仁民爱物之意天下幸甚

李复论谨权量劄子曰臣闻王者齐天下之不一必以法而律度量衡乃其法也先王廵守所至必参考焉防其败法异政殊俗所自而起故孔子曰谨权量审法度四方之政行焉古者幅帛不中度不鬻於市斛龠不中量不列於市破律改作皆有诛其法严而不敢少弛所以无有不一而天下平治也臣窃知今南方之权衡北地之斛量比之中州十增二三虽中州民间亦多用私造仓库增损官器出纳作弊诸处客商所齎物帛来陕西纱绢轻者不及三四两长不及二丈八尺阔不及一尺五寸其他物帛尽类此又多滥以粉药非以欺罔愚弱以取高价而与官吏交结平卖入官将充衣赐於春秋给散军兵不肯请领屡曾起事专吏售之换易官物亦累败露其弊徧於陕西近年尤甚纵而不治极於人情不便恭惟陛下智高神禹而权衡度量颁於天下奸弊伪滥不法尽合屏絶今乞下有司立法应逐色物帛各立定长阔轻重粉药伪滥皆严立法禁许为告赏其旧日短狭织具并令纳官毁除见在不中度幅帛并令送官量支其价官收以备赏给如有违犯物皆没官使守陛下之法以絶天下之弊

复又论刑法劄子曰臣闻上有道揆下有法守道揆在上朝廷之事也法守在下有司州县之事也今之更改条法令式道揆法守具在是矣夫条法所立刑赏何为而然哉盖本之於礼义也礼义之当否岂在下之可专朝廷揆之而已朝廷揆之然後着之为法颁之天下遵而行之敢有违者乃犯礼畔义而必有罪也所谓礼义岂常人所能知哉必博通古今深於经术识其理之所归乃可与议臣窃见修勅局前後所差官多以明法入仕或曾试断案或曾任刑法职事之人此等只是曾学旧条与诸处法吏无异安知礼义予夺若任而修立条法颁而行之即便是勅岂足施行臣欲乞应有更改及有创立并逐事上朝廷具声说所以立法之意朝廷揆其当否使中於理然後俾条而修之可以成忠厚之政而流恺悌之风不胜幸甚

左司谏江公望乞依赦文放免欠负劄子曰臣窃闻膏泽以施为先有司以吝为得各有所当不可槩见去年四月放欠赦文既行天下欢呼均被其泽议者以谓失撙过裕则未免屯膏之讥放免所以碍官本执奏有谓区区过计则未达有司之吝有司不得不吝朝廷不得不释职在下守之不失其为义命在上施之无害其为仁义贵从宜必审权轻重仁在博施故当筹缓急朝廷以宿负为不可偿民罹捶楚囚禁之苦州县有牒诉追呼之扰方旷然与天下丕变故作肆赦之文非不知碍官本妨国用急於缓民之苦息州县之扰故尽行蠲放以伸陛下博施之仁放免欠负虽所以碍本执奏朝廷直其守职之吝自从权宜之义虽赦释之有司何预焉各有所当不可槩见良以此也又况朝廷号令既出而反何以取信天下有司既有日限久请不报上下相持德泽不流民不堪命陛下特未知尔岂其旷然丕变之恩反钳於有司之手不得行也访闻宿负虽注官籍名存实亡纵然自存朝哺不给有负数千缗钱累月之间持数千钱出以应郡县督责之期虽荷耳械手棰毒至於吁天亦何益也只以伤陛下之仁尔伏望圣慈明诏有司应赦文所载欠负不以碍官本并依元降指挥蠲免施行岂惟大号无反汗之失又足以申至仁博施之恩岂不美哉

博士周行已论增修法度上奏曰臣窃惟国朝受命民不易肆祖宗相承以圣继圣基本之厚太平之久三代以来所未有也陛下绍承七圣之丕基恢张先帝之丕业法度至此而大备礼乐至此而大兴风俗至此而大定人材至此而大成自古未有今日之至治极盛者也然而太平既久民安无事内外恬熙官吏媮惰臣窃过计恐其法度渐弛奸弊渐生盖人情无事则安安则无深远之思人情无事则忽忽则无忧虞之念故无事者有事之所起也虽尧舜三代盛时未尝不兢兢业业以相戒慎臣愚欲望陛下先之以沈几照之以远虑察媮惰於无事止奸弊於未萌断自渊衷委之大臣因时损益增修法度振其所或废补其所未全调而一之持而定之以懋官吏以休四海以固祖宗甚盛无疆之业洪彦昇为殿中侍御史先是诏诸道监司具法令未备若未便於民者久而弗上彦昇上言曰吏狃於势随时俯仰不能上承悳音因缘为奸者衆有因追科而欲害熙宁保伍之法因身丁而故揺崇宁学校之政省事原情当有劝沮宜遣官编彚辨其邪正以行赏罚帝皆从之

右正言淩哲上疏曰汉高入关悉除秦法与民约法三章耳所谓杀人者死实居其首司马光有言杀人者不死虽尧舜不能以致治斯言可谓至当矣臣窃见诸路州军大辟虽刑法相当者类以可悯奏裁自去岁郊後距今大辟奏裁者五十余人中有实犯故杀鬬杀常赦所不原者法既无疑情无可悯刑寺并皆奏裁贷减彼杀人者可谓幸矣被杀者衔恨九原何时已耶臣恐强暴之风滋长良善之人莫能自保其於刑政为害非细应今後大辟情法相当无可悯者所司辄奏裁减贷者乞令台臣弹劾

钦宗靖康元年监察御史余应求上奏曰臣伏覩近年以来凡有中旨皆降御笔施行期限严促稍有稽违寘以不恭之罪三省有司奉行不暇虽有违戾法宪前後重复者不敢执奏或被受即行不申三省事之甚微亦烦宸翰其始因中人领事内中奏陈而为之其後士大夫倚中人以进欲兴功利而於法不可者亦为之最後执政大臣或行事有戾於法或差除不允佥议或为亲知私谒干请者亦为之由是号令日紊纲纪日坏矣夫三省枢密院是之谓朝廷陛下与谋议大事出命之所也人君择贤而任之固当委以庶事若宰执不才易之可也岂可自揽细务悉降御笔而可以为治哉陛下初政清明委用宰辅宜无此弊然窃闻尚有臣寮直逹奏陈内中批降施行者此与前日御笔何异哉臣以谓内侍与臣寮所陈献利害措置事宜皆可付三省枢密院商议进呈取旨而行庶几不戾於法宪不惑於异同人主大权不移於中可以杜多门之政可以絶近习侥幸之原政事之大无先於此惟陛下财择

翰林学士许翰上奏曰臣闻天下之法当与天下共之有司守之以死虽天子不得而私也而後天下之大公立比年以来有司阿意挠法以徇一时是以条约文具而不守伏愿陛下明诏内外今後指挥若有害事病民违戾条制并令有司具析执奏御笔手诏不由三省而下者官司被受审复取旨乃得施行必使法严信如四时而後令一而民定可以立政矣

侍御史李光乞罢用例酌情指挥劄子曰臣伏覩近降圣旨令六曹尚书侍郎各以其事治有条者以条决之无条者以例决之无条无例本部酌情裁决臣窃详上项指挥实欲以道揆之任归之有司臣固未暇论其是非姑言其甚不可者陛下若许其用例臣恐遂至於侵权何以言之夫吏人迁补有限以岁月之法今则有减选出官之例命官差遣有入远之法今则有大臣陈乞家便之例以至钱谷之劳捕贼之赏依法则轻用例则重如此之类未易槩举尚不可援而况於酌情乎盖用例酌情者天子三公道揆之任非有司可得而专也熙宁中诏自今妃嫔以例乞骨肉恩者勾当使臣具保明诣实依条方得缴奏今执政大臣患三省事务繁冗遂欲假借六曹使得用例酌情臣窃以为过矣臣尝备员郎曹目覩奸吏舞文之弊且六部所用条令纎悉备具吏人习熟以常法从事尚为所欺意所出入无不得者今乃公然容其废法而用例无例而酌情是开侥幸之门纵受贿之路臣恐吏益强法益废而事益纷纷矣伏望圣慈更诏大臣重赐参议除都堂三省所接词诉分遣六曹依敕条与决施行外其无条有例者申乞朝廷指挥如此则三省讼牒自当减省而上下相维详略相统纪纲正而威权立矣不胜幸甚

高宗时右司谏潘良贵奏曰契勘礼部制造过度牒数目自绍兴三年至今年十月十八日制造约一十四万道给降约一十三万道以三年为率数目如此则自建炎元年以来大约须给降过四五十万夫天下户口自更兵火之後所至耗减其丁壮理宜蕃息使力本务农以固基本今因循积习视以为常日引月滋无有纪极窃恐数年之後百姓失业尽为游手之人况今州县寺舍悉许流寓士大夫占射居止又适岁饥此曹什百为羣居则无屋食则无粟流离困苦实可悯怜兼之度牒所得钱物尽是一时无名用度朝廷百官将士之经费悉不仰此以为供须若不速行樽节深虑有意外之患昔越王之复吴也令於国中曰女子十七不嫁丈夫二十不娶其父母有罪将免乳者令医守之生男子二壶酒一犬生女子二壶酒一豚其深思远虑尚欲蕃息其未生者况已成丁壮之人而废弃之岂不重为国家惜乎伏望朝廷详酌立为定制庶几永远可以施行胡寅上疏曰臣闻建昌之恶莫大於谋为反逆先王岂不知是为深可惩戒哉然止於未萌固亦多术而未有预悬重赏诱人使告者盖知告讦之路一开则其祸不可胜言者也臣伏见昨来有言者以建昌军人作过请降空名官告付下州郡诱人告变夫以反逆加人虽人情之所不忍然见官秩可以告变而得则浅思寡虑与夫凶猾怨家不忍小忿而致人於大恶非难事也故自令行以来适当防秋之际建昌庐陵数郡相继告发何昔日之絶无而今乃竞有耶彼建昌之祸则有所本矣不治其本而禁其末见目前之小利昧经久之远图将使官吏军民盻盻相伺在上者不敢治其下在下者得以持其上谋虑如此传笑四方臣谓弭乱之要在州郡得人至若陈告之法自来条制莫不备尽只合申明行下所有昨来已降指挥伏望圣慈特赐追寝庶几人心不揺祸乱不作

寅又上奏曰臣闻孔子定书载帝王典诰誓命之篇垂法万世其要在告戒箴警初无溢美溢恶之辞所谓大哉王言言之必可行也臣窃见比年以来书命所宣多出词臣好恶之私意遇其所好则誉庄跖为夷齐遇其所恶则毁晋棘为燕石极意夸大有同牋啓快心摧辱无异诋骂使人主命悳讨罪之言未免於玩人丧德之失是岂代言为命之法哉夫文者空言也言而当则为实用善者怙焉恶者惧焉其有益於治不在赏罚之後矣而非空言也曾谓是可忽乎臣愚伏望陛下申谕外制之臣以饰情相悦含怒相訾为戒褒嘉贬绌务合至公词贵简严体归典重庶几古昔诰命之意以成一代赞书之美

殿中侍御史郑刚中上奏曰臣窃见典买田宅法限六十日投契又六十日请契恐其故违限约则扼以倍纳之税恐其因倍而畏则寛以赦放之限疑若无弊矣而其弊今有不胜言者买产之家类非贫短但契成则视田宅已为己物故吝惜官税自谓收藏白契不过倍纳而止遇赦限虽倍纳犹是虚文必待家有争论事涉关碍始旋行投印此无他官无必惩之法开因循之路而使趋宜其资豪猾而失公利也亏失公利犹害之小者至有不识书计之人饥寒切身代书售产阅时既久富家管业亦深或为书人已死或牙保关通乘放限之便改移契劵以典为卖它日子孙抱钱取劵而不得则饮泣县令之庭而已尔臣愿朝廷详酌下有司立为信限出限一日更不理为交易钱不追理业还本主典田宅者并依条为合同契一处赴官投印如是则白契可以尽勒上不至於亏损官钱下不至於以典为卖公私偕利矣

刚中又上奏曰说者谓有阳而无隂不可以成岁功有德而无刑不可以成政事臣常惑之今试使一人持刻薄之说劝人主为苛察之政则有识者必指为法家者流是欲置天下於浇疵怨谤之地不可听也又使一人持寛大之说劝人主为姑息之政则有识者必指为败法之人是欲置天下於委靡不振之域亦不可听也臣反覆计虑而後得其说盖寛仁者人主之道持法者臣下之职二者不可易也人主与天地同悳惟高明博厚然後公公私私有生能言之类各足其欲至於百官有司则法度之所在犹四时之气推行造化可生则生可长则长可肃则肃可杀则杀予夺之间不可有毫厘之谬惟使生育之恩归於上法度之章谨於下四海之内戴君父之德而畏有司之严然後朝廷尊而政事修矣恭惟祖宗以恺悌之风荡五代之毒螫陛下以泽润之德救百六之涂炭累圣相承前後一轨大君之道咸不约而得之矣考其忠厚之极则无如仁宗皇帝之时慈惠之气盎然如春风者几五十载覆载之功不为不大然所谓法度者未尝弛也内之朝廷外之郡县有人犯一非义则郡守必劾监司必按台谏必言以至一官资之予夺一刑名之轻重一钱谷之出入有司各守其法以争之不得於法虽力强势重不敢有徼幸之望小大同心共以身任之而不顾天下惟见人主简易优游坐收寛仁之名而天下亦无敢为非者此祖宗与三代治古之道也至陛下临御以来寛仁爱物之心於古有光而臣下持法之心颇与古异大率有司皆不肯以身任怨责县有罪郡守不敢劾留以俟监司守有过监司不敢按留以俟台谏某事於法不可行也郡犹问於监司监司问六部六部问朝廷朝廷作圣旨罢之某事於法不可得也郡犹请於监司监司请六部六部请朝廷朝廷作圣旨夺之积日累月罢之夺之皆自一人出而百官有司无一拂戾人情者苛察之怨日渐归於上姑息之恩各欲归诸己此岂善风俗持久之道乎诸葛孔明曰宠之以位位极则贱顺之以恩恩竭则慢是故吾绳之以法法行则知恩善乎其能言也盖法者百王相授之具上下守之而皆出於无心惟使寛宥旷荡之泽时出於人主则天下皆若履秋霜之严而知有春阳之暖岂不伟欤臯陶为士将杀人尧曰宥之三臯陶曰杀之三夫臯陶岂不知将顺之美以谓宥罪者人君之恩至有司则奉法而已不知其它也此後世所以乐尧宥刑之寛而畏臯陶执法之坚臣愿陛下戒敕臣吏各使持职奉法凡予夺之际自有成书无大疑惑者不得互相推避其失职废法全身避怨者咸按督之常使纪纲持循赏罚明信不废法度而陛下寛厚之仁泊然与覆载同功俾天下独知斯谋斯猷惟我后之德则生灵幸甚章谊上奏曰臣窃见朝廷近日每建一事每行一令曾未阅日议者纷然以为不便旋即更改虽从善如流朝廷之美事然人主出号布令犹天之有雷风也故曰鼓舞万物者风雷乎鼓舞万民者号令乎雷不一风不再今政事号令出而复反行而中辍岂所以尊主威而隆国势哉臣原其所自盖由朝廷初议立政出令之时其侥幸希进之人建为专欲便私之论以误执政而执政初不经意轻信其说亦不复参酌衆情采听士论是以既行之後舆论纷然利害昭着虽执政大臣亦自不能力主其说此政令所以屡更国论所以不定也臣观今日几微之事至多号令之行宜审其博稽深考虽未能如古大询之礼然内省如给事舍人外省如尚书侍郎宰相之属如都司枢廷之属如检详皆当先预论思密为可否其能订之古义而不悖施之当今而可行然後执政进呈而听陛下之去取如此则令重而君尊君尊而国安亏令留令与夫不从令者虽死无赦如管仲之言可也惟圣主留神幸甚

谊又上奏曰臣伏见绍兴元年三月勅州县免行钱并罢见任官买卖并依市价违者计?以自盗论朝廷所以降此指挥盖欲革贪吏苟得之心寛齐民供办之力悳至厚也然物有实直着在律令月具上下之估旬具增减之目旋估者有禁?利者有刑首尾阕防纎悉必备今州县监司尽废律令之文专举自盗之勅遂使在官之人买薪市米动触刑章而无赖之民持吏短长诬诉充积即有犯者市司定价高下出於临时狱吏计?多寡由其喜怒处法议刑其弊至此岂所谓易避而难犯哉臣备员秋官屡断兹狱见其委曲未合人情伏望睿明更付外廷详议审处兼举律令之旧文然後申严自盗之新制则设而难犯犯亦无怨庶几仰副圣主明慎用刑之意不胜幸甚

谊又上奏曰臣闻法者天下之公也议之於朝廷措之於有司行之於天下无有远近贵贱取信焉者也今奸吏舞法使有司无所执守天下无所取信背公营私喜怒任意未有如今日尚书省钞房人吏之甚者也吏部转官皆有格法自令史而上即官侍郎尚书具条奏拟既应法矣而钞房人吏有不快意而在法无碍者必使吏部自陈退钞名为请退今年六月右选武功郎戴师正秉义郎屈有谅二人转官钞上吏房以二人系兵马大元帅府结局转官止给到吏部公据至今不为奏钞悉令请退臣恭闻陛下御极之初曾降指挥应结局官吏不暇悉给告勅权时之宜并令吏部出给公据当时既有指挥则朝廷吏部所当通知今吏部既能省记大略矣岂有钞房人吏乃不知耶又去年八月有秉义郎艾世安亦系公据转官之人钞房已自照用建炎指挥放行了当今来忽於二人遂有沮难良见私意兼吏部郎官侍郎各各考验并非虚伪而钞房坚执不可此臣所谓奸吏舞法使有司无所执守天下无所取信者也士大夫为郎官侍郎而其所上文书皆不获施用堂吏专得任其喜怒之私而为朝廷取怨於天下此非国家之福也伏望睿断付之有司考究情弊以警奸吏不胜幸甚

谊又上奏曰臣伏见朝廷比修绍兴勅令格式其忠厚之意则悉本於祖宗其纲条之举则悉仍於旧贯惟是除苛解娆救弊补偏颇资讨论时有笔削然当是之时简编浩博而难稽衆议纷纭而不一书贵速成论靡专决是以去取之间不无舛错厥今颁在有司为日既久州县推行时见抵牾欲承疑行用则衆听惑而不孚欲因事申明则法屡变而难守岂所以为一定之制哉臣愚伏望睿慈明诏郡守监司与夫承用官司参考祖宗之旧典各摭新书之阙遗悉随所见条具以闻然後命官审订删去讹谬着为定法庶几一时宪章坦然明白若江河之有堤防梓匠之有绳墨使民易避而难犯不胜幸甚

右正言陈渊上奏曰臣闻古之为臣者有禀令无议令故令出於上下知奉承之而已此法之所以行而事之所以立也往者靖康之初渊圣皇帝以兼容之度博访羣言俱取而并用之甚盛悳也而忠邪杂糅是非不公故每下一令上自禁从下至百执事之臣与夫布衣韦带之士必羣起而交攻之或已发而中废或盛行而遽改或姑存之终至於委靡不振而後已以故一事无成拱手以待祸其为弊至今尚在也此而不革无以立政故臣不避僭越之诛为陛下力陈之夫议政之地昔时士大夫屏息而过之如恐犯分及其後风俗一变乃始有窃议其非者又其後公肆诋讦无所忌惮则今日之弊是也亷陛不分莫此为甚朝廷之势安得而尊朝廷不尊则国威不立国威不立而欲以指麾顾盼定天下之大议臣固知其难矣传曰下轻其上爵贱人图柄臣则国家揺动而人不静矣此古今通患也今天下之事宰相行之台谏言之若是亦足矣台谏耳目有所不及则询之侍从侍从思虑有所未至则求之百执事其有遗策乎而又下取布衣韦带之士俾道听涂说之流得以肆其不根之论臣恐徒为纷纷无益於治虽然人主之悳莫大乎听纳如陛下之舍己从人不间贵贱虽尧舜不能过此臣子所宜将顺者也而臣私忧过计更为此言者非固欲弃愚者一得之虑也以谓布衣韦带之议资之以广聪明则可也若创法立度而唯此曹之徇适足以自眩而已自古造事者谋之以同断之以独故总览兼听之诚常施之於未决之前而是非可否之私不容於已定之後为是故也故臣愚愿陛下自今凡有大事议之而後行已行而议者勿听毋使明谟坐困曲说则天下幸甚

渊又上奏曰臣闻君者出令者也臣者行君之令而致之民者也此古今不易之道也苟出乎上者已审而行乎下者无稽违废慢之失则上之悳意志虑无不孚於民而民咸被其泽矣往者宣和之间权臣用事播告之外自有风旨为吏者从其风旨而不从其言罪弗及也以故一时号令不信於天下虽寛恤之诏季一举行挂之墙壁徒为文具而已上意益勤民情愈怨愁叹之气熏穹缠壤无所赴告遂为今日难解之祸盖吏不能行令之过也陛下即位以来深监其弊苟有方命必罚无赦内外大小之臣宜其精白一心以承休悳无敢不恭而贪残之吏尚仍旧习有累圣政臣窃愤之今年春建寇既平陛下嘉惠一方宥过无大所以洗涤瑕疵蠲除逋负安集犇窜无不曲尽悳至渥也令下未几已闻州县之间百端沮抑莫肯奉承论者以为患陛下既已明示威福而申告之矣今又闻赦文以上四州军残破为甚全放今年二税下四州军不免搔扰止取其半而吏引着令诸称赦放者不得过三分尽追其余以备急阙是以一定之典而议非常之恩以厚诬之计而力沮已行之命遂使陛下爱民之诏几成虚发此而不惩无以示信且旧书所载或以故例或缘泛恩所指无定处所释无限量今以兵火之後伤残凋瘵之余曲示寛典固不同矣又况丧乱以来民不堪命常赋所入十才得四五止取其半犹虑惠不及民况十取其七乎自瓯粤之乱陛下为之宵衣旰食者一年於此至遣执政大臣国之良将亲往平之然後复安既安之後所赖以抚绥吾民者唯监司守令而已而行法如此陛下何望焉若其事出於监司密喻而守令奉之与夫守令率意擅行而监司勿问皆不能无罪也臣愚愿先降明诏谕以前日之诚意立行改正然後核监司守令稽违废慢之实严赐黜责自今以往庶几贪残之吏不敢舞文以为奸倚法以侥幸臣不胜区区之心惟陛下裁察

监察御史刘行简论尚书六曹及百司法令之弊疏曰臣愚不肖叨蒙误恩擢置台察之司伏见尚书六曹下逮百司凡所用法令初无画一之论类以人吏省记便为与夺盖法令具在奸吏犹得侮之今乃一切听其省记顾欺弊何所不有欲与则陈与例欲夺则陈夺例或与或夺在其牙颊其患可胜言哉陛下圣明灼见此弊尝降处分令左右司郎官以其省记之文刋定颁行然左右司职事号为最烦窃恐於此不能专一无由速得成书臣愚伏望圣慈特降睿旨改送详定一司敕令所立限刋定镂板颁降内吏部条法最为急务乞责近限先次施行庶几杜絶奸吏弄法受赇之弊天下幸甚起居郎周麟之论禁小报状曰臣闻国之有号令犹天之有雷风雷不一风不再号令如此然後可以鼓舞万民动则丕应无有远迩罔不是孚仰惟皇帝陛下自更化以来蛊饬百度鼎新庶政登用贤儁屏除奸回凡积年弊事固已一切剗革而厘正之矣方陛下颁诏旨布命令雷厉风飞之时不无小人譸张之说眩惑羣听如前日所谓召用旧臣者浮言胥动莫知从来臣尝?其然矣此皆私得之小报小报者出於进奏院盖邸吏辈为之也比年事有疑似中外未知邸吏必竞以小纸书之飞报远近谓之小报如曰今日某人被召某人罢去某人迁除往往以虚为实以无为有朝士闻之则曰已有小报矣州郡间得之则曰小报已到矣它日验之其说或然或不然使其然耶则事涉不密其不然耶则何以取信此於害治虽若甚微其实不可不察臣愚欲望陛下深诏有司严立罪赏痛行禁止使朝廷命令播之天下天下可得而闻不可得而测可得而信不可得而诈则国体尊而民听一臣不胜至愿

綦崇礼上奏曰臣伏见日者陛下临遣使臣宣谕诸路亲加训饬付以御书手历使书其所举按监司郡县玩习苟且平时诏条动多违戾洎闻遣使往往前期旋行整治以盖其迹如阙官差权多不应法虽本无员阙亦或增差巧作名目蠧耗禄廪以臣所闻自江淛以往皆有此弊至於远方则又影占窠阙以便权官虽朝廷所差吏部所注正官之任多是托以它说不肯放上士人无所告诉衔寃困饥而权摄之官安享禄利其废法未有如此者及使者将至凡违法差官去处皆先自令罢亦闻远处不放上任者皆令赴上矣岂独差官之弊至於诏令颁布法禁奉行民户科率刑狱逮系官物出入酒税榷征租赋催放仓库受纳婚田诉讼乡保差役公使收簇行户供应凡州县一切之事有所违戾莫不预行料理粗使应法以待使者之来若贪?不法迹状彰露不可掩匿则监司长吏始从而发摘之亦有不及为计而为使者所劾正者以臣所虑傥得平时监司州县兢兢自饬常若初闻使者之时何患法之不守而事之不举哉第恐过此无复畏忌纵弛自肆还如前日则朝廷岂能岁岁为之遣使此监司按察官之责也臣愚欲望圣慈特降睿旨申严戒励应因今来遣使宣谕之後若逐路诸司及郡县官吏玩弛违戾尚循故态其已罢差之官已改正之事敢引例废法擅行复旧者重寘典宪或事有便於公私而宣谕使误行罢易者条具以闻监司按察官私相盖庇失於按劾委御史台觉察害及民间者许令越诉庶几一劳久治仰副陛下临遣使者之本意

中书舍人张孝祥论王公衮复雠议曰复雠义也夫雠可复则天下之人将交雠而不止於是圣人为法以制之当诛也吾为尔诛之当刑也吾为尔刑之以尔之雠丽吾之法於是为人子而雠於其父母者不敢复而惟法之听何也法行则复雠之义在焉故也今夫佐公衮之母既葬而暴其骨戮尸也父母之雠莫大於是佐公衮得贼而辄杀之义也而莫之敢杀也以谓有法焉律曰发冢开棺者绞二子之母遗骸散逸於故藏之外则贼之死无疑矣贼诚死则二子之雠亦报此佐公衮所以不敢杀之於其始获而必归之吏也狱成而吏出之使贼洋洋出入闾巷与齐民齿夫父母之雠不共戴天者也二子之始不敢杀也盖不敢以私义故乱法今狱已成矣法不当死二子杀之罪也法当死而吏废法则地下之辱沈痛欝结终莫之伸为之子者尚安得自比於人也哉佐有官守则公衮之杀是贼协於义而宜於法者也椿等闻春秋之义义在复雠公衮起儒生尫怯如不胜衣当杀贼时奴隶皆惊走贼以死扞公衮得不死适耳且此贼掘冢至十数尝败而不死今又败焉而又不死则其恶必侈於前公衮之杀之也岂独直王氏之寃而已哉椿等谓公衮复雠之义可嘉公衮杀掘冢法应死之人为无罪纳官赎弟佐之请当不许故纵失刑有司之法如律谨议

右司谏潘良贵上奏曰臣闻中台者出纳王命赋政四海喉舌之司也六曹当遵奉成宪各扬乃职兵火以来苟简玩习视为传舍其最甚者间遇朝廷送下勘当事理并不依据格法指定是非常操两可之说曰更合取自朝廷指挥是致朝廷临时别有冲改长贰郎官循默奉行不复更有执守每废一法即後来陈乞者循以为例干求请托纷然无穷若不加察恐省部成法尽坏其患有不可胜言者臣愚欲望睿断严饬六曹长贰郎官各务协心凡朝廷送下勘当事理并须据格法定是非供报仍乞诏大臣事关六曹者不问钜细一切唯有司格法是从庶几杜侥幸之门开公正之路仰称陛下赋政之意

龙图阁直学士知湖州汪藻上奏曰臣窃惟国家自祖宗以来擅中原沃埜之饶耕桑万里钱粟之问不至庙堂材官骑士之屯环列畿甸朝廷威令雷动风行方是之时省费裕国强兵息民之说虽勿问焉可也今四方抢攘土宇日蹙招安之衆仰给县官县官征求至民不胜其敝譬人坐积薪之上火既然矣是安可一日辍而弗图哉则陛下博询羣下固宜然今日省费裕国强兵息民之术可得而言矣不过曰罢冗官之廪节冗兵之饷如是而费可省国可裕也择将帅之材明赏罚之令如是而兵可强民可息也是数者皆区区常谈朝廷讲之熟矣岂待臣言而後知然舍是亦未见他策臣窃有忧焉人主莫大於失人心士大夫莫大於忽公论德意不孚欲人心之归不可得也风俗不厚欲公论之行不可得也君之与民虽有天壤之殊其上下相安以诚而已故古者人君发政施仁必致慎於出令之始度不可行者不以布宣恐其绐民也既曰可行虽举世非之莫能揺夺恐民不信也陛下忧民恻怛之诚可谓至矣布为诏令可谓丁宁矣是宜民於陛下爱戴日深而田里之间顾未免愁叹者其故何哉陛下造令之初未尝参其可否多出於率然故谓之恤民者民未尝恤也谓之戢奸者奸未尝戢也方时艰难利固有未可遽兴害固有未可遽除者民知上之出於不得已也以诚告焉其孰敢以为怨既已号令四方谓之德意矣乃有司奉行辄拘阂废格使民庶习翫视为空文事率如斯其谁不解体甚可忧也臣愿陛下凡命令之出必慎其始而诚其终审知无壅然後诏民如其不然勿轻出也庶几恩浃人心而人心感悦天下幸甚公论之在天下犹元气之在人身四肢虽瘠元气在焉不害其为安四肢虽强元气丧焉不免於病自数十年来士大夫喜为新奇高远之论黜中庸平易之谈淩迟至今风俗大坏士大夫所向无适而非利所怀无适而非私知朝廷以功名为急则争为斩将搴旗之说以利在於功名故也知朝廷以忠鲠为贤则争为明目张胆之说以利在於忠鲠故也朋党唱和合为一谈敢为诞谩上惑主听至责其实效则如系影捕风了不可得甚可畏也臣愿陛下於用人之际精加柬求无为浮伪所胜庶几真材出焉副朝廷之用士大夫之风亦当自此稍变诏令信於上风俗明於下上下皆由至诚政事修而财用足纪纲正而国势尊则省费裕国强兵息民适余事耳苟为不然虽有管乐之臣为陛下谋之忧未艾也臣愚不知忌讳谨録奏闻

赵元镇上奏曰臣闻天子所至曰幸以其布德泽问疾苦号令风化所从而出今车驾驻驆建康宜其加惠斯民使之忻戴而军律不严羣政不举以强淩弱无复纪纲每兵数人结为一党或强夺所卖之物不还价钱或抑令空手之人般负钱米小不如意殴击随之寃痛之声闻者伤恻将佐自以为得志厢界亦不敢谁何遂使闤闠之中日有横逆之苦臣尝建言乞令三衙广布察视分占地分严立赏罚及令诸军贴差使臣应有所犯以次坐之不知曾无降出而民间之患甚於前日今欲检举臣前章早作措置仍乞责问建康府纵容弛慢坐视不恤之罪或令所在火保团头等常切觉察应有似此之人即仰率衆捕捉如敢拒捕不以所犯重轻并依军法捉事人量加激赏如此则奸恶小戢而嗷嗷疲悴之民有所赴愬矣

孝宗时杨万里上疏曰臣闻圣人之仁必有所止仁而无止则将以仁天下适以残天下仁而至於残非仁之罪也仁而无止之罪也事固有所极有所反仁而无止则其极不得不反而为残残非出於仁之外也而生於仁之中然则与其无止以残吾仁孰若有止以全吾仁也哉是故圣人之心爱天下则无止而其仁则与天下为有止溥之以无止之心而约之以有止之仁故仁则有止矣而所以仁则无止也古者司寇当狱之成也以告於王王命三公参听之至於将刑也王曰宥之司寇曰不可王又曰宥之司寇又曰不可宥至於三而司寇卒不从於是焉而杀之王则为之彻膳为之不举乐且夫以天子之尊而三拒於司寇天子欲活一夫而卒坐视其死三宥不从何不四宥之也四宥不从何不屡宥不一宥也不一宥而犹不从何不自宥之而必听於司寇也且彼罪人者吾君不能活其死而徒彻膳以致无益之怜则亦几於不仁矣然三代行之未之有改何也盖宥之者圣人之仁也宥止於三者仁固有所止也今夫天地之仁万物也春而万物欣欣焉夏而万物油油焉夫欣欣油油万物之至愿也天地既仁夫万物矣则何不与万物旦旦而春旦旦而夏也而必摧之以风霜毒之以冰雪使夫欣欣者悲油油者瘁何夺其所至愿而与其所不愿也闻之曰冬闭之不固则春生之不茂使天地而与万物旦旦春夏也则无来岁可也有来岁则何以继也仁而无止天地不能不穷也而圣人能之欤国朝之法狱成而罪人以寃告者则改命它郡之有司而鞫焉鞫止於三而同焉而罪人犹以寃告也亦不听此得古者三宥之意也而议者以为圣人之仁当尽天下之情而勿限以三鞫其说听之可乐也然自朝廷行之十有余年狱讼日滋蠧弊日积奸民得策而无辜者代之死则议者之说为害也臣请言其害杀人者一夫也而连逮者十之焉不惟十也有再其十有三其十者焉捕同捕也系同系也讯同讯也狱吏岂曰彼有罪汝无罪也哉幸而狱成矣连逮者得释矣而杀人者临刑不伏则又鞫也则连逮者释未毕也而捕又继之又伏而又不伏则又鞫也而连逮者复与焉鞫至於三至於五至於十而连逮者皆与焉连逮者家破矣瘦死矣而狱未竟也大抵一狱有十年不决者焉狱决矣不杀人者俱死而杀人者独生焉其势连逮者死不尽则狱不决何其仁於一罪人而不仁於十百平民也其害一也罪人之不伏也其为扰也至於百郡有浮费而数路无宁居外路之官吏被命而往鞫者所居则有给所过则有给所至则有给不则居者行者交病於饥寒给则县官不胜其费其鞫之一其里之千费钱万者亡虑三数十焉其鞫之十则为千里者十费钱万者亡虑三数百焉此其费何名者耶犹曰推仁不计费也而官吏之行者若江淮之间道里之远饥寒之恤犹忍言也至於二广则风土之恶瘴疠之祸不忍言也父母妻子哭其去又哭其归去则人也其哭犹忍闻也归则丧也其哭不忍闻也大抵去而人者十焉归而鬼者七八焉而人者二三焉二三人者虽不死而死矣何也病也病而全者又十而一二焉外路之官吏辜而使之至於此也其害二也夫议者之初则曰鞫不限於三者仁也而仁之害一至於此岂非仁而无止则仁反而为残哉然则古之圣人仁止於三宥其所虑详也臣愿朝廷深诏有司少增三鞫之旧法而止於五使天下之无罪而死者还其生而有罪以生者还其死此不亦三代之至仁也哉万里又上疏曰臣闻古之立法不惟惩天下之已犯亦以折天下之未犯盖已犯之必惩未犯之所以必折也是故惩之者法之义折之者法之仁义行故仁不穷仁行故义不数仁义相有而不相无此法之利也後之法非无仁义也利未见而害先焉者义数而仁穷而已义不可数数则民怨仁不可穷穷则民狎狎则犯者衆犯者衆则刑者数然则刑至於数者不生於刑之数而生於仁之穷民至於怨者不生於怨其刑而生於狎其法今夫民之情固喜温而恶寒欲凉而畏热也然冬不寒夏不热则民病而死矣人知夫法之仁也不知夫狎之而死也是故爱极者恩之所从销寛甚者猛之所自起古之圣人其法初不及後世之备也惟不使仁之穷而民之狎也是以法立而刑不试後之法盖详且密矣然文详而举之也略网密而漏之也踈天下之民窥其略也则知其详必至於不举习其踈也则知其密必至於甚漏知其不举则犯之也易知其甚漏则犯之也频刑安得不数而民安得不怨哉嗟乎求用刑之踈者必至於用刑之数求天下之喜者必反以得天下之怨理固然也然则所谓举之略而漏之踈者何也一曰法不执而多为之岐二曰法徒设而自废其禁罪莫大於杀人罪至於杀人何以议为也则亦杀之而已汉高帝如此其寛仁也入关之初欲结天下之心如此其亟也欲除秦法之苛如此其鋭也而其与民约法亦曰杀人者死帝不以为疑民亦不以为请何则上下皆便其当然也杀人而法不死孰不相杀以至於大乱哉此岂所谓当然而天下何便於此也故虽高帝欲取天下之速而不敢宥杀人之罪以谄天下之心虽秦民之苦於秦而不以高帝之不宥杀人为帝之虐然则古之立法之意可知已矣而今之法不然杀人一也则有曰盗曰鬬之目焉则有曰故曰谋曰误之别焉曰盗曰谋曰故者法之所必死也曰鬭则死生之间也曰误则生矣果误也而杀人也又况所谓误者未必误而所谓非谋非故者未必非谋非故也何则法不执则吏可卖吏可卖则民可遁有司取具狱而读之曰此真误杀也不知夫吏之窃笑也此之谓法不执而多为之岐夫民之所以畏法者何也非畏法也畏刑也法不用则为法法用之则为刑民不犯则为法民犯之则为刑是以畏之也有法而不用不如无法何则无法则民未测其罪之所当有法而不用则民知其法之不足忌有法而民不忌是故布之号令不曰号令而曰空言垂之简书不曰简书而曰文具法至於空言文具是无法贤於有法也古之法始乎必用而终乎无所用今之法始乎不用而终乎不胜用夫法不求民之入而拒民之入者也古之法民不入也不招以入而民之入也不纵以出夫惟不出是以不入故始乎必用而终乎无所用今之法有曰诬人以罪而不实者罪之以其罪自大辟以降皆是物也而用法者不然以一夫之片纸而兴大狱鞫大罪也卒之所谓大狱者初无狱之可兴所谓大罪者亦无罪之可鞫上之人则俱释之而已矣受诬者至於破家亡身而诬人者其极不过杖而遣则奸民何惮於不屡诬善良以求利也哉狱讼何时而可清也故始乎法不用而终乎法不胜用此之谓法徒设而自废其禁盖人有野於宅而盗於防者其始峻其墙而止出於一门又从而卫之以兵非以制其出者也以制其入者也夫是以盗不敢过未几而虑夫樵牧者出入之迂也则凿其东而门焉又凿其西而门焉门多且径而不能皆卫也则至於有门而不扃焉门多且径则盗从其径者而入之矣有门不扃则羣盗掉臂而入矣法不执而多为之岐孰不从其径而入哉法徒设而自废其禁孰不掉臂而入哉臣愿朝廷详虑而审处之如杀人者不死此法可以更议而诬诉者罪以其罪此法可以必行议其所当议而行其所不行则成康不式之事虽未易?也而汉文几措之风其犹可及也欤

万里又上疏曰臣闻厥今驭吏之难莫难於禁?吏盖朝廷亦求所以禁之矣而未得所以禁之之方寛以养其耻则常狃上之寛而不知畏绳之以法则虑其怨而不服抑将何以处也臣以为用寛不若用法用法不若先服其心天下心服而後法可尽行?可尽禁也夫何故天下之所以服者常生於不偏而其不服也常起於不平孟子曰夫子教我以正夫子未出於正也己不正而欲正诸人父不能以行於子也欲正天下而不出於正何以服天下哉且所谓欲正天下而不出於正者谁也岂非朝廷之大吏耶大吏而不正不正而法不行也而欲举法以禁小吏宜其怨而不服也欤臣何以知大吏之不正异时臣之所闻见者有二一曰私县官之藏以自入二曰公苞苴之贻以自富天有十日人有十等朝之不可名以晡昼之不可名以夕童子知之至於公卿之不可名以皂隶侯伯之不可名以舆台则公卿之与侯伯有不知焉何也且天下有君子有小人小人非君子则莫之使君子非小人则莫之事莫之使则不养莫之事则不尊是故朝廷之於君子则尊之於小人则养之盖养小人者所以尊君子尊君子所以责君子之自尊也礼义亷耻岂非君子之所以自尊者耶而异时下自台省寮属上逹於公卿侍从有所谓宣借之廪给焉有所谓白直之餐钱焉夫所谓宣借白直者所以养小人而使为君子之侍御仆从也今也无其人而取其食其大官至月以数百缗计则是公卿不为公卿而以皂隶自为也侯伯不为侯伯而以舆台自为也名为朝廷之大吏而实为皂隶舆台之小人不知公卿侍从亦何忍自处其身於此也无它货之所在焉耳此所谓私县官之藏以自入者也都城之有门所以谁何奸者也一夫之异言异服而入者则问持千钱以过者则征而四方之所谓苞苴者虽其篚百金孰有问之者哉不惟百金也千金亦不问也不惟千金也万金亦不问也非不问也不敢问也曷为不敢问也视其书与篚之缄题或曰上之於庙堂某官也或曰省部某官也或曰贵近某官也夫何敢问且夫所谓万金千金者何出哉将帅剥三军之给以固权宠也监司守令攘公盗民以求美迁也此则受之彼安得不剥而攘之天下之箱篚肩相摩於道而其入国门如海水之沃焦公卿曰吾不受苞苴也侍从曰吾不受苞苴也贵近者曰吾不受苞苴也而臣见其入也未见其出也则将谁受之耶此所谓公苞苴之贻以自富者也昔者汉宣帝之时屡下诏以戒吏贪而必及於省卒徒以自给者皆禁止之帝之英明亦察见於此则贪吏破胆矣陆贽之秉政至於藩镇之鞭靴亦却不受虽德宗谕之而不奉诏以为鞭靴之弊必至於金玉则今之以卒徒自给者恬不之禁而箱篚之大於鞭靴者亦熟视而不问此何理哉大吏不正而责小吏法略於上而详於下天下之不服固也是故用法自大吏始而後天下心服天下心服则何法之不可尽行何赃之不可尽禁也哉

万里又上疏曰臣既言用法自大吏始然则小吏之法可以遂行乎曰未也不有以与不可以夺不有以利不可以害千金之子岂其一身能运千金之赀也哉必有为之谋画者有为之奔走者有司其管龠者有司其舟车者无是数人则千金之子一日不能以理其家虽然乐於人之为用而不乐於人之为费已则膏粱而忘其人之饥已则绮缯而不恤其人之寒至其欺而盗焉则从而笞之此其势非弃而去则必不为之尽力今夫人主之於百官下自一命之贱而上极宰相之贵此用天下之名也约之为斗粟丰之为万锺此用天下之实也实与名偕则实轻而名重天下斯舍轻以就其重名俭於实则实重而名轻天下斯就实而去其名理固然也人惟伯夷也而後能首阳之节然伯夷之後未见伯夷也而天下又安能人人而伯夷哉故虽圣人居人之国饥而不能出户亦不辞其君之馈粟以为亷而欲天下之士不食而独清可乎今天下之吏禄二淛之簿尉月给至於踰百缗而二广之县令不取其半至於江淮荆湖则又往往州异而县不同盖有丰不胜其丰而约不胜其约者矣士之贫者扶老携幼千里而就一官禄既薄矣而又州县之充足者上官之见知者则月有得焉其或州县之匮乏者上官之私怒而不悦者有终岁而不得一金且夫假责以往也而饥寒以居也狼狈以归也非大贤君子谁能忍此而曰尔无贪吾有法岂理也哉是故莫若均天下之吏禄使其至远者如其近者增其寡者如其丰者如此而犹不改则吾之法一用而天下大服然则行法当如之何臣闻天下之君子以礼耻之而有余至於小人以刑威之而不足则必有不测甚大之威而後可盖尝见士大夫为臣言有上官尝提舶於海邦者而以贿闻鞫之得实覆奏於朝有命笞其背而黥焉其同列者念其非所以示所临之吏民也则谕之使自裁而其人曰免死幸矣笞而黥不足怍也小人之不畏刑如此顷者圣天子临御之初盖尝笞一郡守之?者矣而天下至今?吏愈多也则不测甚大之威不可不用也恭闻太祖皇帝初平岭表有守英州而?七十万者特诏弃市又有知衡州而?得实者令伏法於衡州臣愿天子奋不测甚大之威不问吏之小大取其败而尤者一二人杀之则天下之人震栗而莫敢为矣夫?者千而败者一幸而败矣又曰不忍杀也夫固不畏刑而畏死也不惩以所甚畏而投之以所不畏天下何惮而不为?吏乎臣故曰天下心服而後法可尽行?可尽禁也

万里又上疏曰臣闻尧舜在上亦不能使天下必不为恶夫欲使天下必不为恶者止於严刑而已矣过是则无术焉而严刑者又不可以常用时用则王常用则亡盖刑者圣人不得已之具而严刑者又天下所甚不乐之政以吾之不得已而行天下之所甚不乐虽尧舜能不穷耶故夫流放窜殛者尧舜之刑也此非不严也然使尧舜朝行之又暮行之臣恐有如武王数纣之虐者议其後矣是故尧舜亦不能使天下必不为恶何者严刑不可以常用也然而尧舜刑杀一二人而天下治此独何术也盖尧舜之所以治有所不杀而甚於杀有所不刑而甚於刑忠肃恭懿者尧舜既相之明允笃诚者尧舜又相之则夫不忠不肃不笃不诚者何必尽杀而尽刑也哉屏而弃之足矣夫人之情岂愿於永弃今弃於尧舜之世则是不如刑杀者之速死何则身虽不死而望於世者已絶求齿於士君子而不可复也此其心必有以自悔而其迁於善也必有以自力则是不使天下之必不为恶者乃所以必之欤臣前之二策其一说曰治?吏自大吏始其一说曰先之以均吏禄後之以不测甚大之威此其为术足以使天下之惧於贪而未足以使天下之乐於亷盖威之狎则必习而为不威惧之怠则必反而为不惧何则不胜其贪则不胜其刑不胜其刑则不胜其穷夫惟使之乐於亷则谁能夺其乐者臣闻天不能为无春之秋圣人不能行无赏之刑盖生而後杀则杀者不怨刑而不赏则生者不劝今夫某贪吏某非贪吏天子曰尔曷为贪吾杀尔至非贪者则不杀焉贪者死而非贪者生则吏之为贪者将曰贪不可为也於是相率而为不贪今夫某亷吏某非亷吏天子曰尔非亷吏吾不用尔至於亷吏则亦不用则吏之非亷者将曰彼矫而亷以异我也竟何以异於我於是相戒而不为亷天下之俗生於胜胜生於衆衆生於尚上之人不尚亷吏则亷吏寡矣以至寡之亷而欲胜至衆之贪难哉臣愿朝廷内委宰相侍从台谏外委监司太守岁举亷吏一人而陛下亲择其尤者不测擢之为台省之职虽未至如唐之相杨绾亦庶乎亷吏之俗胜贪吏之俗衰俗所尚而乐趋之不过数年赃吏之刑亦不必用矣

万里又上疏曰臣闻政以令而行亦以令而不行令焉而政不行非天下真敢慢天子之令以违天子之政也或曰天子有令而自慢之尔人惟不自慢也人而自慢则天下孰不慢之夫固有以召之也且天子之令天下也岂不欲行其政而曷为自慢其令自慢其令者生於出之不审而坏於发之不一不审故可快而不可行有言而不自实始乎喜卒乎怨不一故发而悔悔而更今日而发者至明日而更者至将从其发者乎从其更者乎不审者欺天下者也不一者惑天下者也令至於欺而欲民之信令至於惑而欲民之不疑是画宫以与人而曰能馆指千蹊万径以导人而责其皆诣也而可乎周家之盛也天子深拱於京师而象魏所掲木铎所振诰命所被衆至於六服羣辟外至於九夷八蛮极至於海隅出日奔走俯伏以听王命至於其衰则犬戎所攻郑伯所射子带子朝之所逼而四方诸侯闭户高枕而莫之救召之而不至喻之而不闻赏之而不恩诘之而不威此二者何为其然也盖尝求之成王以翦桐兴而幽王以举烽亡如此而已矣翦桐戏也举烽亦戏也而兴亡异焉则信与不信之异也且不以幼而恕不以戏而诳则天子岂有一言之欺天下而天下亦岂敢忽天子之一言哉彼烽者警急之耳目也无警而举之召诸侯而误之後能终无警乎後而有警有警而非误则孰不以有警为无警非误为真误欤一令之不信乃至於杀其君以败其国不信之祸一至此哉臣尝读易至於涣而得其说其象辞曰风行水上涣其爻辞曰涣汗其大号夫号令一也既取於风之行水又取於汗何也今夫风与水相遭也为卷为舒为急为徐为织文为立雪为涌山细则激激涤涤焉大则汹汹輷輷焉不制於水而制於风惟风之听而水无拒焉成周之盛非风也欤若夫人之身汗则安不汗则疾既汗而复入者疾入而出者犹有瘳也入而不出则不可为矣幽王之病非汗之出而入入而不出者欤然则令之必行欲如水上之风而令之不行则如复入之汗圣人之作易前之说为天下之师後之说以为天下之资也臣窃观今日之号令何其异於作易者前之说所云者耶籴於民而用夫所谓交子者此亦一利也然臣不知止以利官欤抑以利民欤止以利官则恐非朝廷之所忍为也利民则臣未见其利也何也官用之於民民亦用之於官则上下均利也今也籴则用之於民至两税之输而民以与官则官不受於官而官不受则民持此将焉用之朝廷盖有命许民以此输之官矣名许之实拒之名用之实废之则其令无乃诳耶至於恩沛有所谓民之四亲俱存者蠲其征役有司至今持而不行曰诸郡未有例也且夫令之出也其可行与否抑尝审之乎不审而出令令出而不行天下无缓急也有缓急而天子下一令天下又将曰不久必寝不寝必更岂不殆哉朝廷试思之

历代名臣奏议卷二百十三








○以郑汴等州为王畿制

鸾台：朕闻上图列宿，垂七纪而环紫微；下料物土，制八纮而尊赤县。是以帝猷方盛，开甸服於平阳；王业肇基，创神郊於景亳。虽政或沿革，道有汙隆，强干弱枝，率由兹典。用能体国经野，阜俗安人，法天险之崇高，显宸居之壮观。朕膺此符命，大庇黎元，俯顺讴歌，君临区夏。绍隆周之睿业，因丕洛之鸿基，相彼土中，实惟新邑，五方入贡，兼水陆之骏奔；六气运行，均霜露而调序。山川形胜，祥祉荐臻，远寤乾心，近收甿欲。式建宗社，大启神都，知王者之无外，明在德之可久。（阙一字）自夏殷，分土列爵，爰及秦汉，置守罢侯。所以东姬握图，王畿存千里之制；西京御历，帝里据三辅之饶。否泰既殊，损益且异，务归於适物，义尚於随时。朕以鼎业惟初，宝祚伊始，斟酌今古，申画封疆。征赋科徭，实资宽简，沃塉劳逸，宜有平分。缅怀习武之规，载隆辨方之术，可以洛东郑州、汴州、南汝州、许州、西陕州、虢州、北怀州、泽州、潞州、东北卫州、西北蒲州为王畿。内郑州、汴州、许州可置八府，汝州可置二府，卫州可置五府。别兵皆一千五百人，所司详依格式，明为条例。庶使固本之道，轥轹於前修；足兵之义，牢笼於振古。主者施行。


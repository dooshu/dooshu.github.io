○授刘知柔工部尚书制

黄门：司空之职，以平水土，常伯之任，尤重台阁。鸿胪卿上柱国彭城郡开国公刘知柔，硕德耆秀，行高才远，文词有绮缋之工，望实有璋之誉。出膺贤守，则郡国循良；入位名臣，则衣冠准的。可谓朝之明哲，代之纯懿，俾迁荣於北斗，宜作范於南宫。可银青光禄大夫守工部尚书，勋如故，主者施行。








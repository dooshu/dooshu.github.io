○代路冀公谢旌节等表

臣嗣恭言：月日中使至，伏奉敕书，并赐臣冬衣一副。李献诚至，奉宣圣旨，重赐臣敕书一道，并岭南旌节及告身。殊恩荐至，列郡光生，旌旄自天，介胄增气，荣加庆外，感在惧中。臣某中谢，臣幸承明命，出镇楚郊，忽奉除书，兼总闽徼。捧彩牒而亲承睿旨，受命服而远荷圣慈。仰戴俯惭，以欢为惧。况臣名膺上将，识昧中权，豹韬无闻，龙节见授。但欲仗於百越，震阃外之雷霆；亦示勇於三军，壮辕门之鼙鼓。光生泽国，荣观江城。所恨荒服犹虞，且有後命；长安更远，未赐前期。望丹阙而心魂共惊，负鸿恩而灰粉何答？不胜感激荷戴之至！


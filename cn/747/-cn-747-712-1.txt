○上封事表

臣渤言。臣伏见今月一日赦，闻中外僚例应有策略可济时者，悉许上陈，无有所隐。臣窃以陛下登极已来，擢自岩野者，惟一人而已。臣感殊奖，不合私身，身既不私，岂宜爱死。若臣者，得死於义，则荣於生远矣。以元和九年十二月二十六日奏平贼三术，并皆请不舍元济，其上是感，其次是守，其下是战。又言感不成不失为守，守不成不失为战，此求庙战，为陛下万全之谋也。其直言必战者，是见无礼於君，如鹰之逐鸟雀，奋不顾身，真陛下义勇之臣也。昔汉代先零羌反，赵充国守屯田，辛武贤请讨袭，宣帝两行之，虽各成本功，岂如陛下雄迈独断，竟斩灭凶虏。则微臣前者上言，为国之道也。今扫清淮西，是陛下之圣也，社稷之福也。臣独不胜恳款，愿朝廷增修德政，以享外宁之功，辄复自忘幽朴，远献刍言，冀以尘露，少裨海岳。窃以陛下天纵生知，又嗜学不倦，故臣敢依托经史，敷陈下情，特乞圣慈容其迂繁，曲赐终览，则疏退小臣，死骨不朽矣。臣某中谢。

臣昔负薪，偷暇读书。至《周礼》见春官外史掌三皇五帝之书，即楚灵王所谓《三坟》《五典》是也。《书叙》又云：“三坟言大道也，五典言常道也。”然则三五之君，君之至者矣。臣曾学《易》，见三皇之道；加之以《书》，见五帝之德；加之以《诗》《礼》，见三王之仁；加之以《春秋》，见五霸之义。寻《战国策》，极於隋史，见沿代得失，参以百家，统以九流，又遗其繁华，摭其精实，收视黜听，顺其所自，故游涉中理也。仿佛三皇之化，自冥於天。天法道者，不疾而速，不行而至，范围天地，曲成万物。《易》称先天而天不违，又云：鼓万物不与圣人同忧。是三皇在上，至朴未散，天下大同，无思无为逍遥而已。五帝之教，自冥於地。地则天者，其德广运，乃圣乃神，乃武乃文，《书》曰：“天聪明自我人聪明，天明畏自我人明威。”孔子曰：“唯天为大，唯尧则之”是也。五帝在上，惟精惟一允执厥中，百姓不知，其德至矣。三王之政，自冥於仁，仁效地者，不识不知，无思不服，本以六德六行，文以五礼五乐。孔子曰：“以仁理人，”又曰：“克己复礼，天下归仁焉”是也。三王在上，上仁下义，仁义相感，天下太和，故行苇天保之诗作。成康袭政，刑措四十年。至於五霸，力义统盟，功过糅驳，伤坏王猷。秦政贼隳周法，划去井田，残蚀六国，知及之，仁不能守之，故二世而亡。汉高帝宽仁大度，与人同利，任能使，善听纳，竟甸万国。孔子曰：“其或继周者，虽百代可知也。”彼萧、曹辈，生於秦，长於秦，习於秦，惑於秦，不尽刷秦恶，特见制度，与夫三代联辉，此其未至也。然皆根於忠朴与清静，其世代长久者亦在此。文帝躬约素德，罢构露台，却千里马，熙然与刑措无异。贾谊尚以为皇号甚美，论德不称，岂非兼以造程裁范，未抵大中欤？景、武、昭、宣，亦各有美，皆以乐贤从谏，风流无穷。元、成、哀、平，过有轻重，皆以黜贤嬖佞，稔叠亡国。光武皇帝跃白水，乘旧德，贼莽百万，且溃且溺，又平赤眉、铜马、陇蜀诸寇，非项氏等夷。其佐命与三杰亦异，扌交其武踪，功次高祖。若乃稽古宅周，勋臣寿，儒学光，教化浃洽，躬践理平，自牧以谦，自勤以劳，兢兢若不及，过矣无次也。明帝孝思，敦九族，旰食以达幽枉，无幸私，舞矜色。章帝性仁厚，行春令，建胎养法，赋贫人以苑地。和帝抑符瑞，省贡献，有明、章馀风，皆洛都之令主。自殇已下，不足徵也。桓、灵不道，群丑侵政，诛灭贤俊，流毒蒸人，鬻官於朝，列肆於内，群盗大起，腥闻在上，赤帝之祚，其亡也忽焉。蜀先主任托孔明，有仁人风烈。魏文帝席父业，擅妄大言，轻议舜、禹，摧末疏本，其昏塞剧矣，然灾眚罪己，罢劾三公，终制省薄，亦足称也。此外无他胜略，继以荒允邻豪，敌臣奸雄，延数代而亡，实为幸矣。晋武承三叶权力，通一淮海，焚怪服，让泥金，容刘毅直辞，辉光蔼然。然违钦言峤议，使黼衣左衽，数百年华风不振者罪亏（疑）矣。南北分朝，质文术背。造邦者挺雄才，骋奇算，约之以勤俭，必有夏吕之功焉。残国者皆淫逸其心，猜毒溺私，移之以务禽奢奔，必有共、鲧之败焉。嗣主善恶紊驳，三者拟诸二汉，凶或逾之，美不及者也。大概吴风巧，其失也浮；虏俗愚，其失也鄙滞。名不胜质，故陈灭於隋。昔汉世祖帝陇蜀，更诏以书，贵服其心，耻以虚为胜也。何以造以岛夷索虏相济，得不愧颜於让畔通乐乎？

自隋没唐祚，十一帝颁春，响二百年矣。革土垂号，亚姬敌刘。但房、杜病同萧、曹，祖述秦、汉，宪章周、隋，使周邵得擅美於前代者，龟玉毁於椟中矣。乃元宗中兴，崇敏直，敏未达，直不深，皆辅理名才，不宜责以经国也。李林甫元载媚君以佞谀，迷君以嗜好，引同诛异，封其邪志，致逆羯启衅，燎原不灭者，非二子而谁，异代同愆，其污三纪，遂使朝多忌讳，俗尚苟容，波惊挠荡动未息。

《易》曰：“通其变，使人不倦。神而化之，使民宜之。穷则变，变则通，通则久。自天之，吉无不利。”窃闻至德以来，天下常思太平，君臣之心，非不恳切。迄於今来未称者，是人倦而不知变，虽君侪尧、禹，臣越伊、周，诏如《尚书》典诰，日下既不行之，行之亦何由得通且久乎？《易》曰：“化而裁之存乎变，推而行之存乎通，神而明之存乎其人。默而成之，不言而信，存乎德行。”天祚圣唐，以变通之数遗陛下，顺而革之，则悠久大历，必自此而更始矣。臣观前代嗣帝，功未有如陛下今日之盛也。宜乘今戮淮寇之势，以德制恒兖，则恩威兼畅矣。恩威兼畅，而又加之以舍小过举贤才，则陛下虽欲让太平之勋美，臣知必不得，明矣。伏望廓开圣德，以拨乱意自兼，剧秦灭政，志於炎昊间，再造鸿业，与天地惟新，驰之於无穷。昔舜禹以匹夫宅四海，其烈如彼；今圣代以五朝营太平，其难如此。臣又窃闻之，陛下使工伎必能，是不欲其两伤也。如此推而进之，则建皇极，致雍熙，如指诸掌乎。臣疑宰相公卿蕴其略，但启沃之次第未及，使陛下翘思文、武，凝望殷、汤。主忧臣辱，孰不愤叹！今陛下蹈道据德，安仁存义，则三皇五帝三王五霸之美兼矣；与人同利，从谏如流，尚约素，斥珍奇，则汉高孝文之美兼矣；尊儒学，兢兢若不及，幽枉必达，无幸私，无矜色，则光武、孝明之美兼矣；任托不惑，容受直言，则蜀先主、晋武之美兼矣。约以高祖、太宗之善训，贯以陛下之明圣，总萃前美，混论消息，融而为至德，发而为元化。以王道为尺，以大中为刀，度时之宜，裁酌古今，引知荡冤，驱末还本。正六官，叙九畴，举《王制》，仿《月令》，调兵食，崇孝悌，孰九族，辟谏路，显儒学，退文华，黜选举，复俊造，定四人，省道释。明刑以行令，理兵以御戎。然後经之以礼乐，纬之以道德，推诚信以化之，播风雅以畅之。坐明堂，登灵台，休息乎祥气之间，陛下袭羲轩於上，公卿侪稷契於中，黎元欢鼓腹於下。挹甘露，漱醴泉，禽畜四灵，不为难矣。臣愚寡闻，不识远大，伏望下宰相公卿大夫议之。如瞽言可采，伏乞搜岩封野，博引海内巨儒耆德元识明断之士，大开学馆，与朝贤参讲，令其稽古应时，据经更俗，仍使切磋周洽，复出精义，重作制度，使合乎宣父继周之旨。夫正气振，彼承家鼠寇，戎狄裔夷，若槁叶迎霜，轻冰涉暑，瞥然已去，闲然已亡，固不足尘於圣虑矣。

今臣谨竭管见，献五事如後，是非疏密，悬在天鉴，蕞尔昏塞，何能自分。若乃沿革次第，时政所切，伏计宰辅必已详奏，亦不敢更言。臣今幸生圣代，又曾谬处谏垣，逢中兴将启之期，知太平必成之术，实惧不言为罪也。狂鼓微臣，不胜感恩中愤之过，谨勒承人某奉表被露丹恳以闻。臣渤诚惶诚恐。


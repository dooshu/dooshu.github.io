○益州太清观精思院天尊赞（并序）

蜀山刘尊师，上清品人也，兄学儒，弟奉佛，画三圣，同在此堂，焕乎有意哉？达观之一致也。张说闻其风而乐之，作天尊赞：

正气生神，结虚为实。上清尊帝，中黄首出。华彩衣裳，虚无宫室。紫气乘斗，赤炉锻日。十天从化，万灵受律。莲花释门，麟角儒术。法共不二，心同得一。道心惟微，守而勿失。


54　敬畏相戒　自敬畏人畏天　聖賢心學守而勿失


「凡百君子，各敬爾身。胡不相畏，不畏于天？」荆公謂：「世雖昏亂，君子不可以爲惡，自敬故也，畏人故也，畏天故也。」案：荆公之説，吕成公讀詩記取之。愚謂：詩云「周宗既滅」，哀痛深矣，猶以敬畏相戒。聖賢心學，守而勿失。中夏雖亡，而義理未嘗亡；世道雖壞，而本心未嘗壞。君子修身以俟命而已。

【閻按】王氏二十年杜門不出，概見於此。

【全云】「三不足畏」之説，何以與斯言相反？

【元圻案】書録解題二：「新經詩義三十卷，王安石撰，亦三經義之一也。皆雱訓其辭，而安石釋其義。」






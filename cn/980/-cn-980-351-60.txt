释行海　湖上

凤城楼阁蔼春风，湖水绿平桥影红。

蛱蝶倚花香梦暖，管弦声断夕阳中。

释行海

释行海　湖上

雨后湖光照绿苹，岸行舟载苦吟身。

恨无杯酒浇胸次，折得梅花插帽轮。

流水六桥人自老，暖烟十里柳重新。

飞来白鹭如相识，共乐羲皇世上春。

释行海

释行海　湖上

数点红春在杏梢，舞衣歌管醉兰桡。

水边折得新花朵，蝴蝶相随过彩桥。

释行海

释行海　湖上

桥上红阑倚夕阳，东风吹送禁梅香。

玉孙走马晴堤远，杨柳青青春草长。

释行海


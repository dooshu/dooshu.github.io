29　騶虞騶吾騶牙爲一物


「騶虞」、「騶吾」、「騶牙」，一物也，聲相近而字異。解頤新語既以「虞」爲「虞人」，又謂「文王以『騶牙』名囿」，蓋惑於異説。魯詩傳曰：「梁騶，天子之田。」見後漢注，與賈誼書同，不必以「騶牙」爲證。

【全云】「牙」字古與「互」通，蓋因「虞」通「吾」，因「吾」通「互」，因「互」通「牙」，仍作「互」音讀耳。

【元圻案】後漢書班固傳「制同乎梁騶」，注：「魯詩傳曰：古有梁騶。梁騶，天子之田也。」文選魏都賦注引魯詩傳作：「梁騶，天子獵之田曲也。」賈誼新書禮篇：「騶者，天子之囿也。虞者，囿之司獸者也。」〇山海經：「林氏國有珍獸，大若虎，五采畢具，尾長於身，名曰騶吾。乘之日行千里。」郭璞贊曰：「怪獸五采，尾參於身。矯足千里，儵忽若神。是謂騶虞，詩歎其仁。」〇史記東方朔傳：「遠方當來歸義，而騶牙先見。其齒前後若一，齊等無牙，故謂之騶牙。」〇劉芳詩義疏曰：「『騶虞』或作『吾』。」又曰：「史之説有得獸而不知其名者，東方朔識之曰：『此所謂騶牙者也。』則漢武時嘗有獸號『騶牙』者矣。古者音聲之假借，以『牙』爲『吾』，故朔所謂『騶牙』，則詩所謂『騶虞』者爾。」






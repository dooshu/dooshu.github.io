○第二道

问：文武之道，布在方策，博通具举，惟君子能之。是知超乘穿札，非谓武也；搜章摘句，非谓文也。苟不通乎源流，而徒习乎艺事，工则工矣，是谓末节者。终军、班超，奋于文儒，有请缨投笔之志。壮图急病，何代无之？乃有淮右小丑，久稽天宪。圣上深覆焘之念，极绥怀之仁，网开三面，武引七德。而鼠盗蜂结，趑趄未宾；忠臣义士，有以愤激。今明诏既下，王师鼓行，视彼凶残，坐见歼荡，诚泰山洪河，压卵注萤，不足以喻。然众君子备详前志，多综流略，必有善师善战之术，七纵七擒之方。一为指陈，悉徵备要，将求其可，上达宸聪。如或出乎奇秘，亦当明密以闻。

对：亚之提笔之士也，区区讨论之间，迷失圣意，究未能得，安足与论攻伐之事欤？虽然，亚之前岁览古於濠梁从容观鱼之地，而濠人习知蔡兵举止者，尝谓亚之曰：“自吴少诚叛以来，王师曾会。德宗尊仁宥罪，诏天下悉罢。袭蔡之人，虽蒙恩旨，然日夜益训兵卒，坚城深堑，刍食盈仓，积至今十五年馀，未尝一日忘战。非有他，居反侧之间，惟恐为所袭耳。而四海之郡，备御已罢，虽数更其守，未尝闻一守留心下人，牧爱百姓。皆能名虚军，畜肥私狗马田园陂池之利，用以自入。务行金缯，卜射幸臣，祈迁善地。而蔡益知其境之虚，果因丧而横。前日寿州失利，则固然也。”今又欲兵徵四方使来会，用於小丑蔡。即北取赵、魏、燕、齐，西取宁、陇、、岐，西南巴汉，南取瓯、闽，东取吴、越。皆是提远趣而萍合相容，於其山川险易，曾不影响。又未闻其将军称者。使其士卒一有父母妻子之念，是宁能死志一方，安所为耶？劳给非所为也，争锋则失利，坐守则厚费。今议者或以为不足於练，皆非也，而屯集师旅，亦非也。今必欲不计时而诛之，独有使才人为近境之郡。至则籍其郡人父子昆弟，五十以下，十五以上，除习兵务农，无得自用者。如是不日而兵足用，贼可灭矣。其馀未可利也。如其擒纵之法，出於一时者，不可先以悉数。谨对。


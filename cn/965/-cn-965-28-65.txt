何梦桂　和韵问魏石川疾

谩道无丹蜕骨凡，绣襦不换嫁时衫。

老天倘未忘周孔，巫鬼何须问抵咸。

身健加餐亲鼎饪，眼明减药认囊椷。

山中吠犬千年杞，采采犹堪餍吻馋。

何梦桂

何梦桂　和韵问魏石川疾

冰是尘中骨相凡，蓉裳蕙带芰荷衫。

勿疑有疾淫成虫，须信无心感是咸。

裹药曾经丹灶火，裁书只欠土区椷。

病余努力加蔬饭，莫笑筼箉太守馋。

何梦桂

何梦桂　和韵问魏石川疾

灵山保许问巫凡，狭地知难旋舞衫。

枕上病虽忧白传，床前教肯愧陈咸。

君宜借力宽诗课，我亦埋头事药椷。

种术养凫随分足，岂因富贵堕涎馋。

何梦桂


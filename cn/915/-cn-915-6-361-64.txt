◇吴大帝诔

皇圣膺期，有命太素。承乱下萌，清难天步。（《御览》一。）我皇明明，固天实生。体和二合，以察三精。濯晖育庆，怀详载荣。率性而和，因心则灵。厥灵伊何？克圣克仁。茂对四象，克配乾坤。齐明日月，考祥鬼神。诞自幼冲，睿哲宿照。甄化无形，探景绝曜。巍巍圣姿，文武既俊。有觉德徽，兆民欣顺。将熙景命，经营九围。登迹岱宗，班瑞旧圻。上玄匪惠，早零圣晖。神庐既考，史臣献贞。龙盾启殡，霄载紫庭。辰旒飞藻，凶旗举铭。崇华熠烁，翠盖繁缨。千乘结驷，万骑重营。箫鼓振响，和銮流声。动轸阊阖，永背承明。显步万官，幽驱百灵。随化太素，即宫杳冥。亿兆同慕，泣血如零。（《艺文类聚》十三）

肆夏在庙，云翘承□。（《宋书·乐志》一）


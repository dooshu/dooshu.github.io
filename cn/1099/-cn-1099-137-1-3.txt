○覆議塩法疏 【 塩法】

朝廷設立塩課、正引各有常規。餘塩原無定數。遏私販以通官塩、乃　祖宗立法之正。假課額以處餘塩。實今日救弊之宜。餘塩仍當因時增減欲革餘塩則商灶俱困而私販必至于盛行倍收餘塩則旱澇難齊而邊引不免于壅滯夾帶餘塩。律有明禁。增刷則于　祖制有違。中塩自有引目。另立照票。則與引目相背。官為收鬻、不若聽商收買。簡易可行。盡數開邊、窃恐天時人事不同。將來難繼。臣請參酌眾議、除兩浙河東聽其照舊遵行外、其兩淮塩斤、許每包以五百五十斤為率、內二百八十五斤連包索為正引定價五錢。二百六十五斤為餘塩。淮南定價六錢五分。淮北定價五錢。兩浙每正塩一引、連包索以二百二十五斤為率、定價銀三錢五分。餘塩通融以百斤為一引、嘉興批騐所銀五錢、杭州四錢五分、紹興四錢、溫州二錢、長蘆山東每包以四百三十斤為率、內二百五十斤為正引。長蘆定價二錢、山東一錢五分、二百二十五斤連包索為餘塩。長蘆南掣塩所銀三錢、北所三錢三分、山東三錢一分、以上正塩、俱開邊報中、兩浙上納本色、長蘆山東折色、如豐年願納本色者聽。餘塩不必開報邊。仍舊納銀運司。解部轉發各邊。甘肅險遠。止開淮浙二塩。淮塩再減五分。每引銀四錢五分。浙塩再減五分、每引銀三錢。其餘各邊、如開淮塩。搭以長蘆。則不必再搭山東。開浙塩。搭以山東。亦不必更搭長蘆。庶便于掣支。以上正餘塩斤、各該巡塩御史榜示各商、務遵定則、其有夾帶私塩、隱射退引、及買窩等弊、嚴法重處、摠計各運司正塩、歲可得銀五十四萬八千四百二十七兩有奇。餘塩歲可得銀六十一萬八千三百七兩有奇。正塩既巳開邊。餘塩隨引赴邊上納。似亦可行。但查餘塩價銀、惟山東畫一。兩淮長蘆分別南北不同。兩浙杭嘉溫紹所在亦異。又各該運司塩塲美惡不齊。行塩地方貴賤廣狹不等。若一槩開邊納銀商人各擇便利。將使下塲餘塩、無人收買則灶戶必有不均之怨。且天時陰雨無常。沙灘時有崩塌。設煎曬不敷。運司難以追併。商人若守支正引躭延、商灶兩困。宜行巡塩御史。今後商人到塲。除正塩引。該帶餘塩。照數稱掣外。若餘塩缺煎時難收買、責令運司止將正塩稱掣。不必抑勒取盈。如各塲勒煎灶丁納剩餘塩。商人收買不盡者悉聽臨時設法區處。


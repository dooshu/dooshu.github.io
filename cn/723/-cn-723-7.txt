乙未初七日，大同陷，巡抚卫景瑗死之（补）。

李自成至大同，总兵姜镶以城降。执景瑗去，见自成，不屈；曰：此膝不跪第二人，即当杀我。据地坐，大呼皇上而哭。自成曰：忠臣也，勿杀。公起以头触石，血淋漉。贼拘之营中六日，公自经于海会寺；冠服南面哭，稽首而绝。延安推官顾咸正为之志曰：纲目书刘公韐自经于金军，以为金不能以威屈韐，而韐自经云尔。卫公有老母，又当贼方阳慕公，不杀，若可以无死；而公持义益决，从容自裁，可不谓之得正矣乎！若夫封疆之故，盖难言之。其时边兵缺饷已八月，而镇臣内叛；虽有善者，亦无如之何矣。公字仲玉，号带黄，陕西韩城人；南都赠兵部尚书，谥忠毅。

贼陷大同，知府董复、乡官韩霖俱降。文学李若葵，合家九人自缢；先题曰：一门完节。








卷181_33【入彭蠡经松门观石镜，缅怀谢康乐，题诗书游览之志】  李白

谢公之彭蠡，因此游松门。

余方窥石镜，兼得穷江源。

将欲继风雅，岂徒清心魂。

前赏逾所见，后来道空存。

况属临泛美，而无洲渚喧。

漾水向东去，漳流直南奔。

空濛三川夕，回合千里昏。

青桂隐遥月，绿枫鸣愁猿。

水碧或可采，金精秘莫论。

吾将学仙去，冀与琴高言。


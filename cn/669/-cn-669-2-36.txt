36　復之所謂仁


復之初即乾之元，「碩果不食」則生矣，復之所謂仁也。乾爲木果，在春爲仁，案：此「仁」爲果中之「仁」。發生也；在冬爲幹，歸根也，終而復始。

【元圻案】邵子曰：「木結實而種之，又成是木而結是實，木非舊木也，此木之神不二也，此實生生之理也。」〇元董真卿周易會通「剥上九」，載邱氏曰：「果中有核，實也。核中有仁，仁也。仁則生矣。此自剥而復也。」






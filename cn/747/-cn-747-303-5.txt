○击柝赋（以“封守勤，固御暴”为韵）

严城幕兮绝人踪，君门深兮闭九重。清矣击柝，出彼高墉；候铜壶而发箭，杂凫氏之鸣钟。响以应声，按更筹而宣九陌；内以达外，禁奸慝而清四封。“何斯违斯”，是击是扣；声参投壤之击，知甚契瓶之守。“风雨如晦”，不假鸡鸣；“夙夜在公”，但见牛斗。至若卫尉奉职，金吾克勤，盖欲惩冠暴，亦以戒昏昕。“夜如何其”，岁聿云幕；阶凝冬雪，月满蟾兔。是时也，哀响稍动，寒声转布；窈窕凤凰之楼，萧瑟铜驼之路。於焉巡警，自成险固。复有空闺怨别，幽客飘寓；心驰辽阳之戍，衣化陆生之素；闻一声莫不阑干，听万籁悉以横注。当今六合肃清，四夷即叙，时无暴客，邑空囹圄。彼干之事，击柝之所，尚行於方隅，犹用於军旅者，盖取诸豫备，固吾守御。则知自我垂法，宁云待暴？至矣哉！居安思危，亦从吾君之所好也。


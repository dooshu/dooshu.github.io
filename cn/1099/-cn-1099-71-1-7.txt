○漕運之宜 【 通海運】

臣按海運之法、亦是輸□于燕也自秦巳有之。而唐人亦轉東吳稉稻以給幽燕。然以給邊方之用而巳。用之以足國則始于元焉。初伯顏平宋、命張瑄等以宋圖籍自崇明申海道入京師、至至元十九年、始建海運之策、命羅壁等造平底海船運粮、從海道抵直沽、是時猶有中灤之運、不專于海道也、 【 元初粮道自江入淮、由黃河至封丘縣中灤□站、陸運至濬縣其門、一百八十里、入御河】 二十八年、立都漕運萬戶府、以督歲運至正中、以江淮兩浙財賦、每歲所辦粮充運、自此以至末年、專仰海運矣、海運之道、其初自平江劉家港 【 今在蘇州府崑山縣太倉、】 入海、至海門縣界開洋、月餘始抵成山、計其水程、自上海至楊村馬頭一萬三千三百五十里、最後千戶殷明畧者、又開新道、從劉家港至崇明州三沙放洋、向東行入黑水大洋、取成山轉西至劉家島、又至登州沙門島、于萊州大洋入界河、當舟行風順時、有自浙西至京師、不過旬日而巳、說者謂其雖有風濤飄溺之虞、然視河漕之費、所得葢多、終元之世、海運不廢、我　朝洪武三十年、海運粮七十萬石給遼東軍餉、永樂初、海運七十萬石至北京、至十三年、會通河通利、始罷海運、臣考元史食貨志論海運有云、民無輓輸之勞、國有儲蓄之富、以為一代良法、又云海運視河漕之數、所得葢多、作元史者、皆　國初史臣、其人皆生長勝國時、習見海運之利、所言非無徵者、臣竊以為自古漕運所從之道有三、曰陸曰河曰海、陸運以車、水運以舟、而皆資乎人力、所運有多寡、所費有繁省、河漕視陸運之費省十三四、海運視陸運之費省十七八、葢河漕雖免陸行、而人輓如故、海運雖有漂溺之患、而省牽率之勞、較其利害、葢亦相當、今漕河通利歲運充積、固無資于海運也善謀國者、怕于未事之先、而為意外之慮、寧過慮而無、不臨事而悔、今　國家都燕。葢極北之地。而財賦之入。皆自東南而來。會通一河。譬則人身之咽喉也一日食不下咽。立有死亡之禍。迂儒過為遠慮、請于無事之秋、尋元人海運之故道別通海運一路、與河漕並行、江西湖廣江東之粟、照舊河運、而以浙西東瀕海一帶、 【 浙江布政司及常州蘇州松江三府】 而繇海通運、使人習知海道、一旦漕渠少有滯塞、此不來而彼來、是亦思患預防之先計也、臣家居海隅。頗知海舟之便、舟行海洋。不畏深而畏淺。不慮風而慮礁。故制海舟者必為尖底。首尾必俱置柁。卒遇暴風。轉帆為難。亟以尾為首。縱其所如。王敬川漕撫奏行海運初年運少漕舟俱□次年便有損壞以方漕時正值暴風大作之期也且暴風之作。多在盛夏。今後率以正月以後開船、置長篙以料角、定盤針以取向、一如番船之制、夫海運之利。以其放洋。而其險亦以其放洋。今欲免放洋之害、宜預遣習知海道者、起自蘇州劉家港。訪問傍海居民。捕魚漁民。煎塩竈丁。逐一次第踏視。海涯有無行舟橫道。洎舟港汊沙石多寡。洲渚遠近。親行試驗。委曲為之設法。可通則通。可塞則塞。可迴避則迴壁。畫圖具本。以為傍海通運之法。萬一可行。是亦良便。若夫占視風候之說。見于沈氏筆談、每日五鼓、初起視星月明潔四際之地、皆無雲氣、便可行舟、至于巳時則止、則不遇暴風矣、中道忽見雲起即便易柁回舟、仍泊舊處如此可保萬全、永無沉溺之患、請試用之、試之而可則行、不可則止、


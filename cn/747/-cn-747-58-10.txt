○授李愬山南东道节度使制

门下：伐叛除凶，必俟乎奇略；进封超位，允答於殊庸。况四纪逋诛，三州窃据，积妖遗育，纵乱挻灾，累年租征，一举生致，论功既当於异等，议赏岂待於逾时。唐随邓等州节度观察处置等使通议大夫检校左散骑常侍使持节邓州诸军事兼邓州刺史御史大夫赐紫金鱼袋李愬，宗臣之允，王国克生，毅勇蓄深，温良煦外。《礼》、《乐》战攻之器，默识其源；《诗》、《书》义理之府，洞窥其室。虽早升朝序，而未展将材。顷以悬弧滔天，宿兵既久，方城压境，易帅颇频，永怀韬略之家，必有弓裘之嗣。将执金鼓，载持干旄，果副眷求，克扬威令。缉伤夷之后，振怯为雄；制密迩之间，保危成固。推忠厚以感物，本信惠而和人，一其斫心，励厥死力，乘虚径袭，负雪兼行。风驱如合於百神，雷发若出於九地，坚城立溃，狡竖坐擒。遗甿安堵以知归，馀党释甲而请命，古之良将，其孰过焉？已申献捷之仪，当举策勋之典，爰授名部，俾恢重藩。自洛而遥，惟襄为大，绵亘楚服，横临汉津，总八郡以澄清，秉三军之节制，式因加地，往继沈碑。特迁左揆之尊，崇兹天秩；仍假南台之长，峻彼霜威。表以勋阶，赐之茅社，户丰真食，门贵延恩，洽此宠荣，丛於茂烈。

於戏！天鉴非远，不庭者必诛；王爵无私，有功者是享。扬名济美，惟孝著於家声；锺鼎山河，惟忠光於国籍。凡曰臣子，得无企欤！可银青光禄大夫检校尚书左仆射使持节襄州诸军事兼襄州刺史御史大夫充山南东道节度管内支度营田襄邓唐随复郢均房等州观察处置等使，仍赐上柱国，封凉国公，食邑三千户，并赐食实封五百户，与一子五品正员官。主者施行。


陈造　腊茶并三诗送李元诚

池鱼千里磨蚁旋，人生出处俱可怜。

束书结邻晏溪侧，淮安一寤三十年。

积今成古阅飞电，我与昔人同此叹。

悲欢离合置勿论，且喜重逢各强健。

陈造

陈造　腊茶并三诗送李元诚

向来衮衮论风期，百年心事多好违。

君如荆石尚衷璞，我似野马初受羁。

射阳广阳水云屋，襄城邮城尘土衣。

挽眉作吏一不遂，丘壑付君未觉非。

陈造

陈造　腊茶并三诗送李元诚

北风吹霜战林樾，菊花雕零梅未发。

留君无物供吟笔，一炷沉烟伴清绝。

骚人悲凄为摇落，舟挽不回仍此别。

还家试碾壑源春，何似卢郎三百月。

陈造


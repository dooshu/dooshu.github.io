○送巴东林明府之任序

国以人为本，县令亲人之亲者，苟有命授，无非慎择。今年执政，又加精选，自吏曹铨拟仕而退下者，十之五六。济南林公，以始任之调，发硎之刃，请宰一邑。天官剧巴东也，而使为之。平衡无疑，钓轴不转。非轻重质器，目以昭如，则安可于其难而易若此。解褐结绶，当时之盛，既受牒恭命，而济南公与予乡而且故，幼而知公。行先乡曲誉，是通闾井之意；术以明经升，实操教化之本。今有社稷，有民人，则弓矢入养叔之手，徽弦在师旷之膝，何微之不中？何妙之不尽？去矣，无使朱邑鲁恭，专美是官。其余则巫峡峨峨，岷江汤汤，水天下清，山天下秀，游盘贵境，为地为墉，退公多暇，为我回睇。


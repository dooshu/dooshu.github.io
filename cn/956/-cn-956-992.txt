方回　送周府尹三首

潇洒名州吏事门，公余应已尽跻攀。

钟鱼寺寺藏深树，楼阁家家见好山。

几许烟云藜杖外，无边风月锦囊间。

俸钱节缩余多少，只买奇书数种还。

方回

方回　送周府尹三首

乐土丰年旧观不，使君心事最相关。

只因标致清于水，便有声名重若山。

一室炉香书史畔，万家杯酒管弦间。

汉庭选表虚公府，白玉鸣珂未许攀。

方回

方回　送周府尹三首

诗家周贺与方干，三载同吟七里滩。

晚节我惟甘豹隐，妙年公合快鹏抟。

昔叨旧尹迎新尹，今愧前官送后官。

朔野炎陬天地阔，寄书会面两应难。

方回


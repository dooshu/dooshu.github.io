○琉球國解送通番人犯疏 【 琉球通番】

該廵按福建監察御史徐宗魯題稱、犯人陳貴等節年私駕大船下海通番、夷人蔡廷美等招引入港、曾與貿易、今因爭利、彼此互相殺傷、該國中山王將陳貴等咨稱為賊、遣差蔡廷美解報賫本、稱要起送赴京奏聞、及稱乞勑責中山王尚清、禁緝夷眾、母得輕與中國交通貿易、以絕釁端各一節、臣等看得奏內陳貴等七名、節年故違明禁、下海通番、貨賣得利、今次適遇潮陽海船二十一隻、稍水一千三百名、彼此爭利、互相殺傷、盖禍患所繇、起自陳貴、厥罪實深重矣、但該國既知陳貴等違法、私駕大貨船到國、只合連人送回　天朝、自有昭然憲典卻乃縱令齎執牌面、招引入港、接賣貨物、據陳貴等所供二十六船貨物、俱被彼盤起、顯是該國利其所有、因議價不同、彼此互相攻殺、遂從而誣之為賊、夫航海萬里。深入島夷。眾寡之勢。自不相敵。而曰為賊。此事理之所必無者也據陳貴等執稱攬載各主貨物。俱有各籍姓名。通商來歷原非作賊人犯、况國王咨內、亦云連年入境貿易、與陳貴等供招相同、今既經廵按御史徐宗魯委官會議重復駁問明白、除陳貴等違法通番查照律例處治外、所據該國巧捏虛詞、冐凟　天聽事属不恭、情甚可惡、參照琉球中國山王尚清、世荷聖朝、素霑　皇化、恩賚特厚、禮遇攸隆、自合恪遵典制、永效恭慎、卻乃縱容夷人、屢次交易、不行禁緝、又復奪取貨物、羈留人眾、不行究治、及至各犯亡命四出、方纔愳其歸愬　朝廷、徐議遣使、稱奉指以解賊為名、既貪貨悖之入已、又捏虛詞以誣人、伏望　皇上天語切責、以戒欺慢、候命下本部備行福建布政司、移咨戒諭、著令中山王尚清、自反巳過、嚴緝夷眾、以後不得輕與中國商民交通貿易。致生亂釁其夷使蔡廷美等、原係招引通商人犯、本當收留監禁、以候處分、但念彼國王遣差、及猶執詞互異、姑從寬宥所奏夷本、不必更令凟進、其兼撘番貨、于例有違、亦合著令帶回及查去歲該國進貢使臣殷達魯等回還計抵柔遠驛、即將所移咨文付彼、齎達彼國、并蔡廷美等、責付率領同回、再照近來沿海廵視守備等衙門防禁太疏。以致奸商肆意。出沒海島。交通番夷。其弊固非一日。若不重加禁治。將來損威起????分。又不特如陳貴等而巳。所據各該守廵備禦等官、通合有罪、除廵按御史徐宗魯題稱查徑自參究外、合候命下、本部移咨兵部、轉行各該廵海衙門、務要嚴飭武備、不時哨探、以防後患、庶法令修明、而邊????分可息矣、

皇明經世文編卷之二百十九終








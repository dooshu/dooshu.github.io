卷二十四

梁开平元年五月，改枢密院为崇政院。〈始命敬翔为院使，仍置判官一人。自后不置判官，置副使一人。〉

二年十一月，置崇政院直学士二员，选有政术、文学者为之。〈始以尚书吏部郎中吴蔼、尚书兵部郎中李珽充选。其后又改为直崇政院。〉

后唐同光元年十月，崇政院依旧为枢密院。〈命宰臣郭崇韬兼枢密使，亦置院使一人。〉

晋天福四年四月，以枢密副使张从恩为宣徽使，权废枢密院故也。〈先是，上以宰臣桑维翰兼枢密使，恳求免职，祇在中书，遂以宣徽使刘处让代之，每有奏议，多不称旨。及处让丁内忧，乃以枢密院付中书门下，故有是厘革。〉

开运元年六月，依旧置枢密院。其见在中书元系枢密院职司人吏，各勒仍旧。应合行公事，委本院奏取指挥，以宰臣桑维翰兼枢密院使。〈从中书门下奏请也。〉

周显德六年六月，命司徒平章事范质、礼部尚书平章事王溥并参知枢密院事。

梁开平元年四月，置建昌院，以博王友文判院事。〈以太祖神武元圣孝皇帝在藩时，四镇所管兵车、税赋、诸色课利，按旧部籍施行，仍置院以领之。〉其年五月，中书门下奏，请以判建昌院事为建昌宫使。〈仍以太祖旧潜龙宅为宫。〉

二年三月，以侍中韩建判建昌宫事。至十月，以尚书兵部侍郎李皎为建昌宫副使。

三年九月，以门下侍郎、平章事薛贻矩判建昌宫事。至四年十二月，以李振为建昌宫副使。

乾化二年五月，以门下侍郎、平章事于竞判建昌宫事。其年六月，废建昌宫，以河南尹魏王张宗奭为国计使。〈凡天下金谷兵戎，旧隶建昌宫者悉主之。〉至后唐同光四年二月，以吏部尚书李琪为国计使。〈按实录，自后废其名额，不置。〉

后唐同光二年正月敕：“盐铁、度支、户部三司，凡关钱物委租庸使管辖。”其年三月，左谏议大夫窦专上疏曰：“臣伏见天下诸色钱谷，比属户部、度支、金部、仓部，各有郎中、员外支计分辟。自后以租赋殷繁，添置司之额。自唐天宝中，安史作乱，民户流亡，征赋不时，经费多阙。唯江淮、岭表，郡县完全，总三司货财，发一使征赋，在处勘覆，目曰租庸。才收京城，寻废职务。广明中，黄巢充斥，僖宗省方，依前以江淮征赋又置租庸使催征，及至车辂还京，旋亦停废。伪梁不知故事，将四镇节制征输，置宫使名目管系，既废宫后，改置租庸，杂以掊敛相兼，加之出放生利。况户口什一之税，是太平之日规绳，租庸总三司追科，因丧乱之时制置，在京无此名目，乃是出使权宜。若要委一官之能，何妨总三司合判。伏请敕郡县重集户口，计定租税，令盐铁却归三司，收其征赋。务使仍旧会计到京，且便上供，何须直进。既户口不失，则增赋倍多，致海内有久远之安，示天下为一家之治。”〈事虽不行，然有识者甚韪之。〉

天成元年四月敕：“停废租庸院名额，依旧为盐铁、户部、度支三司，委宰臣一人专判。仍废租庸院大程官，及放猪羊柴炭户。其括田竿尺，一依伪梁制度，仍委节度使通申，三司不得更差使检括。州使公廨钱，先被租庸管系者，一切却还州府。”

长兴元年八月敕：“会计之司，国朝重务，总其使额，以委近臣，贵便一时，寜循往例。张延朗可充三司使，班位在宣徽使之下。”〈唐朝以户部度支掌泉货，盐铁则特置使名。户部度支则尚书省本司侍郎、郎中判其事。天宝中，杨慎矜、王𫟹、杨国忠虽承恩顾，各守本官，别带使额。下及刘晏、第五琦亦如旧制。自后又以宰臣各判一司，不带使额。乾符之后，天下兵兴，随置租庸使以掌调发，兵罢则停。伪梁不闲典故，乃置租庸使总天下征赋，庄宗亦踵其事。暨今上登位，削去使名，命重臣一人专判，曰判三司。至是延朗自许州入掌国计，自于枢密使请置三司使。宣下中书门下，宰臣以非故事，拟受延朗充诸道盐铁转运使，令兼判户部度支，上不从，故特降是命。三司置使名，自延朗始也。〉

四年正月，三司使奏：“当省有诸道盐铁转运使额，职员极多。见有左右都押衙及客司通引，今欲从正押衙设省职，为转迁之序，正押衙、同押衙、衙前兵马使、讨击副使、衙前虞候、衙前子弟者。”敕：“衙前兵马使已下名目，皆是军职，不合系于省司，其正押衙、同押衙、衙前虞候、衙前子弟宜依。”

梁开平元年五月，宣旨下徽院收管供奉官、殿前受旨官、宣左右内直等。

后唐清泰元年七月，殿直都知赵处愿，承旨都知蒋德邻谢恩，令具襕笏。

晋天福六年七月敕：“宣徽院供奉官殿直人数不少，今后诸道行军副使，不得奏请宣补骨肉。”

梁开平三年七月敕：“内皇城诸门，宜各差控鹤官两人守把。其诸司使并诸司诸色人，并勒于左、右银台门外下马，不得将带人入门。逐日诸道进奉客省使，于千秋门外排当讫，勒控鹤官抬至内门前，令董门殿直已下舁进。其章善门仍令扃锁，不用逐日擅自开闭。”

乾化元年五月，诏曰：“闱是正门也，宜以时开闭，用达阳气。委皇城使准例检校启门，车驾出则阖扉。”

后唐长兴四年八月，以秦王从荣为天下兵马大元帅。其年九月，中书门下奏：“秦王加天下兵马大元帅，自历朝以来，无天下兵马大元帅公事仪注。或专一面之权，或总诸道之司，其仪注规程、公事条目，载详故实，未见明文。臣等谨沿近事，伏见招讨使总管，兼受副使已下櫜鞬庭礼。今望令诸道节度使已下，凡带兵权者，见元帅阶下具军礼，参见皆申公状。其带使相者，初相见亦以军礼，一度已后，客礼相见。应天下诸军务公事，元帅府行帖指挥。其判六军诸卫事，则行公牒往来。其元帅府所置官属，补授军职，则委元帅奏请。”从之。

滑州。〈唐光启二年四月，改为宣义军节度，至后唐同光元年十月，复为义成军。〉

许州。〈梁开平二年，改为匡国军。后唐同光元年十月，复为忠武军。〉

陕州。〈梁开平二年四月，改为镇国军节度。至后唐同光三年，复为保义军。〉

邢州。〈梁开平二年六月，建为保义军节度，割洺、惠二州隶之。至后唐同光元年，改为安国军。〉

宋州。〈梁开平三年五月，升为宣武军节度，割亳、辉、颍三州隶之。至后唐同光元年，改为归德军。〉

邓州。〈梁开平三年五月，升为宣化军节度，割泌、随、复、郢四州隶之，与襄州分江心为界。至后唐同光元年，改为威胜军。周广顺二年三月，改为武胜军，避讳也。〉

晋州。〈梁开平四年四月，升为定昌军节度，以绛、沁二州隶之。至后唐同光元年，改为建雄军。〉

沧州。〈梁乾化二年三月，改为顺化军节度，以张万进归顺故也。至后唐同光元年，改为横海军。〉

华州。〈初为感化军，至后唐同光元年，改为镇国军。至显德元年八月，降为刺史，直属京。〉

耀州。〈梁贞明元年十二月，改为崇州，升为静胜军节度。至后唐同光元年，改为顺义军。至二年三月，降为团练州。至周显德二年，降为刺史，直属京。〉

潞州。〈梁龙德三年，改为匡义军节度，以李继韬归顺故也。后唐同光元年，复为安义军。至长兴元年三月，复旧名昭义军。〉

安州。〈后唐同光元年，改为安远军节度。至晋天福五年七月，降为防御使，所管新州割隶许州，以李金全叛命故也。至汉天福十二年六月，复为安怀军节度。至周显德元年十月，又降为防御州。〉

新州。〈后唐同光二年七月，升为威塞军节度，以妫、儒、武三州隶之。〉

应州。〈后唐天成元年七月，升为彰国军节度，以兴唐军为寰州以隶之。〉

云州。〈后唐同光二年七月，复为大同军节度，以应州隶之。〉

陈州。〈晋开运二年十月，升为镇安军节度。至汉天福十二年六月，降为刺史。周广顺元年正月，升为防御州。二年七月，复升为镇安军节度，以颍州隶之。〉

曹州。〈晋开运二年十月，升为威信军节度。至汉天福十二年六月，降为刺史。至周广顺二年七月，复升为彰信军节度，以单州隶之。〉

襄州。〈晋天福七年，降为防御州，直属京，所管均、房二州割隶邓州，以安从进叛命初平故也。至汉天福十二年六月，复旧为山南东道使。〉

青州。〈晋开运元年十二月，降为防御州，与登、莱、淄三州并属京，以杨光远叛命初平故也。至汉天福十二年六月，复旧为平卢军节度。〉

贝州。〈晋天福三年十二月，升为永清军节度，以博、冀二州隶之。至周显德元年十月，降为防御州。〉

相州。〈梁贞明元年三月，魏博节度使杨师厚薨，乃割相州建节度，寻军乱，以地归后唐庄宗，却为属郡，隶魏州。至天福三年十一月，复升为彰德军节度，以澶、卫二州隶之。〉

兖州。〈周广顺二年五月，降为防御州，以慕容彦超叛命初平故也。〉

澶州。〈晋天福三年十一月初，升为防御，隶相州，移理所于德胜渡。至九年八月，升为节度，号镇寜军，以濮州隶之。〉

镇州。〈晋天福七年正月，改为顺国军节度，改常山为恒山郡，应军额馆驿带常山名者，并改为恒山，以安重荣叛命初平故也。至汉天福十二年八月，却并复为成德军。〉

府州。〈汉天福十二年，升为永安军节度。至乾祐三年四月，降为团练州。至显德元年五月，复旧军额。〉

代州。〈周显德元年，升为静塞军节度，以初归降故也。〉

汾州。〈周显德元年五月，升为寜化军节度，以初归顺故也。〉

夔州。〈后唐天成二年七月，升为寜江军节度。〉

楚州。〈后唐天成三年闰八月，升为顺化军节度。〉

寿州。〈后唐天成三年十月，升为忠正军节度。〉

阆州。〈后唐天成四年十月，升为保寜军节度。〉

䖍州。〈后唐长兴二年八月，升为昭信军节度。〉

洮州。〈后唐长兴四年十一月，升为保顺军节度。〉

温州。〈晋天福四年五月，升为静海军节度，从两浙钱元瓘奏也。〉

金州。〈晋天福四年五月，升为怀德军节度。至汉天福十二年，复降为防御州。〉

湖州。〈周显德六年二月，升为宣德军节度，从两浙钱弘俶奏也。〉

后唐天成元年十一月敕：“雄武军节度使官衔内宜兼押蕃落使。”

二年七月敕：“顷因本朝亲王，遥领方镇，其在镇者遂云副大使知节度事。但年代已深，相沿未改。今天下侯伯，并正节旄，惟东、西两川，未落副大使字，宜令今后祇言节度使。”

后唐清泰元年六月，以皇子重美遥领成德军节度，镇冀深赵等州观察、处置、北面水陆转运制置等使，兼河南尹，判六军诸卫事。

晋天福八年二月，以皇弟重睿为开封尹，充管内河堤使。〈时重睿以年幼未出阁，命左散骑常侍边蔚权知府事，逐月支钱七十千，米面傔千人，马十匹草粟，别支公用米二十石，麦五十石，羊二十口，每年面三千斤，钱四百千。〉

开运二年五月，又遥领雄武军节度，秦阶成等州观察、处置、押蕃落、管内营田、制置等使。至三年正月，改领忠武军节度，许蔡申等州观察、处置使。

三年三月，以皇子延煦遥领镇宁军节度，澶濮等州观察、处置、管内河堤等使。至其年十一月，改领保义军节度，陕虢等州观察、处置等使。

汉乾祐元年六月，以皇弟勋领山南西道节度，管内观察、处置等使，兴元尹。

后唐同光元年十月，以侍中、监修国史郭崇韬兼领成德军节度，镇冀深赵等州观察、处置等使，真定尹。

后唐长兴三年四月，中书门下奏：“据十道图，有大都护，除单于、北庭等府久不置外，今具员内，节度使中见有两员外守安北都护、安东都护，今请祇以四大都护为定额，仍以安东大都护为首。”奉敕：“宜依。其安南大都护、安西大都护、安北大都护次之。”

梁开平元年十二月，于辉州砀山县置崇德军。〈太祖榆社凡在砀山，置使以领之。始命朱彦让为军使。〉

晋天福四年五月，改旧威州为清远军。

六年八月，改澶州顿邱镇为德清军，镇使为军使。其年九月，以新修胡梁渡为大通军。〈初置浮桥故也。〉

七年四月，降雄州为昌化军，警州为威肃军。其军使委令本道差补。

周显德元年十月，以莱芜监为广利军，从前监使张崇谦奏请也。〈至六年十一月，复废为莱芜治。〉

二年三月，以李晏口为静安军。〈李晏口当契丹入侵之路，筑城屯军为边防，人甚赖之。〉其年六月，废景州为定远军。所管东光、弓高两县隶沧州，安陵县隶德州。其年七月，废环州为通远军。

三年五月，以涡口镇为镇淮军。

五年六月，以鄂州汉阳县为汉阳军。〈时初平淮南之地，以江为界。〉

六年十一月，以凤州固镇为雄胜军。

梁朝诸司使名：崇政院使、租庸使、宣徽院使、客省使、天骥使、飞龙使、庄宅使、大和库使、丰德库使、仪鸾使、乾文院使、文思院使、五坊使、如京使、尚食使、司膳使、洛苑使、教坊使、东上阁门使、西上阁门使、内园栽接使、弓箭库使、大内皇城使、武备库使、引进使、左藏库使、西京大内皇城使、闲廏使、宫院使、翰林使。

梁开平元年五月，改御食使为司膳使，小马坊使为天骥使，文思院使为乾文院使，同和院使为仪鸾使。〈至三年十一月，乾文院却置使。〉其年九月敕：“近年文武诸道奉使，皆分外停留。今后两浙、福建、广州、安南、邕容等道使到发，许住一月，湖南、洪鄂、黔桂许住二十日，荆襄、同雍、镇定、青沧许住十日，其馀近辅歇泊三五日。如是往来道路，据里数日行两驿。若遇疾患及江、河阻隔，委所在长史具事由闻奏，仍仰御史台觉察。

三年十月，置左右军巡使。〈以段明远为左军巡使，邓成为右军巡使，时以迁都之始，凡其河南尹侍卫诸军，虽合差人巡警，京都往往滥发，分曹异职，多扰于民。乃置左军巡管水北，右军巡管水南，各置巡院，罢诸军巡检人员，仍令判六军诸卫张宗奭都管辖。〉

乾化元年十二月，以大理卿王鄯为安南送旌节官告使。〈旧制：巡抚、黜陟、册命、赈恤、吊赠、入蕃等使，选朝臣为之。其宣慰、加官、送旌节，即以中官为之。今以三品送旌节，新例也。〉

后唐同光二年二月，中书门下奏：“今后大镇节度使管三州已上者，每年许奏管内官三人。管三州已下者，许奏管内官二人。仍须是考绩尤异，如止于征科及限，检损无瑕，祇得书考，不得奏荐。其防御使每年许奏一人。刺史无奏荐之例。更有将前资官请他处除授者，谓之横荐，亦宜止绝。如有违越，中书不在施行之限。”从之。其年三月，中书门下奏：“仪仗法物使李肃，是伪梁制此使额，便令主持，又无考限。况主持法物，各有本司，请准旧停废。”从之。

天成元年九月，以尚书都官郎中庾传美为三州搜访图籍使。其月，北京奏，准宣命，于系省卖麹钱上，每贯割留二百，充本府公使。〈初，朱守殷为河南尹官兼平章事，与宰执贵要交欢，屡有宴会。及告安重诲，以司府无利润支费，遂议割麹钱，奏后之，诸府因以为例。〉

二年三月二十一日敕：“诸道州府所有专差人持礼往来，皆具申奏。况列藩交聘，诸侯结欢，乃自古之通规，亦明朝之旧事。近日皆宣章奏，禀命朝廷，既旌敦好之风，兼表睦邻之好。且道非越境，何劳上闻，宜令遍降敕命，指挥诸道州府，自今后应是诸道差人持礼来去，并令不要申奏。”

四年五月敕：“今后诸州诸使，凡于廨署并须专切增修，不得信任摧毁。凡所制办，亦令勒具年月，编于帐籍，受代之际，分明交领。不得因此接便扰人。”其年六月敕：“州侯伯所请宾从及主事元随，并令奏其名姓，或参佐道亏，各令加罪。”其年七月敕：“诸道州府不得奏荐将校职员，乞行恩命。如显有功效，即列奏以闻。”

长兴元年五月敕：“今后凡有除移，准宣诏遣差外，其馀须候人到彼，点检交割军州公事了日，即可发离本处。仍令逐道观察使散管内诸州准此。”

二年五月敕：“今后应内外臣寮，不计在朝出使，并不得辄发书题，妄行请托，于诸处安排公人。宜令三司及诸道州府节使、防御团练使、刺史等，或有人不畏条敕，犹蹑旧踪者，并仰立具姓名闻奏。发荐者贬所任府官，求荐者配于边远州县常知所在。如逐处长吏自徇人情，显违敕命，祇被替本人诣阙上诉，勘问不虚，长吏罚两月俸，发荐人比前例更加一等，被替人却令依旧，仍从再句当后三年内，除别显有罪名外，不得妄有替移。其长兴二年五月一日已前所犯，不在上诉之限。兼敕到后，但是州府，并于铺驿及显要处粉壁，具录敕命晓谕，常令申举，永使闻知。况蒙国爵待人，惟贤是举，稍闻俊乂，必命奖升，其有端士正人，雄文大学，言可以经纶王道，行可以规矩人伦，但当显陈表章，明具论荐，名始得正，功不弃材。所期绝彼幸人，岂可滞诸贤者。”其年七月敕：“诸道奏荐州县官，各定员数，今宜增益，以广搜扬。带使相节度使，每年许荐三人，今加至五人；不带使相节度使许荐二人，今许荐三人；直属京防御团练使许荐一人，今加荐至二人。即不得荐新罢任及过格之人，如未曾有官者，当别比拟。”

清泰元年八月敕：“凡关差使，须示均平。今后文武百官充使者，宜令依轮差，中书置簿，不得重叠。〈其内降宣谕，不拘此例。〉若当使自缘有事，或不欲行，注簿，便当一使。长兴三年正月后已曾奉使者，便著为簿首，已后差使次第注之。”

晋天福二年二月敕：“今后中外臣寮，或因差使出入，不得荐嘱人于藩镇，希求事任。如有犯者，准长兴二年敕条处分。”其月敕：“诸道马步都虞候，今后朝廷更不差补，委逐州府于衙前大将中选久历事任，晓会刑狱者充，仍以三年为限，不得于元随职员中差补。其今日已前见在任者，如无罪犯，宜令终其月限，候将来得替。仰本道于衙前收管，不得赴阙。”

五年四月敕：“承旨者承时君之旨，非近侍重臣，无以禀命，是以大朝会则以宰臣承旨，草诏书则以学士承旨，若无区别，何表等威。除翰林学士承旨外，殿前承旨改为殿直，枢密院承旨改为承宣，御史台、三司、阁门、客省承旨，并令别定其名。”其年七月二日敕：“应内外诸使、诸司及诸州府，凡有诸色公道事须具奏闻，今后不得白状及札子记事申覆。如事关机密，即准元降宣命，实封斜角，不题事目通下。其合申中书及中书勘会公事，所申状亦须是本司及逐处官员印署，不得将白状及记事札子，兼令司局抄札子申。宜令御史台及宣徽院、三司侍卫司、诸道州府准此。”

汉乾祐三年五月敕：“诸防御团练州申奏公事，除朝廷以军期应副，则不及闻于廉使，如寻常公事，不得自专，须先申本官斟酌以闻。今后州府不得违越。”其月敕：“诸道州府宜差散从官，大府五百人，下州二百人，宜量户口多少，差团集本处管系立节级，点检教习，警备州城。”至周广顺元年三月敕：“其诸州府所差散从官、亲事官，并放归农。自去年四月已前，州县元管系人数，一切仍旧。其递铺如已前招召到者，且仰仍旧，今后更不得招召。其诸处场院，并不得影庇两税人户。所有河北诸州及泽潞晋绛慈隰解等州，于先差散从亲事官内，选弓箭手，祇且留住本州管系，其馀放差。〈先是，汉隐帝命诸州于百姓内差散从官、亲事官，又差力及人户充递铺，又下三司诸场务，召人户替占役兵，皆不便于民。故放之。〉其年七月敕：“应诸道州府镇务，祇差补镇符一员、都虞候一员，馀并除废。”〈因尚书都官郎中曹谦言上章，故降是敕。〉

周广顺元年五月敕：“今后诸州府不得奏荐无前资并无官并无出身人。如有奇才异行，亦许具名以闻，便可随表赴阙。当令有司考试，朕当亲览。”

显德五年四月六日敕：“应诸道州府进奏，逐月合请俸料及纸笔等钱，宜令今后于本州公使钱内支给，不得分配人户及州县门户，如本州公使钱少，不便支给处，祇不要置进奏官，仰于衙前差有名粮职员充，进奏闻院副知。仍二周年替罢，本州优与安排。”








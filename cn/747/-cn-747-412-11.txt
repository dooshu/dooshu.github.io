○授李氵惠秘书监制

敕：昔刘向父子，代典文籍；今之秘室，岂曰避亲。再从叔正议大夫守光禄卿员外置同正员嗣泽王氵惠，幼嗣藩国，夙彰忠孝，素风自远，清识弥高。传鲁恭之古文，禀吴季之知乐，早承先顾，尝历大僚。秉彝端洁，流问休茂，自合绅之望，况推宗室之良。宁止於敦族以恩，固在於叙贤以位。周称外史，晋谓内台。俾领儒官，是崇礼秩。可守秘书监，馀如故。


北楼夜醉歌赠别龚使君

楼在郡斋内，客罕至者。乙巳仲春，同洪庭植欢宴。余是时又将赴官西江，为作歌，使后来知此主客。
谢公北楼倚叠嶂，敬亭壁立森相向。
远树全分官舍中，浮云倒接江城上。
画栋珠帘谁壮游，青莲彩笔独风流。
自从牛渚骑鲸去，狂歌无复凌沧洲。
陵阳旧是神仙地，词伯更乘黄鹤至。
花下争看水部吟，池边又见山公醉。
使君潇洒真绝伦，抗手直揖千秋人。
兴来大笑向我语，楼头百尺宜嘉宾。
北海清樽成胜集，良夜还将弦管入。
桧柏凭虚岚气深，鱼龙听曲窗纱湿。
银箭金壶欲曙天，落月重开万井烟。
清歌妙舞寻常事，此地萧条二十年。
二十年来无此乐，一夕青天恣盘礴。
飞梦疑攀华顶峰，闻笙不羡缑山鹤。
才共登临手重分，风流好客苦思君。
明朝帆指滕王阁，回首江东日暮云。



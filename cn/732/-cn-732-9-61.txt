战阵气象占第六十一

气青白，白高，将勇大战。

气如人无头，如死人卧，敌上气如丹蛇，赤气随之，必大战败将。

四望无云，独见赤气如狗入营，其下有流血。

四望无云，独见赤云如立蛇，其下有流血出战。

四望无云，独见赤云如覆船者，其下有战。

初出军日，天气昏漠，云气阴沉寒克者，必战。若清阳温和，风尘不动者，不见敌亦不战。

有青气见军之王相上者，当戌交战，不见者不战。

若白虹，若赤屈虹，见城上，其下必大战流血；赤气屈旋停住者，其下有兵血流。

白气如车入北斗中转移者，下有流血，大将死。

云如耕垅者，兵必大战惊。

日傍气或相交贯穿，或相背，主中不和。

日有白气若虹交见者，从上击下胜，无军而见者，下必流血。

两军相当，必交战。有白虹列四五六见者，亦为大战。

日旁有一缺，万人死其下。两军相当，不利先举。

月初满而蚀，有军必战。

日月有赤云截之如大杵，军在外，万人死其下。两军相当，不利先举。


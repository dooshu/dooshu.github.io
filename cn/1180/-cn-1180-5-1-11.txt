泽及枯骨


周史纪：文王尝行于野，见枯骨，命吏瘗之。吏曰：“此无主矣。”王曰：“有天下者，天下之主；有一国者，一国之主。我固其主矣。”葬之。天下闻之，曰：“西伯之泽及于枯骨，况于人乎？”

周史上记：文王初为西伯时，一日出行于郊野之外，见死人的枯骨暴露于野，因吩咐吏人以土瘗埋之。吏人对说：“这枯骨都是年久死绝的人，已无主了。”文王说道：“天子有天下，就是天下的主；诸侯有一国，就是一国的主。今此枯骨，我就是他的主了。何忍视其暴露，而不为掩藏之乎？”乃葬而掩之。时天下之人，闻文王这等阴德，都说道：“西伯的恩泽，虽无知之枯骨亦且沾及，况有生之人乎？”

夫文王发政施仁，不惟泽被于生民，而且周及于枯骨。所 谓“为人君，止于仁”者，此类是也。岂非有天下者之所当取法哉？






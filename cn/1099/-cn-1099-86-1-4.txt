○慶幸討戮宦賊永綏福祚疏 【 討戮宦賊】

臣在得漢軍中、聞賊臣劉瑾謀逆事覺、　陛下特正典刑以大洩　天地　祖宗臣民之憤、為我明萬萬年至計、張永既誅瑾人方止?帚功公獨發此疏可謂大臣不倚之節臣驚喜慶幸　祖宗在天之靈、　陛下嗣大歷服之光其有是盛舉矣、初賊瑾無故駕朋黨之說、戕賊大臣、挫殺言官、凌衊同類、摧剝羅織、天下之人、謂此奸臣弄權之故智、然由古無是甚也、比聞遣榮王之國、修行宮、致　陛下外寢、臣撫心出涕、謂此賊必反無疑。故事太子未舉、舉未立。立未長、親王一位不之國、宋仁宗高宗未有子聽司馬光婁寅亮諸臣之言、求宗室之賢、養之宮中、所以杜亂源為國家深計、夫庶民忠奴、猶慮主人之孤立、况　陛下為華夷民物之主、賊瑾容置之孤立耶、榮王巳之國、賊瑾當循司馬光婁寅亮故事輔　陛下、如仁宗如高宗、擇宗室一二位十餘歲之賢、養之別宮、在國家謂之杜亂、在時俗謂之益子、俟　皇太子誕生、生而立、立而長、遣之止?帚國未晚也、　孝宗時　陛下為　皇太子已長。尚未遣榮王之國。今　皇太子未生、賊瑾容徑遣榮王之國耶。其陰謀逆計、謂必置人主孤立。孤立則易圖。噫聞亦寒心、况賊瑾舉此等事耶、自古君門九重、所以嚴人君之衛、非觀美也、庶民之家、高垣重戶、夫婦夜同寢處以防寇偷、我　太祖夜起窃聽四外無人聲、方就安寢、著之　祖訓、非過慮也、夫物貴者誨盜、况　天位至貴者耶。人間腹心、惟夫婦最為可恃、帝王之家、寧庶民之家比耶、　陛下所恃腹心僅三宮、豈容離深宮、就外寢、寄命他人、措身于孤危之地者哉。其陰謀逆計謂必置人主淺便。淺便則易圖噫聞亦寒心况賊瑾舉此等事耶、臣驚憂勃鬱、終夜不得睡起艸一疏、為急除大逆以禦大亂事、既與御史陳茂烈私議、無一人可託齎進無一人可託寫本、相對飲泣及赴四川、稍續所聞、令教諭范府謄凈、臣自分必死家分必滅無疑惟念川民久罹賊禍方厪宸憂擬俟平賊隨上此奏、又不知其私造御寶御袍宮牌牙牌火藥軍器反形逆跡若是其狂悖也、天辛假手張永先發其奸、　陛下神武英斷、立决此獄為國家大幸、然徐思之為危亦至矣固不得不自寒心預防而早辦也昔叔沙衛殿國楊思勗平亂春秋綱目書之謂功出閹寺。國為無人。今賊瑾謀逆國勢如千鈞垂一髮舉朝文武無一人言之獨幸內臣一永也幸一永傷文武之無人也傷文武之無人亦以見　陛下信文武之臣之不如永也信文武之臣之如永。容不有早發其奸致板蕩土崩若是之危迫耶此春秋綱目之深意也臣僻遠不知永請討瑾之後曾請　陛下如仁宗如高宗。擇宗室一二位十餘歲之賢養之別宮。曾請　陛下撤行宮回內宮倚三宮為腹心夜同寢處使禍患消弭福履蕃盛其未然是永尚未知杜亂之源也。抑永固未學。宜未喻也文武之臣。無一人言之無過耶。臣聞近文武大臣有缺與二三內臣會推誠有是豈不以前是之腹心專托瑾故致亂。今是而兼托諸人以杜亂耶。不知前是之腹心專扎瑾而致亂顧今是之兼托容保無瑾者乎。今是之兼托保無瑾繼是之兼托。容保無瑾者乎。臣不敢遠引窃就本朝論之。王振之後。保無有振也。而有吉祥。吉祥之後。保無有吉祥也。而有劉瑾。夫得隴望蜀窺窃富貴。有何紀限。人心者可盡信乎。周官六卿分職而百官統于冢宰。九伐掌于司馬今吏兵二部是也使內臣應預周制之矣我　太祖稽古建官。又制之矣其未然。宜皆有說弊之端其未可自我始也夫陰陽日月寒暑各有分職而同成歲功、侵則災而不成歲人君體天、其未可改也、臣又聞吏部取楊一清當矣其他或失舉、正賊瑾之黨當矣。宥二黨魁猶失刑。夫為戶部莫如韓文許進為內閣莫如劉健林瀚謝遷王鏊春秋舉仇舉親方撥亂反正之始。而不引忠亮端瑾不可屈之人。徒取圓熟。治未可望也。黨魁弗正。亂何時用弭乎。累朝大臣。不忍加罪。累朝厚恩獨忍忘耶。身任舊臣。甘心新主。狡狼回遹。贊逆賊以亂人國。此盖指長沙耶詞嚴義正真古之遺直目?皃神器。孰不可忍耶。春秋誅奸諛于既往。生未宜失賊也。誰為　陛下畫數策者。非誠無識。則有所私。方是時猶言官不言。文武大臣不言。輔臣不言。噫可畏矣。觀治者未可以息憂矣。夫望　陛下法古憂畏。慮遠而慎微時時以專任賊瑾之誤為戒。循用　孝宗舊人。脩復　孝宗舊治正二黨魁與吞舟而網漏者。則　聖德日允。　聖政日清。　天位日固。人心日安。　祖宗造明之盛業永以昌茂。臣雖死猶生之年、謹錄前奏藁隨本上進、非欲衒事後之贅詞。亦欲天下後世知忠憤之激、雖久閒老病疏遠之臣猶不能巳、制治保邦之主、所以信文武之臣者、不得不專、杜塞禍亂者。不得不早、賊臣逆子、尚知憚而易意矣、

皇明經世文編卷之八十六終








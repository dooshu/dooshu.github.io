○滑州节堂记

诸侯之升坛胙土，服天子休命者，有弓矢钺之赐，生杀刑赏之柄。其为任也盖重矣，其受之日，秉节者得以王命传信。俾先启行。至则考善地，庇丰屋，麾旆以翼之，歌钟以乐之。非征伐宴犒，申岁行令未尝出，此其大端也。是镇股臂梁洛，咽喉齐魏，其气强以劲，其人勇而忠。我连帅赞皇公，以全才上略，标柄中外。辍为霖於将命，膺作翰之攸寄。岁植己酉，拥旄来斯。公以明诚报一人，以大信示三军。膏润慈惠，风驰教化。未洽旬日，群爱戴。才越月而五校训齐。及逾年也，则鳏咸乐业，豪夺不敢犯，战备具而军声振矣。顾谓幕吏曰：“君之宠授，伟此瑞节。所处不严，人何以瞻。”于是建宏规，模大壮，去屑密，图宏厂。登道回廊缭其下，飞鳞葺攒其上。孑孑然倚静深而相合，渠渠然拂埃盍而孤峙。邻墙藩而俪公署，实辕门之蕴，抑外阃之雄欤！举事必书，《春秋》之义，繇是秉笔砚於公之门者，承命纂述，谨志於堂阴。

李蘧

蘧，大中朝为怀孟观察使从事，试大理评事兼监察御史，擢金部员外郎。


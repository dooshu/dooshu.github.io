常熟某甲

常熟张塘楼有某甲，种田为业，家道小康。邻家有佣者，娶妻甚美，某甲见之，窃自念云：“若得此妇为妾，死无恨矣。”

遂召佣者置之家，俟其饱食后，令其负重，如是者年余，遂得疾死。旋纳其妻，以为得所愿矣。越一二年，当八九月间，新雨乍晴，稻禾初熟，某适在田畔游行，见丛莽中佣棺欲朽，忽生善念，以为此人因我而死，今年冬底必将此棺入土，以慰其幽魂也。

忽闻棺中有声，突出一蛇，啮其足，某甲大惊，负痛疾行，蛇尚在足蟠数围，剔之不去，而某已惫矣。因自吐其前谋于众，一村老幼咸来聚观，某甲死而复苏者数次，忽谓其妾曰：“我腹痒不可忍，急取刀破吾腹，看其中果何物也？”遂抱持其妾而死，须臾妾亦死。













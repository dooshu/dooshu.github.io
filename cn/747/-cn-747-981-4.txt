○对[A105]人判

〈甲为[A105]人，鬻髻垦薜暴之器於市。人告违禁。科之不伏。〉

百族万商，会日中之市；范金合土，利天下之人。是以陶器必良，诫其渝滥，用器乖度，非所贸迁。甲畎亩编，陶[A105]居业。郊泉归壤，已复志於千秋；泾水非临，自馀泥於数斗。不作无益，未见存诚；罔守尔典，旋彰矫迹。滥居之地，岂成埏埴之功，鬻斯薜暴，眩乃边鄙。临财作伪，嗟日拙以成劳；於义且忘，喻浮而何取？遂使漆园傲吏，无任扣歌；颍阴逸人，难从抱汲。同射鲋於井谷，敝瓮斯闻；疑饮马於重邱，毁瓶攸在。守不假器，虽将智者之谋；灌若漏卮，终匪居人之用。不轨不物，既为乱政之流，刑期无刑，难从缓刑之义。


○诛郭谊等敕

敕：理髋髀者不可以刃，图蔓草者必绝乎本根，故前代陈甲兵以正其刑，伐锺鼓以声其罪，爰用重典，庶清乱邦。逆贼郭谊等，狐鼠之妖，依邱穴而自固，牛羊之力，得水草而逾凶，久从叛臣，首负逆气。顷自刘从谏背德反义，掩贼藏奸，稽其怙乱之谋，无非亲吏之计。刘公直、安全庆等，各凭地险，屡抗王师，每肆悖言，靡怀革面。吴寇将败，周邱尚务於陆梁，陇坻向平，王扌建犹於必死。况郭谊、王协，闻邢归款，惧义旅覆巢，卖孽童以图全，据坚城而请命，擐甲以祈於抚纳，要君以盖其前愆，天地神祗，所难容舍。昔伍被诣吏，不免就诛，延岑出降，终亦夷族，致之大辟，无所愧怀。郭谊、王协、刘公直、安全庆、李道德、李佐尧、刘武德、董可武各宜处斩，其馀反党，各从别敕处分。


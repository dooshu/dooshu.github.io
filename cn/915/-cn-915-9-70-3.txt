◇驳皇太子大功之末可以冠子嫁女议

令旨，以大功之末，可得冠子嫁女，不得自冠自嫁。推以记文，窃犹致惑。案嫁冠之礼，本是父之所成，无父之人，乃可自冠，故称大功小功，并以冠子嫁子为文，非关惟得为子，己身不得也。小功之末，既得自嫁娶，而亦云冠子娶妇，其义益明。故先列二服，每明冠子嫁子，结於後句，方显自娶之义，既明小功自娶，即知大功自冠矣。盖是约言而见旨，若谓缘父服大功，子服小功，小功服轻，故得为子冠嫁，大功服重，故不得自嫁自冠者，则小功之末，非明父子服殊，不应复云冠子嫁子也。若谓小功之文，言已可娶，大功之文，不言巳冠，故知身有大功，不得自行嘉礼，但得为子冠嫁。窃谓有服不行嘉礼，本为吉凶不可相干，子虽小功之末，可得行冠嫁，犹应须父得为其嫁冠。若父於大功之末，可以冠子嫁子，是於吉凶礼无碍。吉凶礼无碍，岂不得自冠自嫁。若自冠自嫁，於事有碍，则冠子嫁子，宁独可通？今许其冠子，而塞其自冠，是琛之所惑也。又令旨，推下殇小功不可娶妇，则降服大功，亦不得为子冠嫁。伏寻此旨，若谓降服大功，不可冠子嫁子，则降服小功，亦不可自冠自娶，是为凡厥降服大功小功，皆不得冠娶矣。记文应云降服则不可，宁得惟称下殇？今不言降服，的举下殇，实有其义。夫出嫁出後，或有再降，出後之身，於本姊妹降为大功，若是大夫服士，又以尊降，则成小功，其於冠嫁，义无以异。所以然者，出嫁则有受我，出後则有传重，并欲薄於此而厚於彼，此服虽降，彼服则隆，昔实期亲，虽再降，犹依小功之礼，可冠可嫁。若夫期降大功，大功降为小功，止是一等，降杀有伦，服未嫁冠，故无有异，惟下殇之服，特明不娶之义者，盖缘以幼稚之故，夭丧情深，既无受厚他姓，又异传重彼宗，嫌其年稚服轻，顿成杀略，故特明不娶，以示本重之恩。是以凡厥降服，冠嫁不殊，惟在下殇，乃明不娶，其义若此，则不得言大功之降服，皆不可冠嫁也。且记云，下殇小功。言下殇则不得通於中上，语小功，则不得兼於大功。若实大小功降服，皆不冠嫁，上中二殇亦不嫁冠者，记不得直云下殇小功则不可，恐非文意。此又琛之所疑也。（《梁书·贺琛传》，又《南史》六十二。）


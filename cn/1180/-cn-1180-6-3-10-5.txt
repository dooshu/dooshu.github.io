玄海子著书评


扬子云白首著《太玄经》，殚极心力，而世无有称之者，独桓谭以为必传。今人读其书，谓如《坟》《典》《丘》《索》，谈艺者必归焉，而不知当时人以为只足覆瓿云耳。人情好慕远古而忽俦类，信习熟而骇所希闻。彼亲见扬子云名位不显，又所著作非浅见闻者所易窥测，其见诋诃宜矣。微独子云，即岩穴之士，殚精神于毫素，有不以穷约自发愤也哉？其堙灭而无称者，又可胜道哉！

玄海子遁世绝俗，不交当世，而好著书，至老不倦。所著有《太平本论》《玄叩集》。余读《太平本论》，上穷皇农，中述道德之意，下极肖翘之变，旨趣深矣。读《玄叩集》，又穷极幽隐，钩致深远，索玄珠于象罔，叩寂寞而求声。吁，又何其闳览博诣君子乎！他作铸词险峻，至不可句，又焉能究其旨归？则世之知者盖亦希矣。嗟乎，玄海子慎勿轻出其书，世有博诣远观如桓谭者，将必有传之后世之先见，而何计世俗之知与不知哉！






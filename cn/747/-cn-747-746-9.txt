○濠州刺史刘公善政述

客有自濠梁来者，余讯之曰：“濠梁之政何如？”客曰：“今刺史彭城刘公，始受命至徐方，与廉使约曰：‘诏条节度团练兵镇巡内州者，悉以隶州，今濠州未如诏条，请如诏条。廉使多称军须卒迫，徵科若干，不如期以军法从事，皆两税敕额外也，自今请非诏敕不徵。’廉使曰：‘诺。’‘濠州每年率供武宁军将士粮一十万石，斗取耗一升送廉使，州自取一升给他费，吏因缘而更盗，则三倍矣。自今请准仓部式外不入’。廉使曰：‘诺。’刘公至止，坚守不渝。由是州无他门，赋无横敛，人一知教，熙熙然如登春台矣。”

濠在战国时为楚地，天文记今在牛斗分野。楚俗好巫而信鬼，死者其亲戚不敢穿事葬，相传送小屋，号曰殡宫焉，虽在城郭而为之。有土牛隳蠹棺榇巍然者，有棺榇分圻骸骨纵横者，不独庶人，而士大夫之家有焉。刘公恻然曰：“非礼也，吾忍不导之邪。”下令曰：“某月有限，限毕，其家不阙地葬者，笞二十。鳏寡独力不任者，绝嗣无主傍无近亲者，刺史以俸钱为营之。”讫事，人无犯令，野无殡宫焉。

卢子曰：异乎哉！刘公今日能以礼导邦人。且夫葬者藏也，欲人之不得见也。柰何夙昔濠之人不藏其父子昆弟耶？又曰：生事之以礼，死葬之以礼。柰何夙昔濠之人不以礼葬其父子昆弟耶？又曰：延陵季子葬其子，仲尼观之曰：其坎深不至於泉，其敛以时服，柰何夙昔濠之人丧其父子昆弟不葬之於土中耶？又曰：“魂气归於天，形魄归於地。”柰何夙昔濠之人不归其父子昆弟之形於地邪？今剌史彭城刘公，教生者以礼，示之日月，信也；恤死者以仁，除其暴露，义也。合此而智以成之，难乎哉！余耳得客之言，不浃旬，适至濠上，目睹其事。秉笔者不载，余惧夫识者讥焉。刘公治郡，嘉绩长美，详举则繁也，亦取大遗小之义耳。其书以备太史氏采录焉。








○扇上画赞



△荷丈人



三五道邈，淳风日尽。九流参差，互相推陨。形逐物迁，心无常准，是以达人，有时而隐。四体不勤，五谷不分；超超丈人，日夕在耘。（本集）



△长沮桀溺



辽辽沮溺，耦耕自欣。入鸟不骇，杂兽斯群。（本集）



△於陵仲子



至矣於陵，养气浩然。蔑彼结驷，甘此灌园。（本集）



△张长公



张生一仕，曾以事还。顾我不能，高谢人间。（本集）



△丙曼容



丙公，望崖辄归。匪骄匪吝，前路威夷。（本集）



△郑次都



郑叟不合，垂钓川湄。交酌林下，清言究微。（本集）



△薛孟尝



孟尝游学，天网时疏。眷言哲友，振褐偕徂。（本集）



△周阳圭（《艺文类聚》作周妙圭。）



美哉周子，称疾闲居。寄心清尚，恬然自娱。翳翳衡门，洋洋泌流。日玩琴书，顾眄寡俦。饮河既足，自外皆休。缅怀千载，托契孤游。（本集，《艺文类聚》三十六。）




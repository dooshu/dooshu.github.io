○枯井赋

粤若天生五材兮一不可弃，水包六府兮万人修利，樽杯饮兮变其淳朴，凿井汲泉兮兴其绘事。六十四卦兮表其名，二十八宿兮列其位。伯益创而功立，重华浚而德备。故有神邱玉槛，仙苑银床，浪华浮润，醴泉味芳。永康则金精化鸟，曲阜则土怪成羊。感至诚於汉将，通瑞气於吴王。

若乃悬纟下垂，抽瓶上出。穷百丈之幽秘，极九重之邃密。由中夏而浃外区，自帝王而周庶匹。接壤邻甸，骈闾比室。咸赖此以资生，必待斯而养质，随大小而周用，任多少而取实。环终始兮历古今，积岁时而绵月日。汤七载而无减，尧九年而不溢。一家旷兮靡宁，寸路虚而有恤。运其功兮信广，收其利兮焉毕？

及夫栏倾毁，土陷泉沈，滋液中耗，泥上侵。古桃憔兮无色，枯桐零落兮罢阴。霜霰积兮空园冷，荆棘攒兮荒径深。昔时之所趋挹，畴日之所窥临，皆指新而竞往，罕存旧而来寻。岂唯见嗤於射鲋，谅亦兴叹於无禽？如使崩坏重修，堙泉更渫，澄汰滓，鉴观清冽。拟画处之莲房，除哭者之茅。近类济人之井，远分夏后之穴。若涧溪之始注，犹泛滥之初决，当给养之不穷，宁酌甘而先竭？

乱曰：有通有塞兮道之恒，时用时舍兮业方宏。疏而泄兮甘润腾，壅而竭兮泥增。彼幽涸兮如重启，济穷渴兮良所能。


卷一百六十五



卷之一百六十五

洪武十七年九月丙申朔，应天府奏乡试中式举人廖孟瞻等二百二十九人。

上谕都督府臣曰：“朕自布衣奋迹淮甸，与群雄角逐，十有五载而成帝业，皆赖尔诸将士之力，然朕每思之，当临机决胜，陈师贾勇，固出于诸将，而摧锋陷阵，冲冒矢石，则士卒实先。及天下已定，论功行赏，自公侯至于列校，皆有爵禄，传及子孙，而士卒艰苦乃无异平昔，朕甚悯焉。曩者，云南诸夷负固弗庭，劳师远征，瘴烟毒雾，万死一生，若此者尤在矜恤。尔五府阅诸兵籍，凡征南士卒其自丁酉年以前隶兵者，悉俾为小旗，以酬其劳，不必比试。”

丁酉，置巡检司十：广西庆远府三，曰蒙村，曰穷来，曰方村；四川建昌卫五，曰泸姑，曰白水，曰龙溪，曰麻剌村，曰打充河；江西南安府二，曰过步镇，曰浮龙镇。

戊戌，以河南淮庆府通判戴庄、湖广都司副断事高翼俱为都察院左佥都御史，陕西静宁州判官元善为右佥都御史，东昌府儒学教授冯睿为左春坊左赞善，皆以秩满考绩课最，故超擢之。

己亥，起前琼州府知府赵瑁为左春坊左谕德。

赐袭封衍圣公孔讷罗衣一袭。

辛丑，命公、侯、驸马并文官三品、武官四品以上，凡大朝会及常朝，许由午门之右门出入，其有宣召及不时奏事，文官四品、武官五品以下，仍由左右掖门。

癸卯，置广西庆远府荔波县。

赐国子监云南生吉隆等冬衣。

丁未，增置羽林右卫中、前二千户所。

置昌国卫于宁波之象山县。

戊申，禫祭孝慈皇后，文武百官行奉慰礼，诏赐百官钞有差。

己酉，皇第十七孙尚烈生，秦王第二子也。

赐秦、晋、燕、周、楚、齐六府侍从文武官属绮帛有差。先是，诸王以孝慈皇后大祥赴京。至是，既禫祭除服，各王府还国，故有是赐。

以云南和曲州土酋豆泒为知州，寻甸军民府土酋沙琛为知府，广南府土酋侬郎金为同知。

辛亥，赐浙江诸卫军士绵布人二匹，老幼者人一匹，大仓、镇海二卫军士如之。

壬子，祭周天星辰。

癸丑，天寿圣节，上御奉天殿受朝贺，宴群臣于谨身殿。

甲寅，高丽权国事王禑遣其评理郑梦周上二表，一请袭王爵，一请王颛谥号。上不许。

乙卯，西安府旱，伤稼。事闻，上谕户部臣曰：“水旱为灾，皆伤和气所致。朕惟加警省，思回天意。其西安府今年租税悉免之，凡一十三万三千九百七十石。”

上谕户部曰：“经国之要，兵食为先，国家粮储不可无备。其令各布政使司会计兵食，边卫备三年之储，内地备二年之储。”

礼部言：“安吉卫总旗李茂为马踶死，茂妻高氏具棺歛葬之，至夕自经于墓侧。”诏旌其门曰贞烈。又言：“真定府高邑县民许颙病死，妾牛氏、陈氏皆自缢于舍旁桑下。”诏旌其门曰双烈。

丙辰，赐凤阳卫指挥致仕翟通等文绮、帛各四匹。

江西都指挥使宋朝用卒，遣官致祭，给布六十匹朝。用，凉州守御都指挥使晟之父也。

监察御史王常奏：“庐州府同知李顺祖以官仓厅为架阁库，知事赵谦卖驴于民，多取其直。”上曰：“御史居风宪，当持大体，乃摭拾小事如是耶？皆勿问。”

丁巳，命各王府乐舞生俱于所在儒学生员内选用，仍命神乐观选乐舞生五人，往教习之。

戊午，设三茅山华阳洞灵官一员，秩正八品。道录司又言：“阁皂山乃葛仙翁得道之所，前代尝赐印住持，请从茅山之例。”诏从之。

己未，给事中张文辅言：“自九月十四日至二十一日八日之间，内外诸司奏劄凡一千六百六十计三千三百九十一事。”上谕廷臣曰：“朕代天理物，日总万几，安敢惮劳？但朕一人处此多务，岂能一一周遍？苟致事有失宜，岂惟一民之害，将为天下之害，岂惟一人之忧，将为四海之忧。卿等能各勤厥职，则庶事未有不理。”

户部言：“祥符县地多鹻土，自洪武之初民一户月纳焰硝六十斤、小盐三斤，十一年虽罢，焰硝犹验丁月纳小盐。”诏皆罢之。

上谕户部臣曰：“民有田则有租，有身则有役，历代相承，皆循其旧。今民愚无知，乃诡名欺隐，以避差徭，互相仿效，为弊益甚。自今有犯者则入其田于官，能自实者免罪。”

庚申，上命户部以山东之盐召商中卖，仍听民买食。尚书郭桓言：“青菜等府局盐岁收课钞，动以万计，今若从民买食，必亏课额。”上曰：“天之生财，本以养民，国家禁防，以制其欲，息其争耳。苟便于民，何拘细利？求以利官，必致损民，宜从其便。”

夜，太阴犯轩辕左角。

辛酉晓，太阴犯太微西垣上将。

命户部：凡在京库藏所贮官物，如布帛之类，新陈相因，或蠹耗腐败，宜遣官与各库官验实以闻。

壬戌，命通政使司：凡民有所伸诉者，录其词于簿，即送所司辩理，经一旬则条具以闻，经一月即以簿呈进事，重者请旨裁决。

召岳州府知府封益为户部左侍郎。

癸亥，占城国王阿答阿者遣其臣昭闻部奉金表，贡方物，诏赐使者文绮、钞锭。

甲子，礼部尚书任昂奏更定亲王冠礼。前期三日，各执事官习仪礼部。至日，传制遣官持节行礼。前期，仪卫司先设王邸在东序，张帷幄，设裀褥于序中，又张帷于序外。仪礼司设掌、赞、宣敕戒等官序立位于王邸东稍西向，具九旒冕、翼善冠、绛纱袍、网巾、金簮，服皆在笥，候持节者至。礼部、仪礼司等官启王出迎于门外，赞礼导王行节入王邸，置中庭，乐作，王诣香案前。赞“四拜”，礼部等官启就冠席西，南向，内侍二人夹侍，乐止。引礼、引宾、赞以次诣罍洗，乐作，搢笏，盥手，乐止。通赞、典仪二人露台东，西向，冠席在东序南，西向，醴席在西，南向。诸执事升自东阶，稍西向，掌冠者执网巾升，宾降一等受之，进王席前稍北面，祝曰：“惟兹吉日，冠以成人，克敦孝友，福禄来臻。”供奉官束发，掌冠者跪进网巾，乐作，赞冠者跪正之，兴，立掌冠后。内侍跪进服讫，乐止，掌冠启王复坐，执翼善冠升，宾降二等受之，右手执冠后，左手执冠前，进如前仪，祝曰：“冠礼斯举，寔由成德，敬慎威仪，维民之则。”跪进冠，兴，乐作，掌冠启复坐。赞冠进，跪脱翼善冠，兴，内侍跪脱袍服，执衮冕者升，宾降三等受之，进如前仪，祝曰：“冠至三加，命服用章，敬神事上，永固藩邦。”跪进服，兴，乐作，赞冠，跪簮结纮，兴，立掌冠后。王兴，内侍跪进衮服讫，乐止。礼部官引王降自东阶，乐作，由西阶升醴席，南向坐，乐止。引礼引掌冠诣罍洗，乐作，搢笏，盥手讫，升西阶，乐止。赞冠者取爵，诣司尊所酌醴，授宾，宾跪进席前，北面祝曰：“旨酒嘉荐，载芬载芬，受兹景福，百世其昌。”王搢圭受爵，乐奏《喜千春》之曲，饮讫，奠爵进馔。馔讫，出圭。引王降自西阶，请王诣拜位，乐作，引礼引宣敕戒官至中庭，西向立，称“有制”。王跪，乐止，宣敕戒曰：“孝于君亲，友于兄弟，亲贤爱民，率由礼义，毋溢毋骄，永保富贵。”乐作，俯伏，兴，四拜，兴，乐止。礼部官启“礼毕”，乐作，引王还，乐止。掌冠等官复命。王是日谒庙毕，就诣皇帝及东宫前谢。次日，百官称贺毕，诣王府行叩头礼。








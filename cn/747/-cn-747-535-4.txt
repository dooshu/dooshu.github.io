○述行

噫！圣人之所能，而贤人所难曰德，德不愧，则修立之事著矣。观每究圣人旨，显而微，隐而著。义让以表其外，德行以明其内；恩信以昭其贤，宽惠以广其物；刚毅以将其志，温柔以制其勇。去义让则父子之道乖，舍德行则君臣之志缺，废恩信则朋友之道坠，亡宽惠则刑法之政弊，用刚毅则勇果之心遂，斥温柔则和弱之旨怠。六者圣人之尊，贤人之难也。所以尧舜而治，丹病而废，禹汤得尧舜之道，桀纣芜禹汤之化。是则德行义让，恩信刚柔，偕随时而晦明也。吁！以偶为己任，以利为己友，夫如是，虽冠带俨然，事虚美於寰宇下，具年足之一气尔，乌异沐猴而冠者耶？德行可置乎哉？


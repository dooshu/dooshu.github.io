○授崔珙同平章事制

一日万机，熙帝载者辅相；予违尔弼，成台德者股肱。天将瑞时，必有人杰，况当出震之日，实藉济川之才。诸道盐铁转运等使银青光禄大夫守刑部尚书上柱国崔珙，应期而生，希代之宝，量涵海岳，明并日星。怀倜傥之奇姿，抱英迈之正气，挺质而珪璋比德。彯缨而冠盖盈门。立言每见於经邦，行已谅先於及物，早持旄节，再践崇坛。柔犷悍为忠义之心，变封疆为礼乐之族，信入人腹，令行军牙。及尹正神州，仪刑郡国，刚能嫉恶，明可照奸。三辅宏取则之风，四方禀承流之化。洎司筦榷，益茂器能，精若鉴金，利逾滓刃。岁以饶羡，国用富强，懿乃成功，允谐选众。是宜亮采皇极，陟降台阶，调阴阳於至和，济生灵於将泰。四维咸举，百度以贞，俾时式庸，佐朕为理。夫周以冢宰制国用，汉以丞相调兵食，犹怙牢盆之务，往居钧轴之尊。后德惟臣，良臣惟圣，汝其纳诲，予亦践言。勉符鱼水之资，永赞文明之化，服兹休命，敬之敬之。可守本官同中书门下平章事依前充诸道盐铁转运等使。


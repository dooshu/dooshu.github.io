雨雹


《洪范论》曰：阳之专气为雹，阴之声气为霰。此言阳专而阴协之，阴专而阳薄之，不能相入，则转而为雹。犹臣意不合于君心也。

高祖延兴四年四月庚午，泾州大雹，伤稼。

承明元年四月辛酉，青、齐、徐、兖大风，雹。

八月庚申，并州乡郡大雹，平地尺，草木禾稼皆尽。

癸未，定州大雹杀人，大者方圆二尺。

世宗景明元年六月，雍、青二州大雨雹，杀獐鹿。

四年五月癸酉，汾州大雨雹。

六月乙巳，汾州大雨雹，草木、禾稼、雉兔皆死。

七月甲戌，暴风，大雨雹，起自汾州，经并、相、司、兖，至徐州而止，广十里，所过草木无遗。

正始二年三月丁丑，齐、济二州大雹，雨雪。

永平三年五月庚子，南秦广业郡大雨雹，杀鸟兽、禾稼。






登臺賦


從明后之嬉遊兮，聊登臺以娛情。

見天府之廣開兮，觀聖德之所營。

建高殿之嵯峨兮，浮雙闕乎太清。

立沖天之華觀兮，連飛閣乎西城。

臨漳川之長流兮，望眾果之滋榮。

仰春風之和穆兮，聽百鳥之悲鳴。

天功怛其既立兮，家願得而獲呈。

揚仁化於宇內兮，盡肅恭於上京。

雖桓文之為盛兮，豈足方乎聖明。

休矣美矣，惠澤遠揚。

翼佐皇家兮，寧彼四方。

同天地之矩量兮，齊日月之輝光。

永貴尊而無極兮，等年壽於東王。






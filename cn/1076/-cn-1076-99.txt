卷九十九

<史部,诏令奏议类,奏议之属,历代名臣奏议>

钦定四库全书

历代名臣奏议卷九十九

明　杨士奇等　撰

经国

宋理宗时侍御史李鸣复奏曰臣近覩邸报赵范赵葵全子才并除三京留守中原故都尽归版籍高宗皇帝三十六年经营而不可得孝宗皇帝二十八年图回而不能有者陛下緫揽权纲不一载而坐复之功光祖宗业垂後嗣此固薄海内外喜闻而乐道也然二使之归自陵寝也得之身履见之目击咸谓所过丘墟寂无烟火骨殖横道蓬蒿蔽空皆缘北兵经行举无噍类是以若此其为惨毒盖亘古所无有也惟北兵有亘古所无之惨毒故国家有亘古所无之机会以其絶无而仅有也人固喜之臣实忧焉臣前所谓得之易守之难又谓用兵一事不独系生灵之休戚实有关宗社之安危即臣之所忧大略也夫中原之所至清野边阃皆知之特朝廷未知之耳襄帅之所主在和既不以实告而惟欲以和而策勲淮帅所主在战亦不以实告而惟欲以战而奏绩和战之议不同其诳为之辞以幸朝廷之听从则一而已逮夫和之说不售战之说得行尽起两淮之夫悉空两淮之积移防江之战舰以漕运撤防江之戍卒以出征驱数万之师入无人之境捷虽屡至实未尝战也兵不接战非所谓捷也臣恐或遇大敌胜负之势未可知也此可忧者一也古之取天下者争其所有余不争其所不足诸将皆走金帛财物之府是财即吾财也筑甬道以取敖仓粟是粟即吾粟也农愿耕於野商旅愿出於市是民皆吾民也今咸无焉所获者空城耳必也散东南之财而後人可聚发东南之粟而後食可饱移东南之民而後田可辟货可通川竭谷虚丘夷渊实臣恐枝叶未敷而本实先拨矣此可忧者二也鞑与金交战几三十年金未尝不守河也而其师不由河以济未尝不守关也而其骑不由关以入未尝不讲和也而其祸不以和而解盖其英鸷果鋭之气习性坚忍不灭金不止也今衅隙既开忿心必激迩者偏师相遇小小交战而我军已不支矣然其国酋将佐犹深居草地未尝出也其出愈迟则其祸愈大将恐不击藩篱而直犯吾之堂奥不争臂指而直冲吾之腹心先备弗豫後悔无及此可忧者三也迩者朝绅建议谓宜沿江重镇别除帅阃内以弭萧墙不测之患外以消尾大不掉之势不但防鞑而已此万世长虑也而庙堂弗之听其心盖曰吾有河可恃有关可守乘破竹之势振拉朽之威北渡河可举燕赵西入关可定秦陇车书万里文轨一家又何必画江以为限志非不大论非不伟也然进於前岂可不顾其後利於得岂可不虞其失今北兵南来王师小衂亦可小警矣而敛兵据险之外沿江措置且复悠悠非独沿江也当风寒之冲者京襄也子才握制阃之权未尝至洛杨恢罢制阃之命乃使守襄闻诸道路子才与葵争欲得开封为之故违命不行仅遣杨义以往义之败子才之罪也万一敌人直趋岘首径捣江陵制帅远在一隅将谁任其责乎沿江事体最重荆襄事势最急傥不博采千万人之公论而惟曲从二三子之私情当重者反轻当急者反缓其不败乃事者鲜矣此可忧者四也自昔蠧财害民暴征横敛未有不自用兵始汉武帝有征伐四方之功其末也至於筭舟车榷盐铁唐德宗有一平海内之志其甚也至於税间架除陌钱冒其所不可而为之皆兵食为之累也今天下费用夥矣而犹敛不及民特恃有楮耳蜀楮创於天圣其後行之陕府行之熙河至湟鄯之取多出以助兵费其法大坏遂以新界之一易旧界之四又诏四十一界至四十三界更不收兑此崇观间奸臣误国可为万世鉴也今京楮之出至二十千万有零矣而印造未巳蜀楮之出至十七千万有零矣而用度未足万一楮价益贱艰於支遣又何以为策此可忧者五也臣之为陛下忧者五而未尝一陈其策非无策也是在将与相而已中外有强弱而使其强常在中国者将也内外有重轻而使其重常在朝廷者相也使为将者知所以应敌又能以体国为心知所以足兵又能以爱民为务有持重而无躁急有谨畏而无骄盈则前乎三者之所忧庶乎其可释矣为相者不以一时之近功为喜必以万世之远业为虑察民情之休戚揆国计之盈虚固其本毋徒逐其末理其内毋骛其外则後乎二者之所忧亦庶乎其可释矣虽然臣犹有言焉益之告舜也首发其叹而曰戒哉儆戒无虞所以重其事也而详其所戒则言罔者凡五罔失法度罔游于逸罔淫于乐罔违道以干百姓之誉罔咈百姓以从巳之欲是也言勿者凡三任贤勿贰去邪勿疑疑谋勿成是也此皆戒词也而终之曰无怠无荒四夷来王何也盖天下归往之谓王使人君能於是八者戒谨而无怠忽之心儆惧而无荒废之志则自西自东自南自北虽遐方絶域莫敢不来王矣古圣贤讲明治道本末有序内外有别而相与儆戒之际其严如此臣之所忧者五将相事也益之所戒者八人主事也陛下德性高明义理融贯以所当忧者责之将相以所当戒者行之圣躬中兴事业不难致矣臣非不知三京既归四海交庆顾乃不能将顺以赞陛下之美犹且忧危以动陛下之听臣非过虑也自昔图大功定大业者不有大福将有大祸必上自人主下至百僚曰将曰相若内若外谨之重之使万举万全而後可不当以常事论也惟陛下加察

鸣复又拟轮对劄子其一曰臣闻善用天下者当使有久安之势而不可徒有幸安之心势未可以久安汲汲焉求其安犹之可也上下苟玩而谓勿药为有喜中外苟且而以厝火为无虞变幸而息则动色相贺不幸而作则束手无策为国若此将恐客疾日盛元气日衰而天下之势不可支持矣国家承五季分裂之後合天下之异而使之同平泽潞平维扬西取巴蜀南下湖广东有吴越北征太原而後天下始定于一其开创如此其难也列圣相承遵守家法以仁厚为立治之本以畏天爱民为保治之道以进贤退不肖为辅治之要其持守如此其谨也自王安石变乱旧章以失天下之心而内势渐弱王黼童贯妄开边衅以困天下之力而外患遂生遄致靖康之祸尚忍言哉六飞南渡所以为兴复者愈难於前奕叶纂承所以为持守者益谨於昔诚以中原板荡王业偏安祖宗大一统之天下仅存其半其规模措置不容不尔也陛下嗣位今九年矣试观今日天下之势为巳安乎为未安乎先皇帝更化以来内抚外宁天下有泰和之风陛下践阼以来内阻外讧天下皆急廹之态峒寇猖獗未足问平日安居省地号为良民乃至攻刼郡邑相扇为乱此何等祥也逆酋僭叛未足恠平日仰食县官名隶尺籍乃至杀逐帅守肆无忌惮此何等证也不共戴天之雠密迩为邻固不容不虑新敌远在沙漠距吾国风马牛之不相及乃至撤我藩篱破我门户渐入我堂奥此何等气象也谓宜如太祖雪夜访赵普问以南征北伐之事宜如仁宗开天章阁召范仲淹富弼给以笔札陈当务之急兢兢业业犹惧弗堪汲汲皇皇犹恐弗逮而陛下端拱无为一听大臣之筹画大臣寛缓不廹一听事势之自定臣窃为陛下凛凛也今湖寇幸已息闽寇幸已定边淮之寇幸已屏迹近畿之寇幸已授首然幸何可恃也吾不能使之无变变既作矣幸而胜之赤子相残不知其毙於锋镝者几千万也是幸之中固有大不幸者在也乃若外人肆侮幸而遇金之弱则侵疆以得边燧以弭不幸遇北兵之强则一军下大安而全蜀扰动一军过房陵而荆襄震悚幸何可恃也吾素无以御敌敌既至矣趋而避之人心无厌不至於蚕食殆尽不止也是不幸之中尤有大可忧者在也今天下大势岌岌矣问之蜀几亡而复存问之淮几失而复得问之襄汉存亡得失未判也果可以为安乎恃民以守而民无常心恃兵以战而兵无固志恃人以运筹决胜而畏怯者败事奋发者未保其成事也果可以为安乎及今勇为尚可移转失此弗虑何以图全臣愿陛下思祖宗创守之难念宗社付托之重日与二三大臣求所以为保全之计屈天下之羣策毋谓逊志者为是逆心者为非任天下之实才毋谓贵要者必可用?贱者必可弃民如何而使之可以安业兵如何而使之可以御侮内势如何其可振外变如何其可定以宴安为鸩毒而力用其戒以忧患为药石而急为之图陛下勿专以谦虚一德为尽君人之道大臣勿专以镇静一说为得宰相之体公卿百执事勿专以缄默一生为了臣子之节上作而下必应君倡而臣必和夫如是斯可以易乱为治转危为安否则如彼泉流沦胥以败将莫知所届矣臣至愚极陋蒙陛下擢置周行岁在庚寅首当登对时以四郊多垒民未安居臣不胜轸忧历陈时政之三弊秋八月朔复当转对时以逆全狂悖朝廷未忍加诛臣不胜愤激再进自强之三策日月逾迈今又二年矣天下事变有甚於前而陛下规模无异於昔此臣所以重为陛下??也虽然去幸安之心则斯可成久安之势此在陛下与二三大臣亟图之而已臣不识忌讳冒贡愚忠惟陛下裁赦其二曰臣蜀人也三仕劒外十数年安危成败身履而目击之今蜀困甚矣用敢以尘圣听盖蜀自开禧丁卯以来屡经大变始扰於僭伪继扰於金人近又扰於北兵自北兵入寇日甚一日而蜀之为蜀大非昔比矣丁亥之始至也重兵扼西和而西和不动以大将留屯有以为之备也游骑逼同庆而同庆不慑以郡将坚守而又有援兵为之助也麻仲败衂程信退走敌进窥七方而七方不恐以蜀帅在石门距关才五十里而人心知所恃也惟武阶失守敌至文阳境上赖官军土豪相与协力驱之而退敌虽纵横数月其所破者惟一郡耳四蜀无夫估之扰诸司无科调之急列郡输献助而弗受襄汉遣援兵而弗纳路帅欲招忠义而弗许敌来则御敌去则备蜀虽惊扰其根本犹未拨也往?再由大散径至凤集蹂践我疆土要求我财货驱虏我人民田遂转战而官军不知李寔固守而戎帅不救未几而势穷力屈凤集陷矣潘福以大将守关者也不施一矢而仓皇以溃郭正孙以路帅守城者也不画一筹而流落以死溃卒反戈北兵乘间而梁洋又陷矣凤集不守天水必无以自存汉中既陷同庆必难以自保所可重惜者沔阳有复岭重关之胜曩时金人以百万之师扼於分番送射而不得进今过之如履平地西和有因山为城之固前日敌人以方张之势困於长枪短箭而不得逞今拔之如振槁叶益昌有连云危栈之险往日巴提控以轻骑窥蜀仅至大安只轮不返今自利而阆自阆而果长驱深入若践无人之境有险不备而谓险不足守有兵不战而谓兵不足用四大将先退近郊而竟不免於溃诸大司先具舟楫而卒不免於奔穷六十郡之地徧科夫估又督步运於成都督舟运於沿流而终不免於乏食敌人有吮血割肌之惨官吏有剥肤及髄之酷吁尚忍言哉尝观祖宗视蜀如在殿角西头张咏治行优异真宗遣使谕曰得卿治蜀朕无西顾忧赵拚自蜀召还神宗谓曰闻卿匹马入蜀以一琴一龟自随为政简易亦称是耶二臣事业光明俊伟如此不特蜀赖以安朝廷亦赖以尊此无他任得其人故也迩者丁卯之变程松实当之则自米仓遁己卯之变董居谊聂子述实当之则自劒门遁辛卯之变桂如渊实当之敌未过险则浮家之巨舰先下三峡敌既过险则倍道之轻车径至合阳泛论其迹虽五十步百步不容相笑专诛其心则如渊之走计已定於半载之前矣於四蜀奚赖於朝廷奚益此无他任非其人故也今陛下肆颁宸綍易置帅垣固公论之所共庆然受任於败将之手人实难之必申严纪律使四大将守御之兵畏我而不畏敌必招集流离使十数州豪杰之士归我而不归敌此外阃事今之用蜀者当任其责必朝奏暮下而後帅司之赏罚足以使人信必言听计从而後帅司之号令足以使人服此朝廷事陛下与大臣当加之意若夫预储帅才以备异日之用则臣愿陛下以昔之得拚者为法以今之得如渊者为戒则全蜀幸甚天下亦幸甚

呜复又轮对状曰臣洪惟陛下以天纵之资进日新之德嗣膺大宝于今十年灾异洊臻事变迭作抚左则右动镇前则後起亦艰乎为力矣而上赖祖宗二百年之积累宁皇三十年之忧勤恭圣仁烈皇太后九年之保佑克自抑畏不敢荒宁用能易危为安转祸为福如欎攸肆虐彗星示象天心若震怒矣今雨阳时若则在天已有助顺之实连?大水往?又旱民生若憔悴矣今秋稼告成则在人复有熙然之理内而寇盗昔也猖獗而今也妥安外而敌人昔也凭陵而今也帖息此正否而泰剥而复之时也臣滥当轮对再获瞻望清光顾何以为陛下献虽然窃有言焉臣尝读孟子见其有曰国家闲暇及是时明其政刑虽大国必畏之矣又曰国家闲暇及是时般乐怠傲是自求祸也盖及云者当其可之谓也过是则无及矣同是闲暇也及其时而明其政刑则大国有必畏之势及其时而般乐怠傲则在已有自求之祸举措一差祸福随异可不畏哉今边境暂宁妖气暂弭而隐然犹为吾国家之大患者敌也迩者庙堂先事而虑介使触机而应于以息兵端於未动销事变於方萌由中及外咸谓吾君吾相轸念及此自今可保无虑矣而臣犹以为未也臣尝精思熟虑察往知来妄谓敌之情有不可测者二有深可虑者一昔契丹自改建国号以来连?骚动至景德初元举国来宼直抵澶渊我真宗决策亲征射杀敌将而和议始决是见吾中国之不可犯而後和也金人自得志中国之後声势气焰勃乎其不可御我高宗匹马渡江艰难立国逮分遣诸将屡以捷闻而和议始定是知吾中国之不可轻而後和也曩?敌扰川蜀突过均襄犹虎兕出柙吾未尝敢婴其前也决战唐邓围困汴京犹螳螂捕蝉吾未尝敢袭其後也无故遣一介使掉三寸舌於我曷为来哉其不可测一也景德初和契丹也?币约三十万至庆历中重兵压境复遣使求关南地我仁宗命富弼报聘虽以死力争仅塞其割地求婚之请而?币则不容不增也绍兴之和金人也以徽庙梓宫未复显仁皇太后未归吾中国屈也甚矣河南之地未割金人之师已来自是屡战屡和至海陵败盟临江师覆敌气大沮虽名称少易而?币则不能痛减也今北使之来其为说甚简且易未尝过有邀索也其为词甚卑且逊未尝妄自矜大也虽云敌使而实非真敌也虽致敌之书而且谓书不足据也国书如彼而专对如此其然岂其然乎其不可测二也?在丁亥敌尝遣两金牌议和矣一至西和州一至秦家埧制司以状闻于朝继承密委欲正其名曰通好夫有争而後有和吾与彼未尝争也不曰讲和而曰通好可谓名正言顺矣然讲和也通好也皆吾中国婉为之词而敌之意则不尔也观其金牌所载自谓为天所锡夸张殊甚总其大略蔽以一言盖欲臣妾我也欲使吾国中尽行投拜也尝闻敌之并吞诸国也不有其土地不征其税赋惟许其投拜而已其不投拜者举无噍类也既投拜矣视之若其家然倏往忽来必听其驱役不容拒也夫汉以和亲结匈奴所屈者和亲而已国朝以?币啗辽金所费者?币而已今敌之情既不可测万一移其所以用之他国者用於我我其何以待之此深可虑者一也臣之为是说也非谓敌之使不可遣也敌之使当遣而敌之和未可恃也敌之和未可恃则臣前所谓明其政刑者不可缓也且夫惟辟作威惟辟作福政刑当自上出也陛下既终礼制犹服通丧恭诣几筵必有定日固无所谓般乐矣一号令之出国体所关一政教之施风化所系亦尝少关圣虑审其当否乎陛下日御经筵讲论经史退居闲燕游戏翰墨固无所谓怠傲矣官刑所以儆有位八柄所以驭羣臣亦尝断自圣意见之施行朝廷之上四方之所视傚也今精忠体国者无几而托公营私者肩相摩也慷慨任事者无几而蹈常习故者踵相接也节俭正直有愧古诗之称嬉乐宴游至形月牍之奏是政刑不明於朝廷也监司郡守郡县之所恃以为安也今苞苴之贡不絶於中都是媚上之习未除也估籍之令屡闻於田里是剥下之风未革也寡廉鲜耻者不足怪以声名自居以循良见称者不能免也遐方偏垒不足问号为通都辅郡者不能尽无也是政刑不明於郡县也将帅军旅边鄙之所恃以为固也今粮孔艰师不宿饱设若寇至何以为守老弱相半艺不素习卒然遇敌何以为战将帅酣豢富贵多养安於平居无事之时士卒困苦饥穷每疾视於仓卒有警之日是政刑不明於边鄙也庆历中仁宗锐意求治任范仲淹富弼每进见责以太平既又开天章阁召对赐坐凡所条奏悉见施行卒之西北二边皆弭耳听命亦见吾中国有政知吾中国有人故耳陛下欲明政刑於朝廷臣请以是为法绍兴中高宗笃意民事尝谕宰执曰监司郡守若能奉职宜加擢用若不恤民奉法郡守令监司按劾监司令御史弹劾如此则上下有纪纲不至委靡大哉王言真国家之福生灵之幸也陛下欲明政刑於郡县臣请以是为法淳熙中孝宗刻意武备讲屯田以周其防申明阵法以一其号令守边则欲重其选择将则欲澄其源持身甚廉如王友直如吴挺必加旌异蠧坏军政如秦琪必加斥絶敌不敢南牧实自是基之陛下欲明政刑於边鄙臣请以是为法上而朝廷次而郡县又次而边鄙乘此闲暇之际亟为经久之谋幸外患之未萌思内治之当举有忧勤而无般乐有谨畏而无怠傲有趋事赴功之实而无玩?愒日之忧纪纲森严法度峻整行之以坚决持之以悠久虽以此平定中原混一区宇可也敌之和不和岂足为吾休戚哉往者庚寅之秋逆全跋扈朝廷畀之以高爵啗之以厚利又欲遣列卫之臣衔命而往臣於是时适当转对妄谓徇人而有自弱之势不若立我而为自强之道力陈三策上渎四聪既而全计逆萌王师顺动新塘之捷自强之明验也今敌与全虽有异势而朝廷遣使则同此一机臣为陛下谋亦同此一理千虑之愚或有一得惟陛下察焉臣不胜拳拳

鸣复又论天变可畏人事当修疏曰臣昨尝妄谓厥今要务莫急於边防相距秋风已无多日今秋风至矣验之天象太白经天流星昼陨又流星出牛宿占皆为兵甚至流血千里无非昭示其警戒之意天变见於上人事可不修於下乎而求之今日窃有大可忧者淮西所主在和其和也未足恃京西淮东所谋在战其战也未可保沿江正副所重在守其守也未必固蔡息之师忽尔歛去徐邳之寇翻然退休或谓布展实为之此和之小验也然人心难测变诈百出先之以小信安知无大不信者踵乎其後就使边将委顺而敌酋之命掩至则顺必变而为逆介使虽通而乖争之议或起则同必转而为异北向之师此不以邹伸之未回而止则南牧之事彼岂以王檝既回而息臣故谓其和未足恃者此也自汴京退走而我师之雄胆巳丧徐邳再陷而我师之畏心愈甚御失其道狙诈作敌势实使之郭贼以唐叛出数郡之兵而不能克王贼以宿叛合一路之力而不能讨大敌未动先期已困小寇弗戢後效奚观范方倚李伯渊为腹心不思养虎以遗患赵葵亦置夏全於肘腋不虞饱鹰之扬去边尘未起而锐气已馁兵刃未接而败证已具臣故谓其战未可保者此也长江之险固天所以限南北然有其人则因风纵燎足以成赤壁之胜无其人则举帆直指得以墟建业之地今沿江之重镇有二在武昌则张元简金陵则陈韡也元简志大而谋踈谈辩风生若可属大事者然往?王檝之来道过其境囊封论奏无一字得实他人不足问也元简身为阃帅居料敌制胜之地三军之胜负两国之强弱系焉使大敌在前而耳目昏塞如此岂不误事韡任重而力小茅山之捷诚若有起人意者然承累政蠧弊之余司存之积战守之具荡然一空曩者敌人犯淮方且控告庙堂抽回戍卒抽回战舰窘状毕见手足俱露万一藩篱或抉门户何恃臣故谓其守未必固者此也外之所以为和所以为战所以为守者如此而一二大臣犹袭故蹈常恬然不以为意譬如驾巨舰於洪涛之中一檝不举而听其势之自如亦无具甚矣陛下愤四方之多虞思万几之当理并建二相凡在政府者皆以序迁岂徒以示恩宠哉待之也厚则望之也深任之也隆则责之也重而旷日不闻於实政连旬徒事於虚文此何等时陛下所以擢任者何意而因循苟且虚度岁月视曩昔又甚焉设若边庭有警甲兵之问日至庙堂将见计无所出案吏奉行文书不过飞一纸密劄令用心堤备不得纵容一人一骑过界耳臣谬司言责窃观当今事势外有可忧之形内无可恃之实傥弗以告是之谓欺伏望陛下念天变之可畏思人事之当修询问两府大臣何道而可以致中外之相安何策而可以底内外之无患礼文揖逊有无可以却敌骑若犹未也盍亦速图其所甚急安坐拱默有无可以强国势若犹未也盍亦力行其所不逮陛下毋谓敌居草地距中原凡几何里其归也未必出其出也未容久若北兵一动则人心揺矣毋谓二相并命足以股肱帝室国是必由此而定治效必由此而着若此心不协则万事隳矣臣之所言者社稷之大计也愿陛下留神

贴黄臣窃惟陛下往者亲揽万机选任一相天下拭目以观惟新之化此一机也然有更化之名无更化之实故治日以少乱日以多迩者九重深思二相并建天下倾耳以听协成之政此又一机也必痛惩既往之失恪谨方来之图而後乱日以消治日以长愿陛下与二三大臣谨之重之时哉不可失此事不容再坏也伏乞睿照又臣窃见今日将帅不和而多有相图相陷之意士卒不轨而且有相扇相习之风内不自靖何以御敌朝廷不明赏罚何以御下转危为安易乱为治是在庙堂区处耳然非同志合谋未足以集事也并乞睿照

呜复又奏曰臣窃妄谓厥今天下有可虑者三有可幸者二有所当勉者一金人垂亡弃去国都百年不得已之赂一旦絶之国论壮矣然雄心不息愤气方盈边戍未撤粮运孔艰彼之残喘日苏我之事力日困万一俯首强敌求偿於我迩岁梁洋之变蕲黄之扰余毒犹在其可虑一也北人崛起异类相吞朝家不共戴天之恨若将假手焉国愤伸矣然两虎共闘下术莫施一敌未亡一敌已炽淮上借舟有难塞之请关表突骑有难遏之势万一得志中土与我为邻视景德之契丹建炎之女真亦奚以异其可虑二也山东归附趋顺舍逆祖宗版籍之旧谈笑得之国势张矣然狼心难保鹰饱则扬御得其道狙诈作使御失其道狙诈作敌万一绦笼不足以止其奋衔勒不足以戢其暴则跳梁之势乖异之谋近在肘腋其可虑三也夫是三者虽未有显然目前之变而实有隐然意外之忧制治未乱保邦未危朝廷其何恃以为重耶自昔国家理乱每关乎天意之从违我艺祖受天明命奄有寰海圣圣相继简在帝心虽厄运中遭而大业遄复陛下纂承丕绪于今五年洪水横流暴风为沴变若异矣引咎自省之实既着反灾为祥之理自彰南郊肇禋景星炳焕以此见天心仁爱陛下警之戒之又从而眷顾之易之大有曰自天佑之吉无不利此一可幸也自昔国家安危每系乎人心之向背本朝以仁立国以不嗜杀人为一天下之规德泽旁流沦肌浃髓故虽屡经大变而民心不揺南渡以来百有余?养兵之费用愈夥取民之名色愈繁势几极矣陛下肆赦之旨才下蠲逋之令继颁倾耳德音举手加额以此见人心爱戴陛下可生可杀而不可使为乱孟子曰得其民有道得其心斯得民矣此二可幸也由前三者而观其可虑如彼由後二者而观其可幸如此进言於陛下而曰如是亦足以已矣不几於谀陛下乎夫天难谌命靡常则天心未足恃民罔常怀怀于有仁则人心未可恃此在陛下尽君道而已夫所谓君道如之何其尽也贵为天子富有天下一日二日万几固不容以一端计而天下之本在国国之本在家家之本在身则断可以一理求心术念虑之微而罔敢不正则施之於事无不正矣暗室屋漏之隐而罔或不谨则见之於外无不谨矣陛下英姿天纵盛德日新其於斯道固讲明有素然圣化之成本乎常久躬行之实初无上法由格物致知充而至於治国平天下大学之道君道之本也陛下固熟知之矣然必朝思夕维而後为尽君道由正心正朝廷极而至於远近莫敢不一於正董仲舒之说君道之要也陛下固优为之矣然必终始如一而後为尽君道君道以务学为先陛下延进儒臣日侍经幄虽尧舜之稽古商宗之师古何以远过讲说讨论之余亦尝体之於身验之於心矣乎若犹未也是务学之道未尽也君道以听言为急陛下广开言路日览奏篇虽汉高帝之从谏唐太宗之导人使谏未足与比犯顔逆耳之後亦尝痛自櫽括见之施行矣乎若犹未也是听言之道未尽也业业致孝必如舜而後尽事亲之道翼翼小心必如文王而後尽事天之道思天下之溺必如禹而後尽忧民之道立贤无方必如汤而後尽用贤之道泛而言之吏称职民安业而後理内之道尽车马修器械备而後理外之道尽条章品目虽纷然不齐而端本澄源实自陛下一身始此所当勉者一也陛下而能尽是道也则天心眷於上人心应於下道德之威日强仁义之效日着有所弗为为无不成而何三事之足忧陛下而或不能尽是道也则天心久而释人情久而怠法度渐弛纪纲渐废有所弗动动辄龃龉而非特三变之可虑臣一介?贱从下国来未知朝廷事体惟以耳目见闻之陋肝胆披沥之素稽诸往古揆之方今僭为陛下陈之陛下傥加之意焉持之以有始有卒戒之以无怠无荒日新而至於又新不息而至於悠久如是而家不齐国不治天下不平四夷不宾臣未之闻也虽然欲为君尽君道欲为臣尽臣道天下至大也万几至繁也秉本执要固在人主辅赞弥缝当在大臣自古论治未有不以君臣并言者孔子曰为君难为臣不易书曰后克艰厥后臣克艰厥臣盖天下事每患乎以易心临之苟以为易难将至矣苟以为难易斯至矣如知为君之难也则无轻民事无安厥位乾乾终日尽其所以为君之道有一弗尽则此心弗遑而君德修矣如知为臣之不易也则乃心王室任重天下战战临渊尽其所以为臣之道有一弗尽则此念弗置而臣职举矣虞廷之赓歌有曰元首明哉股肱良哉庶事康哉此言君明臣良则举天下事皆得其安者也又曰元首丛脞哉股肱惰哉万事堕哉此言君失之丛脞臣失之懈惰则举天下事未有不堕废者也臣不量愚陋并诵此以为献惟陛下与二三大臣实图之天下幸甚

鸣复又上奏曰臣窃惟蜀之有关外四州犹朝廷之有四蜀也蜀据上流有四蜀而後朝廷重四州介在关表有四州而後蜀重臣蜀人也三仕劒外伏见四州有合措置者敢因对扬之顷为陛下陈之其一曰复家计寨之旧其二曰增忠勇军之额家计寨复则老幼有保聚之地而人心安忠勇军增则州郡有守御之备而人心固蜀之形势以三关为险隶于梁曰武休隶于沔曰僊人曰七方而所谓阶成岷凤者越乎三关之外今虽创天水为军而实则前日成州之一县也四州之有家计寨曩时吴玠实为之岷曰仇池凤曰秋防原阶曰杨家崖成曰董家山是四者皆有险可恃有泉可饮又为之粮以食为之屋以居无事则寓于州有事则归于寨自绍兴以来遵守不易七十余载矣曦变之後此寨因废本路帅臣惧其无以守也力请于朝而城筑之议遂起故岷有城凤有城河池亦有城岷凤之城是也河池距杀金平三十里咫尺天险而亦城之其城也又随筑随毁则徒费耳虽然此往事无以议为也臣独以为州既有城而山遂无寨则城之所容者少民之所聚者衆是一城之外皆无驻足之地耳万一有警不死於兵戈则毙於道路矣有城以御寇又有寨以保民则军民两利而人心自安官司顾何惜而不为哉蜀之守御以四大将为要僊人之外曰成曰天水沔戎司主之七方之外曰阶曰岷利副司主之武休之外曰凤集兴元戎司主之其金戎司则又各为一隅密迩商虢蔽扞梁洋者也官军之外而有土兵初以陕西弓箭手法籍兵丁为之关外曰忠勇梁洋曰义士金州曰保胜其与京西之保捷大率相类可以攻可以战以之而守尤效死弗去盖有屋庐田业以系其志有妻子骨肉以坚其心其势不尽力不止也臣往岁以犒军至西和见其人品强劲技艺骁勇问其所管仅一千四百余人此大郡也而其数止此阶成凤可知也关外之产赋轻而役重民之愿为兵也非以免赋盖以免役也夫赋轻则官之所蠲者少役重则民之所利者多傥能因其俗而行之为之以渐持之以久则边戍可减生劵可罢古者寓兵於农之意不过如此戎司有官军以扞敌州郡有兵民以扞城则声势益强而人心自固官司亦何惮而不为哉厥今强敌远去金人仅苏当外患帖息之时正内治修明之日原堡之增筑戍卒之还屯民生之劳徕安定任蜀之?者亦次第施行矣如臣所建二议势若缓而实急虽无一时可见之功而实有异日久安之势推而广之沿边之地荒废尚多若募民垦耕计口分授蠲其租赋藉以御边专意力行厥效自着凡臣所论大率为守蜀计也若夫用蜀以卷三秦用蜀以图中原则有汉高帝诸葛亮旧规在惟陛下择而行之

鸣复又上奏曰臣至愚极陋顷叨误渥滥守金城窃见金之为郡最系极边上津一带紧与商虢为邻西城汉隂距长安不数百里郡之所仰以为根本者城也而城不足恃又所赖以为藩篱者关隘也而关隘亦不足多恃盖金尝有城矣城之外又有堤焉以扞水城方而小堤顺而长各不相关涉也迩?帅臣有城筑之请朝廷下城筑之令一时任事者心乎欲速不暇审思由东而北因堤以增筑而堤之上可以阶而升由西而南饬旧以为新而新城之创修仅与堤接故城之形如舟焉如带焉首尾不相应而其中受敌最为要害故曰不足恃金之关隘守以官军杂以土豪星分棊布非不周密也然戎司所管仅八千余兵耳在寨者十之六在边者十之四递叠更戍而土豪则於近边之地役之夫以千余里之边封七十余处之关隘而仅守之以数千之兵能保其无虞乎故曰不足多恃然则如之何孟子曰天时不如地利地利不如人和此言地虽有险而所以保其险者人也军民杂处每有纷争之患若军民协一则斯有可用之势嘉定己卯敌人从间道入寇踰鹘岭破上津抵蜀口土豪全绍飞战之於前统制张信撃之於後敌未出境而两相忌嫉内自交攻绍飞不旋踵死而官军之归寨者半沈於河遂起大狱此近事也往岁之冬北兵至长安又至商洛县金人之奔迸於境上者踵相接也臣与权都统吴彦深轸前弊同为榜墨戒谕军民明夫守御之方晓以利害之实使之并力防遏互相救援从则有赏违则有罚谋议既定人心颇安使後之主兵者皆如彦也是固可与共国事也万有一不然平居冰炭之不侔则缓急胡越之相视兵自为兵民自为民其害将有不可胜言者臣尝精思熟虑窃见沔阳虽为次边最号冲要守以季捴尝假之以节制军马之名继以田克悉又畀之以制司参议之职朝廷规画意盖有在傥能推夫用之於沔者以施之於金将见臂指一身军民一体有和协辑睦之实无乖争违异之虞以守则固以战则胜其於边防利害实非小补

呜复又论执政无定见侍从多私情奏曰臣不识忌讳私窃妄谓今天下未有久安之势而士大夫皆有幸安之心此风不革危亡之祸至矣敌之侵犯吾中国已几十年丁亥之变至阶文而反三关尚无恙也蜀以东未有警也辛卯之变西下大安破利阆东践金房过襄汉事势已不能堪矣然金犹未亡敌特假道於我志在金不在我也令三边皆与我为邻无金以牵掣其肘无黄河潼关以限隔其势先之以和和未定而挑之以战一变也继之以战战不利而接之以和再变也臣谓和不足恃战未可保当以守备为急凡所论奏必切切然及之朝廷但见目前之无虞而不知意外之可虑是以虚度?月虽变故遝来而犹不之悟也今日事势非曩时比矣四蜀国之喉襟也敌若得志蚕食殆尽然後顺流而东则建瓴其势矣荆襄国之腰腹也敌若掩至以轻兵缀城垒重兵瞰江面则常蛇中断矣其於两淮也亦然此岂可以丁亥之抄掠辛卯之经过谓其倏来无足多虑也哉陛下一念通天露香精祷每论及边事必动容易色圣心焦劳可谓至矣而宰执虽虚怀而无定见侍从虽建议而多私情以无定见之规模听多私情之论议无怪乎外患日滋内势日弱而未有以大慰天下之望也且宰执以论道经邦为职者也谓宜把握天下大势使一令之出一政之施人心於焉感动士气於焉奋发今朝以为然暮忽以为不然始以为可俄复以为不可羣然聚议莫知适从卒之贤否混淆用舍倒置经国若此何以排大难建大业哉侍从以论思献纳为事者也正宜主持天下公论使一议之建一策之行朝廷恃以尊安天下闻而悦服今乘机荐引率多亲戚故旧之私随事献替每有党同伐异之意高谈正理满腹私情卒之似足以乱真邪足以夺正谋国若此何以安国家利社稷哉不特此也四郊多垒甲兵之问日至庙堂此何时也而盛驺从之集燕乐於天府者有之辍湖山之游献酬於公宇者有之彼敌之狡谋固已视吾中国衣冠为几上肉排墙之祸作矣而如彼泉流沦胥以败犹恬然不以动其心曾谓中国有人乎天若祚宋使乌珠遁迹於金平海陵覆军於采石此固万世宗社之洪福四海生灵之公愿然天意莫测人事当修非宰执定其规模侍从公其论议羣有司百执事孜孜然以忧国为志臣未见其可也今日之事急矣臣不敢援引古今藻绘章句直书其所欲言者以进且不避形迹不顾利害盖欲转移士大夫苟安之习相与扶颠持危使天下大器泰山其安而已词拙而情真惟陛下省察

鸣复又奏曰臣近者获观右丞相乔行简累陈奏劄殊切事情备敌者十有五目前所见者八关於纪纲者一切於近忧者三谓功赏须当速行谓兵屯更当增创措置米禁于以实边备团结保伍于以扞外寇明久任之制则有言重考察之法则有言以至合江淮为一或开宣幕或命督视此尤关繋之最大者使一一见之施行转弱为强易危为安特一反掌之易耳然臣撮其大要思之复有所当讲明者二焉盖举事而无其人则事未必济办事而无其财则事未必成进退人才宰相职也通制国用亦宰相事也为相者能於是焉加意则如前所论皆可次第而举不但着之空言矣不然臣犹未保其往也且修车马备器械边庭急务也任非其人则曰曩虽出征未尝失一人一骑也曩虽骤退未尝亡一矢一镞也绐言以相欺而朝廷亦莫能诘矣实关隘峙糗粮边境重事也任非其人则曰某处已遣戍矣不忧其难守也某处已馈运矣不虞其不足矣大言以相诳而朝廷亦莫可谁何矣昔之谋帅者必储才以为缓急之代今亡矣成败?之一人耳昔之御边者必择才以任牧守之?今亡矣可否决之专阃耳天下本无事也自斯人倡狂妄作经营分表而国中始不静矣天下本无变也自斯人互相疾视激起事端而境内始多故矣五大在边动辄牵掣而欲举行连章累牍之所陈能使之捷如吾意乎臣故谓举事而无其人则事未必济正虑此也国家财用养兵之费居多虑淮交之太贱也给以京楮楮印而不已亦将为淮交矣虑湖会之太轻也易以京楮楮用而无节亦将为湖会矣古人制国用必量入以为出今生之者寡食之者衆未尝制也古者无三年之蓄曰国非其国今仓廪俱竭府库悉空未尝蓄也岁岁营缮有损而无益如漕司科降数百万见之狱案只以饱官吏之溪壑他可知矣岁岁和籴多出而少收如虞一飞关出四百五十万身在囹圄竟不许有司鞫勘他可想矣奸弊日滋公私赤立而欲悉行连章累牍之所奏果能使之百废具举乎臣故谓办事而无其财则事未必成又虑此也易帅於临敌之时兵家所忌然帅才不可不储也足国於多事之日智者所难然国用不可不制也或曰人才之难从古所病试加摉索谁可属大事者嗟夫何代不生才用之则行舍之则藏惟患不求耳韩信跨下一殍夫耳因萧何而奋诸葛亮隆中一野叟耳遇先主而起张韩刘岳曷尝借之异代而自足以致中兴之业曾谓举目无人而遂听其自为骄肆乎或曰国计之办尤今所难曩尝集议孰为策之良者嗟夫生财有大道为之者疾用之者舒则财恒足矣文帝崇节俭得绦灌佐之而海内富武帝好征伐有卫霍蠧之而海内虚炎绍乾淳岂专仰之楮劵而自足以给一时之用果谓束手无策而遂听其自为颓坏乎故必摉罗人才使之足以供器使而後臂指运动无施而不宜通制国用使之足以济事功而後血气周流无往而不遂奏篇之所议者数十端而臣独以二事撮其机要臣非过为异论也数十端者有司之职二事者宰相之当务也为相而能务其所当务则执要可以御衆执简可以御繁而天下无不治矣言之狂愚惟陛下加察

历代名臣奏议卷九十九








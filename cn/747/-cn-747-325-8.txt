○洛阳郑少府与两省遗补宴韦司户南亭序

惟帝克辟，惟股肱克左右，庶绩允，有司多暇，举无违德，孰献其可？虽列侍丹陛，而罕伏青蒲，摅怀致馆。灞陵南望，曲江左转，登一级而杜如近，尽三休而天地始大。凝气向晦，苍苍寒木，式与汝歌，多酌我酒。墨客既序，亲当兽炭，膳夫交驰，娄奏鲜食。夫含德之厚，与时偕化。拂衣为放，则野人於小隐之中；束带而朝，则君子於大夫之後，何轨辙一境、是非外物哉？且骑有羁绁（一作勒），徒有次舍，可以永日，可以继夜。客非诗人之徒欤？奚其嘿也！


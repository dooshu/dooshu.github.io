金长真诗序

昔之士大夫患少文今之士大夫患少实其於诗亦然前辈服官尚治行不殚力词翰於时天下能诗二三巨公可指数近之好事者或喜词翰薄簿书人各有集韩子言为大吏者意得志满常不暇以为而今求胜於闾巷笃吟之士於是穷蒐极罗摹古笼今连为大册泛览其言若天下之大事物之繁毕萃其胸中而抽绎其心之所诚然则若多可已者故曰少实也夫文盛而大道隐诗盛而实学衰余盖心悲之诗本以存王迹而其流至是曩者壮盛与金公长真京邸论诗尔时茧雪锦帆飞涛邵村诸同舍环坐虎视气勃勃不自禁盖至于今别三十年而始相见自伤闻道迟暮未免以诗文相徵逐而犹幸与故人劳苦无恙辄握手曰良吏故难为君所至不赫赫而见思於人有令名是臻何德而然邪公笑谢不言而数召客饮嗟乎耆旧雕丧士茅靡日甚中不乏贤者兰艾齐观於是大吏之庭无文士迹公秉节金陵於官无壅滞乃从羽檄驿骚之余嘘枯拾烬间集贤士名人文酒谈讌且侧身与布衣游酒酣月出清风洒然觉王谢声华未歇亦一盛也客请出其集则谢不敏岂惩近人之多而不肯出邪君子之立言求近于道也单词不为少若其非也连轴不为多今观其去官汝宁有伤离父老之感返驾京国有流连桑梓之怀而其乐易近人好古喜宾客则出处一也其人其诗具见矣长真尝极论何大复集手订以行又出入与词人俱其前後撰着度必盈箧好余诗而不尽以示我当与客大索其箧以发其藏


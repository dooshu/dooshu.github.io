○令神策军与府县协捕寇贼诏

如闻近日京城，频有寇贼。府县所繇至少，防制实难，须假军司，共为捕察。宜令左右神策，各差人与府县计会，如有盗贼，同力追擒。仍具所差人数姓名，并所配防界，牒报京兆府。应捕获贼，并先送府县推问。如有诸军诸使勘验知情状，如实是杀人及强盗，罪迹分明，不计赃之多少，闻奏讫牒报本司，便付京兆府决杀。其馀即各牒送本司，令准百姓例之罪科决。待府司添补所繇，人力稍足，即别条流。其外县有军镇处，亦准此处分。


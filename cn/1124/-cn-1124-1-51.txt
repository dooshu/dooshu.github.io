胡永禧


【作者小传】

《春梦琐言》未有作者题署，撰人不详。作品前明崇祯时沃焦山人序称，小说作者或为内监胡永禧，但无确证。





春梦琐言


胡永禧

韩器字仲琏，会稽富春人。幼而孤，为族人养。及长，白皙秀目，姿貌姣丽，口多微辞，赋诗善书，及他歌啸琴棋百技之流，莫不晓通。时人号曰“赛安仁” [1] ，言比潘岳也。盖富春之地，吴越之名胜，山秀水丽，多出佳人。此里之女子，以姿色称者，罔不悉寄情于仲琏。然仲琏无一所勾引也。及岁二十有五，未践烟花之衢。性唯乐山水，爱花草，春林之畔，秋月之下，随意适处忘旦夕，或信宿而返，是以近境名区，无有不跋涉地。

一日，春气新霁，烟景和融，仲琏怡之，曳杖出游。信履而往，可十数里，觉山谿稍奇，青萝垂崖，涧水蓝碧，水底游鱼，瞥瞥乎可数。仲琏止杖赋诗曰：

春服初轻白日迟，正斯骚客采芳时。

独携藤杖寻谿去，遮莫 [2] 迷花失路岐。

进取途，抵青岩下，壁立数十仞。叵攀跻，傍见一洞，窥之窅窅，中有闪光一痕，犹如射的。仔细察之，洞尽所视天光也。碧水涓涓，流注于溪涧，乳孽 [3] 垂上，乱石横下。仲琏怪谓：“去郭才十里余，未知有此胜地也！”意欲寻洞外，脱履褰裳而进入。水泽石滑，将颠仆数，惟仗之凭。约数十余步，始出洞，则显敞豁达，连嶂如画。有一径似经行者，傍水绕山而行里余，蜂蝶纷纷，先后飞去，若迎尊者。进登一坂，忽闻一道香风。前瞻则山腹宽坦之所，林花红白相间，云蒸霞起。陟降三折，抵林下，松柏辛夷之类，交柯密郁，兰蕙芍药之属，凭岩罗生。二十步许而出林，见一院，树楥橘柚，绕篱而往，有屏门半开。



仲琏入立于庭，将请谒，觉清香袭人。仰见奇葩荣发，苔石潇洒，风致所想，时闻院中弹筝歌唱。其歌曰：

悲芳时兮惜春阳，开明镜兮照新妆。百花历乱随风落，鸣环曳带下华堂。和鸣禽鸟犹有匹，何事茕独守空床？歌复歌兮人不识，徒使双泪湿罗裳。

音韵清亮，若鹤鸣九皋，风度高松。仲琏不觉意荡心醉，叹赏不已。赓作歌和之曰：

蹈蓁莽兮出幽篁，涉仙源兮到洞房。闻清歌兮听鸣筝，哀窈窕兮独自伤。春兰敷绿无人采，年年花叶摧秋霜。不见萧史与弄玉 [4] ，相共吹笙骑凤凰！

时有人自窗中窥视。嗫嚅少顷，有两丫环容貌不凡，出曰：“客何来？”仲琏敛容曰：“仆亦兹乡人，姓韩名器字仲琏，逍遥山水，失路到此。顾日已倾，如容荫庑下，以待天明，则幸甚。”丫环曰：“君少待之。”乃入复出曰：“主人请君入。”仲琏曰：“主人何姓字？”曰：“一人李姐，一人棠娘。”仲琏欲再问之，女童已入。

仲琏亦从入。房栊窗户极悉华丽，壁上多古帖书画，或有如蝌斗鸟迹文，殆不可读者。一女坐于上，所谓李姐者也：岁可二十二三，面如白玉，不假粉妆，着白绫衣绿绉裳。一女坐于下，所谓棠娘者也：二十而弱，十五而强，颜如桃花，着乾红衣翠油裳。其光彩共动人，绰约如神仙。侍童十余人，咸是美而艳者，然不见一人男子。仲琏忆疑当贵戚子女，好居别墅者，恭拜谢见留之辱，不敢就座。李姐使仲琏坐曰：“君但宜宽心谈话，妾等贱人不足敬。妾姓李，名芳华。彼姓棠，名锦英。同居于此宅，个里固无一人丈夫，又地僻无或来者，喜幽境远于虎狼之害焉。今不料君乃见临，颇缺迎接，幸君莫罪。”仲琏曰：“多少厚惠。”棠娘曰：“君何业？”曰：“耕稼陶渔仆不克，吏务职事又人不举，故仆糊口于笔端，濡咽于砚池已矣。”棠娘曰：“往闻君歌，风韵清越，果是风流中之人。”李姐曰：“宾莫饥乎？速具馔。”侍儿捧案盘，饭如玉屑，羹肉蕈芳馨甘脆。次进玉壶金杯，酒香如流，甜如蜜。他肴蔌之味，器皿之美，殆世不可得见者也。二女曰：“薄酒恐不足醉君。”仲琏谢之。二女命侍者吹笛鼓筝，或歌或舞以佐欢。中有一人能讴者，唱曰：



百二重关不足固，楚人焚却咸阳城。

富春山里春长富，欲学长生宜驻情。

亦作《杨白花曲》曰：

杨子江头杨白花，春风吹送落谁家？

江流不返红颜歇，一曲哀歌起晚鸦。

曲调古雅，近于齐梁。已而献酬交错，仲琏醉，欢甚，于是意气发畅，自作《行路难》歌曰：

弈棋雌雄不可量，欲量雌雄观在傍，吏人黑白不可辨，欲辨黑白视在氓。君心好恶不可识，欲识好恶察在肠。勿言勿言言抵罪，好但为尽手中觞。

李姐曰：“妾初以为君自是翩翩佳公子，闻此曲则识堂堂好丈夫。人诚不可以容取。”即赋短韵曰：

好勇必好色，有德必有邻。

请见拔山力 [5] ，泣别虞美人。

棠娘使李姐弹筝，自歌《懊憹曲》曰：

昨日花枝带雨重，今日花枝依风轻。花枝虽同风雨异，何人解道此中情？本期金兰结俦匹，岂料无媒误终生。兹身若有同心者，瞿塘大行踏如平。兹时若有倡和者，饥虎当道不惮行。翠黛白发何所告，懊憹空作苦吟声。

歌调悲壮，音声凄惋，不觉鼻酸涕零，四座萧然无言。棠娘曰：“宾得无罢乎？宜备枕席。”侍儿即收壶觞，周屏风设七宝床、桃枝蕈、珊瑚枕、绣鸳被。床前脚炉安鼎。煎香汤。案上玉盂盛姜橘盐簏之类。金荷檠然，明炬大如臂。女童皆退。仲琏见屏上有诗曰：



云母屏风画彩云，织锦缕带结罗裙。

微身去就如相问，一点丹心倾向君。

仲琏灭烛就枕，忡忡不能瞑：二女容姿在目，言语存耳，欲忘不能。自忆平生铁肝，为二女磨磷欤，乃自励作诗曰：

洛水赋成悲宓妃 [6] ，白头吟歇惜文君 [7] 。

陈王犯礼相如薄，空有辞章势未分。

时闻隔壁低声歌艳词，听之则棠娘声。其词曰：

妾本良家子，家近金陵市。十三学女红，纴织无不通；十五撰梨园，谢病不入门；十七始见君，中情羞不言；十九期结发，君时从远伐。折柳伤流年，送雁望胡天。羡他邻舍娘，怀儿在姑傍。

仲琏呻吟反侧，眼如鱼。

比及二更，有人秉烛排户而入，即李姐与棠娘也。棠娘靠案不进，李姐直就床，推仲琏曰：“幽僻之境，知君之不堪寂寞，愿拂枕席，奉一宵之欢。”仲琏敛襟俛首曰：“仆闻之《礼》，男女岁不六旬不同居。仆虽无鲁人之见 [8] ，岂不学颜叔之嫌 [9] 哉！敢辞。”李姐举手褫被曰：“君已单阳处群阴中，虽不媾情合肌，无乃为不犯礼欤？何以五十步笑百步之为？”顾谓棠娘曰：“乐只君子，以为汝福。”棠娘低头含羞不克进。（以下删去千余字）

时有山鹃叫过屋上，声如烈竹，谿响林应。仲琏于是愕然惊觉，已失二女之所在，帐屏几床之类无一所见。身上衣服如故，在两树间，凭石而坐。仲琏恍惚如被掠夺者，乃定目四瞻：月落鸦啼，天色渐曙。仰见两树：一是素李，花如积雪；一是海红，英如升霞。祗知其芳华者李树之精，锦英者海棠之精也。心志怳怳不稳，疑吾为物魅乎？物为吾厌乎？偶有微风至，树枝垂拂，若扯若驻，仲琏怅然彷徨，题诗去。其诗曰：



梦逢仙女宿瑶台，觉处烟霞望不回。

万事人间总如此，天台那用悔归来。

《春梦琐言》是一篇文言短篇小说。卷首有署名“沃焦山人”所撰的序言一篇，作于“崇祯丁丑”年间，估计这篇作品成于嘉靖、万历年间。

这篇小说的情节很简单，写会稽富春人韩仲琏，才貌双全，惟心爱山水花草。一日春游，步入山洞，遇李姐芳华、棠娘锦云两女，侍寝交欢，尽鱼水之乐。后山鹃一声，大梦惊醒，乃凭石而坐，旁有两树：一是素李，花如积雪；二是海棠，英如升霞。才知其芳华者，李树之精；锦云者，海棠之精也。

小说开头写仲琏抵青岩下，旁有一洞，脱履褰裳而进，则显敞豁达，连嶂如画，颇有点像进“桃花源”的意味。然而，从整篇的构思与格调来看，显然是受了《游仙窟》的影响。作为一篇文言小说，其文辞简洁而艳美。如写仲琏于一日春气新霁，“曳杖出游，信履而往，可数十里，觉山溪稍奇，青萝垂崖，涧水蓝碧，水底游鱼，瞥瞥乎可数”，颇有情致。写两女情态，各有风神，既合人情，又肖其李树、海棠的不同物类：“李姐果敢进取，面以白见美；棠娘婉柔窈窕，肌以红呈艳。”（沃焦山人序）可见作者具有相当强的驾驭文字的能力。正因此，作者或许觉得《游仙窟》“笔力不称甲”，特别是在写“床席欢娱之状”时，“不过于脉张气怒、顷刻数接之数字，颇觉无余味”（同上），于是，他在这方面极尽描摹之能事，大肆铺张，因此，从整篇小说来看，其格调是不高的。但由于这篇小说的下体名状和交合态势，多用“雅”言，且以借喻出之，故与一般通俗小说中滥用的粗俗、夸张而程式化的文字略有不同。

（黄 霖）

注　释

[1].安仁：晋诗人潘岳字安仁。潘貌美，常作美男子的代称。

[2]. 遮莫：不论，不管。

[3]. 乳孽：山洞中的钟乳石。

[4]. 萧史与弄玉：汉刘向《列仙传·萧史》：“萧史者，秦穆公时人也。善吹箫，能致孔雀白鹤于庭，穆公有女，字弄玉，好之，公遂以女妻焉，日教弄玉作凤鸣。居数年，吹似凤声，凤凰来止其屋，公为作凤台，夫妇止其上，不下数年，一旦皆随凤凰飞去。”

[5]. 拔山力：项羽乌江自刎前，曾泣别虞姬歌曰：“力拔山兮气盖世。”

[6]. 洛水赋成悲宓妃：传说中宓妃为洛水女神，《文选》李善注引旧说谓陈思王曹植的《洛神赋》，系感念其嫂甄妃而作，故下说“陈王犯礼”。

[7].白头吟歇惜文君：《西京杂记》卷三：“相如（司马相如）将聘茂陵人女为妾，卓文君作《白头吟》以自绝，相如乃止。”

[8]. 鲁人之见：《诗·小雅·巷伯》毛传载：“鲁人有男子独处于室。邻之嫠妇又独处于室。夜，暴风雨至而室坏，妇人趋而托之，男子闭户而不纳。妇人自牖与之言曰：‘子何为不纳我乎？’男子曰：‘吾闻之也，男子不六十不闲居。今子幼，吾亦幼，不可以纳子！’妇人曰：‘子何不若柳下惠然？妪不逮门之女，国人不称其乱。’男子曰：‘柳下惠固可，吾固不可。吾将以吾不可，学柳下惠之可。’”

[9]. 颜叔之嫌：颜叔子，春秋时鲁人，尝独处一室，夜大雨，邻舍屋崩，有女子趋投之，叔子使执烛于手，烛尽，焚燎以继其明，不二其志。此颜叔之与上注鲁人，或谓即是一人。两故事都叙男子拒近女色。






○谢门下武相公启

某启：某一坐飞语，废锢十年。昨蒙征还，重罹不幸。诏命始下，周章失图。吞声咋舌，显白无路。岂谓乌鸟微志，恻於深仁。恤然动拯溺之怀，煦然存道旧之旨。言念觳觫，慰安苍黄。推以恕心，期於造膝。重言一发，睿听克从。回阳曜於肃杀之辰，沃天波於蹭蹬之际。俾移善地，获奉安舆。率土知孝治之源，群生识人伦之厚。感召和气，发扬皇风。岂惟匹夫，独受其赐？某即以今月十一日到州上讫。守在要荒，拘於印绶。巾诣谢，有志莫从，诚知微生，不足酬德，捐躯之外，无地寄言。效节肃屏，虔然心祷。无任恳悃屏营之至。谨勒军事衙官守左威卫慈州吉昌府别将员外置同正员常恳奉启起居，不宣。谨启。


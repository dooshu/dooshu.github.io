○戒励官寮制

门下：法之所设，本以惩非；令之必行，期於禁止：致理为要，何莫由斯？至如官典受赃，国有常法，承前虽有处分，在外多未遵奉。且不戒视成为暴，不令而罚为虐，岂含容之日久，将训导之未明欤？朕情存画一，过欲不贰，恐愚人陷罪，莫识堤防，奸吏犭旬私，自婴徽缠，永言於此，明发兴怀。今日已前，既往不咎，从今以後，有犯必绳：朕不食言，尔无荒怠。所以勤勤恳恳，豫戒凡百者，荩以罚止罚，可不慎哉！告示遐迩，令知朕意，主者施行。


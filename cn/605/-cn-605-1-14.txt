茶史序

周又新先生每啜茶，辄道白门闵文水。尝曰：“恨不令宗子见。”一日，文水至越，访又新先生，携茶具，急至予舍。余时在武陵不值，后归，甚懊丧。

戊寅余至白门。甫登岸，即往桃叶渡访文水。时日晡矣，余至文水家，文水亦他出。余坐久。余意文水一少年好事者，及至，则瞿瞿一老子，与余叙款曲，愕愕如野鹿不可接。方欲纵谈，而老子忽起曰：“余杖忘某所，去取杖。”起席竟去。余曰：“今日岂可空去？”待其返，更定矣。老子睨余曰：“客尚在耶？客尚在何为者？”余曰：“周又老尝道闵先生精饮事，愿借余沥以解渴思。”文水喜，即自起当炉，茶旋煮，速如风雨。导至一室，幽窗净几，荆溪壶及成宣窑瓷瓯十余具，皆精绝。余问老子曰：“此茶何产？”老子曰：“阆苑茶也。”余再啜之，曰：“莫绐余，是阆苑制法而味不似。”老子昵笑曰：“客知是何产？”余再啜之，曰：“何其似罗甚也？”老子吐舌曰：“奇！奇！”余问水曰：“何水？”老子曰：“惠水。”余又曰：“莫绐余，惠水至此千里，岂有水之圭角毫芒不动，生磊若是乎？”老子曰：“不复敢隐。舍间取水，必俟惠山人静夜分涸其井，淘洗数次，至黎明，涓流初满，载以大瓮，藉以文石。舟非风则勿行，水体不劳，水性不熟，故与他泉特异。”又吐舌曰：“奇奇！”言未毕，老子自去。少顷，一壶满斟余曰：“客啜此。”余曰：“香扑烈甚，味浑厚，此春茶也，向瀹者的是秋采。”老子大笑曰：“余年七十，精饮事五十余年，未尝见客之赏鉴若此之精也。五十年知己，无出客右，岂周又老谆谆向余道山阴有张宗老者，得非客乎？”余又大笑。遂相好如生平欢，饮啜无虚日。

因出余《茶史》细细论定，劂之以授好事者。使世知茶理之微如此，人毋得浪言茗战也。


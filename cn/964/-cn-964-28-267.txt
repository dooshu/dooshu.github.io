韩元吉　送子云五首

四海双兄弟，南来几别离。

未成春草梦，先动白云思。

涕泪三年隔，风尘数月期。

生涯奔走里，卜筑定何时。

韩元吉

韩元吉　送子云五首

薄宦何堪远，兄今奉板舆。

猫头供美笋，玉板荐嘉鱼。

川陆徐行李，暄寒慎起居。

会因回雁足，时一问何如。

韩元吉

韩元吉　送子云五首

楚国富山水，衡湘千里余。

人皆思太傅，我独念三闾。

贫贱真劳矣，功名果命欤。

官閒道林寺，洗眼卧看书。

韩元吉

韩元吉　送子云五首

别意能姜楚，骊驹且缓听。

百年三过一，万事醉还醒。

策马身犹健，看山眼倍青。

东风有底憾，吹柳暗长亭。

韩元吉

韩元吉　送子云五首

水阔湖南道，春深可当游。

鸟声喧绿树，花影趁行舟。

短袖那容舞，良畴不易谋。

有亲垂白发，敛板未应羞。

韩元吉


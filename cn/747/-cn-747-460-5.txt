○冬至日陪位听太和乐赋（以“文德光宅，天敬万寿”为韵）

乐自上古兮和洽是闻，日至南极兮阴阳肇分。名太和而顺气，取初阳而配君。则知天授圣而正历，圣应天而放勋。惟至也去阴就阳，惟乐也偃武修文。八佾初陈，杂鸾凤而容裔；九奏既毕，降佳气之氤氲。尔其顺元辰，体乾德，赫容卫之森肃，俨宸位之恭默。班礼乐于千品，陈贽币於万国。济济皇皇，威容孔彰。望北辰以列位，指南山而献觞。庆协符，荣观台之加丽；太阳临照，カ魏阙而增光。於是太常导干羽而前曰：八音自设，千古靡隔，所以赏诸侯之功，畅圣君泽。失其度则┎滞寝兴，适其仪则上下咸格。清净顺气而不扰，和乐自心而来宅。可以导情欲，可以涤烦剧。既而┺ね齐列，笙竽互传，偕肃肃而合雅，亦啾啾而同元。备以四夷，识四海之无外；成於九土，知九德之咸宣。崇易简岂同於濮水，务德化宁比於钧天。既损之而又损，盖斯焉而取焉。故所以移风易俗，发号施令。周天地而不流，匝寰宇而无竞，斥郑卫而不御，畅柔和而全正。群黎足蹈而手舞，百僚仪肃而心敬。则知一人作则，万邦维宪。来远人以干舞，播声颂而吹万。则郑之细，晋之思，不可以劝；汤之放，武之伐，而犹有怨。岂比我照一仪，形九有，舒太和之至德，居盛阳之元首。咸有典而有则，固可大而可久。明明我后，於斯万寿。


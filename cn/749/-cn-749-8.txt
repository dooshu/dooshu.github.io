丁谓


谓字公言，初字谓之，长洲（今苏州）人。生于乾德四年（966）。淳化三年（992）进士。天禧中，拜平章事，封晋国公。后贬崖州司户，致仕，居光州。景祐四年（1037）卒，年七十二。有丁晋公集四卷，不传。

凤栖梧

十二层楼春色早。三殿笙歌，九陌风光好。堤柳岸花连复道。玉梯相对开蓬岛。

莺啭乔林鱼在藻。太液微波，绿鬥王孙草。南阙万人瞻羽葆。后天祝圣天难老。

又

朱阙玉城通阆苑。月桂星榆，春色无深浅。萧瑟篌笙仙客宴。蟠桃花满蓬莱殿。

九色明霞裁羽扇。云雾为车，鸾鹤骖雕辇。路指瑶池归去晚。壶中日月如天远。








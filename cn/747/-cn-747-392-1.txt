○唐故尚书库部郎中荥阳郑公墓志铭

永泰元年六月四日，尚书库部郎中郑公卒，春秋四十有九。知旧茹痛，行路嗟悼，谓公口无择言，身无择行，得《乾》之贞固、《损》之元吉、《坎》之常德，《明夷》之正志，宜荷福履，俾如山阜，而秩止於三百石，年不及知天命，明神岂予欺乎？嗣子正，藐然始孩，孤穷何怙，八月四日，葬於先茔。宗人家老，於是乎以果行实录贲於丰石，礼也。公讳宠，字若惊，荥阳开封人也。其先建国命氏，有《郑世家》言之矣。大王父某，沣州司马，赠卫州刺史。卫州生襄阳令某，襄阳生临汾令某，临汾生郎中，纯懿休祉之所丛也。贞亮忠厚，仁让孝敬，融明而温，性与道并。二十举明经高第，解褐邺尉。太尉房公之由邺郡而为右扶风也，表公茂才，擢虢县令。虢土狭而人窳，公用教化渍之，谓任力不及任人，听讼不及使无讼，故以直宏道，以信齐政，以礼肃堕，以让息竞。莅止一岁，虢人耻格。至德二年拜监察御史，徙太原户曹，领平遥令，真拜太谷。其在晋如在虢也，诏书劳之，锡以命服，迁华原令，拜尚书工部员外郎。而唐人晋人，犹歌咏盛德，愿得公常居其邦，莫有由也。太原守上其状，诏迁太原少尹。未行，转库部郎中。凡历十官，宰四县，一持斧而再起草。其政先道德而後刑法，内精辨而外若讷。戮力事上，吐诚率下，罔曲物而直已，罔弗百姓以干名声。惟畏清之知，善之彰。饮其教者，忻然乐康，而不知其惠之所由生也。与公游者，靡亲靡疏，悉饱醇德，而莫见其天机之弛张也。其学而知者，惟济南之《书》、淹中之《礼》、田何之《易》、胡毋之《春秋》。酌其微言，以治其身，身之治移於闺门，闺门之治移於官，官之治可移於国。而寿不可逾於域，故位量未半，良史无述焉。自古有死，彭殇同途，独有其身殁而其名存乎？故老之口，此之谓不朽，不可以不识。其词曰：

刚德干时，道家所忌。抑抑郑公，直温柔毅。众人缺缺，郑公见朴。众人昭昭，郑公若浊。布政四邑，四邑和乐。雷震风偃，物亦允若。御史执法，郎官草奏。郑公莅止，德音是茂。於以经术，润色王度。宗族叙，乡党归仁。孝谨之风，万石之门。兄也弟也，天天申申。善则无报，天地不仁。抑抑郑公，执德之中。生不近其名，殁不ㄨ其声，吁嗟乎郑公！


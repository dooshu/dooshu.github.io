○令写元元皇帝真容分送诸道并推恩诏

大道混成，乃先於天地。圣人至教，用明其宗极，故能发挥妙品，宏济生灵，使秉志者悟往，迷方者知复。以此救物，故无弃人，其孰当之？莫若我烈祖元元皇帝矣。朕纂承宝业，重阐元猷。自临御以来，罔不夙夜，每涤虑凝想，斋心服形，礼谒於尊容，未明而毕事，将三十载矣。盖为天下苍生，以祈多福，不谓微诚上达，睿祖垂鉴，顷因假寐，忽梦真容，既觉之后，昭焉以观，瞻奉逾时，殊相自然，与梦相协，诚谓密降仙府，永镇人寰。告我以无疆之休，德音在听；表我以非常之庆，灵贶有期。乃昊穹幽赞，宗社储休，岂朕虚薄，能致兹事。若使寝之，乃乖祗敬，宜令所司，即写真容，分送诸道采访使。令当道州转送开元观安置。所在道士女冠等，皆具威仪法事迎候，像到，七日夜设斋行道。仍各赐钱，用充斋庆之费。自今已后，常令讲习《道德经》，以畅微旨。所置道学，须倍加敦劝，使有成益。是知真理深远，宏之在人，不有激扬，何由励俗？诸色人等，有能明《道德经》及《庄》、《列》、《文子》者，委所由长官访择，具以名闻，朕当亲试，别加甄奖。

至如道有三宝，慈居一焉，钦若至言，爰兹宥过。天下见禁囚徒，其十恶罪者，及造伪头首，并谋杀故杀袄讹宵人等，特宜免死配岭南。官人犯赃，据情状轻重事贬降，馀一切免。且夫爱人之义，长之育之，务存清净，合於简易。至如州县造籍之年，因团定户，皆据资产，以为升降。其有小葺园庐，粗致储蓄，多相纠訏，便被加等。朕情为敦本，义在劝农，欲使野绝游人，国无旷土，安可得也。自今岁已后，且三五年间，未须定户。其中或有家资破散，检覆非虚，不可循旧差科，须量事与降。今者真容应见，古所未闻。福虽始于邦家，庆宜均于士庶。其亲王公主郡县主及内外文武官等，并量赐钱。至休假之辰，宜以素餐，用伸庆乐。诸道节度使及将士等，亦宜准此。其两京及诸州父老，亦量赐钱，同此欢宴。其钱以当处官物充。伊尔公卿，逮乎黎献，宜勉崇元化，共复淳源。宣布遐迩，明知朕意。


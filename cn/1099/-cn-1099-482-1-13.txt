○與登萊道陶副史 【 海道運粮】

頃陳中素直指附寄門下一稟、言收粮陰同知畏經畧如刀鋸鼎鑊、勒令山東運官將船盡赴三岔河交缶?阝、當速為變置、不可以一朝留、又言此河逼近虜穴、即前日遣人斫斷浮橋、殺官役三百餘人之處、粮至搶掠殺傷、固自難保、且由葢套至河三百里一路淺碍、向無船行、無人識路、飄磕之患、又不可測云云、何信之輕而言之易也、奴遣人斷浮橋、殺官役三百餘人、是何年日、出何塘報、自葢套至娘娘廟由海汊中行。自廟人河寬五六里。深不可測。何處淺碍飄磕。何曾船行無路。此近日陳張兩同知親勘甚的。圖說甚明。而運官為是言以欺門下者過也。當時朝廷宜發數十萬于登萊召買本色絡繹渡海亦非難事何持陸運之議久而不决至既行海運而尚多疑慮也不然何船自天津中道樂亭北岸來者皆由套至河不淺碍飄磕而東船獨淺碍飄磕粮從芝麻灣及海口來者皆逼近虜穴不搶掠殺傷而東人獨搶掠殺傷况據陳張兩同知面稟六月初一日自套發船、初二日即抵三岔河岸、今其言曰、發去多船五六十日、不見一隻迴還不更說夢之甚耶、葢套至遼陽二百七十里。三岔河至遼陽一百五十里。船運大者七百石。小者三百石。車載兩牛者七石。獨牛者三石五斗。難易遲速。不待較量。前者餉部會同督撫　題陞譯監正為通判、于三岔河專管收缶?阝。豈明知搶掠殺傷之不保。淺碍飄磕之難測。而故欲置此。以為東人苦。誠念車載道遠而取捷于此。以稍分其難也。頃瀋陽乏食二日、不佞中夜痛哭、亟檄運船分移三河交缶?阝、以圖捷速、後餉部移書言粮以過海為難、多運一迥為幸、若槩缶?阝三河、便少海運一迥。不如以大船載七百石者缶?阝套。載三百石者缶?阝河。庶幾兩便、而不佞即欣從之、未肯過執、若輕信捏詞、遂欲變置一官、而併以為三河收缶?阝諱。非所願聞也。去年門下曾爭葢套矣。今日之三河前日之葢套也。門下雖未履其地。但虛心以觀天津樂亭海口芝麻灣各處之如何。而自可以折東人之妄。不待其辭之畢矣。

皇明經世文編卷四百八十二終








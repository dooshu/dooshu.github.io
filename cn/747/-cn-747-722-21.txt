○性犹湍水赋（以“性之为善，犹水趋下”为韵）

人立性兮，诚明为本。水激湍兮，动直惟柔。将以游心於澹，故其从善如流。天理斯在，坎德可求。谓置怀而必将流恶，同赴势而咸得处休。至人之情，惟当浩浩；君子之道，所以犹犹。原夫性本皆善，诱成迁化。湍有常行，决而上下。得其道则致和平，汨其流遂成奸诈。故圣人行当顺动，义不诡随。欲滔滔而处下逾洁，将淼淼而致远不疲。顺意周流，诚随波而迁染；由衷激发，庶合道以云为。托以洗心，从之洁己，尊派别脉分之要道，守涤瑕荡秽之至理。符老君之立教，心乃善泉；同太史之奏言，德方在水。势虽相近，意当一揆。法润下流谦之迹，莫非有为为之；爱漂沙宕石之功，是皆景行行止。心源洞达，德泽潜敷。在审思其决泄，岂求润於沾濡。远近相沿，宛见为仁由己；始终共济，足见循道而趋。不然，则丧其真，失其正。动必旁午，志皆纷竞。安能使通达为无滞之姿，禀受成善利之性。德如毛而转润，行有叶而逾滋。心镜之前，若光明而上下察也；情田之内，同澹泊而左右流之。懿其义戒中人，事标前典；是明各有原本，不可迁移。岂徒虚阅波澜，以方清浅。若然者信乎孟子之言，所谓惩恶而劝善。


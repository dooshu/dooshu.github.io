○議處邊方有司以固疆圉疏 【 邊方有司】

臣惟薊遼山陝沿邊有司、漢太守帶將軍是也雖是牧民之官寔有疆場之責。虜騎蹂踐。既難支持、百姓凋殘。又難綏撫。即以有才力者為之。猶懼不堪。即優厚而作興之。猶恐不振。乃官其地者非雜流則遷謫。非遷謫則多才力不堪之人。謂以劣處之也。彼其用之腹裏。尚然罔效又何有于邊方。待之既薄。志意隳沮。又何望于展布。是以善政無聞。而郡邑之狼狽為甚。皆是用人不當所致。此弊至今猶然葢徒以地苦其人而曾不顧人之苦其地也葢徤以邊方為遠地而曾不思遠地安然後內地得以安也。及今若不亟處。恐日復一日。狼狽愈極。而不可收拾。所關非細、臣惟　國家用人。不當為官擇地。只當為地擇官。今邊方既係要緊之地。又皆狼狽。則尤宜以賢者處之合無今後各邊有司。必擇年力精強。才氣超邁者除補。或查治有成績。兼通武事者調用而又議其賞罰。有能保惠困窮。俾皆樂業者。以三年為率。比內地之官。加等陞遷。有能捍患禦敵。特著奇績者以軍功論不次擢用。如其才畧恢弘。可當大任。即由此為兵備為廵撫為總督。無不可者。必須通資格使雜流發憤惟以治効為準不必論其出身資格乃若用之不效。無益地方者降三級別用。若乃觀望推委以致誤事者。輕則罷黜重則軍法治罪。夫既開功名之路。以歆之於前。則不肯不盡其心。又有嚴罰以繩之於後。則不敢不盡其力。庶乎修職者多而邊方有賴也。然臣又思功名之路既開。則又有本是腹裏。而借邊方省分之名。以圖倖進者。亦不可不預為一定之說。臣等查得薊遼則昌平順義密雲懷柔薊州玉田豐順遵化平谷遷安撫寧昌黎樂亭延慶永寧保安自在安樂等州縣山西則河曲臨縣忻州崞縣代州五臺繁峙定襄永寧寧鄉岢嵐嵐縣興縣靜樂保德大同懷仁渾源應州山陰朔州馬邑蔚州廣靈廣昌靈丘等州縣、陝西則固原靜寧隆德安定會寧蘭州環縣安塞安定保安清澗綏德米脂葭州吳堡神木府谷等州縣、此六十一處。乃是邊方。前項事宜惟當行之於此。其他雖是薊遼山陝所屬。不得槩以邊稱。徒資幸路。其各府佐貳在邊任事者賞罰亦同前議則事體有定。不復可有假借者矣。臣因見得沿邊郡邑敝壞。必當為處。日夜念此至熟。故敢特效其遇。伏望　聖明裁斷施行。


○林表吴岫微赋

楚江之阴，岩壑重深。参差远岫，掩映遥林。带残霞之隐隐，含暮景之沈沈。耸孤峰之万仞，擢乔木於千寻。仰之弥高，倚青冥而直上；瞻之弥远，凝黛色而旁临。窗微明而可见，云出没而无心。微雨新晴，阳乌乍晓。芊芊芳树，历历飞鸟。森罗广泽之间，半出重林之表。天高地远，混烟霭而虽微；虎踞龙盘，等衡巫而不小。形标回汉，势混全吴。众鸟所托，群仙所趋。林隔岫而相映，岫依林以相扶。幽兰所生，知其芳矣；仁者所乐，不亦悦乎？春思感於春林，远情驰於远岫。心悠悠以遐想，色遥遥而层构。度材任土，挺翘楚而敷荣；蕴玉藏珍，分而增秀。信乾坤之覆载，承雨露之繁茂。当峻极於长空，岂蔽亏於侧陋。兰青青兮雨霏霏，望乡路兮吴山微。折芳怀远兮送将归，桂枝片玉兮生光辉。

张元度

元度为凤翔陇右节度使张镒判官。营将李楚琳作乱，死其难。


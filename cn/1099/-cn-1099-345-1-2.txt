○險書 【 設險】

臬史氏曰、按江南延袤割屬、歷代不類、不可詳道、今制所分隸、大都境內南北一千九百里、東西一千二百里、中南昌、北負大江依湖、東北為饒州、盡浮梁、東下廣信窮玉山最向、南安阻嶺、稍轉而西、袁州際萍鄉、西北則九江界瑞昌、此其五大門戶也。國家初定天下、更置衛所藩屏之、凡自西而南皆設衛如袁如九江如贑。而東皆設所如信如饒。豈非以楚有洞庭長沙郴衡之險。為江上流。盜所根盤。而東則浙與□皆平安號無事者。可稍簡易為防哉。余志實書、記歷朝兵事、其所緣出入之路、與備禦之地、皆非經常耳目所及、然則冶天下國家強幹弱枝、居中制外者、乃其大端、而於守險制備、雖未可盡憶度周列、至其剪截萌芽、留意於必攻之途者、亦不得而獨缺也、邾城不可守。則陶侃棄之以自全。汾北所必爭。則韋孝寬重之而欲備。彼皆素習知其地之險易利害。可以守禦。及或出奇。且量其敵之將與勢而度之。而虜巳在目中矣。故地有險而將愚者則棄地有易而敵邇者必守我利者勝。彼利者敗。互持者勝負十五。此地之道也。今江西無桴鼓之警其民安土樂業。四境一家。萬姓一人。無所事險。又安用藩籬守禦以為隄防哉然地形不同。而用險有二。不過用之以為勝。據之以為亂而巳。四隣相接事防侵軼。彼度我險則用力百倍此用之以為勝者如狄青之疾度崑崙是也。方以赤子。忽若龍蛇。依傍巖箐。以作不靖。此據之以為亂者若武陵蠻之依九溪以叛是也。斯二者之在天下。其勢常相勝。語曰、尺箠當猛虎。奮呼而操擊。衣甲據兵而寢。童子彎弓射之矣意外倉皇、周慮者所不遺要在先而制之爾、鄱湖固大澤。壓四郡之境春夏水溢渺茫萬頃則波濤蕩潏不可凑泊秋高水落。塍埂微露。則又千條萬港。舟一入其中。鬼伏神藏不可周詰。而奸民聚居。則行賈風舶不得安致。甚或剽劫大姓。不逞無忌捕急則入匿其中。國家廵司之建。一省百一十三所。而沿湖者一十有四。葢謹之也。他諸嶺北邇廣。建信接閩。皆萬山盤施。官府捕隸足跡之所不能至。民窮或負釁逃入其中。教之博噬出入。事連數省則彼此相持。莫之誰何。彼方恃其窟穴。而有司又以逋負急征之。無罪虐易生其憤心。聚而得志。其為隱憂。豈可一二數哉。其勢非有以剪截之。究詰之則且聚而不散。此非不見形影露端倪也。而言無害者冀苟安枕爾。故江西大勢凡四隣有警皆所可畏而湖口尤為咽喉境內有警皆所當慮而贑州尤為樞機葢大江之舟。入自湖口。則乘風南指。不啻驚四郡也。倏忽上下。一省皆震贑州據上流。方舟而北。猶之建瓴也。而數郡皆糜爛矣正德初年、廵按御史臧公鳳上言四事、一謂假兼制以安地方、南贑二府。接連三省。流賊出沒。東西北方。不相統攝。文移約會。動淹旬月以致賊多散逸。事難就緒。今命都御史兼制四省。接境府州、隨宜調度、則盜可息、奏可施行、而其後御史楊公必進亦上疏略曰、南京根本重地。淮揚諸衛。悉屯重兵。所以備淮海也。荊蜀江漢會于九江。而贑吉撫饒匯於鄱陽湖口。國家於九江開府置衛。九江置兵備是馬鈞陽建議以障蔽江南者又制兵備以專守之。而湖口曾無一卒之戍。非全策也請於湖口增設一軍而以九江鈔關餘積各置戰船百艘俾相為應援。以南康黃州二府隸九江兵備守備。而廵江御史。得以往來廵歷。則荊蜀諸盜不敢窺九江。贑瑞諸盜不敢窺湖口。今南京江口、雖有水操、不過文具乞命操江都御史、將水操事宜詳議舉行其安慶九江蕪湖三處、各以時演習水操、則?道可無憂矣、江西閩廣之盜。泛鄱湖而登陸。則池之建德徽之祁門。晝夜兼程。五日可至金陵。宜撥新安衛一所屯祁門。池州衛一所屯建德。復於要害隘險。守以弓兵。謹以烽堠。則陸道可無憂矣。下兵部覆令南京內外守備官、及撫按官會議以聞、事竟不施行、二公慮誠深。其於金陵之勢。猶有關涉而楊議竟不見實事。豈非所謂冀苟安枕者哉。難者曰、百里之邑、雖狹而必有邊。一圍之山。雖卑而必有趾邊與趾即險也子為險書。其於平承無庸且置也。即擇而後守。則變不可預圖。若必皆守。是安得兵悉給也。且如往事贑石灘虔州之峻阻也。李遷事終於敗亡。生米渡南昌之坦途也。岳武穆藉以破賊。十四地之形。孫武子之所不能窮。而穰苴白起之所不能備也。子悉圖之其將盡乎。不圖則書無所庸之。而子奚以籌耶。嗟乎是非予心也。余為險書。亦以告有司與吏於茲土者而巳。非以謂將也。自兵法而言之。擇險而出奇者名將有所不足因險而預備者庸令可使有餘自治法而言之。克盜於巳形者廵撫有所不足散盜於未聚者簿尉可使有餘自昔先王之定國也。彼亦豈必盡求為捍敵哉。而公劉之始至邠也。必相其陰陽。觀其流泉。而文公之徒楚丘也。必協之中星。而陟之景山。彼所以為眷眷不憚煩者。葢擇地以居民。處于陰陽風雨之會。以協其性。而寒煖燥濕。必避其郵。故燕趙之慷慨。非獨輕生也。齊人之詭詐。非獨不情也。淮南多癭。長沙重睢。彼非獨不理身也。食其土之毛。又因而習焉。少長相承。則以為固然。斯所以為俗也。而成則不可復制矣。民誠重遷懷土。然去兒齒者漸則不驚、此其利害、與介冑而取勝者、相萬萬也、故良有司者視其始居。察其磽肥夷曠不使其處峻阻也。即峻阻矣。既居而安土。稍披以成俗、則以計散之。不使之保聚也。鄰有跳梁而吾民適肘腋其間。則明其保伍不使其合而又防其鬪也。地險而遠聲、治呌呼之所不達。則時聯而集之。警以象魏。而夷其所憑依。不使其自遂也。即不幸習成而事遲。機萌而牙捩。則潛謀密計。解約判仇。沉沉冥冥。不弛不驚。不使其驟發也如此而又能時征輸。寬剝擊。與之休息。教其子弟。而植其田疇。結洽膠固。蕃庶蒸變。則彼亦各愛其妻子室廬。以求老死者。人情之所同。雖有高城深池不敵人和。而况深林大澤。亦庇以生。彼安肯舍其所甚利而求必死於安全之日哉。此余所以告有司。與吏於茲土者也。


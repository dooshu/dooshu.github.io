22　唐六典開元禮未明詔行　曾鞏論六典之善　諸家論唐六典開元禮


唐六典、開元禮宣示中外，未有明詔施行，見吕温集。南豐乞賜唐六典狀謂：「六典本原設官因革之詳，上及唐、虞，以至開元，其文不煩，其實甚備，可謂善於述作者。」

【元圻案】唐吕温代鄭相公請删定施行六典開元禮狀云：「玄宗集儒賢於别殿，考古訓於秘文。以論材審官之法，作六典三十卷；以道德齊禮之方，作開元禮一百五十卷。亘百代以旁通，立一王之定制。草奏三復，秪令宣示中外；星周六紀〔一〕，未有明詔施行。」〇程泰之攷古編九：「韋述集賢紀注：『開元詔修六典，至今在院，亦不曾行用。』據述此言，即六典書成而不以頒用也。然白樂天詩『陽城不進矮奴』曰：『城云臣案六典書，任土貢有不貢無。道州水土所生者，止有矮民無矮奴。吾君感悟璽書下，歲貢矮奴宜悉罷。』是陽城嘗援六典爲奏，得免貢矮奴，豈是成而不用耶？桑維翰傳：『晉天福五年，詔廢翰林學士。』按六典，歸其職於中書舍人，而端明殿與樞密學士皆廢。則六典之書，五代猶遵用之，不知韋述何以言不用也。」〇晁公武曰：「六典，蓋唐極治之書也。或以此書雖成於開元間而不行於一時，不學之言也。」〇明王氏鏊重刻六典序曰：「唐以中書、門下、尚書三省參領天下之務，今六部雖分，顧猶尚書省之舊，而内閣則隱然中書，通政、給事則門下之遺也；其餘寺監府院以分衆職，品職勳階以敘群材，尚多唐舊，且非獨唐也。唐、虞而下，損益沿革咸具焉。昔宋祁論唐制精密簡要，曾鞏謂六典得建官制理之方，文不繁而實備。蓋開元中張九齡輩爲之，其書何可以不傳！」〇唐書禮樂志論曰：「張説以謂唐貞觀、顯慶禮，儀注前後不同，宜加折衷，以爲唐禮。乃詔集賢學士徐堅、李鋭、施敬本撰述，歷年未就而鋭卒，蕭嵩代鋭爲學士，奏起居舍人王仲丘撰定，爲一百五十卷，是爲大唐開元禮。由是，唐之五禮之文始備，而後世用之，雖小有損益，不能過也。」〇唐李涪刊誤卷上：「開元禮：春秋二仲月，司徒、司空巡陵，春則掃除枯朽，秋則芟薙蘩蕪。掃除者，當發生之時，欲使盛茂也；芟薙者，當秋殺之時，除去擁蔽，且慮火災也。以三公之任隆位高，度力展儀，以己率衆，令巡陵公卿皆持小斧，即其義也。近代選任稍輕，不達舊禮，將及陵關，則取縣吏持斧擊樹三發，謂之告神。其爲不經，又何甚也。」據此，則開元禮當時實已施行，後遂浸廢耳。

〔一〕「六紀」，原作「三紀」，據四庫本吕衡州集卷五代鄭相公請删定施行六典開元禮狀改。






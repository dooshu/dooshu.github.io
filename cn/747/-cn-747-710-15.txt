○圯上图赞

夫天所以清者，其气理也，故能四时变化，万物粲然，倦则阴阳为灾，光景不耀，而况於人乎？人亦肖圆方之形，禀清浊之气，存神索智，极物穷情，则倚伏之先见，其如视矣。子房潜心於神而达之，见其图状，如得其奥，则有女子之粹美，婴儿之专和。粹所以含至精，专所以研至赜。散万金之资，柔毅也；狙万乘之仇，仁勇也；学礼仓君，履方也；变名圯上，避世也。若乃五日为期，三往增敬，则尾生之信违道矣；退不离国，心不忘君，则鸱夷之遁非忠矣。合时变以蝉蜕，望仙路以鸿冥，优游於绮皓之门，仿佛乎赤松之际，岂不善始终哉？黄石者，其天地之蕴，神明之玺欤？不然，则无以觉悟子房，辅翼天汉。嗟乎！丧乱既定，韬匮而葆祠之，生也奉符，殁而同穴，有以见子房之神交不渝矣。


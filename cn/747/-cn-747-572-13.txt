○代裴中丞上裴相贺破东平状

右，伏以逆贼李师道克就枭擒，已具中书门下状贺讫。某忝居末属，特受深恩，踊跃不宁，辄复披露。窃以自古中兴之主，必有命代之臣，一德同功，以叶休运。故申、甫、方、召，成宣王复古之勋；吴、邓、寇、耿，致光武配天之业。此皆上下齐志，中外悉心。虽成功则多，而陈力甚易。岂若阁下挺拔英气，迈越常流，独契圣谟，以昌鸿业。庙略初定，异议纷然，诋讪盈朝，妻斐成市。阁下秉心不惑，定命弥坚。讨淮右之凶，则下车而授首；服恒阳之虏，则驰使而革心。况师道恶稔祸盈，鬼怨神怒，恣行悖慢，敢肆斯诬。天兵四临，所至皆捷。次又舍其将校，许以归还，罪止一夫，恩加百姓，豺狼感化，枭獍怀仁。自致诛夷，以成开泰，万方有庆，四海无虞。遂令率土之人，尽识太平之理。盛德大业，振古莫俦。然则市政明堂，勒功东岳，光垂后祀，辉映前王。神化永属于圣君，崇勋实归于宗衮。庆贺之至，倍万恒情。


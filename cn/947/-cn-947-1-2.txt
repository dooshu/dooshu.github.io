○大篆

案大篆者，周宣王太史史籀所作也，或云柱下史始变古文，或同或异，谓之为“篆”。篆者，传也，传其物理，施之无穷。甄酆定六书，三曰“篆书”；八体书法，一曰“大篆”。又《汉书·艺文志》云：“史籀十五篇。”并此也。以史官制之，用以教授，谓之史书，凡九千字。秦赵高善篆，教始皇少子胡亥书。又汉元帝、王遵、严延年并工史书是也。秦焚书，惟《易》与史篇得全。《吕氏春秋》云：“苍颉造大篆。”非也。若苍颉造大篆，则置古文何地？所谓籀、篆，盖其子孙是也。(蔡邕《大篆赞》云：“体有大篆，巧妙入神。或象龟文，或比龙鳞。纡体放尾，长翅短身。延颈负翼，状似凌云。”)史籀，即大篆之祖也。

赞曰：“古文玄胤，太史神书。千类万象，或龙或鱼。何词不录，何物不储。怿思通理，从心所如。如彼江海，大波洪涛。如彼音乐，干戚羽旄。”


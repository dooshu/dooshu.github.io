115　西戎地寒故以板爲屋


秦詩「在其板屋」，西戎地寒，故以板爲屋。張宣公南嶽唱酬序云：「方廣寺皆板屋，問老宿，云：『用瓦輒爲冰雪凍裂。』自此如高臺、上封皆然。」【原注】漢地理志：「天水、隴西，民以板爲屋。」以南嶽觀之，非獨西陲也。

【閻按】高臺、上封皆寺名，并見朱子詩。

【又案】南史隱逸傳：「南嶽鄧先生郁，隱居衡山極峻之嶺，立小板屋兩間。」是南嶽上之有板屋舊矣。

【元圻案】地理志云：「天水、隴西，山多林木，民以板爲屋。」故秦詩「在其板屋」，小戎正義引之，蓋從其義。〇朱子方廣板屋詩曰：「秀木千章倒，層甍萬瓦差。悄無人似玉，空詠小戎詩。」亦取山多林木之意。又有自方廣過高臺次敬夫韻、至上封用擇之韻、贈上封諸老詩。






○法华寺西亭夜饮赋诗序

予既谪永州，以法华浮图之西临陂池丘陵，大江连山，其高可以上，其远可以望，遂伐木为亭，以临风雨，观物初。而游乎颢气之始。间岁，元克己由柱下史亦谪焉而来。无几何，以文从予者多萃焉。是夜，会兹亭者凡八人。既醉，克己欲志是会，以贻于后，咸命为诗，而授予序。昔赵孟至于郑，赋七子以观郑志，克己其慕赵者欤？卜子夏为《诗序》，使后世知风雅之道，予其慕卜者欤？诚使斯文也而传于世，庶乎其近于古矣。








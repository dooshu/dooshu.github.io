○第五道

问：朕以紫极暇景，青史散怀，眇寻开辟之源，遐览帝王之道。或记载遥邈，无其处而有其名；或坟籍丧亡，有其号而无其事。将求故实，以伫多闻。至如化被柱州，创基刑马，两代之事谁远？五德之运何承？石楼之都，见匪均霜之地；穷桑之壤，元非测景之区。时将域彼偏方，惟一隅而独王；轻兹中土，弃九洛而不营。大夏之时，化臻禁甲；隆周之日，道致韬戈。而七十一征，翻在风皇之运；五十二战，更属云官之期。斯则偃伯之人，无闻於太古；推锋之弊，反息於中叶。浇淳之道，名实何乖？欲令历选前圣，远稽上德，采文质之令猷，求损益之折衷，何君可以为师范？何代可以取规绳？迟尔昌言，以沃虚想。

对：臣闻一剖为三，始鸿於太易；九变於七，渐茫昧於无为。既分清浊之仪，列君臣之位。则有天皇首出，瞰柱州而宅土；地皇革命，俯刑马以开都。年匪异於万八千，号稍殊於七十二。既云木德，亦曰火行，开於天地之初，录自帝皇之纪。至若石楼远界，穷桑延壤，非万邦之土中，为二代之天邑。斯时犹っ饮，道上鹑居，谁知风雨之均，能建皇王之宅？亦分长於九域，岂独王於偏方？观象垂衣，化穆羲、轩之代；翦商伐扈，人浇周、夏之年。而皇德方隆，未弭战争之患；王道才著，复存韬偃之日。是则怀柔伐叛，取乱侮亡，虽锺犬道之行，终伫胜残之战：是政劣於太古，非事优於中代。陛下选芳列辟，垂范千年，王化既平，能事斯毕。亦何必损益今辰之政，师谟往圣之规？抚和琴而促柱，御夷途而止辙，因循勿失，臣谓其宜。谨对。

司马

，洛州温人，神龙中官黄门侍郎，卒。


○江州录事参军厅壁记

录事参军之於郡县，纪纲也，车辖也。纲弛则目疏，辖抗则载输，政之成败，亦繇是也。自汉魏以还，历江左，郡有督邮主簿；国朝省掾主簿，复为录事参军。其於勾稽失，纠愆谬，省抄目，守符印，一州之能否，六曹之荣悴，必系乎其人也。其人强，其务举，其人困，其务削，循名考实，岂容易哉！况浔阳古郡也，地方千里，江涵九派，缗钱粟帛，动盈万数，加以四方士庶，旦夕环至，驾车乘舟，叠毂联墙，威猛则腾口以飞讪，阿懦则腹非而生诮，重轻之得，尤难其人。陇西李尹少昌，切玉弗刂锺之利也，恪勤强毅，当官而行。其於公家也，不掩善以蔽才，不隐过而贷非，不苛细以作烦，不阔略而破方，刚柔疏致，雅得其度。繇是官府有程准，案牍无留闲，游我宇下，清风凛然。是时郡守李公，以巨鹿超异之政，来领此郡，内用六条，外理百姓，使人人门户兴行孝睦，井赋均一，然後从容郡ト，时与羽衣缝掖讲黄老言，其馀枝叶节目，委於有司而不领。故李君得以息心奉法，上事牧守，下督寮吏，畅於中，发於外，人无间言也。夫士无贵贱，尊有道也，位无大小，观有政也。苟素飧碌碌，俾躬处厚禄，虽多亦奚以为？是宜书录事之美於壁间，耸善而儆不肖，盖《春秋》之微旨矣。先是此庭此宇荒凉亵黩，端士不履。今前後有修竹，左右有廓庑，穆然清邃，皆自我焉。聊记述之，序遂以李君为首，亦所以重绩而新厅也。


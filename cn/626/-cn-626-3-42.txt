李王相质二首

【玉台驿亭子】

春去台空迹已陈，危亭杰出涧之滨。

清溪绕屋可濯足，好鸟隔江如唤人。

明月委波金潋滟，青山带雪玉嶙峋。

桃花流水非人世，或有渔郎来问津。

【过扬州】

三十年前记此过，皆春楼下驻行窝。

十千一斗金盘露，二八双环玉树歌。

自昔琼花祠后土，至今荆棘卧铜驼。

江都门外王孙草，怨入东风绿更多。


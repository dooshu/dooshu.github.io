张文忠公行实


［明］张敬修等





先太师，讳居正，字叔大，别号太岳。其先庐州合肥人也。始祖福，以壮士从高皇帝起濠，渡江，克采石；从大将军定吴、越、闽、广，累功，授归州长宁所，世袭千户。其后四世孙，自秭归徙家江陵，遂为江陵人。高祖旺，曾祖怀葛公诚，祖东湖公镇，皆负隐德不仕。至考观澜公文明，而经明行修，为时望所属。然数奇，数上有司不第，遂弃去。语在太保桂林吕公、今少傅蒲坂张公、大司空承天曾公所为碑碣若状中。由怀葛公而下，俱赠如太师官。曾祖妣聂、祖妣李，俱赠一品夫人。母赵，封一品夫人。

始，赵夫人尝夜见室中有火光，光上照天，顷之，一青衣童子约五六岁，冉冉自天而下，绕床左右，遂娠有身。凡在身十有二月，以嘉靖四年乙酉五月三日生太师。生之夕，曾大父东湖公梦有大水骤至，流溢庭下。大父大惊，问奴属所从来，奴属口对状，言水自张少保纯地中流出者。是夜，会怀葛公亦梦有月堕水瓮中，流光发色，化为白龟，浮水上曳。有顷，太师生，因名太师白圭，应月精之瑞。

嘉靖五年丙戌，太师二岁能言，有殊异状，即见者，亡不人人色动。一日，从世父龙湫公读《孟子》，龙湫公戏谓太师曰：“儿毋自负，儿能识余所指‘王曰’二字，则诚奇耳。”他日，龙湫公方坐读书，而会乳媪抱太师至，龙湫公抱至膝上，戏以前所指“王曰”字验问太师，太师识如前，若素所诵习。国中以此皆称太师神童，而长老先生有识者，皆以公辅期太师矣。五岁始授句读，辄授辄记。十岁通六经大义，以能属书摛辞闻郡中。

嘉靖十五年丙申，就试有司。时大司徒李公士翱为郡太守，先一夕，梦上帝剖符封识玉玺，令授一童子。明日，进所取士庭下，太师名在第一。李公揖太师升阶，目摄童子何如人，果梦中所见者，乃大喜。更太师初名，曰：“白圭，不足名子，子他日当为帝者师，余得闻命天皇上帝矣。愿自爱。”会督学使者田公顼行部至郡，李公具言郡中有童子能文，大奇。田公立召之至，试《南郡奇童赋》，援笔立就，无所点窜。田公目视李公曰：“太守试以为孺子何如贾生？”李公再拜，贺曰：“贾生殆不及也。”田公谢曰：“虽顼亦以为不及也。”遂补太师博士弟子高等。适摹得唐北海太守李邕《南岳碑》，田公读未竟牍，即以与太师，曰：“子之才，他日无论北海矣。”明年，就省试。时大司寇顾公璘开府楚中。顾公者，故海内所称矫然名世臣也。一见，知太师王佐才，语直指使者冯公曰：“张孺子天授，即令蚤在朝廷，宜亦无不可，然余以为莫若老其才，他日所就，当益不可知耳。此使君事也，使君其图之。”于是太师棘中所射策，业为观察使陈君束所称。陈君以为请，而冯公竟用顾公言，置勿第。至庚子乃第。会顾公以大司空有事于献皇帝陵园，太师过谒顾公。顾公曰：“张生幸过我，大器晚成，此自中材，仆诚不当以中人薄视吾子，迟吾子三年作相。然仆诚见解承旨奇才，高皇帝遣归受学，德念甚厚，即今谨待十年未晚。而承旨曾不少下，卒以此为世所悲叹。我所为语冯侍御者，愿吾子志伊学颜，毋徒以秀才独喜自负也。”久之别去，顾公亲属文赠之，又解所系束带为贺，曰：“此非子所就，聊以明吕虔意耳。”

二十六年丁未，太师举进士，选庶吉士，读中秘书。

二十八年己酉，授翰林院编修。时少师华亭徐公在政府，见太师沈毅渊重，所为文虽旁列子史百家者言，而其学一本之躬行，根极理道，以此独深相期许，曰：“张君他日即荩臣重国矣。”然太师体故孱弱，又倦游。

三十三年甲寅，遂上疏请告。既得请归，则卜筑小湖山中，课家僮。锸土编茅，筑一室，仅三五椽。种竹半亩，养一癯鹤。终日闭关不启，人无所得望见，唯令童子数人，事洒扫煮茶洗药。有时读书，或栖神胎息，内视返观。久之，既神气日益壮，遂下帷，益博极载籍，贯穿百氏，究心当世之务，盖徒以为儒者当如是。其心固谓与泉石益宜，翛然无当世意矣。大父见太师居山中且三年，而坚卧不起，常邑邑不乐。前问大人所为焦劳状云何，大父辄起行若不顾，而又时时以其意语所亲者。以此恐伤大父心，遂出。

三十九年庚申，以右春坊右中允，管国子监司业事。太师至，则劝学兴礼，建首善为天下先，诸生弟子即有秀才异等，咸为选首。天下士愿得若丘文庄在成均十年，令学士靡然向风。而会世宗皇帝诏文学侍从纂述兴都肇基事，为《承天大志》。再阅岁，犹弗就。

四十一年壬戌，少师徐公上言太师有良史材，遂用中允充副总裁，领其事，盖异数也。既受命，甫八阅月，而手自脱稿，为十二纪以献。书既上，世宗心知太师他日能以经术辅朕皇太子，兴理太平之业，遂令以右春坊右谕德，侍皇考讲读。太师仪容峻整，每进讲，必引经执义，广譬曲谕，词极剀切，以故皇考往往目属太师，加礼焉。

四十五年丙寅，进翰林院侍讲学士，掌院事。

隆庆元年丁卯，皇考录用旧学，进太师礼部右侍郎兼翰林院学士。未几，进吏部左侍郎兼东阁大学士，参赞机务。《永乐大典》成，进礼部尚书兼武英殿大学士。

二年戊辰，加少保、太子太保，赐衣一袭。时太师条上六事：省议论、振纪纲、重诏令、核名实、固邦本、饬武备，皆朝廷大政。又以嘉靖之季，虏数犯塞，请举祖宗大阅礼，以饬戎事而振士气。皇考嘉纳，遂以明年秋九月，大阅于北郊。是日，天子躬擐甲冑，太师戎服扈从。选卒十二万，戈连云，旌旗耀日。天子坐武帐中，观诸将士为偃月五花之阵。已，乃阅骑射，简车徒。礼毕，三军之士皆呼万岁，欢声如雷。都城远近，观者如堵。军容之盛，近代罕有。

四年庚午，用考绩恩，加太子太傅、吏部尚书，官一子中书舍人。先是，元孽小王子裔孙阿著故崛强。而俺答者，又最强大，有控弦之众十余万，马四十万，橐驼牛羊百万，驻云中、上谷。伯兄吉囊蚤死，有男子四，有众数万。而俺答弟昆都力哈部落亦复三万，与吉能埒。肃皇帝时，岁入边，杀略人民畜产甚多，云中、辽东最甚。其后，我叛人赵全与其党李自馨、刘四、赵龙等亡抵俺答，居板升。而最后中国无赖亡命若赵宗山、穆教清之属，又悉往从虏。此属熟知险隘阨塞，为虏乡导，日夜教虏候利害处。以故，二十九年，俺答大举逼京师。四十年，犯蓟。隆庆元年，陷石州。当石州失守时，赵全谓俺答曰：“那颜春秋高矣。那颜莫若以此时据有云中、上谷，东封居庸，南塞雁门，独以一面西制晋、代，此五霸之伐也。”谋未定，会俺答夺其孙把汉那吉所聘妇予袄儿都司。那吉怒，以为俺答善淫，无畀尊礼，乃与其妻比吉、公阿力哥等十人，马十三匹，息山西平虏城外，叩关而入。督府少司马蒲坂王公、御史中丞嘉鱼方公上状。朝议纷纷，皆以为不宜纳叛人，徒启衅，或云杀之。太师独劝上纳那吉降，授以官职，厚给赐饮食衣服器具，置大同城中。俺答闻那吉亡，大惊，发万人，临平虏城来索。廷臣恇惧，咸谓宜与之。太师独不许。令诸将坚壁清野，勿与战。故令那吉衣其所赐绯衣金带，夸示虏使。而使谍者以好语款虏曰：“尔能缚我叛人赵全等献，盟誓于天，约以数年一骑毋穿我塞，乃得归而孙耳。”时有谓虏久不去，老师费财，欲乘老酋得孙急，而因与为市者。王公以为不可。太师报书王公曰：“公言良是。和戎自有体。彼即欲得孙，谓宜先缚致全等境上，尽屏往来游骑，请命幕府，我乃然后礼那吉而归之耳。乃今拥万骑平虏城外，欲坐索而孙，何可谓诚款乎？设有吐蕃劫盟之事，谓朝廷何？夫全等至狡狯矣，彼岂能坐而待缚若鸡犬乎？假令语泄，彼得以为谋，或聊以胁从数人欺误朝廷，而我乃轻弃重质，非细故矣。此不可不虑也！且那吉归而老酋幸奉约束，无他肠，吾即假爵封王，通贡市，无不可矣。有如虏诸所言，特空绐幕府，殊无意称臣，又或多所请乞，明年又复寇边，损国家威重，则虽得全等数十百辈，何为乎？愿公熟计之。”于是王公遣鲍崇德一再诣虏营，晓以利害。俺答仰天笑曰：“吾何爱数十人头，不以易吾孙！”乃夜袭板升，得赵全等九人，缚致境上。上用太师计，厚礼那吉，遣归。俺答感泣，遂奉表请称臣内属，通贡市，岁岁勿绝。时大司寇案全等反状悉具，上令礼官为文，祠告郊庙，戮之东市，支解以徇，传其首于边，既厌快众愤矣。上嘉太师殊勋，加少傅兼建极殿大学士，官一子尚宝司丞。而诏集朝臣诣阙下，议封贡可否。一时众议藉藉，有谓便者，有谓不便者。太师复以书抵王公曰：“今之议者，皆谓和戎示弱，开市启衅。此殆不然。仆独以为有五利焉。边鄙不耸，穑人成功，一也；我得以其间，修战守之具，蓄士卒，养马，岁无援兵，可省行粮数十百万，二也；俺答既臣属，土蛮、吉能不敢轻动，三也；赵全等既禽，即板升十万之众，可驯而致也，四也；虏骄天亡，其兆已见，老酋死，其族必分，即不死，必有冒顿、呼韩之变，我得乘其败而坐困之，五也。”王公得书，叹息曰：“张公可谓知社稷大计矣！”然论者发言盈庭，犹欲伺衅而动。太师不得已，乃诣文华殿，举成祖封和宁、太平、贤义三王故事告上。上意遂决，许通贡市。

隆庆五年辛未，俺答遣使奉表称臣，贡名马三十匹，上御建极殿受之。使太史奉金册封俺答为顺义王，其弟子若孙、部落六十五人各授官，赐金帛有差。俺答大喜，告中国使者曰：“全等虽诛，赵宗山犹在，此属不灭亡，终败和约。”王公以闻。诏捕谳狱如赵全等刑。已而套虏亦愿修贡天皇，请得市易中国财物，如宣大例。上报可。赐吉能都督同知，余受秩者凡四十有九人，并赐衣帛。于是中国以段布皮物市易虏马，虏亦利汉财物，贸易不绝。东自四海冶，西尽甘州，延袤五千余里，无烽火警。行人不持弓矢，近疆水陆屯田，悉垦治如内地。墩台哨望之卒，渐已彻去，所省饷，岁不下数十万石。北地精锐所易马至数十万匹。盖居庸以西，天子无所忧事事，得以一意备东虏矣。

是年春，当会试天下士，上命太师典试。太师崇雅黜浮，思得真才以裨实用，故所举士皆才行高秀，号称得人。

六年壬申，上念太师运筹制虏，茂著忠猷，加少师兼太子太师，予锦衣正千户，令世其官。一日，先帝视朝，忽起走，语且。太师偕司礼监太监冯公扶持还宫。坐稍定，先帝召太师榻前，执太师手，属托甚至。太师饮泣不止。既出，遂触地号天，几不可生。

今上既嗣皇帝位，念山陵大事，诏太师卜视大行皇帝陵寝。太师当烦暑，以身暴烈日中，历险乘危，上下山谷，与二三堪舆，遐瞩玄讨，得大峪岭吉。识者以为乾坤奠隩，风雨呵灵，足绵皇家万年无疆之绪矣。途归触暑，且病，将请休沐。而上亟欲访落太师，亟召见平台，慰劳恳至，曰：“先生为父皇陵寝辛苦受热，已追述先帝凭几末命，称先生忠臣。”太师感激悲咽，不能仰视。仓皇数语，皆保王躬、补王缺要道。上悉嘉纳。赐大官酒馔，白金彩币。

先是，上在东宫，尝昼寝，梦一美髯大臣在侧，若将有所陈见。上寤，异之，以问内侍。内侍对曰：“殿下他日当有太平宰相如其人。”及见太师平台，长身玉立，髭髯修美，上记忆梦中事，语内侍曰：“此即朕梦中所见者乎！”因赐太师玉带。太师以为上神灵明圣，必得虞九官十二牧，周四友多士在廷，乃可以称任使，以故疏请大诰文武群臣，示上意所向。又念国有大故，或启戎心，天子设锐意灭胡，念非此时令匈奴有所震叠不可，故请敕本兵，令边吏毋得解甲，谨备胡。是时，薄海内外，知上意指，既瞿然改意。太师乃按刘文靖故事，请御日讲，三日一出视朝，毋得以寒暍小故废罢。

会皇考将掩玄宫，太师奉上命，奔诣昭陵，恭题穆宗庄皇帝神主。山陵礼成，用翊赞功，进左柱国兼中极殿大学士，官一子尚宝司丞。累疏辞免，上不许，益降敕奖谕曰：“卿受遗辅政，有安社稷之功，勋荫未足以酬。”太师辞益力，上不得已，许之。已，复亲洒宸翰，赐大字凡五：曰“元辅”、曰“良臣”、曰“尔惟盐梅”、曰“汝作舟楫”、曰“宅揆保衡”。太师顿首曰：“上幸向意文字，即操觚染翰，非帝王要务，亦无不究极精微，动以古人为法，臣知所以事上矣。”乃属讲官略采古昔帝王善可为法者八十一事，恶可为戒者三十六事，衍为《帝鉴图说》以献。上敬起受，降温旨奖劳，令宣付史馆，昭示君臣交修之义。

时锦衣卫逮沐黔国朝弼至京师，廷鞫之，榜笞备至。太师为请宽其罪，得减死，安置于南京。

万历元年癸酉，正月，时有大辟，主傅上刑，其罪人业有所指。一时人情汹汹，皆以为祸且不测。设非廉得其状，从中持之，且连染无辜数千百人大狱矣。太师心知其事，大缪不然，为解说于上，请以百口保其无他。上意始解。竟以罪当其人，他无所波及。外庭未有知者，益彰天王明圣矣。

二月，岭东平。岭东有巢，曰洋乌潭、马公等寨。其地在惠州，丛山深箐，延袤八百余里，一夫当关，万夫莫开。故伍端、黄世乔等，得啸聚其中，蚕食东路数十年。人望之，如回纥、冒顿，殆天厚其毒耳。皇考时，蓝一清、赖元爵至为魁杰，而曾廷凤、江汉、王栗、叶景清、马祖昌诸贼，亦据有坚巢，为寇暴，所从来远矣。太师乃计移督府殷公，言：“岭东故多盗，往岁当事虽举兵首事，然徒尝寇，略取所获一二报上，虚往虚返，即名杀贼耳。仆以为非大举，将为东南忧。且此属皆闽越人，非若强胡不可化诲，既称听抚，而犹拥坚巢如故，此何为者也？仆以为自非望风解散已列为编氓者，不得言抚。公独不见曾廷凤之事乎？”于是殷公用太师言，大誓文武将吏，进捣其巢，俘斩蓝一清等一万二千二百八十有奇。诸走匿堕岩谷焚溺死者，不可悉数。上谓太师等赞谋庙堂，算无遗策，将首论太师功。太师谢不受。上以太师功在社稷，乃劳谦不有，足立臣极，特赐金绮酬之。

七月，上言：“臣当先帝时所上便宜六事，其一愿上幸综核名实。乃当事者玩岁愒月，卒不能以实应，即所敷奏，徒文具耳。请令自今天下吏民所上封事，有事下四方郡国者，请令诸曹皆置记籍，与为约期，而月令科臣按之。设所在抚按奉行诏书，不以时奏报，或已奏报，而诸曹故慢令、不与可否者，臣等当条列其事，请诏下所司诘问，责令对状。”上报可。

十一月，以六年考绩，进中极殿大学士，不获辞。

万历二年甲戌，正月，西南夷都蛮平。都蛮，古泸戎也。自汉遣唐蒙通巴筰，开犍为郡，治道置吏。其后诸葛武侯仅能讨平之，然亦弗靖。至数千年而至纯皇帝时，程尚书、李襄城至烦十八万之师，费金钱巨万，越四年，仅克霸。盖九丝、凌霄等寨，皆天险，故僰人人屯聚其中，人莫能摧其坚，而彼得以时出没为寇钞。比年以来，所杀掠我人民以万数，至陆梁矣。方隆庆改元，蜀当事者以都蛮上变。时赵文肃叹曰：“都蛮不灭，吾叙泸赤子且无噍类！安得畀一巡抚往任之？”太师曰：“吾楚一士足办此，第名未著耳。”公问曰“何？”太师以曾公对。已，乃卒请于上，诏曾公往讨之。曾公故有伟略，约灭此后朝食。而太师又数移书曾公，其大指谓宜征兵积饷，为坐困之形，而募死士从间道捣其虚。先年破香炉，取岷洮，皆用此道耳。盖先是言官有以闽事论刘总戎显者，罪且不贷。太师曰：“临敌易将，兵家所忌。倘蜀事不效，当并闽事逮治之。”于是言者意始解。而显以此惧且感，竟奋不顾身，受曾公方略，以平蛮自效。凡越六月，而凌霄、都都、九丝等寨悉平。所擒斩俘获四千六百有奇，得酋王三十六人，拓地四百里，得武侯所遗铜鼓九十三而还。

七月，皇考《实录》成，诏太师兼俸尚书，官一子中书舍人。太师累辞谢，不受。

十一月，初，东虏见俺答已得封，而独己土蛮速把亥请封不许，故骄踞，耻言修贡事。隆庆五年四月，寇连山驿。五月，寇盘山。六年二月，寇长胜堡。万历元年，犯镇西堡边外。秋七月，寇铁岭。冬十二月，寇镇宁。太师患虏悖慢，令大筑亭障，修烽火，前后所以授当事者，机宜甚备。而虏曾不悔祸，转益钞暴。然每入犯，辄大创而去。虏以此大恨，计邀建州属夷，以二年冬十月，入犯清河。逆酋王杲，遂诱杀我裨将裴承祖等。时督府张公，大将军李公闻状，用太师策，鼓行而前，乘胜直捣红力寨，斩首虏一千一百有奇，马牛羊无算。上闻，谓辽东大捷，皆太师等运筹功，乃手诏太师敕谕云：“朕以幼冲嗣位，赖先生匡弼，四方治安，九边宁静。我袓宗列圣亦鉴知先生之功，就加显爵，亦不为过。乃屡辞恩命，惟一诚辅国，自古忠臣如先生者罕。朕今知先生实心，不复强，特赐坐蟒衣一袭，银五十两，以示优眷，用成美德。其钦承之。”

十二月，太师以上方精核吏治，乃与太宰张公、大司马谭公约，置为御屏，中绘天下疆域，旁列上公而下、郡太守而上文武群臣姓氏屏中，上之。上令设于文华后殿省览。

万历三年乙亥，二月，太师请修复祖宗故事，令日讲官记注起居，兼录诏谕制敕，凡郊祀、耕耤、幸学、大阅皆令侍从。又选择史官供奉文字已久者六人，日居馆局中，编摩诸司章奏。其大臣便殿独对，有密勿谋议得闻史臣者，令入对大臣纪述，送史局诠次。

五月，请敕吏部，凡所在督学使者，非方正博闻之士，宜勿遣。督学使者所至，修起教化，毋得日坐都城中虚谈贾誉，计日待转，使人得干以私。宜以时遍历所部郡邑，所至，兴廉举孝，谨察学官博士弟子。每三年，四方郡国既大举士，即令主爵御史大夫察举其能否，御史中丞部使者，又非时得以论列其事。其能明布谕下，纲纪人伦不涉流俗者，诏进其官。设有群聚徒党，虚论高议，若受事请谒，及以突梯脂韦事入，辄罪之，而请诸不称者罪。博士弟子务崇孝弟廉让，敦本尚实，毋得剿袭异端，游大人成名；其有讥时好讦，不务成事，市语道谤，敢行称乱者，令有司论如法。上俱报可。

万历四年丙子，六月，请重修《大明会典》，备一代典型。

五月，太师以圣龄日长，宜躬御万机，省览章奏，乃取中书所藏皇祖御书圣谕、御制御批，凡二百四十有二以进。

是时岁比不登，又多水旱，上诏书数下，赐民田租。乃郡国守相奉上诏不勤，督赋益急，闾阎愁叹，盗贼多有。太师乃与执政吕公、张公上疏，请诏有司加意牧养，令主计议佐百姓。民有穷饿，或岁大祲，若岁久赋重，度终不能输将者，其悉除之。又言太仓所储，足支八年，独大帑无羡金，而民间复苦输粟，终岁勤动，不得修暇，盖国与民皆受其病矣。请令今岁赐民改折十分之三，上以实帑藏，下以宽恤民力，此两利之道，计无便于此者。上从之。

十月，以一品九年考绩，加特进左柱国，进太傅，支伯爵俸，赐玺书奖劳，福宴礼部，官一子尚宝司丞。已，遣中贵赐太师手敕谕：“元辅先生亲受先帝遗嘱，辅朕冲年，今四海升平，四夷宾服，实赖先生匡弼。精忠大勋，朕言不能述，官不能酬，惟我袓宗列圣必垂鉴知，阴佑先生子孙世世，与国咸休也。兹九年考绩，于常典外，赐银二百两，坐蟒、蟒衣各一袭，岁加禄米一百石，薄示褒眷。先生其钦承之，勿辞。”太师累疏辞谢，上重违其意，诏许辞太傅、伯禄，其他宜悉勉承，以见君臣相信之义。太师遂不敢辞。

万历五年丁丑，五月，有诏修慈庆、慈宁宫。太师上言：“两宫规制甚备，又至壮丽，足以娱太后万寿，不宜时诎举赢，令群臣啧有烦言，此徒以彰朝廷过举耳。”上心知太师等忠言，即入言圣母，得罢之。

六月，岭西罗旁平。罗旁据东南山海间，东西二山相距，惊江急峡，飞岩断壑，不知其几百里。诸傜窟穴其中，自天地剖判以来，未有闯其藩者。国初，邓申国用创业兵，仅能定之。其后马恭襄、叶文壮、韩襄毅虽弹压其间，亦不能荡平。张连吴平事，无论已。至世宗朝，诸傜召阳春山民耕，而与浪贼黄德祥等四千余人雄据两山，转相宼掠，遂至今日，不可复扑灭。盖其处万山蔽亏之中，尝负固自喜，以为天兵无足忧，非可单车片言，指计而縻也。前督府殷公既讨平惠、潮，上疏言贼当诛。一时议者谓粤军旅数兴，不无事矣。自古征蛮，未有大得意者，刘安谏伐闽越书，可念也。太师曰：“不然。”会殷公入为大司农，乃推毂少司马凌公，请赐玺书，属凌去，审定计画讨贼，许留岁入帑金十一万为助。濒行，太师语凌公曰：“虽鞭之长，不及马腹。即今五指北三八寨诸僮，虽乘间窃发，然要当审所缓急耳。”凌公既至，乃部署十道师，号三十万，分道并进。一切方略，悉如太师指。刊木夷山，摧破诸岩峒五百六十有四，俘斩四万二千有奇，拓地数百里，以其地置郡县。事闻，上赐太师金钱，谓“广东大捷，实赖先生每运筹”云。

是时，台官卜上大婚期，得冬十有二月吉。太师度上春秋未可，即上书圣母，言皇上为天地神明主，发动兴事，百神皆将受职，非阴阳小数所能持。且累朝列圣，无以十五龄纳后者。臣愚以为明年便。圣母许之。

八月，太师以所撰加恩张英国等敕上进。上遣中谒者谕太师，谓“皇祖四十五年实录，字字句句，都是先生费心，看改几次”，趣令拟敕加异恩。太师上书，极言君臣分义，欲必得请。乃上为感动，特允其请，令宣付史馆，昭垂万世云。

九月，大父以疾卒于江陵。先是，念大父、赵夫人春秋高，“私心愿得陛下赐臣一月之便，一日驰二百里为二人寿。又念皇考顾托臣至重，非所宜言。故居平常缅然长思，寝席多有涕泣处。”上察太师貌日癯，顾问左右曰：“张先生连日貌若有大忧，固忧勤国家者，得亡有二人念乎？”左右叩头对曰：“良然。”于是圣母、上出内帑绮币金钱，驰赐大父、赵夫人，而手书谕太师：“其为朕致先生父母。”大父惊跽感泣，再拜曰：“臣文明死无以报，愿藉手臣子以报陛下。”当是时，太师念上恩礼隆异，益不敢言省觐，然心不能一日置也。乃书移叔父居易、居谦，谋迎养大父阙下。大父不许，辄报书太师，亹亹数百言，其词严正剀切。大要谓肩巨任者，不可以圭撮计功；受大恩者，不可以寻常论报。老人幸未即衰，儿无多设不然之虑，为老人过计，徒令奉国不专耳。然大父心知太师内顾，则故令家僮日舁一舆，携一卮酒，与二三老叟游行山水间。有时蹑登崇冈绝颠，无异壮夫。盖大父故健，而又欲故为趫捷，以示无恙。故往往有人自江陵来，辄言大父善饭。不谓一日晨出登王粲楼，蒙犯霜露，寝疾十有一日，遂卒。

大父讣既闻，中使奉圣母、上所赐内馔出问劳太师者，归言元辅毁甚，几绝。上大震悼，即手谕太师曰：“天降先生，非寻常者比。亲承先帝付托，辅朕冲幼，社稷奠安，天下太平。莫大之忠，自古罕有。先生父灵，必是欢妥。今宜以朕为念，勉抑哀情，以成大孝。朕幸甚！天下幸甚！”是时朝野相念者，皆言太师亲承皇考顾托，义不得复顾其私，恐上遂纳太师请，皆欷歔叹息。而会讣闻之夕，即彗出斗牛间，其尾指婺女，长数十丈。台官微言：“按天官书，斗，丞相之位，彗出牛、女、牛，主大臣移徙，天子愁，兵起，天下受怨。”于是上益慑悸，有诏诏吏部谕上意，勉留太师。太师闻命，计未知所出，即哀号上疏言：“臣幸未死，报国之日长。且国家非有金革之意，而令臣墨绖在阙廷，非盛世所当有。”上泫然流涕曰：“卿笃孝至情，朕非不感动，但念朕当十龄，皇考见背，丁宁以朕嘱卿，卿尽心辅导。今海内乂安，蛮貊率服，朕垂拱仰成，顷刻离卿不得，安能远待三年？且卿身系社稷安危，又岂金革之事可比？其勉遵前旨，以副我皇考委托之重。”太师闻诏，水浆不入口者三日。又叩心雪涕上疏曰：“先帝不知臣不肖，临终属臣以大事，臣何敢中道弃去？但念臣生离臣父十有九年，即死不及殡，攀号莫及。愿赐臣归葬，使得身自负土，加一篑丘陇之上。过此以往，死生惟陛下所用之，臣死且不朽矣。臣诚穷苦，心郁结而难舒，惟陛下哀怜。”上览奏，焦然不宁，复手谕太师：“卿言终是常理。今朕冲年，国家事重，岂常时可同？连日不面，朕心如有所失，七七之期，犹以为远。卿平日所言，朕无不从，今日此事，却望卿从。”又谕执政曰：“元辅必不可离朕，即百疏不允。”于是吕公、张公以上意闻太师。太师遂躃踊痛哭号天曰：“臣闻鹿死不择音，臣诚不胜乌鸟私情，臣不知死所矣！”遂上章极言曰：“臣既不孝，背弃死者。臣有老母，今年七十有二，人命危浅，朝不虑夕。设令知臣被留，恐不复相见，长思劳望，郁悒难聊，有不可知者矣。陛下方以孝养两宫，奈何不推心置臣腹中，顾念臣母乎？且臣上顾君父，下念父母，欲留不可，欲去未能，臣之进退，实为狼狈矣。假设令臣终不得所请，负痛在列，无论精神沮丧，不能复为国家发虑出谋。臣闻忧苦伤人，即臣犬马躯，有不可知者矣。陛下如令爱臣，何不生活臣，责他日后效。臣诚过激，愿跧伏苫凷，候伺诛死。”上曰：“朕为天下留卿，岂不轸卿迫切至情，忍相违拒？”乃再遣中使赐太师手谕：“朕以冲幼，赖先生为师。况朕学尚未成，志尚未定，万机尚未谙理，若先生一旦远去，则数年启沃之功，尽弃之矣。先生何忍？已特差司礼监官同先生子前去造葬，事完，便接先生老母来京侍养，以慰先生孝思。务要勉遵前旨，仰体圣母、朕惓惓至意，毋又有所陈。”于时，太子太保新昌潘公等，与吏科都给事中陈君三谟等，山东道监察御史曾君士楚等，南京户科给事中王君蔚等，先后交章恳留。诸侯卿相、大小百执事皆诣太师所，备极宽譬，责以君臣大义曰：“上固谓父丧当守，君命尤重。夫人臣既以发肤属上，惟上所生死，势安得自便已乎！且相君何能去？即章百上，无当于事，徒伤君父心。在礼奔丧记，奔丧之礼凡一，而不得奔丧之礼凡四，此言何谓也？”于是太师迸涕交挥，谢言者曰：“臣父至疏贱，今其即世，而圣母、上赐臣赙千金，他楮币称是。既诏仪部往谕祭，尚书工部郎往营葬事，为加祭五坛。已，又令宫禁贵臣经纪其丧，即令以臣母来。盖天恩加隆千载，令臣益道尽途穷，殆颠连无告矣。夫上所以隆施臣父之谓何？度臣父地下，且以己所不能报，塞责望臣。臣何可既负吾君，重违臣父？矧上大婚期且近，而臣殊死求去，非先帝意。臣不若以此时墨缞赞上机务，侍讲读。有如上察臣所为哀痛状，上终当幸听臣去耳。不然，臣请益力，而上有如震怒，即嘉礼成，而臣父春秋窀穸之事，臣不敢以请矣。”于是上疏言状，且请后归葬事。上大慰悦，许太师得谢常禄，令大官日给酒馔。在廷诸臣，月致刍米。既逾月，上遣中使召见平台，上悲感涕泣，慰劳太师曰：“朕为社稷屈留先生，先生想父皇付托的意思，成全终始，才是大忠大孝。”太师叩头谢。遂出视事。

万历六年戊寅，正月，礼官请举大婚，诏太师充纳采问名使。是月，慈圣皇太后将还慈宁，申谕太师朝夕纳诲，终先帝付托重义。太师顿首上书圣母，言：“臣在外廷，所不能及，伏惟圣母调护圣躬，开导圣学。幸甚。”已，又上书请上服膺慈训，上拱手谢曰：“当为卿等戒之。”

二月，上方行嘉礼，赖天地宗庙，会督府张公奏土蛮拥众万骑犯辽河劈山，我兵出边二百余里，斩首捕虏四百三十五级。圣母大喜，以为此勉留张先生明效。上恭述示太师，赐以金币。盖先是黄台吉握重兵，养家奴寨，强委禽王台。王台涕泣，以女女黄台吉子。一时言者遂谓王台阴阳中国，情伪不可知。太师独令边将善遇王台。万历二年，王台卒将致王杲献阙下。大将军斩馘虏千人，故天威益震荡。平虏之役，斩首虏二百，虏日以益弱矣。

三月，大婚礼成，上既恭上两宫圣母徽号，将论太师元功。太师以持服故，谢不受，即再疏请乞归葬。上不得已，敕尚宝司卿郑君钦、锦衣卫指挥同知史君继书奉太师归襄大事。约既葬，即令所遣司礼监太监魏公朝与楚当事者，趣令上道，期以夏五月还朝。又特颁“帝赉忠良”银记一。凡军国大事，或有阙失，令具实以闻。濒行，召入辞便殿，上曰：“先生前。”乃趣而前，蒲伏。上曰：“圣母、朕不能一日去先生，重违先生意耳。然微先生，朕奚赖焉？朕今旦暮望先生矣。”太师再拜顿首曰：“臣即行。今陛下新纳后，出入起居，臣不能一日忘。愿陛下善自爱。”上曰：“诺。先生行矣，其务强饭，勉抑哀情，以称朕意。”乃伏地悲泣不能起。上为呜咽流涕。入言圣母，圣母亦感痛，遣中使赐金钱。明日，圣母、上又遣中使祖道国门外，曰：“先生既念上，幸趣来，毋勤天子召也。”

既行，乃要绖素冠，乘布车。日行百里，见星而行，见星而舍。既至，则披发徒跣，悲号，趋入门而左，冯殡而哭，尽哀。远近送者，素车白马。同盟毕至，见太师焦毁过礼，皆大悦。遂以四月十六日葬大父青阳山之原。

是时，会大司马梁公新至辽，勠力安攘，三军踊跃。养善木屯之战，我兵斩首虏八百八十二级。上念太师推毂梁公知人，诏本兵以督府所上功，驰报太师，令太师议所以论功状来闻。太师既报上，因上疏言赵夫人病，请乞假臣数月，得扶持臣母。盖太师意在行服墓次，特以此觇上。即上不许，而得属茨倚庐，不即去，固虽加一日愈于己意也。乃上得书，大惊。而会太宰王公等，与太常寺卿王公友贤等、吏科都给事中陈君三谟等、福建道监察御史方君希孟等，又皆先后上书，请趣召元辅。上是诸公言，即趣令锦衣卫指挥佥事翟君汝敬亟乘传，造太师庐，赐玺书，令促装就道。太师闻命，犹趦趄涕洟，忍不能决。使者曰：“当宁倚重相君，凡军国重务，悉待处裁。设不即往，臣朝、臣汝敬且得罪。”太师乃叩大父墓下，惨怆悲号。使者促而登车，遂行。梁、楚守臣奉诏，飞骑闻上。上闻先生来，即入言圣母。上遣中常侍具天厨禁脔郊劳。明日，召见文华殿。太师顿首谢，具以岁丰民安，边境宁谧状上对。上大慰悦，亟称先生忠孝，赐休沐十日。乃叩头趋出。

九月，赵夫人至京师。圣母、上郊劳，赏赉赵夫人备至。惜赵夫人老，又善病，不能趣入宫，负圣母、上宠命耳。

十二月，前少师新郑高公卒。公夫人张请宽恤恩阙下。上怒。太师与张公、申公念高公无他大罪，徒以伉直得过君父，为婉言于上，得复其官，予祭葬。

先是，肃皇帝时，公族繁盛，国用困竭，以故礼官所裁《宗藩条例》，多刻意抑损，甚或自相乖乱，不可训。太师与张公、申公念诸侯王皆骨肉至亲，而令至是，不足以称天子亲亲至意。乃略举事例未妥者十一事上言，请敕礼官集群臣议，著为宪令。昭示诸侯王，今大宗伯潘公所定《宗藩事例》、徐公所定《宗藩要例》。诸侯王既感泣，益亲上。而薄厚亲疏有体，又不至重困民财，足称不刊矣。

万历七年己卯，二月，河工成。先是，淮安故有水患，然或所及，仅一二县道邑，扬固无恙也。至嘉靖中，河决崔镇吕泗，冲龙窝周营等处，往往夺淮流入海。淮势不敌，则或决高家堰，或决黄浦，或决八浅，淮扬诸郡悉为巨浸。河高出民屋上，败坏城郭田庐冢墓以万数，濒河十郡，治堤岁费且万万。及其大决，所残无算。又其从小河口、白洋河挟永堌诸水，越归仁集，直逼泗州，则其患不独在民，且忧在陵寝矣。异日者，漕臣吴公请开草湾。夫水以海为壑，开草湾诚是矣。然金城等处不足以分杀水怒，以数千里巨津，而独令云梯关当水冲，此势所不得为者也。当是时，有请漕海者，有请开胶莱河者，有请开泇河者，或请开卫河者，有谓新集故道当弃者，有谓朱家口等处决口当勿塞者，有请凿范堤者，有请开新兴场、牛团浦、导射阳诸水入海者，纷纷藉藉，迄无定论。大要以为天子日有事河，而河且不可为矣。上一日以问执政，太师与张公、申公因进言，故河道都御史潘季驯可使。上乃降玺书，即其家拜御史大夫，使持节行治河。一切假以便宜，久任责成，出帑藏及留所折科漕粟八十余万金，不问潘公出入。又令诸臣得条上所见，治其诸方命不及事事者，下诏狱鞫治之。于是当事者人人惴恐，建官舍河上，胼胝沾涂，日夜焦劳。盖逾年而告成事，为土堤若干，石堤若干，塞决口若干，建减水闸若干。计费不过五十余万，省羡金二十四万，以归水衡。今徐、淮之间，延袤八百余里，两堤相望，婉蟺绵亘，殆如长山夹峙，而河流其中。且黄河以归仁堤，势不得南决，其势既不能及陵寝。又高家堰既塞，淮不能奔黄浦，皆尽趋清口，会黄河由安东云梯关入海。田庐皆尽已出，数十年弃地转为耕桑，而河上万艘，得捷于灌输，入大司农矣。

二月，乌思藏僧锁南坚错奉书太师，词其哀恳，献四臂观世音一，氆氇二，金刚结子一。坚错者，即阐化王答赖剌麻也，故号活佛。以传经说法，戒淫杀，为虏所尊礼，称轮回转法功德世界佛大国师。万历五年，套酋切尽黄台吉约俺答迎坚错西海上，饮长生水。俺答所从部落数十万人，徒以奉坚错教，无肯淫逞者，其教化可知矣。太师曰：“德泽不加，君子不飨其贽。且吾天子股肱臣，义不得与外夷私交。”遂归于上。上谓太师勋猷，宣播遐迩，令纳之。

三月，太师念宫中赏赉无算，度不可得已。一日，因户部进御览揭帖，遂上言：“臣等伏见万历五年，岁入四百三十五万，乃六年所入，仅三百五十五万。五年，岁出三百四十九万，而六年所出，乃至三百八十八万。夫岁出则浮于前，岁入则损于旧，此不可不知也。愿陛下以主计所上疏张便坐。”时上方诏主计铸大钱，为赏赉资。太师持不可，曰：“愚细小人，哗于道路，方患苦所积嘉靖缗钱无所用，而上又取外府以益左藏，令新铸大钱，是使民讹言而奔也。”上诏罢之。盖先是宫中自大婚以来，故事，当得赏赐者，皆籍记以待。又当供奉慈宁，岁币益不足，尽仰给东南织造。上不得已，乃从中出五千金畀孙太监隆，令得次第更请，外廷莫得知也。至是，大司空请罢苏、松、应天织造，上不可。太师与张公、申公亟持工部疏，入见上便殿，言：“近者松、苏大水，民救死扶伤不暇，凡陛下尝有诏诏孙隆还，今既两年矣，而隆织造东南如故，非所以信诏令也。臣等以为部议良是。”上曰：“近降去花样，皆出自内帑，不以烦民间，此须奉诏。其他未织者悉罢不取，则惟卿等耳。”时承运库以岁用不足给属夷缯絮，请于岁造外，加织数万。太师念东南民力已困，度所费非得四五十万金不可办，复入言上，得减织造之半，令出大帑水衡钱为之。

八年庚辰，正月，太师服除，诏加太傅，岁加禄米一百石。进前所予锦衣正千户世指挥佥事。太师辞太傅，时主爵言，太师当以九年考绩加恩。太师言：“臣当墨绖时，既谢常禄，即名有父丧，臣服官之日浅耳，不宜以九年考绩。”上曰：“卿之所处，实为恩义两尽，足以垂范万世。”遂许之。

三月，太师以鸿典毕成，圣德日茂，乃拜手稽首，疏屡上，将告归。上大惊愕曰：“卿岂得一日离朕！如何遽以乞休为请？朕恻然不宁！卿宜仰思先帝顾托之意，以社稷为重，永图赞襄，用慰朕怀。慎勿再辞。”是时交章恳留者满朝廷。盖九卿，则太宰王公国光等；列卿，则太常寺卿阴公武卿等；台省，则吏科都给事中秦君耀等；山西道监察御史帅君祥等，皆上言：元辅不可一日去上。上赐太师龙笺手敕曰：“自今以往三十年，愿先生无复出口矣。”太师遂不得辞。

十一月，上有诏度民田。先是，高皇帝时，天下土田八百五十万顷。岁久伪滋，编户末民无所得衣食，其势必易常产，令豪民得以为奸，以故田赋之弊孔百出。而其大者，曰飞诡，曰影射，曰养号，曰挂虚，曰过都，曰受献，久久相沿，引为故业。于是豪民有田无粮，而穷民特以力薄，莫可如何，始受其病矣。及县官责收什一，贫民鬻子妻不能输纳，则其势不得不行摊派。盖自浮粮所在多有，而天下尽受其病矣。然民愁无聊，亡逃山林，转为盗贼，则其势又不得不请减额。今读《大明会典》所载，弘治十五年，天下土田，视高皇帝时已减二十七万。盖自所减额，以日益多，而国家又受其病矣。太师日夜忧劳，念欲为君国子民计，非清丈不可，然其意怀未发也。会御史中丞劳公奉诏荒度闽田，闽人以为便。太师遂与张公、申公、大司徒张公议，请以其意诏行诸路。所在强宗豪民，敢有挠法若潞城饶阳公族者，皆请下明诏切责，以故天下奉行惟谨。凡庄田、屯田、民田、职田、养廉田、荡地、牧地，皆就疆理，无有隐奸。盖既不减额，亦不益赋，贫民不至独困，豪民不能并兼。又民间新所垦治，皆赋其贡税，以新赋均旧额中，则国初故额得以减科，民赋幸益以轻。而天下吏民皆冀幸有田，以为世业，足利赖万世矣。

十二月，太师以上春秋鼎盛，宜省览章奏，裁决万几。又以祖宗奎章睿谟，神功骏烈，具载《宝训》《实录》，意义精深，规模宏远，足垂亿万统绪。即上欲润色鸿业，不必慕称上古久远之事，其道惟在鉴祖宗成宪耳。乃属儒臣出累朝《宝训》《实录》，取其大者，分类编摩，为《谟训类编》以进。每文华进讲，太师必粗述大指，随事献纳。上皆默识之。

九年辛巳，正月，太师请令翰林院官分番入直，应和文章。或令侍上清燕，质问轻义，陈说治理，如唐、宋故事。上从之。

四月，上御便殿，太师与张公、申公持南科给事中傅君作舟所上封事入见上，言：“大江南北大饥，群盗大起，元末称乱首事者，皆颍川萧县人，可念也。请乞大发帑金十四万往赈之。”上既许诺，则太师又言：“今天下至困竭矣，即上幸履蹈节俭，臣愚过计，犹以为大司农所入，不足佐缓急。乃近者宫中赐赉，动至巨万。夫今所谓常例，岂尽出祖宗旧例哉？不过代相沿及，如今年偶一为之，明年即称引以为故事陈乞耳。臣不暇远引，如世宗朝土木烦兴，服御无度，可谓多事矣。然其后晚年，私府所积，尚百有余万。今大司农既岁输金花银百二十万奉上，而陛下又欲取外府益之。且陛下与其施及缁流以求福利，孰与爱养百姓，蠲常赋与民用，以全活亿兆元元之命乎？”上为感动。

九月，太师在告，上数遣医问病。盖太师病未逾月，而上心如有所失，遣中贵奉手敕趣召者数四矣。太师遂力疾强起。

十月，以一品十二年秩满，上念先生精忠大功，冠于先后，命支伯爵禄，加上柱国、太傅，降敕奖劳，赐宴礼部，予一子尚宝司丞。太师累辞，不得所请，乃勉受太傅。上亦知太师以古人自期，致君安国，不计爵禄，不复强之云。

十年二月，太师疾，上勤念不置，时时下手诏，问先生安否。及疾久不起，上益忧之，为涕泣不食。常赐内厨馐馔食太师，黄门使者相望道路。都人有感叹泣下者。

六月丁亥朔，日有食之。朔三日，彗出五车口柱星以南。太师念病在不襄，遂上书请赐骸骨。上览之感痛，益使人觇太师，愿慎加辅助医药、厚自爱。十二日，上论辽东禽渠魁速把亥功，加太师今官，进前所予锦衣卫指挥佥事同知，世世不绝。时太师病已益革，不知所辞，惟涕泣，数行下，言万死不敢拜命。已而天子闻太师不粥，遣中使问太师天下大计。太师迷惑昏聩，且数语报上。使者既去。明日，太师欲迁正寝，未起沐浴，而溘然长逝矣。卒之日，为万历壬午六月二十日，距其生嘉靖乙酉五月初三日，享年五十八岁。

讣闻，上大震悼，辍朝数日。两宫圣母、上、潞王赐赙千余金，他楮币等无算。赠上柱国，谥文忠，予一子尚宝司丞。遣官谕祭，治葬如例，仍加祭五坛。已，槥车将发，上从张公、申公、余公请，诏太仆少卿于君鲸、锦衣卫指挥佥事曹君应奎护太师，而遣司礼监太监陈君政将赵夫人。

嗟乎！大父、赵夫人、太师所蒙于两朝，若白金、坐蟒、蟒、斗牛、五毒五彩、艾叶缠身、蟒衣、纻丝、彩币、金宝珠、长春花饰、宝珠环玉、花坠、金艾叶、符金篆字、金簪、银钱、钱八宝豆叶、羊豕酒馔，多不可悉数。又上念大师纯忠，有捧日之功，取以名其所恭建堂，御书大字对句其上，赐内帑千金佐之。此皆非近代所有，孤等不敢称述。孤等独谓见上平台，上至召“先生近御座，看朕容色”，执太师手相问劳。上朝夕起居饮食状，悉以示太师。一日昧旦，侍经帷，日中尚未食，偶病腹，上既手调所进御羹馔，令近侍捧至，太师拜手食之，上始解颜。呜呼！无论孤等，即百世后未死者读之，犹令人慨然失涕。主恩未报，太师诚未可死。太师何遽以死为哉！

太师处性淡泊，遇事有执持。外庄而内平，无所矫饰。事求当诸理，不拘文牵俗。居常慕子房、邺侯之为人，贵在实造，不为文言虚辞。自登仕籍，伉厉守高，不植党与。暨入政府，调剂宇内，遂杜绝私门，戒阍者无敢通一刺为人造请。已诸公咸亮其特介，不为私谒，门外寝不见长者车。及上在亮阴，太师湛静沈默，声色不露，以身系天下轻重者若而年。虽操心坚正，风节稜稜，似汲长孺，不可招麾去来，然道固委蛇，中无滞碍。已创一法，人称不便，辄罢之。百司庶府罣于吏议者，即不挠法回芘，终能自效，寻复振之。襟度汪夷，不喜苛察，不以一眚掩大节。有人指摘细过，置而不问，独于人劳勚，记存不忘，推奖恐后。诸司建白，惟良是采；若窾言无当，虽文弗录。士一见其姓名，即得其材指高下，他日遇事，握铨者或难其人，必指某某优为之，卒能其官，如所鉴不谬。常言：“策士谓水亟鱼，令滋民扰，国家自有制度，何纷更之为？”以故独申饬累朝令甲，无所创造。第恐沿习久则玩，玩则弗震；颓靡久则壅，壅则弗行，不得不稍稍改弦辙而淬厉之。大约以正纪纲、审命令、厚风俗、兴吏治、阜民财、充国计、振武功、讫文教为指。苟利公家，专行一意，不以远嫌自累，不欲沾沾令人喜，为众哗沮绌。忧劳天下，若振濡、若沃焦，皇皇如不及。闻一方岁饥，至深念废寝食，必计安之乃已。居官历敭三朝，光辅二帝，俱以精诚结于明主。先帝、今上，咸虚怀延纳。宫中府中，事无纤巨，悉咨而行。已位上公，持国秉，贵重矣，于人臣无两，而心常慄慄，如负谴怀惊。生平竭诚体国，至抉精弊神，亹亹忘劬。人或劝其省思虑，进医药，辄谢曰：“吾欲毕吾分，安得恤吾身？且也疆宇未宁，群生寡遂，即吾发肤幸苟完，何益？”故其趋朝，常中夜振衣，即金门未启，或先往以待旦。总统庶务，断错解棼，出自秘阁，则留公署。延见诸公，扬榷政理，四方以其职事来者，接之，人人各厌其意，未尝以惫为解。竟用劳瘁病脾，自辛巳六月以来，业已委弊，犹力疾蚤作夜思，不怠于勤。比病困笃，尚伏枕擘画天下大事，绝口不属身后事一言，此中外所共闻知。惟睠顾宗社，系心帝室。属纩之时，既瞑，复张目视，大言：“主恩未报，不能辞太师，吾死且不没！”遂卒。呜呼！若太师庶几哉，所谓死生以之者矣！

后生末进不知天下大务，然伏见先皇帝时，专务资格，人莫得竟其才，官职至耗乱也。今上诏行久，一简众职，尊礼公卿大臣。郡国守相有治行异等者，皆进于廷陛，上亲慰劳之，赐玺书金绮羊酒。六曹尚书郎积有功能，得拜卿寺，不得更相除调。外臣有所调选，悉就近其地，察繁简通塞，并用三途。督府部使者，论荐所部吏与简台谏，皆以四分之一。待孝廉、明经、茂才，有举不及格者罚。小吏如杨果、赵腾蛟等，得为令长。行大仆寺、苑马寺，得行观察使事与都运转。公卿子弟有行能者，待以高爵。不以左迁困人，尤寓意远方人材，不以衰老往。远方有缺员，不复虚其官。如曩时京朝官，不得通人馈遗。有以事请谒人，其所见托者与其子弟能发其罪以闻，有厚赏。暴官墨吏下所司论罪，悉尽本法。然禁诽谤、理诖误，许所系治吏得执奏。设举刺失实，或有异，必令推详。其或有赏罚疑误者，许觐吏得廷辨之。以故凡在有位，感激怀奋，皆抱功修职，不肯谒告，不以趋走逢上。其已得除书及以使事修觐入贺，行者不宿于家。各务教养实政，不肯取办簿书期会。众贤辐辏，仕路廓清，即虞廷师师，周士济济，不啻过矣。

往者，将权不重，功罪赏罚不核。又或苛细，使人不得展布。凡有罪当诘问，辄以武弁当之，人视将士易与，将士亦以此自轻，不复振耳。今上审定庙谟，假督府一切便宜，不数易置，时时出玺书金绮相劳。有壮猷宿望已数破虏者，即赐召还，不欲尽竭其力。每三年，遣重臣出行边，计成功。大将军进退予夺，皆取自上意。下至偏裨，亦皆假重事权，为之罢监军使者，令文吏毋得摧沮。又赐将士养廉田，出帑金数十万劳军。谓建议者与受事者多意见不侔，往往诏建议者即经略其事。大将军有冲陷折关，能多立奇功者，不爱通侯之赏。每敕边吏乘时修战守，持重安详，示虏闲暇，毋得张皇调遣，徒罢劳士卒。又亲理营兵，罢班军输作。令所在有老幼当赴代者，悉罢勿遣。其所审画，禁兵、入卫兵、蓟兵、南兵、浙兵、福兵、忠顺军、山东民兵、狼兵、苗兵、所在标兵、水兵，动悉机宜。以故将士感泣，皆引弓备虏，无不愿居前，得一当匈奴先死。

且往者，禁网疏阔，吏民无所请，事多填委，簿领书，不肯奏报天子。今询事考言，以言核事，以事核功。非岁久不可卒举者，皆校量繁简、难易、多寡、新故、久近，程督府诸司，令以时报成事。毋得故缓其大者难者以遗后人，徒以米盐琐屑之务苟塞明诏。以故人皆见素，无敢匿端，咸廪廪奉约束。士大夫非奉尺一，虽历郡国，无敢驰一轺传；县次，不得续食，劳所在候望。省赋车籍马之费，岁若干。日久，官属既盛，则出令者多，任事者鲜。今汰冗员什二三，用一事权，绝人观望之私，岁省稍食若干。计郡国吏，以赋入多寡为殿最，不烦加赋，得民宿逋岁若干。郡县负邑入，皆钩校其数，奸人无所逃罪，得吏胥所干没若干。其较著者，则决策款虏，减客兵，清粮糗，有宿饱之士，无脱巾之忧。岁所省，凡得数十百万。即如蓟、昌，每岁所犒虏，不过二万七千六百，而所省保定忠顺军及固原入卫兵马，与山东保河滦蓟宁夏兵饷，已至数十余万，即大较可知。以故嘉靖之季，太仓所储无一年之蓄，今公府庾廪，委粟红贯朽，足支九年。犹得以其赢余数十百巨万，征伐四夷，治漕，可谓至饶给矣。

往者，罪殊死以下，岁久不决，圜墙为满。残人得以几幸，讼狱滋多。今上诏理官修大明律例，令有司毋卖狱，毋深文巧诋，傅致人罪。无轻入人死刑，无以狱案结竟无辜，无逸囚，无纵逋逃。其覆谳具狱，当戮死者，即以县诸藁街。以故叛逆妖妄，如吕老十、猛谷王、马西川、周元、张彦文、张永宝、张天福、张崇库、王道、李一真、王志学、乔济时、龚志向、黄仑、刘守业、贾邦奇、杨时贡等，皆骈首就戮。赤眉、绿林、黄巾、白莲之祸，不足忧国家。且人重犯法，不敢徼幸三尺矣。异时，宵人越货事为故常，有司匿不以闻。今上重弭盗之任，申保甲之约，设斩捕之格，严沈命之条，厉窝盗之禁，厚协捕之赏，宽未得之期，薄既获之罚，则吏务诘奸，人怀逸贼。以故辐万里，皆重垣密树，如长虵委蛇，覆荫中路，警夜捕昼，巡徼江海。凡山行蹈橇、水行载舟者，皆万里不持寸兵，有道不拾遗之风矣。

初，上新嗣位之时，国用大诎。上不得已，念国家惠泽，唯施及困穷，不以惠养豪猾。虽有旨督赋，然万历丙子，业赐民田租，辑宁邦本，未可谓刻意也。且上旷荡之恩，宽大之诏，孤等靡得而志，志其大者。则是年太师偕吕公、张公，请蠲赋二百三十四万有奇。今年，太师偕张公、申公，请蠲赋一百三万有奇，本色米六十五万五千二百有奇，绢布一百四十二万七千二百有奇，颜料、蜡、茶三十三万七千一百有奇。其他如己卯所减泗州、宝应、盐城等郡邑赋钱一十三万二千七百有奇，河南赋钱一十三万一百有奇。所在有之，多甚不记。且上在位十年，而赈贷苏、松等郡凡七，减漕七十余万，赈贷淮、扬等郡凡十三，减漕九十三万，不可谓非省忧鳏寡孤独穷困矣。况外繇如马船料价、粮科马价、班粮工价、名粮均徭、公费驿递税契等，皆岁有宽政。上又明诏有司积贮，以备凶年。罢江南织造。令所在守臣、直指、监司，岁时巡行郡邑，问劳疾苦，察举冤狱，毋得辄自议法扰民，与黎民休息。上德念深矣，岂无丞民，不识不知，即从古已然乎！

夫俺答至崛强矣。自先帝甲胄临戎，匈奴喙息，谓将复有成祖犁庭之举，故明年，俺答、吉能遂请内属。夫强者先臣，弱者往焉。以故名王解辫，元戎献馘，芟薙南荒，慑东越。在闽粤，则朱良宝、林道乾、林凤；在粤，则惠、潮蓝一清、赖元爵，文昌李茂、郑大汉，龙川鲍时秀，东山石牛，青水覃公慎、覃世活，合浦黄章第，古田韦银豹，怀远韦朝义，右江韦明甫，昭平黎福庄，荔浦韦公海，北三韦千里，河池韦宋武，郁林黄邦缘，木头峒覃扶王；在蜀，则九丝阿大，凌霄阿苟，建昌阿怒，都都方三，傀厦葵咱呷；在陕，则偕文孟登，河州且戎卜，同官李宗鹗；在滇，则临安记来，主鲁寨易克，镞索箐罗革，金齿蓝昌黑；在贵竹，则安顺者念、继王，黎平汪约、石应斗，贵阳呵利，普安光见王，播州扬贯；在楚，则五开胡国瑞；及罗旁、府江、北五、咘咳、龙哈、十寨、宜山、都亮、渌乌免、多浪、里松、里婴，田、来宾、松潘、威、茂、风村、白草诸贼。或伪上帝号，或代袭王称，莫不顿颡伏辜，献图请吏。独东虏者，太师谓外宁必有内忧，故释土蛮不诛，以为外惧。然速把亥既禽，哈歹帖、阿都赤、明安之事，虏已累气胁息，设上欲灭之，第令使一枭骑缚之耳，何足烦大将军十万之师乎？乌思藏、莽哒喇，近古不宾之国；苗平天漂、亚寨阿斗，皆上世难驯之民；今皆煦沫承流，奉琛纳贽，岂非千载泰宁之一会哉！

夫天下有一世之计，有万世之计。今西自嘉峪，东至山海关，延袤万里，崇墉密雉，如天险不可升，虏无能躏入。又南自高邮，北至太行堤，延袤四千余里，两堤峍崪，屹为巨防，必不至引水病漕。且其所费，皆取诸赎锾，不索水衡少府金钱。此皆万世之计，非太师所能办。盖主上圣明，独运甄陶，下有二三元老，共熙帝载。诸所建设，修举废坠，皆诸荩臣石画。赖天地宗庙社稷，以故元化滂流，浸淫衍溢，功侔往初，兼并神明，先太师何幸身亲见之哉！

且太师道虽直方，中实恻怛。少读《春秋传》，慨言曰：“古称政之所予，在顺民心，有以咈为顺者，子产也。吾殆类是乎！”其论治，欲儆官邪，齐民萌，不专姑息，有救世之思。盖独见谓罔少密，则莫能扞格，法可悬而不可用，特以初引绸维，不得不固握其柄而信用之，意俟天下遵制扬功，风成俗定，然后恢阔禁罔，削除烦苛，示民长厚之道耳。其后台省皆言诸象指者，竞趋武健，刑多失衷，非圣世事。太师深然之。遂请诏有司，以非罪榜掠人至死三人以上者，编为卒伍，著为令。嗟乎！深故之罚，其意断可识矣。比年犹崇惇大，惜未究刑措之施，遽以天年下世，可胜叹哉！昔子产为政，郑人厥有恶言。居有顷，郑人复歌之曰：“我有子弟，子产诲之；我有田畴，子产殖之。子产而死，谁其嗣之？”夫民不可与虑始，而可与乐成，所从来远矣。乃太师生时，俺答、安国亨等，即为太师置像，旦暮尸祝公。今其无禄即世，鸿生巨儒多称引记功，宗以功作元祀，一篇之中，三致意焉。下至武夫健卒，田畯红女，闻有垂涕者。其所遭遇，岂不逾于子产哉！

太师少读书破万卷，无所不窥，然独观大义，惟务宗旨，不求蔓引泛溢。为文不屑屑程度，不喜谲怪，第取境与神会，言与志足，而柔澹春融，得天然之致。每属草，辄弃去，不欲垂空文自见。筐箧中虽多所存，行世者，奏对稿而已。至呈雝肃、大宝、丹扆诸箴解，若讲读诸书，无非阐理翼经，学士大夫类能道之。资由天授，警敏疏彻，博闻强识，尤明习累朝故实。事至辄口诵某时著为律，某岁挈为令，不烦讨核翻阅。目数行下，案无留牍。洞晰机宜，远至南垂篁竹之夷，北徼毡裘之虏，谭险阨要害，出没向背，较若列眉，若悬榘，用能以樽俎折衡。机务纷拏，人或忧其丛脞，太师殊闲适。自公退，则游情艺圃，旁通稗官小记，及诸省贤书。督学试义，悉手自品骘，示诸子弟。其暇豫如此。

家居驯行孝谨。以处君父骨肉之间，交直其难，不得归持大父丧，以此常邑邑何已。上凡赐鲜新，不上大父灵几，不敢食。侍大母赵夫人于邸，备极色养。每昕，必适寝所，问侍者太夫人眠食状，乃行。甫归，即之亲舍，从容宴语，怊乎犹孺慕也。于兄弟友爱，爱叔父居易尤笃。悼仲父居敬蚤世，娓娓子其孤侄嗣敏，拊而长之。寻以己所授荫与之，所教与孤等埒焉。庚辰春，季父居谦讣至，哭泣哀思，再上疏请告。疏入不报，可然后出。逾年不衣雾縠，朝士咸见之，盖天植云。教子独用严毅，慕万石君之风。每丙夜，肃襟危坐，诸子无论壮少，皆不敢入侍。居恒所面命，自砥节砺行、文艺两端之外，无一语及垣屋田宅。及诸子稍长，业登仕籍向用，其告以居官仕宦任职，惟比拟已行事。天下事有未发者，密不使闻。佥同乃可决尔，吾安能知？设或乘间问某事后当如何，即艴然大怒，曰：“此非乃所当闻。”辄引曹相国之事相戒曰：“昔汉惠使者曹窋，洗沐，私从容问其父以不请事，何以忧天下？相国怒窋，笞之二百。曰：‘趣入侍，天下事非若所当言也。’夫窋为中大夫而亦既长矣，又奉帝命，乃相国怒，笞之二百，儿曹独不畏曹窋事乎！”于是诸子重足一息，无敢出声。每过庭，非有所问，辄良久侍立，不敢出一语而退。匪邸报，即除一令丞，蔑由知。盖不言垣屋田宅，不屑以治产导其后，此无足论。其于国家事，又惟谨不以言者，太师为国家之心，与其训诸子之意，深远矣。治家穷约如寒素。性好施与，大官之脯所入，以充岁时存问里中所知交，不求以羡姻党，诸僮指廪而食者，若而人。总族中仅有田若干亩，粮七十石，戒子弟输纳，无敢后时。其外繇非分所当复者，孤等不敢脱一践更卒。有豪猾贿里胥，窜名太师籍中，岁岁复，无有所与。孤等发其奸，守臣以闻，大司农请以其意布告天下。虽有长爵复，复毋得过制，令罢民得宽力作，皆推太师意也。比卒，发陈箧，仅得上所赐帑金文绮，亦大都烦费矣。上闻而悼之，赐钱布薪米各有数，乃得襄事如礼。

太师先配顾氏，赠一品夫人。继配王氏，封一品夫人。子男六：长敬修，礼部仪制清吏司主事，娶癸卯举人高公蒿女；次嗣修，丁丑进士及第第二人，翰林院编修，娶四川左参将贺公麟见女；次懋修，庚辰进士及第第一人，翰林院修撰，娶江西布政使司左参议高公尚志女；次简修，锦衣卫指挥同知，娶刑部尚书王公之诰女；次允修，府诸生，娶刑部四川清吏司主事李公幼淑女；次静修，尚幼，聘工部尚书李公幼滋女。女一，适刑部左侍郎刘公一儒子，太学生戡之。孙男六：重光，嗣修出；重辉，敬修出；重登、重元，懋修出；重润、重允，简修出，皆幼。女三：敬修所出，许聘吏部左侍郎王公篆子；懋修二女未聘，皆幼。

唯是本月二十八日，孤等将扶太师还楚，卜吉而藏。泣血拊心，以先人幽光与黄垆俱掩是惧。私心愿得长老先生，揭石墓门，以托不朽；非长老先生状之，则事且无征。恭惟明公道高管、鲍，文蔽班、扬；单言迥迈崇褒，半词允为信史。用是藐焉诸孤，敢徼福先灵，缞绖叩阍人以请。夫奉职守官，人臣常分。先太师谋猷入告，事在密勿，非世所宜知。孤等又故自木强，不问外事，聩聩靡所睹记。特按疏草宪令，聊攈拾什一于千百。事有缺漏，言无增饰。谨布之司籍者，伏乞哀而存之，赐一言以为太师重。实嘉惠九原，流精诚于窀穸；贻休百世，耀华衮于缣缃。岂惟孤等，实世世子孙非生死所能报塞矣。敬修等无任泣血哀恳之至。






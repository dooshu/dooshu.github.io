○應詔陳言時政以裨修省疏 【 時政利弊】

一公推薦、臣惟致治之道、在於得人、然必先知人而後人才可得也、竊見近年吏部推用各官、　旨意或未盡允、有再推三推至于四推而後用者。豈非稽古用人。其難其慎之意耶。臣愚則謂不先以知人為務。今日通病而惟以屢推為精誠。恐吏部猝難應命。秪取具員後推未必勝前而用舍或反失當也夫知人之要。不待泛圖。庶官之眾。亦不能遍及即於推用之間擇責任之尤重者求之而巳合無今後內閣輔臣及兩京部院正官有缺推補、吏部仍同各堂上官會本具題、六科十三道則另具兩本會題俾各盡其所見、俱遵照欽定員數、推舉堪任之人、吏部但循舊章、敘其履歷科道各須指實、著其所長、苟可器使、不必求全、務令同日進本、勿得先後觀望、　陛下於其所舉僉同者。斷然用之。互有異同者。斟酌用之。如或大相差異方令別推。公論所在。孰敢終違不過再推。其事定矣。又焉用過防於吏部。而必俟於屢推哉。其間內閣及吏部尚書。近多　特旨陞補。亦乞定著會推之令。丕昭合眾之公。至於京堂五品以上官。并在外藩臬正官皆他日內閣部院之選也。會推前例。雖難槩用。而其人品則當預知。乞敕前項各官、今後陞轉之初。即薦一人以自代。不許避忌形迹。亦毋拘定衙門。務要資望相應允協公論。若狥情謬濫。聽科道紏劾。夫被薦有多寡。所薦有當否。則薦人者與被薦者。互相參考。賢否皆可知矣。更望　陛下於前吏部及科道所推之人。并各官所薦自代之人特於禁中置籍記名。時加披閱。較其異同。以此知人。所知必精。以此用人。所用必當。將見君子在位。拔茅彙征。所謂公卿擇庶長。庶長擇僚佐。僚佐又各擇其屬。轉相知引。寧復遺才。吏稱民安。良不難致。此誠執要以御煩。求之約而得之廣也。或疑用人乃吏部之職、似不宜參以科道、臣曰會推者、內閣及吏兵二部尚書、科道皆與其列。茲特廣之。以及於兩京部院正官。且所推亦自有限。何為不可。或又疑薦官自代、乃唐宋之制、今日似未易行、臣曰先朝及近時大臣往往薦代。於法令初無所禁。且前代具有巳試之效。何謂難行。昔皋陶謨以知人為首、禹曰知人則哲能官人、古今治道、莫急於此伏惟　聖明留意、

一辨國是、竊惟國事之是非、係於臣僚之邪正、然邪正之分、固相懸絕。而形迹之似。或易混淆。其大端則有四焉。在乎人主深察而明辨之耳。數語真人君之龜鑑然英□毅辟往往不免葢人主之所取於臣下者任怨也當事也恭順也無私交也而邪臣之恣強戾好紛更巧逄迎肆攻訐者其迹似之人主或不察焉則信之矣所惡於臣下者避事也沽名也朋黨也矯違也而正臣之守成法恤公議體羣情規君失者其迹似之人主或不察焉則疑之矣疑信一差。邪正倒置。其害將有不可勝言者。伏望聖明審察於百官之中。致謹於邪正之辨。不疑其所不當疑。使正臣得以行其志。不信其所不可信。使邪臣莫能售其姦。則國是自定。至治可期不然正人指邪人為邪。邪人亦指正人為邪。官邪斯熾國事日非。由辨之不早辨也。

一審蠲除、積欠頑戶所當重誅奈何反以赦長其奸葢朝廷原未肯赦現徵之糧不過將積頑無出之數以為名耳而有司亦利之不知預赦來年可量出為入而國無絀計徒赦積欠則民無實惠而課多缺額也伏覩洪武中赦書覃恩非一、而蠲賦居多、有將本年稅糧於正月蠲之者、有將明年稅糧於隔歲蠲之者、葢我　聖祖起自閭閻洞燭民隱、故不赦拖欠於巳往。而特免徵取於將來也。何則。夏稅秋糧。與凡歲派額辦。官府之程督有期。公役之催徵甚急。小民無勢。欲拖欠而不能。良民惜身。畏拖欠而不敢。其拖欠者類多豪強大戶今若赦免之。是姦頑偏蒙實惠。貧民徒受虛名。起不均之怨長效尤之風其蠹治尤甚者。經收之人。乘此作弊。將巳徵捏稱拖欠。任意侵欺。而貪污官吏。又或交通為姦。剝生靈之膏脂歸私家之囊橐。雖有嚴明上司。悉心查考。欲質之於簿書。而改匿誣捏。巧偽百端簿書不可盡憑也。欲審之於納戶。而人眾難齊。或病拘擾。納戶不能盡審也。故昔人指赦為偏枯之物。非赦之過也。乃議之未審也。臣昔備員京府、首承登極赦書。躬悉前弊。每為浩歎。幸而赦中。近來亦然然有司未之奉行也有將巳徵在官錢糧。准作本戶以後年分該納之數。臣彼時多方計處、稍中事宜、然終不若洪武年間先期預赦。簡要易行。恭聞前星發祥、大賚伊邇伏望　皇上以　聖祖為法、敕下該部、將來年實徵稅糧、并一應派辦錢料價等項、斟酌分數、預詔蠲除、務度可行。毋致中改。則小戶良民。均沾惠澤。大公至當。無復偏枯。其以前拖欠。照舊徵解。使巳納者姦人無由以侵欺。未納者豪頑不得以幸免。官司省撿勘之煩。民戶免拘審之擾。一舉而百弊革。眾便隨。善之善者也。

一通塩法、我國家租賦之外、得利莫如塩、而塩利莫如兩淮、今之論兩淮塩法者多矣、要皆各有所見、擇而用之、無不可者、臣愚以為塩法之設其重在於足邊。其要在於寬商。其本在於恤竈。其用在於惠民。而其終在於息盜也。請先述諸臣之論而後參以臣一得之愚、則所謂通塩法者槩可見矣、近年詹事霍韜疏曰、淮塩除正額七十萬引外、猶產餘塩三百萬引有奇、今正額巳不得多取、餘塩復禁竈戶不得私賣即三百萬餘塩、安所消遣乎兩淮行塩地方數千里人民億萬家。所仰食塩只七十萬引。饔?安所取足乎。是無怪私塩橫溢而塩價踴貴也須令各商中正額塩一百引。許帶餘塩二百引。聽與竈戶價買。戶部議題疏曰、竈煎餘塩。多於正額兩倍。相應添刷引目一百四十四萬道。召商中納。如原在邊中正塩一千引。許報中餘塩二千引每引淮南納銀九錢五分。淮北七錢五分。俱赴運司上納領引。自行買補。廵塩御史李佶疏曰、添刷引日、使塩皆有引、市無高價、誠良法也、嘗以掣過之數稽算、大約正塩一引、得餘塩二引、宜令今後商人在邊中納正塩一引。照舊派塲關支上納賑濟銀米。其塩二引。自行買補每引止許二百五十斤。亦照舊規秤掣。每塩二百斤。淮南納銀八錢。淮北六錢。免其割沒。戶科都給事中蔡經等疏曰近日邊方塩引雖開而召商不至。良由開中不時。科取太過。合於每年正月預派各邊。但遇收成之時。聽其召商。照依原價上納本色糧草。其極邊如甘肅二鎮。或量減價值以致樂從。又曰、當地方收成之候。糧草價賤。而商人易於上納。故一引之塩。常得二引之用。定價每引不過三四錢。而無處置科罰之費。是非不知商人每引所入。不足以當給塩之利也。以為利不厚。則商人不趨。而邊儲無賴。何暇計錙銖之利。以與商人較哉。廵塩御史朱廷立疏曰、一歲之間、掣過餘塩價銀、巳及百萬、前項添刷引目之法、縱使行之盡善、亦不過此、今又戶科奏稱不便、相應停止、照舊秤掣、又曰官無高價以病商。商無高價以病民。買補日眾而勤竈日勸。官塩既通而私販自息。先年整理塩法都御史王璟疏曰、兩淮課有常額開中宜有定數、然各邊開中、數或溢於額外、故有二人同給勘合赴運司。而本年監課。止足前人之數、後一人者。遂以額盡守候艱難、以上諸臣之所論、撮其切要者如此、臣請酌寬嚴以用其中。揆事體以求其當。兼彼此以會其全。考今昔以通其變。乞令今後各商在邊、每中正塩一引。許帶中餘塩二引。正塩仍復舊規。每引六錢。隨彼處時價貴賤。及道路遠近險易。定擬斗頭斤數。上納本色糧草。正引量搭兩浙長蘆等塩。照舊納賑濟銀米、餘塩乃其自行買補。相應量減、每引五錢。就隨正塩在邊上納折色。免其納賑。前項正塩。每商人一名。中納不許過三千引。正餘塩引。每引俱不許過二百五十斤。一體秤掣。數外多一斤者。今私□之□□為□商即以私塩論問罪沒官。其正塩每年止開七十萬引使與額課相當。勿得多開過額以致商人執引到塲無塩支給。苦久候之難。餘塩則開一百四十萬引。使與正塩相倍。勿得或多或少。以致正餘塩引。帶中參差。起不均之怨。若能舉行前說。則正塩不減舊時之價可廣糧草之資。又倍得餘塩之銀可備和糴之本且就邊上納。不待運司收解。戶部轉發。而腳價之虗費也。每歲開中。不待邊鎮告急。道梗年荒。而措置之後期也。臣所謂足邊者如此商人得餘塩贏饒之利。以補正塩多費之虧。無運司倍取餘塩之銀。以免一時貱納那借之苦。且正引之開。不浮於額課。則到塲之日便以得塩所謂寬商者如此勤竈餘塩。既許通商。官司地方。無復阻擾。但能窮其煮海之力。皆可以為養生之資所謂恤竈者如此。商有利息。則塩價自平、塩價既平則民得賤食。且竈戶既獲通商之利必不肯冐禁賣與塩徒小民既樂官塩之賤亦必不冐禁買食私塩彼塩徒者。販賣兩難。圖利無獲。漸見改求生理。其勢自衰。所謂惠民息盜者如此或謂運司餘塩銀兩、每一廵塩滿日、可得百萬、今改於各邊帶中、一年止得銀七十萬所失不巳多乎、殊不知運司得銀雖多。而商人虧折資本。即今陜西等處。減價開塩。無人報中。所失殆不少也。萬一邊儲缺乏。致悞軍情。關係地方。孰輕孰重。况廵塩交代。多是年半。方得銀百萬。今若年例開中。一年可得銀七十萬。就以利計。葢亦相當。且商人自輸於各邊。官司可省乎腳價。與其轉運於邊鎮奏討之日。兵荒交作。一倍或費數倍之多。豈若輸納於居常無事之時。隨宜儲糴。一引可獲二引之用。及查弘治以前餘塩銀極多不過三十萬。而邊儲足供。近年以來。餘塩銀百萬。數倍於前。而邊儲告乏。此其利病得失。較然尤明。至于革虛中賣窩之姦。袪勸借科罰之弊。嚴便塲買補之禁。定秤掣疏數之宜。覈竈總歲課之徵。均上下派塲之則。皆所以維持此塩法也。其餘條目繁多、難以枚舉、在運司者、宜責之廵塩御史、而考之以都察院、在邊鎮者、宜責之廵撫都御史、而察之以廵按如此則臣愚所論前項塩法、可以行之盡善、而垂之永久矣、

一裕邊儲、今之籌邊者、恒以足食足兵並論、臣愚□謂足兵易而足食難、食為先而兵可差緩也、葢緣邊之民。耐苦敢鬪。有事厚募。皆可為兵。今所憂者。邊儲不足耳。各鎮大抵皆然。而陜西獨控三邊。薦遭荒歲。其弊尤甚。夫屯田以足邊。乃務本之上策度今事勢。未可易行。若其可行者。則當多方措畫。豈可守一、途而泥常格乎。其一宜寬處客商。召中塩引。使納本色以廣糧草之儲。納折色以為和糴之本。如臣前所論通塩法者是也。其二宜開納粟監生之例。不必拘以地方名數。但願納者。聽各令於甘肅寧夏延綏三鎮。上納本色糧草。隨其時價貴賤。及道路遠近險易。定擬斗頭斤數。務使均平。戶部仍酌量年限停止。固知此非善政。免罪之例亦可行然用以助邊濟急。而所開又止為陜西。事出權宜。數匪浮濫。似亦無害。若軍職義官承差吏役等例雖開鮮有應者。內地尚爾邊鎮可知。不必虗費文移。徒掛墻壁也。其三宜令陜城及各鎮廵撫都御史。將塩商所納折銀。并一應勘動官錢。於豐收之年與民間和糴。寧比時價稍加。使之樂從。不可強抑也其四宜將官軍糧料。摠是平準之法若遇豐年。量加價值。給與折銀。彼既樂得糴買之餘價而官又得存積見在之糧儲較諸和糴尤為簡便也然此四者。非數月之間。所能接濟。傳聞陜西地方。即今銀一兩。止糴米四五斗。收成之後。巳至於此。來年春夏。益當踴貴。不幸歲復荒歉。又當何如。爾時縱發官銀數十萬。非特所費倍多。荒邊所患在此尤恐無糧可糴萬一愚民迫飢寒而竊發於中。醜虜乘間隙而侵擾於外。地方攸係。誠可寒心。即如拯焚救溺。尚慮乎後期。可再玩日愒時。重貽夫後悔。訪得成化年間、曾因陜西飢荒、摘撥江南漕運糧米數十萬石以賑之。就用糧船由徐州遡黃河抵偃師縣之孫家渡。乃從陸運至陜州之上河頭。計程止三百餘里。又雇船運。可以直達西安鳳翔等處。當時所費雖多。如不省漢唐何不即於關中糴米而轉漕江南哉然比之太倉發銀本處糴米。卻省數倍。實惠及民其故事可考而行也。然待年來漕運須至秋後方得到彼。亦恐無及。合無於該解南京倉糧。見今陸續運到水次者、免其上倉、行漕運都御史、查撥回衛糧船、南京戶部差官監督、對船交兌、設若數少、則將南京在倉糧米穵運、或將該部收貯折銀、差官和糴、今歲江南收成頗稔、大約銀四錢可得米一石、俱照依漕米正耗體例、以為水陸之費、務足二十萬而止、及查南京各倉見有六七年之積、而今歲折銀又多、不妨那用、其嘉靖十三年十四年勿論陜西地方有無豐歉、卻於漕運內、每歲摘撥米二十萬石、如前轉輸、通計三年而止、夫以糧運濟之於目前而以塩引等四項。行之於相繼。比及三年。邊困可少蘇矣。然臣又聞之、興一利、不如除一害、乞敕各邊鎮廵撫兵官、正巳率下、嚴禁所部官員、凡軍士糧賞財物、分毫不許科剋、及時常審探邊情、毋聽將官虗報聲息。輕易發軍。冐支行糧草料。更敕兵部今後遇有邊報、毋輒議出京軍到邊。徒增浪費。無益實用。凡一切損害邊儲者。悉行停革。夫既興其利如彼。又去其害如此。行之數年。將見邊有餘儲。人有固志。然後擇遣才望大臣。按行邊地。可以耕墾之處。修復亭障。多募土民。漸興屯田之利。永為根本之圖。其遠效可冀於將來。而其事機實在於今日也

一廣矜宥、伏見往年妄議大禮、及勘　大獄諸臣、踵襲敝風、自招罪戾、上干天怒、威譴有加、是即雷霆肅物之義也、諸臣甘罪無詞、復何所覬、但臣竊聞之、天地無棄物、王者重絕人、今諸臣幽錮巳久、悔悟必深、且其中情罪輕重不同、而才識亦多有可用者。倘蒙分別差等、容令自新、或量移近地、或放免生還、或稍復舊銜、或漸加錄用、是即雨露生物之仁也。比來建論之臣、屢嘗及此、天聽未回、而臣猶昧死言之者、誠以治體之所關、羣情之所切望也、臣又聞之桓公於管仲、唐太宗於王珪魏徵、皆其讐也、乃能赦而用之卒得其力、况前罪諸人、皆　陛下臣子、猶子得罪於父母也、父母忍讐視而終絕之乎、又况聖德如天、無不容覆遠出於二君萬萬者乎、臣今不敢過望　陛下即有施行、惟乞此後、或特旨中降、或因事覃恩、使天下之人。知諸臣之久譴。非盡出於聖慈之本心。而今日之曲全。亦非由於臣下之祈請。如此則恩出　朝廷。事體允當。

一正憲體、臣惟為治有體、不得相侵、其在憲臣、尤所當正、近見本院問完囚犯、有奏辯者、都察院或改行廵按御史問理、臣愚竊謂本院乃臺官之長。原問亦御史也。審允又有南京大理寺也。乃因犯人欲改行廵按而輒從之。似非憲體所宜。合無今後都察院將前項奏辯囚犯、仍行本院、與之詳鞫、若問完再奏、要調隔別衙門、則行南京刑部以更聽之、若該部問完又奏改調從都察院參詳、果涉矜疑、獄情重大、方與奏行南京三法司會問、其本無冤枉、捏詞奏擾者、不拘次數、勿與准行、或咨來本院詳審得實、亦就立案以杜幸免之姦。以省拘證之擾可也。又見近年各處廵按舉劾廵撫及方面等官、因被劾之人訐奏、往往併令御史回籍聽勘、臣愚竊謂紏劾官邪。御史職也。顧乃為人所劾。亦非憲體所宜。合無今後各官被劾、事輕者吏部即與斟酌去留、覆請　上裁、若係貪酷重情、只令被劾者回籍聽勘、御史照舊行事、待後勘報不實。反坐御史以罪可也。又見近日操江都御史廵江御史職守事情、或行廵按御史訪察查究、及廵江御史參奏官員、有改行廵按提問者、臣愚竊謂御史同官也而疑信之或異。都御史尊官也而抑揚之失倫。亦非憲體所宜。合無今後操江都御史失職聽兩京科道官紏舉、廵江御史失職聽本院考察、其操江廵江行事不必制以廵按、使各得展布自效可也、然此三項、止據臣所聞見、或恐類此者尚多、乞敕都察院查議、如果臣言不謬即與一體改正、內有奉　旨施行者、具奏定奪、仍通行各衙門知會、今後務要遵照舊制及憲綱而行如此則體統正、分義明而為憲臣者各得以舉其職矣、

一先實務、臣聞治天下之道有實有文。圖切要而有益於國家謂之實。美觀聽而無關於治忽謂之文。在昔人君以務實致治者、漢文景宋仁宗是也、以彌文自敝者漢武帝宋神宗是也仰惟我　太祖高皇帝太宗文皇帝相繼立極、垂六十年、不獨政□王綱、廣大悉備、而典章文物、亦兼舉無遺、非若漢高帝之馬上為治、禮文多闕、宋藝祖之終身征伐萬目未張者也、嗣是　列聖垂拱守成先後一揆、逮我　皇上當積德百年之期、行稽古三重之道、議禮考文、益明益備、無以復加矣、然臣子責難之義蒼生厚望之心、似於大學之所謂理財用人、詩書之所稱安民講武、切時要務或猶有缺焉　伏願　時世宗多興礼樂故言及之陛下輟聲容之繁節略太平之美觀。屏好動喜事之徒。斥虗夸誕謾之說。回運神謨。專務於此。博謀而審擇。持久而力行。必期於吏稱民安。兵精食足而後巳。則上以實求。下以實應。既有實事。必有實功。文景仁宗之治。不足多也。况天下之事、吉凶悔吝生乎動。紛擾勞費出於文。若　陛下以靜制動。以實先文。將見省事則省慮。安恬內守。既可以上培　萬壽而　皇儲篤繁衍之祥省事則省費。經用惟常。亦可以下紓萬民而薄海感綏寧之澤矣。臣不勝惓惓、

皇明經世文編卷之一百五十一終








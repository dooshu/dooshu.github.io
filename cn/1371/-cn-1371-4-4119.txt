幽居初夏

湖山胜处放翁家，槐柳阴中野径斜。



水满有时观下鹭，草深无处不鸣蛙。



箨龙已过头番笋，木笔犹开第一花。

叹息老来交旧尽，睡余谁共午瓯茶？



幽居初夏

路缭长堤北，家居小市西。



陂塘晨饮犊，门巷午鸣鸡。



妇喜蚕三幼，儿夸雨一犁。



衰翁亦放浪，未怕屐沾泥。



幽居初夏

梅坞青黄子，草陂红紫花。



双鹅朝戏浦，群鸭暮还家。



赤脚挑残笋，苍头摘晚茶。



出门逢野老，满意说桑麻。



幽居初夏

藤冠草屦病支离，门外纷纷百不知。

解箨有声惊倦枕，飞花无力点清池。



闲思旧事惟求醉，老感流年只自悲。



绿树阴中红练起，一团零乱湿臙脂。



幽居初夏

长歌嫋嫋插秧天，小繖翻翻入市船。



高栋巢乾初乳燕，绿槐阴密已鸣蝉。



只言末俗人情恶，未废先生日晏眠。

推枕起来闲弄笔，铜蟾手自挹寒泉。



幽居初夏

诘曲穿桑径，讴哑响竹门。



疏泉灌藜苋，倚杖牧鸡豚。



江步横新舸，茅檐弄幼孙。



太平端有象，谁与画吾村？



幽居初夏

鬓毛秃尽齿牙疏，难受人间折简呼。



诗酒本来无藉在，形骸况复不枝梧。



槐阴渐密能鄣日，池水新生可浴凫。

移得太行终亦死，平生常笑北山愚。



幽居初夏

大耋光阴短，南讹日月长。



松枯宜倒壑，龟老惯榰床。



寂寂三升稷，悠悠百本桑。



饥寒犹肮脏，何术砭吾肓？




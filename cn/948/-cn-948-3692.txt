陆游　夏秋之交小舟早夜往来湖中绝句

横林渺渺夜生烟，野水茫茫远拍天。

菱唱一声惊梦断，始知身在钓鱼船。

陆游

陆游　夏秋之交小舟早夜往来湖中绝句

河汉横斜斗柄低，啼鸦掠水未成栖。

怪生凄爽侵肌骨，船系秦皇酒瓮西。

陆游

陆游　夏秋之交小舟早夜往来湖中绝句

谯门鼓角寺楼钟，一一风传到短蓬。

唤得放翁残酒醒，锦囊诗草不教空。

陆游

陆游　夏秋之交小舟早夜往来湖中绝句

小市易散无人行，茫茫湖桥惟月明。

老夫解酲不用酒，自有千顷菰蒲声。

陆游

陆游　夏秋之交小舟早夜往来湖中绝句

鸡头累累如大珠，红草绿荷风味殊。

天与杨梅成二絻，吾乡独有异乡无。

陆游

陆游　夏秋之交小舟早夜往来湖中绝句

城南天镜三百里，缭以重重翡翠屏。

最好长桥明月夜，寄船策蹇上兰亭。

陆游

陆游　夏秋之交小舟早夜往来湖中绝句

酒旆摇摇出竹篱，扁舟远赴野人期。

一天风雨晚来恶，落尽白莲浑不知。

陆游

陆游　夏秋之交小舟早夜往来湖中绝句

七月湖中风露新，临流闲照白纶巾。

荷花折尽浑闲事，老却蓴丝最恼人。

陆游

陆游　夏秋之交小舟早夜往来湖中绝句

恰听残蝉禹寺门，又看新月石帆村。

後来复有龟堂老，千载犹应此意存。

陆游

陆游　夏秋之交小舟早夜往来湖中绝句

娥江道上欲三更，垣屋参差闭月明。

倚柂赋诗无杰思，断肠分付棹歌声。

陆游

陆游　夏秋之交小舟早夜往来湖中绝句

秋来湖阔渺无津，旋结渔舟作四邻。

满眼是诗渠不领，可怜虚作水云身。

陆游

陆游　夏秋之交小舟早夜往来湖中绝句

梦笔桥东夜系船，残灯耿耿不成眠。

千年未息灵胥怒，卷地潮声到枕边。

陆游


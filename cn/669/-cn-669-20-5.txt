41　曆不差不改不驗不用


劉洪曰：「曆不差不改，不驗不用。未差無以知其失，未驗無以知其是。失然後改之，是然後用之。」下云：「此謂允執其中。今誠術未有差錯之謬，恂術未有獨中之異，以無驗改未失，是以檢將來爲是者也〔一〕。」〇見後漢律曆志。李文簡何云：「燾。」以爲至論。

【閻按】李燾傳：「乾道四年，新曆成，燾引劉洪此論於疏，乞申飭曆官討論。」〇無名氏宋史全文：「孝宗乾道四年八月，行乾道曆。禮部郎李燾言：『曆久必差，自當改法。曆家精微，莫如大衍。大衍行於世，亦不過三四十年，後學膚淺，其能行遠乎？抑嘗聞「曆不差不改」云云。此劉洪要言至論也。』」

〔一〕「是」，原作「驗」，據中華本後漢書志第二律曆中改。






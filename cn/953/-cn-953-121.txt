晁说之　感旧

林梢接手百花浮，昔与王孙倚小楼。

风物无情常自若，男儿何处不堪愁。

兰成只忆江南老，丞相难忘洛下游。

今日天涯送春泪，不堪更为种瓜侯。

晁说之

晁说之　感旧

田园几亩豆苗新，卒岁闲居百虑真。

百日频逢中酒客，何时曾禁折花人。

谁夸玉帛奔侯服，自喜樵苏入帝闉。

回首龙蛇纷起陆，却垂涕泪问胡尘。

晁说之


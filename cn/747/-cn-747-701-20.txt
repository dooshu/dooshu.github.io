○论陈许兵马状

右，缘魏博讨贼迁延，颇招物议，昨令陈许兵马，直抵磁州，此是制敌深谋，攻心上策。徐乃文到京之後，方知陈许发兵，便云宏敬全军自取磁州，则是畏惧陈许，须待宏敬出军表到，方得委知。若便遣王宰罢行，亦是姑息太过。只缘河阳山险，攻守艰难，王宰顿军，虚费馈运，望密诏示王宰，但令从容排比，未要速便道途。贼中闻此军声，必合破胆。魏博若全师自出，续止陈许不迟。如蒙允许，望付翰林约此赐诏处分，未审可否？


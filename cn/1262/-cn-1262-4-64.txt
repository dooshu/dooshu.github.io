厄书：

藏书佳事也，阖省不数家，家不数传。如浦江义门郑氏，八万卷毁于火。义乌虞侍郎守愚、参政德烨父子，楼藏万卷，署曰「楼不延客，书不借人。」后兰溪胡孝廉应麟贱直得之，今亦佚尽。太仓王元美书最富，再传而失。开封中尉睦楔之万卷堂、会稽钮氏之万卷楼、吾宁祝侍郎以豳之万古楼、武康骆侍御骎曾、平湖冯孝廉茂远、常熟钱宗伯谦益诸家，非流散则妒焰矣。噫，缥帙缃函，何预天曹事？往往被厄，不能久锢。设灵威丈人之秘牒，玄夷使者之珍符，贮嫏嬛而储二酉，概如此厄。天上司书吏，地下修文郎，亦寂寂难堪矣。杨循吉既老，散书亲故，令荡子郁婢无复着手，是或一道也。

钱宗伯好储书，尤喜较订。广搜博引，一编中粉墨丹黄层见，错书有所疑误，千里之外托人研考。其购藏甲于东南。乱后撰明史凡二百五十卷，辛卯九月晦甫就，越后日见烬。火始作，见朱衣者无数。是非不得其平，遂以荧惑扫之，只字不留，亦一异也。




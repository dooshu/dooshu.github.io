○对执蒲葵扇判

〈乙常执蒲葵扇於盛暑，人多效之。或告妖众。〉

服玩垂则，岁时交进，韫狐白以御冬，裂纨素而清暑。由是五明开制，道在思贤；七华擅奇，思归锡宠，委方圆以呈质，顺行藏以适时，登用有期，著号无算。乙行均山仰，时闻景慕。执殊方竹，非承汉帝之私；即好蒲葵，式徇谢安之义，事符怀旧，迹逐移风，类折巾於林宗，宁俟题於逸少。将以妖众，孰谓钦贤？宜从三宥之书，无陷五词之罚。


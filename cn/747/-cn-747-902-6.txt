○对貌似温敏判

（儒生温敏殁，或有貌似敏者，而弟子共师之。县令责其无知。）

温敏果行育德，依仁游艺，道郁黄中，声芬白贲。才充梦鸟，针左氏之膏肓；学综成麟，传圣人之糟粕。既而生也有涯，岁聿其逝，情殷埋玉，迹必应金。类宣父之云亡，还思有若，同蔡邕之已殁，更重虎贲。虽其人已还，而典刑可想；或钦遗韵，用展师资。惟彰好道之诚，何无仪之论。县令奉子男之秩，守韦弦之戒，非欲使提耳流训，掣肘无讥。错节盘根，抑亦殊道；移风易俗，何妨异代。纵有科罚，未累德音，无玷宪章，并宜告记。

程彦矩

彦矩，广平人。


○拜给事中自奏

臣久尘西掖，近缀东台。既居封驳之官，兼处编修之职。凡关闻见，合补聪明。苟避事不言，是上孤至圣。臣闻“无偏无党，王道荡荡。无党无偏，王道平平”。前书所载言之者，诫千古大君恐有毫之私也。臣睹陛下降赦後，普行恩敕。武臣之内，咸协旧规。文吏之中，未符通论。臣窃见改转朝官，自太子少保尚书丞郎内，例超秩次，仍峻户封。惟两省侍从卿监之官及员外郎赞洗等，依资升进者，不过数人，馀并止於一阶。或自右入左，上下都不画一。臣伏思阶勋爵邑，至为重事。当以德以劳，次第而进。虽遇庆泽，不可妄加。况官者代天理物，国家公器。虽有亲昵，无得轻授。故曰官不必备，惟其人。若才称其官，当时当有显议。能不副职官，便无宜滥升。以公器而为普恩，以普恩而有差等，一厚一薄，何疏何亲。臣不敢封还制书，以阻成命。乞陛下显询故事，爰下有司。不次超拜者，必徵殊美。以第进秩者，须守常规。望明庭再与佥谐，愿陛下曲留省察。兼有前朝并为执政见排，左授官秩者，及在官无累，或丁忧已满，未蒙叙迁，各许进状，以自申明。或显见於章疏，幸特颁於制命，或期效用，不致沉埋。则免使得路者自伐自矜，结恩私室。失意者愈嗟愈叹，流怨公朝。光陛下圣明之规，表陛下均平之德。将恢至理，以致太和。


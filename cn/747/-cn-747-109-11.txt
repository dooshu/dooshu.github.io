○宥过敕

刑故无小，义绝惠奸，罪疑惟轻，事全诛意，圣贤明训，今古通规。非法无以振其威，非恩无以流其泽。故有功不奖，何以激尽忠？有罪不刑，何以戒为恶？二者无失，庶务有成。朕统华夷，不求奢侈，临食虑兵师之馁，授衣思黎庶之寒。仗中外勋贤，壮国家基址，荧惑应犯而自退，太阳蚀而复圆，百果无不熟之方，五谷无不丰之处，顾惟寡德，何称嘉祥？况保义军节度使石敬瑭、晋州留後安崇阮、洛州刺史张进、耀州团练使孙岳、宁州刺史高允瑰等，杜绝诛求，寻加奖谕。陶辄为聚敛，自掇愆尤，功过既分，黜陟有异，在朝备见，列国皆知，不贪者转更无私，有过者必应自省。四方侯伯，皆朕忠臣；万国人民，皆朕爱子。惨舒是系，赏罚齐行。务德者雅合古贤，效尤者自干朝典。除邓州见取责情罪诸色官员及亳州李邺外，其诸道州府，如八月已前，或有偶违条制干国章者，诸色人并不得更有诉，若或此後有违，许人上告，当勘情罪，必举刑书。


送孙予立编修假归省觐

其一
特达邀宸眷，如何乡梦频。
彤庭濡翰客，白发倚闾亲。
马渡河冰晚，人归江甸春。
早梅花欲放，又见彩衣新。

其二
正向陵阳去，经过潍水浔。
间关调膳意，风雨对床心。
旅病缘归减，天寒恨别深。
前途吟兴得，残叶尚枫林。


送孙予立编修假归省觐 其三

乡园依叠嶂，城郭总山居。
冬馔烧林笋，花时奉板舆。
家声梧掖草，旧业石仓书。
好待君王问，宁教岁月虚。

其四
邸居同坐卧，老屋共经营。
夜月论诗醉，春风接辔行。
关河还鼓角，鱼鸟自江城。
故旧凭传语，燕吴无限情。



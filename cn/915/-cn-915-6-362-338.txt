○关尹子序



洪体存蒿艾之质，偶好乔松之寿。知道之士，虽微贱，必亲也，虽夷狄，必贵也。後遇郑君思远，郑君多玉笈琼笥之书，服饵门开我以至道之良药，呼吸洗我以紫清之上味。後属洪以尹真人《文始经》九篇，洪爱之诵之，藏之拜之。宇者道也，柱者建天地也，极者尊圣人也，符者精神魂魄也，鉴者心也，匕者食也，釜者化也，筹者物也，药者杂治也。洪每味之，泠泠然若蹑飞叶而游乎天地之混溟，茫茫乎若履横校而浮乎大海之渺漠，超若处金碧琳琅之居，森若握鬼魅神奸之印。倏若飘鸾鹤，怒若斗虎兕。清若浴碧，惨若梦红。擒纵大道，浑沦至理，方士不能到，先儒未尝言。可仰而不可攀，可玩而不可执。可鉴而不可思，可符而不可言。其忘物遗世者之所言乎？其绝迹去智者之所言乎？其同阴阳而冥彼此者之所言乎？何如此之尊高，何如此之广大，又何如此之简易也！洪亲受之，咸和二年五月朔，丹阳葛洪稚川序。（《关尹子》道藏本）




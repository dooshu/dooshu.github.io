卷四十 张国维列传

张国维，号玉笥，金华东阳人。天启壬戌进士，授番禺令。以卓异，考入刑科给事中；升太常寺少卿。

崇祯甲戌，升都察院右佥都御史，巡抚应天。国维甫受事，流贼犯安庆，参将唐某受贼绐，败绩，全军覆没；报至，国维方壮年，一夜鬚鬓为之顿白。国维亲督兵至安庆，见司道史可法，与语，奇其才；具疏请安庆添设一巡抚，即以可法任之。国维知人、善任使，抚吴八年，贼不敢犯境。

庚辰，升工部右侍郎，总督河道；吴人生祠之虎丘山。是时山东大饥，石米八两；三吴价三两，国维以应天所属河工银尽籴米运济宁，每石加水脚五钱，除籴米完河工外，每石尚羡米四两五钱。遂设粥厂十余处，分布远近，命官董其事，所全活者以百万计

贼首李青山聚众数万，杀逐官吏；国维讨平之，献俘于朝。天子嘉其能，荫一子世锦衣千户。

壬午冬，北兵破蓟州，山东兖州等府一时陷没，德、鲁二藩受祸独惨；廷臣议堪任本兵者，佥与国维，遂奉命星驰赴京受事。总督赵光抃出师罗山，与北兵战大败，折兵二万余；周延儒当国，抑不以闻。是时兵科缺员，国维题龚鼎孳等六人，蒋拱宸恨不与。及拱宸为御史，谓西协地六百里，国维设防止五百里；疏凡七上，百计挠之，使不得任事。癸未二月，周延儒视师无功，与国维俱放归。冬十一月，国维以罗山事被逮；舟过吴门，士民号哭于枫桥，大声问「谁是锦衣卫官校船」？国维恐有变，解缆亟行，得散去。至京，下诏狱，山东、南直民为国维叩阙讼冤。诏曰：“张国维本当拟辟，念其抚吴、治河有功，着吏部议用。”遂以原官往浙直募兵催饷。

国维行十日，而遂有三月十九之变。国维星夜抵浙，料理勤王。五月，得精兵三千，至镇江欲渡，正值弘光登极南都；国维念新君践祚，必为先帝发丧、起兵北伐，乃至留都，欲与史可法合兵以出。朝见弘光，遂以国维为兵部尚书，加太子太保、协理戎政。国维见马士英，议多不合；因循半年，遂以葬祖母告假谢事。

乙酉五月，南都复陷，七郡瓦解；闻郑遵谦起义于绍兴、台州诸缙绅奉鲁王监国。国维至台州，朝鲁王。晋少傅、建极殿大学士兼兵部尚书，命其归东阳，集兵到钱塘守江，派汛长河头。时绍兴富户以助饷受累，国维并不打粮送札；以东阳世产与富户邻者，以原券与之。计其数，令出壮士数人、备衣甲器械，抵价若干；自某日至某日给粮，抵价若干。以土着之家，养不逃之兵；以应出之价，收难得之产：不动声色，而兵食俱足。唐王正位于福建，诏至浙东，加国维东阁大学士，敕辅鲁王监国；廷臣多欲开诏，国维曰：“继大统者，世治先嫡长、世乱先有功。唐殿下提兵北伐，则国维当为前驱；若止为闭户天子，反以官爵分浙东办卤之心，则恢复无期，中兴何日？是太祖高皇帝之罪人也。不敢奉诏！”手敕凡七至，而国维终不发；谓使臣曰：“张国维但知今日江上收文武人才、治战守具为急，不知东阁大学士为何官！可即以此语报唐殿下。”国维兵虽不出打仗，而沿江深沟高垒，多置木城、株橛，防守甚坚。

丙午五月二十八日，北骑渡江，各营拔寨走；国维遂归东阳，守陷阬岭。六月，贝勒发兵入闽，道东阳，将抵陷阬岭；国维邀东阳令吴琪滋至，谓曰：“吾乃大臣，今日以死报国！天气正炎，若形骸腐烂，不可辨识；则谓吾逃，必贻祸此地。故特相邀，视吾死耳。”吴令涕泣。国维命取白绢一幅，制诗三章：一曰「负国」、二曰「念母」、三曰「诫子」。楷书毕，又顾其僕曰：“有佳箑否？吾欲留诗赠一故人。”其僕曰：“无有。”国维遂署绢尾曰：“大明遗臣张国维绝笔。”冠带北面叩头，谓其僕曰：“吾死于王事，礼也。后兵将在东阳者，皆因我而及于难；我死，可舁尸诣门一谢之云：「今生无以相报也」！向太夫人，勿言我死，止言遁去。可仍坐我于中堂，俟达官见，始可殓耳。”遂赴水。甫入水，未一刻，家人急拯之，而气已绝；享年五十有二。北骑至，围国维宅；国维尸坐厅事，面色如生。北兵见，有叩头者，有痛哭不已者；同伙问之，则多济宁人，皆向年食其粥以活者。国维殓后，殡于郊外围亭。踰半月，有北兵数十人驱妇女宿其园；夜半起厕，见堂皇灯火如昼，有白鬚绛袍者南面坐，绕座兵卫皆列刀戟。北兵大呼，遂不见；始知国维灵爽不散。北兵起，叩头柩前，仓皇徙去；后相戒，无复敢入者矣。

桂王承大统，谥国维曰「文忠」。国维长子世凤，挂平胡将军印，封武康伯；不受。次子世鹏，官尚宝司卿。北兵索之，匿不出；下令曰：“再不出，则杀祖母！”鹏始就缚。世凤为北兵所杀，世鹏繫狱。张存仁自闽归，道金华；百姓数万人遮马前，为世鹏号哭请命。存仁曰：“其父之为人，吾在辽左，即耳其名。”到杭，即释之。

石匮书曰：“张国维长厚忠诚，其乡人与天下人称之者，如出一口。扬历所至，其所以得此于人者，良亦不易矣。乃时当阳九，南北枢衡，两俱不究其用；而监国一出，尤属强弩之末。后至北骑渡江，人乃咎国维之不受唐诏。夫天方纵敌长驱，即唐、鲁合支，亦不能久；而国维之却诏拒唐，拳拳为鲁，总亦见其长厚之一端也！












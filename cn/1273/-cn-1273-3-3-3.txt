烈妇墩行


蕲州王凤池妻何藻姑，夫死有劫醮者，经北山夫葬所，以剪断髪，并刺喉死，州人黄云鹄为表墓曰烈妇墩。

琼箫声断珠桐枯，碧城月冷雌鸾孤。惊风斗挟换巢去，妖鸟朋扇凄宵呼。

满地愁澜汩古井，阴云墨掩明星影。宝鉴尘霾珍髢散，彩舆碧溅蝤跻领。

琼花夜坠金剪光，贞魂步月珠尘香。皇笳天远起比翼，北山鬼泣罗难张。

风雨灵旗回紫府，镵刻青珉表黄土。春鹃吊月坟林昏，贞蕤满墩郁终古。






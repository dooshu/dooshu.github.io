◇理疑

父亡，服竟，继母还前亲子家，当为何服？此有问：「有夫妇生男女三人，遭荒乱离散，不知死生。母後嫁，有继子，後夫未亡，得亲子信，请就亲子家，後夫言可尔。後数年，夫亡，丧之如礼，服竟，随亲子去，别继子云：『我则为绝，死不就汝家葬也。』而名户籍如故。母今亡，继子当何服？服之三年则不来葬，服之周则无所嫁。」博士淳于睿等以为，当依继母嫁，从为服周。博士孙绰议曰：「父答虽有可尔之语，夫妻枕席相顺之意，固非决绝之辞也。继母丧父如礼，服竟之後，不还私家，逾岁历年，循养无二，母恩不衰。适见亲子，专自任意，无所关报，私随其志，绝亡夫，背继子，违三从正义，亦为大矣。今母虽不母，子何缘得计去留轻重而降之哉！夫五服有名，不可谬施。施之为出，出义不全；施之于嫁，嫁义不成。欲降服周，于礼何居？名在居籍，私归亲子，丧柩南北，礼律私法，订其可知，便决降服，许令制周，颇在可怪。」博士弟子北海徐叔中难孙云：「以前问不立甲乙为名称，于议不便。今以母为甲，先夫为乙，後夫为丙，先子为丁，继子为戊。丙言可尔，必虑事宜，顺其至情，非虚欺也。临终不命，知死之後，制不在己故也。甲不重求，信之前言也。本有求还之计，去誓不还葬之辞。生则己不得养，死则不与己父同穴，就不成嫁，当为去母，附之于嫁，不亦宜乎！（《通典》九十四引挚虞理疑）


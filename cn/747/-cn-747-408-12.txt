○对举贤任选判

〈得上封事，人云吏部计选不得其才，请命公卿举贤而任。所司云：知人之难，恐不绝私，非选士之策。〉

底禄任人，惟贤是务，居位称职，无私乃可。况爰设天官，俾司衡镜，审轮辕之目，每得山公；表清通之心，更推裴楷。固不失士，将无弃才，何必咨尔公卿，获我髦彦。虽乡举里选，则有附於曩时；而操柄执权，谅难废於今日。且如知人匪易，绝私尤难，前王以之则哲，五伦犹是自疑。家官必择夫至公，庶流自息其贪竞，议乎经久，曷可因循？愚谓上封，未协中道。

郑宥

宥，天宝时擢书判拔萃科。


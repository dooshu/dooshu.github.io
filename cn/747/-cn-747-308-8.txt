○授杨慎矜谏议在夫依旧知大府出纳制

门下：太子右赞善大夫兼御史专知大府出纳权知御史中丞事杨慎矜，坚正有才，通明足用，久持天宪，兼掌国泉。竭忠公之一心，杜讹伪之千变，爰升独坐，用肃具寮。而潜恳固辞，执谦难夺，愿收恩於後命，祈尽节於前功。得失不惊，将敦薄俗，始终如一，以劝守官。特遂由衷之诚，仍居出纳之任（一作纳谏之职）。可行谏议大夫兼侍御史，仍依旧知大府出纳。


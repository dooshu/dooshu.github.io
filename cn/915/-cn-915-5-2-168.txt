◇典论

谨案：《隋志·儒家》，《典论》五卷，魏文帝撰，旧、新《唐志》同。《本纪》：「帝好文学，以著书为务，所勒成垂百篇，明帝时刊石。」详《搜神记》。又《齐王芳纪》注：「臣松之昔从征西至洛阳，见《典论》石在太学者尚存。」《御览》五百八十九引戴延之《西征记》，《典论》六碑，今四存二败。《隋志·小学类》有《一字石经·典论》一卷，唐时石本亡，至宋而写本亦亡，世所习见，仅裴注之帝《自叙》，及《文选》之《论文》而已。亡友沈阳孙冯翼字凤卿，尝有辑本，漏甚多，又如采《北堂书钞》十五洽和万国，以《典略》当《典论》，若斯之类，概应删刂。今覆捡各书，写出数十百事，有篇名者十三，聚其复重，会其离散，依《意林》次第之，定著一卷。其遗文坠句无所系属者，附于后。嘉庆二十年太岁在乙亥三月晦。


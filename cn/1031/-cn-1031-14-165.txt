葛绍体　袁从道山庐三首

人生尽驰骛，忙里换乌兔。

白发忽相侵，红颜若何驻。

岂如向丘壑，味此闲中趣。

鷌鹒啼春风，鸤鸠唤时雨。

因林上笋蕨，晴川下鸥鹭。

好景满眼前，兴来可以赋。

贫贱与富贵，愿言履其素。

葛绍体

葛绍体　袁从道山庐三首

竹屋已三间，花迳旋一新。

芳苞束碎锦，细草铺柔茵。

曾悟顺动豫，岂叹云雷屯。

个中足俛仰，世上谁经纶。

葛绍体

葛绍体　袁从道山庐三首

日月久栖迟，姓名谁得知。

头戴世儒冠，身著山人衣。

峻颔带薄髭，瘦骨撑痚眉。

青编口能诵，白饭手自炊。

苦茗一两碗，濁醪三两卮。

琴弹多旧曲，窗题少新诗。

别去动经年，坐来愁语离。

幽斋早葺罢，借榻重归时。

葛绍体


○郑王加元帅江宁尹制

门下：睦亲尊贤，王者之盛业也。中台上将，有国之重任也。是必畴咨公议，稽若前经。举而行之，谓之令典。我有爱弟，时维宗英。论道经邦，勋德滋茂。肆予有命，允叶厥中。某挺命世之才，秉生知之哲。机神颖迈，器宇冲深。自宝玉分封，缁衣授职。内蕴清明之德，化宣寅亮之功。持谦下之资，以亲附百姓。体勤俭之节，以表率时风。学问该通，每谘询而自益。忠诚孝悌，常将顺以无违。昔者三後叶心，十乱同德。允兹古义，非尔而谁。粤予眇躬，惠迪先训。获守大业，汔臻小康。实ム手足之贤，以集股肱之寄。无德不报，虽亲何嫌。是用诞举渥恩，就加名数。夫元帅者，民之司命。中枢者，国之宗臣。尹京所以表则四方，增封所以藩辅王室。毗倚之重，何以加斯。於戏！义兼国家，权总文武。动静之际，治乱系焉。所先者在乎弼谐，所慎者在乎听受。清如止水，故是非之说不可欺。平如悬衡，故善恶之徵不能惑。有犯无隐，非好异也。不违如愚，非苟合也。惟公是务，惟道是从。所务必老成，所亲必端士。服兹多训，永树英声。可。


○将军鲁庆诸州租调多被欺贿赂入已始给门牒船车壅滞进退无由

鲁庆位在监门，职惟防御，理须孜孜匪懈，恭慎小心，耿耿恪勤，方崇大略。察奸非无隐伏，知左道有孤虚。上思郅恽之心，下戒田仁之失。但任土作贡，玉帛星繁；税熟贡新，粮储岳积。赤马之舸，万里连樯；青牛之车，千接轴。岂得不遵公法，直纵私求；故作畴蹰，专为颉颃？鹤绫未入，遂高卧而闲闲；蚨镪忽来，即倾身而急急。赃贿溢室，谤讼盈庭。外不惧於乘骢，内无惭於相鼠。待知赃估，方可论刑；宜更推穷，以实裁断。


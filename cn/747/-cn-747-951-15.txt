○欹器赋

夫阳鸟中而则谢，阴兔望而斯蚀，谅天道之常理，岂人情之能测！何此器之知机，体变通之消息。其形也菲陋，任其淳素之姿；其质也欹，无假丹青之饰。平而则正，满而斯侧，不平不满，无穷无极。夫盛衰共贯，倚伏多途，或始吉而终否，或前荣而後枯。才闻栖越，遽见亡吴，不知戒其盈溢，空有叹於姑苏。

是知高而不危则治，操而有求则竞，见握以存诚，虏宵衣而致命。老氏贵其善建，大易崇其积庆，殷汤镂几以为虞，孔甲镌盘而自镜。尔其冥豫不止，怀足无厌，衅成山岳，祸起微纤。愚者已然而不见，智者未兆而斯瞻，圣人损之而又损，君子谦之而更谦。大禹惟圣，每殷勤於菲食；惟尧则哲，终眷恋於茅檐。然而默默如存，隆隆自绝，天且不能固西北之坏，地且不能补东南之缺。天地尚不能久，矧人道之不灭。勒兹器以为箴，庶作鉴於来哲。

张彦振


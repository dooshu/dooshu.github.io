敕修东岳庙碑文


自古帝王建国，肃恭群祀，列在祀典，大祝颂之，士民不得奉；而民间所为号祝歌舞，其事诞漫，祠官不主也。惟岱宗之神，自绳契以来，秩在祝史，通乎上下。今天下郡国，皆有东岳庙；而京师则庙朝阳门之东，相传唐、宋时已有。国朝正统中，益恢崇之，岁遣太常致祭，熯旱则祷焉，而都人士女，祈祉禳灾，亦各自财以祠云。臣尝读睿皇帝所制庙碑，大要归于厚民生、顺民欲、明德远矣。

百余年来，庙寝倾圮，神将弗妥，士女兴嗟。圣母慈圣皇太后闻之，曰：“吾甚重祠而敬祀，其一新之，然勿以烦有司。”乃捐膏沐资若干缗。皇上祗顺慈意，亦出帑储若干缗，命司礼监太监冯保，择内臣廉干者董其役。

工始于万历乙亥八月，迄周岁而落成。其殿寝门闼之右，廊庑庖湢之制，大都不易其故，而挠者隆之，毁者完之，垩者藻饰之。又于左右建鲸龟楼，东为监斋堂，规模瑰丽，迥异畴昔，岿然若青都紫极矣。

既告事成，上以圣母意，诏臣为之记。臣闻圣王先成民，而后致力于神；亦有为民而檄福于神者。故御灾捍患，《祭法》所载，何可忽诸！且圣人以神道设教，岱居东方，其德曰生。往牒所称，触石生云，膏雨天下，生也；冥运阴骘，赫如雷霆，使人弗罹于天宪，亦生也。君人者，恩则庆云，威则迅雷，要归于永底蒸民之生。而愚夫愚妇，刑赏所不及者，神实司其祸福之柄，盖亦有阴翊皇度者焉！祀之非黩也，不宁惟是。

臣仰窥圣母，垂恩诸祉，保护皇躬，将广建功德，以祈万年胤祚。虽无文咸秩，矧又祀典所载。而皇上孝奉慈闱，仰答玄贶，虽节用之旨时佩，而有其举之，莫敢废也。

今赖天地之灵，山川之佑，丰屡报，四夷咸宾。是御灾捍患，允符祀典。而睿皇帝所称“厚民生，顺民欲”者，亶在兹矣。臣谨恭纪其事，而系之以辞曰：

瞻彼岱岳，是为天孙。乘震秉箓，生化之门。位镇一隅，仁流八极。率土是临，矧兹京国？京国有庙，肇禋百年。弗缮其故，何以告虔？惟皇祖清，肸蠁征应。乃新神居，聿遵兹命。既拓其基，亦除其庮。琳宫中起，缭垣外周。厥宇峩峩，厥灵濯濯。谁谓邦畿，俨彼乔岳。维岳有神，维帝之德，后则基之，神介繁祉。笃我帝后，泰山之维。泰山之久，亦佑下民。自天降康，时雨而雨，时旸而旸。臣拜稽首，勒此贞石，亿万斯年，昭垂罔赖。






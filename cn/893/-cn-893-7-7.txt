西岳云台歌送丹丘子





《尔雅》：华山为西岳。在今陕西西安府华阴县南十里，高数千仞，石壁层叠，有如削成。上有芙蓉、落雁、玉女三峰，又有八卦池、太乙池、白莲池、菖蒲池、二十八宿池、细辛坪、玉女洗头盆、老君洞、仙棋台、苍龙岭、日月崖、仙掌岩诸胜。所谓云台者，乃其东北之峰也。两巘竞高，四面悬绝，崔嵬独秀，有若台形。下有穴，昔有人入此穴，出东方山而行，云经黄河底，闻上有流水之声。



西岳峥嵘何壮哉!黄河如丝天际来。[一]黄河万里触山动，盘涡毂转秦地雷。[二]荣光休气纷五彩，[三]千年一清圣人在。[四]巨灵咆哮擘两山，[五]洪波喷流射东海。三峰却立如欲摧，翠崖丹谷高掌开。[六]白帝金精运元气，[七]石作莲花云作台。[八]云台阁道连窈冥，中有不死丹丘生。明星玉女备洒扫，[九]麻姑搔背指爪轻。[十]我皇手把天地户，[十一]丹丘谈天与天语。[十二]九重出入生光辉，东求蓬莱复西归。玉浆傥惠故人饮，骑二茅龙上天飞。[十三]

[一]《癸辛杂识》：五岳惟华岳极峻，直上四十五里。遇无路处，皆挽铁絙以上。有西岳庙在山顶，望黄河一衣带水耳。



[二]郭璞《江赋》：“盘涡毂转，凌涛山颓。”李善注：“涡，水旋流也。”张铣注：“盘涡，言水深风壮，流急相冲，盘旋作深涡，如毂之转。”



[三]《尚书中候》：尧即政七十载，修坛河、洛。仲月辛日昧明，礼备，至于日稷，荣光出河，休气四塞。郑玄注：荣光，五色，从河水中出。休，美也。四塞，炫耀四方也。



[四]《十遗记》：黄河千年一清，至圣之君以为大瑞。



[五]《西京赋》：“缀以二华，巨灵赑屃，高掌远跖，以流河曲，厥迹犹存。”薛综注：巨灵，河神也。华山对河东首阳山，黄河流于二山之间。古语云：此本一山，当河，河水过之而曲行。河之神以手擘开其上，以足踏离其下，中分为二，以通河流。手足之迹，于今尚在。《遁甲开山图》曰：有巨灵胡者，遍得坤元之道，能造山川，出江河。



[六]《太平寰宇记》：《名山记》云：华岳有三峰，直上数千仞，基广而峰峻，自下小岑叠秀，迄于岭表，有如削成。今博山香炉，形实象之。《华山记》：太华山削成而四方，直上至顶，列为三峰，其西为莲花峰，峰之石窳隆不一，皆如莲叶倒垂，故名是峰曰莲花。其南曰落雁峰，上多松桧，故亦曰松桧峰。白帝宫在其间，俯眺三秦，旷莽无际，黄河如一缕水，缭绕岳下。其东峰曰朝阳峰，峰之左胁中有一峰，状甚秀异，如为东峰所抱者，曰玉女峰，乃东峰之支峰也。世之谈三峰者，数玉女而不数朝阳，非矣。山之东北则为仙人掌，即所谓巨灵掌也。岩壁黑色，石膏自璺中流出，凝结成痕，黄白相间，远望之见其大者五岐如指，好奇者遂传为巨灵噼山之掌迹。掌长三十丈许，五指参差，中指直冠峰顶，长二十丈。唐王涯作《太华仙掌辨》，谓太华之首峰有五崖，比壑破岩而列，自下远望之，偶为掌形，俗传则曰巨灵噼剖，掌迹犹存。《贾氏谈录》：华岳掌，其色丹紫，正如肉色。每太阳对照则尽见之，及日暮则渐隐而不见。樵者曰：仙掌者，盖绝地之上，群壑聚会之所，石色頳然，望之适类于掌耳。其说皆辟巨灵掌迹之讹，似矣，而犹不得其体状。明王履游华山，坐玉女峰东北岩上，细察而后得之。乃曰：王涯所辨似得于传闻，未尝如吾之近观也。盖山石本黑，膏出于璺，从上熘下，作淡黄微白色，间之黑壁中，上则五岐，下则片属，岐者如指，属者如掌。复有细熘无数，杂五岐间，自远望之，细者不见，惟见其大者，故五岐如指耳，宁有五崖比壑破岩而列哉?且膏所熘处，比比皆有，岂惟此掌为然?此掌之外，日月岩最多，其次则东峰西壁近于杨氏石室者，其色状与此掌漏痕不殊，但彼不类物形，故不以为异而见称耳。



[七]《枕中书》：金天氏为白帝，治华阴山。



[八]慎蒙《名山记》：李白诗“石作莲花云作台”，今观山形外罗诸山如莲瓣，中间三峰特出如莲心，其下为云台峰，自远望之，宛如青色莲花开于云台之上也。



[九]郭璞《山海经注》：太华山上有明星玉女，持玉浆，得上服之，即成仙。道险僻不通。



[十]《诗含神雾》云：《神仙传》：麻姑手爪似鸟，蔡经见之，心中念曰：“背大痒时，得此爪以爬背，当佳也。”王远已知经心中所言，即使人牵经，鞭之曰：“麻姑，神人也，汝何忽谓其爪可爬背耶?”



[十一]《汉武帝内传》：王母命侍女法安婴歌《元灵之曲》，曰：“天地虽廓寥，我把天地户。”



[十二]李善《文选注》：《史记》：齐人为谚曰：“谈天衍。”刘向《别录》曰：邹衍之所言五德终始，天地广大，书言天事，故曰谈天。



[十三]《列仙传》：呼子先者，汉中关下卜师也，老寿百余岁。临去，呼酒家老妪曰：“急装，当与妪共应中陵王。”夜有仙人持二茅狗来，至，呼子先，子先持一与酒家妪，得而骑之，乃龙也。上华阴山，常于山上大呼，言子先、酒家母在此云。






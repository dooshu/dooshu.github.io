○覆議薊鎮事宜疏

看得薊鎮接軫山海、于京師為肘腋之區、于遼左為唇齒之勢、自奴酋發難、諸虜生心、一切戒備、視平時更當加毖、関臣潘汝楨、奉命閱邊、躬親巡歷、得于地方耳目之真者、具題十事、內除勘功宜覆另疏題敘不議外、其補練宜速等九事、相應列欵酌議覆請、伏乞　聖明裁定施行、

一曰、補練宜速、自遼事告急、薊門兵馬、調發援遼者、先次五千、續又四千、其續調者皆新募兵。原非薊兵之額。而先所調五千。非各標營之選士。則入衞西兵之上駟也。薊兵堪戰者、亦自有數、挑去精銳五千、此皆當伍當什之兵、本鎮亦幾于空虛矣、其主兵允宜照額募補即頂食援兵名粮、而給贍援兵家口者、于遼東新餉內支銷、則薊餉固未嘗加也、至于西兵入衞者、薊鎮止給行粮、勢有難于募補、今臣部方議撥京營選鋒軍三千餘、分防薊鎮、此不啻足抵西兵之額矣、東事既平、援兵撤回、此九標十二路內額軍逃故者、何月無之、或一二月之前、預為懸缺以待、固不難安頓此數千人也、至于訓練一節、全在演習弓矢鎗砲等器、舊兵猶不可一日不與器相習、况新兵乎、允應如議、伏候　聖裁、

一曰戰調宜審、各邊皆以斬級為功。而薊門獨利用守。何也。非獨迫近陵京。虞于啟釁。地則重山為限。虜則錯帳而居。越險以搗巢豈惟得失難量抑亦順逆難分。往戚繼光鎮薊時。兩出塞而兩失利。　朝廷亦置不問至尤繼先紅艸溝之役、斬馘三十餘級、諸酋狺狺而起、東協遂歲增賞銀二千餘兩、此非巳事之明驗與、惟是偵探明而隄防密。伺其來犯。併力夾擊大則如昔年棒槌崖之役。小則如近年孤山之役。皆所謂漢過不先者也。関臣禁諸將之出搗。而勵之以迎擊。真得以守為戰之策。薊門瞭望。全資南兵。每臺不過四五名。何堪復有摘發。而石塘一路。滿旦母子巢穴甚近。年來屢次窺犯而不獲一逞者。朱萬良捍禦之力為多。何可調之東援以自撤其藩衞也。臣部前疏巳明言本官之不可調矣、允應如議、伏候　聖裁、

一曰要地宜防、薊門重山疊障、險固足恃。而當兩山未合。塞水直衝之處。虜騎可以橫馳。如所謂潮河川喜峰口劉家口者不一而足。水勢洶湧不可以城或列木柵。或造浮梁。亦旋築旋壞。非獨時詘舉盈為難也。年來修築邊墻必先衝口凡兩山斷處。皆築有敵臺。設有火器為可夾擊。一切守禦之備較各處似密関臣目擊要害。更為綢繆之計。正如善護身者必于風寒可入之處洵為長慮。合行申飭該鎮。凡係衝口。可通大舉者。增固城壘。厚集屯戍。多者千人。少者數百。協營標營兵馬。更番貼防。騎射槍砲。時嘗演習。此則隱然虎豹之勢也。允應如議、伏候　聖裁

一曰偵探宜明偵探係軍中耳目、薊鎮舊設有直撥橫撥。皆是役也直撥夜行晝伏。深入虜穴。察其情形橫撥沿邊瞭望遇有聲息。接續飛報。其尖夜皆食雙粮。而另犒以衣鞋之費。所立賞罰。格亦甚嚴。年來稍稍異矣。欵貢日久。虜帳漸徙。直撥踪跡。不能逃諸属夷。往往賫褁米布之類。託處于其帳內而属夷則轉以諸虜情形語我故虛實多半其沿邊橫撥。又狃習小利。或聚而砍板木。或散而採菌葚。故亦多為賊夷所撲捉。此固細人以身殉利。亦緣將領侵剋其粮糈而賞罰不必信也。関臣議以簡選稽查。責成各道。核其探報之虛實。以為賞罰。而臺兵烽軍。亦按籍查點中有偷安離信者。併罪千把總。有占役買閒者。併罪將領。懸令而致行之。將領中千把摠等。自不敢以苟且塞責矣。偵探寧有不明、而守望寧有不密者乎。允應如議伏候　聖裁、

一曰南兵宜恤、薊門之有南兵自戚摠戎在鎮始也當時議者以摠戎獨厚南兵為言今觀此疏則南兵定不可裁戚摠戎之筭為長也南兵以臺為家妻孥俱栖止其上故其守瞭最勤而其食粮亦最厚。南營將官。率羶視之諸所朘削。不饜不止。南將之當裁。非自今日矣。夫四路臺兵。摠属一南將。裁一南將。而分属于四路之為參遊為守提者。是昔之苛南兵一。而今之苛南兵者九。拒虎進狼之說。誠如関臣言。臣待罪密雲時。凡南兵之補額登臺。及造糧散粮等項。業巳属之該道。路將守提。止任稽查。不任收革。舊時剝削侵漁之弊。庶幾一清。至于操臺一節。原為演習鎗砲弓矢等技。使手與器常習。而南將多假此為占役虛冐之竇。查臺時有名無人。輒以調操為辭。臣在薊門。禁南將之調操。止令就近操練。或十臺或五臺。千把摠等官。即其地而較習焉。各定以期日。辰時就操。申時止?帚臺。則摻調不廢而守瞭無誤関臣所謂畫地而分操之。計日而時操之。葢此法也。允應如議。伏候　聖裁、

一曰保甲併守、沿邊村落。星散而居。往往為虜所垂涎。故築堡以衞之。而又虞堡民不能自為捍禦也。又撥軍以防之。然則軍之防堡以為民也。柰何獨以巡警責之軍。而堡民則終夜安枕。不與聞擊柝之事乎。関臣議倣保甲之法。令堡民與防軍共編一冊。每夜各輪數名上城巡邏。上山瞭望。有警併力攻打。有功一體旌賞。誠得聯絡軍民。守望相助之意苐村堡離邊遠者或十餘里。近者或數里。從山麓至頂。紓迂曲折。尚不下數里。往來巡邏。稍属不便。臣往在薊。會行馬軍帶砲夜巡之法。似與関臣所議。亦相符合。葢山上原有臺烽軍兵為之守瞭矣。而山徑隱伏。有瞭望所不能及者零虜常得緣徑而入。臣嘗令防堡馬軍。每夜輪流十名。每更二名。各擕一砲巡邏各禁口。遇有警息。急放一砲。外則臺烽知覺。內則堡軍驚醒。可以共相應接。而虜聞砲聲亦且抱頭鼠竄矣至于堡民則令其編立保甲。每夜輪流十名。亦每更二名。周巡堡城之上。此則重門擊柝之意也。然非責成有司。則保甲之法不立。而同仇之誼不奮。如馮家堡民劉大江等、同心禦侮、卒保孤壘、更宜首加旌賞、激勸將來、伏候　聖裁、

一曰夷市當防、夷市之貿易、不獨資其板木之利亦借此以羈縻之也無柰奸民充換手者。操狙獪之術以愚木夷。而罔市利。雖峻法繩之。不少衰止。此啟釁在內為可虞也。而夷人雜沓口外。皆賣木為名。安知無奸細之窺探。狡夷之窃發。乘我所不備者乎。此則伏戎在外為可虞也。関臣議潘家桃林二口換手。自遵化遷安二縣民外。不許營充。而又為之限人。為之限日。為之平價。所以防奸恤夷者為甚備。潘家口與喜峰口相連。屯戍相望。兵衛頗周。而桃林口僅設一守備寥寥軍丁。不足以示彈壓。臣往與永平道劉澤深議、欲移建昌營駐劄其地、今関臣議以建昌營移居南兵營城內以人馬二分、輪守桃林、以一分仍在建昌、防守冷口允得彼此相顧之意、苐建昌營巳經督臣議裁、併其兵馬于山海鎮右營遊擊、則右營遊擊、或仍駐劄建昌、而分兵以防桃林、或移駐南營、而分兵以兩防桃林建昌、合行該督撫衙門、覆議施行伏候　聖裁、

一曰資格宜破、武弁一途、原不可拘以資格、無論遠昔、即近時名將、起自徒步者、指不勝屈、奈何以世職武科、槩海內豪傑之士、顧自納級一途、多以資進、而倖門日開、真贋莫辨、矯枉者一切禁格之、而武徤勇猛之夫。家非世冑。名非武科者。遂無由以自進。當此邊疆多事之秋関臣所以有破格用人之議也。今後各督撫衙門咨用納級、務詳開其履歷功績、如所謂以殺賊為案。以戰功為程者。其在腹裏。曾經手格劇盜者。亦得以殺賊論。不得止以對偶數語。泛為摹寫其非由督撫咨用。及雖移咨而無經戰殺賊實蹟者、本部槩不推用、如是則兔罝之士。不以資格拘。而銅臭之徒。不得以冐級進。廣羅網之途。塞鑽刺之竇。事固並行而不悖也。允應如議、伏候　聖裁、

一曰軍力宜養三軍之所作者氣也、所致者力也。將帥之于士卒。必居平分甘共苦。常鼓其同讐之氣。然後臨事蹈火赴湯。能奮其必死之力。今將官之愛卹軍士者有幾乎。自大帥裨將以至于中千把摠等官逓相攫取。真所謂層層有竇。等等相食。而總出于軍士之脂膏。夫平時痛癢不相関。又從而朘削之。一旦驅之鋒鏑。冀其奮不顧身。庸可得乎。然禁令非不嚴糾舉非不密。而此輩貪冐不止者何也。凡工于漁獵者必巧于彌縫當事者苐見其才能捷給更為延譽則漏網于吞舟而人皆有倖心矣各道之于各將官營伍事務。一切相関、隨事查察。未有不得其情實者。如註債帥以上考。非不明則不公。該道亦無所辭其責。以此責成該道不獨可以別將官之白黑且可以窺該道之淺深矣允應如議、伏候　聖裁、得旨俱依擬行


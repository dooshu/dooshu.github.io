○覈屯田以祿宗室疏 【 覈屯田】

此疏有?宗祿但非強力撫臣不能行也

窃惟田以出賦、而欺隱者法不可容。祿以親親、而有田者租亦可抵。是故漢有覈田之詔。唐有祿田之制。而况弊生于先年之因循。食乏于今日之支用。苟無善處之術何以增國稅而厚親親哉。伏覩皇明祖訓親王郡王將軍中尉皆有常祿、無給賜莊田之制、其護衛屯田、與各衛所屯田、事體相同。亦所以廣儲蓄。省轉輸。足兵食之計。非為藩國之私。比年以來、宗室日繁、供億日多、而田賦有限、支用歲增、故戶兵二部以軍餉為慮、相繼奏陳要將衛所、及親王改調護衛屯田、清查還官、正欲核實遺漏以補不足。今河南彰德等衛所被人盜賣侵占屯田、俱巳清查明白、撥給旗軍舍餘種納、維原設安吉寧國二衛、河南等三護衛、于永樂年間改調別處、遺下屯田、俱無撥給、卷冊可查、今周府并原武遂平胙城永寧汝陽鎮平各王所奏、則稱護衛屯田、先以撥給附近、軍民領眾納糧、封丘王所奏、則稱本府莊田、即是護衛屯田、以臣觀之、各郡王皆出周府。當其分封之初。祿米定于　朝廷。而莊田之名猶未有也。周玉憑何給授。而能分與各府若是其多。其為占隱屯地無疑。封丘王所奏、頗以首實、但歷年已久、傳及子孫、享有歲收、似乎世業、一聞清查、如失固有、節吊卷查、又無一字憑據、及至乞恩分豁、郤又彼此矛盾、况王府祿米、官軍月糧、俱在存留稅糧、及屯田子粒內支用、若不隨宜處置、未免積弊難革、歲用難繼、查得徽府莊田、包占魯山縣民人土地、該納稅糧、准作本府祿米、今照各府占種屯田。與徽府前項莊田事體相同、若以輕則起科。准筭祿米。揆諸人情。似亦頗便。乞敕該部計議、合無仍行各處按察司管屯僉事、督同長史等官、將各王府占種屯田從實踏勘明白、仍令照舊管業、每畝三升起科、俱照徽府莊田事例、准作本府祿米正數、若有多餘、分給本府鎮國等將軍中衛郡主等儀賓餘下歲派存留糧、卻備官軍支用、勘有不實。罪坐各官。若糧有增益仍照該部原擬量加陞擢、如此則王府不失所有、而無分擾之請、國賦又得加增、而無不足之憂、　朝廷于覈實之典、親親之恩、又兩得而無遺矣、


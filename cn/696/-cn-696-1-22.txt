塞下曲


其一


落日缘边去，云沙相对黄。
传烽近星斗，徙帐逐牛羊。
姑衍将军禅，河源校尉详。
莫愁残虏在，有策断西羌。

其二


千里鸣哀角，荒荒动戍楼。
橐驼铜狄夜，雕雁玉关秋。
万马随龙种，三军拜虎头。
更收河右地，自此号凉州。

其三


频年出汉将，六郡徙良家。
雪积黄河岸，风高青冢沙。
羌童弹鸟鼠，胡女弄琵琶。
别部天山外，分兵逐浑邪。

其四


壮士纷纷在，关中气莫当。
早随骑都尉，生得右贤王。
葱岭连西极，龙沙阻北荒。
古来矜武节，此地净□霜。

其五


长安万馀里，东望暮云扃。
边驿戎王邸，天山汉将铭。
塞榆犹历历，关柳更青青。
无数临洮勇，伤心对短亭。

其六


属国新朝汉，阳关西向开。
一城当雪碛，双隘立烽台。
远节何年反，降羌几种来。
将军愁未解，小队射生回。





○与柳子厚书

间发书，得《筝郭师墓志》一篇。以为其工独得於天姿。使木声丝声均其所自出，抑折愉绎，学者无能如繁休伯之言薛访车子，不能曲尽如此。能令鄙夫冲然南望，如闻善音，如见其师。寻文寤事，神骛心得。倘佯伊郁，久而不能平。嗟夫，郭师与不可传者死矣！弦张柱差，枵然貌存。中有至音，含糊弗闻。噫！人亡而器存，布方册者是已。予之伊郁也，岂独为郭师发耶？想足下因仆书重有慨耳。不宣。禹锡曰。


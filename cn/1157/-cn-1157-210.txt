●卷二百十　经籍考三十七

○子（儒家）

※《周子通书》一卷，《太极图说》一卷

朱子序曰：《通书》者，濂溪夫子之所作也。夫子自少即以学行有闻於世，而莫或知其师传之所自，独以河南两程夫子尝受学焉，而得孔、孟不传之正统，则其渊源固可概见。然所以指夫仲尼、颜子之乐，而发其"吟风弄月"之趣者，亦不可得而悉闻矣。所著之书，又多放失。独此一篇，本号《易通》，与《太极图说》并出，程氏以传於世，而其为说实相表里。大抵推一理、二气、五行之分合，以纪纲道体之精微，决道义、文辞、禄利之取舍，以振起俗学之卑陋。至论所以入德之方、经世之具，又皆亲切简要，不为空言。顾其宏纲大用，既非秦、汉以来诸儒所及，而其条理之密、意味之深，又非今世学者所能骤而窥也。是以程子既没而传者鲜焉，其知之者，不过以为用意高远而已。

又曰：《通书》文虽高简，而体实渊悫。且其所论，不出乎阴阳变化、修已治人之事，未尝遽谈无物之先、文字之外也。周子留下《太极图》，若无《通书》，却教人如何晓得故太极图得？故《太极图》得《通书》而始明。朱子既为《太极图说》，则录以寄广汉张敬夫，以书来曰："先生所与门人讲论问答之言，见於书者详矣。其於《西铭》盖屡言之，至此图则未尝一言及也。谓其必有微意，是则固然。然所谓微意者，果何谓邪？"熹窃以为此图立象尽意，剖析幽微，周子盖不得已而作也。观其手授之意，盖以为惟程子为能当之，至程子而不言，则疑其未有能受之者尔。夫既未能默识於言意之表，则驰心空妙，入耳出口，其弊必有不胜言者。

晁氏曰：茂叔师事鹤林寺僧寿涯，以其学传二程，遂大显於世。此其所著书也。

※《濂溪遗文遗事》一卷

陈氏曰：侍讲朱熹集次。刊於南康。

※《正蒙书》十卷

晁氏曰：皇朝张载子厚撰。张舜民尝乞追赠载於朝，云横渠先生张载著书万馀言，名曰《正蒙》。阴阳变化之端，仁义道德之理，死生性命之分，治乱国家之经，罔不究通。方之前人，其孟轲、扬雄之流乎！此书是也。初无篇次，其後门人苏昺等区别成十七篇。又为前後序，又有胡安国所传，编为一卷，末有《行状》一卷。

蓝田吕氏曰：先生晚自崇文移疾西归，终日危坐一室，左右简编，俯而读，仰而思，有得则识之，或中夜起坐，取烛以书。其志道精思，未始须臾息，亦未尝须臾忘也。熙甯九年秋，集所立言，谓之《正蒙》。出示门人曰："此书予历年致思之所得，其言殆与前圣合，大要发端示人而已。其触类广之，则吾将有待於学者。"

《朱子语录》曰：《正蒙》有差分晓底看。或问："《正蒙》中说得有病处，还是他命辞不出有差？还是见得差？"曰："他是见得差。如曰'继之者善也'，方是'善恶混'云云。'成之者性'，是到得圣人处，方是成得性，所以说'知礼成性而道义出'。似这处，都见差了。"

※《西铭集解》一卷

陈氏曰：张载作《订顽》、《砭愚》二铭，後更曰《东》、《西铭》，其《西铭》即《订顽》也。大抵发理一分殊之旨。有赵师侠者，集吕大临、胡安国、张九成、朱熹四家说为一篇，刻之兴化军。又有户部侍郎王梦龙，集《通书西铭解》为三卷。

龟山杨氏曰：《西铭》理一而分殊。知其理一，所以为仁；知其分殊，所以为义。所谓分殊，犹孟子言"亲亲而仁民，仁民而爱物"。其分不同，故所施不能无差等耳。或曰："如是则体用果离而为二矣。"曰："用未尝离体也。以人观之，四支百骸，具於一身者体，至其用处，则首不可以加屦，足不可以纳冠，盖即体而言，分已在其中矣。"

※《程氏遗书》二十五卷，《附录》一卷，《外书》十三卷

陈氏曰：朱熹集录二程门人李籲端伯而下诸家所闻见问答之语，附录行状、哀词、祭文之属八篇。其《年谱》，朱公所撰述也。《外书》则又二十五篇之所遗者。

朱子《答张敬夫书》曰：明道之言，发明极致，通透洒落，善开发人。伊川之言，即事明理，质悫精深，尤耐咀嚼。然明道之言，一见便好，久看愈好，所以贤愚皆获其益。伊川之书，乍看未好，久看方好，故非久於玩索者，不能知其味。又《答吕伯恭书》曰：《遗书》节本已写出，愚意所删去者，亦须用草纸钞出，逐段略注删去之意，方见不草草处。若只暗地删却，久远却惑人。记《论语》者，只为不曾如此，留下《家语》，至今作病痛也。

※《河南师说》十卷

陈氏曰：尚书颍川韩元吉无咎，以《河南雅言》、《伊川杂说》及诸家语录，釐为十卷，以尹和靖所编为卷首，不如《遗书》之详订也。

※《皇极经世书》十二卷

晁氏曰：皇朝邵雍尧夫撰。雍隐居博学，尤精於《易》，世谓其能穷作《易》之本原，前知来物。其始学之时，睡不施枕者三十年。此书以元经会，以会经运，以经世起，於尧即位之二十一年甲辰，终於周显德六年已未，编年纪兴亡治乱之事，以符其学。後又看《系述叙篇》，其子伯温解。

陈氏曰：其学出於李之才挺之，之才受之穆修伯长，修受之种放明逸，放受之陈抟。盖数学也，曰《元会运世》，以元经会，以运经世，自帝尧至於五代，天下离合，治乱兴废，得失邪正之迹，天时而验人事，以阴阳刚柔穷声音律吕，以穷万物之数。末二卷论所以为书之意，穷日月星辰、飞走动植之数，以尽天地万物之理；述皇帝王霸之事，以明大中至正之道。书谓之《皇极经世》，篇谓之《观物》，凡六十二篇。其子伯温为之《叙系》，具载《先天》、《後天》、《变卦》、《反对》诸图，又为《易学辩惑》一篇，叙传授本末真伪。然世之能明其学者，盖鲜焉。

《朱子语录》曰：康节其初想只是看得"太极生两仪，两仪生四象"。心只管在上面转，久之便透，想得一举眼便成四片。其法，四之外又有四焉。凡物才过到二之半时，便烦恼了，盖已渐趋之於衰也。谓如见花方蓓蕾，则知其将盛；既开，则知其将衰，其理不过如此。谓如今日戌时，从此推上去，至未有天地之始；从此推下去，至人物消尽之时。盖理在数内，数在理内。康节是他见得一个盛衰消长之理，故能知之。若只说他知得甚事，如欧阳叔弼定谥之类，此知康节之浅陋者也。程先生有一柬，说《先天图》甚有理，可试往听他说看。观其意，甚不把当事。然自有《易》以来，只有康节说一个物事如此齐整。如扬子雲《太元》，便零星补凑得可笑！若不补，又却欠四分之一，补得来，又却多四分之三。如《潜虚》之数用五，只似如今算位一般，其直一画则五也，下横一画则为六，横二画则为七，盖亦补凑之书也。

又曰：《易》是卜筮之书，《皇极经世》是推步之书。《经世》以十二辟卦管十二会，绷定时节，却就中推吉凶消长。尧时正是《乾卦》九五，其书与《易》自不相干。"只是加一倍推将去。"问："伯温解《经世书》如何？"先生曰："他也只是说将去，那里面精微曲折，也未必晓得。当时康节只说与王某，不曾说与伯温。"

又曰：康节之学，骨髓在《皇极经世》，其花草便是诗。

※《观物外篇》六卷

晁氏曰：右邵雍之没，门人记其平生之言，合二卷。虽以次笔授，不能无小失，然足以发明成书为多，故以《外篇》名之，或分为六卷。

陈氏曰：康节门人太常寺簿张崏子望记其言，虽十才一二，而足以发明成书。

※《观物内篇》二卷

陈氏曰：康节之子右奉直大夫伯温撰。即《经世书》之第十一、十二卷也。张氏曰："先生《观物》有《内》、《外篇》。《内篇》，先生所著之书也；《外篇》，门人所记先生之言也。《内篇》理深而数略，《外篇》数详而理显。学先天者，当有《外篇》始。"先生诗云："若无扬子天人学，安有庄周《内》、《外篇》。"以此知《外篇》亦先生之文，门人盖编集之耳。又曰：《皇极经世》者，康节之《易》，先天之说也。《观物篇》立言广大，措意精微，如《系辞》。然稽之以理，既无不通，参之以数，亦无不合。

※《渔樵问对》一卷

晁氏曰：皇朝邵雍撰。设为问答，以论阴阳化育之端，性命道德之奥云。邵氏言其祖之书也，当考。

※《程氏杂说》十卷

晁氏曰：皇朝程颐正叔门人杂记其师之言。

※《信闻纪》一卷，《经学理窟》一卷

晁氏曰：皇朝张载撰。杂记经传之义辩释、老之失。

※《近思录》十四卷

陈氏曰：朱熹、吕祖谦取周、程氏之书关於大体而切於日用者六日十九条，取"切问近思"之义，以教後学。

赵氏跋曰：朱子、吕子相与讲明伊、洛之学，取其言之简而要者，集为是书，要使学者知所趣向。譬如洛居天下之中，行者四面而至，苟不惑其涂路，则千里虽远，行无不至矣。然其间亦有平居师友相问答之际，尽意倾吐，义已切至而语不暇择者。学者得其意，玩其辞可也。不然，徒高远其言，诡异其行，俾世之人咸共指目曰道学云云者，则甚非朱、吕所以为书之意也。

※《答迩英圣问》一卷

《两朝国史》：志庆历四年三月，仁宗於迩英阁出御书十有三轴，凡三十五事：一曰遵祖宗之训，二曰奉真考之业，三曰念祖宗艰难，四曰思祖宗爱民，五曰守信义，六曰不巧诈，七曰亲硕学，八曰精六艺，九曰慎言语，十曰待耆老，十一曰崇静退，十二曰求忠正，十三曰惧贵骄，十四曰招勇将，十五曰尚儒术，十六曰议释老，十七曰重良臣，十八曰广视听，十九曰功无迹，二十曰戒喜怒，二十一曰明巧媚，二十二曰杜希旨，二十三曰从民欲，二十四曰慎满盈，二十五曰伤暴露兵，二十六曰哀鳏寡，二十七曰访屠钓，二十八曰讲远图，二十九曰绝朋比，三十曰斥谄佞，三十一曰察小忠，三十二曰鉴迎合，三十三曰罪已为民，三十四曰损躬抚军，三十五曰求善补过。又出《危竿谕》一篇，述居高慎危之意。顾丁度等曰："朕观书之暇，取臣僚上言及进对事目可施於政治者，书以分赐卿等。"度暨曾公亮、杨安国、王洙等既拜赐，因请注释其义。是月，丁度等上《答迩英圣问》一卷。上览之终篇，指其中体大者六事，付中书、枢密院，令奉行之。《答圣问》者，即所释前所赐三十五事也。

※《帝学》十卷

晁氏曰：皇朝范祖禹淳夫纂自古贤君迨於祖宗务学事迹为一篇，以劝讲。淳夫，元祐时在讲筵八年。诘旦当讲，前一夕，正衣冠，俨然如在上前，命子弟侍坐，先按讲其说。平时语若不出诸口，及当讲，开列古议，仍参之时事，以为劝戒。其音琅然，闻者兴起。东坡常曰："淳夫讲书，言简义明，粲然成文章，为今讲官第一。"

陈氏曰：其所编集，上自三皇、五帝，迄於本朝神宗。凡圣学事实皆具焉。

※《儒言》一卷

晁氏曰：从父詹事公撰。其书盖辩正王安石之学违僻者。

※《元城语录》三卷

陈氏曰：右朝散郎维扬马永卿大年撰。永卿初仕亳州永城主簿，从寓公刘安世器之学，记其所闻之语。

※《刘先生谈录》一卷

陈氏曰：知秀州韩瓘德全撰。瓘，亿之曾孙，缅之孙。官二浙，道睢阳，往来必见刘元城，记其所谈二十一则。

※《道护录》一卷

陈氏曰：胡珵德辉所录刘元城语，凡十九则。以上三书皆刻章贡。末又有邵伯温、吕本中所记数事附焉。

※《节孝先生语》一卷

陈氏曰：江端礼季恭所录山阳徐积仲车语。

※《龟山语录》五卷

陈氏曰：延平陈渊几叟、罗从彦仲素、建安胡大原伯逢所录杨时中立语，及其子迥槀录，共四卷。末卷为附录、墓志、遗事，顺昌廖德明子晦所集也。

※《庭闱槀录》一卷

陈氏曰：即杨迥所录，当政和八年，其父亡恙时也。

※《龟山别录》二卷

陈氏曰：不知何人所录。

※《尹和靖语》录四卷

陈氏曰：冯忠恕、祈宽居之、吕坚中崇实所录尹焞彦明语。

※《胡氏传家录》五卷

陈氏曰：曾几吉父、徐时动舜邻、杨训子中所记胡安国康侯问答之语，及其子甯和仲所录家庭之训。

※《无垢语录》十四卷，《言行编》、《遗文》共一卷

陈氏曰：张九成子韶之甥于恕所编《心传录》，及其门人郎晔所记《日新录》。近时徐鹿卿德夫教授南安，复裒其言行，系以岁月，及《遗文》三十篇，附於末。

※《师友杂志》一卷，《杂说》一卷

陈氏曰：吕本中撰。

※《胡子知言》一卷

陈氏曰：五峰胡宏仁仲撰。文定季子，南轩从之游。

《朱子语录》有曰：因与诸子论湖、湘学者崇尚《胡子知言》，曰："《知言》固有好处，然亦大有差失。如论性，却曰'不可以善恶辨，不可以是非分'。既无善恶，又无是非，则是告子'湍水'之说尔。如曰'好恶性也，君子好恶以道，小人好恶以己'。则是以好恶说性，而道在性外矣。不知此理却从何而出？"问："所谓'探视听言动无息之际可以会情'，此犹告子'生之谓性'之意否？"曰："此语亦有病。下文谓'道义明著，孰知其为此心，物欲引诱，孰知其为人欲'。便以道义对物欲，却似性中本无道义，逐旋於此处，攙入两端，则是性亦不可以善言矣。如曰'性也者，天地鬼神之奥也。'善不足以名之，况恶乎？孟子说性善云者，叹美之辞，不与恶对。其所谓'天地鬼神之奥'，言语亦大故夸逞。某尝谓圣贤言语自是平易，如孟子尚自有些险处，孔子则直是平实。"东莱云："《知言》胜似《正蒙》。"先生曰："盖後出者巧也。"

※《忘筌书》一卷

陈氏曰：浦城潘植子醇撰。多言《易》，亦涉异端，凡五十一篇。此书载《鸣道集》为九十二篇，附见者又十有三，而《馆阁书目》又称七十七篇，皆未详。

※《诸儒鸣道集》七十二卷

陈氏曰：不知何人所集。涑水、濂溪、明道、伊川、横渠、元城、上蔡、无垢，以及江民表、刘子翬、潘子醇凡十一家，其去取不可晓。

※《兼山遗学》六卷

陈氏曰：河南郭雍录其父忠孝之遗书。前二卷为《易　蓍卦》，次为《九图》，又次《说春秋》，又次为《性说》三篇，末卷问答、杂说。忠孝父子世系、出处本末，次详见《易》类。

※《玉泉讲学》一卷

陈氏曰：沙随程迥可久所记喻樗子才语。樗木末见《语》、《孟》类。

※《周简惠圣传录》一卷

陈氏曰：参政荆溪周葵惇义撰。自尧、舜至孔、孟圣传正统，为绝句诗二十章，而各著其说，自为一家，然无高论。

※《南轩语录》十二卷

陈氏曰：蒋迈所记张栻敬夫语。

※《睎颜录》一卷

陈氏曰：张栻取经传中凡言及颜子者，录为一编。

※《晦庵语录》四十六卷

陈氏曰：著作佐郎陵阳李道传贯之，裒晦翁门人廖德明子晦而下三十二家，刻之九江。

※《晦庵续录》四十六卷

陈氏曰：李太史之弟枢密性传成之，又得黄幹直卿而下四十一家，及前录所无者并刻之。

※《吕氏读书记》七卷

陈氏曰：吕祖谦撰。乾道癸已、淳熙乙未，家居日阅之书，随意手笔，或数字，或全篇。盖偶有所感发，或以备遗忘者。

※《阃范》十卷

陈氏曰：吕祖谦撰。集经史子传，发明人伦之道，见於父子、兄弟之间者为一篇。时教授严州，张南轩守郡，实为之序。

※《先圣大训》六卷

陈氏曰：龙图阁学士慈溪杨简敬仲撰。取《礼记》、《家语》、《左传》、《国语》而下诸书，凡称孔子之言，皆类为此编。然圣人之旨意，未易识也。"丧欲速贫，死欲速朽"，自门弟子已不能知其有为而言，况於百氏所记，其间浅陋依托，可胜道哉！多闻阙疑，庶乎其弗畔也。

※《已易》一卷

陈氏曰：杨简撰。

※《慈湖遗书》三卷

陈氏曰：杨简撰。前二卷杂说，末一卷遗文。慈湖之学，专主乎"心之精神，是谓圣"一语。其诲人，惟欲发明本心而有所觉。然称学者之觉，亦颇轻於印可。盖其用功偏於上达，受人之欺而不疑。窃尝谓诚明一理，焉有诚而不明者乎？当淳熙中，象山陆九渊之学盛行於江西，朱侍讲不然之。朱公於前辈不肯张无垢，於同流不肯陆象山，为其本原未纯故也。象山之後，一传而慈湖，遂如此。甚矣，道之不明，贤者过之也。

※《明伦集》十卷

陈氏曰：高安涂近止撰。取经传言行之要，以孝为本，推而广之，为十篇。涂有子登科，得初品官致仕。

※《心经法语》一卷

陈氏曰：参知政事建安真德秀希元撰。集圣贤论心格言。

※《三先生谥议》一卷

陈氏曰：嘉定中，魏了翁华父为潼川宪，奏请赐周、程谥。宝庆守李大谦集而刻之，并及诸郡祠堂记文。

※《言子》三卷

陈氏曰：言偃，吴人，相传所居在常熟县。庆元间，邑宰孙应时季和始为立祠，求朱晦翁为记。近新昌王爚伯晦复裒《论语》书所载问答为此书。邑中至今有言氏，亦买田教养之。








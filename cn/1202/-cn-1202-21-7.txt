悦曲池

北山兮黛柏，南江兮赬石。赬峯兮若虹，黛树兮如画。暮云兮十里，朝霞兮千尺。千尺兮緜緜，靑气兮往旋。桐之叶兮蔽日，桂之枝兮刺天。百谷多兮泻乱波，杂磵饶兮骛丛泉。竟长洲兮匝东岛，萦曲屿兮绕西山。山峦岏兮水环合，水环合兮石重沓。林中电兮雨冥冥，江上风兮木飒飒。盟淸泠兮适潺湲，白云起兮吊石莲。客子思兮心断绝，心断绝兮愁无闲。步东池兮夜未艾，卧西窗兮月向山。引一息於魂内，扰百绪於眼前。意春兰与秋若，愿不绝於江边。


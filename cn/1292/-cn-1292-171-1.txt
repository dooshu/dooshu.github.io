◇　上封事召见对言王凤不可任用

天道聪明，佑善而灾恶，以瑞异为符效。今陛下以未有继嗣，引近定陶王，所以承宗庙，重社稷，上顺天心，下安百姓。此正义善事，当有祥瑞，何故致灾异？灾异之发，为大臣颛政者也。今闻大将军猥归日蚀之咎於定陶王，建遣之国，苟欲使天子孤立於上，颛擅朝事以便其私，非忠臣也。且日蚀，阴侵阳臣颛君之咎，今政事大小皆自凤出，天子曾不一举手，凤不内省责，反归咎善人，推远定陶王。且凤诬罔不忠，非一事也。前丞相乐昌侯商本以先帝外属，内行笃，有威重，位历将相，国家柱石臣也，其人守正，不肯诎节随凤委曲，卒用闺门之事为凤所罢，身以忧死，众庶愍之。又凤知其小妇弟张美人已尝适人，於礼不宜配御至尊，托以为宜子，内之后宫，苟以私其妻弟。闻张美人未尝任身就馆也。且羌胡尚杀首子以荡肠正世，况於天子而近已出之女也！此三者皆大事，陛下所自见，足以知其馀，及它所不见者。凤不可令久典事，宜退使就第，选忠贤以代之。

（《汉书·元后传》：章奏封事，言日蚀之咎。天子召见章，延问以事，章对。）






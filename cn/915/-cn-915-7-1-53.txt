◇请恤孙季高表（义熙九年）

孙季高岭南之勋，已蒙褒赠，臣更思维，虑循稔恶一纪，据有全城（疑当作「越」。）若令根本未拔，投奔有所，招合馀烬，犹能为虞。县师远讨，方勤庙算。而季高泛海万里，投命洪流，波激电迈，指日遄至。遂奄定南海，覆其巢窟。使循进退靡依，轻舟远迸。曾不旬月，妖凶歼殄。荡涤之功，实庸为大。往年所赠，犹为未优。愚谓宜更赠一州，即其本号，庶令忠勋不湮，劳臣增厉。（《宋书·孙处传》，处字季高。）


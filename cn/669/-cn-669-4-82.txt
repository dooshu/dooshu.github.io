82　赫赫宗周有寖微之象　匪降自天職競由人


宣三十年，有兔舞于鎬京，而赫赫宗周有寖微之象矣。幽二年，三川竭，岐山崩，而陵谷易處，有將亡之形矣。「匪降自天，職競由人」，致此者人也，豈天所爲哉！

【元圻案】「有兔舞于鎬京」，見竹書紀年。〇周語：「幽王三年，西周三川皆震。伯陽父曰：『周將亡矣。』又是歲也，三川竭，岐山崩。」史記作「幽王二年」。〇小雅十月之交：「下民之孽〔一〕，匪降自天，噂沓背憎，職競由人。」朱子集傳曰：「言所以致變異者，由小人用事於外，而嬖妾蠱惑王心於内，以爲之主故也。」

〔一〕「孽」，原作「虐」，據中華本詩經注析小雅十月之交改。






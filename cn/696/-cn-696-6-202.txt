乙亥除夕


忆昔儿童问除夕，百子屏风坐相索。
西邻羯鼓正参差，小苑梅花强攀摘。
华年一去不可留，依旧春风过东陌。
每作寻常一布衣，坐看衰乱无长策。
今年惆怅倍莫当，俯仰萧条心内伤。
亲交赋怆陆内史，知己人无虞仲翔。
桃根渺渺江波隔，金瓠茫茫原草长。
人生忘情苦不早，羲皇以来迹如扫。
惟有旂常照千载，不尔文章亦难老。
峥嵘盛年能几时，努力荣名以为宝。
不见古人吐握忙，今人日月何草草。





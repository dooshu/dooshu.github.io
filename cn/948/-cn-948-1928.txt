陆游　老学庵北窗杂书

本慕修真谢俗尘，中年蹭蹬作诗人。

即今恨养金丹晚，且向江湖把钓缗。

陆游

陆游　老学庵北窗杂书

偶住人间遂许时，残骸自笑尚支持。

直须消破黄齑尽，始是浮生结局时。

陆游

陆游　老学庵北窗杂书

茅斋遥夜养心君，静处工夫自策勋。

正喜残香伴幽独，鸦鸣窗白又纷纷。

陆游

陆游　老学庵北窗杂书

小龙团与长鹰爪，桑苎玉川俱未知。

自置风炉北窗下，勒回睡思赋新诗。

陆游

陆游　老学庵北窗杂书

定交鱼鸟欲忘形，独岸纶巾坐草亭。

不恨囊中无赤仄，且欣案上有黄庭。

陆游

陆游　老学庵北窗杂书

松棚接屋得阴多，石径生苔奈滑何！

尽道疏篱宜细雨，晴时最好晒渔蓑。

陆游

陆游　老学庵北窗杂书

龟常曳尾岂非乐？鹤已锻翎徒自伤。

造物今知不负汝，北窗夜雨默焚香。

陆游


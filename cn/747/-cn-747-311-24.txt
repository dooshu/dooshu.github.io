○为宰相贺开元寺释迦牟尼佛白光等瑞表

臣等伏见开元寺所铸释迦牟尼佛，身现金色，顶含白光，发浓紫於圣容，散纯黄於佛体。未加莹饰，已成相好，殊祥异应，昔所未闻。伏以圣人为心，元妙莫测；至诚所感，灵变无方。陛下子育群生，宏修正教，写真容於法界，传宝相於恒沙。洎崇建以来，祯祥毕集，自有神通之助，岂资人妙之功？超绝瑞於千古，表昌期於万邦。凡曰士庶，不胜庆幸，况於臣等，倍切常情，无任悦之至，谨奉表陈贺以闻。


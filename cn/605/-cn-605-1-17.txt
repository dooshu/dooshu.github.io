补孤山种梅序

盖闻地有高人，品格与山川并重；亭遗古迹，梅花偕姓氏俱香。名流虽已代迁，胜事自须人补。在孤山逸老，高洁韵同秋水，孤清操比寒梅。疏影横斜，远映西湖清浅；暗香浮动，长陪夜月黄昏。今乃人去山空，依然水流花放。瑶葩洒雪，乱点冢上苔痕；玉树迷烟，恍堕林间鹤羽。兹来韵友，欲步先贤，补种千梅，重开孤屿。凌寒三友，蚤结九里松篁；破腊一枝，远谢六桥桃柳。想水边半树，点缀冰花；待披雪后横枝，低昂铁干。美人来自林下，高士卧于山中。白石苍厓，拟筑草亭招素鹤；浓山淡水，闲锄明月种梅花。有志竟成，无约不践。将与罗浮争艳，还期庾岭分香。实为林处士之功臣，亦是苏东坡之胜友。吾辈常劳梦想，应有宿缘。哦《曲江诗》，便见孤芳风韵；读《广平赋》，尚思铁石心肠。共策灞水之驴，且向段桥踏雪；遥期漆园之蝶，群来林墓寻梅。莫负佳期，用追芳躅。


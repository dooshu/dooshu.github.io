○为李中丞作与虢王书

某还，奉问，垂示报鲁郡克捷，官军乘胜，进取东平。捧对三复，实深兼慰。逋鬼稽诛，遂淹气序，芟夷济濮，陵虐洙泗。虽游魂送死，所当翦灭，而命师授律，必俟英威。四郎挺雄烈之姿，荷专征之任。允文允武，终古罕俦；惟亲惟贤，方今莫二。故能将士愤发，忠勇争先，遗孽殄殆，只轮不反。俾彼危城，蔚为强镇，必将长驱许下，席卷浚郊。解滑台之围，刷襄邑之耻，在是行矣。此皆明大夫善任才，而抑军将之能用命也。岂徒咫尺汶阳，而久劳其师旅哉？迟企大捷，预宽忧负。天气渐寒，伏惟尊体动止康胜。即日蒙免，末由拜觌，增以勤系。所调兵粮，事资军国，唯力是视，曷敢差池？谨遣江阳令杜万往谘禀。


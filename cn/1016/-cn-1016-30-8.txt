杨公远　病起三首

一病已兼旬，朝来试整襟。

眼前惊雾散，耳底怪蝉吟。

检点尘侵砚，爬搔雪满簪。

春归浑未省，绿树又成阴。

杨公远

杨公远　病起三首

弹指叹吟身，悭悭满六旬。

维摩宁久病，孺子岂长贫。

虽欠诗边兴，还存笔底春。

莫言憔悴损，梅瘦越精神。

杨公远

杨公远　病起三首

病起觉痴聋，徐行脚蹑空。

杖能供半力，药已奏全功。

整顿身仍健，优游道未穷。

呼儿涤泓颖，拂素貌渔翁。

杨公远


14.绿豆

绿以色名也，作菉非，圆小者佳。大者名植豆，功用颇同。四月下种，苗高尺许。叶小而有毛，至秋开小白花，荚长二、三寸，比赤豆荚微小。有二种。粒粗而色鲜者为官绿，又名明绿，皮薄粉多；粒小而色暗者为油绿，又名灰绿，皮厚粉少。早种者名摘绿，可频摘也；迟种名拔绿，一拔而已。性甘寒无毒。肉平皮寒，用宜连皮。解金石、砒霜、草木、一切诸毒。生研新汲水服，反榧子壳害人。合鲤鱼鲊食，久则令人肝黄，成渴病。北人用之甚广，可作豆粥、豆饭、豆酒，煼食，炒食，水泡磨为粉澄滤作饵，蒸糕，盪皮压索为食中要物，亦可喂牲畜，真济世良谷也。


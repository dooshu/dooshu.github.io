秋思绝句

烟草茫茫楚泽秋，牧童吹笛唤归牛。



九衢不是风尘少，一点能来此地不？

秋思绝句

荣悴元知岂有常，纷纷草木占年光。

霜风一扫知何在，楚客从来枉断肠。



秋思绝句

一片云生便作阴，东轩草树共萧森。

秋风岂必关人事，自是衰翁感慨深。



秋思绝句

枳棘编篱昼掩门，桑麻遮路不知村。



平生诗句传天下，白首还家自灌园。

秋思绝句

胸次本来容具区，自私盆盎一何愚！



片帆忽逐秋风起，聊试人间万里途。



秋思绝句

黄蛱蝶轻停曲槛，红蜻蜓小过横塘。



老人未肯杀风景，睡起熏笼重炷香。




有忆叠前韵　并序


风雨连旬，白日若昧。仰视圆穹，疑无霁况，幽居郁郁，有美人兰茝之思焉。作《有忆》。

女床镜照双鸾舞，夜半阳台行梦雨。万方仪态喁喁语，素女轩皇术何古？

宝帐流苏中有人，一枝雨泣梨花春。横陈玉体惜不得，温香暖抱初回身。

怨玉愁珠吟感遇，枕畔脂香诵佳句。别后相思春水深，红云洞隔桃花气。






◇至蜀诣阙拜章

昔高宗以谅暗昌殷祚於再兴，成王以幼冲隆周德於太平，功冒漕天，声贯罔极。今陛下以聪明之姿，等契往古，总百揆於良佐，参列精之炳耀，遐迩望风，莫不欣赖。吴国勤任旅力，清澄江浒，愿与有道平一宇内，委心协规，有如河水，军事兴烦，使役乏少，是以忍鄙倍之羞，使下臣温通致情好。陛下敦崇礼义，未便耻忽。臣自入远境，及即近郊，频蒙劳来，恩诏辄加，以荣自惧，悚怛若惊。谨奉所赍函书一封。（《吴志·张温传》。温至蜀，诣阙拜章）


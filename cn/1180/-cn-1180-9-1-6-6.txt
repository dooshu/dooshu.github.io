兔爰

三章，章七句


首章讲：君子不乐其生作也。若曰：





有兔爰爰，雉离于罗。

爰爰，行舒缓意。罗，是网。张罗本以取兔也，今兔性阴狡，其行爰爰而反得脱，雉以耿介则反罹于罗焉。然则小人致乱，而以巧计幸免；君子无辜，而以忠直受祸，岂异是哉？





我生之初，尚无为。

无为，即无事。若然，则乱于是乎日甚矣。忆昔我生之初，文、武、成、康之盛，虽不及见也。然直道未泯，赏罚犹明，君子小人不至于紊乱，尚无事之可为也。





我生之后，逢此百罹。

逢，遇也。罹，忧也。夫何我生之后，刑加于君子，福及于小人，赏罚既紊，祸乱日滋，乃逢百罹之如是也。





尚寐无吪！

吪，动也。然则将如之何哉？则庶几寐而不动以死耳。不然，祸生不测，动辄得咎，安能以自免耶？

二章讲：





有兔爰爰，雉离于罦。

罦，掩兔者。夫罦本以取兔也，今有兔爰爰而得脱，雉以耿介反罹于罦焉。然则小人致乱，而以巧计幸免；君子无辜，而以忠直受祸，何异是哉？





我生之初，尚无造。

无造，即无为。若然，则世之可忧甚矣。迨我生之初，刑罚不僭，世道清明，天下尚无造也。





我生之后，逢此百忧。

岂知我生之后，邪正混淆，善者不能自必，恶者得以肆志，祸乱日增，而逢百忧之若是也。





尚寐无觉！

觉，醒也。然则我将如之何哉？则但庶几寐而无觉以死耳。不然，祸患之及，不能自免，有觉不益深其忧耶？

末章讲：





有兔爰爰，雉离于罿。

罿，即罦。夫罿本以取兔也，今有兔爰爰而得脱，雉以耿介反罹于罿焉。然则小人致乱，而以巧计幸免；君子无辜，而以忠直受祸，何异是哉？





我生之初，尚无庸。

若然，则世之凶甚矣。迨我生之初，刑罚适中，民生优游，天下尚无庸也。





我生之后，逢此百凶。

岂知我生之后，忠佞不分，善者日以丧气，恶者日以恣横，祸乱益进，而逢百凶之如是也。





尚寐无聪！

聪，闻也。然则我将如之何哉？则但庶几寐而无闻以死耳。不然，祸变之来，不能自全，有聪不益重其惧耶？夫使君子至于不乐其生，则世道从可知矣。






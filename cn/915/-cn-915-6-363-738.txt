○人本欲生经序



人本欲生经者，照乎十二因缘而成四谛也。本者，痴也。欲者，爱也。生者，生死也。略举十二之三以为目也。人在生死，莫不浪滞于三世，飘萦于九止，绸缪于八缚者也。十二因缘于九止，则第一人亦天也，四谛所鉴，鉴乎九止；八解所正，正乎八邪。邪正则无往而不恬，止鉴则无往而不愉。无往而不愉，故能洞照傍通；无往而不恬，故能神变应会。神变应会，则不疾而速；洞照傍通，则不言而化。不言而化，故无弃人；不疾而速，故无遗物。物之不遗，人之不弃，斯禅智之由也。故经曰：“道从禅智，得近泥洹。”岂虚也哉？诚近归之要也。斯经似安世高译为晋言也，言古文悉，义妙理婉，睹其幽堂之美，阙庭之富者或寡矣。安每览其文，欲疲不能。所乐而现者，三观之妙也；所思而存者，想灭之辞也。敢以余暇，为之撮注，其义同而文别者，无所加训焉。（《释藏祸》八，又《迹》六。）




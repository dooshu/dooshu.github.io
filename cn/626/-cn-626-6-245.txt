沈经历炼一十二首

庚戌岁，虏薄城下，廷议乞贡事，群臣畏严氏，莫敢发言。纯甫越阶抗论，当从赵司业贞吉议，拒贡却虏。明日，上疏请得二万骑，护陵寝，通饷道，合勤王之旅，击其惰归，俾只轮不返。疏报闻，朝廷壮之。明年正月，抗疏劾相嵩父子，请诛之以谢天下，杖四十，谪田保安州。当是时，虏数入塞，边臣拥兵坐视，杨顺督宣、大，虏大破应州堡塞，俟其退，割战士及路人之馘以献功。纯甫心伤之，赋诗飞书，指切其事。边人士好从纯甫游，争相与唾骂相嵩，为偶人三，象林甫、桧及嵩，耦而射之。而纯甫在边，日夜从侠少年结死士，思用间破虏。虏入又散金募土人为城守，顺捃拾其状告变，嵩父子捕白莲妖党，窜纯甫名籍中，坐以通虏，嵩从中下其事，珝纯甫于边。逮其子襄将杀之，而嵩、顺相继败，得释。隆庆初，复原官，赠光禄寺少卿。纯甫雄于文，下笔辄万言，作《筹边赋、吊死战诸将文及纪事诸诗，尤愤懑悲壮。顺既杀纯甫，榜示边塞，有藏沈氏遗文片纸按捕抵罪。诸生武崇文敛纯甫遗藁，将火之，忽中恶仆地，恍忽见纯甫峨冠绯衣，手剑叱之，惧而瘗之后圃。事白后，穴地出之，以授其子，今所传《鸣剑集、兵书赤牍诸编也。纯甫与陈鸣野、徐文长为意气之交，故余录诸人之诗，以纯甫为首。

【得应职方书以诗答之】

郎署飞符日，题书问谪居。

自因乡使到，翻觉旧交疏。

风月尘沙里，边风鼓角余。

谁知迁客梦，夜夜绕鸾舆。

【寄冯敬叔】

同作他乡客，嗟余更滞留。

关山明月夜，边塞白云秋。

汉阙孤臣梦，胡笳万里愁。

桑干河水近，知是忆并州。

【送张司丞有功北上】

北风吹动宝刀初，短别江城念有余。

知己不因长会面，论心只欲屡题书。

征帆未及春先到，乡梦须教岁并除。

君若逢人谈姓字，知余京国旧交疏。

【赠李将军】

当年海上扬尘日，独有将军剑戟驰。

刁斗只令诸校集，羽书不使侍臣知。

时将落叶供书草，自遣飞花入酒卮。

勋业定知长剑在，徒嗟李广未逢时。

【秋怀】

风雨摇秋湿不开，纷林残叶逐人来。

寒云作阵江关暝，粉堞遥传鼓角哀。

直北朱旗真下泪，淮阴冰色未登台。

玉堂金阁双龙管，乱落梅花正举杯。

【秋夜感怀】

飒飒西风日夜吹，将军出塞又空回。

不知白骨堆沙岸，犹自红妆送酒杯。

诸葛已无筹笔驿，李陵偏筑望乡台。

悲歌莫厌伤心曲，不是忠臣定不哀。

【答陈鸣野社友】

十年赤县频为吏，一疏中朝便落官。

劳寄音书知梦在，细筹世路念归难。

马蹄最识边沙塞，雁影犹惊苦月寒。

词客幸能怜旅况，玉门应为赋生还。

【送朱子南还】

十年辛苦在京华，梦里何时不见家。

一到若耶溪畔月，始知杨柳隔天涯。

【寄张有功（二首）】

边城杨柳路傍垂，折取长条欲赠谁？

不若寄将明镜去，为曾照我鬓如丝。

桑干河曲水潺潺，好送征人双泪还。

带叶随风千里去，又愁隔断万重山。

【闻角】

谁将清角月中吹，格调分明出塞回。

莫遣胡儿闻此曲，翻嫌汉将不穷追。

【感怀】

割生献馘古来无，解道功成万骨枯。

白草黄沙风雨夜，冤魂多少觅头颅。


○授韦元曾吏部郎中等制

敕：朝议郎行尚书吏部员外郎赐绯鱼袋韦元曾、朝请大夫前行尚书司封员外郎兼侍御史护军赐绯鱼袋元挹等，学业优深，词华通赡，雅有缙绅之望。列於郎署之闲，久在剧曹尤推精密，自登膳部，克举弥纶。选重一时，职参六典，宜膺并拜之宠，式美齐名之论。元曾可守尚书吏部郎中，散官赐如故。元挹可行尚书吏部员外郎，散官勋赐如故。


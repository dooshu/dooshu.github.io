宋玉

杨亿

兰台清吹拂冠緌。薙草新居对渺弥。丽赋朝云无处所。羁怀秋气动赍咨。三年送目愁邻媛。七泽迷魂怨楚词。独有江南哀句在。更传余恨到黄旗。

刘筠

楚国骄荒日已深。山川朝暮剧登临。曾伤积毁亡师道。祇托微辞荡主心。江草东西多恨色。峡云高下结层阴。潘郎千载闻遗韵。又说经秋思不任。

钱惟演

章华清宴重游陪。已有微词更有才。神女梦灵因赋感。屈平魂怨待招回。悲秋终古情难尽。障袂何时望可来。祗用大言君自许。景差无计上兰台。


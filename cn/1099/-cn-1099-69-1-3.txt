○平賀蘭山後報捷疏 【 勝虜報捷】

臣會同鎮守太監張僴、總兵官李俊、廵撫都御史張禎叔等、議得賀蘭山後虜寇久成巢穴、若不親統官軍、出境追勦、邊患何時可息、且賀蘭山路險狹。當分兵三路。與寧夏延綏兵相參并進。南路朱堇領兵從赤木口出、中路張僴李俊領兵從黃峽口出、北路副總兵張安監丞郝善領兵從宿嵬口出、臣居其中、出境親督各路官軍、聲勢聯絡、互相傳報、往來調度、又分差旗牌等官、各督前鋒、自本月二十八日、於寧夏城發兵、乘夜行至山下、約十餘里、各就下營、張禎叔并僉事李端澄、隨軍供給糧草、二十九日、晝伏於低一去處、至日落時入山、其路單馬魚貫而進、且高處如登天。深處如探淵。陡崖亂石。寸步難行。約五口時分。始出山口。地方寬漫。兵分奇正。疾驅長搗。遍歷有水草虜可居止之處。朱謹抵長流水亂井王谷堡泉臭水井歇凉亭等處。張僴李俊直抵南杏園北杏園南柳溝荻蘆窯雙樹兒等處。俱各止有鍋腔鹿角等物。并舊行人馬踪跡。臣即令旗牌調兵徑往東北會應張安、其張安郝善分為二哨、北哨至花菓園、瞭見賊之牛羊、官軍爭先馳進、賊忽見我兵驚慌、各顧馬匹、一時不得齊聚、先上馬者約有三百騎、前來迎敵張安率兵夾擊、轉戰至辰時、官軍奮勇齊入賊陣、斬首一十三顆、奮獲戰馬一十五匹、并弓箭什物、餘賊迯走、南哨將至蒲柳溝、其賊望見塵起、駝馬牛畜遍野、不得收顧、各賊止帶家小、先從沙窩捷路徑往西北、內一賊率領六人捉馬不獲、各賊背靠帳房、一齊射箭、被官軍圍遶、用刀亂砍、斬首七顆、隨分撥官軍邀赶前項頭蓄、馬警四散奔馳、追逐不及、止邀收十分之一、先行送回山口、見得前賊帳房。寬大整齊。衣甲什物。比眾不同。必是賊首。又帳後石壘低墻。裁有山果樹株。并夜菜根苖。顯是久住巢穴。當令夜不收將帳房窩舖車輛盡行燒毀、數內軍人胡孟兒於窩舖內斬獲幼小首級一顆、又各兵追至大把都、不期前賊集聚散漫、虜眾不知其數、分為三面、并力馳馬前來衝突、我兵見賊勢猛、下馬齊用鎗銃拒打、烟塵漲天、賊稍退卻、馬上官軍、奮不顧身、乘其風息塵清、持刀衝入賊陣、所獲首級十顆、奪獲戰馬十二匹、弓箭什物、賊遂潰亂奔走、又追至白髮寺、日色断晚、張安兵方回、有夜不收報稱迤西塵起、料是賊來跟襲當管官軍指揮趙昂等三百餘人、伏於道傍溝內、餘兵徐往東行賊果循溝岸而來、伏兵突起、賊馬驚亂、郝善領兵阻截其路、官軍分投追斬首級八顆、張僴李俊朱堇等援兵亦至、又追至柳溝兒、斬獲首級三顆、共斬首級一十一顆、奪獲戰馬十三匹、參將吳江追賊天晚回兵、各賊號哭放火西去、臣差旗牌通調各路人馬、於初二日晚、初三日早、俱回至寧夏城、軍馬休息、查得斬獲達賊首級共四十二顆、奪獲駝一十九隻、達馬一百一十二匹、毛牛四隻黃牛五十四隻、羊八百六十隻、旗號盔甲弓箭腰刀鞍仗皮襖等物共一千八百二件臣看得寧夏賀蘭山後。地勢曠遠。水草便利。六七十年之間。兵所不到。七八十里之外。虜得自由生養藩息。久安樂土今能用此法以襲套虜使之不得畜牧則西邊無患矣是以知識我道路擾害我邊陲任意往來畧無虗歲上勞　聖慮。特命追勦。臣竭盡愚衷。密籌可伐之機。深冒不測之險。長驅虎旅。直抵巢穴。誅其黨類。奪其頭畜。收其兵器。焚其廬帳。氣喪膽落。號呼奔遯。縱使復來豈能安寢且遠搗賊巢。比與近邊截殺不同。事體關係重大。自古為難。今臣與守臣同心協謀。將士効力。成此微功。邊人慶幸。是皆仰仗　天威。恪遵廟算之所致也。


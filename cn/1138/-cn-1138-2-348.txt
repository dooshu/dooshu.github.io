赠别张举之颁诏旋里

其一


愁中骊唱讵堪闻，生死交情独有君。
西省白云堪涕泪，东风黄鸟又离群。
孤槎须系扶桑树，双屐还披泰岳文。
别后绨袍谁复念，柳绵花蕊总纷纷。

其二

三世论交骨肉如，况逢多难倍怜予。
赭衣敢信仍无恙，华发相看恨有馀。
到海鲛人惊汉节，还家燕子逐潘舆。
惠连若问燕台客，为达枯鱼半纸书。


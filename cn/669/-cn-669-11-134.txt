195　晉有四姬周穆王有盛姬　周禮之壞自王朝始


晉有四姬，鄭子産有男女辨姓之言。昭元年。考之穆天子傳，穆王有盛姬。蓋周禮之壞，自王朝始，諸侯何誅焉？

【全云】穆天子傳不足據，穆王尚不應至此。

【元圻案】穆天子傳：「盛姬，姬姓也，盛伯之子也。天子賜之上姬之長，是曰盛門。」又曰：「天子舍于澤中，盛姬告病〔一〕，天子憐之。」〇列子：「周穆王西巡狩，道有工人偃師獻所造能倡者。王視之，趨步俯仰，信人也，與盛姬内御並觀之。」

〔一〕「姬」，原作「姻」，據四庫本穆天子傳卷六改。






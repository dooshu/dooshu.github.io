◇庶子王规墓志铭

玉挺蓝田，珠润隋水；价重连城，声同垂棘，偶应龙之影，等威凤之羽仪；名理超於荀、王，博洽侔於终、贾，稍迁侍中，佩玉玺於文昌，珥金貂於武帐。文雅与绮谷相宣，逸气并云霞俱远。副君取敬杜夷，时回晋储之驾；追嗟徐翰，亦降魏两之书。爰发睿辞，为铭云尔：七略百家，三藏九部；成诵其心，谈天其口。胜气无俦，高尘谁偶；荣圭掩采，灵剑摧锋。宋郊沦鼎，洛水沈钟；玄扉不昼，幽夜恒冬。（《艺文类聚》四十九）


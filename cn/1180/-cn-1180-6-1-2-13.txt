三辞恩命疏


昨奉手敕，加恩阁臣。臣自以劳微赏重，分不自安，再疏辞免。奉圣旨：“卿受遗辅政，有安定社稷之功，勋荫未足以酬，岂可过为逊免？宜勉承眷命，以副朕怀，不允所辞。吏部知道。钦此。”

臣词不宣心，莫回天听。过蒙眷奖，弥切冰兢。然臣所以屡控而不止者，非以沽名也；窃有款悃之愚，敢终为皇上陈之。臣惟明君以礼使臣，荣其身不若行其志；大臣以身率物，有诸己乃可求诸人。臣谬以庸愚，荷蒙皇上眷遇优隆，信任专笃；宠以师臣之礼，日承晋接之荣；每事必咨，有言必听。是臣之志已行，愿已遂矣。即使臣职居冗散，列在庶僚，亦足以震耀一时，垂声千载。况臣官品已极，涯分已逾，但惧福薄，不能承受耳！又何敢过冒非分之恩，以速必然之咎耶！此臣自揣，分义如此。臣又闻古语云：“朝廷之上，让而处下，民犹犯礼。”晋之大夫范宣子让，其下皆让。载之前史，以为美谭。故大臣者，民之表也。仰惟皇上临御之初，将振举纲维，作新化理。顷奉敕谕，勉大臣以崇养德望，饬小民以砥砺廉隅。臣忝为大臣，即不能树德隆望，挽回师济之风，亦宜思砥行矜名，恪守廉隅之节。若腼颜滥冒，不知止足，则瘝素之罪，臣实尸之，贪进之戒，臣先犯之，何以率先百僚，表正颓俗，亦非皇上所以振励臣工之意也。臣抱此二端，日夕悚仄，用敢冒昧屡恳，仰渎宸严。伏望皇上曲察愚诚，特垂俞允，则不惟愚臣微分，获以少安。其于圣明新政，亦为小补。

（奉圣旨：朕知卿性笃忠贞，不因爵赏而劝，但勋荫酬功，系累朝彝典，原非过制。卿宜以承命为恭，不必固执谦让，所辞不允。还着写敕奖谕，风励臣工。赏银一百两，大红纻丝蟒衣一袭，彩段四表里。该衙门知道。）






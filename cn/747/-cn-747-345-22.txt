○请宣示御制仁孝诗奏

伏见陛下因太子生日，撰《仁孝诗》障子并书。臣等伏以宸章焕发，睿札凝辉，悬日月而齐光，自霄而下济。惊心靡据，动色相欢。太子禀自生知，备承圣训，冲姿有裕，令望夙彰。陛下示以义方，形於翰墨，爰於诞育之日，勖以仁孝之经。上扬祖宗之美，傍考天人之际，锡类所宏，教义斯远，足可发挥前古，垂范将来。凡在衣冠之流，咸知父子之道。岂比周称教谕，造齿胄於上庠；汉宠元良，但招贤於望苑？王化之本，实此知归，人伦所资，罔不申劝。臣等愚陋，谬典枢衡，特奉鸿私，幸睹殊贶。捧天书而窃，仰圣泽以无宁。无任悦豫之至。仍望具写六章，颁示中外，兼编诸简策，传之不朽。








卷362_22【令狐仆射与余投分素深，纵山川阻修然音问相继，今年十一月仆射疾不起，闻予已承讣书，寝门长恸。后日有使者两辈持书并诗，计其日时已是卧疾，手笔盈幅翰墨尚新，律词一篇音韵弥切，收泪握管以成报章。虽广陵之弦于今绝矣，而盖泉之感犹庻闻焉。焚之~帐之前，附于旧编之末】  刘禹锡

前日寝门恸，至今悲有余。已嗟万化尽，方见八行书。

满纸传相忆，裁诗怨索居。危弦音有绝，哀玉韵犹虚。

忽叹幽明异，俄惊岁月除。文章虽不朽，精魄竟焉如。

零泪沾青简，伤心见素车。凄凉从此后，无复望双鱼。


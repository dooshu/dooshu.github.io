游郑戚畹园亭


帝城西北春如霞，朱门昼静常飞花。
二松亭亭引深翠，老槐屈曲随风斜。
药栏藤架犹惊目，文窗稍暗无丝竹。
主人罕出宾客稀，依然燕子巢君屋。
昔时椒房势灼天，黄金狗马相蝉联。
沁水已传新辟墅，鄠杜方闻更赐田。
即今花木不足道，县官犹给水衡钱。
三十年来似飞电，牵牛自照长生殿。
回首当时折槛人，谏草沈沈弃深院。
显皇燕翼真神灵，鸿鹄高飞绝青冥。
瑶瑟殷勤倚歌舞，太阿手握端朝廷。
此园寂寞自何日，几度定陵陵草青。





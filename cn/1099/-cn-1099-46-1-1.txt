○邊關缺軍防守事 【 邊関防守】

查得成化十一年正月內、該鄧亨奏稱本關官軍數少、要將腹裏指揮馬麟等官軍調取防禦、兵部奏行鎮守代州等處都督僉事劉寬等、公同布按二司分廵分守等官勘酌賊情事勢、十分緊急、徑自調用、後因地方稍寧、前項官軍、一向在於山西操習聽用、不曾調取、又查得本年五月內、該欽差刑部左侍郎杜銘、為照虜賊在於迤北地方住牧、偏頭老營等堡切近邊境、從宜處置、暫將代州馬步官軍選撥六百員名、寧武關四百員名、偏頭關馬隊官軍五百員名、前去與見在官軍相兼防守、候賊情寧息仍回原操處所、依舊輪班操備、成化十二年正月內、臣照得黃河?解、賊情寧息、照依原行事理、行移左侍郎杜銘知會、將前調去防守官軍、取回照舊操守外、臣等計議得偏頭關設在保德州迤北。西隣延綏河套。東連大同朔漠。北衝東勝一帶。先年達賊累曾在於本關地方出沒搶掠。最為極邊要害處所。武寧關設在朔州西南。其地名野豬溝撘達沐河等處。俱在本關西北相去一百六十里。與偏頭關老營堡地方比肩聯絡正與煖會口要路相連。先年達賊節從前項地方入境搶掠。觀其城池似乎偏僻。究其地方其實衝要。代州鴈門關西抵寧武偏頭。東連紫荊倒馬。逼近朔州威遠。為京畿之藩籬。作山西之屏垣。自正統景泰年間以來。達賊節從鴈門關東茹越等口入寇。直至忻州繁峙五臺等州縣殺虜人畜。考之郡志亦云外繞群山。中開平壤。自古戰守之區。論之目前。則偏頭寧武。地方之要害。相為甲乙。圖之深遠。則代州鴈門。關隘之緊關。尤當注意。查得偏頭關原有常操、并夏班輪操官軍土兵五千六百七十三員名即今迯故等項八百三十員名、見在止存四千八百四十三員名、代州鴈門關、原有常操并夏班輪操官軍餘舍餘民壯六千九百五十二員名、即今迯故等項三千三百三十三員名、見在止存三千六百一十九員名、寧武關原無常操官軍、原有夏班輪操官軍民壯三千二百六十七員名、即今迯故等項一千五百八十三員名、見在止存一千六百八十四員名、除分守各營堡各隘口墩臺哨瞭等項外、三次見操官軍、委實俱各數少、守戰不敷、又查得先年廵撫都御史李侃、奏調山西都司所屬各衞所舍餘三千名、分撥三關、與官軍併力防守、近者又被山西都司都指揮僉事江湧奏討、邊將各以本境要害爭執故操守官軍去留無定俱各放回原衞所訖、即目三關兵勢、比之往年、减去十之四五、况今北虜部落日眾、勢漸猖獗、奸謀詭計、最為難料、若不添兵防禦、倘若大舉侵犯、各關兵力寡少、未免悞事、臣等查訪得山西都司所屬各衞所屯田子粒辦納柴炭局料等項、與空閑逓年清解到新軍、并遠方不服水土願告附近衞所帶操旗軍數多、又有各關原操軍士。畏怕備邊艱辛。往往托故投作各衞所守備操練等項名色隱占。徒費粮餉。不得實用。如蒙乞敕兵部計議轉行廵按山西監察御史、公同都按二司掌印官員、將前項旗軍、盡數查出、挑選殷實精壯者一千二百名、給與盔甲弓箭器械、選委的當官員管領、與指揮馬麟等官軍三百員名、定為冬夏兩班、分撥偏頭關老營堡、并寧武關土棚堡、與舊有官軍併力防守、將代州寧武等關先前調撥老營等堡防守官軍、照依刑部左侍郎杜銘原議、仍回原操處所。輪班操備、今後各官遇有賊情、仍照兵部先次議行事理、彼此馳報、互相發兵應援、如此則旗軍不致隱射曠役、邊方以有備無患等因照得偏頭鴈門寧武三關地方、原有額設帶操輪班官軍民壯、防守、偏頭關最為緊要。寧武關次之。鴈門又次之。但山川聯絡。烽火接連。一處有警彼此皆懼所以各該鎮守守備官員。凡遇秌冬之際。不問地方緩急。事勢輕重。一槩奏討添兵。互相爭執。地方緊要此實積年通患。今照各官前項議擬。要將山西都司所屬衞所屯田雜差。與空閑及解到新軍帶操等項旗軍。盡數查出。調撥各關操守。於備邊之計。固為利益。但腹裏城池。十分空虛。盜賊起於不測。將何調度必須設法廵修。庶幾事體允當。合無行移都察院轉行廵按山西監察御史、公同都布按三司掌印官員、從公勘議、前項邊關地方、事勢孰為緩急輕重、各關原設常操官軍若干、備禦官軍民壯輪班操守若干、見在差撥本官、各該城堡墩臺若干、守城操練若干、無事之日、可否勾用、有警之日、作何定議、及勘偏頭關先因警急、調取代州寧武官軍防禦、即今有無見在、應否發回原鎮操守、其山西都司所屬衞所屯田、雜差守城等項官軍、有無多餘空閑、指揮馬麟等所領三百官軍、原屬何處管束、見在何處差操、應否調去、何處邊關守備、逐一勘議處置停當、作急回奏


○授郑贲司农卿制

门下：国有大农，实司金谷，兹惟古官之重，难於正卿之拜。朝散大夫试秘书监兼侍御史上柱国赐紫金鱼袋郑贲，通敏良才，沈详雅识，明断临事，贞修奉公。所更秩序，必著声绩，早参幕画，在樽俎而止戈；自董军储，有京坻之足食。适时多可，选众攸归。爰藉变通，主其出纳，务殷任切，倚办当仁。宜膺理粟之命，伫继康成之美。可守司农卿，散官勋赐如故。


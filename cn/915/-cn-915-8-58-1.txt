◇议皇太子纳征礼

按周礼，纳征，玄束帛俪皮。郑玄注云：「皮为庭实，鹿皮也。」晋太子纳妃注，「以虎皮二。」太元中，公主纳征，以虎豹皮各一具。岂谓婚礼不辨王公之序，故取虎豹皮以尊革其事乎。虎豹虽文，而征礼所不用。熊罴吉祥，而婚典所不及。圭璋虽美。或为用各异。今帝道弘明，徽则光阐，储皇聘纳，宜准经诰。凡诸僻谬，并合详裁。虽礼代不同，文质或异，而郑为儒宗，既有明说，守文浅见，盖有惟疑。（《宋书·礼志》一，明帝泰始五年十一月，博士裴昭明议，又见《南齐书·裴昭明传》，《南史》三十三，《通典》五十八。）


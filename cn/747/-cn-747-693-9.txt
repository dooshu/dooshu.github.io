○又谢赐药金状

右，内给事袁思艺至，奉宣圣旨，赐臣江东成金二挺，若服之後，深有补益，兼延驻者。伏以仙方所秘，灵药称珍，必候休明之辰，上益无疆之寿。不意俯回天眷，念及微臣，赐九转之金，驻百年之命。且蝼蚁贱质，岂能长固，蒲柳易朽，常虑先凋，窃荷生成之恩，宁酬造化之德？泽如河海，空欣羽翼之期，宠若邱山，何伸灰粉之谢。

元锡

锡字君贶。元和九年苏州从事，历淄王傅，终衢州刺史。


【赠从兄车骑诗】

（《文选》李善注。集云陆士光。）

孤兽思故薮。离鸟悲旧林。翩翩游宦子。辛苦谁（《类聚》作难。本集同。）为心。仿佛谷水阳。婉娈昆山阴。营魄怀兹土。精爽若飞沈。寤寐靡安豫。愿言思所钦。感彼归途艰。使我怨慕深。安得忘归（匡谬正俗作忧。）草。言树背与襟。（李善本《文选》作衿。六臣本注云。善作衿。）斯言岂虚作。思鸟有悲音。（○《文选》二十四。本集五。《诗纪》二十五。又《类聚》三十一经林、心、阴、沉四韵。匡谬正俗一引襟一韵。《御览》百八十、太平寰宇记九十一并作思乡诗。引阴一韵。）


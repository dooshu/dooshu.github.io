不寐

老眼睡眠少，林居烟雨昏。

百年归老死，万事付乾坤。



熠熠萤穿幔，铮铮铁过门。



欲明闻漉稻，浩叹闵黎元。



不寐

丽谯听尽短长更，幽梦无端故不成。



寒雨似从心上滴，孤灯偏向枕边明。



读书有味身忘老，报国无期涕每倾。



敢为衰残便虚死，誓先邻曲事春耕。

不寐

一竿江渚寄沉冥，衰疾侵凌失鬓青。



困睫日中常欲闭，夜阑枕上却惺惺。



不寐

闰年九月已重裘，说著功名即自羞。

病骨不禁霜气峭，高风正送雁声遒。



半杯浊酒如欺老，一点青灯欲诉愁。

不寐裁诗真习气，输它睡足向黄州。




续集卷三十一

钦定四库全书

东里续集卷三十一　　　明　杨士奇　撰墓表

赠武略将军直隶大河卫千户刘君墓表

刘氏其先家润州宋咸淳中讳与耕者知吉州後以兵从文丞相空坑之战死焉其子信叔尝随父军中父殁不复出仕家吉水之环洲隐居行义终其身生均和以孝友惇厚称於族里生用文泊素自持於是刘氏不仕三世矣公用文子也讳忠字存信为人端重有信义而器度豁逹至正癸巳薄游淮泗间又明年知天命在我太祖皇帝遂奋身以从属大将军战番昜征姑苏平山东入元都皆在行而杀一非罪行一非义未尝有焉洪武癸丑以功授忠武校尉直隶大河卫所镇抚天下既大定无所事征伐而公未尝以安佚自便遇劳役事辄请行虽老敬慎不倦年八十卒洪武辛未三月十一日也葬山阳鉢池山之阳无子以弟克寛之子敏袭其职後十年陞大河卫千户赠公武略将军大河卫千户公之配周氏封太宜人後八年周亦卒永乐廿二年敏老疾以其子靖袭职而致事归推念勲爵所自实肇於公具事行谒余表墓余考公之高祖尽忠所事无忝於为臣而曾祖祖父皆修德养晦以待其後人而始发於公观公始终於处物之仁行已之义可谓兼尽而不遗矣故并推其所从来者书之使传焉

赠翰林侍讲承德郎陈彦和墓表

余观古史记叙述施德行惠长者之事未尝不嘅焉想见其人而又窃叹夫遇之之难也盖慷慨激烈急人之急如饥渴於饮食视弃千金如掷寸莛去之而不顾者固不可易得而求夫逹於义利之重轻随其力所至从容行之而不以为名者盖亦寡见也其非以为名则或有所激或力於初不能无变於其终者亦恶足取哉如吾里陈彦和甫其君子之有取者欤举其一二吾所知者里有售居地者意属彦和甫而欲得地者十数人争致其直售者固愿予彦和甫曰是长者不吾欺也而十数人者交为危言惧售者彦和甫曰奈何以我故而令人相讐虐哉乃计地之直出赀各予争者而倍其直予售者而受地焉尝以谷千四百石贷人久不能偿彦和甫改书其劵为九百石曰五百石以为赠而九百石徐徐丰岁酬我也及彦和甫病革语诸子曰人非志於负我顾其力不逮耳我死尔并以九百石予之卒皆不取此其心岂以为名与有所激乎至其殁执其志不变非诚於中欤彦和甫自少事父母孝谨虽兵戈艰窘之际无间蚤丧父彦和甫卒时其母尚在哭之恸曰奈何以八十之年而失孝子哭不已岁余亦卒彦和甫居乡恂恂和易无迕於物岂非善人者欤其讳某其卒以洪武己巳九月二十三日享年四十陈氏之先居温州平阳元初有仕於吉者留家庐陵再世徙泰和至彦和甫四世矣祖元寿父观定母刘其配曾氏有孝睦慈惠之行继胡氏子男三德逊德逵循德逵早卒女二萧玄安高仰其壻也孙男四瓛璩玓玦女五彦和甫之葬于邑城之北也与曾氏合墓方循父丧时生十岁永乐十三年廷试进士第一授翰林修譔後陞侍讲洪熙元年朝廷推恩其父母赠彦和翰林侍讲承德郎曾氏胡氏皆安人世称为善有後观於彦和甫之应可以信矣余故表诸其墓为劝

赠承德郎左春坊左中允张君墓表

刑部主事张宗琏改左春坊左中允之明年赐诰命赠父彦忱承德郎左春坊左中允是岁宗琏陞大理寺右寺丞请於朝归展先墓将行诣余言曰不肖孤之获以士进叨禄于朝皆先父母之积之遗今幸蒙荣恩及父母先母尝辱铭葬惠光幽壤矣惟先父之墓辞执事重辱惠之诸孤之愿也余窃私念吾乡先辈君子盖有不铭一家两人者矣然吾史官也古之良史有为一家父子兄弟继继而书者矣顾其行应书而书之用表善垂劝吾又奚辞按状张氏系出贝之清河唐末讳融者为吉州刺史家于官其孙渥徙吉水居文昌乡之西团里诗书科第代有继者至心禹慷慨负气节元末所在盗贼充斥心禹奋起举义兵从讨贼战死其子允昌君之大父父也母吴氏君讳德棐字彦忱自幼不凡七岁读书强记九岁下笔属辞屈其同辈间闻先生长者道论古豪杰奇伟事喜色勃勃动眉目家故饶赀羣盗谋刼之时年十二言於父曰盗利吾财吾散财以振贫且潜夺盗谋一举两得也父喜曰真吾子也从之事父母孝祖姑老且贫迎归终养之如母教育孤甥如子处宗姻戚疏无间言族人有阖门病疫素厚者皆引避君躬具汤粥日三四往视虽夜不懈衆尼之曰顾在我当行行之何惑鬼神哉且道傍之木能庇而人不能耶治家训子严而有法与乡人处怡然至论事是是非非不少借尝有荐其才者以亲老不果出而自号希樵子然负志卓荦居恒自念局蹐乡里未尝得行四方纵观大川乔岳而接交当时之贤俊又窃痛其大父以布衣死节义而愤当时之高位厚禄背国卖降以苟全者闻道其姓名戟手诟骂不已每酒酣辄歌诸葛孔明出师表反覆咏叹已而怅然若自失者喜春秋左氏传而诸史所记上下二千年理乱兴败之故皆博览默识广筵衆宾谈笑赋咏援笔立就尝曰吾不能俛首效诸公作秋虫悲也盖年三十有六而卒将卒顾其妻曰善养吾母又指其子谓曰善训之吾平生行可无愧造物者有报其或在是言讫而卒洪武乙丑八月二十也娶萧氏赠安人子男三长宗琏永乐甲申进士翰林庶吉士三迁至大理丞次宗珩宗瓒女二长适钱次适朱孙男六颖频顒颂顼领曾孙男一睦观君志行与才使用之宜有不苟然者惜乎年未及仕而栖迟以殁殁时宗琏生九年耳後廿年而駸駸显扬光大造物者於善人不爽其应如此哉故撮其所可书者以表诸墓

赵孝子墓表

宛平县丞毗陵宋懋为余言其乡赵孝子之行求表其墓懋之言曰孝子讳铉字文鼎宋宗室签判良发之七世孙家暨阳数世矣祖彦珪父思诚元季寇盗四起有朱定二者以衆剽掠邑中时郡总帅察彦珪父子才志足有为者檄之捕盗彦珪亦以自任既剉盗锋而羣盗合势袭彦珪并其子皆遇害盗意犹未厌将尽杀其家人时文鼎甫六岁母吴负之走姑苏依姑氏夏节妇盗踪迹追至苏又走武林匿姻家方氏居无几武林胥为盗区文鼎遂与母相失而困苦孑孑无依有识而怜之者内之而走书报夏氏夏氏挈之归教育十年我国家芟刈羣凶弘靖宇内文鼎亦稍长遂还乡里即先庐故趾辛勤除荒剪翳作居室以庇然念不见母恒昼夜悲苦寝食弗遑宁又明年告其祖祢辞诀其家人往求不得母不生还担簦裹粮徧历吴越之境三年不得益苦不自胜一日邂逅商人於会稽逆旅言状径走鄞县得焉母子相见如更生遂迎以归恭致孝养历十有二年母殁哀毁动人郡人翰林侍读学士王逹为之赞辞宣德初元郡通判李学上其事监察御史赖巽奉命核之信诏旌其门复其家文鼎卒於某年月日享年若干娶某氏子男几某孙几呜呼民之於善欲苟有诚焉无弗得者宋朱康叔生数岁违其母母子不相闻者五十年康叔行四方求之弗置饮食罕御酒肉言及辄流涕遂与家人辞诀曰不见母吾不反竟得之同州其事与文鼎相类盖皆积诚以得之也夫孝百行之首也其致诚如此他行可类见矣康叔事王介甫苏子容子瞻诸公文与诗道誉之非一则於今表文鼎之墓庸可少哉庸可少哉

邓伯修墓表

国家置风宪所以纠慝?违肃清政纪而弼成治功任得其人则公道明而为善者舒不善者敛任非其人则私意骋为善者郁而不善者肆风宪所系岂细故哉皇上嗣大宝之初玺书数下戒饬宪臣而振起之时中执宪者久於其位怠心既萌欲心不复自制由是其属靡然从风於下矣虽其间挺持卓卓不变者未尝无人然既不合於其长则亦不能以信其志焉圣明洞鉴乾刚奋断废斥不肖简陞贤良於是太康顾公奉命为都御史周眎所属蠲其浊扬其清不旬月而耳目纪纲之地焕然一新凡所遣御史出按郡县皆能振风裁举职事以不忝任使而苏湖诸郡所理尤繁剧前之巡按者多尚威治至是御史邓棨独用寛平而敬慎廉公吏畏民怀声誉日振凡巡按岁满则代棨将代其吏民豫奏乞留诏从之无几棨以父丧归盖苏湖诸郡之人皆有不忍其去之意棨可谓贤矣亦必有所自於其家乎棨介翰林检讨陈嗣初求文表父之墓余前未尝识棨而尝闻其贤於顾公矣故不复辞按吏部主事黄振宗所述其父事状其父讳同字伯修邓氏世建昌人以儒医名家伯修大父济违父信可母徐氏伯修早孤能持身务学事母及兄以孝友称居乡有君子长者之行平居俭约澹然无慕乎外独以教子为要事子既仕岁时书问尤惓惓於善训嗟夫此棨之所由成也欤伯修生吴元年丁未二月十二日卒於宣德辛亥十一月廿九日享年六十有五配郑氏子男三长即棨由进士擢广东道监察御史次德为伯兄某後次文为仲兄某後女一归江士熙孙男四瑺珂佩环伯修克成其子以充国用固足表励於世而朝廷用人之明且决故棨辈得以彚升盖幽违之人未必尽知而余又欲励棨之敬事君父而永终不渝也故因表而具见焉

王素行墓表

士奇有同门友曰王素行氏清素简约言必依礼行必循义交必择善葛巾布衣蔬食水饮以教授自适荣禄不作於心尘杂之迹是非誉毁之声一不相及合於易之履道坦坦诗之温温恭人而殁也久矣自予仕於朝每公退思乡里往还萧散之乐未尝不及素行又未尝不悼惜素行之不可复得也王氏在赵宋时繇金陵徙泰和世业儒至彦仁及其子君聘相继以科第升君聘子叔明留梦炎榜进士仕至通州判素行七世祖也曾祖浩吾邑大儒一时博雅秀俊之士多出其讲下祖子敬贑州路教官考仲隆素行讳天禄二岁丧母陈氏既长事祖母事父及继母皆尽孝而笃爱异母弟始终一心宗婣乡党无间言处朋友惇信义平居手不释卷喜种鞠轩前常十数本不嗜饮酒每秋芳烂然瀹佳茗清坐相对赋诗写意悠然物表也盖年四十有六而卒卒以永乐二年十月十九日葬某乡某原配胡氏子男五洊克绍父志濓粲洵沆女三孙男九嗟乎余因素行有感焉素行母海桒先生之子先母夫人弟也素行长士奇七年余两人少皆受学先生时陈氏甥十数人先生及诸舅氏特异视余两人以为将来庶不忝外家余被召上京师与素行别犹共追念前人期望之意盖别三年而素行卒今三十年矣余虽独存岂有丝毫裨益外氏哉洊今走六七千里来北京求文表其父墓余於素行不能已於言而於外氏重愧且戚也

袁处士墓表

洪武庚戌余初读书邑学时诏下初建学邑礼致杨自立罗子理邓崇志三先生为师严教法又举弟子员二十余人皆十五以上其人品不齐也踰年三先生相继出仕学教弛二十人者次第引去下者沦污逐末接迹以偾其淳良笃厚谨勅者殆半或出或处而袁君克睿独杜门絶俗养亲以自适後七八年克睿之祖延海桒陈先生教其家塾余从受学焉与克睿之弟若子连席余时年十二三矣克睿数从旁相与追论往事而叹二十人者之死徙多也又二十年余被召来京师时独存克睿一二人又二十年则闻独克睿岿然无恙也而以德善为邑里所尊搢绅所重每念何时归故乡相与重握手论旧慰契阔之怀而无几其讣至矣为之感悼不已今年其孙和具状请文表墓余及见袁氏六世且幼学先後与克睿父子同师不得辞袁出唐尚书右丞滋滋少子邯刺吉州因树後泰和世有诗书缨绂而科目尤盛於宋其六世祖建宁通判士表及兄士安从子清伯岄相继登第通判五世至以宁克睿祖也父务敏皆谨静和厚恂恂于乡未尝一毫非僻之干其念虑母李氏克睿讳睿事父母至孝元季兵乱奔窜岩谷采拾为养未尝匮乏仲父务学卒无子奉祖命为之後克睿事继母及所後母敬爱同於所生执亲丧过戚处兄弟友恭隆至性澹泊重义轻利屡推有余以济不足族姻闾巷有竞争质之折服以义晚作贻厥堂延名师以训子孙闲居读书诵诗虽老不厌永乐甲辰四月十七日卒享年七十有一葬县北五里之梘原配孺人康氏邑名家履谦之子讳柔定父故饶赀孺人简俭质素自归袁氏承多故之後悉倒奁具佐夫以殖家妇道母道靡不曲尽後克睿卒之明年五月二十日亦卒享年七十有三葬千秋乡珠林之原子男五仲暹仲鲁仲彬仲亷仲伦鲁伦皆先卒女二长嫁刘子颖次许嫁萧湘孙男六和正统元年进士穆穟穉稔稹女七曾孙男八女五呜呼世之所称处士者岂独尚其廉退亦重其行之可以范俗也若克睿之修诸躬施於家於乡者皆从容乎天理民彞之当然而非流俗之所能及也是宜为表而因及余交友之情云

徐孟声甫墓表

翰林编修徐珵将归葬其父孟声甫縗絰奉史官张益所述事状求表于墓徐氏世家苏之长洲其曾大父孝基大父文祯父子明母朱氏孟声甫本伯父子复伯母薛氏中子讳震子明无子伯父命为之子洪武中徵富民实京师子明与焉遂以家行父坐累将诣狱孟声请代诣父止之孟声跪曰父有急子不能代焉用之竟代诣狱久而遇赦免父殁不食饮者累日而飦粥终丧岁时享祀尽诚致孝所生父母均一厚族姻婚丧必助敛葬无後者十余丧治其家尊卑内外秩然为人外檏内明言动持重未尝苟合而和厚恭谦於物无迕人有善喜若已出不善温辞导之使改於交友重信义俭於自奉而丰於宾客其学通大义既居京师日躬治徭赋不遂卒业稍暇於朱子小学书未尝释手每语诸子曰此岂独教幼学汝曹当终身佩服又语之曰吾之先尝有闻人近世虽不仕然积累善行久矣吾後人殆有兴者汝曹宜力学以迓承之孟声甫少尝学於乡先生郦尚德时同学者率俊爽矜奋起名誉孟声甫独执澹静郦曰诸生虽才华然不若徐生惇实有终後十余年同学者出仕率以不检败而孟声甫以晦自全皆如郦先生言孟声甫晚号善庵其临财务义恒急人之急在京师苏有洪某者被逮至以白金十镒及他货币寄之曰以此托公惟公用给我朝夕幸得生出拜公德也孟声甫谨庋之给以已赀洪事释倍其数偿之孟声甫曰患难相恤分内事卒却不受其友吴叔振卒於苏而家甚窭遣子瑾以钞三千缗驰往赙之乡人尹仲申尝贷钱数万缗悉费於婚丧不能偿请缓偿期孟声甫曰人孰无缓急且子非妄费钱者请遂以赠即取劵焚之邻有人一业屠一业樵皆有老母贫无以养孟声甫怜之皆予钱使更业以备养岁歉里少年从乞米既予之及夜踰垣为盗家人觉而执之孟声甫曰此困於饥饿不得已复予钱而遣之戒家人秘勿言他日从外暮归邂逅羣盗将劫之一人力救之曰此吾里中长者遂独送至家盖向之乞米少年也里计户出公赋孟声甫常先衆出有贫者为贷出其厚德槩类此春秋六十有六而卒其卒以正统元年十一月二十八日其配丁氏有妇道先八年卒今将合葬焉子男四琪先卒次璘次珵宣德癸丑进士为翰林庶吉士授编修次瑾女一嫁许琳孙男三嗟夫孟声甫之修诸躬施诸人者厚矣虽其平素弗志荣逹而有子克遵奉训教遂升贤科官近侍而孟声甫享禄养者数年盖为善自然之应也善有不可为乎哉故表之以示劝

故南野翁陈君墓表

苏之常熟陈符今年四月二十有五日丧其父从道未葬以其父客北京时於余有故专人奉御医盛起东所述事状加书币走数千里介礼部主事卫靖求余表墓按陈之先居崑山以诗礼闻至子正而家裕生九龄始家常熟娶钱氏从道之大父父母也从道讳继善南野翁其晩岁别号也自幼岐嶷长而务学孝事父母宗戚乡党皆称之修德循义日勤弗懈治家谨礼法冠昏丧祭之仪悉酌古行之家日益裕而乐简澹为人刚直旷逹明智识笃践履经史百家皆通究虽老手一卷不蹔释严子孙之教督之於学每诲之治心曰心不正不能以为仁不仁不可以为人子孙有过必正色饬之不为姑息常指家之帑廪语子孙曰世之人务积金谷遗後吾不能效之吾所愿汝曹以寛裕积善存心勿徒龊龊效流俗也名其出内之所曰平轩又为文刻石以识令後人世守之厚宗族贫者或买田以赡之或作室以居之於闾里邻比周穷恤匮咸悉心焉尚贤重士交久而敬不衰儒者吴文度学行俱高聘教家塾礼之甚厚七年如一日文度卒丧葬之具悉出陈氏春秋必命子若孙展其墓终翁之世二十余年不废又刻其所着文章以传诚於交处率类此邃於医宣德中被徵至京师留三岁以老得辞缙绅大夫相知者为诗文赠之既归诸子恭勤孝养营园池杂植花卉奇树作二亭其中以奉之翁取陶渊明归去来辞东皋西畴为之名日与宾客宴乐超然物外者数年一日顾其子曰吾将归矣当与亲知别遂命舟徧诣故旧既归十余日沐浴衣冠而逝正统四年也享年七十有三元配范先卒继沈子男二长即符次续女二张容周鼐其壻也嫁张者亦先卒孙男二复蒙女四其子若孙皆恂恂谦谨趣学不堕翁之教将以明年某月日奉葬于涂菘冈横沥之西原嗟乎南野实践之士孝敬行於家忠厚传於子惠施於族里义着於朋友积而乐散富而敦礼人有一能之名称炜炜嗟乎南野羣行斯备既寿且康式蕃厥祉表于厥藏示法来裔

教授郭君墓表

刑部员外郎泰和欧阳汤求余表其外舅郭君彦铉之墓彦铉余少壮时莫逆交故不辞郭氏之先见余所叙其家续谱彦铉讳鼎其祖巨卿父庆宜洪武中湖州府经历母车氏湖州公五子第二彦铉也幼从父命为伯父庆宏後自幼警敏喜学有立志兄弟皆不及最为湖州公及伯父登州教授敬守所爱侍湖州公宦途服劳奉养克勤夙夜父卒偕弟西治丧敛奉柩归葬咸尽礼友於兄弟季弟龙为锺仲敏赘壻锺有怨家絷仲敏及龙诬饰其罪诣京师诉彦铉不忍弟之陷於非辜驰往视之怨家并絷彦铉行仲敏龙道中为怨家搒击不胜楚毒既至臬司语不能出口彦铉代说本末事竟白诬诉者诛死龙归道病卒彦铉不胜恸盖孝友本诸其性云治书经洪武末县令丞举充学训导彦铉疏通有智识雍容详雅善说辞上官皆贤之所言悉见听用九载训导绩最陞安吉县学教谕安吉士习下泰和远甚一力作兴九载绩又最陞教授顺德府学其士习土俗尤下又一力作兴之历五六年日见成效矣会有诏仕而老疾者听致仕彦铉年已六十有九遂决意去洪熙元年也归得疾又十年卒宣德甲寅六月六日也享年七十有九彦铉所至士君子敬服之尝考广东乡试藩宪重其老成人皆曰斯文之表也葬县北郭坪下之原彦铉卒时惟三女在侍长者嫁汤次嫁萧孟节又次嫁刘三省初其出妻李负乳儿归依外家又数年彦铉娶尹氏上海教谕子厚先生之女有贤德闻其出妻有子也告於先生求之归先生躬诣求数数不得自是彦铉亦宦於远外李死乳儿长育外氏者名斗玄年益长矣彦铉後有三子名合懽同庚皆已入小学而卒及归老方重无後之戚其友彭彦晦求得斗玄以归之彦铉尹孺人皆幸喜郭之一家内外老长尝见李去时事又见斗玄长成而状貌甚肖父也皆为之感叹忻悦乡闾朋友喜彦铉子归皆载酒入贺曰郭氏福未艾也彦铉素有薄田园其子侄私怀觊觎已久一旦闻其出妻之子归皆错愕失意即共诟詈合力排出之时彦铉已病虽其心明而言不能出声莫或御之尹孺人兄子铎幼承彦铉教育念有报之即言诸其弟侄曰我有田畀斗玄其父园田听若等取无所预也其弟侄不肯容斗玄乃复依外家彦铉中怀抑郁竟不起弟虎以其子企为之後数年汤夫妇复求得斗玄归捐已田庐畀之而处于其乡呜呼彦铉田园盖不及百亩然利之移人不必其丰而遽致同气为寇讐可为世道之深嘅矣若尹先生及铎及汤之忠厚世岂能得什一於千百也吾故并表章之以示劝戒

徵士朱君墓表

朱氏吉水儒家其先在宋曰肇先六子皆有文学其季曰斯馨元佑中累举进士官至刑部侍郎属四方多事始居吉之白水子惟几徙暮膳里其後又徙住岐里族姓益蕃至徵士十世矣曾大父云卿大父景春父存芳皆隐处不仕母李徵士讳渊字子深坤源其别字也生五六岁能成诵古人诗琅琅不辍口侍宾客立凝然终日不懈稍长益喜学从乡名儒欧阳师尹先生駸駸有造诣声誉以起洪武中诏郡邑举贤一时朱氏膺举者三人从叔宪章以贤良君以明经弟子良以怀才俱至会府宪章及君皆以亲老恳辞子良自华亭令後陞刑部员外郎君退日以养亲为务授徒里中而亲之甘旨恒充及祭祀宾客之外一无所营友兄弟睦族姻善乡曲有犯不校有急能周永乐初被徵至以老辞自是优游丘壑以教子为务谕其子曰吾不足效世用汝曹勉之嗜好澹素襟度洒落闲暇朋辈相聚商确古今联诗酌酒超然物表也永乐十六年六月二十日卒享年七十有二葬里堵水陂之原元配周有淑德继配皆先卒继龎子男四伯载璇仲载明亦皆先卒叔载经季载衡女四周彞纲陈元康陈祉陈奇龄其壻也孙男八女六载经举乡贡授教官今陞贵池县学教谕诣余泣拜请曰先君子将易箦时顾诸孤曰我死必得西昌杨公表墓无所遗憾不肖孤铭诸心不敢忽忘然久而未遂伸其私不孝之罪深矣愿先生哀而畀之以成先君子之志嗟乎徵士君子属我矣且閲进士江奎所状君之行应表遂为之表

邵仲仁墓表

仲仁讳仁姓邵氏世为姑苏士族曾祖宏祖明之父珤皆隐居有行母顾氏仲仁生有令质器宇凝重稍长卓卓自立嗜文学事亲奉养葬祭克致其孝於兄弟相敬爱於朋友重信义教子有道睦亲姻厚乡里有恩乡之人率重之号长者仲仁未尝自足而益励不懈尝名其居曰乐善乡人遂以乐善称之未壮坐累徙滇南虽艰难旅琐中凡所以行义不减在乡时故滇南之人皆重之如其乡人焉邹孟氏所云有恒心者仲仁其人欤年三十有九卒永乐戊子三月十九日也葬昆明金马山之南其仲子璇夙志清净从长春真人刘渊然学老子法渊然为易名以正天子书问渊然弟子孰贤举以正对遂召至京入见命为道录司右至灵陞右演法住持灵济宫以正夙夜思惟父母之德善恐遂泯没无闻介秀才王益夫以吾友翰林编修杨君所述事状求表其父之墓予受而閲之曰嗟乎其可表也仲仁之为行皆人道之当然亦皆人所可至而世之人能知能行如仲仁鲜矣世之为老释之徒者率自谓得出世法而回顾其所生漠若涂人者有矣有能惓惓图永其所生於不泯如以正之孝加鲜矣故特为之表

朱氏先茔之表

苏之崇明朱氏讳新字通甫读书好礼有孝弟之行不别治生业惟勤稼穑蚤作暮息躬督其家人岁获共公赋外必有余而施义於其乡贫乏患难咸赖以济其施益厚而心恒若不及盖乡之善者皆誉其行不善者亦化而改焉治道路惠行者作津梁惠涉者亦皆尽心乡闾有长者之号某年卒春秋七十有六配葛氏继唐氏二子长旭字孟熙次暠字某孟熙孝友之行如其父为人恭让亷静里俗为变急人之急平居鲜出里门尝岁饥邑廪不足赈即躬率耆老踰海诣巡抚侍郎周公郡守况侯言状得米二千余石归赈民藉以活弟暠蚤卒遗孤礼乐尚幼抚育如子择良师友以成其学孟熙某年卒春秋七十有三配张氏一子思政先卒三孙敏安奉皆幼暠居家之行如父兄兄以赋出驿役马视供具不备逮兄搒笞之暠泣涕如雨即解衣请代笞观者义之为人喜隐恶扬善年三十有一卒配陆氏二子礼乐礼自太学生以能书简入翰林职缮写擢户科给事中改中书舍人今为尚宝司丞洪熙中制赠其父徵士郎中书舍人母孺人朱氏自通甫及配葬崇明之新城南原其二子及妇皆以次祔礼今以省丘墓归求予表其先茔礼从余在翰林数年质直和易临事不苟屡改官皆在近侍执守如一盖余雅重之盖尝观之世之都爵位者及其身既没其子孙或流而猥琐污下甚者庸衆人莫之与齿山林幽逸之士子若孙有起而光显闻逹为世所重者何哉岂其都爵位者素无以及人又或不能自善其身固不足以裕後幽逸之士能处善循理又随力所至而人利赖之此其所为有後盖非偶然之故也若崇明朱氏之先以是已故为之表

东里续集卷三十一








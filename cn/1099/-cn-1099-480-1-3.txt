○扶病看邊疏 【 邊堡形勢】

自兩月城守瀋陽奉集以來臣恐賊見西北有備、轉掠東南、因而檄發川將周世祿合永順土兵、防威寧、吳文傑周一挂合原發王平募兵防靉陽、鄧起龍合原發湯遇時募兵防寬奠。而猶恐各堡孤懸、未經親眼相度、終自放心不下、從六月初五日由奉集至威寧、歷靉陽寬奠緣鴨綠江岸、抵鎮江城、復迂道看險山舊邊、轉渡夾河、登鳳凰山、尋莫利支屯兵處、遂從鎮夷鎮東甜水站而還、計地千有餘里、往返十有三日、此經行之大槩也、自奉集起皆山路、至威寧迤東而山險、更甚、峻嶺巉巖、磎河石澗、叢棘蒙茸、寸步皆阨、每遇險輒同官軍步行扶曳而過、葢遼海東山自東北長白山起。至西南旅順口止。長數千里。橫四五百里。節節開障。千重百疊。此險隘之大槩也。威寧背山面河、靉陽寬奠四面偪山。以及孤山洒馬鹻塲、永奠長奠大奠各堡、皆如處複璧中。假如以二三萬兵馬粮草聚在一城。賊但以萬人占四山頭。吶喊擂鼓不消半日而我軍自分。必不得援。必不得逃。未有不隨賊而去者。况道里險遠。車牛不通。粮草斷絕。更難存站。即賊不來。而我亦不能住也。按舊邊自靉陽東南至險山寧東江船各廢、雖離邊八九十里。皆陡嶺密箐。可據守戰。自展寬永各堡掛出東北角外。離邊僅三十里。或十五六里。甚薄且偪。而險反在內自阻救援不知李成梁等當年何見而改昔老奴??田?日將六堡退還亦以非中國所能守也此絕地誑以為功。此城堡之大槩也。其谷民皆依山居住、穵山耕種、種瘦此塊、復穵彼塊、復不見寬靉東山一帶、有遺田可屯。其堡民皆久移山南、止留男子種守田禾、賣貨者日雖在舖、夜亦包褁潛宿他處、以防賊至、即鎮江城內居民僅二十餘家、鎮夷鎮東各堡僅一察院空署、腹裏且然、何况邊堡、每行山谷中十餘里、始見一二茅屋、無六七家聚處者、中火住歇、間搭帳房露處而不得一棲宿、惟至險山鳳凰城始、稍稍于一二十里間、見一村落、每村亦僅僅七八家十餘家無多也、初謂東山居民如西邊成聚、可團練鄉民自衛、以今觀之、亦不能行。如鳳凰一堡、所屬屯民十四排、視別堡為多、然皆散遠在六七十里之外。勢自不能舍農種而就團練。前劉國縉陳光裕所送鄉兵冊揭、皆照排開報、實非出自情願、此谷堡人民之大槩也。其守將且秘稟臣曰、賊年來非愛寬靉而不攻也、無人民。無蓄積。故置而不取。若添發人馬。必多積粮草。反動賊赴羶之念。而引之使來。臣問見兵甚少。即賊至何以支持。答曰吾等實不敢安處城內。但遠哨探。嚴烽火。賊零至則堵之。大至則內趨山險以自便。發兵防何事而徒以重滯受累。此官軍備賊之大槩也。臣初以賊窺南衛為慮。今山勢險遠如此。而馬難遽到也。又以賊搶村屯為慮。今人民零落如此而入無所獲也。假使救援得及。轉輸得通。猶當發兵防守。以壯今日東南之威。為他日進取之地。乃孤懸阻絕又若此臣又何敢聚一二萬人馬粮草于必不能救。兵法地有所不守者此也必無所逃之處。以啟戎心。而喪軍實。前發川將周世祿等。俱復調回駐劄虎皮驛。為瀋奉策應。俟初到土浙各兵休息月餘、衣甲製備、然後發守鎮江鳳凰城裏路各堡作南衛之聲援、壯村屯之心膽。葢今日揣形度勢。只合作如此區處。而不敢輕險一試也。惟是寬靉各堡。係額設邊隘。惟恐　廟堂之上不達臣之所以不撥兵馬助防之故、而以為臣罪。不敢不備述大槩以候　聖斷。乃臣則獨有深憂于此者。大都制賊之法當使之處其分而不當使之處其合分則我得從旁道以撓賊。而殺賊之勢。合則賊得出力以圖我。而摧我之堅。今賊自知南衛難遽到。村屯無所獲。即前聲言要搶朝鮮。臣擬效用亞夫委大梁之法以餌之。而賊計亦不出此也。惟傾巢引其人馬移駐新寨。添築山城。劄屯關口。專心併力。以圖我遼瀋。謂遼瀋得而寬靉鎮江。可無更舉。此賊扼要之計。臣心惡之。誠欲宿重兵于寬靉間。更番迭擾以分賊勢。而孤懸如前狀。又未敢遣往也。


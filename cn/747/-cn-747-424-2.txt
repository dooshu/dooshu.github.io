○贺郭子仪破吐蕃表

臣某言：今日吴承倩至，奉宣进止：示臣“关内河东副元帅司徒兼中书令汾阳王郭子仪奏捷状。李怀光於盐州界积石川大破吐蕃一万馀众，生擒斩首共六千馀级，获牛马及器械不可胜数者。”伏以圣略远加，制胜前定，神功不测，告捷如期。吐蕃忘国厚恩，岁犯边境。陛下料其进退，知其无策，亲以规模，授於诸将。以盐夏之路，地旷人稀，尝语臣曰：“此贼秋中必来扰盐夏。”今睹成擒之处，果於所料之中。俘馘既多，羊马甚众。此皆宸心悬照，不差毫发；天威远被，克壮师徒。遂令智勇起，妖氛电扫；合符圣断，有此丰功。子仪状又云：“计日追踪，必当再捷者。”臣以蕃丑久逋圣诛，从此气衰，必当瓦解。坐观无外之庆，载美即叙之勋。罢柝可期，戢戈有望。亲承睿算，忽验於今。奉睹戎捷，不胜庆快之至！


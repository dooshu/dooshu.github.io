22　郡縣削弱則夷狄之禍烈


古公事獯鬻，而商不與；晉拜戎不暇，昭十五年左傳。而周不知。封建之效也。唐以幽、鎮扞契丹，及幽、鎮亡而契丹之患始熾，方鎮之效也。郡縣削弱，則夷狄之禍烈矣。

【全云】感燕、雲之禍也。

【元圻案】唐書地理志：「河北道鎮州常山郡、幽州范陽郡皆置大都督府。」北狄傳：「契丹，本東胡種。至元魏，自號契丹，臣於突厥。咸通中，部落寖彊。光啓時，入寇幽、薊。劉仁恭討之，十年不敢近邊。」〇五代史晉高祖紀：「天福元年，唐廢帝下詔，削奪石敬瑭官爵，命張敬達等討之。敬瑭求援於契丹。契丹耶律德光入自鴈門，與唐兵戰，敬達大敗。敬瑭即位，以幽、涿、薊、檀、順、瀛、漠、蔚、朔、雲、應、新、嬀、儒、武、寰州入于契丹。」〇宋文鑑吕氏大鈞世守邊郡議曰：「在商之時，古公以皮幣珠玉事獯鬻，而商不知；在周之時，晉國拜戎不暇，而周室不與。然則三代禦邊之略，蓋可知矣。」






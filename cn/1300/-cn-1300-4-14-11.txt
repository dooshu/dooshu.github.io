表章用两臣字对

表章自叙以两“臣”字对说，由东坡至汪浮溪多用之。然须要审度君臣之间情义厚薄，及姓名眷顾于君前如何，乃为合宜。坡《湖州谢表》云：“知臣愚不适时，难以追陪新进；察臣老不生事，或能牧养小民。”《登州表》云：“于其党而观过，谓臣或出于爱君；就所短以求长，知臣梢习于治郡。”《侍读谢表》云：“谓臣虽无大过人之才，知臣粗有不欺君之实，欲使朝夕与于讨论。”《颍州表》云：“意其忠义许国，故暂召还；察其老病畏人，复许补外。”汪《谢徽州》云：“谓臣不改岁寒，故起之散地；察臣素推月旦，故付以本州。”《为陆藻谢给事中》云：“知臣椎钝无他，故长奉贤王之学；悯臣践扬滋久，故亟升法从之班。”《为汪枢密谢子自虏中归不令入城降诏奖谕表》云：“知臣齿发已调，常恐邓攸之无后；怜臣肺肝可见，有如去病之辞家。”凡此所言，皆可自表于君前者。刘梦得《代窦群容州表》，有“察臣前任事实，恕臣本性朴愚”之句，坡公盖本诸此。近年后生假情作文，不识事体，至有碌碌常流，乍得一垒，亦辄云知臣察臣之类，真可笑也。


答巡抚刘公国光


前大疏，首列窃盗三犯六名，比附律条四名，后开窃盗总数云一十名，是并比附者为十也。及开撒数，有连招二名，适符疏首六名之数，而止云四名。故旨云：“总、撒参错不明者。”以此，非谓少“四起”二字也。

圣明在上，庶事精核，故仆不敢隐蔽。然公本欲了积年成案，励精职业，此不过文移小失，所谓“观过，斯知仁矣”。即如蓟州武职，以抚赏官银事，被诬永戍，既以辨雪，乃沉埋七八年，不与题奏，亦至公始与完结。此仆所深敬也。恐公不详所以，或生疑虑，敢布腹心。






◇上奏符命

陛下至圣，遭家不造，遇汉十二世三七之厄，承天威命，诏臣莽居摄，受孺子之托，任天下之寄。臣莽兢兢业业，惧於不称。宗室广饶侯刘京上书言：「七月中，齐郡临淄县昌兴亭长辛当一暮数梦，曰：『吾，天公使也。天公使我告亭长曰：「摄皇帝当为真。」即不信我，此亭中当有新井。』亭长晨起视亭中，诚有新井，入地且百尺。」十一月壬子，直建冬至，巴郡石牛，戊午，雍石文，皆到於未央宫之前殿。臣与太保安阳侯舜等视，天风起，尘冥，风止，得铜符。（《后汉·尹敏传》注作铜章）帛图於石前，文曰：「天告帝符，献者封侯，承天命，用神令。」骑都尉崔发等视说。及前孝哀皇帝建平二年六月甲子下诏书，更为太初元将元年，案其本事，甘忠可、夏贺良谶书臧兰台。臣莽以为元将元年者，大将居摄改元之文也，於今信矣。《尚书·康诰》「王若曰：『孟侯，朕其弟，小子封。』」此周公居摄称王之文也。《春秋》隐公不言即位，摄也。此二经周公、孔子所定，盖为后法。孔子曰：「畏天命，畏大人，畏圣人之言。」臣莽敢不承用！臣请共祀神宗庙，奏言太皇太后、孝平皇后，皆称假皇帝。其号令天下，天下奏言事，毋言「摄」。以居摄三年为初始元年，漏刻以百二十为度，用应天命。臣莽夙夜养育隆就孺子，令与周之成王比德，宣明太皇太后威德於万方，期於富而教之。孺子加元服，复子明辟，如周公故事。（《汉书·王莽传》上：莽上奏太后云云，奏可。）


○对祭後土判

〈仲冬有事於後土，灵鼓不以节。法司按罪。诉云：“金镯之过。”〉

鼓以格神，金能制乐，各率尔职，斯谓守官。国家展礼汾阳，祈谷隹上，享祀不忒，威仪孔昭，荐鼎已覆於黄云，配俎必资於清奏。神人式序，金石克谐，坎其以都（疑），进不失旌。乐之时义，其大矣哉！相彼鼓人，佑我祭典。理宜彻兹六变，以出地；何得舛此八音，坐罹天讨。曲诚有误，闻回顾於周瑜；声无可听，阙称美於吴札。法司按罪。其如有词，请议叩镯之刑，舍此援桴之失。


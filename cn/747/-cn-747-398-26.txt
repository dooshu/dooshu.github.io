○对归胙判

〈甲监享，以胙归，父而祭。〉

甲幸彼曲成，官同直指，不被泽宫之诫，与监清庙之仪。执烛荐腥，礼循朝馈，崇牙树羽，乐遽彻悬。方致美於吉蠲，即同班於福肉，荣仍在已，禄逮其亲。咏兰陔之诗，晨昏少力；申彩服之养，乌鸟多欢。用广中厨，因兹外胙。为子之道，始则著於先尝；食父之馀，终必归於致祭。且圣人之礼，祭示有先，夫妇各差，父子异数。尽於是矣，何所疑焉？

刘仲宜（一作宣）

仲宜，开元时擢书判拔萃科。


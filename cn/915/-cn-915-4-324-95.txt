◇太尉李咸碑

公讳咸，字元卓，汝南西平人。盖秦将李信之后，孝武大将军广之胄也。枝流叶布，家于兹土，文武继踵，世为著姓。曾祖父江夏太守。伯父东郡太守。公受纯懿之姿，粹忠清之节，夙夜严栗，孝配大舜。敦《诗》、《书》而悦礼乐，观天文而察地理，明略兼洞，与神合契，（以上二语，本集甚误，今从《文选·陆机汉高祖功臣颂》注引改。）操迈伯夷，德追孔父。举孝廉，除郎中，光禄茂才，迁卫国公相，授高密令，勤恤民隐，政成功简。迁徐州刺史，百司震肃，饕餮风靡，恶直丑正，公事去官。帝念其勋，屡被荣命，拜渔阳太守，还迁度辽将军。协德魏绛，和戎绥边。徵河南尹，母忧乞行，服阕奔命。孝桓皇帝时，机密久缺，百寮佥乞，诏拜尚书，历仆射、令、纳言，危行不绌，以公事去，民神愤怒。群公荐之，帝曰哉。徵拜将作大匠、大司农、大鸿胪、太仆。公所莅任，宪天心以教育，激垢浊以扬清，为国有赏，盖有亿兆之心，懿铄之美，昭登于上，丕显之化，宣闻于下。及迁台司，位太尉，补衮阙，叙彝伦，天人交格，终始无疵，虽元凯翼虞，周、召辅姬，未之或逾。功遂身退，以疾自逊，求归田里，告老致仕。七十有六，熹平四年薨。海内咨嗟，莫不恻焉。于是故吏颍川太守张温等相与叹曰：「名莫隆于不朽，德莫盛于万世，铭勒显于锺鼎，清烈光于来裔。」刊石立碑，德载不泯。词曰：

天垂三台，地建五岳。降生我公，应鼎之足。弈世载德，名昭图录。既文且武，桓桓绍续。外则折衡，内则大麓。惟清惟敏，品物以熙。告老悬车，天人靡欺。曾不百龄，圯我国基。人之云亡，八极悼思。申德作颂，光宠宣流。镌纪斯石，鸿烈显休。（本集，《艺文类聚》四十六）



卷七十七

◎蔡邕（九）


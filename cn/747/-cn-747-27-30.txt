○令礼官条奏应行事诏

王者钦若天道，率繇时令。考六官之法，修五纪之化，故得灾害不生，休微洊委。朕绍膺洪业，於兹六载，每惇政理，思致和平。而阴阳未调，蝗水仍集，天之垂诫，朕甚惧焉。夫正月东郊，祈春赏士，孟冬北陵，迎寒恤孤。参四序之运行，稽五材之动用，弗协所尚，或罹於咎。且事必师古，礼重执文，将命有司，允迪厥训。自今已后，每吉月礼官条奏所行事，当斟酌古典，用孚於休，宣布朝廷，使知朕意。


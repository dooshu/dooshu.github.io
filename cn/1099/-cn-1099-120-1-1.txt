○時事疏　 【 時事】

臣伏見國家自　太祖掃胡元之亂、創造海宇、及今百四十年、海內晏然、正承平極盛之時也、　陛下即位其亦有樂於此乎臣愚竊以為可憂。未可以為樂也。盛衰治亂、自古相尋於無窮、况今天下、名為治平、而實有可憂者、即如往者、恒星晝見、太白經天、近日風雷之變、拔木折關、正在郊壇之內、　皇城之間、此災異之可憂者也、所在府庫空虗、公私掃地赤立、一有水旱、不免人民流離、盜賊敓攘、意外之變、何以支梧、此。民情之可憂者也。孽胡跳梁、今雖潛遁、而聛聣往來、恐其志不止虜掠、邊方兵備單弱、將帥之中、未見隱然有能為國長城者、此外患之可憂者也。上無核實之政、下多朋比之風、有功不必賞、賞者不必有功、甚者一人之身或以為賢。或以為佞。或以為功。或以為罪。此國是之可憂者也。臣故曰、可以為憂、未可以為樂也。比奉　詔旨、仰見　陛下恐懼脩省之心矣、然愚以為有恐懼修省之心、必有恐懼脩省之寔。所謂實者有四焉。一曰急講學之為務。二曰急延下之為務。三曰急用人之為務。四曰急節用之為務。　陛下昔在青宮、臣幸以經學入侍、竊見　聖質高明、於凡經書、讀不三四、即皆上口、此天假　陛下聖明之資也、自登大寶、萬幾日繁、舊學得無少輟乎、昔傳說之告高宗曰、學于古訓、乃有獲、事不師古以克永世、非說攸聞、或謂貴為天子矣、尚何事於學、殊不知庶人之學與不學、係一家之興廢、人主之學與不學、係天下之安危。夫天人性命之理、古今治亂、是非得失成敗、皆具于書、未有不讀而能知者。自古聖帝明王。未有不由學者也。堯學於君疇、禹學於西王國、湯學於伊尹、高宗學於甘盤、文王學於呂望、况後世乎、陛下春秋之間、每月三御經筵、大臣儼然侍列、講官依文解義、頃刻而退、上下太嚴、情義莫洽、唯日講最為親切、上可以賜問下可以獻忠、而寒暑之間、又皆罷歇、一年之內、唯春秋數月、一月之內、召見不過數日、一日之內、進對不過片時、所謂一日暴之十日寒之、一人植之、十人拔之、欲學之成得乎、竊見　仁宗皇帝時、別建弘文閣於思善門之右召文學之士日直其中。　仁宗時至閣中。講論古今經史。臣愚願倣弘文閣故事。命侍從文學之臣。更番入直。或召天下名能文學恬退者一二人。如先朝用陳繼王進故事陛下聽政之暇。游息之間。時至閣中。略去威嚴。從容訪問。或講經書。或論古今成敗。有暇則至。不必拘其時。有疑則問。不必嚴其禮。如是。則　聖學緝熙。義理純熟。凡百玩好。自不暇及。而所召必皆一時之聞人。則亦可以收拾天下之遺才。聳動天下之視聽。知　陛下之好學。有如此者。此最當今之所急也。君臣不相接久矣。　先皇帝在御日久。明習國家事。或於午門親决訟獄。或於便殿召見大臣。如劉大夏戴珊。皆得時時召見。延訪政事。當時天下竦然。爭相傳誦。以為近世君臣所未有也。古者君臣一體。如家人父子。唯諾一堂之上。降至後世。堂陛尊嚴。而君臣之分隔禮節繁多。而上下之情疏。讒說殄行。始得行乎其間。在易上下交為泰。不交為否。治亂之迹。昭然可□。臣願　陛下繼　先帝故事。朝退之時。每于便殿延召內閣。與六部大臣。問以時政得失。或左右獻替之臣。或廵撫方岳之屬。皆可因事而見。詢訪四方之風俗。生民之休戚。則人情世故、可以周知。而人才之高下。亦因是可察。此亦當今之所急也國家以經學取士。其名最正。其途最專。往往名臣皆出其中。得人之效不可誣矣。然天下之才。自非一途之所能盡。故前代用人。其科不一。其途似雜。而網羅豪傑。不至遺漏。天下固有瓌奇超卓之材不能事科舉之學者往往遺之故以天下之大。每有乏才之歎或坐此也。臣愚欲於科貢之外略倣前代制科。或博學宏詞之類。以待非常之士。使別設數科而人必不應也以非時所貴而名又太重不可居耳或?通五經。或博極子史。或善詩賦。兼工書札。不論有官無官。皆得投進。每六年一舉。所取不過十餘人。其翹然出類者。儲之翰林或以簉庶吉士之選。次以備科。次以備道。又次以備部屬。中書等官。先有官者。視所宜而加其秩。庶可以網羅遺才。數年之後。天下學者。必將爭自磨洗。以通經學古為高。脫去謏聞之陋矣。武臣亦然。或驍勇絕人。或騎射出眾。或謀略著聞。皆選置邊將幕下。待其有功。不次拔擢。庶緩急之際。不至乏才。而或者以為此非祖宗故事。臣愚以為是故事也。　太祖用人。固非一途。　太宗之時常因考滿、官到部召試之拔其優者不次量用如胡儼以桐城令召試稱旨擢在翰林位至太子賓客吳訥起於醫士位至都御史此亦當今之所急也臣聞天下之大。不患無財也。以天下之大。而患無財。則必有耗之者矣。今置漏巵于此。雖竭江湖。不能滿也。用財而無節。亦何異于漏巵者乎。宜乎天下之大。猶以為不足也。近者詔集廷臣議足國之長策、臣思之踰月、卒未有得。葢今天下取民之法盡矣至矣、山林關市、靡不有征、竹木茶鹽、靡不有稅、雖使弘羊輩復生、亦何以加、故臣之愚、以為取財之路、不可復廣、唯有節用、是為長策今中外冗官、既去旋留、不急之作、無名之賞、所費不貲、此亦何異於漏巵乎、昔漢文帝欲作露臺、惜百金而中止韓昭侯有弊袴藏之以待有功史臣書之以為美談、臣願　陛下一意惜財、將有興作、則思文帝露臺之言。將有賞賜、則思昭侯弊袴之事。并　敕左右近習、同心憂國。凡不急之役、無名之賞、一切罷去、中外冗官、復有由倖途求進者、痛懲治之、仍　命戶部考天下一歲所入幾何。所出幾何。大約務令所出寡於所入。積以為羡餘。如一年而儲十萬。則十年可知也。二十年四五十年。亦可知也。何患國用之不充乎。此亦當今之所急也、今天下之事可言者多矣。而斯四者為重。能行斯四者、其餘可以次而理矣。今　陛下春秋鼎盛。宜及此時。日親道德文學之臣。薰陶涵養以成國家億萬年之治。伐狐擊兔以傷盛德也而乃蜀?犬從左右馳射為娛。恐天下聞之。為之解體也。然以馳射諫者多矣。諫者不休、　陛下不止。豈以勇者。聖人之所不廢。且三邊時有風塵之警。亦不忘武備之一事也。夫勇固聖人所不廢。然蜀?犬無以孟軻氏所謂大勇。告　陛下者乎。一怒而安天下。此文王之勇也。夫豈區區于馳射之間哉。唯　陛下留神先其大者焉。


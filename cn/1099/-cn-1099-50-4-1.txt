○海寧縣障海塘碑 【 海寧障海塘】

海寧古塩官縣、瀕海南上、有山名赭、赭南遠有山對峙如門、是為浙江受潮之口。歲久沂洄渟滀。赭涘出潬若陼。則口隘潮束。仄擊于塩官隈岸。宋嘉定中、潮汐衝塩官、平野二十餘里、史謂海失故道有由也。成化十三年二月海寧縣潮水橫濫衝圯隄塘、逼盪城邑、轉眄曳趾頃、一决數仞、祠廟廬舍器物淪陷略盡郛不及者半里、軍民翹??耑奔籲、皆重足以待、縣上其事於府、府守陳上其事于欽差鎮守太監李、廵按監察御史佀、二公以所上事詢諸三司、布政使杜按察使楊、又以二公命各詢其佐、威集厥地周視翕謀、區畫會計、相與祭於神、具以成業托分巡僉事錢曰、君宜任重、有所給乏、從革惟君自處、公乃躬履原隰、量材度宜、命杭湖嘉興官属因地順民、採石于臨平安吉諸山、物用林積、舟楫轉挽、蔽河而至、分命把總指揮李通判何兼摠工役、初用漢犍絙法。不就。乃斷木為大櫃。編竹為長落。引而下之。汎濫稍定。人知有成勢。皆奮趨事。計以日費致月。工填壘稠復、為力漸易業可待就。時盛暑、公有念曰、吾聞聖禹治水、奏鮮定賦、非但疏泄而巳、今民蕩析未寧、農稼方作、飢勞野聚、必有疾疫、未可亟也、由是作臣雖嚴、間輒撫循勞來、失次者徙寓空舍、惠以薪米、大集醫藥、以療病者、作副隄十里、衞灌河以防泄鹵之害、義聲倡道、富人爭自振施、民至是始忘死徙之念、歲八月塘成、適沙塗壅障其外、公因增高倍厚。覆實擣虛。使腹抗背負屹成巨防而海復故道矣。是冬舉羡餘之財、修葺文廟增廣學地、重建按察分司、致祭告成、公乃復、邑父老過相語曰、昔元延祐海患。財力大艱。時官寡謀。誣以異術。今之深玅鐵神遺跡近在。吾少歲猶見大父行於悒流涕而道其苦辛者。　皇朝永樂九年海決有司不時治、民流移者六千七百餘戶、淪田一千九百餘頃、事聞、遣保定侯孟英等力役蘇湖九郡。貲纍鉅萬。積十有三載。其患始息。此吾輩耳目所及者。今錢公以一騎行邑歛不及民、勞不縻眾、徒以三府萬二千人、僅七越月而績用聿成、患大費省、力少效速、較之前事、孰與此賢、方首事之際、振撼倉皇、若遇勍敵、雖有優才絕力、當亦不暇?顧、公能發心蘊竭性能紓徐委曲、以庇食我、以調濟我、以成我稼穡、以寧我婦子、凡吾輩今日得以復安此土者、皆公賜也、奈之何泯沒其德、遂相率具書幣走徵予文刻石、予念風濤漲溢。凡際海之區。無不間遇。至於衝决激射惟浙江地勢為常自延祐及今。纔百五十年。海巳三變。雖曰氣數消長。未嘗不以人力定勝。但恐物非天成終當復故使赭山之潬復出。沙塗之壅再去。後之繼任非人。文獻無攷。則父老前日之憂。將或在其子孫也。

皇明經世文編卷之五十終








○常州刺史伯父东平杨公墓志铭

杨氏之先，其来尚矣。在皇为皇轩，在帝为帝喾，在王为周武，在霸为晋文，此之谓不朽。西京为丞相，东汉为司徒，魏室为九卿，晋朝为八座，此之谓世禄。

公讳德裔，宏农华阴人也。即常州刺史华山公之元孙，左卫将军武安公之长子。生而岐嶷，代不乏贤，事亲以孝闻，在乡党恂恂如也。始以父任为太子左千牛备身，转秀容华亭福昌雒四县令，诏封东平公，策勋上柱国。是时也，天子仄度求贤，励精为化，以公屈临小县，焉用牛刀？处治中别驾之任，方展其骥足耳，擢拜颍州幽州二司马。宽以济猛，严而不残。每行县录囚徒，其所平反者十八九。诏徵尚书郎御史中丞，謇謇谅直，有王臣之节。寻以公事去官，复拜饶州括州越州都督府三州长史。在会稽引陂水溉田数千顷，人获其利，於今称之焉。迁棣曹恒常四州刺史。历政清白，为当时所重。於是览先贤之言，知止足之分，罢归初服，告老私庭，乃率群从子弟，营别业於宜神乡之望仙里。其制宅也，宗庙为先，厩库为次，居室为後。喟然而言曰：“古人所谓歌於斯哭於斯聚国族於斯者，吾知之矣。”维文明元年夏四月某日，薨於正寝，春秋八十有五。呜乎哀哉！

公简贵不交流俗，非礼不动，非礼不行。望之俨然，听其言也厉。博观史籍，不学书生寻章摘句而已。至於台阁旧事，法令科条，莫不成诵在心，若指诸掌。几为尚书郎二年，御史中丞满岁，宰人者四县，上佐及专城者九州。盛德形容，被於歌咏；门生故吏，遍於天下。永淳二年，舆驾幸东都，召见公於金城，顿访以得失。公采摭群言，悉心以对。高宗嗟叹者良久，赐几杖粟帛，乡里荣之。

一子令珍，早亡。朝夕温清者四女。公慨然有丧明之痛，因不豫，弥留遗命，以弟之子神毅。为後。超垂拱元年春二月某日，与夫人陇西李氏合葬於某原，礼也。远近会葬千馀人，操笔而为诔者以百数。呜乎哀哉！其铭曰：

岩岩华山，峻及於天。上侵神气，下固穷泉。夫惟积德，生我大贤。（其一）

滔滔河水，中国之纪。派别九都，经营万里。夫惟积润，生我君子。（其二）

惟忻之城，惟华之亭。宜阳之地，益部之星。公为其宰，不殒其名。（其三）

汝阴之国，蓟门之北。陂水朝黄，燕夜黑。公为其佐，日宣其德。（其四）

入践郎官，含香握兰。来居白室，直绳明笔。潘子一除，士师三黜。（其五）

邑号鄱阳，山名括苍。东南之美，吴会之乡，展其骥足，实赖王祥。（其六）

四州之大，是称都会。千里之荣，即分麾盖。言旋旧国，保兹耆艾。（其七）

生为贵臣，列为贵神。阴堂是夜，古木非春。邓攸无子，天道何亲？（其八）


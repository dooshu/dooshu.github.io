诵舒章归家园诗遥和


孟夏备和爽，羡君出西城。
惠风拂高木，平原广且清。
南溪流水急，落晖相与明。
亭台绿窈冥，鸟雀晴纵横。
海桐花若浮，橘柚香如酲。
水阁障蒲荻，怒蛙阴池鸣。
薄暮启门馆，薜萝度檐楹。
凭栏看新涨，浩荡及我情。
为客始三日，云物皆逢迎。
予苦晏婴宅，开户履已盈。
郊居自多欢，幽人知寡营。
沈赋虽云盛，君今饶令名。





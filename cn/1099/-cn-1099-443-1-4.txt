○請勦奴酋酌議兵食第二疏 【 勦奴兵食】

奴酋背逆、自干　天誅、廷臣建議、咸謂不殲此小醜無以威示四夷、　聖怒赫然、特下征勦之令、臣部職在司戎、敢不肅將　天威、咨籌兵食、先議兵五萬、餉百萬、止是就近調募防捍目前、未及于征勦之役也國家舉大事、興大役、必筭無遺策、動不後時、然後能一舉而收萬全之功、奴酋雖小醜、其威力足以吞併諸夷、其才力足以糾連諸虜、鳴鏑控弦之眾、不下五六萬、我兵調募者、即以一敵一。得失且未可量。况多不習戰之兵乎。臣部續議十萬、併北関朝鮮之兵、亦在數內、實止得八萬耳、先是臣等會議五萬、募兵居其七、今已匝月、遼左召募、尚不滿萬、聞遼人曩時應募者。一隷兵籍。遂同永軍。非甚無聊。誰肯以軍遺子孫。且粮餉不厚。器械不具。亦非所以招??來壯士也。寧前開原聚落本稀。招募故難。廣寧遼陽海葢三道。若懸令如招家丁之法豐其粮糈。而不隷于軍籍。按馬甲仗等項。俱官為製備。勇力技能之夫。必有出而應募者矣。既廣招募、又不得不急徵調、葢薊保援兵、不過萬餘、加以南京登州兵四千五百、真保快壯六千、止得二萬餘遼左募兵、見不滿萬、即再募萬餘、僅得二萬、合之不過四萬人耳、非徵兵南北安所得八萬精兵而用之、兵勢既盛。然後間諜得行而北関朝鮮之兵。始為我用也。督臣汪可受貽書于臣、謂招一壯丁、須得安家銀五兩盔甲器械銀三兩鞍馬之費又須十四五兩、而月餉不與焉、計募軍三萬。費亦二十餘萬矣。調兵安家銀。近者三兩。遠者四五兩。各將官家丁亦然。以五六萬人計又得二十餘萬。先議百萬今止得見銀六十萬爾。大兵既集、而粮餉不繼、變且虞脫巾、何言勦賊哉寧夏播州、役未及朞、費各二百餘萬、而民間轉輸不在此數、奴酋蓄謀四十年、帶甲五六萬、東西諸虜互相連結、非若揚酋哱賊突發于一旦、而坐困于孤巢者也、故昔之剿播剿寧夏賊易而今之勦建夷難東夷之為酋長者數十。各擁部落數千。異時王杲王兀堂仰逞諸奴。猶且奮其螳臂。逆我顏行。今奴酋吞併諸酋盡奪其部落是昔止一酋之力而今合數十酋之力也故昔之剿諸酋易。而今之勦諸酋難。臣非不念多徵兵、則海內騷動、多發餉則國計空虛、顧上欲為　朝廷伸撻伐之威下欲為遼左規一勞永逸之計、不得不摹倣征播征倭故事、指陳其大略如此自此以後至于今日遼費不下巨萬矣豈止三百萬可結局乎乃議餉三百萬、說者謂是書生數米量羹之見也、臣自惟知識黯淺惴惴惧無能佐軍國大計、度奴雖暫退。勢且復逞。經略既至。而兵餉未集。恐亦難於措手。臣又何辭于不蚤計之罪。


○為嚴武備以伐北虜奸謀事疏 【 接待貢使】

切照北虜自成化十三年、遣人進貢之後、迨今一十二年、屢在邊方為患、今無上事、而自遣使進貢、此葢我　皇上即位以來、任賢選將、勵精圖治、德化溥及於四海、威名遠振于外夷之所致也、抑或北虜聞我憲宗皇帝上賓、　皇上嗣登寶位、故來窺我虗實、亦未可知也、且北虜之奸謀詭計、固難測度、而在我之預防、誠不可不嚴、故兵法有曰、上兵伐謀、往年故事、凡北虜進貢。京營差撥官軍。接至居庸關。既至會同館。必照人數多寡。撥與馬匹騎坐。上直官軍。必貼班侍衛皆所以壯軍容而振國威也其迎接軍馬。并騎坐馬匹。及上直侍衛軍人。并撥去居庸關防護者。俱係步軍。中間老弱相半。盔甲不鮮明。器械不鋒利。而侍衛軍人老弱者尤多。?刀長鎗甲大半損壞。夷人所騎馬匹。俱是瘦損。不足則示之以有餘此伐謀之道也而軍多羸老且在京各營軍馬乃　朝廷之六師也侍衛軍士乃　朝廷之禁軍也居重馭輕。兵之至強。莫過于此彼虜在大同見我邊軍精強如此若見我前項軍馬其啟彼輕視之心也必矣必湏揀選精壯軍馬。另關新鮮軍器盔甲。庶可壯國威而伐彼之奸謀。乞敕兵部先將上直官軍預為揀選。老弱之數。暫為退出。另選精壯之人補數臨期關與內府鋒利鮮明盔甲軍器。仍令把總管領官員。嚴加鈐束。其隊伍立站之間。行伍疏密。俱要如法。務有精銳之氣。不許似常喧嘩錯亂。其該去居庸關防護軍馬。乞敕該營總兵官、亦要選撥十分上等馬隊軍人。并在京擺隊官軍。俱要關領內府收貯上等盔甲軍器。其部伍進退。務要其止如山。其行如雲。凜然節制之兵。而有不可犯之勢。其差去把總官。亦要驍勇老成。使彼望而畏之。知其為中國之將。而不敢萌侵犯之心。會同館答應夷人騎坐馬匹。亦要撥與上等有臕好馬。精壯有識軍人。不可將瘦小馬匹罷弱軍人。一槩撥去。致使輕侮。本館年久損壞床帳器血不全。乞敕兵部量為脩理。以備應用。仍敕禮部行令大通事選差善曉夷語之人假作館夫名色混入舘夫之中專一密聽北虜言語察彼心事每日報與大通事密切具奏。以憑防閑。仍乞敕光祿寺。將今次進貢夷人飲食。稍加豊厚。以敦懷柔之道。彼虜感我之恩。畏我之威。釁隙無由而啟。雖小犯邊。不足深慮、及令廵街御史督令五城兵馬錦衣衛官挍。嚴加禁約。閑雜人等。不許私下擅與北虜交接。及令夷人無故出入外境。入軍民之家。往來自由如此則我之虗實彼不能知而彼之奸謀我先伐矣萬一北虜果來窺我虗實。若不如此預防。破其奸謀。彼虜出塞。為患非細。臣叨任大臣、同國休戚、况職總風紀、事所當言、苟有所見、不敢緘默、


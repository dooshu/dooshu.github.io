世德图跋

吾施氏自子常公列於孔门七十子而名氏大显唐封乘氏伯宋封临濮侯予视学至鲁求其子孙罕闻者盖遭乱南迁吴越之间而在鲁者寖微矣汉唐以来施氏贵显且贤者不乏其源流世系莫得而考焉予世居双溪闻诸先人宋季有伯玉公家宣州知天下将乱为宗祊忧散兄弟五人遇谿而止於是有双溪横溪班溪寒溪英溪之????而所谓横溪者今华阳也族最蕃伟长家於江西之吉安而其谱系分自华阳初不知其在吾宣也过宣城始询得之派析支分猝难聨属已出其家藏世德图十有四帧宋元诸名公钜卿为之赞自宋迄今流传且六百年丙戌为乱兵掠去戊戌购得之僧所虽稍有散逸粉绘墨蹟照曜如新十三年失之而一朝复得之岂非祖德之所式凭乎伟长魁梧博雅英气见眉宇愤吾宗中衰将昭揭而大张之传诸无穷古之所谓世德作求者舍我伟长其谁归哉舍我伟长其谁归哉


○言開河事宜幷乞先修舊塘水閘奏狀 【 開河事宜】

近來黃河每淤淮水濫溢故邵伯甓社渚湖每年泛决以侵漕河一塘如線耳觀此可知地勢之異臣看得揚州一帶河道。南臨大江。北抵長淮別無泉源止籍高郵邵伯等湖所積雨水接濟湖面雖與河面相等而河身比之湖身頗高每遇乾旱。盖言河淺而湖深也故湖水淺時河水巳涸湖水消耗則河水輒為之淺澀不能行舟若將河身濬深三尺。則湖水自來河水自深。雖遇乾旱。亦不阻船。前向河道自南至北四百五十餘里。中間除深濶不用挑濬外。其淺窄可挑濬去處。尚有二百餘里。約用九萬餘人。六十工可完。每人日給口糧二升。該用糧米一十萬八千餘石。捲埽打埧共用椿木一萬六千餘根。草二十餘萬束。及看得高郵湖自杭家嘴至張家溝南北三十餘里。俱係硬砌堤岸。每遇西風大作。波濤洶湧。損壞船隻。失落錢糧人命。不可勝計。况前項隄岸之外。地勢頗低。若再濬深三尺。濶一十二丈。起土以為外隄。就將內隄。原有減水閘三座。改作通水橋洞。接引湖水。於內行舟。仍于外隄造減水閘三座以節水利雖遇風濤亦無前患若興此役。約用一萬二千餘人。六十工可完每人日給口糧二升該用糧米一萬五千六百餘石。合用築隄椿木五萬四千餘根。草二十七萬餘束造減水閘幷改造通水橋洞。約用樁木磚石等料。幷工價銀二百餘兩。又看得揚州灣頭鎮迤東河道。內通通泰等五州縣二千戶所。富安等二十四鹽塲。其間有魚鹽柴草之利。在前河道疏通之時。二千戶所運糧船隻。俱在本所艌修。客商引鹽。裝至儀真。每引船錢。不過用銀四五分。揚州柴草。每束止賣銅錢二三文。濬運河兼以便塩商一舉兩利近年以來。河道淤淺不曾挑撈。加以天旱雨少。河水乾斷。舟楫不通。魚鹽柴米等項。俱用旱車裝載。二所運糧船隻。不得回還本所。牛車腳貴。柴米價高。以致客商失陷本錢。軍民不得聊生。前項河道。自灣頭起至通白浦止三百四十餘里。俱用挑濶八丈。深三尺。約用八萬五千六百餘人。六十工可完。每人日給口糧二升。該用糧米十萬二千七百九十餘石。再看得雷公上下塘勾城塘陳公塘。俱係漢唐以來古蹟。各有放水減水閘座。年久坍塌。遺址見在。近年以來。止是打造土埧攔水。隨修隨坍不能蓄積水利。若每塘修造板閘一座。減水閘二座潦則減水。不致衝決塘岸。旱則放水。得以接濟運河。以上四塘。共造放水版閘四座。減水閘八座。除舊有磚石外。約用硬石樁木等料價直。幷匠作工價銀二千餘兩。臣雖無識。詢之於眾。咸以謂若將以上三件河道。依前整理。庶幾舟楫疏通。永無淺阻風濤之患。而為往來軍民無窮之便也。但係前項工程浩大。合用人力錢粮數多。况揚州府地方。連年灾傷。人民窮困已極。倉庫錢糧不敷。兼且邇來　玄象示警。黠虜入寇。人心驚疑。如斯之役。未易輕舉。須候時和歲豐。人力寬舒。方可為之。惟修理陳公等塘閘座一事。既不起倩人夫。止用前項工價。為之頗易。乞　勑該部計議。合無於本府收貯解京船料銅錢內。委官支給。收買物料。修造閘座。亦可以蓄積水利。接濟運河。


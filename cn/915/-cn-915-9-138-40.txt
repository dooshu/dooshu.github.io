◇雍州金像寺无量寿佛像碑

昔尧乃则天，莫能名其圣，丘才譬日，无德称其道。况复欲宣五品，将叹三法，固使迦叶耻其无智，龙树羞其非辩，犹闻献盖长者，颂以七言。无学比丘，陈其百句。至有九辈性生，一身补处，尘洗玉池，神闻金叶，树声繁会，赵简於是未闻，地宝煌，周穆之所不见。昔者出城石转，还林现疾，梦树既沈，梵花独反。犹有香杖叠衣，红爪绀发，可得崇以妙利，显用珍函。彼弥ヌ感化殊摄，日轮照曜，月面从容，毫散珠辉，辱开异色，似含微笑，俱注目於瞻仰，如出软言。咸倾耳於谛听，像复以其夕，出住寺门，始则映显岩间，犹对鹫山之礼，末又徘徊闾外，似救毗城之疾，空中生树，岂曰难思。火内披莲，未为多有，铭曰：

奄有净国，宝应多祉。叶产梵童，花开释子。玉莲交映，银荷递起。伊尹惭桑，伯阳羞李。（《艺文类聚》七十六，案《梁书·本传》云，敕令制雍州平等金像碑，文甚宏丽，即此。）


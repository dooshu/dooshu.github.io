○建明堂敕

朕闻上元幽赞处崇高而不言，皇王提象，代神功而理物。是知五精降德，爰应帝者之尊；九室垂文，用纪配天之业。且合宫灵符，创宏规於上代；太室总章，标茂范於中叶。虽质文珠制，奢俭异时，然其立天中，作人极，布政施教，归之一揆。朕嗣膺下武，丕承上烈，思所以答眷上灵，聿遵孝享，而法宫旷礼，明堂寝构。今国家四表无虞，人和岁稔，作范垂训，今也其时。宜令所司与礼官学士等，考核故事，详议得失，务依典礼，造立明堂。庶旷代阙文，获申於兹日，因心展敬，永垂於后昆。其明堂制度，令诸曹尚书及左右丞侍郎、太常国子监秘书官、宏文馆学士，同共详议。


○释疑

《记》曰：“君子居易以俟命。”《语》曰：“君子坦荡荡。”此盖视履考祥，而不忧不惧也。《易》曰：“思患而豫防之。”《语》曰：“季文子三思而後行。”此又戒慎若厉之义也。言岂一端而已哉？亦各有所当，在明者审之而已。或不能深推本末，而疑吾自若。则舟有溺，骑有坠；寝有魇，饮有醉；食有饴，行有蹶其甚则皆可致毙。无非危机，其可以尽废此而如土偶木寓耶？不然，则忧可既乎，忧可既乎？


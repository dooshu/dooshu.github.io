列传第二十五 亦鲁该等


△亦鲁该〔阿勒赤〕　忽难　迭该〔古出古儿　木勒合勒忽　布拉忽儿〕　汪古儿　者歹〔朵豁勒忽〕　哈剌察儿　阔阔搠思〔豁儿豁孙　蒙古兀儿客帖　木格〕　速亦客秃〔种索　轻吉牙歹〕　荅亦儿　阿儿孩合撒儿〔八剌扯儿必　八剌斡罗纳儿台〕　掌吉　帖木儿　蔑格秃　合荅安〔薛赤兀儿〕　也客捏兀邻　朵歹　晃答豁儿〔速客该　晃孩〕　合儿忽答　别都温　赤歹　朵儿伯多黑申　附朵罗阿歹等十有七人

亦鲁该，雪泥惕氏，与迭该同为太宗傅。太祖临崩，称为忠直，受顾命辅翼太宗。又护太祖梓宫北还。弟阿勒赤，亦授千户，管护卫散班。

忽难，格泥格思氏。授朮赤下万户。太祖尝谓博尔术、木华黎曰：“忽难夜为雄狼，白日为乌鸦。”其见重于帝如此。

迭该，别速氏。初为太祖牧羊，及即位，授千户，使收集无户籍之部众。弟古出古儿，太祖车工也，与木勒合勒忽同管一千户。木勒合勒忽，札答剌氏，掌牧养有功。古出古儿又管御膳，及告老，以布拉忽儿代之。布拉忽儿擢行军万户，以汪古儿代之。

汪古儿，乞颜氏。与其父蒙格秃俱事太祖。汪古儿管御膳，又称海萨特，乃蛮语也，译为管酒樽事。太祖即位，授千户，使收集伯牙兀部众。

者歹，忙忽特氏。太祖去札木合，者歹与弟朵豁勒忽追从之。或云，者歹父有二兄，欲归泰亦兀赤，弟不从，二兄杀之。有巴而忽人抱其婴儿，匿羊毛车中，其兄刺以枪不中。后又匿饭釜中。迨太祖平泰亦兀赤，乃以此子来归，即者歹。太祖使带弓箭，与合赤温、多豁勒忽、斡哥来同侍左右。太祖灭塔塔儿，其部人合儿吉逸去，乞食于诃额伦太后。时拖雷方幼，合儿吉抽刀斫之，为博尔朮妻阿勒塔泥所掣，刀堕。者歹与者勒蔑在外宰牛，闻之，入杀合吉儿。论功，阿勒塔泥第一，者歹、者勒蔑次之。太祖即位，授者歹拖雷下千户。朵豁勒忽亦授千户，管护卫散班。太宗二年，朵豁勒忽与金人战，失利，太宗以私憾杀之。后语皇兄察合台曰：“吾有四过。”其一则杀忠义之朵豁勒忽也。

哈剌察儿，巴鲁剌思氏。父速忽薛禅。太祖去札木合，速忽薛禅率其子从之。太祖即位，授哈剌察儿察合台下千户。木华黎伐金，遣使告捷，太祖申拇指奖之。木华黎大说，问使者：“获拇指之奖者凡几人？”对以博尔术、博尔忽、忽必来、赤老温、哈剌察儿、者歹、乞失里黑、巴歹。博尔术等以力战，乞失里黑、巴歹以告王罕阴谋，惟哈剌察儿、者歹事佚。

阔阔搠思，巴邻氏。与迭该兀孙老人同为朮赤千户。太祖以察合台性刚，改使阔阔搠思辅导之。太祖议立嗣，察合台诟朮赤，为阔阔搠思所斥，事具《朮赤传》。又朮赤傅豁儿豁孙、蒙古兀儿客帖，察合台傅木格，氏族均佚。

速亦客秃，晃豁坛氏。太祖去札木合，速亦客秃从之。及即位，授千户。种索，那牙勒氏；轻吉牙歹，斡勒忽讷兀惕氏；亦从太祖者，俱授千户。

答亦儿，氏族佚。太祖自讹脱喇儿攻布哈尔，答亦儿为前锋将，招降奴尔城。

阿儿孩合撒儿，札剌亦儿氏，薛扯朵抹黑之子。与弟八剌扯儿必同事太祖。阿儿孩管护卫散班，所领皆勇敢之士，临敌常为前锋。金中都降，太祖使阿儿孩与忽都虎、汪古儿至中都，检视府藏。守藏吏献金帛，忽都虎不受，阿儿孩、汪古儿受之。为太祖所责。八剌从太祖征西域，与朵儿伯多黑申追札拉哀丁入印度，攻拔壁遏城，掠拉火耳、壁萨乌尔、蔑里克甫尔诸城而返。八剌尝问太祖：“上神武如是，其先有兆应否？”太祖曰：“朕未即位之先，独出遇六骑攒射，朕无一伤。朕杀此六人，并获其马而返。所谓兆应者，如此而已。”又有八剌斡罗纳儿台，与札剌儿氏八剌同名，故缀氏以别之，亦授千户。

掌吉，氏族佚。宪宗即位，坐诱诸王为乱，伏诛。

帖木儿，氏族佚。定宗崩，诸王会议，帖木儿为和林总管。定宗皇后使帖木儿莅会。

蔑格秃，氏族佚。太宗即位，使绰儿马罕征西域，以蔑格秃与斡豁秃儿为大军后援。

合答安，塔儿忽惕氏。父答勒都儿罕，故又称合答安答勒都儿罕，以别于同名者。太祖称汗，与汪古儿、薛赤兀儿同为保兀儿赤。薛赤兀儿，豁罗剌思氏，后与曷思麦里同为必阇赤。

也客捏兀邻，氏族佚。太祖选护卫万人，命也客捏兀邻等十人分领之，称为也客诺延。太祖征西域，从拖雷攻拔赛儿奴城。

朵歹，那牙兀氏。太祖称汗，命朵歹总管家人。及即位，管护卫散班。太祖伐乃蛮，朵歹请设疑兵于阿里客豁儿之地，夜令各然五炬以张兵势，太祖从之，事具乃蛮传。

晃答豁儿，晃豁坛氏。与其子速客该俱事太祖。太祖称汗，遣速客该与答该告于王罕。太祖败王罕，还至统格黎河，又遣速客该与阿儿孩致命王罕责之。后晃答豁儿从太祖征西域，与晃孩、绰儿马罕俱为火儿赤，晃孩氏族佚。

合儿忽答，沼列氏。太祖将袭王罕，遣合儿忽答与者勒蔑之弟察兀儿罕为哈萨儿使者，伪请降于王罕，事具王罕传。

别都温，朵儿别氏。太祖嫌其性拗，忽必来言于太祖，始与忽必来同为千户。

赤歹，宏吉剌氏。初为阿勒赤牧人。王罕与札木合袭太祖，赤歹在卯温都山牧马，见尘起，有急兵，走告太祖，事具王罕传。太祖即位，授管护卫千户。

朵儿伯多黑申，朵儿别台氏。太祖即位，授千户。博儿忽征秃马惕，战殁，太祖使朵儿伯多黑申讨之，从剌安不合之地，潜师袭之，槎山通道径据山巅，俯视秃马惕全部，尽得虚实，遂虏其部众而返。后又从太祖征西域，与八剌追札拉哀丁。

太祖功臣见于《秘史》者，或自有传，或附传。其余无事实及氏族并佚者，凡十有七人，附著左方：朵罗阿歹，氏族佚。马剌勒，氏族佚。兀都台，氏族佚。忽儿察儿思，氏族佚。翁吉阑，氏族佚。抹罗合，氏族佚。余鲁罕，氏族佚。阔阔，氏族佚。朵里不合，氏族佚。亦都合歹，氏族佚。塔马赤，氏族佚。合兀阑，氏族佚。倒温，氏族佚。秃亦迭格儿，氏族佚。者迭儿，氏族佚。斡剌儿驸马，氏族佚。忽里勒，氏族佚。




折杨柳行

豫樟生南山，枝叶何扶苏。
中柯拂云日，下荫万亩馀。
物大众所干，安得常自如（一解）。
狐狸宫其下，蝼蚁穴其旁。
鸱枭鸣其巅，风雨摇苍茫。
一朝谢颜色，永为智者伤（二解）。
万物有波荡，为隙乃一端。
群累日已积，贤人良独难。
德薄而谋大，戚戚无所欢（三解）。
周公称下士，济济皆彦伦。
孟尝亦好客，狗盗为上宾。
侯王有同贵，圣道慎所亲（四解）。







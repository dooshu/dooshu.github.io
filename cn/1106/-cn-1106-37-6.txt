○为王户部荐李谅表

（贞元二十一年五月，以王叔文为户部侍郎，职如故，表是时作。）

臣某言：臣闻知贤必进，忠臣之大方；择善而居，（一作“举”。）明主之要道。况臣特受恩遇，超绝古今，报国之诚，寤寐深切。（“深”，一作“斯”。）是敢竭愚臣之微分，助陛下之至明，恢张羽仪，弘辅治化。（“治”，一作“理”。）臣某诚惶诚恐，顿首顿首。

窃见新授某官李谅，清明直方，柔惠端信，强以有礼，敏而甚文，（“敏”，一作“干”。）求之后来，略无其比。臣自任度支等副使，（贞元二十一年三月，以叔文为度支、盐铁副使。）以谅为巡官，未及荐闻，至某月日荆南奏官敕下赴本道。谅实国器，合在朝行，臣之所知，尤惜其去。伏望天恩授以谏官，使备献纳，冀它日公卿之任，斯焉取斯。则圣朝无乏士之名，微臣缓蔽贤之罚。（汉武帝诏：进贤受上赏，蔽贤蒙显戮。）无任诚恳屏营之至。


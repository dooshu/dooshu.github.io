上三峡





巫山夹青天，巴水流若兹。[一]巴水忽可尽，青天无到时。三朝上黄牛，[二]三暮行太迟。三朝又三暮，不觉鬓成丝。

[一]《唐书·地理志》：夔州巫山县有巫山。《一统志》：巫峡，在夔州府巫山县东三十里，即巫山也。与西陵峡、归峡并称三峡。连山七百里，略无断处，自非亭午夜分，不见日月。巴水，谓三巴之水，经三峡中者而言。《太平御览》《三巴记》曰：阆、白二水合流，自汉中至始宁城下入涪陵，曲折三回，如“巴”字，故曰巴江。经峻峡中，谓之巴峡，即此水也。



[二]《太平寰宇记》：峡州夷陵县有黄牛山。盛弘之《荆州记》云：南岸重岭叠起，最外高崖间有石状如人负刀牵牛，人黑牛黄，成就分明。此岩既高，加以江湍纡回，虽途经信宿，犹望见之。行者歌曰：“朝发黄牛，暮宿黄牛。三朝三暮，黄牛如故。”






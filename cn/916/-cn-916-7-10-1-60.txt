【边城将诗四首】

塞外何纷纷。胡骑欲成群。尔时始应募。（《类聚》误作作慕。）来投霍冠（文苑作将。）军。刀含四尺影。剑抱七星文。袖间血洒地。车中旌拂云。轻躯如未（文苑作未如。）殡。终当厚报君。（○《类聚》五十九。文苑英华三百。《诗纪》八十一。）

仆本边城将。驰射灵关下。箭衔（《御览》作御。）雁门石。气振武安瓦。勋轻赏废丘。（《类聚》作兵。）名高拜横野。（文苑误作剑。）留书应凿楹。传功须勒社。徒倾七尺命。酬恩终自寡。（○《类聚》五十九。文苑英华三百。《诗纪》八十一。又《御览》二百七十八引下、瓦二韵。）

闻君报一餐。远送出平野。玉标丹霞剑。金络艳（文苑作艳络。）光马。高旗入汉飞。长鞭历（《类聚》作匿。）地写。曙星海中出。晓月山头下。岁晏坐论功。自有思（文苑云。一作恩。）臣者。（○《类聚》五十九。文苑英华三百。《诗纪》八十一。又《御览》二百七十八引马、写二韵。）

临淄重蹴（文苑作蹋。）リ。曲城好击刺。不要身後名。专骋眼前智。君看班定远。立功不负义。掣拽二丈旗。踯躅双凫骑。但问相知否。死生无险易。（○《类聚》五十九。文苑英华三百。《诗纪》八十一。）


○停淄青兖郓等道榷盐诏

兵革初宁，亦资榷莞，闾阎重困，则可蠲除。如闻淄青、兖郓等道，往来粜盐价钱，近取七十万贯，军资给费，优赡有馀。自盐铁使收管以来，军府顿绝其利，遂使经行阵者有停粮之怨，服陇亩者兴加税之嗟，犯盐禁者困鞭挞之刑，理生业者乏蚕酱之具。虽县官受利，而郡府益空，俾人获安宁，我能节用。其盐铁使先於淄青、衮郓等道管内置小铺粜盐，巡院纳榷，起今年五月一日已后，一切并停。仍各委本道约校比来节度使自收管，充军府逐急用度，及均减管内贫下百姓两税钱数，至年终各具粜盐所得钱，并均减两税奏闻。安邑解县两池旧置榷盐使，仍各别置院官。


○請發京營兵馬協守南山疏 【 京兵協守】

照得宣府南山。圍繞　天壽山之後甲子奴酋從天壽山入東接薊鎮之渤海西接懷保馬水紫荊之關隘。先年宣大守固。虜騎雖經犯宣府中西各路。游騎嘗薄鎮城左右。或繇獨石四海冶龍門直犯懷保延永之間。該鎮兵馬。隨路邀擊阻截。旋即遁去。未或敢近南山窺岔道也。祗因二十九年、大虜自薊鎮入犯、繇鎮邊關內繞出岔西白羊口、及宣大邊防漸壞、薊鎮數被虜侵、震驚　畿輔、貽憂　君父、先年督撫諸臣、深憂過計、相度南山形勢、可以列重垣、東護　京陵、西連關隘、設重險示虜形勝、始築聯墩、繼築力牆、深濬重濠、每年分地列戍、邇復召軍駐守、年復一年足恃保障、但山在宣府之東南虜駐宣大之邊外。自山至邊。遠者二百餘里近亦百五十里。內地各建重城堡砦。設有分守兵馬。非無拒防。可一蹴至也。且虜聚邊外。必有形聲。哨報先聞。既入大邊諸險。侵入腹裏重地。宣府兵馬當其前。大同兵馬襲其後。薊鎮兵馬禦其內。勢自難騁。故虜雖驕橫。志在搶掠。得利即旋。原非甘冒險阻。苦為攻戰。而自取疲勞禍敗也。諸臣原議每年春秋盡掣宣大山西之兵。專為併守南山之計。在山西則??山王?返千餘里。士馬疲勞。遠不濟用。致疏本境之防。宣大則內顧外疏。供餉耗費。坐失各路之守是掣門戶之兵以守堂奧弃其所必攻而守其所不攻以衞京陵。心則忠矣。以籌邊計。猶未為萬全之策。夫宣大各守其境。雖未能阻虜之不入。而猶可邀虜境上。俾不能直至南山。而　畿輔可保。宣大掣兵內防。則虜入無忌。即可直至山後。而藩籬愈壞。是守宣大乃所以奠南山守南山乃將以弃宣大矣。以故累經言官按臣條議。皆謂南山固當守。而宣大之兵。不可盡掣。軍門不宜偏處內隅。坐失三鎮之援。誠鑒於往歲山西石州之陷。連年山大空虛。不能自固。軍門兵馬。紆遠不及赴援。連歲南山之守。未窺虜形。徒滋老師之費故耳。既經科部定議。　勑臣總督、仍駐陽和居中調度、其南山之守、責之宣府鎮廵、但該鎮兵馬有限、兼備內外各路之守、委屬不敷、且連年添設守兵。分屯山後。生齒漸繁。蹊徑日闢。伊邇熟夷。大啟戎心。向因重兵居守。虜謀坐伐。今驟減戍示弱。恐為虜窺。今山大之援兵。既難議調。所據宣鎮撫臣議、請京營兵馬二枝、協守南山、誠非得巳、臣查得南山見設副摠兵一員、及屯守兵八千五百四十餘員名。近議東路游兵一枝三千員名。春秋協防。每秋再發奇遊兵營無馬官軍一千八百三十五員名。各城堡鄉導疑兵二百五十名。自火焰山起至合河口止。分地擺守。似亦可守。如果虜形東犯。臣當提兵自西馳援。務抄出其前。總兵官趙岢。自保安提兵與同東路參將閻守中兵馬分據其險。該鎮奇游各兵及大同原議正兵官軍即尾其後。虜雖強眾。自難飛度。但內守之兵。山長口多。兵分勢寡。必須量發京營兵馬一二枝。俾同李官李浹邊兵相攙擺守。以壯神氣斯內外咸備。守者拒險以待虜。戰者分道以邀擊。尤為萬全。且京營之兵。聞選練既久。精銳頗眾。但未經戰陣。恐難卒用。若使更番戍邊。雖未與虜戰。亦可習見邊方之險易。聞戰守之機宜。即　先朝邊方有警。選發　天兵之遺意。具題請旨


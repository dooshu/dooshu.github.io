98　崇德報功證史


文公賞雍季，以義而不以謀；襄子賞高共，以禮而不以功，故曰「崇德報功」。

【元圻案】吕氏春秋孝行覽：「昔晉文公將與楚人戰於城濮，召咎犯而問曰：『楚衆我寡，奈何而可？』咎犯對曰：『臣聞繁禮之君，不足於文；繁戰之君，不足於詐。君亦詐之而已。』文公以告雍季，雍季曰：『竭澤而漁，豈不獲得？而明年無魚；焚藪而田，豈不獲得？而明年無獸。詐僞之道，雖今偷可，後將無復，非長術也。』文公用咎犯之言，而敗楚人於城濮。反而爲賞，雍季在上。左右諫曰：『城濮之功，咎犯之謀也。君用其言而賞後其身，或者不可乎？』文公曰：『雍季之言，百世之利也；咎犯之言，一時之務也。焉有以一時之務先百世之利者乎？』」〇淮南子人間訓：「夫咎犯戰勝城濮，而雍季無尺寸之功，然而雍季先賞而咎犯後存者，其言有貴者也。故義者天下之所貴也。」案雍季之事，亦見韓非子晉文篇、説苑權謀篇。〇史記趙世家：「趙滅智氏，襄子行賞，高共爲上。張孟同曰：『晉陽之難，惟共無功。』襄子曰：『方晉陽急，群臣皆懈，惟共不敢失人臣禮，是以先之。』」






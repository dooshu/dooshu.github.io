◇周上柱国宿国公河州都督普屯威神道碑铭（并序）

公讳威，字某，河南洛阳人也。旧姓辛，陇西人，基若水之源，纂商丘之胄，邑于大毫，实定其居，封于小辛，乃成其姓。是以三川披发，幸有得见事机之机，八卦占爻，辛谬有知人之鉴。佐治以东都上将，魏帝解衣；武贤以西国功臣，汉王推毂。

祖太汗，武川太守。考生，河州四面总管、大都督。陇右贵臣，河西鼎族，公侯踵武，岳牧连镳，并得声振长榆，名雄高柳。

公秉灵山岳，载诞星辰，结发嶷然，龆年成德，澄波万顷，建标千仞，锋颖既高，光芒已远。青衿学剑，既为人主所称；童子论兵，即佐中军之策。永熙元年入仕，蒙授直荡都督。

太祖文皇帝雪旧君之耻，连西伯之功，始裂鸿沟，初登函谷。公濯衣沐发，杖剑辕门。撤洗足而相迎，下宾阶而顾问。自此即居帐内，仍为直寝，授宁远将军、羽林监、白土县开国伯，邑五百户。大统元年，从迎大驾，进爵为侯，增邑三百户，加冠军将军、散骑常侍，转大都督。公善于用兵，长于抚御。自攻洛阳，定弘农，战河桥平沙苑，冒刃冲锋，前无横阵。况以弦木六钧，函犀七属，门多悬胄，箭必中鞍，山积器械，谷量牛马，军吏计功，司勋赏策。授使持节、银青光禄大夫，进爵为公，增邑八百户。昔者受律赤符，韩信当千里，治兵白帝，张飞拟万人。皆比于今日，公之谓也。五年授使持节、都督扬州诸军事、扬州刺史。浮于江海，达于淮泗，怎么样既敷，瑶琨即序。十三年授车骑大将军、仪同三司，寻迁骠骑大将军、开府，仍赐姓普屯，即为官族。入陪武帐，出总戎韬，置府于阳关，张旃于瀚海，故得上书于汉，即用同宗，争长于周，还无异姓。十六年授州诸军事、州刺史。公频烦两牧，风政神明，虎去西河，枭移东郡。河湄瑞气，特表廉平，神光，偏明正直。

及乎魏终天禄，周受惟新，明命已迁，彝伦或革。周元年改授大将军、抱罕郡开国公，增邑一千户。军中受诏，非论北伐之功；大将登坛，无待东归之策。置阵太平，开阴晋之道，连兵广武，纳荥阳之城。校战丹山，移营白壁，莫不勇冠三军，名凌五将。保定四年授宁州总管。掌其北门，既为郑国所委，捍其西鄙，无惧秦亭之逼。是以筑平网之城，卫人拱手，戍荥波之泽，梁氏寒心。朝廷与公有内外之亲，令公从戚里之贵，乃以魏文帝女为公夫人，遂得长门之左，别开公主之园；濯龙之傍，便有王姬之馆，五年被征入京，拜少司马。期于司武，以公为魏绛；佐于中军，以公为荀首，岂直谓之鹑火，称之缙云而已哉。其年被使领兵出西凉州，奉迎突厥皇后。纪裂来，卿为郡逆，称族而行，尊君命也。天和元年授柱国，拜大司寇。楚之柱国，方之南火，轩之司寇，譬以西云，总授于公，能官人也。建德二年授少傅，四年授河州总管，都督工州诸军事，即为河州大中正。公之桑梓，本于此地，再为连率，频依衣锦。襄城龙种，更反池台；桂阳仙人，还归乡里。故老亲宾，柑歌相庆，安车驷马，天下荣之。

宣政元年，授上柱国，更加少傅。配于上相，即陪玄扈之图；居于京师，实有圮桥之策。改封宿国公，食邑并前五千五百户。射鸿旧圃，舞鹤余城，既浮酸枣之河，聊对淇园之竹。来朝建章，则天子降席；出游戚里，则群公下阶。是以行满天地，名闻四海。方当光辅五君参谋七政，夭厉弗戒，薨于所居，春秋六十有九。柳庄告殡，倾社稷之臣，郑侨云亡，得诸侯之礼。诏赠某官，谥某公，礼也。以今开皇元年七月某日反葬于河州金城郡之苑川乡。山行陇底，地入塞原，望积石在缘河，临崆峒而下坂。玄甲黄肠，崎岖亭鄣，及云奠彻，方荣榆沈。若夫树反壤也，封夏屋焉，终须颍川之碑，乃见华阴之碣。

世子仪同永达，孝性有闻，居丧得礼，嗟海变而田成，惧山飞而地绝。勒石墓田，仍铭云尔。

少典之孙，玄王之子。虹贯于月，金承于水。降及于周，公侯复始。风俗气候，山川表里。河连积石，山带崆峒。秦亭北上，汉使西通。金行气壮，地势人雄。棱棱高节，凛凛疏风。祖考藩屏，浊河清渭。两地谟明，双流光贲，水无别色，云无异气。为吏为民，惟怀惟畏。公之嗣世，实秉英灵。降神中岳，回文列星。鸾翔凤舞，珠角山庭。臣深义本，子极天经。洛城战阵，河桥旗鼓。箭饮石梁，剑燃铜柱。并丽六麋，俱抽双虎。玉门开部，阳关置府。再为上台，两为少傅。模范帝师，经纶国步。允袭峻德，钦明审谕。不吝车茵，谁言温树。天道茫昧，年龄倏忽。上将星开，功臣鼎没。九原陵阜，三河甲卒。地险龟林，营危马窟。西州永别，北阙长辞。山张虚盖，野祭空帷。陵原地迥，松路风悲。铭于碣石，勒以贞龟。（《文苑英华》九百十一）


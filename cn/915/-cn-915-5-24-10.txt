◇请山阳公称皇配谥疏

昔唐禅虞，虞禅夏，皆终三年之丧，然后践天子之尊，是以帝号无亏，君礼犹存。今山阳公承顺天命，允答民望，进禅大魏，退处宾位。公之奉魏，不敢不尽节；魏之待公，优崇而不臣。既至其薨，榇敛之制，舆徒之饰，皆同之于王者。是故远近归仁，以为盛美。且汉总帝皇之号曰皇帝，有别称帝，无别称皇，则皇是其差轻者也。故当高祖之时，土无二王，其父见在而使称皇，明非二王之嫌也。况今以赠终，可使称皇，以配其谥。（《魏志·王肃传》）


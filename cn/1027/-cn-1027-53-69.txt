范仲淹　纪送太傅相公归阙

缙绅谁敢望差肩，独向昌期协半千。

首会云龙游少海，亲扶日月上中天。

碧油两就元戎镇，黄阁三提冢宰权。

坐致唐虞成大化，退居师傅养高年。

闲披丹诀开鑪灶，醉度清歌被管弦。

同榜几人登将相，满朝今日羡神仙。

松楸藄草思纯孝，里巷挥金过昔贤。

归赴诞辰知兑说，轻安拜舞寿觞前。

范仲淹


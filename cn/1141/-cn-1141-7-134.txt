留别越中诸子

时徐伯调、祁止祥、毛大可、张南士、姜桐音、沈康成、罗弘载相继至。

我昔游会稽，息驾琅琊山。
宾从共翱翔，长啸浮云间。
兴文欢受简，临水骈芳筵。
朱李泛南皮，清夜会西园。
良宴宛昨日，驰晖凋壮颜。
涉江枉相存，群彦何翩翩。
尊酒欢未毕，良时苦不閒。
聊和弦歌曲，结臆不能宣。
子为潜波鳞，我作冲飙翰。
勖哉璠玙美，扬芬垂简编。



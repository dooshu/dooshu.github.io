赠俞佺庐中丞

赋重东南地，时需节钺臣。
帝心元简在，廷论协咨询。
维楚多才彦，于公见伟人。
摛词真夺锦，筮仕旧宜民。
茂绩频推最，冲襟迥绝尘。
抗言直似矢，决策动如神。
谏议资帷幄，丰裁领缙绅。
崇阶犹转毂，迁秩不淹晨。
独坐雄乌府，温纶出紫宸。
宠颁天上至，睿命膝前申。
控制江湖大，沾濡肱股亲。
衔恩心感动，誓报语酸辛。
治乱看褒斥，安危慎笑颦。
清风严拔薤，惠泽起枯鳞。
搏击凭鹰鸷，光辉自凤麟。
鼠狐皆屏迹，箕斗岂嗟贫。
啸咏閒中事，邹枚幕下宾。
吴趋将挽薄，南服尽归仁。
按部舆情洽，怜才士气振。
悬知冰雪后，歌舞遇阳春。



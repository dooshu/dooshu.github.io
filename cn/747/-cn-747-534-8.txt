○晁错论

观读汉史，见景帝杀御史大夫晁错，以姑息吴王濞，痛非其罪也，故直笔以议。

按错颍川人，起於诸生，事文帝为太常掌故，以英词射策，累擢为中大夫。及景帝即位，极言献替，未尝不忠於心，乃命副丞相。错所以推心不顾，思永汉室，而患诸侯侈大，上书请削其土，是用翦其叶而固其本也。度错之志，岂有负汉哉？原吴濞之反诚有由，然间人骨肉而塞小忿，自非上达，能不生怨？怨端既立，臣节安附？欲无为逆，终不可得已。盖以南方富殖，而诸夏初，狂夫为计，料胜一举，遂摇长舌，交构七国，借诛错为名。景帝无非常之见，而听乱臣一说，乃斩错不问，冀在纾难。而七国之兵，曾不少减，足以察其来不为错明矣。且袁盎与错，宿不相善。况景帝岂不知二臣之不叶？而听偏议，是为臣报隙也，若宗社何？及邓公吴还，乃欷长悲，益为天子之羞尔。始高帝封濞於吴，以诫东南之必乱，於时岂有错削地之议？盖天之历数有理乱也，脱使无梁国以绝其道，无条侯以耀其武，则秦之鹿复骇，盎之肉可食。

初错介然孤立，指画高议，大臣疾，小臣怖，人人束约，各欲亻事刃。其父知其必戮也。而深病之。错曰：“所以尊君上，安宗庙。”父曰：“刘氏安，晁氏危矣。吾不忍见祸及，先祸死矣。”噫！史臣责错之父不逮赵括母，何其鄙也！夫赵括持必败之势，而母言於赵王，不可使将，及括失律，母以先见获宥。晁错用至忠之略，与必败之势异也，其父虽惧祸至，奈其子所筹，国之大事也。且使括母言之，足称明妇人也；使错父言之，是沮其子为忠也。孰可拟议？或人有复言：“错忠则有矣，而智不足。”愚则不尔，夫忠所以补君，智所以济身，苟图济身，则忠有不遂；忠有不遂，是臣不臣，亦何生为？贼由袁盎，昧在景帝，非智之短，时不与也。古云直木先伐，愚智何足道哉！


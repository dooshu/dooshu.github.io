夜读兵书

孤灯耿霜夕，穷山读兵书。



平生万里心，执戈王前驱。

战死士所有，耻复守妻孥。



成功亦邂逅，逆料政自疏。

陂泽号饥鸿，岁月欺贫儒。

叹息镜中面，安得长肤腴？



夜读兵书

八月风雨夕，千载孙吴书。



老病虽惫甚，壮气颇有余。



长缨果可请，上马不踌躇，岂惟鏖臮兰，直欲封狼居。



万乘久巡狩，两京尽丘墟；此责在臣子，忧愧何时摅？



南郑筑坛场，隆中顾草庐；邂逅未可知，旄头方扫除。




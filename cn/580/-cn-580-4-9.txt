列传第九 定宗、宪宗诸子


△定宗诸子：忽察〔脑忽〕　禾忽〔秃鲁〕

宪宗诸子：班秃　阿速台　玉龙答失〔撒里蛮　彻彻秃〕　昔里吉〔兀鲁思不花　晃火帖木儿〕

定宗三子，长忽察，次脑忽，次禾忽。

忽察以定宗长子，觊觎父位，而众望不属。及拔都等定议立宪宗，忽察心不能平，谋作乱。宪宗即位，大会诸王，忽察与弟脑忽、从兄失烈门藏兵车中，载以至。事觉，讯鞫得实，忽察、脑忽免死，安置于和林西失剌豁罗罕之地。忽察子完者也不干，脑忽无子。

禾忽，袭定宗大名路岁赐，故时称大名王。其分地在叶密立，亦定宗潜邸之分地。阿里不哥僭号，胁禾忽从之，然禾忽实欲东觐。世祖中统三年，徙于忽只儿之地。与察合台后王阿鲁忽合兵拒阿里不哥，未几，还叶密立。阿里不哥兵至，又徙于孛劣撒里，展转至不剌城，留妻孥辎重于彻彻里泽剌山。

阿里不哥将哈剌不花来袭，禾忽与阿鲁忽合兵败之，斩哈剌不花，函其首告捷。四年春，阿里不哥兵复至，禾忽与阿鲁忽拒战于浑八升城，失利。阿里不哥以粮尽引还，遂与禾忽、阿鲁忽议和。五年，与诸王八剌同时赐帛六万匹。海都叛，禾忽附之，为丞相安童所袭，尽失其辎重。

子秃鲁，至元九年从皇子西平王奥都赤征建都蛮，封南平王，赐龟纽银印，仍赐金、银符各五及所部有功者三十五人银、钞，定卫士人各马三匹，从者一匹。明年换驼纽鋈金银印，命镇守六盘山。及闻其父禾忽已附海都，即于十四年冬举兵反，安西王遣巩昌总帅汪惟正等西讨，败秃鲁于武川，获之。

宪宗四子，长班秃，次阿速台，次玉龙答失，次昔里吉。

班秃，宪宗七年与弟玉龙答失、昔里吉从车驾渡漠至玉龙栈赤。八年卒于吉河之南。无子，泰定三年诏以宪宗明里忽都鲁皇后守班秃营帐。

阿速台，初与玉龙答失、昔里吉俱附阿里不哥，察合台后王阿鲁忽败阿里不哥将哈剌不花，恃胜轻敌，还驻亦剌八里，不设备。阿速台率所部袭之，入自铁门，夺其阿力麻里城。至元元年，从阿里不哥归命至京师，世祖宥之。

玉龙答失，初附阿里不哥。中统末，阿里不哥失势，部众多弃之而从玉龙答失。阿里不哥藏宪宗玉玺，玉龙答失索取之。至元元年，奉玺来归。世祖悦，赐印，并赏以先朝猎户。三年，以阿速台原赐卫辉路为其分地。二子，曰撒里蛮，曰完泽。

撒里蛮，至元十四年从河平王昔里吉叛，已而相攻。十九年，执昔里吉来献，世祖宥其罪，仍赐以地。完泽，元贞二年赐印，九年封卫安王，赐金印。至大三年，进封卫王，换兽纽金印。

完泽二子：曰彻彻秃，曰宽彻哥。彻彻秃，至治二年奉命总兵北边，是年十二月封武宁王，赐驼纽金印。三年，泰定帝入继大统，命彻彻秃月修佛事于岭北以禳寇兵。泰定元年，命统其父完泽所部，给以卫王印。天历元年，奉文宗命，迎明宗于金山。明年，明宗即位于和林之北，遣彻彻秃与平章哈八儿秃自行在致命京师，立文宗为皇太子。至顺二年，以淮安路宁海州之朐山、赣榆、沭阳三县为彻彻秃食邑，进封郯王，换兽纽金印。明年，徙镇辽阳。后至元二年，以江南太平路户钞益彻彻秃岁赐。三年，又以完者帖木儿位下苏州水田二百顷赐之。五年冬，为丞相伯颜诬构，矫诏赐死。

伯颜，蔑儿乞氏，其先世本隶于宪宗为家奴，凡家奴称主人曰使长，贵贱不易其称。彻彻秃为宪宗曾孙，伯颜见彻彻秃宜称使长，至是怒曰：“吾位极人臣，岂尚有使长。”遂诬奏彻彻秃谋为不轨，杀之。是日大风霾，廷臣皆冤之。脱脱为右丞相，始奏雪其冤，复爵邑。

宽彻哥，至顺间袭封卫王。后至元二年，以卫辉路五户丝赐之。至正十一年，与知枢密院事也先帖木儿讨河南妖贼，禽韩咬儿送京师诛之。

昔里吉，至元元年，从阿里不哥至京师。五年六月，封河平王，赐驼纽金印。未几，从皇子北平王那木罕备边，驻阿力麻里。十四年，诸王脱黑帖木儿、药木忽儿、撒里蛮合谋，劫北平王，械系丞相安童，奉昔里吉以叛，犯和林。诏丞相伯颜总诸军讨之。河间王忽鲁台始从之，及是率所属来归，与伯颜军合。

昔里吉等与伯颜夹斡鲁欢河而军，相持未战。诸王牙忽都为昔里吉所囚，潜使人以敌情来告。及战，牙忽都自后乱其阵，昔里吉败走。明年，土土哈率千骑逾金山追之，禽其将札忽台，进战于宽彻哥，又败之。昔里吉走乞儿吉思，至野孙河，又为哈答所追，败遁额儿的失河。脱黑帖木儿欲奉撒里蛮为主，胁药木忽儿，不从，而与之战，禽脱黑帖木儿归昔里吉，杀之。昔里吉遂执撒里蛮，致于朮赤后王宽彻，道过讹迹刊，为撒里蛮旧部所要夺，还攻昔里吉。时昔里吉为斡赤斤后王别里帖木儿所袭败，部众迸散，为撒里蛮所执。十九年，献于朝，流海岛而卒。三子：曰兀鲁思不花，曰晃火帖木儿，曰火儿忽。

兀鲁思不花，其父被执后率余众附于海都。元贞二年，与药木忽儿等弃海都来归。大德元年入朝，增兀鲁思不花与药木忽儿岁赐钞千锭。是年三月，又赐金百两，赐其母阿不察等金五百两，以乳牛、牝马赈其部饥民。四月，赐兀鲁思不花圆符。十一月，赐金千两。明年六月，又赐兀鲁思不花及其母金千两，银有差。成宗加意抚慰，以劝未至者，故赏赉独优焉。至治三年，预铁失逆谋，流于海岛死。

晃火帖木儿，延祐五年封嘉王，赐兽纽金印。泰定二年，徙封并王，仍赐兽纽金印，以嘉王印赐其弟火儿忽。至顺三年，以安陆府为并王食邑。后至元元年，燕帖木儿子唐其势怨望，谋废帝而立晃火帖木儿，事觉，唐其势伏诛，晃火帖木儿自杀，谪其子孙戍边。明年，赐其母答里钞千锭。至正二年，赦其子彻里帖木儿归，封为抚宁王。




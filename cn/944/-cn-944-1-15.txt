别墅

杨亿

别墅过从数。当年意气豪。象筵开旭日。金络骋平皋。托乘争飞盖。衔杯更藉糟。麝烟凝藻梲。鲙缕落霜刀。鸡耸花冠斗。猿惊柘弹号。光风微转蕙。露井正开桃。武子牛探炙。梁家兔刻毛。东城归路晚。飞絮扑云袍。

刘筠

感概复风流。交通遍五侯。鸣钟平乐宴。击鞠茂陵游。狡兔方多穴。苍鹰始下鞴。钤奴藏广柳。剑骑骋长楸。云际寻橦技。花间笑躄楼。害先除白额。梦已应黄头。燕酒惟增气。秦筝漫送愁。鸿毛轻一死。祇待报私雠。

钱惟演

别馆斗城傍。斜轩映曲房。苍头冠绿帻。中妇织流黄。复道登平乐。期门集未央。意钱梁冀宅。挟瑟莫愁堂。走马章台柳。停车陌上桑。彀弓随宝障。投辖付银床。出戴繁星急。归冲细雨忙。曾过阿君宿。醉舞起跳梁。


答河道吴自湖


高邮堤工，闻以告成，乃久未完报者，想以大工甫就，新水暴涨，虑有变态，欲俟其坚定，乃完报耳。但闻兴、泰之间河塘溃决，复成巨浸，未审何以拯之？河流既自复故道，当无俟开浚。承教挽淮入河之策，甚善。考其汛地，虽多属河道衙门，然公欲为国家万年之计，救淮、扬目前之急，想当视为一家，同心共济也。议定，幸即疏闻。此既关系来岁漕计，自不容不预图也。

年来方内乂安，庶几小康，独河漕一事，时往来于怀。而当事诸公亦既殚厥心力矣，乃竟不获底于平成，岂所谓可能者人，不可能者天耶？奈何！宝应湖工，亦宜次第修举。






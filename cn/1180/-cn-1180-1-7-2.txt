金縢


金縢，是周时藏秘书的匮，用金封缄其外，以示谨密也。昔武王有疾，周公作册书告神请祷，而卜之于龟，事毕以其书纳之匮中。及遭流言，出居东土。适有风雷之变，成王将启匮卜龟，见先所藏册书，乃悟感召天变之故，遂迎归周公。史臣叙其事，以“金縢”名篇。





既克商二年，王有疾，弗豫。

王，是武王。弗豫，是不悦，有疾而患苦的意思。

史臣叙说：武王既克了商纣，甫及二年，适有虐厉之疾，心弗豫悦。此时王业虽成而未安，人心虽服而未固，而武王乃遘此危疾，此周召诸臣所深忧也。





二公曰：“我其为王穆卜。”

二公，是太公望、召公奭。诚一和同以听命于卜，谓之穆卜。

史臣记说：太公与召公，见得武王有疾，乃同辞说道：“王之一身，系我周家宗社的安危，今被疾弗豫，为臣子的岂能晏然自安。此或天意所为，惟龟卜可以传之。我二人其为王致敬共卜，决其安否，以观天意可也。”





周公曰：“未可以戚我先王。”

戚字，解做忧字。

周公因二公欲为王穆卜，乃托词以止之说：“父母的心尝以子孙疾病为忧。今欲为王穆卜，必有事于宗庙，恐我先王因此遂怀忧虑，二公殆未可以此忧恼我先王也。”周公盖欲身自为祷，故却二公之请如此。





公乃自以为功，为三坛同墠。为坛于南方，北面，周公立焉。植璧秉珪，乃告太王、王季、文王。

功字，解做事字，指下请祷说。坛，是筑土。墠，是除地。植，与置字同。秉，是执。珪、璧，皆礼神之器。

史臣记周公既却二公之卜，乃自以为事，而请祷于先王，筑土为三坛，除地而同为一墠。又别筑一坛于三坛之南，向北为位，周公立焉。置璧于坛，执珪于手，乃陈词以告太王、王季、文王，为武王请祷。盖公以王室懿亲，迫切求祷于三王，自信其必能感通，此所以任为己事也。





史乃册祝，曰：“惟尔元孙某，遘厉虐疾。若尔三王，是有丕子之责于天，以旦代某之身。

史，是太史，即太祝之官。祝，如今祝版之类。凡告神，必以祝词，书之于册，故曰册祝。元孙某，指武王，人臣不敢直指君之名，故曰某。遘，是遇。厉，是恶。虐，是暴。丕子，即元子，以大君为天之元子，故称丕子。代字，解做替字。

史臣说：武王有疾，周公既以身请祷，太祝乃读其册祝之辞曰：“惟尔太王、王季、文王的元孙某，遇恶厉暴虐之疾，势甚危急。然元孙某，乃是承宗祀，继王业，为天的元子，若尔三王之灵，当任保护元子的责任于上帝之前，不当卒令其死。如谓其疾果不可救，则愿以旦代替元孙之身，不可使之遂罹于大故也。”盖是时王业初定，使武王即殁，则宗社倾危，人心摇动，国事大有可虞。故公之祷，非特以弟为兄，以臣为君，乃为生灵社稷之计，故不觉情词之迫切至于如此也。





“予仁若考，能多材多艺，能事鬼神。乃元孙不若旦多材多艺，不能事鬼神。

仁，是爱。若，是顺。材，是材干。艺，是艺能。

周公祝辞又说：“我有仁爱之性，能承顺祖考，又多材干，多艺能，可备役使，能服事鬼神。乃元孙之材干艺能，都不如旦，不堪役使之任，不能服事鬼神。今必要得一人服事左右，则莫若取此材艺兼备，能事鬼神之旦，不必用元孙也。”此盖周公必欲代武王之死，至情笃切，故为是言。非是鬼神于冥冥之中，真个要人来服事，亦非周公矜己之能，而贬其兄之不能也。





“乃命于帝庭，敷佑四方。用能定尔子孙于下地，四方之民罔不祗畏。呜呼！无坠天之降宝命，我先王亦永有依归。

敷，是布。佑，是助。定字，解做安字。下地，犹言天下。宝命，是重大的天命。先王，指三王之祖考，后稷之属也。

周公祝辞说：“元孙虽无材艺，不能服事鬼神，却受命于上帝之庭，作君作师，布其德教，以佑助四方之民。用能培植基本，安定汝三王子孙于下地，使本支百世藉其余休。以君师天下，四方之民莫不奉法守令，而祗敬畏服之。是元孙一身，近为当时所依赖，远为子孙所凭藉，若卒有不讳，则天下后世将何所依乎？”又叹息说：“元孙之责任重大如此，我三王决当默佑而保护之，使其永固王业，不至坠失了上天所降的宝命，则我周先王后稷以来的宗祀，亦永有所赖以血食于无穷矣。三王纵无意于尔元孙，宁能无意于先王之宗祀乎？”周公请祷之词，至此益恳切矣。





“今我即命于元龟。尔之许我，我其以璧与珪归俟尔命；尔不许我，我乃屏璧与珪。”

即字，解做就字。尔，指三王。屏，是藏。

周公祝辞又说：“我请身代元孙之死，未知尔三王在天之灵，许我与否。今我就请命于元龟，以观其兆之吉凶。若得吉兆，是三王许我以保护元孙，有不坠宝命，念及宗祀之心，我其以所置之璧、所秉之珪归，待尔保安元孙之命。若尔不许我以保护，则天命将坠，宗祀无依，我乃屏藏其璧与珪，欲事神，不可得已。盖元孙不存，则周业必坠，宗祀不保，此旦必愿以身代也。”





乃卜三龟，一习吉。启籥见书，乃并是吉。

三龟，是三人齐卜。习，是重。籥，是开藏的管籥。书，即占卜之书，藏于金縢之匮者。

周公祝告既毕，乃命三人同卜，以相参考。而三龟之兆，皆重以吉告。又以管籥开金縢之匮，取其所藏占书观之，那占书上都说这是吉兆。则保佑元孙之命，三王已默许于冥冥之中矣。此周公孝诚所感也。





公曰：“体，王其罔害。予小子新命于三王，惟永终是图。兹攸俟，能念予一人。”

体，是卜龟的形象。永终，譬如说久后一般。图，是谋。武王安，则宗社子孙亦有依归，正是长远之计，所以说永终是图。俟，是待。

周公既得吉卜，乃自幸说道：“我观龟卜的形体，有吉无凶，王之疾必然无害。盖我新受命于三王，惟以久后子孙为计，而许我以保佑元孙矣。我今只等待三王能念我元孙一人而使之安宁，则吾请代之初愿毕矣。”周公深致喜慰之词，盖忠诚所发也。





公归，乃纳册于金縢之匮中。王翼日乃瘳。

纳，是藏。册，是祝词。瘳，是愈。

史臣说：周公请祷既毕而还，太史乃藏其祝之词于金縢之匮中。公归明日，武王之疾果愈。盖虽三王保护之力，实周公请代之诚所感通也。





武王既丧，管叔及其群弟乃流言于国，曰：“公将不利于孺子。”

此以下是史臣记周公辅成王时事。

管叔，名鲜，是周公兄。群弟，是蔡叔度、霍叔处。流言，是无根之言，流传于人者也。不利，譬如说要害他一般。孺子，指成王。

武王既丧，成王尚幼，周公乃摄位行事。是时周公之兄管叔，方监殷武庚，谋为不轨，乃与群弟蔡叔、霍叔等，造为无根之言，流布于国中，说：“如今周公，将谋篡位不利于孺子。”所以危惧成王，而劝摇周公也。盖主少国疑之时，奸人之所窥伺；托孤寄命之地，大臣之所难居。故虽以周公之圣，犹不免于流言如此。





周公乃告二公曰：“我之弗辟，我无以告我先王。”

辟字，解做退避的避字。

周公当流言之际，心不自安，乃告太公、召公说：“我受命先王，辅佐少主，本欲安社稷，定国家，非为身计也。如今这等流言，则人心惊疑，上下易生嫌隙。我若不自退避，使谗谤得行，则变起萧墙，祸贻社稷，于大臣之义，有所未尽，他日死后，也无词以告我先王于地下矣。”夫周公顾命元老，王室懿亲，乃恝然避而去之，似为一身利害之谋，不为国家安危之计，何也？盖其忠诚恳至，忘身为国，使身退而流言可息，国家可安，则何所系恋而不为乎？然必告二公以退，则公虽居外，国事有托，亦可以不至于乱耳。圣人之举动光明，处变从容，于此可见。





周公居东二年，则罪人斯得。

居东，是避居东都。罪人，指管、蔡。

初流言之起，成王虽疑周公，然事无指实。及周公避居东都，到二年之久，成王方知流言的人，乃是管、蔡。其诽谤忠良，谋危社稷之罪状，至是始发露而不可掩矣。盖小人陷害君子，踪迹诡秘，而周公忠诚自信，亦不急急于自明。故虽以成王之贤，犹迟迟而后得其罪。此任贤察奸所以为难也。





于后，公乃为诗以贻王，名之曰《鸱鸮》。王亦未敢诮公。

贻，是与。诮，是诘责的意思。

成王既知流言起于管、蔡，其疑渐释。此后周公乃作诗四章以与成王，篇名叫做《鸱鸮》。其诗托鸟自言，鸱鸮既破其巢，又取其卵，以比武庚之败管、蔡及王室。盖深著王业艰难，不忍毁坏的意思。周公此诗，意发于忠愤，而词近于切直。成王亦虚心受之，未敢诘责周公，足以见其悔心之萌矣。





秋，大熟，未获，天大雷电以风，禾尽偃，大木斯拔，邦人大恐。王与大夫尽弁，以启金縢之书，乃得周公所自以为功代武王之说。

熟，是丰熟。获，是收获。偃，是倒。拔，是起。弁，是皮弁。启，是开。

史臣又叙说：是年秋，田禾大熟，尚未收获之时，忽然雷电大作，加以暴风，田禾都吹倒，大树都拔起来，一国之人震惊恐惧。成王因这天变，乃与大夫诸臣，尽服皮弁，以发金縢之匮，欲取册书祈祷。偶得周公当武王有疾之时，自以请命三王为事，欲以身代死的说话。即当时请命之祝词，纳于金縢之匮中者也。盖周公精诚上彻于天，而未信于成王，故天出灾异，以警动之如此。





二公及王乃问诸史与百执事。对曰：“信。噫！公命，我勿敢言。”

二公，即太公、召公。诸史、百执事，是诸卜筮执事之人，即周公当时所命以卜武王之疾者。信，是信有此事。噫，是叹声。

太公、召公及成王，既见了周公欲代武王的祝词，乃问其事之始末于诸卜筮执事的人。众人乃对说：“当时周公诚有此事。”又叹息说：“我之卜龟纳册，周公皆曾命我等为之。但当册祝之日，恐人心摇动，不欲宣泄，故我等不敢以告于人耳。”夫观之天变，证之人言，周公之忠诚于是乎益显矣。





王执书以泣，曰：“其勿穆卜。昔公勤劳王家，惟予冲人弗及知。今天动威，以彰周公之德，惟朕小子其新逆，我国家礼亦宜之。”

书，即金縢匮中所藏的册。威，指天变说。彰，是显。新，当作亲。逆字，解做迎字。

成王闻诸史、百执事之言，乃执周公请命之册书，涕泣以告诸大夫说：“今日感召天变，已知其由，我君臣不必共卜矣。昔周公在皇考时，不但辅佐经营，尽心竭力，至于请命代死，为国忘身，其勤劳王家如此。此时我尚幼冲，不及详知，致使公横遭流言，不安其位。此予小子不明之过也。今天警动我以风雷之威，使得见金縢之书，以知公之精忠至诚，始终为国。是乃天所以彰显周公之德也。今日欲消弭天变，岂可使公之身，一日不在朝廷之上乎？惟我小子其亲迎公以归，于我国家褒崇有德之礼，固宜如此矣。”至此而周公之心始明，成王之疑始释，周之社稷所以几危而复安也。





王出郊，天乃雨，反风，禾则尽起。二公命邦人，凡大木所偃，尽起而筑之。岁则大熟。

成王既因天变感悟，知周公之忠诚，乃亲迎于郊外。出郊之日，天即下雨，反风，凡田禾已吹倒的，都起而更生。太公、召公又命国人，凡大木所偃仆的，都起而筑之，更加培植。于是田禾有收，岁更大熟，一时转灾为祥，其感召之速如此。夫成王未知周公，天为动威；及既迎周公，天为助顺。上天之喜怒，系一人之进退，捷若影响。若周公者，岂非天之所贻，以显相文武之业者哉？自古大臣尽忠者，莫如周公；处难处之地者，亦莫如周公。公以叔父之亲，辅幼冲之主，所摄者天子之位，所行者天子之事，人情安得不疑。疑故生谤，而三叔之流言起矣。然公疑则避之，以待成王之自悟；迎则来归，以安周室于几危。夷险不二其心，进退必行其志，此所以为终始之大忠也。编书者备载始末于《金縢》，可谓深知周公之心者矣。






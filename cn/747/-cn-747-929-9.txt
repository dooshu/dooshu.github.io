○贺天贞军进嘉禾表

臣某伏睹天贞军留後崔善进射洪县百姓王友田上《嘉禾合穗图》者。圣德遐通，祥符叠至，文武瞻睹，中外欢呼。臣某谨按《瑞图》云：“嘉禾者美瑞也。稔岁精，王者德至於土，则二苗同秀。”昔者唐叔得禾，异亩同颖。成王问周公曰：“二禾一穗，意天下和同乎？”王命唐叔作《嘉禾篇》。由是九土会同，八归化，旅獒西贡，越雉南来，三十世之宏基，七百年之大业，辉前映古，逾夏掩商。今在圣明，复彰斯瑞。

伏惟陛下绍轩皇之圣绪，承周帝之洪源，应历数以配天，总华夏而类帝。惟恭惟俭，绝嗜音酣酒之娱；乃圣乃神，有明目达聪之美。宏武德而先惩不轨，电扫奸妖；播文风而旋抚戎羌，云奔琛赆。忧勤黎献，轸悯耕农，岁致丰穰，田无炎潦。德通於地，见共秀於二苗；应达乎天，果异亩而同颖。契圣祖兴周之瑞，表吾君拓土之徵。昔则合天地为一同，今则包万方为一统。况属王师薄伐，誓众吊民，雄棱已慑於彼方，祯异先呈於近境，伫观收克，永荡氛霾。开九天日月之光，显符周卜；合四海生灵之望，同比唐禾。臣窃仰瑞图，赓歌圣德，愿预采诗之录，思陪唐叔之篇。谨课《颂圣德嘉禾合穗》诗一首进上。


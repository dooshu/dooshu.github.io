○谏赦李怀光疏

赦怀光有五不可：河中抵京师三百里，同州制其卫，兵多同示未信，少则力不足，忽惊东偏，何以待之，一也。今赦怀光，则必以晋绛兹隰还之，浑康日知又且迁徙，二也。兵力未穷，忽宥反逆，四夷闻之，谓陛下兵屈而自罢耳。今回纥拒北，吐蕃梗西，希烈僭淮蔡，若弃强示弱，以招窥觊，三也。怀光既赦，则朔方将士悉复，叙勋行赏，追还禀。今府库空殚，物不酬满，是激其叛，四也。既解河中，诸道还屯，当有赐赍，赏典不举，怨言必起，五也。今河中米斗五百，刍槁朋罄，人饿死墙壁间，其大将杀戮几尽，围之旬时，力穷且溃，愿无养腹心疾为後忧。臣请选精兵五千，约十日粮，可以破贼。


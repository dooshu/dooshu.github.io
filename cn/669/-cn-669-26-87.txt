87　樓護執吕寬是不義小人　樓護朱家之罪人


樓護之執吕寬，小人之不義者也，不當傳於游俠。法言獨稱「朱家之不德」以爲長者，樓護，朱家之罪人也。

【閻按】樓護厚於吕公而薄吕寬，豈李西涯樂府所歎「元是五侯門下吏」者耶？

【元圻案】漢書游俠樓護傳：「莽長子宇與妻兄吕寬謀以血塗莽第門，欲懼莽令歸政。發覺，莽大怒，殺宇，而吕寬亡。寬父素與護相知。寬至廣漢，過護，不以事實語也。到數日，名捕寬詔書至，護執寬。莽大喜，徵護入爲前煇光。」又曰：「初，護有故人吕公，無子，歸護。護身與吕公、妻與吕嫗同食，遂養吕公終身。」又朱家傳：「家所藏活豪士以百數，其餘庸人不可勝言。然終不伐其能。既隱脱季布將軍之阨，及布尊貴，終身不見也。」〇法言重黎篇：「或問長者，曰：藺相如伸秦而屈廉頗，欒布之不塗，朱家之不德，直不疑之不校，韓安國之通使。」






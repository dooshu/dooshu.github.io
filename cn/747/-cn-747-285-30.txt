○敕安西节度王斛斯书

敕四镇节度副大使安西副大都护王斛斯等：狂贼经冬，犯边为梗，将士守备，不释戈甲，言念勤苦，良深嗟叹。既负忠义，为国尽诚，懦夫所难，志士所重，感激增气。视死如归，古人之言，今知之矣。又闻此贼寻亦退散，攻围既解，且得休息。朕虽在九重，心悬万里，念虑之至，想所知之。近既加兵，惟忧粮贮，诸处屯种，今复何如？逆贼有谋，还虑残暴，必须善守，无令损失。若诸城有粮，兵复足用，忿戾之虏，行应再来，劳众离心，岂能无隙？乘此一举，荡灭有期。宣善抚我人，以待其弊，小捷小获，何用此为？春晚极暄，卿及将士已下并平安好，今赐卿衣一副，至宣领取，遣书指不多及。


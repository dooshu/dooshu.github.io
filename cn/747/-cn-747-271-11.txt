○严善思绞刑奏议

议狱缓死，列圣明规，刑疑从轻，有国常典。严善思往在先朝，属韦氏擅内，恃宠宫掖，谋危宗社。善思此时，遂能先觉，因诣相府，有所发明。进论圣躬，必登宸极，虽交游重福，荩谋陷韦氏。及其谒见，犹不奏闻，将此行藏，即从极法。且敕追善思，书至便发，向怀逆节，宁即奔命？一面疏纲，诚合顺生，三驱取禽，来而可宥。惟刑是恤，事合昭详，请付刑部，集群官议定奏裁，以符慎狱。


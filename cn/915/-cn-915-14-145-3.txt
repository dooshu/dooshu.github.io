◇与晋王书论毁寺

今获蒋州奉诚寺慧文律师书，敬呈如别。仰惟匡持三宝，行菩萨慈。近年寇贼交横，寺塔烧烬，仰乘大力，建立将危，遂使佛法安全，道俗蒙赖，收拾经像，处处流通，诵德盈衢，衔恩满路。昔居戎在阵，尚得存心，况息武兴文，方应光显。至如慧文所述，抽剔伽蓝，必由在所官人，多生僻解，致令外僧惶惑，忧惧不宁。贫道常念无堪，谬当知识。若论爱惜形命，岂敢言忤公门？特是佛法相关，亦由香火事大，意之所为，唯忧冥道，宁忘即日之身，必存未来之义。若不述愚心，则虚当四事，复乖三稔香火。是何人乎？是何人乎？在所官司，唯忄希事办，岂虑因果将来善恶邪？当愿圣德尊严，履万安之路，福禄隆重，高而不危，修菩萨行，栋梁佛法，墙堑三宝，泽覃四海，风芳万代。若谓寺多州少，国或不听，方便善权，仰由安立？若须营造治葺城隍，江南竹木之乡，采伐弥易。仰希弘纽，提拔将沈。故寺若存，新福更长。冀蒙矜允，幽显沾恩。法事仰干，追深愧躇。沙门某敬白。三月十一日。（《释藏》起二，《国清百录》二）


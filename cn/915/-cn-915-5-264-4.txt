◇蚕赋（并序）

古人作赋者多矣，而独不赋蚕，乃为蚕赋。（《金楼子·立言篇下》，《御览》八百二十五）

惟阴阳之产物，气陶化而播流。物受气而含生，皆缠绵而自周。伊夫蚕之为物，功巨大而弘优。成天子之衮冕，著皇后之盛服。昭五色之玄黄，作四时之单复。是以王者贵此功焉，使皇后命三宫之夫人，又世妇之吉者，亲桑于北宫。二月初吉，遂布令於天下，百辟兆民，使咸务焉。是以仲春之月，吉日庚午。既差我马，惟蚕之祖。编使童男，作以童女。温室既调，蚕母入处。陈布说种，柔和得所。用清明，浴用谷雨。爰求柔桑，切若细缕。起止得时，燥湿是候。逍遥偃仰，进止自如。仰似龙腾，伏似虎趺，员身方腹，列足双俱。昏明相推，日时不居。粤召役夫，筑室于房。于房伊何？在庭之东。东爱日景，西望余阳。既酌以酒，又挹以浆。壶殄在侧，敷修在旁。我邻我党，我助我康。於是乎蚕事毕矣，大务时成。阁纡卷簿，洒扫宫庭。蚕母须饰，从容自宁。至于再宿，三日乃开阖启房，是瞻是观。方者四张，员者纡盘。纵者相属，横者交连。分薪柴而解著，兰丝互而相攀。竞以攫，再笑再言。惰者悦而忘懈，劣者勉以增勤。是月也，天子以大牢之礼，献兰于寝庙。皇后亲缲三盆，然后辨於夫人世妇。至于百辟卿士，下及兆民，咸趣缲事。尔乃丝如凝膏，其白伊雪。以为衣裳，冠冕服饰。礼神纳宾，各有分职。以给百礼，罔不斯服。夫功也起於绵绵，成於翼翼，颂之难周，论之罔极。殷斯勤斯，如何勿忆！（《艺文类聚》六十五）


◎宿孽

焦孝廉妻金氏，门有算命瞽者过，召而试之，瞽者为言往事甚验，乃赠以钱米而去。是夜，金氏腹中有人语曰："我师父去矣，我借娘子腹中且住几日。"金家疑是樟柳神，问是灵哥儿否？曰："我非灵哥，乃灵姐也，师父命我居汝腹中为祟，吓取财帛。"言毕，即捻其肠，痛不可忍。焦乃百计寻觅前瞽者，数日后遇诸涂，拥而至家，许除患后谢以百金，瞽者允诺。呼曰："三姑速出。"如是者再，内应曰："三姑不出矣，余前生姓张，为某家妾。被其妻某凌虐死。某转生为金氏，我之所以投身师父为樟柳神者，正为报此仇故也。今既入其腹中。不取其命不出。"瞽者大惊，曰："此乃宿孽，我不能救。"遂逃去。焦悬符拜斗，终于无益。每一医至，腹中人曰："此庸医也，药亦无益，且听入口。"或曰："此良医也，药恐治我，便扼其喉，药吐而后巳。"又曰："汝等软求我尚可，若用法律治我，我先食其心肺。"嗣后每闻招僧延巫，金氏便如万刃刺心，滚地哀叫，且曰："汝受我如此煎熬，而不肯自寻一死，何看性命太重耶？"焦故南昌彭文勤公门士，彭闻之，欲入奏，诛瞽者。焦不欲声扬，求寝其事，而金氏竟以此毙矣。此乾隆四十六年夏间事。


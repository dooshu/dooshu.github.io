提学官疏荐人才属官：

正德九年，吾宁祝虚斋先生(莘)任陕西按察副使，提督学校，奏荐地方人才：「长安县刘玑、高陵县吕柟、兰州段炅、鄠县王九思、盩厔县王元凯、商州南镗、华阴县屈直、巩昌府范镛、庆阳府王纶，臣尝相接，其所议论规为皆非常才，士子所共推尊，军民所共敬服。是皆先帝与陛下作养简拔，殆非一朝一夕之故」云云。又奏荐贤才：「如同州儒学学正魏谧、长安县儒学训导樊华、渭南儒学训导李应阳、兴平县儒学训导秦锜，学既醇正，行尤谨严，前提学副使朱应登推教书院，功绪甚着。长安县儒学教谕董儒、三原县儒学教谕申伟、泰安县儒学教谕江万玉、长安县儒学训导胡山，才德俱美，卓立不群。米脂县儒学教谕苏文、蓝田县儒学教谕刘万禄，出身虽由岁贡，学行无忝科目。」云云。按荐地方人才、荐教职，今系抚按事，而旧见之学宪，想亦例也，正德后不复行矣。检先生遗集，录之以存饩羊。




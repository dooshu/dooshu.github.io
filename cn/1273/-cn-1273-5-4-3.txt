致丘菽园书


按：本文原载新加坡一八九八年六月九日《天南新报》。

据丘菽园《五百石洞天挥麈》谓，工部来书略云：

闻韩、杜大名久矣，海天迢递，晤觏为艰，怅何如之！阁下以亮特之天才，丁时事之日棘，直从海上开一诗世界，借遣豪情，此乐何极。吾宗为九族开闽之一，唐宋以来，英杰间出，及今则当以阁下首屈矣。小九州外，高筑诗坛，恨不能执牛耳而相从也！

逢甲志大才疏，荏苒壮年，百无一遂。台岛义军散后，携家百口，间关闽粤，侨寓于潮，今岁遂主韩山讲席。数年戎马风尘，再作此经生面孔，高距皋比，心殊厌之。兼以时局日迫，明岁遂思为出洋之计，由南洋而欧，而美，环球一周考彼政要，为我张本，此一途也。然分裂之说旦夕恫喝，则须与中州豪杰商略保种保教之策，故拟由吴越而楚蜀，而秦晋，而燕齐，此一途也。方今中国人才不能以海内限，南洋各岛，当大有人，计阁下必尽收之夹袋。有高阳酒徒、燕市击筑、屠狗之夫乎？幸为一道姓名也。鄙什附呈吟席，聊博一粲。原赠三律云：“苏韩笔力不到处，石破天惊自著书。……”






十四


○序（十）

【文先生六十序】

滇南文先生以计偕入太学，崇祯十六年，天子命为娄人师。娄之人不知师道，二十年于兹矣。自先生至，教以君臣父子之礼，尧、舜、周公、孔子之道，董其怠惰，诫其凌谇，以期于有成，于是远近称为先生。乡大夫之贤者必之先生谒，里中戴白之老，不知诗书者，咸曰：先生君子也。

无何北兵至，在先生之义不可以留，将行，其弟子进曰：先生行固当。虽然，先生所居者职也，其所事者道也，盍谢其职而修吾道乎！先生而无为吾道计也，其为吾道计，先生留。先生拂然作色不悦曰：异哉，二三子之为此言也！吾比者教汝何，若而弃之耶？吾之行也，不可以过今日。其弟子又进曰：先生行矣。滇南去吴万里，过酉阳，上漓水，若是其险也，且又阻兵。今傫然儒者也，将幞被乎越豺虎之径，而弟子莫随，此弃其师矣。先生而行也，愿请从。先生曰：诸君有亲，不可以吾故累。且我固非归也，吾将从苍公游。苍公者，滇人，住吴之中峰，以佛教重东南者也。先是苍公讲《法华》于娄之海印庵，先生以同里而异术，竖义相论难，娄人之知先生与师最深，及是闻之，则大喜曰：先生去我未远也。若乱定，滇道未通者，当请先生还。先生许诺。久之迎诸山中，有以私舍设都讲、布函丈请者，先生放杖而笑，自理其须髯曰：吾已僧服矣。乃即城南精蓝中置木榻，命一童子支鼎爨，尽谢其生徒，杜门不交人事。如是者四年，先生年六十，弟子请一言寿于先生。余曰：滇南天下饶乐地也，丹砂锺乳土所出，珠玑犀象果布之凑，其田也亩数锺，千金之裘不贵于市，无为恶寒矣。且其人以隔绝山海，今犹袭冠带以居，而先生独阻乱不得归，出无车，食无肉，褐以为暖，瓿盎以为储。夫旧国旧都，望之累欷，况兄弟亲戚之洫焉若有亡乎！年齿衰矣，道路长矣，而鼙鼓之声日阗阗者，先生其独且奈何哉？或曰：苍公学道者也，捐亲党，弃闾里，遗世离人而立乎独，以彼视万里犹寻丈也。余应之曰：苍公之所学者佛也，其道如是足尔。先生所学者，尧、舜、周公、孔子之道，其于君臣父子也，仕必守其官，处必归其家，老有所以养，少有所以奉。今先生居此四年矣，庶几师弟子之礼存焉，其君臣父子之道，所不行者盖亦多矣，而谓非先生之穷欤！

抑吾闻之，先生又通卜筮象纬形家者言。夫滇南所产，辄多高人绝学，先生以儒者笼络万物，不名一德，今毁服童发而游于世也，将得乎儒释之合而探其原，于是焉齐得丧，混欣戚，浩浩乎靡所津涯，其为道也，吾又乌足以知之哉？噫嘻！此真先生也。苍公曰：向者吾论难，固自以为勿及也。

【座师李太虚先生寿序】

伟业尝读欧阳文忠公传，见其行事，慨然想见其为人，以为上下千百年，江右儒者学术之盛，未有出于欧阳公者也。独疑其致政之后，不归庐陵，而买田颍上，何欤？盖有宋待臣子之礼为最厚，为之臣者亦恋恋君父，不忍远归故土，而于宛、雒、汝、颍之间，起居朝请，以近于京师。韩、范、杜、富诸公皆然，不徒欧阳公也。

自欧阳公后，江右士大夫咸被服其遗教，凡数百载而有吾师李太虚先生。先生入承明，典制诰，抡文于楚，楚之诗人才士夙负重名者裒然为举首，此欧阳之历二府、司两制，以知贡举得人者也。先生性强直，为台谏所中，隐居白鹿，讲授生徒，天子再召用，决大计，争南迁，深当上旨，事不果行，此欧阳之贻书司谏、贬秩夷陵，力持濮议，为朝论所排者也；先生捃拾累朝故实，抄撮成书，凡数百卷，欲以成一代之良史，好古博物，访求金石篆刻，遇有所好，虽倾囊为之勿吝，此欧阳之修《唐书》，纪《五代》，以其馀力为《集古录》者也；盛明之际，词林先达如曾子启、崔后渠诸公，皆慷爽阔达，有诗酒称，嘉、隆而降，则龊龊拘谨以为常，先生则不屑也，居公卿间，兴酣耳热，朝章国故，慷慨极论，诗文挥洒，援接后进，为风雅所宗，此又欧阳之自号醉翁，与石曼卿、苏子美共其流连者也。凡先生之同于欧阳公者如此，而欧阳公卜居颍上，先生亦侨寓维扬。维扬者，平山堂在焉，欧阳公之所游处也，则疑其无不同。而伟业独有感者：欧阳公处全盛之世，天下无事，虽免而家居，犹述其三朝被遇之荣，以夸耀于田夫野老；而先生流离险阻，浮海南还，家园烽火，祸乱再作，仅以其身漂泊于江山风月之间，其视欧阳之颍上，相去固已远矣。虽然，吾师之为人，傥朗而旷远，以视人世之危疑患难，实不足以动其心而损其意气。其之维扬也，与伟业相遇于虎丘，别十五六年矣，其容加少，其发加鬒，握手道故，漏下数十刻，犹危坐引满，议论衮衮不倦，伟业颠毛班白，自数其齿少于师二十岁，而忧患蹙迫，以及于早衰，窃仰自惭叹，以吾师为不可及。欧阳公晚年自号六一居士，齐得失，忘物我，泊然其无忧，浩然其自适，吾师似深有得于斯者，而所遇各殊；则欧阳为其易，吾师尤为其难也。伟业闻之：古之至人，达生之情，识命之理，无江海而间，不导引而寿，其吾师之谓耶！

【彭燕又五十寿序】

士之能立言者，必需之岁月，以自验其学问之所至。若夫遭遇乱离，而独以其身超然于尘壒之表，则笔之于书者，将为天下后世所考正，其平生之学尤可重焉。

往者余偕志衍举于乡，同年中云间彭燕又、陈卧子以能诗名。卧子长余一岁，而燕又、志衍俱未三十。每置酒相与为欢，志衍偕燕又好少年蒱博之戏，浮白投卢，歌呼绝叫；而卧子独据胡床，燃巨烛，刻韵赋诗，中夜不肯休，两公者目笑之曰：“何自苦？”卧子慨然曰：“公等以岁月为可恃哉？吾每读终军、贾谊二传，辄绕床夜走，抚髀太息，吾辈年方隆盛，不于此时有所纪述，岂能待乔松之寿、垂金石之名哉！曹孟德不云乎：壮盛智慧，殊不吾来。公等奈何易视之也！”其后十馀岁，志衍不幸殁于成都；卧子则以事殉节，其遗文卓荦，流布海内，不负所志。余与燕又偷活草间，又六七年于此矣。自顾平生无可表见，将以其馀年肆力于文章，顾兵兴以来，流离奔走，神智耗竭，每忆少时读书，不至抵滞，今手一编者终日，覆而按之，不能举其辞。盖余年过四十，而发变齿落，志虽盛，而其气亦已衰矣。追念卧子畴昔之言，未尝不为之流涕也。春初与燕又遇于吴门，问其年则已五十，去余同举之岁曾几何时，而遂迫始衰，日月如流，能不浩叹！已而燕又尽出诗文读之，则余又惊其才之壮而意之新，博闻辩智，有精强少年所不能及者，其生平著述之足以服当时而垂后世无疑也。

昔者吾夫子删诗书，定礼乐，自中古以来，所推者则惟君家老彭，其称之曰：“述而不作，信而好古。”以此言之，其为多闻博洽之儒欤！后世乃取神仙诡异之说附着其传，以为彭祖，陆终氏之第三子，尧时受封，至商武丁朝尚存，而年且八百。其言荒远不经，搢绅者所不道。然以吾思之，当唐、虞之禅让，夏、商之兴衰，故家旧臣无复存者，上古谱牒失传，年祀莫纪，而彭祖独以皤皤黄发，缀拾前王之旧闻，受其说者，见多识往事，年逾耆耋而有壮容，震而惊之，以为此数百岁人耳，非实事也。老聃东周柱下史，伯阳父、史儋皆先后同官，而聃之书独传，后世且合此三人者为一人，而谓老聃修道养寿，寿可百馀岁，或云二百岁，夫彭祖犹是也。

今燕又之诗文，其在天下者，经世代迁改，卷帙尘蠹，后生之徒睹其姓氏，且以为古之贤人，而不知其年尚五十。若令杜门绝迹，不与世通，著书三十年，书成而所纪皆易世之事，日月阔远，见闻绵邈，得无有疑其甲子，不知何代人耶？自古遭兵火而磨灭，如卧子、志衍者不少，而遗民佚叟为造物所留以当文献者，亦往往见焉。余既自力于学，惧弗克，而以勉燕又，有以知其必成，乃因其门人之请而叙之若此。

【黄观只五十寿序】

往余读《碧山集》，知嘉禾黄葵阳先生以省元取高第，入史馆，回翔宫相，几及大用。既而从吾师西铭之门识其孙观只，亦以省元后先踵武，浙东、西夸为盛事，则又吾友大樽所鉴拔而登之者也。岁月云迈，二十馀年，观只春秋五十，其同里虞君、谭君等征余一言。噫，余言何足为观只重哉！

昔东汉之世，江夏黄琼偕其孙琬并至宰相，封侯，直节强谏，彪炳史册。运会有盛衰，人世有险易，遂使再世之内，遭遇悬殊。君子读其传，不能无感焉。今以近事观之，词垣宿素，世际休明，雍雍乎清庙之朱弦，明堂之苍璧，《诗》曰：“凤凰鸣矣，于彼高冈。”葵阳之谓也。艺苑名流，忧生坎𡒄，惴惴乎芳兰之当门，冥鸿之在泽，《诗》曰：“蒹葭苍苍，白露为霜。”观只之谓也。

观只之为人，能孝友，知大节，不为巽耎膜俯仰以从时，又不肯经奇钓名，修跅弛非常之行，遭逢变故，周旋义旧，死生急难，勿易其心。若夫士穷见归之时，有亲在不许之义，阖门百口，累世卿宗，不敢以徇知己刎颈之一言，则其自处权之审已。名高则嫌无可避，地近则义无所辞，收者到门，曲刃在颈，夷神委运，词色不挠，“谁谓荼苦，其甘如荠”，观只其甘之矣。及其免也，不以虑患而刓方为圆，不以违俗而尊己忽物，或柴门绝客，离事自全，或浮湛俗间，与世不竞，盖不夷不惠，可否之间，观只之所处不已优乎！夫生于华胄，少遇名师，家在通都，才称国士，当其驹齿未落，豫章尚小，人便目之以骐骥，期之以栋梁。今五十之年，忽焉已至，论者且为观只惋惜，余则以二十年来人材凋落，其赍志以往，持忠不顾者不必更论，乃有乘时取宠，据磐石之安，而一朝蹉跌，要领不全，门户破坏者，比比而是矣。观只以穷孝廉优游家巷，关木索不以为辱，辞玄不以为荣，其所以全之者，天为之也，讵不幸哉！

家有秘书万卷，皆前人从西清异本手自校雠，缮写成帙，而舅家项氏所藏唐、宋名人手迹卷握之物，价值千金，今悉化为煨烬。贪及馀生，孜孜搜访，庶几蕉园蠹简，重出人间；玉轴丹青，不罹劫火，此观只所以图令名而垂不朽者也。韭溪之上，练浦之傍，其为辟疆之名园，羊昙之别墅，亦既荡于烽烟，鞠为茂草矣。乃以其暇辟平皋，灌蔬壤，诛茅避迹，伏腊迎宾，渔钓自娱，丝竹间作，吊汨罗之故人，谈鸱夷之往事，望烟波而不见，酹杯酒以兴怀，此观只所以消壮心而娱晚岁者也。西铭之有观只，中郎之于仲宣也；大樽之有观只，庐陵之于子瞻也。两贤既没，友道沦亡，赖遗逸之尚存，庶微言之不坠。虽以道丧元龙，徒怜意气；犹幸人如叔度，足继风流。此观只所以结平生而申同好者也。

余也少壮登朝，羁栖末路，犬马之齿，未填沟壑，犹与观只称齐年，而困厄忧愁，头须尽白，其视观只逍遥乎网罗之外，蝉蜕乎尘壒之表，不啻醯鸡腐鼠，仰睹黄鹄之翱翔寥廓也。乃因诸君之请而为之辞，其以识余之愧，而观只为不可企及也夫！

【萧孟昉五十寿序】

今天下士大夫讲学者，无如吾友少参愚山施公，由服官之暇，倡其道于庐陵，而青原山中无可大师，修出世之教，与之相应和。于是吉水之黑白二学，盛为海内所宗。吾意其山川之灵秀，亦必有世家名德者流，相与鼓舞倡导乎其间，欲求其人以识之而不易得也。今乃得吾西昌萧君孟昉。孟昉，故太常卿伯玉先生之犹子也。伯玉举进士前于余者十五年，自余为儿童时则已诵习其文，既仕而踪迹参错，曾同官南中，而竟不获相见，惟闻与吾郡虞山宗伯公游。宗伯之言曰：伯玉之为人，孝友于兄弟，笃志于友朋，淡泊于荣名利禄。筑春浮园于柳溪之上，极云泉林木之胜，有经史万卷，穿穴讲贯于弗倦，又能阐绎教乘，与缁衲往还相扣击。余益想慕其风流，而今乃复得之于孟昉。孟昉慷慨好义，不吝施予，尝蠲田谷数千石，具饔飧以活狱囚，又为逋赋者完室家，赎子女。愚山先生倡学湖西也，问道者车接毂，孟昉为之供屝屦，饰厨传，胜流歙集，宾至如归。退而与无可大师精研性相，疏通证明，刹庙之倡施，伊蒲之供奉，倾囊倒庋，惟恐或后。甚矣，孟昉之为人有似于伯玉也。

往者神庙盛时，吾吴如顾端文公、高忠宪公，吉水如邹忠介公，绍续微言，倡明绝学，而憨山、紫柏二大师唱演宗风于吴会、豫章之间，两地之学者习其义而盛其传，虽千里之遥，犹同堂也。伯玉之出入必与其弟次公、季公偕。孟昉渐渍于诸父及父之所讲究，故西昌萧氏有家学。伯玉尝以之官，便道馆于宗伯之拂水山庄，流连度岁，率其子弟言志赋诗，友朋间极文章性命之乐。紫柏刻《大藏》方册于吴中，卷帙未半，宗伯之门人毛子晋谋续之，伯玉与两弟发愿蒇事，经营佽助之尤力。沧桑而后，孟昉扁舟东来，商度先公之所未竟，宗伯以为续佛慧，命作文寿之，孟昉其时年甫壮也。

岁月而往，孟昉今已五十。追溯旧游，有如昔梦。吾吴之宿素凋落，讲舍榛芜，而龙藏之庄严希有者，亦漫漶不可复问矣。同里许君尧文官于吉水，贻书及余，述所谓春浮园者，嘉树名卉，高台曲池，滋荣而益观；图书彝鼎，庋藏而加富。孟昉又能以其馀力搘拄道法，为缁素之所归往。噫嘻，岂不难哉！愚山今已归宛陵，而龙眠之徒众有请无可以归故山者，此两公皆吴人也。吾之为孟昉寿者，恐不足以尽孟昉。夫贤者之以道合，其知之必深，彼所以重孟昉者讵止于此乎？吾将为书以问之焉。

【冒辟疆五十寿序】

如皋有孝友易直之君子曰冒君辟疆，能文章，善结纳，知名天下垂三十年，其生平踪迹，于金陵，于吴郡，遍择其豪长者与游，顾于余独未邂逅，然心向往之。今年辟疆偕其配苏孺人春秋五十，二子穀梁、青若介阳羡陈其年以余言为请。其年奇士也，其自为之文以寿辟疆者，足以张之矣，而勤勤余一言何哉？虽然，余三十年知辟疆，未得一见，因其年以见于吾文，相赠以言，亦犹行古之道也。

往者天下多故，江左尚晏然，一时高门子弟才地自许者，相遇于南中，刻坛岩，立名氏。阳羡陈定生、归德侯朝宗与辟疆为三人，皆贵公子。定生、朝宗仪观伟然，雄怀顾盼，辟疆举止蕴藉，吐纳风流，视之虽若不同，其好名节、持议论一也。以此深相结，义所不可，抗言排之。品核执政，裁量公卿，虽甚强梗，不能有所屈挠。有皖人者，流寓南中，故奄党也，通宾客，畜声伎，欲以气力倾东南。知诸君子唾弃之也，乞好谒以输平，未有间。会三人者置酒鸡鸣埭下，召其家善讴者歌主人所制新词，则大喜曰：此诸君欲善我也。既而侦客云何，见诸君箕踞而嬉，听其曲时亦称善，夜将半，酒酣，辄众中大骂曰：“若奄儿媪子，乃欲以词家自赎乎！”引满泛白，抚掌狂笑，达旦不少休。于是大恨次骨，思有以报之矣。申、酉之乱，彼以攀附骤枋用，兴大狱以修旧隙。定生为所得，几填牢户，朝宗遁之故鄣山中，南中人多为辟疆耳目者，跳而免。寻以大乱，奉其父宪副嵩少公归隐如皋之水绘园，誓志不出。嗟乎！陵谷既迁，人事变灭，向之炎炎赫赫者，捧马足而乞命，颠坠崖谷，不知所之矣。二三君子，幽愁穷蹙。定生亡，朝宗归梁、宋，亦以病没。江南因初附，数有收考，一时名豪，惴惴莫保家族。辟疆清羸鸡骨，药炉经卷，萧然尘外。自奉宪副公讳，尺一之问不逾境中，与世无害，离事图全。如皋僻壤，冒氏为右姓，家世好行其德，年饥，为粥于路，全活亿万计，处患难之际，先人后己，挥金数千斤脱亲知于厄，不居其功。《传》曰：“有阴德者，必受其报。”门户之无恙，有天道焉。

自其祖玄同先生用方州著绩，宪副襄、汉，出入两都，政事学术，咸有师授。辟疆修祖父之业，遭时不仕，益发之诗文，以及于穀梁伯仲，冒氏之集凡四世矣。其年者，定生子也，具舟迎以来，俾与两弟及二子，俱刻烛分题，唱酬交作。每更阑月落，追思陈事，少年肠肥脑满，感慨激昂，思有以效其尺寸。日月云迈，身世都非，览明镜以兴嗟，苦修名之不立，未尝不中夜而彷徨也。青溪、白石之胜，名姬骏马之游，百万缠头，十千置酒；自豪习破除，依稀昔梦，彼美人兮不见，折苕华以自思，未尝不流连而三叹也。谢安石有言，中年以来，伤于哀乐，政赖丝竹陶写耳。乃有梨园旧工，自云向事皖司马，为之主讴，江上视师之役，同辈皆得典兵，黄金横带。夫执干戈以卫社稷，付之俳优侏儒，而犹与吾党讲恩仇而争胜负，用仕局为兵机，等军容于儿戏，不亦可盍然一笑乎！

辟疆以五十之年，俯仰兴废，阖门高枕，诛茅卜筑，绿水名园，枫柳千章，芙蕖百亩，子弟皆鸾停鹄峙，掞藻敷华，苏孺人含饴弄孙，鹿门偕隐，中外咸推礼法，奴婢亦知诗书。历观江、淮以南，有华宗贵胄，保世全名，令妻寿母，媲美一德，如冒氏者，概乎未之见也，可无贺耶？

余获交于贤士大夫不为少矣，流离世故，十不一存，幸与辟疆生长东南，年齿相亚，君方始衰，吾已过二，昔人所谓遗种之叟，吾两人足当之耳。《诗》有之曰：“莫往莫来，悠悠我思。”又曰：“招招舟子，人涉俶否。人涉俶否，俶须吾友。”夫吴会者辟疆之所常游，而丧乱以后不一过焉，“将子无怒，秋以为期”，辟疆其许我乎否也？其年行，请以吾言问之。

【白封君六十寿序】

吾州白侯林九视事之初年，余在京师，谒侯之太公双泉于邸第，其容粥然，其气温然，言呐呐不出口，余目之，此真宽仁长者也。越五年，侯之报政成，而太公六十，州人士以其习于余也，不可无言。

余尝读《万石君传》，见其子孙驯行孝谨，而少子庆之治齐也，国人慕其家行而大治，心窃疑之。汉时海内初定，而齐又反复夸诈以为俗，其法当以击豪强、清反侧，而区区以孝谨行之，是岂足为政哉？既而观盖公之言治齐，而曹参用之以治天下，然后知秦以刑法刻铄其民，汉兴，疮痍者未息，不以此时脱去文网，清净而宁一，则何以去汤火？彼夫元康、神爵之间，严延年、赵广汉以惨负礉能名，正以承平日久，户口殷富，名豪宿猾，根株其间，必大诛罚之而后胜，岂所论于新造之日、孑遗之民，拊循而休息之哉！此石庆行孝谨之所以效也。今以吾白侯之才，晓习文法，吐决如流，开张施设，当机立办，非公廉强正，俨然击断之能吏乎！乃至劝耕桑，修水利，养小弱，恤灾荒，煦煦然仁心为质，悃愊无华，不欲稍用其长，厉威严以自愉快。虽其天资醇厚，而居身之善，入人之深，何以至此？噫！此皆太公之教渐渍使之然也。州人士之入京师者，太公必坐而问焉，曰：子之君四境其修乎？田畴其易乎？赋役其均、狱市其平乎？且曰：吾今年六十矣。自吾为儿童时，乐浪、玄菟之间，暴骨如莽，流血成川，父子兄弟肝脑涂地者，不知凡几。今吾一家无功德，皆为国恩所成就。嗟尔江南之人，夫孰非锋镝之后而捐瘠之馀，其可不宣上恩泽以休养生息之耶？余以是知国家吏治之盛，而太公之教忠与侯之所以孝也已。

抑吾又闻之：古之人臣皆仕于其国，唯衔命四方，始离乎父母之侧，而其君作为诗歌以劳苦之，如《小雅·四牡》之章，其言“不遑将父”，因人之情而为之咨嗟太息，待之如此其厚也。今吾州之去长安三千里，而侯以六年积劳于外，太公又为南阳之故人，代北之贵族，留宿卫京师，不得御车而南从其子于官也。人子之念其亲者，必能念人之亲。侯于听政之暇，举吾州之白首耆艾者七人，仿《周官》之意，饮酒于序，正其齿位，名曰“娄东七老”，而吾父与焉。吾父行年八十，其视太公也齿发加衰。太公有贤子，足以娱乐。余也羁愁旅病，不能取给于升斗之禄，俾老人辍食而太息，中夜而屏营矣；侯则式闾以劳之，肆筵以绥之，其所谓“老吾老以及人之老”者欤！当石庆之相齐也，有济南伏生、鲁人申公者，皆耆硕大儒，庆不闻执板到门、北面而事之也。然则石氏之所知者，谨而已矣，乌识所谓孝？夫孝有不贵德尚齿，使民兴行者哉？

白侯经术最深，内行醇至，异日者进为公卿，而太公齿德弥劭，天子三雍告成，修授几乞言之礼，求国老于上庠，舍太公其谁乎？当以尚德缓刑，化民成俗之道，再拜而献之，庶几老成黄发之一言，俾人各亲其亲、长其长，而先王以孝治天下者始大备。伟业请上其事于东观，以光国之惇史，固不仅与闾师党正效祝嘏之词以为公寿已也。谨书之以俟。是为序。








○申飭通州兵馬疏 【 通州兵馬】

議照通州當京師之肘腋。控水陸之咽喉。地至重也。故一城之內。五衞之兵在焉。乃今則惟二千有奇。兵至寡矣。無事則分部廵緝與軍營之捕兵同。有事則調遣應援。與邊營之戰兵同。亦至勞矣。語其將則署衘為分守。迄今未有專營。語其兵。則各衞以邊戍為急。諸軍以京操為利。其剩者為城操。迄今未有定伍緣以營制未定。分數未明。故糧雖不充而莫敢言。兵雖日耗而莫之詰。往年本部侍郎石茂華駐守、親見其狀、始議及之、次年臣始入部中、次當駐守、祗循故事、亟就督撫間兵、又查部例、遇警則徵保定三千以備緩急、于時彼軍之情狀、各鎮之部伍、臣未周知、比臣閱視、首次通州、各軍皆小杖短衣、苦有饑色、面詰通州參將、言彼初至、各軍赤立傴僂不啻懸鶉、今茲小杖短衣、猶出督責借貸取辦、直為應閱地耳、閱畢則懸鶉如故。又惡能軍。臣惟通州無論國儲。且通貢道。往聞間者虜嘗垂涎於此。故屬部臣備之。乃今重地羸師。恐非所以示異國也。及臣閱薊手籍額兵。畫地分營。卒無及通州者。既閱保定。問誰為守通州。舊皆倉卒以應師期。迄無定議。夫部臣之倚各鎮如此。而各鎮之應部臣如彼、即有徵召。可為寒心。顧茲軍僅二千。馬僅五百。誠知其不足賴。亦猶賢於無兵。徒計斗粟束芻。將令空壘以守。彊幹之義。固如是乎。且各衞城摻。皆隸守備。而通州特設參將。官制自殊。有參將必有兵營。有兵營必有兵額。特前此未之講耳。乃今營以通州為名。額以二千四百為準。營額既定何敢踰額而增兵。即有清解新軍。畢入城操之數。管摻則如例月支一石。城操則如例月支八斗。又何敢援例而增餉。此皆明白易見也。况以近京多盜。責在通州。而追捕廵邏。非馬不可。况在防禦調遣。尤必資焉。本部議例京營誠為一體。其後止給料草二月。不知其所由來。臣請平其議以備折衷。亦必以例主兵為當。馬有倒死。即照備禦馬例。並免朋銀。止追樁銀仍聽兌給。頃定兵額。昌平巳立軍營。通州亦必得軍營。而後可出城劄守。薊鎮故有戰車。遲重者或病難行。則非趨利遠援。即得車一營。附以火器。足以威敵。雖有勁虜又何敢薄近郊。比臣議保定車營。亦將為入衞計。如果調赴通州。則二車營可為犄角。其利居多。本營額兵二千四百名。則以一千八百為車兵、五百為騎。餘為中軍雜流。亦兵制也。見在不足之數、候清勾選補、不堪營操者、另籍以充城摻、無事、則騎者分番廵邏、步者專習推輓、擊剌、有事則步騎合營以備戰、城摻分陴以布守、守城者亦聽參將合練、不以出征、如此、則兵雖不及三千、皆得實力、餉雖加給二斗、皆得實用、抑亦可以為一旅矣、


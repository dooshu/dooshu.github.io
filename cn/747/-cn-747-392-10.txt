○唐故浙江东道节度掌书记越州剡县主簿独孤丕墓志

皇唐故颍川郡长史赠秘书监河南独孤公迁宅兆於寿安县甘泉乡之原，公第五子丕陪葬於茔之西序，第三兄忄登，坟在右，第六弟万坟在左，三穴齐列，如平生侍立之序，礼也。丕字山甫，少聪明有志操，好学博古。年十五能属文，祖述典谟，实而不华，有古人风采。至若探综图纬，推步六甲昊天、历象太乙之奥，悉究其趣。尤好黄老之道，与脉藏荣卫之数，奉之以为卫生之经。每饵药炼气，谓丹砂可学。乾元二年，从季父峻为御史中丞都督江东军事，盛选僚佐，表为剡县主簿。军书羽檄，悉以谘访。观其志气遐远，冲然有骋长途、致青之势，不幸短命。卧疾累旬，卒於会稽，春秋才二十有三，位不过部从事。其宏识明略，真气妙用，藏於身而未行，世无得而称之矣。呜呼哀哉！是岁乾元三年岁在己亥秋九月也。临殁叹曰：“孝道以冀全真，策名期於显亲。未中道，二志俱弃，命也夫！”是月也，殡於雷门之南先夫人寿宫之傍。行已十年，反葬此宫。无儿可以主祭，悲孰甚焉！故月而日之，以备朽壤，洒泪纪德，哀罔有极。


23　何謂八能之士　大夫九能之義


「八能之士」，見易緯通卦驗：「或調黄鍾，或調六律，或調五音，或調五聲，或調五行，或調律曆，或調陰陽，或調正德所行。」今本通卦驗作「或調黄鍾，或調六律，或調五聲，或調五行，或調律曆，或調陰陽，政德所行」，與此文互異。惟禮記月令正義所引與此條同。「大夫九能」，見毛詩定之方中傳：「建邦能命龜，田能施命，作器能銘，使能造命，升高能賦，師旅能誓，山川能説，喪紀能誄，祭祀能語。君子能此九者，可謂有德音，可以爲大夫。」

【元圻案】月令仲夏之月正義曰：「調黄鍾者，縣黄鍾於子，其以大小之差，展其聲。調六律者，六律管陽也，又有六吕爲之合，管有長短，吹之以調樂器之聲。調五音者，金爲鍾，革爲鼓，石爲磬，竹爲管，絲爲弦，皆有聲變舒疾也。匏也，木也，土也，不言調者，聲少變，故不調。調五聲者，宫商角徵羽聲，弘殺緩急。凡黄鍾六律之聲，五音之動，與神靈之氣通，人君聽之，可以察己之得失，而知群臣賢否。調五行者，五行謂五英。調律曆者，律曆謂六莖也。調陰陽者，謂雲門、咸池。調正德所行者，謂之大韶、大夏、大濩、大武。」〇鄘定之方中正義曰：「『建邦能命龜』者，命龜以遷，取吉之意。若少牢史述曰：『假爾大筮有常，孝孫某，來日丁亥，用薦歲事于皇祖伯某，以某妃配某氏，尚饗。』士喪卜曰：『哀子某，卜葬其父某甫。考降，無有近悔。』如此之類也。建邦亦言某事以命龜，但辭亡也。『田能施命』者，謂於田獵而能施教命以設誓，若士師職云『三曰禁，用諸田役』，注云『禁，則軍禮曰無干車，無自後射其類』也。大司馬職云『斬牲以左右徇陳，曰：不用命者斬之』是也。田所以習戰，故施命以戒衆也。『作器能銘』者，謂既作器，能爲其銘，若栗氏爲量，其銘曰『時文思索，允臻其極，嘉量既成，以觀四國，永啓厥後，兹器維則』是也。大戴禮説武王盤盂几杖皆有銘，此其存者也。銘者名也，所以因其器名而書以爲戒也。『使能造命』者，謂隨前事，應機造其辭命以對，若屈完之對齊侯，國佐之對晉師，君無常辭也。『升高能賦』者，謂升高有所見，能爲詩賦其形狀，鋪陳其事勢也。『師旅能誓』者，謂將帥能誓戒之，若鐵之戰，趙鞅誓軍之類。『山川能説』者，謂行過山川，能説其形勢而陳述其狀。鄭志：張逸問：『傳曰「山川能説」，何謂？』答曰：『兩讀。或云説者説其形勢，或云述者述其古事。』則鄭爲兩讀，以義俱通故也。『喪紀能誄』者，謂於喪紀之事，能累列其行，爲文辭以作謚，若子囊之誄楚恭之類。故曾子問注云『誄，累也，累列生時行迹以作謚』是也。『祭祀能語』者，謂於祭祀能祝告鬼神而爲言語，若荀偃禱河、蒯聵禱祖之類是也。」






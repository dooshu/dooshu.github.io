昭世




【原文】

世溷兮冥昏¹，违君兮归真²。乘龙兮偃蹇³，高回翔兮上臻⁴。袭英衣兮缇⁵，披华裳兮芳芬⁶。登羊角兮扶舆⁷，浮云漠兮自娱⁸。握神精兮雍容⁹，与神人兮相胥¹⁰。流星坠兮成雨¹¹，进瞵盼兮上丘墟¹²。览旧邦兮滃郁¹³，余安能兮久居¹⁴！志怀逝兮心懰栗¹⁵，纡余辔兮踌躇¹⁶。闻素女兮微歌¹⁷，听王后兮吹竽¹⁸。魂凄怆兮感哀¹⁹，肠回回兮盘纡²⁰。抚余佩兮缤纷²¹，高太息兮自怜²²。使祝融兮先行²³，令昭明兮开门²⁴。驰六蛟兮上征²⁵，竦余驾兮入冥²⁶。历九州兮索合²⁷，谁可与兮终生²⁸？忽反顾兮西囿²⁹，睹轸丘兮崎倾³⁰。横垂涕兮泫流³¹，悲余后兮失灵³²。

【注释】

¹时君闇蔽，臣贪佞也。一云“世溷浊兮”。

²将去怀王，就仁贤也。一云“臣违君兮”。

³骖驾神兽，挐纷纭也。

⁴行戏遨游，遂至天也。回，一作“廻”。

⁵重我绛袍，采色鲜也。袭，一作“龙”。【补曰】缇音提。音习。《集韵》：“缇，赤色。”“，缏衣也，七入切，又音妾。”

⁶徐曳文衣，动馨香也。《诗》曰：“婆娑其下。”

⁷升彼高山，徐顾睨也。舆，一作“与”。【补曰】《庄子》：“抟扶揺羊角而上者九万里。”疏云：“旋风曲戾，犹如羊角。”《音义》云：“风曲上行曰羊角。”相如赋云：“扶舆猗靡。”《史记》注云：“郭璞曰，《淮南》所谓曾折摩地，扶舆猗委也。”按今《淮南子》云：“曾挠摩地，扶（于）〔旋〕猗那。”

⁸乘云歌吟而游戏也。或曰“浮云汉”。汉，天河也。

⁹握持神明，动容仪也。一云“握精明”，一云“接精神”，一云“按神明”，一云“按精明”。雍，一作“痈”。

¹⁰留待松、乔，与伴俪也。

¹¹阴精并降，如堕雨也。【补曰】《春秋》：“夜中星陨如雨。”《公羊》曰：“如雨者，状如雨。”

¹²天旦欲明，至山溪也。进，一作“集”。古本无“上”字。【补曰】瞵，力辰切，视貌。盼，普苋切。

¹³下见楚国之乱危也。览，一作“临”。【补曰】滃，邬孔切，云气起也。

¹⁴将背旧乡，之九夷也。

¹⁵心中欲去，内伤悲也。一无“懰”字。【补曰】懰音留。懰栗，忧貌。

¹⁶缓我马勒，而低佪也。一云“情踌躇”。

¹⁷神仙讴吟，声依违也。

¹⁸伏妃作乐，百虫至也。

¹⁹精神惆怅，而思归也。

²⁰意中毒闷，心纡屈也。回，一作“廻”。

²¹持我玉带，相纠结也。

²²长叹伤己，远放弃也。

²³俾南方神，开轨辙也。

²⁴炎神前驱，关梁发也。

²⁵乘龙直驱，升阊阖也。

²⁶遂驰我车，上寥廓也。

²⁷周遍天下，求双匹也。索，一作“寡”。

²⁸莫足与友，为亲密也。

²⁹见彼陇蜀，道阻阨也。

³⁰山陵嵚岑，难涉历也。轸丘，一作“丘陵”。【补曰】轸丘，犹《九章》言轸石也。崎音欹。

³¹悲思念国，泣双下也。【补曰】泫，胡犬切，涕流貌。

³²哀惜我后，违天法也。






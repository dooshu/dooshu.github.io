朱璜

朱璜者。廣陵人也。少病毒瘕。就睢山上道土阮邱。邱憐之。言卿除腹中三屍。有眞人之業。可度敎也。璜曰。病愈。當為君作客三十年。不敢自還。邱與璜七物藥。日服九丸。百日。病下。如肝脾者數斗。養之數十日。肥健。心意日更開朗。與老君黃庭經。令日讀三過。通之。能思其意。邱遂與璜俱入浮陽山玉女祠。且八十年。復見故處。白髮盡黑。鬢更長三尺餘。過家食止數年。復去。如此至武帝末。故在焉。

朱璜寢瘕　福祚相迎　眞人投藥

三屍俱靈　心虛神瑩　騰贊幽冥

毛赬髮黑　超然長生


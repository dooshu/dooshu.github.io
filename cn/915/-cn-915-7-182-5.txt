◇四时讲武献牲议

所言是狩不失其时，此礼久废。今时表晏，讲武教人，又虔供乾豆，先荐二庙，礼情俱允。社主土神，司空士官，故祭社使司空行事，太庙宜使上公。参议狩之礼，四时异议，礼有损益，时代不固。今既无复四方之祭，三杀之仪，旷废来久，禽获牲物，面伤翦毛，未成禽不献。太宰令谒者择上杀奉送，先荐庙社二庙，依旧以太尉行事。（《宋书·礼志》四，大明七年二月，兼太常丞庾蔚之议。）


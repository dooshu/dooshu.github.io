苏轼　雪诗八首

石泉冻合竹无风，夜色沉沉万境空。

试问静中闲侧耳，隔窗撩乱扑春虫。

苏轼

苏轼　雪诗八首

闲来披氅学王恭，姑射群仙邂逅逢。

只为肌肤酷相似，绕庭无处觅行踪。

苏轼

苏轼　雪诗八首

半夜欺陵范叔袍，更兼风力助威豪。

地炉火暖犹无奈，怪得山林酒价高。

苏轼

苏轼　雪诗八首

儿童龟手握轻明，斩碾枪旗入鼎烹。

拟欲为之修水记，惠山泉冷酿泉清。

苏轼

苏轼　雪诗八首

天工呈瑞足人心，平地今闻一尺深。

此为丰年报消息，满田何止万黄金。

苏轼

苏轼　雪诗八首

海风吹浪去无边，倏忽凝为万顷田。

五月凉尘渴入肺，不知价值几多钱。

苏轼

苏轼　雪诗八首

高下横斜薄又浓，破窗疏户苦相攻。

莫言造物浑无意，好丑都来失旧容。

苏轼

苏轼　雪诗八首

万石千钧积累成，未应忽此一毫轻。

寒松瘦竹元清劲，昨夜分明闻折声。

苏轼


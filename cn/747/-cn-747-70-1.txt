○授李固言崇文馆大学士贾餗集贤殿大学士制

阐至业，敷大化，实赖於忠贤；逐奸慝，去党比，必资於正直。非才推间代，道茂经邦，则安能秉是钧衡，替予鸿业。朝散大夫守门下侍郎同中书门下平章事上柱国赐紫金鱼袋李固言，刚毅自任，端严不回，常怀疾恶之心，每负佐时之业。顷者奸雄蔽过，私党比连，非尔固言，孰开予意。况面陈至恳，章疏继来，辨虞卿、宗闵之倾邪，明萧汗、李汉之朋附。爰付大任，益章器能，励乃公忠，副予委遇。朝议大夫守中书侍郎同中书门下平章事上柱国姑臧县开国男食邑三百户赐紫金鱼贷贾餗，抱忠与义，秉直端诚，文包经济之方，学达古人之奥。自付以枢柄，咨其谋猷，沥恳尽规，夙夜匡补。竭傅说之启沃，致山甫之将明，而又举善推贤，孜孜匪懈。苟利於国，知无不为，惟岳降神，邦家永赖。於戏！贞观之初，共推房杜之德；开元之际，又称姚宋之贤。思得其人，常劳寤寐，但使固言树谠直，除四凶以肃清，餗推至公，披八元以辅弼。（阙）之邦家，庶叶斯美，是宜荣加书府之职，宠兼文馆之任，或监综史氏，以润色大猷，仍进崇阶，用奖忠孝，勉服新命，无替前劳。固言可银青光禄大夫崇文馆大学士兼修国史，餗可银青光禄大夫充集贤殿大学士监修国史，馀并如故，主者施行。


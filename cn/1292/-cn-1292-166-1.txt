◇　道德指归说目

《庄子》曰：昔者老子之作也，变化所由，道德为母。效经列首，天地为象，《上经》配天，《下经》配地，阴道八，阳道九，以阴行阳，故七十有二首。以阳行阴，故分为上下。以五行八，故《上经》四十而更始。以四行八，故《下经》三十有二而终矣。阳道奇，阴道偶，故《上经》先而《下经》后。阳道大，阴道小，故《上经》众而《下经》寡。阳道左，阴道右，故《上经》覆来，《下经》覆往。反覆相过，沦为一形。冥冥混混，道为中主。重符列验，以见端绪。《下经》为门，《上经》为户，智者见其经效，则通乎天地之数。阴阳之纪，夫妇之配，父子之亲，君臣之义，万物敷矣。

（《秘册汇函》本）






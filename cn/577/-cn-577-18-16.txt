北风

新康江口信宿方行

北风新康江口信宿方行〔一〕


春生南国瘴，气待北风苏。向晚霾残日，初宵鼓大炉。爽携卑湿地，声拔洞庭湖。万里鱼龙伏，三更鸟兽呼。涤除贪破浪，愁绝付摧枯。执热沉沉在，凌寒往往须。且知宽疾胏，不敢恨危途。再宿烦舟子，衰容问仆夫。今晨非盛怒，便道即长驱。隐几看帆席，云山涌坐隅。

〔一〕新康：《水经注》：沩水出益阳县马头山，东径新阳县南。晋太康元年，改曰新康。






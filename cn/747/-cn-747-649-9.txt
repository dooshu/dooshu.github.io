○授刘师老尚书右司郎中郭行馀守秘书省著作郎制

敕：侍御史内供奉刘师老、郭行馀等：曩者刘悟以全齐之地，斩叛来献，惟帝念功，始以钺、戟、元纛、青旗，命悟建行台於郑滑，得置军司马以下官属，妙选贤彦，以司谟猷，师老、行馀皆以天子命为悟僚介。会悟迁领他镇，尔等实来，握兰怀芸，皆授清秩，出入甄异，又何加焉。师老可尚书右司郎中，行馀可守秘书省著作郎，馀如故。


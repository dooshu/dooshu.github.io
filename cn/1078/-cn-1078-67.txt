续集卷三十九

<集部,别集类,明洪武至崇祯,东里集>

钦定四库全书

东里续集卷三十九　　　明　杨士奇　撰

【阙四十一行】

<集部,别集类,明洪武至崇祯,东里集,续集卷三十九>

急能

赴之於人一言不合辄去然无宿怒意休休园林泉石之间不以外物累其心可为善人也矣宣德十年六月十九日以疾卒春秋六十有四娶罗氏余同母妺先八年卒继郑氏子男三长荣广西按察司知事能不改其贫次榘次干女二陈珪萧岸其婿也余官翰林十数年遣子稷归守家尚髫齓赖康氏妹维持教诲而彦英顾盼助恤良厚彦英尝一至南京视余夜共饮酒余片语过直不怿鷄鸣告辞去予起谢之强留数日竟去然所以顾恤稷者不替昔也吾妹没吾哭之哀数附书稷令所以事康姑夫礼加厚岂意彦英又没哉故为志其葬而因以及予情云铭曰

璞兮不锼而坦於幽归全斯邱

止斋陈先生墓志铭

余仕两京三十有八年乡闾故旧沦谢殆尽五七年来亲戚交游老成辈行中有书畀往还相问者惟止斋陈先生一人今年其子余书来求墓铭则知先生又谢世矣为之悲悼久不已乃叙而铭之先生讳泰先字仲亨止斋者其讲授之居所名也陈自五季繇金陵徙泰和历宋元至今贵显相望而以科第进者不可胜数元赠万安县尹吴文正公为铭其葬号菊存者先生高祖也瑞金县尹以贑州路推官致仕号梅村者其曾祖也祖以道潮州教授父有庆博学擅文章母萧氏先生幼孤遭兵乱贫寠与兄仲述尽力养母而勤於学兄弟治家少间辄挟册往从乡先生刘尚书崧归则兄弟自相讲论会有诏兴学校县大夫举仲述充博士弟子先生独留供养综理其家凡家之内外长幼寒暑旦暮之需未尝乏也仲述举进士为御史先生居乡恂恂谦恭足迹未尝及县门县令丞如不知有陈御史家刘尚书卒独有遗腹孙先生曰吾可以忘刘先生乎以子妻之先生虽老犹朝夕坐函丈授徒不倦或以为言者则应之曰吾岂为利哉顾先人之所业且吾少壮时所资柰何老而遂弃之也平居事母孝母没卜日将葬霖雨旬浃弗止葬之日遽霁既葬雨如故人以为诚孝之应尝省仲述京师适仲述坐累下狱先生上疏白仲述寃竟得释仲述卒於官抚育其子先生以德望重乡里里有竞争必趋先生求直故家大族凡宴会必得先生正尊席为荣县举乡饮礼宾及有所咨政必於先生先生貌古而气清色温而词正仪度雍容恒俯接下无间贵贱老穉皆喜亲之尝有甘露降其庭竹上识者以为养老之祥凡受朝廷赐帛牛酒者再年八十余康健不衰饮食步履如常一日得末疾遂不起正统戊午八月二十九日也春秋八十有五元配王氏继胡氏子男四皆王出余台州府学教授直福建按察司照磨复邵女三人刘仲兼曾敏仲萧仰初其婿也孙男十弁弇奂奨龚?丌禄岳章女九曾孙男十先生之葬以某年月日葬在某原惟陈杨二氏婣好累世如朱陈先生与余又皆少孤贫贱故契谊特厚余尝念得谢事归旦夕相过尊俎谈笑以终余年者惟先生一人而先生不待矣余能不悲乎能不悲乎铭曰

陈来西昌越四百禩崇科清秩累累闻世猗欤止斋隐居求志道行乡邦奚必有位猗欤止斋文范是似我铭其藏有道不愧

梁先生墓志铭

永乐八年七月二十又六日西昌梁先生卒邑之贤士君子皆走哭吊市?郊野之氓多咨嗟伤悼亦有趋赴哭恸者中外缙绅大夫知先生者闻赴亦多叹息有作为诗文以悼之者先生讳兰字庭秀别字不移梁之先唐长寿中由长沙徙西昌八世祖蕃字均崇仕宋为权知凤翔府与其弟同知黄州充史舘编修官均杰皆有名於时曾祖昭伯祖才可父彦卿号心易母杨氏元新喻州判升云之子生三子先生其仲也自幼警敏未七岁入小学读书究文义心易公奇之稍授之经自励不懈未几元季兵乱父兄相继没世独与弱弟奉老母处贫困然能适其母之意如未尝困也而奋力於学不废皇明混一天下授徒里中以资奉养教其子明经饬行恒语之曰今幸遭明时沐治平之泽不可苟焉自逸忘所施报长皆命之仕戒之曰士贵有益世用非徒资禄利苟荣其身而已长子潜历宰四会阳江阳春三邑入为翰林修撰兼右春坊右赞善次子混历训导瑞州府学教谕溧阳县学先生东西往还就养日有轻煖甘脆之奉宾客之娱可以自乐二子亦冀以此乐其亲先生叹曰盍求乐吾志可也顾谓之曰惟克有终以不辱国命贻我羞吾获归守先人邱墓以咏歌太平尽吾之天年为乐不既多乎其子强留之不可既归日与故人朋友寻山水之乐命酒赋诗任意所适於邑西柳溪之上辟畦莳蔬杂植花竹引泉灌注而筑室其中游焉息焉观道玩微逍遥自得作畦乐诗数篇时歌以自适然犹数赋诗寄其子勉以尽忠不置也既得疾即谢医药曰至此命矣疾革命侍使具盥盘起沐浴又命取深衣幅巾家人请所欲言曰葬祭以礼不一语及他事卒年六十有八性俭素博学明识教人以五经四书为本若左氏以下暨荀扬刘向之徒所着书必为辨析是非孰之当取孰之当去诸生听先生讲说旨义条逹精到皆忻忻如得甘食为文简而婉诗驰骋魏晋而冲澹自然有陶靖节之趣尝曰士当立心高明尚友千载庶几不堕庳陋居家未尝疾言遽色而家政肃然与乡人处得其敬爱有穷乏者亟振之或贷不能酬折其劵为人解纷排难未尝求知有知而谢之辄辞初心易公出後锺氏故先生尝从锺姓既而梁氏之後絶潜始以先生命请於朝复梁姓云娶陈氏有令德二子即潜混孙男五女六曾孙男二先生没时潜以扈从北京混官溧阳皆不在侧是年冬始克奔丧归将卜明年某月某日葬於邑南某乡某原先事以状属士奇为铭士奇於先生有世好且少尝从受诗法义不敢辞不铭铭曰

五色鲜好被厥躬緼仁持义履适中力探姬孔辨况雄指示当路开瞽蒙金舂石应歌时雍有嗣乐志谐奋庸萧揺相羊臻考终澄江之南马鬛封琢词幽堂永弗砻

顾仲华墓志铭

正统二年九月十有二日太医院士顾仲华卒於北京子阳以翰林编修杨仲举所述事状求予着葬铭按顾氏世居苏之崑山太父讳福元平江路团场提领父讳明母陆氏仲华讳文荣有孝德洪武中以闾右徙实京师父已早卒奉母就养爱敬兼至母患痰疾徧叩医弗效竟卒仲华恸弗胜且自憾不习医不能起母疾也终丧即从良医师学日益有造诣久而治疾多愈太医院奏举医士家贮善药务施济盖穷乏者得之加衆尤能捐利以济急乡人傅巾逋公租八十石将鬻其子於市以偿邂逅仲华诉焉且诉即鬻子不足尽偿也仲华恻然动心语之曰毋患苦吾为若尽偿也邀至家予白金六十两遂尽偿租又周乙者将往戍广西而行囊无一钱走乞於仲华出白金三十两赆之又周丙者负官钞九千锭自计鬻家产仅偿五之一欲自经仲华闻之予钞三千锭教为市取息以益不踰年悉偿官番阳潘晦初客京师遘疾仲华延於家躬视药食潘革泣谓仲华曰以死累君柰何且骨将安归仲华曰论交岂以存没为盛衰哉棺歛有一毫不周备者文荣不名为人然必寓书君之子归葬卒践其言凡遇老疾无依死无歛葬者皆振恤之襟宇和坦喜与贤士君子言论未尝役志生计通邵子数学推将来事多有徵验国子祭酒胡若思翰林检讨陈嗣初皆为着传一日豫戒家人治歛具既而疾作即却医药进其子若孙谕之曰吾家素尚俭有赢必推以济人若等惟忠孝寛厚相承即吾瞑目无憾矣语讫而卒享年七十有四元配张先二十六年卒继范氏子男一即阳温粹孝友明於医今嗣为太医士女二长归朱让次归吏部考功郎中夏衡孙男一琼女二仲华之葬以卒之明年二月十七日葬在江寜县安德乡石湖村长山之原铭曰

其存之仁其施之厚其报之隆有在厥後

封承事郎监察御史严君墓志铭

监察御史严恭之廵按广东江西也奸豪慑其清雕瘁乐其仁盖风采不严而肃声誉勃起予初未识也而耳熟之一日求之稠人中得焉虽心重之然不得数相即盖其屡以使命出也比还縗絰一再过余求铭其父之葬予素重恭故不复辞按状其父讳玘字子成家钱塘之平安里子成之曾祖讳德兴祖讳世安父讳斌皆不仕母某氏子成自少能頟頟卓立辛勤治居室蕃种植孝养父母而爱其弟某甚厚洪武中朝廷封建亲藩简民秀壮充侍卫子成与焉其弟曰父母老非兄孰任共养力请代行父母不能止然不忍少子之独往也命子成送之中都子成且行顾其妻曰汝必尽力奉养吾亲母分毫怠忽既至中都扶持其弟数年乃归弟後侍卫赴成都子成心恒耿耿不忍西望寓金帛衣服遗之者无虚岁每自念少窭干蛊立家不及学遂以教子为要务极力礼贤师购书籍以资之於子孙善训诱待人以诚长里中徭赋恒捐已以益匮乏者性不饮酒尚朴素衣止布帛未尝一服罗绮年四十妻丧不复娶虽老不近侍婢喜究释典意澹如也宣德中以恭贵封承事郎陕西道监察御史赠其故妻陆氏孺人子成正统二年六月十四日卒享年七十有四陆孺人家同里甫笄来归孝事舅姑得其懽心舅姑卒相夫治葬事极周备尤笃教子昼夜训励其学委曲切至逮属纩犹恳恳为言不及他事永乐壬辰正月十七日卒享年四十有六子男二长毅次即恭举进士擢行在陕西道监察御史克承父母之训者也女三长适孙胜宗先卒次适王昌其季未行孙男五祀禋社祚裕女一初陆孺人葬邑之佛乐坞至是毅恭奉御史君葬其右地道所尚也铭曰行在诸已奚其仕嗣兴有炜没且贵属铭于史庶不死

赠刑部右侍郎吴公墓志铭

正统元年十一月二十六日刑部右侍郎吴公某卒讣闻上遣进士张瑾赐祭且命有司治葬其子礼部左侍郎廷用诣阙谢既退过余请余着葬铭按国子祭酒陈君元世所具事状吴氏世为建宁政和之岂弟坊人公讳某字某晩号菊庄曾祖讳越祖讳义考讳某赠刑部右侍郎元季兵乱能保障其乡邑邑人德之母魏氏赠淑人公天资淳质而端谨忠厚读书明理言行必主於善事亲孝与兄弟同居相友爱每旦一堂相聚言论怡怡然诸子侄或不率未尝作辞色但善谕使改诸弟没弟之子固求分异不能止资产悉听择便利恣其所欲而已取余焉处乡?敬长慈幼一尽其诚周急恤患吊慰赠赙加厚死不能葬者与之地有贷公金过期不能偿将鬻子以偿者公闻而召至毁其券不复责偿既老建南庄别业日有琴书花竹之娱超然物表也公年既高廷用奏归省时公年九十有三康宁和豫廷用亦六十有七父子并贵朱衣象笏斑白映照於一堂之中乡人荣之公竟以是岁捐舘子男一即廷用元配张赠淑人继邵封淑人男张出也永乐甲申进士户科给事中陞行在刑部右侍郎转礼部左侍郎淳厚敬慎有父风历官四十余年仁庙尝称为君子尤所简知有以见公之教成於家女一归李景程孙男三人焴旒通廷用将葬公於邑东瞿里其地宜石椁徧索不获将代以木啓土得石椁於傍近甚坚厚修广咸称殆若有神相者人谓公积善之应呜呼踰九望百之年上夀也世或万一见之如又生被褒封享禄养光荣令终加鲜矣吾仕於朝垂四十年所知者两人永嘉黄少保思恭及公皆九十有三虽品秩不齐然其所膺褒封禄养荣终等也又皆於吾铭葬而公所得石椁事之异岂非积善有诚之所致欤铭曰

寿为福首上者岁百维皇建极维已殖德噫嘻吴公厥德孔殖允孝允悌以恭以饬惟善之循惟仁之廸际时泰和淳化圛圛如春被物充悦润泽栖迟丘园萧散澹适有嗣在廷光奋乃绩帝庸嘉褒宠秩有赫寿祺奕奕人伦天锡肆用表之刻兹贞石

封工部营缮主事任君墓志铭

工部郎中丰城任礼縗絰奉翰林侍讲孙曰恭所状乃父主事君家世事行泣拜请葬铭礼永乐十九年举进士余考礼部会试时所选奏者且以乡邦故数往还不得辞按状任丰城故家宋景定三年登方山京榜进士曰陆吕者主事君六世伯祖也曾祖云卿祖观德考原杰皆隐居不仕主事君讳能字载远为人质实明道理虽处?市所务园田外不别治生业蚤丧父母与兄丈远居友恭相笃治其家肃然念其先科第久未有续旦暮以励其子礼登第授官又励其亷慎之节历举邑之人语之曰某也以亷慎致远大某也以不亷慎至覆败其可不勉又曰必勉之庶几可不忝朝命不辱所生礼亦克奉教卓立不滓於羣汚中天官考礼绩最奏推恩封父承德郎工部营缮清吏司主事主事君既拜受命顾礼曰诚由汝克立致兹荣命然当勉图为老人保终此荣庶几孝子礼拜稽首曰不敢违教人皆为主事君贺主事君於敬德持谦和益加於昔素急人之急所居濒江江涨有清江人乘舟及门而溺已失舟主事君适见之仓卒投一板援之获济乐安民五人远役还病且惫暮及门外岸堤下止焉是夜风雨大作闻啼号声主事君骇曰是必失所之人遽起眎之取苫席盖覆且戒家人煮鬻食之既而两人死为藁葬岸侧而旦暮饮食其三人後五日五人者之家闻其道病皆走人迎候至则具礼以谢主事一无所受其他如饥岁分廪以振匮乏不畜私量以苟利厚德非一岁邑令举乡饮必宾致焉卒於正统三年二月一日享年七十有三配郑氏封安人子男三长即礼曾鹤龄榜进士擢工部营缮主事今陞郎中次立次吉孙男六长善宣德乙卯中顺天府乡试次士渊士沾乞真同寿元保曾孙男一主事君之葬以某年月日墓在某原铭曰

有耀于前克念嗣之有嗣于後克勤励之命服在躬厥德之应子孙绳绳尚鸿厥庆

外祖静得陈先生合葬墓志铭

呜呼我先考少傅公先妣陈夫人当元至正甲辰乡邦寇乱举家徙避於袁又三年先公弃代不肖孤时甫晬先夫人抱孤孩留袁几一岁时外祖静得先生外祖母曾孺人皆避乱平川初陈氏三壻独先公清德最为外家老长所礼重至是咸伤先公之丧也曾孺人尤悲念寡孤在远方不能归也旦暮号泣不已於是静得先生躬履榛棘涉艰险来归先公之丧与先夫人及其孤孩幸抵西昌时洪武元年也外家既留於平川曾孺人岁时数数遣人抚存寡孤惟恐其失所也不肖孤生十年曾孺人没於平川先夫人昼夜哭以不肖孤之始有知也闲暇辄举外家事喻之且数告之来归之故曰小子其永勿忘静得先生後归没於西昌先夫人亦继谢世惟曾孺人尚旅殡平川不肖未尝一日忘也属縻禄近侍不遑遂私宣德八年始克经营啓殡归西昌其孙孟高曾孙忠宪得吉卜於千秋乡龙门之原且将啓静得先生殡而合葬焉於是宪走北京属志铭呜呼不肖躬受外家罔极之恩生七十有四年矣矧今熟外家世德莫或深於不肖者尚敢稽乎陈故西昌儒官家由宋以来科第甲一邑举嘉定丙子贡士曰师皋生淳佑丙午贡士子安安生书友书友生主一皆以经学教授邑中主一之配倪孺人二子伯讳谟字以德学者称心吾先生仲讳庸字以静称静得先生静得先生器宇闳达趣韵萧散不屑意生产事少承父兄之教博学工文辞而论议明正心吾先生每服之孝弟睦婣之行本於天性爱兄子如子子妇之兄患难狼狈走平川依之舍之馆下衣食之旦暮亲授之书教之为诗三年而後去後竟倍不校侨平川二十余年从学者甚衆先生善讲说条鬯明洁听者言下领悟於教小学尤有法贑郡学平川邑学皆聘训导不就尝被徵诣京师力引疾辞既老始挈家归西昌时革运已久乡变更一新先庐仅余瓦砾田园悉堕巧敓则僦数椽以蔽风雨教里塾以资寒暑朝夕澹泊萧然而正固自守是时侪辈已尽里巷後生流俗莫或知之其意未尝不自适也虽老不厌学遇异书奇文皆手録之工篆籕於医药卜筮皆有造诣有诗文数帙藏於家洪武丁丑二月一十四日没享年七十有八曾孺人讳福曾同里世科家曾祖梅伯宋进士累官绍兴府同知祖怀可元袁州路儒学教授学者称鸥江先生父思立尝举乡贡已而退伏不出母李氏曾孺人天资端重慈惠明肃既归陈氏孝敬雍睦倪孺人悉付之家事虽躬任劳而每事必谋诸其姒罗孺人乃行未尝或专凡所为必当大义主一先生尝病静得先生出治药时倪孺人及心吾先生在侧主一先生言人恒情老念少子吾即不起负郭田其子庸三之二心吾先生跽曰负郭田不及百亩即大人不言谟将悉予弟奚啻於二主一先生不怿而默已而静得先生还曾孺人语之故且曰独不知事兄之义乎静得先生趋入跽曰父母而次兄实长若之何我多得负郭田应多授兄主一先生顾倪孺人曰渠曷遽知之曰曾新妇所导也主一先生拊席喜曰佳儿佳妇佳儿佳妇数日病瘳後舅姑皆没罗孺人又悉付之家事虽细事不自专必白而行而罗孺人一惟其言之从也盖终身与罗孺人相亲爱如同产兄弟有疾更相扶持皆如痛之切己身也一日罗孺人因宴会止宿子妇家中夜讙惊传安成寇至州人仓卒扶老挈幼出走渡江妇家扶罗孺人俱渡时两家各东西散不知所向两孺人皆以相失悲伤不食饮後遣人求得之罗孺人竟违其子若妇独与曾孺人偕避寇入南山中逦迤趋平川心吾先生时客韶阳曾孺人率子妇事罗孺人尽爱敬罗孺人甚安之盖忘其在旅寓也居数年罗孺人没曾孺人哭之恸累月不已葬祭一如礼曾孺人於治家秩然子侄及妇皆祗肃听训教无敢踰越食饮衣服之给必均一自妇以下至女奴有疾悉亲视其药食故不间贵贱上下虽严惮之而心归之以洪武乙卯三月十二日没享年五十有八子男二长能字孔武後数年卒於贑次舆字孔载幼为族人仲斌後兵乱遭俘女一即先妣累赠夫人孙男二皆孔武子长孟京永乐丙戌进士翰林庶吉士次孟高曾孙男三忠宪懋铭曰

猗欤先生德醇行庄于守有常于教有方猗欤孺人允贞允肃维仁之存维义之笃嗟古贤哲恒难其配懿此令人合璧骈瑞龙门之原岿焉有坟春秋霜露来拜如云

侄孙敏达墓志铭

呜呼吾宗之居西昌者其先虽出处不齐丰薄不一然皆服诗书修仁善文学有闻行义有称虽历世变处忧患而执守不移故世为邑之望然先泽既远三四十年来老成凋落且尽後生晩出不能究知上世其渐习益下盖余出仕四十年往往闻其所行有可为太息可为流涕者矣呜呼是岂祖宗所愿於後之人哉吾盖懔乎惧吾宗之衰也比二三年有如吾志者得两人皆仕於南京从子太学録弼族孙都察院检校挺皆克明於义利之辨而谨诸躬然为挺尤难挺早孤而艰有立志孝其母敬事二伯及爱二弟无失自少勤学恒裹粮从师治诗经夙夜淬砺持行端恪宣城令以贤良方正举於朝召至试文章遂授检校挺事上官如父待寮之长如兄一尽诚意与人交谦和悃欵而治其职务缜密谨慎不以风雨寒暑稍怠取予以义不一毫苟且而能急人之急合院崇卑皆贤之无间言右副都御史五云朱公遣子从之学而宾师礼之声誉日起衆咸谓吾杨氏有人亦谓其禄位必且远至矣一日得疾左副都御史海虞吴公偕朱公往视之二公皆有忧色吴公为致数医医皆曰此於法不治二公曰虽然无不用药之理挺时甚贫凡百药物之资皆出二公药之数日竟卒二公及其属吊临皆恸二公又共为具棺歛吴公叹曰何天道之不永善人也其属相率出资归其榇及其妻孥诸司亦多有悲挺而赙之者余时在北京闻挺死甚戚盖不徒戚挺戚吾宗之若挺者鲜也呜呼惜哉挺字敏达其曾祖师鲁祖子尚考彦威母郭氏其娶尹氏子男二俭倜女一皆幼挺卒於正统三年某月日享年若干葬以卒之明年某月日铭曰

夫孰无子克肖岂多亦孰无孙克绍几何遵矩率规颛颛不忘爰方啓行轮仆轸亡呜呼挺也宁知吾伤约其平生以志於墓以励厥後俾承厥度

河南道监察御史康孟嘉墓志铭

正统七年河南道监察御史康荣孟嘉奉使广东明年秋使事毕将归得热疾布政使南昌彭公按察使芜湖郭公合三司寮属遍求医疗竟不起九月三日也发其装萧然遂相与治棺歛且归其丧孟嘉吉之泰和人其先见余所作康氏谱孟嘉自少勤学虽贫志操卓然宣德中举贤良为广西按察知事持其言行不肯苟且而勤於职务按察使谢瑾及其寮佐皆一时之贤者亦皆贤孟嘉瑾尝语人吾辈以友道待孟嘉未尝以属而孟嘉事其上官皆谨凡所施於下吏者亦咸见敬爱三载考最刑部尚书匡南魏公前未尝识孟嘉采诸舆论荐为监察御史益明法意究大体用刑能恕而致勤夙夜操行益严不肯枉道狥物尝廵按浙江岁余君子称其严而不察公而有礼得宪体之正孟嘉在察院处其同寮相好无间言独都御史陈智怙势骋私昵邪讐正凡其属之正直者及为正直大臣所举者智皆恶其不阿狥已而不礼遇之或导孟嘉盍少枉以取容乎孟嘉曰彼所为若是将不自容何能容人无几智及其所素昵者皆以罪罢黜如孟嘉言孟嘉为人和厚坦易亷洁公正与物无竞其卒也士君子皆为之嗟悼其享年四十有八孟嘉余女弟之子十二三从余在两京二十余年自束髪闻一善言辄服膺之不混侪流俗今卓立如此余方资贤甥以终老岂谓溘先吾而逝也呜呼惜哉其配罗氏子男一诩女四长者有归余未行孟嘉之葬以卒之明年某月某日铭曰

公其所存端其所履不亟不徐以纲以纪呜呼孟嘉盖棺事已舅氏之铭庶其不死

东里老人自志

东里在邑东清溪之上吾高曾以来居之杨氏宋盛际自吉水徙泰和号儒宦家盖四百年矣称东里者重所自云高祖考复圭元赠富州尹骑都尉弘农郡伯妣黄氏赠弘农郡君曾祖考景行延佑初科进士累官翰林待制朝列大夫妣严氏弘农郡君继高氏祖考公荣妣胡氏考子将妣陈氏国朝累赠三代考皆至光禄大夫柱国少师兵部尚书兼华盖殿大学士妣皆夫人吾名寓字士奇後以字徵一岁而孤陈夫人鞠之教之既壮起家文学除吴王府审理副改翰林编修陞侍讲又四转至左春坊左谕德翰林学士又五转至少傅兵部尚书兼华盖殿大学士遂进少师繇承事郎累转至光禄大夫柱国历事四圣皆居清密越自授官所觊行道心存体国志在济人惟理无穷尽而学殖未充事有甚难而智虑弗逮故秩愈进而忧愈重宠愈厚而畏愈切进慕陈善退勤省躬而施以公而守以约始终一意夙夜不忘若蒙负乘之讥昧止足之义皓首徒弊毫末无称反思惕然内愧何已风烛奄及幸保归全辄循杜牧之故事聊述平生用藏幽室亦以示於子孙【阙】生世八十年叨禄於朝四十有四年去世以正统九年三月十四日元娶严继郭皆封夫人子三男四女孙男七白云原吾所治也窆以是年十二月二十日虚其右以俟郭铭曰

昔也其浮今也其休旷八极兮逍遥聊委蜕兮兹丘

故太常寺赞礼郎严绍陵墓志铭

永乐丙申春三月壬子太常寺赞礼郎严绍陵卒其从孙乡贡进士素以其丧归葬抚之金谿先事奉绍陵所自述世次行事来请铭春坊吴中允仲平翰林周编修孟简助为之请按严氏出汉处士光之後其始居金谿西林者至绍陵十一世曾祖讳仲建祖讳礼用黄州通判考讳?中母陈氏绍陵讳师尹自幼简重寡欲好学问未冠丧其父母独外兄陈继善异视之语之曰子非尘俗人言契绍陵意遂以入黍珠观为道士师事王冲道邓伯舟授以玄奥日駸駸有造诣洪武己未郡县以部符选充乐舞生送京师居神乐观十余年其自治益严而玄学益进数奉命代祀古帝王及名山大川擢太常寺赞礼郎阶将仕郎陞登仕郎岁有事於天地宗庙百神绍陵既熟於礼典而严恭对越进退周旋执事有恪见重於时累署太常典簿以勤慎称尤为真人张宇初所知尝作钓雪图况之因号钓雪翁在官几三十年虽孜孜軄【阙】而其中心泊然不累於物固游乎方之外也笃於宗族先世有祭田归他姓竭赀赎归授族人之贤者俾供岁祀察素有秀质曰此可以承吾宗取教育之又遣从学明经师数岁素举乡贡进士故今主其丧皆素也绍陵卒年六十有五葬以卒之岁某月某日铭曰

澹乎其外冲乎其内湛乎立於神明之庭超乎乐於希夷之际六十五年电迈猋驰又百千年复来归哉

东里续集卷三十九








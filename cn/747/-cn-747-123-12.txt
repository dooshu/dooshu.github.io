○给还籍没田产敕

朕临御以来，忧勤无怠，虑庶政之尚阙，恐蒸民之未安，寝食不遑，夙宵若厉。早岁雍岐连叛，兵革荐兴，迨至讨平，可知伤弊。诚念负罪之党，寻以诛夷，亡命之徒，近皆涤荡。则被释放者皆为赤子，经革者悉是平人。虽性命之永全，在生涯之何著？兴言轸悯，未尝去怀。其京兆凤翔府，先因攻讨之时，及收复之後，应有诸色犯罪人第宅庄园店舍水，曾经籍没，及本主未归者，已宣下本道，却给付罪人骨肉为主。仍仰逐处严切指挥，勿令所繇衷私阑吝，邀求资金。庶令存济，用副朕怀。


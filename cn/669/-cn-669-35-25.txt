25　巫彭作醫　岐伯祖師僦貸季　古醫苗父岐伯俞拊　古人作器物諸事二十官


巫彭作醫。【原注】吕氏春秋。岐伯祖世之師曰僦貸季。【原注】素問。上古醫曰苗父。【原注】説苑。

【閻按】漢藝文志：「太古醫有岐伯、俞拊。」應劭曰：「黄帝時醫。」

【集證曰】吕覽勿躬篇曰：「太撓作甲子，黔如作虜首，容成作曆，羲和作占日，尚儀作占月，后益作占歲，胡曹作衣，夷羿作弓，祝融作市，儀狄作酒。高元作室，虞姁作舟，伯益作井，赤冀作臼，乘雅作駕，寒哀作御，王冰作服牛，史皇作圖，巫彭作醫，巫咸作筮。此二十官者，聖人之所以治天下也。」素問：「上古使僦貸季理色脈而通神明〔一〕。」王冰注：「岐伯祖世之師。」説苑辨物篇：「中庶子難扁鵲曰：『吾聞上古之醫曰苗父，中古之醫曰俞拊，子之方能如此乎？』」淮南人間訓「扁鵲、俞跗之巧」，注：「俞跗，黄帝時醫。」郭璞巫咸山賦序：「巫咸以鴻術爲帝堯醫。」

【元圻案】韓詩外傳十扁鵲過虢侯篇：「上古醫曰弟父，中古之爲醫者曰踰跗。」

〔一〕「理色」下原衍「貸季理色」四字，據四庫本黄帝内經素問卷四移精變氣論删。






○授裴度平章事制

涉大川者，操巨舰不畏於洪波；构广厦者，揭宏材乃安於栋宇。朕祗奉神器，尊临万邦，思弼谐辅相之臣，致易简雍熙之业。爰择旧德，委之枢衡，冀宏嘉猷，以阐元化。淮南节度副大使知节度事管内营田观察等使光禄大夫守司空同中书门下平章事兼扬州大都督府长史上柱国晋国公食邑三千户裴度，气禀宏廓，材优康济，达识高议，坚明不渝。仪型可以光岩廊，度量可以方海岳，操握政柄，张弛化权，彝伦典谟，合若符契。昔我先圣，以武略深计，中枢密勿，委之庙堂，四海咸理。朕仄席虚己，劳怀宵旰，礼命元老，闻斯格言，衷怀洞然，去雾皆豁。是用辍抚淮南，举之台衮，换其戎律，列自黄扉，秩崇上公，望积师长。寄尔以周召，待尔以萧曹，任尔以埏埴，授尔以钧衡。於戏！衽席樽俎之内，堂室牖户之间，无俟规临，可以观察。违尔宴息，期尔折冲，庶乎阴阳协和，品物昭泰。惟言是纳，尔举必从。使益稷皋陶，尔无惭德。垂衣南面，我获任贤，无易斯言，式遵明命。可守司空兼门下侍郎同平章事，散官勋封如故。


寧安和尚不視秀僧書

洪州武寧安和尚者，天衣懷禪師之嗣也，與秀關西為同行。秀已應詔住法雲寺，其威光可以挾其法友登雲天而翔也。而安止荒村破院，單丁三十年，秀時以書致安，安未嘗視，棄之。侍者不解其意，因間問之。安曰：「吾始以秀有精彩，乃今知其癡。夫出家兒塚間樹下辦那事，如救頭然。無故於八達衢頭架大屋，養數百閑漢，此真開眼尿床也，何足復對語哉！吾宗自此蓋亦微矣，子曹猶當見之。」


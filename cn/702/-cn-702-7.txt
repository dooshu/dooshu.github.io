慈爱第七

任恤睦姻，根于孝友；慈惠和让，本于宽仁。是故，螽斯缉羽，颂太姒之仁，银鹿绕床，纪恭穆之德。士安好学，成于叔母之慈，伯道无儿，终获子绥之报。义姑弃子留侄，而却齐兵；览妻与姒均役，以感朱母。赵姬不以公女之贵，而废嫡庶之仪；卫宗不以君母之尊，而失夫人之礼。庄姜戴妫，淑惠见于国风；京陵东海，雍睦着乎世范。是皆秉仁慈之懿，敦博爱之风，和气萃于家庭，德教化于邦国者也，不亦可法欤！


◇追赠杨赐策（中平二年十月）

故司空临晋侯赐，华岳所挺，九德纯备，三叶宰相，辅国以忠。朕昔初载，授（《后汉纪》作受）道帷幄，遂阶成勋，以陟大猷。师范之功，昭于内外，庶官之务，劳亦勤止。七在卿校，珠位特进，五登衮职，弭难宁。虽受茅土，未答厥勋，哲人其萎，将谁谘度！朕甚惧焉。礼设殊等，物有服章。今使左中郎将郭仪持节追位特进，赠司空骠骑将军印绶。（《后汉·杨赐传》。又见《后汉纪》二十五，有删节，文亦小异。）


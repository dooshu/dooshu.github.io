◇祭荆州刺史阴道方文

维太昌元年十二月庚申朔越十二日辛未，友人钜鹿魏收谨以清酌少牢之馔，敬祭于荆州刺史阴君之灵。呜呼哀哉。惟君世载不殒，英声在兹。风流有属，自尔弘之。孝为行本，忠实身基。既言斯立，罄礼穷诗。器则清赏，才惟英博。於畅风雷，萧条丘壑。顾言朝市，忘怀澹薄；比翼沈冥，均清寂寞。往尘守官，及尔同僚，埙篪合韵，琴瑟俱调，丹墀踵武，清道齐镳，迹沦间旷，心共津濠。乃眷平生，相忻多趋，殷勤宴喜，流连辞赋。溘矣不追，长违世务，咏彼徒在，音徽空树。昔犹肢体，与子裘裳，今其往也，生死殊方。形骸何促，天地何长，申兹沃酹，赠以哀伤。呜呼哀哉！


伤秋


其一


黯淡江南日，繁忧更几端。
秋风龙剑动，明月虎旗残。
朔气危乘障，兵符拟筑坛。
渔阳突骑远（时蓟督西援），上谷解围难。
汉阙钩陈正，秦关太白寒。
更闻河外警，都护救楼兰。

其二


闻道西征使，三关拥大荒。
胡沙犹置阵，代马自成行。
豕突还幽朔，龙韬援晋阳。
诸侯争壁垒，降帅恐翱翔。
拟塞蜚狐口，谁增倒马防。
愁言冠盖子，步履出明光。

其三


天险居庸后，荒城流血深。
候台通戍火，潜峡断鸣琴。
中使驰千辈，贤王搆万金。
松杉回寝庙，戈戟拥山岑。
鸣镝虽西向，戎车未北侵。
神京劳版筑，诸将更何心。

其四


烽火频年见，中原黯不收。
征输沧海尽，盗贼黑山谋。
羌部摧河外，安西借陇头。
金牛纷蜀道，宛马闭凉州。
自古秦城险，于今汉将愁。
山河多扼腕，历落对高秋。

其五


郅支西徙日，争道漠南空。
旗鼓辕门偃，篚筐庙算工。
但云防肃慎，谁料直云中。
坐大真难制，横流更不同。
殷忧烦圣主，振落笑群公。
猛士今谁见，还应咏大风。





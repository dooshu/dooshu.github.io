◇怀园引

鸿飞从万里，飞飞河岱起，辛勤越霜雾，联翩溯江汜。去旧国，违旧乡，旧海悠且长。回首瞻东路，延翮向秋方。登楚都，入楚关，楚地萧瑟楚山寒。岁去冰未已，春来雁不还。风肃幌兮露濡庭，汉水初绿柳叶青。朱光蔼蔼云英英，离禽喈喈又晨鸣。菊有秀兮松有蕤，忧来年去容发衰。流阴逝景不可追，临堂危坐怅悲。试托意兮向芳荪，心绵绵兮属荒樊。想绿苹兮巳冒沼，念幽兰兮已盈园。夭桃晨暮发，春莺旦夕喧。青苔芜石路，宿草塞蓬门。（艺文类聚六十五。）


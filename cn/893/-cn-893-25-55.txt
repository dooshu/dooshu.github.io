南流夜郎寄内





夜郎天外怨离居，[一]明月楼中音信疏。北雁春归看欲尽，南来不得豫章书。[二]

[一]《古诗》：“同心而离居，忧伤以终老。”



[二]《一统志》：章山，在湖广德安府城东四十里，古文以为内方山。《左传》：吴自豫章与楚夹汉。旧图经云：豫章，即今之章山。唐李白娶安陆许氏，逮流夜郎，妻在父母家，有《寄内》诗云“南来不得豫章书”，亦言安陆之豫章也。琦按：魏颢序：“太白始娶于许，终取于宗。”则此时之妇乃宗也，因寓居豫章，故云。《一统志》犹以流夜郎时之妇为许相之女，以豫章为德安府之豫章山，俱误。






槜李遇计甫草（时见示古文诗二卷。）

我昔官国门，计子称卓荦。
公车方射策，结交满京洛。
会予适东鲁，十载成间阔。
前年逢李生（谓李屺瞻。），雪夜共斟酌。
论诗推尔我，心期足遐托。
今过范蠡湖，把臂畅畴昨。
穷愁富文字，往往见沈著。
董贾溯源流，曾王分矩矱。
同时王汪辈（谓王阮亭、汪苕文诸君。），努力互扬搉。
斯人皆吾友，文酒旧娱乐。
风流久云散，高歌意索寞。
安能聚良宴，开颜一磅礴。
篇中频及我，姓氏见采掇。
草木臭味存，不俟相要约。
艺苑今迷阳，微言变糟粕。
屈宋贱臣仆，迁固遭榜掠。
标榜与讪讥，笔舌肆锋锷。
兴朝治宽大，文禁尚疏略。
词场兵气多，呜呼难再作。
子文独温厚，矢音涤顽薄。
惜哉鸾凤姿，垂翅守林壑。
吾老拙篇翰，颓然耻雕琢。
所贵经术深，六经增式廓。
黾勉追古人，慎勿资酬酢。
鸳水夜含霜，吴梅寒吐萼。
援笔披心胸，知音未寥落。



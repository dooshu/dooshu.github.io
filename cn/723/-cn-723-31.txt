辛酉初四日，贼党巩焴毁太庙神主。

闯贼命其党牛金星、宋企郊考选举人。

牛金星吉服至吏政府，同宋企郊考举人。出「天下归仁焉，莅中国而抚四夷也，自天佑之，吉无不利」等题，搜简封门。就试者约七、八十人，大率本地举人居多。又有云：各省乡试，候旨定期，即于中秋举行。初五日，伪相府揭晓，取实授举人五十名，余俱革退。三考，吏员及监生纷纷告考，俱不准。一云：顺天伪尹考试童生，出「天与之」及「大雨数千里」；考生员；「若大旱之望云霓也」。次日，即发案。







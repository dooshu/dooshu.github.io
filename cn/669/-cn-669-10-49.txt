49　五霸即五伯　五伯見左傳成公二年　五霸諸家説各異


孫明復全云：「泰山先生孫復。」春秋總論曰：「周禮『九命作伯』，得專征諸侯，孟子所謂『五霸』者，伯也。」李泰伯常語、司馬公迂書，皆用此説。通鑑謂「王案：「王」，閻本誤作「五」，今從何本。霸無異道」，先儒非之。愚按「五伯」見左傳成二年，杜氏注云：「夏伯昆吾，商伯大彭、豕韋，周伯齊桓、晉文。」國語史伯曰：「昆吾爲夏伯矣，大彭、豕韋爲商伯矣。」以「霸」爲「伯」可也，而非孟子則過矣。温公疑孟曰：「堯、舜、湯、武之於仁義也，皆性得而身行之也，五霸則强焉而已。假者，文具而實不從之謂也。文具而實不從，其國家且不可保，況能霸乎？雖久假而不歸，猶非其有也。」邵子於五霸，取秦穆、晉文、齊桓、楚莊。

【閻按】杜注「五伯」，本服虔來，見毛詩疏。

【全云】此三代之五伯也〔一〕。

【集證】按應劭風俗通：「五霸，夏昆吾，商大彭、豕韋，周齊桓、晉文。」趙岐注孟子，「五霸」謂齊桓、晉文、秦繆、宋襄、楚莊。師古漢書注異姓諸侯王表「五伯」，則從杜預、應劭之説；同姓諸侯王表則又云：「齊桓、宋襄、晉文、秦繆、吴夫差。」白虎通並存二説，其後一説謂：齊桓、晉文、秦繆、楚莊、吴闔閭。顧寧人謂言三代之五伯，當如杜氏之説；言春秋之五伯，當如趙氏之説，列越王句踐而去宋襄。

【元圻案】李氏覯旴江集卷三十二常語下：「或問：自漢以來，孰王孰霸？曰：天子也，安得霸哉？自王以上，天子號也。帝亦稱皇，王亦稱帝。霸，諸侯號也，霸之爲言伯也，所以長諸侯也，豈天子所得爲哉！」〇司馬温公迂書曰：「合天下而君之之謂王。王者必立三公，三公分天下而治之曰二伯，一公處乎内，皆王官也。周衰，二伯之職廢。齊桓、晉文糾合諸侯以尊天子，天子因命之爲侯伯，脩舊職也。伯之語轉而爲霸，霸之名自是興。自孟、荀氏而下，皆曰由王道而王，由伯道而霸，道豈有二哉？得之有淺深，成功有小大耳。」〇讀史管見卷二：「漢宣帝甘露元年，帝曰：『漢家自有制度，本以霸王道雜之。』司馬氏曰：『王霸無異道。三代之隆，禮樂、征伐自天子出，則謂之王。天子微弱，諸侯有能尊王室者，則謂之霸。皆本仁祖義，任賢使能，顧名位有尊卑，德澤有深淺耳。非若黑白甘苦之相反也。』王道霸雜，正猶美玉之與碔砆，不可同年而語也。仲尼之徒，無道桓、文之事，今乃斷然著論，謂王霸同途，豈春秋之旨哉！」〇朱子綱目取胡氏之説。〇邵子觀物外篇下：「秦穆公有功於周，能遷善改過，爲霸者之最。晉文侯世世勤王，遷平王於洛，次之。齊桓公九合諸侯，不以兵車，又次之。楚莊强大，又次之。宋襄公雖霸而力微，會諸侯而爲楚所執，不足論也。」〇四庫全書總目春秋類：「宋孫復春秋尊王發微十二卷。考中興書目，别有復春秋總論三卷，今佚。」

〔一〕「全云」，原脱，據清嘉慶本補。






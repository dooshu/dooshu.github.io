○司空游简言相公谥议

按公正明在躬，亮直秉性。出光帝载，位冠朝端。昔者职处掖垣，兼持铨综。士无浊者，官尽得人。践文章之台，治纪纲之要。奸吏展畏，贪夫廉隅。言必至公，门绝私谒。日者越人皆诞，寇我近畿。馀秽尽诛，首恶未谕。方生衅隙，遽诏行人。受命而行，临事有断。洎登宰辅，允副具瞻。股肱其良，邦家殄瘁。议名请谥，敢忘至公。谨按《谥法》“廉方公正曰忠，临事有断曰肃”。


○災異六事疏 【 時政興革】

白昂

其一謹命令以全大信　皇上即位以來、首頒明詔、罷土木、絕貢獻、取回織造叚疋官員、停追災傷地方馬匹、然行之未久、俱復如舊、乞賜申明、俾遵成命、他如戒飭權豪、不許中塩、禁約勢要、不得乞地、及禁京城內外。不許修盖寺觀。是皆所以革姦去邪。而保愛元元之意也。伏望保此大信、堅如金石、信如四時、不移于親愛、不易於近倖、則法令嚴明、而彰信兆民矣、其二修治化以止流民、即今河南荊襄附籍流民。巳有六萬三千餘戶。未附籍者。猶不知數。　皇上簡任憲臣。往彼撫治。然而猶有仍前流往者。賑卹於既流不若撫綏於平日盖因新收逃戶。既得賑恤。復業流民。又免糧差。惟安土重遷。始終不逃者每代逃戶賠糧服役反不能存今宜嚴加禁約府衛州縣。務在敷宣德化。撫軍民。使之各安其業、不致流移可也。其三禁科征以困民前者光祿寺下順天府舖行買辦諸物、不即關與物價、市廛小民。富少貧多。或典賣家貲。或出息假貸。竭盡艱苦。方得完足。又經月久。未得價值。資本既失。無所經營。多至失所。乞裁省冗費。俾百司度支。量入為出。仍責各處歲辦諸物。務要依期輸納以備供應。其四專委任以革民奸、今各處起解稅糧軍需等項、有司多縱姦民。謀充解戶。動經三五六年。不得完納。供應不敷。多由于此。宜定立則例。錢物多者必須委官督解。或每府一員。或每州縣一員。若物數少者。亦令差吏管運。俱要督令相應解戶。依限起解。其五立期限以集庶物、今天下官吏軍民人等、有因考滿給由、有因詐訟理冤、事干在外、提人照勘者、在京各該衙門類行該司府衛令其勘報、所司奉行既久。視為泛常。動經年載。不即完報。以致聽候人難。今後宜量其事情大小。驗其往來程途。就於勘合劄付內。定立期限。違者罪之。其六止虛偽以息刁風、今各處軍民人等來京奏訴詞訟。其中實少虛多。刁猾之徒。意欲竦動官府。往往駕空捏詞。訴一事而添捏數端。告一人而牽連十數。上以欺誑朝廷。下以冤陷良善。此亦止塞其流耳不若重懲誣奏者為得今後一應詞訟奏本、宜、定與計字則例、或三百、或四百、詞狀字數亦宜依此、有故違者、通政使司省令改正、然後接受、或出榜曉諭、使之知禁、母得縱其虗誕之詞、


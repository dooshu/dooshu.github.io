○为程处弼应拜洛表

臣某言：臣粪土残魂，合窜荒裔，特蒙陛下施再生之德，赦万死之诛。起骨九泉，同列编户，臣诚万死，无以上答，况恩全贱命，生在帝乡。伏见陛下至德配天，化及草木，天不爱宝，洛出瑞图；地不藏珍，河开秘。陛下恭承天命，因顺子来，建立明堂，式尊显号，成之匪日，功若有神，万国咸欢，百灵同庆。元正肇祚，品物惟新，陛下郊祭天，总受群瑞，神灵庆戴，万福攸宜。斯实旷古莫闻，於今始见，喙飞蠕动，莫不欢心。臣以粪土穷骸，不合辄同朝贺，以古来大礼，莫盛於今。昔登封泰山，七十四主；明堂布政，无三数君。诚以陛下道冠古今，恩溢天地，昆虫草木，犹或相欢，况臣久蒙驱策，今日又拔死为生，沟壑残骸，而得再造，遂得恭闻大礼，侧听鸿名。臣伏惟宇宙之中，含气之类，蒙恩负德，独臣最甚。向非陛下慈造，曲被鸿私，臣已灰灭遐荒，肝涂边壤，岂得尚存骸骨，恭闻圣庆？臣所以匍匐冒死，不避诛戮，冀申蝼蚁之情，以同燕雀之庆。然臣自惟罪累，不可比人，在於礼经，尤宜自绝，所以屏营粪土，不敢先闻。今既万国礼终，百神庆毕，昆虫鸟兽，亦并欢宁，故臣蝼蚁之诚，始敢冒死上贺。臣伏知冒礼违法，罪合诛夷，臣生见明时，豫闻嘉庆，臣今既殒灭，实万死为荣，不胜欢踊戴贺之诚。


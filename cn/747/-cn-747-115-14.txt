○赠狄仁杰太师诏

唐室中圮，贤臣挺生，氵禀然英风，迥冠千古，不有典册，曷旌忠良？唐梁国公狄仁杰，禀五行正气，耸九谏直操，鼎祚危而复安，黔庶否而获泰。惠流河北，名振寰中，惟尔事君，无愧臣节，用光遗像，式示明恩。论道经邦，著周官之贵位；贞魂毅魄，焕魏土之灵祠，昭是宠嘉，永光缇素。可追赠太师。仍令所司择日，备礼册命。


○为堂兄忄造求沣州启

某启。库部家兄昨者特蒙奖拔，却忝班行，实以听闻稍难，不敢更求荣进。今在郢州汨口草市，绝俸已是累年。孤外甥及侄女堪嫁者三人，仰食待衣者不啻百口，脱粟蒿藿，才及一餐。伏蒙仁恩，频赐顾问，必许援拯，授以涔阳，活於阖门，无不感涕。伏以相公上佐圣主，蔚为元勋，恩随风翔，德与气游，唯一物之微，四海之大，熔造所及，罔不得宜。伏念库部家兄承一顾之恩，二纪不替，伏恐机务繁重，不时记忆，心迫情切，辄敢重千尊严，战汗忧惶，伏地待罪。谨启。


○上言祖父未葬者权宜铨选



大燕虽革命创制，至于朝廷铨谟，亦多因循魏晋，惟祖父不殓葬者，独不听官身清朝，斯诚王教之首，不刊之式。然礼贵适时，世或损益，是以高祖制三章之法，而人安之。自顷中州丧乱，连兵积年，或遇倾城之败，覆车之祸，坑师沈卒，往往而然，孤孙茕子，十室而九。兼三方岳峙，父子异邦，存亡吉凶，杳成天外。或便假一时，或依羸博之制，孝子糜身无补，顺孙心丧靡及，虽招魂虚葬，以叙罔极之情，又礼无招葬之文，令不此载。若斯之流，抱琳琅而无申，怀英才而不齿，诚可痛也。恐非明扬侧陋，务尽时珍之道。吴起二陈之畴，终将无所展其才翰。汉祖何由免于平城之围？郅支之首，何以悬于汉阙？谨案《戊辰诏书》，荡清瑕秽，与天下更始，以明惟新之庆。五六年间，寻相违伐，于则天之体，臣窃未安。（《晋书·载纪·慕容传》，又《十六国春秋》二十。）

明岌

岌为黄门郎。




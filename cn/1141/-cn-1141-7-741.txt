得閒吟

还山去，秋云阴。
渡黄河，河水深。
匹马归来留不住，悠悠若个知我心。
丈夫得时贵行志，漫说为贫聊一试。
疗贫行志两无成，白头濡滞需何事。
空堂积雨罗衣单，炊菰脍鲤思江关。
长风昨夜送清梦，故山笑我成苍颜。
黄金如斗赐归葬，何如襆被生前还。
百年苦短不得息，圣主恩深许暂閒。
登我读书阁，前俯钓龙湾。
敬亭云气轩窗里，宛句溪声枕席间，吁嗟莫负此溪山。



卷四十八 艺术门

钟传领江西日，客有以覆射之法求见，传以历日包桔置袖中令射。客云：“太岁当头坐，诸神不敢当。其中有一物，常带洞庭香。”《唐宋遗史》

何龙图中正初登第，闻西川郭从周精于卜，乃以缣素求筮，从周作一绝赠之云：“三字来时月正圆，一麾从此出秦关。钱塘春色浓如酒，贪醉花间卧不还。”公后宦达，以三月十五日授知制诰，以言边事忤旨，出知秦州，后移杭州而捐馆舍。从周之筮，何其验欤！《翰府名淡》

黄州东南三十里为沙湖，亦曰螺蛳店，予买田其间，因往相田得疾。闻麻桥人庞安常善医而聋，遂往求疗。安常虽聋而颖悟绝人，以指画字，不尽数字辄深会人意。余戏之曰：“余以手为口，君以眼为耳，皆一时异人也。”疾愈，与之同游清泉寺，在蕲水郭门外二里许，有王逸少洗笔泉，水极甘，下临兰溪，溪水西流。余作歌云：“山下兰芽短浸溪，松间沙路净如泥。萧萧春雨子规啼。　　谁道人生无再少，君看流水尚能西。休将白发唱《黄鸡》。”是日极饮而归。《百斛明珠》

王建《宫词》百首多言禁中事，皆史传小说所不载者，往往见于其诗，如“内中数日无呼唤，传得滕王《蛱蝶图》”之类。滕王元婴，高祖子，《新》《旧唐书》皆不著其所能，惟《名画录》略言其善画，亦不言其工蛱蝶也，惟见于建诗耳。或闻今人家亦有得其图者。唐世一艺之善，如公孙大娘舞剑、曹刚琵琶、米嘉荣歌，皆见于唐贤诗句，遂知名于后世。当时山林田亩潜德隐行君子，不闻于世者多矣，而贱工末艺得所附托乃垂名不朽，亦各系乎幸不幸尔。

合淝人传论，言曹谷善星历衍数，谈事如神。为王冀公作命书云：“七十年中一一加，弄珠滩上事堪夸。碧油幢下闻鸣鸟，千日催还上汉槎。”公年七十二知襄阳，正得千日召还。又云：“周匝将临壬戌岁，定鼎门前春色异。一千日上少三环，再入和羹宜尽醉。”后冀公判西京，将七百日再入政府，壬戌岁也。又云：“临去尚犹闻禁漏，异姓佳名在史书。”冀公薨谢之夕漏将尽，无子，其婿张环掌丧事。并《古今诗话》

赵晋公在中书，闻丁文果善射覆，召至，函置一物令文果射。文果书四句云：“太岁当头坐，诸神列四旁。其中有一物，常带洞庭香。”发函视之，乃用历日第一幅裹霜桔一枚也。又太宗置一物于器中，令文果射之，亦书四句云：“蘤蘤华华，山中采花。虽无官职，一日两衙。”启之，乃蜂也。又取一物令射，云：“有头有足，不石即玉。欲要缩头，不能入腹。”乃压书石龟也。《玉壶清话》

俳优门

李家明，江南李璟时为乐部头，善滑稽为讽咏。璟游后苑，登台见牛晚卧，璟曰：“牛且热矣。”家明曰：“臣不学，敢上绝句。”云：“曾遭宁戚鞭敲角，又被田单火燎身。闲背斜阳嚼枯草，而今问喘更无人。”左右之臣皆免冠谢罪。初，李氏乃徐温养子，及僭号，迁徐氏于海陵。璟继统，用宋齐丘言，无男女少长皆杀之，今海陵州宅之东小坟十数，皆当时所杀徐氏之族也。宋齐丘只一子，辄卒，逾月恸哭不止。家明曰：“惟臣能止之。”乃作大纸鸢，上大书曰：“欲兴唐祚革强吴，尽是先生作计谟。一个孩儿拚不得，上皇百口合何如！”乘风吹之，度至齐丘家，遂绝其缕。齐丘见之惭感乃止。璟于后苑命臣僚临池而钓。诸臣屡引到数十巨鳞，惟璟无所获，家明乃进口号曰：“新甃垂钩兴正浓，御池春暖水溶溶。凡鳞不敢吞香饵，知道君王合钓龙。”璟大喜，赐宴极欢。后从璟迁南都，时已失江北十四郡，画江为界，舟楫多行南岸，至赵屯，因辍乐停觞，北望皖公山谓家明曰：“好青峭数峰，不知何名。”家明应声曰：“龙舟轻漾锦帆风，正值宸游望远空。回首皖公山色翠，影斜不到寿杯中。”璟俯首而过。出《江南野录》　据《谈苑》云：璟引李继勋、严续二相游后苑中，见牛喘，命乐人王感化赋诗云，因以讥二相也。至于张崇献马与舟次豫章诗皆感化所作，今云李家明。又纸鸢上诗或传云李挠所作，舟次赵屯，《谈苑》云：“龙舟万斛驾长风，汉武浔阳事正同。珍重皖公山色翠，影斜不到寿杯中。”所载不同，未知孰是也。

江南李氏乐人王感化，建州人，隶光山乐籍。建州平，入金陵教坊。少聪敏，未曾执卷而多识，善为词，口谐捷急，滑稽无穷。时本乡节帅更代饯别，感化前献诗曰：“旌旆赴天台，溪山晓色开。万家悲更喜，迎佛送如来。”至金陵，宴苑中有白野鹊，李璟令赋诗，应声曰：“碧岩深洞恣游遨，天与芦花作羽毛。要识此来栖宿处，上林琼树一枝高。”又《题怪石》凡八句皆用故事，但记其一联云：“草中误认将军虎，山上曾为道士羊。”《谈苑》

杨叔宝郎中与，眉州人，言顷眉守视事后三日，作大排，乐人献口号，其末句云：“为报士民须庆贺，灾星去了福星来。”守喜，召优人问曰：“大排致语谁做？”对曰：“本州自来旧例只用此一首。”《湘山野录》

丁晋公镇金陵，尝作诗有“吾皇宽大容尸素，乞与江城不计年”之句。天圣中，李文定公出镇金陵，一日郡宴，优人作语，意其宰相出镇所作，理必相符，诵至落句，顶礼抗声曰：“吾皇宽大容尸素，乞与江城不计年。”宾僚皆俯首，文定笑曰：“是何，是何！”上闻见责。朱定国《续归田录》

赏花钓鱼会诗赋，往往有宿思者。天圣中，永兴军进山水石，适会宴，命赋《山水石歌》，盖出不意中生。优人入戏，各执纸笔作吟哦状。其一优人或仆于石上，众扶掖起，既起曰：“累日来作一首《赏花钓鱼诗》准备应制，却被这石头摖倒。”左右皆大笑。翌日降出诗令中书铨定，内有鄙恶者落职与外任。《东斋记》

南汉考功员外郎钟允章，邕州人，乾祐初至广，燕射中的，伶人进诗有曰“金箭离弦三尺电，星髇破的一声雷”之句，大喜赏。《古今诗话》

奇怪门上

王谢，金陵人，世以航海为业。一日于海中失舟，泛一板登岸，见一翁一妪皆衣皂，引谢至所居，乃乌衣国也，以女妻之。既久，谢思归，复乘云轩泛海至其家。有二燕栖于梁间，谢以手招之，即飞来臂上，取片纸书小诗系于燕尾曰：“误到华胥国里来，玉人终日苦怜才。云轩飘去无消息，洒泪临风几百回。”来春燕回径飞来谢衣上，燕尾有一诗云：“昔日相逢冥数合，如今睽远是生离。来春纵有相思字，三月天南无雁飞。”至来岁燕竟不至，因目谢所居为乌衣巷。刘禹锡有诗曰：“朱雀桥边野草花，乌衣巷口夕阳斜。旧时王谢堂前燕，飞入寻常百姓家。”《摭遗》

彭城刘景直，雍熙间游华清宫，因题诗于门屏问“问”疑当作“间”。——恶人谷珠楼哈哈儿注云：“天子多情宠太真，六宫专幸掌中身。渔阳鼓动长安破，从此香肌委路尘。”是夜梦明皇召去论当时事，妃子索景直有所赠，立作诗曰：“玉刻水中龙，云牌揭故宫。霓裳满天月，粉骨几春风。眉势从山尽，裙腰芳草空。共知千古事，凄恨与谁同。”岐王至，明皇曰：“来何晚？”王曰：“适杜甫到臣帐中，诵《哥舒翰诗》向臣似有德色，云：‘日月低秦树，山河绕汉宫。’”明皇又曰：“常爱伊‘夜阑更秉烛，相对如梦寐’之句。李白终无甫之筋骨。至如贾至、崔辅国亦阙自然之句，张老死把笔，无伊一字。”遂宴饮。忽闻宝云寺钟声方觉。

郭平振武旧将士，分配于钱塘，给官屋居之。屋在修文坊，旧为白校书僦赁烧药丹，未欲往而官吏丁竦因逐之，乃破炉而去。白因召丁竦同饮，谓竦曰：“大药为吾子所破，有小戏术，子醒酒。”乃取盘一面置于膝上，以指敲两腕，出五色弹子两枚，化为双燕而飞。白曰：“仆射髭甚繁，燕好去可减些。”言未毕，二燕化为二小剑，长五寸余，锋刃如雨交舞于竦之颐颔间，髭落如雪。竦惧甚，白呼剑下盘中，依前成二丸纳于左右腕而去。钱昭度赠白诗曰：“袖里青锋秋水寒，谁疑双燕是金丸。出门风雨如何去，空有霜髭在玉盘。”

无诸彭演西游鄂县，宿甘泉店，闲步原野，忽有一少年引至一古官舍，甚宏壮，梁上有红丝羯鼓绦数条垂于地，一老人杖而守之。演问曰：“此何处？”老人曰：“开元兴庆宫也。来此者二百年中十二人尔。去时莫不为诗。请书一绝，可乎？”演为诗曰：“长安宫阙半蓬蒿，尘暗虹梁羯鼓绦。惟有水天明月夜，一条空碧见秋毫。”演又曰：“十二人之咏可得闻乎？”老人举一章曰：“‘小小蓬山刻得成，宫帘不动结飞鲸。谁将八月天河水，泻到重楼无浪声。’此杨尚书所作也。”又诵一章曰：“‘金人无路守琼山，坐见云生栋宇间。忽坠霜飞翠楼晓，不知龙尾许谁扳。’此裴中书所作也。”再询杨、裴之名，则瞪而不答。

钱仁伉，尚父之孙也，为元帅府中书检校司徒，与中军都虞候金沼邻居。沼所居堂东植牡丹花一本，着花三百朵，其色如血，加之金含棱，每瓶子顶上有碎金丝如自然蛱蝶之状，一城以为殊异。每岁花开张宴，仁伉预焉。开宝七年春三月，花才一两朵开，仁伉一夕洪饮击剑，裎服中单，背负大篮，左手携锄，腰插六匕首，逾墙而过沼，中外无知者。锄取牡丹置篮中，乃平其地，空中闻有吁叹之声，微细若游蜂音，辞曰：“一花三百朵，含笑向春风。明年三月里，朵朵断肠红。”仁伉异之，移植于亭后。明日沼觉失花，为非人力所及。来年花盛开，乃宴召沼，沼一见无语，得疾以归，至夜愤闷不已，以刀决肠而卒。肠皆寸寸断，果符空中之语。

郑继超，广州人，赴官凤翔，道逢田参军同行，家累千余人，言是东川替罢入西京。继超与款，自言洛下有庄在北邙山下。因问鞍乘极多何也，曰：“亡室人来多年，皆蜀中孤寡家子息，亦欲旋旋与人。”继超曰：“愿得一人。”乃令妙香与之，是夕归继超家。数年，继超卜居西洛，一日忽谓继超曰：“妙香非人也，今将归北邙山旧穴，愿乞同乘至北邙。”因问田参军何人，曰：“狐也。”是夕作别，妙香歌以送酒曰：“劝君酒莫辞，花落抛旧枝。只有北邙山下月，清光到死也相随。”翌日同至北邙山下老君庙后，妙香佯堕马，化为一狐迅走而去。并《洞微志》

唐王轩字公远，因游苎萝山，问西施之遗迹，留诗于石上曰：“岭上千峰秀，江边细草春。今逢浣溪石，不见浣溪人。”回顾见一女子素衣琼佩，谓轩曰：“妾自吴宫离越国，素衣千载无人识。当时心比金石坚，今日为君坚不得。”轩知其异，又贻诗曰：“佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽情入天幕。”西子曰：“子之诗美矣，不尽妾之所寄也。”乃答轩诗曰：“高花岩外晓相鲜，幽鸟雨中啼不歇。红云飞过大江西，从此人间怨风月。”既暮已散，期来日会于水滨。翌日轩往，则西子已在焉，又相与饮，轩诗曰：“当时计拙笑将军，何事安邦赖美人？一似仙葩入吴国，从兹越国更无春。”西子见之，怨慕久之，又曰：“云霞出没群峰外，鸥鸟浮沉一水间。一自越兵齐振地，梦魂不到虎丘山。”既夜乃散。异日又相遇，而留者逾月，乃归。郭素闻王轩之事，游苎罗，留诗于泉石间，莫知其数，寂无所遇。无名子嘲之曰：“三春桃李苦无言，却被斜阳鸟雀喧。借问东邻效西子，何如郭素学王轩？”闻者大笑。《翰府名谈》

朱休之家犬歌曰：“言我不能歌，听我歌梅花。今年固自可，明年当奈何？”明年兵乱城陷，梁亡。《诗史》

杜少陵因见病疟者，谓之曰：“诵吾诗可疗。”病者曰：“何？”杜曰：“夜阑更秉烛，相对如梦寐之句。”疟犹是也，又曰：“诵吾手提髑髅血模糊。”其人如其言诵之，果愈。言感鬼神亦不妄。《古今诗话》

石曼卿自少以诗酒豪放自得，其气貌伟然，诗格奇峭，又工于书，笔画遒劲，体兼颜柳，为世所好。余家尝得唐后主澄心堂纸，曼卿为余草书其《筹笔驿诗》，诗，曼卿平生所自爱者。至今藏之，号为三绝，真余家宝也。曼卿卒后，其故人有见之者云：恍惚如梦中，言我今为仙也，所主芙蓉城，欲呼故人往游不得，忿然骑一青骡去如飞。后又云降于亳州一举子家，其举子留不得，因留诗一篇与之，余亦略记其一联云：“莺声不逐春光老，花影常随日脚流。”仙事怪不可知，其诗颇类曼卿平时语，举子不能道也。《永叔诗话》









◇　匈奴来降赦诏（五凤三年三月）

往者匈奴数为边寇，百姓被其害。朕承至尊，未能绥安。匈奴虚闾权渠单於请求和亲，病死。右贤王屠耆堂代立。骨肉大臣立虚闾权渠单於子为呼韩邪单於，击杀屠耆堂，诸王并自立，分为五单於，更相攻击，死者以万数，畜产大耗什八九，人民饥饿，相燔烧以求食，因大乖乱。单於阏氏子孙昆弟及呼速累单於、名王、右伊秩訾、且渠、当户以下将众五万馀人来降归义，单於称臣，使弟奉珍朝贺正月，北边晏然，靡有兵革之事。朕饬躬斋戒，郊上帝，祠后土，神光并见，或兴於谷，烛耀齐宫，十有馀刻。甘露降，神爵集。已诏有司，告祠上帝、宗庙。三月辛丑，鸾凤又集长乐宫东阙中树上，飞下止地，文章五色，留十馀刻，吏民并观。朕之不敏，惧不能任，娄蒙嘉瑞，获兹祉福。《书》不云乎？「虽休勿休，祗事不怠。」公卿大夫其勖焉。减天下口钱，赦殊死以下。赐民爵一级，女子百户牛酒。大□五日。加赐鳏寡孤独高年帛。

（《汉书·宣纪》）




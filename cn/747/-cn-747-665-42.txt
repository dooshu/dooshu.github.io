○答刘济诏

敕刘济：省所奏茂昭送卿管内百姓殷进能等七人，奏前後事由，具悉。卿为国大臣，与君同体，宽而得众，忠以忘身，每循公而灭私，能虚怀以容物。与茂昭疆场之事，小有违言，曲直是非，朕已明辨。卿外崇藩翰，内替谟猷，念屈己以为心，或难容忍，思戴君而是力，宜务叶和。勉卿宽裕之怀，助朕含宏之化，想宜知悉。


42　禹貢釋文引周公職録


禹貢釋文：「周公職録云：『黄帝受命，風后受圖，割地布九州。』」隋、唐志無此書。太平御覽一百五十七引太一式占、周公城名録有此三句。夾漈通志藝文略：「周公城名録一卷。」城、職字相似，恐傳寫之誤。【原注】世説注云：「推周公城録，冶城宜是金陵本里。」抱朴子内篇登涉引周公城名録。

【集證曰】原注所引，當是世説言語門「王右軍、謝太傅登冶城」注，今闕。〇抱朴子内篇登涉引城名録曰：「天下分野，災之所及，可避不可禳。居宅亦然，山岳亦爾也。」






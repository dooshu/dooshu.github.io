卷九十八

钦定四库全书

历代名臣奏议卷九十八

明　杨士奇等　撰

经国

宋宁宗时知潼川府魏了翁上疏曰臣闻三代而下经制不立故天下之弊常伏於救弊之初汉自吴楚之变分封以弱侯国而末年之弊乃起於同姓弱而外戚强唐自安史之乱裂地以授诸将而末年之弊乃起於藩镇强而王室弱故善治者能先时而制其弊其次则因时而救弊其下则弊已着而後徐为之救如此则亦何及矣臣恭惟艺祖皇帝自大难未平首创唐末五季之弊外召藩镇以还京师临遣廷绅以为牧守天下莫不仰伏威断之明然而守边之臣则久其考任假以事权固不与内郡同也未几而初意渐失并汾闽越之仅平江淮诸郡已令毁城隍销兵甲矣淳化咸平距建隆不过四十年耳盗发两川惟陵梓眉遂有城可守濮盗作於近辅如入无人之境王禹偁自黄冈上疏极陈江淮空虚之害至谓名曰长吏实同旅人名为郡城荡若平地富弼论江淛荆淮湖广诸道亦谓处处无兵城垒不修或数十夫持鉏耰白梃便可尽杀守令开府库谁复御者至宝元康定以後空内以事西边则武备之削滋甚五年间盗杀廵尉至六十员入城剽劫者四十州王伦起沂并淮渡江历数千里无一人御之张海等辈剽吏御人於京淮湖陕间州郡莫敢谁何金州盗作速召州兵仅有二十四人以承平之久郡国犹有不会之财犹有留州之缗可以为招兵缮城之费可以为一方缓急之备然犹廪廪若此矧熙寜而降急财利以弱州郡则益不暇为国远虑籍禁卒罢招填并军额摏窽籍分系将不系将则尺籍虽阙亦不暇补矣方时晏安犹未见其为大害也崇寜以後赋敛日增军政日坏郡益以削一旦盗起东南连跨州郡震揺汴都久而後殄况当新造之金非拱手死难则望风弃城盖自建炎四年以前惟知敛兵避敌未尝敢与之抗者逮渡江航海迫我不已然後兵刃稍接不数年而议和之使遣矣绍兴之末敌闯淮薄江既迫而後应之士气稍伸然犹不敢尽用其胜极於比?承平日久吴曦盈尺之纸足以惊奔列雉李元励乌合之衆足以震扰三道张福千人之衆足以披靡羣辟敌闯梁洋三泉如履平地敌闚蕲黄五关如升虚邑嗟夫强干弱枝之弊乃至此极是焉得无以变通之乎臣尝历观中兴诸臣如李纲尝欲分长安襄阳建康为三都胡舜陟尝欲析三京关陕为四巨镇张守尝欲以大河州郡仿唐藩镇付之帅守范宗尹尝欲分画诸镇更不除代李弥逊尝欲假帅守事权以销奸宄虽多事之时与今日平世事体稍异然郡国削弱之弊则百年间如一日也况今所恃以为扞蔽者莫重於四镇曰江南曰两淮曰荆襄曰四川使三边不警则尚可以纾?月之安而金夏诸敌局势浸异敌人未殄又生他患四镇之寄益非昔比自比年来朝廷垂意乎此责之专而任之久若知所以重其事矣然而其要又在於择人苟匪其人则责之重反以益其过任之久反以厚其毒既得人矣则当假以遂事之权听其所为勿从中制本道官吏惟其所辟置要害之地守令可以委任责成则久其考任而就加爵秩焉省部皆毋拘以文法也财赋得以专其出入他司不得尚循旧比以掣其肘也军籍得以核其虚实戎司不得掩虚额以自丰也屯田当复民兵当核忠义当招皆可以随宜经理也规摹既立则如国初守边之臣或十七八年或十四五年或八九年无所改易可也稽其劳效而即镇迁拜自从臣以上虽贵极公师可也其旁近诸镇又当豫蓄资望之人以拟其乏如是则受任之臣事权专一得以展布四体责其成功而人亦改视易听不为朝不谋夕之计可以虑终而知敝三边隐然为国长城缓急有恃矣此艺祖皇帝久任边臣之成规而中兴诸臣因时损益之遗意傥蒙陛下不以臣言为非即乞与大臣审议而速图之臣冒凟圣聪拱俟萧斧之诛了翁为起居舍人上奏曰臣蜀之鄙人也陛下过听擢司注记每朝侍前殿即东厢径退侍後殿则俟宰执臣寮奏事毕乃得造前凡所奏陈陛下罕所可否也退而问所谓起居注则?月淹久事情寂寥问所谓直前故事则宾赞之臣疑为久旷臣以记言司过为职而每有含毫阁笔之羞窃有惑焉帝舜之盛中外无虞而臣儆其君曰兢兢业业一日二日万几君戒其臣曰勅天之命惟时惟几盖未有一日不兢业一时不整勅诚以起居动作之顷莫非天命之流行斯须之不存而吉凶判焉悔吝生焉可不甚惧矣乎而况今日之事几微既着兢勅未加则臣所未谕今请试陈其略士风媮薄世道颓靡面誉背毁心私迹公此事变倚伏之几也师老财殚币轻物贵常产既竭根本既揺此人心向背之几也中外杂居客主不敌齐淮两大帅乘间异情此疆场安危之几也金主初立委政旧臣敛戍息民招携弃怨此其志不在小重迟不发则情态叵测脱请继好则从违皆难此邻封动静之几也北使既至行人亦还情伪未明邀求难塞土疆?赂礼际盟约既废讲画而越国以召戎交远以疑近示弱以诲盗此远裔利害之几也然则即是数端岂诚无一事者纵有识时务通国体之臣乃不得措一词于下风使潜运密移百废具举则有司因人成事巳不无旷官之愧脱有不虞之事电发焱至则沦胥之悔将不及追是可寘之悠悠而不速图之乎臣今姑以事之关於节目者言之沿边屯田或请分授归附或请杂募民兵或请专招土豪开垦而徐责其输租岂无一可行而累?未能决楮币日轻或请增铸铁钱以平铜会或请改给新会以解折半抽兑之疑岂无一可采而累?未之行沿边忠义人或请分处授田以涣其羣或请增招正兵以权其势或请以补正兵之阙而自为一军沿边功赏或谓荆鄂総军西垂忠义皆尝立功而未蒙赏或谓三边将士有换四五官资累至数十而无一真命者或请帅守监司具其着者而拔用之将帅之选或谓沿边长官各举所知或谓以此摄长待其有功而後真授或谓将非真授则无以令其下疆场之备或请增淮戍兵之生劵以厚其廪或谓给沿边之闲田以资其生粮运一事也或谓徙平江百万仓於京口以省费或谓增镇江高邮诸郡赏格以劝功大抵若此类者甚衆不容徧以疏举然揆诸事体则节目可举者耳或延访有识之士精辨而衆决或分畀授任之臣审度力行皆非有所甚难也今旷日持久且无成说况有如臣之所谓事变倚伏人心向背疆场安危邻封动静远裔利害此皆目前必至之患及今汲汲图之已不可谓之知几矣而不思所以应之乎人之精力终为有限纵能兼览徧察亦恐详小遗大窃见先朝旧制或有弊事当革则令侍从言语之臣条具闻奏凡以察时几而共天命尊道揆而尽法守集衆思而广忠益兼於当否之间足验人才之实此在故府可举而行臣愚欲望陛下速谕大臣思天命之难谌察时几之易失裒取弊事久而未革者具以来上断自圣意命侍从台谏给授笔札使退而即其听治之所各尽所见以闻陛下与大臣详择其中而力行之则一事有一事之益一日有一日之功几至能乘事来能应不犹愈於坐观事会而听其势之所趋乎拳拳之忠惟陛下速图之

秘书省正字袁甫上疏曰臣窃惟事君之义知无不言臣効官金陵两淮之事接於见闻者敢为陛下略言之国家平日以礼义待士大夫固望其有仗节死义之风以恩义抚将帅固望其有捐躯报国之忠以民之膏血豢养官兵固望其为一旦缓急之用而以臣愚见乃无一足仗者此甚可痛心也近年以来两淮城壁大略具矣而守边之臣务以其说相胜前者以版筑策勲自支郡而易镇大邦矣後者欲新其说则必言浚濠之利前者以山城不可移治迁之他郡而且罢黜矣後者欲变其说则必言移治之便方敌未犯淮知朝廷意在安静则争进安静之说及敌既入寇知朝廷意在振作则竞以振作为言此其意但知迎合取宠而曷尝以宗社生灵为念一朝有变其能尽忠竭节为国死守哉是士大夫不足仗也将帅之臣稍知徇国而能与士卒同甘苦者亦岂无人然大率得军士之心者少而敛军士之怨者多债帅之风盖有年矣托营运之名行朘削之实军伍之中怨气满腹威足以钳其口而实不足以服其心至於偏禆稍有寸长专务抑遏不使自伸疾之甚於仇雠防之过於寇敌非但御下为然而诸帅之自相与者亦然以势相轧以计相倾有请于朝则迭为矛盾脱遇缓急则不复救援师克在和古有明训今乃不相辑睦一至於此何以办大事立大功哉是将帅不足仗也国家财力尽耗於饷军而官军之不可用无愚智皆知之开禧丙寅之事弃甲曳兵而走者皆平日厚廪於县官者也其间稍以立功自见及控扼关隘之人大抵皆义勇民兵万弩手雄淮敢死诸军耳近者调兵分屯遣将四出而却敌师於中渡者乃强勇军之桀黠者也戎帅耻已不如力加沮毁且有节制民兵之请幸赖朝廷坚执弗从又欲自招土豪助已声势不知素养官军将以何为是军士不足仗也此三者皆国家腹心爪牙之用而无一足?仗者方且上下相蒙以言为讳国将奈何哉夫欲救三弊必有三策一曰严帅守之选二曰并大军之权三曰兴屯田之利所谓严帅守之选者牧养之责乃其职分而今日事宜军旅为急宜择智略过人晓畅军事赤心体国不敢为欺者假以事权寛其财赋委以军政责其训练仍俾久任毋复数易其有职事修明者增秩赐金以激厉其志而不然者责罚随之能否甄别则士大夫争於効忠矣所谓并大军之权者沿江军帅其习於行阵忠勇可用者宜使守极边以展尽所长其虽有小材不足?信者宜以渐汰去毋徒为姑息统兵之政摄官掌之杀其权而损其威行之渐久举官军而并隶於帅守无掊克之害无忌嫉之私士气顿苏军心悦服而将帅之弊不复为国家之蠧矣所谓兴屯田之利者官军既不足用则当以民守淮欲民自食其力则当以田给民论者皆谓两淮在官之田少豪户之田多不知田虽在民力不足耕黄茅白苇极目无际官司若议田租之入彼惮於输租而轻於弃田则皆官田也然後随其多寡量以给民而助其耕种之资将见屯田之利兴塞下之粟多民兵之食足而转饷之费省矣此皆今日至急至切之务而三策之中其处戎帅行屯田二事节目甚多宜从朝廷行下制置司详加条陈亟以上闻勿事虚名务求实用诚理内御外之良图也臣书生妄论当世利病发於忠诚不能自己惟陛下裁择驾部员外郎李鸣复奏曰臣窃惟今日事势有可忧者三金人虽衰犹积岁好不通之憾北兵骤起每怀无厌及我之心此忧之隐於外者也湖湘之扰数年而後息江闽之寇羣起而未定此忧之着於内者也山东归附之志日久而日乖国家豢养之赀日增而日广此其为忧乂介乎内外之间者也在外者堤防之严吾藩篱谨吾斥堠来则御去则守期於宁谧而已无他议也在内者经理之示之以必讨之威开之以自新之路叛则诛服则舍期於平定而已无他疑也惟介乎内外之间者谓之顺而狼子野心未易测也谓之逆而鸷鸟戢翼未遽彰也蠧耗我财力而谬曰吾其助国也窃据我城邑而诡曰吾其扞边也又有可虑者假敌以为己援于以要我也道敌以迫吾境于以恐我也将絶之欤是汉之削七国只以激其变也将置之欤是唐之待藩镇终於稔其祸也高爵厚禄有所弗惜日给月廪有所弗吝重之以天子之臣将命而出窃计陛下与二三大臣图之熟矣虽然此特一时权宜之策非万世长久之策也臣识见浅陋尝早夜以思窃伏妄谓与其徇人而有自弱之势不若立我而为自强之道自古天下之势无常弱亦无常强顾所以用之者何如耳周宣王任贤使能内修政事外攘夷狄而周以强汉宣帝信赏必罚吏称其职民安其业而汉以强唐宪宗刚明果断能用忠谋不惑羣议而唐以强陛下不以臣言为愚臣请陈今日之急务以毕其说盖臣之所谓自强者非有甚高难行之事也不过欲陛下勤於求贤切於爱民严於治军旅而已夫贤者国之精神也精神足则有余用汉得一汲黯而淮南之谋寝唐得一李勉而朝廷之势尊端人正士其有益於人之国如此今峩冠布武莫非委质之臣而临事应变每有乏才之叹陛下亦尝思之乎既思之当知所以求之自昔有为之主未尝借才於异代也激之则云合响应沮之则岩隐穴藏陛下傥能明示意向朝拔一人必采之於公论之所共予暮去一人必稽之於公论之所共弃将见真贤硕能之士济济在列而人才出矣民者国之元气也元气充则有余力三代得其民而享国以久秦虐用其民而二世以亡民心之向背其关於国家之理乱如此今郡县肆诛求之惨田里多愁恨之声陛下亦尝闻之乎既闻之当知所以恤之苟欲恤民莫先择吏郡得一贤刺史则千里受其福县得一贤令尹则百里蒙其利陛下傥能大明黜陟取其赃汚残暴者窜之殛之断在必行求其勤劳抚字者旌之擢之务在必举将见政平讼理之风布满郡国而民心安矣兵者国之爪牙也爪牙利则有余勇壮士夜半登城足以诛淮蔡之叛宿卫不能受甲无以御范阳之寇兵气之勇怯其系於国家之安危如此今纪律不修於平居无事之日怨咨常动於仓卒有警之时陛下亦尝知之乎既知之当思所以治之苟欲治军莫先择将主将不惜财则士卒不惜死主将能同甘苦则士卒肯共患难陛下傥能严行刑赏取贪虐无厌者黜之虽大将有所不恤择公忠有勇者陞之虽小校有所不吝将见风采号令之严散在行伍而军威振矣自强之道不一端而足而自强之实惟三者为先贤才聚则精神可以折遐冲民心固则元气可以夀国脉军威振则爪牙可以御外侮彼寇贼奸宄知吾朝廷规画得宜措置有序将敛衽退听之不暇尚何敢为难塞之请以济其无厌之欲哉昔唐杜牧愤刘从谏何进滔骄蹇不法乃作罪言历陈三策其要曰上策莫如自治牧之所谓自治即臣所谓自强之说也陛下圣学高明洞贯今古简册所载龟监具存故臣愿陛下勿徒求之於人当求之於已勿徒汲汲於外当先汲汲於内上自人主下至百执事专意讲究上自朝廷下至郡国边鄙并力施行行之一日则课其一日之效施之一事则责其一事之成在我者既立在内者既治虽以之肃清海内鞭笞四方可也而何一方之足虑乎臣一介踈微不识朝廷大体谬当转对辄贡愚忠惟陛下恕而察焉天下幸甚

太府寺丞陈仲微轮对曰禄饵可以钓天下之中才而不可啖尝天下之豪杰名航可以载天下之猥士而不可以陆沈天下之英雄贾似道怒讽言者罢夺其官久之叙复时国势危甚仲微上封事其略曰误襄者老将也夫襄之罪不专在於庸阃疲将孩兵也君相当分受其责以谢先皇帝在天之灵天子若曰罪在朕躬大臣宜言咎在臣等宣布十年养安之往谬深惩六年玩寇之昨非救过未形固已无极追悔既往尚愈於迷或谓覆护之意多克责之辞少或谓陛下乏哭师之誓师相饰分过之言甚非所以慰恤死义祈天悔过之道也往往代言乏知体之士翘馆鲜有识之人吮甘茹柔积习成痼君道相业两有所亏方今何时而在廷无谋国之臣在边无折冲之帅监之先朝宣和未乱之前靖康既败之後凡前日之日近冕旒朱轮华毂俛首吐心奴顔婢膝而今奉贼称臣之人也强力敏事捷疾快意即今日畔君卖国之人也为国者亦何便於若人哉迷国者进慆忧之欺以逢其君托国者护耻败之局而莫敢议当国者昧安危之机而莫之悔臣尝思之今之所少不止於兵阃外之事将军制之而一级半阶率从中出斗粟尺布退有後忧平素无权缓急有责或请建督或请行边或请城京城创闻骇听因诸阃有辞於缓急之时故庙堂不得不掩恶於败阙之後有谋莫展有败无诛上下包羞噤无敢议是以下至器仗甲马衰飒厖凉不足以肃军容壁垒堡栅折樊驾漏不足以当冲突之骑号为帅阃名存实亡也城而无兵以城与敌兵不知战以将与敌阃不知兵以国与敌光景蹙近目睫矣惟君相幡然改悟天下事尚可为也转败为成在君相一念间耳乃出仲微

卫泾奏曰臣自去冬以来数因奏对冒进瞽言仰惟圣慈察其受恩之深无隐君父特赐寛假固己不胜幸甚然臣之愚犹有未尽今兹轮对用敢索陈伏祈裁察臣窃惟复雠之说在今日诚所谓正论也盖君臣父子之义不可以跬步忘则复讐之说其可一日废然为是说者常有两端所谓两端者名与实也名实之分真伪存焉真伪之别祸福形焉诚不可不察也故务其实则可以格天可以感人积之之久可以雪大耻可以还版图可以成大业假其名则天人之际终不可欺而徒以耗国徒以蠧民奸诬得以肆诞谩虚声足以来实祸非惟不足以成事而反以贻患是乌可不察也臣请历言之何谓务其实力赞其君父修德立政登用贤才爱惜民力收拾人心厉坐薪尝胆之思循内修外攘之序谋虑周密图维久大若是者一日有一日之为一岁有一岁之效邦本浸强国力浸裕而吾之所志自可驯致此所谓务实也何谓假其名或欲图富贵则借是说以窃据而其存心初无恻怛忠爱之诚其图事亦无本末先後之序名为富国国未尝富而先失民心名为强兵兵未尝强而先竭民力欲定大计而不恤百姓於目前欲图大事而不虑危亡於异日为茫不可诘之言指邈不可成之事坐使邦国内空盗贼并作其所图迄无尺寸而国势日以臲?卒将召忧以遗人主前史所载班班可考此所谓假名者也臣请举其尤者证之如蜀之诸葛亮所谓务实者也其为相也虽名魏为贼而先务闭境勤农育养民物辟田畴实仓廪修法度理军旅庶事精练盖八年之久国事悉治而後北驻汉中声罪以讨焉使亮而无死中原不患难复矣如晋之景延广所谓假名者也虽知臣事契丹为耻而不知当以恤民固本为先徒为大言以激强虏谓吾有横磨大剑十万要战则来而事力实无以御之终致祸难为後世笑此其相去何翅霄壤之异岂非方来之明鉴哉恭惟陛下诚心恳切无一日忘宗社之耻固天下之幸而臣之愚深恐小人投隙伺间以售其奸更愿陛下以是二端察臣下之所安则真伪将无所逃庶几图事揆策不至差误上有以成陛下之志下有以慰斯民之望臣不胜区区忧国爱君之诚不复自计以竭其愚

淮东转运副使虞俦上殿劄子曰臣一介踈远蒙陛下误恩前年秋繇浙西宪司分阃合肥又移漕东路往来两淮有得於利害之实者请为陛下陈之臣伏见本朝与北人讲和之後以淮为界盖国家之门户江浙之藩篱也经理之策前後失於讲究者盖非一也夫有国斯有土有土斯有人有人斯有财此理之必然者也今两淮耕种卤莽地力不尽谓之有土可乎生聚苟且民志不固谓之有人可乎田赋止收课子上供姑且桩管谓之有财可乎不特此也山水寨仅有虚名万弩手徒为文具禁军阙额补而未足土兵廵警少而不招凡此皆利害之实不可不讲究者绍兴之初和议新集区处规模容有未尽迨今六七十年之久而犹地有遗利民无固志储积守御若不足恃岂不甚可惜哉欲望陛下明诏两淮守令详议殿最之格计田莱之多荒者劝之耕植使地力以尽计室庐之未葺者诱之营缮使民志以固?入课租必以裕民而助国上供桩积必以籴米而实边山水寨莫不增修万弩手不废教阅禁军无令阙额土兵不致乏人讲究利害之详随宜申请期有?月之效永远遵行当无事之时则可以严守备遇投机之会则可以赞规恢此微臣区区谋国之忠也惟陛下裁察

理宗时知泸州魏了翁上疏曰臣愚戅少通充员柱下廼者误叨诏墨令得与讲读诸臣悉心啓迪无有所隐臣既陪入侍复许直前敢无一言以塞大问臣闻人性无有不善而後世有性恶之说人情莫不欲安而後世有喜乱之说非後之人不古若也孔子曰斯民也三代之所以直道而行也言今此之民即三代之时所以是是非非公平正直而无所回遹之民也然古而好善今疑其恶古而欲安今惧其乱何也古之人垂宪象魏属民读法其明白洞达日星垂而河汉流也登进而吁之叙情以闵之以真实恻隐示其下而下不以情事其上则非人类也自後世而猜防日甚涂其耳目也而曰以神道设教恶其议政也而曰不可使知之夫民至愚而神决无可罔之理今罔之只所以扰之迨其譁然而不宁也则疑其性恶咎其喜乱呜呼此民也独非三代直道之民乎而所习廼尔则亦未有以通其志耳臣尝以是求之而有未喻於今日者凡六事敢为陛下历陈其目陛下自即大位中外翘首跂足以望治於朞月间而天心难谌事变狎至民不见德惟戮是闻向也寝火於未然今然矣向也枕蛟於未噬今噬矣伥伥行迈曾靡所臻有识之士往往相谓累朝初政降诏求言矧兹旰食之时必首出此而久未有闻为惑滋甚尝诏侍从两省台谏卿监郎官日轮一员面对意虽甚美然践阼累月方闻诏旨诏旨至今又数月矣而对者仅及十余盖由一旬之间双日不坐御殿之日止引一班故对羣臣之时稀踈寥濶若谓恭默不言则便朝讲殿固如平日奚独於求言听言而用其简也祖宗盛时受朝决事或至日中不遑暇食退食之後再坐引对或当假宁犹御便殿或引至四五班不以为惮臣侍先帝殿坳几一年是时将倦于勤犹日御前後殿班引至再和顔屈已靡有厌斁此陛下之所亲见也今始初清明顾在廷百执事且不得数望下风则凡见辞奏事封章扣匦更无由至前夫生於深宫之中不知稼穑艰难者固有之矣陛下习知民间疾苦今遽尔隔絶臣窃惑之半年以来都城之内但见屡捐赏金以捕妄言之人夫以妄言获罪虽其自取然而未睹求言之诏但闻戢谤之令此非初政所宜有也昔人谓防民之口甚於防川盖言以宣意使壅塞不通则一旦溃裂将不可复收故周以监谤之令削秦以诽谤妖言之法亡汉晋隋唐之季大抵皆以灾异见於上而不悟百姓怨於下而不知变起萧墙遄就衰替陛下所宜明白洞达以是为鉴而忽不加省此臣之所未喻者一也陛下自即大位宫壼行三年之丧所以教民知孝帘帷侍五日之听所以示民有尊矧又定省温凊秉礼不违饮食起居禀命惟恪厥惟子职若既无毫发之憾者而臣犹有疑焉天子之孝以安国家定社稷为先故德为圣人尊为天子富有四海之内宗庙享之子孙保之此大舜之孝也今内患外祸稠见叠作而陛下未躬听断以弭豪萌中外皇皇未知陛下所以为宗庙子孙之计而顾以承顔养体为足乎且姑举一事以明之陛下之於济王锡之珪符爵之茅土居之辅郡赞书旁午恩意优渥非特以全兄弟之伦孔子所谓父母其顺矣乎陛下盖深体此意也然而为之师傅既无贾谊始终梁胜之忠谨视盗贼又无张敞保全昌邑之智不幸而见污匪人以殒厥命而陛下未闻有愧谢袁盎辍食哭甚哀之意自三日罢朝之後其余恤典虽略讲行而人不尽知使陛下所以孜孜爱兄之初心亦未能尽白於天下遂使讹言胥动并为一谈且济王之卒凡有耳目谁不睹闻而小民无知妄相腾播莫有奠居近在畿甸间犹不能家至户晓远而荆襄川广袭讹承舛抑又可知万一有盗贼小人乘间伺隙假托名字以为乱阶虽亦终於自毙而目前涂炭无及於救臣恐古人所谓安国家定社稷之孝不若是也曾子曰断一树杀一兽不以其时非孝也自春以来其为一树一兽不已多乎臣谓今日之所当明白洞达者盖不止此而此亦动揺人心之大者今若内出手书深惟既往之悔明谕圣志而图所以厚其终者使天下晓然无惑於浮言则日月之明其食其更莫不咸仰此所以通天下之志而消祸乱之本何疑何惮而久不为此此又臣之所未喻者二也山东归疆河北请吏此百年所未有之机也然而不井牧其田野不城池其郡县而移其民人使之乌合蚁聚於淮甸间抗民之情夺士之籍犹以未足也听其剽掠境外以自衣食此前代之所不为李全兮阃授钺受任山东而倏往忽来靡有定镇亦前此之所罕见然而尚有可诿者曰事无大小禀命朝廷至於辨谤请祠以明君臣之义执杖庭拜以伸制阃之威而二月丙辰之变人情愤欝不平全於斯时复能引咎自劾迨徐曦稷赴镇全又属櫜迎拜涕泣自陈此岂惟逆顺之理晓然於全之心有不可泯亦以堂堂中国德泽在人小有陆梁则自贻翦灭此全之所必不为而况天下之恶一也恶於朝廷而保於我则出乎尔者宁保其不反乎尔且主帅被害而全无以活之则全为主帅亦将无以令其下此亦非全之利也全以忠赤来归名闻中夏虽其部曲亦皆能以勲业自奋第功行赏富贵方至是岂肯芘一首恶以自隳前功若假以旬月全必有以自见臣谓若更自朝廷明白洞达推赤心以喻之使其速殄凶渠以伸国宪则名誉垂诸简册禄泽及其子孙全非木石宁不乐为若其姑托空言而终无以自见则神人共愤曲直有归如汉侯王如唐藩镇纵能以阻兵怙恶假息於一时终亦以违理乱常覆宗於异日此在朝廷可以明谕此指而久不为此臣之所未喻者三也古今惟不次用人如傅说吕望之俦最非易事其次则莫若资望兼采董仲舒曰小材虽累日不离於小官贤才虽未久不害为辅佐盖言不次用人必贤者而後可若以其小有才也而遂当贤者不次之任则不待己试而人固巳逆知其必不胜任矣国家盛时储蓄将帅先自远路监司渐擢京东西淮南俟其绩用既章则擢任陕西河东北三路及成都路自三路成都具有成绩然後召为三司副使或未可辍则就理资序遂升都漕以备帅臣之阙夫其资历若此则民情吏状士风物宜道路山川甲兵财谷皆已周知而悉察之其历官既久积伐己多则中外知名兵民信服如是举而付之方面授以鈇钺则未用而人期之既用而人信之有所不为为之可使事半而功倍今也不然顺旨如意耳不必资历侥幸尝试耳不必誉望呜呼人之易其言也无责耳矣人至於忠忱体国真实任事则图惟国事之济言虑所终事惟其是而岂肯随声附和以侥幸万一乎臣姑以淮东近事明之臣以嘉定壬午造朝其於事始不及尽知但见应纯之之後为贾涉涉之後为许国国之後为徐曦稷盖涉见疑於纯之而代纯之国见恶於涉而代涉曦稷见忌於国而代国皆以前者为不善也而後取其所不合者骤迁以救之然则宁保後之不非今乎美锦微物也犹不使人学制岂百万生灵之命尝试於数人之手而恝然不以动其心乎窃窥庙筭本欲弥缝祸隙镇安人情而乘间伺隙者遂得以窃售其说前帅未败则隂为倾挤之计不幸而言中则显任弥缝之责故朝廷但谓别用一人则不谙本末未识意向如臣所数以冀暂安岂谓此辈徒务营私宁暇体国况其涉历尚浅智识有限以乱救乱安有穷已此当及今明白洞达尽惩曩误更用老成老成之人惟欲行道救时岂是好高立异姑未问其才略但资威望亦足镇安今金陵未谋帅亦宜以是选择诸镇近辅未得人亦宜以是更张此可以三隅反矣而悠悠未决臣之所未喻者四也古者国有大疑则谋及庶人谋及工商汉议己狭於前李唐以降又不如古然而尚於相维之间默寓交儆之意中书进拟门下审覆尚书奉行而两省之属有给舍谏官尚书省之属有长贰郎曹一政令之行经涉非一使之得以迭为正救迨乎枢府虽曰本兵而同班分班厥有深旨又使台臣得以纠察侍从得以献纳百执事得以封章奏对盖以宇宙大物非一人智力所能独运也熙丰以後宰掾始繁而三省之属有不得其职者矣中兴以来务为省并而三省体统有不能尽复承平之旧者矣至於近世则愈观愈失往往事之已行虽侍从两省台谏有不及知方其未然常若不知迨其知之则既无及中外之所指目莫不曰食君之禄而辕驹仗马曾不少伸岂知君臣上下邈不相接有一事焉中外沸腾远近传布而有位之士犹罔闻知但见府城增卫关市戢言始从而访问焉则知其为有警也然且莫名其为何事问之同列同列不知藉曰知之十不一二是故欲言而不得其要虽言而无救於事易曰尊酒簋贰刚柔济也此言险难之时君臣上下简易而相亲也今事势愈迫则上下之情愈踈盖必曰博访则张皇多言则漏泄百司各举其职则多事於是谘谋之道益狭委任之才日卑是不亦过忧之甚欤范纯仁尝曰今所用之臣多是老於患难奨之使进尚恐心志不锐思虑太周若是戒使远嫌则顾避全身自防不暇此言最近人情最切今日而况家国之忧人人所同亦欲各尽所怀以图国事之济是岂张皇漏泄洁身取名之时若使上之人明白洞达以緫大体以开忠益以清中书之务以尽百司之职则合衆智以为智事简而虑周何为不可而必欲掩匿覆护智虑所不及精神所不逮则当断不断常有後时之悔此臣之所未喻者五也夫国之恃以立者人心也人心之所归则明白洞达至公而无私也今平居无事以官资崇卑轩轾天下士以意向异同亲踈天下士士而可以轩轾可以亲踈则所得者寡亷鲜耻之人耳夫人幼而学之壮而欲行之今顾遏其欲而不得行徒使之浮沈俯仰充数备员夫充数备员而不能以伸其壮行之欲其势必将以不得其职而去则又积岁累月牢辞固拒必使之邪正杂揉心迹莫明是坏於天子之庭而後已如此而欲以得贤士大夫其决不然也八九年间边不撤警财殚力屈十室九空而贪暴之吏以苛征趣办为能根刷积负重催豫借横科抑纳靡所不有而以此欺朝廷曰吾能不费朝廷一镪一粒而用度无乏世安有是理然有可诿者曰此用之公家也而又以丰谿壑之欲又以供苞苴之馈盖未偿前债已迫後图得失薰心罔有艺极所谓饰厨传营土木事游观求赢余又不与焉方币轻物贵田里萧条此何等气象而必使此辈肆於民上人不以贪暴者为怨而归怨於其上曰世未尝乏才也胡为选择至此如此而望民心之不揺又不然也夫士大夫同寅协恭而後纪纲立百姓尊君亲上而後根本固今皆无以得其心矣或者尚曰失士心民心皆无损於事惟不可失诸军之心呜呼世安有士心民心胥失之矣而犹可以立国也况又物价翔踊廪稍不给士卒常有饥寒之怨功赏遅缓升黜不明士卒常有疾视之意而又以贪将债帅次第椎剥三衙两淮近且不察襄汉梁益呼叫莫闻而尚以诸军之心为皆可恃乎三者之心既无一可恃则陛下孤立於上大臣孤立於下臣不知何所恃以立国窃意所恃者惟数有天幸尔穰侯曰天幸多矣今又以天幸自为常也陆贽曰幸不可以常觊也夫天命不显其符俾有国者兢兢以自勉今不明白洞达拓开规摹兢兢然图所以固结人心之本而恃天幸以为国此臣之所未喻者六也臣既能极竭其毣毣之愚条陈六者之所未喻以冀陛下明白洞达作新庶政以振国势之久弱以舒人心之积愤尚虑知闻不广包括靡竟无以仰禆圣断臣复定为邪正之二端以翼其说而陛下试终听焉臣闻之朱熹曰天地之间有自然之理凡阳必刚刚必明明必易知凡隂必柔柔则暗暗则难测故光明正大疏畅通达无纎芥可疑者必君子也囘互隐伏闪倏狡狯不可方物者必小人也臣尝以是为察言观人之鍳而邪正之辨了不可掩如谓人事有失则天象谴告者此正论也谓天命不足畏者邪说也谓宪章法度所当遵守者正论也谓祖宗不足法者邪说也谓丁宁恳恻可以感动人心者正论也谓失在推诚者邪说也谓正人端士可以扶持元气者正论也谓卖直沽名者邪说也谓政令之行当广谋博访者正论也谓徒乱人意者邪说也谓事变之来当防微杜渐者正论也谓亟当禁戢者邪说也谓每旦视朝孜孜访问者正论也谓尊严渊嘿使人不可窥测者邪说也谓勤恤民隐哀矜庶狱者正论也谓峻法立威使民莫敢慢易者邪说也谓亲师讲学以立政本者正论也谓俗儒不达时宜好是古非今者邪说也谓敌国外患宜急於内修者正论也谓敌无能为贼不足忧者邪说也大抵正论为阳邪说为隂阳开则为春夏高明而发达隂阖则为秋冬冥晦而敛藏臣愿陛下以臣前所陈未喻六条行之以明白洞达为目前补偏救弊之策以後所陈邪正二端察之於缭绕回互为自今考言观人之要则取舍之极定於内而安危之萌应於外矣诗曰天难忱斯不易惟王惟陛下汲汲图之

了翁为礼部尚书上疏曰臣谓昔者周公朝诸侯於明堂凡九夷八蛮六戎五狄之国皆位於东南西北门之外无它内夏外夷之道然也自东汉以後控御失道贪得务广至引而寘之於堂奥之内盖自马援实开其端於建武曹操复蹈其辙於建安遂使昌炽盛大於永熙元康之间而横溃四出於永嘉建兴之际援之初徙降羌於近地而劝以耕牧也其意不过使之不相猜贰而有以得其心也操之分匈奴五部於并州诸郡也其意亦不过使之有所统属而为吾之用也彼一时浅功近利之见岂知其後日之祸一至此耶晋太康元年侍御史郭钦上疏於武帝请乘平吴之岁徙内郡杂胡於边地而武帝不能用斯言也距江统之建议已在先二十年矣以武帝平吴之威乃不能洗空五胡於未乱之日而江统頋欲以责晋惠帝於二十年之後亦晚且难矣而江统犹曰早絶其原尚得谓之早乎臣侧闻日者丧师之後招纳北人以补军额且收召桀黠以备奔走中外杂居识者寒心又闻光黄之间或以搜求王檝为词或以收买军需为词出入无讥甚矣乎国之无人也武夫重闭未必足以杜其隙矧乃听其自为出入耶藉曰和好已成南北一家无用过疑然自昔未有恃和好而弛边防也陛下刚明奋发力行江统之言臣已疑缓不及事而又日慆月迈委之悠悠臣知无容足之地矣子曰人无远虑必有近忧苏轼曰虑不在千里之外则患在几席之下今患在几席矣惟陛下速留宸虑诏京襄两淮诸帅诘以区画之方何所可以处降附何策可以安反侧各任其责条上有不如言致生他变则请身任其咎断在必行臣尝记先朝范仲淹为陕西河东路宣抚上疏乞顾问大臣如契丹可以保信必不入寇亦不与元昊连衡乞令大臣同书一奏纳于御前他日或误大事责有所归臣之责诸帅犹仲淹之责大臣也惟陛下断而行之

洪舜俞进故事曰晋元帝建武元年置史官立太学太兴元年帝亲雩初置谏鼓谤木新作听讼观二年置博士员四年置周易仪礼公羊博士帝亲览庶狱

臣闻物有本末事有终始知所先後则近道矣先者事之所当急後者事之所当缓缓急先後不舛其序治道何患於不举元帝承皇纲解纽之余宜思兴起国势如拯溺救焚之急顾乃以安平之大体治危亡之坏证以守文之常度制应变之危机故近世论者谓此何等时而举不急之务讼观作矣胡不筑将坛以拜淮隂太学兴矣胡不立武举以招汾阳亲雩之礼行矣胡不屈帝尊而劳细柳博士之员置矣胡不造楼船而命将军谏鼔谤木设矣胡不修车马备器械以图修攘之治是非数端为可略也典午缀旒胡羯扛鼎中原豪杰竞起而逐鹿时之所急不在是也使当时内以经制国用为实政而不以练衣为仅足之规外以严饬兵备为实功而不以玉册为苟安之地晋其兴乎厥今金瓯虽无玷缺之虞玉关未有闭拒之策战难於必胜守难於必固和难於必信而民力国计已俱至於穷不汲汲於丰财强兵先其所当急而论义理者多清谈言政事者多细务拆裳补带以为巧折柳樊圃以为固厝火积薪以为安脱有意外之警臣恐非雍容拱揖之所能办也

历代名臣奏议卷九十八








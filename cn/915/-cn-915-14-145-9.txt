◇答谢晋王施物书

开府柳顾言宣教，以法岁圆满，爰降劳问。并施金色新制香炉奁一具，法衣一通，绵绢百段，烛三十挺，纸二千张，上厨果食等。刹那不住，节序相催。老至易悲，观心难谛。幸逢弘建正法，省无戒慧，实惧难销。香炉起峰，莲华夺艳。忍辱离尘，安行履蹑。经称受用，无作恒生。烛俟夜燎，纸拟净名。当机要施，法事忘谢。果食缣绮，道场同沾。归福有在，辞略言外。沙门某敬白。七月十五日。（同上）


○还金童子

袁尚宝忠彻居乡时，其友人家一童子，姿貌韶秀，且性机警，尚宝相之，以为不利于主，使逐焉。友虽素神其术，然意不忍也，数言之，不得已而听之。童竟去，无所归，往来寄食于人。一夕宿古庙中，久不寐，见墙角一破衲中裹黄白约数百两，欲取之，忽自叹曰：「我以命薄不得主意，横被遣逐。今更掩有此物，则是不义，天益不容矣，当守之以待失主。」至旦，遂住庙中不去。已而闻哭声，见一妇人掩涕而来，四顾彷徨，问之，答曰：「吾夫，军也，以事系狱应死，指挥某者当治之。妾卖家产及假贷，通得金银若干，将以献彼，因裹着破衲中，挈之过庙少憩，不觉遗下，今追寻无得，吾夫分死矣！」童历问其锭数多少，皆合，即举以还之。妇感激，欲分以谢，不受，遂携去，夫因得释。念童之德，徧以语人。指挥者闻而异焉，令人访致之，育于家，年老无子，悦其美慧，遂子之。又数年致仕。此子遂袭职，归而告拜故主，主叹曰：「袁君之术，乃疎如此乎！」留之迟袁至，使仍故服捧茶而出，袁见之，惊起曰：「此故某人耶？何以至是。」主谬云逐出无归，今又来矣。袁笑曰：「君无戏我，今非君仆矣，三品一武官也，形神顿异畴昔，岂尝有善事以致兹乎！」此子为备述前故，友乃叹袁术之神焉。


◇用笔赋

秦、汉、魏至今，隶书其惟锺繇，草有黄绮、张芝。至於用笔神妙，不可得而详悉也。夫赋以布诸怀抱，拟形於翰墨也。辞曰：

何异人之挺发？精博善而含章。驰凤门而兽据，浮碧水而龙骧。滴秋露而垂玉，摇春条而不长。飘飘远逝，浴天池而颉颃。翱翔弄翮，凌轻霄而接行。详其真体正作，高强劲实。方员穷金石之丽，纤粗尽凝脂之密。藏骨抱筋，含文包质。没没汩汩，若汜之落银钩；耀耀，状扶桑之挂朝日。或有飘遥骋巧，其若自然。包罗羽客，总括神仙。李氏韬光，类隐龙而怡情；王乔脱屣，飞凫而上征。或改变驻笔，破真成草，养德俨如，威而不猛；游丝断而还续，龙鸾群而不诤，发指冠而皆裂，据纯钩而耿耿。忽瓜割兮互裂，复交结而成族。若长天之阵云，如倒松之卧谷。时滔滔而东注，乍纽山兮暂塞。射雀目以施巧，拔长蛇兮尽力。草草眇眇，或连或绝；如花乱飞，遥空舞雪。时行时止，或卧或蹶。透嵩华兮不高，逾悬壑兮非越。信能经天纬地，毗助王猷；耽之玩之，功积山丘。吁嗟秀逸，万代嘉休。显允哲人，於今鲜俦。共六合而俱永，与两曜而同流。郁高峰兮偃盖，如万岁兮千秋！（《墨池编》）


○与卫淮南石琴荐启

（卫淮南，次公也。以检校工部尚书为淮南节度使，在元和十二年淮、蔡平后。传云：次公本善琴，方未显时，京兆尹李齐运使子与之游，请授之法，次公拒绝，因终身不复鼓琴。而公此文在柳州作，则卫时尚鼓琴也。史传之载，过乎实矣。一作“状”，在前集。）

叠石琴荐一。（出当州龙壁滩下。）右件琴荐，躬往采获，稍以珍奇，特表殊形，自然古色。

伏惟ト下禀夔、旦之至德，蕴牙、旷之玄踪，人文合宫徵之深，国器专瑚琏之重。（《论语》：子谓子贡：“汝，器也，瑚琏也。”）艺深攫，（《史记·田完世家》：邹忌子曰：“大弦浊以春温者，君也；小弦廉折以清者，相也；攫之深、弦之愉者，政令也。”攫，厥缚切。弦，音释，舒也。）将成玉烛之调；（《尔雅》：四时和谓之玉烛。）思叶歌谣，足助薰风之化。（舜作五弦之琴，以歌南风。曰：南风之薰兮，可以解吾民之愠兮。）愿以顽璞，上奉徽音，增响亮于五弦，应铿锵于六律。沉沦虽久，提拂未忘，倘垂不彻之恩，（《礼记》：士无故不彻琴瑟。）敢效弥坚之用。


寄情诗画


【原文】

家如残秋，身如昃晚，情如剩烟，才如遣电，余不得已而游于画，而狎于诗，竖笔横墨，以自鸣其所喜。亦犹小草无聊，自矜其花；小鸟无奈，自矜其舌。

小春之月，一霞始晴，一峰始明，一禽始清，一梅始生，而一诗一画始成。与梅相悦，与禽相得，与峰相立，与霞相揖，画虽拙而或以为工，诗虽苦而自以为甘。四壁已倾，一瓢已敝，无以损其愉悦之胸襟也。

圃翁拟一联，将悬之草堂中：

富贵贫贱，总难称意，知足即为称意；

山水花竹，无恒主人，得闲便是主人。

其语虽俚，却有至理。

天下佳山胜水、名花美竹无限。大约富贵人役于名利，贫贱人役于饥寒，总鲜领略及此者。能知足，能得闲，斯为自得其乐，斯为善于摄生也。

心无止息，百忧以感之，众虑以扰之，若风之吹水，使之时起波澜，非所以养寿也。大约从事静坐，初不能妄念尽捐，宜注一念，由一念至于无念，如水之不起波澜。寂定之余，觉有无穷恬淡之意味，愿与世人共之。

阳明先生曰：只要良知真切，虽做举业，不为心累。且如读书时，知强记之心不是，即克去之；有欲速之心不是，即克去之；有夸多斗靡之心不是，即克去之。

如此，亦只是终日与圣贤印对，是个纯乎天理之心。任他读书，亦只调摄此心而已，何累之有？

录此以为读书之法。



【注释】

昃（zè）晚：傍晚。昃，太阳偏西。



相揖（yī）：拱手致意。



俚（lǐ）：乡野，村俗。



摄生：养生。



阳明先生：王守仁（1472-1529），字伯安，别号阳明，绍兴府余姚（今浙江宁波余姚）人。明代思想家、军事家。官至兵部尚书、督察院左都御史。著有《大学问》《传习录》等。文风博雅，识见昌达，名重一时。






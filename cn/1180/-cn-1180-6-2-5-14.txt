与操江巡抚院言棍徒假借


近访得清江诓骗奸徒，乃夷陵州人，不知其的名，曾在敝乡冯午山公处代班坏事。隆庆四年，在仪真地方，附一油客船来京。沿途即诈称仆家人，差送酒米。船上擅挂内阁牌面，诈写仆拜帖，见翁见海。见海之明，亦为所诳，给与照身批文，一路免抽税打过关，直至张家湾。幸仆知之，差厂卫人，拿送法司，问发边卫充军。至戍所，又诈称仆家人，诳惑宣府总兵，纵令脱伍。不意今又发于清江，其言徐寅生、张寿童及买潞绸银递回原籍云云，悉妄也。

窃思仆素重名检，虽亲子弟，无敢以毫厘干于官府。三年前，曾有一家奴指称小儿名目，诓人银三两，当即送本府杖死。可恨此棍无故随处打网，污人名节。今幸台下觉其诈，所望为仆重治，以除祸本，奈何又轻纵之。渠之罪不止瞭哨，今得漏网，将来又不知作何状矣！若尚在配所，幸为仆尽法处之；如已逃脱，幸密与逻者，并逃奴朝吉，俱多方捕访，务令得获。忝公知己，必同其好恶，乃见真爱。冗中草草，余容续裁，不悉。






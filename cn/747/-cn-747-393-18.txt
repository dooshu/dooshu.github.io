○祭相里造文

年月日，舒州刺史独孤及，敬以清酌之奠，敬祭於河南少尹赠礼部侍郎相里公之灵：呜呼！往岁尝与公度论死生变化，岂不知身与万物，悉当归无？犹谓不惑於道者，可以不夺其算。岂图论犹在耳、目未及瞬，而公度之身，复为异物？益知观化而怛，自古皆妄，而哀来从中，妄岂易遣？呜呼公度！有志有文，量足韬世，善可救物。宰、赐言语，冉、季政事，古莫两大，ム公兼之。伊昔密荐可否，廷折凶佞，京师童儿，亦知公名。其後江人杭人，颂德不暇，洛表耆老，公而苏。秉公论者，无贤不肖，孰不谓公，致君致身，方自此始。奈何吉未会也，凶问随之？天下悼惜，士友凄欷。况某投分於策名之始，并命於剖符之列，久要不忘平生，实惟公度是望。同心同病，我身子身也，子与化往，奈我心何？名迹留为故事，话言存乎耳目，惟音形眇忽，无前期可望。每一念至，哀填胸臆，往矣公度，去我何之？勿言一樽，永无共持，倘肯顾飨，表公我思。尚飨！


○赠司马承祯银青光禄大夫制

混成不测，入寥自化。虽独立有象，而至极则冥。故王屋山道士司马子微，心依道胜，理会元远。遍游名山，密契仙洞。存观其妙，逍遥自得之场；归复其根，宴息无何之境。固以名登真格，位在灵官，林壑未改，遐霄已旷。言念高烈，有怆於怀，宜赠徽章，用光丹箓。可银青光禄大夫，号真一先生。


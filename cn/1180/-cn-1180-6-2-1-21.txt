与蓟辽总督谭二华


前闻道体小违和，无任悬念，今想勿药矣。

近日处分戚帅，诚出下策，然非得已也。顷会霍司马云，公本欲论郭琥，则属者之举，似亦与高见悬符。且事权归一，法令易行。兵不远索，浮议自省。假之以便宜，需之以岁月，蓟镇之事亦未必不可振也。但以总理体面，比之镇守为优。今既易衔，则上下承接，自有常分，用之虽重，而礼则少损矣。昨本兵题覆，虑不及此，不知公议疏中，亦可为一处否？如不可处，则于常礼之外，少加优藉以鼓舞之。

又本兵疏，以巡关御史监军，此言大误。盖戚帅之请监军，谓于本镇之外，别练兵五万也。今既为镇守，有地方之责，则巡关御史，何事不督察，又何必更为监军名色以挠之哉！公于议疏中，幸婉词以破其说。至于射打一事，极为虚文，其中情弊，可笑可恨。今但以训练之实，责之戚帅，如有不效，巡关御史得论劾之，固不必袭此故套虚文为也。

又鄙意谓南兵既不可取，镇兵或不足数，必须听其召募，庶可充伍。且训练若成，则老弱可以渐汰，援兵可以渐减，又不苦于供亿之繁矣。兵不贵多而贵精。李抱真在泽潞，以二万人雄视山东，岂在众哉！






叙伤寒论

经云：冬伤于寒，春为温病。以冬不即病，其寒毒藏于风府之上，至春，温暖之气发而为病，故曰温病。或愈，或死，死则六七日间，愈则多出旬日之外，世号为大病。要当随此经络传变，仍以脉证别之，乃可施治。治伤寒法，盖尽于此。至晋集仲景论，于太阳经，出麻黄芪桂枝二方治伤寒伤风，并录预备救失加减之法甚详。至阳明少阳与三阴经伤风证治，则蔑闻矣，故知仲景只就太阳一经格量二病，令勿差互。编集既不诠辨，后学懵无所知，昏翳典坟，千有余载，略不加省，良可叹息。今辄提其六经伤寒合用对治诸方，以为宗兆，其如坏证治法，除各见本门外，编集于后，使皂白自分，初不敢取诸胸臆，盖有所本于圣经也。


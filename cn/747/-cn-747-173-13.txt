○上林监杨嗣请增置宫馆於上林中御幸游戏田猎所诣即上下辇咸宴暂劳永逸永久安稳

八州浩荡，控丹水以疏津；九岭参差，绕黄山而作固。相如健笔，高谈上苑之芳；子清词，盛述长杨之丽。露寒鹊之观，古迹似存；宜春属玉之轩，馀基尚在。储胥兮诣，便开御幸之涂；清暑甘泉，实曰微行之处。探封峦於汉制，侈未及奢；获林光於秦馀，俭而不陋。何必广开禁御，虚费人功？

优旃发使鹿之讥，张昭有射彪之谏。大夸宫馆，外取笑於由余；广设缭垣，内兴嗟於贡禹。杨嗣谄谀佞士，劝簿邪人，矜奔竞之褊怀，昧公方之大体。奉圣君於尧舜，善迹无闻；陷人主於桓灵，鬼声先著。镇之以静，则俗阜财殷；挠之以烦，则政荒人散。不应言而上言，法有正条；不应为而有为，刑兹罔赦。宜从贬论，以肃朝章。


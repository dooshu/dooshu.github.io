虞卿谏赏盗

平原君患盗，诛之不能禁。或曰：“更赏之，足则戢矣。”虞卿曰：“不可。先王立赏罚以劝惩善恶，衰世之政也，虽微犹足以激其趋。故赏禁僭，罚禁滥，县衡以称之，犹惧其不平也，而况敢逆施之乎？夫民之轻禁以逞欲，如水之决，必有所自。求而塞之斯可矣。今此之不塞，而力遏其流，至于不能制，乃不省其阙，而欲矫以逆先王之法度，是犹欲止水而去其防也，其庸有瘳乎？夫民有欲而无厌者也，节以制之，犹或逾焉。盗而获赏，利莫大矣，利之所在，民必趋焉。趋而禁之，是贰政也；趋而不禁，人尽盗矣。是鼓乱也，不臧孰甚焉？”平原君豁然而悟，起再拜受教，尽散其私财，以济贫乏，申明旧章，而重购以赏获盗者。于是赵盗皆走之燕，道不拾遗，虞卿之教也。


○祭故吏行官文

维年月日，某乙谨以清酌之奠，祭於故吏行官某乙之灵：生也有涯，天之常理，悲夫逝者，不得其死。瞻彼行潦兮一勺之水，嗟尔浮生兮千龄已矣。忆昨金陵丧乱，宣城危逼，王师有征，将破残贼。我事戎旃，尔为羽翼，实执鞭弭，岂辞筋力？熊罴失利，豺狼反顾，衣冠四散，余之南渡，白刃向人，黄尘欲暮，平生门阑，皆已行路。唯尔临危，秉心益固，一身相依，千里徒步。呜呼！故乡何在？旅榇何归？蔓草春绿，孤魂夜飞。心存簪履，泪满裳衣，空馀旨酒，以慰泉扉。








方回　九月八日宾昫携酒西斋晚登秀亭次前韵

深箝笑口似难开，顿喜诗仙载酒来。

此道孰为今老笔，吾庐适有古荒台。

焉知晚节逢陈厄，忽听高歌类郢哀。

倚石自怜吟不就，频将拄杖划莓苔。

方回

方回　九月八日宾昫携酒西斋晚登秀亭次前韵

楚调悠然抑更扬，四愁平子五噫梁。

身同落叶常无定，□比寒花似较长。

但喜有乡频得醉，不知何药号为狂。

芬香臭腐俱尘土，莫问桑田与海洋。

方回


138　道生氣氣生陰陰生陽　歸藏以坤爲首


越絶外傳枕中第十六：范子曰：「道生氣，氣生陰，陰生陽。」愚謂先陰後陽，即歸藏先坤之義，闔而闢，静而動也。

【元圻案】禮記禮運：「觀殷道，吾得坤乾焉。」正義曰：「殷易以坤爲首。」周禮：「太卜掌三易之法，一曰連山，二曰歸藏，三曰周易。」注：杜子春云：「歸藏以坤爲首，坤爲地，故萬物莫不歸而藏於其中，故名歸藏也。」〇魏鶴山曰：「周易備三易之義，闔户謂之坤，即歸藏；終萬物，始萬物，莫盛乎艮，即連山。」






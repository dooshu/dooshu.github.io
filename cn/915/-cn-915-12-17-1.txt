◇上东魏主启

释教虚诞，有为徒费，无执戈以卫国，有饥寒于色养，逃役之流，仆隶之类，避苦就乐，非修道者，又佛言有为虚妄，皆是妄想，道人深知佛理，故违虚其罪。（启又广引财事乞赀贪积无厌，又云）。读佛经者，尊同帝王，写佛画师，全无恭敬，请沙门等同孔老拜俗，班之国史，行多浮险者，乞立严勒，知其真伪。然後佛法可导，师徒无滥，则逃兵之徒，还归本役，国富兵多，天下幸甚。（《广弘明集》六。）


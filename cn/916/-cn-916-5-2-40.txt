【登江中孤屿诗】

江南倦历览。江北旷周旋。怀新（《文选》作杂。六臣本注云。五臣作新。）道转回。（《类聚》作回。）寻异景不延。乱流趋孤屿。（《文选》、《诗纪》作正绝。并注云。五臣作孤屿。）孤屿媚中川。云日相辉映。空水共澄鲜。表灵物莫赏。蕴真谁为（永嘉县志作与。）传。想像（三谢诗作象。六臣本《文选》注云。五臣作象。）昆山姿。缅邈区中缘。始信安期术。得尽养生年。（○《文选》二十六。三谢诗。永嘉县志二。《诗纪》四十七。又《类聚》二十八引旋、延、川、鲜、传五韵。）


○立鲁王永为皇太子诏

礼重承祧，义存继体，思崇守器，必务建储，王者所以固大本而贞万国也。鲁王永，温仁宽明，聪敏孝爱，动合至性，居无放心。乐善承颜，旷度容众。恭勤《诗》、《书》之教，率由忠愿之风，懿兹徽猷，光我上嗣。朕纂奉宝位，丕宁圣图，钦若旧章，用建储贰。爰俾主鬯，以率问安，统正龙楼之荣，昭宣甲观之兆，宜膺茂典，允属元良。可册为皇太子，仍令所司择日，备礼册命。


关山月





《乐府古题要解》：《关山月》，伤离别也。萧士赟曰：《关山月》者，乐府鼓角横吹十五曲之一。王褒诗云：“无复汉地关山月。”



明月出天山，[一]苍茫云海间。

长风几万里，[二]吹度玉门关。[三]

汉下白登道，[四]胡窥青海湾。[五]

由来征战地，不见有人还。

戍客望边色，思归多苦颜。

高楼当此夜，叹息未应闲。

[一]《汉书》：“贰师将军与右贤王战于天山。”晋灼注：“天山，在西域，近蒲类国，去长安八千余里。”颜师古注：“天山，即祁连山也。匈奴谓天为祁连。今鲜卑语尚然。”《舆地广记》：伊州伊吾县有天山，胡人呼为折漫罗山，每过之皆下马拜。一名雪山。《北边备对》：天山，即祈连山也，又名时漫罗山，又名祁漫罗山。盖虏语谓祁连也、时漫罗也、祁漫罗也，皆天也。《通典》：《元和志》于张掖县既着祁连山矣，而伊、西、庭三州皆有此山，则是自甘张掖而西，至于庭州，相去三千五六百里，而天山皆能周遍其地，则此山亦广长矣。月出于东而天山在西，今曰“明月出天山”，盖自征夫而言已过天山之西，而回首东望，则俨然见明月出于天山之外也。



[二]陆玑诗：“长风万里举。”



[三]玉门关，详见前卷注。



[四]《汉书》：匈奴引兵南逾句注，攻太原，至晋阳下，高帝自将兵往击之。会冬大寒，雨雪，卒之坠指者十二三。于是冒顿阳败走，诱汉兵。汉兵遂击冒顿，冒顿匿其精兵，见其羸弱，于是汉悉兵三十二万北逐之。高帝先至平城，步兵未尽到。冒顿纵精兵三十余万骑围高帝于白登，七日，汉兵中外不得相救饷。颜师古注：白登，在平城东南，去平城十余里。《舆地广记》：云州云中县有白登山，匈奴围汉高祖于此。



[五]《周书》：吐谷浑治伏俟城，在青海西十五里。青海周围千余里。建德五年其国大乱，高祖诏皇太子征之，军渡青海，至伏俟城。夸吕遁去，虏其余众而还。《一统志》：西海，在陕西西宁卫城西三百余里，海方数百里，一名卑禾羌海，俗呼青海。《潜确居类书》：洮州卫有青海，在洮水之西，周围千里，中有小山。隋将段文振西征，逐虏于青海即此。琦按：青海，隋时属吐谷浑，唐高宗时为吐蕃所据。仪凤中李敬元，开元中王君、张景顺、崔希逸、皇甫惟明、王忠嗣，先后与吐蕃攻战，皆近其地，相去不远。






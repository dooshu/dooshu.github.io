卷618_13【奉和袭美太湖诗二十首·三宿神景宫】  陆龟蒙

灵踪未遍寻，不觉溪色暝。回头问栖所，稍下杉萝径。

岩居更幽绝，涧户相隐映。过此即神宫，虚堂惬云性。

四轩尽疏达，一榻何清零。仿佛闻玉笙，鼓铿动凉磬。

风凝古松粒，露压修荷柄。万籁既无声，澄明但心听。

希微辨真语，若授虚皇命。尺宅按来平，华池漱余净。

频窥宿羽丽，三吸晨霞盛。岂独冷衣襟，便堪遗造请。

徒深物外趣，未脱尘中病。举首谢灵峰，徜徉事归榜。


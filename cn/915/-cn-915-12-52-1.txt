◇重登云峰山记

大齐河清三年五月廿四日，使持节都督光州诸军事、车骑大将军、仪同三司、光州刺史郑述祖字恭文，即魏镇北将军、秘书监，青、相、光三州刺史文恭公荣阳道昭之子，魏大鸿胪卿、北豫州刺史、司空□公严祖之第三弟。先君之临此州也，公与仲兄豫州敬祖，叔弟光州遵祖，季弟北豫州顺祖同至此镇。于时公年始十一，雅好琴文，登山临海，未尝不从，常披鹿皮裘子，此州人士呼为道士郎君。及长，官历司徒左长史，再履尚书，三为侍中，沧、瀛、冀、赵、怀、兖行正得此十州刺史。公之所抚，莫非大蕃，言及光部，恒所钦羡。只为前踪，诚所愿也，便以此夏，斯愿方遂，忻慰登途，若归桑梓。入境叹曰：吾自幼游此，至今五十二年。昔同至者，今尽零落，唯吾一人，重得来耳。于是凄感，殆不自胜。因南眺诸岭，指云峰山曰：「此山是先君所名，其中大有旧迹。」未几，遂率僚佐，同往游焉。对碣观文，发声哽塞，临碑省字，兴言泪下。次至两处石诗之所，对之号仰，弥深弥恸，哀缠左右，悲感傍人，虽曾闵之诚，讵能过也。但石诗年久，字皆癣落，宾从寻省，莫能识之。公乃曰：「此时吾虽幼小，略尝记录，此当是与道俗十馀人论经书者。」遂口持百馀言。诸人得此，乃共披拂，从首及末，无一讹舛。久之，方升于此。此处名曰：山门左阙。仍仰观斯峰曰：「此上应有九仙之名。」即遣登寻，果如所说。此山正南里有天柱山者，亦是先君所号。以其孤上干云，傍无溪鹿，因以名之。其山上之阳，先有碑碣，东堪石室，亦有铭焉。从此东北一十二里太基山中，复有云居馆者，亦是先君所立。其四峰之上，镌记不少，悉有志录，殊复可观。今日于此，略陈彼境，冀洪声异迹，永无沦没者矣。（碑拓本）


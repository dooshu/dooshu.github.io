○宁庆三州节度飨军记

朗宁郡王张公，拥七尺之节，临三州之师，牧我荒，藩我雍疆。德迈乎龚黄，声称乎四邻；戎无南侵，国无西忧；师严民厘，封守晏如。圣上闻之，曷尝不负而咨之？因乃宠以彤弓，嘉以墨书，乃慰乃止，曷日而无哉！於是仗钺总戎之臣，咸望公而欢，惧无能称，於维朗宁之卒，已仗诚而言曰：“获拜锡之光，圣上之宠崇朗宁，足以励不戮力之臣。”然斯事也，君臣之殊尤，敢不述之而已焉哉？

越春王二月，河澌未流，东风始凑，优柔委蛇，被公军容。公曩奉诏亲率师，备胡乘虚，君命未复，不自议还。虽阃外得专，亦大有所不专也。於是军吏之职事者，进复於戏下曰：“旧以是月赏功息勤，惠老及疾，哀死及孤。厥死无怨，厥生而愉，所以数军实，赉师徒，实旧典也。违之不孚。”公从之，乃练令长，豁连城，鼓於四门，旆於四墉。日既登，尘不腾，穷阴闭，淑气升，军声欢康，储舆雷良。翕乎万民，凑乎氐羌，空山之木春，近塞之草芳。朗宁乃鸠文武之吏，列而为行，东面向阙而再拜，如蒙上之命命之，然後申号而惠周，升堂而泽溥。贲育之伦，列於军之宇；校师之士，次於军之堂。进如风行，坐如云屯，旌旗蔽日，刀戟交光。公於是众食而食，众安而安，士尽感之，优用醉饱，而御酒肴。是日飨军，无淫乐，无乱音。右金鼓，左羽旄，所以奋武之烈，壮军之容。其馀管磬之欢，弦匏之繁，罔不合奏节，谐雅音，俾三军之士，毅其气，和其心；群羌之长，释我俘，归我侵。少壮重锐，老疾讴吟，化为祥，虏趋为擒。洪矣伟矣，朗宁之理，明德遐被者乎？乃知夫致飨者不止乎味，张乐者不止乎声，仁可以硕其肤，和可以齐其情，故朗宁之飨士，兼以仁和被之，岂以膻腥猗之哉？武有七德，朗宁其由二三焉。

於时岁纪协洽，国家郊祀之明年，观布衣来游，宾公之筵。宗盟兄侍御史益，有文行忠信，而从朗宁之军，恶群小之日取媚也，故不自书。命观书之曰：“子之文直，长於记事，益知之。”乃题曰《宁节度飨军记》。


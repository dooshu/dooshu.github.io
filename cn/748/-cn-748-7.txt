卷七


毛熙震

毛熙震（约公元九四七年前后在世），蜀人。曾为后蜀秘书监，善为词。

●浣溪沙

春暮黄莺下砌前，水精帘影露珠悬，绮霞低映晚晴天。

弱柳万条垂翠带，残红满地碎香钿，蕙风飘荡散轻烟。

●二

花榭香红烟景迷，满庭芳草绿萋萋，金铺闲掩绣帘低。

紫燕一双娇语碎，翠屏十二晚峰齐，梦魂销散醉空闺。

●三

晚起红房醉欲销，绿鬟云散袅金翘，雪香花语不胜娇。

好是向人柔弱处，玉纤时急绣裙腰

，春心牵惹转无惨。

●四

一只横钗坠髻丛，静眠珍簟起来慵，绣罗红嫩抹酥胸。

羞敛细蛾魂暗断，困迷无语思犹浓，小屏香霭碧山重。

●五

云薄罗裙绶带长，满身新衣瑞龙香，翠钿斜映艳梅妆。

佯不觑人空婉约，笑和娇语太猖狂，忍教牵恨暗形相。

●六

碧玉冠轻袅燕钗，捧心无语步香阶，缓移弓底绣罗鞋。

暗想欢娱何计好，岂堪期约有时乖，日高深院正忘怀。

●七

半醉凝情卧绣茵，睡容无力卸罗裙，玉笼鹦鹉厌听闻。

慵整落钗金翡翠，象梳欹鬓月生云，锦屏绡幌麝烟薰。

●临江仙

南齐天子宠婵娟，六宫罗绮三千。潘妃娇艳独芳妍。椒房兰洞，云雨降神仙。纵态迷欢心不足，风流可惜当年。纤腰婉约步金莲。妖君倾国，犹自至今传。

●二

幽闺欲暑闻莺啭，红窗月影微明。好风频谢落花声。隔帏残烛，犹照绮屏筝。绣被锦茵眠玉暖，炷香斜袅烟轻。澹蛾羞敛不胜情。暗思闲梦，何处逐云行？

●更漏子

秋色清，河影澹，深户烛寒光暗。绡幌碧，锦衾红，博山香炷融。更漏烟，蛩鸣切，满院霜华如雪。新月上，薄云收，映帘悬玉钩。

●二

烟月寒，秋夜静，漏转金壶初水。罗幕下，绣屏空，灯花结碎红。人悄悄，愁无了，思梦不成难晓。长忆得，与郎期，窃香私语时。

●女冠子

碧桃红杏，迟日媚笼光影。彩霞深，香暖薰莺语，风清引鹤音。翠鬟冠玉叶，霓袖捧瑶琴。应共吹箫侣，暗相寻。

●二

修蛾慢脸，不语檀心一点。小山庄，蝉鬓低含绿，罗衣澹拂黄。闷来深院里，间步落花傍。纤手轻轻整，玉炉香。

●清平乐

春光欲暮，寂寞闲庭户。粉蝶双双穿槛舞，帘卷晚天疏雨。含愁独倚闺帏，玉炉烟断香微。正是销魂时节，东风满树花飞。

●南歌子

远山愁黛碧，横波慢脸明。腻香红玉茜罗轻，深院晚堂人静，理银筝。鬓动行云影，裙遮点屐声。娇羞爱问曲中名，杨柳杏花时节，几多情。

●二

惹恨还添恨，牵肠即断肠。凝情不语一枝芳，独映画帘闲立，绣衣香。暗想为云女，应怜传粉郎。晚来轻步出闺房，髻慢钗横无力，纵猖狂。

●何满子

寂寞芳菲暗度，岁华如箭堪惊。缅想旧欢多少事，转添春思难平。曲槛丝垂金柳，小窗弦断银筝。深院空闻燕语，满园闲落花轻。一片相思休不得，忍教长日愁生。谁见夕阳孤梦，觉来无限伤情。

●二

无语残庄澹薄，含羞■袂轻盈。几度香闺眠过晓，绮窗疏日微明。云母帐中偷惜，水精枕上初惊。笑靥嫩疑花坼，愁眉翠敛山横。相望只教添怅恨，整鬟时见纤琼。独倚朱扉闲立，谁知别有深情。

●小重山

梁燕双飞画阖前。寂寥多少恨，懒孤眠。晓来间处想君怜。红罗帐，金鸭冷沉烟。谁信损婵娟。倚屏啼玉箸，湿香钿。四支无力上秋千。群花谢，愁对艳阳天。

●定西番

苍翠浓阴满院，莺对语，蝶交飞，戏蔷薇。斜日倚栏风好，余香出绣衣。未得玉郎消息，几时归。

●木兰花

掩朱扉，钩翠箔，满院莺声春寂寞。匀粉泪，恨檀郎，一去不归花又落，对斜晖，临小阖，前事岂堪重想著。金带冷，画屏幽，宝帐慵薰兰麝薄。

●后庭花

莺啼燕语芳菲节，瑞庭花发。昔时欢宴歌声揭，管弦清越。自后陵谷追游歇，画梁尘■。伤心一片如B06E月，闲锁宫阙。

●二

轻盈舞妓含芳艳，竞庄新脸。步摇珠翠修蛾敛，腻鬟云染。歌声慢发开檀点，绣衫斜掩。时将纤手匀红脸，笑拈金靥。

●三

越罗小袖新香茜，薄笼金钏。倚栏无语摇金扇，半遮匀面。春残日暖莺娇懒，满庭花片。争不教人长相见，画堂深院。

●酒泉子

闲卧绣帏，慵想万般情宠。锦檀偏，翘股重，翠云欹。暮天屏上春山碧，映香烟雾隔。蕙兰心，魂梦役，敛蛾眉。

●二

钿匣舞鸾，隐映艳红修碧。月梳斜，云鬓腻，粉香寒。晓花微敛轻呵展，袅钗金燕软。日初升，帘半卷，对庄残。

●菩萨蛮

梨花满院飘香雪，高楼夜静风筝咽。斜月照帘帷，忆君和梦稀。小窗要影背，燕语惊愁态。屏掩断香飞，行云山外归。

●二

绣帘高轴临塘看，雨翻荷芰真珠散。残暑晚初凉，轻风渡水香。无惨悲往事，争那牵情思。光影暗相催，等间秋又来。

●三

天含残碧融春色，五陵薄幸无消息。尽日掩朱门，离愁暗断魂。莺啼芳树暖，燕拂回塘满。寂寞对屏山，相思醉梦间。

孟昶

孟昶（九一九——九六五），初名承赞，字保元，邢州龙冈人。其父知祥建后蜀，立为太子。嗣位后，奢侈无度，好为掊击之事。母李贤妃，妻花蕊夫人谏之不听。然好文，一日大热，与花蕊夫人夜纳凉摩诃池上，共作《木兰花》词。在位二十八年，国亡降宋。

●木兰花

冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。

花蕊夫人

花蕊夫人，徐氏（一作费氏），青城人。工词，以才色入蜀宫，蜀主孟昶嬖之，号花蕊夫人，又升号慧妃。国亡，入宋。

●采桑子

初离蜀道心将碎，离恨绵绵。春日如年，马上时时闻杜鹃。□□□□□□□，□□□□，□□□□，□□□□□□□。

欧阳炯

欧阳炯（八九六——九七一），益州华阳人。仁前后蜀，累官至门下同平章事，入宋授左散骑常侍。又善长笛，太祖曾召至偏殿吹奏。后因事罢职。以本官分司西京卒。

●浣溪沙

落絮残莺半日天，玉柔花醉只思眠，惹窗映竹满炉烟。

独掩画屏愁不语，斜欹瑶枕髻鬟偏，此时心在阿谁边？

●二

天碧罗衣拂地垂，美人初著更相宜，宛风如舞透香肌。

独坐含■吹凤竹，园中缓步折花

，有情无力泥人时。

●三

相见休言有泪珠，酒阑重得叙欢娱，凤屏鸳枕宿金铺。

兰麝经香闻喘息，绮罗纤缕见肌肤，此时还恨薄情无？

●三字令

春欲尽，日迟迟，牧丹时。罗幌卷，翠帘垂。彩笺书，红粉泪，两心知。

人不在，燕空归，负佳期。香烬落，枕函欹，月分明，花澹薄，惹相思。

●南乡子

嫩草如烟，石榴花发海南天。日暮江亭春影渌，鸳鸯浴，水远山长看不足。

●二

画舸傍桡，槿花篱外竹横桥。水上游人沙上女，回顾，笑指芭蕉林里住。

●三

岸远沙平，日斜归路晚霞明。孔雀自怜金翠尾，临水，认得行人惊不起。

●四

洞口谁家，木兰船系木兰花。红袖女郎相引去，游南浦，笑倚春风相对语。

●五

二八花钿，胸前如雪脸如莲。耳坠金环穿瑟瑟，霞衣窄，笑倚江头招远客。

●六

路入南中，桄榔叶暗蓼花红。两岸人家微雨后，收红豆，树底纤纤抬素手。

●七

袖敛鲛绡，采香深洞笑相邀。藤杖枝头芦酒滴，铺葵席，豆蔻花间■晚日。

●八

翡翠■■，白苹香里小沙汀。岛上阴阴秋雨色，芦花扑，数只鱼船何处宿。

●献衷心

见好花颜色，争笑东风。双脸上，晚庄同。闭小楼深阖，春景重重。三五夜，偏有恨，月明中。情未已，信曾通，满衣犹自染檀红。恨不如双燕，飞舞帘栊。春欲暮，残絮尽，柳条空。

●贺明朝

忆昔花间初识面，红袖半遮，妆脸轻转。石榴裙带，故将纤纤玉指偷捻，双凤金线。碧梧桐锁深深院。谁料得两情，何日教■。羡春来双燕，飞到玉楼，朝暮相见。

●二

忆昔花间相见后，只凭纤手，暗抛红豆。人前不解，巧传心事，别来依旧，辜负春书。碧罗衣上蹙金绣。睹对对鸳鸯，空衣泪痕透。想韶颜非久，终是为伊，只恁偷瘦。

●江城子

晚日金陵岸草平，落霞明，水无情。六代繁华，暗逐逝波声。空有姑苏台上月，如西子镜，照江城。

●凤楼春

凤髻绿云丛，深掩房栊。锦书通，梦中相见觉来慵。匀面泪，脸珠融。因想玉郎何处去，对淑景谁同？小楼中，春思无穷。倚栏■望，暗牵愁绪，柳花飞起东风。斜日照帘，罗幌香冷粉屏空。海棠零落，莺语残红。

●南歌子

锦帐银灯影，纱窗玉漏声。迢迢永夜梦难成，愁对小庭秋色，月空明。

●渔父

摆脱尘机上钓船，免教荣辱有流年。无系绊，没愁煎，须信船中有散仙。

●二

风浩寒溪照胆明，小君山上玉蟾生。荷露坠，翠烟轻，拨刺游鱼几个惊。

●赤枣子

夜悄悄，烛荧荧，金炉香尽酒初醒。春睡起来回雪面，含羞不语倚云屏。

●二

莲脸薄，柳眉长，等间无事莫思量。每一见时明月夜，损人情思民人肠。

●春光好

天初暖，日初长，好春光。万■此时皆得意，竞芬芳。笋迸苔钱嫩绿，花偎雪坞浓香。谁把金丝裁翦却，挂斜阳？

●二

花滴露，柳摇烟，艳阳天。雨霁山樱红欲烂，谷莺迁。饮处交飞玉■，游时倒把金鞭。风■九衢榆叶支，簇青钱。

●三

胸铺雪，脸分莲，理繁弦。纤指飞翻金凤语，转婵娟。嘈■如敲玉佩，清冷似滴香泉。曲罢问郎名个甚，想夫怜。

●四

碛香散，渚冰融，暖空■。飞絮悠扬偏虚空，惹轻风。柳眼烟来点绿，花心日与妆红。黄雀锦鸾相对舞，近帘栊。

●五

鸡树绿，凤池清，满神京。玉兔宫前金榜出，列仙名。叠雪罗袍接武，才花骏马娇行。开宴锦江游烂熳，柳烟轻。

●六

芳丛肃，绿筵张，两心狂。空遣横波传意绪，对笙簧。虽似安仁掷果，未闻韩寿分香。流水桃花情不已，待刘郎。

●七

垂绣幔，掩云屏，思盈盈。双枕珊瑚无限情，翠钗横。几见纤纤动处，时闻款款娇声。却出锦屏妆面了，理秦筝。

●八

金■响，玉鞭长，映垂杨。堤上采花筵上醉，满衣香。无处不携弦管，直应占断春光。年少王孙何处好，竞寻芳。

●女冠子

薄妆桃脸，满面纵横花靥。艳情多，绶带盘多缕，轻裙透碧罗。含羞眉乍敛，微语笑相和。不会频偷眼，意如何。

●二

秋宵秋月，一朵荷花初发。照前池，摇曳熏香夜，婵娟对镜时。蕊中千点泪，心里万条丝。恰似轻盈女，好风姿。

●巫山一段云

绛阙登真子，飘飘御彩鸾。碧虚风雨佩光寒，敛袂下云端。月帐朝霞薄，星冠玉蕊攒。远游蓬岛降人间，特地拜龙颜。

●二

春去秋来也，愁心似醉醺。去时邀约早回轮，及去又何曾。歌扇花光■，衣珠滴泪新。恨身翻不作车尘，万里得随君。

●菩萨蛮

晓来中酒和春睡，四肢无力云鬟坠。斜卧脸波春，玉郎休恼人。日高犹未起，为恋鸳鸯被。鹦鹉语金笼，道儿还是慵。

●二

红炉暖阁佳人睡，隔帘飞雪添寒气。小院奏笙歌，香风簇绮罗。酒倾金■满，兰烛重开宴。公子醉如泥，天街闻马嘶。

●三

翠眉双脸新妆薄，幽闺斜卷青罗幕。寒食百花时，红繁香满枝。双双梁燕语，蝶舞相随去。肠断正思君，间眠冷绣茵。

●四

画屏绣阁三秋雨，香唇腻脸偎人语。语罢欲天明，娇多梦不成。晓街钟鼓绝，■道如今别。特地气长吁，倚屏弹泪珠。

●更漏子

玉阑干，金■井，月照碧梧桐影。独自个，立多时，露华浓湿衣。一向凝情望，待得不成模样。虽叵耐，又寻思，怎生■得伊？

●二

三十六宫秋夜永，露华点滴高梧。丁丁玉漏咽铜壶，明月上金铺。红线毯，博山炉，香风暗独流苏。羊车一去长青芜，镜尘鸾影孤。

●清平乐

春来阶砌，春雨如丝细。春地满飘红杏蒂，春燕舞随风势。春幡细缕春绘，春闺一点春灯。自是春心缭乱，非干春梦无凭。

●西江月

月映长江秋水，分明冷浸星河。浅沙汀上白云多，雪散几丛芦苇。扁舟倒影寒潭里，烟光远罩轻波。笛声何处响渔歌，两岸苹香暗起。

●二

水上鸳鸯比翼，巧将绣作罗衣。镜中重画远山眉，春睡起来无力。钿雀稳簪云髻绿，含羞时想佳期。脸边红艳对花枝，犹占凤楼春色。

●木兰花

儿家夫婿心容易，身又不来书不寄。闲庭独立鸟关关，争忍抛奴深院里。闷向绿纱窗下睡，睡又不成愁已至。今年却忆去年春，同在木兰花下醉。

●玉楼春

日照玉楼花似锦，楼上醉和春色寝。绿杨风送小莺声，残梦不成离玉枕。堪爱晚来韶景甚，宝柱秦筝方再品。青蛾红脸笑来迎，又向海棠花下饮。

●二

春早玉楼烟雨夜，帘外樱桃花半谢。锦屏香冷绣衾寒，怊怅忆君无计舍，侵晓鹊声来砌下，鸾镜残妆红粉罢。黛眉双点不成描，留待玉郎归日画。

●定风波

暖日间窗映碧纱，小池春水浸晴霞。数树海棠红欲尽，争忍，玉闺深掩过年华。独凭绣床方乱，肠断，泪珠穿破脸边花。邻舍女郎相借问，音信，教人羞道未还家。

欧阳彬

欧阳彬（约公元九三二年前后在世），字齐美，衡山人。博学能文，先以所著书诣马殷，不用，乃入蜀，献赋王衍，衍大悦，擢为翰林学士。蜀亡，归后蜀孟知祥，广政中累官尚书左丞，出为宁江军节度使，未几，解官卒。彬工词，惜多散失。

●生查子

竟日画堂欢，入夜重开宴。翦烛蜡为香，促席花光颤。待得月华来，满院如铺练。门外簇骅骝，直待更深散。

刘保又

刘保又（一作保义），青州人。广政初，官户部郎中，充诸五宫侍读。《尊集》载词一首，称为刘侍读而逸其名。

●生查子（双调）

深秋更漏长，滴尽银台烛。独步出幽闺，月晃波澄绿。菱荷风乍触，一对鸳鸯宿。虚棹玉钗惊，惊起还相续。

许岷

许岷，后蜀人，其他事迹不可考。

●木兰花

小庭日晚花零落，倚户无聊妆脸薄。宝筝金鸭任生尘，绣画工夫全放却。有时觑著同心结，万恨千愁无处说。当初不合尽饶伊，赢得如今长恨别。

●二

江南日暖芭蕉展，美人折得亲裁剪。书成小柬寄情人，临行更把轻轻捻。其中捻破相思字，却恐郎疑踪不似。若还猜妾倩人书，误了平生多少事。

文珏

文珏，后蜀时人，事迹不详。

●虞美人

歌唇乍启尘飞处，翠叶轻轻举。似通舞态逞妖容，嫩条纤丽玉玲珑，怯和风。虞姬珠碎兵戈里，莫认埋魂地。只应遗恨寄芳丛，露和清泪湿轻红，古今同。

齐己

齐己（约八八一年前后在世），名得生，益阳人。本佃户胡氏子，出家大■山同庆寺，后居龙兴寺。以诗讽刺而得罪秦王从荣，脱归荆南，赖武信王匿之获免。著有《白莲集》。

●杨柳枝

凤楼高映绿阴阴，凝碧多含雨露深。莫谓一枝柔软力，几产牵破别离心。

●二

馆娃宫畔响廊前，依托吴王养翠烟。剑去国亡台榭毁，却随红树噪秋蝉。

●三

浓低似中陶潜酒，软极如伤宋玉风。多谢将军■营种，翠中闲卓战旗红。

●四

高僧爱惜游江寺，游子伤残露野桥。争似著行垂上苑，碧桃红杏对摇摇。

孙光宪

孙光宪（约九六八年在世），字孟文，自号葆光子，陵州贵平人。唐陵州判官，仁荆南，官至御史中丞。曾著有《荆台笔佣》、《橘齐》、《巩湖》诸集。

●浣溪沙

蓼岸风多橘柚香，江边一望楚天长，片帆为际闪孤光。

目送征鸿飞杳杳，思随流水去茫茫，兰红波碧忆潇湘。

●二

桃杏风香帘幕闲，谢家门户约花天，画梁幽语燕初还。

绣阖数行题了壁，晓屏一枕酒醒山，却疑身是梦魂间。

●三

花渐凋疏不耐风，一帘垂地晚堂空，堕阶萦藓舞愁红。

腻粉半粘金靥子，残香犹暖绣薰笼，蕙心无处与人同。

●四

揽镜无言泪欲流，凝情半日懒梳头，一庭疏雨湿春愁。

杨柳祗知伤怨虽，杏花应信损娇羞，泪沾魂断轸离忧。

●五

半踏长裾宛约行，晚帘疏处见分明，此时堪恨昧平生。

早是销魂残烛影，更愁闻着品弦声，杳无消息若为情。

●六

兰沐初休曲槛前，暖风迟日洗头天，湿云新敛未梳蝉。

翠袂半将遮人臆，宝钗长欲坠香肩，此时模样不禁怜。

●七

风递残香出绣帘，团窠金凤舞■■，落花微雨恨相兼。

何处去来狂太甚，空推宿酒睡无厌，争教人不别猜嫌。

●八

轻打银筝坠燕泥，断丝高■一楼西，花冠闲上午墙啼。

粉箨半开新竹径，红苞尽浇旧桃蹊，不堪终日闭深闺。

●九

鸟帽斜欹倒佩鱼，静街偷步访仙居，隔墙应认打门初。

将见客时微掩敛，得人怜处且生疏，低头羞问壁边书。

●十

碧玉衣裳白玉人，翠眉红脸小腰身，瑞云飞雨逐行云。

除却弄珠兼解佩，便随西子与东邻，是谁容易比真真。

●十一

何事相逢不展眉，苦将情分恶猜疑，眼前行止想应知。

半恨半■回面处，和娇和泪泥人时，万般饶得为怜伊。

●十二

落絮飞花满帝城，看看春尽又伤情，岁华频度想堪惊。

风月岂唯今日恨，烟霄终待此身荣，未甘虚老负平生。

●十三

静想离愁暗泪零，欲栖云雨计难成，少年多是薄情人。

万种保持图永远，一般模样负神明，到头何处问平生。

●十四

试问於谁分最多？便随人意转横波，缕金衣上小双鹅。

醉后爱称娇姐姐，夜来留得好哥哥，不知情事久长么？

●十五

叶坠空阶折早秋，细烟轻才锁妆楼，寸心双泪惨娇羞。

风月但牵魂梦苦，岁华偏感别离愁，恨和相忆两难酬。

●十六

月淡风和画阁深，露桃为柳影相侵，敛眉凝绪夜沉沉。

长有梦魂迷别浦，岂无春病入愁心，少年何处恋虚襟。

●十七

自入春来月夜稀，今宵■影倍凝晖，强开襟抱出帘帷。

啮指暗思花下约，凭阑羞睹泪痕衣，薄情狂荡几时归。

●十八

十五年来锦岸游，未曾何处不风流，好花长与万金酬。

满眼利名浑信运，一生狂荡恐难休，且陪烟月醉红楼。

●十九

风撼芳菲满院香，四帘慵卷日初长，鬓云垂枕响微■。

春梦未成愁寂寂，佳期难会信茫茫。万般心，千点泪，泣兰堂。

●河传

太平天子，等闲游戏，疏河千里。柳如丝，偎倚，缘波春水，长淮风不起。如花殿脚三千女，争云雨，何处留人住？锦帆风，烟际红，烧空，魂迷大业中。

●二

柳拖楼，着烟笼雾，■■落絮。凤皇舟上楚女，妙舞，雷喧波上鼓。龙争虎战分中土，人无主，桃叶江南渡。襞花笺，艳思牵，成篇，宫娥相与传。

●三

花落，烟江，谢家池阁，寂寞春深。翟娥轻敛意沉吟，沾襟，无人知此心。玉炉香断霜灰冷，帘铺影，梁燕归红杏。晚来天，空悄然，孤眠，枕檀云髻偏。

●四

风■，波敛，团荷闪闪，珠倾露点。木兰舟上，何处吴娃越艳？藕花红照脸。大堤狂杀襄阳客，烟波隔，渺渺湖光白。身已归，心不归，斜晖，远汀■■飞。

●菩萨蛮

月华如水笼香砌，金环碎撼门初闭。寒影堕高檐，钩垂一面帘。碧烟轻袅，红颤灯花笑。即此是高唐，掩屏秋梦长。

●二

花冠频鼓墙头翼，东方澹白连窗色。门外早莺声，背楼残月明。薄寒笼醉态，依旧铅华在。握手送人归，半拖金缕衣。

●三

小庭花浇无人扫，疏香满地东风老。春晚信沉沉，天涯何处寻。晓堂屏六扇，眉共湘山远。争奈别离心，近来尤不禁。

●四

青岩碧洞经朝雨，隔花相涣南溪去。一只木兰船，波平远浸天。扣舷惊翡翠，嫩玉抬香臂。红日欲沉西，烟中遥解携。

●五

木棉花映丛祠小，越禽声里春光晓。铜鼓与蛮歌，南人祈赛多。客帆风正急，茜袖侵樯立。极浦几回头，烟波无限愁。

●河渎神

汾水碧依依，黄云落叶初飞。翠华一去不言归，庙门空掩斜晖。四壁森排古画，依旧琼轮羽驾。小殿沈沈清夜，银灯飘落香■。

江上草芊芊，春晚湘妃庙前。一方卵色楚南天，数行征雁联翩。独倚朱栏情不极，魂断终朝相忆，两桨不知消息，远汀时起■■。

●虞美人

红窗寂寂无人语，暗澹梨花雨。绣罗纹地粉新描，博山香炷旋抽条，暗魂销。天涯一去无消息，终日长相忆。教人相忆几时休，不堪枨触别离愁，泪还流。

●二

好风微揭帘旌起，金翼鸾相倚。翠檐愁听乳禽声，此时春态暗关情，独难平。画堂流水空相翳，一穗香摇曳。交人无处寄相思，落花芳草过前期，没人知。

●后庭花

景阳钟动宫莺啭，露凉金殿。轻飙吹起琼花旋，玉叶如剪。晚来高阁上，珠帘卷，见坠香千片。脩蛾慢脸陪雕辇，后庭新宴。

●二

石城依旧空江国，故宫春色。七尺青丝芳草缘，绝世难得。玉英凋落尽，更何人识，野棠如织。只是教人添怨忆，怅望无极。

●生查子

寂寞掩朱门，正是天将暮。暗澹小庭中，滴滴梧桐雨。绣工夫，牵心绪，配尽鸳鸯缕。待得没人时，偎倚论私语。

●二

暖日策花骢，■■垂杨陌。芳草惹烟青，落絮随风白。谁家绣■动香尘，隐映神仙客。狂杀玉鞭郎，咫尺音容隔。

●三

金井坠高梧，玉殿笼斜月。永巷寂无人，敛态愁堪绝。玉炉寒，香烬灭，远似君恩歇。翠辇不归来，幽恨将谁说？

●四

春病与春愁，何事年年有。半为枕前人，半为花间酒。醉金尊，摧玉手，共作鸳鸯偶。倒载卧云屏，雪面腰如柳。

●五

为惜美人娇，长有如花笑，半醉倚红妆，转语传青鸟。眷方深，怜恰好，唯恐相逢少。似这一般情，肯信春光老。

●六

清晓牡丹芳，红艳凝金蕊。乍占锦江春，永认笙歌地。感人心。为物瑞，烂熳烟光里。戴上玉钗时，迥与凡花异。

●七

密雨阻佳期，尽日■然坐。帘外正淋漓，不觉愁如销。梦难裁，心欲破，泪逐檐声堕。想得玉人情，也合思量我。

●临江仙

霜拍井梧乾叶堕，翠帏雕槛初寒。薄铅残黛称花冠。含情无语，延伫倚栏干。杳杳征轮何处去，离愁别恨千般。不堪心绪正多端。镜奁长掩，无意对孤鸾。

●二

暮雨凄凄深院闭，灯前凝坐初更。玉钗低压鬓云横。半垂罗幕，相映烛光明。终是有心投汉佩，低头但理秦筝。燕双鸾耦不胜情。只愁明发，将逐楚云行。

●酒泉子

空碛无边，万里阳关道路。马萧萧，人去去，陇云愁。香貂旧制戎衣窄，胡霜千里白。绮罗心，魂梦隔，上高楼。

●二

曲槛小楼，正是莺花二月。思无惨，愁欲绝，郁离襟。展屏空对潇湘水，眼前千万里。泪淹红。眉敛翠，恨沉沉。

●三

敛态窗前，袅袅雀钗抛颈。燕成双，鸾对影，耦新知。玉纤澹指眉小山，镜中嗔共照。翠连娟，红缥缈，早妆时。

●清平乐

愁肠欲断，正是青春半。连理分枝鸾失伴，又是一场离散。掩镜无语眉低，思随芳草萋萋。凭仗东风吹梦，与郎终日东西。

●二

等闲无语，春恨如何去？终是疏狂留不住，花暗柳浓何处？尽日目断魂飞，晚窗斜界残晖。长恨朱门薄暮，绣鞍骢马空归。

●更漏子

听寒更，闻远雁，半夜萧娘深院，扃绣户，下珠帘，满庭喷玉蟾。人语静

，香闺冷，红幕半垂清影。云雨态，蕙兰心，此情江海深。

●二

今夜期，来日别

，相对只堪愁绝。偎粉面，捻瑶簪，无言泪满襟。银箭落，霜华薄，墙外晓鸡咿喔。听付嘱，恶情■，断肠西复东。

●三

烛荧煌，香旖旎，间放一堆鸳被。慵就寝，独无惨，相思魂欲消。不会得，这心力，判了依前还忆。空自怨，奈伊何，别来情更多。

●四

掌中珠，心上气，爱惜岂将容易。花下月，枕前人

，此生谁更亲，交颈语，合欢身，便同比目金鳞。连绣枕，卧红茵，霜天暖似春。

●五

对秋深，离恨苦

，数夜满庭风雨。凝想坐，敛愁眉，孤心似有违，红窗静

，画帘垂，魂销地角天涯。和泪听，断肠窥，漏移灯暗时。

●六

求君心，风韵别，浑似一团烟月。歌皓齿，舞红筹，花时醉上楼。能婉媚，解娇羞，王孙忍不攀留。唯我恨，未绸缪，相思魂梦愁。

●女冠子

蕙风芝露，坛际残香轻度。蕊珠宫，苔点分圆碧，桃花践破红。品流巫峡外，名籍紫微中。真侣墉城会，梦魂通。

●二

澹花瘦玉，依约神仙妆束。佩琼文，瑞露通宵贮，幽香尽日焚。碧纱笼绛节，黄藕冠浓云。勿以吹箫伴，不同群。

●风流子

茅舍槿篱溪曲，鸡犬自南自北。菰叶长，水■开，门外春波涨渌，听织。声促，轧轧呜梭穿屋。

●二

楼倚长衢欲暮，瞥见神仙伴侣。微傅粉，拢梳头，隐映画帘开处。无语，无绪，慢曳罗裙归去。

●三

金络玉衔嘶马，系向缘杨阴下。朱户掩，绣帘垂，曲院水流花谢。欢罢，归也，犹在九衢深夜。

●定西番

鸡禄山前游骑，边草白，朔天明，马蹄轻。鹊面弓离短■，弯来月欲成。一只鸣■云外，晓鸿惊。

●二

帝子枕前秋夜，霜幄冷，月华明，正三更。何处戌楼终笛？梦残闻一声。遥想汉关万里，泪纵横。

●河满子

冠剑不随君去，江河还共恩深。歌袖半遮眉黛惨，泪珠旋滴衣襟。惆怅云愁雨怨，断魂何处相寻？

●玉蝴蝶

春欲尽，景仍长，满园花正黄。粉翅两悠，翩翩过短墙。鲜飙暖，牵游伴，飞去立残芳。无语对萧娘，舞衫沈麝香。

●八拍蛮

孔雀尾拖金线长，怕人飞起入丁香。越女沙头争拾翠，相呼归去背斜阳。

●竹枝

门前春水竹枝白苹花女儿，岸上无人竹枝小艇斜女儿。商女经过竹枝江欲暮女儿，散抛残食竹枝饲神鸦女儿。

●二

乱绳千结竹枝绊人深女儿，越罗万丈竹枝表长寻女儿。杨柳在身竹枝垂意绪女儿，藕花落尽竹枝见莲心女儿。

●思帝乡

如何？遣情情更多。永日水堂帘下，敛羞蛾。六幅罗裙■地，微行曳碧波。看尽满池疏雨，打团荷。

●上行杯

草草离亭鞍马，纵远道，此地分衿，燕宋秦吴千万里。无辞一醉。野棠开，江草湿。伫立，沾衣泣，沾衣泣，征骑。

●二

离棹逡巡欲动。临极浦，故人相送。去住心情知不共。金船满捧。绮罗愁，丝管咽。回别，帆影灭，江浪如雪。

●谒金门

留不得，留得也应无益。白■春衫如雪色，扬州初去日。轻别离，甘抛掷，江上满帆风疾。却羡■鸳三十六，孤鸾远一只。

●思越人

古台平，芳草远，馆娃宫外春深。翠黛空留千载恨，教人何处相寻。绮罗无复当时事，露花点滴香泪。惆怅遥天横渌水，鸳鸯对对飞起。

●二

渚莲枯，宫树老，长洲废苑萧条。想像玉人空处所，月明独上溪桥。经春初败秋风起，红兰绿惠愁死。一片风流伤心地，魂销目断西子。

●杨柳枝

阊门风暖落花乾，飞遍江城雪不寒。独有晚来临水驿，闲人多凭赤兰干。

●二

有池有榭即■■，浸润翻成长养功。恰似有人长点检，着行排立向春风。

●三

根柢虽然傍浊河，无妨终日近笙歌。骖骖金带谁堪比，远共黄莺不校多。

●四

万株枯槁怨亡随，似吊吴台各自垂。好是淮阴明月里，酒楼横笛不胜吹。

●望梅花

数枝开与短墙平。见雪萼、红咐相映。引起谁人边塞情？帘外欲三更。吹断离愁月正明，空听隔江声。

●渔歌子

草芊芊，波漾漾，湖边草色连波涨。■蓼岸，泊枫汀，天际玉轮初上。扣舷歌，联极望，桨声伊轧知何向。黄鹄叫，白鸥眠，谁似侬家疏旷。

●二

泛流萤，明又灭，夜凉水冷东湾阔。风浩浩，笛寥寥，万顷金波澄澈。杜若洲，香郁烈，一声宿雁霜时节。经■水，过松江，尽属侬家日月。

●应天长

翠凝仙艳非凡有，窈窕年华方十九。鬓如云，腰似柳，妙对绮筵歌■酒。醉瑶台，携玉手，共宴此宵相偶。魂断晚窗分首，泪沾金缕袖。

●南歌子

艳冶青楼女，风流字楚真。骊珠美玉未为珍，窈窕一枝芳柳人腰身。舞袖频回雪，歌声几动尘。慢凝秋水顾情人，祗缘倾国著处觉生春。

●二

映月论心处，偎花见面时，倚郎和袖抚香肌，遥指画堂深院许相期。解佩群非晚，虚襟我未迟。愿如连理合欢枝，不似五陵狂荡薄情儿。

●遐方怨

红绶带，锦香囊。为表花间意，殷勤赠玉郎。此时更自役心肠，转添秋夜梦魂狂。思艳质，想娇妆。愿早传金■，同欢卧醉乡。任人情■恶猜防，到头须使似鸳鸯。

●定风波

帘拂疏香断碧丝，泪衫还滴绣黄鹂。上国献书人不在，凝黛，晚庭又是落花时。春日自长心自促，翻覆，年来年去负前期。应是秦云兼楚雨，留住，向花夸说月中枝。

●调笑令

柳岸水清浅，笑折荷花呼女伴。盈盈日照新妆面，水调空传幽怨。扁丹日暮笑声远，对此令人肠断。

林楚翘

林楚翘，字里及事迹不详。据刘毓盘《词史》云：楚翘与林楚才或系兄弟行辈。《五代诗话》将楚才列在荆南，兹从之。

●苦萨蛮

画堂春昼垂珠箔，卧来揉惹金钗落，簟滑枕头移，鬓蝉狂欲飞。笑拖娇眼慢，罗袖笼花面。重道好郎君，人前莫恼人。

●敦煌词

清光绪年间，在甘肃敦煌县石室内发现大量唐人手写卷子，其中部分为词，当时称曲子词，有小令，亦有长调，为词学史之珍贵资料。

●云谣集杂曲子?凤归云?闺怨

征夫数载，萍寄他邦，去便无消息，累换星霜。月下愁听砧杵，拟塞雁行。孤眠鸾帐里，枉劳魂梦，夜夜飞飏。想君薄行，更不思量。谁为传书与，表妾衷肠。倚牖无言垂血泪，暗祝三光。万般无那处，一炉香尽，又更添香。

绿窗独坐，修得君书。征衣裁缝了，远寄边隅。想得为君贪苦战，不惮崎岖。终朝沙碛里，已凭三尺，勇战奸愚。岂知红脸，泪滴如珠。枉把金钗卜，卦卦皆虚。魂梦天涯无暂歇，枕上长嘘。待公卿回，故日容颜憔悴，彼此何如？

●又

幸因今日，得暑娇娥。眉如初月，目引横波。素胸未消残雪，透轻罗。□□□□□，朱含碎玉，云鬓婆娑。东邻有女，相料实难过。罗衣掩袂。行步逶迤，逢人问语羞无力，态娇多。锦衣公子见，垂鞭立马，肠断知么？

儿家本是，累代簪缨。父兄皆是，佐国良臣。幼年生于闺阁，洞房深。训习礼仪足，三从四德，针指分明。娉得良人，为国愿长征。争名定难，未有归程。从劳公子肝肠断，谩生心，妾身如松柏，守志强过，会女坚贞。

●天仙子

燕语莺啼三月半，烟蘸柳条金线乱。五陵原上有仙娥，摧歌扇。香烂漫，留住九华云一片。

犀玉满头花满面，负妾一双偷泪眼。泪珠若得似珍珠，拈不散。知何限，串向红丝应百万。

●又

燕语莺啼惊觉梦，羞见鸾台双舞凤。天仙别后信难通，无人共。花满洞，休把同心千遍弄。

叵耐不知何处去，正是花开谁是主。满楼明月夜三更，无人语，泪如雨。便是思君肠断处。

●竹枝子

罗幌尘生□□□，笙■无绪理。恨小郎游荡轻年，不施红粉镜台前，只是焚香祷祝天。■帏悄悄垂珠泪。□□□□□。点点滴滴成斑，待伊来敬共伊言，须改往来段却颠。

●又

高卷珠帘垂玉牖，公子王孙女。颜容二八小娘，满头珠翠影争光，百步惟闻兰麝香。含红豆相思语，几度遥相许。修书传与萧娘，倘若有意嫁潘郎，休遣潘郎争断肠。

●洞仙歌

华烛光辉，深下■帏。恨征入入镇边夷。酒醒后多风醋，少年夫婿。向绿窗下左偎右倚，拟铺鸳被，把人尤泥。须索琵琶重理。曲中弹到，想夫怜处，转相爱几多思义。却再叙衷鸳衾枕，愿长与今宵相似。

●又

悲雁随阳，解引秋光。寒蛩响，夜夜堪伤。泪球串滴，旋流枕上，无计恨征人，争向金风飘荡，■衣嘹亮。懒寄回文先往。战袍待稳，絮重更熏香。殷勤凭驿使追访。愿四塞来朝明帝，令戎客，休施流浪。

●破阵子

莲脸柳眉羞晕，青丝罢拢云。暖日和风花戴媚，画阁雕梁燕语新。卷帘恨去人。寂寞长垂珠泪，焚香祷尽灵神。应是潇湘红粉继，不念当初罗帐恩。抛儿虚度春。

●又

日暖风轻佳景，注莺似问人。正是越溪花捧艳，独隔千山与万津。单于迷虏尘。雪落庭梅愁地，香檀枉注歌唇。拦径萋萋芳草绿，红脸可知珠泪频。鱼笺岂易呈。

●又

风送征轩迢递，参差千里余。目断妆楼相忆苦，鱼雁百水鳞积疏。和愁对云书。春色可堪孤枕，心焦梦断更初。早晚三边无事了，香被重眠比目鱼。双眉应自舒。

●又

年少征夫军帖，书名年复年。为觅对侯酬壮志，携剑弯弓沙碛边。抛人如断弦。迢递可知闺阁，知声忍泪孤眠。春去春来庭树老，早晚王师归却还。免教心怨天。








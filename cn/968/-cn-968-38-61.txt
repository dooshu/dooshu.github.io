林季仲　九日诸人集於资福阁次高季应韵三首

秋入江山晚更妍，登高临远意凄然。

且浮绿蚁眼前乐，底用虚名身后传。

旧隐未教幽鹤怨，清溪终伴白鸥眠。

老来举措多羞澁，强插黄花趁少年。

林季仲

林季仲　九日诸人集於资福阁次高季应韵三首

隔竹通晕月自妍，樽前宝炬不须然。

毫飞阁上千林溼，句落云间万井传。

佳节敢辞通夕醉，宿酲还傍小窗眠。

鬓边黄菊应相笑，白发较多似去年。

林季仲

林季仲　九日诸人集於资福阁次高季应韵三首

戏马台前草自妍，英雄何在竟茫然。

江河犹带重阳恨，父老空将旧事传。

去雁来鸿波浩荡，夕阳流水树芊眠。

休休世味从来恶，细嚼霜英慰暮年。

林季仲


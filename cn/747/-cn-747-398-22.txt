○对无鬼论判

〈甲执无鬼论，俄而鬼忽来取，求乞免，鬼云谁似汝者，甲云乙似而便死。後乙弟知，告甲谋杀兄，不伏。〉

惟恍惟惚，甄巨匠於无名；一阴一阳，鼓鸿钧而不息。是知天道元远，子所不言。甲以志尚纵横，心怀贞正，振谈端於海岳，抗高议於天。取类阮瞻，疑书生之自屈；有符宗岱，遇使者之方求。乙以才貌略同，称其似是。殊仲偕之昆弟，於此相推；异张衡之後身，斯焉见取。生乎公府，无闻鹤板之徵；冥寞幽途，忽见鹊衣之召。弟以原义切，雁序情深，惜棣萼之无春，恨泉扃之不曙。告称谋杀，未达幽明，语事虽云代命，至理终当溘尽。舍而不鞠，实谓为宜。

楚（一作樊）冕

冕，开元时擢书判拔萃科。


九月十七日


星期六


SATURDAY，SEPT 17，2016

2016年9月17日

农历丙申年·八月十七





芙蓉女儿诔（二）　宝玉

自蓄辛酸，谁怜夭折！仙云既散，芳趾难寻。洲迷聚窟，何来却死之香？海失灵槎，不获回生之药。眉黛烟青，昨犹我画；指环玉冷，今倩谁温？鼎炉之剩药犹存，襟泪之余痕尚渍。镜分鸾别，愁开麝月之奁；梳化龙飞，哀折檀云之齿。委金钿于草莽，拾翠 于尘埃。楼空鳷鹊，徒悬七夕之针；带断鸳鸯，谁续五丝之缕？况乃金天属节，白帝司时，孤衾有梦，空室无人。桐阶月暗，芳魂与倩影同销；蓉帐香残，娇喘共细言皆绝。连天衰草，岂独蒹葭；匝地悲声，无非蟋蟀。露苔晚砌，穿帘不度寒砧；雨荔秋垣，隔院希闻怨笛。芳名未泯，檐前鹦鹉犹呼；艳质将亡，槛外海棠预老。捉迷屏后，莲瓣无声；斗草庭前，兰芽枉待。抛残绣线，银笺彩缕谁裁？折断冰丝，金斗御香未熨。

昨承严命，既趋车而远陟芳园；今犯慈威，复拄杖而遽抛孤匶。及闻槥棺被燹，惭违共穴之盟；石椁成灾，愧迨同灰之诮。尔乃西风古寺，淹滞青磷；落日荒丘，零星白骨。楸榆飒飒，蓬艾萧萧。隔雾圹以啼猿，绕烟塍而泣鬼。自为红绡帐里，公子情深；始信黄土垄中，女儿命薄！

汝南泪血，斑斑洒向西风；梓泽余衷，默默诉凭冷月。

呜呼！固鬼蜮之为灾，岂神灵而亦妒。箝诐奴之口，讨岂从宽；剖悍妇之心，忿犹未释！在君之尘缘虽浅，然玉之鄙意岂终。因蓄惓惓之思，不禁谆谆之问。始知上帝垂旌，花宫待诏，生侪兰蕙，死辖芙蓉。听小婢之言，似涉无稽；以浊玉之思，则深为有据。

［评注］

芳趾： 芳踪。聚窟： 传说西海中有聚窟洲，洲有返魂树，煎汁制丸，能起死回生。却死： 起死回生。海失灵槎： 传说东海中蓬莱仙岛上有不死之药，秦代徐福带领童男女寻找，一去不回。翠 （è）： 装饰翠羽的妇女头饰。鳷鹊： 汉武帝所建的楼观名。金天： 秋天。银笺： 白纸。指刺绣纸样。冰丝： 指丝绸衣服。金斗： 熨斗。严命： 父亲的命令。慈威： 母亲的威严。孤匶（jiù）： 棺柩。槥（huì）棺： 棺材。燹（xiǎn）： 野火。引申为烧。违： 违背。共穴之盟： 死当同葬的盟约。灾： 火灾。迨（dài）： 及，这里有应验的意思。同灰： 一同化烟化灰。诮： 讥诮。尔乃： 发语词。淹滞青磷： 青色磷火缓缓飘动。圹（kuàng）： 坟墓。塍（chéng）： 田埂。汝南泪血： 用汝南王和碧玉故事。梓泽余衷： 用石崇、绿珠故事。石崇有别馆在金谷，一名梓泽。蜮（yù）： 传说中的水边害虫，能含沙射影，使人生病。箝： 同“钳”，夹住。诐（bì）奴： 与下句的悍妇都指王善保家的一类搬口弄舌的奴才。惓（quán）惓： 同“拳拳”，情意深厚。垂旌： 派出旌旗使者。侪： 同辈。






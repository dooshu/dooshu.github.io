37　王卿月爲澹庵制人稱之


王卿月爲澹庵制云：「吾寧身蹈東海，何云：「此句即是封事末句，所以尤工。」獨仲連不肯帝秦；至今名重泰山，微相如何以强趙？」

【集證】胡銓疏曰：「欲屈萬乘之尊，下穹廬之拜，三軍之士不戰而氣已索。此魯仲連所以義不帝秦也。」又云：「願斬秦檜、王倫、孫近三人頭，竿之藁街，羈留金使，責以無禮，徐興問罪之師，則三軍之士不戰而氣自倍。不然，臣有赴東海而死，寧能處小朝廷求活耶！」

【元圻案】史記魯仲連傳：「彼秦者，棄禮義而上首功之國也。彼即肆然而爲帝，過而爲政於天下，則連有蹈東海而死耳。」又廉頗藺相如傳：「太史公曰：方藺相如引璧睨柱，及叱秦王左右，勢不過誅，然士或怯懦而不敢發。相如一奮其氣，威信敵國；退而讓頗，名重太山。其處智勇，可謂兼之矣。」〇樓攻媿太府卿王公墓誌曰：「公諱卿月，字清叔，台州人。乾道五年進士，擢用爲文字官。嘗草胡公銓詞云云，人多稱之。」






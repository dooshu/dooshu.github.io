◇以吴明彻为豫州刺史诏（太建五年十月丙辰）

寿春者，古之都会，襟带淮汝，控引河洛，得之者安，是称要害。侍中、使持节都督征讨诸军事、征北大将军、开府仪同三司南平郡开国公明彻，雄图克举，宏略盖世，在昔屯夷，缔构皇业，乃掩衡岳，用清氛，实吞云梦，即叙上游；今兹荡定，恢我王略，风行电埽，貔武争驰，月阵云梯，金汤夺险，威陵殊俗，惠渐边氓，惟功与能，元戎是属，崇麾广赋，茂典恒宜，可都督豫合建光朔北徐六州诸军事、车骑大将军豫州刺史，增封并前三千五百户，馀如故。（《陈书·吴明彻传》）


○象环赋（以“谦德无事循转”为韵）

佩服之设，惟德是瞻，夫子之服素而博，夫子之德称而廉。式制象以表诸俭，岂无玉兮体乎谦，谦而伊何？服用有则，舍宝佩庶，以彰其无位；制象环实，亦明其让德。匪玉兮匪金，是雕兮是刻，取其焚身之齿，夺其截肪之色。磨而不磷，涅而不黑，相彼兮，谓其之有离；制此环兮，体其环之不极。因良工以表器，奉圣人以聘国，苟炯戒之斯存，曷威仪之有忒？於是不师尔制，爰始我谋，错落增色，晶明克舒。写金规於顾兔，掩素彩之随珠，崇其五寸之范，辉彼十围之躯。贵其文兮，我则文而能洁；谓其曲也，我则曲而不逾。既圆体以就满，亦虚中而应无，服为身表，环为佩器。若礼义之相须，岂周旋之暂坠，将以体象其法理，亦以循环乎志意。杂章甫以为饰，腾组绶而生辉，蔚礼经以留规，掩水苍之故事。明夫素王立范，象岂因循，必使动容有则，箴规合伦。得礼容之不选，著盛德之日新，环之质兮，取其终始罔遗；象之齿也，取其坚白可珍。体夫子之历聘周流，似夫子之从时屈伸，象环之制兮，其义不浅；谦之旨兮，因斯而阐。道崇受物，用能宽而有容；理贵适时，体如丸而任转。忝明试以效拙，敢献赋而旌善。

韩液

液，天宝时进士。


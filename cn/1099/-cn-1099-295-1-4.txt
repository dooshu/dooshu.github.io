○備倭事宜 【 備禦】

倭賊犯境、百姓被殺者幾千人、流離遷徙、所至村落為之一空、迄今踰月、其勢益橫、州縣僅僅自保、浸淫延蔓、東南列郡、大有可慮。即今賊在嘉定、有司深關固閉、任其殺掠、已非仁者之用心矣、其意止欲保全、倉庫城池以免罪責。不知四郊既空、便有剝膚之勢。賊氣益盛。資糧益饒。并力而來。孤懸一城。勢不獨存。此其于全軀保妻子之計。亦未為得也。見今賊徒出沒羅店劉家港、江灣月浦等地方、其路道皆可逆知、欲乞密切差兵設伏、相機截殺。彼狃于數勝。謂我不能軍。往來如入無人之地。出其不意。可以得志。古之用兵。惟恐敵之不驕不貪法曰卑而驕之。又曰利而誘之。今賊正犯兵家之忌。可襲而取之也。訪得吳淞所一軍、素號精悍、倭賊憚之、呼為白頭虫、去歲宗柏戶馮百戶見倭船近城、倉卒與敵、為其所殺、有司不加矜恤、反歸罪于二人、自後人以為戒、又城壁崩圯、半落海中、且累年不給軍糧、士皆饑疲、往往乞食道路、遂致新城失陷、翻為賊巢、嘉定上海之勢、日以孤危、今乞召新城失事指揮、令收還散卒以贖罪。要以厚賞。俾于賊所入嘉定及往南翔等要路。阻陿之處。長鎗勁弩。設伏以待之又新城敗散之餘。所存約二百餘人。人數寡少。乞募沿海大姓沈濮蔡嚴黃陸等家。素能禦賊。及被其毒害者併合為一專為伏兵及往來遊擊賊自不敢近太倉嘉定松江矣。且因新城之軍。俟便襲擊。城可復襲而有也。法曰善守者守其所不攻。又曰使敵人不得志者害之也。今所謂守城者徒守于城之內。而不知守于城之外。惴惴然如在圍城之中、賊未至而巳先自困矣。夫蘇州之守。不在于婁門。而在于崑山太倉太倉之守。不在于太倉而在于劉家港此易知也今賊掠羅店等處巳盡、必及南翔、賊據南翔、奪民船以入吳淞江、一日可至葑門、即蘇州危矣。南過唐行、則淞江危矣。今聞又至太倉穿山等處。即常熟危矣。故欲害之使不得至。所以為守也。然所謂設伏為奇。又時出正兵。相為表裏而後可也。又嘉定近海、為內地保障、其縣令恇怯不知兵、乞委任百姓所信向、如任同知、董知縣、武指揮等協力主决兵事、知縣備辦糧食。不得從中阻撓。倘有疏虞。即蘇松二郡。不可保矣。又訪得白茆舊有白茆寨、劉家港舊有劉家寨、青浦舊有青浦寨、此皆前朝撥置軍士備倭之所。葢以春夏巡哨。秋冬還衞。又白茆吳塘茜涇、劉家港、甘市等處、各有烟墩。烽火相接。以此見往時備倭之跡今疏濶如此欲以一城自固不可得也。又訪得賊中海島夷洲、真正倭種、不過百數、其內地亡命之徒固多、而亦往往有被劫掠。不能自拔者。近日賊搶婁塘羅店等處、驅率居民挑包、其守包之人、與吾民私語、言及某府州縣人、被賊脅從、未嘗不思鄉里、但以剃髮、從其衣號、與賊無異、欲自逃去、反為州縣所殺以此只得依違、苟延性命、愚望官府、設法招徠、明以丹青生活之信、務在孤弱其黨。賊勢不久。自當解散。此古人制夷遏盜之長策也。又聞民間、不見官府出軍、以為當俟請旨、須大軍之至、竊見祖宗于山東淮浙閩廣沿海、設立衞所、鎮戍連絡、每風候調發舟師出海。後又設都指揮一員、統領諸衞、專以備倭為名。今倭賊憑陵、所在莫之誰何、但見官司紛紛、抽點壯丁、及原設民快、皆素不教練之民。驅之殺掠。以致一人見殺。千人自潰。徒長賊氣。使海外蠻夷聞之。皆有輕中國之心。非祖宗設立沿海軍衞之意也。當事者拘碍文法、動以擅調官軍為解、竊伏讀律擅調官軍內一欵、其暴兵卒至。欲來攻襲。事有警急。及路程遙遠者。並聽從便。火速調發軍馬。乘機勦捕。若賊寇滋蔓。應合捕者。鄰近衞所。雖非所屬亦得調發策應若不即調遣會合。或不即報上司。及鄰近衞所不即發兵策應者。與擅調官軍罪同不調與擅調者同律極快此各衞得自調發策應之明文也。今賊殺害人民。動搖畿輔。蘇松內地、城門經月不開、百姓喁喁、各衞擁兵深居、賊在近郊、不發一矢、忍以百萬生靈餌賊。幸其自退。豈可得哉。夫以沿海之內。自足備禦。今獨以民兵支吾。玩愒養寇。及其必不可巳。然後請旨動調大軍。夫以民兵則氣力孱弱。以大軍則事體隆重。是虛設沿海數百萬之兵也况大軍之至。吾民饜飽豺狼之腹巳久矣、


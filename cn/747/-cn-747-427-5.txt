○送峡州刘使君忠州李使君序

国有戎事，今兹十年，外奸内宄，略无宁岁。是以人之思理，不教而然者久矣。夫非良二千石，则无以光昭帝俞，勤恤人隐，自邑居荡析，牧守承弊，中和颂声，斯道寝息。今皇帝之临御也，尝垂意於理道。夫能官人，则能安人，为官而择人，俾受永赖。尚书驾部郎中刘公、司门员包郎李公分命之拜，中朝骏选。刘公之举也，以宣慈惠和；李公之得也，以温良恭俭。咸推大略，仁而爱人，文学政事，家邦必达。矧兹偏隅，由我专制，苟利於物，其可易乎！然後理兵期于知禁，求瘼在乎不扰，泽流恺悌，汔可小康。岂颍川之奸党散落，济南之畏如大府而已哉！寿星之会，凉秋八月，言辞北阙，将骛南辕。惜五马之不留，合六官以追饯，乃卜胜撰吉，咸集于吏部郎元公之居室。地远朝市，家藏水木，纳终峰於宇下，道漆园于方外。风回景泛，匪寒匪燠，入室而芝兰袭人，趋庭而珠玉交辉。琴言自清，座右必诫。夫然，则行者可以慰远道，居者可以依翰林。二公於是抚席而言曰：西楚风殊，东巴路迥，高堂雨，遇荆门而可见；皇州冠荩，别潇水以长怀。多谢故人，醑我以酒龙我之作，群公何谓，以不腆斯文，遂冠于篇首。总南宫之赋者，凡四十有六章，次之爵里，亦当使君之佳传云。


◇谢晋安王赐宜城酒启

孝仪启：奉教，垂赐宜城酒四器，岁暮不聊，在阴即惨，於斯二理，总萃一时。少府关猴，莫能致笑，大夫落雉，不足解颜。忽值瓶泻椒芳，壶开玉液，汉樽莫过，殷杯未逢，方平醉而遁仙，羲和耽而废职。仰凭殊途，便申私饮。未瞩耻，已观帻岸，倾耳求音，不闻霆击，澄神密氐。岂觌山高，愈疾消忧，於斯已验，遗荣忽贱。即事不欺，酩酊之中，犹知铭荷不任，谨启事。（《初学记》二十六）


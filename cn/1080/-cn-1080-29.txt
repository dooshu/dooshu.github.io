●大明會典卷之二十九

徵收

國初因田制賦、稅糧草料、各有定額。每年、戶部先行會計、將實徵數目、分派各司府、州、照數徵收。事例甚詳、具列於後。其額數見會計中

凡徵收稅糧。洪武四年、令天下有司度民田。以萬石為率、設糧長一名、專督其鄉賦稅

○奏准、浙江行省、歲輸糧九十三萬三千二百六十八石。設糧長一百三十四名

○六年、令蘇松等府糧長、每名設知數一名。斗級二十名。送糧人夫一千名。以備運納

○十五年、革罷糧長徵收糧。令照黃冊裡甲人等催辦

○十八年、令兩浙及京畿官田、凡折收稅糧鈔。每五貫、准米一石。絹每疋、准米一石二斗。金每兩、准米十石。銀每兩、准米二石。綿布每疋、准米一石。苧布每疋、准米七斗。夏稅農桑絲、每十八兩。准絹一疋、重十六兩

○又令各該有司、復設糧長。以民戶丁糧稍多者充當

○二十四年、令應天、太平、寧國、鎮江、廣德五處、官田稅糧、自後減半徵收

○二十六年定、凡各處秋夏秋稅糧、已有定額。每歲徵收。必先預為會計。除對撥官軍俸糧、並存留學糧廩給、孤老口糧、及常存軍衛二年糧斛、以備支用外。餘糧、通行定奪立案具奏。其奏本內、該雲、為徵收某年秋糧事。該照在京、並在外衛所官軍等項、合用俸糧、擬合預為會計徵收。議得各司府州、今歲該徵秋糧、除已對定官軍俸糧外。其供應內府光祿寺等衙門、合用熟粳糯米芝麻黃豆等項、並五府六部等衙門官吏俸給、優給故官兒男、及太倉預備海運糧儲、擬於蘇州常州等府、存收運納。其餘秋糧、存留學糧廩給、孤老口糧、及撥輳各處軍衛倉收貯、常存二年糧儲、以備支用。如有糧多足用去處。臨期定奪收支。及該設糧長去處。委官一員、率領該設糧長正身、務要齊足。定限七月二十日以裏赴京。面聽宣諭。關領勘合、回還辦糧

○凡徵收稅糧、律有定限其各司府州縣、如有新增續認、一體入額科徵、所據該辦稅糧、糧長督併里長。里長督併甲首。甲首催督人戶。裝載糧米。糧長點看見數。率領里長、並運糧人戶起運。若係對撥者、運赴所指衛分、照軍交收。存留者、運赴該倉收貯。起運折收者、照依定撥各該倉庫交納。取獲通關奏繳。本部委官於內府戶科、領出立案、附卷存照、以憑稽考

○凡糧長關領勘合、回還催辦秋糧。務要依期送納。畢日、赴各該倉庫、將納過數目、於勘合內填寫。用印鈐蓋。其糧長將填完勘合、具本親齎進繳。仍赴部明白銷注。如是查出糧有拖欠。勘合不完。明白究問追理

○三十年更定、鈔三貫五百文、折米一石。金每兩、准米二十石。銀每兩、准米四石。綿花一斤、折米二斗

○又更置糧長。每區設正副二名、編定輪當

○永樂八年、令南直隸各府縣官田租、納附近官倉

○十一年、令各處折徵糧。金每兩、准米三十石。闊白綿布每疋、准米一石五斗

○宣德四年、令應天、蘇、松、並浙江屬縣等處、遠年拖欠稅糧。每絹一疋、准米一石二斗。綿布一疋、絲一斤、鈔五十貫、各准米一石。苧布一疋、准米七斗。綿花一斤、准米二斗

○又令江南府縣官。督察各屬糧長。凡有倚恃富豪、交結有司、承攬軍需買辦、移用糧米、假以風濤漂流為詞、重復追徵者、重加究治

○五年、令自三年以前、拖欠稅糧。以十分為率、三分折布。三分折絹。四分折鈔。其布絹不拘長闊、俱准照時價折收

○又令各布政司折徵糧布。或買辦物料等項。以總數派府。斟酌州縣裡分道路分派。務令輕重適均

○又令各處糧長有消乏充軍等項者、選差殷實大戶、常川充當

○正統九年、令浙江等布政司、直隸蘇松等府、所屬夏稅麥少去處。准抵斗納米。若本處有三年之積。其存留之數、每石折徵鈔一百貫

○景泰四年、令浙江等布政司、及蘇松等府、實徵糧不及萬石者、止存糧長一名

○五年、革湖廣等屬各縣正副糧長。令裡甲催徵

○六年、革江北、直隸揚州等府縣糧長

○七年、定浙江紹興等八府重則官糧。各存留本府縣上納。如仍不敷、於人戶坍江田糧、及中則官田、重則民田內撥補

○天順二年題准、湖廣實徵秋糧五十八萬石。內將二十萬石。每石、折收闊白綿布一疋。每年、將十萬疋、送南京該庫。餘十萬疋、貯本司、及本府庫、支與官吏旗軍、准作月糧

○七年、令浙江等布政司、直隸松江等府、折納稅糧銀兩、附餘之數、造冊送部備照

○成化元年、令各處撫按等官、禁約各該司府州縣等衙門官吏人等、今後遇有詔書、及朝覲之年、一應錢糧課程等項、明開已未完若干數目、以憑查究。不許預先作完、虛造牌冊。違者依律究治

○二年奏准、貴州所屬府州縣、及宣慰等司稅糧、行巡按並按察司比較實收通關。如年終不完、管糧官員照例住俸。目把人等、依律擬斷。若有侵欺等弊、從重究治

○十年、令浙江嚴州府建德等縣、夏稅農桑二絹、每疋折納銀六錢

○弘治六年題准、山西腹裏起運宣大稅糧、太原府迤北迤南所屬、並汾州、平遙、介休、孝義等縣、可通車者、悉從民便、徵運本色。草束、照舊徵銀。其平陽府、澤、潞、遼、沁四州所屬、轉輸頗艱。減徵價銀。每米麥一石、折銀七錢。豆一石、折銀五錢。草一束、折銀四分

○十三年議准、凡各處掌印官、將所屬起解一應錢糧批文、妄作人情、攬與內外勢要官豪者、問發為民。干礙勢要、參究治罪

○凡各處勢豪大戶、無故恃頑、不納本戶秋糧、五十名以上、問罪監追完日發附近。二百石以上、發邊衛俱充軍

○十四年奏准、河南等布政司、應天、順天、南北直隸等府州、部糧官、俱限年終到部。二月以裏完納。過違限期、事完之日、送法司究問

○正德元年議准、今後徵收夏稅、不過七月終。秋糧不過十二月終。俱要齊足。應起運者、作急起運。應存留者、照數存留。如有管糧官員、不行及時催徵。通行提調官吏、仍前虛起批票者、定以虛出通關論罪。未納糧數、就於本官名下、比併徵完

○令江西州縣、每年將各戶該徵夏稅秋糧、造寫實徵手冊。照依布政司則例、填註由帖、給散納戶。置立印信號簿、糧長委官、各收一扇。裡長催糧赴倉、眼同照依由帖交納。折銀等項、亦就當官秤封貯庫、各登號簿。委官於由帖內、寫一訖字、與納戶執照。如糧裡仍前私家折收糧米、作弊侵欺、及小民拖欠不完、或部運官通同不行催納、以致經年不得完結者、俱聽撫按守巡等官、查照律例重究

○又令寧晉等縣

皇莊子粒、照例每畝止許徵銀三分

○三年奏准、新勘過山東濱州、活鹼地、辦納存留糧。死鹼地、折納布鈔

○議准、通州、海門、泰興、三州縣、坍江田糧、通作存留、折收價銀。若起運不足、以十分為率、量起二分、以補其數

○五年奏准、今後各司府州縣秋糧、照例十月開倉。先將管糧官、並糧長大戶職名、報知漕運衙門。次將收過在倉糧數、申報。如有違限、不分司府州縣掌印官、通提問罪。違限二年、管糧官降二級。一年者免降。各將家屬監併、完日疏放

○六年議准、陽信縣原額稅糧地、內不堪耕種鹼地一百五頃九十一畝零、該稅糧五百六十六石六斗零、照例折納布鈔

○八年、令薊州牧馬草場。實撥軍民佃種地。自本年為始。每歲減去原擬租銀一分、只收二分五釐。夏稅止收一次

○又議准、各處撫按督糧等官、革去一年一造之冊。令各州縣、照依黃冊、造定實徵糧冊。十年一換。將大小人戶、每戶以若干畝為轉運。以若干畝為存留。以若干畝為輕齎。隨其多寡、以為定數。田賣畝則隨田。戶易糧則隨畝。若遇蠲免、隨數減除。臨徵之時、對冊給由。量地裡遠近、立限交完、以年終為止。其違限過年者、責其赴各處自行上納。嚴加禁約、糧長過收索取、治以重罪。軍官掯勒索取革去見任。其餘災傷、仍令撫按官查分數、從實蠲免

○十二年議准、真定等府撫按衙門選委各府能幹官員、親詣所屬地方踏勘。地土原額若干。內肥饒堪種者、若干。派與起運等項稅糧。沙鹼不堪種者、若干。派與闊布、存留二項

○十四年奏准、查勘沂州荒蕪田土、係百姓徵糧者、止納應辦糧草。不許

王府重徵子粒。係撥付

王府者專出子粒。就將糧草除豁。地如不足原數、即查附近空閒無礙地土、照例撥補

○十五年議准、湖州府地方、自本年為始。將會計秋糧耗米、照官民田則輕重、加減分派、造冊在官、永為定規

○奏准、海門縣坍江田土、該納夏稅、小麥、每石折銀三錢。大麥、每石折銀一錢五分。秋糧米、每石折銀四錢。俱存留本處、以備衛所官軍月糧等項支用。雖無災傷、不派起運。其馬草租鈔、仍令徵解本色

○嘉靖元年、令安陸州、並京山縣、民田秋糧、自本年為始。停免起運兌軍花絨祿米、俱作存留支用。別府州縣、原派藩邸祿米、照數改補起運兌軍花絨祿米原額之數

○六年 詔、撫按衙門、並管糧等官、申嚴曉諭衛所官軍、今後置買民田、糧差一體坐派。仍聽有司拘攝。務使軍民兩便

○七年奏准、將江西東鄉縣原分割安仁縣十五等都七圖分、照舊退還該縣。本年以前、有逋負糧差、准照流民復業事例、暫為蠲免。其在東鄉、新置糧差、照舊在彼寄納。在安仁者、照前年限、量派存留。其峽江縣東十二都人戶、仍歸新淦縣、應當糧差。有未完者、仍於該縣完納

○八年、令內外各衙門倉場、一應糧料草束。除納完官單外。其扣下餘銀、責令本大戶解部、專備各倉場缺乏。遇有糧料價賤、科道等官、召商糴買。完日領價。仍先將價數、及扣過餘銀、陸續備行司府州縣知會。除扣留餘銀、已足下年該派之數。行各免徵一年。未足數者、量徵解補

○九年題准、浙江溫、台、處三府稅糧、照舊徵納本色。不許巧立餘米名色、徵價害民

○十年題准、川湖協濟貴州錢糧。比南北直隸、江、浙、山、陜、解運京邊倉糧事例。定委府州縣佐貳官員部運、就限年裏、赴各該倉庫上納。每年先將委官、及掌印管糧職名開報。候通查勤惰完欠。自參政參議而下、一體奏請旌獎劾治

○又令今後行取給由官、俱送戶部、查對錢糧完納明白、方許收選復任

○又令河南坐派鳳陽倉夏麥、每石徵銀四錢。解鳳陽府收貯折放

○十二年題准、浙江金華府、京折銀兩、減數過多、將杭州府數內三千石、嘉興府數內四千石、湖州府數內六千石、共一萬三千石。改派金華府、以均民力

○十五年、令山東布政司、每年將額派軍屯民糧、解赴德州常盈倉上納。聽戶部委官、監督收放該州、並德左二衛、官吏旗軍等俸米月糧。如遇災免、該另行支補者。造實支文冊、一樣三本。呈遞委官查明。一本存留。一本發倉。一本轉送該司查照補給。不許私兌

○十六年題准、今後直隸、山東、山西、河南等處、原派納萬全都司宣府等二十一衛所、並萬億庫、隆慶衛倉涿州庫、德州常盈庫、折銀布疋。每疋、折銀三錢、解部、轉送該庫收貯

○十七年詔、各處衛所官捨餘丁人等、置買民田、一體坐派糧差。不許抗拒、違者、奪田入官

○題准、山東青州府、樂安縣、踏出退灘堪種地三十二頃一畝四分、撥人佃種、照畝起科。辦納稅糧一百七十一石二斗七升四合九勺。絲綿二十八兩八錢一分二釐六毫。馬草二百二十四束十四斤十四兩四錢。照數徵收、存留本處應用。候會計之時、添入該布政司實徵總額。分派存留倉口、依時徵納

○又題准、山西太原、平陽、潞安等府、遼澤等州、歲辦大同祿糧軍糧。俱責令布政司管糧道。大同府歲派本處祿糧。俱責令分守冀北道。各催督

○二十年詔、各布政司、並直隸府州縣、一應大小錢糧、坐派所屬、須要奉到各部題准勘合、方許遵行分派。其未奉勘合、分毫不許擅科。如違、事發重治

○二十三年題准、應天江浦縣坍江田地、該徵糧數。比照海門縣例、改納輕則○又議准、山西太同平陽等府稅糧。徵銀多寡不均。今後每石各止徵銀一兩。其不係

代府祿糧、州縣、每石、量加銀一一分。以補原額不敷之數

○二十七年題准、平陽、太原二府、澤、沁、汾三州、遠年停徵地內、查出堪種、有人承佃地土、減半起科、以抵衝塌拋荒之數。餘剩銀米、自本年為始。僉撥大戶、一條鞭徵收。銀兩、解布政司收貯、聽補

王府祿米災免不敷之用

○二十九年題准、浙江等處司府、拖欠銀兩數多、查照舊規、選差戶部屬官、催完五分者、本部具題取回

○三十二年議准、河南、山東、額運薊州倉漕糧、共二十四萬石。內除六萬石、照舊徵收本色外。原折色四萬石、每石折銀六錢。其餘一十四萬石、查照先年題准改折則例、內十萬石、每石八錢。四萬石、每石九錢。通共折色一十八萬石。行令二省徵收、與同本色、一併徑解薊州倉上納

○三十三年議准、延綏所屬糧儲、酌處本色收貯、以備不虞。將鳳翔府定擬本色二分、折色八分。西安府本色四分、折色六分。延慶二府折色七分、本色三分。漢中府等處、照舊折色。解赴綏德州廣盈倉交收

○四十二年題准、南直隸、江西、浙江、湖廣、各監兌主事。合照先年兼催錢糧事例、請給敕四道。仍會同各該撫按官、將嘉靖四十年、四十一年、額派南直隸、浙江、江西、湖廣、四省錢糧、盈開納事例、並節年會議條陳等項銀兩。其四十二年分、並帶徵三十六年分錢糧。完者起解、未完者嚴催。候一年滿日通筭。約以十分為率、未完四分者、布政司掌印、管糧官、俱降俸二級。移咨吏部、不許推陞。追徵完日、准照舊支俸。未完六分者、俱照不及事例、降一級、起送吏部調用。未完八分以上者、俱革職為民。其餘府州縣掌印、管糧官、亦照此例。監兌主事、催督錢糧、通以一年為限。查將未完錢糧應參官、照依前例、分別參奏、以憑戶部議覆施行

○隆慶二年題准、山西一省、坐派大同祿糧軍餉。各將該省管糧大小官員、聽大同巡撫節制。查比分數、一體參奏

○議准、各處起解錢戶部更定格眼文簿式樣。發司府州縣、各一樣二本。逐項完欠解納批收、各照格開填。此外、本部又用連四大紙、照依勘合掛號、印發各省、並南北直隸府州、行令各州縣、每年畫為一十二格、有閏月者、又添一格。每格、將一月內徵完起解某項錢糧若干填註。用印鈐蓋。歲終、各省執赴布政司、及管糧道、南北直隸赴各府、查比完欠分數。仍發收執。由各府以所屬州縣、各布政司以所屬府州縣、各多寡之數、計分格眼於一紙。每府州縣、各一格眼、每歲終、將查比過錢糧、各完欠分數、填註各格眼內。用印鈐蓋。仍照具由、呈部查考。凡陞遷、行取、給由、朝覲、各執此任內號紙格眼、赴撫按衙門查明。仍併公文投部查考。司府州縣循環。即用前格眼簿、連文內開報起解數目、月日、倒換

○又令各省直府州縣、置立格眼循環文簿。並號紙、填寫各項已未完錢糧。凡遇行取、給由朝覲、各執此投部查比

○三年題准、陜西布政司、將臨鞏府屬、原派該鎮民運。自隆慶二年為始。改徵本色、運赴蘭州管糧郎中交納。另議轉輸

○五年議准、杭州府仁、錢、二縣官民田地山蕩間架稅糧、均為五則。寧波府三則。處州府一則。湖州府照依原定四則。至於大造黃冊、當從舊存實、以備稽查。惟各府實徵冊內、照議派徵

○又議准、遵化縣見徵隆慶五年錢糧、即改本色上納。就作隆慶六年軍馬支用。其本年應發年例銀兩。戶部即行扣除。仍查各州縣錢糧、如有隔年先徵者、俱照例一體改納本色。通候會計之日、各鎮照數、查扣年例銀兩

○六年題准、將貴州所轄土司、比照有司事例。自六年為始。如全完至七八分者、獎賞。不及數者、戒飭。全欠者、革去冠帶、勒限追完

○令陜西撫按、備查

宗室、見種民田、某府將軍中尉、每位下見種某州縣、某裡、某甲、某人、田地若干。應派稅糧若干。共銀若干。造冊呈院、印發各該府收貯。隆慶五年以前拖欠者、照舊追納外。自後如遇各府

宗室關支本年分祿米之時、計其應納稅糧銀兩、按冊照數扣除。年終造冊奏繳。青冊送部查考

○萬曆元年題准、廣西清出猺獞占據田土、除平樂、荔浦、永安、原係民田、撥還耕種、辦納賦役外。其餘、俱撥今立土司募兵領種。每名、給田十畝。其大小頭目、酌量加添。三年後、方行起科。每畝。止徵三升。照原分屬縣上納。一應差徭、悉行蠲免

○又題准、令以後各州縣見徵起運錢糧、俱要當年完報。先年拖欠帶徵者、每年限完二分。總計以十分為率、未完二分以上、住俸督作。未完四分以上、降俸二級督催。雖遇行取、陞遷、俱不准起送。候完至九分以上、方准開復原俸未完六分以上、降二級調用。八分以上、革職為民朝。覲官題參、俱照此行。其司府掌印管糧等官、總計所屬州縣完欠分數、一體查參

○又題准、貴州所轄掌印督糧土流官捨、並湖廣湘鄉等縣、查照完欠分數、照例獎賞、住俸、降調

○二年、令查節年未完緊要錢糧、應該完報者、酌量地裡遠近、事體難易、各定立限期、照限查銷

○六年題准、湖廣協濟貴州糧銀、以後照四川類解則例、改歸該省布政司、及糧儲道。徵完、總解貴州交納。年終冊報戶部。只照協濟未完分數查參。不必京邊總算

○八年題准、行令各省撫按委官、查將浮糧州縣、逐一沿坵履畝丈量。如有歷年詭寄隱漏、及開墾未經報官、許令自首改正、免罪。仍給本主領種納糧。如首報不實、查出問罪、由產入官。有能訐告得實、即以其地給賞。丈量完日、將查出隱匿田地、抵補浮糧

凡徵收草料。洪武三年、令應天、寧國等六府、近京師者、重租田一頃、輸草十六束。輕租田加倍。池州、安慶等十六府、遠京師者、輸剉草。重租田一頃十八包。包各十五斤。輕租田加倍

○二十三年、令官田每頃草料七包半。民田加倍。俱起運赴京、定場交納

○二十六年定、凡各處倉場、收積草料、以備軍馬往來支用。草於本處官司、照田糧徵收。料於秋糧內折納。務要常存預備。果係調撥軍馬、及有戶部印信文憑方許支給。仍仰所在官司、將支過數目、申達合干上司作數

○又令凡在京徵收芻草、俱於田畝內照例科徵。當徵收之時、戶部先行定擬具奏、行移該徵有司、限定月日。先取部運官吏姓名開報。候起運至日、照數填定撥各該衛所、並典牧千戶所等衙門交納、以備支用。其在外衙門、亦各照依已定則例、徵收施行

○宣德二年、令御馬監象馬牛羊草、太常光祿寺犧牲草、俱分派兩直隸、及山東、河南、山西、陜西、諸府州、地畝、草內徵納

○七年、令順天府、霸州、東安等州縣、拖欠草束。每束每折納鈔五貫。就本處官庫收貯備用

○正統二年、令山西布政司、歲徵馬草、俱存留萬全等處、折米備用

○七年奏准、凡南直隸各府、起運馬草、願納價銀者、每束納銀三分。解部、送太倉銀庫收貯。用草時、召商上納、照時價支給

○八年、令山東布政司實徵馬草、除定擬起運京場外。其存留本處備用數目、每束折米五升。於用糧處所交納

○九年、令各場該用草束、止許殷實軍民中納。如有內外該管官員、令子弟家人伴當、假託軍民出名承納。又行囑託規避從輕省者、聽監收御史舉劾

○十年、令應天、蘇、松等府州、該徵草束內、折色米豆、量為存留本處備用。其本色、起運戶部交納者、每束折銀三分。北直隸真定府州、起運草內、量減。每束折鈔一錠類解

○十四年、令浙江湖州、嘉興、並直隸蘇松等府、該徵馬草、願納本色折色。各從民便。不許一概徵銀

○景泰五年、令浙江嘉、湖、並應天、直隸府州、草束。原納折色者、照例徵銀解京。其存留之數、每包束、折米豆五升。於用糧處所收積

○成化六年、令巡倉御史、凡遇收草督令該場官攢、草一束、務近十五斤之上、方許秤收。不許將水濕小草、一概充數。亦不許聽從兜攬之徒、及勢豪囑託、違例收受、如違拏問

○九年、令山東、並北直隸司府、起運在京內外倉場糧草、俱要照例徵收本色解納。不許折收銀兩。若地方僻遠不便者、量酌時價折收、於近京有收去處買納。不許在京收買

○十九年、令鎮江府寄莊、與實在民田、一體均納養馬草束

○二十二年、令各處收受糧草等官、凡納戶納完正糧正草之外。不許追收餘價。若有餘價、聽令部運人員、追收帶回。本布政司發各該州縣、收貯別用

○弘治十三年奏准、京通並馬房倉場等處、收受草束。若兜攬之徒、恃強將不堪水濕小草充數、囑託監收官員收受者、拏送問罪、枷在本處倉場門首三箇月、發落

○十六年詔、在內御馬倉、天師菴、中府二草場。在外壩上十九馬房、吳家駝裏外牛房、司牲司、司牧局、今年合用糧料草束、於原會計數內、減去一半坐派、以蘇山東河南北直隸小民困苦。以後年分、還著巡視科道官、備查馬匹牛羊實在數目。照數會計、以免冒濫

○十七年、令巡視科道官、備查馬房馬匹實在數目、造冊奏繳。仍行養馬官員、每月造冊、送戶部下糧廳、並委官處查照、以憑會計草料。仍行巡視科道官、出巡時、吊卷查考

○又令遼東並各邊、采辦草束。俱令上納本色

○十八年議准、各馬牛駝羊等房倉、今後收受草科。每草一萬束。料一千石。蜀秸二百束。不許私折價銀。各倉鋪墊、餘剩蜀秸、與秋後采打蒿草。遇該煮料時月、量將蜀秸蒿草、並謄出席柴爛草簽橛等項、相兼給散燒用。不許將蜀秸私收價銀。蒿草等項、不行收積。燒用草束。違者究治

○嘉靖八年奏准、各草場豆料、以後俱免坐派。應徵之數、各量減原價、徵銀解部、輳買支用。順天府行所屬州縣、將前項草場子粒銀兩。每歲照數徵解貯庫。各場料草、遇有缺乏。管倉主事具報戶部。行委平買支給。其菉豆、豌豆、小麥、粟米、亦量減原價、徵銀解部

○十年題准、安仁坊等五場、及各象馬牛羊等房倉草料、務要挨陳坐放。先儘節年附餘。以後挨年放支。正數盡絕、即放附餘。其各倉場經收草束。每年各為一垛。料豆各色、分為一倉。官攢守支正數放盡、即盤附餘。九年三年滿者、任內放盡一年正數、即盤一年附餘接放。附餘放盡、方放次年正數。周歲滿者、一體交盤。違者從重治罪

○十二年題准、偏頭等關、地方百餘裡。中間牧馬草場六七千頃。逐一查丈明白。召令鄰近無產軍民認佃。仍處置牛種播種。初年暫免起科。以後分別肥瘠、量徵子粒草束。就於附近緊要城堡上納、以備邊用

○十三年題准、今後會派草料。查照各倉場馬牛實數、量行增減。務彀二三年支用。其餘徵解折色、收貯太倉、以備召買接濟

○二十七年議准、安仁西城臺基五草場、收草。每草一束、於正數十五斤外、加耗三斤。共為一束秤收。所給價值、務照時估增減。其該場官攢役滿、照加耗之數、量算附餘多寡。不許官校人等、在場勒要多支。及姦商草束不敷、通同官攢人等作弊。違者、聽委官呈部參究、從重議處

○三十八年題准、各草場委官、以後遇有收受草束、呈部添差隔別倉場主事一員、公同秤驗。事完、連名呈報。如有收支不明、事發連坐

○三十九年題准、通行山東、河南、北直隸、各府、將原派應納各稅糧馬草銀兩、作速徵解。每年夏稅、不過六月。秋糧、不過十二月。赴部交納。如遇商人納完、領價照數支給。不得遲留、及那移別用

○隆慶三年、令御馬等倉、料草等項錢糧、酌量田丁編派明開某倉場某項錢糧若干。某裡某戶若干。分給由帖、責令依期完納。如有拖欠、致壓商人原價者、聽各該撫按、覈實參治。其壩上等馬房、馬匹瘦弱者、儘數發出各馬房倉、責令內臣旗軍、如法餧養。每年終、聽巡青科道官查點。如有剋減料草、賣放軍士、致有瘦損倒死等弊。悉聽參究。其各馬房監督委官、查將發到馬數、呈部添坐料草。仍將該監原派料草、照數減除

○萬曆十二年題准、順天府壩上等倉、共草七萬九千六十一束。每束原折銀三分五釐。今量減五釐。又太倉銀庫草二十七萬八千五百八十四束。每束原折銀三分五釐。今量減一分。通共減銀三千一百八十一兩一錢四分五釐。自萬曆十三年為始、照減數徵解








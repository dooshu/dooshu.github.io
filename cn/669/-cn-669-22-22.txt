60　謂隋文帝坐太極殿誤


中説前述云：「隋文帝坐太極殿召見，因奏太平之策十有二焉。」案：中説魏相篇：「子謁見隋主，一接而陳十二策，編成四卷。」按唐會要：「武德元年五月，改隋大興殿爲太極殿。」隋無此名。

【元圻案】唐會要大内門：「武德元年，五月二十一日，改隋大興殿爲太極殿。」案帝號門記隋義寧二年，五月二十二日，高祖受禪於太極殿。唐書高祖紀同。義寧二年即武德元年也，豈因受禪之故而先一日改殿名歟？〇唐皮日休文中子碑曰：「文中子，姓王氏，諱通，字仲淹。生於陳、隋之世，以亂世不仕，退於汾、晉。序述六經，敷爲中説。有禮論二十五篇，續詩三百六十篇，元經三十一篇，易贊七十篇。其高第弟子，有薛收、李靖、魏徵、李勣、杜如晦、房玄齡。惜乎德與命乖，不及見吾唐受命而没。」〇唐會要一百卷，宋王溥撰。原本已佚，四庫全書從永樂大典裒輯成書。






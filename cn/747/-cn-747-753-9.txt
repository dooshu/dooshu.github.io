○送卢秀才赴举序

治心、治身、治友，三者治矣，有求名而名不随者，未之闻也。治心莫若和平，治身莫若兢谨，治友莫若诚信。友治矣，非身治而不能得之；身治矣，非心治而不能致之。三者治矣，推而广之，可以治天下，恶其求成进士名者而不得也？况有千人皆以圣人为师，眠而食，一无其他，唯议论是司。三人有私，十人公私半，百人无有不公者，况千人哉？古之圣贤，业大事钜，道行则不肖惧，道不行则不肖喜，故有不公。今进士者，业微事细，如成其名，不肖未所喜惧，宁不公耶？故取之甚易耳。卢生客居於饶，年十七八，即主一家骨肉之饥寒，常与一仆东泛沧海，非至单于府，丐得百钱尺帛，囊而聚之，使其仆负以归，饶之士皆怜之。能辞明敏而知所去就，年未三十，尝三举进士，以业丐资家，近中辍之。去岁九月，余自池改睦，凡同舟三千里，复为余留睦七十日，今之去，余知其成名而不丐矣。


○五柳先生传



先生不知何许人也。亦不详其姓字。宅边有五柳树，因以为号焉。间静少言，不慕荣利。好读书，不求甚解。每有会意，欣然忘食。性嗜酒，家贫不能恒得，亲旧知其如此，或置酒而招之。造饮辄尽，期在必醉；既醉而退，曾不吝情去留。环堵萧然，不蔽风日。短褐穿结，箪瓢屡空。晏如也。常著文章自娱，颇示己志。忘怀得失，以此自终。赞曰：黔娄有言：“不戚戚于贫贱，不汲汲于富贵。”其言兹若人之俦乎？酬觞赋诗，以乐其志，无怀氏之民欤？葛天氏之民欤？（本集，又昭明太子《陶渊明传》，《晋书·陶潜传》，《宋书·陶潜传》。）




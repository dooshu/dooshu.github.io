◎罗山冤狱

江南河帅黎襄勤公（世序）言其乡有村翁，其子出外贸易，留媳于家。媳素贤，日以织纟任佐炊。翁坐享之，无所事事，每出与村人赌博，负则取偿于媳，习以为常，媳亦不较也。一日媳小病停织，语其翁曰："我手力所入有限，以资菽水则仅可，以供博，负则无余，翁以后可稍节赌否？"翁默然。是日微雨，饭后携伞径出，至夜不归。媳疑之。既三日不返，媳愈疑虑，乃向邻里告以故，嘱代觅之。值连日阴雨，河流暴涨，有邻妪来告媳曰："顷闻河里有一浮尸，旁有破伞，盍往验之？"媳急往视，则六十许老人，居然翁也，乃呼号欲绝。观者怜之，代为捞起殡殓。适里中有监生某，虎而冠者也。知媳家固贫，而媳之外家颇殷实，思借此吓诈。昌言于众曰："此事能不报官而遂了乎？"里中无应之者。某素习刀笔，乃以媳怨言逼翁投水鸣于官。拘媳严询，媳不惯受刑，遂诬服，案遂定。弃市日，其翁适自外归，仍携旧伞。沿途闻其媳将以冤死，亟奔法场，已无及矣，遂痛哭赴官自陈。县乃据实检举，而以监生抵罪，县亦褫职。邻妪有梦某媳冠帔来别者，云已为神矣。此家大人官淮海道时闻公所述如此。公罗山人，述此时但云其乡前数年事，疑即罗山县案也。


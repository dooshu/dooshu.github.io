○岑文本

贞观中，文本下朝，多于山亭避暑。日午时，寐初觉，忽有叩山亭院门者。药竖报云：“上清童子元宝，故此参奉。”文本性慕高道，束带命入，乃年二十已下道士。仪质爽迈，衣服纤异，冠浅青圆角冠，衣浅青圆陂，履青圆头履，衣服轻细如雾，非齐纨鲁缟之比。文本与语，乃曰：“仆上清童子，自汉朝而果成。本生于吴，已得不凝滞之道，遂为吴王进入见汉帝，有事拥遏教化不得者，无不相问。仆常与方圆行下，皆得美畅。由是自文武二帝，迄至哀帝，皆相眷。王莽作乱，方出外方，所在皆沐人怜爱。自汉成帝，遂厌人间，乃尸解。或秦或楚，不常厥居。闻公好道，故此相晓耳。”文本诘以汉、魏、宋、齐、梁间君王社稷之事，了了如目睹。因言：“史传间屈者虚者亦甚多。”文本曰：“吾人冠帔，何制度之异？”对曰：“夫道在于方圆之中，仆外服圆而心方正，相时仪也。”又问曰：“衣服皆轻细，何土所出？”对曰：“此是上清五铢服。”又问曰：“比闻六铢者，天人衣，何五铢之异？”对曰：“尤细者则五铢也。”谈论不觉日晚。文本乃别，出门而忽不见。丈本知是异人。乃每下朝即令伺之，到则话论移时。后令人潜送，诣其所止。出山亭门东行数步，于院墙下瞥然不见。文本命工力掘之三尺，至一古墓，墓中了无余物，唯得古钱一枚。文本悟上清童子是铜；名元宝，钱之文也；外圆心方，钱之状也；青衣，铜衣也；五铢服，亦钱之文也。汉时生于吴，是汉朝铸五铢钱于吴王也。文本虽知之，而钱帛日盛。至中书令十余年，忽失古钱所在，文本遂薨。


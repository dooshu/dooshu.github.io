祭ㄌ沙门天王文第一百九十六

维年月日，某宫谨以香火蔬果祭于毗沙门天王：惟天王神灵通畅，威德奋震，据大阴之正位，降普天之妖魔。左手擎塔，尊神显于西土；右手仗戈（一作戟），赫天威于北方。一举而群魔骇，再举而沙界裂。目激电以日暗，发聚蓝而云委。卓荦万古，郁称亢神。今妖孽未除，生灵涂地，凶声逆气，溢天而浮。皇帝命某领雄师权剿戳群党，大勋未立，壮心徒奋。天王受佛敕印，广扬通尚，能卷大地于掌中，纳须弥于芥子。今此小丑，岂不能祛？伏惟降慈悲心，救众生苦，开大神力神兵，右回左旋，翦灭贼众，脱苦恼于刀兵之劫，发济投于风火之轮，则某也处心归依，实在此日。尚飨。


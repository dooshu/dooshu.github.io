【长别离】

生离不可闻。况复长相思。如何与君别。当我盛（乐府作少。广《文选》同。）年时。蕙华每摇荡。妾心空（文苑、乐府作长。

并注云。一作空。广《文选》作长。）自持。荣乏草木欢。悴极（文苑作剧。）霜露悲。富贵貌（乐府云。一作身。）难变。（文苑作老。注云。一作难变。玉台作身难老。）贫贱颜（玉台作年。）易衰。持此断君肠。君亦宜（《诗纪》作且。注云。一作宜。）自疑。淮阴有逸将。折（乐府作析。广《文选》误作柝。）翮（文苑作羽。乐府、广《文选》同。）谢翻（文苑作不曾。乐府、广《文选》同。）飞。楚有（玉台作亦。）扛鼎士。出门不得归。正为隆准公。仗剑入紫微。君才定何如。（文苑作如何。）白日下争晖。（○玉台新咏四。文苑英华二百二。《乐府诗集》七十二。广《文选》十四。《诗纪》五十三。又《类聚》四十二作长离别诗。引思、时、持三韵。）


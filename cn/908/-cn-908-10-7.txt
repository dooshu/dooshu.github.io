跋张长史春草帖

少陵观张旭草圣极叹其妙至东坡题王逸少帖则诋张为书工昌黎石鼔歌则又诋王为俗书是三公之言何戾耶盖王之扵石鼓张之于王其书固不可同语然诗人词气抑扬不无太过论者遂欲以为口实未为知书者也亦未为知诗者也世人不以韩言而短王又可以苏言而少张欤因观长史春草帖偶书


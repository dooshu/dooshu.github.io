乙亥北行日记


六月初十日，宿旦子冈。甫行数里，见四野禾苗油油然，老幼男女俱耘于田间。盖江北之俗，妇女亦耕田力作，以视西北男子游惰不事生产者，其俗洵美矣。偶舍骑步行，过一农家，其丈夫方担粪灌园，而妇人汲井且浣衣，门有豆棚瓜架，又有树数株郁郁然，儿女啼笑，鸡犬鸣吠。余顾而慕之，以为此一家之中，有万物得所之意，自恨不如远甚也。

十三日，三更启行，行四五里，见西北云起，少顷，布满空中，雷电交作，大雨如注，仓卒披雨具，然衣已沾湿。行至总铺，雨愈甚，遍叩逆旅主人门皆不应，圉人于昏黑中寻得一草棚，相与暂避其下。雨止则天已明矣，道路皆水，弥漫不辨阡陌。私叹水利不修，天下无由治也，苟得良有司，亦足活其一邑，惜无有以此为念者。仰观云气甚佳，或如人，或如狮象，或如山，如怪石，如树，倏忽万状。余尝谓看云宜夕阳，宜雨后，不知日出时看云亦佳也。是日仅行四十里，抵临淮。使人入城访朱鉴薛，值其他出。薄暮独步城处，是时隍中荷花盛开，凉风微动，香气袭人，徘徊久之，乃抵逆旅主人宿。

二十三日，宿东阿之旧县。是日雨，逆旅闻隔墙群饮拇战，未几，喧且斗，余出观之，见两人皆大醉，相殴于淖中，泥涂满面不可识，两家之妻各出为其夫互相詈，至晚用散。乃知先王罪群饮，诚非无故。

七月初二，至京师。芦沟桥及彰义门俱有守者，执途人横索金钱，稍不称意，虽袱被子俱欲取其税，盖榷关使者之所为也。途人恐濡滞，甘出金钱以给之，惟徒行者得免。盖辇毂之下而为御人之事，或以为此小事，不足介意，而不知天下之故皆起于不足介意者也。是日大雨，而余袱被书籍为罗者所开视尽湿，泥涂被体，抵宗伯张公邸第。






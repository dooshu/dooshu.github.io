野哭

大河汤汤秦晋来，荒荒百里见孤骸。
青犊长驱涿鹿塞，狼烟竟上黄金台。
驷马骙骙车业业，日高鹅鹳不成列。
北国遥开雍畤云，西风吹落燕山月。
玄黄不辨天地间，虎豹辽辽蹲九关。
鸾辂凄凉归便殿，龙髯奄忽堕西山。
庚庚旦旦十七祀，郊坛翼翼今已矣。
六宫痛哭□元妃，长秋惨淡归皇嗣。
其时死者曾几人，匍匐但称归顺臣。
旌旄谁是田横客，冠盖无非项伯伦。
惟有先朝一杜宇，啼入东华门上树。
望帝望帝何不归，千古君臣仅如许。


○為遵奉明旨經畫北虜封貢未妥事宜疏 【 北虜封貢】

臣方幸各酋聽受俺荅統率、不犯各邊、庶可稍救各鎮剝膚之災、可為九邊桑土之計、遂將各鎮鎮廵各道議過條件開具題請、亦非臣等損威媚虜、如逆鸞故態、別有私要也、今據內而科部之議、既謂河套吉能、應聽陝邊督撫另議封貢、其陝西總督尚書王崇古、又復執議、必令吉能子姪二年後不犯、方請封貢其尊國體、逆虜情、在諸臣固為有見、但未察吉能俺答。親為叔姪。勢若常蛇。聲勢相依。首尾相應。先年吉囊尚存。每遇黃河凍解。入套則患在延寧甘固。出套則患在山西宣大。近年虜眾日強。東西分據。河套不能容住。數枝占住莊寧山後久矣。小掠則各枝自為窺逞。大舉則東西互相紏聚。事案具存、往患可監、非可口舌爭也、今許俺答封貢而不許吉能。東則全撫西則全搶是彼有兩利而我有兩害也是收其叔而縱其姪錮其首而舒其臂在俺荅必將呼吉能之眾就互市于河東宣大之商販必不能給在吉能必將紏俺答窺搶於陝邊而陝西四鎮之憂方大矣中國既失大一統之治。夷虜反得遂影射之私。臣前時必令俺酋紏會各酋之謀亦徒矣。它日陝邊有失。虜志復縱。則今日之封貢。必不能保其久而不廢也。臣前謂夷虜性急而恥卑。今吉能在俺答子孫中。班行年齒既尊。而獨不預封職之榮。入貢之賞臣恐發憤紏合其子姪。侵擾延寧。如近年黃甫川筆架城鎮靜保之攻陷。瓦楂梁之殺戮。恐陝鎮之兵力且將不支矣。凡陝之虜情兵力。今兵部尚書郭某及臣先後繼任督撫歲久。目擊其狀。身任其艱。而之誥在陝一年。偶因套虜西掠諸番。一秋無虞。頗收斬獲。亦間損傷。即扼其吭而制其命雖使之誥在陝亦未可知也是封貢之議。在吉能不可獨拒。必當俯容以溥　皇朝一統之治。以杜諸酋影射之奸者一也。其互市之議。既蒙允行於宣大山西矣。在陝西三邊、臣原議應聽彼中督撫查照先年事規議行各鎮分投設立、一以分虜勢以便防範、一以便虜私、以免搶掠、今該鎮之議、謂三尺童子亦知不可容市、將士扼腕、謂不當許貢、至稱因昔開馬市、致套虜轉弱為強、是聽諸將狡飾之議、而未究套虜先後之勢也、臣歷任陝邊先後十二年。歷查套虜在昔吉囊未死。部落未分。九子少壯。各統其眾。東則俺答老把都聽命惟謹。北則土蠻睥睨莫能拘制。故在嘉靖初年。九邊騷動。損將陷兵。無歲不逞。強橫巳極。自吉囊之死。巳二十年。部落既分。諸子多死。吉能老而不能制其子姪。酋首眾而各肆殘虐。部落生齒日繁。套中不能容住。真夷多降。各鎮各蓄丁壯。每出趕馬搗巢。終歲不能安居。自撫賞以後套虜亦漸不振今視吉囊存日眾雖加倍而勢反渙漫故一旦聞俺答之傳。即欲歸順。乃自欲求安。非獨為感歸降之恩也。雖未可謂比昔勢弱。實未見視昔轉強也。其所需於中國者。?布鍋釜之類。視東虜皆同。而不容互市。諸酋豈甘心伏首聽命。不搶不市巳耶。果各鎮之兵力。能制其死命耶。抑套虜之眾富於俺答耶。三者既非。是教之叛盟。而勒其必犯也。且鐵鍋為虜中炊煮之日用。每次攻城陷堡。先行摉掠。以得鍋為奇貨。今與之衣而不與之食具。虜眾何能自贍。廷臣之議、謂鍋係鐵斤、恐滋虜打造之用、殊未知虜中不能鍊炒。生鍋破壞。百計補漏用之。不得巳至以皮貯水煮肉為食。此各邊通丁所具知也。前虜使欲以破鍋換易新鍋。情可知矣。及查得遼東開元建寧之市。以廣鍋入市。葢廣鍋生鐵不受鍊炒。行之巳久。此可倣行。及查得宣大沿邊山程險遠。鐵鍋鮮至。亦多用廣鍋。即當容照遼左三衞例。以廣鍋容入市易。商夷攸便也。其陝西之市、亦須速行彼處定議容市、以免西虜東市之擾、此互市之當議者二也、又撫賞之資、各邊原無多積堪動錢糧、臣前所議暫借客餉、每鎮三五千兩、佐以各鎮撫賞之公費、或可充用、科臣議謂臣議動客餉、必至減兵弛備、是未察主客邊餉之異支。及恤邊鎮之窘乏也。夫主餉以養主兵。分地畫守。有定數守不可罷。軍不可銷。客餉原無定額以警信緩急為加損耳則餉不可輕減固矣。客餉專備春秋有警。調遣兵馬之支。連歲邊報頻仍。四時戒防糜費鉅萬。今虜既納欵則邊鎮無警而調遣可免也邊隘有守而邊外深哨腹裏接烟哨役可省也其歲省客餉且無算矣即如去秋今春。臣??山王?返宣鎮南山僅月餘。而該鎮東路客餉。每備三萬兵馬數月之支。今盡省矣。據報隆慶三年之召買初支。而四年之召買全未動。今歲即可停召買該路所省當七萬餘金矣。大同鎮去歲春。虜駐威平。客餉糜費數萬。自去冬十一月至今春將盡。一兵不調。而上年之召買。及以前之積貯未動。如今秋虜果遠遁。則各枝兵馬分駐各城團練聽警。止支主餉。而各路客餉。亦所省不下鉅萬。山西鎮客餉原少。自冬深三春無警。河防止支正餉。未多調遣。所省亦多。臣初欲於各鎮客餉內動支三五千金是省十而用二三非它有所費也必欲虜無所撫賞。而剖腹束手聽命焉。既非中國撫四夷之宜。必令各鎮自為處給。邊鎮各項錢粮。各有定支。年來文法日密。拘促巳極。何所摉括充用哉。查得薊鎮三衛之撫賞。每歲銀一萬三千餘兩。而該鎮扣軍粮權採辦以佐之。尚不下二萬餘兩。遼東海西建州之撫賞。亦歲不下萬金。宣府屬夷止數千。而一歲之撫賞亦僅一萬。彼遼薊二鎮入貢之虜。多不過萬餘。其撫賞之厚。各夷所知也。今俺酋老把都黃台吉及永邵卜哆囉土蠻兀慎擺腰諸部落眾至十餘萬。既容貢市。而撫賞全不議給。徒令臣等以空言應酬。無可示恩。何恃固結。恐非　天朝撫夷之大體也。其間討賞濫賞之費。在臣等自知樽節。而守市遣使必不可巳之賞。則不可省。即如臣每遣通丁入虜。虜必賞之以馬。臣每令通丁不許領受、虜即來告云。非此無以示好。故臣於虜使之來。亦須分別大小。以?布充賞。亦華夷之分所當然也。此撫賞之費。必不可省。須當查照薊遼事例。姑無論夷虜之眾寡。每鎮每歲令於節省客餉量動萬金。以備互市撫賞之資。或一旹商販無資。權充商本。令其買貨充市。得馬給軍。以濟公私者也。餘督修邊堡。選練兵馬。開墾荒田。嚴飭邊備。臣巳申令再三。及旹自治。即今各路修工巳興作。邊民爭買牛具。告耕荒田。至有欲開邊外之田者。臣巳禁止各路兵馬。分日操練。未敢旹刻疏玩。其互市之防範。虜中之戒諭。臣督行各撫鎮相機固防。務保無虞。免廑北顧。伏乞　聖明俯念臣等邊臣任事之苦難、稍寬廷議文法之牽制、　勑下戶兵二部、早賜定議、　勑下臣等遵奉施行、


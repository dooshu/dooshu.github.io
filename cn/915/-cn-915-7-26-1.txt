◇与殷琰书

君本文弱，素无武干，是远近所悉，且名器清显，不应复有分外希觊。近者之事，当是劫於凶竖，不能守节。今大军长驱，已造城下，势孤援绝，祸败交至，顾昔情款，犹有恻然。圣上垂天地之仁，开不世之泽，好生恶杀，遐迩所闻。顾琛、王昙生等，皆军败迸走，披草乞活，尚蒙恩恕，晏处私门。今神锋所临，前无横陈，况穷城弱众，残伤之馀，而欲自固乎。若开门归顺，自可不失富贵，将佐小大，并保荣爵，何故苟困士民，自求齑脍，身膏斧镬，妻息并尽，老兄垂白，东市受刑邪。幸自思之，信言不爽，有如皎日。（《宋书·殷琰传》。）


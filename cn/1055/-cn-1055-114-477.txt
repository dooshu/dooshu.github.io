【唐吴广碑〈总章二年〉】

右《吴广碑》，不著书撰人名氏，而字画精劲可喜。广字黑闼，唐初与程知节、秦叔宝等俱从太宗征伐，后与杀建成有功。至高宗时，为洪州都督以卒。然《唐书》不见其名氏，惟《会要》列陪葬昭陵人，有洪州刺史吴黑闼，亦不知其名广也。其名字事迹，幸见于后世者，以有斯碑也。碑字稍摩灭，世亦罕见，独余《集录》得之，遂以传者，以其笔画之工也。故余尝为蔡君谟言，书虽学者之余事，而有助于金石之传者，以此也。治平元年八月八日书。


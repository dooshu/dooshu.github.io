○许殿卿郭子坤见枉林园

明时再婴疾。隳官此悠悠。永言命沮溺。二子乃从游。田家何所有。樽酒结绸缪。散发坐园中。辘轳牵寒流。击我青门瓜。聊且充庶羞。雨气荡暄浊。披襟御南楼。开轩纳山色。余映一以收。云霞罗四隅。烟火蔽林丘。伏阴秀禾黍。饷妇媚原畴。西望华阳宫。若见清河舟。登临信亦美。旷然销人愁。愿君爱景光。多暇还相求。

【卧子曰似谢混】

【辕文曰余以为本之靖节而加以秾致耳】


○祭龙文

维长庆二年岁次癸卯八月癸未朔二日甲申，朝议大夫使持节杭州诸军事守杭州刺史上柱国白居易，率寮吏，荐香火，拜告於北方黑龙。惟龙其色元，其位坎，其神壬癸，与水通灵。昨者历祷四方，寂然无应，今故虔诚洁意，改（一作致）命於黑龙。龙无水，欲何依（一作顾何宅）？神无灵，将恐竭（一作歇）。泽能救物，我实有望於龙；物不自神，龙岂无求於我？若三日之内，一雨滂沱，是龙之灵，亦人之幸，礼无不报。神其听之，急急如律令。


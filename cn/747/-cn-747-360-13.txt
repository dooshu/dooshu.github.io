○唐故范阳太君卢氏墓志

五代祖柔，隋吏部尚书容城侯。大父元懿，是渭南尉。父元哲，是庐州慎县丞。维天宝三载五月五日，故修文馆学士著作郎京兆杜府君讳某之继室范阳县太君卢氏卒於陈留郡之私第，春秋六十有九。呜呼！以其载八月旬有一日，发引归葬於河南之偃师。以是月三十日庚申，将入著作之大茔，在县首阳之东原，我太君用甲之穴，礼也。坟南去大道百二十步，奇三尺，北去首阳山二里。凡涂车刍灵设熬置铭之名物，加庶人一等，盖遵俭素之遗意，茔内西北去府君墓二十四步，则壬甲可知矣。遣奠之祭毕，一二家相进曰：“斯至止，将欲启府君之墓门，安灵榇於其右，岂饰未具，时不练欤？前夫人薛氏之合葬也，初太君令之，诸子受之，流俗难之。太君易之，今兹顺壬取甲，又遗意焉。呜呼孝哉！孤子登，号如婴儿，视无人色。且左右仆妾，洎厮役之贱，皆蓬首灰心，呜呼流涕，宁或一哀所感，片善不忘而已哉？实惟太君积德以常，临下以恕，如地之厚，纵天之和，运阴教之名数，秉女仪之标格。呜呼！得非太公之後，必齐之姜乎？

恭氏所生子，适曰某，故朝议大夫兖州司马。次曰升，幼卒，报复父雠，国史有传，次曰专。历开封尉，先是不禄。息女长适钜鹿魏上瑜，蜀县丞。次适河东裴荣期，济王府录事。次适范阳卢正均，平阳郡司仓参军。呜呼！三家之女，又皆前卒。而某等夙遭内艰，有长自太君之手者，至於婚姻之礼，则尽是太君主之。慈恩穆如，人或不知者，咸以为卢氏之腹生也。然则某等亦不无平津孝谨之名於当世矣。登即太君所生，前任武康尉。二女：曰适京兆王佑，任硖石尉；曰适会稽贺，卒常熟主簿。其往也，既哭成位，有若冢妇同郡卢氏、介妇荥阳郑氏，钜鹿魏氏京兆王氏，女通诸孙子三十人，内宗外宗，寝以疏阔者，或元玉帛，自他日互有所至。若以为杜氏之葬，近於礼而可观，而家人亦不敢以时继年。式志之金石，铭曰：

太君之子，朝仪所尊。贵因长子，泽就私门。亳邑之都，终天之地。享年不永，殁而犹视。


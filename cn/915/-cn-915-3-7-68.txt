◇复赐书报赵充国

皇帝问后将军：言十二便，闻之。虏虽未伏诛，兵决可期月而望，期月而望者，谓今冬邪？谓何时也？将军独不计虏闻兵颇罢，且丁壮相聚，攻扰田者及道上屯兵，复杀略人民，将何以止之？又大开、小开前言曰：「我告汉军先零所在，兵不往击，久留，得亡效五年时不分别人而并击我？」其意常恐。今兵不出，得亡变生，与先零为一？将军孰计，复奏。（《汉书·赵充国传》：充国上状留屯十二利，上复赐报。）


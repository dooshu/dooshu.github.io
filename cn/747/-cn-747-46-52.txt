○升侍中中书令入正二品门下中书侍郎入正三品诏

春秋以九命作上公，而谓之宰臣者，三公之职。汉制：中书令出纳诏命，典司枢密；侍中上殿称制，参议政事。魏晋以还，益重其任。职有关於公府，事不系於尚书，虽陈启沃之谋，未专宰臣之称。所以委遇斯大，品秩非崇。至於国朝，实执其政。当左辅右弼之寄，总代天理物之名，典领百僚，陶镕景化，岂可具瞻之命，恩数不加，固当进以等威，副其佥属。其侍中中书令宜升入正二品，门下中书侍郎升入正三品。








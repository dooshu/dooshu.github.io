▼送张进士会试

国家文治今百年，多士商赉皆知天。

南宫坐试二三策，能使海内无遗贤。

院门晨开官烛烂，白袍鹄立人三千。

上谈礼乐祖姬孔，下议制度轻雠玄。

临轩曾看宰相贺，云瑞尽见当胪传。

看花或骑大仆马，锡宴每给司农钱。

登朝出牧知几辈，冠佩剑舄纷相联。

迩来国运属中圯，争慕死节羞生全。

浔阳老守须污赤，山东大将魂沉渊。

乃知儒术王政本，至此尚赖扶倾颠。

诸生区区抱遗籍，草莱窜亡亦可怜。

南方上公境独治，鹿鸣更欲兴宾筵。

入场叉手万言就，众目一叶惊先穿。

严装又随计吏发，京城远瞻北斗连。

秋风吹云别酒冷，枯杨浅水阊门边。

君行勿亟我有语，落日正在车衡县。

窃闻天子正侧席，此去为拜彤庭前。

挥毫休奏醴泉颂，给札莫赋凌云篇。

但当开口论世事，号令次第宜何先。

坐令王纲复大正，乾枢共仰天中旋。

我今有志未能往，矫首万里云茫然。

▼明月舟（秦邮吕彦行题所寓室曰“明月舟”，盖取甓社“湖中有明月”之句也。）

明月非月舟非舟，问君乘之何所游？

风多浪高遍处处，日莫欲渡令人愁。

此乡偶似淮南住，醉客每来歌白苎。

夜深天黑梦神光，几个惊乌落高树。

君才照国不照车，何用尚隐江湖居？

嗟予未识青藜杖，愿借舟中卧读书。


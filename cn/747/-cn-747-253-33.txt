○张说监修国史等制

敕：古之王者，代有史臣，以日系月，属词比事，举而则书，用存有法，事而不法，是谓空言：荩褒贬之重慎也。自非经术文雅，进德修业，出忠入孝，匡俗佐时，惟朕宝臣，有邦良辅者，孰可综核班纪，发挥苍籀？银青光禄大夫守中书令上柱国燕国公张说、银青光禄大夫守兵部尚书同中书门下平章三品上柱国梁郡开国公姚元之等，并可监修国史，馀各如故，主者施行。


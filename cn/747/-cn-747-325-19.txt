○绣如意轮像赞（并序）

寂等於空，非心量德，如则不动，离意识界。实无所住，常遍群生，不舍有为，悬超万行。法性如是，岂可说邪？如意轮者，观世音菩萨陀罗尼三昧门。现方便於幻眼，六臂色身；以究竟为佛心，一体真相。随念即藏，乃无缘之慈；应度而来，斯不共之力。众生如意，菩萨何心？崇通寺尼无疑、道登等，贵族出家，梵筵上首。久积净业，三世皆空；长在道场，一乘自立。亡兄故河南少尹，虽明世典，深达实相，以不二法，处於百（一作上）官。花萼相连，恩深女弟；ヤ檀旧绕，望绝仁兄。虽曰如梦，无宁丧我。烦恼性净，示有同凡之悲；菩提路空，强为助道之相。选伎惟洁，底功加敬，针锋线缕，日就月将。五彩相宣，千光欲发，金莲捧足，宝珠垂髻。原夫审像於净心，成形於纤手。珊瑚掌内，疑现不动如来；频婆口中，同乎无法可说。焚香赞叹，散花瞻仰。有情苦业，灭而不生；无上法轮，转而恒寂。愿以此福，冥用庄严。乃为偈曰：

菩萨神力不思议，能以一身遍一切。常转法轮无所转，众生随念得解脱。色即是空非空有，是故以色像观音。愿以净斯六趣福，回向过去不可得。


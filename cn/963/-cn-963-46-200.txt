郭印　夔州元宵和曾端伯韵四首

绮陌家家不下帘，花光世界总成莲。

村歌社舞欢乎处，都道今年胜去年。

郭印

郭印　夔州元宵和曾端伯韵四首

游子何须念故乡，酒酣聊发次公狂。

人生行乐真佳耳，休苦栖心名利场。

郭印

郭印　夔州元宵和曾端伯韵四首

华灯下上照楼台，无数银花一夕开。

月色多情能助兴，游人去了却重回。

郭印

郭印　夔州元宵和曾端伯韵四首

斗转寅初月正中，昏灯达旦九衢通。

汉家祀事传来远，想见当时太一宫。

郭印


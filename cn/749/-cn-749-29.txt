宋祁


祁字子京，安州安陆人，徙开封之雍丘（今河南杞县）。生于咸平元年（998）。天圣二年（1024）与兄庠同举进士，奏名第一。章献太后以为弟不可先史，乃擢庠第一，而置祁第十，时号大小宋。明道元年（1032），殿中丞。召试，以本官直史馆。累迁知制诰、工部尚书、翰林学士承旨。嘉祐六年（1061）卒，年六十四，谥景文。曾修新唐书列传。有集，自永乐大典辑出。

失调名

因为衔泥污锦衣。垂下珠帘不敢归。

浪淘沙近

少年不管。流光如箭。因循不觉韶光换。至如今，始惜月满、花满、酒满。

扁舟欲解垂杨岸。尚同欢宴。日斜歌阕将分散。倚兰桡，望水远、天远、人远。

蝶恋花

雨过蒲萄新涨绿。苍玉盘倾，堕碎珠千斛。姬监拥前红簇簇。温泉初试真妃浴。

驿使南来丹荔熟。故翦轻绡，一色颁时服。娇汗易晞凝醉玉。清凉不用香绵扑。

玉楼春

春景

东城渐觉风光好。縠皱波纹迎客棹。绿杨烟外晓寒轻，红杏枝头春意闹。

浮生长恨欢娱少。肯爱千金轻一笑。为君持酒劝斜阳，且向花间留晚照。

蝶恋花

情景

绣幕茫茫罗帐卷。春睡腾腾，困入娇波慢。隐隐枕痕留玉脸。腻云斜溜钗头燕。

远梦无端欢又散。泪落胭脂，界破蜂黄浅。整了翠鬟匀了面。芳心一寸情何限。

鹧鸪天

画毂凋鞍狭路逢。一声肠断绣帘中。身无彩凤双飞翼，心有灵犀一点通。

金作屋，玉为笼。车如流水马游龙。刘郎已恨蓬山远，更隔蓬山几万重。

好事近

睡起玉屏风，吹去乱红犹落。天气骤生轻暖，衬沈香帷箔。

珠帘约住海棠风，愁拖两眉角。昨夜一庭明月，冷秋千红索。








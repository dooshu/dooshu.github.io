◇移檄告郡国

乃者，猾臣王莽，杀帝盗位。宗室兴兵，除乱诛莽，故群下推立圣公，以主宗庙，而任用贼臣，杀戮贤良，三王作乱，盗贼纵横，忤逆天心，卒为赤眉所害。皇天汉，圣哲应期，陛下神武奋发，以少制众，故寻、邑以百万之军，溃散于昆阳，王郎以全赵之师，土崩于邯郸，大彤高胡，望旗消靡，铁胫、五校，莫不摧破。梁王刘永，幸以宗室属籍，爵为侯王，不知厌足，自求祸弃，遂封爵牧守，造为诈逆。今虎牙大将军屯营十万，已拔雎阳，刘永奔迸，家已族矣。此诸军所闻也。不先自图，后悔何及？（《后汉·伏隆传》）


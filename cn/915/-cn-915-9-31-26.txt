◇王亮、王莹加授诏（永元元年）

门下：京辅华贯，端副要重；政首民经，任切朝寄。尚书左仆射亮，睿哲渊深，道风清邈，时宗民誉，佥望所归；中领军南徐州大中正、南乡侯莹，德宇夷旷，鉴识凝远，□□协隆，内外允谐，逆徒从慝，躬卫时难。氛寝既澄，并宜光赞缉熙，穆兹景化。亮可侍中、丹阳尹；莹可侍中尚书左仆射，本官中正侯并如故。主者速施行。（《文苑英华》三百八十）


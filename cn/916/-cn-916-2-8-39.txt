【桓帝初城上乌童谣】

〖《后汉书》曰：桓帝之初。京师童谣。按此皆为政贪也。城上乌。尾毕逋者。处高利独食。不与下共。谓人主多聚敛也。公为吏。子为徒者。言父既为军吏。其子又为卒徒。一徒死。百乘车者。言前一人往讨胡既死矣。后又遣百乘车往。车班班。入河间者。言桓帝将崩。乘舆班班入河间迎灵帝也。河间姹女工数钱。以钱为室金为堂者。灵帝既立。其母永乐太后好聚金以为堂也。石上慊慊舂黄粱者。言永乐唯积金钱。慊慊常苦不足。使人舂黄粱而食之也。梁下有悬鼓。我欲击之丞卿怒者。言永乐主教灵帝。使卖官受钱。所禄非其入。天下忠笃之士怨望。欲击悬鼓以求见。丞卿主鼓者。亦复谄顺。怒而止我也。〗

城上乌。尾毕逋。（《初学记》此下有一年生九雏五字。《白帖》、《御览》或同。可据补。）公为吏。子（玉台作儿。《类聚》、《初学记》、《白帖》同。）为徒。一徒死。百乘车。车班班。入（玉台作至。）河间。河间姹（灵帝纪作奼。玉台作婉。误。）女工（玉台作能。《类聚》同。）数钱。以（玉台无以字。）钱（以钱二字。《类聚》只作银字。）为室金为堂。石（玉台作户。《类聚》同。）上慊慊（《类聚》作膴膴。）舂黄粱。（上五字玉台作舂膴梁，膴。）梁（玉台梁下有之字。）下有悬（《类聚》无悬字。）鼓。我欲击之丞卿（玉台作相。《类聚》、《文选补遗》同。《御览》或作丞相卿。）怒。（○《后汉书》五行志。玉台新咏九。《后汉书》灵帝纪注。《类聚》四十三作后汉桓帝时童谣。《御览》八百四十二。《乐府诗集》八十八。《文选补遗》三十五作城上乌谣。《诗纪》八作城上乌童谣。又《初学记》三十及《御览》九百二十引乌、逋、雏、徒车五韵。《白帖》二十九引乌、雏、徒三韵。）


答闽中开府汪南溟


公夙抱奇瑰，膺兹特简。命下之日，皆为朝廷得人贺，况弟素称莫逆者哉！

谭公当闽人厌乱之秋，有良将帑储之助，因缘际会，遂得成功。遽以墨缞解职，已事遄归，可谓善刀而藏之矣。公锋刃乃新发于硎，蠢兹小丑，魈魑虮虱，何足当其剸割乎！但闽中久困戎马，师之所在，荆棘生焉。弟则以为今日扞御之后，绥怀为急。如苦剂逐病，必时顾其本根；策驷取途，又恶殚其余力。非痛自省节，加意拊摩，恐未足以起凋瘵而跻之康阜也。迂腐之见，惟高明采之。






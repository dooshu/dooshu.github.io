蝶恋花

晓日窥轩双燕语，似与佳人，共惜春将暮。屈指艳阳都几许，可无时霎闲风雨。

流水落花无问处，只有飞云，冉冉来还去。持酒劝云云且住，凭君碍断春归路。

◎都：算来。

◎时霎：霎时，依词律倒装。

◎流水落花春去也，天上人间。（五代李煜《浪淘沙》）

◎持杯遥劝天边月，愿月圆无缺。持杯复更劝花枝，且愿花枝常在莫离披。（宋苏轼《虞美人》）

◆（起句）刻削。（结句）凿空奇语。（明沈际飞《草堂诗馀续集》）

◆闲风闲雨，固不如浮云之碍高楼也。（明钱允治《类编笺释续选草堂诗馀》）

◆（末二句）凿空奇语。周美成“凭断云、留取西楼残月”，似之。（明卓人月《古今词统》）


为郑瑚山舍人挽其先公宝水参宪

昔游金陵逢舍人，论诗共醉青溪春。
舍人参画亲王幕，侧闻世胄本名臣。
今年为我述皇考，卓荦淹通称国宝。
早上公车困礼闱，词林待诏声名好。
一朝荐起腾铨曹，亭亭玉树清风高。
戒绝苞苴却私谒，千金掷去等秋毫。
是时国步正艰难，不惜朝廷止惜官。
王章封事日慨慷，贾生痛哭徒辛酸。
东南烽燧忽如雾，转眼参藩国事去。
王臣纵有荷戈心，宪使已无驻节处。
瘴雨腥风密箐中，依栖不避熊罴宫。
解组洁身从间道，著书满屋成老翁。
圣世沉沦三十载，耆旧弓旌或可待。
终南捷径羞投足，石田农圃终沧海。
于乎，丈夫不幸真可怜，吞声抱志谁与传。
古来义士亦如此，举头往往号苍天。
犹喜老蛟旧窟风雷缠，二龙跃出争蜿蜒。



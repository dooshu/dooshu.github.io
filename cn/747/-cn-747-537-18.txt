○第二疏

臣某言：臣闻木有蠹虫，其木必坏；国有奸臣，其国必乱。伏以前件人为蠹为奸，欺下罔上，百辟卿士，莫敢指名，若不窜逐，必为患难。陛下他时追悔，亦恐无及。臣所以奋不顾身，举明罪恶。其第一表第二状，伏恐圣意含宏，留中不行，臣谨再写重进。伏乞圣恩宣出，令文武百官於朝堂集议。必以臣表状虚谬，牾权幸，伏望更加谴责，以谢宏简、元稹。如宏简元稹等实为朋党，实蔽圣聪，实是奸邪，实作威福，伏望议事定刑，以谢天下。臣今将赴行营，誓除凶寇，而忧在心腹，不在四支；忧在朝堂，不在河朔。伏感诸葛亮出师之时，上表言事，犹以宫中府中，不宜异同科犯，为善为恶，请申刑赏。臣才虽不逮诸葛亮，心有慕於古人。昧死闻天，伏纸流汗。


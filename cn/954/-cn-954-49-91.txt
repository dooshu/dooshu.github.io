陈棣　挽丞相祁国公三首

斧扆求良弼，钧衡得伟人。

文章照黼黻，勋业见经纶。

化洽编氓阜，时调宝历新。

方祈永霖雨，俄复跨箕辰。

陈棣

陈棣　挽丞相祁国公三首

宠极心弥小，名尊貌愈恭。

勋华双辅翼，槐鼎四登庸。

海宇熙春物，边陲罢夕烽。

了无能致绩，颂笔漫形容。

陈棣

陈棣　挽丞相祁国公三首

强壮登黄阁，斑衣衮绣成。

飞声追丙魏，有子继韦平。

舟楫川方济，龙蛇梦倏惊。

天胡啬遐寿，举世但哀荣。

陈棣


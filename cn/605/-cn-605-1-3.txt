张子说铃序

说何始乎？《论语》始也。说何止乎？《论语》止也。《论语》之后无《论语》，而象之者《法言》也。《论语》卒不可象，而止成其为《法言》者，亦《法言》也。何也？象者像也，方相氏虎目执戈以怖鬼，童子蒙虎皮以怖人，鬼与人卒不可怖。而方相氏、童子止自怖者，自怖然后谓可怖鬼、可怖人也。

余之为说也，则异于是。食龙肉谓不若食猪肉之味为真也，貌鬼神谓不若貌狗马之形为近也，余主何说哉！言天则天而已矣，言人则人而已矣，言物则物而已矣，余主何说哉！尝片脔而定其为猪肉，则其味不能变也；见寸鞹而呼其为狗马，则其形不能遁也，何论大小哉！亦得其真、得其近而已矣。大块，风也；窍，亦风也。又海，水也；人之津液涎泪，无不水也。扬雄氏之言曰：“好说而不要诸仲尼，说铃也。”铃亦何害于说哉！秦始皇振铎驱山而山如鹿走，铃，铎属也。


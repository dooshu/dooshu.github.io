○追册让皇帝故妃元氏为皇后文

维开元二十九年，岁次辛巳，十一月戊申朔二十五日壬申，皇帝若曰：於戏！尊名备礼，所以悲友于也；恩亲袭号，所以申悼往也。让皇帝故妃元氏，门承华烈，代袭清猷，柔范夙著，徽音允穆。自伉俪天人，能修壶训，克茂诗箴之教，载修图史之文。岂谓福善无徵，遽先殂逝，天伦有感，追悼兼怀。福贵从尊，事资饰赠。有行梁苑，早膺藩幼（疑）之荣；将祔寿原，允叶椒房之位。是用册妃为恭皇后。今遣使尚书左丞相裴耀卿、副使韦绥持节礼册。章服式陈，典韦攸备，永惟神格，嘉是哀荣。


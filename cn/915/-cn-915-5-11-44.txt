◇橘赋

有朱橘之珍树，于鹑火之遐乡。禀太阳之烈气，嘉杲日之休光。体天然之素分，不迁徙于殊方。播万里而遥植，列铜爵之园庭。背江洲之暖气，处玄朔之肃清。邦换壤殊，爰用丧生。处彼不凋，在此先零。朱实不衔，（《初学记·事对》作「不萌」。）焉得素荣？惜寒暑之不均，嗟华实之永乖！仰凯风以倾叶，冀炎气之可怀。呜条以流响，越鸟之来栖。夫灵德之所感，物无微而不和。神盖幽而易激，信天道之不讹。既萌根而弗干，谅结叶而不华。渐玄化而不变，非彰德于邦家。拊微条以叹息，哀草木之难化。（《艺文类聚》八十六，《初学记》二十八，又见《文选》赵至《与嵇茂齐书》注，《御览》九百六十六）


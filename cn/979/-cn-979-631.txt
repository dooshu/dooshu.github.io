释文珦　晚步

竹杖芒鞋晚步迟，为贪山水有清晖。

栖鸦已带残阳去，牧竖遥穿薄霭归。

可保禅身终放浪，从教尘世名脂韦。

閒中自有无穷乐，敢道麻衣胜锦衣。

释文珦

释文珦　晚步

秋色遍西原，行吟野兴存。

坂田通堰熟，溪水度滩喧。

宿鸟分投树，归牛各认村。

幽居乘夜返，松月在衡门。

释文珦

释文珦　晚步

晚策信所往，幽怀那可穷。

孤村流水外，古木乱山中。

雨过天容净，风收地籁空。

淡烟归独鸟，深涧饮长虹。

日下青峰表，潮生沧海东。

光吞群象没，气混百川雄。

椓杙知樵子，乘舟识钓翁。

閒身天与健，萧散复谁同。

释文珦


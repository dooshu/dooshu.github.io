卷五（丙寅至戊辰）


春柳

已讓梅花一著先，尚傳芳訊早春天。驟開青眼如相識，拋得黃金便少年。十里遠遮江店小，半生閑抱酒旗眠。東皇有意相憐惜，莫使橫陳大道邊。

牽雲曳雪滿關河，如此纏綿奈客何！學舞幾時才長大？倚闌終日作嬌波。春閨離恨風前遠，故國斜陽笛裏多。自笑青袍人照舊，那堪重唱《叛兒歌》。

靈和殿裏舊心情，移種江南百感生。腰折難禁春雨重，花高易惹晚風驚。也知上苑長離別，不管何人且送迎。聽說輕狂聽惱懶，亂梳頭發過清明。

嫋嫋鵝黃貼地柔，秋千扶影出牆頭。受風身比群花活，照水眉生滿鏡愁。古渡有誰嘶白馬？酒家無處不青樓。千條萬緒情難盡，舞到黃昏尚未休！

秦淮小集座有歌郎，上元許令目懾之，郎亟引去，余迂許憐郎而調以詩

五月蟠桃花事新，眾仙同日詠宜春。傳呼驚聽劉安到，口斥嫦娥避寡人。金燈紅照柳千行，風動珠簾鳥忽翔。惆悵秦淮花兩岸，南河春色北河霜。

秦淮襍詩

春愁原屬杜司勳，況復繁華領白門。六代雲山一河水，爭禁人到不消魂。

《金縷》飄殘《玉樹》終，流珠人去彩雲空。只留幾點漁陽鼓，打出燈船面面紅。

放衙時節蔣山青，看卷紅旗出訟庭。傳語前騶莫嗬殿，沿河方愛管弦聽。

無緣打槳送春潮，有意搴帷認板橋。深夜風停街柝靜，隔牆還有一枝簫。

楊枝婀娜竹枝柔，百囀流鶯唱未休。高寫零丁招客賞，清商幾部屬蘇州。

春風無力酒旗低，十幅湘簾一剪齊。遮莫游魚吹雪上，琵琶聲急水亭西。

家家脂粉墜殘紅，無數眉痕學遠峰。水為情多流不去，秋來處處長芙蓉。

丁福王元態各清，康郎風調更橫生。使君便是《群芳譜》，能與凡花辨小名。

鷹師霍霍意氣粗，諸王啞啞白頸烏。前船丹珠歌《小海》，後船青溪載小姑。

籠袖驕民隊隊過，茶坊到處喚廝波。貪花風雨偏來往，半是齋娘半浪婆。

幾番邀笛坐胡床，消受青奴一味涼。擬奏尊官乞恩假，河陽潘令種花忙。

都知錄事局全差，且向東京記夢華。一語殷勤勸楊柳：惜春人去莫飛花。

宿陶紅棲隱寺題壁

層樓高閣倚雲開，舊識禪堂老辨才。寺為迎官將徑掃，我因呈佛帶詩來。馱經白馬西廊係，照壁紅燈小吏催。一局殘棋一窗月，招僧同賭菊花杯。

逾月再至見江孝廉和章，喜疊前韻

蕭寺重遊笑口開，多情江令費詩才。偶將鴻爪留痕在，不料牙琴渡海來。殿角燈孤僧影小，江山秋早磬聲催。兔葵燕麥應憐我，前度劉郎又舉杯。

冬月又至則和章盈壁矣，再疊前韻

野花開盡筆花開，《小雅》才兼《大雅》才。三度弦歌傾耳聽，一村珠玉上牆來。僧知避俗門多閉，人不能吟鳥亦催。我願大行鄉飲禮，遍酬詞客一金杯。

雨過

雨過罷焚香，梅花落印床。原非棲枳棘，爭敢薄淮陽？有誌為民母，無心學吏商。只嫌空鹿鹿，方寸舊都荒。

挽施曼郎（有序）

蕪湖秀才施曼郎，有衛玠之稱，工詩愛潔。讀余《春柳》詩，屢寄聲道意，病不果來。死後，其友秦澗泉索詩以弔。

江南才子淚如絲，來說瓊林損一枝。金谷未窺潘嶽貌，秋墳已唱鮑家詩。梅花愛好春風去，黃卷無靈白骨知。惆悵山松歌《薤露》，不同歡笑只同悲。

冬日往揚州阻風永濟寺，贈默默上人

入門修竹倚雲栽，小脫朝衫坐綠苔。石幕勢吞高殿起，江帆影射畫堂開。阻風莫悵前程緩，失路方能福地來。喜對高僧頭似雪，月明同上講經台。

揚州回泊燕子磯，登亭望雪

來回剛十日，船到正江晴。望雪還登嶺，貪閑未入城。寒花侵月魄，凍雨入春聲。且傍荒灘宿，孤鴻替打更。

不到千峰上，安知萬象空？高山頭既白，殘臘歲將終。絕頂荒亭雪，孤身四面風。憑闌心忽動，月起大江中。

漂母祠

千金一飯尋常事，不肯模糊是此心。我受人恩曾報否？荒祠一過一沾襟。

感懷四首

江城宿霧曉陰陰，偷得閑身病屢侵。萬古少圓唯月色，四時多恨是春心。少年好景風前憶，花底斜陽雨後尋。二十詞臣三十吏，名場容易感升沉。

三春何處不煙沙，兩眼能看幾片花？愁對青雲生白髮，且將紅粉當丹砂。一官奔走空皮骨，萬事艱難閱歲華。惆悵輸他貴公子，五更沉醉阿儂家。

黃鸝遙對酒杯歌，似報江南又綠波。照我忽驚新月白，回頭唯覺古人多。花無菊婢秋將近，面有髯奴老漸磨。九十日春春不少，可憐人自要蹉跎。

斷無名士不蕭騷，騎馬年年上板橋。笛裏江山懷故國，酒邊風雨送春潮。花開官署枝枝倦，鶯過清明日日嬌。安得新蒲為彩筆，盡書心事一條條！

迎春

迎春莫怪春難見，好處從來過後知。隔歲梅花報芳信，倚門楊柳望歸期。無邊暖漏聲聲促，有腳青旗步步移。料得東皇非長吏，不應嫌我出郊遲。

送春

《驪歌》樹上子規聲，報道東皇出郡城。久住似嫌芳草老，輕裝不帶落花行。從今時節都無味，留贈雲山尚有情。早識相逢遽相別，當初翻悔下車迎。

詠史

武帝英雄主，叱吒動八荒。旌旗十八萬，遺恥雪高皇。馬來大宛國，頭懸南越王。《秋風》歌一曲，援筆能文章。汲黯老匹夫，山東一木強。作令便為恥，積薪語更剛。動請先斬臣，批鱗相抵當。當時竟殺汝，如鼠投沸湯。不冠而見之，於帝更何傷？帝終不出此，容黯老淮陽。吾嘗掩書卷，此處長思量。

儒者桓君山，彈琴天子側。偶見宋公來，慚顏深踧踖。君王愛泛聲，一彈奚足責。亡何爭讖書，叩頭竟流血。所論豈不臧，天子惡其直。毋乃意狎之，將威脅琴客。始悟宋大夫，自重立臣則。

公孫帝西蜀，馬援來叩門。為設舊交位，不忘主與賓。過車必磬折，贈衣周寒溫。援乃退而笑，子陽妄自尊。後世有蕭韶，且忘斷袖恩。士遜托心期，終招顏竣嗔。人貴如輪回，都忘前世因。長拜井底蛙，公然古之人。

子房非正士，可傳惟一椎。自見黃石公，陰險靡不為。為韓非其心，滅韓皆其計。不肯立六國，韓宗遂隕地。野雉幸辟陽，夫妻義已絕。立賢不立長，殷周有成跡。胡為召四皓，為之張羽翼？老人見厚幣，來如飛鳥捷。龍準木強人，傷哉為所劫。長陵骨未寒，殺子及其妾。北門奪軍時，四皓骨已朽。借使木未拱，能安劉氏否？報韓既不成，報漢復何有？所以子辟疆，竟請諸呂王。誰能為此謀？貽謀自子房。

東漢恥機權，君子多硜硜。悲哉陳與竇，謀疏功不成。其時涼州反，有人頒《孝經》。意欲口打賊，賊聞笑不勝。雖無補國家，尚未遠人情。一變至南宋，佛行而儒名。希哲學主靜，人死不聞聲。魏公敗符離，自誇心學精。殺人三十萬，於心不曾驚。似此稱理學，何處托生靈？嗚呼孔與孟，九泉涕沾纓。

地道本無成，女子從夫多。妲己賜周公，《螽斯》或可歌。高褷何麼麽，掩面學太公。可憐青溪柵，夭桃啼春風。狎客既已赦，美人胡獨誅？毋乃拒晉王，逢迎獨孤歟？不格君心非，宣華即麗華。終日對阿雲，哄聲時滿家。

臺城懷古二十四韻

五代干戈際，蕭梁最不同。秀才成帝業，名士有英雄。武自騎兵擅，文能金海通。雍州西伯起，白下永明終。勸進書隨例，臨軒道獨隆。瘡痍扶士女，禮樂薦蒼穹。口敕疏經義，腰圍損聖躬。新聲十篇雅，宮體一家風。妖夢中原入，禪心玉座空。嚴關矜鐵牡，茀矢喪銀童。少海光先掩，牟珠照忽窮。長戈摏魏闕，短腳犯重瞳。豈忘沉溪竹，偏頒鍛鐵工。傾葵陽獻土，射日早彎弓。婚偽求王謝，繩真縛老公。江聲搖戰鼓，文物變沙蟲。佛看君王餓，花迎野獸紅。天威雖鎮定，日角已疲癃。主父無殘颭，橋山有殯宮。舍身歸小豎，殘局泣湘東。法會斜陽外，台城衰草中。紙鳶迷信息，楝樹減青蔥。松影蒼崖古，經聲杜宇恫。唐朝八丞相，疑是報神功。

董賢玉印歌

董侯夜醉麒麟殿，漢王傳璽不傳印。璽墜千年印獨存，傳觀猶帶桃花暈。雙螭戍削陰文裂，衛將軍董字堪識。想見郎官美麗時，人面玉顏如一色。郎官傳漏殿上行，顧盼能使椒風清。高皇天下一笑與，乃祖轉愧銅山輕。並後匹嫡一身兼，三十六宮難為情。大賢居位美如許，孔光俯伏單于舞。莫道和柔侍禁中，亦頗知賢薦何武。一朝龍去鼎湖天，頓首東廂狀可憐。熏香傅粉人歸矣，露眼嘶聲賊儼然。傳呼收印印早交，委命豈待金吾刀。絕勝漢家老寡婦，兩手握璽徒忉忉。漢朝家法良草草，外戚橫行母后老。不容舊寵戲金丸，翻許新皇鑄剛卯。摩君玉璽不勝情，憐君福過使災生。當時用印誅賊莽，未必書傳佞幸名。

題嚴子陵像

一領羊裘水氣寒，自來自去白雲灘。教陪天子同眠易，要改狂奴舊態難。星宿張皇乾象動，君臣彼此故人看。千秋欲解還山意，只問江頭老釣竿。

古銀杏為火所焚

半夜木鳴天忽曙，空山無人火在樹。槎丫散作金黃雲，九天灰落煙紛紛。黑風迸裂空心血，枝枝葉葉飛晴雪。孤根一氣共死生，倒燒直下三千尺。上焚碧落星辰散，下熏無極黃泉熱。天地焦枯會有時，人力難施空歎息。憶昔當年種六朝，曾同春薦佐含桃。摩挲嬪御青絲絡，披拂將軍白玉絛。亡何歲月如流電，到眼齊梁人不見。斡排元氣更千年，獨立江風當一面。人間用材不用長，八尺九尺皆棟樑。敗樗鉛刀易斫削，白檀上手多觸傷。爾形倔強撐宇宙，自合棄置來僧房。雲雷坎珣遲變化，魂魄光明怒太陽。一朝炫耀脫骨去，勝入灶下當柴桑。啞啞烏鵲休愴神，巢焚廈傾理所存。君不見老僧躑躅樹下悲，遮雲護日今為誰？

丈洲

身非鳧雁水為家，日日輕篷傍淺沙。蘆荻也知官吏到，隨風吹送滿船花。

水國灘荒頃刻生，暫時弓尺欠分明。長官作奏須珍重，賦入司農鐵鑄成。

舟中畏風

鎮日舟中眼倦開，雪花脈脈上輕苔。東窗關後西窗啟，猶喜風無兩面來。

晚坐

晚坐碧波上，飄然白練裙。月高沙鳥語，煙盡水天分。洲荻響成雨，漁燈紅入雲。更深尤可喜，官鼓斷知聞。

閒遣

瘦腳白翎老鷺鷥，對人飛入梅花枝。大江浮天月皎皎，小舟係樹風絲絲。開窗好在有山處，上馬正逢無雨時。野行十日幽趣熟，胥吏學官偷詠詩。

洲上寄同官許南台（時亦有丈洲之役）

雙驅鎮日白門東，芳草催人上短篷。一夜江雲如墨色，知君同在浪花中。

好詩難與官同作，新俸常愁鶴要分。此日煙檣沙鳥外，吟聲過盡楚天雲。

莫把江租增冊上，恐教柴價長城中。東南民力今何似，不進盈餘是聖衷。

盈盈一水路悠悠，君在南洲我北洲。可有新詩來作答，只題花葉付中流。

嚴助

嚴助當年上大夫，張湯小吏沒階趨。今朝湯貴看嚴拜，勉強人前手一扶。

哭鄂文端公

朔風寒雨九衢昏，神化丹青失重臣。薄海盡傳遺疏稿，不才曾是受知人。魂依大袷歸清廟，星冷長河換早春。十載回天兼捧日，詔書哀悼莫嫌頻。

當年遭際遇先皇，曠古恩榮話最長。如朕親臨朝出塞，為卿眠食夜焚香。訏謨語密青蒲暖，顧命身孤玉幾涼。怎怪報恩心力盡，旁人聽也淚沾裳。

魏公風節晚香深，病革頻邀玉輦臨。五嶽祈年明主意，九原薦士老臣心。邊疆功過青天在〈（改土歸流事由公始）〉，將相榮華碧水沉。他日近郊三百戶，看人編作《宰官箴》。

宮門扶杖立雲端，歎息才人向百官。我已江南逐升斗，公偏東閣費盤餐。華堂下拜千年別，綠野招魂一水寒。從此青琴愁獨抱，天涯《白雪》向誰彈〈（公賜餞小紅園）〉？

偶見

柳絮風吹上樹枝，桃花風送落清池。升沉好像春風意，及問春風風不知。

王孟亭飲判花軒，以幾上漢璧分韻，得「花」字

一雙拱璧來誰家？淒淒古血生陰花。無心傲世去圭角，有光照人如雲霞。匹夫手冷白玉墮，公子春歸明月斜。惆悵漢庭好皮幣，十三陵寢空煙沙。

奏擢高郵牧部議不果

青鳥含來鶴料符，王喬未許脫雙鳧。謫仙自愛稱郎好，不願銜書下大夫。

乾隆丁巳余落魄長安，金陵人田古農見而奇之，哀其饑渴，沽酒為勞。未十年余宰金陵，古農已為異物。求其子孫，以詩告墓

欲報長安一飯恩，破牆流落小兒孫。難忘往日窮途淚，不洗青衫舊酒痕。萍水再逢風不偶，山河如夢客消魂。重泉此際應知我，玉笛親吹到墓門。

哭侯夷門

天心最仁厚，往往薄騷人。不朽千年筆，難延一命身。（下缺）








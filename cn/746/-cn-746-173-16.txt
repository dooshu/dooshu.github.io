卷173_16【宣州九日，闻崔四侍御与宇文太守游敬亭，余时登响山，不同此赏，醉后寄崔侍御二首】  李白

九日茱萸熟，插鬓伤早白。

登高望山海，满目悲古昔。

远访投沙人，因为逃名客。

故交竟谁在，独有崔亭伯。

重阳不相知，载酒任所适。

手持一枝菊，调笑二千石。

日暮岸帻归，传呼隘阡陌。

彤襜双白鹿，宾从何辉赫。

夫子在其间，遂成云霄隔。

良辰与美景，两地方虚掷。

晚从南峰归，萝月下水壁。

却登郡楼望，松色寒转碧。

咫尺不可亲，弃我如遗舄。

九卿天上落，五马道傍来。

列戟朱门晓，褰帏碧嶂开。

登高望远海，召客得英才。

紫绶欢情洽，黄花逸兴催。

山从图上见，溪即镜中回。

遥羡重阳作，应过戏马台。


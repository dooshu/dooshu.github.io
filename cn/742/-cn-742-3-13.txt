十三


○序（九）

【送胡彦远南归序】

武林有横山，江氏兄弟隐于横山者二十年，天下言隐居善避兵者无如横山矣。已而武林乱，横山先受兵，余疑焉。或曰：江氏固高赀，有图书玩好朋友声酒之乐，富于居山者也。余乃叹曰：江氏之及也宜哉！

今年春，遇诗人胡彦远于长安，每酒酣，诧客曰：吾家在武林之河渚，峦回涧复，人迹罕至，烟汀雾树，视之既尽，杳若万里。吾父子葺茆屋以居，杜门著书，不见兵革。顾以贫故，无以赡老亲，不得已走京师，从故人索河北一书。今将涉漳河，过邢台，溯淮而南，归吾所居河渚，誓不复出矣。

夫以彦远之诗与其人，使有山田数十亩，营灌自给，可以勿游；既游矣，即久留邸中，曳裾公卿之门，亦可以无困。乃彦远自以居山久，一旦来京师，策秃尾驴，障便面行泥淖中，郁郁不得意，发病思归。归而便道谒西诸侯，西诸侯恐无能识彦远者；其游也，乃所以益其贫耳。虽然，吾以知彦远居山之安也，织帘砍屟，纬萧拾橡，可以养生，可以事亲，彦远讵忧贫乎？吾闻南高峰下有松仙人者，不衣不食，大类焦先寒贫子之流，此真隐居善避兵者。彦远必知其人，问之而不吾告何也？他日有弃家变名，横山河渚之间，莫知其处者，其必彦远也夫！

【送林衡者还闽序】

闽为天下僻壤，面山负海，土风淳厚，家礼乐而户诗书，人才常甲天下，而石斋黄先生以道德起漳南，忠孝大节光显于朝廷，而文章经术以教训乡里生徒，榕坛之下，巷舍常满，闽士之盛，天下莫隆焉。闽于地既僻，而人才绝盛，其郡举上计试于礼部者，过重山危栈，涉钱塘，入武林，取道于吴郡，而后繇江淮以达于京师。故虽以石斋之贤，海内望尘不及，独于吾吴则山川历览，宾客从游，可指数而得也，况其子弟都讲之至于斯哉！盖是时天下太平，江南文事大振，如余者夙为石斋所知，能推明其教，故舟车之通，声气之合，有如此也。自先生殉节以死，余卧病海滨，不与当世接，远方之士徒步而过我者，亦已少矣。

今年，兴化林衡者布衣芒皞，负其诗古文词十数卷，入门长揖曰：吾石斋弟子也。先生没，吾党抱其经书逃匿岩谷，盖与天下绝矣。独念通都广邑之内，名山大河之间，人才辈出，耆旧犹存，今以绝意仕宦，不得复与之游，则何以论道取友，感发其志气？于是累趼重茧，幞被而来，将繇此入白门，过广陵，一睹中原之盛，而恐其粮尽以返也。余闻其言壮之。往者在长安，石斋曾以《易传》授余及豫章杨机部，未及竟，石斋用言事得罪，相送出都城，机部慨然曰：绝学当传，大贤难遇，余两人盍弃所居官，从石斋读书鹤鸣山中，十年不出。余心是其语，两人者逡巡未得去。今机部后先授命，余颜苟活，先生之学遂以失传。

嗟乎！吾闻之，古人有辞亲远游，负笈求师，三年不得见者矣；有解去印绶，不通官阀，北面称弟子者矣：此机部与余所不能为者，而衡者为之。衡者行，序其稿为赠，所以明余之惰，著衡者之勤，以见闽士多贤，而石斋先生之学犹存于天下也。衡者名佳玑，兴化之莆田人，为人质朴修志行，诗文雅健有师法。其叔父小眉公以前进士隐居著述，衡者能世其家风云。

【赠琴者王生序】

往时余兄志衍好琴，琴之道，非心手专一，勿能工也。志衍能诗文，善书画，弈棋居能品，又能投壶蹴踘诸戏，其于琴弗肯竟学，顾好与其工者游。有王生者以此技进，能为新声。当是时，志衍方贵盛，宾客日十数人，谈论方起，丝管间作，行酒歌呼，投壶叫绝，志衍分身其间，诙啁抵掌，以为乐笑。已而王生携其琴至，抚弦布指，则主人焚香啜茗，正容端膝，四座阒寂无人声。余于是叹琴德之妙，王生之功，并以服吾志衍也。不数年，志衍官蜀之成都，阖门遇寇难以死。王生者无所遇，其道益穷，衣其敝衣，日抱琴行道中。余与当时宾客，遇乱各散去，无一人能收王生者。盖志衍之亡六七年矣。今年夏，复与王生遇，谈志衍旧事，则大哭；哭已，为余鼓一再弄，凄然以清，悄然以悲，听之如见志衍也。

昔孟尝君广厦邃房，淫声丽色，撞锺舞女乎其前，而雍门高为之鼓琴也，能使如破国亡邑之人，流涕泣下。今以吾志衍才气之雄，交游之众，可不谓盛欤？一旦骸骨破碎，门户磨灭，欲如雍门所云，千秋万世之后，婴儿竖子踯躅而歌于其墓上，噫，何可得哉！然则王生之为此曲也，其为峨眉之高乎？其为瞿塘之深乎？其为杜鹃之啼、猿狖之吟乎？其为山鬼之连蜷而偃蹇乎？其为秋风之栗栗中人肌肤乎？盖坐客憯懔振悚，变色而三叹。又从而歌之曰：“葛蔓蔓乎雨冥冥，枫林黑兮阴火青。望故乡而不见，语白骨乎空城。顾爱子之罔托兮，嗟宾御之无人。”则坐客无不矫首西望，欷歔而于邑也。

抑吾又闻之，琴者所以理性怡心，导情宣郁；今聆王生之操，不言哀而哀，得毋张急调下，非中和之响耶？是不然，夫人心有烦冤菀结不能自达者，骤闻幽眇之音，愀怆之调，一弹再歌，涕泪横集，则仰首出气，足以释然于胸怀。且以文王之忠焉而幽囚，伯奇之孝焉而谗死，孔子之圣焉而见逐，颜回之贤焉而早夭，在深于琴者言之，虽以志衍之罹极祸，揆之义命，可以无憾，况于吾辈为破国亡邑之人者耶！

王生推琴而起曰：善。遂书其语为赠。王生名愚，吴郡人。

【赠照如师序】

儒者之道，与佛教同为盛衰。往者唐、宋大儒专斥浮图氏，而名僧大德咸出于其时，盖儒术与佛教同盛，此古人所以不可及也。今之为浮图学者，大率重宗而绌教，其弊也，黑白互异，南北相訾，贤人君子欲立说以胜之，而其道不足以相服，卒举天下愚智尽归之宗门，可谓盛矣！而名山老衲乃有没法沦堕之恨，此所谓儒术敝而佛教与之同衰，其可叹也已。

以余所闻，神宗皇帝时，士大夫以读书讲学相高，吾州先达如管东溟、曹鲁川两先生，研综六经，穿穴训诂，而又能得佛法大旨，于教律论藏皆有所参究，为一时缁素之所咨仰。盖唐、宋之讲学儒释分，而我明之讲学儒释合，后来憨山、莲池诸大法师，皆能融释书传，归之教乘，未必非两公有以发之也。余生也晚，于两公不及见，而鲁川之婿为余外王父，少时从母党窃观其书，多至百馀卷。鲁川三子，其季曰毅叔，毅叔之子曰元孟，父子为儒者，能世其家学。今年夏，余园居读书，元孟瓢笠叩门曰：吾出家于郡城之文殊庵，僧腊已十年矣。此即所谓照如师也。东溟之后曰干山，手定《法华疏钞》，自为诸生，四方讲席见推为耆宿，今亦出家于吴郡。嗟乎！余于是知两先生之教且复盛也。

夫照如、干山，儒者也。儒者之学，通明广达，条析科仪，讲求微密，皆历有援证；彼夫自尊其学，空疏而灭裂者，其说自足以胜之。说足以胜之矣，苟非能外死生，去利欲，则何以折方袍圆领者之徒而使之震奉吾教？所谓其道不足以相服，盖以此也。今照如、干山受信具，修戒律，勤苦专悫，在畴人之中最为精进，而始举其先世之书，阐扬条贯，用以尊道而训俗。然则儒教敝，佛教衰，庶乎其有望者，其在斯乎！

照师年六十，征余文为寿。夫浮图氏以天地万物为空幻，年祀久远，本非所计，而独于道之盛衰，不可不以身为担荷，故书是以贻之。

【王石谷赠行诗序】

士之负绝艺者，中有神解，而外与物化，非至精者不能几也。然而为之难，知之亦难。何以言之？夫善琴者不必于其音也，善弈者不必于其博也，善射者不必于其鹄，善御者不必于其马也，善书画者不必于其毫素也。孔子曰：“用志不分，乃疑于神。”神者，芒忽无形，变化无端，长与造物者游，而仿佛其所由。始吾乃目将营之，足将从之，若是乎其专且壹也，虽有好恶利害，非誉巧拙，不得而入焉。久之如有得也，窅然若丧其故吾，而忻然与其道相接，如此谓之艺成。艺既成，居有以得于己，出可以无待于人，苟或嗜我技，贪我名，而不窥我用志之所存，虽投之以千金之璧，却行拥彗而前者，弗顾也，以其不足乎知我也。故曰：为之难，知之亦难。

海虞王子石谷者，善画，其画也无地势而尊，不蓄积而富，非宿素而老，处于蓬茅沮洳之间，一日而倾天下，辽廓乎三百年诸家之所莫及。噫嘻，亦异哉！余问之曰：子恶乎操术而至于是耶？石谷曰：吾行若遗，坐若忘，昼不食，夜不寐，赜探冥索，以与古人相遇于微眇之中，凡历三五年而所学始大就。嗟乎！石谷之于斯事也，可谓治之之勤，悟之之深者矣。当其初起，惟吾州两王公知之，既而少司农周栎园先生知之。两王公先达盛名，极意推挽；而栎园方为江左重臣，手笔致问，降己折节，若惟恐其不易致者。石谷为之办装而未及发，会先生用职事被案劾，或止之曰：此岂公论书画时耶？石谷曰：公知我者，不可以不往。既至，先生流连倾倒，不自知其身之在忧患也。亡何先生事解，天下闻而两贤之。石谷不以先生多故而濡滞其行，先生不以失志而稍废待士之礼，相与作歌诗纪其事。呜呼，古之所谓知己者，其在斯乎！其在斯乎！

余尝有感于庄周、列御寇之说，技之工者进乎道，巧之至者全乎天。举夫庖丁之刀、宜僚之丸、飞卫之矢、匠石之斤，与宋元君之画史舐笔和墨、解衣盘礴者，其道相合；而韩退之之论张旭草书，以为喜怒穷窘，忧悲愉怢，怨恨思慕，无聊不平，皆于草书焉发之。盖书画之道本乎性，适乎情，通乎天地万物，其不可端倪也如此。今以王子之有得，而又与栎园游也。栎园既备尝其平生之遭，晚而深思笃好于画，将取其二十年来嵚崎磈垒，可忧可愕，暄凉显晦，代更乎前者，托诸丹青粉绘为销归。石谷苟得其意而奋笔追之，以视夫川岩之险易，烟云之起灭，草木之开落而荣悴，人事变异，物情颠倒，皆是理也。然则王子之于画不更进，而其为知己也又何如哉！

余既交于栎园，而其识石谷也不在两王公之后，喜是编之成，足以著两人之深相知也，于是乎言。

【孙孝维赠言序】

昔之所谓世家者，非独以其厚也，盖有文辞之事焉。自春秋范文子以立言为三不朽，两汉名儒元功之后，位不至而名过其父兄者有之。晋、魏以降，崔、卢、王、谢，家擅雕龙，人人有集，为当世文人所推奖。贵游子弟，不惟膏粱裙屐之是好，而沾沾于知我之一言，其得之若拱璧，被之若文绣。《传》曰：“非文辞不为功。”诚信然哉！

余于海虞孙孝维所裒《赠言》，读之而叹曰：此可以观孝维之所尚矣。夫当今之称世家者，孰逾孝维乎？方伯公二龙齐驱，宣猷岳牧，法曹高第，治行清能，生有父兄之资，长无门户之累，养闲守素，俊誉日高，杜钦之优游恬尚、王湛之晦德浮沉也。别墅揽招真诸胜，丙舍极枫林之美，同里宗工在望，宾客如归，孝维于其间延接青云名士，白社高人，流连欣赏，扁舟乘兴，访兄三衢郡阁，放浪于仙岩、绣峰，何点之定林寺、陶岘之西塞山也。生平嗜书画奇玩，斥城南数顷田，易置樽彝敦卣，所居夹窗助明，点染楮墨，设水递，开茶寮，石鼎松风，旗枪碗具，皆有才以使之：赵明诚之好古博物、陆鸿渐之品泉斗茗也。家蓄清商一部，有雅流老辈为之审音，分寸刂比度，转喉入破，得杳眇之致，而过江一生，载酒赍琵琶至，朗弹开元法曲，凄清惋壮，坐者为之泣下：桓野王之柯亭笛、宗少文之金石弄也。

孙氏旧以文雄里中，其先处士西川公学诗于长洲沈启南，偕皇甫兄弟相善，太学沧浪生能诗喜客，父子显闻。孝维继起而世其家风，服高曾之规矩，见闻熏习，尤崇尚文辞之事，宜乎知我者形诸赋咏，以为美谈，动盈卷帙，固其风流俊爽有以倾一时，苟非至笃好，亦何能致若是之多乎！然则今之立言者，考论世家，征诸文献，必之孙氏，而其所以可久者，不徒在厚而尤在此也。余故备着之，以谂世之知孝维者焉。是为序。








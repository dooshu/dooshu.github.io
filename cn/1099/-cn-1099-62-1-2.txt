○題為豫教皇儲以隆國本事疏

臣惟太子國之儲貳、後世社稷之安危繫焉、所當豫教者也、仰惟　皇上嗣登寶位、敬天勤民、法祖圖治、至仁洽於四海、大孝隆于兩宮、聲色之不邇、貨利之不殖、是以　皇天眷德　祖宗垂佑誕生　皇子、實出中宮、是為武宗公于未出閤時已深慮至此爰自去春、已正儲位、神器有歸、宗祧是託、此誠國家萬萬年無疆之休也、臣聞　皇太子姿表異常、質性聰睿、茲巳能言能行矣、不可不早為之教養也、昔成王始為太子也、太公為師、周公為傅、召公為保、伯禽唐叔與遊、目不閱淫豔、耳不聞優笑、居不近庸鄙、所以養成德性、及其為君也、克紹文武之業、而為有周令主、此其豫教太子之明騐也、為今之計。必選醇謹老成頗知書史宮人。如衛聖夫人楊氏者。保抱扶侍。於凡言語必教之以真正之音。而非禮褻狎之語。不使之聞於耳。於行步必教之端莊慎重。而非禮邪僻之事。不使之接於目。教之不忍。教之有儀。以養其仁義之心。教之恭肅。教之分別。以養其禮智之心。內庭之宴。鐘鼓司承應。不使之觀。元宵之節。鼇山之戲。不使之見。至於佛老之教。尤不宜口誦其言。目觀其像。而信之篤。遊戲之事。不宜任其所好。遂其所欲。而嗜之深。迨夫稍長。嚴敕東宮老成內臣。如太監覃昌者。先教之誦習孝經。使知孝弟之道。出于天性。仁敬之心。本於自然。至于八歲。教之誦詩讀書。凡尊尊親親之等。仁民愛物之則。無不啟知。端其趨嚮。及其漸長建立宮僚之時。仍乞敕內閣大臣會同各部都察院等衙門堂上官。慎選名實相符。才德老臣。學問醇博。端良重望之臣。以充其任。回邪詭秘者。不使之與。自此日出春宮。講論經書。涵養德性。使知窮理正心修巳治人之道。凡世事委曲。在所當知。人物賢否。在所當辨。與夫上天之所當敬。祖宗之所當法。百姓之所當卹。財物之所當惜。如此則內外輔導得人而又教之於豫。　皇太子德不至于堯舜文武之域者。臣未之信也。臣以菲材、荷蒙列聖厚恩、叨任六卿之重。去歲又蒙　皇上加臣太子少保。在今日則視為泛階而巳正係東宮輔導之官。臣受任以來。夙夜惶懼。思無以報。惟在豫教皇儲。以成至德。他日足克負荷。庶少盡臣職分萬一。而免冐濫之譏。夫教太子之道。禮記文王世子篇、賈誼保傅篇、載之詳矣。宋儒真德秀亦采編入大學衍義。進呈於君矣。近日儒臣亦嘗進講於上矣。臣猶以此為言者。良以今日之學與不學。係他日之治亂。是葢一得之愚。惓惓忠愛之至也。


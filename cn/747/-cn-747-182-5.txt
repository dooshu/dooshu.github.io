○冬日羁游汾阴送韦少府入洛序

游汾胜壤，楼船高汉帝之词；卜洛名都，城邑辨周公之迹。仰天文而窥日月，虽共光华；凭地理而考山川，即殊南北。韦少府玉山四照，珠胎一色。纵横振锋颖之才，吐纳积江湖之量。子笔札，拥鸾凤於行间；孙楚文词，列宫商於调下。牵丝一命，披林野而随班；考绩三年，指兰台而赴选。移征驾，背长亭。地隔风烟，人离岁月。寒原冠盖，既同斟桂之欢；岐路风尘，即断惊蓬之思。下官诗书拓落，羽翮摧颓。朝廷无立锥之处，邱园有括囊之所。山中事业，暂到渔樵；天下栖迟，少留城阙。忽逢萍水，对雨以无聊；倍切穷途，抚形骸而何托？於时冰霜裂地，星象回天。朔风动而关塞寒，明月下而楼台曙。各题一字，传之两乡云尔。


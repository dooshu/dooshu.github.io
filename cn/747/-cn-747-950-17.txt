○舜歌南风赋（以“能感和乐，生殖群物”为韵）

巍巍舜德，於今人称，居北极而惟大，歌南风以敷宏。歌之伊何？制丝桐而合奏；风之至矣，信长育而有徵。兹可谓无为而自理，天纵而多能。美夫诚发深衷，物能应感，悯沃瘠之劳逸，均阴阳之舒惨。是用作则於世，利之孔多。风咏凯兮，美万物之蕃衍；乐操琴也，佳五声以同和；复而不厌，远而匪他，方将煦妪之为意。岂徒娱乐於斯歌！观其发宫应徵，扬清激浊。自南习习，同诗人喻彼棘心；入夜泠泠，异贫士叩其牛角。则知圣人审音以知政，化俗而作乐者有矣夫！懿其出乎幽谷，应以繁声，若龙之潜召，同律吕之相生。万籁动，八音清，匪鸣条而扇物，方靡草而作程。是以人荷时康，功归帝力，四气以之而不挠，百谷从兹而蕃殖。节有度，守有则，始从迩以及远，终自南而徂北。尔乃匪徐匪疾，乍遏乍闻。飒飒清音，疑少女之初至；泠泠馀韵，谓别鹤之求群。亦为父母之罔极，何必声变而成文。是以德冠百王，致成万物，正南面而恭己，懋功千载而不弗。

杨涛


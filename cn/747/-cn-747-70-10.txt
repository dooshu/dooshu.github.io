○封梁王休复等制

王者胙土画疆，封建子弟，所以承卫帝室，蕃茂本枝，祖宗成式，朕曷敢废。况天付正性，夙奉至训，尊贤好善，体仁由礼。是可举建侯之命，膺分社之荣，亲亲贤贤，於是乎在。敬宗皇帝第二子休复，第三子执中，第四子扬言，第六子成美，皆气蕴冲和，行推敬慎，游泳坟索，佩服师言。宜开土宇之封，用申睦族之典。休复可封梁王，执中可封襄王，扬言可封纪王，成美可封陈王。宜令有司择日，备礼册命。


春暮游揭阳作　二首


三月春江放棹行，水田漠漠万车声。空山废堠秦人戍，落日平芜汉代城。

印铸彻侯封粤令，帆回海道阻闽兵。古怀赢纵东风目，散尽闲愁看野耕。

玉滘潮生打桨忙，绿阴夹道水松凉。北来岭势连山越，南徼民风故陆梁。

乔木村居名将冷，落花坟土美人香。江城如画吴中景，愁入昏昏海气黄。






○谢浙西节度使表

臣真卿言：伏奉六月九日恩制，以臣为州刺史充浙西节度使兼江宁军使。圣德含宏，不遗簪履，舍其罪戾，假以麾幢。感戴恩荣，死生知报。臣某中谢。臣以为全吴旧国，分阃重权，煮东海以自资，堑西河而作固。九州天险之地，六代帝王之都。是以魏文兴嗟，甘从南北之限；苻坚恃众，爰丧百万之师。岂不以形胜是先，腹心斯切，亲贤重寄，镇遏攸难？矧在庸微，宁堪及此？是以拜命之日，以荣为忧。制书以今月四日至饶州，臣以今日发赴本道，取都统节度观察使李亘处分讫，即赴州，即当缮修甲兵，抚循将士，观察要害，以备不虞。假陛下英武之威，遵陛下平明之理，一心戮力，上答天慈。伏惟陛下察臣愚忠，则死且不朽。无任感戴屏营之至。


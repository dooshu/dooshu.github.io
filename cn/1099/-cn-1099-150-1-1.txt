○諫東巡事宜疏 【 諫止東巡】

臣聞芻蕘艸野、皆得獻於君、時為礼部郎官臣待罪禮官、奉法無狀、竊迹職事、不能匡正萬一、愧死無地、近奉　明旨、有以威武大將軍鎮國公前往太山獻香者、竊念此事雖芻蕘艸野、苟有一念愛君、葢有蒙死而言其必不可矣、况臣身有官守。職與奉行者哉。臣聞天子端居外屏。以示嚴也。非郊祀弗離其宗廟。以承重也。宮墻九重出則警蹕。以防奸也。夫以天下大器。權邪側目而不敢發者。無其便耳。　陛下遠不見曹欽。近不見劉瑾乎。瑾固　陛下狎暱之臣也。　陛下託以心膂。委以機務。時豈不以瑾為盡忠社稷。且日在左右。而一旦叛逆乃爾。况今乘輿遠出。此亦人所難言內無儲君。外有勁虜。而驕貴弄臣。專典禁兵。萬一變作　陛下誰保以無虞也。　陛下獨不聞英廟之事乎。前車之覆。後車之戒。臣不敢斷其必無也。且　陛下遠舍宗廟。以祀太山。誠以為社稷人民耶。臣聞雨露所滋。無不孳息。雷霆所壓。無不摧折。煦然而福。肅然而威。萬化時行。百神率職者天也。泰山之神其有尊於天乎故凡在天之下者。曆代有封□岱宗之議今之進香亦此意也而不合典制又甚矣祖宗相承之社稷人民也。今以付之　陛下。誠欲　陛下敬天之威。和其人民。保其社稷。而能享其宗廟獻香之事其有重於郊社之禮與禘嘗之義乎。今　陛下郊不視牲、齋不誓戒、改卜者三。出而馳道。恐非所以事天享帝也。禘嘗大禮。率不親往。恐非所以尊祖敬宗也。是故圜丘之上。烈風揚沙　太皇太后祔廟之夕。而七月雨雹。此天戒也。　陛下顧不動心。敬此天戒。乃輟萬機冐重險。以事于泰山。何哉臣見五岳之神不啻天之僕隸也暴慢于主翁而敬恭於僕隸不待智者而知其必不敢享也况今民窮財盡。青齊淮楚之間。水旱連年。甚至父子相食者。六飛一過。勢必嘯匿山谷。倘重傷心。更何以徼福於社稷哉。夫興亡之勢。皆積漸而後成。然不可不察也。　陛下連歲北巡。而為　陛下留行者。抗言有害。而未見其害。非惟無害。而反有利。宜　陛下厭言者之無稽。而果于獨用其意也。臣愚以　陛下之漸成矣。昔扁鵲再說齊君不用。三見而遁去。嘆曰。昔公疾在腸胃湯爇可及也。及在腠理。針砭可及也。今入骨髓矣。雖有司命。將奈之何哉。臣恐失今不治。而扁鵲遁矣。天下名醫。方懼大怪。春秋尊無二上。王公而下。皆曰人臣。今忍以天子之尊。自貶而稱公。此莫大之怪也。非但大怪也。然必有大憂。今天下藩王。皆　陛下臣子也。車駕所至萬一以公禮處　陛下將安而受之耶抑責其不臣無禮耶。明明祖訓。臣恐彼有執詞矣。且　陛下之所欲自封者。豈不以雄姿大略。自足累功將相耶。然任金革。暴霜露。縱能手格單于。身甚勞而功顧甚鄙也。臣聞堯舜惟恭默無為而萬世言治不聞其擅一將之長。今不師堯舜則亦巳矣。亦不聞有先帝乎。孝宗聖德為我朝列聖之最以此進說是以感動聖心先帝敬天勤民。親賢遠色。察佞幸。絕游畋。亦惟自正其心。以為天下本。實未嘗有所作為。下親將相之事也。然而文武効用。身不勞而天下治。此　陛下與左右所習知者。　陛下夜氣清明之時。獨不一思先帝之所為乎。臣竊以治亂之機。實在　陛下一心。心一正則百邪皆廢。　陛下試一轉移。靜求先帝何故身不勞而反治今何故身獨勞而反亂則一切荒淫悖謬之事。將自追悔不暇。只此一念。欲成堯舜事業不難也。夫以　陛下之聰明英武。顧不惜勞瘁其身以求治。而豈惜一念之轉移哉惜無明智者早為　陛下陳之也。臣本艸茅、久無仕進之志、痛惟先帝祝天求才。不忍以無用自弃、抱此悃誠、久欲獻之　陛下、明知職非言路、寧觸忌諱以死、誠惜　陛下之英明、而不忍視天下之日敝也、


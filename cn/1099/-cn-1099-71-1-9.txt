○通州輓運至京議 【 開治道路】

按通州陸輓至都城、僅五十里耳、桂文襄在世廟時亦議開河通水運竟不得施行而元人所開之河、摠長一百六十四里、其間置牐壩、凡二十處所費葢亦不貲、况今廢墜巳久、慶豐以東諸牐雖存、然河流淤淺、通運頗難。且今積水潭 【 即今海子】 在都城中、禁城之北。漕舟既集。無停泊之所。而又分流入大內。然後南出。其啟閉蓄洩非外人所得專者。言者往往建請欲復元人舊規。似亦便利。然以臣愚見。陸輓與河運利害亦畧相當。必欲復舊。須于城東鑿為大潭如積水比以為停泊之處引水自城西入壕。由北轉東。瀦于此潭。又于分水入城處。築牐以司啟閉。仍于御河南出城壕之道。建為巨牐蓄禁中。水非滿溢不啟。自慶豐牐以東。每牐之旁皆為月河以容挨牐之舟如此庶幾良便。若恐勞民動眾。又不若依舊陸輓之為便。但道路之間。每遇霖雨泥淖。車輪陷沒。牛驢踣斃。腳價踊貴。漕卒舟行。數月始得抵陸。而久留多費。艱苦不勝。此建議者憫之。所以咸欲復舊河道。然自永樂乙未。開運以來。經今六十餘年。率由此路。况其腳費。支兌之初。巳有加耗。晴乾之時。所費良亦不多。為今之計。請于都城之東、官路之旁、擇便利處再闢新路一道。或二道。每道約廣十丈以上。其舊道專以為官民往來之路。止行小車。其新開者一道專以通行輦運大車下而往者從左道。上而來者從右。不許互行。其道旁民居。不許夾道相向。有欲居者。皆許于道旁百步之外。面東西以居。近道賣酒食者。惟許作浮舖。如此則民居既遠。車?丸轍散行。水易涸而泥易乾。運道自然不至深陷。又于中道設一提舉司、視衞河例、置官一二員、每年委工部官一員提調、將慶豐等牐、原設牐夫、編為甲乙、專一修理道途、大車入門、免其納鈔、就俾于提舉司。出修路錢若干。收貯在官。以為買甎石傭工作之費。又俾有司、拘集車戶、及牙行人等、從公量定腳價、分為三等、晴乾每石若干。陰雨若干。泥濘若干。必使兩不相虧。具疏奏聞、永為定例、如此則輸輓通利。所費者不過民田數十頃。可將官地償之。或給以價。或為之開豁粮租。其視開河之費。減數十倍。况河道狹而運舟多一遇水少伺候啟閉動經旬日有妨嗣歲之計且又每牐設官聚夫。官俸民粮。日有所費。歲歲遣官吏起民丁開挑上源。疏滌壅塞。修築坍塌。禁民引水灌田。妨民及時耕穫。文移工作。歲無寧月。愚言萬一有可採者、乞下有司計議。其于國計未必無補、

皇明經世文編卷之七十一終








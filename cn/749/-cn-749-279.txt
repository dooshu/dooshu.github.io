曾慥


慥字端伯，自号至游子，晋江人。历仓部员外郎、江西转运判官。知虔州、荆门、庐州。绍兴二十五年（1155），终右文殿修撰。著类说五十卷，又有皇宋诗选、乐府雅词诸书。皇宋诗选今不传。

浣溪沙

别样清芬扑鼻来。

秋香过后却追回。

博山轻雾锁崔嵬。

珍重芗林三昧手，

不教一日不花开。

暗中错认是江梅。

调笑令

并口号

五柳门前三径斜。东篱九日富贵花。岂惟此

菊有佳色，上有南山日夕佳。

佳友。金英辏。陶令篱边常宿留。秋风一夜摧枯朽。独艳重阳时候。剩收芳蕊浮卮酒。荐酒先生眉寿。

调笑

清友梅

清友。君芳右。万缟纷披兹独秀。天寒月薄黄昏后。缟袂亭亭招手。故山千树连云岫。借问如今安否。

又

净友莲

净友。如妆就。折得清香来满手。一溪湛湛无尘垢。白羽轻摇晴昼。远公保社今何有。帐望东林骚首。

又

玉友酒

玉友。平生旧。相与忘形偏耐久。醉乡径到无何有。莫问区区升斗。人生一笑难开口。为报速宜相就。

又

破子

花好。被花恼。庭下嫣然如巧笑。曾教健步移根到。各是一般奇妙。赏心乐事知多少。乱插繁华晴昊。

酒美。直无比。小瓮新醅浮玉蚁。空传乌氏并程氏。不数云安麴米。十花更互来相对。常伴先生沉醉。

临江仙

子后寅前东向坐，冥心琢齿鸣鼍。托天回顾眼光摩。张弓仍踏弩，升降辘轳多。

三度朝元九度转，背摩双摆扳弩。虎龙交际咽元和。浴身挑甲罢，便可蹑烟萝。








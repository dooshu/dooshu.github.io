方岳　南窗偶书

吾徒例迂疏，与世自少可。

不工口嗫嚅，正坐胸磊砢。

折腰迂人情，高论常農轲。

归哉夜窗雨，喜不失故我。

琴尊日多暇，未觉此计左。

秋风挟佳月，流光侑孤坐。

持觞酹伯伦，彼豪真蜾蠃。

方岳

方岳　南窗偶书

西风忽凄厉，皎月流素光。

客从何方来，兰佩芙蓉裳。

挥琴发哀弹，夜寂山苍苍。

可人者黮生，挽我无何乡。

醉中眇万物，拄颊歌沧浪。

方岳

方岳　南窗偶书

毛颖轻俗子，孔方疏吾曹。

未须奴事钱，正可仆命骚。

持此将安之，聊足以自豪。

向来与诸儒，尚论夔与皋。

此言终当醉，时命不我遭。

欲语恐惊纷，卑之无甚高。

方岳


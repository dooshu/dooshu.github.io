○題為議開屯學疏 【 開屯學】

謹題為地方興化有機、人情鼓動巳漸、懇乞議開屯學、儲材積粟、以廣文教、以訓武備事、臣待罪屯牧、因改學差、在屯言屯、曾一試之。而稍見其效、在學言學、則有興學而兼可以佐屯者。臣終不敢忘敝梁敝笱之思。而使國家不得收可大可久之積。頃者　皇上特允閣臣、請專設寺院董應舉經營屯插、慨發帑金十萬兩、聽其便宜、仰見我　皇上留心稼穡、邠風七月之咏、無時少輟于懷、事苟可行、且不惜發帑為之、况乎不必發帑。而有可以佐屯者乎。據天津兵備副使王弘祖詳前事、內稱天啟元年十二月十九日、蒙提督學政監察御史左光斗、批據河間府屯田水利通判盧觀象、呈前事、內稱國家之至不美者。鬻爵納粟之途也。而人爭為之不諱。國家之至美者。力田文學之利也。而人率迂而不為。有道于此、無鬻爵納粟之名。而可兼力田文學之實、則今日之屯學是也。屯學之法。先授以田百畝。給以武生衣巾。使之且耕且讀且射。寄學之後、文藝有長。力田有加。收之庠。業益進而不巳。土益闢而功多。即就田之入餼之庠。從此而開貢。從此而登科。總以耕讀之令名。成教養之實事。使業傳之無窮。而利收于未艾。作法日廣。教訓歲深。即不盡為操弧射策之名儒。久之必多馳驅禦侮之材士矣。謹列條規開陳如左等因具呈、蒙批本院習射以勸武。開屯以勸農。兩利並存。無如設屯學便。查永平薊密諸道。皆每歲有武生數十名。况借之以開屯乎。聞地方生儒。接踵于耜。因天因地因人、似亦不容巳者。目前區畫經久規模、及巳盡未盡事宜、天津道一一確讓以便具題行繳、隨該本道看得該廳為屯田而議開屯學、其意甚善、其論可行惟有視衛學運學一體舉行而巳、按雅詩有曰、攸介攸止蒸我髦士、朱紫陽曰、士出于農而工賈不與焉管仲曰、農人之子恒為農野處而不暱其秀、民之能為士者、不足賴也、所從來矣、我國家衛有學、是軍之子得為士、運司有學、是商之子得為士、今不使火耕水耨者。與荷戈負販之子。同沾圜橋觀聽之榮可乎。本道以為屯學之設斷當視諸衛學運學、署其名曰瀛海屯田儒學、請欽頒學記一顆、則事有歸著、而人知向往、若夫作半真半假之事、處若信若疑之間、體輕而不尊、恐法立而難久、有負本院作養之美意多矣、况乎美利之源。既開于農人。庠序之設。何蘄于髦士。今將該廳條議各欵、逐一備細參酌覆議外、伏候具題、明文至日施行、一願入屯學者、試其文理稍通、更加騎射、申本院收錄、給以武生衣巾、授之水田一百畝、使自耕之、每畝收租稻一石、惟本地人或不慣水田、暫令耕水田五十畝、收租五十石、仍種白田五十畝、隨年之豐儉、官生兩分之、歲以為常、前件本道覆議得收錄之始、一試其文、再試其射、果堪作養、該廳呈院、以屯田寄學生名色、准免本身雜泛差役、有司以禮相待、耕田之數、與納租之數、俱如廳議、該歲入租百石。而博一衣巾名色之榮。亦未為濫也。一屯學武生、文藝優長、遇考試之年、欲送文試者、免府縣二試、逕送本院、卷面明書屯字號、文理一視文童、資質可進者、准與入學、前件、本道覆議得屯生願赴文試者、該廳造冊逕送。相應免其二試。中有文理可進者、與充附學、一屯學生員、遇考試之期補廩補增、一如衛學、其廩即以所種田收之入、照文學例廩之、前件、本道覆議得各生巳充附者、考居一等補廩。考居二等補增、廩增之額、應照衛學、立學之初、廩數難盈、出貢以食廩二十年為期、俟其人文漸盛、挨次出序、月糧給以本色、每月稻穀二石、即以田所入給之、一屯學諸生、每生員十名、准作科舉一名、以勵其進、其應定中額、是在上裁、非職所敢議也、前件、本道覆議得科舉應試、斷應取其一二、以示鼓舞數之多寡、未可懸定、以至中額、尤未可輕議、一屯學武生、遇武科之年、俱俟職廳逕送本道。免其府試、既中之後、如再加墾水田、聽屯院咨部給劄聽用、前件、本道覆議得武舉之年、願就武試者、免其府中類試、該廳造冊逕送本道、亦與文試相倣、相應准從、中式後加墾水田另議、一南北遠方、有非河間人、而願入屯學占籍、准令收試入學附籍、屯庄比照本地人、或加種數畝、以免地方占籍之爭前件、本道覆議得為屯田而開學。人之南北。非所拘也。加種以苦遠人。斷斷不可。人既種田。即為土著河間之人。萬不以冐籍啟爭也。一立屯學、設官舍置人役、一切經費、俱屯官措辦、不必動官糈尺寸、天津文學。原有兩教官。即令一官攝理。亦不必更添教職。前件、本道覆議得一切經費、不借動于公帑、則事無不舉、目前剏立廟學、所貲不資、恐難時詘而舉盈、既借官師。亦應暫借衛學。俟十年後建宮設官。未為晚耳。以上七款、俱簡要可見諸施亍者倘諸生借此梯榮、意氣漸驕、逋負租額、荒蕪田土者、除黜名外、仍加究治、勿謂今日不道及也、等因到臣、臣惟寓教于養者。帝王之所以易世。寓兵于農者。地水之所以為師。今國家日日養士而不得士之報則教非而養亦非日日養兵而不得兵之用則兵非而農亦非臣以為救目前之急。而猶存古人之遺者。莫如屯學便。臣逡廵兩年、未敢具題、葢一試于天津而得其地矣。委之于盧觀象而得其人矣。又今春出示曉諭入籍屯童俱赴天津開墾。其各州縣舊墾者俱不准算。而人爭趨如流水。時方春莫。樂往者十數家。而臣又得其人情矣。臣又恐其未的。復親行天津踏看。我疆我理。瞭如指掌。此法一立實為萬世永利惜奉行者無實心而漸至荒蕪不舉而諸屯童之且耕且射者。實有其地。有其數。有其人矣。昨歲六百畝。今為四千畝。向之一望青草。今為滿目黃雲。雞犬相聞。魚蠏舉網。風景依稀。絕似江南。雖秋水灌河之後。而穰穰猶自可觀。此皆前屯臣張慎言、新屯臣馬鳴起苦心實績臣于是始信屯事之可興。而屯學之可舉也。信能舉之。有七便焉。臣去歲科試。各州縣告開荒入籍者所至遮訴。且本道俱巳考送。而臣不敢收。一恐以客雜主。起目前土著之爭。二恐有人無田開他日冐濫之路。屯學設而地方無爭矣。且田必在天津。每田百畝。入籍一名。人孰肯捐重貲闢草萊。而為他人入籍者。田既為清楚之田人亦為實在之卜其便一。海防營田。每畝收租二石。士與兵宜有異。恐其多而難繼也。每田一畝入租一石。每試百人。得穀萬石。試千人則十萬石矣。日計不足歲計有餘。其便二。且既以屯占籍矣。世其學不得不世其田田蕪者黜。負租者黜。告改學者黜。顧名思義。何說之辭。是士世世守其業。國家亦世世收其利也。其視鬻爵納粟。如日中之市。交易而退。各不相顧者何如。而况乎詐偽公行。半鏹顆粒。未入太倉者哉。其便三。久荒之後地力有餘故其多收如此不足為准不然則丈量寬于江南也去年天津初立官庄六百畝。秋穫三千石。以示民榜樣耳。然牛力子種車梁廬舍工作雇覓為費不貲。有其人則田存。無其人則田廢。安得常如盧觀象其人者而任之哉。屯學行而聽人自耕。不見金錢之出但見籽粒之入所謂少少許。亦勝多多許也。其便四。平居無事。天津一鍾。足敵五鍾。今庚癸之呼。既迫山海。而咽喉之斷。又虞東南。以附近之田養附近之兵一鍾足敵十鍾矣。其便五。頃妖賊為梗白糧不時至。百官常祿。至不能支。業巳見端矣。若歲益米數萬斛。即不敢作尚方之供。亦可望果朝官之腹、其便六。且此力田者。大率殷實而俊秀者也。行之而三年後。耰鋤之衆。即為于城。橫槊之儒。即為露布。通人于所巳倦。而轉人于所不知。則其便七。臣且未敢深言耳。臣常過窮鄉小邑。文學黯淺。徒循故事。不得不如額收之。其實舉筆欲下。未免違心。今此遠來入籍者。同以搦管儲王國之楨。又獨以舉趾佐縣官之急。誰非吾入。而乃有靳焉。坐者肉而跣者鹿。亦大不平矣、善乎道臣之言曰、衛有學、軍之子得為士、運司有學、商之子得為士、而火耕水耨者、不得與荷戈負販之子、同沾圜橋觀聽之榮、葢有激乎其言之哉、故今日屯學之議、斷當照衛學運學一體舉行者也、然而所收一憑文藝也。黜亦憑文藝也。學宮不必另建也。學官不必另設也。廩餼不必出之官也。有立學之名。無添學之實。不過增博士弟子員數名而巳。惟科舉漸多。則中式名數亦漸加。此尚在數年之後。然而增舉一名則增穀巳數十萬石矣國家又何惜遼東事額。遼東每科試額中五人而不為屯士開功名之路哉。臣三年血心、兩番目擊、實見有此七便、合之道廳七議、而又皆巳試之事、將成之績、故敢會同屯田御史馬鳴起、據實上聞、然非臣與屯臣之言也、臣在津門、晤寺院董應舉。見其汲汲皇皇。備極勞辛。而事屬剏始。卒難就緒。若使屯學興而屯田按畝。微臣收籍。庶幾事半功倍。相與有成。不然功名之路不開。既添設十寺院。歲發帑十數萬。豈能以一手一足奏績哉。伏乞　皇上俯鑒愚誠、非泛泛懸空條陳者比、即賜俞允、結今秋滌塲之局、而開來春于耜之端、屯政幸甚、士子幸甚、


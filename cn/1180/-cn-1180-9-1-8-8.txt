卢令

三章，章二句


首章讲：此诗与《还》略同。





卢令令，其人美且仁。

卢，田猎之犬。其人，田猎之人。田猎必资于犬。而田犬之卢，有颔下之环，则其声令令而可闻者矣。然发纵指示者人也，其人则何如哉？但见其便捷轻利，有以擅一时之能，洵美矣。且其与人相亲，为能忘忌刻之念，又何其仁耶！美而且仁，则一并驱之间，诚有令人慕者矣。

二章讲：





卢重环，其人美且鬈。

然卢不但有环也，又有子母之重环矣。其人之驱是犬者，则儇利可称信美矣。且有须鬓之好，而若是其鬈也，岂特美而仁已哉？

末章讲：





卢重鋂，其人美且偲。

然卢不但有重环也，又有一环贯二之鋂矣。而人之驱是犬者，则儇利可钦信美矣。且着多须之容，而若是其偲也，岂惟美而鬈已哉？夫猎者所称不过轻利捷给而已，所贤不过美须长大而已。美非所美，此可见民俗之衰，而其来亦有自矣。导民者可不审所趋哉？






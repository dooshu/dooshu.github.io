◇告劳于周

昔者楚人为不道，不承共王事，以远我一二兄弟之国。吾先君阖闾，不贳不忍，被甲带剑，挺铍铎，以与楚昭王毒逐於中原柏举，天舍其衷，楚师败绩。王去其国，遂至於郢。王总其百执事，以奉其社稷之祭，其父子昆弟不相能，夫概王作乱，是以复归於吴。今齐侯任不鉴於楚，又不承共王命，以远我一二兄弟之国，夫差不贳不忍，被甲带剑，挺披，铎，遵汶伐博，簦笠相望於艾陵。天舍其衷，齐师还。夫差岂敢自多？文武实舍其衷。归不稔於岁，余沿江沂淮，阙沟深水，出於商、鲁之间，以彻於兄弟之国。夫差克有成事，敢使苟告於下执事。（《吴语》）


清远健妇


幼时，家用一佣妇，清远人。言其乡一健妇，自邑城返乡，身怀数金。一无赖涎之，怀刃相随，将尾之至野外，要而劫之也。妇屡回顾，知其意，解所束带，就涧边濯之，提带径行。无赖四顾无人，拔刀相向。妇笑曰：“能胜老娘，便如所愿。”无赖挥刀下，妇挥带迎之。带湿而软，与刀相撞，彼端即就刀反卷数匝。妇力拔之，无赖几仆，刀堕地。妇急拾刀在握，笑相向曰：“来！来！”无赖踉跄遁。此不以勇胜，以智胜也。






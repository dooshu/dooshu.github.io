○赈恤百姓德音

敕：王者本忧人之心，有顺时之令，故及发生之候，必宏利泽之规，以此惠人，期於阜俗。今三阳布和，万物遂性，惟人之穷乏者，或不能自存，朕所以愍然省忧，议所赈救。如闻京畿之内，缘旧谷已尽，宿麦未登，尚不足於食陈，岂有馀於播种。劝其耕植，固在及时，念彼徵求，尤资宽贷。京兆府宜以常平义仓粟二十四万石贷借百姓，其诸道州府有乏少粮种处，亦委所在官长用常平仓米借贷。淮南、浙西、宣歙等三道，元和四年赈贷米并宜停徵，容至丰年，然后填纳，编户之徵，既有艺极；字甿之要，当恤有无。苟徵歉之不时，则困弊之无日。

近缘诸州送使钱物回充上供，合送使者，使司又立程限，所以每至岁首，给月无资，不免量抽夏税，亲陈未接，营办尤难。委观察使宜以供军钱方图借便，辄不得量抽百姓夏种。夏贡有差，先乎任土，周币殊等，实在便人。近日所徵布帛，并先定物样，一例作中估受纳，精粗不等。退换者多，转将货卖，皆致损折。其诸道留使留州钱数内绢帛等，但有可用处，随其高下，约中估物价，优饶与纳，则私无弃物，官靡逋财。其所纳见钱，仍许五分之中，量徵二分，馀三分兼纳实估匹段。钱以准货，本约重轻，制之不均，遂权百物。由是竞为蓄聚，渐爽流通，粟帛转贱，农桑益废，若无厘革，其弊难堪。公私交易，十贯钱已上，即须兼用匹段，委度支盐铁使及京兆尹即具作分数，条流闻奏。茶商等公私便换见钱，亦须禁断。

自定两税以来，刺史以户口增减为其殿最，故有折户以张虚数，或分产以系户名，兼招引浮寄，用为增益。至於税额，一无所加，徒使人心易摇，土著者寡，观察使严加访察，必令诣实。朕嗣守丕图，於兹七稔，每念万方所奉，唯在一人，百姓未康，岂安终食，故所以赈赡优贷，思致乂安。方镇牧守，诚宜遵奉，如有违越。委御史台及出使郎官御史访察以闻。宣示中外，明悉朕意。


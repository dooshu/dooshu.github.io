避地四首

其一

世事竟如此，悠然归我庐。
飞花三亩宅，落叶半床书。
远岫横云断，空江积雾虚。
太玄空寂寂，谁是子云居。

其二

飘零生计薄，家在太湖西。
夜月归三隐，春风动五噫。
閒庭云不到，芳树鸟先啼。
应有避秦地，行人路已迷。

其三

曲径花何处，芳樽酒不空。
明霞封谷口，落日满山中。
入市逢梅福，游仙访葛洪。
沧浪何地稳，晞发问墙东。

其四

枕中何所有，寂寞注黄庭。
何日非沉醉，谁人忌独醒。
乾坤双眼白，江海一帆青。
浩荡驯鱼鸟，轻鸥立暮汀。


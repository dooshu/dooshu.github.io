○册周王显左卫大将军文

维仪凤二年，岁次丁丑，二月甲午朔乙巳，天皇若曰：於戏！上图圆极，星躔分帝子之象；下奠方舆，列野宅天孙之镇。缅徽千古，尚想百王。法灵台以启封，俾亲贤而作辅。是以轩邱御历，爰锡苍林之祚；豳室建侯，载疏曲阜之邑。用能崇宝统，赞昌期，盛业茂於本枝，鸿基峻於磐石。惟尔洛州牧益州大都督兼太子左卫率使持节洮河道行军元帅蔡州镇抚上柱国周王显高禖荐祉，甫应瑶筐，仙域启祯，载分金榜。迪中和之粹质，蕴上德之良规，风识俊迈，机神爽彻。纯襟洽地义之方，悌性睦天伦之重。发挥沛易，隐括河书，多材之美载光，乐善之风愈振。洎乎遥临西蜀，控玉宇之全邦；近牧东周，辟铜衢之奥壤。少城故地，不变歌廉之俗；太室馀萌，载陶分陕之化。总戎未举，威已詟於三羌；作镇方崇，声远驰於万里。若乃左军望重，前驰任隆，司鹖弁於宸阶，统熊渠於襟卫，实惟心膂之要，斯谓爪牙之职。乃眷鹰扬，寄於麟趾，追踪汉屏，升骠骑之班；继美晋藩，极领军之选。是用命尔为左卫大将军，馀官勋封如故。惟天遵物，厥命弗常；惟人立躬，在心则应。性之所近，邪正由乎积习；事之所通，感召同於影响。祗畏之道，贤哲同归。钦哉！往敷乃训，率由前则。竭爱敬之情，砥温恭之行；在参期损，据宠思危。无耽乐是从，非礼义勿践。永保朕命，以蕃王室。诞绥福祉，可不慎欤！


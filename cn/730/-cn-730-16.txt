卷十六 器语


钟

五仙观有大禁钟，洪武初永嘉侯朱亮祖所铸，然不敢击。岁乙酉，有司命击之，城中婴儿女死者千余。于是婴儿女皆著绛衣，系小银钟以厌之。越一年城破，乃止勿击。钟有雌雄，其雌者向飞入白鹅潭，往往与城中钟相应。予诗："雌雄海底应钟声。"钟故能飞，宋政和中，合浦灵觉寺钟一夕飞去，既明，悬于空中，其半犹湿。居人言：江湾每夜有钟吼声，是必与龙斗也。察之果然。乃去钟顶上龙角，遂不复飞，而名其地曰钟湾。每湾中风起，有一物大如车轮，蓝色，腾跃波中，必尝与钟斗者也。钟，金也，龙，木也。金木相斗，其必有不得其平者欤！

鼓

汉顺帝时，周敞为交趾刺史，尝至龙川，闻山木响异，因伐取为鼓，以下分鼓给桂林郡，上分鼓给并趾郡。每击一鼓，则二鼓皆鸣，俚獠警动，谓有龙潜而相应，莫不畏之，因名其山曰龙山。万历间，剿灭大藤峡贼，以大藤为三鼓槡，槡围一丈，长三四尺，黑润若角沉然。一置广州都司堂，一置肇庆府门上，一置梧州总兵府。其声逢逢，数百里亦时相应，皆灵器也。二者相类，皆木与藤之为怪。

铁鼓

韶州忠惠公祠有铁鼓，一面微损，击之有声。先时江中有一蛟，舟行者多为所害。公以铁为鼓及船，使役人乘之，一日夜来往五羊，得蛟斩之，至今蛟骨二段存祠中。盖以铁物治蛟，乃金克木之道，龙性畏铁，蛟亦然，是皆属木，故以金制之。伏波铸铁船沉于合浦，其亦以镇压毒龙而已。

铜鼓

南海庙有二铜鼓，大小各一。大者径五尺，小者杀五之一，高各称广。大者因唐时高州太守林霭，得之于蛮酋大家，以献节度使郑絪，絪以献于庙中者。其制中空无底，釰垂四悬，腰束而脐隐起，旁有两耳，通体作络索连钱及水瀫纹，色微青如铺翠，半断起如辰砂，铜质尽化，金精独存，有光莹然可鉴，盖千余年物也。边际旧有蛙六，今不存。其小者或谓出浔州铜鼓滩。先是滩水湍急，舂石底作铜鼓声，入夜辄有光怪。一日水涸铜鼓见，太守取之，悬于四穿楼。其四角有金虾蟆五，为番人所窃，声遂稍石，乃归于南海庙中。色纯绿作鹧鸪斑，斜文纤丽，隐隐若八卦象。岁二月十三，祝融生日，粤人击之以乐神。其声闛鞳铿鍧，若行雷隐隐，闻于扶胥江岸二十余里。近则声小，远乃声大，神器也。嘉靖间，海寇曾一本谋移去，铁索忽断不可举。有老父云：此铜鼓昔浮海至，其鸣应潮，自为大盗所移，灵蛙残缺，遂不复自鸣。又云：铜鼓之大者，旧雌雄各一，今庙所存者雄也，其雌向遇风雷，飞入狮子海中，今雄鸣，则其雌辄相应云。粤故多铜鼓，或谓雷、廉至交趾濒海饶湿，革鼓多痺缓不鸣，伏波始制铜为之，状亦类鼓，而稍埤，缩腹下杀，周以繁纹，面上八角，皆缀以坐蛙，名为骆越之鼓。或曰：《晋书》云：诸獠并铸铜鼓，以高大为贵。初成，悬于庭中，置酒召客，豪富子女则以金银为大钗，执以扣鼓，因遗主人，名纳鼓钗。攻杀时则声其鼓，至者如云。其所铸鼓，惟豪强称最，号为都老鼓。庙中铜鼓，盖诸峒獠所遗也。或曰：《周礼·司徒》有鼓人，掌六鼓四金之事。司马大阅，则群吏致其鼓铎镯钲，以听坐作。故范铜为鼓，皆属军乐。意汉时其制尚存，故伏波铸之，留西南夷中甚众。其形皆如腰鼓，而面脐在上方。出庙中所藏，其内有镌，云：汉伏波将军所铸。乃是阳识。凡三代铜器用阴识，其字凹。秦汉用阳识，其字凸。阳识易成，阴识难铸，此必汉物无疑。大抵粤处处有铜鼓，多从掘地而得，其状各异，皆伏波所瘗以镇蛮者。每遇风雨辄有声，诸蛮于深溪邃峒之间，循其声之所自，往往求得铜鼓。盖物之神灵者，岁久辄思自见。故永乐中，万州土官黄惠，于多辉溪中得一铜鼓，长三尺，面阔五尺，凸二寸许，沿边皆科斗，各衔线缕抵脐，束腰奓尾，若今之杖鼓然者，击之声如鹅鹳，闻数十里。万历间，茂名高田溪水暴涨，涌出铜鼓，径三尺，高二尺有奇，面列蛙蛤六，遍体作细篆文，有朱砂积翠，蜗蚀之孔十余。其声镗镗，或以革掩底，或积水瓮中盖而击之，声闻十余里外，叩蛙蛤则其声益远。而廉州有铜鼓塘，钦州有铜鼓村，灵山有铜鼓岭，阴雨则岭上作铜鼓声。文昌万州亦有铜鼓岭，皆以掘得铜鼓而名。又博白县北有铜鼓潭，向有二铜鼓没其中。弘治己未，得其一以献两广制府。正德乙亥，又得其一以献县。罗定城隍庙有铜鼓，高二尺五寸，径二尺，州人争讼不平及被诬欲昭白者击之，则祸有归，无事而击，则祸击者。又雷州英灵冈雷庙，有铜鼓二，其式如镛，围径五尺许，高亦如之。在左者面边蟆六，右者蟆五，其旁皆有两耳。每耳又分而二之，耳下有一兽首，反俯下足，尾入于郛。左者土花剥蚀，声短而无光泽。右者质理莹然如碧玉，其面稍廉三分，檐覆下六分，中心微拱而平。其晕有十三圈，晕各一声，晕中夹平绨如波纹，两圈作连钱坟，旁纹人字如莞簟，其绨作雷纹、斜方斗纹，色翠绿彻骨。有一线丹，午后乘阴气苍润欲滴，午前象褐色稍淡，蚀处如蜗篆。又有一铜鼓在庑下，状亦如之，皆声闻十余里。雷人辄击之以享雷神，亦号之为雷鼓云。雷，天鼓也，霹雳以劈历万物者也，以鼓象其声，以金发其气，故以铜鼓为雷鼓也。吾视其碑，盖从天宁寺及英山掘而得者。昔伏波征交趾，欧阳頠守广州，皆以铜鼓进御。而伏波善别名马，得骆越铜鼓，皆铸为马式表上之。之数铜鼓，或皆铸马式之所余，未可知也。

粤之俗，凡遇嘉礼，必用铜鼓以节乐。击时先雄而后雌，宫呼商应，二响循环，音绝可听。其小者曰铛，大仅五六寸，凡击铜鼓必先击铛，以铛始亦以铛终。铛者，铜鼓之子，以子音引其母音也。然今铜鼓制皆小，最大者二尺余，圆脐突起，隆面而浅唇，不作虾蟆花绣纹，大小颇如钲式，不及二庙所藏者远甚，惟雌雄之别则同。凡为铜鼓，以红铜为上，黄铜次之。其声在脐，雌雄之脐亦无别，但先炼者为雄，后炼则为雌耳。然诸工不善取音，每铜鼓成，必置酒延铜鼓师。师至，微以药物淬脐及鼓四旁，稍挥冷锤攻之，用力松轻，不过十余锤，而雄声宏而亮，雌声清以长，一呼一应，和谐有情，余音含风，若龙吟而啸凤也。广州炼铜鼓师不过十余人，其法绝秘，传于子而不传女云。

琼州有黎金，似铜鼓而扁小，上三耳，中微其脐，黎人击之以为号，此即铛也。古时蛮部多以铜为兵，以铜为器，富者鸣铜鼓，贫者鸣铛，以为聚会之乐。故谓铜鼓为大器，铛为小器。

宝剑

尉佗尝瘗宝剑以镇名山，今两广山中，往往有剑气，中夜烛天。唐明宗天成中，罗浮掘得古剑，有篆文二十字，识者以为己亥年圣君出也。其后宋太祖应之而兴，是岂佗之所瘗者欤！

彭中丞剑

东莞彭中丞谊，身既殁，其子孙以宪庙所赐剑，悬于祠堂。剑有神灵，每一动铮铮有声，则其宗人之不肖者辄自刭而死，以剑瘗香炉下，其鸣亦然。或者谓以公之灵，使以其所受赐剑用之于国，无徒用之于家，则奸贼之臣，何难尽诛以谢天下。然此剑销为门牛，人亦有取之铸为一龙文匕首者矣。

刀

粤多番刀。有曰日本刀者，闻其国无论酋王鬼子，始生，即以镔铁百斤，淬之溪中，岁凡十数炼，比及丁年，仅成三刀。其修短以人为度，长者五六尺为上库中，中者腰刀，短小者解腕刀。初冶时，杀牛马以享刀师。刀师卜日乃冶，以毒药入之，刀成埋诸地中，月以人马血浇祭，于是刀往往有神。其气色阴晴不定，每值风雨，跃跃欲出有声，匣中铿然。其刀惟刻上库字者不出境，刻汉字或八幡大菩萨、单槽双槽者，澳门多有之，以梅花钢、马牙钢为贵。刀盘有用紫铜者，镂镌金银者，烧黑金者，皆作梵书花草。有小匕在刀室中，谓之刀奴。其水土既良，锤煅复久，以故光芒炫目，犀利逼人，切玉若泥，吹芒断毛发，久若发硎，不折不缺。其人率横行疾斗，飘忽如风，常以单刀陷阵，五兵莫御。其用刀也，长以度形，短以趯越，蹲以为步，退以为伐，臂以承腕，挑以藏撇，豕突蟹奔，万人辟易，真岛中之绝技也。其耎者以金银杂纯钢炼之，卷之屈曲如游龙，首尾相连，舒之劲直自若，可以穿铁甲，洞坚石。上有龙虎细纹，或旋螺花，或芝麻雪花。矾之以金丝矾则见，所谓绕指郁刀也。古有鱼肠剑，屈曲如环，此亦其类。刀头凡作二层，一置金罗经，一置千里镜，澳夷往往佩之。又有两刃如剑，隐出层纹，可沾积毒药，然皆不可多得。外有红毛西洋诸刀，镂凿亦异，其割食者，首以珊瑚琥珀嵌之，柄以金珠古窑器片镶之，率奇瑰夺目，轻薄如纸，可割裁，充文房佳器。有交蛮长刀，有槽无脊，轻利颇如日本，而精宝刚锐逊之。有苗刀，其纹以九帘为上，轻便断牛。有交趾刀，甚长，亦有槽无脊，精美如倭，然亦不能多得。寻常战斗之用，惟以惠阳刀为良耳。凡刀有相，张穆云："凡刀凛凛有霜威，持之增人意气者吉，引之精利。尝使人愁惨不乐，刀锋按之正及心坎者凶。无论长短广狭，以草自刀根至尾约之，草与刀长相若，已乃断草如刀根大，尽其草作数十寸，凑如口字，又重累之成且字，视其尾方，则刀无祸患，加一为虎尾有威，加二为虾须则凶。君子服刀，必以吉祥者为贵。"大均云："君子大抵以心剑为用。心剑者，天下之利器也。"甘泉云："磨剑剑气利，磨心心剑神。剑利一人敌，心神敌万人。"吾以为得用剑之本焉。

鸟枪

粤人善鸟枪。山县民儿生十岁，即授鸟枪一具，教之击鸟，久之精巧命中，置于肘上，背物而击之，百步外钱孔可贯。鸟枪以新会所造为精。枪成置于掌上，击物而枪不动，掌亦无损，然后架之于肘用之。其人在前，则转身而横击之，无不妙中。枪既锤炼精熟，夜必悬于墙，否则曲而不直。引药又宜长带在身，使人气温暖，方易著火。炭则以糯谷为之。盖沙炮贵长，鸟枪贵轻，而药皆宜乾燥也。外有三眼枪者，有置于刀枪之末，本末互用者。有交枪者，其曰爪哇铳者，形如强弩，以绳悬络肩上，遇敌万铳齐发，贯甲数重。其曰沙炮者，以百炼精铁为之，长者一丈五六或二丈，每一发可毙人于三箭地外。其为制也，皮宜厚，腹宜光滑，口宜稍大于身，使弹子易于喷撒。弹子多至升许，一发毙数十百人。杂以快钯藤盾，长短相救，每战辄无敌矣。予尝有《军行曲》云："沙炮都须丈六长，藤牌一一辅花枪。枞横只用鸳鸯阵，马战何如步战良。"又云："挑战时时逾白沟，刀牌好手夹蛇矛。镖枪先掷身随人，出没如风敌尽愁。"

大铳

往塞上大将军铳，蓟镇岁声一次，以势大，人不敢发也。其重也，斤以一百五十计，以千斤铜母装放如佛朗机。少保叶公梦熊益为斤二百五十，长三倍之，得六尺许。以滚车发之，可及八九百弓。不以铜母，中以铅弹七斤者为公，三斤者为子，一斤者为孙，三钱、二钱者二百许为群孙，名曰公领孙。弹以铁磁片，杂斑猫毒药煮就者佐之。凡重三十斤，发时势如霹雳，可毙人马数百计。沿边以千万架处处安置，俾将士习熟，人人能发。又以滚车转运之，虽重大可以登高涉远，夷险皆宜，斯火器之最神者矣。其曰西洋大铜铳者，重三千斤，大十余围，长至二丈许，药受数石。一发则天地晦冥，百川腾沸，蛰雷震烨，崩石摧山，十里之内，草木人畜无复有生全者。红毛夷擅此大器，载以巨舶，尝欲窥香山澳门，胁夺市利。澳夷乃仿为之，其制比红毛益精，安置南北两台，以守要害。发时以铳尺量之，测远镜度之，无不奇中。红夷乃不敢犯。用于中土，则诚攻守重器也。顾夷人不吝重赀峻法，讲习演试，中土反之，以故不得其效。盖铜质欲醇，铜汁欲清，铸候欲齐，土范欲泽，引缄欲后，方可免迸裂之患。五者备矣，药又欲精欲燥，发火之人欲练，乘火之人欲整欲敏，而悬重赏以待之，然后守无夹砦，攻无金城。如徒曰重器而已，安知不反以资敌乎？

龙塘叶公，尝以甘肃无墙，仅有一夹把边，夹把者，夹草与沙而为把者也。公以大神炮为墙，一发可及六里，谓以两门更番而放，则六里无患。计东起金城，西至嘉峪，一千六百余里，北起镇番，南至西宁，一千七百余里，以大神炮一千门，分布其中，又以灭寇、三眼、百子，佛朗机、涌珠等炮，及火箭、火砖、火雷佐之，则三千余里无患。其炮洞也，有墙者穿墙为之，无墙者则安置土墩院中。每一门立炮长一人，加粮三斗，率领炮军五人，日夜练习。有急则聚而为阵，战则以大神炮歼敌于五六里之外。俟其将近，乃以灭寇、三眼等器杂施之。其步下兵，每人执一挨牌，牌中藏一窝蜂火箭九枝，夹以长枪一、长斧一。计挨牌一千，则得火箭九千，长枪、长斧二千矣。当齐发时，如天火下焚，铁石莫御，枪斧先锋而摧坚，马兵两翼而冲突。而又有贵州土夷，如罗鬼、仲家、黑苗之类，恒以一二千人而敌十万。诸蛮能骑野马，不用鞍辔，步下放弩，马上标枪，跣足踏冰，有进无止，所食者又皆血腥生物，不用烟火。寇人往往望而怖畏，以故所向无敌。

机铳

澳门所居，其人皆西洋舶夷，性多黠慧。所造月影、海图、定时钟、指掌柜，亦有裨民事，其风琴、水乐之类，则淫巧诡僻而已。至如机铳者，名觌面笑，弢藏于衣衱之中，而突发于咫尺之际，杀机不测，良可寒心。其制也，小石如豆，啮庋函外，铁牙摩戛，火透函中，盖皆精铁分合而成。分之二十余事，邈不相属，合之各以牝牡橐籥相茹，纳纽篆而入蜗户，栝转相制，机转相发。外以五六铁〈木匝〉々之，大四寸，围长六七寸，以带系置腰间，带有铜圈，可插机铳二十枚。铅弹亦怀于身，用时乃入。弹重八九分，用止二枚，不可多，多则坏铳。危急时，一人常有二十铳之用，百不失一，此亦防身之奇技也。区怀瑞有铭云："有械咫尺，出自岛舶。具铳之型，焰烟小弱。支绪琐陈，炼钢而作。辐辏委蛇，洞空橐籥。节短势长，旋螺屈蠖。鱼乙畛分，犬牙绣错。关键相须，石金喷薄。浑合自然，不焚而灼。激射摧残，等于戏虐。迅击寻丈，不爽锱铢。蜕胎重器，巧捷于兹。触光毫末，锋镝为威。变生衽席，狃而不知。明信在躬，圣铁是衣。君子警斯，毋中于微。"

佛山大爆

佛山有真武庙，岁三月上已，举镇数十万人，竞为醮会，又多为大爆以享神。其纸爆，大者径三四尺，高八尺，以锦绮多罗洋绒为饰，又以金缕珠珀堆花叠子及人物。使童子年八九岁者百人，倭衣倭帽牵之，药引长二丈余，人立高架，遥以庙中神火掷之，声如丛雷，震惊远迩。其椰爆，大者径二尺，内以磁罂，外以篾以松脂沥青，又以金银作人物龙鸾饰之，载以香车，亦使彩童推挽。药引长六七丈，人立三百步外放之，拾得爆首，则其人生理饶裕，明岁复以一大爆醻神。计一大爆，纸者费百金，椰者半之。大纸爆多至数十枚，椰爆数百。其真武行殿，则以小爆构结龙楼凤阁，一户一窗，皆有宝镫一具。又以小爆层累为武当山及紫霄金阙，四围悉点百子镫，其大小镫、灯裙、灯带、华盖、璎珞、宫扇、御炉诸物，亦皆以小爆贯串而成。又以锦绣为飞桥复道，两旁栏循，排列珍异花卉，莫可算。观者骈阗塞路，或行或坐，目乱烟花，鼻厌沉水，簪珥碍足，箫鼓喧耳，为淫荡心志之娱，凡三四昼夜而后已。此诚南蛮之陋俗，为有识之所笑者也。丧乱之余，痍伤未复，小民蠢蠢无知，动破中人之产，奇技淫巧，自致其戎。良有司者，苟能出令禁止，教以节俭，率以朴纯，使皆省无益之费，以为有用之资，不惟加惠斯民，亦所以善事鬼神焉耳。

弩

古越人能为连弩。《南越志》称：交趾之地最腴。旧有君长曰雄王，其佐曰雄侯，地曰雄田，一曰骆田，食其田者曰骆侯，诸县则曰骆将，铜印青绶，如今之令尹然。蜀王尝将兵三万讨雄王，灭之，以其子为安阳王，治交趾，其城九重，周九里，土庶蕃富。尉佗窃据番禺，遣兵攻之。安阳王有弩一张，一放杀越军万人，三放杀三万人，佗乃却垒息卒，还戍武宁，遣次子始为质通好。王之女媚珠，见始丰姿闲美，遂私焉。始求观神弩之妙，媚珠示之。因潜毁其机，驰使报佗。复兴师袭之。军至，安阳王如初放弩，弩败，师徒崩散，遂破之。佗遣二使者，典主交趾、九真，即瓯骆也。相传安阳王弩，有神人皋通教为之，其制不可考，使佗子孙能仿佛其大概，为弩以守，则伏波楼船必不能攻陷石门、寻狭如是之易。嗟乎！幅员虽广，几敌中国之半，而汉偏师一人，国即破灭，绵力薄材，乃一至于是乎！自古用兵，以弩为尚，《周官》有六弓、四弩、八矢之法。荀子谓：魏武卒操十二石之弩。晁错谓：劲弩长戟，为中国之长技。汉制：将军有强弩、积弩之名。《唐书》：择宿卫勇者为番头，习弩射。宋有弓弩院，造床子弩、虎翼弩、马黄弩。自古有国未有不尚弩者也。至于历代以弩取胜，又多可稽，乃今日北方官军并未见有用弩者，惟南方民兵或用之，西南夷獠专用之。夫弦木削竹，费廉而工省，制造易而为用神，有国者何惮而不为。以之辅战车，射坚及远，争险守隘门，怒声劲势，遏动制突，非弩其何以胜。其奇制越人或有知之，诚下令有能献强弩法式者，奏予一官，知必有以神臂弓为献如李宏，以克敌弓为献如韩世忠者矣。此二弓者，皆弩也。多造战车，悉置强弩火器于车箱上，以御驰突，虽有强敌，未必不以万弩齐发为惧也。

木枪

龙门健儿，多以棉木为枪，长三丈余，三人持之，一进一退，以四尺为率，从地上挑起人马，敌不能近，谓之八步长枪。予有《龙门健儿行》云："龙门健儿身手强，棉木为枪三丈长。三人持一棉木枪，风旋电转谁能当。进四尺，退四尺，挑起人马半空掷。朔骑千群丧精魄，前锋夹以竹篙锥。三丈不足二丈余，藤牌絮被滚如珠。三眼鸟枪洞铁甲，绕指郁刀随卷舒。燋铜锋镝涂毒药，猛虎中之仅三跃，用短尤能精用长，纵横击刺千军却。"

战车

归善叶少保公，常以车战立功。其车用双轮，甚轻，平地二人推之，险厄四人挽之，上列枪刀，中施火器，又以斫马刀与长短兵，相夹前冲，然后铁骑从之。每车一辆，车正一人，挨牌六人，长枪二人，钩镰二人，佛朗机手二人，百子铳手二人，兼以火箭三层，推车夫二人，马八匹，马上各稍百子铳一，骡一头，驮灭寇炮一，百子铳十，共计步兵十七人，马兵八人。以二十五人为一队，十队为一司，十司为一部，十部为一军。分为三营，合为一大营。势小则分击，大则合击，又熟练而选其锋。其《车战录》一书，奇奇正正，靡不备极，古今兵法，一览而犁然在目。谚曰："轻车便道，无往不利。"叶公有焉。论者谓戚南塘在蓟时，所造战车多仿偏厢之制，环以为营，稍合古法。但其车太重，非马数匹卒十余人挽之莫动，盖宜于易不宜于险，宜于守而不宜于战者。公所制，独有取于轻车，往来便捷，又翼之以拒马挨牌，藏之以巨铳神枪，止而为营，则有连城之固，进而冲锋，则有排山之力，神炮并发，则势如崩雷，精骑随驱，则功同拉朽。可险可易，可战可守，非所谓制胜之上乘者耶！用兵者能准是轻车之式，于步骑外皆置车战一军，选将简徒，预教而熟练之，敌至则诱之以步兵，试之以游骑，使之薄吾车营，而后千乘并驰，万炮齐响，数百步之内，有不全军崩溃者哉！

水车

从化之北有流溪，自上五指山至黄龙〈石太〉，惊滩草迳，凡百余里。两岸巨石相拒，水湍怒流，居民多以树木障水为水翻车。子瞻诗："水上有车车自翻。"水翻车一名大輣，车轮大三四丈，四周悉置竹筒，筒以吸水，水激轮转，自注槽中，高田可以尽溉。西宁亦然。每水车一辆，可供水碓十三四所。以樟、枫、鸡藤诸香舂末，以作线香，谓之香水车。

香碓

香碓，罗浮为多。罗浮众香之薮，其树木多芳辛酷烈。凡枯柯折幹，外皮虽朽，内心甚香。山人每采树之鳞甲名薰陆罗香者，及枫、桂、鸡藤、水松之属，以轓车车水，水激处，百杵齐举，而黄屑成焉。乃以浮滠载之，沿罗阳溪而下，售于广、惠二州。凡为香条、香饼者，皆取给。其香以天生，而末以水成，不费筋力，又有溪流以输运，真栖隐之幸也。予尝以此溪为香客所往来，易名曰香溪，以与山中之药市对。有诗云："采香秋自香溪入，采药春从药市还。"又云："七十二溪流水香，香随流水出罗阳。山中水碓家家有，香末舂成即稻粱。"又云："罗浮自是一香山，香使山人不得闲。一棹香溪贩香去，香如尘土满人间。"

木牛

木牛者，代耕之器也。以两人字架施之，架各安辘轳一具，辘轳中系以长绳六丈，以一铁环安绳中，以贯犁之曳钅句。用时一人扶犁，二人对坐架上，此转则犁来，彼转则犁去，一手而有两牛之力，耕具之最善者也。吾欲与乡农为之。

罗浮古器

罗浮冲虚观，当宋时有道士，于朝斗坛下得铜龙六，铜鱼一。细玩之，非金非石非铜铁，其龙皆具四足而微鳞，鱼则空洞其中，无孔，坚若窑瓷，轻如木叶，盖神物也。苏长公尝以为异。均按：道书称真人传授，赍金龙玉鱼，盟誓天地。或即此物。嘉靖间，文移取去，今不可得矣。观又有乐器四十余种，为真人白玉蟾遗制，名云璈之乐。静夜月明，羽人一再奏之，猿鸟皆鸣，四山响应。今乐器亦零落殆尽，惜哉！

大甑

广州光孝寺有大甑，六祖时，饭僧之用者也。大径丈，深五六尺，韶州南华寺亦有之，大与相若。当饭僧时，城中人争持香粳投之。或有诗云："万户饭香诸佛下。"

冠巾

白沙有玉台巾，平顶四直，象玉台山形为之。有诗云："惟有白头溪里影，至今犹戴玉台巾。"文简有自然裳，其《谒石翁墓诗》云："夫君有嘉惠，赠我云锦裳。中绣自然字，服之永不忘。"又有心性冠，其铭云："嘻！为之上圆，以象乎天，分之八方，以象八卦。丽之十云，以象十干。垂之二带，总之一纽，以象始终主敬。周之重幨，以象大圈。是为甘泉翁心性之冠。"叶絅斋有平定巾，其赞云："流为水，凝为冰，冰液乃返其形。死为鬼，生为人，人死乃归其根。今为官，昔为民，官罢乃还其真。葛衣大带，平定之巾。乐尧舜之道，又何必游尧舜之庭邪！"平定巾一名民巾。絅斋迁宾州守，至境即弃官，归著民巾往投。其之官福清也，使者请衣朱莅任，先生曰：辟如鸟，有白有黑，安能一切，夫非化工。竟不朱。元旦，里长请为易绶，不许。迎春东郊，限于纲竟不花矣。其高致若此。此三公者，予取以为衣冠师焉。

癭冠

广多木癭，以荔支癭为上，多作旋螺纹，大小数十，微细如丝。友人陈恫屺得其一以作偃月冠，大仅寸许，有九螺。铭之曰："文全于曲，道成于木。予亦得其一，以作瓢而有曲柄，字之曰箪友。"为诗云："拳曲千年成一节，半生半死沉香结。"又云："霜皮未尽尚磨砻，蛴螬半食心已空。螺纹如丝旋细细，左纽右缠文不同。"

笄

香山之俗，女笄用中秋。是夕召亲戚为丸羹，食而笄之。初加{敫手}髻，既嫁变塌髻，形颇不雅。冬至，家以丸羹祀神，或以笄女，他时率不以笄也。东莞娶妇，入门庙见后，终身不复戴笄。南海、番禺妇人，平居不笄，有事则笄，女子出阁前一日始笄。笄多用莲花珠笄，乳媪笋壳尖笄，长乐、兴宁扁笄，大小如其首，以金为梁，或四六，或八十，有偶无奇。虽田家妇子，笄靡不华，靡不朝夕在首。

茅笔

白沙喜用茅笔。所居圭峰，其茅多生石上，色白而劲，以茅心束缚为笔，作字多朴野之致，白沙尝称为茅君。有诗云："茅君稍用事，入手称神工。"又云："长揖谢茅君，安静以待终。"又尝称为茅龙，其诗云："茅龙飞出右军窝。"今新会书家仿之，多用茅笔。

金鱼缸

南海之石湾善陶，凡广州陶器皆出石湾。其为金鱼大缸者，两两相合，出火则俯者为阳，仰者为阴，阴所盛则水浊，阳所盛则水清。试之尽然。

古瓦盘

阳春东有马鞍山，山巅一古瓦盘，围八尺许，中有清泉。登者掬饮将半，诘朝复满，虽积雨不益。盘乍隐乍显，若有心求之，不可必得。

屐

庄子云：以跂蹻为服。跂者，屐也。蹻者，屩也。木曰屐，麻曰屩，古人皆著屐。《异苑》云：晋文公哀介子推，拊木视其屐曰：悲乎足下。《孔丛子》云：孔穿振方屐见平原君。晋延嘉中，京师长者皆著木屐。妇女始嫁，作漆画屐，五色采为系。《汝南先贤传》云：戴良嫁女，布裳木屐。吴时粤有赵妪，常著金蹋踶，或著金箱齿屐，居象头斗战。今粤中婢媵，多著红皮木屐。士大夫亦皆尚屐，沐浴乘凉时，散足著之，名之曰散屐。散屐以潮州所制拖皮为雅。或以抱木为之，抱木附水松根而生，香而柔韧，可作履，曰抱香履。潮人刳之为屟，轻薄而耎，是曰潮屐。或以黄桑、苦楝，亦良。香山土地卑湿，尤宜屐。其良贱至异其制以别之。新会尚朱漆屐，东莞尚花绣屐，以轻为贵。史称邯郸女子，跕屣蹑利屣。利者，轻也。广州男子轻薄者，多长裙散屐，人贱之，呼为裙屐少年。

蒲葵扇

蒲葵树身干似桄榔，花亦如之，一穗有数百千朵，下垂子如橄榄，肉虽薄可食。新会之西沙头、西涌、黎乐、新开诸乡多种之，名曰葵田。周回二十余里，为亩者六千有余，岁之租，每亩十四五两。中人之产，得葵田十亩，亦可以足衣食矣。蒲葵最宜为扇，扇大者三四尺，可以蔽日。其叶末作蓑笠、簟席、坐团，亦以编屋。凡新会若男与女所以资生者，半出于蒲葵焉。子初种时，沃以肥腻，俟苗生至尺乃再莳。五年始割下叶，八年乃割上叶，岁凡三割。既割已，暴之兼旬，乃水濯之，火烘之，使皆玉莹冰柔，而随其叶之圆长，制而为扇。缘之以天蚕之丝，嵌之以白鳞之片，柄之以青琅玕之牌，缠之以龙须藤之线，铜钉漆涂，绘画为绚，然后粗者以货于近，精者以货于远。考此扇兴于晋时，自谢太傅执之，王丞相捉之，其价顿贵。其制雅，而出风和好，不致伤人，故大江以南尤尚。琼州亦有蒲葵，男女以为帽，竹胎而金银纸衬之，虽士人亦戴，不以巾帻为重也。或作麦草帽，则以白绸机头为绥。又以草之精粗，分人贵贱，其风俗如此。蒲葵风最美，胜于他扇。患热中暑者，以蒲葵扇烧灰，调水饮之，立解。

席

粤之席，以西洋茭文者为上。其草随舶而至，澳人得之亦能织，然皆复而不单。单者用细方胜斜纹，惟西洋国人能织。次则龙须席，龙须出广宁、高明二县，其茎多倒垂，似莞而细，土人春取其萌于石穴，种之成田，名曰龙须田。谚曰："山种龙目，水种龙须。"龙须至芒种而肥，肥则勿壅，壅之生虫退色。至秋分而熟，熟乃与灯心草同收，而使金渡村人织之。长乐龙须磜亦产此草，而织手不及。有通草席，出高要白土村及新会。有莞席，出东莞县。莞丛生水中，其中茎圆美。《尔雅》曰：莞，苻蓠，其上{北鬲}。{北鬲}，中茎也。莞故与蒲相连，蒲下而莞上，故《周礼》司几筵，有蒲筵莞筵，蒲粗而莞细也。《诗》：下莞上簟。簟凉而莞暖也。《礼》曰：莞簟之安。言其细精可以安人也。汉文帝以莞蒲为席。颜师古曰：莞，夫离也。今谓之葱蒲。以莞及蒲为席，亦尚质也。《盐铁论》曰：大夫士，复荐草缘，蒲平单莞，庶人富者，阘坐平莞。《拾遗记》曰：穆王时，西王母来，敷黄莞荐。宋《起居注》曰：广州刺史韦朗，作白莞席三百二十领。莞音完，又音官。盖其为用最古，东莞人多以作莞席为业，县因以名。县在广州之东，故曰东莞，亦曰东官。卢中丞祥有《莞草诗》云："菀彼莞草，其色芃芃。厥土之宜，南海之东。菀彼莞草，芃芃其色。不蔓不枝，宜之为席。菀彼莞草，寒暑攸宜。长舒不卷，君子安之。"他若琼有藤席，有定安席，有椰叶席、槟榔席，皆席之美者。槟榔，山槟榔也。叶如兰，大三指许，长可数尺，淡白中微带红紫，绩为布，似葛而轻，亦可作席。人知粤多奇布，不知有槟榔布与槟榔席也。又澄迈染茜草为饰，久而愈滑，曰黄村席。又琼有红竹籧篨，潮有流黄席。

酒器

粤酒器有鹲鵰杯，鹲鵰者，越王鸟也。其喙黄白黑色，长尺许，光莹如漆，以为杯，可受二升。有鹤顶杯，鹤者，海鹤也。其大者修项五尺，类淘河而咮锐，顶色丹，坚润如金玉，以为杯，可受一升。有鹦〈母鸟〉杯，本海蠃壳也，出琼州三亚港青栏海中，前屈而朱，如鹦〈母鸟〉嘴然。尾旋尖处作数层，一穴相贯，甚诘曲，可以藏酒。其色红白青紫相间，生取者鲜明。《异物志》云：扶南海有大蠃如瓯，其体蜿蜒委曲，盛酒在中，自注至倾覆终不尽，以伺误相罚为乐。有红虾杯，红虾大者须数尺，以金镶口为杯，可受酒升许。有鸬鹚杯，磨海嬴壳为之。有海胆杯，海胆生岛屿石上，壳圆有粟珠，粟珠上有长刺，累累相连，以漆灰厚衬之为杯。一名共命杯，以其取一带十也。有火鸡卵杯，受一升。有缠椶杯、椰杯。凡椰出于琼者，处处相似，独文昌铺前所产者，大小形殊，小者至如拇指，作杯以此为贵。寻常用则以沉速香杯，因香之大小方圆刳成，状千百出，以金银镶之。粤人颇尚奇器，以地之所少者相高。然大抵近山多用嬴杯，近海多用香杯，而东西洋之金银器不与焉。

椰器

椰壳有两眼谓之萼，有斑缬点文甚坚。横破成椀，纵破成杯，以盛酒，遇毒辄沸起，或至爆裂，征蛮将士率持之。故唐李卫公有椰杯一，尝佩于玉带环中。椰杯以小为贵。一种石椰，生子绝纤小，肉不可食，止宜作酒杯，其白色者尤贵，是曰白椰。粤人器用多以椰，其壳为瓢以灌溉，皮为帚以扫除，又为盎以植挂兰挂竹，叶为席以坐卧。为物甚贱，而赵合德以椰叶席献飞燕也。

槟榔合

广人喜食槟榔。富者以金银，贫者以锡为小合，雕嵌人物花卉，务极精丽。中分二隔，上贮灰脐、蒌须、槟榔，下贮蒌叶。食时先取槟榔，次蒌须，次蒌叶，次灰，凡四物各有其序。蒌须或用或不用，然必以灰为主，有灰而槟榔、蒌叶乃回甘。灰之于槟榔、蒌叶，犹甘草之于百药也。灰有石灰、蚬灰，以乌侈泥制之作汁益红。灰脐状如脐，有盖，以小为贵。在合与在包，为二物之司命。包以龙须草织成，大小相函，广三寸许，四物悉贮其中，随身不离，是曰槟榔包。以富川所织者为贵，金渡村织者次之，其草有精粗故也。合用于居，包用于行。

锡铁器

锡器以广州所造为良。谚曰："苏州样，广州匠。"铁冶亦然。广州之佛山多冶业，冶者必候其工而求之，极其尊奉，有弗得则不敢自专，专亦弗当，故佛山之冶遍天下。石湾多陶业，陶者亦必候其工而求之，其尊奉之一如冶，故石湾之陶遍二广，旁及海外之国。谚曰："石湾缸瓦，胜于天下。"

铜鼓器

宋陆游云：予初见梁欧阳頠传，称頠在岭南多致铜鼓，献奉珍异。又云：铜鼓累代所无，予在宣抚司见西南夷所谓铜鼓者，皆精铜，极薄而坚，文镂巧丽，叩之冬冬如鼓，不作铜声，秘阁下古器库亦有二枚。此铜鼓，南蛮至今用之于战阵祭享，初非古物，实不足辱秘府之藏。然自梁时已珍贵之如此，不知何取也。

温坑瓦瓮

永安温坑所作瓦瓮，内外纯黄，水炙不裂，以藏酒，味能不变。又有康禾白磁诸器，亦坚好。

石涌瓮

越人谓石瓮曰石涌，故地名石涌。今大瓮高至六尺，大倍之，名曰石涌瓮，家家有之，盖取瓮城之象。

笄制

永安妇人，粗棉大苎，衣多青黑。发左右盘，无鬟鬓，皆戴塌笄。笄广五六寸，与头相等，以羊皮金纸，剪擘为条者七或九或十一，名曰金缕子，以傅其上。笄亦以纸为之，外冒黑纱，四旁插大钗簪，自朝至夕，无或有妇不笄者。其未笄者有髻子，笄则无之。故常不去其笄，虽至贫，笄亦华好。嫁日，其姑来迎，其母送至夫家乃还。贫者率务勤苦。其俗如此。

《广东新语》　清·屈大均








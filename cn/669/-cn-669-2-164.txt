164　介于石古文作砎


「介于石」，古文作「砎」。晉孔坦書曰：「砎石之易悟。」

【何云】説文下引易作「砎」。

【元圻案】釋文：「古文作砎。鄭：古八反，云謂磨砎也。馬作扴，云觸小石聲。」〇晉書孔坦傳：「坦字君平。咸康元年，石聰寇歷陽，王導爲大司馬討之，請坦爲司馬。會石聰遣使請降，坦與聰書曰：『知將軍忿疾醜類，翻然同舉。承問欣豫，慶若在己。何知幾之先覺，砎石之易悟哉！』」又桓温傳：「砎如石焉，所以成務。」〇朱子語類云：「介于石，言兩石相磨擊而出火之意。」蓋從古文作「砎」，讀爲「戛」。本義云「其介如石」，則從侯果「假如堅石不可移變」之説。〇説文無「砎」字，何注説文，當是釋文之誤。






【咏史诗】

自古无殉死。达人所共（李善本《文选》作共所。六臣本注云。善作共所。）知。秦穆杀三良。惜（六臣要一《文选》注云。五臣作昔。）哉空尔为。结发事明君。受恩良不訾。临没（李善本《文选》作殁。）要之死。焉得不相随。妻子当门泣。兄弟哭路垂。（《诗纪》作陲。）临穴呼苍天。涕下如绠縻。人生各有志。终不为此移。同知埋身剧。心亦有所施。生为百夫雄。死为壮士规。黄鸟作悲（《诗纪》作哀。）诗。至今声不亏。（○《文选》二十一。《诗纪》十五。）


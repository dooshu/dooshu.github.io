91　釋冕服九章　釋授田三等　釋旗物互建　釋師都異名　釋祭祀用物　釋九畿朝貢　釋豆區鍾釜　釋世室重屋


鄭剛忠名諤。全云：「忠當作中。」解義，如「冕服九章」，元圻案：王與之周禮訂義春官司服引鄭諤曰〔一〕：「王之吉服九：自大裘至玄冕，冕服六；自韋弁至冠弁，弁服三。總而言之，皆曰吉服。」「大裘不謂之羔裘而謂之大裘者，惟天體爲甚大，故以名。凡冕之制，版廣八寸，長倍之，前員後方，後仰前俛。」「衮冕，衮之爲言卷也。畫升降二龍。衮服自龍始，其章九，不用十二章享之。何耶？蓋凡奉祭之服，從尸之所服。周之先王，追王也，其尸服衮，故服衮以享之。」「鷩冕無山龍，自華蟲以下以爲章，則曰華蟲，以名服，則曰鷩冕。蓋章取其五色之著，冕即實以名之也。」「毳冕、虎蜼二物，不可以偏言，以其皆毛物，故因名曰毳。」「希冕，惟有粉、米、黼黻三章，其章爲罕，故其字用『希』，本又作『絺』字。粉、米兩物共爲一章，言粉其米以爲章。其在裳則當繡，及爲三章之首，則當畫，以在衣不可繡也。」「玄冕，玄者至幽之色。衣既無文，裳乃有黻，取其兩己相背之形，有萬物分辨之義。」「韋弁服者，爵弁也。康成引左氏『韎韋之跗』注爲證。韎者，赤色，以赤色之韋爲弁，亦服赤色之衣裳。」「皮弁服，用白鹿皮以爲弁，言皮則其毛存也。鹿之爲物，能求其類，以是爲服，見君臣類聚之意。」「冠弁服，不言韋，不言皮，但曰冠。蓋承皮弁之下，以皮爲冠也。服則與服皮弁之服同。皮弁白布衣，冠弁緇布衣，此其别也。冠弁服者，康成以爲委貌即玄冠也。以形言曰委貌，以色言曰玄冠。」「授田三等」，小司徒職引鄭鍔曰：「説者謂受田有九等之法，此以七、五、六爲三等者，蓋因中以寄明上下之義。余以爲此言六鄉受地之法，學禮者見遂人『頒田里』，自『上地，夫一廛，田百畝』，至『餘夫亦如之』，乃謂六鄉受田之法與六遂同，特因中以寄明上下之義。殊不知經之所載，自王畿之鄉、遂、都、鄙，至於諸侯之邦國，凡授田之法，自有四節。大司徒言『不易之地家百畝，一易之地家二百畝，再易之地家三百畝』，此一節也。小司徒言『上地，家七人，可任也者家三人；中地，家六人，可任也者二家五人；下地，家五人，可任也者家二人』，此又一節也。遂人言『上地，夫一廛，田百畝，萊五十畝，餘夫亦如之；中地，夫一廛，田百畝，萊百畝，餘夫亦如之；下地，夫一廛，田百畝，萊二百畝，餘夫亦如之』，此又一節也。大司馬言『上地，食者三之二，其民可用者家三人；中地，食者半，其民可用者二家五人；下地，食者三之一，其民可用者家二人』，此又一節也。即是四節攷之，大司徒言都鄙之制，小司徒言六鄉之制，遂人言六遂之制，大司馬言諸侯國之制。何以明之？司徒言凡造都鄙，而繼以不易、一易、再易之地，其爲都鄙之制明矣。小司徒言上地、中地、下地之制，不與遂同，又不與都鄙、大司馬同，非六鄉田制而何？何則？上地當食十人、九人、八人，中地當食七人、六人，下地當食五人，此固常法也。六鄉在内，不及十人、九人，但家有七人，則授以上地，家有六人則授以中地，家有五人則授以下地。所以然者，將以强内故也。若六遂所授，則不可與鄉同，故别言之曰：『上地，夫一廛，田百畝；中地，夫一廛，田百畝；下地，夫一廛，田百畝。』見其如常法而已。然又有萊五十畝，萊百畝，萊二百畝，不與鄉同。則以遂地遠而瘠，授之萊乃所以饒遠而已。又以爵位攷之，鄉大夫爵與遂大夫同，鄉師爵與遂師同，小司徒爵與遂人同，遂人掌授遂田，則小司徒掌授鄉田矣。遂人言六遂之制，則小司徒所言爲六鄉授田之制，何疑之有？若夫外造都鄙，則大司徒事，故都鄙之田於大司徒言之。施政職於九畿之外，而令其軍賦，則大司馬事，故邦國之田於大司馬言之。以是觀之，謂因中以寄明上下之義者，妄説也。」「治兵大閲，旗物之互建」，春官司常引鄭鍔曰：「軍旅之中，所以一人之目者，旗物也。春官之司常，與夏官之大司馬，或頒之，或辨之，職雖不同，所以一軍旅之目則一而已。然王與諸侯，或建或載，不出乎太常與旂，至於旜，則孤卿建之矣，師都又載之；物則大夫士建之矣，鄉遂又載之；旗則師都載之矣，軍吏又載之〔二〕；旟則州里建之矣，百官又載之；旐則都鄙建之矣，郊野又載之。變易不常，何以一人之目耶？余以爲司常所頒者，冬之大閲也，司馬所辨者，秋之治兵也。秋冬所教各不同，則旗物所用宜不一。蓋兵事多變，應變不一，則教之之術不可以不多變。故秋而治兵，用旗物則異乎冬；冬而大閲，用旗物則異乎秋。使民於秋已知其一，於冬又知其一，秋冬所用各不同，而民之所習亦不一。有旗物建於上，有徽識被於身，旗物不同，則徽識不同，仰視其旗，俯觀其徽，雖百戰而不亂，奚患其不知所從乎？」又曰：「秋冬異教，則旗物異用。凡有職於軍中者，可以互建。今也所建所載之官，更互不一，其説果可攷乎？余以爲凡教民者，欲其易知耳。軍吏也，孤卿也，師都也，三者不同名，攷其實則皆孤卿而已。平日爲孤卿，有事則命爲軍將，所謂軍將者非軍吏乎？在朝爲孤卿，食采皆在師都，所謂師都者非孤卿乎？孤卿可以謂之軍吏，又可以謂之師都，故所互建者旗也，旜也，所迭載者亦旗也，旜也。或曰軍吏，或曰師都，不過皆孤卿耳。人習知其孤卿，豈不易知哉！鄉遂也，大夫士也，百官也，州里也，四者不同名，攷其實皆大夫士而已。判而言之，則曰大夫，曰士。合而言之，則曰百官。鄉則有州，遂則有里，曰鄉遂者總名也，曰州里者各舉其一以名之，其實則鄉遂也。鄉遂州里之官，皆大夫士爲之，爲大夫士者，乃所謂官也。故所互建者物也，旟也，所迭載者亦物也，旟也。或曰鄉遂，或曰州里，或曰百官，不過皆大夫士耳。人習知其爲大夫士，豈不易知哉！郊里也，縣鄙也，二者不同名，攷其實則皆公邑之吏而已。鄉遂餘地，與夫封王子弟之餘地，謂之公邑，亦謂之閒田。自其地言之，名曰郊野，自天子使吏治之，名曰縣鄙。夫公邑閒田之地，既名郊野，又名縣鄙，何也？蓋是田邑也，有在六遂之縣者，有在采地之縣者，康成所謂『一百里爲州，四百里爲縣』者，謂此地爾。故所互建者旐也，所迭載者亦旐也。或曰郊野，或曰縣鄙，不過皆公邑之吏耳。人習知其公邑之吏，豈不易知哉！且夫周禮王畿之内，官吏之衆，大抵有三節：曰朝廷之孤卿耳，鄉遂之士大夫耳，公邑閒田之群吏耳。民於每歲治兵大閲之時，見聞習熟，安其教訓，一旦有軍事，仰視其旗雖異，其人易識，安得不如子弟之衞父兄、手足之捍頭目耶？」「六鄉六遂，師都之異名」，大司馬總論引鄭鍔曰：「成周法制，如織之有經。司常之大閲，王也，諸侯也，孤卿也，大夫士也，不言可知。若所謂師都者，都鄙之長耳；所謂州里者，六鄉之吏耳；所謂縣鄙者，六遂之吏耳。何以謂師都爲都鄙之長？蓋四百里之小都，五百里之大都，皆衆所聚也。自其有先君之主言之曰都，自其人民爲甚衆言之曰師，則師都者非六鄉、六遂大夫明矣。何以州里爲六鄉之吏？蓋一鄉者五州之積，里者即民所居之稱。州長言大攷，州里鄉師言受州里之役，要皆指六鄉言之，則州里非遂之官明矣。何以謂縣鄙爲六遂之吏〔三〕？蓋一遂者五縣之積，遂有縣正，有鄙師，故通縣鄙稱之。遂爲縣鄙，猶稱州里知其爲鄉也，則縣鄙非鄉之官又明矣。」「陰陽之祀，有用牲之疑」，地官牧人「凡陽祀用騂牲毛之，陰祀用黝牲毛之」，引鄭鍔曰：「祭祀用物，必有其由。其一以禮神，其一以祀神。祀神之物從其類，故陽騂而陰黝；禮神之物象其功，故天蒼而地黄。大宗伯言其禮神者，故以禮言；牧人言其祀神者，故以祀言。禮經之文，本無牴牾也。説者疑禮記祭法言『燔柴於泰壇，祭天；瘞埋於泰折，祭地』，其牲則俱用騂犢，又與此用騂用黝之文不合。余以爲此乃爲禮學者之過。經之文曰：『燔柴於泰壇，祭天也；瘞埋於泰折，祭地也。』其下乃云：『用騂犢，埋少牢於泰昭，祭時也。』康成失其句讀，以『用騂犢』之文連上讀。其説曰：『地陰祀用黝牲，與天俱用犢連言爾。』安有天地異位，騂黝異色，而於經文只連言耶？注疏之學，此類多矣。」「九畿之國，有朝貢之惑」，秋官大行人引鄭鍔曰：「太宰以九貢致邦國之用，司會以九貢之法致邦國之財用。王朝所以仰給者，諸侯之貢爲多。若一歲來者，始貢祀物，二歲來者，始貢嬪物，以至六歲來者，始貢貨物，則王朝所須無時而可具。又況小行人令諸侯春入貢，爲每歲之常，安有如此之希闊乎？先儒謂九州諸侯，依服數來朝，因有貢物，與太宰九貢及小行人春入貢别。彼二者是歲之常貢也。余以爲先王制貢之法，初無異也，顧讀經者不深考耳。竊謂此行人言見與貢，自是二事，非聯之也。侯服歲一見也，其所常貢則祀物；甸服二歲一見也，其所常貢則嬪物；男服三歲一見也，其所常貢則器物；采服四歲一見也，其所常貢則服物；衞服五歲一見也，其所常貢則材物。朝見固有歲數之不同，若貢物則是其服每歲之常，安可以爲來朝始有貢乎？見者自其君之親來，貢則每歲或遣使而入耳。説者合而爲一，兹所以紛紛也。」「豆區鍾釜，有多少之差」，考工記旊人引鄭鍔曰：「攷諸家説，豆、區、鍾、釜，數皆不同，蓋始於經無爲豆之法。梓人言一獻而三酬，則一豆矣。以爵一升、觚三升攷之，則一豆當容十升。字當爲斗，與此所謂豆蓋不同。此所謂豆，乃俎豆之豆，經只言『豆實三而成觳』，不言豆之所容。而康成以爲豆實四升者，蓋用爾雅之文，以謂匊二升，二匊爲豆，故曰豆四升也。然則此豆容四升，以之爲觳，則觳容一斗二升矣，不可以爲豆、區、鍾、釜之法。先王之爲鍾釜之法必不同。俎豆之豆，所容爲醢。説者之異同，蓋不攷其詳爾。」「世室重屋，非明堂之制」，匠人「夏后氏世室，殷人重屋，周人明堂」，引鄭鍔曰：「周繼夏、商之後，制度加倍，然亦因二代制作而增廣之。記者欲言周人明堂之制，故併述二代宫室之制，以見其來之有漸。」皆辯明使有條理。經義考一百二十三：「鄭鍔周禮解義二十卷。中興藝文志：『周禮一經，説者多穿鑿。淳熙中，鄭鍔爲解義，詳制度，明經旨，學者宗其書。』」今四庫書不著録。〇鄭剛中周禮説，王與之訂義所採獨多。與之，字次點，樂清人。淳祐初，趙汝騰進其書於朝，補一官。終泗州通判，卒年九十七。

〔一〕「鄭諤」，四庫本周禮訂義引作「鄭鍔」。按鄭諤與鄭鍔皆字剛中，又皆撰周禮解義，故後人引其説，或有混淆。本書翁注標注二人名氏，凖確否，尚待考證。

〔二〕「吏」，原作「旅」，據四庫本周禮訂義卷四六春官司常改。

〔三〕「鄙」，原作「都」，據四庫本周禮訂義卷四八夏官大司馬改。






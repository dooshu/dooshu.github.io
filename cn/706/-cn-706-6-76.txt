·感事四首（辛丑）

箕子明夷后，还从徼外居；端然殊宋恪，终莫挽殷墟！青海浮天阔，黄山裂地虚。岂应千载下，摹拟到扶余！

闻说扶桑国，依稀弱水东；人皆传燕语，地亦闢蚕丛。荜路曾无异，桃源恐不同。鲸波万里外，倘是大王风！

田横尝避汉，徐福亦逃秦；试问三千女，何如五百人！槎归应有恨，剑在岂无嗔！惭愧荆蛮长，空文採药身。

古曾称白狄，今乃纪红夷；蛮触谁相斗，雌雄未可知！鸠居粗得计，蜃市转生疑。独惜炎洲路，春来断子规。


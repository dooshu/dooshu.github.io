九日龙山饮





《九域志》：太平州有龙山。晋大司马桓温，尝于九月九日登此山。孟嘉为风飘帽落，即此山也。《太平府志》：龙山，在当涂县南十里，蜿蜒如龙，蟠溪而卧，故名。旧志载桓温以重九日与僚佐登山，孟嘉落帽事。或云孟嘉落帽之龙山，当在江陵，而《元和志》、《寰宇记》皆云是此山，疑必温移镇姑孰时事也。



九日龙山饮，黄花笑逐臣。[一]

醉看风落帽，舞爱月留人。

[一]《淮南子》：“季秋之月，菊有黄花。”高诱注：“菊色不一，而专言黄者，秋令在金，以黄为正也。”史正志《菊谱》：“菊，草属也，以黄为正，所以概称黄花。”






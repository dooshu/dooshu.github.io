曾丰　触目

笔头纸上两无功，拥被开篷眼自空。

石脉直寻江脉去，山光元与水光同。

春随草木高低到，气并乾坤里外通。

反顾有吾即无物，卓然独立太虚中。

曾丰

曾丰　触目

无我那虞物所侵，从教物与我相寻。

云头翻墨任浓淡，山顶泼蓝随浅深。

春色若空疑有著，天工虽巧实无心。

可怜杜宇空多泪，更笑黄鹂强好音。

曾丰


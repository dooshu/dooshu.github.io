孔思晦


孔思晦，字明道，孔子五十四世孙也。资质端重，而性简默，童丱时，读书已识大义。及长，授业于导江张，讲求义理，于词章之习，薄而弗为。家贫，躬耕以为养，虽剧寒暑，而为学未尝懈，远近争聘为子弟师。大德中，游京师，祭酒耶律有尚欲荐之，以母老，辞而归。母卧疾，躬进药饵，衣不解带。居丧，勺水不入口者五日。至大中，举茂才，为范阳儒学教谕。延祐初，调宁阳学。先是，两县校官率以廪薄不能守职，而思晦以俭约自将，教养有法，比代去，学者皆不忍舍之。于是孔氏族人相与议：思晦嫡长且贤，宜袭封爵，奉祠事。状上政府，事未决。仁宗在位，雅崇尚儒道，一日，问：“孔子之裔今几世，袭爵为谁？”廷臣具对曰：“未定。”帝亲取孔氏谱牒按之，曰：“以嫡应袭封者，思晦也，复奚疑！”特授中议大夫，袭封衍圣公，月俸百缗，加至五百缗，赐四品印。泰定三年，山东廉访副使王鹏南言：“袭爵上公，而阶止四品，于格弗称，且失尊崇意。”明年，升嘉议大夫。至顺二年，改赐三品印。思晦以宗祀责重，恒惧弗胜，每遇祭祀，必敬必慎。初，庙毁于兵，后虽苟完，而角楼围墙未备，思晦竭力营度，以复其旧。金丝堂坏，又一新之，祭器礼服，悉加整饬。又以尼山乃毓圣之地，故有庙，已毁，民冒耕祭田且百年，思晦复其田，且请置尼山书院，以列于学官，朝廷从之。三氏学旧有田三千亩，占于豪民，子思书院旧有营运钱万缗，贷于民取子钱，以供祭祀，久之，民不输子钱，并负其本，思晦皆理而复之。圣父旧封齐国公，思晦言于朝曰：“宣圣封王，而父爵犹公，愿加褒崇。”乃诏加封圣父启圣王，圣母王夫人。

五季时，孔末之后方盛，欲以伪灭真，害宣圣子孙几尽，至是，其裔复欲冒称宣圣后。思晦以为：“不早辨则真伪久益不可明，彼与我不共戴天，乃列于族，与共拜殿庭，可乎？”遂会族人，稽典故斥之，既又重刻宗谱于石，而孔氏族裔益明矣。元统元年卒，年六十七。卒之日，有鹤百余翔其屋上，又见神光自东南落其舍北。至正中，朝廷加赠其官，而赐谥曰文肃。

子曰克坚，袭封衍圣公，阶嘉议大夫，既而进通奉大夫。至正十五年，召为同知太常礼仪院事，拜陕西行台侍御史，迁国子祭酒，擢山东肃政廉访使，不赴。孙希学，袭封衍圣公。




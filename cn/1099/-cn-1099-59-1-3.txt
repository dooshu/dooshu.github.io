○軍務疏 【 北虜請和】

題為軍務事、邇者逆賊不道僥倖土木之戰、驕氣盈溢、自以其鋒為不可當、賊首也先、逼脇其主脫脫不花、擁我　太上皇帝、悉眾而來、南北分道、一從紫荊關、一從鰲峪山、排榻直入、肆無忌憚、我師臨城拒守、持重養威、討罪之義。尚未大彰。而也先不約而請和。無故而自屈。勤惓懇切。至於再三。以後太上皇畢竟送歸然此時尚有邀挾此言属虗聲也奉我　上皇還宮、皇上待以不欺、遣使迎復、此誠天意悔禍、陰誘其衷、莫大之幸也、然臣等闇劣、竊以為逆賊、奸險狡譎、至難測料、今此舉有二說焉、其一曰怯。其一曰示怯。比聞逆賊之來、奸細如李讓喜寧輩誘之曰、中國一遭土木之潰、士馬耗矣、人心去矣、大物可唾手得也、而今所聞見。士馬尚如此其富也。人心尚如此其固也、孤軍深入。且疑且懼。故爾陽為善意。送駕回京多索犒費。貪得金帛。意在復歸巢穴。徐圖再舉。此其怯也不然逆賊之計、必以為中國人心、不過以迎復　上皇為急、　上皇既歸、人心必懈、且我力請和好、彼必以我為怯而不我虞。假託結好之名。潛蓄跳梁之志緩我戰守之具。誤我將士之謀。乘弊而發。大縱剽掠通州而南。援絕水陸。此實示怯而實不怯也。今日之計。怯固可擊。示怯必擊。使以其怯而縱其歸。苟安則可矣、如後患何。因其示怯。乃遂信之而不疑置之而不問臣恐禍患之來。秪在目前。不待久也。昔宋金人入寇。种師道奏俟困擊之。李綱亦請縱歸擊之。師道又奏臨河要擊之而當時主和議者不之聽。以致釀成靖康之變。追悔莫及。前鑒昭然。不可不慮。伏望　皇上急敕總督總兵等官、是時于公為木兵仍兼摠督軍務事此言摠督指于公也并各營大小頭目、即須十分整辦軍馬、趲運糧餉、精明紀律、申嚴號令、厚賞而重罰、以和為虗以戰為事、以進死為榮、以退生為辱、仍四散分差徤卒、晝夜多分哨探、虜騎一或退動。或擣其虗。或襲其後。或乘其斷絕。或縱其半出。運籌決勝。務出萬全。使沙漠肅清匹馬不返庶足為雪恥復讐之一快、機不可失、時不再來、


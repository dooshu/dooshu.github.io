○辞免起复太宰表

苫块馀生，已滨死所，丝纶涣号，俾复书班。敕使荐临，德音下逮，呼天号绝，抚已繁迷。中谢。伏念臣早偶家艰，专承母训，零丁孤苦，邈尔无依，鞫育提携，逮夫有立。夤缘际遇，玷冒高华；犬马之养未伸，风木之悲遽至。攀号泣血，摧踊殒心；仰赖圣神之恩，甫终窀穸之事。几筵是奉，坟土未乾；痛深陟屺之瞻，恨未及泉之风。敢谓宸衷念旧，优诏夺情。盖三年免怀，通丧者乃圣王之制；而逾月视事，变礼者岂治世之风？虽睿眷之殊常，岂私情之所忍？伏望陛下推孝思而锡类，谨宰柄以驭臣，念哀苦之方深，况衰疲之已甚。报亲日少，愿终制以为期；事国时长，尚捐躯而未晚。


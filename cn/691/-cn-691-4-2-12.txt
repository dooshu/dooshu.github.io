◎雷击产妇

秦心斋（守恒）云：会稽陈中丞（大文）里第对河有小民张姓母子食贫者，其子卖饧以养，而母以缝纫佐之，积有余赀，娶一妇，冀代母劳也。孰知妇骄而惰，屡欲出之，以母谕留，且经有孕而止。一日，妇产儿，值子外出，家中乏米，其母以工资十余文易米为粥，和饧以饲妇，妇斥其不具厚味，厉声呵骂之。母屏息含泪出，妇怒犹未已，竟倾粥于净桶中。斯时天气清朗，忽黑云突起，霹雳一声，摄妇出房，跪而击毙于中庭，净桶亦摄掷其前，粥粒杂粪污焉。雷神以入产室故，触秽不能去，集于陈中丞旗杆斗上，似鸡非鸡，似鹰非鹰，观者如堵。直至所击产妇弥月之期，始大雨雷电，腾空飞去。此道光三年七月事。


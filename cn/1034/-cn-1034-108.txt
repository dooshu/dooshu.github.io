孔武仲　发王务二首

晓随灯火背千家，落尽疏星见远霞。

一饷春声回宿鸟，半天寒色在啼鸦。

临陂弱柳犹藏叶，当路残梅已尽花。

赖值时光正妍润，稳看风物到京华。

孔武仲

孔武仲　发王务二首

春水沟塍绿渐回，喧阗凫雁作群来。

新年风物动人意，薄宦驱驰岂自媒。

未解骖龙追渺莽，何妨乘蹇历崔嵬。

田间亦有人闲逸，门掩柴荆书未开。

孔武仲


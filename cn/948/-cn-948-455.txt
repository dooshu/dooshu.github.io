陆游　初夏

笋生遮狭径，溪涨入疏篱。

渐及分秧候，还当煮茧时。

雨昏鸡共嬾，米尽鼠同饥。

村巷无来客，清羸只自知。

陆游

陆游　初夏

已过浣花天，行开解粽筵。

店沽浮蜡酒，步檥载秧船。

古俗交情久，丰年乐事偏。

出波蓴菜滑，上市鮦鱼鲜。

僧阁梅山麓，渔扉禹庙壖。

丹青不可画，得句一欣然。

陆游

陆游　初夏

已作梅黄雨，犹余麦秀寒。

穿林红练带，拔地碧琅玕。

酒向愁边薄，衣从病後宽。

所欣消渴减，乳酪正甘酸。

陆游

陆游　初夏

麦秀微寒後，梅黄细雨前。

湖滩初集鹭，堤柳未鸣蝉。

琴带轻阴润，巾因小醉偏。

晚来幽兴极，又上钓鱼船。

陆游

陆游　初夏

白白餈筒美，青青米果新。

衰迟重时节，薄少遍乡邻。

梅市花成幄，兰亭草作茵。

极知欢意尽，强起伴游人。

陆游

陆游　初夏

淡霭轻颸入夏初，一窗新绿鸟相呼。

出门易倦常归卧，著句难工但自娱。

花径蝶闲无堕蕊，酒楼人散有空垆。

闽川茶笼犹沾及，肺渴朝来顿欲苏。

陆游

陆游　初夏

雨足移秧後，风和剥茧初。

昏昏时就枕，贸贸却寻书。

晚步身须杖，晨兴发废梳。

满城车马客，谁复问何如？

陆游

陆游　初夏

百叶盆榴照眼明，桐阴初密暑犹清。

深深帘幕度香缕，寂寂房栊闻燕声。

细煆诗聊凭棐几，静思棋劫对楸枰。

浣花光景应如昨，回首西州一怆情。

陆游

陆游　初夏

纷纷红紫已成尘，布榖声中夏令新。

夹路桑麻行不尽，始知身是太平人。

陆游

陆游　初夏

床有蒲团坐负墙，室无童子自烧香。

人图作拂虽堪笑，我爱逃禅亦太狂。

樱笋久忘晨入省，蓴鲈犹喜老还乡。

汗青未绝茶经笔，那暇投文吊战场。

陆游

陆游　初夏

新绿阴中燕子飞，数家烟火自相依。

童夸犊健浮溪过，妇闵蚕饥负叶归。

地暖小畦花汞长，泥融幽径药苗肥。

却居乐事何胜数，一醉旗亭又典衣。

陆游

陆游　初夏

江乡初夏暑犹轻，霁日园林有晚莺。

聊置尊罍师北海，尽除屏障学东平。

绿槐露湿单衣爽，红药风翻病眼明。

每感流年成绝叹，白头自笑未忘情。

陆游

陆游　初夏

翦韭腌荠粟作浆，新炊麦饭满村香。

先生醉後骑黄犊，北陌东阡看戏场。

陆游

陆游　初夏

梅子生仁已带酸，楝花堕地尚微寒。

室无长物惟空榻，头不加巾但小冠。

蚕簇倚墙丝盎起，稻秧经雨水陂宽。

效原清润身差健，剩欲闲游一跨鞍。

陆游

陆游　初夏

稻未分秧麦已秋，豚蹄不用祝瓯窭。

老翁七十犹强健，没膝春泥夜叱牛。

陆游

陆游　初夏

买得新船疾似飞，蚕饥遥望采桑归。

越罗蜀锦吾何用，且备豳人卒岁衣。

陆游

陆游　初夏

槐柳成阴雨洗尘，樱桃乳酪并尝新。

古来江左多佳句，夏浅胜春最可人。

陆游

陆游　初夏

杜鹃血尽啼未歇，蝴蝶梦残心更狂。

我自人间少情者，老来十倍惜年光。

陆游

陆游　初夏

赐食金盘出宝闺，玄熊掌映紫驼蹄。

侯家但诧承恩泽，岂识山厨苦虀？

陆游

陆游　初夏

隋家古寺郡西南，寺废残僧只二三。

藜藿满庭尘闇佛，时闻铙鼓赛春蚕。

陆游

陆游　初夏

渺渺荒陂古埭东，柳姑小庙柳阴中。

放翁老惫扶藜杖，也逐乡人祷岁丰。

陆游

陆游　初夏

老翁卖卜古城隅，兼写宜蚕保麦符。

日日得钱惟买酒，不愁醉倒有儿扶。

陆游


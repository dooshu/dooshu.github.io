○论韦筹进书史解表奏（开成三年八月史馆）

臣等谨按《春秋》《尚书》，最为前史，事言异贯，义体两存。今韦筹所著，意实即师古，欲使本朝大典，与千古同风。然汉氏已还，更立史法。稽其指要，事归详尽。

伏以圣唐御宇，向三百年，声教远垂，文物大备。祖功宗德，传诸不朽。《本纪》《实录》之外，复有注记、典历。盖史氏职司，大惧简略，久已著定，遽难变更。臣等参酌古今，须归的当。况历代编纪，名号实繁。虽统制各殊，悉传示於後。伏请以筹所进之书，藏於史馆，待其著述功毕，令与旧史兼行。则国朝典法，今古咸备。


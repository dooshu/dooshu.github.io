青楼篇与漱广同赋

长安大道平如组，青娥红粉娇歌舞。
南北红楼几院开，行人争诵平康谱。
明镜春风典鹔鹴，金笼夜月娇鹦鹉。
天涯游子憺（一作淡）忘归，画船处处生箫鼓。
有时玉阙朝诸侯，有时金门徵群流。
踏青骏马骄春陌，满地杨花拂御沟。
醒来锦袖飘（一作探，一作深）歌院，醉后红牙唱酒楼。
少（一作小）妇亲陪青玉案，贵人尽脱紫貂裘。
燕赵美人颜如玉，两行珠翠娇红烛。
翠管银（一作金）筝太液词（一作池），钿蝉金雁（一作雀）邯郸曲。
绮帐初回倚碧钩，瑶琴欲抚吹金粟。
宛转横敲碧玉钗，娉婷却买明珠斛。
神宗垂拱放官衙，南台北里七香车。
凤凰对策呼名妓，獬豸弹冠拥狭斜。
王孙夜夜珠帘坐，公子家家玉树花。
楼头檀板怜青绮，巷里银灯拂绛纱。
三吴年少多游冶，筵前戏抱当垆者。
金钱夜解石榴裙，丹鬉朝剪桃（一作五）花马。
风动双鬟翡翠床，霜封一片鸳鸯瓦。
对月还疑苏小来，抚琴偏似文君寡。
二十年来事已非，不开画阁锁芳菲。
那堪两院无人到，独对三春有燕飞。
风檐（一作弦）不动新歌扇，露井横飘旧舞衣。
花草朱门空后阁，琵琶青冢恨明妃。
独（一作动）有青楼旧相识，蛾眉零落新头白。
梦断何年行雨踪，情深一调留云迹。
院本伤心正德词，乐府销魂教坊籍。
为唱当时乌夜啼，青衫泪落江南客。


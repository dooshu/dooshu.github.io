志第二十四 百官志三


御史台，（从一品。）掌纠察百官善恶、政治得失。（至元五年，定御史台合行条画：

一，弹劾中书省、枢密院、制国用使司等内外百官奸非，刷磨诸司案牍，并监察祭祀及出使之事。

一，中书省、枢密院、制国用使司凡有奏禀公事，与台官同奏。

一，诉讼冤抑人等民户经左右部，军户经枢密院，钱谷经制国用使司，如理断不当，赴中书省陈告，若省官看徇或理断不当，许台官纠弹。

一，诸官司刑名违错，赋役不均及造作不如法者，委监察纠察。

一，诸官员如任满不行迁转，或迁转不依格者，委监察纠察。

一，不奉朝命擅补注官品者，委监察纠察。

一，随路总管府诸官及太府监应管财物、文帐，委监察每季照刷。

一，和买如不依时价冒支官钱，或克减给散不实者，委监察纠察。

一，诸官侵使官物，或移易借贷者，委监察纠察。

一，办课程官除正额外，若有增羡不尽实到官者，委监察纠察。

一，营造役工匠之处，委监察随事弹纠。

一，诸衙门系囚及不合考讯之人，如实系冤枉，即行移元问官归结改正，若元问官违错许纠察。

一，诸囚禁非理死损者，委监察随事推纠。

一，诸承追取合审重刑及应照刷文案，若有透漏者，委监察纠察。

一，诸鞠勘罪囚皆连职官同问，不得专委本厅及典史推问，如违仰监察纠察。

一，职官有老病不胜任者，委监察体察。

一，诸官吏有廉能公正者，具姓名闻奏，污滥者亦行纠察。

一，诸公事行下有枉错者，承受官司即须执申，若再申不从不报者，委监察纠察。

一，应禁货物及盗贼藏匿处所，若官吏禁断不严缉捕怠慢者，委监察随事纠察。

一，阻坏钞法者，委监察纠察。

一，虫蝻生发飞落不即打捕申报，及检视部内灾伤不实，委监察纠察。

一，诸贫穷孤老幼疾应养济而官不收养或不如法者，委监察纠察。

一，户口流散、藉帐隐没、农桑不勤、仓廪减耗、黠吏豪家兼并纵暴，及贫苦不能自申者，委监察纠察。

一，诸求仕及诉讼人于官员私第谒托者，委监察纠察。

一，诸官府如书呈来往者，委监察纠察。

一，诸官吏入茶坊酒肆者，委监察纠察。

一，在都司狱司直隶本台。

一，私放军人还籍及冒名相替，委监察纠察。

一，军官申报俘馘不实，或将功赏增减隐漏者，委监察纠劾。

一，边境但有声息不即申报者，委监察纠劾。

一，边城不完、衣甲器仗不整，委监察纠劾。

一，监临官如不举劾犯法者，减罪人罪五等，台官知而不举劾减罪人罪五等。

一，诸违御史台指挥及诉不以实，或咆哮陵忽者，并行断罪。

一，应有合奏禀事理，仰本台就便闻奏。

一，该载不尽应合纠察事理，委监察并行纠察。）大夫二员，（从一品。）中丞二员，（正二品。）侍御史二员，（从二品。）治书侍御史二员，（从二品。）经历一员，（从五品。）都事二员，（正七品。）照磨一员，（正八品。）承发管勾兼狱丞，（正八品。）架阁库管勾兼承发一员。（正九品。）至元五年，始立御史台设官七员：大夫、（从二品。）中丞、（从三品。）侍御史、（从五品。）治书侍御史、（从六品。）典事、（从七品。）检法二员、（从八品。）狱丞一员。（从九品。）七年，大夫升正二品，改典事为都事。十九年，裁检法、狱丞。二十一年，中丞、（从三品。）侍御史、（正五品。）治书。（正六品。）二十七年，侍御史升（正四品。）治书，（正五品。）增蒙古经历一员。（从五品。）大德十一年，大夫升（从一品。）中丞升、（正二品。）侍御史、（从二品。）治书侍御史。（正三品。）

皇庆元年，增中丞为三员。二年，又减一员。至治二年，增大夫一员。后定置诸员如上。统：

山东东西、河东山西、燕南河北、江北河南、山南江北、淮西江北、江北淮东、山北辽东八道肃政廉访司。

殿中司，殿中侍御史二员。（正四品。）凡大朝会，百官班序其失仪失列，则纠罚之；在京百官到任假告事，故出三日不报者，则纠举之；大臣入内奏事，则随以入，凡不可与闻之人，则纠避之。至元五年置。（正七品。）大德三年升，（正五品。）后升。（正四品。）

察院，（秩正七品。）监察御史三十二员，（正七品。）任刺举之事。至元五年，置御史十二员，以汉人为之。八年，增六员。十九年，增十六员，始参用蒙古人。至元二十二年，参用南人二员。元贞二年，增置御史二员。

山东东西道肃政廉访司，（秩正三品。）廉访使二员，（正三品。）副使二员，（正四品。）佥事四员，（正五品。）经历一员，（从七品。）知事一员，（正八品。）照磨兼管勾一员，（正九品。）置司济南路。至元六年置，初为提刑按察司。十三年，以省并衙门罢按察司。十四年，复置。（山北东西道、河东山西道、陕西四川道、燕南河北道并同。十六年，各道按察司增副使、佥事各一员。二十七年，增佥事二员。）二十八年，改肃政廉访司。（诸道并同。）

河东山西道肃政廉访司，廉访使三员、副使二员、佥事四员、经历一员、知事一员、照磨兼管勾一员，置司冀宁路。至元六年，置河东陕西道。八年，分为河东山西道、陕西四川道。

燕南河北道肃政廉访司，廉访使二员，副使二员，佥事四员，经历、知事、照磨兼管勾各一员，置司真定路。至元十二年置。

江北河南道肃政廉访司，廉访使二员，副使二员，佥事四员，经历、知事、照磨兼管勾各一员，置司汴梁路。至元七年置。

山南江北道肃政廉访司，廉访使二员，副使二员，佥事四员，经历、知事、照磨兼管勾各一员，置司中兴路。至元十四年置，初隶江南行御史台；二十三年，拨隶内台。

淮西江北道肃政廉访司，廉访使二员，副使二员，佥事四员，经历、知事、照磨兼管勾各一员，置司庐州路。十四年置，初隶江南行御史台；二十三年，拨隶内台。

江北淮东道肃政廉访司，廉访使二员，副使二员，佥事四员，经历、知事、照磨兼管勾各一员，置司扬州路。至元十四年置，初隶江南行台；二十三年，拨隶内台。

山北辽东道肃政廉访司，廉访使二员，副使二员，佥事四员，经历、知事、照磨兼管勾各一员，置司大宁路。至元六年置，初为山北东西道；八年，改山北辽东道。（二十年，以女直之地置海西辽东道，二十五年罢。）

江南诸道行御史台。（至元十四年，定行御史台合行条画。

一，弹劾行中书省、宣慰司，及以诸官奸非，磨刷案牍，行省、宣慰司委行台监察，其余官府委提刑按察司。一，察到诸职官赃罪，追问是实，若罪至断罢，咨台闻奏。

一，诸官司刑名违错、赋役不均、户口流亡、擅科差发，及侵欺盗用移易借贷官钱一切不公等事，并仰纠察。

一，大兵渡江以来，不无搔动，今已抚定，宜安本业，仰各处正官每岁劝课，如无成效者，纠察。

一，边境有声息不即申报者，纠察。

一，随处镇戍若约束不严、甲仗不整，或管军官受贿放军离役并虚申逃亡冒私代替，及私使贩运或作佃户一切不公，并仰纠察。

一，管军官不约束军人致令掠卖归附人口，或诱良为驱一切搔扰百姓者，纠察。

一，诸色官吏私使系官船只诸物者，纠察。

一，管军官申报军功不实者，纠察。

一，官吏权豪占据山林川泽之利，及恐喝小民侵夺田宅诸物者，纠察。

一，诸官员占使军民者，纠察。

一，守土田火禁不严者，纠察。

一，管屯、营田官不为用心措置者，纠察。

一，把军官起补逃亡军人搔扰军户，致军前不得实用者，纠察。

一，枉被囚禁及不合拷讯之人，并从初不应受理之事，纠察。

一，罪囚称冤按验得实，开坐事因行移元问官即行改正。

一，朝廷政令承受官司稽缓不行，或已行而不复检举致有弛废者，纠察。

一，蝗蝻生发不即打捕申报，及报灾不实者，纠察。

一，监临官知所部有犯法不举劾者，减罪人罪五等，纠弹之；官知而不举劾者，亦减罪人罪五等。

一，鞠罪囚连职官同问，不得专委本厅人等推问，违者纠察。

一，诸罪囚干连人不关利害，及虽正犯而罪轻者，召保听候毋致非理死损，违者纠察。

一，刑名词讼若审听不明，及拟断不当，或受财故有出入者，纠察。

一，司狱司直隶本台，非官府不得私置牢狱。

一，诸承追取合审重囚及应照刷文卷漏报者，纠察。

一，诸诉讼人如有冤抑，经行中书省理断不当者，仰纠察。

一，各处官员为治有方即听保举，其有贪暴蠹政害民及老病不称职者，并行纠察。

一，诸公事行下所属而有枉错，若承受官司再申不从不报者，纠察。

一，提刑按察司任满，行台考按以官政肃清、民无冤滞为称职，以苛细生事、暗于大体、所按不实为不称职，皆咨台呈省。

一，上诉不实，或诉讼咆哮陵忽者，并行断罪。

一，凡可兴利除害，及一切不便于民必当更张者，咨台呈省闻奏。其余该载不尽应合纠弹事理，比附已降条画斟酌就便施行。）

大夫一员、中丞二员、侍御史二员、治书侍御史二员、经历一员、都事二员、照磨一员、架阁库管勾一员、承发管勾兼狱丞一员，品秩同内台。至元十四年，置江南行御史台于扬州。二十一年，徙杭州。二十二年二月，徙江州；五月，复徙杭州，罢，以其所属隶御史台，未几复置于杭州。二十三年，又徙于建康。初置大夫、中丞、侍御史、治书侍御史各一员，统淮东、淮西、湖北、浙东、浙西、江东、江西、湖南八道。十五年，增江南湖北、岭南广西、福建广东三道。二十二年，以淮东、淮西、山南三道拨隶内台。二十四年，复隶行台。三十年，增海北海南一道。大德元年，定为江南诸道行御史台，监江浙、江西、湖广三省，统江东、江西、浙东、浙西、湖南、湖北、广东、广西、福建、海南十道。至正十六年，移行台于绍兴，增河南道廉访司。三十二年，权置山北道廉访司于惠州。二十三年，复置济南道廉访司。二十五年，置河东道廉访司于冀宁。

察院。至元十四年，置监察御史十员。二十三年，增蒙古御史十四员，（按《本纪》十五年增设御史四员，廿年增蒙古御史六员，二十三年增色目御史，员数与志不合，未详孰是。）又增汉人御史四员。定置御史二十八员。

江东建康道肃政廉访司，廉访使二员，副使二员，佥事四员，经历、知事、照磨兼管勾各一员，置司宁国路，至元十四年置。

江西湖东道肃政廉访司，廉访使二员，副使二员，佥事四员，经历、知事、照磨兼管勾各一员，置司龙兴路，至元十四年置。至正二十五年，置分台于福建。

江南浙西道肃政廉访司，廉访使二员，副使二员，佥事四员，经历、知事、照磨兼管勾各一员，置司杭州路，至元十四年置。

浙东海右道肃政廉访司，廉访使二员，副使二员，佥事四员，经历、知事照磨兼管勾各一员，置司婺州路，至元十四年置。

江南湖北道肃政廉访司，廉访使二员，副使二员，佥事四员，经历、知事、照磨兼管勾各一员，置司武昌路，至元十五年置。

岭北湖南道肃政廉访司，廉访使二员，副使二员，佥事四员，经历、知事、照磨兼管勾各一员，置司天临路，至元十四年置。

岭南广西道肃政廉访司，廉访使一员，副使二员，佥事二员，经历、知事、照磨兼管勾各一员，置司静江路，至元十五年置。

海北广东道肃政廉访司，廉访使二员，副使二员，佥事二员，经历、知事、照磨各一员，置司广州路。初为广东道，至元二十年，改海北广东道。

海北海南道肃政廉访司，廉访使二员，副使二员，佥事二员，经历、知事各一员，置司雷州路，至元三十年置。

福建闽海道肃政廉访司，廉访使二员，副使二员，佥事四员，经历、知事、照磨兼管勾各一员，置司福州路。至元十五年，置福建广东道。二十年，改福建闽海道。

陕西诸道行御史台。大夫一员、御史中丞二员、侍御史二员、治书侍御史二员、经历一员、都事二员、照磨一员、架阁库管勾一员、承发司管勾兼狱丞一员。至元初，置河西诸道行御史台。二十年罢。二十七年，置云南诸路行御史台设台，官四员。二十九年，罢云南行台，徙于四川。三十年，复立云南行台。大德元年，移云南行台于京兆，为陕西诸道行台。延祐元年罢。二年复置，统汉中、陇北、四川、云南四道。至元十五年，复立提刑按察司于畏兀儿，其初置及省罢年分均不可考。

察院。监察御史二十员。

陕西汉中道肃政廉访司，廉访使二员，副使二员，佥事四员，经历、知事、照磨兼管勾各一员，置司凤翔府。至元八年，置陕西四川道，后改陕西汉中道。

河西陇北肃政廉访司，廉访使二员，副使二员，佥事四员，经历、知事、照磨兼管勾各一员，置司甘州路。初为巩昌道，后改中兴道。至元二十年，改河西陇北道。（至元十一年，改西夏中兴道为陇右河西道，二十四年省。）

西蜀四川道肃政廉访司，廉访使二员，副使二员，佥事四员，经历、知事、照磨兼管勾各一员，置司成都路，至元十九年置。（《本纪》作十六年。）

云南诸路道肃政廉访司，廉访使二员，副使二员，佥事四员，经历、知事、照磨各一员，置司中庆路。至元二十年置。二十四年罢。二十七年，立云南行御史台。大德元年，徙云南行台于陕西，复立云南道。（至元二十年，各道按察司增判官二员，其裁罢年分未详。）

大宗正府。（秩从一品。）札鲁忽赤四十二员，（从一品。）郎中二员，（从五品。）员外郎二员，（从六品。）都事二员，（从七品。）承发架阁库管勾一员，（从八品。）司狱二员。（从八品。）太祖称尊号，首置断事官，曰札鲁忽赤，会决庶务，凡诸王驸马投下蒙古、色目人等，应犯一切公事，及汉人轻重罪囚，每岁从驾分司上都存留住冬诸事，悉掌之。至元二年，置十员。三年，省为八员。九年，定为从一品、银印，（评札鲁忽赤，乃太祖所置，宜居百僚之右。）止理蒙古公事，以诸王为府长，余悉御位下及诸王之有国封者。又有怯薛人员，奉旨署事，别无颁受宣命。是年，置左右司。十四年，置十四员。十五年，置十三员。十七年，从阿合马请立大宗正府，以前止札鲁忽赤署事，至是始定官名。二十一年，增至二十一员。二十二年，又增至三十四员。二十八年，增至四十六员。大德四年，省五员。至大四年，裁为二十八员。皇庆元年，省二员，以汉人刑名归刑部。泰定元年，复命兼理，定置四十二员，令史改为掾史。致和元年，以上都、大都所属蒙古人并怯薛军站色目与汉人相犯者，归宗正府处断，其余路府州县汉人、蒙古、色目人词讼悉归有司及刑部管理。后至元元年，中书省奏大宗正府仁宗时减去大字，今宜遵世祖旧制，仍为大宗正府。至正十年，增掌判二员。

大司农司，（秩从一品。）掌农桑、水利、学校之事。大司农四员，（从一品。）大司农卿二员，（正二品。）少卿二员，（从二品。）丞二员，（从三品。）经历一员，（从五品。）都事二员，（从七品。）架阁库管勾一员，（正八品。）照磨一员。（正八品。）至元七年，立司农司。是年，又改司农司为大司农司，添设巡行劝农使、副使各四员。（按中统二年姚枢为大司农，不始于至元七年，或旧纪误也。）十二年罢，以按察司兼领劝农事。十八年，改立农政院。十九年，复罢。二十年，又改立务农司，（秩从三品。）掌官田邸舍人民，置达鲁花赤一员、务农使一员、同知二员。是年，又改司农寺，达鲁花赤一员、司农卿二员、司丞一员。二十三年，仍为大司农司。（秩正二品。）大德元年，增领大司农事一员。皇庆元年，升从一品，定置诸员如上。

籍田署，（秩从六品。）掌耕籍田，以奉宗庙祭祀。署令一员，（从六品。）丞一员。（从七品。）至元七年立，隶大司农司。十四年，改隶太常寺。二十三年，复隶大司农司。

供膳司，（秩从五品。）掌供给应需，货买百色生料，并桑哥籍入赀产。达鲁花赤一员，（从五品。《元典章》供膳库，达鲁花赤从五品。）提点一员，（从五品。）司令一员，（正六品。）丞一员。（正七品。）至元二十二年置，隶大司农司。其属：

辅用库，（秩正九品。）掌规运息钱，以给供需。大使一员，（正九品。）副使一员。

兴中州等处油户提领所，（秩从九品。）岁办油十万斤，以供内庖。提领一员，（从九品。）大使一员，副使一员。至元二十九年置。

蔚州面户提领所，掌办白面葱菜，以给应办，岁计十余万斤。提领一员、副使一员。（《元典章》宏州种田纳面提举正六品。）

永平屯田总管府，（秩从三品。）达鲁花赤一员，（从三品。）总管一员，（从三品。）同知一员，（从五品。）知事一员。（正八品。）至元二十四年，立于永平路南旧马城县，以北京采木三千人隶之。所辖：

昌国、济民、丰赡三署，各置署令一员，（从五品。）署丞一员。（从七品。）

分司农司。至正十三年，命中书右丞悟良合台、左丞乌古孙良桢兼大司农卿，给分司农司印，西自西山，南至保定、河间，北至檀顺等州，东至迁民镇，凡系官地及各处屯田，悉归分司募民佃种。

行大司农司。至元二十九年，升江淮行大司农司，（秩正一品。）设营田司六员。（秩正四品。）其建置省罢年分均不可考。

大兵农司。至正十五年，置大兵农司四，曰保定等处、河间等处、武清等处、景蓟等处。其属有兵农千户所二十四处、百户所四十八处、镇抚司各一。

大都督兵农司。至正十九年，置于西京，仍置分司十道，掌屯种之事。

翰林兼国史院，（秩从一品。）承旨六员，（从一品。）学士六员，（正二品。）侍读学士二员，（从二品。）侍讲学士二员，（从二品。）直学士二员，（从三品。）待制二员，（正五品。）修撰三员，（从六品。）应奉翰林文字五员，（从七品。）编修官十员，（正八品。）检阅四员，（正八品。）典籍二员，（从八品。）经历一员，（从五品。）都事一员。（从七品。《元典章》翰林院典簿、翰林国史院典簿均从七品。）中统二年，立翰林国史院，（秩正三品。）以王鹗为翰林学士承旨。（《元典章》翰林学士知制诰监修国史正三品，监修国史参军正五品，监修国史长史正六品，皆中统初立国史院之官制。）至元六年，置承旨三员、学士二员、侍读学士二员、侍讲学士二员、直学士二员。八年，升从二品。十四年，增承旨一员。十六年，增侍读学士一员。十七年，增承旨二员。二十年，并集贤院为翰林国史集贤院。二十一年，增学士二员。二十二年，复分立集贤院。二十三年，增侍讲学士一员。二十六年，置官吏五员，掌教习亦思替非文字。（《元典章》教习亦思替非博士正七品。）二十七年，又增承旨一员。大德九年，升正二品，改典簿为司直，置都事一员。（按旧纪置都事在皇庆元年，未详孰误。）至大元年，置承旨九员。四年，制定承旨五员，学士、侍读、侍讲、直学士各二员。皇庆元年，升从一品，改司直为经历，置经历、都事各一员。延祐五年，置承旨八员。后定置诸员如上。

蒙古翰林院，（秩从一品。）掌译写一切文字，及颁降玺书，并用蒙古字，仍各以其国字副之。承旨七员、学士二员、侍读学士二员、侍讲学士二员、直学士二员、待制四员、修撰二员、应奉文字五员、经历一员、都事一员，品秩并同翰林国史院，承发架阁库管勾一员。（正九品。）至元八年，始置新字学士于国史院。十二年，别立蒙古翰林院，置承旨一员、直学士一员、待制二员、修撰一员、应奉四员。十八年，增承旨一员、学士三员。二十九年，增承旨一员、侍讲学士一员。三十年，增管勾一员。大德五年，升正二品。九年，置司直一员、都事一员。皇庆元年，升从一品，设官二十有八。延祐二年，改司直为经历。后定置诸员如上。

内八府宰相，掌诸王朝觐傧价之事。遇有诏令，则与蒙古翰林院官同译写而润色之。以其职贵近似古之侍中，故宠以宰相之名，然无授受宣命，品秩则视二品云。天历元年，改为内八府宰。

集贤院，（秩从一品。）掌提调学校、征召贤良，凡国子监、元门道教、阴阳祭祀占卜之事，悉隶焉。大学士五员，（从一品。）学士二员，（正二品。）侍读学士二员，（从二品。）侍讲学士二员，（从二品。）直学士二员，（从三品。）经历一员，（从五品。）都事二员，（从七品。）待制一员，（正五品。）修撰一员，（从六品。）兼管勾承发架阁库一员。（正八品。）元初，集贤与翰林国史院同署。至元二十二年，始分两院，置大学士三员、（《元典章》昭文馆大学士从二品，亦至元时所置，其何时裁省无考。）学士一员、直学士二员、典簿一员。二十四年，增置学士一员、侍读学士一员、待制一员。寻升正二品，置院使一员、（正二品。）大学士二员、（从二品。）学士三员、（从二品。）侍读学士一员、（从三品。）侍讲学士二员、（从三品。）直学士一员、（从四品。）司直一员、（从五品。）待制一员。（正五品。）二十五年，增都事一员、（从七品。）修撰一员。（从六品。）元贞元年，增院使一员。大德十一年，升从一品，置院使六员、经历二员。至大四年，省院使六员。皇庆二年，省汉经历一员。后定置诸员如上。

国子监，（秩从三品。）掌国之教令，以德尊望重者为之。祭酒一员，（从三品。）司业二员，（正五品。）监丞一员，（正六品。）专领监务；典簿一员。（从七品。）至元二年，以许衡为集贤馆大学士、国子祭酒，教国子与蒙古四怯薛人员，选七品以上朝官子弟为国子生，随朝三品以上官得举凡民之俊秀者入学，为陪堂生伴读。至元二十四年，定置诸员如上。至大元年，升正三品。延祐七年，降从三品。是年，复升为正三品。后复降从三品。

国子学，（秩正七品。）博士二员，（正七品。）掌教授生徒、考较儒人著述、教官所业文字。助教四员，（正八品。）分教各斋生员。至元六年置。大德八年，为分职上都，增助教二员、学正二员、学录二员，督习课业；典给一员，掌生员饮膳。至元二十四年，定置生员额二百人。先设一百二十人，蒙古五十人，诸色目、汉人五十人，伴读二十人。至大四年，增生员额三百人。延祐二年，又增置一百人、伴读二十人。

蒙古国子监，（秩从三品。）祭酒一员，（从三品。）司业二员，（正五品。）监丞一员。（正六品。）至元十四年，始置司业一员。二十九年，准汉人国学例，置祭酒、司业、监丞。延祐四年，升正三品。七年，复降为从三品。是年四月，又复正三品。（皇庆二年，立回回国子监。延祐七年罢。）

蒙古国子学，（秩正七品。）掌教习诸生，于随朝百官、怯薛歹、蒙古汉人官员子弟，选俊秀者入学。博士二员，（正七品。）助教二员，（正八品。）教授二员，（正八品。）学正、学录各二员。至元八年，置官五员。后以每岁从驾上都，教习事繁，增学正、学录各二员。三十一年，增助教一员。后定置诸员如上。

兴文署，（秩从六品。）署令一员，（从六品。）以翰林修撰兼之；署丞一员，（从七品。）以翰林应奉兼之。（至元四年，改经籍署为宏文院，院罢立兴文署，复罢。二十七年，复置，掌经籍板及江南学田钱谷。）至治二年罢，置典簿一员，（从七品。）掌提调诸生饮膳。




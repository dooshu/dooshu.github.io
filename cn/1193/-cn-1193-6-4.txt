道州建先生祠记【淳熙五年】　　　　张　栻

宋有天下明圣相继承平日久元气胥防至昭陵之世盛矣宗工钜儒磊落相望于是时濂溪先生实出于舂陵焉先生姓周字茂叔晩筑庐山之下以濂名其溪故世称为濂溪先生舂陵之人言曰濂溪吾乡之里名也先生世家其间及寓于他邦而不忘其所自生故亦以是名溪而世或未之知耳惟先生仕不大显于时其泽不得究施然世之学者攷论师友渊源以孔孟之遗意复明于千载之下实自先生发其端由是推之则先生之泽其何有穷哉盖自孔孟没而其微言仅存于简编更秦火之余汉世儒者号为穷经学古不过求于训诂章句之间其于文义虽不无少有所益然大本之不究圣贤之心郁而不章而又有颛从事于文辞者其去古益以远经生文士自岐为二途及夫措之当世施于事为则又出于功利之末智力之所营若无所与于书者于是有异端者乘间而入横流于中国儒而言道德性命者不入于老则入于释间有希世杰出之贤攘臂排之而其为説复未足以尽古儒之指归故不足以抑其澜而或反以激其势嗟乎言学而莫适其序言治而不本于学言道德性命而流入于虚诞吾儒之学其果如是乎哉陵夷至此亦云极矣及吾先生起于远方乃超然有所自得于其心本乎易之太极中庸之诚以极乎天地万物之变化其教人使之志伊尹之志学顔子之学推之于治先王之礼乐刑政可举而行如指诸掌于是河南二程先生兄弟从而得其説推明究极之广大精微殆无余蕴学者始知夫孔孟之所以教盖在此而不在乎他学可以至于圣治不可以不本于学而道德性命初不外乎日用之实其于致知力行具有条理而诐邪淫遁之説皆无以自隐可谓盛矣然则先生发端之功顾不大哉舂陵之学旧有先生祠实绍兴某年向侯子忞所建至于今淳熙五年赵侯汝谊以其地之狭也下车之始即议更度之为堂四楹并二程先生之像列于其中规模周密称其尊事之实既成使来请记栻谓先生之祠凡学皆当有之岂惟舂陵特在舂陵尤所当先者赵侯之举知急务矣故为之论述如此以告后之人四月戊寅承紫郎直宝文阁权发遣静江府兼管内营田事赐紫金鱼袋张栻谨记


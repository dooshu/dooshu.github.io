17　星家有甘石巫咸三家


星家有甘、石、巫咸三家。案：天官書集解：「徐廣曰：『甘公名德也，本是魯人。』」正義曰：「七録云戰國時作天文星占八卷。」「石申，魏人，戰國時作天文八卷也。」太史公天官書謂「殷商巫咸」。攷之書「伊陟贊于巫咸，作咸乂四篇」，書序文。又曰：「在太戊，巫咸乂王家。」孔安國云：「巫，氏也。」君奭注。馬融謂「殷之巫也」，集證：「陸氏釋文馬融云：『巫，男巫名。咸，殷之巫也。』」鄭康成謂「巫官」，孔穎達云：「咸、賢父子並爲大臣，必不世作巫官，言巫氏是也。」俱咸乂序正義文。後漢天文志乃云「湯則巫咸」，當以書爲正。【原注】史記正義：「巫咸，吴人，今蘇州常熟縣西海隅山上有巫咸、巫賢冢〔一〕。」併識之，以廣異聞。郭璞巫咸山賦序：「巫咸以鴻術爲帝堯之醫。」此又一巫咸也。

【全云】周以前，巫官非細職，蓋重、黎之流，周以後始賤之。

【集證】郭璞賦載藝文類聚地部。〇隋志：「梁有石氏、甘氏天文占各八卷，巫咸五星占一卷。」〇日知録：「據尚書及孔傳，則巫咸之爲商賢相明矣，而後之言天官者宗焉，言卜筮者宗焉，言巫鬼者宗焉。言天官，則史記所謂『殷商巫咸』是也；言卜筮，則吕氏春秋所謂『巫咸作筮』是也；言巫鬼，則莊子所云『巫咸祒曰來』，楚詞離騷所云『巫咸將夕降兮，懷椒糈而要之』，史記所云『巫咸之興自此始』。索隱曰：『太史公以巫咸是殷臣，以巫接神，事太戊，使禳桑穀之災〔二〕，故云然。』許氏説文所云『巫咸初作巫』，又『其死而爲神』，則秦詛楚文所云『不顯大神巫咸』是也。」

〔一〕「山」，原脱，據元刊本、清嘉慶本補。

〔二〕「災」，原作「祥」，據四庫本日知録卷二五巫咸改。






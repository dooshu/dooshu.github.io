○颁赐诸道元稹均田图诏

朕以寰宇虽安，蒸民未泰，当乙夜观书之际，较前贤阜俗之方。近览元稹《长庆集》，见在同州时所上《均田表》，较当时之利病，曲尽其情，俾一境之生灵咸受其赐。传於方册，可得披寻。因令裂素成图，直书其事，庶王公观览，触事经心。利於国而便於民，无乱条理；背於经而合於道，尽系变通。但要适宜，所务济世，ム乃勋旧，共庇黎元。今赐元稹所奏《均田图》一面，至可领也。


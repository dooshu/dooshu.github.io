【古意赠王中书诗】

〖《诗纪》云。集曰览古赠王中书融。王融杂体报范通直诗见本集。〗

摄官青琐闼。遥（草堂诗笺作还。）望凤皇池。谁云相去远。脉脉阻光仪。岱山饶灵异。沂（六臣本《文选》注云。五臣作淮。）水富英奇。逸翮凌北海。抟（古文苑作翻。）飞出南皮。遭逢圣明後。来栖桐树枝。竹花何莫莫。桐叶何离离。可栖复可食。此外亦何为。岂知（古文苑作如。）鹪鹩（古文苑作憔《□页》。）者。一粒有馀赀。（○《文选》二十六。古文苑四作学古贻王中书。《诗纪》七十七。又《初学记》十二作与王中书诗。引池一韵。草堂诗笺二赠韦诗注作赠王中书融。引池一韵。海录碎事四作赠中书监王融。引池一韵。）


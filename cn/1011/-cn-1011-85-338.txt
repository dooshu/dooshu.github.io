郑獬　致政李祠部

画省仙翁绿鬓斑，林间高挂两朱辬。

更无归计买泉石，欲以清名遗子孙。

閒作好诗消白日，都将生事付清尊。

嗟予忧病为疏阔，不得携筇奉笑言。

郑獬

郑獬　致政李祠部

尊酒还成世外名，二千石印一毫轻。

骥虽老去壮心伏，鹤自病来仙骨清。

林下已能忘岁月，人间何必仕公卿。

淮扬尘土无佳赏，每见山翁眼乍明。

郑獬


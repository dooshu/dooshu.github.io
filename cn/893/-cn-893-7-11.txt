白毫子歌





淮南小山白毫子，乃在淮南小山里。[一]夜卧松下云，朝飡石中髓。[二]小山连绵向江开，[三]碧峰巉岩渌水回。余配白毫子，独酌流霞杯。[四]拂花弄琴坐青苔，绿萝树下春风来。南窗萧飒松声起，凭崖一听清心耳。可得见，未得亲，八公携手五云去，[五]空余桂树愁杀人。[六]

[一]王逸《楚辞序》：《招隐士》者，淮南小山之所作也。昔淮南王安好古，招怀天俊伟之士，自八公之徒咸慕其德而归其仁，各竭才智，著作篇章，分造辞赋，以类相从，故或称大山，或称小山，其意犹诗有《大雅》《小雅》也。《古今注》：《淮南王》，淮南小山之所作也。淮南服食求仙，遍礼方士，遂与八公相携俱去，莫知所在。小山之徒思恋不已，乃作《淮南王》之曲焉。琦按：上句之“淮南小山”，本《楚辞序》以赞美白毫子之才，下句之“淮南小山”则指白毫子隐居之地而言。白毫子，盖当时逸人。严沧浪以为太白呼八公为白毫子，非矣。



[二]《列仙传》：邛疏者，周封史也。能行气炼形，煮石髓而服之，谓之石钟乳。《神仙传》：王烈独之太行山中，忽闻山东崩，地殷殷如雷声。烈往视之，乃见山破石裂数百丈，两畔皆是青石，石中一穴，口径阔尺许，中有青泥流出如髓，烈取泥试丸之，须臾成石，如投热蜡之状，随手坚凝，气如粳米饭，嚼之亦然。烈合数丸如桃大，用携少许归，与嵇叔夜曰：“吾得异物。”叔夜甚喜，取而视之，已成青石，击之如铜声。叔夜即与烈往视之，断山已复如故。烈曰：“叔夜未合得道故也。”按《神仙经》曰：神山五百年辄开，其中石髓出，得而食之，寿与天相毕。烈前得者必是也。



[三]谢灵运诗：“洲萦渚连绵。”刘良注：“连绵，不绝貌。”



[四]《论衡》：项曼都曰：有数仙人将我上天，口饥欲食，仙人辄饮我以流霞一杯。每饮一杯，数月不饥。



[五]《水经注》：淮南王刘安折节下士，笃好儒学，养方术之徒数十人，皆为俊异焉，多神仙秘法鸿宝之道。忽有八公，皆须眉皓素，诣门希见，门者曰：“吾王好长生，今先生无住衰之术，未敢相闻。”八公咸变成童，王甚敬之。八士并能炼金化丹，出入无间，乃与安登山，埋金于地，白日升天，余药在器，鸡犬舐之者俱得上升。



[六]淮南王《招隐士》：“桂树丛生兮山之幽。”






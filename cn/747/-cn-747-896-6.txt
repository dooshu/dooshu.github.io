○子高之让

有挈其大而举其高以授人者，彼则曰隘矣哉。挈而举者曰：“以吾所得之广大，曾不若彼人之心，又安可以施於彼乎？”於是退而悸栗，不敢以所得为有。伯成子高让禹者，非所以小黄屋之尊也。夫安九州之大，据兆人之上，身得意遂，动适在我，鲜有不以荒怠自放者。子高且欲狭禹之心，而谨其取也，故让之，厥後有卑宫菲食之政。


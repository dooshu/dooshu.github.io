○为樊左丞让官表

臣某言：伏奉今月二十八日制，除臣尚书左丞。宠命俯临，惭颜自失。泛大鲸之海，但觉魂摇；戴巨鳌之山，未如恩重。臣闻尚书百揆，翊亮万机，故天上尊北斗中枢，陛下有南宫左辖。晋升孔坦，谅直当时；汉拜杨乔，闲练故事。庶得百僚有惮于会府，诸侯取法于京师。臣实讠叟才，谬登清贯。握兰起草，昔紊朝经；剖竹颁条，近贻人瘼。备历中外，无闻声彩。版图载缉，贡赋未均于九州；铜印更操，威仪不检于三署。次郎补缺，岂易其人？圣主求才，直难此受。窃谓旁求俊，侧访瑰奇，必使德合准绳，言成纲纪，兴化致理，时无间言。况安上必在于荐贤，危身莫逾于旷职。傥蒙垂收紫涣，俯矜丹诚，愚臣保陈力之言，圣鉴有责成之地。无任冒惶悚之极。谨诣朝堂，奉表陈让以闻。臣所让人，别状封进。


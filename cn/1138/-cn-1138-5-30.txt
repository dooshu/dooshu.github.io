寄其武六兄

薄祐逢磨蝎，妖占验竖牛。
魂销豺虎焰，泪尽鹡鸰求。
雉网文方密，鸡竿诏独优。
微躯成硕果，百口寄幽州。
金镜开三殿，彤圭集五侯。
哲兄骖未税，顾我涕先流。
剪烛三更雨，携壶百尺楼。
布帆惊去速，贝锦讶谁谋。
急难同人少，相逢故吏愁。
一车消积毁，双屐补前游。
老体过黄犊，新知定白鸥。
寻源偕牧竖，醉月假僧舟。
幽事聊堪赏，孤吟竟寡酬。
吾宗饶哲彦，艺苑各冥搜。
九辩歌虽歇，三都笔更遒。
文章推大陆，词翰压诸刘。
鹭序层霄上，熊轓五岭头。
仙人洞口树，帝子阁中秋。
竞爽才何盛，长嗟命不犹。
泥沙真蹭蹬，江介复淹留。
春草能徵梦，梅花且寄邮。
心期远尚尔，足疾近应瘳。
旅燕悲焚幕，悬鹑感弊裘。
何由瞻色笑，斟酌慰离忧。


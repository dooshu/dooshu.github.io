饰：阴白阳黑，分行厥职，出入有饰。

初一：言不言，不以言。测曰：言不言，默而信也。

次二：无质饰，先文后失服。测曰：无资先文，失贞也。

次三：吐黄舌，拑黄聿，利见哲人。测曰：舌聿之利，利见知人也。

次四：利舌哇哇，商儿之真。测曰：哇哇之真，利于商也。

次五：下言如水，实以天牝。测曰：下言如水，能自冲也。

次六：言无追如，抑亦飞如，大人震风。测曰：言无追如，抑亦扬也。

次七：不丁言时，微于辞，见上疑。测曰：不丁言时，何可章也。

次八：蛁鸣喁喁，血出其口。测曰：蛁鸣喁喁，口自伤也。

次九：白舌于于，屈于根，君子否信。测曰：白舌于于，诚可长也。


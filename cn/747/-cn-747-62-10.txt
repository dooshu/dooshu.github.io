○宥淄青将士敕

敕：魏博及义成军节度送到擒获逆贼李师道下都知兵马使夏侯澄、兵马使朱澄等共四十七人，附丽凶党，拒抗王师，国有常刑，悉合诛戮。朕以其久居污俗，皆被胁从，况讨伐以来，时日未几，纵怀转祸之计，未有效款之由，情似可矜，朕不忍杀。况三军百姓，孰匪吾人，诏令颁行，罪止师道。方欲拯於涂炭，是用活其性命，诚为屈法，庶使知恩。并宜特从释放，仍令却递送至魏博及义成军，各委节度收管驱使。如缘父母血属犹在贼中，或羸老疾病，情切归还者，仍量事优赏放去，务相全贷，保所疑留。


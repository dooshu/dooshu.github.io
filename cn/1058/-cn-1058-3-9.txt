美女篇


美女妖且閒，採桑歧路間。

柔條紛冉冉，落葉何翩翩。

攘袖見素手，皓腕約金環。

頭上金爵釵，腰佩翠琅玕。

明珠交玉體，珊瑚間木難。

羅衣何飄飄，輕裾隨風還。

顧眄遺光彩，長嘯氣若蘭。

行徒用息駕，休者以忘餐。

借問女何居？乃在城南端。

青樓臨大路，高門結重關。

容華耀朝日，誰不希令顏。

媒氏何所營？玉帛不時安。

佳人慕高義，求賢良獨難。

眾人徒嗷嗷，安知彼所觀。

盛年處房室，中夜起長嘆。






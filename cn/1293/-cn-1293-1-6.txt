○陈亚生查子

生查子调，五代以後，多用四十字体。惟陈亚之词云：“相思意已深，白纸书难足。字字苦参商，故要檀郎读。分明记得约当归，远至樱桃熟。何事菊花时，犹未回乡曲。”系四十二字。或言“记得约当归”语气已足，“分明”二字似衍。不知孙光宪魏承班词，亦间作七字句，且“记得”而言“分明”，语益沈挚。下文接言自春徂秋，何事未回，思愈切，怨愈深矣。孙词云：“暖日骤花骢，垂阳陌。芳草惹烟青，落絮随风白。谁家绣毂动香尘，隐映神仙客。狂煞玉鞭郎，咫尺音容隔。”“谁家”二字似不可少，其讽世人见利争趋意，当於言外得之。


○水利議 【 開吳淞江】

吳地庫下、為民利害尤劇、治之者皆莫得其源委、禹之故迹、其廢久矣、吳東北邊境、環以江海、中瀦太湖、自湖州諸溪、從天目山西北宣州諸山、溪水所奔注而從吳江過甫里、經華亭入青龍江以入海、蓋太湖之廣三萬六千頃、入海之道。獨有一路。所謂吳淞江者、顧江自湖口、距海不遠、有潮泥填淤反土之患、湖田膏腴、往往為民所圍占、而與水爭尺寸之利。所以淞江日隘。議者不循其本、沿流逐末、取目前之小快、別浚浦港、以求一時之利。而淞江之勢日失。所以沿至今日、僅與支流無辨、或至指大於股、海口遂至湮塞、此豈非治水之過與。蓋自宋揚州刺史王濬以淞江滬瀆壅噎不利、從武康紵谿為渠浛、直達于海、穿鑿之端自此始、夫以江之湮塞。宜從其湮塞而治之不此之務。而別求他道。所以治之愈力而失之愈遠也。嗟夫、後世之論、徒區區于三十六浦間、或有及于淞江、亦不過浚蟠龍白鶴匯、未見能曠然禹之跡者。宜興單鍔著書、為蘇子瞻所稱、然欲修五堰、開夾苧千瀆、絕西來之水、不入太湖、殊不知揚州藪澤、天所以瀦東南之水也。今以人力遏之。夫水為民之害、亦為民之利、就使太湖乾枯、于民豈為利哉、禹治四海之水、而獨以河為務、此所謂執其利勢者、故余以為治吳之水。宜專力于松江。松江既治。則太湖之水東下。而餘水不勞餘力矣。或曰、禹貢三江既入、震澤底定、震澤所以入海。明非一江也。曰此顧夷張守節妄註地里之誤、其說云、太湖一江西南上為松江、一江東南上至白蜆湖為東江、一江東北下曰婁江、不知二水皆松江之所分流。水經所謂長瀆歷河口東、則松江出焉。江水奇分。謂之三江口者也。而非禹貢之三江。惟班固地里志、南自震澤、東南入海、中江自蕪湖東至楊羨入海、北江自毘陵北入海、郭景純以為岷江松江浙江、此與禹貢之說為近、蓋經言三江既入、震澤底定、特紀揚州之水。今之楊子江、松江、錢塘江、並在揚州之境、故以告成功。而松江繇震澤入海、經蓋未之及也。今淞江之不得比于二江也久矣奈何繇此觀之、則淞江獨承太湖之水。故古書江湖通謂之笠澤要其源近。不可比儗楊子江。而深濶當與相雄長。范蠡云、吳之與越、三江環之則古三江並稱無疑。故獨治松江。則吳中必無白水之患。而從其旁鉤引以溉田。無不治之田矣。然治松江、必令濶深、水勢洪壯、與楊子江埒、而後可以言復禹之跡也。


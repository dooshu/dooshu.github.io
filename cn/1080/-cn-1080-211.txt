●大明會典卷之二百十一之二

南京都察院

凡本院問擬刑名、審錄取決重囚、及提問職官等項。俱與南京刑部同

凡南京各衙門考滿郎中等官、本院發河南道考覈。牒送南京吏部該司、覆考停俸、赴京給由

凡兵馬司兵馬考滿、先赴兵部考覈。咨送本院行河南道考

凡六年一次、會同南京吏部、考察南京五品以下官員。與都察院同

凡操江官軍、本院副都御史、或僉都御史一員、奉敕提督、並巡視九江至鎮江蘇松等處江道、沿江軍衛有司盜賊之事皆屬焉。成化九年奏准、專督巡江、後復令兼督操江官軍

○嘉靖十三年題准、沿江軍衛、除浦子口、原無水軍外。其九江、安慶、儀真、鎮江、太倉、松江等處。各照地方大小、造船置器、選熟知水利兵快、委官統領、操演防守

○又議准、長江上下、往來船隻數多。中間鹽徒賊盜、混雜難辨。通行操江巡撫、及九江、蕪湖、龍江、各鈔關抽分部屬。安慶、儀真、守備等官。並各通接江洋省分、各府州縣官司。但遇經過船隻、俱要灣泊投引查驗。仍各置船隻、差撥兵快巡邏

○又題准、巡江衙門、定委各府同知、兼管巡捕。統率壯快、常川操守。遇警、會同該衛官軍緝捕。不許別項衙門差委

○又題准、沿江巡檢司弓兵。各該府州縣、查點舊額僉補原設巡哨船隻、若有損壞缺少、於巡江衙門贓罰銀內、動支打造。給兵領駕、以備勦捕

○二十三年奏准、沿江地方、除授府州縣同知縣丞、文憑內、明註管理巡捕字羕。令專聽操巡衙門節制

凡各道御史、糾劾言事、與北道同。如遇清軍刷卷、北道員少、聽都察院定擬奏差

凡奏差各道御史、清軍、刷卷、巡江、管屯、巡倉等項。成化十七年題准、各給印信、在京對道御史關領、差人給付。事完、復命進繳

凡巡上下江、舊差御史二員。一員自龍江關、上至九江。一員自龍江關、下至蘇松等處。嘉靖七年題准、兼督安慶、儀真、揚州、淮安、軍衛有司。擒捕鹽徒

○十一年奏准、巡視上江御史、駐劄安慶。下江御史、駐劄鎮江。奉敕接管行事

○隆慶三年、令巡江御史、清理沿江一帶蘆洲

○萬曆四年、令巡視上江御史、督理應天、太平、安慶、池州、寧國五府、廣德州漕糧。並京庫錢糧

凡監收鳳陽糧斛、差御史一員、正統二年、令兼理鳳陽中等九衛所、並鳳陽府等軍民詞訟

○正德二年、令兼捕盜

○嘉靖四年奏准、奉敕往來查催直隸河南等處起運。鳳陽廬滁等府州軍餉

○二十四年奏准、帶管湖廣黃州府額解安慶府倉糧。萬曆三年、歸併屯田御史兼管凡巡視屯田、差御史一員。成化四年奏准、專理江北四十二衛屯田。遇有詞訟應參奏者、備呈總督糧儲都御史、具奏處分

○正德二年奏准、兼捕盜賊

○十五年議准、凡遇災傷年分、先期遍歷屯所、勘定分數、依限奏免

○嘉靖八年題准、以年淺御史奏差、三年滿日、方許更替

○十一年題准、兼督錦衣衛、及直隸廬、鳳、淮、揚、安慶、滁、徐等衛屯田。照北直隸事例。督同徐、潁、兵備二道、嚴令所屬官、耕種徵納。如有侵占違限拖欠、及誤事不職者、各照律例究治。年終具徵解數目奏繳、青冊送部查考

○隆慶三年、令兼管南直隸印馬事務

凡巡江巡倉等御史、嘉靖二十七年題准、受理詞訟、查盤倉庫、審問囚犯、禁革姦弊等項。於本差事有干涉者、悉遵照敕諭內事例施行。如不係本差事務、悉聽巡按御史、遵照憲綱處分、不得干預。其遇有地方重大事情。巡按御史、與各專差御史、俱有干涉者、仍要協和行事。不許自分彼此、致誤事機。仍行所屬、如事應會處者、通行申呈。其各有專差者、不必概行呈請

凡南京錦衣等衛、烏龍潭等倉場、舊有提督南京糧儲都御史一員、及御史二員、分差監收草場糧草、及巡視各倉。隆慶四年、裁革都御史、令南京戶部侍郎、帶管提督。仍差御史一員巡視

凡蘇松常鎮等處水利、及高寶湖隄。萬曆三年奏准、專差御史一員管理。三年滿日更替。仍兼管巡視下江

凡照刷南京光祿寺、及南京

內府庫文卷。給散京衛旗軍冬夏布疋、各差御史一員。事完復命。嘉靖四年奏准、免復命、止會同該部、該科、造冊奏繳

凡監收南京

內府各庫布絹、點閘

皇城門禁比驗兵仗局軍器、驗收太常寺犧牲所牛羊、差御史一員

凡清查後湖黃冊。洪武二十四年、差御史二員、同戶科給事中一員、戶部主事四員、督率監生比對。如有戶口、田糧、軍匠、埋沒差錯等項。造冊參奏、問罪改正。事完復命

凡巡視各衙門人匠。存恤各衛新軍。監收庫房店捨等項鈔課。看裝馬快船隻。及石灰山關清水潭、秤掣商鹽。各差御史、或不妨道事暫委監視

凡監收龍江等關抽分竹木、差御史一員。兼督江東宣課司、抽分豬羊等項

凡巡城、兼巡街道。正統間、差御史一員

○弘治五年奏准、差二員。□員管中、南、東、三兵馬司、一員管西、北、二兵馬司地方

○十四年題准、南京權要家人、承攬各處官解織造進用疋、強分機戶銀兩者、聽巡城御史拏問。權要故縱、及占吝者。指實參奏

凡南京各衛所軍士、差御史一員、同兵科給事中一員、兵部武庫司主事一員、清查姦弊。成化八年奏准、三年一差

凡南京各營騎操馬匹、下場牧放。弘治十八年題准、差御史一員、不時點閘

凡南京京營、每年題差御史一員管理。年終、分別將領舉劾

凡南京各教場操練官軍、差御史一員點閘

凡南京十三門官軍。正德十二年、差御史二員點閘、不妨道事

凡南京府部院寺等衙門、收受俸米銀兩。嘉靖八年題准、差御史一員、會同給事中一員、監收督察

凡聖節、正旦、冬至、千秋節、各衙門先期進表箋。至期、習儀、行慶賀禮。及迎接詔書開讀。俱差御史二員、糾儀

凡祭

孝陵、及歷代帝王廟、先師孔子、大江之神、俱差御史二員、監禮

凡應天府鄉試、差御史二員監試。隆慶元年、添委御史二員、搜檢

通政使司　南京通政使司　中書舍人　南京中書舍人








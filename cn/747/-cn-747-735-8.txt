○与冯陶书

冯生足下，前辱书时，会鄙人将有适方事役在焉。今则足下又赴省说东，故束书久不遑答，有负恳款，无以自露。然则书辞所属，宁鄙人宜当托是乎？乃敢自酌以揆其意，惟智府悟之。乐府倡为歌十年，声流邯郸下，而魏歌者往请之曰：“闻古之韩娥，其歌也，能易哀乐，变林籁，则有是也。何自而及是乎？今子能扬韵激妙，感物态矣。而人投声请价者，宜以遂之。必且语我，使闻听於众耳，以得售进，入为王左右之娱。”对曰：“若韩娥之歌，韵合於气，声合於情。是故草木之於地也，气为之君；五腑之居人也，情为之长。草木之生，其根处瘠则其表讷，处润则其表昌。瘠之讷，润之昌，不过其草木及气之作也。为温阳则万族舒，为晦寒则众色稚。瘁五腑，伏五行，设如金困於内，则肺亢应於外，而嗅厌，极则反之；木极於内，则肝怠应於外，而食乱，困则反之。困而厌，极而乱，不过一发於内，一应於外而已。及情之作也。为喜适，则七窍走而会之怡；为悲愁，则六气集而赴之惨。自皆不得自任也。韩娥之得也在此。驭二情以攻之，故能易哀乐；歧二气以袭物，则能变林籁。其神至矣，亦尚未闻饫宠赏於当时者。何也？所感者智人也。草木仰天性，智人不混於累。夫众庶之目怫於视，世俗之耳离其听，故击弊缶，贯鼠革，聚观於市，促促之歌巴声夷辞，唱一而和百，赞之者千万人。南风之弦，云和之瑟，旷世莫用，乌能自唱其德於声音？虽韩娥之妙，欲谁继者？”今足下将行者古道也。将操者至声也。鄙人方困世之厌斥，安足以使之闻听於众耳，发嘉誉於此日乎？猥辱雅向，愿悉所识。幸甚幸甚！


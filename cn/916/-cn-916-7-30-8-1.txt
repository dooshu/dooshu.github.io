【奉和武帝三教诗】

〖广弘明集云。梁开善寺藏法师。〗

心源本无二。学理共归真。四执迷丛药。六味增苦辛。资缘良杂品。习性不同循。至觉随物化。一道开异津。大士流权济。训义乃星陈。周孔尚忠孝。立行肇君亲。老氏（广弘明集云。宋本作民。）贵裁欲。存生由外身。出言千里善。芬为穷世珍。理空非即有。三明似未臻。近识封歧路。分镳疑异尘。安知悟（广弘明集作坦。注云。明本作但。广弘明集云。宋、元本作怡。）云渐。究极本同伦。我皇体斯会。妙鉴出机神。眷言总归辔。回照引生民。顾惟惭宿植。（广弘明集作殖。）邂逅逢嘉辰。愿陪入明解。岁暮有攸（广弘明集云。宫本作假。）因。（○广弘明集三十。《诗纪》九十四。）


○辞官归滑州表

臣邕言：臣素无艺能，积负讪谤，众多之口，自可销金，怨雠之心，生每堪殒首。伏惟陛下至明大圣，察之纤微，盛德在人，洗之瑕秽，山川纳者，不择薰莸，天地覆之，是г雨露。且人荷惠渥，大抵官荣，今臣蒙国恩，私及躯命，事出涯分之外，恩加父母之深。已逝之魂，复归朽质，既乏安地，尚忝高班，虽欲杀身，未能报主，弥惭持禄，有以保名。但秋燕将辞，必徘徊於大厦；老马虽去，终顾步於华轩。况臣今兹，六十有七，光阴荏苒，行止欹危：就木之时，不知几日？悬车之岁，仅有三年。即以今日归州，不任违远涕恋之极，谨奉表以闻。


○議處朵顏三衛夷種疏 【 區處三衛】

臣等竊聞堯舜之時。分北三苗。庶績咸熙。葢言三苗之中、善惡不一。其善者即留之。其不善者則去之。以故勸懲既明。恩威自著。兩階干羽之舞、光映簡冊、凡以處置得宜故爾。即今聖神在上、遠追堯舜、而三衛夷人、近在郊圻之外、比之苗民、尤為不同、但中間固有背華而勾虜作逆者。亦有效順而傳報虜情者。若使一槩勦??烕。殊非天地包函之義、况此輩獸心狼子。全視我之強弱以為順逆。若使我將果擇。我兵果練、東西二虜。可以鞭撻。惟此小夷。自當震訾弗遑。譬之元氣既壯、邪沴必消、臣慱以為我　皇上今日擇將練兵之計、聖謀神算、乃其第一義也、即今總督都御史劉燾總兵官胡鎮廵撫都御史溫景葵俱當開府蒞任之初、正屬夷情觀望之會、合無通行各官、仍照臣等原議、將三衛都督等官、明白宣諭、即將勾虜作逆者、訪究的確姓名。責令本管都督綁縛獻出。都督重加陞賞。夷犯置諸重典。以示懲戒。如或都督自行勾虜。或將手下作逆之人。不行獻出。革去官職。絕其通貢。如果情罪深重。仍要據實奏請以憑勦處。至於向化之夷。又當多方撫字。每遇叩關入貢則豐其廩餼。厚其賞賚。使之退無後言。或遇走報虜情。則待之以誠。犒之以禮。使之樂於效命。中間果能將西虜辛愛把都兒。東虜土蠻。設法擒拏。函首來獻者。優以萬金之賞。庶幾善者既知所勸。惡者自無所容。不惟足以服彼夷之心。亦自可以消彼夷之黨。度勢審時。似得分北三苗之義。臣之愚見如此。


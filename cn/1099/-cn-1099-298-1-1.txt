○明會計以預遠圖疏 【 詳明會計】

山西清吏司案呈查得浙江等十三布政司、及南北直隸各府州地方田土、通計夏稅歲額、除奏豁并摘撥莊田及農桑稅絲人丁等、絲折絹及本色絲綿各留本處與解納內府外、實徵起存麥米共四百六十二萬五千七百五十七石九升八合零。內除京庫小麥三十四萬二千石、每石折銀二錢五分、係歲解承運庫之數、與坐派南北二京各監司局、及內外邊鎮堡各倉庫本折色并絹布豆折等項、俱有項下解納外、止有派剩小麥一萬七千餘石、每石折銀一兩、共一萬七千餘兩、并各絹布折銀九萬一千六百八十九兩四錢八分、秋粮除奏豁外、實徵米二千二百一十六萬四千七百一十七石八升七合零。又除存留及地畝花絨存留本處并起運本色外、實徵起運秋粮米一千三百一十萬一千五百四十五石一升二合零。內該歲解承運庫折銀米三百七十一萬八千九百九十二石三斗七合六勺零、漕運米四百萬石、南京各倉米一百八萬三千二百八十七石零、抵斗黑豆二萬六千三百一十六石零、內府各監局司光祿寺神樂觀及在京宗人等府部院等衙門并南京各府庫等衙門、坐派米豆約共五十六萬六千九百一十一石九斗零、又內外各馬房倉塲邊鎮各倉口坐派民運本色折色不等外、只有派剩米二十四萬二千五百七十五石零、每石折七錢六錢不等、共該折銀一十五萬八千四百三十三兩零、京庫折色布銀三萬八千六百一十三兩、又帶徵馬艸內除存留及起運各塲外、該折解太倉庫艸七百一十九束五千二百三十九束、每束折徵銀三分五厘、并南艸三百九十六萬七千九百包每包折銀三分、二項共該銀三十七萬八百七十兩零、在京五塲艸并備派各府會無稻草等項、折徵寄庫銀共約四萬五百七十八兩七錢四分、此外各衞所府縣屯田地畝牧地子粒租銀、與各省府戶口塩鈔各鈔関船料商稅等銀、應解太倉庫者、約歲額共二十六萬六千九百八十兩零、通計歲收太倉庫銀約共不過九十八萬四千一百六十四兩零、內除各鈔関本折輪收歲該一半及扣二八項扣省等銀共一十一萬四千五百七十兩外、皆奉詔蠲免十分之五、又少銀四十三萬四千七百九十七兩零、及查歲支公侯駙馬伯祿米折銀及在京文武百官京城內外各衞所官軍勇士折俸折絹布鈔冬衣布花、并各營將官家下軍士馬匹折色口粮料艸、內府各監局會無買辦棗兒等項神樂觀樂舞生夏衣冬麥太常寺猪價、欽賞番僧夷人各衛所軍伴雜役折米銀、京五塲艸召買艸束商價、共約歲支銀一百三十五萬餘兩、九邊近年歲發主客二兵年例銀、增至二百三十六萬餘兩以上京邊、通共用銀三百七十一萬餘兩、除前歲入折粮等項銀九十八萬四千一百六十四兩零、并兩淮兩浙等處各運河等衙門歲解塩課、共約一百三萬餘兩、通融支放外、此外尚欠歲支銀一百六十九萬五千八百三十六兩零。并無坐派。年年摉括巳竭今隆慶元年奉詔蠲半、又少去銀四十三萬四千七百九十七兩零、通計歲用額數實少銀二百一十三萬兩零。又查得九邊各鎮倉庫歲派山東河南北直隸順天等府及盡山陝二布政司全省之稅粮民運輸納、共本折約銀三百六十四萬一千五百五十兩三錢二分七厘、今奉詔蠲免千分之五、則又少民運銀一百八十二萬七百七十五兩一錢六分、其各鎮軍士月支、升合俱不可少、以上通共實少銀三百九十五萬一千四百八兩零。無從措辦。及照先為計處蠲免錢粮以濟邊儲以裕國用事該本部題以隆慶元年奉詔蠲半、通計歲入之數、較之歲出、不敷數多、隨行參酌事宜、條為四事、巳經題奉欽依、通行欽遵訖、但恐摉括未得能盡如原議之數、而各邊支用欠數尚多、呈乞轉行計處施行、安呈到部、看得計補蠲免乃一時之權宜、而經久之謀。尤當酌損預圖、臣考先臣王瓊任戶部尚書、因宣府鎮討缺少增添軍餉、奏稱弘治年間各邊歲發共止四十八萬兩、今該鎮稱增添官軍、原無會計、議行勘議別處、然猶一鎮耳。未聞如今增至二百三十餘萬也。年例日增而邊軍日困在嘉隆間巳甚今何以支及查宣府鎮原額官軍。止五萬八千八百七十七員名而巳。屯粮秋青艸束。皆日漸消耗。以至無徵。即此以例他鎮。此餉之所以日增。而戶部實為難繼。第先任戶部諸臣、未有以陳于　先帝之前。而言官并各部院邊鎮諸臣、亦未身任其責而不加察耳。臣伏讀明詔有曰、內府各衙門供應錢粮、朕加意節省用自有餘、大哉　皇言、有以仰見　皇上節愛之仁、同乎天地、顧臣等雖庸駑、謬司國計、敢不奮激以對揚休命、所以不得巳而為通時變之說也臣不敢避瑣瀆而再條開措處于後、然此先目前之急則可、以久遠之圖則非、古人有言國無三年之蓄、則國非其國、今臣查京通二倉存貯粮米共止七百萬餘石。總以各衛官軍月支二十五六萬石計之。僅足二年半之用耳。而漕粮四百萬石。內除撥薊鎮三十萬石。又以湖廣　顯陵承天二衛官軍免運減折、與撥運薊州倉班軍行粮、昌平密雲二鎮軍餉外、每年實止運納京通二倉三百四十九萬二千六百五十五石四升。加以拖欠漂流。歲不下二十餘萬石。今歲漕粮改折十分之三。又內外各衙門歲派白粮。奉詔蠲半。若或撥支凑給。則歲用之外。所存無多。欲為三年之蓄。亦不可得。况于六年九年之求乎。萬一河道阻澀。輸運不達而白粮亦阻。六宮百官之需。皆取之于太倉。又將何以為備耶。兼以四方虛耗、百姓困窮、邊餉增多、原無額派、摉括之計巳極。善後之策何在、此臣所以抱杞人之憂、而又有預遠圖之謀也、臣請議處目前于先、而復詳其說于後焉、

一南京倉坐放軍士月粮、隆慶元年七月例該本色該臣先任南京戶部尚書、查照摠督粮儲衙門、題准隨宜折放因見本月米價頗平、改放折色六萬石。每石折銀五錢。共支在庫銀三萬兩。以江西舊例本色南米一石。每石連耗腳實徵八錢。本折歲當以米價會計変通所益不小民且稱便。今雖會派本色、巳行徵收尚未及期、合行該省將坐派南京倉米本色內。改折六萬石。每石折徵八錢。內將五錢解南京戶部庫。抵還前數。扣解三錢類解太倉此可得銀一萬八千兩。以接濟邊餉。

一南京工部見在庫銀一十九萬三千五百十四兩、先該本部題取十萬兩、但于內新增蘆課銀一萬九千四十九兩零、原係本部集官會議、題准行巡江御史清查、當不止此數、仍行申明嚴查、盡行起解、定為歲額、

一漕粮奉詔改折十分之三、該兌運米改折九十萬六千六百七十九石五斗九升、改兌米改折一十八萬七千九百四十一石五斗一升、先時災傷議折、每兌運一石、折銀七錢、改兌一石、折銀六錢、及查嘉靖二十年該御史鄭芸題因邊餉缺乏、議將漕粮改折十分之三、每石折徵一兩、內將輕賫席板并耗米等項折銀、扣解。接濟邊餉。彼時戶部止照常議折兌運七錢改兌六錢、而原議折耗等銀。通不查處、以致二十二三年輒沿襲此議。改折發邊。有失建議之意。又查得嘉靖三十七年尚書方鈍題准每兌運一石、徵銀九錢、改兌一石、徵銀八錢、巳有成例、相應查照改折徵納、且臣任江西巡撫時、查知江西兌運改兌。皆每石加耗四斗。又加濕潤米一斗。又三六輕賫。折銀一錢八分。楞木蘆席折銀在外。大約兌運一石。民間徵銀一兩三分。改兌八錢以上。其河南山東雖係一六輕賫。較之三六二六。若為輕少。但臣先任大理寺見外、詳河南衛輝府輝縣民人王傳招內、每兌運米一石。徵銀一兩五錢以此例各州縣。亦相去不遠。故河南布政司每年皆督粮道到小灘買米交兌。將餘銀解回。抵補王府祿粮。是每石九錢。知不虧累。計此各扣折徵之數。亦不肯明詔。可多得銀二十一萬九千餘兩。以濟邊餉。

一隆慶元年、漕運四百萬石、奉詔減折十分之三、內除薊鎮本州倉原額三十萬石、舊例折色十四萬石、本色十萬石、又折撥天津倉改兌米六萬石、及　顯陵承天二衛兌運原議改折兌軍三萬七千七百三十四石七斗、改兌一萬三千五百二十八石三斗、共改折米五萬一千二百六十三石外、實止歲運京通二倉兌運米三百二萬二千二百六十五石三斗、改兌米六十二萬六千四百七十一石七斗、通共米三百六十四萬八千七百三十七石、內以改折十分之三計之、該改折米一百九萬四千六百二十一石一斗、以議單每軍該運正米三十石七斗二合、計之該用軍三萬五千六百五十四名、以免運不操減存事例、該每名每月扣粮銀二錢。每年十二月每名合扣料銀二兩四錢。通共該銀八萬五千五百六十九兩六錢。以每軍一名行粮三石、每石折銀五錢計之、該給銀五萬三千四百八十一兩、但于內有江北衛分、減給米麥二石八斗二石六斗者、大約亦該行粮銀五萬餘兩。案查先該本部議覆巡倉監察御史蔣機題為陳末議申漕規以裨國計事、內款開補缺船以濟粮運、將漕粮改折應減運軍行粮及兌改光席板楞木輕賫等銀、照數折追、一同管解漕司以備補造缺少淺船、題奉欽依去後、今該臣案查嘉靖四十四年十一月內該本部會議准漕司條陳款開議補缺船以濟全運、乞留河工銀兩、補造船隻、原係輕賫銀兩、每石加耗米二升、折銀一分、歲得餘二萬兩巳經題奉欽依、自嘉靖四十五年起、至隆慶二年止、應徵河工銀兩、准留三年、收貯淮庫、補造船隻、去後本部失于查明參酌議處、以致復將改折輕賫席板行粮等銀、又行盡數准解漕司補造船隻之用、似涉太多、其減存料價、又失開議今查九邊民運以隆慶元年奉詔蠲半少銀數多、乞如臣今議將輕賫席板等項總筭折徵、每兌運一石、徵銀九錢、改兌一石徵銀八錢、解赴太倉庫收接濟邊餉。其減存料銀與行粮扣價、約共一十三萬五千五百六十餘兩、內扣三萬五千五百六十兩、遵照巡倉御史原議、摘解漕司、凑前原議河工銀、并嘉靖四十三四五三年減存料銀、查追補造船隻、巳自有餘、其外十萬兩、仍通行查催、一同漕折銀兩、解赴太倉庫接濟邊餉。但在外省府諸臣、一聞改折、遂將應撥運粮軍旗、不行取補、則月粮無支。而減存料銀。置之停閣。且運軍行粮、南京各術、例該水次倉支給、其餘各衛所、俱于本處倉分、及淮徐鳳陽等倉支給、埶必推延、仍合嚴行漕司、并行各總、將改折十分之三、照依上年全運撥派各該衛所、定數造冊發各省府州縣照例查處追徵、庶不悞事而可期實用、

一南京兩總、每年例該撥運江西浙江二省粮米、各十萬石、以資三六輕賫幫貼之用、計江西十萬石、約該漕軍三千二百二十餘名、各旗軍行粮、皆例于本處造冊赴江西水次、將該省額運南京倉米內坐支每名三石、約該行粮九千六百六十餘石、每石例該折銀五錢外、應加腳耗銀三錢、名曰行粮、扣除、共約該銀二千八百九十八兩、合應照數取解太倉庫、接濟邊餉。其浙江十萬石旗軍行粮、查果有司坐派南京倉米內支給、亦行照例一體查扣解部、

一南京上元縣庫見貯南京都察院項下賍贖銀一萬五千六百七十三兩九分零、戶部總巡郎中項下銀二千七百六十一兩九錢五分零、刷卷御史項下銀二千八百三十二兩二錢一分零、江寧縣庫見貯南京都察院項下賍贖銀一萬二千四百八十三兩一錢一分零、戶部總巡郎中項下銀八千五十兩四錢九分零、刷卷御史項下銀五千二百五十二兩八錢六分零、二縣寄庫銀共四萬七千五十三兩六錢九分零、除南京都察院量存十分之一、合取解二萬五千三百四十兩五錢九分、其總巡刷卷項下盡數解部、共該銀四萬四千二百三十八兩七分、

一各省并直隸府州所属逓運所除坐派支関夫船外、尚有額設防夫每所或三四十名、或二十五名、本為接交防送軍囚囚徒而設、今俱各僉短解、及差壯快人役管解、並不用此役。皆多在司道府州縣衙門供役打差。相應行撫按衙門盡數查出革去。將隆慶二年防夫徭役銀兩通行解部接濟邊餉。

一各省并直隸府州縣各編有民壯快手機兵等役及各巡撿司弓兵、皆本以護守城池、及巡邏地方等役、近來因循習弊、多不操練、皆在州縣打差撥送過客、及司道跟用、合無行撫按衙門、各照額編原數每十名查扣二名工食在官革去募役、通將扣過名數及原額若干、造冊一同解部、以濟邊餉。

一醫獸之役、原為聚牧孳生馬匹而設、今馬?兒騍馬各派養寄養民間自行餧養、牧馬艸塲、又聽軍民耕種另行收納租銀、竝無千百成羣放牧、何用醫獸在官而各州縣猶照原額徭編前役、歲解太僕寺、作為公用支費、似出冐濫。合通行該府州縣但有額派徭編前役者、俱各查追役銀類解本部太倉庫、充補邊餉不許解寺、仍行各該撫按衙門清查、永為歲月開報、

一各處攢造稅契銀、該本部原行查解、並無十之一二、而各該司官多以原無定額、因而侵漁乾沒者多、其各處稅課司局皆徒存虛名、俱係州縣私自徵收牙行稅銀、今查止順天府武清縣歲解商稅餘銀四千兩、張家灣塩商牙行五百兩其他如徐州有一千兩、淮安府一千餘兩、近皆奏准暫留本處又或有軍門去處查解軍餉、亦不及十之二三、俱各私自費耗隱瞞、如徐州一州亦歲有三百四五十兩近訪知州葉露新、頗能操守、充作該州公費支用、省派于民如此計之、各處不下數萬、相應通行差去御史逐一清查、盡數解部、以充邊餉。以後年分、仍行各該巡按御史查解、不許隱瞞、其僻遠去處、原無市易者、亦不許一槩取討、

一各省府州縣近奉明詔、嘉靖四十三年以前拖欠盡數蠲免、此最為弊政州縣錢粮每每先以虛数報部一有此言則有赦之名無蠲之實或不肖有司借以充私橐矣中間多有徵收在官者、及侵欺問追在官、與各遠年應解站馬價銀及沿河皇木未用篺夫銀兩、為數亦多、相應通行各撫按弔取各州縣庫簿清查解部、

一工部原有大工、不時坐派料價、府州縣不知事出一時、節年重徵在官、及三十五年、該部尚書趙文華建議、摠作四司料價派徵、前料多有仍舊重徵重收、納解不明、積貯在庫、相應通行撫按衙門清查、但在隆慶元年以前者、各照見在盡數改解本部、充補邊餉。以上大約計可取解八九十萬兩。臣所謂通時變之說者以此。仍有不敷。容臣等另行計議、陸續上請、

一京師積蓄、全在太倉、嘉靖二十年以前、在倉粮米尚有七八年之蓄、今止二年餘耳、不無可憂、盖皆緣嘉靖二十年以前、因邊餉缺乏、議行改折、後又累次穵運邊鎮、及河阻歲災、倭警燬船、各因而議折、以致月漸耗少、若不自今議行積貯、則七年之病而三年之艾終不可得矣、何者、漕粮四百萬石、內除薊州三十萬石係原議外其三百七十萬石、皆應盡輸京通二倉、一年除兩箇月折色外、該歲支二百六十七萬石、猶有一百萬石存貯。似三年有一年之積也。今自嘉靖、十一年以　顯陵承天二衛免運改折、又于嘉靖二十九年北虜侵犯、改撥薊州班軍行粮、又昌平密雲二鎮粮餉、共去二十萬七千三百四十四石六斗、遂襲為例、在昔既以改折穵運而減耗。在今歲收又不查復原額。則以後各處有水旱之災。日亦不足矣、是則今日之所宜議復者也、

一湖廣荊州安陸二衞改　顯陵承天二護衞免兌、當矣、而船米則宜攤派之各摠衛所兌運。不宜改折以虧原額也江楚米賤利于本色而苦于折色以湖廣之三萬七千七百三十四石三斗。改折猶為有說。而江西之一萬三千五百二十八石三斗、偶緣是年走派二衛兌運因而槩之何也。是皆有原議未妥。相應改正。仍復本色。行漕司分派各摠輸運

一薊鎮撥漕粮充班軍行粮一萬二千一百四石七斗、原非舊額。出于庚戍年虜警奏撥。本出一時之事。因襲為例、則謬甚矣。夫班軍惟兩京在外衛所分班入衛者則有之。在各鎮則惟主客二兵。雖調用班軍。其行粮亦合作客兵內會計為當。况該鎮二十四萬石漕粮本色原額。既以改折十四萬石漕粮本色。又何必取此本色以虧太倉之額。相應改正輸京通二倉。其缺乏前額軍餉。改作客兵年例內會計。加發銀兩可也

一密雲鎮近撥漕粮十四萬八千八百一十五石八斗、昌平鎮三萬九千二百七十二石五斗、俱非原額亦皆始于庚戌之警。共該漕粮一十四萬四千八十三石三斗。歲撥山東河南二省兌運水陸輸納。官軍甚亦負累。臣先任漕運都御史、曾建議寄囤通倉。本部委官另行轉運者。只為恤在運官軍之困。尚未及為儲蓄深長之思也。今照太倉歲積不前、應依舊改在京通二倉上納以足原額。其昌密二鎮軍餉、照數議行比照大同事例、于隆慶三年為始、預發銀兩。秋收之時。委官抵石糴買上納昌密二倉。庶可復歲收原額三百七十萬之數。縱有漂流拖欠一二十萬石。每歲多此十萬粮。則漸漸充裕。而三年之蓄可必矣。

一臨清德州二倉、原係本倉題差主事監收粮米以前皆有數十萬石之蓄、後因倉攢守支告艱。各又差去主事避嫌。不肯發銀糴買。故亦減少。本部以前諸臣、因見發邊餉銀兩不敷。又歲各取解十萬餘兩抵數。以致今皆蓄積無多。臣思此二倉皆在運河之北相應議覆原額于隆慶三年照例積貯。祖宗設立二倉之意在此萬一河道有阻即此亦便于轉運京師則有備無患而不至于坐困矣

一積蓄之務、本以備不虞、今倉庫多虛、在在告乏、又節以水旱兵防之故、在外者奏乞停徵。在內者奏乞多發。每至摉括無遺。別無善後良策。不知夏稅秋粮額數之入巳定。而今歲出者至增數倍而難繼。何能有餘。若預備倉　祖宗之制甚周。乃今奉行者多不究心遵守。徒為虛文。一遇水旱。輒行請發內帑。失量入為出之規。非居重馭輕之埶。年復一年。將來必至不能救藥矣。盖邊鎮之會計雖講。而兵馬未覈。出納未清。兼以時埶陵夷。屯牧不脩大非往日之舊。而因時酌損以就中。振作量劑其出入者。則在今日所宜亟行講求者也。至于在外預備倉。宜申明　祖宗之舊制。宜查議先後所因革者而詳計之。戒飭有司。著實查行。則亦庶幾有備于外。而各處或遇有水旱之災。不至束手無策而皆紛紛仰給于內帑矣。

一生之者眾、食之者寡、為之者疾、用之則舒、此生財之道、萬古不易也、而在今日之埶。有難言者矣、昔人謂一人耕之、十人聚而食之、雖欲無飢、不可得也、今則一人耕之。不止于百人聚而食之矣。九邊之兵馬。比　祖宗之舊。增添數多。而歲派民運錢粮。止是舊額。而又加以征調客兵之費。日亦不給。且秋青屯粮漸以耗減無徵。欲量入為出而埶不可得者。况四方風俗民情。日以奢耗。而務本者少。作無益害有益者皆未之禁。誠費出無經。而官民糜費矣。今欲變今之俗、由古之道、不去冗食浮費。不重守令。課農桑。務本業。不得而更化也。今農官有專設。營田有重委。　朝廷非不留心于此也。而無實意舉行之者。故未見有可績之效。則庶而富。富而教。崇本抑末。制節謹度。以量入為出者則在內外諸臣協心一體以圖振勵有為于今日。而後戶部始得而丕平量劑之以調其盈縮也。不則終于摉括計窮而救藥無術矣。以上所議臣所慮遠圖者以此。疏入上允行之仍令內外諸司各實經理樽節以濟國用


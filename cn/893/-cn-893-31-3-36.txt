李诗选题辞





杨慎


南丰曾子固曰：“李白，字太白，蜀郡人。游江、淮，娶云梦许氏。去之齐、鲁，入吴。至长安，明皇召为翰林供奉，不合去。北抵赵、魏、燕、晋，西涉岐、邠，历商于，至洛阳，游梁最久。复之齐、鲁，南游淮、泗，再入吴，转金陵，上秋浦、浔阳，卧庐山。永王璘以伪命逼致之，璘败，白奔宿松，坐系浔阳狱。宣抚崔涣与御史宋若思验治，谓其罪薄，荐其才，不报。先是，白尝识郭子仪于未遇时，子仪请解官赎白罪，乃长流夜郎。遂泛洞庭，上峡江，至巫山。以赦得释，复如浔阳。族人阳冰为当涂令，白过之，以病卒，年六十四。”《成都古今记》云李白生于彰明之青莲乡，而刘全白《李翰林墓碣记》以为广汉人，盖唐代彰明属广汉，故独举郡称云。载考公之自序，《上裴长史书》曰：“白少长江汉，见乡人相如大夸云梦之事，云楚有七泽，遂来观焉。又与逸人东岩子隐于岷山之阳，巢居数年，不迹城市。广汉太守闻而异之，因举二人有道，并不起。”今按东岩子，梓州盐亭人赵蕤，字云卿。岷山之阳，则指匡山，杜子美赠诗所谓“匡山读书处”。其说见晏公《类要》，郑谷诗所谓“雪下文君沽酒店，云藏李白读书山”者也。广汉太守，则苏颋也。[一]颋荐疏曰：“赵蕤术数，李白文章。”即其事也。公后在淮南寄赵征君诗曰：“国门遥天外，乡路远山隔。朝忆相如台，夜梦子云宅。”可证矣。五代刘昫修《唐书》以白为山东人，自元稹序杜诗而误。诗云：“汝与山东李白好。”乐史云：“李白慕谢安风流，自号东山李白。”杜子美所云，乃是东山，[二]后人倒读为山东，元稹之序亦由于倒读杜诗也。不然，则太白之诗云“学剑来山东”，又云“我家寄东鲁”，岂自诬乎?宋有晁公武者，孟浪人也，信《旧唐书》及元稹之误，乃曰太白自序及诗皆不足信。噫!世安有己之族姓己自迷之，而傍取他证乎?《新唐书》知其误，乃更之为唐宗室，盖以陇西郡望为标也。善乎刘子玄之言曰：“作史者为人立传，皆取旧号施之于今，为王氏传必曰琅琊临沂人，为李氏传必曰陇西成纪人，欲求实录，不亦难乎?且人无定所，因地而生。生于荆者言皆成楚，生于晋者齿便成黄，岂有世历百年，人更七叶，而犹以本国为是，此乡为非?则是孔子里于昌平，阴氏家于新野，而系纂微子，源承管仲，乃为齐、宋之人，非曰邹、鲁之士乎?”宋景文修《唐书》，其弊正坐此。夫族姓郡国，关系亦大矣，诵其诗不知其人可乎?予故详着而明辨之，以订史氏之误，姓谱之缺焉。若夫公之诗歌，泣鬼神而冠古今矣，岂容喙哉!吾友禺山张子愈光，自童习至白纷，与走共为诗者，常谓予曰：“李、杜齐名，杜公全集外节抄选本凡数十家，而李何独无之?”乃取公集中脍炙人口者一百六十余首，刻之明诗亭中，属慎题辞其端云。

[一]按：太白《上裴长史书》所谓“礼部尚书苏公出为益州长史”者，乃苏颋也。其广汉太守不载姓名，寻文索义，自是两人。升庵以广陵太守即是苏颋，非是。



[二]《升庵外集》一则亦引乐史《李太白诗序》云：“太白游山水，每以声妓自随，慕谢安之风，自号东山李白。”杜诗云“汝与东山李白好”是也。今之浅妄改倒其字，云云。琦按：今本乐史序中无此数语，而魏颢序有“间携昭阳、金陵之妓，迹类谢康乐，世号李东山”之辞。升庵盖误忆耳。






节妇请旌

江都史望之宫保，登贤书后文名噪甚，曾为扬州珠太守（蟒伊）幕上客。一日，在家午寐，恍惚一青衣持帖并舁舆来请，梦中以为太守也，遂乘舆同往。至一公廨，有官降阶相迎，古貌古衣冠，乃一素不相识之人。私计既到此，未便遽退。古衣冠者执礼甚恭，堂设一席，遂分宾主坐定，肴不丰美而甚冷。话甫毕，遂有司签者请主人出厅事问案，古衣冠者曰：“先生请少待，某有公事，暂少陪，幸坚坐毋妄动也。”宫保口虽唯唯，乃潜蹑其后以侦之。瞥见一老妇褴褛蹒跚而进，手持一纸，若投状控告者，语不甚了了。古衣冠者在堂上拱立，有敬意，久之但闻堂上者云：“此事交与我处分。”

老妇退，堂上者乃复坐。俄而闻锁镣声，两少年至，匍匐阶下，觳觫万状。视之，乃乡榜某房师之一子、一侄也。子服秋葵色夹衫，侄服玉色夹衫，心异之，以为如此服色，何以狼狈若此，有何罪犯而锁镣又若此。忽闻堂上古衣冠者击案大声呼，堂下众役严刑并下，宫保不忍卒视，退而归。少顷，古衣冠复回，向宫保云：“先生前程远大，幸自爱。”遂醒。觉后，梦境历历如在目前，宫保颇不自安，又未便上书某房师询探此事。其时某房师作令吴中，宫保因籍请谒之名，兼可访此梦由，遂驾舟渡江前往。

甫至署门，司阍者云：“史老爷来得甚好，主人因少爷、侄少爷同时暴病而亡，心甚忧闷，正可与主人排解。”宫保奇之，入见房师云：“世兄临终时，是秋葵色夹衫否？”房师云：“你如何得知？”宫保备述梦境，时日并同。究不解老妇控告何故？某房师因而详细稽察，乃知有一富室节妇请旌，少爷、侄少爷勒索重费，数次批驳不准，致未获邀旌表。宫保于是代为详请，并列入志乘焉。宫保之长君颍生大令（丙荣），嘱罗茗香茂才（士琳）代撰官保行述，故知其详。茗香为余转述云。帝君曰：“勿坏人之名节。”况于其中取利乎？宜报之速也。

又

婺源某孝廉，负时望，邻邑聘修县志。有公举两妇人节孝者，哂曰：“不嫁易易耳，奚足为奇。”摈之不录。乾隆癸丑赴春闱，过泰山下，宿旅舍。梦两妇人戟手相向曰：“我等茹蘖饮冰，所得仅此虚名，何物狂生，乃谓易而黜之耶？今得请于帝矣。”某惊觉，告之同人，咸以为妖梦不足凭。及入闱，三艺方成，即将誊清，忽见前两妇人入，詈之曰：“今科本来抡魁入翰苑，因尔妄肆雌黄，革除已尽，尚望终场耶？”执其笔不得下，乃狂呼彻夜，自碎其卷而出。













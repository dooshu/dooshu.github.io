奏乞依淳化二年七月勅命施行状

右据本州州院司理院勘到龙泉县百姓吴宝遂昌县百姓叶清各是开宝九年已前吴越国王钱俶任内婚娶小妻准律文虽会赦并合离异者臣窃见淳化二年七月四日勅文诸军州应有百姓及诸色人伪命日已前曾娶次妻者并以免罪或有论讼官不为理又准新降删定编勅即无此上件勅条窃以遐远之民各承僭伪之化不被声教罔识宪章先朝深究下情濬发明命怜其或有子息多已长成一旦仳离无所归往恐伤和气俾至困穷遂降德音悉令如故奉行已久恩贷实隆无赖之徒狱讼稍息旧染之俗反侧自安今来删定勅条无此一件盖从简易有所削除然恩施於前法变於後昔被寛大之诏伉俪如初今由律令之文告讦兹始率皆垂白多或抱孙须至分擕有足哀悯伏望特降勅命许依淳化二年七月内条贯施行所冀恻隐之仁克符於先旨画一之法永守於国章山越之民实受其赐无任僭越兢惶之至






卷十六



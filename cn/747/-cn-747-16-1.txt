○答邢文伟令

顾以虚庸，早向坟典。每欲研精政术，极意书林，但往在幼年，未闲将卫，竭诚耽诵，因即损心。比日以来，风虚更积。中奉恩旨，不许重劳。加以趋侍含元，温凊朝夕，承亲无自专之道，遵礼以色养为先，所以屡阙坐论，时乘学绪。公潜申雅勖，式荐忠规。敬寻来请，良符宿志。自非精思审谕，义均弼谐，岂能尽此药言。形於简墨，抚躬三省，感愧兼深。


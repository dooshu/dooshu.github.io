○辞谢皇储令知普光寺任启

伏奉恩令，以慧净为普光寺主，仍知本寺上座事。奉旨惊惶，罔知攸措。但慧净不揆庸短，少专经论，用心过分，因构沈疴。暨犬马齿隆，衰弊日盛，甚赖全生纳养，仅时敷说，磨钝策蹇，滥被吹嘘。至於提顿纲维，由来未悟，整齐僧众，素所不闲。恩遣曳此庸衰，总彼殷务。窃悲鱼鹿易处，失燥湿之宜。方圆改质，乖任物之性。既情不逮事，实迫於心，抚躬惊惕，不遑启处。然恩旨隆渥，罔敢辞让。谨以谢闻，伏增战栗。


苏泂


泂字召叟，颂四世孙，山阴（今浙江绍兴）人。有泠然斋集二十卷。

摸鱼儿

忆刘改之

望关河、试穷遥眼，新愁似丝千缕。刘郎豪气今何在，应是九疑三楚。堪恨处。便拚得、一生寂寞长羁旅。无人寄语。但吊麦伤桃，边松倚竹，空忆旧诗句。

文章事，到底将身自误。功名难料迟暮。鹑衣箪食年年瘦，受侮世间儿女。君信否。尽县簿高门，岁晚谁青顾。何如引起。任槎上张骞，山中李广，商略尽风度。

雨中花

余往时忆刘改之，作摸鱼儿，颇为朋友

间所喜，然改之尚未之见也。数日前，忽闻

改之去世，怅惘殆不胜言。因忆改之每聚

首，爱歌雨中花，悲壮激烈，令人鼓舞。辄

倚此声，以寓余思。凡未忘吾改之者，幸为

我和之

十载尊前，放歌起舞，人间酒户诗流。尽期君凌厉，羽翮高秋。世几如人意，儒冠还负身谋。叹天生李广、才气无双，不得封侯。

榆关万里，一去飘然，片云甚处神州。应怅望、家人父子，重见无由。陇水寂寥传恨，淮山宛转供愁。这回休也，燕鸿南北，长隔英游。








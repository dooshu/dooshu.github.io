○令京司长官上都督府诸州举人诏

殷宗迈德，化致升平，周王显仁，政称刑措。太宗文皇帝神明配德，灵武兼资，扫欃枪而王区夏，混阴阳而作天地，以此大业，留属微躬。虽复琯变星霜。而心婴荼毒，州郡之长，能修厥职，礼义兴行，奸因自屏，刑宪不苛，孤茕是赖。有司询访，宜以名闻，有一於此，当超不次：其有经明行修，谈讲精熟，具此严才，堪膺教胄者；志节高妙，识用清通，博闻疆正，终堪卿辅者；游情文藻，下笔成章，援心处事，端平可纪者；疾恶扬善，依忠履义，执持典宪，终然不移者。京司长官上都督府及上州各举二人，中下州刺史各举一人，前代忠鲠，身死王门，子孙才堪任官，而留滞停移者，既想遗风，尤宜旌举。


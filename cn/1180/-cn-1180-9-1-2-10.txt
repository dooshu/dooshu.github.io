小星

二章，章五句


首章讲：此被化夫人能不妒忌，以惠其下，故其众妾美之。若曰：





嘒彼小星，三五在东。

三五，是稀疏意。东，天东方。嘒然而明之小星，则三五在东矣。





肃肃宵征，夙夜在公。

肃肃，整饬意。宵，是夜。征，行。夙，早。公，即公所。我也进御于君，肃肃然夜行于宫阃之中，则夙夜在公矣。夙焉在公，见星以往还也；夜焉在公，见星以往还也，其往来之勤有如此者。





寔命不同。

是非不欲自逸也，盖我所付之分不同。于夫人之贵者，则贵处其逸，而贱处其劳，固分耳。然使我得进御于君，则夫人之惠也，又安敢致怨于往来之勤哉？

末章讲：





嘒彼小星，维参与昴。

参、昴，西方二宿名。嘒然而明之小星，则维参与昴矣。





肃肃宵征，抱衾与裯。

裯，单被。我也进御于君，肃肃然夜行于宫阃之中，则抱衾与裯矣。夙焉抱衾与裯，见星以往还也；夜焉抱衾与裯，见星以往还也，其往来之速有如此者。





寔命不犹。

是非不能自安也，盖我所付之分不犹。于夫人之尊者，则尊者处其安，而卑者处其烦，固分耳。然使我得进御于君，则夫人之惠也，又安敢致怨于往来之数哉？






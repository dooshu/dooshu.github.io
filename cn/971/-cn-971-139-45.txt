刘学箕　和林处士梅诗八首

年年江上见梅时，忆著西湖处士诗。

香暗影疏清到骨，水边篱下雪融枝。

可知寒谷先回律，会是东皇肯与私。

竹迳松扉留作伴，莫教风伯肆狂吹。

刘学箕

刘学箕　和林处士梅诗八首

芳菲犹未露香妍，已是梅开溪上园。

香静细参花外意，眼明应笑雾中昏。

自怜拙思污吟笔，谁赋新诗人梦魂。

风味满前难料理，急招挂客对开尊。

刘学箕

刘学箕　和林处士梅诗八首

梅花湿露未全乾，青女横陈故作难。

卯醉醉如申醉醉，晚寒寒似晓寒寒。

园林雪后清孤甚，京洛尘中子细看。

自是丰神无与比，肯同桃李恋雕鞍。

刘学箕

刘学箕　和林处士梅诗八首

寂寞吟怀谁与开，前村除是竹边梅。

清尊撩触香三嗅，短日吟搜肠九回。

石路与风随袖入，茆檐和月上窗来。

几番客散庭空处，独倚寒梢更一杯。

刘学箕

刘学箕　和林处士梅诗八首

犯寒不怕雪蒙头，踢石穿林不暂休。

千首诗成千首意，十分春瘦十分愁。

飞添宫额妆同艳，斜插鬓云香共留。

勉续清吟知笔弱，苦无风度恐花羞。

刘学箕

刘学箕　和林处士梅诗八首

雪皎花明夜不迷，借光何假更然脐。

咏吟自我形长短，斟唱从渠付浅低。

谁识摽梅诗什赋，绝胜红叶御沟题。

明朝杖履山行去，约束牛羊勿践蹊。

刘学箕

刘学箕　和林处士梅诗八首

一树才开玉未残，忍此风雪耐些寒。

不须俗子聊翩去，政要幽人自在看。

白玉堂中春信早，黄金珏裹酒痕乾。

后凋孰与坚盟约，松竹青青共岁阑。

刘学箕

刘学箕　和林处士梅诗八首

寻春山径坐班荆，食罍芳尊后乘并。

觞咏随宜无限趣，尘嚣不到有馀清。

风流天赋幽閒态，寂寞霜明冷澹情。

若把春葩归品藻，此花端的冠群英。

刘学箕


朱山晖循寄堂集序

文辞之与利禄若相避然终身禁近足不踰国门得载笔为兰台石阁之文其言不必工出参藩牧观察郡国历乎关塞岭海放为羇愁憔悴之言其官不必达起家着作之林驰声於山徼海壖无人之地广采逖观郁为诗歌才大以兼岂不诚难矣哉同年朱山晖先生举进士用文章发闻读书史馆出入执一卷自随居则坐拥木榻不徵逐贵游是时予官比部数与之论诗马首未几改水部历铨曹落落如故乃有备兵口北之役已又迁副使防海登莱余亦出为山左学使者登州东极沧溟丹崖絶岛云物百变故子瞻歌海市处子驻节较士时闻山晖且至跃然以喜思得共故人把酒扪子瞻之旧刻观海市之灵奇相与流连极唱咏为欢而山晖後期不及待遂去既抵济南得其东牟寄和诸诗未尝不追以为恨庸讵知後此二十年不复一再见哉诗文小道昔人比之鞶帨山晖在官亷谨深沈有大略每出视事吏抱牍堆案不移时剖决退食陶然不废啸歌其初莅登莱也军饷不继脱巾汹汹顾区办立定召诸弁庭数之无敢譁时海艘阑入京口直犯江宁侦骑日数至山东震惊而坐镇无动容六七年间转徙河北崎岖岭表处军兴民病之时所至皆有声迹先是富平故多名公卿然无起自庶常者有之自山晖始其迎养太夫人於官也具翰林仪仗邑人荣之左右奉侍欢甚尤笃意故旧尝与李给谏天中善天中被谴出关追送不及每言之泫然曰吾负此人其行谊若此诗有循寄堂集文有函始集共若干卷自言寄迹一官有沧洲之兴下笔超然独异其子树滋厉志学行见推於吾友顾宁人今辑其遗编以传可谓能世其家也已


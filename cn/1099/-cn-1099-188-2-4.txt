○與朱都憲書 【 築河堤】

蒙示及築堤之策、生舟中再熟籌焉、河水自西而東。地勢西高東下。水既順流而下。沙亦隨水而行水溢于河則沙注于河水流愈溢則注沙愈積故河水濫溢之後。則沙與河平。自然之勢也。今沿河之東。復築堤以障之。若河水不溢。則此堤之築。無用焉巳矣。害猶未甚。不幸河水再溢。則水勢自高而下。沙亦從高而流水勢小緩沙亦停淤吾知築一丈東堤則增一丈淤沙亦自然之勢也如東堤不築。水自西來、或溢于昭陽湖。或及滕鄒等縣。水既分流。沙亦散漫。若河東築堤。則水或暴至。先注于河沙水並行河先飽矣淤塞之患。反甚于堤之未築。亦自然之勢也。若曰築堤障水。則西水驟至。皆逆遏而納諸河。俾中流東趨以達于淮。不至泛溢。水不泛溢。河流自急。沙隨水流、不至停淤。無是理也。葢自穀亭至于沙泗二百餘里。河勢凡幾灣曲凡經一曲則水勢一廻水廻則流緩流緩則沙淤尤自然之勢也竊謂去年東堤不築。沙注于河。與河平則巳矣。今若築堤則堤愈高。而沙愈積。而運河淤塞之患。不可究言也巳。若曰沿蕭豊等縣。河水上流之地、預築長堤。一以護民田。二以障河水泱潰之勢也。或其可也。惟地利形便。非躬自相視恐難憑小官下吏淺見輕慮所能知也。惟高明熟計之。


66　正義云左氏立學有誤


正義云：「和帝元興十一年，鄭興父子奏上左氏，始得立學，遂行於世。至章帝時，賈逵上春秋大義四十條。」案：此杜預春秋序正義文，下云：「以詆公羊、穀梁，又與左氏作長義。」愚嘗攷和帝元興止一年，安得有十一年？一誤也。鄭興子衆，終於章帝建初八年，不及和帝時，二誤也。後漢書鄭衆傳：「章帝建初六年，代鄧彪爲大司農。八年，卒官。」章帝之子爲和帝，後先失序〔一〕，三誤也。釋文序録亦云元興十一年，皆非也。

【元圻案】正義曰：「劉歆欲建立左氏春秋，諸儒博士或不肯置對，歆因移書於太常博士，責讓之。和帝元興十一年，鄭興父子及歆創通大義，奏上左氏。」案前漢書王莽傳，歆以地皇四年自殺，安得於和帝時與鄭興父子奏上左氏耶？鄭興傳：「興善左氏傳。天鳳中，從劉歆講正大義。」爲得其實。新莽六年改元天鳳，十二年改元地皇。〇後漢書興、衆傳亦不書奏上左氏事。

〔一〕「後先」，元刊本、清嘉慶本作「先後」。






○查復鈔關預處供給高牆疏 【 復正陽関稅】

臣准戶部咨、該廵按直隸監察御史張惟恕題稱、壽州正陽鈔關。始於成化八年、以賑濟飢民、而勸收船米、至正德元年、以供給高牆、而改納船料、至嘉靖八年、又以委官人等、多方為害、通行停革、今鳳陽臨淮之民、年穀荐荒、歲供不辦、額外之徵、必不可加也、所據前項鈔關、委應照舊開設、收銀解府、以為高牆常供、有餘則存留府庫、以備年荒賑濟等因、題奉　聖旨、該部知道、本部看得所題無非為國恤民至意、誠為有見、及照我國家鈔關之設、非直征稅出入、以足國用、實欲抑彼逐末、而歸之農、正古先哲王念民之依、貴五穀而賤金玉之意、誠良法也、故市廛之征、王法不廢、况正陽鈔關。設自成化年間。其來巳久。實與臨清等關相同。若使正陽可革。則他處可得而盡革耶。且天下商販往來南北者。皆經臨清等處征稅。何獨循淮而西之商經正陽者。乃得不稅。亦為不均。今縱不用之供給高牆。亦可以濟公用而寬民力。又查得先年高牆供給、獨出鳳陽臨淮二縣、近年以來、災荒荐至、供辦尤難陵寢所在之民、豈可使之生意不聊、因而復之、未為不可、所據本處鈔關、似應查照歷朝事例依擬仍舊開設、但恐議來未備、則將來不免更張、又節該彼處巡撫奏開奏革、各稱利害、事在彼中難於遙度、必湏勘處停當、方可照舊開復、合候命下本部備行廵撫鳳陽都御史馬卿、廵按直隸監察御史、會同覆勘正陽鈔關、即今應否、仍於原處開復既復之後有無關係商民利害、每歲所收錢鈔、約有若干、高牆供給之費、不滿三千餘兩其餘剩銀錢、應否照他處鈔関事體解京、埠頭四百名、應否裁减、管理官員、定何衙門委官、如果相應、逐一議處停當徑自奏請定奪等因覆題奉　聖旨備行到臣、隨經會行直隸鳳陽府知府劉佐復查得正陽鎮地方、西通河南。東連淮泗。南達六安等處。商旅舟楫。來往經由舊設之時。所收料銀。照船梁頭。自有定額。所入之稅可支高牆供用。省派鳳臨二縣。比之臨清等處輻輳鈔關不同。查得往歲每月有收銀二百兩者、有三百兩者、亦有不及數者、多寡不等、大約一年所得稅銀約三千餘兩、供給高牆庶人、歲給婚配死葬等項、約用銀二千五百餘兩、又有修補及起葢庶女宅舍、供給用銀二千五百餘兩、又有修補及起葢庶女宅舍、供給生育男女衣服之費、俱賴此項錢糧、僅足彀用、候年久積餘、臨時議作別用、若照他處鈔関事例解京。恐所解者少。而費者且多矣。其埠頭四百名、誠為過濫、所宜裁革、合無行令壽州、上於本鎮精選殷實者一百二十名送府、每月預點十名、輪流更替、其監收委官、湏於府州縣佐貳廉能官內聽撫按選委一員管理、一季一換、所收料銀解府、置立循環、按月赴撫按衙門倒換稽考、如此庶事有克濟、經久可行、回申到臣復會同廵按直隸監察御史張惟恕議照壽州正陽鈔関之設、初以勸收船米。繼而改納船料。每年多寡大約有可得銀三千餘兩。既足供給高牆。又得寬省二縣。誠為有益。但正陽地方。不過一鎮不近州城。官少親轄。民多頑悍。委官或未得人遂致濫徵巧取、彼該廵撫都御史唐龍具奏裁革、府庫尚有餘銀八千餘兩、足彀高牆三年之用、今前銀支費巳盡、高牆之供决不可缺、而民力巳竭、實為不堪、夫徵商之餘利。與浚民之脂膏。利害相去遠矣。所據前陷實宜復設、埠頭誠可裁减、所查餘剩解京一節、緣本關非比臨清淮安等處輻輳之所。惟可供給高墻。有餘存作庶女出嫁等項別用。似難比照他處解京。乞敕該部再加詳議覆請　聖裁俞允施行、


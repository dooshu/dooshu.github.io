黄师参


师参字子鲁，号鲁庵，三山（今福州市）人。嘉定十三年（1220）进士。官国子学正、南剑州添差通判。许应龙东涧集卷六有黄师参转一官制。

沁园春

饯郑金部去国

谷口高人，偶泝明河，近尺五天。见紫霄宫阙，空中突兀，玉皇姬侍，云里蹁跹。滴露研朱，披肝作纸，细写灵均孤愤篇。排云叫，奈大钧不管，沙界三千。

语高天上惊传。早斥去人间伴谪仙。念赤城丹籍，香名空在，蓬莱弱水，欲到无缘。还倚枯槎，飘然归去，回首清都若个边。家山好，有一湾风月，小小渔船。








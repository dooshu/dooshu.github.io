○与韦五虚己书

命之不来也，圣人犹无可柰何，况於贤者哉？仆尝窃不自量，谓以为得失在人，欲揭闻见，抗衡当代之士，不知事有大谬异於此望者，令人惭愧悔赧不自知，大笑颠蹶，怪其所以者尔。虚己足下，何可言邪！夫道之将行也，命也；道之将废也命也。子昂其如命何？雄笔雄笔。弃尔归吾东山，无汨我思，无乱我心，从此遁矣。属病不得面谈，书以述言，子昂白。


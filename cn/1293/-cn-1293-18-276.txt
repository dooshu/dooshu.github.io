○吴兰修与仪克中词

粤东词家甚少，近日嘉应吴石华、番禺仪墨农，始以词名。石华名兰修，嘉庆戊辰举人，官教谕，有桐花阁词。采桑子云：“轻阴著意催寒食，风也纤纤。半臂吴绵昨夜添。海棠过了梨花病，春也恹恹。人也恹恹。不耐伤心怕卷帘。”蝶恋花云：“恨缕情丝纷似织。病过花朝，又是逢寒食。多少春怀抛不得。都来压损眉峰窄。为底愁肠成百结。一味多愁，只恐非常策。葬罢落花无气力。小阑干外斜阳碧。”题吴兰雪悼亡姬岳绿春听香馆丛录疏影云：“帘栊正悄。有青禽啼处，深翠围绕。几折回廊，几点苔痕，都是屐声曾到。蘼芜隐约裙腰碧，衬一片、伤心斜照。甚东风、苦苦无情，便把柳枝吹老。却意那时年少，鬓云才挽上，眉际春小。黛不禁浓，螺也嫌深，无可奈何怀抱。二分细腻三分怨，总未许、檀奴看饱。叹人生、几日相怜，肠断一庭秋草。”兰雪纳妾时，方以国博改中翰，有人戏以诗云：“逢人勉强称前辈，对妾殷勤学少年。”证以未许檀奴看饱句，令人欲笑。墨农名克中，少游京师，道光壬辰始举於乡，有剑光楼词。浣溪沙云：“月暗堤长树影连。一星萤火堕浓烟。夜凉如水抱愁眠。只有虫声来枕底，更无尘梦到鸥边。听风听水又经年。”蓬窗听雨用玉田生韵南浦云：“夜雨隔篷听，乍成眠、却又啼莺催晓。坠梦觅江浔，东风软、况是闲愁难扫。垂杨夹岸，断烟浮出青山小。目送流红何处去，魂醉王孙芳草。心头无限江山，向鸣榔声里，等闲过了。新恨未分明，消凝候、蓦地旧愁都到。回眸望渺。而今燕语鸥盟悄。一片归云留不住，窗外夕阳多少。”


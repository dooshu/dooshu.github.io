乌象口

峡江城西二港曰乌口象口夏秋江涨乱流苦溺缘山嶮远多虎患予命各置官渡未逾岁乌口舟坏於兵象口舟夫求去忧不能继故作是诗

江干山色黑丰草与人齐行子时出没四顾迷东西乌象两崖口断岸临深溪欲济无舟梁人命饲蛟螭缘溪取山径修涂何逶迤猛虎所窟穴白骨相撑搘经营置官渡役以两舟师徒旅不濡足往来不移时驿使性如雷唤渡犹嫌迟舟师骨欲折往往遭鞭笞鞭笞且隐忍毋使行子啼


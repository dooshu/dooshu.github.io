○何首乌录

僧文象好养生术，元和七年三月十八日，朝茅山，遇老人於华阳洞口，告僧曰：“汝有仙相，吾授汝秘方。有何首乌者，顺州南河县人，祖能嗣，本名田儿，天生阉，嗜酒。年五十八，因醉夜归，卧野中。及醒，见田中有藤两本，相远三尺，苗蔓相交，久乃解，解合三四。心异之，遂掘根持问村野人，无能名。曝而乾之，有乡人良戏而曰：‘汝阉也，汝老无子，此藤异而後以合，其神药，汝盍饵之？’田儿乃筛末酒服。经七宿，忽思人道，累旬力轻健，欲不制，遂娶寡妇曾氏。田儿因常饵之，加餐两钱，七百馀日，旧疾皆愈，反有少容，遂生男。乡人异之。十年生数男，俱号为药。告田儿曰：‘此交藤也，服之可寿百六十岁，而古方本草不载。吾传於师，亦得之於南河，吾服之，遂有子。吾本好静，以此药害於静，因绝不服。汝偶饵之，乃天幸。’因为田儿尽记其功，而改田儿名能嗣焉。嗣年百六十岁乃卒，男女一十九人。子庭服，亦年百六十岁，男女三十人。子首乌服之，年百三十岁，男女二十一人。安期《叙交藤》云：‘交藤味甘，温无毒，主五痔腰腹中宿疾冷气，长筋益精，令人多子能食，益气力，长肤延年。一名野苗，一名交茎，一名夜合，一名地精，一名桃柳藤。生顺州南河县田中，岭南诸州往往有之。其苗大如藁，本光泽，形如桃柳叶，其背偏独单，皆生不相对。有雌雄，雄者苗色黄白，雌者黄赤。其生相远，夜则苗蔓交，或隐化不见。春末、夏中、初秋三时候，晴明日，兼雌雄采之，烈日曝乾，散服酒下，良。采时尽其根，勿洗，乘润以布帛拭去泥土，勿损皮，密器贮之，每月再曝。凡服，偶日二、四、六、八日是，服讫以衣覆，汗出导引，尤忌猪羊肉血。’”老人言讫，遂别去，其行如疾风。浙东知院殿中孟侍御识何首乌，尝饵其药，言其功如所传。出宾州牛头山，苗如萆蔓生，根如杯拳，削去侧皮，生啖之，南人因呼为何首乌焉。元和八年八月录。


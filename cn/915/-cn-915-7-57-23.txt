◇浑天象论

详寻前说，因观浑仪，研求其意，有以悟天形正圆，而水居其下。地中高外卑，水周其下。言四方者，东曰谷，日之所出，西曰蒙汜，日之所入。《庄子》又云：「北溟有鱼，化而为鸟，将徙於南溟。」斯亦古之遗记，四方皆水证也。四方皆水，谓之四海。凡五行相生，水生於金，是故百川发源，皆自山出，由高趣下，归注於海。日为阳精，光耀炎炽，一夜入水，所经ㄡ竭，百川归注，足于补复，故旱不为灭，浸不为益。径天之数，蕃说近之。（《宋书·天文志》一，《隋书·天文志》上，《开元占经》一。）

周天三百六十五度三百四分之七十五，天常西转，一日一夜，过周一度，南北二极，相去一百一十六度三百四分度之六十五疆，即天径也。黄道衰带赤道，春分交於奎七度，秋分交於轸十五度，冬至斗十四度半疆，夏至井十六度半，从北极扶天而南五十五度疆，则居天四维之中，最高处也，即天顶也，其下则地中也。（《隋书·天文志》上，《开元占经》一。）


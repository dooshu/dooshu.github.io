冯氏两世节妇篇为少司寇冯公

祖母陈太夫人，二十九而寡，六十卒。母戴太夫人，三十三而寡，六十九卒。

临海多伟人，大节炳不朽。
懿此荼蓼中，复有双节妇。
姑昔称礼宗，努力事井臼。
琴瑟悲中断，泉台誓相守。
叱贼徇殡宫，鸣机佐粮糗。
黾勉三芝秀，传经资一手。
有妇惠且闲，红颜遂蓬首。
笄年怨黄鹄，将雏尚黄口。
口衔生羽毛，捧檄供升斗。
慈母就养时，百罹无不有。
崎岖滇蜀间，戎马忽践蹂。
自分委豺狼，弃官等刍狗。
中路回扳舆，畏途觏阳九。
母诀对烽火，旅榇营广柳。
乱来又奔散，脱身间道走。
南北暌死生，哀猿叫林薮。
谁言客死骨，今为司寇母。
金齿仍周行，关岭弛枢纽。
陈情乞迎葬，圣主咨嗟久。
丹旐还故乡，黄麻贲陇阜。
姑妇同哀荣，完璧谢尘垢。
痛馀翻泪零，主恩亦何厚。
作诗昭彤管，应无愧琼玖。



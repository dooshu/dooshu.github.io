◇颍州府君碑

君天纵杰迈，奇逸卓荦，茂才亮拔，雅度恢廓。通理远鉴之识，礼乐饰身之具，固以足之于天仞，冠之于缙绅。出匡南位，功深于爵，金龟三曜，冲怀再发，道光古贤，风改雕伪，允可谓明德宏猷，赞世之伟器者矣。矫矫秀姿，卓卓英韵，他人之高，及肩而已。邀命有数，托生皇代，所忝之至，人知其幸。况在怀情，而无自识，但亲勤未效，违离已及，低徊房禁，攀恋罔遗。（《艺文类聚》五十）

桓玄城碑（按「桓」字疑误）

俯仰显默之际，优游可否之间。（《文选》傅亮《为宋公修张良庙教》注）


○为荥阳公上宏文崔相公状

得进奏院状报，伏承寻达上京。贤相还朝，元侯入觐。皇闱晓辟，朱旗将金印同归；碧落宵清，台座与将星俱耀。事光闻听，道合休明。况相公瑞玉扬辉，贞金抱质。冠明舜日，袖举尧风。挺山立之奇姿，郁鼎角之殊相。固已表仪朝列，倾注宸襟。凤澡刷其前池，鸾翱翔于故阙。浅深魏邴，陟降萧曹。凡在含灵，莫不增。况某忝当宠寄，曾奉恩光。伏想严道来仪，方明展事。汉营前箸，张子房不让成功；齐井新柴，管敬仲岂辞殊礼。限萦廉察，阙备班行。且未卜於登门，徒有贺於华国。跃攀恋，伏深下情。


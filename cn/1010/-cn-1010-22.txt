郑刚中　出江

净练已欣平似熨，更因过雨助清深。

何人孤笛穿云杪，远岸归舟入树阴。

鸥鸟惯看迁客面，江山偏识老夫心。

半钩小卷黄昏月，欲得新计个里寻。

郑刚中

郑刚中　出江

四岸出前江，开帆破洪浪。

何必春水船，而后始天上。

一家五年别，万里远来访。

自闻橹声近，延首日飆望。

今朝两相即，悲喜不可状。

牵衣小儿笑，叙事老妻怆。

一杯藜藿羹，敢谓复同饷。

地气既疏泄，山居变清旷。

米贱不愁贫，时和定无瘴。

相与戴君恩，形影且依傍。

惟怜囚罪身，此去几时放。

欲以问白鸥，白鸥波浩荡。

郑刚中

郑刚中　出江

随缘禽在笼，观道蚁旋磨。

忽此作江行，开窗得虚坐。

回首城邑卑，极目天地大。

千山雨后绿，瘴烟不敢涴。

古木猿数枚，野渡僧一个。

蕉心黄渐肥，荔子红欲破。

净练铺其中，到底只容柁。

烟消日乍出，四顾无所唾。

随行欠王维，笔墨愿借过。

收作小图画，素壁时横卧。

郑刚中


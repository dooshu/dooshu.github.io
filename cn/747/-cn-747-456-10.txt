○运斤赋（以“上下相应，其志同”为韵）

漆园傲吏，志惬神王，和而不唱，或崆峒之间，或濠濮之上。诚道枢之同体，表人情之异状。爰感激於惠施，乃兴之於郢匠。嗟乎！功有善价，吾道之亚。既出鬼而入神，亦千变而万化。可能迎夫远近，可以接夫上下。用之朋友，管鲍可以全交；行之君臣，桓文可以致霸。请言其始也，鼻之垩兮匠之良，子有度兮我有长；形枯木兮自若，斤成风兮允臧。微微以霞散，刃荧荧以电光；信之者双美，疑之者两伤。其为心也以济，其为妙也更相。吾固知青萍之术兮空设，公输之巧兮徒尝。实由气同者合，声同者应。挥手馀地，因悟解牛之能；忘情锋，宛识狎鸥之兴。岂两贤之相厄，乃二人之俱别。（疑）有不度其时，不稽厥疑蒿目犹视，蓬心自师。代匠石而忍垢，骋锋刃而勿思。永昧心得，图为面欺。苟临事以率尔，或後悔而凄其。且伤於手之是惧，亦何暇乎涅而不缁。曷若素缉乃事，爰定乃志；料轻重，审同异。曾无恐泥之忧，颇识断金之利。雕锼合理乎神理，磨砻出科人意。苟自得以忘形，亦可斩乎有鼻。至於道洽情融，体异心同，求之不得，感而遂通。利器见投，尚仓惶於麾下；良工斯在，乃拂拭於涂中。君既有执柯之便，岂比夫按剑之雄？


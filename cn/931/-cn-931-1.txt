第一出 幻因

〔临江仙〕

（末上）

蜃气人人知是幻，独言身世为真。不知也是蜃乾坤。终朝营海市，一旦付波臣。

只有戏场消不去，古人面目常存。清闲片刻幻中身。莫谈尘世事，且看蜃楼姻。

〔凤凰台上忆吹箫〕

柳子无妻，张生寡侣，两人义合同居。有龙宫二女，蜃阁凭虚。忽遇仙人接引，心肯处、四偶相俱。遭狠叔，势凌犹女，别许陈朱。

悲呼，不偕俗侣，甘牧羊堤上，贬作佣奴。幸多情泣遇，泄恨传书。露衷曲，良缘终阻。遇神仙，别授奇谟。三兄弟，计穷煮海，献出双姝。

守节操的贵娇娃，贬身甘作贱。

有义气的好朋友，不肯独居奇。

会帮衬的巧神仙，始终成好事。

少圆通的呆叔岳，到底折便宜。








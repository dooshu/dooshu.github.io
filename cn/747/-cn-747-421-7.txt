○请行两税法奏

凡百役之费，一钱之敛，先度其数，而赋於人，量出以制入。户无主客，以见居为薄；人无丁中，以贫富为差。不居处而行商者，在所州县税三十之一，度所取与居者均，使无侥利。居人之税，秋夏两徵之，俗有不便者正之。其租庸杂徭悉省，而丁额不废，申报出入如旧式。其田亩之税率，以大历十四年垦田之数为准，而均徵之。夏税无过六月，秋税无过十一月，逾岁之後，有户增而税减轻，及人散而失均者，进退长吏，而以尚书度支总统焉。


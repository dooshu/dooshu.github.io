◇答释法云书难范缜神灭论

绲和南，辱告，并逮示敕答《神灭论》。伏览渊旨，疏心荡累。窃惟希夷之本难寻，妙密之源莫睹，自非上圣，无以谈其宗；非夫至睿，焉能导其极。皇上穷神体寂，鉴道居微，发德音则三世自彰，布善言而千里承响。诚叶礼敬，义感人，理扇玄风，德被幽显，悠悠巨夜，长昏倏晓，蠢蠢愚生，一朝独悟。励鹿苑之潜功，澍法流於日用。鸿名永播，懋实方驰，迷滞知反，沦疑自息。弟子归向早深，倍兼悦，辄奉以周旋，弗敢云坠。但蠡测管窥，终怀如失耳。徐绲和南。（《弘明集》十。）


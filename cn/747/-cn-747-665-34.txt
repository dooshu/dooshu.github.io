○答长安万年两县百姓耆寿等谢许上尊号表

朕每念雍熙，惭未及於亿兆，永言徽号，让已至於二三。而文武具寮，缁黄庶老，恳陈诚款，明引训谟，开予以天地无私之心，起予以圣宗不易之训。以大道者无求於物，物尊而不辞；至公者非欲其名，名立而不让。迫於固然之礼，不得已而许之。卿等诚至感通，义深欣戴，再烦陈谢，益用愧怀。


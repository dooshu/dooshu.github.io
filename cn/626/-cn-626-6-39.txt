刘副使效祖五首

【九日独酌】

南山遥对菊花开，欲采无人为举杯。

纵说柴桑贫谢客，何曾不许白衣来。

【折杨柳】

杨柳千条拂地垂，春风送客妾心悲。

谁家年少轻离别，偏把愁声笛里吹。

【塞上曲二首】

龙沙近接古檀州，多少从军倚戍楼。

寒夜不堪愁绝处，西山片月挂城头。

朔风吹雪渡沙场，传道单于猎白狼。

北望征尘何处是，暮云无际草苍茫。

【燕京歌】

元会初分庭燎光，君王亲御紫霞觞。

不知五夜春多少，白日犹闻蜡炬香。


【永明乐十首】

〖王融同赋。〗

〖南《齐书》乐志曰：永明乐歌者。竟陵王子良与诸文士造奏之。人为十曲。〗

帝图开（本集作润。乐府作闰。）九有。皇风浮四溟。永明一为乐。咸池无复灵。（○本集二。《乐府诗集》七十五。《诗纪》五十八。）

民和礼乐富。世清歌颂徽。鸿名轶卷领。称首迈垂衣。（○同上）

朱台郁相望。青槐纷驰道。秋云湛甘露。春风散芝草。（○同上）

龙楼日月照。淄馆风云清。储光温似玉。藩度式如（本集缺如字。）琼。（○同上）

化洽□是海君。恩变龙庭长。西北骛环裘。东南尽龟象。（○同上）

出车长洲苑。选族朝夕川。络络结云骑。奕奕泛戈船。（○同上）燕驷游京洛。赵服丽有辉。清歌留上客。妙舞送（本集缺送字。）将归。（○同上）

实相薄五礼。妙花（本集作化。）开六尘。明祥已玉烛。宝瑞亦（本集缺上三字。）金轮。（○同上）

生蔑{艹阡}萝性。身与嘉（本集作佳。）惠隆。飞缨入华殿。屣步出重宫。（○同上）

彩凤鸣朝阳。玄鹤舞清商。瑞此永明曲。千载为金（本集作今为。）皇。（○同上）


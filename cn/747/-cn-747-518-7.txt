○贺苏常二孙使君邻郡诗序

古之厚风俗，美教化，必播於歌咏，垂於无穷，故《风》有二南之什，《传》称兄弟之政，其事尚矣。二孙邻郡诗者，前道州刺史李萼贺晋陵吴郡伯仲二守之作也。二公修懿文之烈，成变鲁之政，地无夹河之阻，人有同舟（一作风）之乐，抑近古未之有也。故道州诗而美之，属而和之者，凡三十有七章，溢於道路，盖云盛矣。

初伯氏用雅度硕画，掌柱下史，（一作方书）出拥麾幢，四领江郡；仲氏以茂学达才，由尚书郎贰京兆守上饶。兴元、贞元间，偕以治行闻。天子器之，於是仲有吴苑之寄，伯受晋陵之命。自亭以东，御儿以北，面五湖，负大江，列城十二县，环地二千里，政教同和，风雨同节，礼让同俗，熙熙然有太平之风。每岁土膏将起，场功向毕，二公各约车舆，将命者十数人，循行邑里，劳之斯耕，喻之斯藏。民乐其教，且饱其和，然後用笾豆盏，展友爱於交壤之次。绰绰怡怡，有裕有欢。二邦之人，於斯观德，可谓之荣矣。

本夫诗人之志有四焉：美其德，美其位，美其政，美其邻，信可以编诸唐雅，昭示後学，岂止於涂歌里诵，遐迩悦慕而已！肃尝辱二公之眷，谨序篇首，庶采诗者得之，陈於太师，以知吴风。


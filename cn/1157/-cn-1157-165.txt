●卷一百六十五　刑考四

○刑制

宋文帝时，侍中蔡廓建议，以为："鞫狱不宜令子孙下辞明言父祖之罪，亏教伤情，莫此为大。自今但令家人与囚相见，无乞狱之词，便足以明伏罪，不须责家人下辞。"朝议咸以为允，从之。

卫将军王弘言："主守偷五匹，常偷四十匹，并加大辟，其法太重。宜进主守偷五十匹、常偷五十匹死，四十匹降以补兵。既得小宽人命，亦足以为惩戒。"从之。

明帝太始四年，诏定黥、刖之制。有司奏："自今凡劫窃执官仗，拒战逻司，攻剽亭寺及伤害吏人，并监司将吏自为劫，皆不限人数，悉依旧制斩刑。若遇赦，黥及两颊'劫'字，断去两脚筋，徙付交、梁、宁州。五人以下止相通夺者，亦依黥作'劫'字，断去两脚筋，徙付远州。若遇赦，原断徙犹黥面，依旧补冶士。家口应及坐，悉依旧结谪。"及帝崩，其例乃寝。

齐高祖时，丹阳尹王僧虔上言："郡县狱相承有上汤杀囚，名曰救疾，实行冤暴。岂有死生大命，而潜制下邑。愚谓囚病必先刺郡，求职司与医对共诊验；远县，家人省视，然後处治。"上从之。

武帝永明九年，令删定郎王植之集注张、杜旧律合为一书，凡千五百三十二条。事未施行，其文殄灭。

初，晋张褧、杜预共注律三十卷，自泰始以来用之。律文简约，或一章之中，两家所处，生杀顿异，临时斟酌，吏得为奸。上留心法令，诏狱官详正旧注。七年，尚书删定郎王植乃集定二注，表奏之。诏公卿、八座参议正，竟陵王子良总其事。众议异同不能宜者，制旨平决。是岁书成。廷尉山阴孔稚珪上表，以为："律文虽定，苟用失其平，则法书徒明於表里，冤魂犹结於狱中。窃寻古之名流，多有法学；今之士子，莫肯为业，纵有习者，世议所轻，将恐此书永沦走吏之手矣。今若直律助教，依《五经》例，国子生有欲读者，策试高第，即加擢用，以补内外之官，庶几士流有所劝慕。"崔祖恩言："汉时习律有家，子孙并传其业。今廷尉律生，乃令史门户，刑之不措，乃此之由。"诏从其请，事竟不行。

梁武帝制，依周、汉故事，有罪者赎。其科，凡在官身犯，罚金；鞭杖督之罪，悉入赎停罚；其台省令史士卒欲赎者，听之。时齐时旧郎蔡法度能言齐王植之律，於是使损益旧本，以为《梁律》。天监初又令王亮等定为二十篇，一曰刑名，二曰法例，三曰盗劫，四曰贼叛，五曰诈伪，六曰受赇，七曰告劾，八曰讨捕，九曰系讯，十曰断狱，十一曰杂，十二曰户，十三曰擅兴、十四曰毁亡，十五曰卫宫，十六曰水火，十七曰仓库，十八曰厩，十九曰关市，二十曰违制。制刑为十五等之差。弃市以上为死罪，大罪枭其首，次弃市。刑二岁以上为耐罪，言各随伎能而任使之也。有髡钳五岁刑，笞二百，收赎绢，男子六十匹。又有四岁刑，男子四十八匹。又有三岁刑，男子三十六匹。又有二岁刑，男子二十四匹。罚金一两以上为赎罪。赎死者金二斤，男子十六匹。赎髡钳五岁刑笞二百者，金一斤十二两，男子十四匹。赎四岁刑者，金一斤八两，男子十二匹。赎三岁刑者，金一斤四两，男子十匹。赎二岁刑者，金一斤，男子八匹。罚金十二两者，男子六匹。罚金八两者，男子四匹。罚金四两者，男子二匹。罚金二两者，男子一匹。罚金一两者，男子二丈。女子各半之。五刑不简，正於五罚，五罚不服，正於五过，以赎论。故为此十五等之差。又制又九等之差：有一岁，半岁刑，百日刑，鞭杖一百，鞭杖五十，鞭杖四十，鞭杖三十，鞭杖二十，鞭杖十。又八等之差：一曰免官，加杖督一百；二曰免官；三曰夺劳百日，杖督一百；四曰杖督一百；五曰杖督五十；六曰杖督四十；七曰杖督二十；八曰杖督十。论加者上就次，当减者下就次。凡系狱者，不即答款，应加测罚，不得以人士为隔。若人士犯罚，违扞不款，宜测罚者，先参议牒启，然後科行。断食三日，听家人进粥二升；女及老小，百五十刻乃与粥，满千刻而止。囚有械、杻、斗械及钳，并立轻重大小之差，而为定制。其鞭，有制鞭、法鞭、常鞭，凡三等之差。制鞭，生革廉成；法鞭，生革去廉；常鞭，熟靻（之友反）不去廉。皆作鹤头纽，长尺一寸，梢长二尺七寸，广三分，靶长二尺五寸。杖皆用生荆，长六尺。有大杖、法杖、小杖三等之差。大杖，头围寸三分，小头八分半。法杖，围寸三分，小头五分。小杖，围寸一分，小头极杪。诸督罚，大罪无过五十、三十，小者二十。当笞二百以上者，笞半，馀半後决，中分鞭杖。老小於律令当行鞭杖罚者，皆半之；其应得法鞭、杖以，熟靻鞭、小杖。过五十者，稍行之。将吏以上及女人应有罚者，以罚金代之。其以职员应罚，及律令指名制罚者，不用此令。其问事诸罚，皆用熟靻鞭、小杖。其制鞭、制杖，法杖、法鞭，自非特诏，皆不得用。诏鞭杖在京师者，皆於雲龙门行。女子怀孕者，勿得决罚。其反、叛、大逆以上皆斩。父子同产，男无少长，皆弃市。母妻姊妹及应从坐弃市者，妻子女妾同补奚官为奴婢，资财没官。劫身皆斩，妻子补兵。遇赦降死者，〈黑詹〉面为"劫"字（〈黑詹〉音都感反），髡钳，补冶，锁士终身。其下又谪配财官冶士、尚方锁士，皆以轻重差其年数。其重者或终身。士人有禁锢之科，亦以轻重为差。其犯清议，则终身不齿。耐罪囚八十以上、十岁以下，及孕者、盲者、侏儒当械系者，及郡国太守、相、都尉、关中侯以下，亭侯以上之父母妻子，及所坐非死罪除名之罪，二千石以上非槛徵者，并讼系之。丹阳尹月一诣建康县，令三官参共录狱，察断枉直。其尚书录人之月者，并与尚书参共录之。凡定罪二千五百二十九条。又有令三十卷。

天监十一年，诏："自今逋谪之家，及罪应质作，若年有老小，可停将送。"上敦睦九族，优借朝士，有犯罪者，皆屈法申之。百姓有罪，则案之如法。其缘坐则老幼不免，一人亡逃，举家质作。民既穷窘，奸宄益深。尝因郊祀，有秣陵老人遮车驾言曰："陛下为法，急於黎庶，缓於权贵，非长久之道。"上乃思所以宽之。

十四年，制除〈黑詹〉面之刑。

帝笃尚文雅，疏简刑法，自公卿大臣，不以鞫狱为意。奸吏柄权弄法，贿赂成市，枉滥者多。大率二岁刑以上，岁至五千人。徒居作者具五任，其无任者著升械，若疾病，权解之。是後囚徒或有优剧。时王侯子弟多骄淫不法。上年老，厌於万几，又专精佛戒，每断重罪，则终日不怿。或谋反逆，事觉，亦泣而宥之。由是王侯益横，或白昼杀人於都街，或暮夜公行剽掠。有罪亡命，匿於王家，有司不敢搜捕。上深知其弊，而溺於慈爱，不能禁也。

中大同元年，诏自今犯罪，非大逆，父母、祖父母勿坐。自是禁网渐疏，百姓安之，而贵戚之家，不法甚矣。

陈武帝令尚书删定郎范泉参定律令，又令徐陵等知其事，制《律》三十卷，《科》三十卷。其制维重清议、禁锢之科。若缙绅之族，犯亏名教，不孝及内乱者，终身不齿。先与人为婚者，许妻家夺之。其获贼帅，士人恶逆，虽经赦免死，付治，听将妻入役，不为年数。又存赎罪之律，复父母缘坐之刑。自馀一用梁法。其有赃验昭然而不款伏，则上测立。立测者，以土为垛，高一尺，上员，劣容囚两足立；鞭二十，笞三十讫，著两械及杻。上垛。一上测七刻，日再上。三七日上测，七日一行鞭。凡经鞭杖，合一百五十，得度不承者，免死。其髡鞭五岁刑，降死一等，锁二重。其五岁刑下，并锁一重。五岁、四岁刑，若有官，准当二年，馀并居作。其三岁刑，若有官，准当二年，馀一年赎。若公坐过误，罚金。其二岁刑，者若有官者，赎论。一岁刑，无官亦赎论。寒庶人，准决鞭杖。囚并著械，徒并著锁，亦不计阶品。死罪将决，乘露车，著三械，加拲手。至市，脱手械及拲手焉（拲音拱。两手曰拲）。当刑於市者，夜须明，雨须晴。朔日、八节、六斋日、月在张、心日，并不得行刑。廷尉寺为北狱，建康县为南岳，并置正、监、平一。又制，常以三月，侍中、吏部尚书、三公郎、部都令史、三公录冤屈、御史中丞、侍御史、兰台令史，亲行京师诸狱及冶署，理察囚徒冤枉。

後魏昭成帝始制法令。反逆者族。其馀当死者，听入金、马赎罪。杀人者，听与死家马、牛、葬具以平之。盗官物，一备五；私物，一备十。四部大人共坐王庭决词讼，无系讯连逮之苦，境内安之。

道武既平定中原，患旧制太峻，命三公郎王德除其酷法，约定科令。季年被疾，刑法滥酷。太宗承之，吏文亦深。太武帝神｛鹿加｝中，诏崔浩定律令。除五岁、四岁刑，增一年刑。大逆不道，腰斩，诛其同籍；年十四以下腐刑，女子没县官。害其亲者轘之。为蛊毒者，男女皆斩女焚其家。巫蛊者，负羖羊抱犬沈诸泉。当刑者赎，负则加鞭二百。畿内人富者烧炭於山，贫者役於圊溷，女子入舂藁；其痼疾不逮於人，守苑囿。王官阶九品，得以官爵除刑。妇人当刑而孕，产後百日乃决。年十四以下，降刑之半；八十及九十，非杀人不坐。拷讯不逾四十九。论刑者，部主言状，公车鞫辞，而三都决之。当死者，定案奏闻，帝亲临问，无异辞怨言，乃刑之。诸州囚大辟，皆先谳报乃施行。其後因官吏黩货，太延中，诏吏人得举告牧守之不法。於是凶悖者求得牧宰之失，乃贪暴於闾阎。真君中，以有司断法不平，诏诸疑狱皆付中书，依经义论决。初，《盗律》赃四十匹致大辟，人多慢政，乃减至三匹。

大平真君十一年，诛司徒崔浩，清河崔氏无远近，及范阳卢氏、太原郭氏、河东柳氏，皆浩之亲党，尽夷其族。

浩修国史，标立石铭刊《国记》，书事备而不典。既列在衢路，往来行者以为言，浩及秘书郎吏以下并死。浩之将诛也，幽絷置之槛内，送於平城南，使卫士数十人溲其上，呼声嗷嗷，闻於行路。自宰司之被害，未有如浩之酷者。

正平中，又命太子少傅游雅、中书侍郎胡方回等改定律制，凡三百七十条。门房之诛四，大辟百四十五，刑二百二十一。

文成帝太安中，以士民多因酒致斗及议国政，乃设酒禁，酿、酤、饮者皆斩之。吉凶之会，听开禁，有日程。增置内外候官，伺察诸曹及州镇；或微服杂乱於府寺间，以求百官过失。有司穷治，讯掠取服。百官赃满二丈皆斩。又增律七十九章，门房之诛十有三，大辟三十五，刑六十二。

孝文除口误，开酒禁。故事，皆斩裸形伏质，太和初，制不令裸形。又令高闾修旧文，随例增减，凡八百三十二章，门房之诛十有六，大辟之罪二百三十五，刑三百七十七；除群行剽劫首谋门诛，律重者止枭首。

太和五年，沙门法秀谋反诛。诏曰："法秀妖诈乱常，妄说符瑞；兰台御史张求等一百馀人，招结奴隶，谋为大逆，有司科以族诛，诚合刑宪。但矜愚重命，犹所不忍。其五族者，降止同祖；三族，止一门；门诛，止身。"

帝勤於为政，尤重刑罚，大刑多令覆鞫，或囚系积年，群臣颇以为言。帝曰："滞狱诚非善治，不犹愈於仓猝而滥乎！夫人幽苦则思善，故智者以囹圄为福堂。朕特苦之，欲其改悔而加矜恕耳。"由是囚系虽滞，而所刑皆得其宜。

时法官及州县多为重枷，复以縋石悬於囚颈，伤肉至骨，勒以诬服。帝伤之，乃诏非大逆有明证而不疑辞者，不得大枷。

太和八年，始班俸禄，以十月为始，季别受之。旧律，枉法十匹，义赃二十匹，罪死；至是，义赃一匹，枉法无多少，皆死。仍分命使者，纠察守宰之贪者。秦、益二州刺史恒农李洪之以外戚贵显，为治贪暴，班禄之後，洪之首以赃败。帝命锁赴平城，集百官亲临数之；犹以其大臣，听在家自裁。自馀守宰坐赃死者四十馀人。受禄者无不跼蹐，赇赂殄绝。然吏民犯他法者，帝率宽之。疑罪奏谳多减死徙边，岁以千计。都下决大辟，岁不过五六人；州镇亦简。

十二年，诏："犯死罪，若父母、祖父母年老，更无成丁子孙，又无周亲者，仰按後列奏以待报。著之令。"

宣武帝正始初，尚书令高肇等奏曰："杖之小大，鞭之长短，令有定式，但枷之轻重，先无成制。请造大枷，长丈三尺，喉下长丈，通颊木各方五寸，以拟大逆外叛。"自是枷杖之制，颇有定准。《法例律》："五等爵及在《官品令》从第以上，皆当刑二岁；免官者，三岁之後听仕，降先阶一等。"邢峦奏："官人若有罪本除名，以职当刑，犹有馀资，得降阶而叙。至於五等封爵，除刑若尽，永既甄削，便同之除名，於例实爽。愚谓自王公以下，有封邑，罪除名，三年之後，宜各降本爵一等，王及郡公降为县公，公为侯，侯为伯，伯为子，子为男，至於县男，则降为乡男。五等爵者，并依此而降，至於散男。其乡男、散男无可降授者，三年之後，听依其本品之资出身。"从之。

文帝大统十三年，诏："自今应宫刑者，直没官，勿刑。亡奴婢应黥者，止简亡罪。"

北齐神武秉魏政，迁都於邺，群盗颇起，遂严立制：诸强盗杀人者，首从皆斩，妻子同籍，配为乐户；其不杀人及赃不满五匹，魁首斩，从者死，妻子亦为乐户；小盗赃满十匹以上，魁首死，妻子配驿，从者流。

文宣受禅後，命群官刊定魏朝《麟趾格》，又议造《齐律》，积年不成，其决狱犹依魏旧式。

自六年以後，帝遂以功业自矜，恣行酷暴，昏狂酗罃，任情喜怒。为大镬、长锯、锉、碓之属，并陈於庭，意有不快，则手自屠裂，或命左右脔啖，以逞其意。时仆射杨遵彦乃令宪司先定死罪囚置於仗卫之中，帝欲杀人，则执以应命，谓之"供御囚"。应三月不杀者，则免其死。帝尝幸金凤台受佛戒，多召死囚，编蘧蒢为翅，命之飞下，谓之"放生"，坠皆致死，帝视以为欢笑。时有司折狱，又皆酷法。讯囚则用车辐〈犭刍〉杖，夹指压踝，又立之烧犁耳上，或使以臂贯烧车棊。既不胜其苦，皆致诬伏。七年，豫州检使白标为左丞卢斐所劾，乃於狱中诬告斐受金。文宣知其奸罔，诏令按之，果无其事。乃敕八座议立《按劾格》，负罪不得告人事。於是挟奸者畏纠，乃先加诬讼，以拟当格，吏不能断。又妄相引，大狱动至千人，多移岁月。然帝犹委政辅臣杨遵彦，弥缝具阙，故时议者窃云：主昏於上，政清於下。

武成帝河清三年，尚书令赵郡王叡等奏上《齐律》十二篇：一曰名例，二曰禁卫，三曰婚户，四曰擅兴，五曰违制，六曰诈伪，七曰斗讼，八曰贼盗，九曰捕断，十曰毁损，十一曰厩牧，十二曰杂。其定罪九百四十九条，又上《新令》三十卷，大抵采魏晋故事。其制，刑名五。一曰死，重者轘之（轘音患），其次枭首，并陈尸三日；无市者，列於乡亭显处。其次斩刑，殊身首。其次绞刑，死而不殊。凡四等。二曰流刑，谓论犯可死，原情可降，鞭、笞百，髡之，投於边裔，以为兵卒。未有道里之差。其有不合远配者，男子长徒，女子配舂；并六年。三曰刑罪，即耐罪也。有五岁、四岁、三岁、二岁、一岁之差，凡五等，各加鞭百。其五岁者，又加笞八十，四岁者六十，三岁者四十，二岁者二十，一岁者无笞。并锁输作左校而不髡，无保者钳之。妇人配舂及掖庭织。四曰鞭，有百、八十、六十、五十、四十之差，凡五等。五曰杖，有三十、二十、一十之差，凡三等。当加者上就次，当减者下就次。赎罪旧有金，皆代以中绢。死百匹，流九十二匹，刑五岁七十八匹，四岁六十四匹，三岁五十匹，二岁三十六匹。各通鞭、笞论。一岁无笞，则通鞭二十四匹。鞭、杖每十，赎绢一匹；至鞭百，则绢十匹。无绢之乡，皆准绢收钱。自赎笞十以上至死又为十五等之差。当加减次，如正决法。合赎者，谓流内官及爵秩比视、老小阉痴并过失之属。犯罚绢一匹及杖十以上，皆名为罪人。盗及杀人而亡者，即悬名注籍，甄其一房配驿户。宗室则不注盗、不入奚官、不加宫刑。自犯流罪以下合赎者，及妇人犯刑以下，侏儒、笃疾、残废非犯死罪，皆讼系之。罪刑年者锁，无锁以枷。流罪以上枷杻械。死罪者桁之（桁，户郎反）。决流刑鞭笞者，鞭其背。五十，一易执鞭人。鞭鞘皆用熟皮，削去廉棱。鞭疮长一尺。笞者笞臀，而不中易人。杖长三尺五寸，大头径二分半，小头径一分半。决三十以下者，杖长四尺，大头径三分，小头径二分。在官犯罪，鞭杖十为一负。闲局六负为一殿，平局八负为一殿，繁局十负为一殿。加於殿者，复计为负焉。又列重罪十条：一曰反逆，二曰大逆，三曰叛，四曰降，五曰恶逆，六曰不道，七曰不敬，八曰不孝，九曰不义，十曰内乱。其犯十者，不在八议论赎之限。是後法令明审，科条简要，又敕仕门子弟常讲习之，故齐人多晓法律。其不可为定法者，别制《权令》二卷，与之并行。

後平秦王高归彦谋反，须有约罪，律无正条，於是遂有《别条权格》，与律并行。大理明法，上下比附，欲出则附依轻议，欲入则附从重法，奸吏因之，舞文出没。至於後主，权幸用事，有不附者，阴中以法。纲纪紊乱，卒至於亡。

周武帝保定三年，司宪大夫拓拔迪奏新律，谓之《大律》凡二十五篇：一曰刑名，二曰法例，三曰祀享，四曰朝会，五曰婚姻，六曰户禁，七曰水火，八曰兴缮；九曰卫宫，十曰市廛，十一曰斗竞，十二曰劫盗，十三曰贼叛，十四曰毁亡，十五曰违制，十六曰关津、十七曰诸侯，十八曰厩牧，十九曰杂犯，二十曰诈伪，二十一曰请求，二十二曰告言，二十三曰逃亡，二十四曰系讯，二十五曰断狱。大凡定罪千五百三十条。其制罪：一曰杖刑五，自十五至五十。二曰鞭刑五，自六十至於百。三曰徒刑五，徒一年者鞭六十，笞十。徒二年者，鞭七十，笞二十。徒三年者，鞭八十，笞三十。徒四年者，鞭九十，笞四十。徒五年者，鞭百，笞五十。四曰流刑五，流卫服，去皇畿二千五百里者，鞭百，笞六十。流要服，去皇畿三千里者，鞭百，笞七十。流荒服，去皇畿三千五百里者，鞭百，笞八十。流镇服，去皇畿四千里者，鞭百，笞九十。流藩服，去皇畿四千五百里者，鞭百，笞百。死刑五，一曰磬，二曰绞，三曰斩，四曰枭，五曰裂。五刑之属各有五，合二十五等。不立十恶之目，而重恶逆、不道、大不敬、不孝、不义、内乱之罪也。凡恶逆，肆之三日。盗贼群攻乡邑及入人家者，杀之无罪。若报雠者，造於法（造，七报反）而自杀之，不坐。经为盗者，注其籍；唯皇宗则否。凡死罪，枷而拲；流罪，枷而梏；徒罪，枷；鞭罪，桎；杖罪，散以待断。皇族及有爵者，死罪以下锁之，徒以下散之。狱成将杀者，书其姓名及其罪於拲，而杀之市；唯皇族与有爵者隐狱。其赎杖刑五，金一两至五两。赎鞭刑五，金六两至十两。赎徒刑，一年金十二两；二年十五两，三年一斤二两，四年一斤五两，五年一斤八两。赎流刑，一斤十二两，俱役六年，不以远近为差等。赎死刑，金二斤。鞭者以百为限。加笞者，合二百止。应加鞭、笞者，皆先笞後鞭。妇人当笞者，听以赎论。徒输作者，皆任其所能而役使之。杖十以上，当加者上就次，数满乃坐。当减者，死罪流藩服，藩服以下俱至徒五年，以下各以一等为差。为盗贼者及谋反、大逆、降叛、恶逆罪当流者，皆甄一房配为杂户。其为盗贼事发逃亡者，悬名注配。若再犯徒、三犯鞭者，一身永配下役。应赎金者，鞭、杖十，收中绢一匹。流、徒者，依限岁收绢十二匹。死罪者百匹。其赎刑，死罪五旬，流刑四旬，徒刑三旬，鞭刑二旬，杖刑一旬，限外不输者，归於法。贫者请而免之。大凡定法千五百三十七条。其大略滋章，条流苛密，比於齐法，烦而不要。又初除复雠之法，犯者以杀论。帝又以齐之旧俗，未改昏政，贼盗奸宄，颇乖宪章，其年，又为《刑书要制》以督之。其大抵持杖群盗一匹以上，不持杖群盗五匹以上，监临主掌自盗二十匹以上，盗及诈请官物三十匹以上，正、长隐五户及丁五以上，及地顷以上，皆死。自馀依《大律》。由是浇诈颇息焉。

宣帝性残忍暴戾，自在储贰，恶其叔父齐王宪及王轨、宇文孝伯等。及即位，并先诛戮，由是外内不安，俱怀危惧。其後荒淫日甚，恶闻其过，诛戮无度，疏斥大臣。又数行肆赦，为奸者皆轻犯法，政令否塞，下无適从。於是又广《刑书要制》，而更峻其法，谓之《刑经圣制》。宿卫之官，一日不直，罪至削除。逃亡者皆死，而家口籍没。上书字误者，科其罪。又作礔历车，以威妇人。其决人罪，云与杖者，即百二十，云多打者，即二百四十，名曰"天杖"。帝既酣饮过度，有下士杨文祐因歌曰："朝亦醉，暮亦醉，日日恒常醉，政事日无次。"郑译奏之，帝怒，命赐杖二百四十而致死。後更命中士皇甫猛歌，又讽谏，郑译又奏之，又赐猛杖百二十。是时下自公卿，内及妃后，咸加捶楚，上下愁怨。

隋文帝初令高熲等更定新律，其刑名有五：一曰死刑二，有绞，有斩。二曰流刑三，有千里、千五百里、二千里。应配者，千里居作二年，千五百里居作二年半，二千里居作三年。三曰徒刑五，有一年、一年半、二年、二年半、三年。四曰杖刑五，自六十至於百。五曰笞刑五，自十至於五十。而蠲除前代鞭刑及枭首轘裂之法。其流、徒之罪皆减从轻。流役六年改为五年，徒刑五年改为三年。唯大逆谋反叛者，父子兄弟皆斩，家口没官。又置十恶之条，多采齐之制，而颇有损益。一曰谋反，二曰谋大逆，三曰谋叛，四曰恶逆，五曰不道，六曰大不敬，七曰不孝，八曰不睦，九曰不义，十曰内乱。十恶及故杀人狱成者，虽会赦，犹除名。其在八议之科，及官品第七以上犯罪，皆例减一等。其品第九以上犯者，听赎。应赎者，皆以铜代绢。铜一斤为负，负十为殿。笞十者铜一斤，加至杖百则十斤。徒一年，赎铜二十斤，每等则加铜十斤，三年则六十斤矣。流千里赎铜八十斤，每等则加铜十斤，三千里则百斤矣。二死皆赎铜百二十斤。犯法私罪以官当徒者，五品以上，一官当徒二年；九品以上，一官当徒一年；当流者，三流同，皆比徒三年。若犯公罪者，徒各加一年，当流者各加一等。其累徒过九年者，流二千里。自前代相承，有司讯考，皆以法外。或有用大棒束杖，车辐鞋底，压踝杖桄之属，尽除之。讯囚不得过二百，枷杖大小，咸为之程品，而行杖者不得易人。又敕四方，敦理辞讼。有枉屈县不治者，令以次经郡及州，至省仍不治，乃诣阙申诉。有所未惬，听挝登闻鼓，有司录状奏之。帝又每季观录囚徒。常以秋分之前，省阅诸州申奏罪状。後因览刑部奏断狱数犹至万条，以为律尚严密，故人多陷罪。又敕苏威、牛弘等更定新律。除死罪八十一条、流罪百五十四条、徒等千馀条，定留唯五百条。凡十二卷。一曰名例，二曰卫禁，三曰职制，四曰户婚，五曰厩库，六曰擅兴，七曰贼盗，八曰斗讼，九曰诈伪，十曰杂律，十一曰捕亡，十二曰断狱。自是刑网简要，疏而不失。於是置律博士弟子员。断决大狱，皆先牒明法，定其罪名，然後依断。其後帝以用律者多致蹐驳，罪同论异。诏诸州死罪不得便决，悉移大理按覆，事尽然後上奏取裁。

帝性猜忌，素不悦学，既任智而获大位，因以文法自矜，明察临下。恒令左右觇内外，小有过失，则加以重罪。又患令史赃汙，因私使人以钱帛遗之，得犯立斩。每於殿廷打人，一日之中，或至数四。尝怒问事捶楚不甚，即令斩之。十年，尚书左仆射高熲、理书侍御史柳彧等谏，以为朝堂非杀人之处，阙廷非决罚之地。帝不纳。熲等乃尽诣朝堂请罪，曰："陛下子育群生，务在去弊，而百姓无知，犯法不息，致陛下决罚过严，皆臣等不能有所裨益，乞自退屏，以避贤路。"帝於是顾谓领左右都督田元曰："吾杖重乎？"元曰："重。"问其状，元举手曰："陛下杖大如指，捶楚人三十者，比常数百，故多致死。"帝不怿，乃令殿内去杖，欲有决罚，各委所由。後楚州行参军李君才上言帝宠高熲过甚，上大怒，命杖之，而殿内无杖，遂以马鞭笞杀之。自是殿内复置杖。未几怒甚，又於殿廷杀人，兵部侍郎冯基固谏，帝不从，竟於殿廷行决。帝亦寻悔，宣慰冯基，而怒群寮之不谏者也。

开皇十三年，改徒及流并为配防。

十五年。制死罪三奏而後决。

十六年，有司奏合川仓粟少七千石，命斛律孝卿鞫问其事，以为主典所窃。令孝卿驰驿斩之，没其家为奴婢，鬻粟以填之。是後盗边粮者，一斗以上皆死，家口没官。十七年，诏所在官人，不相敬惮，多自宽纵，事难克举。诸有殿失，虽备科条，或据律乃轻，论情则重，不即决罪，无以惩肃。其诸司属官，若有愆犯，听於律外斟酌决杖。於是上下相驱，迭行捶楚，以残暴为幹能，以守法为懦弱。

时帝意每尚惨急，而奸回不止。又定盗一钱弃市法；闻见不告者，坐至死。自此四人共盗一榱桶，三人共窃一瓜，事发即时行决。有数人劫执事而谓之曰："吾岂求财者耶？但为枉人来耳。而为我奏至尊，自古以来，体国立法，未有盗一钱而死也。而不为我以闻，吾更来，而属无类矣。"帝闻之，为停盗取一钱弃市之法。帝常发怒，六月棒杀人。大理少卿赵绰固争曰："季夏之月，天地成长庶类，不可以此时诛杀。"帝报曰："六月虽曰生长，此时必有雷霆。天道既於炎阳之时震其威怒，则天而行，有何不可！"遂杀之。帝猜忌益甚，臣僚用法尤峻。御史以元正日不劾武官衣剑之不齐者，或以白帝，帝谓之曰："尔为御史，何纵舍自由？"命杀之。谏议大夫毛思祖谏，又杀之。左领军府长史考校不平，将作寺丞以课麦回晚，武库令以署庭荒芜，独孤时以私受蕃客鹦鹉，帝察知之，并亲临斩决。仁寿中，用法益峻，帝既喜怒不常，不复依准科条。时杨素正被委任。素又禀性高下，公卿服栗，不敢措言。素於鸿胪少卿陈延不平，蕃客馆庭中有马屎，又庶仆毡上樗蒲。旋以白帝，主客令与掌故皆坐棒杀，而搒捶陈延殆至於毙。大理寺丞杨远、刘子通等，性爱深文，每随衙奏狱，能顺帝旨。帝大悦，并遣於殿廷三品行中供奉，每有诏狱，专使主之，候帝之所不快，则按以重抵，无殊罪而死者，不可胜计。远又能附杨素，每於途中接候，而以囚名目白之，皆随素所为轻重。其临刑赴市者，莫不途中呼枉，仰天而哭。

炀帝即位，以高祖禁网深刻，乃敕修律令，除十恶之条。开皇旧制，亹门子弟不得居宿卫近侍之官。先时萧岩以叛诛，崔君绰坐连庶人勇事，家口籍没。岩以中宫故，君绰缘女人宫爱幸，帝乃下诏，革前制，令诸州犯罪赦戮之门，周以下亲，仍令合仕，听预宿卫近侍之官。大业三年，新律成，凡五百条，为十八篇，诏施行之，谓之《大业律》。一曰名例，二曰卫宫，三曰违制，四曰请求，五曰户，六曰婚，七曰擅兴，八曰告劾，九曰贼，十曰盗，十一曰斗，十二曰捕亡，十三曰仓库，十四曰厩牧，十五曰关市，十六曰杂，十七曰诈伪，十八曰断狱。其五刑之内，降从轻典者，二百馀条。其枷杖决罚讯囚之制，并轻於旧。是时百姓久厌严刑，喜於宽刑。後帝乃外征四夷，内穷嗜欲，兵革岁动，赋敛滋繁。有司皆临时迫胁，苟求济事，宪章遐弃，贿赂公行，穷人无告，聚为盗贼。帝乃更立严刑，敕天下窃盗已上，罪无轻重，不待闻奏，皆斩。百姓转相群聚，攻剽城邑，诛罚不能禁。帝以盗贼不息，乃益肆淫刑。又诏为盗者籍没其家。自是群盗大起，郡县官人，又各专威福，生杀任情矣。及杨元感反，帝诛之，罪及九族。其尤重者，行轘裂枭首之刑。或磔而射之，命公卿以下脔啖其肉。百姓怨嗟，天下大溃。








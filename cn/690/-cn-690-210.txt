卷二百十



卷之二百十

洪武二十四年秋七月丙戌朔，享太庙。

诏天下僧道有剏立庵堂寺观非旧额者，悉皆毁之。

丁亥，造京师江东桥。

东川侯胡海卒。海字海洋，凤阳定远人。初从上起兵为管军百户，败元将贾鲁于泗州，寻取滁州，受万户，遂下和州。从上渡江，定采石、太平，攻蛮子海牙水寨，取镇江，下广德、宣州，克常州、宁国，皆与有功。败元帅谢国玺兵，充先锋，略江阴，攻湖州，堕其东南月城，破天目山寨，攻宜兴。从下婺州、诸暨之战，生擒贼众四百余人，陞都先锋。败伪汉陈友谅兵于龙江，取潜山，克安庆，与友谅兵凡八战，皆大捷。从徐达援安豊，攻庐州，实授花枪千户。从克荆、澧、常德、衡、潭、叙、浦、宝庆诸州，擒元帅唐隆、镇抚李贤，陞宝庆卫指挥使，留镇益阳。上即位，命从平章杨璟征湖广、广西之未归附者，遂下祁阳，克永州，加授昭勇将军。继充左副縂兵，平左江上思州酋黄英杰等，获伪将及众二千余人。调取蜀龙伏隘，进攻天门山贼，皆平之，授世袭指挥使，仍守益阳。率兵平武冈诸山寨，获兵七百余人，籍八百户。事闻，遣使劳以金赠。又平靖州及五开诸蛮洞，授镇国将军。从頴国公傅友德平云南还，册功，赐号开国辅运推诚宣力武臣、柱国、东川侯，食禄二千五百石，子孙世袭，赐鉄券。文曰：“昔者圣君定爵报功，惟贤能受之。朕观古制，汉封最多，然侯之名则同，其食禄世守者各有等差，为功有先後，业有巨微，故食禄有等，官阶有序，以辨轻重也。咨尔海，开国以来，屡着勳劳，历掌戍卫，克扬厥职。今平定云南，功益昭著，特尔封侯爵，使尔子孙世世承袭。兹与尔誓，若谋逆不宥，余犯死罪，尔免二死，子免一死，以报尔功。尚益加恭慎，以保禄位，延于永久，岂不伟矣？”赐钞万锭，营居第于凤阳。复从冯胜北征充左参将，平纳哈出，亦与有功。复充征南将军，将兵十万，平九溪、六古卑洞，旋师，赐钞千锭、黄金千两、白金五千两、彩六十疋，归老于家。至是，疮发背而卒，年六十三。海慷慨有大志，每战身先士卒，勇气奋发，士卒从之者亦无不激励自効，故所向多捷。讣闻，上辍朝一日，命礼部致祭。子斌从征云南战没，赠都督同知；次观，尚南康公主。

戊子夜，太白、岁星、荧惑、填星聚于翼宿。

己丑，赐云南大理、六凉诸卫士卒妻子之在京者白金人十两、钞十锭，仍给以官船，送往戍所。

庚寅，命刑部左侍郎李似初、都察院左佥都御史张构与合门使、观察使同侍班以傋顾问，百司奏事有阙遗者，随事规正。

夜，太白入太微垣右掖门。

辛卯夜，太白犯右执法。

壬辰，诏犯罪军官已令给禄，其緫、小旗、舍人比军粮，月给一石。

癸巳，云南永顺宣慰彭添保贡方物。

戊戌，後军都督佥事陶文乞归迁葬，诏赐钞三百锭。

调云南白崖军士屯守景东。上以景东为云南要害，且多腴田，故有是命。

庚子，命户部增历事官俸钞於十月给米一石，外人增钞一锭。

上谕工部臣曰：“昔汉高祖徙天下豪富於関中，朕初不取。今思之京师，天下根本，廼知事有当然，不得不尔。朕今亦欲令富民入居京师，卿其令有司验下产殷富者，分遣其来。”於是工部徙天下富民，至者凡五千三百户。

礼部奏：“岁贡生员，旧制中式者送国子监，不中者罪有司，停学官俸，生员罚为吏。今不中者遣还读书，有司教官罚如故，是使生员不率，教者无所劝惩也。”廼命更定其制：不中者，有司官任及三年论如例，二年者停俸，半年、一年者停俸三月，学官无分久近，罚如例，生员廪食五年者为吏，不及者遣还读书，次年复不中者虽未及五年，亦罚为吏。

辛丑，诏免应天、太平、宁国、镇江、广德五府州官租之半，且谕户部曰：“我国家用兵之初，凡军国所需，皆应天五府州之民供之。天下既一，朕念其劳，於是全免五府州民田之赋，官田则徵其半，所以优之者，未为薄也，奈何民情玩恩，於当徵之赋，复赂所司而逋负之。朕所以全徵之者，盖徵其玩耳。今复念前劳未之能忘，継今仍减半徵之。尔户部其明谕朕意。”

上谕兵部试尚书茹瑺曰：“闻八百与百夷构兵相雠杀，无宁岁。朕念八百宣慰远在万里外，能修职奉贡，深见至诚，今与百夷构兵，当有以处之。可谕意八百练兵固御，候王师进讨。”

归德、武平、睢阳、徐、宿有刼盗久不获，命都督府遣官督捕之。盗闻，皆散走，寻获其首恶斩之，盗遂平。

甲辰，杭州钱塘、仁和县市民以输铜违期，所司奏逮问之。浙江按察司佥事觧敏奏言：“输铜稽缓，实由有司怠慢因循，乞责郡县，使之督完，免逮其民。”从之。

置广东潮阳守御千户所、金齿军民指挥使司中左、中右、中前、中後四千户所。

乙巳，上以除州清流関道狭而峻，诏工部遣官，相度地势，命中军都督府发滁州卫军士平治之。

龙江卫吏以过罚书写，值母丧，乞守制。吏部尚书詹徽不听，吏击登闻鼓诉之。上召徽，切责之曰：“吏虽罚役，天伦不可废，使其母死不居丧，人子之心，终身有歉。夫与人为善，犹恐其不善，若有善而沮之，何以为劝？诗曰：‘孝子不匮，永锡尔类。’尔乃独不然耶？”徽大慙，吏遂得终丧。

大风雨雷，火江宁卫草塲灾。

戊申，禁罪人诬引良善。上谓刑部尚书杨靖曰：“善与恶异趋，廉者必不同贪，公者必不济私，然恶或诬善，事虽可白，不免受辱，宜严禁之，使有所劝惩。継今犯法者不许诬引良善，违者所诬虽轻，亦坐以重罪。尔刑部其榜谕之。”

壬子，谕秦府致仕长史文原吉曰：“朕闻古人有欲致君尧舜者，由其志高量大，诚心为国，而不为己谋也。朕裂土地，分封诸王，择贤以辅之，势虽有小大，而其事体则一，故辅臣良则政清而民乐，辅臣奸则事烦而民困，苟有致君之志者，何古人之不可及耶？左长史文原吉，昔在秦府，终其任而国赖以安，民乐田里，一旦致政而归，国凶而民扰，所以然者，由羣小憸邪，导其为非，於是忠良奸宄，昭然可见，使朕念卿夙夜不忘。特遣中使齎白金二锭、禇币百锭、文绮帛三十匹，赐卿以养高年，至可领也。”

癸丑，别失八里王黑的儿火者遣其千户哈马力丁、百户斡鲁撒等来朝，贡马十一匹、海青一。诏赐其王彩十表里，哈马力丁二表里、银一百两，斡鲁撒等各二表里、银十两、钞十锭，从者各银五两、钞五锭。先是，大军征捕鱼儿海，得撒马儿罕贾人数百，命鞑靼王子剌剌等送还本国，归至别失八里之地，黑的儿火者遂遣使随剌剌来贡。

甲寅，上与羣臣论治道，谕之曰：“构大厦者必资於众工，治天下者必赖於羣才。然人之才有长短，亦犹工师之艺有能否，善攻木者不能攻石，善斵轮者不能为舟。若任人之际，量能授官，则无不可用之才矣。卿等皆朕股肱耳目，宜为朕广求贤才，以充任使，毋求备于一人可也。”








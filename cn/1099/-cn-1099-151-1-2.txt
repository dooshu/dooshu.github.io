○陳愚忠以裨郊議疏 【 天地分合】

頃者伏覩明詔下頒、欲更定合祀天地之禮、以從周人分祀之說、指意所歸、若有定向矣、然猶責之大小臣僚、各陳所見、不許隱默豈非以事體關係至重聖心尚有所未安、欲求眾論之協一耶、臣等迹雖疏遠忠愛惟均、况詔諭懇切如此、其忍負之。竊惟合祀之禮、我　太祖高皇帝於洪武十一年所親定者、慮後世之或輕改也。永為定禮之訓、垂戒惓惓、葢真大聖人所作為得於精神心術之微、驗之天人感格之際、觀諸古今會通之典、合乎因革可久之宜、萬世當遵、不敢輕議羣臣言之至矣盡矣豈容復贅然臣等一得之愚、又謂斯禮也、有不可改者二有不忍改者一。有不當改者三。有不必改者一。有不易改者一。皆就天理人情事體時勢之切實處而論之、非若昔之諸儒爭是非之危言計禍福也、　陛下幸垂聽焉、往歲明倫大禮之初議也、誠孝本切乎天衷、典制無愆於祖訓、當時羣臣不能將順德美、遂致聖慮獨勞、久而後定、臣每恨之、若使今日之事、所繫稍輕、有可將順臣等亦何敢故生異議自蹈欺罔、使後之恨今、亦如今之恨昔耶、顧事體與昔大異、昔宜將順、今宜匡正、所以反覆思之而不能自已也、臣等又惟　陛下仁孝恭勤、聰明睿知、凊心寡慾、好學右文、凡所躬行、自皆足以比隆堯舜、垂耀簡書、何用先?見先?見於此一事、必欲模倣成周、然後為慊哉、伏望聖明將臣等此章、付之廷臣、詳議上請、俯賜允從、萬一成命巳下、亦望不吝追寢、如往歲大禮三易詔而不以為嫌、則我　皇上事天如事親。事　聖祖如事　獻皇帝。盛德愈光。昭示無極、　宗社幸甚、天下幸甚、臣等學愧通經、才非博古、徒以忠悃所激、莫能自裁、干冐天威罪當萬死、無任懇切俟命兢惶待罪之至、

計開

一不可改者二、竊惟周人冬至祀天、夏至祀地、圜丘方澤、壇而不屋、禮出古書、何敢妄議、但此禮行於周則可行。於今則不可。葢周正建子。冬至乃歲首也。彼以歲首祀天。蘇子嘗言之是先於祀地。其序為順。我朝用夏建寅。冬至則歲將暮也。今以夏至祀地。是先於祀天。其序為逆。或謂曆用冬至為歲元。此特論其生氣耳。至於祝告之文必曰嘉靖幾年某月夏至。某月冬至。夏先冬後。截然不易。後天先地。於禮何如。此其不可改者一也我　聖祖大祀文所載。每以臨祭風雨為憂。故刱大祀殿以為之備。自後雖值風雨。禮無阻違。則是係於天者。　聖祖不能必也。　陛下能必之乎。且今定都於北。風霾雨雪。更有加于南者。恐未能如成周泰和之世風調雨順而海不揚波也。今若泥於周制為丘為澤。撒去殿宇。卒遇風雨。何以處之。况古者天子出入兵衛甚嚴。儀物不繁。又人心禮教素明。習勞易使。故雖郊社一歲並行。而費不及侈。以盛寒盛暑舉事。而人不告勞。未審今之事體人情。亦能如周否乎。此其不可改者二也。

一不忍改者一、臣聞父母既沒、而子不忍讀其書、飲其桮棬凡以廣孝也、讀之飲之且不忍、而况忍毀之乎、小者且然、而况於大者乎、今兩京大祀殿之初創也、我　太祖太宗皆既竭心思、久方就緒、當時惟恐其不堅永也、　陛下若念堂搆之為重、締造之惟艱、則修葺猶懼其或後、追慕尚切於未遑、而顧忍有他議耶、今人言籍籍、謂分祀之說若行、則丘澤在所必復而殿、宇難以復存、萬一有此、於心安乎、當其掀揭撤毀之際、震撼擊撞之餘、雖行道之人過而見之、亦將疚心酸鼻、况為之聖子神孫者乎、此其不忍改者一也。

一不當改者三、臣聞今制大祀殿、內正位設昊天上帝皇地祗、配位設　太祖太宗、共在一堂之上、精神常相流通、猶子於父母朝夕常相依附也、今若從周丘澤之制、除去殿宇、則　上帝皇祗。及我　二聖神主。必將請撤而各藏之。是猶子與父母一旦暌離。恐非　二聖在天之靈之所欲也。此其不當改者一也。古人舉大事、必順天時、量人力、時詘舉贏以為深戒、今各處凶荒荐臻、畿甸之民、至于父子相食、發賑則內帑難繼、蠲逋則歲用莫支、乃者計出無聊、而鬻官免、試之令且下矣、若再更改郊禮。則兆域之闢除。丘澤之修治。與夫從祀百神壇壝之分合。儀物之增改。紛然百出决難中止。不知費財若干萬而後足。勞民若干年而後成。此何等時也而乃為此彌文以重困公私。自耗元氣耶。此其不當改者二也。周禮一書。所載經制多矣。如封建井田肉刑宗法皆其大者。今皆不可興復。而獨取分祀一事行之是既不能純於復古又不能慎於從今於義何所取哉。此其不當改者三也。

一不必改者一、自合祀以來。設若天道弗順。人心未安。不得巳而告于　聖祖。改之可也。今行之百數十餘年。漢時每易甘泉汾陰及南北郊然皆以國有大故也帝祗饗答。百神景從。海宇奠安。宗支昌衍。大典成而甘露降。虔禱至而瑞雪呈。休徵屢應。厥效彌彰。正當率而行之。萬世無斁。有何不得巳而輒欲改之。以自取紛紛為哉。此其不必改者一也。

一不易改者一、臣聞經曰、大禮必簡、又曰夫禮為可傳也、為可繼也、我　聖祖親定合祀天地社稷之文、一則曰去繁就簡。二則曰永為定禮。質之於經。若合符節。往在　武宗朝、郊廟常禮、猶或未能一一依期自舉行、　聖祖遠慮。至此益驗矣。今若大祀一分。禮文必然增倍。　陛下勵精復古。行之誠無所難。伹欲聖子神孫。可傳可繼。則我　聖祖之訓。所宜深念也。不然安知後來不有憚其繁難。而又改從簡易者耶。則是一王大典。先後不倫恐非所以觀示萬世也。此其不易改者一也


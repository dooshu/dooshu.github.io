○与刘评事伯刍书

聆夫子之善声满盈矣，世且多故，无缘会觌，开襟向风，劳止如何。馀友兰陵萧易简箧中获足下所制《穷达述》，高韵孤峙，词趣渊密，探圣贤性命之际，究天地否泰之理，固知殷纣之黄屋不为通也，颜子之陋巷不为穷也，使百世君子之知道益明，守道益坚，不汲汲，不戚戚，从容中道，斯立言之由也。顾惟短才，谬尝为文，伸纸始竟，百骸清快。敛挹已久，无可自道，因豫章王兵曹往，聊写梗概，不尽慨咏之万一耳。


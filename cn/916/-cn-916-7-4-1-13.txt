【潘黄门岳述哀】

〖李善本《文选》作悼亡。〗

青春速天机。素秋驰白日。美人归重泉。凄怆无终毕。殡宫已肃清。松柏转萧瑟。俯仰未能弭。寻念非但一。抚衿悼寂寞。恍（《文选》作□。）然若有失。明月入绮窗。仿佛想蕙质。销忧非萱草。永怀寄梦寐。梦寐复冥冥。何由觌尔形。我惭北海术。尔无帝女灵。驾言出远山。徘徊泣松铭。雨绝无还云。华落岂留英。日月方代序。寝兴何时平。（○本集四。《文选》三十一。《诗纪》七十六。）


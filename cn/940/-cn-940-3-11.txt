○皴法（一作元黄公望）（元）王思善

山水之法，在乎随机应变。先记皴法不杂，布置相映，与写字一般，以熟为妙。画山石有披麻皴、乱麻皴、乱云皴、斧凿痕皴、乱柴皴、芝麻皴、南点皴、骷髅皴、鬼皮皴、弹涡皴；有浓矾、泼墨、矾头、棱面。用笔有老润者，有帖洁者。描人物有铁线笔、兰花（一作叶）笔、游丝笔、战笔。亦各师一家，但调畅劲健为妙也。

董石谓之麻皮皴。坡脚先向笔画边皴起，然后用淡墨破其深凹处着色，不离乎此。着色要重。

董源小山石，谓之矾头。山上有云气，坡脚下多碎石，乃金陵山景。皴法要渗软。下有沙地，用淡墨扫屈曲为之，再用淡墨破。


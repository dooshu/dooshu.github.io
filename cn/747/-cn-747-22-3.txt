○封怀宁郡王嗣英制

建侯树藩，命贤裂土，以惇戚属，乃率典常。司徒兼绛州刺史上柱国申王捴。玉林分彩，银河疏液，厥保庆灵，未繁裔绪。宋王宪男嗣英，鲁廷学《礼》，楚馆闻《诗》，德辉日盛，忠概特立。宜其释犹子之序，居承嫡之位。庐江大郡，形胜攸属，用图尔居，莫如兹地。是锡分珪之宝，俾承磐石之宗。可封怀宁郡王，食邑三千户。


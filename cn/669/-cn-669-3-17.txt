17　舜誅共兜之徒　韓非謂堯誅共鯀非也


程子謂：「共、兜之徒，及舜登庸之始，側陋之人，顧居其上，此凶亂之人所不能堪，故其惡顯而舜誅之。」何云：「程子崇政殿説書之召，司馬、吕薦之者，殆聖矣。既出，而爲當時巍科盛名之士所嫉。此説其有爲言之與？」〇全云：「程子此説，未必因蘇、孔諸公而發。且洛、蜀之争，互有是非，何氏過推伊川，尚不脱時文識見。」韓非曰：「堯欲傳天下於舜，鯀諫，共工又諫，曰：『孰以天下而傳之於匹夫乎？』堯不聽。」此可以證程子之説。【原注】韓非謂堯誅共、鯀，非也。

【元圻案】程子説，林少穎尚書全解引之。〇韓非説，見外儲説右上。又曰：「堯不聽，舉兵而誅鯀於羽山之郊，誅共工於幽州之都。」〇吕氏春秋行論篇：「堯以天下讓舜。鯀爲諸侯，怒於堯曰：『得天之道者爲帝，得地之道者爲三公，今我得地之道，而不以我爲三公。』以堯爲失論，欲得三公，怒甚猛獸，欲以爲亂。比獸之角，能以爲城；舉其尾，能以爲旌。召之不來，仿佯於野，以患帝舜，於是殛之於羽山。」〇宋王偁東都事略：「程子，字正叔。哲宗即位，司馬光、吕公著上其行事於朝，授汝州團練推官、西京國子監教授。力辭。又以爲秘書郎，召至京師，除崇政殿説書。紹聖中，黨論興，坐貶官。」






苏轼　乘舟过贾收水阁，收不在，见其子，三首

爱酒陶元亮，能诗张志和。

青山来水槛，白雨满渔蓑。

泪垢添丁面，贫低举案蛾。

不知何所乐，竟夕独酣歌。

苏轼

苏轼　乘舟过贾收水阁，收不在，见其子，三首

嫋嫋风蒲乱，猗猗水荇长。

小舟浮鸭绿，大杓泻鹅黄。

得意诗酒杜，终身鱼稻乡。

乐哉无一事，何处不清凉。

苏轼

苏轼　乘舟过贾收水阁，收不在，见其子，三首

曳杖青苔岸，系船枯柳根。

德公方上冢，季路独留言。

已占蒲鱼港，更开松菊园。

从兹来往数，儿女自譯门。

苏轼


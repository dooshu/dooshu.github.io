88　朱子評龜山包承之説


龜山曰：「子見南子，包承者也，此大人處否而亨之道。」朱文公謂「非所以爲訓」，「若使大人處否而包承小人以得亨利，則亦不足以爲大人矣」。

【全云】聖人非道廣之太丘。

【元圻案】楊龜山易説曰：「上下不交，而小人道長極矣，故包承之吉，若子見南子是也。其爲言曰：『予所否者，天厭之。』則其見南子也，是豈得已哉！此大人處否而亨之道。」〇朱子語類曰：「龜山以『包承小人』爲一句，言否之世當包承那小人，如此却不成句。龜山之意，蓋欲解洗他從蔡京父子之失也。」〇龜山先生，名時，字中立，將樂人。受業程子，著易説。熙寧九年進士，高宗朝官工部侍郎，謚文靖。






送李舒章南还

其一


高楼短筑忆当年，细雨愁听日暮鹃。
白纻漫酬青玉案，紫骝嘶绝绿杨天。
何人更拟江南赋，有客思归下濑船。
珍重河桥今夕酒，不堪双燕画梁前。

其二

垂钓堪思申浦鱼，惊心重数乱离初。
莺花又满咸阳路，龟策难知楚客居。
碣石春寒犹有雁，茂陵云黯久无书。
故人况逐扁舟去，满目江湖涕泪馀（时话甲申之变。）。

其三

苍茫何处问机山，送客登台望楚关。
烟水欲成千里梦，干戈未遣五湖閒。
樯悬明月乌啼切，草湿空城燕子还。
脱帽相看聊伫立，为因风雨慰离颜。

其四

芳草迷离落照明，当筵花影逐愁生。
风尘惨澹怜孙楚，婚嫁流连误向平。
山色西来烟欲暝，江流东去月无声。
飘零俱是吹箫客，感慨还为猛虎行。


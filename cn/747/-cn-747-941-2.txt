○皇帝醮山居山章仙人词

大蜀皇帝谨稽首北邙化得道章真人，夫以紫府高真，元洲上士，乘飙驾，坐有立无，汗漫以游神，入鸿而隐景。或明符邦社，旁济生民；或幽赞帝王，共清否塞。李顺兴保持静帝，陶贞白佐佑萧王，子年潜谏於府君，意期密悟於昭烈。禀之则受禧介福，忽之则违吉贻忧，焕彼缣缃，皎同日月。今者百姓郭回芝采药於仙居观，得真人天宝年所留铜牌，六十字之周旋，名姓与年辰备在。二百年之藏秘，钱文与篆迹皆全，嗣续具明，日时无爽。苔侵土蚀，固当灵将护持；应验合符，实荷真人示见。顾惟薄德，显契休徵，事超於赤伏黄图，理冠於凤衔龙负。既睹延长之数，敢忘兢业之怀？爰启醮坛，冀酬元德，仍刈棘，揆日亻孱工，俾翠槛朱檐，鼎新旧址。郴楼辽柱，重认归途，虔祝真灵，鉴兹昭报。三十六天宫之远，必降威光；万四千甲子之期，永言佩服。不任。


○薊州新開運河碑記 【 新開運河】

君子受一方之寄者。其要莫先於興利。然必有過人之才。識見高遠。灼知有利而無害。然欲興焉。不然則率易妄作。利不可得。而害已隨之。古之所謂興一利。不如除一害者。良有以哉。洪惟我　朝奠安海宇以康濟生民、而防邊一事、尤為加密、東北之境、控弦之士無慮十數萬人、而粮餉之需、大抵取給於江淮、是以大河諸衛、歲運三百六十餘艘、抵薊州。為倉而貯之。往時由直沽循海道。多風。船至海濱。不敢遽必。淹及旬日。甚至彌月。候風色止息。方敢一渡。或之中流遇風濤迅作。遂罹漂蕩覆逆之患。歲損船不下數十。而粮斛動以萬計。主漕運者。恆以為憂。天順改元　皇上光復大位、政令一新、天下臣民、莫不欣欣鼓舞、興起事功、而廵守薊州諸臣、深慮及此、詢諸父老之熟於地理、云海濱有二沽。一曰水套。一曰新開。相去纔十里。可以開河通潮。以便運艘避海難。遂以其事聞、　上命守臣都督僉事宗勝董其役、勝尋以疾在告、復命參都指揮僉事馬榮代之、又以監察御史李敏、工部主事李尚、共蒞其事、三人者才識俱優、乃同心恊謀、相度高下、起薊州諸衛武夫萬人、撫恤獎勵、罔有不至、以故眾役感悅、爭先効力、以是歲三月始事於甲午、訖功於丙午、人皆驚異、以為成功之速如此、必有神明默相其間、遂建天妃宮於新河之左、且謂斯舉便　國家之漕運、通商旅之往來、公私之利在焉非小補也、乃止石於傍、走書至京師、乞予言以紀其事、予嘗考唐龍中於漁陽開平虜渠。傍海穿漕以避海難。當時便之。今二三君子能興斯利於數百載之後葢非率爾妄作者矣。嗚呼興利固難。而保利尤難。若夫繼諸君而廵守此地者。尚體諸君之所以興起繼修之志。用保此利於無窮。是宜大書傳之久遠。且為來者勸

皇明經世文編卷之三十六終








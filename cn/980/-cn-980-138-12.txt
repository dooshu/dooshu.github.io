释慧晖　偈四首

朔风凛凛扫寒林，叶落归根露赤心。

万派朝宗船到岩，六客虚映芥投针。

本成现，莫他寻，

性地闲闲耀古今。户外冻消春色动，

四山浑作木龙吟。

释慧晖

释慧晖　偈四首

巢知风，穴知雨，

甜者甜苦者苦。不须计较作思量，

五五从来二十五。万般施设到平常，

此是丛林饱参句。

释慧晖

释慧晖　偈四首

谷之神，枢之要。

里许旁参，回途得妙。

云虽动而常闲，月虽晦而弥照。

宾主交参，正偏兼到。

十洲春尽花凋残，珊瑚树林日杲杲。

释慧晖

释慧晖　偈四首

皮肤脱落绝方隅，明了身心一物无。

妙入道寰深静处，玉人端驭白牛车。

释慧晖


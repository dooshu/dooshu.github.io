刘学箕


学箕字习之，自号种春子，崇安人。子翚孙。隐居不仕。有方是闲居士小藁。

松江哨遍

长桥，天下绝景也。松江太湖，举目千

里，风涛不作，水面砥平。归帆征棹，相望

于黄芦烟草之际。去来乎桥之左右者，若非

人世，极画工之巧所莫能形容。每来维舟，

未尝即去，徜徉延伫，意尽然后行。至欲作

数语以状风景胜概，辞不意逮，笔随句阁，

良可慨叹。己未冬，自云阳归闽。腊月望后

一日，漏下二鼓，舣舟桥西，披衣登垂虹。

时夜将半，雪月交辉。水天一色，顾影长

啸，不知身之寄于旅。返而登舟，谓偕行者

周生曰：佳哉斯景也，讵可无乐乎？于是相

与破霜蟹，斫细鳞，持两螯，举大白，歌赤

壁之赋。酒酣乐甚。周生请曰：今日之事，

安可无一言以识之？余曰：然。遂括坡仙

之语，为哨遍一阕，词成而歌之。生笑曰：

以公之才，岂不能自寓意数语，而乃缀缉古

人之词章，得不为名文疵乎？余曰：不然。

昔坡仙盖尝以靖节之词寄声乎此曲矣，人莫

有非之者。余虽不敏，不敢自亚于昔人。然

捧心效颦，不自知丑，盖有之矣。而寓于言

之所乐，则虽贤不肖抑何异哉。今取其言之

足以寄吾意者，而为之歌，知所以自乐耳，

子何哂焉

木叶尽凋，湖色接天，雪月明江水。凌万顷、一苇纵所之。若凭虚驭风仙子。听洞箫、绵延不绝如缕，馀音袅袅游丝曳。乃举酒赋诗，玉鳞霜蟹，是中风味偏美。任满头堆絮雪花飞。更月澹篷窗冻云垂。山郁苍苍，桥卧沉沉，夜鹊惊起。

噫。倚兰桨兮。我今恍惚遗身世。渔樵甘放浪，蜉蝣然、寄天地。叹富贵何时。功名浪语，人生寓乐虽情尔。知逝者如斯。盈虚如彼，则知变者如是。且物生宇宙各有司。非已有纤毫莫得之。委吾心、耳目所寄。用之而不竭，取则不吾禁，自色自声，本非有意。望东来孤鹤缟其衣。快乘之、从此仙矣。

蝶恋花

北津夜雪

灯火已收正月半。一夜东风，吹得寒威转。怪得美人贪睡暖。飞瑛积玉千林变。

道是柳绵春尚浅。比著梅花，花已都零乱。漠漠一天迷望眼。多情更把征衣点。

贺新郎

代黄端夫白牡丹，京师妓李师师也。

画者曲尽其妙，输棋者赋之

午睡莺惊起。鬓云偏、松未整，凤钗斜坠。宿酒残妆无意绪，春恨春愁如水。谁共说、厌厌情味。手展流苏腰肢瘦，叹黄金、两钿香消臂。心事远，仗谁寄。

帘栊渐是槐风细。对梧桐、清阴满院，夏初天气。回首春空梨花梦，屈指从头暗记。叹薄幸、抛人容易。目断孤鸿沈双鲤，恨萧郎、不寄相思字。幽恨积，黛眉翠。

忆王孙

清明病酒

淑景韶光晴昼。帘外雨、欲无还有。流莺枝上转新声，梦初醒、厌厌病酒。

天连碧草凝情久。思旧事、不堪搔首。怀人有恨水云深，又绿暗、桥西柳。

恋绣衾

闺怨

柳絮风翻高下飞。雨笼晴、香径尚泥。女伴笑、踏青好，凤钗偏、花压鬓垂。

乱莺双燕春情绪，搅愁心、欲诉向谁。人问道、因谁瘦，捻青梅、闲敛黛眉。

惜分飞

柳絮

池上楼台堤上路。尽日悠扬飞舞。欲下还重举。又随胡蝶墙东去。

糁径飘空无定处。来往绿窗朱户。却被春风妒。送将蛛网留连住。

浣溪沙

木犀

天上仙人萼绿华。

何年分种小山家。

九秋风露溢窗纱。

密密翠罗攒玉叶，

团团黄粟刻金花。

一枝归插鬓云斜。

贺新郎

近闻北虏衰乱，诸公未有劝上修饬内治

以待外攘者。书生感愤不能已，用辛稼轩金

缕词韵述怀。此词盖鹭鸶林寄陈同甫者，韵

险甚。稼轩自和凡三篇，语意俱到。捧心效

颦，辄不自揆，同志毋以其迂而废其言

往事何堪说。念人生、消磨寒暑，漫营裘葛。少日功名频看镜，绿鬓鬅鬙未雪。渐老矣、愁生华髮。国耻家隹谁何年报，痛伤神、遥望关河月。悲愤积，付湘瑟。

人生未可随时别。守忠诚、不替天意，自能符合。误国诸人今何在，回首怨深次骨。叹南北、久成离绝。中夜闻鸡狂起舞，袖青蛇、戛击光磨铁。三太息，眦空裂。

同前

再韵赋梅

东阁凭诗说。对丰姿、飘然杖屦，澹然巾葛。竹外一枝斜更好，玉质冰肌粲雪。谁折向、满头宣髮。水驿云窗烟庭院，更宜晴、宜雨还宜月。霜夜永，景萧瑟。

孤芳敻与群芳别。陇程遥、攀条难寄，碧云惊合。桃李漫山空春艳，不比仙风道骨。有潇洒、清新奇绝。我被幽香相懊恼，宋广平、岂但心如铁。飞暗度，石吹裂。

同前

再韵赋雪

晓听儿曹说。道前村、疏梅莫与，蔽萧缠葛。急与呼童诛翦尽，趁此江天暮雪。唤小艇、渔翁鹤髮，凛冽寒风吹酒面，与何人、共泛山阴月。归浩叹，御琴瑟。

世寰恍惚山川别。望琼楼、玉宇相映，烂银环

合。冰柱雪车新句就，不疗饥肠病骨。奈野鸟、千山飞绝。我笑书生贫亦甚，诵布衾、岁久寒如铁。儿恶卧，踏里裂。

满江红

避暑

午转槐阴，正炎暑、侵肌似醉。问何处、披襟散髮，解衣扬袂。傍沼茅亭杨柳绿，倚崖草阁梧桐翠。唤玉人、纤手掬清泉，生凉意。

开枕簟，浮瓜芰。琼液浅，歌喉细。对文禽雪鹭，助成幽致。十顷碧莲潇洒国，万竿修竹清凉世。算此时、情绪有谁同，吾侬自。

同前

双头莲

一柄双花，低翠盖、呈祥现美。人正在、薰风亭上，满襟如水。二陆比方夸俊少，两乔相并修容止。雨初晴、午永鬥红酣，真奇耳。

双白鹭，双赪鲤。飞与泳，俱来此。绾双鬟天上，侍香童子。双剑丰城双孕秀，双凫叶县双趋起。谩空谈、国士本无双，今双矣。

沁园春

叹世

浮利虚名，算来何用，蜗角蝇头。笑劳生一梦，两轮催逼，脆如朝露，轻若春沤。有限精神，无穷世路，劫劫忙忙谁肯休。堪惊叹，叹痴人未悟，终日营求。

百年光景云浮。把意马心猿须早收。有真仙秘诀，飧霞导引，丹砂铅汞，早与身谋。闲是闲非，他强我弱，一任从教风马牛。还知道，上蓬莱稳路，八表神游。

念奴娇

次韵范正之柳絮

水轩沙岸，午风轻、飘动一天晴雪。日色晶荧光眩眼，细逐游丝明灭。帘幕中间，楼台侧畔，浑是瑶瑛积。缀松黏竹，恍然如对三绝。

遥认仿佛飞花，花非还似，恼乱多情客。点染春衫无定度，又转沈香亭北。密密疏疏，斜斜整整，似雪难分别。坡仙不见，后人有口何说。

同前

次人韵

断虹开霁，净秋容、点点初收微雨。夕下生阴山影澹，缥渺烟云吞吐。乌帽风偏，青鞋沙软，误入桃溪坞。多情鸥鹭，偶来忽又飞去。

日暮修竹佳人，雾绡琼佩，绰约疑仙侣。愧我禅心春尽絮，不逐东风飞舞。红叶题诗，紫云传恨，密意渠能诉。此情疏隔，不关楼外烟树。

菩萨蛮

暮涛掀浪溪流急。单衣未试春寒力。是处绿阴浓。春深杨柳风。

人依溪岸住。酒美忘归去。巢燕堕芹泥。幽禽花外啼。

同前

鸦儿学画犹嫌丑。佯羞步步随娘后。春浅瘦花枝。凝愁为阿谁。

那回筵畔见。有意相留恋。只恐后期愆。章台飞柳绵。

鹧鸪天

赋雪

楼外银屏入望赊。楼前鸥鹭舞交加。穿林淅沥飞琼屑，度嶂缤纷过柳花。

歌白雪，醉流霞。晚寒寒似夜来些。明朝酒醒掀帘幕，帘幕依然卖酒家。

西江月

世事从来无据，人生自古难凭。茫如天水有云萍。聚散任他形影。

每怪东阳瘦损，常嗤骑省多情。如今我也瘦棱棱。却喜青青两鬓。

水调歌头

饮垂虹

三载役京口，十度过松江。垂虹亭下烟水，长是映篷窗。钓得锦鳞成鲙，快把双螯浩饮，豪气未能降。醉舞影零乱，心逐浪舂撞。

景苍茫，歌欸乃，石空硿。蒹葭深处，适意鱼鸟自双双。便拟轻舟短棹，明月清风长共，与世绝纷尨。嘉遁有真隐，不羡鹿门庞。

醉落魄

用范石湖韵

江头离席。晚潮双舻催行色。往来属玉双飞白。笑我多情，犹作未归客。

红尘奔走何时息。归心还似投林翼。角巾醉里从奇攴侧。独立东风，天际露岑碧。

长相思

西湖夜醉

湖山横。湖水平。买个湖船一叶轻。傍湖随柳行。

秋风清。秋月明。谁捣秋砧烟外声。悲秋无尽情。

鹧鸪天

发舟安康，朋游见留，往复三用韵

芳草萋萋入眼浓。一年花事又匆匆。吐舒桃脸今朝雨，零落梅妆昨夜风。

云接野，水连空。画栏十二倚谁同。两眉新恨无分付，独立苍苔数落红。

同前

梦绕天涯去意浓。客愁春恨两匆匆。绿波初涨桃花浪，画鹢轻随柳絮风。

无笔力，判虚空。关山千里两心同。鱼书雁字都休问，只看啼痕翠袖红。

同前

山色都如归兴浓。春融融处客匆匆。岸花影里莺吟雾，江阁阴中燕受风。

凭画楯，睇层空。情衷待说几时同。不如且尽樽中绿，图得醄醄醉脸红。

菩萨蛮

杏花

昨日杏花春满树。今晨雨过香填路。零落软胭脂。湿红无力飞。

转头春易去。春色归何处。待密与春期。春归人也归。

浣溪沙

送连景昭归三山

来日江头柳带香。

去时篱下菊花黄。

人生离别几凄凉。

拂面红尘飞冉冉，

背人白日去堂堂。

尺书休负雁南翔。

眼儿媚

十年不见柳腰肢。契阔几何时。天遥地远，秋悲春恨，只在双眉。

雁声今夜楼西畔，情愫渺难期。杏花风景，梧桐夜月，都是相思。

桃源忆故人

暮霞散绮西溪浦。天上晴云开絮。清绝梅花几树。恼乱春愁处。

小桥流水人来去。沙岸浴鸥飞鹭。谁画江南好处。著我闲巾屦。

糖多令

登多景楼

何处浣离忧。消除许大愁。望长江、衮衮东流。一去乡关能几日，才屈指、又中秋。

芦叶满汀洲。沙矶小艇收。醉归来、明月江楼。欲把情怀输写尽，终不似、少年游。

小重山

春水东流一苇杭。春情翦不断，汉江长。江花江草为谁芳。浑不似，沙暖睡鸳鸯。

且道不思量。怕他知得后，痛肝肠。路遥天阔水茫茫。成病也，教我怎禁当。

行香子

鄱阳□鱼

雪白肥鳒。墨黑修鲇。柳穿腮、小大相兼。金刀批脔，鲜活甘甜。或时，或时煮，或时腌。

揎腕佳人，玉手纤纤。缕银丝、取意无厌。羹须澹煮，滋味重添。滴儿醯，呷儿酒，撮儿盐。

临江仙

富池岸下

人在空江烟浪里，叶舟轻似浮沤。此心无怨也无忧。汉江迷望眼，衮衮直东流。

两岸荻芦青不断，四山冈岭绸缪。晚风吹袂冷飕飕。谁知三伏暑，全似菊花秋。

渔家傲

白湖观捕鱼

汉水悠悠还漾漾。渔翁出没穿风浪。千尺丝纶垂两桨。收又放。月明长在烟波上。

钓得活鳞鳊缩项。成玉液香浮盎。醉倒自歌歌自唱。轻袅缆。碧芦红蓼清滩傍。

菩萨蛮

鄂渚岸下

烟汀一抹蒹葭渚。风亭两下荷花浦。月色漾波浮。波流月自留。

若耶溪上女。两两三三去。眉黛敛羞蛾。采菱随棹歌。

乌夜啼

夜泊阳子江

长亭急管生愁。楚天秋。落日寒鸦飞尽、水悠悠。

红蓼岸。白蘋散。浴轻鸥。人在碧云深处、倚高楼。

虞美人

寒来暑往何时了。世故催人老。一人口插几张匙。何用波波劫劫、没休时。

饥来吃饭困来睡。莫把身为累。谁能较短与量长。落叶西风一梦、熟黄粱。

贺新郎

送郑材卿

莫向愁人说。叹人生、不如意事，十常七八。是则中年伤怀抱，客里何堪送客。又添取、一襟凄咽。

岸柳凋零秋容澹，黯消凝、怎忍轻攀折。重会面，甚时节。

杏花丽日梅花雪。记当时、一觞一咏，楚云湘月。别后君休劳春梦，转眼江南塞北。莫漫被、闲愁萦结。且判离筵今夕醉，霎时间、便见兰舟发。空怅望，水云阔。








○城垣主意 【 城垣】

南工部設主政一人、專筦內外城垣三歲而代歲費有至萬四千金者、少有萬計問之胥吏曰經費也每歲春秋雨閱城、司空與司馬內外守備給事中御史期日分道而行冗費無謂日中會食食罷而散戊戌秋告竣、余攝事陪閱、匠作隨行、余所至輒詰之、間抶其不勉者故事秋閱後率輟工、涉冬及春閱壞度費為之估計估定然後修、是時嘉善陳君攝城垣、余謂之曰天未寒工何為輟。惟是繁鉅者以待來年若尺寸之罅隙。數甓數瓦之費。一手一足之力。宜及今修補。而令匠作曰。吾尚欲閱也。仲冬余再與陳君閱內城則來年即不修可矣即欲完美不過一二百金足矣。閱外城繇內馬道行、城亦可觀、及至一門。余步出城視之。則敝甚瓦甓俱無始知所修止一面閱之所見而所不見者未嘗修也豈有以一面之城而不壞者葢緣諸公閱時。惟輿皂所導不夾城而行內行則俱內而遺外外行則俱外而遺內官作胥吏。掩飾乾沒利其工料以潤私家為日巳久故歲修歲壞。迄無了期。國家無名之費如此等類者不可勝計也葢余竊笑工部之修城有似饔飧饔未巳也曰夕且復飧。飧未巳也。曰旦且復饔古人論讀書。當與作別計余謂城垣亦然夫城垣亦人家樊牆之鉅者耳。人家樊牆遠者百年近者數十年。未聞歲歲修者凡作事必先立意工部以歲修為令甲以萬金為經費立意舛矣沿襲因循。莫知其非也余意欲無時不修欲一修不復修夫一官三年。專且久矣。何物城垣。獨不底績乎余視內城堅完無庸修。不宜動輒稱內外二城飾虗聲以滋費也。外城十四門。有易完有難完。當先從其易者。併集工作完一門。復修一門。約三四歲皆完可無修。即修而費少矣而余欲主政虎外城非典禮白事毋旅揖、時時乘筍輿往來廵行以工作畚鍤自隨工無間歇。隆冬而後止。百凡器械瓦甓灰泥之類。無不經心經目。三年不離城垣之下三年之後。委官可罷。匠作可散。窑可撒營繕之帑可緘矣。

皇明經世文編卷四百六十終








○水西新建十橋記 【 水西建橋】

水西十橋、乃貴州宣慰使安氏父子之所建也、橋既成之明年、今宣慰圖其水之源流、并其始終事之歲月、遣人詣京師求予文、刻于石、為之記曰、水西之河最大者曰陸廣、陸廣之西、上流曰稿池、又曰芭蕉、下流、東注曰黃沙渡、曰烏河、又數百里、入於清水江、又東會于涪江、其源之大於眾水者有四、一曰洛浙、二曰西漢、三曰七百方、四曰滴澄洛、浙之水源于卜乍革之、南入于西溪、又達於七百方、又會於鴉池兩溪之源、導于化閣山、轉於西南、合于洛浙、七百方則自普安會于洛浙、入于鴉池、滴澄之源、出于九溪、東北至于威清、又北至于鴉池、達于陸廣、其曰青山、曰老宋、曰卜茫、皆因其地而名隨之、非有二也、大抵四河之水、廻折數百里、而會于陸廣、出入山石崖竇間、一遇峻隘、如退如束、激蕩震掉、若三軍相持、怒不得逞者。及其奔放衍肆。一瀉千里。如自天而下。浩不可禦。每春夏淫潦。其勢彌大。覆舟溺死者亦間有之。秋冬霜降水落。寒可裂膚。病于揭厲。居者怨于室。行者嗟於途。富商大賈。無所為而至雖有魚鹽之利。山林之材。土人居然視之。卒未之能致也。故嘗有橋率架木為之。不踰年輒壞。用力多而獲利少。人亦勞止。良非遠圖宣慰父子、更以石為之。排積沙以定其基。布巨石以貫其底。圜空其下。漏水象月。或三或五或七。視橋之袤廣而多寡焉。款密堅緻。踰于實地。橋有十、一曰頭舖、二曰得烏、三曰烏西四曰西溪、五曰虎塲、六曰朵泥、七曰蜈蚣、八曰秀水、九曰麥架、十曰查覩、西溪虎塲朵泥麥架、皆先宣慰為之、頭鋪六橋、則今宣慰之所經畫者。問石焉取。曰即于山。問役焉取。曰即于傭。問費焉取。曰即于宣慰之私藏而民不與知。葢自成化巳丑始事、至丙午訖工、歷世以再、乃克底績。非先宣慰知不及此、固有待也、歷年十有八、次第告成、不欲速、意羣力畢舉。或勞人也成之日、萬夫懽呼、四境慶幸、鄉里長老、相與舉酒、歌頌二宣慰之偉績。賓旅負販者。往來深谷巨箐中。無分於昏夜。如之東西家焉。休勞夷險。其益亦大矣哉。嗚呼水事之重。自古然巳。周單子過陳。見其道穢而川澤不梁。知其必亡。子產以乘輿濟人於溱洧。孟子譏之。而申以王政徒杠輿梁之說。亦又有以障大澤。勤其官。而受封國者。具在傳記。可覆考也。二宣慰其亦有見於斯歟。余嘗聞西南世祿之家。予□夜郎楊龍友向予輩詳其□系也每以安氏為稱首。既得其家世之詳則知其始封于蜀漢時。上下千五百年。世態之變若罔聞知。意其先世必有大功德于民。今觀二宣慰雖一事之小。而所以用其心者如此。則他所以利于生人。承于前烈。以寬朝廷西顧之憂者從可知矣安氏之世濟其美。固如是哉。昔韓愈記汴州東西水門。至今讀之猶若親見。當時之役。十橋之建。功十倍之。而無如愈者為之記。恐來者末由聞知。則雖或入于圯毀而未有為之一舉手者姑用直述其事以俟、若乃橋之所在、與其歲月之詳、工役之數、請列之碑陰、茲不贅、先宣慰名觀、今宣慰名貴榮、俱誥授昭勇將軍云、


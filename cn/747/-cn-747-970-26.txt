○重定正冬朝会礼仪奏（天成四年十一月礼官）

《开元礼》：三品以上升殿，群臣在庭。窃以九品分官，随时有异，或以卑高定分，或以清浊为资，积习是常，造次难议。请沿近礼，依内宴列坐。《开元礼》称贺之後，皇帝戴通天冠，服绛纱袍，百官朝服以侍坐，解剑履於乐县之西北。

窃以开元旧制，长安广庭，故可以究皇仪而展帝容，陈百辟而赞群後。今京邑亲造，殿庑未更，若用前规，虑为狭隘。议请皇帝冠乌纱巾服赭黄袍，百寮具公服，候朝堂宏厂，即举旧仪。二舞鼓吹熊罴之案，工师乐器等事，繇久废无次颇甚，岁月之间，未可补修。且请设九部之乐，权用教坊伶人。


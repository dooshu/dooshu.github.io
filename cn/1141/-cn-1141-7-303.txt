舍弟阮两儿淳恪读书双溪

读书贵闻道，静专靡不成。
送子适园馆，要使心魂清。
麻姑东巀嶪，玉山前峥嵘。
庭交竹桂影，门无剥啄声。
溪山足朝爽，披豁来聪明。
念此旧庐好，先世手经营。
藏书万馀卷，入室千人英。
仰首接洙泗，颜曾如弟兄。
余少苦贫病，饥饱倚藜羹。
呻吟杂呫哔，洒扫锄柴荆。
空楼常独宿，鬼语窥灯檠。
斋居寡言笑，槁木捐百情。
哀乐见古人，解颐或沾缨。
有作或传写，童丱早声名。
抚躬惭不逮，心曲中宵惊。
宦游徇薄禄，高树出檐楹。
归来巡旧圃，攀条泪纵横。
汝曹今逸乐，被服暖且轻。
牙签乌几净，珍木黄鹂鸣。
哲匠维师友，典训禀周程。
黾勉念祖德，慎勿忝平生。
吐词贲文绣，高步追六经。
布衣苟若此，何必谈公卿。
缠疴吾久衰，踽踽愁独行。
高歌拭老眼，伫立摇心旌。



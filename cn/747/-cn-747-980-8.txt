○对莱地判

〈甲为匠人，於莱地制沟，遂广深二尺为度。所由劾功少，诉不违理。〉

十地分宜，顺其高下；九夫为井，列以沟洫。式备水泉之害，将损壅塞之虞，利以生人，成其务本。永言经典，实著广深。自畎浍而陈规，及园ㄩ而不紊。守之勿失，敏则有功。惟彼匠人，诚为尽力，审端径术，善相邱陵，设夫间之小沟，明遂上之有径。水势地势，因而用焉；善沟善防，斯焉在矣！二尺为度，殊其不法；三农取托，乃亦有秋。方黍稷之离离，见流波之活活，决其行潦，达彼巨川。庀度功程，规模曲折，即和夷之既艺，岂陵谷之将迁？攀迟学於孔门，自得老农之术，哀公问於有若，宁有不足之忧。纵彼公田，何妨稼穑？况兹莱地，已辍耕耘。将为功少取科，实为淫刑以逞。十门吴堰，抚昔事而无惭；三章汉条，因兹躅而当逭。


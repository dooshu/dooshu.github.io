3　儀禮之名緣起　孔壁古文禮多三十九篇　逸經片言載諸文籍


藝文志謂之禮，古經未有儀禮之名。張淳全云：「張忠甫淳，永嘉諸儒之一。」云：「疑後漢學者見十七篇中有儀有禮，遂合而名之。」此張忠甫儀禮識誤序文。孔壁古文多三十九篇，康成不注，遂無傳焉。【原注】注謂古文作某者，即十七篇古文也。論衡以爲宣帝時，河内女子壞老屋得佚禮，恐非。〇案：經典釋文敘録曰：「古禮經五十六篇，蒼后蒼傳十七篇，所餘三十九篇以付書館，名爲逸禮。」天子巡狩禮，王氏漢藝文志攷證二自注云：「内宰注。」朝貢禮，聘禮注。王居明堂禮，月令、禮器注。烝嘗禮，射人注。朝事儀，覲禮注。見于三禮註。學禮，見于賈誼書。新書保傅篇。古大明堂之禮，見于蔡邕論。中郎集明堂月令論。雖寂寥片言，斷圭碎璧，猶可寶也。

【閻按】孔壁古文禮三十九篇。讀隋牛弘傳，始知書亡於隋以前，故隋經籍志無其目。〇朝事儀，見大戴禮記卷十二，非逸經也。〇賈誼引學禮，本禮記保傅篇。古大明堂之禮，蔡邕明言禮記，皆非逸經。

【元圻案】漢書藝文志「禮家」：「禮古經五十六卷，經十七篇〔一〕，后氏、戴氏記百三十一篇，七十子後學者所記也。明堂陰陽三十三篇，古明堂之遺事。王史氏二十一篇。」〇阮孝緒七録曰：「古經出魯淹中，其書周宗伯所掌。五禮威儀之事有五十六篇，無敢傳者，後博士侍其生得十七篇，鄭注，今之儀禮是也。餘篇皆亡。」〇後漢書鄭玄傳：「凡所注周易、尚書、毛詩、儀禮、禮記、論語、孝經〔二〕。」儀禮之名，始見於此。〇漢書劉歆傳：「移讓太常博士書曰：『魯共王壞孔子宅，欲以爲宫，而得古文於壞壁之中，逸禮有三十九。天漢之末，孔安國獻之。』」〇朱子語類：「魯共王得古文儀禮五十六篇，其中十七篇與高堂生所傳同，鄭康成注此十七篇，多舉『古文作某』，則是當時亦見此壁中之書。不知如何只解此十七篇，而三十九篇不解，竟無聞焉。」〇周禮天官内宰：「出其度、量、淳、制。」注：「故書淳爲敦，杜子春讀敦爲純，純謂幅廣也。制謂匹長。玄謂純制，天子巡守禮所云『制幣丈八尺，純四』與？」〇儀禮聘禮「釋幣制」，注：「朝貢禮云：『純，四只。制，丈八尺。』」〇月令「孟春，迎春於東郊」，注：「王居明堂禮曰：『出十五里迎歲。』」「仲春，祀高禖」，注：「帶以弓韣，禮之禖下，其子必得天材。」「季春，命國難」，注：「季春出疫于郊，以禳春氣。」「仲夏，毋休于都」，注：「毋宿于國。」「仲秋，天子乃難」，注：「仲秋，九門磔禳，以發陳氣，禦止疾疫。」「仲秋，穿竇窖」，注：「仲秋農隙，民畢入于室，曰『時煞將至，毋罹其災』。」又「水始涸」，注：「季秋除道致梁，以利農也。」「仲冬，農有不收藏積聚，馬牛畜獸有放佚者，取之不詰」，注：「孟冬之月，命農畢積聚，繫牧牛馬。」「季冬，命樂師大吹而罷」，注：「季冬命國爲酒，以合三族，君子説，小人樂。」禮器「曾子曰『周禮其猶醵與』」，注：「仲秋乃命國醵。」以上鄭注所引，皆王居明堂禮文。〇周禮夏官射人「祭祀則贊射牲」，注：「烝嘗之禮，有射豕者。」〇儀禮覲禮「天子拜日於東門之外」，注：「朝事儀曰：『天子冕而執鎮圭，尺有二寸，繅藉尺有二寸，大圭，乘大輅，建大常十有二旒，繁纓十有二就，貳車十有二乘，帥諸侯而朝日於東郊，所以教尊尊也。』」〇賈誼新書保傅篇：「學禮曰：『帝入東學，上親而貴仁，則親疏有序而恩相及矣。帝入南學，上齒而貴信，則長幼有差而民不誣矣。帝入西學，上賢而貴德，則聖智在位而功不遺矣。帝入北學，上貴而尊爵，則貴賤有等而下不踰矣。帝入太學，承師問道，退習而考於太傅，太傅罰其不則而匡其不及，則德智長而治道得矣。』」〇蔡邕明堂月令論曰：「禮記古大明堂之禮曰：『膳夫是相禮，日中出南闈，見九侯，反問於相。日側出西闈，視五國之事。日入出北闈，視帝節猷。』」〇案閻氏古文尚書疏證第二十一篇曰：「漢興，高堂生傳禮十七篇，孔壁所出多三十九篇，謂之逸禮。平帝時，王莽立之，旋廢，猶相傳至東漢。鄭康成注三禮曾引之，凡二十五條，爲篇名者八。吴草廬逸經八篇，僅及其三云云。」今將前注未及者，附載於此。春官司巫注：「中霤禮曰：『以功布爲道布，屬于几。』」秋官士師注：「軍禮曰：『無干車，無自後射。』」亦見大司馬「有司表貉誓民」注。儀禮少牢饋食禮注：「禘于太廟禮曰：『日用丁亥。』」禮記奔喪篇注：「逸奔喪禮説不及殯日，於又哭猶括髮，即位不袒。告事畢者，五哭而不復哭也。」又曰：「哭父族與母黨於廟，妻之黨於寢，朋友於寢門外，壹哭而已，不踊。」又曰：「凡拜吉喪，皆尚左手。」又曰：「無服袒，免爲位者，唯嫂與叔。凡爲男子服，其婦人降而無服者麻。」〇四庫全書總目二十：「儀禮識誤三卷，宋張淳撰。淳，字忠甫，永嘉人。是書久無傳本，故經義考以爲已佚。今從永樂大典綴録成編，惟缺鄉射、大射二篇。」〇隋書牛弘傳：「修立明堂議曰：『劉向别録及馬宫、蔡邕等所見，當時有古文明堂禮、王居明堂禮、明堂圖、明堂大圖、明堂陰陽、太山通義、魏文侯孝經傳等，並説古明堂之事。其書皆亡，故莫得而正。』」

〔一〕「十七」，原作「七十」，據中華本漢書卷三〇藝文志乙正。

〔二〕「注」，原作「著」，據中華本後漢書卷三五鄭玄傳改。






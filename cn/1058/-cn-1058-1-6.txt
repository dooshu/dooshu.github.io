節遊賦


覽宮宇之顯麗，實大人之攸居。

建三臺於前處，飄飛陛以淩虛。

連雲閣以遠徑，營觀榭於城隅。

亢高軒以迥眺，緣雲霓而結疏。

仰西嶽之崧岑，臨漳滏之清渠。

觀靡靡而無終，何眇眇而難殊。

亮靈后之所處，非吾人之所廬。

於是仲春之月，百卉叢生。

萋萋藹藹，翠葉朱莖。

竹林青蔥，珍果含榮。

凱風發而時鳥讙，微波動而水蟲鳴。

感氣運之和順，樂時澤之有成。

遂乃浮素蓋，禦驊騮，

命友生，攜同儔。

誦風人之所歎，遂駕言而出遊。

步北園而馳騖，庶翺翔以寫憂。

望洪池之滉瀁，遂降集乎輕舟。

沉浮蟻於金罍，行觴爵於好求。

絲竹發而響厲，悲風激於中流。

且容與以盡觀，聊永日而忘愁。

嗟羲和之奮策，怨曜靈之無光。

念人生之不永，若春日之微霜。

諒遺名之可紀，信天命之無常。

愈志蕩以淫遊，非經國之大綱。

罷曲宴而旋服，遂言歸乎舊房。






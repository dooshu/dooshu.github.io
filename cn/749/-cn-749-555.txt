张良臣


良臣字武子，一字汉卿，号雪窗，大梁（今河南省开封）人，家拱州，避地家鄞。隆兴元年（1163）进士。淳熙末卒，官止监左藏库。有雪窗集，今不传。

失调名

昨日豆花篱下过，忽然迎面好风吹。独自立多时。

西江月

四壁空围恨玉，十香浅捻啼绡。殷云度雨井桐凋。雁雁无书又到。

别后钗分燕股，病馀镜减鸾腰。蛮江豆蔻影连梢。不道参横易晓。

采桑子

佳人满劝金蕉叶，夜玉春温。别后黄昏。燕子楼高月一痕。

年年依旧梨花雨，粉泪空存。流水孤村。不着寒鸦也断魂。








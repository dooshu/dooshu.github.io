答两广巡盐


官运广盐，改复商贩，诚为省便。但殷石汀以古田初复，戍兵额饷取给于此。原议三运，后乃渐滞。殆转输造船之法，有未周悉，似难尽咎于官运也。今拟两路并行，似于官民俱便。人之趋利，如水就下，既开此窦，路近而利大，将来广右之运，必至尽废。古田军饷将安所出？不可不深思长虑也。更望熟计其便。






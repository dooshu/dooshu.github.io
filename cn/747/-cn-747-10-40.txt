○祭原州瑞石文

嗣天子某，祚继鸿业，君临宇县，夙兴旰食，无忘於政，导德齐礼，愧於前修。天有成命，表瑞贞石，文字昭然，历数唯永。既旌高庙之业，又锡眇身之祚，迨於皇太子治，亦降贞符。纪其姓氏，列於石言，仰瞻睿汉，空铭大造。顾惟寡薄，弥增寅惧，敢因大礼，重荐玉帛。上谢明灵之贶，以申祗慄之诚。皇太子治亦恭至泰坛，虔拜於苍昊，庶凭眷佑之德，永膺无疆之休。


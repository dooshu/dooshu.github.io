○难释惠远沙门袒服论



见答问袒服，指训兼弘，标末文于玄古，赀形理于近用，使敬慢殊流，诚服俱尽，殆无间然。至于所以明顺，犹有未同。何者？仪形之设，盖在时而用，是以事有内外，乃可以浅深应之。李释之与周孔，渐世之与遗俗，在于因循不同，必无逆顺之殊明矣。故老明兵凶处右，礼以丧制不左，且四等穷奉亲之至，三驱显王迹之仁，在後而要，其旨可见。宁可寄至顺于凶事，表吉诚于丧容哉？郑伯所以肉袒，亦犹许男舆榇，皆自以所乘者逆，必受不测之罚。以斯而证，顺将何在？故率所怀，想更详尽，令内外有归。（《弘明集》五）

诸葛长民

长民，琅邪阳都人，桓玄引为平西司马，以贪刻免，玄篡位，与刘裕等起义，为扬武将军，进辅国将军宣城内史，以兴复功封新淦县公，督淮北诸军事，镇山阳，义熙初进使持节督青扬二州军事青州刺史，领晋陵太守，镇丹徒，转督豫州扬州之六郡军事豫州刺史，领淮南太守，寻监太尉留府事，为刘裕所杀。




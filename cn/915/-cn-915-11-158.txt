◎刘芳

芳字伯文，彭城人。（《北史》作字「伯支」。彭城丛亭里人。）汉楚元王交之后。文明太后擢兼主客郎，寻拜中书博士，进中书侍郎，授皇太子经。迁太子庶子、兼员外散骑常侍。寻除正，兼通直常侍，超迁国子祭酒。遭母忧，起为辅国将军、太尉长史、徐州大中正、行徐州事、兼侍中。宣武即位，正侍中，迁中书令。出除安东将军、青州刺史，转太常卿。延昌二年卒，赠镇东将军、徐州刺史，谥曰文贞。有《毛诗笺音义证》十卷，《仪礼》、《周官义证》各五卷，《王肃注尚书音》、《郑注仪礼周官音》、《干宝注周官音》、《何休注公羊音》、《范宁注谷梁音》、《韦昭注国语音》、《范晔后汉书音》各一卷，《辨类》三卷，《徐州人地录》四十卷，《急就篇音义证》三卷。


○答元琬法师书

辱师所示妙法四科，循览周环，用深铭佩。法师早袪尘累，游神物表。阐鹫岭之微言，探龙宫之秘藏，洞开灵府，凝照元门。固以高步弥天，邻几初地；遂能留情博施，开导蒙心。理实义周，词华致远，包括今古，网罗内外。训诱之至，审谕之方，纵圣达立言，师传宏道，亦未足仿佛要津，拟议高论。但行慈减杀，顺气奉斋，斯乃仁人之心，以成大慈之行。谨当缄诸心府，奉以周旋，永藉胜因，用期冥祐。

李泰（濮王泰）


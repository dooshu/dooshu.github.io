登岱

岱宗万仞气苍苍杖策寻巅尽八荒列岫儿孙争拱立诸天旌节郁相望丹霞白雾分隂霁玉简金函入混茫欲小神州重极目丈人峰畔一褰裳

二

夕岚夜雨万山迷忽有天鸡阊阖啼帝许登临开日月人从指顾走虹霓扶桑灼烁沧溟畔太华微茫碣石西七十二君空驻跸何如筇杖遍丹梯

三

羣仙冉冉下青峰回合虚无紫气重日出天门当汉畤云深御帐失秦松双崖石裂惊龙鬬四月桃开积雪封辇道荒芜民力尽相如禅草且从容

四

日观晴光傍午开茫茫东见海为杯九州积气峰前合万里浮云杖底来邹鲁山灵真莽荡吴阊练影漫裵崑仑不到终遗憾欲驾苍龙首重回


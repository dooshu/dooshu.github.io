奉酬皖城方密之见怀之作答秣陵之期也


其一


日日离情倚大荒，尺书昨夜下枞阳。
侠游东海予仍剧，文苑西京君最良。
陆瑁池边秋雨急，吕蒙亭外暮云凉。
时危群聚多英侣，协策何年对未央。

其二


日暮庐江驿马嘶，周郎一曲动云霓。
兵戈近迫清淮北（时同日得彭城书，详颍、汝之乱），风雅犹雄建业西。
书效官奴名玉润，文成犬子颂金泥。
何时倚剑长干路，怅望秋天自不迷。





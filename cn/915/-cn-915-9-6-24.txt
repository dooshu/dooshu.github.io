◇谢敕赉制旨大涅经讲疏启

臣某启：後阁应敕木佛子奉宣敕旨，垂赉制旨大涅盘经讲疏一部十帙，合目百一卷。寒乡睹日，未足称奇；采药逢仙，曾何譬嘉喜。臣伏以六爻所明，至邃穷於几象；四书所总，施命止於域中。岂有牢笼因果，辨斯宝城之教；网罗真俗，开兹月满之文。方当道洽大千，化均百亿；云弥识种，两篇身田。岂复论唐帝龟书，周王策府。何待刊寝盘盂，屏黜丘索。甘露妙典，先降殊恩。揣己循愚，不胜庆荷。不任顶戴之至，谨奉启谢闻。谨启。（《释藏》轻六，《广弘明集》二十一。）


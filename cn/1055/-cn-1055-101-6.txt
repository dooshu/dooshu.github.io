【论罢修奉先寺等状〈至和二年〉】

右臣近曾上言，为京师土木兴作处多，乞行减罢。寻准敕差臣与三司同共相度减定，续具奏闻次。今又闻圣旨下三司，重修庆基殿及奉先寺屋宇。臣伏见近年政令乖错，纪纲隳颓，上下因循，未能整缉。惟务崇修祠庙，广兴土木，百役俱作，无一日暂停。方今民力困贫，国用窘急，小人不识大计，不思爱君，但欲广耗国财，务为己利，恣侵欺于官物，图酬奖之功劳，托名祖宗，张大事体。况诸处神御殿，当盖造之初，务极崇奉，栋宇坚壮，莫不精严，虽数百年，未必损动。近年以来，不住修换，昨开先殿只因两柱损，遂换一十三柱，前后差官检计，朝廷并不取信，只凭最后之言，遂至广张物料。盖缘广张得物料，即多图酬奖恩泽。窃以崇奉祖宗，礼贵清净。今乃频有迁徙，轻黩威灵，要其所归，止为小人图利。臣见自古人君好兴土木者，自《春秋》、《史记》，历代以来并皆书为过失，以示万世。今小人图一旦之利，黩祖宗之威灵，置人主于有过之地，谁忍为之？臣实痛惜。臣因准敕减定，于三司略见大概：开先殿初因两条柱损，今所用材植物料共一万七千五百有零，睦亲宅神御殿所用物料又八十四万七千，又有醴泉、福胜等处物料，不可悉数。此外军营库务合行修造者，又有百余处。使厚地不生他物，惟产木材，亦不能供此广费。自古王者尊祖事神，各有典礼，不必广兴土木，然后为能。臣窃见累年天灾，自玉清、昭应、洞真、上清、鸿庆、寿宁、祥源、会灵七宫，开宝、兴国两寺塔殿，并皆焚烧荡尽，足以见天意厌土木之华侈，为陛下惜国力民财，谴戒丁宁，前后非一。陛下与其广兴土木以事神，不若畏惧天戒而修省，其已兴作者既不可及，其未修者宜速寝停。况睦亲神御殿，于礼不宜作，其事甚明，别无礼典讲求，乞更不下太常，便行寝罢。其庆基殿，如的有损漏，只令三司差官整补，不得理为劳绩。其奉先寺，乞勒寺家自修。今垂拱殿是陛下常坐之处，近闻为无梁木，且止未修。诸皇亲自火烧居宅后，至今寄寓他所。陛下尊为天子，无梁木修一殿；富有四海，而皇族无屋可居。盖为将良材美木俯徇小人，并于不急处枉费，遂致合行修造处却至乏材。伏愿陛下追思累次大火常发于土木最盛处，凡国家极力兴修者，火必尽焚。且天厌土木而焚之，又欲兴崇土木以奉之，此所以福应未臻而灾谴屡降也。伏乞上思天戒，下察人言，人言虽狂而实忠，天戒甚明而不远。伏惟陛下圣德恭俭，不乐游畋，凡所兴修，皆非嗜好，但以难违小人一时之请，自取青史万世之讥，实为陛下惜之。伏望圣慈，广赐裁择。谨具状奏闻，伏候敕旨。





卷一○九·奏议卷十三


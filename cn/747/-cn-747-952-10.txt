○对廪无积粟判

〈得甲为县宰，廪无积粟。人言其过。曰：“蓄积於人。”〉

设法安人，守官之能政；革弊易俗，经邦之茂典。必从宜而有素，岂循常以见称？甲恤隐在怀，利为任。思丰壤以务本，患杼柚之将空，亩税惟轻，地利斯尽。庶无捐瘠，俾家给而藏；嫌於聚敛，何县廪是积。况《诗》剌重赋，《传》美宽征。鲁公不足，闻诸有若之对；齐国以富，实资管仲之言。曾谓举善，奚其数过？但恐永图难继，凉德不堪。苟阙斯人，容无效此。

王运充


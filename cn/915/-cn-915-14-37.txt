◎萧圆肃

圆肃字明恭，梁武陵王纪子。纪称尊号，封宜都郡王，除侍中、宁远将军。纪东下，副萧守成都，兵败，与俱降于魏。授侍中、骠骑大将军、开府仪同三司，封安化县公。入周，至明帝初，进封棘城郡公。保定中，除畿伯中大夫，拜咸阳郡守。建德中，授太子少傅，出为丰州刺史，加上开府仪同大将军。宣政初，入为司宗中大夫，授洛州刺史。大象末，进位大将军。隋受禅，授贝州刺史。开皇四年卒。有《广堪》十卷，《淮海乱离志》四卷，《文海》四十卷，《集》十卷。


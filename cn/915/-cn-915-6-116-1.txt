◇侍中嵇侯碑

夫君亲之重，非名教之谓也。爱敬出于自然，而忠孝之道毕矣。朴散真离，背生徇利，礼法之兴，于斯为薄。悲夫！晋弋阳子嵇绍，字延祖，资乾刚之纯粹，体中和之淑虚。少有清劭之风，长怀弘仁之度。加以通朗掩济，靡才不经；学为儒宗，庶绩光被。弱冠登朝，则敷文秘阁；晚节强仕，则纳言枢极。太安之初，权臣擅命。皇舆亲征，次于荡阴。六军奔攻，兵交御辇。绍俨然端冕正色，以捍锋刃，遂殒命于御侧。忠诚感人神，义声振四海。铭曰：

二仪肇建，君臣攸序。峨峨侍中，应期作辅。外播仁风，内举心膂。执慈弗勇，靡仁不武。见危授命，背生殉主。确乎其操，邈乎其崇。矫矫王臣，宪慈遗风。在亲成孝，于敬成忠。（《艺文类聚》四十八）


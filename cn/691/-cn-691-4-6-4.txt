◎摆摊盘

扬州赌风最盛，近日有摇摊之戏，官与商每合而为一，以资财角胜负，意气自雄，而南北委员之往来是邦者，亦鲜不沉溺其中，乐而忘反。甚至有诱赌之局，外张筵席，中蓄裙衩，名曰摆摊盘，尤为人心风俗之害。闻此数年来此风益炽，付西歌吹之外，局面又一新矣。近有商夥某甲者，家设摊盘，诱人子弟、破人家资者，亦不可数计。其子为秀士，正应秋闱，一夜忽有喜报到门，人多不信。翌日，取题名录观之，居然某甲之子也。众皆谓似此人家而有此善报，天道殆茫昧不可知。余亦闻而疑之。一日，晤罗茗香，告余曰："某甲家之喜事，人皆诧之，而某甲之近事，则人所不知也。某甲于摊盘中，每年必购一二少妇居中作饵，去年购一中年妇人入局。初到时，即觉其神色不怡，细诘之，乃知系一宦家妇，其夫曾官邗上，死后家无丁口，不能自存，故隐忍到此。然自入局后，经今数阅月，颇能自持，并无染也。某甲忽动矜怜之心，立送之入清节堂（即恤嫠局），并极力为之道地，俾得其所。此妇亦甚情愿，较之在摊局中，竟判若仙凡矣。余曰："善哉此事，功德甚大，有此一大善，则众不善自然可以消抵，其获善报也宜哉。"


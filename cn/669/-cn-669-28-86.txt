86　王福畤執謚不改


王福畤爲博士，執許敬宗之謚不改，無忝河汾之學矣。

【元圻案】唐書許敬宗傳：「博士袁思古議謚曰『繆』，其孫彦伯訴思古有嫌，詔更議。博士王福畤曰：『何曾忠而孝，以食日萬錢謚繆醜〔一〕，況敬宗忠孝兩棄，飲食男女之累過之。』執不改。有詔尚書省雜議，更謚曰『恭』。」〇袁思古議曰：「敬宗棄長子於荒徼，嫁少女於夷落。聞詩學禮，事絶於趨庭〔二〕；納采問名，惟聞於黷貨。謚法『名與實爽曰繆』，請謚爲『繆』。」王福畤覆議曰：「福畤忝當官守，匪躬之故。若順風阿意，背直從曲，更是甲令虚設，將謂禮院無人。請依思古議爲定。」

〔一〕「食日」，原作「日食」，據中華本新唐書卷二二三上許敬宗傳乙正。

〔二〕「趨」，原作「家」，據中華本舊唐書卷八二許敬宗傳改。






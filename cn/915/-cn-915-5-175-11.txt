◇为先主即皇帝位告天文

惟建安二十六年四月丙午，皇帝臣备敢用玄牡，昭告皇天上帝后土神：汉有天下，历数无疆。曩者王莽篡盗，光武皇帝震怒致诛，社稷复存。今曹操阻兵安忍，戮杀主后，滔天泯夏，罔顾天显。操子丕，载其凶逆，窃居神器。群臣将士以为社稷堕废，备宜修之，嗣武二祖，龚行天罚。备虽否德，惧忝帝位。询于庶民，外及蛮夷君长，佥曰「天命不可以不答，祖业不可以久替，四海不可以无主」。率土式望，在备一人。备畏天明命，又惧汉邦将湮于地，谨择元日，与百寮登坛，受皇帝玺绶。修燔瘗，告类于天神，惟天神尚飨，祚于汉家，永绥四海！（《蜀志·先主传》，又见《宋书·礼志三》）



卷六十一·蜀五


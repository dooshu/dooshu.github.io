陈造　再次寄肯堂韵五首

住山今日得宗师，妙与缁徒示总持。

衣钵更缘延客尽，衲衣包却郑当时。

陈造

陈造　再次寄肯堂韵五首

梦思游览慰衰迟，起耐阴寒不自持。

捉笔把杯吾技痒，可堪袖手过花时。

陈造

陈造　再次寄肯堂韵五首

丈室云趋彼岂徒，拳拳此意忍容孤。

即今又举二三语，说似当年邑大夫。

陈造

陈造　再次寄肯堂韵五首

道人心地古为徒，野鹤昂藏白月孤。

我亦生来世缘薄，回思昏宦欢非夫。

陈造

陈造　再次寄肯堂韵五首

共谭诗律更谭禅，人指昌黎接大颠。

屏叠葛藤烧笔砚，息阴休影了残年。

陈造

陈造　再次寄肯堂韵五首

枝筇过我海云边，空谷人声喜欲颠。

更喜重逢各强健，未须凄惋话彫年。

陈造

陈造　再次寄肯堂韵五首

眼向朱门每懶抬，今朝笑口为君开。

别来却喜人争席，浪遣长须扫径苔。

陈造

陈造　再次寄肯堂韵五首

倦游只有囊诗锦，试为高人一笑开。

当日留题海山寺，旋闻石刻暗莓苔。

陈造

陈造　再次寄肯堂韵五首

好在新居胜旧居，右连灵隐面西湖。

东南胜境谁同领，我亦闲官一事无。

陈造

陈造　再次寄肯堂韵五首

精蓝端未下云居，况复僧中有后湖。

理障禅那俱坐断，颇尝游戏到诗无。

陈造


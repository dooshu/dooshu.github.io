卷七

钦定四库全书

後山集卷七宋　陈师道　撰诗

与寇赵约丁塘看花寇以疾不赴有诗次其韵

早年学苦断过从晩岁逢春意未穷欲共元刘争着语不堪姚魏已随风坐无上客席虚左赠有英词囊不空障日长须钓竿手归来无计驻青骢

寄寇十一

邻里相望信不通时因得句寄怱怱画楼着燕春风里杨柳藏鸦白下东度日守窗惊节换经旬无使觉门空锦囊佳丽邻徐庾賸欲同君赋恼公

和酬魏衍

阙然声问略相同百里之间一水通春兴多多高纸价离怀一一逐归鸿不忧寒饿成吾老稍喜朝廷记此公梦每见君心巳了不因新句觉情东

上赵使君

老气峥嵘盖九州治声腾涌逐双流向来置醴蒙殊遇此日弹冠愧少留千里山连环故国中秋月好傍黄楼不应为米轻乡里定复还从马少游

送郑祠部

持节还家未白头有亲八十更何求又随急诏朝天去不为寒乡尽岁留四着儒冠甘送老数经奇运得销忧拟登碣石临朝日浩荡沧溟没白鸥

拱翠堂【萧邑富人窦敦礼即泉山作此堂规制宏丽无咎作记】

千年茅竹蔽幽奇一日堂成四海知便有文公来作记尚须我辈与题诗至人但有经行处宝盖仍存朽老枝能事向来非促迫经年安得便嫌迟

赠田从先

衣冠鲁国动成羣忧患相从只有君落笔如流宁蹈袭行前应敌却纷纭愧非伏老成和伯喜有侯芭守子云意气有余功用少相望千里定能勤

寄单州吕侍讲【希哲】

往时三吕共修途拟上青云近玉除中道勒囘奔电足今年还直迩英庐纵谈尚记华严夜枉道难随刺史车遣兴寛为七字语寻人【一作逢人】聊代一行书

寄沛县姜承议【姜乃潜之孙以捕寇改官预作隐居自号金城居士】

平生鲁国老先生晩见诸郎识老成恠有武功蒙宠锡果缘阴德贯神明金池已作归田计玉版方书济物情百里饥寒独顔阖【顔阖谓魏衍】忍令一物不敷荣

宿柴城

卧埋尘叶走风烟齿豁头童不计年起倒不供聊应俗高低莫可只随缘通通远鼓三行夜隐隐平湖四接天枕底涛波篷上雨故将羇旅【一作老】到愁边

题王平甫帖

早闻英气擅家声晩得诸郎识老成可恨治朝无此老却嫌晚进不同生足知落笔千言疾尚想挥毫一坐倾未信哲人穷五字二难还复以诗鸣

和张奉议赠舅氏龎大夫

朝下公门不曳裾身寛心远等林居传家声烈三公後贮腹平生万卷余藤架倚春听语鸟石池迎日数游鱼人言酷似牢之舅未有新诗锦不如

和舅氏公退言怀

追陪强韵愧难过应接前闻觉未多盛礼每虚摩诘席旧词犹可雪儿歌手开新径延徐步眼趂高梧上碧萝风雨入怀泥满眼时须好语涤烦痾

和吴子副智海斋集

法筵应供赖三车堆案抽身辍算沙破【一作度】暑好风开乐国脱尘新句散余霞僧匳手汗空留迹佛几堆红拂委花客舍黄粱应未熟且容秋蝶梦南华

上晁主客【时与无咎对酒及门而阍者辞焉】

两疏父子共含香不独家荣国有光賸欲展怀因问疾孰知相对只衔觞年侵身要兼人健节近花须满意黄从昔竹林须小阮只今未可弃山王

赠石先生

多方作计老如期有疾交攻遽得衰晚有胜缘逢异士生须快意阙前知迫人鬓颔纷纷白临事回迂种种迟分我刀圭容不死他年鹤驭得追随

送晁无咎出守蒲中

一麾出守自多奇四十专城古亦稀解榻坐谈无我辈铺筵踏舞欠崔徽的桃作剧聊同俗遇事当前莫後几圣世急才常患少【神宗御笔曰治世常患难得人才】栈羊筛酒待公归

送欧阳叔弼知蔡州

颍阴为别悔怱怱十载相望信不通晩遇圣朝收放逸旋遭官禁限西东又为太守专淮右賸喜郎君类若翁梅柳作新诗兴动可令千里不同风

送晁尧民守徐

中年为别不堪忧束发登门到白头南省望郎仍国士东方千骑更吾州彭翁老寿终遗骨燕子飞来只故楼知已难逢身易老烦公置醴我归休

送王定国通判河南

孤身十载客都城白社双林讳姓名授馆不为他日计解衣真出故人情翘材必定延枚叟宣室终须记贾生万里归来发如漆了知句法更新清

寄文潜无咎少游三学士

北来消息不真传南渡相忘更记年湖海一舟须此老蓬瀛万丈自飞仙数临黄卷聊遮眼稳上青云小着鞭李杜齐名吾岂敢晩风无树不鸣蝉

连日大雪以疾作不出闻苏公与德麟同登女郎台

掠地冲风敌万人蔽天密雪几微尘漫山塞壑疑无地投隙穿帷巧致身晩积读书今巳老闭门高卧不缘贫遥知更上湖边寺一笑潜囘万室春【是日赐柴米】

立春

马蹄残雪未成尘梅子梢头巳着春巧胜向人真柰老衰顔从俗不宜新高门肯送青丝菜下里谁思白发人共学少年天下士独能濡湿辙中鳞

赠王聿修商子常二首

欲作新诗挑两公含毫不下思先穷贪逢大敌能无惧强画修眉每未工长病忍狂妨痛饮晚云朝雨滞晴空正须好句留春住可使风飘万点红

朱樱青子已尝新白帢黄衫见未频载酒对棊无俗士闭门高枕有闲人有底百年须薄禄相看一笑却关身肯留恶客开家酿惊坐何人更姓陈

次韵敬酬元弼三兄

冥冥雨力及时来冉冉春光作意囘白发尚堪供语笑青衫不惜着风埃林庐要自家家到尊酒宁辞日日开只恐未便文字饮人间无梦到阳台

和贾耘老春晚

萦萦褭褭几丝飞榴叶千灯照晩晖紫翠园林莺欲懒黄昏帘幕燕初归花明西苑将迎幸草緑平原正打围一卧海城春又晩不妨闲处得真机

次韵寇秀才寄下邳家兄

少共千忧老一官中间毁誉两茫然去留有命真如此俯仰从人却未然故着江山供极目正将强健入新年惊逢小杜风流胜信有衣冠不乏贤

贺文潜

飞腾无那高詹事奔轶难甘杜拾遗释梵不为宁顾计公侯有命却随宜且留陈迹来韩愈不用逢人说项斯富贵风声真两得穷人从此不因诗

送章氏兄弟兼寄金山宁禅师

末涂一过马羣空老眼双瞻碣石鸿固有江东兼渭北其如明月与清风一官羁绊吾堪老万里嫖姚子未穷寄语此时怀马祖叩门何日许龎公

寄曾公权

超世功名子有凭过人材艺我何曾诗书忘废难支敌门馆光华却再登捐弃妻儿逃世累埽除须鬓伴禅僧待君持节东南日试问当年杜伯升【苏子瞻通禅师诗云欲识当年杜伯升飘然云水一孤僧】

次韵关子容湖上晩饮

风树吹花落四邻暮云将雨作催人旋倾美酒留连客急作新诗报答春试傍清湖看鬓发莫辞行乐费金银如今归去还高卧更问风光有几旬

和休文至自新安

无成底事到天涯重见春工换柳枝历尽江山苦行役归来风雨过花时驱驰共厌人间世险阻时闻别後诗独有穷愁销未尽一番相见一伸眉

酬应物见戏

扣门赏竹任推排兴尽归舟挽不囘平世山林成偃蹇新年词句得参陪醒心正赖挥毫疾误笔仍烦送喜来书省不应须乳媪【何承天老为着作而同官皆少年目为乳媪来诗有馆殿之句】一时除目尽英才【近除秘书正字皆天下之选】

城南

白下官杨小弄黄骑台南路绿无央含红破白连连好度水吹香故故长蹲滑踏青穿马耳转危缘险出羊肠熟知南杜风流在预怯排门有断章

次韵杨内翰赠诸进士

一官归老岂嘉宾喜见羣材入选抡学变古今人得意化行梁楚俗还醇士蒙余勇天同力诗度清秋物再新勉作功名收善颂径从平地据通津

次韵寇司户春怀

讳穷怀禄得辞劳腰折低头不复高梦幻更堪追鸟迹去来何有拔牛毛依违玩世从君好叱咤生风盖代豪闻说妙年心尚在忍看花絮受风飘

陈询秀才归徐

千里相从愧子心未堪归路马駸駸更能作意怜衰病肯复【一作後】重来道古今三岁有期看一举百年聊待到千寻行逢净社论余习为说登临久废吟

登彭祖楼

城上危楼江上城风流千载擅佳名水兼汴泗浮天濶山入青齐焕眼明乔木下泉余故国黄鹂白鸟解人情须知壮士多秋思不露文章世巳惊

寄子开

致君意气日方中许国精诚月贯虹一代英豪出门第当时毁誉岂穷通风流身致羲皇上日夜心随汳洛东从使少年轻我辈只留顔面对吾公

寄徐吉父学士

卧龙山上摘黄花曾共西风醉帽斜当日已应天下乐无人传入画图夸低头强笑今何似多病难堪懒自嗟闻道承明方厌直几时来伴访山家

和南丰先生西游之作

孤云秀壁共崔嵬倚壁看云足懒囘睡眼賸缘寒緑洗醉头强为好峯擡山僧煮茗留寛坐寺板题名卜再来有愧野人能自在尘樊束缚久低徊

和南丰先生出山之作

侧径篮舁两眼明出山犹带骨毛清白云笑我还多事流水随人合有情不及鸟飞浑自在羡他僧住便平生未能与世全无意起为苍生试一鸣

和张次道再游翠岩之作

去岁寻山有旧题重来似与故人期囘峦俯仰如迎客流水喧鸣拟索诗岭路依危通鸟过吾身趂健白云随自怜久快屠门嚼欲住安能久茹芝

初到锦城

溪遶层峦路遶溪飞梁相接挂晴霓山川王气今何有岩谷灵踪昔未跻十里松篁参羽仗半天楼阁倚云梯胜游欲尽无穷目未到桃源客已迷

何复教授以事待理

负俗宁能累哲人昔贤由此致功名骥收盐坂车前足琴得焦桐?下声三献荆山时未识一鸣齐鸟衆方惊传闻下诏搜遗逸劝讲方思用老成

和富中容朝散值雨感怀

节物惊心懒复嗟樽中酒尽复谁赊风撩雨脚俄成阵雪阁云头欲结花万里可堪长作客一年将尽未还家自怜落落终难合白首诗书谩五车

谢贇闍梨见访

好在谈经老上人冲风踏雪到江滨百篇出箧自新得一鉢随身依旧贫终岁杜门逃俗士为师设榻对修筠蒲团藜杖焚香坐此意此时无点尘

和蒲左丞有美堂座上观雪二首

高牙大纛晩登山卷帐飞觞不避寒十二玉楼横阁道三千铁甲壮师干封条巳验遗蝗化平陇宁虞宿麦乾预喜丰年惟太守旋追宾从促杯盘

破晓初惊失旧山瑶台化出坐中寒江心冻合愁蛟蜃匣里冰生吼莫干门闭洛阳人迹絶指穿东郭履痕乾凤池不比梁园客咳唾珠玑落玉盘

和秦太虚湖上野步

晩风疎日乍相亲黯黯轻寒拂拂春触目渐随红蕊乱经年不见緑条新宁论白黑人间世懒复雌黄纸上尘十里松阴穷野步暂时留得自由身

和沈世卿推官见寄

倦看世态久低徊且置穷通近酒杯未忍一身闲处着暂容双眼醉时开为呼阿武扶头起拟与山公倒载囘好在东篱旧时菊无心凖拟白衣来

和刘元乐月夜寄贾耘老

胡牀欲上庾公楼那复周南叹滞留皓魄光连鲛室午疎星冷浸洞庭秋锦袍有兴思姑孰桃楫无心问莫愁唤取长江来入社不劳牛渚问行舟

酬吕明父学士

当日功名指顾收一言悟主遇千秋去登霄汉如平地归到云山尚黑头解组行参莲社客挥金坐揖醉乡侯谢公不为苍生起拥鼻重来可自由

送傅子正宣义

渐渐乌竿五两轻一帆秋色下江滨请缨北阙非无意捧檄南州且为亲神骥解缰天上足风鹏摇翮日边身归途眯眼尘沙恶梦想西湖十里春

和元乐销暑楼晓望

遶郭溪山接四邻身轻步蹑一梯云图南羽翮抟空见倚北光芒入夜分芜没池台余故事风流人物想前闻翛然便欲思招隐猿鹤还应怨旧羣

和寄朱文中

仰高当日诵成规想见风流盛一时鲁国故知臧有後孔庭早见鲤能诗侵寻末路同倾盖邂逅清谈为解颐愿借湖山容膝地为令松菊寄吾衰

和王明之见寄

末路相逢首重囘紫芝眉宇向人开老来惟有风情在事去空怜岁月催憔悴不堪临楚泽栖迟无路上燕台少陵肺病疎杯斚想负花前载酒来

和酬施和叟宣德

山阴倾盖两绸缪十载重来鬓已秋往事侵寻如昨日故人牢落半沧洲流离道路生涯拙芜没田园岁计休久要尚怜君子在为言鸡黍亦迟留

吕使君生日

司漏凌晨报晓籖曈曈赫日上重檐良辰已应纯乾策吉梦先符大卜占棣萼同时升紫禁棠阴由此驻彤襜一杯欲助邦人祷愿借黄堂寿斚添

送泽之过维扬

梦里扬州十载间青楼陈迹故依然袍争烂锦催诗笔雨溅明珠落酒船顾我老无骑鹤兴羡君行及看花天囊中绣句归应满不负韦郎五色牋

和和叟第课还自都下

青云直上马如龙来往泠然若御风高步只应天咫尺旧游宁寄浙西东升沉道路从今异邂逅比邻此日同相见可堪怀抱冷需君健语破樊笼

和和叟梅花

百卉前头第一芳低临粉水浸寒光【汉房陵有粉水】卷帘初认云犹冻逆鼻浑疑雪亦香鼎实自应终有待天真不假更匀粧江南望断无来使且伴诗翁入醉乡

再到钱塘呈会宗伯益

负笈重来感旧游流年衰鬓两经秋湖山依旧浑相识风月愁人不自由尚有故交重冷榻可堪归梦到沧洲谁怜壮志空凋落百链今为绕指柔

简杨安国

侯门谁预识冯驩岁晩宁知范叔寒倾盖尚怜吾道在立谈相信古人难开怀磊落无城府握手侵寻出肺肝共许异时终此去满冠尘土待君弹

简李伯益

虀盐度岁每无余垂槖东归口未餬贫里交游新断絶老来光景半消除时情视我门前雀人好看君屋上乌尚喜敝庐连蒋径愿求佳句递髯奴

九日无酒书呈漕使韩伯修大夫

老大悲伤节物催酒肠枯涸壮心灰慙无白水真人分难致青州从事来倦笔懒从都市出醉眸刚为麯车囘黄花也似相欺得坐对空樽不肯开

过杭留别曹无逸朝奉

陈蕃解榻为留连俯仰徒惊岁月迁故意斯人柰风雨多情於我独山川可怜顔貌非前日依旧穷愁似去年後夜相思隔烟水梦魂空寄过江船

简令由司理

居连里巷室连甍多谢能容凿壁生幸有余光子何损岂无邻好我先倾已知涉世蘧蘧梦但欲求田俋俋耕贫病久甘从弃置宁堪更累汝南评

张谋父乞花

二顷田园汴泗东春来【一作一春】心事几人同固知短绠无深汲又见新花发旧丛光气着人浑欲醉妍华过眼旋成空冷官门外【一作户】无消息与报江南春信通

寄子闵

道山清絶况真仙杜曲风流最近天曹濮于今真乐国股肱从昔着时贤今囘不辨终朝语此去无端久疾痊可念卧时遭末刼亲陈埋没不知年

後山集卷七








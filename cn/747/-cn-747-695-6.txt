○萧斋记

萧字俱载舟还洛阳仁风里第，思所以尽其瞻玩藏之宜，谓箱椟临视不时，又有缄启动摇之变，遂建精室，陷列於垣，复本书之意，得遥睹之美。寂对虚牖，势若飞惊，虽烟露交飞，龙鸾萦动，轻旆翻扬，微云卷舒，不能状也。李君以至行雅操，著名当时，逃遥道枢，脱落荣利，识洞物表，神交古人，而风致之馀，特精楷隶。所得魏晋已降名书秘迹多矣，亦不越於尺素之间，未为殊情也。盖壁字奇踪，乃为希宝，意象所得，非常域也，故异而室之，文而志之。夫萧之为言也，切然而清，於文也，蔚然而整，宜乎铭壁，宜乎命斋。萧斋之名，与此字传矣。

韦宗卿

宗卿，元和中官侍御史户部员外郎，出为益州刺史。


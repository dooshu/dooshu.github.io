续集卷二十五

钦定四库全书

东里续集卷二十五　　　明　杨士奇　撰神道碑

追封奉天靖难推诚宣力武臣特进荣禄大夫右柱国荣国公加封河间王諡忠武张公神道碑铭

王讳玉字世美姓张氏世家河南开封之祥符曾祖某祖某父天佑皆追封荣国公曾祖妣某祖妣刘妣王皆追封荣国夫人王初仕元为枢密知院己而灼知天命洪武乙丑自拔来归我太祖高皇帝礼遇甚厚王感奋思效戊辰从征捕鱼海子喀尔喀之地以功授济南卫副千户又从剿富勒呼特穆尔至延安延川还陞明威将军安庆卫指挥佥事庚午从征永顺散毛诸洞辛未逐北部之侵边者至雅哈山而还调燕山左护卫癸酉追奔至黑松林甲戌征野人等处陞都指挥同知戊寅朝廷用谗加兵亲藩事急太宗皇帝不得已举北平之师帷幄谋画悉以任王王推诚致虑夙夜不懈事可否进止衆论纷纭未定者王正色数语决之咸中机宜故凡举措必咨於王首用王策夺北平九门抚顺讨逆三日城内外悉定师将南出王曰不先定蓟州将为後患蓟平余不足平时蓟州守马宣谋起兵迎拒上命王讨之王至谕之不下环城攻之宣率衆出战遂执宣杀之并执指挥毛某王知其可用释不杀送诣北平遂抚辑军民是夜急趍遵化豫戒将士止杀曰师行以得人心为本遂简敢勇士四鼓登陴开其城门将士皆入城中始觉守将率衆拒战执其将斩之余不伤一人将吏悉随王上谒遂移师永平密云皆望风输欵从至滦河王进曰都督潘忠杨松在莫州厄吾南路宜先禽之上悦遂亲发兵命王为先锋用其计取涿州雄县生禽潘杨时长兴侯耿秉文率兵二十万屯真定王自请往觇之还言军无纪律且其上有败气无能为上至无极以敌衆我寡欲试诸将勇怯召问今举兵所向且度可必胜否衆未有适说王曰今当径趍真定彼虽衆然新集未齐我军乘胜一鼓可破之上曰玉言合吾意吾倚玉一人足办明日抵真定接战秉文大败几被禽获其左副将军驸马都尉李坚右副将军都督甯忠及都督顾成等斩首三万余级获马二万复败安陆侯吴杰军上召王谕曰汝之功也非汝与吾意合不及此永平驰报江隂侯吴高等以辽东兵攻围城急又谍报曹国公李景隆引兵数十万将攻北平城上与王谋先援永平旣至高等望风弃辎重遁王从上追之斩获甚衆王言大宁去此不远请移军袭之可免後顾从之遂从攻大宁自辰至午城破斩其都指挥朱监执都指挥房寛下令安抚城中顷刻而定北平报李景隆兵围城遂旋师王请先攻其营然後归援从之径捣景隆营大战三日城中亦鼓噪出表里夹攻景隆军不支大败遁去从攻广昌蔚州进攻大同悉下谍报景隆收溃散卒号百万且复至王言兵贵神速先事者胜请往驻白沟河以逸待劳可必胜也上命王率衆驰往驻三日景隆兵至王以精骑驰击之斩馘无筭景隆复大败收余卒退保济南乘胜追击围其城旣而解围还攻沧州获其大将徐凯进攻东昌敌列阵决战上以数千骑绕出阵後敌围数匝上已冲击而出王不知上所在突入敌阵大战连杀百数十人王亦被创而殁十二月廿五日云春秋五十有八上哭之恸旣旋师诸将皆侍语及东昌事上曰胜负兵家常事不足计所恨艰难之际失张玉良辅吾至今寝不帖席食不下咽陨涕不巳诸将皆泣上旣正大统行报功之典顾侍臣曰张玉才备智勇论北平功当第一惜其蚤没赠奉天靖难推诚宣力武臣特进荣禄大夫右柱国追封荣国公諡忠显追封其三代考妣仁宗皇帝在春宫数与侍臣言张玉识见谋略卓然老成非诸将所及且端方有匡直之益诚难得也既嗣位加封河间王改諡忠武告於庙以配享太宗亲制祭王之文有秉义怀忠一心为国师旅之际发谋奋勇百战当前所向风靡大功垂成挺身陷阵惟义所在视死如归忠精贯於星日功烈扬於竹帛之褒盖王为人庄重果毅涉猎书史明其大义而识虑高远治家礼法秩然奉命行师纪律严肃与士卒同甘苦未尝妄戮一人每语麾下曰为将当溅血战袍流芳汗简盖其殉国之志素定古名将何过焉配王氏枢密院判执中之女有令德累封王夫人子男三长辅起武功累进奉天靖难推诚宣力辅运佐理武臣特进光禄大夫左柱国英国公太师监修国史知经筵事功德茂硕为国元臣次輗神策卫指挥使次軏锦衣卫指挥同知女一永乐中册为贵妃孙男六长忠授勲卫次监次瑾次瑄次斌次某孙女八长洪熙中册为敬妃次适清平伯吴英余在室余陪太师公在史舘经筵久以余永乐洪熙从臣实闻二圣所尝论王者属铭神道之碑敬叙而铭之铭曰

文皇奉天中兴邦国桓桓忠武奋起羽翼帷幄密勿长策深画上契渊衷鱼水之得义旗肇举仗剑先驱敓城九门功其权舆取蓟遵化如探穴雏执其抗锋摧朽折枯龙驭既南大斾在前连下雄莫遄奋常山长河无险铁城不坚抚降殱逆德威并宣决志敌忾遑恤厥躬精诚贯日劲气吐虹聊城之鏖髪怒上冲先轸战旗千载一忠王劳在国王绩在史王嗣象贤益闳以伟带砺山河廷有明誓清庙陟配逾千万祀

奉天靖难推诚宣力武臣特进荣禄大夫右柱国太子太傅成国公追封东平王諡武烈朱公神道碑铭

天命仁圣为下民主必生文武材略恢杰弘伟之士为之辅翼相与协力一心靖暴乱致治平以建非常之功夫肇创之绩难矣中兴尤非易也故前史赞勳臣率以肇创中兴并言若我太宗文皇帝龙兴北藩安宗社於将危保洪业於永固其功盖又有难者以一隅之衆而应四方强盛之敌靡坚不摧靡刚不驯固自天之所定亦必有材略恢杰弘伟之佐以效夫疏附先後奔走御侮之能是以大功之成勃然莫之能御也若时东平武烈王其伟然杰然特出者乎王姓朱氏讳能字士弘世家凤阳之怀远曾祖考某妣某氏祖考某妣某氏父亮从太祖皇帝征伐有功累陞武毅将军燕山中护卫副千户谨持行善抚士有誉於时母某氏王生有令质自少喜读书事父母至孝洪武甲戌袭父职事太宗皇帝於藩邸小心慎恭未尝少懈而抚恤下人一如其父甚为上所信任旦夕侍不去侧太宗北平之师初兴帷幄密议惟河间忠武王与王预焉时北平三司之交构造祸者王与忠武建议率麾下首禽之遂夺城九门抚绥城内外三日人心大定引兵攻蓟州擒其将都指挥马宣等遂取遵化永平密云从上攻滦河既还从克雄县首破其东门敌衆败走追及於月漾桥执其总帅都督杨松潘忠等复追其余衆於莫州斩获不可数计乘胜长驱入真定大败长兴侯耿秉文兵时王独与敢死士三十余骑追奔至滹沱河秉文衆尚数万复列阵向王王奋勇大呼冲入敌阵敌衆披靡自相蹂躏死者无筭弃甲来降者三千余人上大悦赐书褒谕永平驰报江隂侯吴高以辽东兵攻城急王从上赴援高遁走王追及之多所杀获遂从定大宁戮其拒命抚辑其衆而还时曹国公李景隆率兵攻北平城王从上至郑村坝与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻上亲拒之王为前锋午至白沟河败其都指挥平安军及申又与敌兵战大败之明日王领左哨当前锋又大败敌兵尽克其砦栅敌走保济南王率衆追之至铧山敌严兵列阵以待王连破之敌衆释兵降者万余人王以闻上悉抚而纵之盖自是敌兵戴德皆愿来归无复闘志然上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵後敌围上数匝王奋力翼上以出进攻夹河王为奇兵先锋大败敌将盛庸兵又败平安兵於藁城追奔至真定战其东门斩首万余级遂略彰德及定州剿西水寨己而败敌将李辛於德州遂克东阿东平破汶上诸寨设伏淝河败平安兵十余万进战小河为敌所乘稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亡汉高屡败而终兴自殿下举兵来克捷多矣此小挫何足置意但当以宗社为重整兵前进耳上抚掌叹曰尔言深合吾心遂行至灵壁敌盛兵迎战王先登陷阵大败之生擒其副总兵陈晖平安参将马溥徐真及都指挥三十余人获马二万敌衆死者屍蔽原野降者数十万人悉纵遣之进克泗州渡淮败盛庸兵遂克盱眙下扬州从上渡江入京师大功成诸王臣民推戴上承大统论北平功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰券追封三代考皆成国公妣皆成国夫人永乐二年命兼太子太傅四年安南黎季?弑其国主毒虐下人拒遏诏使数谕弗悛遂发兵讨罪命王总兵佩征夷大将军印率左右副将军左右参将及神机横海骠骑游击鹰扬五将军兵八十万讨之濒行上亲送之龙江师至广西上顾侍臣曰朕夜察天象西帅有忧其朱能乎然能足办斯事朕第虑气候非所习耳踰旬讣闻上震悼辍视朝五日一时同王从举义者永康侯徐忠等十数人皆入奉慰上洒泣曰方艰难时协力一心相济能其首也且其素存心行事皆应远到曷遽止此言己益酸楚左右皆流涕莫敢仰视盖王至龙州婴疾薨十月初二日也春秋三十有七上亲为文祭之宸衷悲怆溢於言表读者皆为泣下赙恤特厚追封东平郡王赐諡武烈并加赠其三代皆王爵仁宗皇帝临御特诏王配享太宗庙廷赐祭之文尤极褒重盖当时元功之首也王颀然魁硕勇力过人器宇宏博智识高远雍容端重辞气温裕广坐羣议王折衷之词简理当无不心服善驭将士教训抚恤亲若父子纪律明肃无敢踰越每遇劲敌大呼驰闘以一当百敌皆望风辟易怀绥降附恩惠周至出谋制胜靡有遗策尤善用才人率归心虽古良将不过是也葬昌平北泽山之原配王氏累封东平郡王夫人子男若干长男袭封成国公太子太保笃实公忠祗勤弗懈历事四朝国所倚重次某某官女若干某官某其婿也孙男若干女若干永乐初某侍讲禁林凡军国事预陪廷议恒与王接知之有素至是太保公属书神道之碑敬叙而为铭铭曰

明圣之兴天实命之必有名世辅翼攸资文皇大圣奉藩恭恪天将啓之内难奄作有不得已义旗载扬彬彬文武风云奋兴於时东平雄才弘略夜寐夙兴密侍帷幄刈违抚顺式宣德音环城中外有截一心金戈所向渔阳风靡永平不固大宁倾圮後顾无虞前驱翩翩折朽雄莫摧坚中山益都追奔沧州殱逆咸奋先登电扫霆击青齐既帖踊跃而南持志决往宗社为心灵壁疾下长淮飞渡芒芒圻甸有迓无拒大江无险内难廓清翼龙升御天开日明国有元良遂兼储傅端肃之行寛仁之度南交弗靖奉命徂征师未出疆大星堕营天不憗遗堂柱遽仆帝闻?伤恤典隆厚忠存社稷勳载简编伟哉嗣兴显显象贤河山有誓追崇有诏皇明万年永祀清庙

黄氏先墓之碑

工部尚书昌邑黄公奉命治交址之十有九年仁宗皇帝嗣位玺书召还明年至京师命以本官兼詹事盖付托之重也遂赐诰命赠其祖聚考士中皆为正治上卿资政大夫工部尚书兼詹事府詹事赠其祖妣李妣王及封其妻王皆为夫人又明年为宣德元年奏请归展先墓上从之且行告士奇曰福智薄能鲜而冒忝禄位臻於今日者皆列圣之大德先祖考之敷遗今恩宠之隆泝被祖考福敢弗图所以昭显之用永示我後人将归树碑墓道其文愿属於子遂以事状来按黄氏世家泗州元延佑中始徙青州昌邑之画埠里曾祖讳佑志二子次其祖也字谷保元至正中徙居邑之新郭里乐耕稼之业脱略荣利吸清茹澹恬然自适寿若干岁以某年月日卒葬所居之右祖妣李氏继毕氏李氏寿若干岁以某年月日卒合葬其祖之墓子男四伯礼成仲士能叔廷举季其考也女一适某巡检李志仁其考幼丧父克卓然自立事母以孝正家以礼待人以恕而寛厚坦直非义弗蹈有君子长者之风焉寿若干岁卒於某年月日葬附其祖之墓之右妣王氏孝慈俭勤妇道母则内外族婣咸所承式寿若干岁卒於某年月日合葬其考之墓子男四长禴次即尚书公福次佑次禧禴先卒孙男六璝璲琮某某尚书公洪武中举乡贡历开封项城太原清源二县主簿金吾前卫龙江左卫知事遂陞龙江经历上书论事太祖皇帝亲擢工部右侍郎皇帝初临御进左侍郎遂陞本部尚书初建北京简任重臣改刑部尚书既取安南郡县其地置布政司总之又置按察司临之复命以尚书总治而并授二司之印其居中廉重正直有大臣体在交址孳孳抚绥和辑新附之民戴之如父兄固其本之祖若考乎铭曰黄出嬴姓陆终之裔锡封祚土遂以国氏其族之蕃散处中夏秉德树勋代有闻者昌邑之宗繇泗爰徙相土建室爰居爰理含章力善积世既多有藴必发曰维其时皇明御天统理四海重禄显位登崇元恺维今司空升自逢掖遭逢列圣中外敭历嘉谋远猷雅操端行民戴其惠帝俞其正缙绅具瞻老成在前曰时生贤有开必先百围之植其本郁蟠洋洋大川亦自其源世德之丰显今司空帝嘉念之追畀褒封煌煌宠光被祖考妣祖考攸藏新郭之里司空来归以祀以告乡人来观歆艳舞蹈人亦嗟念孰无孙子作善啓佑宁不在我新郭之坟过者必式春秋霜露子孙百世

赠资善大夫刑部尚书魏公神道碑铭

源深者流必远膏厚者光必?德盛者庆必弘故世之富贵荣达炳燿铿鍧於当时者皆非偶然之故也必其先积善施德有及人之实斯天道自然之应所必至焉往事比比可徵已若今南康魏氏之兴非本於其先之积欤魏世南康儒家自朝佐生闻卿闻卿生庭郁皆以学行重乡里庭郁娶陈氏生某字伯泰德善益为乡里所重自其幼知孝事父母十岁母病即色忧旦暮侍侧不蹔去夜卧不解衣药食必躬进间独趍祷神祠拜頫泣涕久不能起亲戚闾巷皆惊异既长家裕与其二弟伯永伯顒亲爱尤笃兄弟同居爨同帑廪男女及臧获二千余指衣食之给各当其分靡或不及阖门雍肃有司举伯永为掾叹曰吾兄弟三人岂当一人独役於公况刀笔吏非吾儒家事恳求罢之既又叹曰吾家丁男衆安得独无效用於公者遂以长子源补文学弟子家积益裕数指顾其家人曰古语积而能散天厚我以此者岂专以济已也尔曹识之会饥岁谷贵齎金踵门求粜者麇至曰吾所储以待穷乏者济之却不粜而悉出以散窭者盖所济良多乡人心服其义有忿争不相下率往求直名人嘉客道出其乡无不过谒者必宾主尽懽而後去虽田父野叟邂逅亦相与欵洽未尝慢晚自号渔樵善饮酒虽终日不乱卒於永乐十七年四月七日县人奔走哭临皆哀又相与叹曰一志济人世孰有愈於公者而今已矣其享年若干娶刘氏有贤行子男三源溥济女二长适黄次适张孙男十女二源永乐四年进士为监察御史历浙江按察副使刑部左侍郎河南左布政使入为刑部尚书闳才直道伟然名卿夫论人之贤常本於所生者谓积累有善教养有道也故朝廷於羣臣之克举厥职者必有推恩之典源为御史为侍郎皆得以其官品秩赠考妣为尚书又得以其官品秩赠祖考妣考妣易曰积善之家必有余庆岂偶然之故哉源将树碑於考之墓以监察御史彭监所述事状求予为铭铭曰

匡庐巍巍彭蠡洋洋萃和涵清锺於人英宅幽履贞辟荣暨名眎人已同施爱有诚遭孤与惸中焉怦怦发储倒藏其心载宁善有报施天道必徵嗣有才子桓桓奋兴摅厥谋猷式佐大廷天章龙文泝嘉所生崇秩上卿貤宠貱荣彼其何心一性异情曷不观之魏氏之庆郁乎高坟有石丽牲车过来下观此刻铭

东里续集卷二十五








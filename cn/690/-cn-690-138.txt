卷一百三十八



卷之一百三十八

洪武十四年秋七月甲申朔，以江西布政使司右参政杨盘为左参政。

乙酉重定进贺表笺礼仪。凡天寿圣节、正旦、冬至，在外各衙门先期拜表称贺。至期前一日，文武官于本衙门内齐沐宿歇。至日，于所在大衙门内会同文武官，具服行告天祝寿礼。其天寿圣节。在外五品以上衙门止进表文一通，正旦、冬至加中宫、皇太子笺文各一通。王府、布政司、按察司、直隶府、州表笺俱差官赍进礼部，在外则州进于府，府进于布政司，凡五品衙门隶布政司者亦进于布政司，类进礼部，各都司及直隶卫所差官赍进五军都督府，各处守御指挥使司千户所各进于都指挥使司，差官类进五军都督府。至日，礼部以各处表笺目通类奏启。其表：笺文词不得用骈丽，务在典雅，其有御名庙讳，依古礼，二名不偏讳，嫌名不讳，凡凶恶字样俱用回避，仍以朱笔圈点句读；表用黄纸，笺用红纸，为函。进表笺之前一日，结彩于公廨及街衢，文武官于本衙门齐宿。其日，清晨设龙亭于庭中，表笺案于龙亭前，香案于表笺案前，设仪仗于庭外露台之东西，设鼓乐于露台南之东西，北向，进表笺官位于龙亭东。鼓初，严，各官具服。次，严，班首诣香案前涤印，用印讫，以表笺置于案，班首退于幕。次，三严，各就位。赞礼唱“鞠躬，拜”，乐作，四拜，乐止。唱“进表”，班首由东阶升诣香案前，赞“跪传”，赞“众官皆跪”，唱“进笏”，班首搢笏，执事者以表笺跪授班首，班首以授进表笺官，进表笺官跪受，置龙亭中，班首出笏，俯伏，兴，复位，众官皆兴。赞“拜”，乐作，四拜，乐止。唱“搢笏”，鞠躬三，舞蹈山呼者三，出笏，俯伏，兴，乐作，四拜，乐止。金鼓仪仗鼓乐，百官前导，进表笺官在龙亭后东行，至郊外，置龙亭南向，仪仗鼓吹，陈列如初。文武官东西侍立，班首取表笺授进表笺官，进表笺官受于马上即行，百官以次退。

丁亥，以刑部郎中胡祯试本部尚书。祯，钱唐人。洪武八年，由御史台吏授陕西按察司经历。十二年，升江西按察司佥事，莅政严明，狱无留滞。是年，入为刑部郎中，升尚书。

戊子，广西江州知州黄威庆上表，贡马及方物，赐以文绮。

癸巳，旌表西安府长安县民王良卿妻刘氏贞节。

甲午，故元将校术忽脱欢等四十四人自辽东来降，献马，赐以夏衣，复赐钞三百余锭、文绮衣衾三百九十余事、帛三十疋、银带七鞍、马二，遣还辽东，仍诏登州以布二百八十疋，辽东以米一百六十石给之。

戊戌，享太庙。

日本国王良怀遣僧如瑶等贡方物及马十匹。上命却其贡，仍命礼部移书责其国王曰：“大明礼部尚书致意日本国王，王居沧溟之中，传世长民，今不奉上帝之命，不守己分，但知环海为险，限山为固，妄自尊大，肆侮邻邦，纵民为盗，帝将假手于人祸有日矣。吾奉至尊之命，移文与王，王若不审巨微，效井底蛙仰观镜天，自以为大，无乃构隙之源乎？王涉猎古书，不能详细，始号曰倭，后恶其名，遂改日本，自汉历魏、晋、宋、梁、隋、唐、宋之朝皆遣使奉表，贡方物、生口，当时帝王或授以职，或爵以王，或睦以亲，由归慕意诚，故报礼厚也。若叛服不常，构隙中国，则必受祸，如吴大帝、晋慕容廆、元世祖皆遣兵往伐，俘获男女以归。千数百年间，往事可鉴也，王其审之。”复移书责日本征夷将军曰：“日本天造地设，隔崇山，限大海，语言风俗殊，俾自为治，然覆载之内，外邦小国非一所也，必有主以司之。惟仁者天必辅之，不仁者天必祸之。前将军奉书我朝丞相，其辞悖慢，可谓坐井观天而自造祸者也。往者，我朝初复中土，日本之人至者云使则加礼遇，商则听其去来，斯我至尊所以嘉惠日本，故遣克勤、仲猷二僧行，及其至也，加以无礼，今又几年矣。洪武十二年，将军复奉书肆侮，今年秋，僧如瑶来，乃陈情饰非。群臣言是必贪利为谍者，请诛之，我至尊不允曰：‘彼小人无知，听其使令，杀之何益？福善祸淫，天鉴在上，吾中国虽大，安敢违帝命？’本部既听德音，专差人涉海往问，如瑶之来果贪利者欤，实为使欤？将行，群臣又奏曰：‘今日本君臣以沧海小国，诡诈不诚，纵民为盗，四寇邻邦，为良民害，无乃天将更其君臣而弭其患乎？’我至尊又不允曰：‘人事虽见，天道幽远，奚敢擅专？若以舳舻数千泊彼环海，使彼东西趋战，四向弗继，固可灭矣。然于生民何罪？’本部复观彼游方之徒，皆无德沙门，忘中国之宽，构是非于两端，识者嗤之。治民之国，信浮图而构大祸，古至于今，未之有也。彼尝谓元之艨艟漂于蛇海，将谓天下无敌吾，不知以天欤，以人事欤？若以人事较之，元生紫塞，不假舟梁，蹄轮长驱，经年不阻，而为有疆，盖长于骑射，短于舟楫耳。况当是时，日本非元之仇讐，非邻邦之患害，元违帝命，好强尚兵，加以天厌征伐，海风怒号，沉溺巨舰，沦没精兵，将军以为国人之能，亦何尝见元师之盛？聚则骏骑云屯，散则马蹄雷震，戈矛掣电，旌旗蔽空，露刃哮吼，鬼魅潜走，所以八蛮九夷尽在驭内。惟尔日本渺居沧溟，得地不足以广疆，得人不足为元用，所以微失利而不争，所以畏天命而弭兵祸，以存日本之良民也。今乃以败元为长胜，以蕞尔之疆为大，以余观之，海中之舟截长补短，周匝不过万里，以元之蹄轮长驱而较之，吾不知孰巨孰细者耶？今日本迩年以来，自夸强盛，纵民为盗，贼害邻邦，若必欲较胜负，见是非，辩强弱，恐非将军之利也，将军审之。”

革工部杂作局。

己亥，左军都督府佥事何德卒。德，光州人，元季江淮兵起，即委身来归，屡立战功，由骁骑卫千户升虎贲卫指挥佥事，授宣武将军。既定中原，升指挥同知，授怀远将军，领兵守辽东。召还，授安远将军，改虎贲右卫指挥同知，升大都督府都督佥事，授龙虎将军。十三年，改立五军，遂为左军都督府都督佥事。至是，北征还，以疾卒于家，年五十二。上遣官祭之，赐葬于钟山之阴，赠开国辅运推诚宣力武臣、荣禄大夫、同知左军都督府事，追封庐江侯，谥壮毅。

辛丑，皇后千秋节，诸命妇朝贺于坤宁宫，锡宴。

壬寅，以贤良方正何德忠为河南布政使司左参议，聪明正直金思存为北平布政使司右参议。

故元将校火里火真等四十一人及遗民一百七十七户自沙漠来归，赐火里火真等文绮四十六疋、帛三十六疋、钞一百六十九锭，其遗民命居北平，月以米钞给之。

给天下军士钞锭，俾制冬衣。

以前刑部员外郎寇徽为应天府尹。

癸卯，故元将康孛牙失里等三十一人自辽东来归，赐布、钞及月粮有差。

置密云卫指挥使司。

丁未，以贤良方正栾世英为四川右布政使，徐景昇为广东右布政使，李延中为广西右布政使，孙仲贤为湖广布政使司右参议。

定给授文职散官之制。凡布衣初入仕，杂职初入流，任内未及初考而迁调、改除、升等者，有罪及不称者，贬降者，考核平常，量才降等，非贬降者皆得初授阶。凡初考称职，任内已及初考，迁调、改除而品级仍前者，任内已升授，未及再考，迁调、改除而品级仍前者，皆得升授阶，凡及两考而事迹显著者，皆得加授阶。

己酉，以前军都督府经历商英试刑部右侍郎。

临洮大雹，伤稼。

壬子，申禁官吏军民不许服用玄黄、紫色。

命各布政司、府、州、县凡祭祀社稷、山川等神，以文职长官一员行礼，武官不与。

夜，有大星青白色，自天津北行，流三丈余，后有数小星随之，至紫微西蕃右枢旁没。

八月癸丑朔，上谕在廷文武诸臣曰：“云南自昔为西南夷，至汉置吏，臣属中国。今元之遗孽把匝剌瓦尔密等自恃险远，桀骜梗化，遣使招谕，辄为所害，负罪隐慝，在所必讨。”群臣合词以赞。上于是命诸将简练军士，先给以布帛、钞锭为衣装之具，凡二十四万九千一百人，布帛三十四万四千三百九十疋，钞四十万八千九百八十锭有奇。

以国子生茹瑺为承敕郎。

丙辰，松州卫指挥佥事孙德卒，遣官致祭，厚给其家。

丁巳，命国子祭酒李敬释奠于先师孔子。

戊午，祭大社、大稷。

辛酉，夕月。

壬戌，四川布政使司言：“重庆府旧治为明氏所居，归附以来，但以巴县置府，今已十年，旧治摧毁，惟余厅事，乞仍旧为府治便。”上从之。

上谕诸行人曰：“凡为使臣，受命而出，四方之所瞻视，不可不谨。孔子曰：‘行已有耻，使于四方，不辱君命，可谓士矣。’尔等当服膺是言，若纵情肆欲，假使命而作威作福，虐害下人，为朝廷之辱矣。自今或捧制书，或奉命出使，或催督庶务，所在官吏淑慝，军民休戚，一一咨询，还日以闻，庶不负尔职也。”

癸亥夜，白虹见。

甲子，遣官祀历代帝王。

乙丑，南雄侯赵庸平阳春县蛮寇，奏捷京师。上敕谕之曰：“岭南民人入籍既久，屡叛屡征，朕非得已。旧岁命镇抚其地，惟阳春之盗出没剽掠，久为民患，卿以兵剿平之，捷报至京，朕甚尔嘉。但所奏俘囚数多，朕思凡民之乱，由有司不能抚恤，以致作乱，卿可会都司、布政司取俘囚中首恶者诛之，协从之党释归田里。”庸得敕，乃斩首贼李佛荫数人，余皆释之。

祭太岁、风云雷雨、岳镇、海渎、山川、月将、城隍诸神，遣官祭先农及旗纛。

丁卯，以致仕户部侍郎李仁为滁阳牧监正。仁，唐州人，仕陈友谅为招讨使。岁癸卯，来归，授黄州府知府。洪武三年，除给事中、吏部侍郎。四年，为尚书，坐事左迁青州府知府，在郡多善政，召还为户部侍郎。上以其老，赐还乡里，至是复召用之。

赐国子监生钞，人二锭，俾制秋衣。

四川广安州山民有称“弥勒佛”者，集众惑人，官军捕斩之。

己巳，遣在京致仕武臣有才干者往江南诸府州县，督造海舡。

乙亥，以浙江布政使司左参政傅复为右布政使，右参议陈轨为左参议。

丙子，命天下府州县访求明经老成儒士，礼送至京。

戊寅，皇第十二孙济熿生，晋王第三子也。

以孝弟力田聂士举为四川布政使司左参政，贤良方正蒋安素为右参政。

庚辰，河南原武、祥符、中牟诸县河决为患，有司以为言。上曰：“此天灾也，今欲塞之，恐徒劳民力，但令防护旧堤，勿重困吾民。”

四辅官安然卒。然，开封祥符县人，徙居颍川。元季为山东行省左丞，守莱州，大军下山东，然率众归附。洪武元年，授给事中，寻擢山东行省参政。二年，召还为工部尚书。五年，除河南参政。九年，改行省为布政使司，升浙江布政使。十二年，升御史台左大夫。十三年，改左中丞，坐事免官还乡。未几，复召为四辅官。至是，以疾卒，年五十八。上念其来归之诚，亲制文，遣官祭之。其略曰：“尔中土之士，当元季从事义旅，效力于元，及元运既终，我师长驱齐鲁，是时尔守齐东，祖宗丘垄在颍，是以弃胡归我，其来甚诚。朕用尔嘉，数授重任，尝干于法，朕特释之。昨为朝无旧臣，复召尔来，所望加诚事朕，何其遽以疾终。朕思初归之义，以牲醴致奠，尔其享之。”

辛巳，置南海卫于广州东筦县，及大鹏、东筦、香山三守御千户所。

大将军魏国公徐达等征北还。








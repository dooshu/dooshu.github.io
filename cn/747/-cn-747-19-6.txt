○复建桐柏观敕

敕：台州始丰县界天台山废桐柏观一所，自吴赤乌二年葛仙翁已来，至於国初，学道坛宇，连接者十馀所。闻始丰县人，毁坏坛场，砍伐松竹，耕种及作坟墓。於此触犯，家口死亡。不敢居住，於是出卖。宜令州县准地数亩酬价，仍置一小观，还其旧额。更於当州取道士三五人，选择精进行业者，并听将侍者供养。仍令州县与司马炼师相知，於天台山中辟封内四十里，为禽兽草木长生之福庭，禁断采捕者。


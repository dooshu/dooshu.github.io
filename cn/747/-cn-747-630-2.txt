○望思台铭（并序）

望思台者，汉武帝思戾太子之所建也，事具《汉书》。夫立人之道，本乎情性，生而知曰性，感而动曰情。性虽生情，情或灭性，是以圣人患其然而为之节，诚而明之，中而庸之，建以大伦，统以至顺，伦莫极於父子，顺莫先於慈孝。然而全之者正也，慈不得其正则失子，孝不得其正则失亲。救失之术，存乎善教。昔者三王之教世子也，如周公乃为太傅，如召公乃为太保，如太公乃为太师，左右前後，罔非端士，礼以专其目，乐以一其耳，仁以制其气，义以凝其情，故非僻之心，无自入也，谗慝之口，莫能间也，父子君臣之道，所以全也。汉则不然，世子非三代之贤，保傅无二南之老，左右前後，惟刑馀罪人，目流於靡慢，耳溺於┎滞，气溢於宠渥，情荡於骄奢，於是非僻之心，得以入矣，谗慝之口，得以间矣，父子君臣之道，所以离矣。向使太子师友尊严，左右端肃，虽江充之诈，岂敢以不义而加之耶？向使太子孝德彰闻，仁声茂著，虽武帝之惑，岂遽以大逆而疑之耶？向使太子早服师训，少知教义，岂忍一朝之忿，弃其亲而忘其身耶？由是言之，其所以陷於此者渐矣，殆哉当时之势也。国亡冢嗣，武老昭弱，京师喋血，天下疑动，若无霍光受负图之寄，秉不夺之节，斥昏建明，镇翊鸿业，则必庶孽寻戈，起商参之祸，奸臣乘衅，行羿浞之事，汉家之祀，岂及三七哉。此有社稷者之所宜深戒也。乙亥岁，予经於湖，登兹荒台，望古太息，以为遇夫一物，有可以垂训於世者，秉笔之士，未尝阙焉，乃作铭曰：

人伦大统，天性是宝。虽曰自然，亦资斧藻。汉皇父子，一失其道。四海为家，不能相保。荒台岿而，千古之悲。悔目空断，冤魂不归。疑生於微，祸积於基。苟有明义，谁其间之。嗣维邦本，本动邦危。於呼後王，鉴兹在兹。


○河南县尉厅壁记

县尉能御盗，而不能使民不为盗。盗贼息，非尉之能；盗贼繁，过不在乎尉矣。上失其平，下苦其情，弱者困死，疆者偷生，道之常也，岂乐盗哉？无竭民力，民心安益；无尽民物，民利丰实。居乡聚族，有良有睦，履诈迹伪，有责有愧，民之常也，孰肯为盗哉？故曰能与过，不在乎尉，在时政之得失尔。若夫平斗讼，慑凶狡，惟盗是御者，尉之职也。苟失其人，则贪残诬枉，民不胜弊，反甚於盗焉。今郡县至广，庸不知所得者几何人哉？太原王昭度字世范，登进士第，为河南尉。尉之职，无所不举焉，然诚不足展世范之才。顾其所得，亦斯民幸矣。世范於景有旧，因求记刻於厅壁，庶有信於後，於是乎书。

皇甫

，开元中官阳翟尉，上疏谏置劝农判官，贬盈川尉。


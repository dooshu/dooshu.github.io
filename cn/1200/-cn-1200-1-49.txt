第四十九孤贫卦〔群阴蔽阳兑泽正西〕：四上一中一下逢难之象

象曰：出温入寒，被薄衣单。去我慈母，罹此横愆。

颜曰：一阳在下，群阴所蔽，若去所恃，而遇强仇，此卦大宜改作。远行未还，病者有加，离别之象也。

何曰：仕宦无进，治生无利。居住孤弱，穷守死地。囚者难出。病者难安。所为皆不称心，婚姻无终始也。

陈曰：人道孤弱，地道又薄，四阴在上，乏阳和之照，阴阳不相应，故曰云云。

刘曰：被薄衣单，卑而孤也。阴盛上蔽，无与为徒也。

此课一阳处于盛阴之下而不为应，如孤子然。四以阴邪居上，犹孀妇之视孤子，其困极矣。占病危厄，行人淹困，仕宦乖蹇，营生不遂，行军不利，凡事凶。

诗曰：阳和欠发育，冷落不成春。好似巫山梦，徒然恼闷人。


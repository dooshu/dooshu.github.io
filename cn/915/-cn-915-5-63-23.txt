◇与西阳令孔德琰书

嘉麦祯祥，唯日未久，不图飞蝗，一旦至止。知恤蒸庶，念存良苗。亲发赫斯，爰整其旅，鲐背之叟，皓首之黎，莫不负戈奔走于道路。旌表曜于白日，鼋鼍震于雷动。以此扫敌，必将席卷，况于微虫，能无惊骇？卓茂治密，恭在中牟，时虽有灾，未若斯动，亦犹子贱鸣琴，巫马出入，劳逸有殊，立功惟一。重云比兴，不降灵雨，丽此二灾，忧心忡忄。逐蝗之道，谨闻教矣，不审致禳，将以何物？文王修德，以厌地震；汤祷桑林，致克丰雨。宜修善政，以慰民望。（《艺文类聚》一百）


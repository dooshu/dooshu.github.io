中州某氏

河南李见斋邑侯云：吾乡有某进士者，曾任某省州牧，祖父皆显宦，富甲乡里。其妻某氏性妒而心狠，与妾各生一子，年各十余岁，皆聪俊，已同入家塾。某氏思及将来家产若两分之，未免单薄，意欲尽归其所生子。因密购不生育之药，制为饼饵，候其放学归，欲令妾子食之，以断其生育之路，俾异日以生之孙承嗣两祧，则家产可尽归所生之子。

一日，召妾子与之食，妾子正手接而未入口，其所生子突至，望见其母以饼饵与弟，乃疾走至前夺而食之。迨其母知觉，而已无及，不觉失声大哭曰：“害杀吾儿矣。”

旁人多不解所谓，有婢偶漏言于人，族亲乃无不恶其居心之忍也。后二子各娶媳，妾子连举两孙，而某氏所生之子竟不育，乃立继妾子为嗣，巨万赀卒皆归妾子焉。













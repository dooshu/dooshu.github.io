自咏

曾著杞菊赋，自名桑苎翁。

常开罗爵纲，不下钓鱼筒。

租税先期毕，陂塘与众同。



士章八十字，世世写屏风。



自咏

生草覆蜗庐，长须驾鹿车。



贫犹思施乐，老不废观书。



登览携童稚，歌呼和里闾。



躬耕亦何得，聊以遂吾初。

自咏

孤艇渺烟波，衡门暗薜萝。



衣冠醉学究，毛骨病维摩。



抚几时长喟，临觞亦浩歌。



无劳问蜗角，蛮触正横戈。

自咏宦游畴昔偏天涯，万里东归岁月赊。



古道泥涂居士屩，荒畦烟雨故侯瓜。

园公溪父逢皆友，野寺山邮到即家。

病思渐轻重九近，又将乌帽插黄花。



自咏

万事不挂眼，终年常避人。



荒畦荷锄晚，环堵结茆新。



病马何劳斥，轻鸥未肯驯。



虽惭市门卒，聊作葛天民。



自咏

华发萧萧居士身，江头风雨折乌巾。



无人问字尤宜嬾，有吏徵租未是贫。

薄宦傥来难倚仗，旧交渐少每酸辛。



敲门且复寻僧话，要结他生物外因。



自咏

龟屋裁小冠，鹿皮制短裘。



陆驾少游车，水泛渊明舟。



山泽与城市，有路即可游。

或时一饭去，间亦旬日留。

方见草木萌，忽已天地秋。



淘丹云涧冷，采药乳穴幽。



逢人亦欣然，有问乃不酬。



摩挲金铜人，千载寄悠悠。



自咏

常记当年入洛初，华灯百万掷樗蒲。



平生意薄刀笔吏，投老身为山泽臞。



已罢向空书咄咄，尚能击缶和呜呜。



今朝客至无寻处，正伴园丁斸芋区。



自咏

朋旧凋零尽，乾坤偶脱遗。



食新心窃喜，话旧语多悲。



泥醉醒常少，贪眠起独迟。



闭门谁共处，枕藉乐天诗。



自咏

朝衣无色如霜叶，将奈云安别驾何！



钟鼎山林俱不遂，声名官职两无多。



低昂未免闻鸡舞，慷慨犹能击筑歌。



头白伴人书纸尾，只思归去弄烟波。



自咏

钝似窗间十月蝇，淡如世外一孤僧。



心劳抚字虽亡补，笔判虚空却粗能。



厌见文书衔客袖，但思蔬水曲吾肱。



何时却宿云门寺，静听霜钟对佛灯。



自咏

梦归不恨故山深，霜雪今年已满簪。



报国有心身潦倒，养生无术病侵寻。



晨兴聊取经遮眼，夜坐时凭易洗心。



安用更为逃暑饮，虚堂三复自萧森。



自咏

三十年前接俊游，即今身世寄沧洲。

俚声不办谐韶頀，暮气宁能彻斗牛？



绿酒可人消永日，黄鹂多事管闲愁。



吹笙跨鹤何时去，剩欲平章太华秋。



自咏

素慕巢居穴处民，久为钓月卧云身。



经行山市求灵药，物色旗亭访异人。



高枕静听棋剥啄，幽窗闲对石嶙峋。



吾庐已是桃源境，不为秦人更问津。



自咏

射的山前一老樵，此生何敢辱旌招。



缪缘学道肱三折，不遇知音尾半焦。

去蠹区区惭啄木，附高烨烨鄙凌霄。



但令穷死心无媿，也胜鸣珂事早朝。



自咏

游戏人间岁月多，痴顽将奈此翁何！



放开绳箠牛初熟，照破乾坤镜未磨。

日落苔矶闲把钓，雨余篷舵乱堆蓑。



明朝不见知何处，又向江湖醉踏歌。

自咏

满梳晨起发凋零，亭午柴门未彻扃。



万事忘来尚忧国，百家屏尽独穷经。



楠枯倒壑虽无用，龟老搘床故有灵。



梦里骑驴华山去，破云巉绝数峰青。



自咏

平生万事付憨痴，兀兀腾腾到死时。



夜踏乱云过略彴，晓分寒溜注军持。



束薪山客招烹石，渡海蕃僧乞制碑。

作个生涯君勿笑，拄天勋业亦儿嬉。



自咏

纷纷世态但堪悲，一念萧然我亦奇。



醉里猖狂醒自笑，梦中虚幻觉方知。



江湖重复风波恶，齿发凋零岁月驰。



安得中原路如砥，渭川钓伴待多时。



自咏

忽忽残年及耄期，清晨对镜不须悲。



远行久立虽差倦，未到人扶见客时。

自咏

道本治吾身，绪余方及人。



神清缘食少，事简为家贫。

薄酒如重酝，寒蔬抵八珍。



村村花柳动，且复岸纶巾。



自咏

谢事客谁过，闲游吏不诃。



家人争稗粥，邻叟和畲歌。



静夜诗成祟，新春睡有魔。



年光本无尽，未用叹蹉跎。



自咏

茅舍萧条似宝坊，老人终日对炉香。

学荒自笑身空在，禄尽谁知寿更长。

陂水蘸堤常灩灩，麦苗覆块已苍苍。



经行更有欣然处，四野鉏耰满夕阳。



自咏

食饮从来戒失时，衣裘亦复要随宜。



老人最索调停处，正在初寒与半饥。




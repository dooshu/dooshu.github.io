○鸟择木赋（以“君子之德，翔而後集”为韵）

鸟之择木者，不在乎得高枝，在乎得所履。或凌之干而不可集，或在庭之柯而必可止。依维贤之主人，远挟弹之公子。若夫鸣而後集，翔必有疑。如智者之千虑，叶君子之三思。山有不材，岂谓心乎爱矣；林多独秀，宁同主则择之。孰谓无心，依於有德。岂惟叶之萃，干之直。必在无惊弦之忧，倾巢之逼。惟乔之下，想游女之求思；避恶之阴，同志士之不息。若乃翼同云展，身以风翔。观平林之漠漠，见绝岭之苍苍。岂爰止兮失正，诚所集兮向方。容足之柯乃处，隐身之叶是藏。故有绕树之乌鹊，栖桐之凤凰。是知择善而从，何常之有。既无巢幕之诮，讵贻高墉之咎。道惟空际，谅有开而必先；栖或林端，乃观影而从後。未安其所，岂乐其群。傍青冥而颉颃白日，出幽谷而翱翔碧云。水隔山而犹远，烟拂树而渐分。将欲巢林杪，渡江。如萧何之择汉主，虞卿之谒赵君。原其羽族所栖，惟巢是葺。虽众树之相蔽，惟一枝而可给。处必择地，食无不粒。飞乃从宜，固难妄集。若然，则禽之有灵也，不可以愚适相欺，不可以飞走见遗。集灌既知有以，始巢当复何时。是以良木可期，倘主人之见纳，俟我於庭乎而。


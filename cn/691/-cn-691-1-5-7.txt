◎官志斋征君

侯官官志斋征君（崇）业盐世，以忠厚称。后负官帑，志斋代其父系官者数月，复竭赀产以授代者，家遂破。志斋既贫甚，而善事其亲，从朱梅崖先生受作文法。乾隆己亥科大兴，太傅朱文正公典闽试，从落卷中拔置第六。文极古淡，訾议纷起。文正公复命，上索闱墨观之，语公曰："前数篇皆佳，而第六名文尤有先正典型。"自是訾议者不敢鼓其喙。既试礼部，不第归。公为贻书闽中当事代谋馆谷，当事知某邑书院师未定，以告志斋，志斋曰："去岁主是席者，吾同学友某。倘夺彼与我，实不愿为。"当事复改筹某邑，志斋曰："适闻求荐某席者，吾中表兄弟也"。皆弗果就。嘉庆元年，诏举孝廉方正，汪中丞稔志斋贤，诸夤缘少年皆被驳，而独举志斋以应。士论翕然。志斋以亲意勉就徵，行至清湖病没。其友谢退谷孝廉（金銮）忽梦志斋来告曰："我寿数已终矣，上帝怜我恤师母、育遗孤，命为侯官县城隍神。"遂挟退谷偕之城隍庙，退谷请相依于此，志斋麾之归。侯官城隍庙在衙门中，少有知之者，明日访其地，果如梦境所历。未几而志斋讣至矣。先是，志斋之师某孝廉死，家无遗产，志斋迎养师母而抚育其孤，至成立始还其故居云。


○赦逃亡募人诏

朕祗膺灵命，君临区宇，承凋弊之馀，拯横流之难。虽复蠲除徭赋，督课耕农，安集黎元，与之休息，然而鲸鲵未翦，四海多虞，师旅洊兴，事不获已。及其士卒浮惰，苟求逸乐，惮於征役，离其营伍，因此逃窜，潜匿崎岖，盗窃为资，规免朝夕。良繇劝励不明，部署失所，弛慢之责，在於朕躬。琴瑟不调，已云变革，多坠刑网，情兼轸悼，宜从宽宥，许以自新。其义士募人有背军逃亡者，自武德二年十月二十日已前，罪无轻重，皆赦除之。饥寒困弊，不能自存者，所在官司，随事赈给。士非素厉，难以应敌，设法垂宪，期於不犯。自今已后，有背军镇征役者，随即科处，必无容贷。宜明宣告，咸使知闻。








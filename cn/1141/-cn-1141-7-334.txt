寄阮亭农部

归鞅越郊圻，离思盈襟袖。
所思琅琊客，矫矫金闺秀。
畴昔官江南，京岘地辐辏。
一日命舟车，题字满岩岫。
郎署历清曹，艺苑日蒐狩。
昔为山水音，今为金石奏。
结情江海人，晨夕苦昵就。
开心相可否，磨切肆讨究。
客子栖京华，举动见穷陋。
解官无长物，未足成瑕垢。
时俗或揶揄，君收若兰臭。
读我卖船诗，慷慨书其后。
大张廉吏军，抗声告耆旧。
杜陵与道州，千载复良觏。
安得驾赤螭，与子同驰骤。



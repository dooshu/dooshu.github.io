元夕行


今夕何夕春灯明，燕京女儿踏月行。
灯摇珠彩张华屋，月散瑶光满禁城。
禁城迢迢通戚里，九衢万户炉光里。
花怯春寒带火开，马冲香雾连尘起。
弦管纷纷夹道傍，游人何处不相将。
花边露洗雕鞍湿，陌上风回珠翠香。
花边陌上烟云满，月落城头人未返。
共道金吾此夜弛，但愁玉漏春宵短。
御沟杨柳拂铜驼，柳外楼台杂笑歌。
五陵豪贵应难拟。一夜欢娱奈乐何。
年光宛转不相待，过眼繁华空自爱。
君不见燕台向时歌舞人，歌舞不闻明月在。






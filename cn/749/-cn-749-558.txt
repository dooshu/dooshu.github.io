方有开


有开字躬明，号堂溪，歙州（今安徽省歙县）人。登隆兴元年（1163）进士，授南丰尉。屡迁司农丞、转运判官，兼庐州帅。有堂溪集，不传。

点绛唇

钓台

七里滩边，江光漠漠山如戟。渔舟一叶。径入寒烟碧。

笑我尘劳，羞对双台石。身如织。年年行役。鱼鸟浑相识。

满江红

钓台

跳出红尘，都不愿、是非荣辱。垂钓处、月明风细，水清山绿。七里滩头帆落尽，长山泷口潮回速。问有谁、特为上钩来，刘文叔。

貂蝉贵，无人续。金带重，难拘束。这白麻黄纸，岂曾经目。昨夜客星侵帝座，且容伸脚加君腹。问高风、今古有谁同，先生独。








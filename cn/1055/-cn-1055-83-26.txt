【谢参知政事表】

赞贰国钧，参闻庙论，谓宜不次而选，冀得非常之材。乃以叙迁，俾之承乏，误恩过被，诉让靡从。臣某〈中谢。〉伏念臣少迫贱贫，偶勤学问。儒者博而寡要，况匪多闻；文章世之空言，岂能适用？徒以早遘亨嘉之会，骤蒙奖拔之私。叨言语侍从之流，逮今逾纪；玷出纳枢机之任，初乏可称。幸先弹理之未加，每欲逡巡而引去。敢期睿眷，俾与政机，优以宠章，进其爵秩？望非意及，荣与忧并。此盖伏遇尊号皇帝陛下，尧德聪明，禹躬勤俭，博求俊，以济治康。谓臣既朴且愚，必能循于忠谨；虽庸而懦，尚可策其疲驽。猥以备员，遂兹冒宠。臣敢不益坚素守，自勉不强，惟殚犬马之劳，上答乾坤之造。


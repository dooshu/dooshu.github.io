梦友

壬辰四月六日，舟次昭江，梦亡友祖洲从车骑过余言别，状若趣装之官者，且曰：「道里悠长，单车之费，愿假九十缗。」予倾橐佐之，不及询其所往。觉而流涕，作《梦友》。
高义成往躅，吞声泣孤坟。
幽魂关塞来，万里接清芬。
衣冠一何伟，车盖翔浮云。
踌躇征路长，握手不忍分。
解我橐中装，造次展殷勤。
死别已八载，悲鸣思故群。
鬼神录正直，浩气凌秋旻。
鸡鸣晓雾白，开户空氤氲。



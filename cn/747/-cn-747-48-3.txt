○襃令狐彰诏

中卫社稷，外修疆事，合於一体，以靖庶邦，其在有终，谓之不朽。观前代文武通贤，有匡时戡难，迫於大化，不忘时君，未尝不嘉尚而流叹也。今有忠烈之臣彰，刚直形外，纯和积中，本於孝敬，辅以才略，统制藩阃，服劳王家。往以母老，躬於孝养，岂不恋阙，以兹旷年。及苴麻在艰，优谕权夺，踊绝伤足，泪尽丧明，入觐之期，良愿莫遂。想其风彩，久轸顾怀，遽见沦没，用深追悼。嗟乎！方疾之时，以情自疏，无所有隐，见之於词。复节守常，条上军簿，请择良帅，命於中朝。乃令遗允，爰归东洛，教忠以报国，约礼以居丧。古人所谓生不交利，死不属其子，夫岂远哉！节诚亮，高绝无邻，喟然感伤，鉴寐增恸。有以见东州士大夫勤王尊主之志，用嘉其休，可以垂范，宣付史馆，式昭名臣。


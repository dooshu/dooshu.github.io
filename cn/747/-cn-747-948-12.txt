○驷不及舌赋（以“枢机一发，荣辱之本”为韵）

言如流兮，惟舌是出，咎将至兮，徒驷之疾。既力竭而罔逮，则厉阶而非一。孰云不进，谅金铄以难追；尚谓莫扪，苟星奔而愈失。由是知所大者，吾将诫之，虽欲加於鞭策，诚有谬於毫。不且息焉，想喋喋而自远；非敢後也，因而罔追。尔其逝矣将兴，班如忽越，彼悬蹄之莫驰，伊利口之斯发，犹在耳而旋失须臾，若过隙而终烦灭没。詹詹如掉，俄出有而入无；薄薄陟遐，想劳筋而苦节。岂独嚣然未殄，倏尔既徂，徵其如驾之捷，防其不密之枢。如沸如腾，讶已成於枝叶；靡瞻靡顾，信空骋於道途。原夫贵以寡尤，取之不辱，虑一出而匪贱，故再驱而是勖。苟如簧之靡定，是见瘁躬；若捕影之无由，宁劳蹀足？

是知听之则咎，鼓之或非，靡不忘於可复，固必在於知机。虽齐景之则多，爰思灭迹；傥张仪之尚在，讵可塞违？至哉立彼教言，先乎根本，宏影响之靡诫，惧众多之招损。崩腾未渫，侔逐日而自勤；反覆虽柔，见如电之将远。是知孔甘者辱，若讷者荣，期自虞於速祸，故必遣於遄征。君子所以存劝诫，立度程，虽奔走而致远，吾知夫莫疾於声。

陈山甫


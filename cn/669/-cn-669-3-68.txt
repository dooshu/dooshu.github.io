68　誕資有牧方明義


漢律曆志引伊訓「伊尹祀于先王，誕資有牧方明」，説者謂祀先王於方明。朱文公語類曰：「方當作乃，即所謂『乃明言列祖之成德』。」

【閻按】此亦有辨，見尚書古文疏證卷一第六條。

【元圻案】律曆志下：「伊訓篇曰：『惟太甲元年十有二月乙丑朔，伊尹祀于先王，誕資有牧方明。』言雖有成湯、太丁、外丙之服，以冬至越茀祀先王于方明。」注：如淳曰：「覲禮：『諸侯覲天子，爲壇十有二尋，加方明于其上。』」〇儀禮覲禮：「諸侯覲於天子，爲宫方三百步，四門，壇十有二尋，深四尺，加方明於其上。方明者，木也，方四尺，設六色，東方青，南方赤，西方白，北方黑，上玄，下黄。」鄭注：「方明者，上下四方神明之象也。上下四方之神者，所謂神明也。會同而盟，神明監之，則謂之天之司盟。有象者，猶宗廟之有主乎？」






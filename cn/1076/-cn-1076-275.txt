卷二百七十五

<史部,诏令奏议类,奏议之属,历代名臣奏议>

钦定四库全书

历代名臣奏议卷二百七十五

明　杨士奇等　撰

经籍

东汉光武建武元年陈元与桓谭杜林郑兴俱为学者所宗时议欲立左氏传博士范升奏以为左氏浅末不宜立元闻之乃上奏曰陛下拨乱反正文武并用深愍经艺谬杂真伪错乱每临朝日辄延羣臣讲论圣道知丘明至贤亲受孔子而公羊谷梁传闻於後世故诏立左氏博询可否示不专已尽之羣下也今论者沈溺所习翫守旧闻固执虚言传受之辞已非亲见实事之道左氏孤学少与遂为异家之所覆冒夫至音不合衆听故伯牙絶弦至宝不同衆好故卞和泣血仲尼圣德而不容於世况於竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前後相违皆断截小文媟黩微辞以年数少差拨为巨谬遗退纎微指为大尤抉瑕擿衅掩其弘美所谓小辩破言小言破道者也升等又曰先帝不以左氏为经故不置博士後主所宜因?臣愚以为若先帝所行而後主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好谷梁有诏诏太子受公羊不得受谷梁孝宣皇帝在人间时闻卫太子好谷梁於是独学之及即位为石渠论而谷梁氏兴至今与公羊并存此先帝後帝各有所立不必其相因也孔子曰纯俭吾从衆至於拜下则违之夫明者独见不惑於朱紫听者独闻不谬於清浊离朱不为巧眩移目师旷不为新声易耳方今干戈少弭戎事略戢留思圣艺眷頋儒雅采孔子拜下之义卒渊圣独见之旨分明白黑建立左氏解释先圣之积结洮汰学者之累惑使基业垂於万世後进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也

四年初尚书令韩歆上疏欲为费氏易左氏春秋立博士诏下其议是年正月朝公卿大夫博士见于云台帝曰范博士可前平说升起对曰左氏不祖孔子而出於丘明师徒相传又无其人且非先帝所存无因得立遂与韩歆及太中大夫许淑等互相辩难日中乃罢升退而奏曰臣闻主不稽古无以承天臣不述旧无以奉君陛下愍学微缺劳心经艺情存博闻故异端竞进近有司请置京氏易博士羣下执事莫能据正京氏既立费氏怨望左氏春秋复以比类亦希置立京费已行次复高氏春秋之家又有驺夹如令左氏费氏得置博士高氏驺夹五经奇异并复求立各有所执乖戾分争?之则失道不从则失人将恐陛下必有厌倦之听孔子曰博学约之弗叛矣夫夫学而不约必叛道也顔渊曰博我以文约我以礼孔子可谓知教顔渊可谓善学矣老子曰学道日损损犹约也又曰絶道无忧絶末学也今费左二学无有本师而多反异先帝前世有疑於此故京氏虽立辄复见废疑道不可由疑事不可行诗书之作其来已久孔子尚周流游观至于知命自卫反鲁乃正雅颂今陛下草创天下纪纲未定虽设学官无有弟子诗书不讲礼乐不修奏立左氏非政急务孔子曰攻乎异端斯害也已传曰闻疑传疑闻信传信而尧舜之道存愿陛下疑先帝之所疑信先帝之所信以示反本明不专已天下之事所以异者以不一本也易曰天下之动贞夫一也又曰正其本万事理五经之本自孔子始谨奏左氏之失凡十四事诏以下博士

章帝建初元年诏贾逵入讲北宫白虎观南宫云台帝善逵说使发出左氏传大义长於二传者逵於是具条奏之曰臣谨摘出左氏三十事尤着明者斯皆君臣之正义父子之纪纲其余同公羊者什有七八或文简小异无害大体至如祭仲纪季伍子胥叔术之属左氏义深於君父公羊多任於权变其相殊絶固以甚远而寃抑积久莫肯分明臣以永平中上言左氏与图?合者先帝不遗刍荛省纳臣言写其传诂藏之秘书建平中侍中刘歆欲立左氏不先暴论大义而轻移太常恃其义长诋挫诸儒诸儒内怀不服相与排之孝哀皇帝重逆衆心故出歆为河内太守从是攻击左氏遂为重雠至光武皇帝奋独见之明兴立左氏谷梁会二家先师不晓图?故令中道而废凡所以存先王之道者要在安上理民也今左氏崇君父卑臣子强干弱枝劝善戒恶至明至切至直至顺且三代异物损益随时故先博观异家各有所采易有施孟复立梁丘尚书欧阳复有大小夏侯今三传之异亦犹是也又五经家皆无以证图?明刘氏为尧後者而左氏独有明文五经家皆言颛顼代黄帝而尧不得为火德左氏以为少昊黄帝即图?所谓帝宣也如令尧不得为火则汉不得为赤其所发明补益实多陛下通天然之明建大圣之本改元正历垂万世则是以麟凤百数嘉瑞杂遝犹朝夕恪勤游情六艺研几综微靡不审核若复留意废学以广圣见庶几无所遗失矣帝嘉之

和帝永元十四年司空徐防以五经久远圣意难明宜为章句以悟後学乃上奏曰臣闻诗书礼乐定自孔子发明章句始於子夏其後诸家分析各有异说汉承乱秦经典废絶本文略存或无章句收拾缺遗建立明经博徵儒术开置太学孔圣既远微旨将絶故立博士十有四家设甲乙之科以勉劝学者所以示人好恶改敝就善者也伏见太学试博士弟子皆以意说不修家法私相容隐开生奸路每有策试辄兴争讼论议纷错互相是非孔子称述而不作又曰吾犹及史之阙文疾史有所不知而不肯阙也今不依章句妄生穿凿以遵师为非义意说为得理轻侮道术寖以成俗诚非诏书实选本意改薄从忠三世常道专精务本儒学所先臣以为博士及甲乙策试宜从其家章句开五十难以试之解释多者为上第引文明者为高说若不依先师义有相伐皆正以为非五经各取上第六人论语不宜射策虽所失或久差可矫革诏下公卿皆从防言

魏武帝时袁涣上言曰今天下大难已除文武并用长久之道也可大收篇籍明先圣之教以易民视听使海内斐然向风则远人不服可以文德来之帝善其言吴大帝时初立易注虞翻上奏曰臣闻六经之始莫大隂阳是以伏羲仰天县象而建八卦观变动六爻为六十四以通神明以类万物臣高祖父故零陵太守光少治孟氏易曾祖父故平舆令成缵述其业至臣祖父凤为之?密臣考故日南太守歆受本於凤?有旧书世传其业至臣五世前人通讲多玩章句虽有秘说於经疏阔臣生遇世乱长於军旅习经於枹鼓之间讲论於戎马之上蒙先师之说依经立注又臣郡吏陈桃梦臣与道士相遇放发被鹿裘布易六爻挠其三以饮臣臣乞尽吞之道士言易道在天三爻足矣岂臣受命应当知经所览诸家解不离流俗义有不当实辄悉改定以就其正孔子曰乾元用九而天下治圣人南面盖取诸离斯诚天子所宜协隂阳致麟凤之道又曰经之大者莫过於易自汉初以来海内英才其读易者解之率少至孝灵之际颍川荀谓号为知易臣得其注有愈俗儒至所说西南得朋东北丧朋颠倒反逆了不可知孔子叹易曰知变化之道者其知神之所为乎以美大衍四象之作而上为章首尤可怪笑又南郡太守马融名有俊才其所解释复不及谓孔子曰可与共学未可适道岂不其然若乃北海郑玄南阳宋忠虽各立注忠少差玄而皆未得其门难以示世

翻又以郑玄解尚书违失事目复上奏曰臣闻周公制礼以辩上下孔子曰有君臣然後有上下有上下然後礼义有所错是故尊君卑臣礼之大司也伏见故徵士北海郑玄所注尚书以顾命康王执瑁古月似同从误作同既不觉定复训为杯谓之酒杯成王疾困凭几洮頮为濯以为澣衣成事洮字虚更作濯以从其非又古大篆卯也读当为柳古柳卯同字而以为昧分北三苗北古别字又训北言北犹别也若此之类诚可怪也王人识曰天子执瑁以朝诸侯谓之酒杯天子頮面谓之澣衣古篆卯字反以为昧甚违不知盖阙之义於此数事误莫大焉宜命学官定此三事又马融训注亦以为同者大同天下今经益金就作铜字诂训言天子副玺虽皆不得犹愈於玄然此不定臣没之後而奋乎百世虽世有知者怀谦莫或奏正又玄所注五经违义尤甚者百六十七事不可不正行乎学校传乎将来臣窃耻之

後魏道武帝尝问定州大中正李先曰天下何书最善可以益人神智先对曰惟有经书三皇五帝治化之典可以补王者神智又问曰天下书籍凡有几何朕欲集之如何可备对曰伏羲创制帝王相承以至於今世传国记天文秘纬不可计数陛下诚欲集之严制天下诸州郡县搜索备送主之所好集亦不难帝於是班制天下经籍稍集

宣武帝时秘书丞武邑郡中正孙惠蔚既入东观见典籍未周乃上奏曰臣闻圣皇之御世也必幽赞人经参天二地宪章典故述尊鸿猷故易曰观乎天文以察时变观乎人文以化成天下然则六经百氏图书秘籍乃承天之正术治人之贞范是以温柔疏远诗书之教恭俭易良礼乐之道爻彖以精微为神春秋以属辞为化故大训炳於东序艺文光於麟阁斯寔天下之枢宗胜残之要道有国之灵基帝王之盛业安上靖民敦风美俗其在兹乎及秦弃学术礼经泯絶汉兴求访典文载举先王遗训灿然复存暨光武拨乱日不暇给而入洛之书二千余两魏晋之世尤重典坟收亡集逸九流咸备观其鸠閲史篇访购经论纸竹所载略尽无遗臣学阙通儒思不及远徒循章句片义无立而慈造曲覃厕班秘省忝官承乏唯书是司而观阁旧典先无定目新故杂糅首尾不全有者累帙数十无者旷年不写或篇第褫落始末沦残或文坏字误谬烂相属篇目虽多全定者少臣今依前丞臣卢昶所撰甲乙新録欲裨残补阙损并有无校练句读以为定本次第均写永为常式其省先无本者广加推寻搜求令?然经记浩博诸子纷纶部帙既多章篇纰缪当非一二校书岁月可了今求令四门博士及在京儒生四十人在秘书省专精校考参定字义如蒙听许则典文允正羣书大集诏许之殄宼将军符节令江式上疏曰臣闻庖牺氏作而八卦列其画轩辕氏兴而龟策彰其彩古史仓颉览二象之爻观鸟兽之迹别创文字以代结绳用书契以维事宣之王庭则百工以叙载之方册则万品以明迄于三代厥体颇异虽依类取制未能悉殊仓氏矣故周礼八岁入小学保氏教国子以六书一曰指事二曰象形三曰谐声四曰会意五曰转注六曰假借盖是史颉之遗法也及宣王太史史籀着大篆十五篇与古文或同或异时人即谓之籀书至孔子定六经左丘明述春秋皆以古文厥意可得而言其後七国殊轨文字乖别暨秦兼天下丞相李斯乃奏蠲罢不合秦文者斯作仓颉篇中车府令赵高作爰历篇太史令胡母敬作博学篇皆?史籀大篆或颇省改所谓小篆者也於是秦烧经书涤除旧典官狱繁多以趣约易始用隶书古文由此息矣隶书者始皇使下杜人程邈附於小篆所作也以邈徒隶即谓之隶书故秦有八体一曰大篆二曰小篆三曰刻符书四曰虫书五曰摹印六曰署书七曰殳书八曰隶书汉兴有尉律学复教以籀书又习八体试之课最以为尚书史吏民上书省字不正辄举刻焉又有草书莫知谁始考其书形虽无厥谊亦是一时之变通也孝宣时召通仓颉读者独张敞从之受凉州刺史杜邺沛人援礼讲学大夫秦近亦能言之孝平时徵礼等百余人说文字於未央宫中以礼为小学元士黄门侍郎扬雄采以作训纂篇及亡新居摄自以应运制作使大司空甄丰校文字之部颇改定古文时有六书一曰古文孔子壁中书也二曰奇字即古文而异者三曰篆书云小篆也四曰佐书秦隶书也五曰缪篆所以摹印也六曰鸟虫所以幡信也壁中书者鲁恭王坏孔子宅而得礼尚书春秋论语孝经也又北平侯张仓献春秋左氏传书体与孔氏相类即前代之古文矣後汉郎中扶风曹喜号曰工篆小异斯法而甚精巧自是後学皆其法也又诏侍中贾逵修理旧文殊艺异术王教一端苟有可以加於国者靡不悉集逵即汝南许慎古文学之师也後慎嗟时人之好奇叹儒俗之穿凿惋文毁於誉痛字败於訾更诡任情变乱於世故撰说文解字十五篇首一终亥各有部属包括六艺群书之诂评释百氏诸子之训天地山川草木鸟兽昆虫杂物奇怪珍异王制礼仪世间人事莫不毕载可谓类聚羣分杂而不越文质彬彬最可得而论也左郎中将陈留蔡邕采李斯曹喜之法为古今杂形诏於太学立石碑刋载五经题书楷法多是邕书也後开鸿都书画奇能莫不云集於时诸方献篆无出邕者魏初博士清河张揖着埤仓广雅古今字训究诸埤广缀拾遗漏增长事类抑亦於文为益者然其字诂方之许慎篇古今体用或得或失矣陈留邯郸淳亦与揖同时博古开艺特善仓雅许氏字指八体六书精究闲理有名於揖以书教诸皇子又建三字石经於汉碑之西其文蔚炳三体复宣校之说文篆隶大同而古字少异又有京兆韦诞河东卫觊二家并号能篆当时台观榜题宝器之铭悉是诞书咸传之子孙世称其妙晋世义阳王典祠令任城吕忱表上字林六卷寻其况趣附托许慎说文而按偶章司隐别古籕奇惑之字文得正隶不差篆意也忱弟静别放故左校令李登声类之法作韵集五卷宫商龣徵羽各为一篇而文字与兄便是鲁卫音读楚夏时有不同皇魏承百王之季绍五运之绪世易风移文字改变篆形谬错隶体失真俗学鄙习复加虚巧谈辩之士又以意说炫惑於时难以厘改故传曰以衆非非行正信哉得之於斯情矣乃曰追来为归巧言为辩小儿为?神虫为蚕如斯甚衆皆不合孔氏古书史籀大?许氏说文石经三字也凡所关古莫不惆怅焉嗟夫文字者六艺之宗王教之始前人所以垂今今人所以识古故曰本立而道生孔子曰必也正名乎又曰述而不作书曰予欲观古人之象皆言遵修旧史而不敢穿凿也臣六世祖琼家世陈留往晋之初与?父兄应元俱受学於卫觊古篆之法仓雅方言说文之谊当时并收善誉而祖官至太子洗马出为冯翊郡值洛阳之乱避地河西数世传习斯业所以不坠也世祖太延中皇威西被牧犍内附臣亡祖文威杖策归国奉献五世传掌之书古篆八体之法时蒙襃録叙列於儒林官班文省家号世业暨臣闇短识学庸薄渐渍家风有忝无显但逢时来恩出愿外每承泽云津厕沾漏润驱驰文阁参预史官题篆宫禁猥同上哲既竭愚短欲罢不能是以敢藉六世之资奉遵祖考之训窃慕古人之轨企践儒门之辙辄求撰集古来文字以许慎说文为主爰采孔氏尚书五经音注籀篇尔雅三仓凡将方言通俗文祖文宗埤仓广雅古今字诂三字石经字林韵集诸赋文字有六书之谊者皆以次类编联文无复重糺为一部其古籀奇惑俗隶诸体咸使班於篆下各有区别诂训假借之谊佥随文而解音读楚夏之声并逐字而注其义不知者则阙如也

北齐文宣帝天保七年诏令校定羣书时秘府书籍纰缪者多大行台郎中樊逊上议曰案汉中垒校尉刘向受诏校书每一书竟表上辄言臣向书长水校尉臣参书大夫公太常博士书中外书合若干本以相比然後校杀青今所雠校供拟极重出自兰台御诸甲馆向之故事见存府合即欲刋定必藉衆本太常卿邢子才太子少傅魏收吏部尚书辛术司农少卿穆子容前黄门郎司马子瑞故国子祭酒李业兴竝是多书之家请牒借本参校得失秘书监尉瑾移尚书都坐凡得别本三千余卷五经诸史殆无遗阙

隋文帝开皇初秘书监牛弘以典籍遗逸上疏请开献书之路曰经籍所兴由来尚矣爻画肇於庖羲文字生於苍颉圣人所以弘宣教导博通古今扬於王庭肆於时夏故尧称至圣犹考古道而言舜其大智尚观古人之象周官外史掌三皇五帝之书及四方之志武王问黄帝颛顼之道太公曰在丹书是知握符御历有国有家者曷尝不以诗书而为教因礼乐而成功也昔周德既衰旧经紊弃孔子以大圣之才开素王之业宪章祖述制礼刋诗正五始而修春秋阐十翼而弘易道治国立身作范垂法及秦皇驭?吞灭诸侯任用威力事不师古始下焚书之令行偶语之刑先王坟籍扫地皆尽本既先亡从而颠覆臣以图纎言之经典盛衰信有徵数此则书之一厄也汉兴改秦之弊敦尚儒术建藏书之筴置校书之官屋壁山岩往往间出外有太常太史之藏内有延阁秘书之府至孝成之世亡逸尚多遣谒者陈农求遗书於天下诏刘向父子雠校篇籍汉之典文於斯为盛及王莽之末长安兵起宫室图书并?焚烬此则书之二厄也光武嗣兴尤重经诰未及下车先求文雅於是鸿生钜儒继踵而集怀经负帙不远斯至肃宗亲临讲肄和帝数幸书林其兰台石室鸿都东观秘牒填委更倍於前及孝献移都吏民扰乱图书缣帛皆取为帷囊所收而西裁七十余乘属西京大乱一时燔荡此则书之三厄也魏文代汉更集经典皆藏在秘书内外三阁遣秘书郎郑默删定旧文时之论者美其朱紫有别晋氏承之文籍尤广晋秘书监荀勖定魏内经更着新簿虽古文旧简犹云有新章後録鸠集已多足得恢弘正道训范当世属刘石凭陵京华覆灭朝章国典从而失坠此则书之四厄也永嘉之後宼窃竞兴因河据洛跨秦带赵论其建国立家虽传名号宪章礼乐寂灭无闻刘裕平姚收其图籍五经子史才四千卷皆赤轴青纸文字古拙僭伪之盛莫过二秦以此而论足可明矣故知衣冠轨物图书记注播迁之余皆归江左晋宋之际学艺为多齐梁之间经史弥盛宋秘书丞王俭依刘氏七略撰为七志梁人阮孝绪亦为七録揔其书数三万余卷及侯景渡江破灭梁室秘省经籍虽从兵火其文德殿内书史宛然犹存萧绎据有江陵遣将破平侯景收文德之书及公私典籍重本七万余卷悉送荆州故江表图书因斯尽萃於绎矣及周师入郢绎悉焚之於外城所收十才一二此则书之五厄也後魏爰自幽方迁宅伊洛日不暇给经籍阙如周氏创基关右戎车未息保定之始书止八千後加收集方盈万卷高氏?有山东初亦采访验其本目残缺犹多及东夏初平获其经史四部重杂三万余卷所益旧书五千而已今御书单本合一万五千余卷部帙之间仍有残此梁之旧目止有其半至於隂阳河洛之篇医方图谱之说弥复为少臣以经书自仲尼已後迄于当今年踰千载数遭五厄兴集之期属膺圣世伏惟陛下受天明命君临区宇功无与二德冠往初自华夏分离彛伦攸斁其间虽霸王逓起而世难未夷欲崇儒业时或未可今土宇迈於三王民黎盛於两汉有人有时正在今日方当大弘文教纳俗升平而天下图书尚有遗逸非所以仰协圣情流训无穷者也臣史籍宜司寝兴怀惧昔陆贾奏汉祖云天下不可马上治之故知经邦立政在於典谟矣为国之本莫此攸先今秘藏见书亦足披览但一时载籍须令大备不可王府所无私家乃有然士民殷杂求访难知纵有知者多怀恡惜必须动之以天威引之以微利若猥发明诏兼开购赏则异典必臻观阁斯积重道之风超於前世不亦善乎伏愿天监少垂照察上纳之於是下诏献书一卷赉缣一匹一二年间篇籍稍备

唐宪宗时鄊贡进士李行修上言曰臣覆视汉初经籍啓口传壁匿焕然明备其所由者修废官立太学朝夕讲贯以究圣意岁时程课以严师道使之然也迨乎桓灵之世遂使扶持亢极匡饬颓俗专委裘以终大运其儒术已试之明效欤近学无专门经无师授以音定字以疏释经是能使生徒由之中才不能使天下由之致理明矣大率五经皆然臣独以诗学上闻趋所急也伏惟陛下赦其愚瞽垂恩听察夫诗者发人之藴政谓之风手舞足蹈之音作用之光祖宗垂风声劳歌怨诽之音作用之察吏理审教化是以四海虽大羣生虽广犹民人之和气息乎踵达乎颅流乎足犹草木之丰泽渐乎根穷乎杪被乎枝叶上下无滞气内外无遁情如此则诗得其任风得其性也昔殷周相承俱有圣治道洽于下下无怏心王化盛告成功於神明德泽衰反变化於礼素其辞主文谲谏而不讦其教温柔敦厚而不愚仲尼接于其时谓王者宜以陶冶风俗臣下宜以洗濯疑谬道济于下宜若之何乃采其诗合三百五篇善者全而用不善者全而去非如春秋诸经或革或因相错而成也其若礼乐征伐天地隂阳有度假於辞可见喜怒哀乐讥刺讽谕无方非其志莫传志士躬当治乱之时气有惨舒之变臻於极而後动积於中而後形故言之成文歌之成声有一不至则非全矣是以圣人全动物物莫能固未施敬于人而人敬未施哀於人而人哀顽者以之开明躁者以之舒静道源于是絶而莫嗣独有楚屈原颇得诗人之风介於子兰靳尚後学轧于相语喑呃相授以及汉兴杂全经者七十年师口说者四三辈汉武笃好经术立于学官虽章句大修而比兴未喻时扬雄司马相如由是选耎观望将迎忌讳劝百讽一推波助澜文虽有余不足称也然以本学寖盛时因灾异屡起直声初或不究终得其助故自殷以降有天下者莫长焉厥後君臣道薄诗道陵夷藴义感慨之士至曰吾何从乎上之追屈原不足以全性命下之迹相如不足以匡过失故居常则欝怏其胷襟嚄唶其齿牙代莫通其源臣伏思之以为诗教未隆於时风雅未洽於下教未隆则士不劝风未洽则言多缺故闻卒愕而愠者多喑投而却也自十圣绍业盈二百载经术益试周旋百度吏事反为缘饰霸道反为舛駮及陛下又登礼岩穴发扬仄伏宸心谠议犹天地相定儒风昌言与日月横骛以词让次征伐而不暴以诚明推教化而不浮如此则诗学何为郁然积於空虚无用之地乎书残於古今诗失於齐鲁汉有毛苌郑康成师道可观逮圣朝刘迅者说诗三千言近代知诗者尚之伏惟陛下诏公卿诸儒讲其异同综其指要列四始之元本穷六艺之粹精不使讲以多物而无譁蔽之言而得其言极者为师法传经而行其毛郑不安者亦随而刋正选立博士弟子员如汉朝故事然後命瞽史纳于聦明命司成教之世子是谓端本由朝廷被于民里由京师施之远方是谓垂化复采诗之官以察风俗是谓兼听优登才之选以励生徒是谓兴古四者既备大化自流则动天地感鬼神信豚鱼甘堇荼来异俗怀鬼方皆在一致推而广之神而化之无难矣微臣不知时变溺於师言谨诣光顺门昧死以闻

僖宗咸通中着作郎皮日休请为孟子科状曰臣闻圣人之道不过乎经经之降者不过乎史史之降者不过乎子子不异乎道者孟子也舍是子者必戾乎经史又率於子者则圣人之盗也夫孟子之文粲若经传天惜其道不烬于秦自汉氏得之尝置博士以专其学故其文继乎六艺光乎百氏真圣人之微旨也若然者何其道晔晔於前其书汲汲於後得非道拘乎正文极乎奥有好者惮正而不举嗜浅者鄙奥而无称耶盖仲尼爱文王嗜昌歜以取味後之人将爱仲尼者其嗜在乎孟子矣呜呼古之士以汤武为逆取者其不读孟子乎以杨墨为达智者其不读孟子乎由是观之孟子功利於人亦不轻矣今有司除茂才明经外其次有熟庄周列子书者亦登於科其诱善虽深而悬科未正夫庄列之文荒唐之文也读之可以为方外之士习之可以为鸿荒之民有能汲汲以救时补教为志哉伏请有司去庄列之书以孟子为主有能精通其义者其科选视明经苟若是也不谢汉之博士矣既遂之如儒道不可圣化无补则可刑於言者

宋太宗至道二年吴淑迁职方员外郎时诸路所上闰年图皆仪鸾司掌之淑上言曰天下山川险要皆王室之秘奥国家之急务故周礼职方氏掌天下图籍汉祖入关萧何收秦籍由是周知险要请以今闰年所纳图上职方又州郡地里犬牙相入向者独画一州地形则何以傅合他郡望令诸路转运使每十年各画本路图一上职方所冀天下险要不窥牖而可知九州轮广如指掌而斯在帝从之

仁宗皇佑二年司马光乞印行荀子扬子法言状曰臣伏以战国以降百家蠭起先王之道荒塞不通独荀卿扬雄排攘衆流张大正术使後世学者坦知去从国家博采艺文扶翼圣化至於庄列异端医方细伎皆命摹刻以广其传顾兹二书犹有所阙虽民间颇蓄私本文字讹误读不可通诚恐贤达之言寝成废缺今欲乞降下崇文院将荀子扬子法言本精加考校讫雕板送国子监依诸书例印卖臣愚懵不达大体不胜区区贪陈所见

至和二年翰林学士欧阳修上奏曰臣伏见国家近年以来定贡举之科以为取士之法建立学校以为养士之方然士子文章未纯节行未笃不称朝廷励贤兴善之意所以化民成俗之风臣愚以谓士之所本在乎六经而自暴秦焚书圣道中絶汉兴收拾亡逸所存无几或残编断简出於屋壁而余龄昏眊得其口传去圣既远莫可考证偏学异说因自名家然而授受相传尚有师法暨晋宋而下师道渐亡章句之篇家藏私蓄其後各为笺传附着经文其说存亡以时好恶学者茫昧莫知所归至唐太宗时始诏名儒撰定九经之疏号为正义凡数百篇自尔以来着为定论凡不本正义者谓之异端则学者之宗师百世之取信也然其所载既博所择不精多引?纬之书以相杂乱怪奇诡僻所谓非圣之书异乎正义之名也臣欲乞特诏名儒学官悉取九经之疏删去?纬之文使学者不为怪异之言之所惑乱然後经义纯一无所駮杂其用功至少其为益则多臣愚以谓欲使士子学古励行而不本六经欲学六经而不去其诡异駮杂欲望功化之成不可得也伏望圣慈下臣之言付外详议

仁宗时宋祁代人乞存殁臣僚纳家集状曰臣窃以周德之兴多文以监二代舜华其协好问而察迩言爰历古先咸遵风轨期有裨於治体无容废于瞽词辄罄刍微仰裨漏阙伏念臣材惟闒茸职本扫除服君度之在寛不汝瑕而垂采曩者太宗皇帝亮其愚讷奨以宠灵命臣充史馆书库都监兼秘阁供御图书时属圣念向儒朝猷被世旁求典故备览清闲又命臣往江浙搜访遗书真宗皇帝继体丕承好生善养洗其痕玷秩以冗闲伏遇皇帝陛下祗遹珍图交修先宪遗簪未弃涂雘再加又命臣同天章龙图阁都监臣委质三朝行年八十钟漏方尽虽愧于夜行尘露有施敢忘于上报臣尝览秘书目録伏覩自唐末至五代其间有以文章取名当世者咸存属缀列在缇缃载册府以相辉贲牙签而有第我国家承百王之末披三代之英师儒挺生名臣辈出或高文大册为廊庙之珍或隐居放言乐山林之志从臣抒叹太史陈诗炳然斯文高映前代然四部之内编集无闻一王之言规矱安寄使弥文不表则至化弗昭後之视今阙孰为大臣今欲乞降圣旨下中书取四朝以来存没臣僚及隐逸之士以文学显名者各许其人及子孙献纳所着家集乃降下两制详定若其深厚温润可以垂着不朽者具姓名闻奏官为给纸墨差人缮写三本付龙图天章阁太清楼秘阁收藏足使增观本朝垂荣来籍开元之目大备有司之副可求上以见文思安安尧之稽於古下以见贤士济济周之所以宁臣之至愚窃为深惜且年祀寝远则亡逸滋多今而不求後亦随废异日当使陈农访旧结驰傅之劳河间购遗轸补亡之虑功相远矣谁曰不然臣衰疾见乘懵昧惟素愿留余景期观大化之成轻率狂言或俟圣人之泽越干程览伏待诛夷

哲宗元佑四年梓州路转运使吕陶上奏曰臣窃以朝廷复春秋之科为置博士所以扶进微学敦劝诸生甚大惠也然而圣经简奥传注之家未能尽通其藴谓宜博采衆说参求所长庶几一经余义涣然易释臣伏见辖下广安军乡贡进士王乘少壮好学白首不倦尝撰春秋统解三卷序引二十四篇推明笔法得其大旨比之陈岳折衷王沿集传孙复发微不在其下曾於元佑二年九月中缮写投进讫伏乞圣慈特赐检会诏侍从馆阁臣僚考详其书或万一有补经术即乞藏於秘府以备一家之说以广四部之盛

陶又上奏曰臣先任梓州路转运使日於元佑四年曾奏举广安军乡贡进士王乘所撰春秋统解及序引等篇推明笔法得其大旨乞诏侍?馆阁臣僚考详其书藏於秘府以备一家之说臣伏见朝廷崇尚春秋之学复置博士施於科举此乃圣世大公至正之道尊经劝学必先原本不以好恶辩讷而为之废兴盛衰也如乘所着统解等书简易明白有补经训傥使学者从而习之沿波讨源窥见圣藴诚於文治之世不为小补况乘年过七十无心仕进或蒙盛时博收广采得以伸发平生讲解之学上助朝廷崇儒重道之意万分之一不胜幸甚伏望圣慈察臣区区特降睿旨检会臣前奏并今来所请施行

六年给事中范祖禹上奏曰臣窃惟祖宗置三馆秘阁以待天下贤材公卿待从皆由此出不专为聚书设校理校勘之职亦非专为校书也六经之书不可不尊孔氏之道不可不明至於诸子百家神仙道释盖以备篇籍广异闻以示藏书之富无所不有本非有益於治道也嘉佑中增置编校之官缮写黄本自此书籍益广充牣四馆朽蠧相仍居其中者固未能周览而徧校也今又使道士陈景元校道书臣愚窃所未谕议者必曰汉成帝时刘向校经传诸子诗赋步兵校尉任宏校兵书太史令尹咸校数术侍医李柱国校方技今使道士校道书亦其比也臣窃以为不然汉之时以竹简写书在天下者至少非秘府不能备非如後世以纸传写流布天下所在皆有也刘向緫校羣书非一人之力所能独了故又用任宏等三人然兵书数术方技皆为有用非异端之学也任宏等亦非异教之人也今馆阁群聚天下贤才宜有详见洽闻之士博极羣书乃使陈景元先取道藏之书校定成本供秘书省委本省官对校皆取正於景元不亦轻朝廷之体羞当世之士乎又道书除老子庄列已立於学官其余多虚诞不经儒者所不道天下名山宫观自有道藏馆阁所藏唯备数可矣不必使方外之士讐校以崇长异学也汉武帝时董仲舒对策以为诸不在六艺之科孔子之术者皆絶其道勿使并进武帝感其言遂罢黜百家表章六经今馆阁之书下至稗官小说街谈巷语道听涂说之所造者无所不有既使景元校道书则他日僧校释书医官校医书隂阳卜相之人校技术其余各委本色皆可用此为例岂祖宗设馆阁之意哉夫圣王作事必防其微命出于上不可不慎昔熙宁中王韶开拓熙河王安石使其门僧智缘随韶诱说木征时人号为安抚太师今馆职之外已置校黄本官又於黄本之外有校书道士天下之人必谓之编校大师事虽至微实损国体其秘书省所请乞更不施行

哲宗时毕仲游上论曰臣窃以世之谓文者不系於德谓德者不系於文夫文章之士虽不系於有德无德而无德者不能为有德之文有文之人不皆有德有德之人不皆有文而有文者无德则不尽其善奚以知其然耶今人之言文者其任盖小矣希名幸世取合当时而古之人言文者其任不小善恶欲明是非欲辩久远欲传劝戒欲信非独名位而已也故虽有精金良帛沈器重物非车舆则无以输远虽有奇功伟德元凶大恶非文章则无以取信车舆不壮则虽载而必败文章不着则虽传而必惑故文章盖美恶之车舆也自六国以前孔子所定不敢轻议尝窃观六国以後西汉之前号缀文之士者类皆过人而过人之远者贾谊董仲舒司马迁相如刘向扬雄此数子之文也盖善恶能明是非能辩久远可传劝戒足信虽有议论间未合於圣人然词采条贯如亲听其谈说而精神意气可以想见其为人使後世识者心知其所异而口不能亟喻其何如此数子之文也然此数子者岂特文己事君必忠修身以正趋向必厚议论必公其所存之德既已过人则其发见於文章者岂不过人哉在唐三百年韩愈号为文师而忠厚公正之德亦着于天下自韩愈以来文章之德散科场之弊生使夫英雄俊才老死不显而寡闻浅识之徒乃始支离攘臂自奋於其间私取近世之陈说而公为儌幸之论善恶不能明是非不能辩久远不可传劝戒无足信言今则近陋议古则近愚而其甚者凿是为非饰恶成善借平常之易事为纷纭之转词以荧惑天下天下之人莫知其非故公则见信於有司退则受知於朋友而彼也遂真以为能此有志之士所以扼腕而太息也

高宗时秘书省正字洪遵乞访遗书劄子曰臣闻自昔右文之主遭时艰难图典散逸必汲汲搜求常若不及是以汉唐之间或访以使者或遗之金帛故当其时断简残帙晦而复出国朝承五闰之後尺简不存至太平兴国中始命三馆以开元四部书目閲所阙者疏其名於待漏院许天下吏民诣官投进及三百卷者送学士院验人材补授於是四库之书复全圣圣相继籖縢之盛跨越前代陛下践位复秘书省仿唐十八学士之制而定其员广求遗逸以补麟台之阙其大惠也臣以职事幸预校讐视今所藏殊未及承平时十之一二昔汉祖入关锋刃未解犹且先遣萧何收秦图籍仰惟陛下天纵将圣万机余暇留神简策而今日海内承平无事固宜铺张文物以侈中兴之观诚非入关比而典籍犹未大备殆阙文也伏望睿慈举行兴国之制以唐艺文志及崇文总目参校凡馆中所阙者榜之检鼓院仍照监司守令精意括访凡臣庶所藏之书列其目以闻然後具秘阁所阙委所在州县给纸札抄録其有愿进者卷给钱帛而卷帙之富则别议襃赏臣将见秘册奥书丛然集於阙下诚有以副陛下右文之意

苏籀论经解劄子曰臣闻圣经贤传唐虞三代所遗阙里之业王者乐道尊儒内自九重化流寰海金华露门咨访紬绎辟雍东观群能感奋俾天下品类回心向正政孚教洽三代之盛汉唐之隆及吾祖宗圣功休烈六籍之效着矣洪惟陛下生而知之孳孳舜善听朝之隙横经畴咨宵旰睿览研几简编建立太学首善之始崇道辩惑渥恩养士臣等遭际作兴带经负笈陶沐亭育绅笏周行峩弁就列跂望睟穆之仪而又昧死论对轩陛当得言之秋非有?尘称塞右文以为不足以为士矣窃闻永平之岁期门羽林肄习名教贞观之盛屯营飞骑受书博士臣固驽下亦知竦慕狂斐儳说不揆其愚昔者仲尼删定系彖笔削问周史闻齐韶而诗书易礼乐春秋各得其所惟举要发端不详其言非不能详也以为详之则隘故略之使仁智者自求而得逮夫李斯灭学之後出於屋壁既非全经两汉颛门之流白首讲贯授受相传深不负仲尼之旨虎观石渠抠衣重席论难纷纭开益後人多矣唐文皇时初诏顔师古考究章程孔頴达撰定义疏遂为天下定论此两汉魏晋以来千载儒术也夫六经微言妙用非可易解而遽晓始学必由传疏近岁兵火典籍残缺比日诸州刋印稍备今之诸生所以穷经舍正义传注则懵然矣此非一代之所私一家之偏说一夫之独智辑合陶汰千载宇宙之公是非也但汉初儒者各譊譊师习诗书春秋古文初不甚行公谷方炽左氏废锢故三代遗典乖戾不合唐人因旧承疑去取粗当未暇大有发明易数乐律至今不得其传臣愿陛下特诏名儒学官既蓄聚唐之义疏复收録近世儒臣以学显者所着讲解申敇州县委自守贰网罗募辑刋刻抄録储之太学臣尝思念本朝祖宗以来名士豪杰之士体道弥切经艺疏解愈明知先儒有未悟者条目甚夥本朝之学光矣非累圣神化不能然也意者商较评品假以岁年加秩给费纂而成编古人有集传集解之号补唐之正义阙遗凡说皆通则并存之疑者阙之不妄凿焉庶几孔氏之旧祖宗右文实赖陛下为之统纪甚盛举也其於设科取士考信万方究析道真扶翊名教使天下後世涤耳刿目伏膺不忒寔文治之伟蹟也臣不胜犬马昧死越职上言籀又论取士专优春秋三传劄子曰臣恭惟本朝以诗赋经义造士庶几虞书扬言之举於斯得人祖宗朝甚盛迩日海内诸生穷计圣籍该洽道艺义疏名家羣士慕向罔不遵周孔之轨躅纂阙里之旨趣易诗书及二礼先王谟猷贯穿详备课有厥程惟春秋一经前此废絶不用陛下稽古睿明注意经传致令学者讨访修习今既举行二百四十二年文字五家浩博以其久遭摈弃其说孤寂罕为人所讲授仅有治者终恐芜翳有识之士嗟咨叹息此书笔削乃文王之文襃贬则周公之法礼义大宗百王通典考周之所以王有邦家者守经事而欲知其宜更变礼而欲知其权是非劝戒系天下表仪绳准别嫌疑定犹豫至断妙用世所希闻传业者优柔浸渍积久转解实不易领会也古之君子穷此学白首不辍惟经之体要固天下国家本务丘明受经仲尼厥为附传非私意也前代称左氏古学所载紬绎三代礼乐上纪牺炎唐虞禹汤周孔遗轶齐晋伯主尊奨王室舍此何?焉又公谷二儒传经子夏二传乃孔徒遗旨典则非後世所及西汉贾谊贾嘉相与纂继此道光武中兴立左氏博士唐文皇早岁受麟经之谊晋代杜预宗趣渊源大贤所业夫治春秋之学如贾及杜皆名世伟人臣愿陛下明诏中外有司场屋诗赋策论命题措意或用春秋三传礼闱取人特优此孔经分数不妨以声律定去留柬求精悉杰俊知类通达者置在博学师儒之列如谊预才谟飞声迈烈未必乏其人也俾琐琐懵学虽欲夸世亦不斥而自屏矣臣愚乌足以?其闳奥极其高坚不胜恳恳披写之诚所有越职不敢逃罪

右正言陈渊因面对论程颐王安石学术同异上曰杨时之学能宗孔孟其三经义辨甚当理渊曰杨时始宗安石後得程颢师之乃悟其非上曰以三经义解观之具见安石穿凿渊曰穿凿之过尚小至於道之大原安石无一不差推行其学遂为大害上曰差者何谓渊曰圣学所传止有论孟中庸论语主仁中庸主诚孟子主性安石皆暗其原仁道至大论语随问荅惟樊迟问始对曰爱人爱特仁之一端而安石遂以爱为仁其言中庸则谓中庸所以接人高明所以处己孟子七篇专发明性善而安石取扬雄善恶混之言至於无善无恶又溺於佛其失性远矣

孝宗时王之望上奏曰臣闻欧阳修曰六经之道几熄於战国而焚於秦自汉以来收拾亡逸发明遗义而正其讹谬以粗传於今者岂一人之力哉後人迹前世之所传而较其得失则有之矣若使徒抱焚余残脱之经伥伥於去圣千百年後不见诸儒中间之说而欲特立一家之学未信其果有能也臣愚以为天下之名言盖六经训诂由汉至隋转相祖述不胜其繁唐太宗命顔师古孔頴达之徒删取衆说撰为正义包贯同异最号详博虽其中不能无冗谬至于剖析度数分别名物有功於经为不少矣近世诸儒着解注者各自名家然亦多承先儒之旧学者喜其新奇利其简要因共宗之鲜复知有前人之说而义疏之学微矣逮兵火之後此书之在天下者往往而絶皇天未丧斯文陛下绍开景运内建太学外置官师亲书石经以幸多士圣道焕然复兴中外承风皆知好尚儒雅古今书籍刋印略备万世永赖甚盛德之举也但诸经疏义部帙颇多远方寒生未易可得恭闻端拱初太宗皇帝命国子司业孔维等校勘周易尚书春秋毛诗礼记正义雕板布行咸平中真宗皇帝命国子祭酒邢昺等刋定周礼仪礼公羊谷梁传疏及别修孝经论语尔雅正义遣国子直讲王焕齎诣杭州刻板送国子监臣愚欲望陛下仿端拱咸平故事悉取近地所刋羣经疏义并经典释文付国子监印数百部颁其书於四方诏郡县以赡学或系省钱各市一本置之於学未有板者令临安府速行雕造期以一年周徧遐迩则偏州下邑皆知朝廷存尚古学於以开道术之源广经籍之路而仰副陛下崇儒右文追法祖宗之意不其韪欤

图?

东汉光武建武间帝方信?多以决定嫌疑议郎给事中桓谭上奏曰凡人之情忽於见事而贵於异闻观先王之所记述咸以仁义正道为本非有奇怪虚诞之事盖天道性命圣人所难言也自子贡以下不得而闻况後世浅儒能通之乎今诸巧慧小才伎数之人增益图书矫称?记以欺惑贪邪诖误人主焉可不抑而远之哉臣伏闻陛下穷折方士黄白之术甚为明矣【黄白谓以药化成金银也】而乃欲听纳?记又何误也其事虽有时合譬犹卜数只偶之类【言偶中也】陛下宜垂明听发圣意屏羣小之曲说述五经之正义略靁同之俗语详通人之雅谋臣又闻安平则尊道术之士有难则贵介胄之臣今圣朝兴复祖统为人臣主而四方盗贼未尽归伏者此权谋未得也臣伏观陛下用兵诸所降下既无重赏以相恩诱或至虏掠夺其财物是以兵长渠率各生狐疑党辈连结岁月不解古人有言曰天下皆知取之为取莫知与之为取【言先饶与之後乃可取之】陛下诚能轻爵重赏与士共之则何招而不至何说而不释何向而不开何征而不克如此则能以狭为广以迟为速亡者复存失者复得矣帝省奏不悦其後有诏会议灵台所处【平昌门直南大道东是明堂西是灵台也】帝谓谭曰吾欲?决之何如谭默然良久曰臣不读?帝问其故谭复极言?非经帝大怒曰桓谭非圣无法将下斩之谭叩头流血良久乃得解

顺帝时太史令张衡以图纬虚妄非圣人之法乃上奏曰臣闻圣人明审律历以定吉凶重之以卜筮杂之以九宫经天验道本尽於此或观星辰逆顺寒燠所由或察龟筞之占巫觋之言【在男曰觋在女曰巫觋音胡历反】其所因者非一术也立言於前有徵於後故智者贵焉谓之?书?书始出盖知之者寡自汉取秦用兵力战功成业遂可谓大事当此之时莫或称?若夏侯胜眭孟之徒以道术立名其所述着无?一言刘向父子领校秘书閲定九流亦无?録成哀之後乃始闻之【九流谓儒家道家隂阳家法家名家墨家纵横家杂家农家】尚书尧使鲧理洪水九载绩用不成鲧则殛死禹乃嗣兴而春秋?云共工理水凡?皆云黄帝伐蚩尤而诗?独以为蚩尤败然後尧舜受命春秋元命包中有公输班与墨翟事见战国非春秋时也又言别有益州益州之置在於汉世【武帝始置益州】其名三辅诸陵世数可知至於图中讫于成帝一卷之书互异数事圣人之言埶无若是殆必虚伪之徒以要世取资往者侍中贾逵擿?互异三十余事诸言?者皆不能说至於王莽篡位汉世大祸八十篇何为不戒则知图?成於哀平之际也且河洛六艺篇録已定後人皮傅无所容簒【傅音附秦晋言非其事谓之皮傅谓不深得其情核皮肤浅近强相傅会也簒纂作窜义亦通】永元中清河宋景遂以历纪推言水灾而伪称洞视玉版或者至於弃家业入山林後皆无效而复采前世成事以为证验至於永建复统则不能知【永建顺帝即位年也复统谓废而复立言?家不论也】此皆欺世罔俗以昧埶位情伪较然莫之纠禁且律历卦候九宫风角数有徵效世莫肯学而竞称不占之书【?书也】譬犹画工恶图犬马而好作鬼魅诚以实事难形而虚伪不穷也宜收藏图?一禁絶之则朱紫无所眩典籍无瑕玷矣

元文宗至顺二年司徒香山言陶弘景胡笳曲有负扆飞天历终是甲辰君之语今陛下生年纪号实与之合此实受命之符乞録付史馆颁告中外诏令翰林集贤奎章礼部杂议之翰林诸臣上议以谓唐开元间太子宾客薛让进武后鼎铭云上元降监方建隆基为玄宗受命之符姚崇表贺请宣示史官颁告中外而宋儒司马光斥其采偶就之文以为符瑞乃小臣之谄而宰相实之是侮其君也今弘景之曲虽於生年纪号若偶合者然陛下应天顺人绍隆正统于今四年薄海内外罔不归心固无待於旁引曲说以为符命从其所言恐啓?纬之端非所以定民志事遂寝

历代名臣奏议卷二百七十五








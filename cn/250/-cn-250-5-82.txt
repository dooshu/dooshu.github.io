齐天乐 咏蝉

小园疏柳斜阳晚，凄然数声低唤。
吸露频啼，迎风乍咽，迸出悲丝急管。
宫商偷换。
和五夜寒螀，一天哀雁。
恨杀螳螂，惊回焦尾鹍弦断。

当年齐女曾变。
故宫衰草外，何限秋怨。
罗袂无声，玉墀尘满，落叶几番零乱。
余音宛转。
想动影低鬟，妆残帘捲，杜甫山妻，夜飞人不见⑴。
⑴ 予去岁九月病中，词有不见夜飞蝉，山妻剧可怜之句。今年九月妇亡，亦词谶也。


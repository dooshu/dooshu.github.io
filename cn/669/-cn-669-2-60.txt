60　性其情所本　論性其情與情其性


利貞者，性情也。王輔嗣注：「不性其情，何能久行其正？」程子顔子好學論「性其情」之語本此。

【元圻案】伊川顔子所好何學論曰：「覺者約其情，始合於中。正其心，養其性，故曰性其情。愚者則不知制之，縱其情而至於邪僻，牿其性而亡之，故曰情其性。」時伊川始冠，遊太學，胡安定以是試諸生，得此論，大驚異之，即請相見，遂以爲學職。〇唐李習之著復性書三篇，其首篇曰：「性與情不相無也〔一〕。雖然，無性，則情無所生矣。是情由性而生，情不自情，因性而情；性不自性，由情而明。性者，天之命也，聖人得之而不惑者也；情者，性之動也，百姓溺之而不能知其本者也。」以「復性」名篇，亦即「性其情」之意。

〔一〕「無」，原作「先」，據四庫本李文公集卷二復性書上改。






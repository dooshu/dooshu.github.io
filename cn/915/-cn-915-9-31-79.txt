◇上疏论选举（天监中）

顷自汉代，本无士、庶之别，自非仕宦，不至京师，罢公卿牧守，并还乡里。小人瞻仰，以成风俗。且黉校棋布，传经授受，皆学优而仕，始自乡邑。本於小吏干佐，方至文学功曹，积以岁月，乃得察举。人才秀异，始为公府所辟，迁为牧守，入作台司，汉之得人，於斯为盛，今之士人，并聚京邑，其有守士不迁，非直愚贱，且当今士人繁多，略以万计。常患官少人多，无地以处。秀才自别是一种任官，非若汉代取人之例也。假使秀才对五问可称，孝廉答一策能过，此乃雕虫小道，非关理功得失。以此求才，徒虚语耳。（《通典》十六）


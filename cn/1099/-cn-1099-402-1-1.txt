○慎留撤酌經權疏 【 朝鮮留守】

朝鮮陷沒援師一舉、　聖武布昭、猛將効力、策士獻謀、復巳亡之國而還之舊君、遏方張之夷而驅之海外、　皇上興滅繼絕之仁、無可復加、伐暴除殘之義、於今為烈、果如　聖諭、亦以何求、分宜挈本國而還本主、聽本主而守本國、留守我兵、真出無為、但竊念善始者、期於保終、圖近者、貴於謀遠、請將日本朝鮮、強弱情形、留守封貢、互用事體、及擔當結絕掣肘責成、為我　皇上一一陳之、伏惟垂聽焉、去歲關白突起海上、狡焉啟疆、遣平行長等率眾直破朝鮮、豈直利朝鮮計哉、彼之居釜山。慶尚之倭。與朝鮮人婚媾貿易幾及百年。葢巳習知朝鮮形勝。接近中國。若□州之路東江。王京之漢陽江。開城之臨津江。安州之清川江。定州之大定江。平壤之大同江。義州之鴨綠江。俱通西海。直達薊遼保東諸處。欲據之以睥睨內地耳。臣於前題暫留大兵防守疏中。頗為明悉。乃若朝鮮幅巾?員六千里。地非不闢也。八道三都。民非不聚也。然而倭奴一逞。不踰月而全國傾陷者。此無他。良由該圖君臣。昏闇媮惰詐偽不情。棄天險而不知修。棄人力而不知練。棄鉛鐵自然之利而不知用。棄億萬黔首之民而不知恤。以致廢時失事、國破家亡。一至於此、若日本諸倭。視其君臣。真猶几上肉耳。特以聖主之神武、廟堂之籌畫、及我將士之用命、畏威請封、倭眾大埶、久巳過海、止有平行長帶領部倭數千屏居熊川島中、收斂安靜、不敢生事者、今巳半載全慶諸將、分守信地、並無失事、狡夷至此、可謂恭順、若天朝之待四夷、如天覆萬物、何所不容哉、苟以是心至、斯受之巳矣、與封與貢、以羈縻之、有何不可、但留守經也。封貢權也。守經方可行權。無經則無權矣。猶之留守形也。封貢影也。有形斯能有影。無形則無影矣。封貢之事、臣方差官與之講論、彼止欲請封、即與之封、封後二三年無事、果可與貢、另議與貢、事體次第、應該如是、無庸論矣、至如留守之事、正今日所當亟為講求者何也、葢朝鮮與中國勢同唇齒。非若琉球諸國。泛泛之可比也。唇亡齒寒。自古言之。休戚與共。是朝鮮為我中國必不可失之藩籬也。故臣嘗謂朝鮮為薊遼保東噄緊屏翰。全羅慶尚係朝鮮一國喫緊門戶。此乃臣之實言、非誑語也。守全慶則朝鮮可保無事。失全慶則朝鮮危矣。守朝鮮則四鎮可保無事。失朝鮮則四鎮危矣。今日禦倭之計、惟守朝鮮為至要。守朝鮮之全羅慶尚、則尤要也、能守全慶是謂執簡御煩。扼吭拊背。再或與封與貢。倭必知吾有備。無隙可乘。反益堅其恭順之心。用力既少。成功又多。完策也。不守全慶。是謂就夷舍險。棄易從難。縱使與封與貢。倭必知吾無備有隙可乘。適以動其窺伺之念。用力既大。為患不小。無策也。況我之視倭。猶倭之視我。我兵不撤固欲等彼之歸彼倭不歸寧不待我之撤乎畏威而遁。乘撤而來。是又不可不為之慮者。臣與諸將士。能逐倭於朝鮮疆域之中。不能逐倭于釜山海島之外。能逐倭使之今日帖然遠遁。不能使倭之他日必不再來。能藉　聖主神威。逐二十萬新來之倭奴。不能連釜山等處逐百餘年舊日之倭戶。能使朝鮮今日之疆土。巳失而復存。不能使異日疲極之朝鮮。再失而再復。臣之留兵防守。封貢羈縻。正欲俟倭奴之動靜。修設之完備。方可次第為之。非謂今日兵馬。可得而遽然撤放也。且近據報、稱西生浦之倭。焚燒林木。整頓舟船。大眾巳去。餘黨躊躇。是倭情可坐而待也。參遊諸將如駱尚志之修築南原宋大斌之置造鐵砲。委官彭士俊之欲樹釘密陽。副總兵劉綎之報稱訓練麗卒。與陪臣尹根壽之招撫亂民。皆見在分泒督率舉行。是修設亦可望而就也若遽撤之。是謂半途而廢。盡棄前功。倭且得以乘其後矣。故謂朝鮮無關於中國則可。謂朝鮮有關於中國。既巳拯之於初。猶當護之於後。全其終始乃可耳。或者謂留守日久、費餉不貲、奈何、臣復又有說焉、葢全慶東西二路。所當防守者環繞不過數百里。若東保薊遼沿海周圍不下數千里全慶襟江阻海峻嶺崇山。有險可據。留守兵馬。僅僅以數萬計。若東保薊遼地方。處處濱海。海面不似東南邈闊。海岸率多平坦。無甚險峻。倭舟在在可通。防守兵馬。則當以數十萬計夫數百里與數千里孰遠而孰近數萬計與數十萬計孰多而孰寡一應軍馬器械。犒賞芻糧。供應支值。孰省而孰費。況乎朝鮮津貼資助。又當十分之三乎。乘勢待時。事半功倍。抑何憚而不為乎。且東夷心狡。不似北虜心直。東夷志狂。不似北虜志淺。況關白行長。又係海上奸雄。如去年平壤講貢。即以大同江定鴻溝之約。今歲王京講貢。纔到釜山。便有晉州全羅之犯。變動反覆。不可捉摸。兵家謂知彼知巳。方可取勝。　陛下試看此二奴何如人也。烏可指定封貢認為全真而乃拘泥執一以應之乎。臣愚謂此二事。要當審機應變。並行不悖可也。若今偏乎留守。適得吾體。猶可言也。偏乎封貢。大失吾常。不可言也。伏覩　明旨、謂倭奴狡詐、欵而犯、犯而又欵、從來只是羈縻、使曲在彼、豈有今日、遂以悔罪、為真、通行撤備之理、著愈加嚴謹、毋得疏玩誤事、臣仰窺　皇上量包天地、明並日月、夷情兵法、燭照數計、曲盡無遺、臣復何言、臣秪仰承德意奉而行之、議封議守、經權雜施、經能立於常勝之地、權又行乎羈縻之術、威可懾服其狂狡、恩足招來其志意、必如是而後謀出萬全、倭情完計、指日可定、臣之所能自信自任一力擔當者、惟此而巳、若以救朝鮮為無謂、守全慶為非策、退內地而省糧、憑封貢而撤兵、如此之計、非臣所敢知也、今之留兵。可撤於　明旨與封之後。必不可撤於餘倭未去之時。可撤於朝鮮兵練險設之後。必不可撤於該國未備之初。臣自五月間與提督贊畫諸臣。猶思海上一邀擊之節催國王拘集水、兵龜船截之於前。我兵逐之於後。以冀一逞。不意沿海兵船。終成畫餅。且又大兵巳撤。調兵不應。此計遂爾不行。又慮朝鮮新復。難以自存。故留兵一萬六千使之恊守。復借封貢、羈縻時日。以為修設之計。此皆臣等萬不得巳而然。要之非本意也況此一萬六千之兵。中多有名無實臣方在清查求補足數。豈可於欠缺之中。復行減撤。至如近日提督李如松之選練兵馬、兵科都給事中吳文梓之添兵增餉、思深慮善、俱為得策、　陛下所當亟從、責令著實舉行者也


答宣大巡抚郑范溪


承询各酋贡马，既陆续俱至，即宜照节年事例进贡。

满酋一枝，须候顺义罚处明白，请旨赦宥，然后许其补贡，庶不失中国之体。番僧原无贡马事例，贡市既完，量行赏赉，以示羁縻，出自特恩，未可遂为年例也。哈酋另敕，事理亦可从者。上谷夷情，与云中稍异。盖虏款之初，西部求贡甚恳，惟老把都阴持两端。把都既死，其妻哈屯主事，其子青把都为长，当事者不免委曲迁就，以成贡事，偏手之说，信有之也。时满酋尚幼，不与其事；今见其兄独专厚利，故比例横索耳。然今昔异时，我所以应之，亦当随机观变。昔贡市未定，虏情叵测，用间投饵，有不得不然者。今势已大定，又当谨守韬钤，为长久计，不宜苟幸目前而已。

承示，谓训练镇兵，振扬声势，最为自治长策。当环洲在镇时，仆即以此告之，不意至今尚未成军也。愿公乘暇留神，疆场幸甚。






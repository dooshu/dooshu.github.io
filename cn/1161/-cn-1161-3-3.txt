省试四科取士何先论

太平兴国八年

昔仲尼以周道下衰，儒风不竞，痛九畴之攸𭣧，疾四维之不张，位屈陪臣，制作之功昌著。地无尺土，帝皇之业何施？祖述尧舜之心，宪章文武之道，历聘者七十国，授教者三千徒，于是设以四科，垂之万世，以为立身者莫若德，故德行以首之，则颜闵、冉仲其人也。表德者莫若言，故言语次之，则宰我、子贡其人也。化民者莫若政，故政事又次之，则冉有、季路其人也。经纬者莫若文，故文学又次之，则子游、子夏其人也。用能作万古法，为百王师，使后之君天下者，凡欲取士，必先考德。是以古者立乡里之选，采廉让之名，登于三庭，贡之天府者，斯之谓也。设若以言语取士，则不过善应对，专议论，及其失也，则捷给纵横辩说之流进矣。以政事取士，则不过守循良，明法度，及其失也，则苛刻聚敛刀笔之徒用矣。以文学取士，则不过通古今，明纪述，及其失也，则浮华巧艳。謟谀之辞作矣。是知修其德，立其行者，则言语、政事、文学可以兼而有也。何以明之？且先师曰：“吾与回言终日，其心如愚。盖夫人不言，言必有中，则回之言语可知也。又曰：“不迁怒，不贰过，其殆庶几乎。”则使回从政又可知也。又曰：“闻一以知十，好学不倦，拳拳服膺。”则回之文学亦可知也。由此观之，德行之于人，犹车之有轮，舟之有接，不可斯湏而离也。是以善取士者，必能使师表一人，富寿百姓，其为言也垂于后，其为政也利于时，其为文也归于理，不离坚合异以侈其言，不乱常变古以施其政，不寻章摘句或骋其文，赫乎功名与天地共尽，则德行之效，不亦章章乎。方今酌古典，行帝道，执取士之柄，致得人之昌，文物声明，与古争辔，在乎厚德行而薄言语，卑政事而贱文辞，非经邦论道、献可替否者，其言不取，则言语得其士矣。非化人利俗、致君寿民者，其政不用，则政事得其士矣。非经天纬地、通古达变者，其文不贵，则文学得其士矣。然后四科之名总而归乎德，使天下三尺童子知吾君好德之心，则取士之道其在兹乎。








【送从弟道秀别诗】

参差生密念。踯躅行思悲。（本集作悲。）悲（本集作疑。注一作悲。）思恋光景。密念盈（本集、《诗纪》并云。一作弥。）岁时。岁时多阻折。光景乏安怡。以此苦风情。日夜惊悬旗。登山临朝日。扬袂别所思。浸淫旦潮广。澜漫宿云滋。天阴惧先发。路远常早辞。篇诗後相忆。杯酒今无持。游子苦行役。冀会非远期。（○本集六。《诗纪》五十一。）


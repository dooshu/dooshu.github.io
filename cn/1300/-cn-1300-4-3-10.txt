中天之台

中天之台有二：其一，《列子》曰：“西极化人见周穆王，王为之改筑宫室，土木之功，赭垩之色，无遗巧焉。五府为虚，而台始成。其高千仞，临终南之上，名曰中天之台。”其一，《新序》曰：“魏王将起中天台，许绾负操插入，曰‘臣能商台。’王曰：‘若何？’曰：‘天与地相去万五千里，今王因而半之，当起七千五百里之台，高既如是，其趾须方八千里，尽王之地不足以为台趾。必起此台，先以兵伐诸侯，尽有其地，又伐四夷，得方八千里，乃足以为台趾。度八千里之外，当定农亩之地，足以奉给王之台者。台具以备，乃可以作。’王默然无以应，乃罢起台。”


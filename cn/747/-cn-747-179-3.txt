○为原州赵长史请为亡父度人表

臣某言：臣闻奉忠履义，帝业所资；昭德报功，王风是切。臣亡父故臣使持节都督丰州诸军事丰州刺史上柱国南康郡王士达，往因隋季，预奉皇初。于时九洛未清，双崤尚梗，江淮海岳，王公数十。亡父身羁伪郑，宠极戎庭。扫千载之风，拥三河之士马。情思奉顺，义不图生，绵越寇场，密归诚款。登太行而耀甲，则建德离心；出函谷而扬麾，则王充破胆。天书屡降，手敕仍存。

洎乎九服安，四方无事，谋臣出镇，猛将临边。西穷赤水之源，东究青邱之境。横戈北塞，尽沙漠之风尘；授钺南荒，被之矢石。义形夷险，迹遍疆场。分阃淹荣，悬车遂礼。虽死於牖下，实怀天子之恩；力尽方隅，无愧忠臣之节。

今者归藏有日，先远戒期。陛下德被游魂，惠流枯骨。高班厚禄，已极於生前；列鼓鸣箫，复光於身後。诚非毁灭，所能投报。但臣霜露之感，瞻彼岸而神销；乌鸟之诚，俯寒泉而思咽。希开净福，庶补穷埏。伏惟陛下恢不次之恩，录无涯之请，使获从朝例，赐许度人，济沈识於昏涂，拯亡灵於毁宅。则陛下乾坤之施，既不隔於幽明；微臣蝼蚁之心，岂忘情於家国？是所图也，非敢望也。轻黩冕旒，若坠水谷。


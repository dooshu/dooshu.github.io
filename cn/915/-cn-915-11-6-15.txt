◇听彭城王勰释位归第诏（景明二年正月庚戌）

王宿尚间静，志捐世务，先帝爱亮之至，弗夺此情，遗敕炳然，许遂冲退。雅操不移，朕亦未敢违夺。今乃释位归第，丘园是营，高尚之节，确尔贞固，《贲》、《履》之操，邈焉难追。而王宅初构，财力多阙，成立之期，岁月莫就。可量遣工役，分给材瓦，禀王所好，速令制办，务从简素，以称王心。（《魏书·彭城王勰传》）


○送朱侍御赴上都序

子以才茂经明，乡党称仁，起褐衣四五年，超参夏口军事。同时诸生有未登贤能之书者，公以惠文冠出入殿中、兰台。其以文章干禄，何啻如拾芥，吴中贤士大夫由是益劝。今复戒鞅而西，言赴所从。昔陆士衡入洛，张华如旧相识。之子之文章粲然，有昔贤风采，彼茂先之徒，其肯舍吾子乎？将子献诗著论，特备风雅，以宣上德、抒下情为己任，勿独夸吴趋阊门之废兴、辩莼羹羊酪之优劣而已。急贤之日，何患人不已知？凡今赠别，皆吴士也。


◇又敕高欢

王若厌伏人情，杜绝物议，唯有归河东之兵，罢建兴之戍，送相州之粟，追齐州之军，令蔡俊受代，使邸珍出徐，止戈散马，各事家业，脱须粮廪，别遣转输，则谗人结舌，疑悔不生。王高枕太原，朕垂拱京洛，终不举足渡河，以干戈相指。王若马首南向，问鼎轻重，朕虽无武，欲止不能，必为社稷宗庙出万死之策，决在于王，非朕能定，为山止篑，相为惜之。（《北齐书·神武纪》下）


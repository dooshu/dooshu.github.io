陆游　山居

平生杜宇最相知，遗我巢山一段奇。

茶磑细香供隐几，松风幽韵入哦诗。

溪边拂石同儿钓，竹下开轩唤客棋。

几许放翁新事业，不教虚过太平时。

陆游

陆游　山居

客至何曾共剧谈，行藏独有老农谙。

觅官肯信山居乐，食淡方知饭味甘。

一脉泉通浇药圃，万重云锁钓鱼庵。

好奇自笑心无厌，行遍江南忆剑南。

陆游

陆游　山居

平生绝爱山居乐，老去初心亦渐偿。

直道本知天可恃，旷怀真与世相忘。

径穿修竹衣巾爽，盘设灵苗匕箸香。

但恨相逢无鲁叟，浩歌小试接与狂。

陆游


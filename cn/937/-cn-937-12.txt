庚字消化丸论

人见此数味，或畏其狠，即予亦嫌其峻。然先生注云∶痰热壅盛，乃以上治。其不至壅盛者不可？若情形消瘦者，未可用也。是又在学人临证自明耳。

陈修园按∶此方即滚痰丸去大黄，加明矾、皂角、南星、半夏、茯苓、陈皮、枳壳、枳实、滚而下，而不知不得痰之所在，徒下其粪，则反伤胃气也。盖痰者水也，水者气也，水性下行，得火则上沸而为痰，方中所以取用黄芩以清火。水非气不行，气滞则水亦滞，遂停瘀不行而为痰，方中所以取用沉香、陈皮、枳壳、枳实等药，重重叠叠，以顺气、化气、行气，且水汜滥则患大，由于地中行则天下安。方中取半夏、南星之辛温，茯苓之淡渗，以燥治湿，即以土制水之义。语云∶见痰休治痰是也。方中唯礞石化痰为水，质重而力大，薄荷利气化痰，体轻而行速，二味为治标之药，亦轻重各得其宜。最妙是明矾皂角二味，凡水混浊，入明矾搅之，则浊者立刻转清矣。衣服污秽，以皂角洗之，则污者随涤而净矣。古人制方之周到如此，所疑者，虚劳之症，不能当此峻剂，然病重药轻，多致误人，喻嘉言讥为养杀，不如筹一生路而为破釜沉舟之计，尚有余望。每见痰嗽不绝，肌骨消瘦，声哑骨蒸，五更更热而汗出，早饭后皮肤虽热，而脊背畏寒，手指微冷，此痨损既成，十不救一之症。医者议论互异，而一种迂儒，谓肺虚液少，但云保肺，尤其浅也。必以六君子汤、归脾汤、补中益气汤之类常服，土旺自可生金，毋区区于保肺。因前病金受火克，但知清心，治其末也，必以清心也。此为东垣立斋之法，人人信服而不疑。且有更进一步，自夸为得张景岳之心法，谓真水为元阴，真火为元阳，皆根于命门，元阴之水中生艮土而上润肺金，元阳之火中生坤土而上通心火，阴阳互根而不相离，六味汤丸、左归饮丸、八味汤丸、右归饮丸皆为极品，自此说一行，而虚劳之证，十患九死，曷不思脾为诸脏之母，当无病时，常服补药，尚难进其饮食，长其肌肉，至虚损病笃之时，将何法补其不足，且能令其有余以生金耶？肾为寿命之根，当无病时常服补药，尚难充其精气，强其腰膝，至虚损病笃之时，又何法补其不足，且能令其有余以济火耶？乡愿为德之贼，吾谓庸医之阴毒，更甚妄医之阳毒也。近日更有袭取叶天士一派，遇有感冒，即用前胡、干葛、杏仁、桑叶、桔梗、紫苏、防风、茯苓、橘红、苏法夏、神曲、谷芽、麦芽、山楂炭、甘草为主方，头痛加川芎、白芷，身痛加羌活、秦艽，咳嗽加紫菀、百部，口渴加麦冬、花粉，小便短少，加滑石、木通、泽泻、猪苓，腹胀加浓朴、枳实、萝卜子、砂仁壳，皮肤作痒，加蝉退、白蒺藜、连翘，喉痛加元参、射干、牛蒡子、贝母，寒热往来，加柴胡、酒芩，腰膝痛加牛膝、杜仲，脚肿加木瓜、防己，病从怫郁，则加黑郁金、香附，发热不退，加白薇、地骨、青蒿、白芍，数日未愈，曰当略调其气血，加当归，酒芍，何首乌，干地黄、丹参、沙参等，出入互用。至于久病虚人，则以辽东海参、燕窝、鲍鱼、谷芽、首乌、炙草等为主，其参、术、 、苓、二地、桂附、吴萸、炮姜等，随症加入，而金银花炭、枸杞炭、菊花炭、白术炭、地黄炭、鲜桑枝、金银花藤、泡淡干姜渣、泡淡附子、泡淡吴茱萸、秫稻根须、鳖血柴胡、五色石芸、冬瓜子、整个生扁豆、黑 豆皮、绿豆皮、西瓜翠皮之类，曰我是叶天士一派，与恒法不同。而不知叶天士居江苏，该处人腠理较薄，外邪易入而亦易出，不用仲景正法，故于《伤寒论》一部，未得师授，议论甚觉隔靴，其于杂症，胸中颇有书卷，加以绝世聪明，临症甚多，所以名噪一时。而虚劳一症，专祖《十药神书》，不必全用其方，神而明之，信手拈来，头头是道，何若辈仅于《临症指南》中，食其糟粕，而伪托之也耶？


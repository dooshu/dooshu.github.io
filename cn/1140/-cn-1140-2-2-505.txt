赠陆侍御纪事

顺治十七年侍御抗疏指斥议政诸王贝勒大臣上知其忠直召见南苑稍出为冀宁观察且　命内大臣温谕有加御史刻有　圣恩録余读而嘉之

谁能张寸舌长号排九阍谁能捋虎须攘臂拔本根矫矫陆侍御亮节何骞腾鸣为阿阁凤搏作北溟鵾埋轮已都下抗章惊　至尊天潢资弹射百僚安足论翠华驻南苑羽卫森云屯　召见识名字咫尺天威存　御榻顾之笑汝舌不可扪柏府虽蹔远慰谕　王言温汝实骨鲠臣垂翅毋声呑优容略忌讳曲折昭　殊恩驱马且西去囘梦犹台门鼎湖龙忽逝攀髯余泪痕到今朱槛折旌直古所敦


○请封禅表

夫功成道合，古今以为隆平；登封降禅，圣贤谓之大典。是以出震则天之后，革夏燮商之君，继韶夏而施尊名，崇号谥而广符瑞。顾迟迟焉，群臣区区，诚为此也。原夫大始云构，生灵厥萌，黎庶布乎穹壤，皇王司其右契。遐哉上古，以迄於兹，历选休徵，未有如今日之盛也。所以敢罄窥管，无惧触鳞，沥胆披肝，言亦备矣，援天引圣，辞亦殚矣。幸蒙亭育之泽，降以听览之恩，大贲虽敷，犹申后命。未便涣汗，方事逡巡，怀生之徒，不遑宁处。

伏乞皇帝陛下则天成务，应物为心，协三才之会昌，乃沛然而动色，遂万姓之延首，俯凝旒而改容。虽复龙图告徵，龟书袭吉，尚谘诹於四岳，建明谟於兆人。欲使六合之中，沃心通於朝野；八纮之内，下问浃於华戎。凡在人灵，畴无抃跃。今兹百辟咸集，九有攸同，并执玉以来庭，俱式歌而且舞。远则重译佥议，近则端笏参谋，欣睹增天之高，愿逢加地之厚。绝域忘生而越险，华发忍死而争趋，中外之心克谐，愚智之情允睦。掌故事者，草登封而待期；执羁勒者，俨车徒而俟命。庶官率职，三事夙兴，远迩昌言，明灵幽赞。莫不倾视储听，希陪肆觐之礼；效祉呈祥，钦承告成之庆。山称万岁，企和銮而发奇；云浮五彩，伫华盖而交荫。两仪之情转迫，万国之望愈深。臣又闻之，屈己从众，至人所以称仁；线言显发，哲王所以敷信。昨奉明诏，许以试之，实降皇情，俯同人欲。宽人之利斯博，示信之道宜宏。即日庶尹驰心，咸奉章而守阙；列藩翘足，各伏地以祈恩。所冀天慈，深加昭察，制可群僚之奏，克以发轸之期，颁示普天，申明绝典。使夫一时之士，欣独高於万代，八荒之酋，荷周露於再造。则臣等死日，犹生之年，不任诚恳之至，谨与连率方牧等奉表诣阙，固请以闻。

李承乾（恒山王承乾）


袁燮　咏竹二首

去年种苍玉，今岁抽华簪。

初萌节已具，欲奋力未任。

雷风驱急雨，滂沱三日霖。

箨龙不许蛰，倏起腾深林。

绕径初戢戢，空篱俄森森。

吾观植物性，惭长岁月深。

此君独超轶，生来气髒髒。

伟哉岁寒种，有此特达心。

大通久不作，进尺退复寻。

对此发幽兴，作诗因自箴。

袁燮

袁燮　咏竹二首

野性与俗违，澹然都无营。

窗前水苍玉，未能独忘情。

对之三伏中，爽气高秋横。

数竿亦已好，况此繁阴成。

中虚洞无物，节劲老更清。

霜雪自凌厉，柯叶长敷荣。

物意有相合，人心原自明。

僻居寡朋侪，命汝为友生。

虽无切磋语，而有清越声。

入耳久亦佳，此意不可名。

袁燮


○请封西岳纪荣号表

自今辛亥至於癸丑，累表诚祈，请纪荣号。圣心恭默，冲让再三。臣等伏读纶言，退增祗栗，敢重沥愚恳，期诸必遂。臣闻圣人之言，与春秋而同信；上天之宰，将影响而合符。昭报不可以久稽，成命不可以固拒。今灵山警跸，望玉銮之升中；儒林展仪，思金匮之盛礼。发祥储祉，喻以封山，人事天时，不可失也。伏惟开元天地大宝圣文神武应道皇帝陛下祖武宗文，重熙累洽，г风化而砥砺，在动植而昭苏。外户不扃，馀粮栖亩。其神功至道，广瑞殊祥，前表缕陈，安敢浮说？人修德以俟命，勒功以告成，将欲竭款神，雍熙帝载，未为过越也。伏惟览公卿之仪，考封禅之礼，陟华盖於翠微，转钩陈於路，泥金於菡萏之上，刻玉於明星之前。使三五六经，复再闻於唐典，七十二姓，不独纪於夷吾。敷景福以浸黎元，锡大庆而後天地，苍生之望也，朝廷之幸也。无任诚恳悃款之至，谨诣朝堂奉表陈请以闻。


○命赵王系充天下兵马元帅诏

握兵之要，古先为重，命帅之道，心膂攸凭。是知靖难夷凶，必资於金革；总戎授律，实仗於亲贤。盖将厎宁邦家，保息黎献者矣。朕以薄德，缵承鸿绪。往属元凶暴乱，中夏不宁。上凭宗社之灵，下藉熊罴之力，由是廓清咸洛，拯此生人。顷以河朔残妖，尚稽天讨。蛇豕窃依於城堡，涂炭久被於齐甿。朕为人父母，宁忘闵念。虽好生息虞，每冀其归降，而馀孽昧恩，靡闻於悔祸。所以轩后亲征於獯鬻，周文致役於昆夷，古之用兵，盖非获已。

赵王系，幼禀异操，夙怀韬略。负东平之文学，蕴任城之智勇。性惟忠孝，持爱敬以立身；志尚权谋，有经通之远智。知子者父，方有属於维城，择能而授，俾克申於戎律。且凶徒啸聚，颇历岁时，恶既贯盈，理当扑灭。君亲有命，可不敬乎？俾展龙豹之韬，永清枭獍之类。可充天下兵马元帅，仍令司空兼侍中郑国公光弼副，知节度行营事，应缘军司署置。所司准式。


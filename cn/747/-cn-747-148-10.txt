○陈正道对

臣观自古以来，未有如隋室丧乱之甚，岂非其君自专，其法日乱？向使君虚受於上，臣弼违於下，岂至於此？且万乘之重，又欲自专庶务，日断十事，而五条不中，中者信善，其如不中者何？况一日万几，已多亏失，以日继日，乃至累年，乖谬既多，不亡何待？如其广任贤良，高居深视，百司奉职，谁敢犯之？臣又观隋末沸腾，被於县，所求天下者，不过十数人，馀皆保邑全身，思归有道。是知人欲背主为乱者鲜矣。但人君不能安之，遂致於乱，陛下若近览危亡，日慎一日，尧舜之道，何以能加？

萧钧

钧，贞观朝中书舍人。


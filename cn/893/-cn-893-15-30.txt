南陵别儿童入京





白酒新熟山中归，[一]黄鸡啄黍秋正肥。[二]呼童烹鸡酌白酒，儿女嬉笑牵人衣。高歌取醉欲自慰，起舞落日争光辉。游说万乘苦不早，着鞭跨马涉远道。会稽愚妇轻买臣，[三]余亦辞家西入秦。仰天大笑出门去，[四]我辈岂是蓬蒿人。

[一]陶潜诗：“归去来山中，山中酒应熟。”



[二]《诗·小雅》：“无啄我黍。”



[三]《汉书》：朱买臣家贫，好读书，不治产业。常刈薪樵，卖以给食。担束薪行且诵书，其妻亦负担相随。数止买臣毋歌讴道中，买臣愈益疾歌，妻羞之，求去。买臣笑曰：“我年五十当富贵，今已四十余矣，汝苦日久，待我富贵报汝功。”妻恚怒曰：“如公等，终饿死沟中耳，何能富贵!”买臣不能留，即听去。



[四]《史记》：淳于髡仰天大笑，冠缨索绝。






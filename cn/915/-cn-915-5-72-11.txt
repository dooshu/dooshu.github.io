◇奏请封禅

夫帝王大礼，巡狩为先；昭祖扬祢，封禅为首。是以自古革命受符，未有不蹈梁父登泰山，刊无竟之名，纪天人之际者也。故司马相如谓有文以来七十二君，或顺所繇于前，谨遗迹于後。太史公曰：「主上有圣明而不宣布，有司之过也。」然则元功懿德，不刊梁山之石，无以显帝王之功，布生民不朽之观也。语曰：当君而叹尧、舜之美，譬犹人子对厥所生而誉他人之父。今大魏振前王之弊乱，拯流遁之难危，接千载之衰绪，继百世之废业。始自武、文，至于圣躬，所以参成天地之道，纲维人神之化，上天报应，嘉瑞显祥，以此往古，其优衍丰隆，无所取喻。至于历世迄今，未发大礼。虽志在扫尽残盗，荡涤余秽，未遑斯事。若尔，三苗堀强于江海，大舜当为东巡之仪，徐夷跳梁于淮、泗，周成当止岱岳之礼也。且昔岁破吴虏于江、汉，今兹屠蜀贼于陇右。其震内溃，在不复淹，就当探其窟穴，无累于封禅之事也。此仪久废，非仓卒所定。宜下公卿，广纂其礼，卜年考时，昭告上帝，以副天下之望。臣待罪军旅，不胜大愿，冒死以闻。（《晋书·礼志下》《宋书·礼志三》）


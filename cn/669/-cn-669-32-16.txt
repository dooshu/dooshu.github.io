46　荆公爲外祖母墓表　荆公爲文字字不苟


荆公爲外祖母墓表云：「女婦居不識廳屏，笑言不聞鄰里，是職然也。」唐岐陽公主案：憲宗之女，下嫁於杜悰。不識刺史廳屏，見杜牧之文。薛巽妻崔氏言笑不聞於鄰，見柳子厚文。荆公爲文，字字不苟如此，讀者不知其用事。

【何云】事非厚齋不能詳其出處耳。下云「聞人傳焉以美之」，聞人即指杜與柳也，有不知爲用事耶？

【元圻案】杜牧之、柳子厚文注見卷五二十九頁〔一〕。〇王介甫外祖母墓表曰：「自公卿大夫無完德，豈曰女婦然？或者女婦居不識屏廳，笑言不聞鄰里，是職然也，置則悖矣。然其死也，聞人傳焉以美之。」

〔一〕按見本書卷五第七二「孟母曰」條。






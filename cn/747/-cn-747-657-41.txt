○姚元康等授官充推官掌书记制

敕：朝散郎行秘书省秘书郎姚元康儒林郎试太常寺协律郎郑懿等：益部、浮阳，皆大征镇也；文昌、全略，皆贤将相也。而能以礼聘士，以职任才，多闻得人，咸乐为用。况尔等筹谋文藻，各负所长，苟能赞察，兼掌奏记，孜孜不怠，翩翩有声，慰荐褒升，其则不远。元康可试左武卫仓曹参军充剑南西川观察推官，散官如故；懿可试左金吾卫兵曹参军充横海军节度掌书记，散官如故。


赠别从甥高五





鱼目高太山，[一]不如一玙璠。[二]贤甥即明月，声价动天门。能成吾宅相，不减魏阳元。[三]自顾寡筹略，[四]功名安所存?五木思一掷，[五]如绳系穷猿。[六]枥中骏马空，堂上醉人喧。黄金久已罄，为报故交恩。闻君陇西行，[七]使我惊心魂。与尔共飘飖，雪天各飞翻。[八]江水流或卷，此心难具论。贫家羞好客，语拙觉辞繁。三朝空错莫，[九]对饭却惭冤。自笑我非夫，[十]生事多契阔。[十一]积蓄万古愤，向谁得开豁?[十二]天地一浮云，此身乃毫末。忽见无端倪，[十三]太虚可包括。去去何足道，临歧空复愁。肝胆不楚、越，[十四]山河亦衾帱。[十五]云龙若相从，明主会见收。成功解相访，溪水桃花流。[十六]

[一]鱼目：鱼之目睛似珠者也。明月珠，夜光珠也。俱见二卷注。



[二]《说文》：“玙璠，鲁之宝玉。”孔子曰：“美哉玙璠，远而望之，奂若也；近而视之，瑟若也。”《左传》：“阳虎将以玙璠敛。”杜预注：“玙璠，美玉也。”



[三]《晋书》：魏舒，字阳元，少孤，为外家宁氏所养。宁氏起宅，相宅者曰：“当出贵甥。”舒曰：“当为外祖成此宅相。”



[四]《三国志注》：《江表传》曰：“公瑾文武筹略，万人之英。”



[五]《世说》：桓宣武与袁彦道摴蒱，袁彦道齿不合，遂厉色掷去五木。元革《五木经》：“摴蒱，古戏。其投有五，故白呼为五木。以木为之，因谓之木。今则以牙、角，尚饰也。《演繁露》：古惟斫木为子，一具凡五子，故名五木。后世转而用石、用玉、用象、用骨，故《列子》谓之投琼，《律文》谓之出玖。



[六]《世说》：“穷猿奔林，岂暇择木。”



[七]唐陇右道有陇西郡。按：《通典》：渭州，《禹贡》曰“导渭自鸟鼠同穴”，即其地也。春秋为羌戎之居，秦置陇西郡，以居陇坻之西为名。唐为渭州，亦谓之陇西郡，领襄武、陇西、渭源、障四县。



[八]沈约诗：“短翮屡飞翻。”



[九]班固《东都赋》：“春王三朝。”章怀太子注：“三朝，元日也。谓岁之朝、月之朝、日之朝。”李善注：“三朝，岁首朔日也。”然此诗所谓三朝，即三日之义，与《东都赋》所言不同。鲍照诗：“今朝见我颜色衰，意中错莫与先异。”



[十]《左传》：“成师以出，闻敌强而退，非夫也。”杜预注：“非丈夫也。”



[十一]《诗·国风》：“死生契阔。”《毛传》云：“契阔，勤苦也。”



[十二]夏侯湛《东方朔画赞》：“明济开豁，包含弘大。”



[十三]《庄子》：“号物之数谓之万，人处一焉。此其比万物也，不似毫末之在于马体乎?”又云：“反复终始，不知端倪。”



[十四]又《庄子》曰：“自其异者视之，肝胆楚、越也；自其同者视之，万物皆一也。”



[十五]《诗·国风》：“抱衾与裯。”《毛传》曰：“衾，被也；裯，禅被也。”《郑笺》曰：“裯，床帐也。”孔颖达《正义》：“郑既以衾为被，不宜复云袢被也。汉世名帐为裯，盖因于古，故以为床帐。”



[十六]溪水、桃花，用武陵桃花源事，见二卷注。






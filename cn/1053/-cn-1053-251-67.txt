史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山

太湖三万六千顷，如今试吞无一毛。

目力未应论近远，泰山之本只秋毫。

史尧弼

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山

七十二山湖面横，横斜出没乱青冥。

只疑亦有钧天奏，惊起鱼龙舞洞庭。

史尧弼

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山

群山相望有无间，髣髴三生常往还。

不用张帆越清泚，化身先自遍西山。

史尧弼

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山

孤峰直上散青眸，山峙西东浸碧流。

弱水人言三万里，是间我已到瀛洲。

史尧弼

史尧弼　乙丑中秋与山僧数辈自虎邱灵岩泛太湖登洞庭东山曰翠峰望湖中群山

海门湖上东畔开，海东飞仙呼不来。

乘桴便欲径浮去，无人从我复空回。

史尧弼


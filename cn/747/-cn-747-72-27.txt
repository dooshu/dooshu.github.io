○答萧俛辞少师诏

不待年而求谢，於理身之道则至矣，其如朝廷之望何？银青光禄大夫新授太子太傅上柱国袭徐国公萧俛，朕以肇建元良，精求师傅，遐思汉朝故事。韦元成、石庆并当时名德，咸为此官，吾以元子幼冲，慎於教诫，欲以累汝。发明古今，冀忠孝之道，日闻於耳，特辍左右，至於林庐。而卿高蹈翛然，屏绝进趣，远遣令弟，还吾诏书。天爵自优，冥鸿方远，不转之志，坚然若山。循省来章，致烦为愧，终以吕尚之秩，遂其疏广之心，励俗激贪，所补多矣。有益於政，寄声以闻，亦有望於旧臣也。可太子太傅致仕。


寿张饮张及庵年兄署中

其一


泗上诸侯长，讴歌一路中。
防河疏马颊，问俗过龟蒙。
谣诼怜吾老，文章让尔工。
左骖今未补，曾欲赎微躬。

其二

异事从新说，宵分仆屡更。
四愁公子怨，三宥故人生。
灯下枯鱼泣，霜前新雁鸣。
感君兄弟好，独有在原情。

其三

藉甚三张誉，霏霏京洛篇。
萍踪惊此夕，柳色忆当年。
䌽笔江山力，绨袍雨雪天。
莫辞鲁酒薄，酌罢转悽然。

其四

萧萧铃阁静，半榻似吾庐。
古路无鸣鼓，高斋且著书。
布帆千里别，眢井一身馀。
秋水连衰草，飘摇安所如。


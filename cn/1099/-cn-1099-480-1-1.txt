○河東諸城潰陷疏 【 請兵餉】

臣惟遼左為京師肩背、欲保京師。而遼鎮必不可棄。河東為遼鎮腹心。欲保遼鎮。而河東必不可棄。開原為河東根底。欲保河東。而開原必不可棄。今開原破矣。青陽棄矣。慶雲搶矣。鎮西圍矣。中固鐵嶺懿路汎河數城婦女老幼空國而逃矣。自鴨綠江東南起至西北一帶城堡。除撫順清河失陷巳報外。如永奠新莫長奠大奠靉。陽孤山鹻山一堵墻洒馬吉散羊峪馬根單東州會東白家衝三岔撫安柴河松山靖安威遠鎮北數十座巳棄去。而邊內之村。屯城寨。巳搶毀無遺矣。獨遼陽瀋陽為河東孤注、而昨據經臣揭報瀋陽之民又逃。軍亦逃矣。而遼瀋何可守也。賊未破開原時。北關相倚。猶有後背之憂。朝鮮未敗。猶有左腋之患。今開原破而北關不敢不順。使幣往來而朝鮮不敢不從。既無背腋之虞。又合東西之勢。以此交攻而遼瀋何可守也。雖有敗殘新集士卒四五萬人。皆有名無實。而此番開原損折又奚啻萬計。且又無甲馬無弓刀火器、而所調各鎮兵馬、又皆畏賊不來、或中途逃去、間有到者、又無不心驚膽折、昔金兵將渡河、宋人臨河而守者、尚十三萬人、金粘沒喝云不必與戰、但以虛聲喝之、令擊戰鼓、自旦達夜、一夕而十三萬兵盡散走、今遼兵本畏賊、而破竹之後、風鶴自驚、何煩擊鼓、而遼瀋又何可守也、然而不守遼瀋。必不能保遼鎮。以保京師。不復開原。必不能保遼瀋以保遼鎮。然則今日之開原、　皇上以為當棄乎。當復乎。　皇上試問群臣。當棄乎。當復乎。棄之而在夷虜東西之交、絕北關觀望之路、是棄遼以棄京師也、三尺之童、皆知其不可、而欲起而收復之、雖精兵良將、甲馬器械、錢粮芻粟等項、一時齊備、足以副臣之用、且夫愚者闇成事、明者見未然、今日之禍、皆前日明白所巳言、後來之禍、自今日理勢所必至、無煩猜想、無待推敲、此中外諸臣所共知而共料其必然者也、臣請再為　皇上明言之、夫前日之賊、東有朝鮮北有北關西南有遼關一帶。僅僅東北一條走路。四圍逼束。無充拓之兵。山地出產無副餘之粮。使于清撫失事以後。兵餉凑集之時。當時催戰者閣臣方從哲樞臣黃嘉善也中外當事者不急戰。不催戰。議復清河撫順。守寬奠。再建城設將于柴河靖安間。悉宿重兵。互相犄角。以漸逼而轉蹙。將賊兵無日長。粮有日耗。猶不過一穴中之獸耳。自大軍三路敗沒。而賊始敢出入無常。掠盡屯堡。自我兵坐守四城。而賊始敢交合西虜。徑取開原是前日不復清撫。以失開原之覆車。即後來不復開原。以棄遼鎮之榜樣也。今開原一帶盡失。而外交合矣朝鮮北關皆陰。順賊而內患除矣。賊亦何所牽掣。何所顧忌。愛我遼瀋而不攻哉。夫開原古之黃龍府。而元之所謂上都也。城大而民眾、物力頗饒、賊住城中、用我牛馬車輛、搬運金錢財貨、數日未盡、何止數百萬、向無充摭之兵而今且合兵于虜、向無副餘之粮、而今且因粮于我、但分我開原餘財十數萬、以餌宰卜二十四營、炒巴二十營、使之東攻遼瀋、西攻廣寧、彼諸營所得、春夏兩賞于我者幾何、又何愛于我而不聽賊以攻我試觀自來塘報東賊攻開原。而西虜五營即率三千騎搶慶雲。又報三萬騎圍鎮西炒巴等酋又率五萬騎廣寧挾賞是西虜明明巳皆為奴用命。奴能用虜而中國不能用虜者不得其要領也而遼瀋可保乎。遼鎮可保乎。不惟遼鎮難保也。如賊全有遼鎮所獲金錢財貨何止數千萬今奴既屢用之矣但分數十萬金餌虎憨諸酋入犯昌薊。如也先之薄京城又分數十萬金餌卜素諸酋以入宣大。如俺答之趨兩關。以牽綴我。不敢出京城一步。今則又以山海為迂道矣而賊然後長驅入山海關。或由海道取天津及登萊一帶。此皆國家必受之患。理勢必至之事。而該臣十年前不幸而屢中之言也。今日若能早早收拾則河東尚存其半、河西尚處其全、山海尚未逼、而薊昌尚無恙、使　皇上以京師視遼。立從臣下之請而無有中隔、使戶兵二部以京師視遼、共商兵餉、彼此通融、而毋以例爭、使兩京各錢粮衙門以及邊腹撫按諸臣、皆以京師視遼。凡遇徵調那借搜括催解等項、一一真心委曲多方凑處、而毋以套應、則兵餉事事尚可立致。天下事何遽不可為也、此臣七尺之軀、為　皇上戮力封疆、置利害死生于度外矣、惟是兵餉有無遲速、實係邊鎮存亡。京師安危之急務。乞　皇上省覽臣疏、亟敕廷臣會議開原地方應否恢復。當時天下物力較今日猶易辦使如經臣之本議用經臣之寶著不至遺賊今日也須急急處辦兵馬器械錢粮芻豆等項勒限齊備。毋缺少以窘臣用。毋延挨以緩臣期。毋中格以阻臣氣。毋旁議以掣臣肘。毋交擔于臣不相照管。而獨遺臣以難。則宗社幸甚


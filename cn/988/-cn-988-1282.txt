苏辙　中秋夜八绝

长空开积雨，清夜流明月。

看尽上楼人，油然就西没。

苏辙

苏辙　中秋夜八绝

谁遣常时月，偏从此夜明。

暗添珠百倍，潜感兔多生。

苏辙

苏辙　中秋夜八绝

欲见初容烛，将升尚有星。

渐高围渐小，云外转亭亭。

苏辙

苏辙　中秋夜八绝

明入庭阴白，寒侵酒气微。

夜深看更好，楼上渐人稀。

苏辙

苏辙　中秋夜八绝

浮光看不定，重露试还无。

影翻狂舞客，明误已栖乌。

苏辙

苏辙　中秋夜八绝

巧转上人衣，徐行度楼角。

河汉冷无云，冥冥独飞鹊。

苏辙

苏辙　中秋夜八绝

猿狖号枯木，鱼龙泣夜潭。

行人已天北，思妇隔江南。

苏辙

苏辙　中秋夜八绝

看久须扶立，行贪遂失归。

谁能终不睡，烂醉羽觞飞。

苏辙


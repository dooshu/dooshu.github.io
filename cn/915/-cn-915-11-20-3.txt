◇对诏奏既葬即吉

伏奉明诏，群情圯绝。臣与元等，不识古义，以老朽之年，历奉累圣，国家旧事，颇所知闻。伏惟远祖，重光世袭，至有大讳之日，唯侍送梓宫者凶服，左右尽皆从吉。四祖三宗，因而无改。世祖、高宗，臣所目见。唯先帝升遐，臣受任长安，不在侍送之列，窃闻所传，无异前式。伏惟陛下以至孝之性，哀毁过礼，伏闻所御，三食不满半溢。臣等叩心绝气，坐不安席。愿暂抑至慕之情，遵先朝成事，思金册遗令，奉行前式，无失旧典。（《魏书·礼志》三。诏遣尚书李冲宣旨于东阳王丕等，丕对。）


負局先生

負局先生者。不知何許人也。語似燕代間人。常負磨鏡局。狥吳市中衒。磨鏡一錢。因磨之。輒問主人。得無有疾苦者。輒出紫丸藥以與之。得者莫不愈。如此數十年。後大疫病。家至戶到。與藥。活者萬計。不取一錢。吳人乃知其眞人也。後主吳山絕崖頭。懸藥下與人。將欲去時。語下人曰。吾還蓬萊山。為汝曹下神水。崖頭一旦有水。白色。流從石間來。下服之。多愈疾。立祠十餘處。

負局神淸　披褐懷秀　術兼和鵲

心託宇宙　引彼萊泉　灌此絕岫

欲返蓬山　以齊天壽


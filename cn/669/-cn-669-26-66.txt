66　高士傳載成公不屈節事　班史逸成公事


皇甫謐高士傳云：「成公者，成帝時自隱姓名，常誦經，不交世利，時人號曰成公。成帝時出遊，問之，成公不屈節。上曰：『朕能富貴人，能殺人，子何能何本無「能」字。逆朕哉〔一〕？』成公曰：『陛下能貴人，臣能不受陛下之官；陛下能富人，臣能不受陛下之禄；陛下能殺人，臣能不犯陛下之法。』上不能折，使郎二人就受政事十二篇。」班史逸其事，孟堅譏太史公之退處士而不爲逸民立傳，是以有目睫之論。

【方樸山云】士安諸書止可博異説，不得援以駁班史之闕。

【全云】此頗疑其不實。後漢所傳樊英語亦相類，過於傲上，故通鑑删之。

〔一〕「能」，元刊本、清嘉慶本無。






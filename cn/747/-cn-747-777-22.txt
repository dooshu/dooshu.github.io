○谢座主魏相公启（为弟作）

羲叟启：伏奉前月二十八日敕旨，授秘书省校书郎，知宗正表疏，续奉今月五日敕，改授河南府参军，依前充职者。小宗伯之取士，早辱搜扬；大宗正之荐贤，又蒙抽擢。未淹旬日，再授班资。任重本枝，职齐载笔。方殊王逸，惟注《楚辞》；有异郝隆，但攻蛮语。此皆相公事均卵翼，势作风，特於汨没之中，俯借扶摇之便。孔龟效印，未议於酬恩；杨雀衔环，徒闻於报惠。感忭之至，罔知所裁。谨启。


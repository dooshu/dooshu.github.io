泰誓上


泰字，与大字同。誓，是誓师之词。昔武王伐纣，与天下诸侯会于孟津，出令以誓戒师旅。史臣记其誓师之言，为上中下三篇，以篇首有“大会”字，遂以名其书。这是头一篇。





惟十有三年春，大会于孟津。

孟津，是地名，在今河南府孟津县。

史臣叙说：周武王即侯位之十有三年孟春之月，以商纣无道举兵伐之，至于孟津。是时，天下诸侯不期而来会者八百国。夫观天下人心归周如此，则胜败兴亡之机，不待牧野既陈而后决矣。





王曰：“嗟！我友邦冢君，越我御事、庶士，明听誓。

友邦，是相邻交好之国。冢君，是各国嗣立之君。越字，解做及字。御事，是管事的人。庶士，是众士卒。

武王将发誓师之言，先叹息说道：“今我友邦冢君列国的诸侯，共举义兵在此，及我本国管事的卿大夫与众士卒每，凡相从军旅者，都要精白一心，审听我告汝以伐商之意，不可忽也。”





“惟天地万物父母，惟人万物之灵，亶聪明作元后，元后作民父母。

亶，是着实。元后，是大君。

武王誓师说道：“欲知君道所系之重，当观上天立君之意。夫天地之于万物，论其形势，若相悬矣。然乾元资始，有父道焉；坤元资生，有母道焉。其长养爱育之心，就如父母之于子一般，是天地乃万物之父母也。万物虽并生于天地之间，而惟人得气之秀，比于众物，心为独灵，是人乃天地之所厚者也。这人类中，又笃生一个着实聪明的圣人，比于众人，最秀而最灵者，遂立之为大君而统御万民焉，是君又天地之所独厚者也。然天之立君，岂徒尊崇富贵之哉！正欲其体乾父坤母之心，行子育万民之政。凡天地所欲为而不能自遂者，都代他为之，抚恤爱养，亦如父母之于子一般。是元后又继天地而为民父母者也。夫天之为民立君如此，若为君而不能行仁民爱物之政，尽父母天下之责，则岂不有负于天地付托之意乎？”





“今商王受弗敬上天，降灾下民。

受，是商纣名。

武王说：“天之立君为民如此。今商王受居元后之位，乃不知作民父母之义，侮慢自肆，不敬上天，恣行无道，降灾下民，上失天心，下失人心如此，岂能居天位为民主乎？今日之举，亦不过奉顺天道耳。”





“沉湎冒色，敢行暴虐：罪人以族，官人以世；惟宫室、台榭、陂池、侈服，以残害于尔万姓；焚炙忠良，刳剔孕妇。皇天震怒，命我文考，肃将天威，大勋未集。

沉湎，是嗜酒。冒色，是贪色。族，是族属。世，是世代。台上架屋叫做榭，水边的堤障叫做陂。焚炙，是烧烙。刳剔，是剖割。文考，指文王。

武王数纣之罪恶以誓众，说道：“商王受慢天虐民之事，固不可悉数，今特举其大者言之。其荒淫自恣，则乐酒无厌，沉溺而不复出。耽迷女色，冒乱而不知止。其立心凶忍，则敢行暴虐之事，无所顾忌。加罪于人，不但诛及一身，必并其族属而刑戮之。其用人则不论贤否，但心里所喜的人，就并其子弟亲属，悉加宠任。荒淫佚豫，不理国政，惟务为琼宫瑶室、高台广榭，筑陂障，凿池沼，与夫侈靡的衣服，竭民之财，穷民之力，以残害于尔万姓。不但此也，又为炮烙之刑，焚炙那忠良谏诤之臣，剖剔怀孕妇人的肚腹，以观其胎。其残忍暴虐，一至于此。是以上干皇天震怒，命我文考，敬将天威，奉辞伐罪，以救民于水火之中。惜乎义兵未举，而文考遽崩，是以大功犹未成就耳。我今日欲上奉天心，仰成先志，则征伐之举岂能以自已哉！”夫武王数纣之罪甚多，而首以沉湎冒色为言者，诚知酒色二字乃众恶之原。故古之明君，清心寡欲，克己防淫。禹恶旨酒，汤远声色，皆所以正其本而澄其源也。人君不可不知。





“肆予小子发，以尔友邦冢君，观政于商。惟受罔有悛心，乃夷居，弗事上帝神祇，遗厥先宗庙弗祀。牺牲粢盛，既于凶盗。乃曰：‘吾有民有命。’罔惩其侮。

肆字，解做故字。发，是武王的名。悛，是悔改。夷，是蹲踞。

武王说：“惟文考之功未成，故我小子发欲伐商以终其事，然犹未遽伐之也。嗣位以来，十有三年。昔尝以尔友邦冢君耀兵于商，以观其政事何如，使其惧而知警，改过自新，则我亦将终守臣节，不复以征伐为事矣。乃纣则稔恶怙终，绝无悔改之意，酣饮纵乐，夷踞而居，把郊庙的大礼都废了。忽慢天地神祇，不知奉事；遗弃祖先宗庙，不行祭享。凡祭祀中供用的牺牲粢盛，尽被凶人盗贼攘窃而去，他也通不管理。天地祖宗之心，盖已厌绝之矣。他还说道：‘我有民社，我有天命。’以此自恃，略不知惩戒其侮慢之失。夫观商之政如此，则其恶终不可改，而我之兵必不容已矣。”





“天佑下民，作之君，作之师，惟其克相上帝，宠绥四方。有罪无罪，予曷敢有越厥志？

佑，是助。相，是左右的意思。宠，是爱。绥，是安。越字，解做过字。

武王又说：“上天佑助下民，虑其强陵弱，众暴寡也，于是立君以主治之，使之守分而无相争夺；虑其昧天性，乖伦理也，于是立师以教导之，使之去恶而同归于善。这为君师的人，居亿兆之上，秉政教之权，岂徒自贵自尊而已哉！惟其锄强遏恶，修道立教，能左右上帝之所不及，于以宠安乎四方之民，令各遂其生，复其性，然后无忝于代天理民之责也。今天既厌商德，授我以君师之任，有罪当讨的，我则奉天以讨之；无罪当赦的，我则奉天以赦之。废兴存亡，一听天以从事而已，何敢过用其心而擅为好恶于其间乎？”然则商纣之罪，正天讨之所不赦者，故武王不敢违天之意，纵有罪而不诛也。





“同力度德，同德度义。受有臣亿万，惟亿万心；予有臣三千，惟一心。

度，是量度。“同力度德”，“同德度义”，这两句是兵志上的说话。十万叫做亿。

武王又说：“凡用兵者，必先料度彼己，然后可决胜负。我闻兵志上说，两军相对，先看他兵力强弱何如。若是两家兵力齐等，则较量其平日那个行善而为有德，那个行恶而为无德。德胜，则虽有力者亦不能与之敌矣。若是两家德行相等，则又较量其临时那边兵出有名而为义，那边兵出无名而为不义。义胜，则虽有德者亦不能与之敌矣。夫兵家胜负之形，可决如此。今以商周之力较之，受的臣子虽有亿万之众，乃互相猜疑，各怀异心，人心不齐，虽多亦不足恃也；我的臣子，虽止有三千人，然个个同心戮力，彼此无间，以此赴敌，何敌不摧乎？是较其兵力，已不能胜我矣，又何论德与义哉！信乎伐商之必克也。”夫商纣亿万之师，不足以当武王三千之士。可见失人心，则虽强亦终为弱；得人心，则虽寡亦能胜众。然修德行仁，则又联属人心之本也。





“商罪贯盈，天命诛之。予弗顺天，厥罪惟钧。

贯，是条贯。贯盈，是说罪贯已满。钧，是同。

武王说：“今日伐商，不惟理势之必可克，盖亦事势之不容已。盖使商罪未极，天心未厌，则我之征伐犹可已也。今受穷凶极恶，日积月累，计其罪贯已满盈矣。天厌其德而绝其命，特命我诛之。我若不顺天以伐商，是容纵恶人，抗违天命，其罪亦与之同矣。然则今日之举，岂容已哉！”这非是武王托天以鼓众。盖圣人之心，见得天理分明，每事只奉天而行，不敢以一毫私意参乎其间。故汤之伐桀，曰“予畏上帝，不敢不正”；武王之伐纣，曰“予弗顺天，厥罪惟钧”，其义一也。善观圣人之心者，当以是求之。





“予小子夙夜祗惧，受命文考，类于上帝，宜于冢土，以尔有众厎天之罚。

夙，是早。类，是祭天之名，以其礼与郊祀相类，故叫做类。宜，是祭地之名，兵凶战危，祭后土以求福宜，故叫做宜。冢土，是后土。厎字，解做致字。

武王说：“夫纵恶不诛，则与之同罪。故我小子畏天之威，早夜敬惧，不敢自安。以伐商之举，天本命之文考，乃先受命于文考之庙，又行类礼于上帝，求福宜于后土，皆以伐商之事告之。于是率尔有众，奉辞伐罪，致天之罚于商，盖将求免夫惟钧之罪，而非出于轻动也。尔众其念之哉！”





“天矜于民，民之所欲，天必从之。尔尚弼予一人，永清四海，时哉弗可失。”

矜，是怜悯。弼，是辅佐。

武王誓师将终，又致其勉励之意，说道：“天之于民，势虽相远，而心实相通，居高听卑，默有矜怜之意。但凡民情所欲，天必鉴而从之。如欲平祸乱，则即为之平；欲去疾苦，则即为之去。未有民心之好恶，不上通乎天者也。今民欲亡商如此，则天意可知。尔将士每，庶几辅我一人，除其邪虐，使四海之内皆沐维新之治，而永无浊乱之忧可也。夫兵以顺动，事贵乘时。今日正天人合应之时，苟失此时而不伐商，则上逆乎天，下咈乎民，而拨乱反正无日矣。尔等可不乘时以立事哉！”观此，则圣人之兵，盖体天意，察人心，而又度时宜，不得已而后动耳。《易》曰：“汤武革命，顺乎天而应乎人。”亦此意也。






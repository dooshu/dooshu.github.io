卷二百三十九



卷之二百三十九

洪武二十八年六月癸亥朔夜，天鸣。

乙丑，肃王楧始就国甘肃。

丙寅，遣前军都督府都督谢彦、通政使宋徵奉金册、冕服，持节诣陕西册秦世子尚炳为秦王。册曰：“朕惟君天下者，必封建王国，使其子孙世世相传，以蕃屏帝室，此古昔圣王不易之大法也。朕自即位之初，法遵前圣，分王诸子，命尔父樉首王于秦，已有年矣。近以疾薨逝，今尔世子尚炳年已长成，特命尔袭封为秦王。尔其恪勤忠孝，亲贤爱民，永为藩辅。钦哉！”

丁卯，太阴犯轩辕。

辛未，以户部员外郎莫礼为本部右侍郎，兵部员外郎夏恕为大理寺右寺丞。

壬申，户部知印张永清言：“云南、四川诸处边夷之地民皆罗罗，朝廷与以世袭土官，于三纲五常之道懵焉莫知，宜设学校，以教其子弟。”上然之，谕礼部曰：“边夷土官皆世袭其职，鲜知礼义，治之则激，纵之则玩，不预教之，何由能化？其云南、四川边夷土官，皆设儒学，选其子孙弟侄之俊秀者以教之，使之知君臣父子之义而无悖礼争斗之事，亦安边之道也。”

癸酉，太白犯毕宿。

辛巳，总兵官都指挥使周兴等率师至开元，闻西阳哈在黑松林，使指挥庄德领舟师顺脑温江下忽剌温戳卢口。时步军亦进，至忽剌江分为三道，宋晟率指挥钱忠、张玉、卢震军由西北同河至阿阳哈寨，刘真率指挥房宽军由松花江北岸东南戳卢口至蒙古山寨，指挥景诚、朱胜军由中道忽剌温江东北出铜佛寨、者迷河、黑松林等处。获野人，询之，云西阳哈已于二月河冻时过松花江。真等率兵由斡朵里追至甫答迷旧城，适天雨昼晦，不及而还，获女真镇抚管三并男女六百五十余人、马四百余匹，遣人入奏。

甲申，羽林卫军张山妻李氏一产三男。事闻，循例给赐米钞。

乙酉，改甘州中中卫复为甘州左卫指挥使司。初，陕西甘州置左、右、中、前、后并中中六卫，后改左卫为肃州卫。至是，以都指挥使陈晖奏，遂改中中卫为左卫。

丁亥，敕曹国公李景隆整饬陕西属卫士马，惟陕西行都司甘州五卫及肃州、山甘、永昌、西宁、凉州诸卫从肃王理之，庆阳、宁夏、延安、绥德诸卫从庆王理之，其余卫所除屯种外，马步军士悉令训练，以俟征调。

己丑，上御奉天门，敕谕文武群臣曰：“朕自起兵至今四十余年，亲理天下庶务，人情善恶真伪，无不涉历，其中奸顽刁诈之徒，情犯深重、灼然无疑者，特令法外加刑，意在使人知所警惧，不敢轻易犯法。然此特权时处置，顿挫奸顽，非守成之君所用常法，以后嗣君统理天下止守律与大诰，并不许用黥、剌、剕、劓、阉割之刑。盖嗣君宫生内长，人情善恶未能周知，恐一时所施不当，误伤善良。臣下敢有奏用此刑者，文武群臣即时劾奏，处以重刑。”又曰：“自古三公论道，六卿分职，自秦始置丞相，不旋踵而亡，汉、唐、宋因之，虽有贤相，然其间所用者多有小人专权乱政。我朝罢相，设五府、六部、都察院、通政司、大理寺等衙门，分理天下庶务，彼此颉颃，不敢相压，事皆朝廷总之，所以稳当。以后嗣君并不许立丞相，臣下敢有奏请设立者，文武群臣即时劾奏，处以重刑。”又曰：“皇亲国戚有犯在，嗣君自决，惟谋逆不赦，余犯轻者与在京诸亲会议，重者与在外诸王及在京诸亲会议，皆取自上裁。其所犯之家，止许法同举奏，并不许擅自逮问合议。亲戚如皇后家、皇妃家、东宫妃家、王妃家、郡王妃家、驸马家、仪宾家、魏国公、曹国公、信国公、西平侯、武定侯之家，朕皆已著之祖训。尔五府、六部等衙门，以朕言刊梓，揭于官署，永为遵守。”

普定西堡土官阿傍诱集蛮民二千余人叛入山箐，时出剽掠，命贵州都指挥同知顾成等领兵讨之。

庚寅夜，有星大如椀，青白色，光明烛地，自天囷东南行至近浊没。

辛卯，上谓侍臣曰：“论礼乐者必原于德，此至论也。盖德盛者礼乐明备，否德则礼乐不兴，三代之德盛，故礼乐达于天下，后世德不如古，礼乐有其名而无其实。王通云：‘如有王者出，三十年而后，礼乐可称。’此本孔子必世而后仁之说。朕居位已三十年矣，礼乐之文粗备而政治不能如古，揆德凉薄故也。”侍臣对曰：“陛下武定祸乱，文致太平，天下翕然同风，咸蒙至化，所谓‘十年平之，十年富之，十年和之’，真有奇效矣。而圣德谦冲，不有其有，此其跨越于前代也。”

秋七月壬辰朔，享太庙。

癸巳，命翰林院编修马京署通政使司事。

甲午，置会川卫军民指挥使司巴松、大龙、黎溪、会川四驿。

广西都指挥使韩观率兵捕获宜山等县蛮寇二千八百余人，斩伪大王韦召、伪万户赵成秀、韦公旺等，传首诣京师。时岭南盛暑，官军多病瘴，上命观班师，观还军广西。

昏刻，有星如杯大，青白色，有先起自库楼，南行至近浊没。

乙未，山东布政使杨镛奏：“青、兖、登、莱、济南五府民五丁以上及小民无田可耕者，起赴东昌编籍屯种，凡一千五十一户四千六百六十六口。”

戊戌七夕，宴百官于奉天殿。

河南汝宁府确山县野蚕成茧，群臣表贺。上曰：“人君以天下为家，使野蚕成茧，足以衣被天下之人，朕当受贺。一邑之内，偶然有之，何用贺为？”

庚子，增设刑部所属十二部主事各二人，以国子生历事者为之。

诏：“凡亡故征伤武官子弟袭职，如比试弓马不中，仍令还卫署事，与半俸，二年后复比试，不中者降为军。”

丙午，太白犯井宿。

己酉，太白出井宿，犯东扇三星。

辛亥，山东宁海州文登县耆民王子春等言：“比年水旱，田禾不收，民间乏食，乞以预备粮储贷之。”上可其奏。

命刑官审录囚徒，惟军士屡逃者依律，余论死者皆免为军，从征广西。

旌表饶州府余干县民刘温妻祝氏贞节。

甲寅，上谕兵部臣曰：“近在外卫所，遇有寇盗，卒起守御，指挥、千户不亲率兵剿捕，但遣百户、旗手领之，是以失机误事。自今各卫所地方设有寇三四十人即调官军一二百人，寇有数百人即调数千人，刻期捕获，毋令滋蔓。如指挥、千户不躬率士卒及调兵失律误事者，罪之。”于是兵部榜示天下。

乙卯，贵州宣慰使安的贡马赐白金三百两、钞二百五十锭、夏衣二袭。

丙辰，置河源守御千户所。

工科给事中陈洽等奏：“凡大臣犯重罪，虽蒙恩宥，不宜仍列本班，必少加降抑，以示劝惩。”上从之，诏礼部：“凡大臣犯重罪得免者，叙列八品、九品班后。”

丁巳，辽东卫镇抚张能言：“辽东三万卫所部高丽、女直归附者，常假出猎为患。”上命武定侯郭英徙其众于广宁西屯种，辽海军出调在外者悉令还卫。

戊午，册都督盛庸女为周郡王有燻妃。

诏国子生曰：“孔子作春秋，明三纲，叙九法，为百王轨范，修身立政，备在其中，未有舍是而能处大事、决大疑者。近诸生专治他经者众，至于春秋，鲜有明之。继今宜习读，以求圣人大经、大法，他日为政临民，庶乎有本。”

有道士以道书献，上却之。侍臣请留观之，或有可取。上曰：“彼所献书非存神固气之道，即炼丹烧药之说，朕乌用此？朕所用者圣贤之道，所需者治术，将跻天下生民于寿域，岂独一己之长生久视哉？苟一受其献，迂诞怪妄之士必争来矣，故斥之，毋为所惑。”

是月，撒马儿罕遣回回迭力必失等贡马二百一十二匹，诏赐钞有差。








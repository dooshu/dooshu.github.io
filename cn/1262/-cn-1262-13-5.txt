蛇：

京师西山潭柘寺有青蛇二，岁四月八日，僧函示大众施钱，手摩之祈免死。

梧州火山有蛇庙，佛炉上蛇时缠之，大小不等，少则百余多，至四五百枚。盗狡不服，予蛇捻之，是盗则啮，否则绝不伤人。

天启初，福清叶相国(向高)应召。道淮阴，苦清口涸，祷于金龙大王庙。或作神语：「此地属张将军，当问之。若外河，吾当护送。」夜果水涨达清口。是日蛇附于柁，薄暮升柁楼，忽不见。相国勒记庙中。

崇祯口口大旱，某县有三蛇，金背白腹，长三四尺余。有司设酒殽祭之，一蛇跃上台案吸酒尽，须臾不见。(《陈眉公集》)

脆蛇出昆仑，闻人声即自寸断。人伺其断，钳取之，须寸各异处，待风干入药。若少须无人声，寸寸动跃，仍续而蛇也。主治色劳，以惊疑丧胆，惟此可续命。《本草》方书不载。(《玉镜新谭》)




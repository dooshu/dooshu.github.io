○对所知哭寝门判

〈太史令绪所知亡，哭於寝门之外。告违礼。〉

岁月惊过，人生若浮，栖露不居，空嗟溘死。截飚易往，共尽何言！令绪叹交臂之无依，恨同心而遽失。瞻九原而长想，白日何年；抚三益而伤魂，青松上月。虽坟未宿草，而室无其人，同宿（疑）之奄终，类一哀而出涕。寝门兴恸，未见其容；外野申悲，尝闻斯旨。致哭虽称失位，宁戚亦着前闻。礼贵因情，夫何推究！

吴冕


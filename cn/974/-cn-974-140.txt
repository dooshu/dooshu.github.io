梅尧臣　次韵和长文紫微春雨二首

年年泼火雨，苦作清明寒。

梨花犹半绽，塘水已迷漫。

愁看日更永，冷漏夜未阑。

酒沫起玉盏，烛泪生铜盘。

春衣向来脱，带眼斗觉宽。

试问彼侠少，何处跨金鞍。

梅尧臣

梅尧臣　次韵和长文紫微春雨二首

春雨固多喜，虽多安得愁。

既能勒花苞，又解滋耕畴。

池添痕痕涨，渠有细细流。

不同离妇怨，一落不可收。

定知矜有年，岂似斗粟賙。

西掖喙夫子，吟观意迟留。

正声難雅颂，高论等阳秋。

我惭才甚薄，难继东山讴。

梅尧臣


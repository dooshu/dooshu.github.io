【魏九级塔像铭〈天保三年〉】

右魏《九级塔像铭》，不见书撰人名氏，盖北齐时人所作也。其年号见于文者三：曰真君九年者，后魏太武号也；又曰武定四年者，东魏孝静号也；又曰天保三年者，北齐文宣号也。按高洋以后周大统十六年受东魏禅，是岁庚午改元天保，三年壬申，此碑云“岁在滩”是矣。碑文浅陋，盖鄙俚之人所为，惟其字画多异，往往奇怪，故录之以备广览。治平元年三月二十三日书。


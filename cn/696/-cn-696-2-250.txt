会葬夏瑗公


其一


丹旐飘飖岸柳疏，平芜渺渺正愁予。
惊涛不尽鸱夷血，痛哭空留贾傅书。
华岳暮云来大鸟，沅江春草媵文鱼。
范张未毕生平语，泪洒南枝恨有馀。

其二


二十年来金石期，谊兼师友独追随。
冠裳北阙同游日，风雨西窗起舞时。
志在春秋真不爽，行成忠孝更何疑。
自伤旧约惭婴杵，未敢题君堕泪碑。





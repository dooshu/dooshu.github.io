第一百零二不谐卦〔二阴不合坤地西南〕：二上二下不成之象

象曰：两女无夫，斗争各居。出入异路，分别室庐。

颜曰：内外俱阴，志不相合，犹二女无夫，理致斗争。居宅弥凶，婚姻不合，此卦百事不吉，二阴无主故也。故曰二女同居，其志不得，此卦大凶。

何曰：如有分别之意，状如移住而不尽移也。官事难脱，病者瘥迟，行人未还。行军、求财不利。凡事必见分张。

陈曰：中位无人，上下两阴，不相应。若两女同居，形同志异，故曰云云。

刘曰：上下二阴，有女无夫也。出入异路，室中虚也。

此课上下俱阴而中无主，故取两女无夫，志不相合，而分别居室之象也，凡占，百事皆凶。

诗曰：彩云飞散水东流，寂寞黄昏事可愁。纵使眼前无一事，也须烦闷到中秋。


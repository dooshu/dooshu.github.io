○佛顶尊胜陀罗尼幢赞（并序）

道无形相，心离文字，非言无以导引，故诸法生於假名，非智无以调伏。故大音传於密教，茫茫五浊，客尘覆之，根识相缘，生灭相随。世王有为之牢狱，二乘求慧而著空。十地见性而弗了，微我智印侯谁司南？故如来以大悲自定之慧力，示总持无畏之秘藏，覆世界，雷震群有。净除我垢，令入法性。设字根本，假文以筌意也；足声齿舌，因音以见法也。以十四音，摄一切智，虽入无漏，而不舍有为，即色以证空也。奉之者，恶趣固可使关闭，黑业必为之清净，况胜缘乎？初太保韩国苗公以两朝秉钧，所积廪赐，顾命宗子家老曰：“丧祭之馀，以庀功德。”於是我相国颍川公将演成公宏誓之果也，是以树因此幢。韩公生代天工，德本植焉；殁无鬼责，惠牙滋焉。而颍川公犹兴哀於绝弦之地，将乞灵於无我之法，庶俾法雨，雨公身田。故琢真石，以刊微言，仰之赞之，如揭日月。呜呼！墨点之界有极，铁围之山有坏，惟梵音与法印，等空虚而无穷。则公之前际，畴可弥度，其辞曰：

六趣轮转，根尘相刃。死生变化，如响如瞬。何用拯溺？总持秘印。道罔不在，宏之者人。乃经灵幢，公子之因。赞持大力，启迪迷津。天魔遁形，地狱开门。拔箭解缚，如日破昏。韩公善根，与石长存。


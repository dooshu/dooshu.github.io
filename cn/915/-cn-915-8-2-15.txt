◇诛垣崇祖诏（永明元年四月）



垣崇祖凶诟险躁，少无行业。昔因军国多虞，采其一夫之用。大运光启，频烦升擢，溪壑靡厌，浸以弥广。去岁在西，连谋境外，无君之心，已彰遐迩。特加遵养，庶或悛革。而猜贰滋甚，志兴乱阶，随与荀伯玉允合不逞，窥窬非觊，构扇边荒，互为表里。宁朔将军孙景育究悉奸计，具以启闻。除恶务本，刑兹罔赦。使可收掩，肃明宪辟。（《南齐书·桓崇祖传》）




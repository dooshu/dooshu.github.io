○授前左武卫将军李俦左领军卫大将军前右监门卫大将军江继美左领军卫大将军制

敕。具官李俦等。王者之居，率先警卫。将军之令，必胜戒严。俦与继美，皆以绛服青绶，常立於西序矣。在列甚谨，其勤亦多。戎容颇称於抱材，家食且闻其处困。故以左右领军之命，并而进之。兼罢秩己来，为日斯久，咸从迁陟，用举滞淹。可。


吴郡志卷第十五


山

姑苏山，一名姑胥，一名姑余。连横山之北，古台在其上。

＊

灵岩山，即古石鼓山，又名砚石山。董监《吴地记》：“案《郡国志》曰：‘吴山〔王〕离宫在石鼓山，越王献西施于此山。山有石马，望之如人骑。南有石鼓，鸣则兵起。亦名砚石山。又有琴台在其上。’《越绝书》云：‘吴人于砚石山作馆娃宫。’刘逵注《吴都赋》引杨雄《方言》云：‘吴有馆娃宫，吴人呼美女为娃。’故《三都赋》云：‘幸于馆娃之宫，张女乐而娱群臣。今吴县有馆娃乡。’又云：‘砚石山有石城，去姑苏山十里，阖闾养越美人于此。上有两湖，湖中有莼充贡。’按：此即今灵岩山。”以上皆董监〔览〕所记。

今按《吴越春秋》、《吴地记》等书云：“阖闾城西有山，号砚石山。高三百六十丈，去人烟三里。在吴县西三十里，上有吴馆娃宫、琴台、响屦廊。山上有西施洞、砚池、玩月池。山顶之池有葵莼，夏能去熟，秋则去寒。吴中每年暴干供进。其池至旱不竭，葵莼今不复采。琴台下有大偃松，身卧于地，两头崛起，交荫如盖，不见根之所自出。吴人以为奇赏。比年雷震，一枝已瘁。

山下，平瞰太湖及洞庭两山，滴翠丛碧，在白银世界中，亦宇内绝景。山前十里，有采香径，斜横如卧箭云。”梁天监中，始置秀峰寺。今为显亲崇报禅院，余在《寺》门。

天平山，在吴县西二十里。此山在吴中最为崷崒，高耸一峰，端止特立。《续同经》以为吴镇，不诬也。山皆奇石，卓笔峰为最。山半白云泉，亦为吴中第一水，比年有寺僧师寿。搜采岩峦，别立数亭，皆奇峭。又于白云之上石壁中，得一泉如绕，尤清洌云。

＊

苏舜钦：

吴会括众山，戢戢不可数。其间号天平，突兀为之主。

杰然镇西南，群岭争拱辅。吾知造物意，必以屏大府。

清溪至峰前，仰视势飞舞。伟石如长人，肃立欲言路〔语〕。

扪萝绿险磴，烂漫松石古。中腰有危亭，前对翠壁举。

石窦进玉泉，泠泠四时雨。源生白云间，颜色若粉乳。

旱年或播洒，润可足九土。奈何但澄彻，未为应龙取。

子方弃尘中，岩壑素自许。盘桓择胜处。至此快心膂。

养内聊自清，终胜甘于虎。

范师道：

万物天地间，或有奇胜迹。见赏能几人，不止今与昔。

吴门多好山，天平为峻极。旦暮常白云，表襄皆珍石。

烟岚十里光，松桂四时色。我因一纵迹，烦襟为开释。

感古怀君子，翻然长太息。乐天赏云泉，诗章何历历。

垂今数百年，继者汉然寂。间遇希文来，双旌守乡国。

行春三让原，吟哦尽所得。子美天与才，寻幽多采摭。

赋诗五千言，平地黄金掷。

三贤固有名，山亦资辉赫。比去还几年，不逢好事客。

杨备：

久厌城居适野情，搘筇蹑屐傍山行。

人间多少崄峨路，纵是天平还不平。

香山，胥口相直。吴王种香于此山，遣美人探香焉。傍有山溪，名探香径。事具《古迹》门。

＊

胥山，在太湖之口。吴王杀子胥于江，吴人立祠江上，因名胥山。详具《辨证》门。

＊

穹窿山，吴中山最高深处。赤松子取赤石脂于此。《神仙传》：“赤松子，秦穆公鱼吏也。食桂实、石脂，绝谷后于吴山升仙去。”《吴都赋》石：“赤松蝉蜕而附丽。”此有寺，名福臻。

杨备《穹窿山》：

吴郡名山第一山，翠微心在碧霄间。

林泉潇洒烟岚秀，直拟结庐终老闲。

＊

华山，在吴县西六十三里。老子《枕中记》云：“吴西界有华山，可以度难。”父老云：“山顶北有池，上生千叶莲华，服之羽化，因曰华山。长林森天，荒楚蔽日。”《舆地志》云：“山上有石鼓，晋隆安中呜，乃有孙恩之乱。比年有上人张氏，买此山以葬（亲），开凿岩石，甚奇胜。山半有大壑曰天池，最佳处也。”

《华山精舍记》杨备诗：

岩屏晚树噪寒鸦，岚翠楼台释子家。

池面镜光功德水，金波影里石莲花。

洞庭包山，即洞庭山也。传记所载，多与洞庭相杂。

《吴地记》云：“在县西一百三十里中有洞庭，深远世莫能测。吴王使灵威丈人人洞穴，十七日不能尽，因得禹书。”

《郡国志》：“洞庭山有宫五门，东通林屋，西达峨眉，南接罗浮，北连岱岳。东有石楼，楼下雨石，扣之清越，所谓神钲。昔有青童乘独飙飞轮之车，尚传至此。其迹上有天帝坛山，山有金牛穴。吴孙权令人掘金，金化为牛，走上山，其迹存焉。吴王阖闾作水精宫于此，尤极水府之珍怪。”

《玄中记》云：“吴国西有具区，泽中包山，有洞庭人地下，潜行通琅邪东。”

《淮南子》云：“断修蛇于洞庭。”

《左传》云：“哀公元年，夫差败越于夫椒。”今太湖东，别有夫椒山。下有大洞天宫，潜通五岳。又云：“包山上，旧无三班，谓蛇、虎、雉。侯景乱后，乃有虎、蛇。”

《五符》云：“林屋山，一名包山，在太湖中。下有洞，潜通天〔五〕岳，号天后别宫。夏禹治水，平后，藏五符于此。吴王阖闾使灵威丈人人山，所得是也。”

《真诰》云：“包山下有石室银房，团百里。又有白芝隐泉，其水紫色。”

《玄中记》云：“吴国西有具区，中有包山。洞庭地下，潜通琅邪东武山，山穴道一名椒山。哀公九〔元〕年，越败吴夫差于夫椒，即此是（也），又名洞庭山。吴大帝时，使人行二十余里而返，云上闻波浪声，有大蝙蝠如鸟。拂杀火穴中，高处照不见颠，左右多有道人马迹。禹治水过会稽，梦人衣玄缍。告治水法，在此山北钿函中，并不死方，禹得藏于包山石室。吴人得之不晓，问孔子云：王居殿，赤乌衔集庭，此何文字？曰：此禹石函文也。”

《玄中记》又曰：“吴西具区，泽中包山，有洞庭室。《战国策》曰：‘越王散卒三千，擒夫差于干隧。’吴郡西北，有地名干隧，是也。句曲山闻〔问〕有灵府，洞庭四开。古人谓为天〔仙〕坛之灵区，天后之便阙，清虚之东窗，林屋之隔遝。众洞相通，七涂九便，四方交达。天后者，林屋洞中之真君。住在太湖包山下，灵威丈人昕入得灵宝符处也。又云：包山下有石室银户，方圆百里，中有白芝，亦名林屋山。今洞庭山在太湖湖中，有东西二山。西山最广，林屋洞及诸故物悉在焉。东山有柳毅井，为故迹。房琯云：不游兴德、洞庭，末见山水。兴德，杭州寺也。”

洞庭景物，互见“太湖”门。

＊

皮日休《雨中游包山精舍》：

松门亘五里，彩翠高下绚。幽人共跻攀，胜事颇清便。

霎霎林上雨，隐隐湖中电。薛带轻东腰，荷笠低遮面。

湿屦黏烟雾，穿衣落霜霰。笑次度岩壑，困中遇台殴。

老僧三四人，梵宁十数卷。地稀无夏屋，境僻乏朝膳。

散发抵泉流，支颐数云片。坐行忽忘起，扪萝不知倦。

异蝶时似锦，幽禽或如钿。篥劳还戛刃，并榈自摇扇。

俗态既斗薮。野情空眷恋、道人摘芝茵，为余备午馔。

渴兴〔具〕石榴羹，饥惬胡麻饭。

如何事于役，兹游急于傅。却将尘上衣，一任瀑丝溅。

＊

陆龟蒙：

包山信神仙，主者上真职。及栖钟梵侣，又是清凉域。

乃知烟霞地，绝俗无不得。岩开一径分，柏拥深殿黑。

僧闲若图画，像占非雕刻。海客施明珠，湘蕤料［平声］净食。

有鱼皆五尾。有乌尽金臆。手携鞞铎佉。［唐言杨枝。］若在中印国。

千峰残雨过，万籁清且极。此时空寂心，可以遗智识。

加君战求胜，尚倚功乞力。却下听经徒，［生公有听经石。］弧帆布行色。

林屋馆，即洞庭。前代盖有宫馆，非今龙宇处也。

＊

陈沈炯《林屋馆铭》：

夫玄之又玄，处众妙之极；可乎不可，成道行之致。斯盖寂寥育冥，希微恍惚。故非淮南八仙之图，赖卿九井之记。至若昆山平圃，银榜栅辉。蓬阎仙宫，金台崛起，南瞰胥台，傍连飞阁。桂柱琼轩。（日华）云瑞。铭曰：大道既隐，众圣无门。悠悠太极，谁见玄根。祈年立秦，望仙表汉，仿佛神灵。依稀宫观。峨峨林屋，轮奂徘徊。庭罗花乌，室静尘埃。

＊

皮日休《缥缈峰》：

头戴华阳帽，手拄人夏筇。清晨陪道侣，来上缥缈峰。

带露嗅药蔓，和云寻鹿踪。时惊嗣鼠，飞上千丈松。

翠壁〔碧〕内有室，叩之虚石宫隆石(上户冬反下音隆)。古穴下彻海，视之寒鸿蒙。

遇歇有佳思，缘危无倦容。须臾到绝顶，似鸟穿樊笼。

恐足蹈海日，疑身凌天风。众岫点巨浸，四方接圆穹。

似将青螺髻，撒在明月中。片白作月〔越〕分，孤岚为吴宫。

一阵瑷谜气，隐隐生湖东。激雷与波起，狂电将日红。

錾暂雨点大，金镐轰下空。暴光隔云闪，仿佛亘天龙。

连拳百丈尾，下拔湖之洪。摔为一云山，欲与昭回通。

移时却掘下，细碎衡与嵩。神物谅不测，绝景尤难穷。

杖策下反照，渐闻仙观钟。烟波喷肌骨，云壑阗心陶。

竞死爱末足，当生且欢逢。不然把天爵，自拜太湖公。

＊

陆龟蒙：

左右皆跳岑，孤峰挺然起。因思缥缈称，乃在虚无里。

清晨跻磴道，便是孱颜始。据石即更歌，遇泉还徙倚。

花奇忽如荐，树曲浑成几。乐静烟霭知，忘机猿狖喜。

频攀峻过斗，末造乎如砥。举首阂青冥，回眸聊下视。

高帆大于鸟，广墠才类蚁。就此微茫中，争先未尝已。

葛洪话刚气，去地四十里。苟能乘之游，止若道路耳。

吾将自峰顶，便可朝帝扆。尽欲活群生，不唯私一己。

超骑明月干，复弄华星蕊。却下蓬莱巅，重窥清浅水。

身为大块客，自号天随子。他日向华阳，敲云问姓氏。

＊

皮日休《桃花坞》：

夤缘度南岭，尽日穿林樾。穷深列兹坞，逸兴转超忽。

坞名虽然在，不见桃花发。恐是武陵溪，自闭仙日月，

倚峰小精舍，当岭残耕垡。将洞任回环，把云恣披拂。

闲禽啼叫窱，险狭眠碑矶。微风吹重岚，碧埃轻勃勃。

清阴减鹤睡，秀色治人渴。敲竹斗锋枞，弄泉争咽咀。

空斋蒸柏叶，野饭调石发。空羡坞中人，终身无履袜。

＊

陆龟蒙：

行行问绝境，贵与名相亲。空经桃花坞，不见秦时人。

愿此为东风，吹起枝上春。愿此作流水，潜浮蕊中尘。

愿此为好乌，得栖花际邻。愿此作幽蝶，得随花下宾。

朝为照花日，暮作涵花津。试为探花士，出作偷桃臣。

桃源不我弃，庶可全天真。

＊

张祜《洞庭南馆》诗：

一径逗霜林，朱栏绕碧岑。

地盘云梦角，山镇洞庭心。

树白看烟起，沙红见日沈。

还因此悲屈，惆怅又行吟。

＊

白居易《早发洞庭》：

阊门曙色欲苍苍，星月高低宿水光。

棹举影摇灯烛动，舟移声拽管弦长。

渐乔梅〔海〕树红生日，遥见包山白带霜。

出郭巳行十五里，惟消一曲慢《霓裳》。

又《洞庭小湖》：

湖山上头别有湖，芰荷香气占仙都。

夜含星斗分乾象，晓映雷云〔云霞〕作画图。

风动绿蘋天上浪，乌栖寒照月中乌。

若非神物多灵迹，争得长年冬不枯。

＊

方干《早发洞庭》：

长天接广泽，二气共含秋。举目无平地，何心恋直钩。

孤钟鸣大岸，片月落中流。却忆鸥夷子，当时此泛舟。

＊

皮日休《入林屋洞》：

斋心已三门，筋骨如烟轻。腰下佩金兽，手中持火铃。

幽塘四百里，中有日月精。连亘三十六，各各为玉京。

自非心至诚，必被神物烹。顾余慕大道，不能惜微生。

遂招放旷侣，同作幽忧行。其门才函丈，初若盘薄硎。

洞气黑映阮，苔发红军击。试足值坎窞，低头避峥嵘。

攀缘不知倦，怪异焉敢惊。匍匐一百步，稍稍策可横。

忽焉白蝙蝠，来扑松炬明。人语散澒洞，石响高玲玎。

衔底龙蛇气，头上波浪声。有时若服匿，逼仄如儿绷。

俄尔造平淡，豁然逢光晶。金堂似铸出，玉座如琢成。

前有方丈沼，凝碧融人情。云浆湛不动，裔〔琼〕露涵而馨。

漱之恐减算，勺〔酌〕之必延龄。愁为三官责，不敢携一罂。

昔云夏后氏，于此藏真经。刻之以紫琳，秘之以丹琼。

期之以万祀，守之以百灵。焉得彼丈人，窃之不加刑。

石篑〔匮〕一以出，左神俄不扃。禹书既云得，吴国由是倾。

藓缝才半尺，中有怪物腥。欲去既廾嚄唶，将回又伶俜。

却遵旧时道，半日出杳冥。屦泥［去声］惹石髓，衣湿沾云英。

玄绿乏仙骨，青文无绛名。虽然入阴宫，不得朝上清。

对彼神仙窟，自厌浊俗刑。却怪造物者，遣我骑文星。

＊

陆龟蒙：

知名十小天，林屋当第九。［人间三十六洞天，知名其十耳。余二十六天，出《九微志》，未行于世。］

题之以左神，理之以天后。［林屋洞，为左神幽虚之天，即天后真君之便阙。］

魁堆僻邪辈，左右专备守。

自非方瞳人，不敢窥洞口。

唯君好奇士，复啸忘情友。

致伞在风林，低冠入云窦。

中深剧苔井，傍坎才药臼。

石角忽支颐，藤根时东肘。

初为大幽怖。渐见微明诱。

屹若造灵封，森如达仙薮。

尝闻白芝秀，状与琅花偶。

又坐〔闻〕紫泉光，甘如酌天酒。［白芝、紫泉，皆此洞所出，乃神仙之饮饵，非常人所能得。］

何人能挹嚼，饵以代浆糗。

却笑探五符，徒劳步双斗。

真君不可见，焚盥空迟久。

眷恋玉碣文，行行但回首。

＊

王禹僻《洞庭山》：

吴山无此秀，乘暇一游之。万顷湖光里，千家橘熟时。

平看月上早，远觉乌归迟。近古谁真赏，白云应得知。

＊

李弥大《游洞庭山》：

昔白乐天为姑苏太守，游洞庭山，题诗翠峰寺，有“笙歌画舟”之句。绍兴王子，弥大守平江，阅月而罢。片帆来游，首访翠峰，追怀古昔。拟乐天体，聊继其韵。时异事别，各遂所适之乐尔。诗云：

山浮群玉碧空沈，万顷光涵几许深。

梵刹楼台嘘海蜃，洞天日月浴丹金。

秋林结绿留连赏，春坞藏红次第吟。

拟泛一舟追范蠡，从来世味不关心。

崦里，傍鼋山。下有良田二十顷。

＊

皮日休《崦里》：

崦里何幽奇？膏腴二十顷。风吹稻花香，直过鼋山顶。

青苗细腻卧，白羽悠溶静。塍畔起鷿鹈，田中通舴艋。

几家傍潭洞，孤戍当林岭。罢钓时煮菱，停缲或焙茗。

峭然八十老，生计于此永。苦力供征赋，怡颜过朝暝。

洞庭取异事，包山极幽景。念尔饱得知，亦是遗民幸。

＊

陆龟蒙：

山横路若绝，转楫逢平川。川中水木幽，高下兼良田。

沟塍堕微溜，桑柘含疏烟。处处倚蚕箔，家家下渔筌。

呆犊卧新笯，野禽争折莲。试招搔首翁，共语残阳边。

今来九州内，未得皆恬然。贼阵始吉语，狂波又凶年。

吾翁欲何道，守此当安眠。笑我掉头去，芦中间刺船。

余知隐地术，可以齐真仙。终当从之游，庶复全于天。

石板，在石公山前。

＊

皮日休：

翠石数百步，如板漂不流。空疑水妃意，浮出青玉洲。

中若莹龙剑，外唯叠蛇矛。狂波忽然死，浩气清且浮。

似将翠黛色，抹破太湖秋。安得三五夕，携酒棹扁舟。

召取月夫人，啸歌于上头。又恐霄景阔，虚皇拜仙侯。

欲建九锡碑，立当十二楼。琼文忽然下，石板谁能留。

此事少知者，唯应波上鸥。

＊

陆龟蒙：

一片倒山屏，何时隳洞门。屹然空阔中，万古波涛痕。

我意上帝命。持来压泉源。恐为庚辰官，囚怪力所掀。

又疑广袤次，零乱旋惊奔。不然遭霹雳，强半沈无垠。

如何造化于，便截秋云根。往事不足问，奇踪安可论。

吾今病烦暑，据箪常昏昏。欲从石公乞，［石板，在石公山前。］

莹理乎如蹒。

前后植佳〔桂〕桧，东西置琴樽。

尽携天壤徒，浩唱羲皇言。

鼋头山，一名鼋山，在洞庭西山之东麓，有石闯出如鼋首，相传以名。一山皆青石，温润光莹，扣之琅琅有金玉声。浙西碑石与压砌缘池，皆取此石而出，不知其数山如剥皮矣。旧有神女祠。

＊

韦应物《鼋头山神女歌》：

鼋头之山，直上洞庭连青天。

苍苍烟树闭古庙，中有蛾眉成水仙。

水府沈沈行路绝，蛟龙出没无时节。

魂同魍魉潜太阴，身与窄山长不减。

东晋永和今几代，云发素颜犹眄睐。

阴沈灵气静疑美，的砾龙绡杂琼佩。

山精水魅不敢亲，昏明响像如有人。

蕙兰琼茅积烟露，碧窗松月无冬春。

舟客经过奠椒醑，巫女南音歌楚些。

碧水冥冥空鸟飞，长天何处云随雨。

红蕖绿蘋芳意多，玉灵荡漾凌清波。

孤峰绝岛俨相向，鬼啸猿鸣垂女萝。

皓雪琼枝殊异色，北方绝代徒倾国。

云没烟消不可期，明堂翡翠无人得。

精灵变态状无方，游龙宛转惊鸿翔。

湘妃独立九疑暮，汉女菱歌春日长。

始知仙事无不有，可惜吴宫空白首。

禹期山，在太湖中。旧说禹导吴江，以泄具区，会诸侯于此。

＊

思夫山，在太湖中。旧说秦有逸人居此，采药不回。妻念之而死，后人哀之，以名山。

踞湖山，即横山也。在城西南十五里，以其背临太湖，若箕踞之势然。钱氏有国日，造寺于山下，曰荐福寺。至今里人不以踞湖名山，或以寺名名之。山有五大坞，《图经》又名五坞山。五坞，旧名不雅。皇祐五年，节度推官马云三游此山。求其林涧之美，峰壑之秀，云景之丽，泉石之怪。因其物象，各以美名名五坞。踞湖，即总五坞之众名，为六题焉。

＊

《踞湖山》：

山临太湖上，寺隐青萝问。五坞洞壑邃，众峰屏障环。

浓岚面光彩，惊波背潺湲。云归定僧寂，月伴樵夫还。

林墅掩蒙密，级磴容跻攀。钱氏建生社，此地为家山。

芳佳坞森森，芳桂树团团。削青玉春花，飞涧户秋实。

坠岩曲霜条，封翠紫风叶。

《摇香绿》：

下有幽栖人，结茅避世俗。

学仙读丹经，好道探药钮。

植根满群峰，不使樵斧触。［坞，仇道所居也。］

《飞泉坞》：

高崖落飞泉，深源味冷冽。

云津留玉乳，石髓澄金屑。

淙淙危磴响，滴滴苍藓缺。

溅沫洒明珠，满涧融寒雪。

岩夫就漱饮，姬子临浣洁。

不独愈痼疾，自可清内熟。

《修竹坞》：

檀乐遍岩川，幽谷气象鲜。

风声自宫征，秋籁成管弦。

夕霭起碧雾，晨曦生绿烟。

花繁紫凤饱，质劲苍虬挛。

藤萝交密荫，仰不见云天。

欲访桃源路，坞坞疑相连。

《丹霞坞》：

东涧岩谷秀，粲然金碧丽。

亘野丹气明，向曙霏烟霁。

磴泻红玉泉，林纫赤凤髻。

日赤诸峰上，月皎半天际。

幽谷纡绛缯，层崖萦锦罽。

羡此山居人，萧然远尘世。

《白云坞》：

君寻白云坞，最近林涧西。永日抱幽石，因风度清溪。

炎随夏景变，凉高秋气凄。素霭生巘崿，练光带虹霓。

润泽施天下，还返故山栖。深惟贤士志，出处可与齐。

《访踞湖山人仇君隐居》：

鸡犬眠云白日空，暮春花木满川红。

茶瓯香沸松林火，药杵声清石涧风。

玉帛未闻招处士，神仙今喜识台翁。

夕阳半局残棋在，醉倚岩边紫桂丛。

秦余杭山，即阳山也。越人吴，夫差昼夜驰走，达于秦余杭。饥得生稻而食之。曰：是公孙圣所言，不得火食走幸惶耶？呼公孙圣，三呼三应，夫差大惧。有顷，越兵大至，遂擒之。

山，吴王旦食于，即此山。

东狱、西狱二山，在太湖中，吴王于此置男女二狱。【杨备：雷霆号令雪霜威，二狱东西锁翠微。仿佛酆都丛棘地，岩扉应是古园扉。】

粟山，一名新石头山。上有飞泉石松，有吴先主刻题处。石杵西有金，古于山采金。刘道真《记》云：“县西有名山，绝顶之上有石甑。一人摇辄劲，与千人不异。”【《吴地记》】

会骸山，相传带海有此山。传有金牛。昔有兄弟三人共凿求之，坎崩同死。因以会骸为名。【《吴郡缘海四县记》】

虞山，在常熟县。海虞县西六里有虞山，上有仲雍冢。海虞，即常熟也。【陆道瞻《吴郡记》】

鹤阜山，亦名岝崿山。世传禹治水时，令童男童女入太湖，引出此山，欲以填水。至鹤邑墟，不肯进，因此以名。或云，即师子山也。

胥女山，有白石山。

小鸡山，在震泽西。出胥门西行四十里，过光福市，市西五里上山也。陆龟蒙采樵之处。

陆山，有石匮。

故治山，一峰上有碑，云是徐水曹坛天帝曲水之曹。旱牵牲至塘顶汜之，则有暴水洗塘。

长樯山，秦始皇凿山以造帆樯，因名。








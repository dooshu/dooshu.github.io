○面對後再論邊事 【 山西援兵】

適蒙　皇上以山西石州陷沒、軫念土地人民、特賜下問、并命臣等詳處、臣等雖巳面奏、猶恐言語未明事情未悉敢再備陳之、仰惟　皇上屢次降旨降諭修飭邊防、又允臣等所請、差官前去經畧、聖心宸謨、誠懇切周至、無以加矣、但今年虜謀詭譎、比常時不同、常時所犯、只是一處、故邊臣得以調集各路兵馬、或拒之使不入、或驅之使速去、今年則土蠻寇擾於東。劉燾因而提兵東援。俺答寇擾於西。王之誥因而督兵西馳。且虜兵各稱十萬。我兵東西分援。其勢力巳不相敵矣。而虜酋黃台吉尚據巢穴。未見向往。此賊素稱狡悍。住近陵京之後。若使我兵盡數調發。此酋乘虗突起。其於震驚。尤為重大。是以古北口黃花鎮等處。一帶擺守之兵。俱不敢調動。而請命遲鳳翔暫代劉燾調度。又請命王之誥馬芳仍住本鎮。俱以防黃台吉之竊犯。慎陵京之保護。非有兵而不發也。今石州巳蒙允兵部所奏、調王之誥原管遊兵二枝及延綏兵一枝、河南兵一枝、保定兵一枝、共兵五枝計一萬五千人往援、若使將領用命、奮力協謀、亦足驅勦、但恐今去巳遲不能相及耳、夫事有重輕。當二事並發之時。力不能兼濟。是時虜由界嶺口入掠則須先其重者。此所以欲援石州。而又不得不為陵京深慮也。伏惟聖明裁察


刘县尹判误妻强奸

云南临安府通海县民支弘度，痴心多疑，娶妻经正姑，刚毅贞烈。弘度尝问妻曰：「你这等刚猛，倘有人调戏你，亦肯从不？」妻曰：「吾必正言斥骂之，人安敢近！」弘度曰：「倘有人持刀来，强奸不从，便杀则何如？」妻曰：「吾任从他杀，决不受辱。」弘度曰：「倘有几人来拿住成奸，不由你不肯，却何如？妻曰：「吾见人多，便先自刎，以洁身明志，此为上策，或被其污，断然自死，无颜见你。」弘度不信。过数日，故令一人来戏其妻，以试之，果被正姑骂去。弘度回，正姑谓之曰：「今日有一光棍来戏我，被我斥骂而去。」再过月余，弘度谓知友于谟、应睿、莫誉曰：「拙荆常自夸贞烈，倘有人要强奸他，必死不肯从。你三人为我试之。」于谟等皆轻狂浪子，果依弘度之言，突入房去。于谟、应睿二人各执住左右手。正姑不胜发忿，求死无地。莫誉尤是轻薄之辈，乃解脱其下身衣裙，于谟、应睿见辱之太甚，遂放手远站。正姑两手得脱，即挥起刀来杀死莫誉。于谟二人走去。正姑是妇人，无胆略，恐杀人有祸，又性暴怒，不忍其耻，亦一刀自刎而亡。于谟驰告弘度。此时弘度方悔是错，又恐己妻外家及莫誉父母倘知，必有后话，乃先去呈明曰：

「呈为强奸杀命事：淫恶莫誉，赌嫖轻狂。窥度妻经氏有貌，突入卧房，强行奸意。于谟、应睿的有明证。经氏发怒，挥刀杀死。妇人无胆，自刎身亡。刚毅贞烈，被恶误命。莫誉虽死，尚有余辜，乞征殡银助度□□。上呈。」

刘知县即拘来问。先审干证曰：「莫誉强奸，你二人何以知是？」于谟曰：「我与应睿去拜访弘度，闻其妻在房内喊骂，因此知之。」刘县尹曰：「亦曾成奸否？」应睿曰：「莫誉才入即被斥骂，持刀杀死，并未成奸。」刘尹谓支弘度曰：「你妻幸未辱，莫誉已死，法无道埋殡之理。」弘度曰：「虽一命偿一命，然彼罪该死，我妻为彼误死，乞法外情断，量给殡银。」刘尹曰：「此亦去得，着落莫誉家出一棺木贴你，但二命非小，我须亲验收贮。」及刘尹去相验，见经氏刎死房门内，下体无衣﹔莫誉杀死床前，衣服却全。」刘尹即诘于谟、应睿曰：「你二人说莫誉才入便被杀，何以尸近床前？你说并未成奸，何以经氏下身无服？必是你三人同入，强奸已讫，后经氏杀死莫誉，因害羞又自刎。」将来起，并不肯认。刘尹只写审单，将二人俱以强奸拟死。于谟乃从实诉曰：「非是我二人强奸，亦非莫誉强奸，乃支弘度以他妻常自夸贞烈，故令我三人去试志。我二人只在房门头，莫誉去搂抱，强剥其衣服，被经氏闪开，持刀杀之。我二人走出。那经氏真是刚烈女流，想怒气愤激，因而自刎。支弘度恐经氏及莫誉两家父母知情告他误命，故抢先呈出。其实意不在求殡银也。」说出真情，弘度咂口无辩。刘尹即发打三十，又驳于谟等曰：「莫誉一人，岂能剥经氏衣裙，必汝二人帮助之后，见莫誉有恶意，你二人站开。经氏因刺死莫誉，又恐二人再来，则彼难洁身，故先行自刎，其贞烈刚毅之节明矣。经氏该旌奖，汝二人亦并有罪。」于谟、应睿见刘县尹发情如神，不敢再言半句。县尹判曰：

「审得支经度，狐疑成性，狗辈痴心。见妻平日坚刚，自许贞节，命友三人调戏，用试其心。应睿、于谟牵制其手足，簿恶莫誉剥落其衣裳，睿、谟先出，□□经氏持刀歼恶，先斩莫誉，再刎自身。白刃霜飞，烈烈英气尚在﹔素志玉洁，堂堂正气犹生。身不染一尘，可翱翔而忝烈﹔妇名堪留万古，合旌奖以励后人。莫誉先逞颠狂，一朝之忿自取﹔应、于谬承主使，三年之徒宜加。弘度陷友于凶诛，犹曰是彼之轻听也。娶妻子枉死，可谓非尔之大咎乎！合正大辟之诛，用作多疑之戒。」

将此案申去，大巡即依拟批下，将支弘度秋季处斩。又行奖经氏赐其匾曰「表扬贞烈」。人皆快经氏之人节得昭，而以弘度之偿妻命为得当也。此回公案若非刘尹亲验二尸，躬究致死之由，则经氏之节不显，弘度之罪可逃，而无以彰善惩恶矣。幸刘公精明辨出，可以为男子痴心疑猜之戒。


卷二十三

钦定四库全书

柳河东集卷二十三

唐　柳宗元　撰

序十二首

同吴武陵赠李睦州诗序【旧史宪宗纪元和二年十月浙西节度使李錡据润州叛杀判官王澹诈请入朝遂令苏常杭湖睦五州戍将杀刺史修石头故城谋欲僭逆未几润州大将张文良等执李錡以献李睦州得罪当在此时考之新史李錡传亦不载睦州事元和三年吴武陵亦以事贬永州序云睦州既更大赦始移永州大赦在元和三年睦州亦是时至永诗序当在是後作】

润之盗錡【鱼倚切又音奇】窃货财聚徒党为反谋十年今天子即位三年大立制度於是盗恐且奋将遂其不善视部中良守不为巳用者诬陷去之睦州由是得罪天子使御史按问馆于睦自门及堂皆其私卒为卫天子之卫不得揺手辞卒致具有间盗遂作而庭臣犹用其文斥睦州南海上既上道盗以徒百人遮於楚越之郊战且走乃得完为左官吏无几盗就擒斩之於社垣之外论者谓宜还睦州以明其诬既更大赦始移永州去长安尚四千里睦州未尝自言吴武陵刚健士也怀不能忍於是踊跃其诚铿锵其声【铿丘耕切锵千羊切】出而为之诗然後慊於内【慊苦簟切惬也】余固知睦州之道也熟衔匿而未发且久闻吴之先焉者激於心【焉一作言】若钟鼔之考不知声之发也遂系之而重以序

送南涪州量移澧州序【涪州即南承嗣也霁云之子故序言先中丞与夫忠烈之胤皆指霁云而言传载承嗣为涪州刺史刘辟叛以无备谪永州辟叛在元和元年此序云涪州受谴兹郡凡二岁为元和三年赦後作云】

越有纳官之令以胜大敌【国语越王句践栖于会稽之上乃号令于三军曰有能助寡人谋而退吴者吾与之共知越国之政乃致其父母昆弟而誓之曰孤子寡妇疾疚贫病者纳官其子所以结人心终果报吴】汉有羽林之制以威四夷【汉武帝太初元年初置名曰建章营骑後改名曰羽林骑凡从军死事之子孙养羽林官教以五兵号曰羽林孤儿】国家宠先中丞迈古人之烈故君自未成童品常第四人犹曰於古为薄汉北地都尉卬【音昂】以不胜任陷匈奴而子单侯于缾【西汉功臣表缾侯孙单以其父卬为北地都尉匈奴入力战死事子单封缾侯】济北相韩千秋以匹夫之谅奋触南越而子延年侯于成安【西汉功臣表韩延年以其父千秋为挍尉撃南越死事延年封成安侯】君之土田之锡犹挫于有司之手始由施州为涪州【涪音浮】扞蜀道勍寇【勍其京切】昼不释刃夜不解甲曰我忠烈胤也期死待敌敌亦曰彼忠烈胤也尽力致命是不可犯然而笔削之吏以簿书校计赢缩受谴兹郡凡二岁朝廷建大本贞万邦庆泽之濡洗濯生植又况涪州家声之大裕蛊之志【蛊音古易干父之蛊用裕】宜尤被显宠者也自汉而南州之美者十七八莫若澧澧之佐理莫踰於长史以是进秩人犹曰且有後命永州多谪吏而君侯惠和温良故其欢愉异於他部优诏既至而君适雠於文【雠是周?校雠也】其往也独故凡羡慕之辞无不加等噫以君承荷之重恭肃之美四方之求忠壮义烈者将於君是观凡君子之志欲其优柔而益固愤悱而不忘以增太史世家之籍用是为贶则拱璧大鼎乌可以言重乎

送薛存义序【零陵永州邑也薛为令而去公序以送之且曰吾贱且辱不得与於考绩幽明之说则序在永时作也】

河东薛存义将行柳子载肉于俎崇酒于觞追而送之江之浒【音虎诗在江之浒】饮食之【饮音?食音嗣】且告曰凡吏于土者若知其职乎盖民之役非以役民而已也凡民之食于土者出其十一佣乎吏使司平于我也今我受其直怠其事者天下皆然岂惟怠之又从而盗之向使佣一夫於家受若直怠若事又盗若货器则必甚怒而黜罸之矣以今天下多类此而民莫敢肆其怒与黜罸何哉势不同也势不同而理同如吾民何有逹於理者得不恐而畏乎存义假令零陵二年矣蚤作而夜思勤力而劳心讼者平赋者均老弱无怀诈暴憎其为不虚取直也的矣其知恐而畏也审矣吾贱且辱不得与考绩幽明之说於其往也故赏以酒肉而重之以辞

送薛判官量移序【薛不详其名序云薛去连而吏於鼎永与连相接又鼎之经涂序当作於永州时】

仕於世有劳而见罪凡人处是鲜不怨怼忿愤【怼音队愤房吻切】列於上愬於下此恒状也异於恒者其道宜显薛生司货贿於军兴之际兵乱不去然得以不犯由太行以东皆传道之可以为劳矣而竟连大狱以至於放不戚於貌不悱於心乐以自肥而未尝尤於物其有异于恒矣哉朝廷施恩泽大凡受谪者罪得而未薄【未一作末】乃命以近壤薛君去连而吏於朗【朗今鼎州】是其渐於显欤君子学以植其基信以笃其道有异于恒者充而大之苟推是以往虽欲辞显难矣

送李渭赴京师序【渭唐宗室子也序曰余斥刺柳至于桂君又在焉公元和十年既召而复谪于柳此在柳州时作】

过洞庭上湘江非有罪左迁者罕至又况踰临源岭下漓水【漓力支切漓水出零陵】出荔浦【荔音戾】名不在刑部而来吏者其加少也固宜前余出居永州李君至固怪其弃美仕就丑地无所束缚自取瘴疠後余斥刺柳州至于桂君又在焉方屑屑为吏噫何自苦如是耶明时宗室属子当尉畿县今王师连征不贡二府方汲汲求士李君读书为诗有干局久游燕魏赵代间知人情识地利能言其故以是入都干丞相益国事不求获乎已而已以有获予嫉其不为是久矣而曰将行请余以言行哉行哉言止是而已

送严公贶下第归兴元觐省诗序【公贶震之子也所谓相国冯翊公殿邦坤隅柄是文武者即震也本传德宗幸奉天震进封冯翊公久之进中书门下平章事贞元十五年卒序当作于震未卒之前】

严氏之子有公贶者退自有司踵门而告柳子曰吾献艺不售於仪曹之贾货不中度敢逃其咎诘朝将行愿闻所以去我者其可乎哉余谕之曰吾子以冲退之志端其趣向以淬砺之诚【淬音倅砺音厉】修其文雅行当承教戒於独立之下濬发清源【濬作浚】激掦洪音沛哉铿锵乎充于四体之不暇吾何敢去子恭惟相国冯翊公有大勲力盈於旗常极人臣之尊分天子之忧殿邦坤隅柄是文武若子者生而有黼缋梁肉之美不知耕农之勤劳物役之艰难趍其庭有魏绦之金石焉【晋侯以乐赐魏绦曰子教寡人和诸戎狄以正诸华夏八年之中九合诸侯如乐之和请与子乐之辞曰和戎狄国之福也臣何力之有夫赏国之典也子其受之魏绦始有金石之乐】候其门有亚夫之棨戟焉【汉制假棨戟以代斧钺棨前驱之器以木为之王公以下通用以前驱也】中人处之不能无傲而子之伯仲皆脱略贵美服勤儒素退托於布衣韦带之任如少习然故继登上科以及於子是可举严氏之教诵乎他门使有矜式也而吾子又引慝内讼撝谦如此【撝音挥】其何患乎贾之不售而自薄哉於是文行之逹【一有者字】若高阳齐据者偕赋命余序引余朴不晓文故书严子之嘉言编於右简窃褒贬之义以赠

送元秀才下第东归序【元秀才公瑾也公集有荅贡士元公瑾耆谓其有文行而不能荐於有司其末曰其余去就之说则足下观时而已今为序送言退家殷墟修志增艺故赠言以勉之也序当在书後皆贞元十八九年京师时作】

周乎志者穷踬不能变其操【踬音致说文跲也操音慥】周乎艺者屈抑不能贬其名其或处心定气居斯二者虽有穷屈之患则君子不患矣元氏之子其殆庶周乎言恭而信【言一作貌】行端而静勇於讲学急於进业既游京师寓居侧陋无使令之童阙交易之财可谓穷踬矣而操逾厉志之周也才濬而清词简而备工於言理长於应卒从计京师受丙科之荐献艺春卿当三黜之辱可谓屈抑矣而名益茂艺之周也苟非处心定气则曷能如此哉余闻其欲退家殷墟修志增艺惧其沉郁伤气怀愤而不能逹乃往送而谕焉夫有湛卢豪曹之器者【越王勾践有宝劒五纯钩湛卢镆鎁豪曹巨阙】患不得犀兕而剸之【剸旨远切细剖也】不患其不利也今子有其器宣其利乘其时夫何患焉磨砺而坐待之可也遂欣欣而去

送辛殆庶下第游南郑序【此贞元十三年作盖公自贞元五年来京师求进士其在序曰余在京师九年则十三年未为集贤正字时也】

朝廷用文字求士每岁布衣束带偕计吏而造有司者仅半孔徒之数【谓半孔门弟子三千之数】春官上大夫擢甲乙而升司徒者於孔氏高弟亦再倍焉仆在京师凡九年于今其间得意者二百有六十人其果以文克者十不能一二尝从俊造之後颇涉艺文之事四贡乡里而後获焉方之於钓者丝纶不属鈎喙甚直怀【一作嗜】有美饵而觖望获鱼之暮【觖古穴切又窥瑞切怨望也】则善取者皆指而笑之今辛生固穷而未逹迟久而不试褎衣之徒视子而捧腹者盖不之知焉辛生尝南依蛮楚专志於学为文无谬悠迂诬之谈锻链翦截动可观采故相国齐公【齐映也映以贞元二年正月拜相至是盖已死矣】接礼加等常为右客且佐其策名之愿遂笈典坟【笈音及又极瞱切】袖文章北来王都笑揖羣伍文昌下大夫上士之列见而器异争为鼔誉由是为闻人战术艺之场莫与争锋然而迁延三北踯躅不振【踯直摭切躅?玉切】岂其直鈎而钓怀美饵而羡鱼者耶若辛生者有司抑之则已不然身都甲乙之籍其果以文克欤今则囊如悬磬佣室寓食方将适千里求仁人被冒畏景陟降栈道吾欲抑而不叹其若心胷何然吾闻焚舟而克【秦穆公伐晋济河焚舟】手劒而盟者【周赧王五十七年秦攻邯郸赵王使平原君合从于楚平原君约其门下客二十人与之俱得十九人余无可取者毛遂自荐于平原君平原君至楚与谋合从不决毛遂遂按劒历阶而上曰合从者为楚非为赵也遂左手持盘血右手招十九人?血於堂下曰公等碌碌因人成事者也定从而归】皆败北之余也子之厄困而往覇心勇气无乃发於是行乎成拜赐之信刷压境之耻无乃果於是举乎往慎所履如志遄返【遄淳缘切】勉自固植以遂子之欲姑使谈者谓我言而中【而一作两】不犹愈乎

送崔子符罢举诗序【崔九名策字子符其序云居草野八年崔子幸来而亲余此序在永州作明甚集文又有与策登西山诗有云吾子幸淹留缓我愁肠绕则诗当在前而序当在後云】

世有病进士科者思易以孝悌经术兵农曰庶几厚於俗而国得以为理乎柳子曰否以今世尚进士故凡天下家推其良公卿大夫之名子弟国之秀民举归之且而更其科以为得异人乎无也唯其所尚文学【一作又举】移而从之尚之以孝悌孝悌犹是人也尚之以经术经术犹是人也虽兵与农皆然曰然则宜如之何曰即其辞观其行考其智以为可化人及物者隆之文胜行无观智无考者下之俗其以厚国其以理科不俟易也今有博陵崔策子符者少读经书为文辞本於孝悌理道多容以善别时刚以知柔进於有司六选而不获家有寃连伏阙下者累月不解仕将晚矣而戚其孤幼往复不惮万里再岁不就选世皆曰孝悌人也【孝一作仁】如是且不见隆虽百易其科其可厚而理乎今夫天下已理民风已厚欲继之於无穷其在慎是而已朝廷未命有司既命而果得有道者则是术也宜用崔子之仕又何晚乎仆智不足而独为文故始见进而卒以废居草野八年丽泽之益镞砺之事空於耳而荒於心崔子幸来而亲余【亲亦作觌】读其书听其言发余始志若寤而言梦醒而问醉未及悉而告余以行余惧其悼时之往而不得於内也献之酒赋之诗而歌之坐者从而和之既和而叙之送蔡秀才下第归觐序【蔡君不详其名贞元末在京师时作】

仆之始贡於京师蓍者卦之曰是所谓望而【一作之】未覩隐而未见曭乎远而有荣者也【曭他囊切日无光也】今兹岁在鹑首若合於寿星其果合乎【公贞元五年已已进士七年辛未在京师岁在未曰鹑首故曰岁在鹑首寿星属辰酉与辰合故至九年癸酉登第故曰若合於寿星其果合乎】仆时悒然迟之谓其诞慢怪迂是将不然然而仅寘於怀耳未克决而忘之也後果依违迁就四进而获卒如其言云噫彼莫莫者其有宰於人乎不然何其应前定若是之章明也今蔡君驰声耀誉闻於公卿战艺之徒推为先登而五就乡举往而见罢意者前定之期殆未及欤故君子之居易俟命乐天不忧者【一本无上五字】果於自是也君其励文学焉丈人牧人南邦君展觐承顔婆娑愉乐之暇则充其经笥茂是文苑时焉逃哉迟速之事则瞽史之任吾不及知

送韦七秀才序【一云送韦七秀才下第序一本云送韦七秀才下第求益友序据集中有与韦中立论师道书有曰仆自谪居南中九年盖元和八年间也此序当後书而作】

所谓先声後实者岂惟兵用之然虽士亦然若今由州郡抵有司求进士者岁数百人咸多为文辞道今语古角夸丽务富厚有司一朝而受者几千万言读不能十一即偃仰疲耗目眩而不欲视心废而不欲营如此而曰吾能不遗士者伪也唯声先焉者读至其文辞心目必专【目一作耳】以故少不胜京兆韦中立其文懿且高其行愿以恒试其艺益工久与居益见其贤然而进三年连不胜是岂拙於为声者欤或以韦生之不胜为有司罪余曰非也谷梁子曰心志既通而名誉不闻友之过也名誉既闻而有司不以告者有司之过也人之视听有所止神志有所不及古之道名誉未至不以罪有司而况今乎今韦生乐植乎内而不欲掦乎外其志非也孔子不避名誉以致其道今韦生仗其文简其友思自得於有司抑非古人之道欤将行也余为之言既以迁其人又以移其友且使惑者知释有司也

送辛生下第序略【辛生不详其名其曰中书高舍人备位於礼部攘袂矫枉辛以是再岁连黜考之於史中书高郢也郢本传贞元中迁中书舍人进礼部侍郎时四方士务朋比更相荐誉以动有司徇名亡实郢患之乃谢絶请谒专行艺司贡部凡三岁甄幽独抑浮华流竞之俗为衰与序所言皆合序当在京师作】

自命乡论士之制坏而不复士莫有就绪故丛於京师京兆尹岁贡秀才常与百郡相抗登贤能之书或半天下取其殊尤以为举首者仍岁皆上第过而就黜时谓怪事有司或不问能否而成就之中书高舍人备位於礼部攘袂矫枉【袂弥蔽切袖也】痛抑华耀首京师之贡者【首一作会】再岁连黜辛生以是不在议甲乙伍中其沉没困厄之士阖户塞窦而得荣名者连畛而起谈者果以至公称焉其能否也世莫知也若辛生其文简而有制其行直而无犯向使不闻於公卿不掦於交游又不为京师贡首则其甲乙可曲肱而有也呜呼名之果为不祥也有是夫既受退告归长沙以辛生之文行八年无就如其初而退返【一无退字】吾甚愤焉孟子曰位卑而言高者罪也於辛生又不能已故略

柳河东集卷二十三








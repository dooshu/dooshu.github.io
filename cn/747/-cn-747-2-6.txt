○赦晋潞等州诏

朕发迹太原，陈师汾澮，氐定皇室，廓清函夏。惟彼晋魏，事等丰宛。近者妖寇凭陵，侵斥郊境，害虐良善，拥逼吏民。大军东讨，义存拯难，芟夷丑类，实在吊民。凡厥渠魁，已就歼殄，胁从之辈，情有可原，宜许自新，义深荡涤。其晋州、潞州、隰州、并州等四总管内，自武德三年四月二十二日以前，被刘武周、宋金刚等所诖误者，罪无轻重，皆赦除之。各令复业，一无所问。州县城堡，有固守忠节抗御凶徒者，具录闻奏，别加襃赏。


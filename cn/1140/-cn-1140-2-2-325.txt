赠同年季沧苇侍御

肉食废读书闇陋等蚁蠛犹言经世务章句所不屑吾友柱下史好古剧摉撷藏书癖宋版列架与山埒蠧简愁漏遗手自补残缺双烛大如椽午夜哦未歇荟蕞成别编胥钞罕停辍累疏言大事触忌摧牙蘖一斥旋赐环小挫气不折请扬旧诤臣面陈词敢决

天子为动容特诏收喉舌岩穴有遗民【谓物色沈徵君及馈遗杜茶村孙豹人】惠好肯折节谁无槖中金少此方寸热阿兄故给谏【谓天中】批鳞尤激切谪遣不生还骨鲠日星掲安得返鲸驭台谏俱朝列因君感既往发声重呜咽

将游嵩岳留别都门诸同好【青屿荔裳顾庵绎堂西樵周量阮亭康成陶季峩眉蛟门石林】

富贵非我怀慨焉企高蹈京国偶羁栖相怜为同调文酒连朝昏屦舄每颠倒欲别重拳拳白头不忍掉秋风感客心言归肆遐眺曳我旧芒鞵薄游问嵩少名岳领中区元气罗衆妙商飇景物清苍翠相照耀斋心蹑往蹟猿鹤或前导中峰有絶顶凌云?奔峭俯探二室幽坐对三花笑要期接至人灵境不虚到澄旷谐赏心咏言托微好惟应忆故欢回首一长啸


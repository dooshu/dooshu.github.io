处士方田李公行状


公讳秀，字茂实。其先扬州江都人也，洪武中从岷府护卫改戍临安，遂家焉。公性严毅浑朴，寡言笑。食不兼味，衣不纨绮，足不蹑公门，乘马不入里党。其孝友得之天性，兄弟三人，白首怡怡如也。子姓恂恂如也。少食贫，顾能心计，以少致蓄。然好施，其致产辄饶裕，而辄以分其诸弟。道路桥梁倾圮，辄捐赀为修葺，然常自秘不以闻。其阴德遍郡内矣。嘉靖戊子，临安大饥，谷价腾贵。有贷粟于公者，约丰岁倍偿。公曰：“使吾欲射利，则数岁之偿，犹不足以当时值。夫有余不以济乏，非仁也；因而利之，非义也。”乃悉发庾赈之。所全活甚众。临安蒋守卒于官，索秘器，未有称者。公即出所藏为守敛。郡僚召之，以其值当。公曰：“守，吾父母也。父母有急，可利其售乎？”卒不受值。众咸异之，名之义民矣。公辄又自秘，弗以伐。盖轻财慕义，振人之急，自天性也。

初，公好黄老言，及为善阴骘。《颜氏家训》《吕氏乡约》诸书，皆躬履。以教子弟，必忠厚谨敕。耻言人过，尤不喜争斗。见新锐少年，有使气持人短长、引绳批根者，恒下之，弗校。然少年亦莫敢侮之。享年八十云。

子遇元，登丁未进士，从中秘，擢拜给事中。公移书诫之曰：“吾闻老氏称希言自然，大辩若讷。吾每诵其言，口不论人得失。然汝为谏官，言职也，义不当尔。天子置谏诤之臣，欲以通壅塞，广聪明也。宜日夜思道天子德意，陈善纳忠。若挟公立威，微文巧诋，发人之阴以快臆，吾死不愿汝有此名也。”是时朝廷多事，天子明察。谏臣言事一不称旨，辄条责言路，号为难称。公恒以为虑。无何，婴疾遂逝。

公生成化正月初一日子时，卒嘉靖辛亥六月廿二日丑时。配叶氏，生丈夫子二：长即给谏君；次调元，先公卒。女二：长适萧彦昭，次适陈昌言。孙男二：如瑜、如璨。公质行如万石君，木讷如建陵、张叔。虽潜德不耀，而修洁等也。余与给谏同读书中秘，素闻公事，记其大都若此，为立言者先矢焉。






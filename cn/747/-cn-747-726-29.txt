○授萧邺李元监察御史制

敕。御史府居朝廷之中，杰出他署。盖以圭表百吏，纠绳四方。故选其属者，必在坚明劲峭，临事而不挠，不独取谨厚温文，修整咨度而已。尔等皆以词华升于俊秀，从事贤侯之府，驰声馆阁之中，筹画居多，操持甚固。是宜持此霜简，峻其风标。使避马之谣，不独美於桓典；埋轮之志，无所愧於张纲。勉服宠荣，无忘职业。可依前件。


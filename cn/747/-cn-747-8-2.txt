○令皇太子断决机务诏

朕粤自眇年，时逢首丧，怀生之类，尽涂原野。是用痛心疾首，攘袂救焚。以战场为俎豆，以干戈为章服。夕不遑息，宁济四方，饥不及餐，推移一纪。幸赖上元幽赞，下土宅心，承天嗣历，励精求政。蠲百王之积弊，振千祀之颓纲，旰食宵衣，百龄行半。洎乎至道方泰，荼蓼遽侵。自十九年以来，亟罹哀恤，又属高丽逆乱。毒被韩夷。微物不安，无忘隐恻。遂复躬行吊伐，远涉遐荒。时历暄寒，体亲风雨，虽复澄氛海外，有慰深衷，久倦征途，乃多虚弊。方今兆庶殷阜，六合廓清，垂拱无为，允在兹日。而皇太子治令德远彰，所有机务，可令断决，百辟卿士，咸宜受其节度。朕当亲调五药，暂屏万机，三数月间，且自怡摄。


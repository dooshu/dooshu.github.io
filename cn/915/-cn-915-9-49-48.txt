◇启萧太傅固辞夺礼

启，近启归诉，庶谅穷款，奉被还旨，未垂哀察，悼心失图，泣血待旦。君於品庶，示均造，干禄祈荣，更为自拔，亏教废礼，岂关视听，所不忍言，具陈兹启。往从末宦，禄不代耕，饥寒无甘旨之资，限役废晨昏之半，膝下之欢，已同过隙，几筵之慕，几何可凭？且奠酹不亲，如在安寄，晨暮寂寥，阗若无主，所守既无别理，穷咽岂及多喻。明公功格区宇，感通有涂，若霈然降灵，赐寝严命，是知孝治所被，爰至无心，锡类所及，匪徒教义，不任崩迫之情，谨奉启事陈闻。谨启。（《文选》。）


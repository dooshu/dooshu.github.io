卷八十

<集部,别集类,明洪武至崇祯,怀麓堂集>

钦定四库全书

怀麓堂集卷八十

明　李东阳　撰

文後稿二十

碑铭

明故赠中宪大夫太常寺少卿兼翰林院侍读费君墓碑铭

赠中宪大夫太常少卿兼翰林侍读费君讳璠字叔玉以子宏贵累赠如其官时其卒且葬已六七年矣宏既得诰命将树碑墓道乃奉湖广按察佥事姚君文灏状复自述行实请予铭且谓卢於陵连舜宾皆以处士得文章而显呜呼若是则予恶敢当顾君之贤当不在卢连下故叙而铭之初公父奉训府君蚤孤失学有五子各授之业珣字伯玉举乡贡士瑄字仲玉举进士累官贵州布政右参议璵字季玉为义官瑞字幼玉亦举乡贡公其叔子也当伯玉蚤世府君亦弃养仲玉已游县学以母嫂寡弟妹皆稚委君家务卒国学业以成其名府君止一弟有嬴赀悉付之其没也无私藏焉君入给家费出应公役勤苦百状久而赀益饶外侮沓至随事扞遏强暴者更为屈服曰费氏有人矣君痛弗逮父养以母王太恭人多疾躬习汤液储善药以备之逮事继祖母张孺人晨夕候问手其肌肤寒燠饥渇类不後所欲曾祖妣王孺人墓为盗所发遗骼散落灌莽中一一掇拾内诸故槥礼事兄嫂幼弟病亲为扶掖至察其秽器弟尝沾醉濡首夺其杯掷之其感励有成亦以此後归自京师病益甚冒暑迎之失於扬州闻已至镇江反渡而南则知尚在瓜洲日暮风甚舟人请少俟君曰吾弟忍死待我遑恤其他亟欲渡而北及见握手语数刻而絶抚其孤寯尤笃闻有盗警亟叩寝合抱之出寯犹未寤也理家四十年下上辑睦如一日晚与仲玉定家规至今行之其为人英儁而善检饬自谓有三不惑每岁荒辄减价出粜有笋舟覆於潭为渔者所得家僮利其贱市之盖自是不笋食者数月故乡人德之最深尝病殆为之社祷者数百人非公事不至城府母党有请托者业已得贿以母命强君君代偿所得竟弗为动君通堪舆家学葬二亲於金相之原配余恭人先卒别葬於杨梅尖而君葬於天柱峯皆所自卜地也君世家广信之铅山曾祖讳广诚祖讳荣父讳应麒以仲玉贵封奉训大夫兵部员外郎子三人其长宏也状元及第在讲筵史局蔚为时望於是天下称之曰费氏有子矣次完县学生次审早卒孙几人孙女几人长许宜兴吴骥今翰林侍读学士克温子也铭曰费氏五玉玉总良其一韫匵山中藏平生执德不毁方人有誉重无疵伤沽哉沽哉价莫偿宁为横弃官道傍耻以泣献封陵阳种为玉子森成行前如蓝田後崑冈如扬瑶琨雍琳琅中最贵者登玉堂为璧为瓒为珪璋为世物瑞为国光佳城有埋厥壤黄宝气融液天无霜後千百年阙精芒生刍欲奠远可将贞珉着德永不忘

明故嘉议大夫南京都察院左副都御史陈君玉汝神道碑铭

玉汝姓陈氏讳璚玉汝字也世为苏之长洲人举进士为翰林庶吉士擢兵科给事中历迁刑科都给事中大理寺左右丞左右少卿两京都察院左佥都御史以左副都御史致仕南京卒於家玉汝居官谨饬不事矫亢言必据理法在谏垣封驳惟允孝宗莅政初妖僧继晓既就逮法司拟以常典玉汝与同官暴其罪乃伏法有妖人惑衆通寇奏令巡抚宪臣禁絶弊源因请置天下社学以端蒙养则邪慝不生有中使手击尚宝官於朝具状劾之彭城伯为幸臣诬奏为辨其非罪当道欲令以齿颊报怨则谢弗能虽以召怒弗恤也在理寺最久详谳为多在南台兼督操江兵上自九江下至沼海岁再巡历过其家必奏焉而後入周府庄地与屯田相错奉勅往勘岁久籍去军卫不能直因两具以请中旨归之府而议者弗察乃着屯田十二难以着志复勘吉府狱下上无间言再入南台会海贼为孽与巡抚官议先抚谕首恶出降业已许不死发戍岭南後贼党大肆更化初方议剿捕而玉汝已沾疾谢事去矣礼部以讣闻上遣官谕祭命有司治葬事丁卯十一月某日瘗於隆池山之原子四鎡钥键鍭孙八涛早世次淳津汸渶泓洵汭玉汝位不称行若为造物所诎及归子姓蕃硕至不能猝辨乃作颔孙之堂亦衣冠盛事云初玉汝为生从吴文定公为古文歌诗弗屑程试试京闱有司録其论以传予同考礼部初试已落之榜时策问涉僻事阖场莫能记惟此卷备举不失一字遂寘上第入翰林为诸老先生所器许而选授不及虽得要地每公暇未始废学所着有成斋稿使归有二上録三上録其诗清简有思致文亦如之玉汝谓予为知己以文字友甚习故鎡以治命走京师迄铭神道予悲而铭之铭曰吴文献地文定其首陈君视之义则师友乡评以行省试以文有言孔扬吾得其人其人维何玉以比德琢汝器汝为圭为璧木天石渠有图有书何以用之校閲之余谏垣有议乐司有比随所历试亦足致理经与律判中世已然一之谓难而况其全人亦有言清则弗要二不可兼一不为少志所弗屑若或强之所未竟者莫或广之知人实艰惟我与子既録其生复铭其死

太原王氏柳林世墓碑铭

柳林阡者太原王氏世墓也王之族系出周灵王太子晋代有显者而谱毁於兵无所考见元有子实处士居邑西之蚕石生二子长处士均圯次良仕元知潞州兼管本州诸军兴学劝农事有惠在民老而无子以兄子伯聚为後至正之乱故家大族焚掠殆尽伯聚自山蓁别墅亦襁负子女避乱於外及国初肇定版籍始卜居柳林家复振永乐间岁歉尝出粟贷贫饿活数百人後有归直取劵者则既已焚之矣乡人德之夀百余岁二子长寅举乡贡士仕凤阳真定二府通判有亷能声擢知陇州以老致仕而卒三子永吉永泰永昌皆以耕读为业次安质直好义举人德之若其父然夀至八十有九二子长永夀举乡贡士累官资政大夫正治上卿南京工部尚书巡抚湖广提督军务有平寇功行业闻望为一时所重赠其祖若父皆为资政大夫工部尚书次永亨有大志折节读书亦以乡贡士知昌黎县迁知隆庆州性严毅未尝苟取比致仕归无嬴赀人以古先生称之以子琼恩授封诰进阶奉直大夫协正庶尹夀至七十有二今琼累迁户部右侍郎文学志操於前有光而赠锡之典盖未艾也若其先茔旧传邑西柳谷南之蚕石者久失其处而其子孙皆散亡弗祀潞州以下始葬柳林之南二里许则伯聚之所迁序以昭穆至今不紊尚书公之卒朝廷赐葬於邑西店头之原其子孙皆祔之别自为序蚕石之阡琼近已求得之将图修葺以广祀事独柳林之墓几二百年最久且盛而未有表识之者盖於此深致意焉惟王氏居土厚水深之地宗族蕃衍閲代累世皆能以忠厚朴质为业故夀富荣显年有过百龄官有登六卿者盖其所禀厚而习与养之善也至其坟墓所在兵荒转徙之余犹秩然不失其序而修治秩祀礼亦有加焉仁孝之泽自是其有穷乎养生送死王政之大端而公卿之家佐政以化民者其责尤重是不可以不识也户部君念潜德弗着自述事状介乔礼部希大请予文刻於丽牲之石且以备家乘之传乃铭以系之铭曰郁彼柳林山崔巍巍兮葬其下者塜累累兮惟州有侯相厥宜兮爰复爰处归流离兮数穷则通福履绥焉侯子侯孙曾玄随兮其生维斯葬亦斯兮昭穆序列俨庭闱兮翼翼卿佐皆穹跻兮由枝逮根雨露滋兮维柳之隂若彼槐兮繄彼在谷复弗迷兮礼有小宗继别为兮体魄在焉魂何之兮自西自东往复来兮刻石纪德峩丰碑兮

明故中奉大夫广西布政使司右布政使伍公神道碑铭

广西右布政使伍公卒於家其子湖广右布政使符具书寓公从子进士箕上京师介翰林庶吉士张鳌山请予铭神道之石越数月其孙工部主事全来速铭予与公同榜相知好音问久弗逹闻讣哀悼不忍辞伍氏世居吉安之安福元季有性中者以乡兵扞州里生於洪武国初以春秋举进士为临清县丞是为公高祖处士讳述经者为公曾祖知乐清县赠监察御史讳冕者为公祖封刑部员外郎讳体祥者公考也公讳希渊字孟贤少敏悟季父御史骥奇之言於刑部公俾与从弟希闵同受世业一日塾师请辞曰吾不能为二子师也天顺己卯公举乡贡癸未试礼部彭文宪公以春秋宗一时适主试事擢公为第四人经义梓行者不窜一字甲申登第二甲进士授刑部四川司主事未踰年尚书以为能令勘狱北畿归辄称旨有大臣荐为按察佥事例以资格弗许迁员外郎进陕西司郎中决南畿重辟及録浙江系囚多以开释复荐为大理寺丞不果有中贵臣衘命谳狱尚书以下皆噤莫敢抗公执论侃侃麾之不肯退坐是贾怒寻以诖误出为广州府同知会後山有剧寇承檄与按察使陶鲁分路进捕多所擒获勾稽军籍陈便宜二十事御史而下列郡行之民相与语曰非伍贰守几不可为郡矣传间京师遂擢知府事公益自展布事无剧易务力为之尝相水作陂堰多积谷为储蓄置保伍使民自相扞卫徵科差役必审定丁户凡所规画有至今存者狱讼尤所素习辞察面折庭无留案兴学表善取乡先逹遗文刻於郡斋时集诸生称说经史以风厉之登上第为显官者踵相属每部使举郡县能吏必为称首一月间吏部连拟云南按察副使及湖浙参政皆不果弘治己酉九载考绩王端毅公为吏部方欲进用而巡抚都御史请还公旧治乃擢广东右参政诸路习闻公名皆安其教令不敢犯乙卯迁广西右布政使取道归省遂丁刑部公忧继母刘宜人亦丧家居数年公亦谢事不复仕而子符已进云南右布政使为用事者所中就理浙藩既而用事者败始得白归比有後命公已属疾踰旬而卒公寛厚豁逹不设崖谷而中有介辨解纷治错皆谈笑为之虽专城牧长若不尽其用者事继母甚孝谨抚二弟遗子女皆底成立官所入俸廪为奉养宾祭费余辄以分子侄暨诸婣族赙丧结婚不可胜纪学士大夫谪岭南为所周恤者或祠而祝之广人过其乡不远百里必通问候其交际之得人深如此公生正统某年卒於正德某年葬於某山之原子六皆践世职有闻於时孙五长全举正德戊辰进士授今官次仝会仓令盖自临清及御史君而下举进士者一人乡贡者一人族望名第之盛亦世所鲜见云铭曰维广东西维国钜藩比壤殊俗政通实难公官其东长郡参省十年再迁维西牧是领茧丝之能保障之功政体则然匪才弗同维古有云以经饰吏甲科之储刑曹之试政久乃成世亦曰尔有明弗涉则命之使乡有文献家有范模公德不孤来者其图之

明故湖广布政使司左布政使刘公神道碑铭

吾湖南有藩臬之长曰刘公讳乔字述宪吉之万安人也其先出河南祥符宋季曰功甫者丞万安家於官曾祖昭祖俊英皆赠刑部尚书考尚书公讳广衡为累朝名德公其次子也成化丙戌登进士第知湖之归安归安壮县公应手剸折狱无滞囚苗死涝而邻邑早不可植公教民市其苗植之获再倍每东作躬历田野徒步入里社问民疾苦默询其家丰啬人资不肖赋税狱讼率视此为据吏不得售其奸礼葬丧俗士家以佛斋致馈却弗内富民送葬妓乐数十则罚以示戒癸巳召为河南道监察御史按广西荔浦徭叛檄藩司守臣平之柳庆田三府多警凡所指画动中机会还按京畿稽诸司卷籍无所纵壬寅擢福建按察副使发慝摘伏属吏畏服有大侠私番射利盘结下上莫能制亟断遣之弘治戊申以外艰阕服擢湖广按察使持法甚谨庚戌用刑部尚书彭惠安公荐迁右布政使辛亥转左布政使则壹尚寛简尽除苛厉人或讶之曰牧道固是也会修三王府极力综治民不告怨勘诸府狱事皆得理盖自筮仕至是勤勩举职未尝少逸间代祀南岳力疾以往还至簰洲卒子四玉奎璧璜玉本季弟之子也初公未有嗣故子之後举进士累官御史绍公行业以考绩给诰命公当进阶而所司失据仅授中奉大夫公之葬也佥都御史林待用为铭玉间请予铭诸墓道予省墓过浙闻人道归安政绩甚悉知公久矣兹於义有不容辞者乃为铭铭曰有湖在南楚邦是瞻藩臬之间有牧有监有贤实多来者踵接前过後绩功施惠浃仡仡刘公有言有功植我善柔苏我病癃星霜六周亦距非久民无訾謷誉则多有我居北方顾怀旧邦曷其徵之於我父兄父为尚书子为柱史何斯人斯是父是子汗竹有传甘棠有诣丽生有碑邦人之思

明故赠光禄大夫柱国太子太保吏部尚书兼武英殿大学士焦公神道碑铭

吾友少傅焦公孟阳始入内阁加太子太保吏部尚书武英殿大学士特赐诰命封三代获赠曾祖全德公如其官又为光禄大夫柱国如其阶勳欲树碑神道以昭潜德乃属诸东阳而岁代绵隔事行无所据惟述其祖光禄公之言曰吾父事亲能竭力共养与人和厚有令闻於乡又常谓芳辈曰予幼时吾父以为可教每擕以自随方值草昧士未有定业家不蓄书教小学四书皆以手画地口授耳命旋为讲解不一存笔迹故人无知者尝中夜语予曰元季之乱南北扰攘强暴四出荡无统纪者几二十年中原人民自为吞噬死锋镝者踵相接即不死则死於道路沟壑之间幸而存者不十一而子生其时未尝去庐舍坟墓居与乡人树栅相保宗戚百余家皆藉以无事遂能存乱後之身以承先世之?以遗尔曹殆若非偶然者今又值圣天子光复古帝王礼乐之化尔生斯时宜学以待用则以忠信仁义修其身以淑诸人人而进退之际尤所当慎尔其识之亦以教尔子孙予谨识之不敢忘用是官不过九品年仅踰四十而即退耕於野以成先训然察吾父之意不独在予实有望於尔後之人尔後人者不可以不知知之不可以不勉也芳闻曾祖语意於吾祖者仅仅如此他莫能悉也东阳乃起而叹曰嗟乎欧阳氏徒以一妇人数语而表德於先世取徵於後代矧父祖孙曾问学德业相授受若是其明且远哉盖天地之道亏盈否泰循环而无穷自开辟以来一治一乱至於元季否亦极矣我国朝扫除戡定休养喣育百四十余年日趋於盛於是乎有重熙之世以一家言之积德累善閲世历代而不试试亦不显既久而得今少傅公又出於翰林之储养州郡之敭历愈久而後大发焉乃以耆德硕学尊官重望简於朝廷耀於天下於是乎有三孤之贵三世之封虽其渟蓄培植有足自致而遭逢会合於千载一时之盛固亦非偶然者哉然则公之高识远见至今而始信而其为人亦从可知己公讳成全德其字世居南阳之泌阳有曰义者仕元为万户抗志不合弃官而归其後遂相率不仕云铭曰维国之初如日方晓维桐柏之隂宿彼灵鸟其章弗耀维九苞是荷有雏翩然览德而下倏还故栖亦戢其羽维予孔似维孙实旅其仪楚楚其行举举复有名孙出於治世维时之灵亦维邦之瑞纷彼羽族实拔其萃衆雏从之趾美方继以今校昔何显何晦维古有闻莫克见之考迹审象於书於诗维国之初代亦远而见其子孙宛尔其仪取物以德阐义以辞匪凤斯铭维斯人之碑

明故光禄大夫柱国太子太傅吏部尚书致仕赠特进左柱国太师谥端毅王公神道碑铭

自古凡治朝盛世必有恢弘博大之臣布列廊庙陈昌言着伟绩显於天下播在史册以传不朽然不可遽得求什一於千百得焉亦足矣自我英宗皇帝旁求贤哲其所敷遗閲宪宗孝宗累数十年时则有若王端毅公固其人哉公讳恕字宗贯陕西三原人也正统戊辰举进士为翰林庶吉士授大理寺左评事景泰间迁左寺副条刑罚不中六事上之朝擢知杨州府屡辨疑狱岁饥发廪不俟报且给医药多所全活作资政书院教羣子弟科不乏人天顺间迁江西右布政使杨人为立石颂德广贼寇贑州公帅兵剿平之迁河南左布政使成化间擢都察院右副都御史抚治南阳诸府南阳豪争矿杀人公获其魁余悉解散以内艰去会襄阳盗起诏公起复会兵捣其巢走之及刘千斤辈作乱公亦会王师剿平之大帅欲纵兵搜山公不可因下令曰擅杀者斩复榜示流民谕使复业民为建生祠绘像事之乞终制不许寻奉勅巡抚河南迁左副都御史岁旱蝗上疏请崇俭去奢以回天意入朝言时政六事迁刑部左侍郎丁外艰服阕改刑部巡治漕河成言弭灾数事未几而蠲租之诏下矣改南京户部再改左副都御史巡抚云南进右都御史以地切交趾言御夷方略劾镇守中官诸不法事没其部下所得金宝输之京师勲臣世帅亦为敛戢所役官军土民皆还部业使人至夷方无敢索赂势家假驿传般私货者皆自雇役於是声震远迩改南京都察院参赞留务兼督巡江寻改南京兵部尚书考选官属不受请托为同事所忌命兼左副都御史巡抚苏松诸府会江南地震乞归不许言内外官收纳过重请为禁革光禄寺岁供白粲概及庖人贱工请为分别泒买物料织造彩币及贡献禽鸟花木请为节省又请免常州夏税六万余石以羡米还之又以补诸府户口?钞六百万贯又以水旱灾请免秋粮数十万草半之以宫田赋重减耗米十余万发廪赈饥民令减价粜谷又同行赈贷以户计者几二百万以口计者有加焉有中官以买书收药为名搜括遍江南千户王臣者为之助恶公累疏言之上乃命械系中官泉臣於市而中官亦诬奏公及知府孙仁仁就逮公又力捄之得免又请罢内降官数人又以京师地震乞辞位不许寻复改南京兵部尚书仍参留务闻秦晋饥言便宜十事闻林俊张黻之谪乞还其官因请罢永昌寺役加太子少保言政令必信不宜数改语尤激旋落太子少保以尚书致仕孝宗在东宫已闻公名既登极首降勅召之改吏部尚书加太子太保阶荣禄大夫台谏劾巡抚及藩郡官奉旨黜革公以为不得其职连疏乞休皆不许南台荐公可入内阁上曰朕用蹇义王直故事委恕吏部若有谋议亦无不听乃已弘治初从耕籍田预九推礼视学命下公请释奠用爵用三献分献官致拜上许分献行拜礼公又争之乃於孔子加币用太牢改献为奠至日分奠郑国亚圣公侍经筵偶议不合辞印乞休上曰君臣之间恩同父子各陈所见何嫌何疑可视事如故乃起就职属有疾上命医诊视遗中官赐酒米诸物南京给事中周弦御史张昺奉命点军为留司所奏出补外公论捄之未得命台谏交奏以为老臣言当听弦昺乃得改南京别任徵王奏知陞钧州为府晋王乞为世子别设典膳皆论止之知州刘概与御史汤鼐言涉狂诞当道欲坐以死御史李典多枝罪人至死亦坐重辟公皆论救乃从末减山西叛贼王良等既伏诛或议除其党千余辈公以为胁从宜免议始定又请老诏大风雨雪免朝又免午朝复以慧见自劾求退不许进阶光禄大夫勳柱国封三代有旨令中官会选御医公执不可夀王冠充副使都御史秦弦以总督两广军务奏安远侯柳景不法坐致仕去公极言弦当用乃起为南京户部尚书大贤院判刘文泰者奏公不当令人作传议者以为有所受公具自列乃下文泰狱降御医公又乞休盖自苏松以来前後疏十余上乃赐允命给驿还乡有司月给米二石岁给夫役二人赐宝镪三千贯居十有三年圣天子登极诏赐牢醴遣行人存问於家复加米及夫隶数倍於昔且赐玺书有嘉猷入告语公复上疏言数事正德戊辰某月某日卒於正寝夀九十有三矣讣闻上震悼赠特进左柱国太师赐諡曰端毅遣官谕祭者九令有司给棺椁治凡葬事公墓在西园尚书府君墓次其所自卜地也子曰承祚为义官有丈夫子五人承祜南京前军都督府经历早卒承禄义官承祥顺天府通判承禋亦为义官承裕举进士累官吏科都给事中孙十三人某某公平生好学博涉经籍至老不倦所着有漕河通志介庵奏议石渠意见经籍格言行於世承裕予礼部所举士因奉户部尚书刘公用斋状来请铭是恶可不铭铭曰岩岩华岳雄镇秦封灵秀攸萃为人中雄端居庙堂进退不辟高举长步直言正色奋翼而起排云厉空纷彼羽族瞠其下风羣疑纠纷中有定括南山可移三军可夺用我则出舍我则还外若可挠其中浩然秉彛在躬弗枯弗失其所余者以还造物拄车守闾世岂无才持以大用匪违则乖滔滔江流中有砥柱颓波狂澜不见其处功名始终自古谓难我所自立其成则天国史有书乡贤有祀公铭不隳公墓在此

明故正议大夫资治尹南京工部右侍郎徐公神道碑铭

弘治乙卯公以都察院右副都御史巡抚湖广一日忽有中旨迁南京工部右侍郎公闻命骇愕亟上疏言臣平生不敢自他途以进乃今名不荐於廷臣铨不由於吏部臣之心迹何以自明乞收新恩以全晚节因以疾告先皇帝优诏答之乃就职又再疏请老弗许戊午献绩於朝疾遽作又请乃许给廪驿而归言事者往往起公不果癸亥三月七日卒夀七十三遗戒子孙勿乞葬祭甲子岁未尽一日窆於凤凰山姚塘之原後冯御史允中按南畿表公名行为请恤典朝廷乃遣官谕祭命有司治兆域呜呼观公之终可以知其始矣公在成化丙戌举进士为工科给事中诸中使欲领郊关抽税公与同官言不可遂遣诸给事往莅意因以窘之会公在遣中摭拾无所得乃止乙未擢湖广布政司左参议値兵荒後加意抚恤民赖不徙有中使采竹笋诸物责非所产地公移文止之甲辰秩满迁河南右参政陕西饥当运粟数万石民苦远公请出粟易银畀之弘治戊申进右布政使迁左布政使有藩府承奉司制置吏公勒停之会计财赋谓费用寖广岁入且弗给乞少节京运以寛民力庚戌河徙开封有奏迁藩会者公条陈不可事亦竟不行辛亥迁都察院右副都御史巡抚河南旱溢交作公请减秋税省织造折?课有藩府据鲁山民业公承命会勘议归之民户部督积逋急公以灾变请缓其事有言官请割汉中郧阳夔州诸府别置布政司公亦言不可邻境民来就食发粟赈之所活甚衆尤重名教令归德修微子祠彰德建西门豹祠洛南祠范文正又令诸州县学秩贤哲无文者公名益彰而忌者日益甚再乞归不许於是有湖广之命两河士民夹道攀送哭声闻数十里布政有羡银三千两举以为赆公一无所纳至则有中使载私咸百艘抑市於民为公所持比去乃得市云公器宇凝重不事矫饰而中所操执介介不苟虽优仕不倦问学自辑所为诗文奏牍若干卷藏於家修家规以合族子弟虽颁白无敢肆者其高年令德盖非特一郡之望也公姓徐氏讳恪字公肃苏之常熟人祖德贤考纳皆赠都察院右副都御史子四綎先卒次绾次縜绦绾上京请铭刻於神道之石曰治命也予与公久同朝每见公奏牍辄叹羡不置重其为人乃为叙及铭铭曰国有四维亷乃一士而弗亷曷自律观德之隅如彼室徐公手持法三尺威来如山气不屈深言远计心在国羣猜衆忌不我恤避嫌远耻如有激毋我身贵隳我节台高省严出复入身虽庙堂志岩穴旋亦弃之如屣脱乘坚驱良虞颠踬蝇营蜗争竟何物公怌谦冲敛不伐康宁考终多类锡天实成之岂人力吴山之原閟元宅家有胤系庙有食後千斯年保贞吉

怀麓堂集卷八十








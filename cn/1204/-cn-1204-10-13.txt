◎凌彦翀渔家傲

杨复初筑室南山，以村居自号，凌彦翀赋渔家傲词寿之云："采芝步入南山道。道深宛似蓬莱岛。闻说村居诗思好。还被恼。苍苔满地无人扫。 载酒亭前松合抱。客来便许同倾倒。玉兔已将灵药捣。秋意早。月华长似人难老。"复初和云："当时承望求仙道。那知薄命如郊岛。留得残生犹自好。多懊恼。尘缘俗虑何时扫。 子已成童无用抱。醉眠任便和衣倒。今岁砧声秋未捣。凉风早。看来只恐中年老。"瞿宗吉亦和云："喜来不涉邯郸道。愁来不窜沙门岛。惟有村居闲最好。无事恼。苔阶竹径频频扫。 有酒可斟琴可抱。长年拟看三松倒。臼内灵砂亲自捣。归隐早。朝廷未放元真老。"宗吉既和此词而复序云："旧谱皆以仄声起，欧公呼范文正为穷塞主首句，所谓"塞上秋来风景异"者，正此格也。

他如王荆公之"平岸小桥千嶂抱"，周清真之"几日春阴寒侧侧"，谢无逸之"秋水无痕清儿底"，张仲宗之"钓笠披云青嶂绕"，亦皆如是。今二公皆以平声易之，特著此以俟知音尔。［词品］


冯行袭


冯行袭，字正臣，均州人也。唐末，山南盗孙喜以众千人袭均州刺史吕烨，烨不能御。行袭为州校，乃阴选勇士伏江南，独乘小舟逆喜，告曰：“州人闻公至，皆欲归矣。然知公兵多，民惧虏掠，恐其惊扰，请留兵江北，独与腹心数人从行，愿为前导，以慰安州民，事可立定。”喜以为然，乃留其兵江北，独与行袭渡江。军吏前谒，行袭击喜仆地，斩之，伏兵发，尽杀从行者。余兵在江北，闻喜死，皆溃。山南节度使刘巨容表行袭均州刺史。

是时，僖宗在蜀，诸镇贡献行在者皆道山南，盗贼多据州西长山以邀劫之，行袭尽破诸贼。洋州葛佐辟行袭行军司马，使以兵镇谷口，通秦、蜀道，行袭由此知名。李茂贞兼领山南，遣子继臻守金州，行袭逐之，遂据金州。昭宗乃以金州为戎昭军，拜行袭节度使。昭宗在岐，梁太祖引兵而西，中尉韩全诲遣中官郄文晏等二十余人召兵江淮，以拒太祖，行袭已附梁，乃尽杀文晏等。太祖攻赵匡凝于襄阳，行袭遣子勖以舟兵会均、房，以功迁匡国军节度使。行袭为人严酷少恩，而所至辄天幸，境旱有蝗，则飞鸟食之，岁凶，田中卤谷自生。唐衰，知梁必兴，尤尽心倾附事梁，官至司空，封长乐郡王，卒赠太傅，谥曰忠敬。





○授郑朗太子少师制

相辅之臣，贤杰是膺。苟或道茂台阶，功宣时柄，洪化方深於倚注，微疴遽告其退休。宜降宠私，俾安颐摄，庶得君臣之义，实全终始之恩。通议大夫守中书侍郎兼礼部尚书同中书门下平章事监修国史上柱国赐紫金鱼袋郑朗，灵凤耀仪，非熊表德，贞厚可以镇风俗，谦恭可以和神人。量合澄波，气凝金璞，论议必根於王化，文章雅叶於国经。起於卑寮，积乃重望。自周旋台阁，总领藩方，故事尽著於典章，仁声蔼流於谣咏。顷司邦计，国用以殷，逮领宪闱，朝纲载肃。洎乎克符梦卜，遂委钧衡，理庶政而百度惟贞，调元气而三光增耀。而久勤献纳，稍失节宣，屡陈谢病之辞，特举优贤之命。是用释兹机务，允乃至诚，尔其专一精神，辅助药石。将图有闲，务在无营，往参六傅之荣，仍加贰令之职。用为羽翼，爰辍股肱，嘉猷永播於事功，深眷岂忘於兴寝，慎乐多福，祗承恩宠。可检校尚书右仆射兼太子少师。


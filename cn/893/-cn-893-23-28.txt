访戴天山道士不遇





《西溪丛语》：《绵州图经》云：戴天山，在县北五十里，有大明寺，开元中，李白读书于此寺。又名大康山，即杜甫所谓“康山读书处”也。《一统志》：大匡山，在绵州彰明县北三十里，一名康山，亦名戴天山。



犬吠水声中，桃花带露浓。

树深时见鹿，溪午不闻钟。

野竹分青霭，[一]飞泉挂碧峰。[二]

无人知所去，愁倚两三松。

[一]王筠诗：“日坂散朱雰，天隅敛青霭。”



[二]陆机诗：“飞泉漱鸣玉。”



唐仲言曰：今人作诗，多忌重叠，右丞《早朝》妙绝古今，犹未免五用衣冠之议，如此诗“水声”“飞泉”、“树”“松”“桃”“竹”，语皆犯重。吁!古人于言外求佳，今人于句中求隙，失之远矣。






◇假名上邓太后书谢减死。

臣孤恩负义，自陷重刑，情断意讫，无所复望。延尉鞠遣，欧刀在前，棺絮在後，魂魄飞扬，形容已枯。陛下圣泽，以臣尝在近密，识臣状貌，伤臣眼目，留心曲虑，特加遍覆。丧车复还，白骨更肉，披棺发椁，起见白日。天地父母能生臣俊，不能使臣俊当死复生。陛下德过天地，恩重父母，诚非臣俊破碎骸骨，举宗腐烂，所报万一。臣俊，徒也，不得上书，不胜去死就生，惊喜踊跃，触冒拜章。（《后汉·袁安附传》，又见《艺文类聚》五十四。）


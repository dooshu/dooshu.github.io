◇奉敕难范缜《神灭论》与王公朝贵书

主上答臣下审《神灭论》。今遣相呈，夫神妙寂寥，可知而不可说，义经丘而未晓，理涉旦而犹昏。主上凝天照本，袭道赴机，垂答臣下，旨训周密。孝享之礼既彰，桀怀曾史之慕。三世之言复阐，纣协波仑之情。预非草木，谁不歌叹，希同挹风猷，共加弘赞也。释法云呈。（《宏明集》十，《续高僧传》六。）


耳前后凡二十穴第十一


上关，一名客主人，在耳前上廉起骨，开口有孔，手少阳、足阳明之会。刺入三分，留七呼，灸三壮。刺太深令人耳无闻。《气府论》注云：手足少阳、足阳明三脉之会。《气穴》、《刺禁》注与《甲乙经》同。

下关，在客主人下，耳前动脉下空下廉，合口有孔，张口即闭，足阳明、少阳之会。刺入三分，留七呼，灸三壮。耳中有干擿音適 抵，不可灸。擿抵，一作適之；不可灸，一作针，久留针。

耳门，在耳前起肉当耳缺者。刺入三分，留三呼，灸三壮。

和 ，在耳前兑发下横动脉，手足少阳、手太阳之会。刺入三分，灸三壮。《气府论》注云：手足少阳二脉之会。

听会，在耳前陷者中，张口得之，动脉应手，手少阳脉气所发。刺入四分，灸三壮。《缪刺》注云：正当手 阳明脉之分。

听宫，在耳中珠子，大如赤小豆，手足少阳、手太阳之会。刺入三分，灸三壮。《气穴》注云：刺入一分。

角孙，在耳廓中间，开口有孔，手足少阳、手阳明之会。刺入三分，灸三壮。《气府论》注云：在耳上廓表之 间，发际之下，手太阳、手足少阳三脉之会。

瘈脉，一名资脉，在耳本后鸡足青络脉。刺出血如豆。

颅息，在耳后间青络脉，足少阳脉气所发。刺入一分，出血多则杀人，灸三壮。

翳风，在耳后陷者中，按之引耳中，手足少阳之会。刺入四分，灸三壮。






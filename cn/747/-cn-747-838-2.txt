○授前河西防御押蕃落等使冯继文检校工部尚书依前充河西防御招抚等使制

敕。乃眷西梁，为吾右地。襟带河曲，屏制蕃使。厥土丰穰，其俗信厚。委之镇抚，率仗勋勤。不有奇材，孰膺妙简。具官冯继文，传符圯上，擅价山西。敦诗书设预备之谋，修礼乐为战争之器。能知军志，雅有戎容。明斥候而辨孤虚，恤士伍而爱君子。决战百胜，弯弧六钧。动惟鹰扬，静则山立。乃者仗其韬略，锡以土疆。旌旗启行，蛇豕当路。既沮己成之命，能安静胜之谋。钦属久劳，名器斯在。爰升喉舌，再统貔貅。复我旧恩，成尔夙志。防御西夏，控压三州。尔其敷我忧勤，宣我教化。无礼必败，好战则亡。戢兵而善抚疲人，殷备而自求多福。予恩寄，佩我训词。报政可观，陟明斯在。可。


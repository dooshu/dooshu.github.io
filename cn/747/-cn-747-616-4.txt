○上德宗实录表

臣闻格天周物之功，继统事难（疑）之绩，属当兴运，则事显一时；贻之後来，则名示百代。是以舜谓尽善，禹称无间，典谟斯在，芳烈可征。虽垂训必资於哲，顾不朽亦赖之纪述。伏以德宗皇帝临御天下，殆三十年，躬勤庶政，戡群慝，消复厄运，大拯横流。贞元之後，天下无事，亭障寝柝，梯航献珍，纳蒸人於寿域，兼前王之能事，加以圣政多暇，睿文间作，篆诸金石，播於管弦。扶持翼武之勋，死节纳忠之士，亦犹星拱辰极，云从飞龙，君臣协期，事业光大，宜当刊录，以垂无穷。陛下扫清寰区，恢复祖业，执契求理，思觌前鉴，爰诏臣等，俾加撰录。臣与修撰官秘书少监蒋武以去年八月论著绝笔，勒成《德宗实录》五十卷。缮写整饬，今已就功。臣等学愧前修，职叨东观，虽谈天测海，未究其高深，而褒善贬恶，靡惭其良直，徒极搜采，尚惧阙遗。臣属有犬马之疾，未任躬自献上。伏以国之大典，夙奉德音，编简既终，稽慢为罪。其《实录》五帙五十卷，并《目录》一卷，谨随表献上。


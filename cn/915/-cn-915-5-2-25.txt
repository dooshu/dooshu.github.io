◇车渠碗赋（并序）

车渠，玉属也。多纤理缛文，生于西国，其俗宝之，小以系颈，大以为器。

惟二仪之普育，何万物之殊形。料珍怪之上美，无兹碗之独灵。苞华文之光丽，发符采而扬荣。理交错以连属，似将离而复并。或若朝云浮高山，忽似飞鸟厉苍天。夫其方者如矩，圆者如规。稠希不谬，洪纤有宜。（《艺文类聚》八十四，《御览》八百八）


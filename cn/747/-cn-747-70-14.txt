○赠故齐王凑为怀懿太子制

褒善饰终，王者常典，况我友于之爱，手足之亲，永言痛悼之怀，用锡元良之命。故齐王凑，孕灵天宇，擢秀本枝，孝敬知於孩提，惠和洽於亲爱。将固磐石，遂分茅社。学探蚁术之精，智有象舟之妙。好书乐善，造次不失其清规；置醴尊师，风雨不忘其至敬。方期鲐耇，以保怡怡，天胡不仁，歼我同气。念周宣好爱之分，长恸莫追；览魏文荣乐之言，轸怀无已。繇是稽诸前典，式展追荣，特峻彝章，表恩泉壤，虽礼命之仪则尔，而天伦之恨何摅，遐想幽魂，宜膺宠数。可赠怀懿太子，有司择日册命。


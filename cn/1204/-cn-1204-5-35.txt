◎苏轼有二韵事

东坡有二韵事，见於行香子。秦、黄、张、晁，为苏门四学士，每来，必命取密云龙供茶，家人以此记之。廖明略晚登东坡之门，公大奇之。一日又命取密云龙，家人谓是四学士；窥之，则廖明略也。坡为赋行香子一阕。又尝约刘器之主版和尚，至帘泉寺烧笋而食。刘问之，东坡指笋曰："此玉版僧最善说法，使人得禅悦味。"遂有"麦生禅，玉版局，一时参"之句，亦行香子也。［古今词话］


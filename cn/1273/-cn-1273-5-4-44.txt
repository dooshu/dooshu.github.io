温柳介先生诔


按：此文写于一九〇四年，据丘逢甲诗文手稿第十六册校录。

呜呼！有清故翰林院检讨温柳介先生之丧，其亲故及门弟子皆以为大戚。行道之人，识与不识，闻者莫不哀而惜之，以为君子哉，若人何其不及中寿也！其葬也，数郡邑之人皆来会，以逢甲知先生深，谓宜有以标遗懿、彰大节者。逢甲鄙□人也，何足表扬先生？虽然，谓为知先生则未敢辞。惟先生未翰林，为汉学与宋学代兴发达之极而将坠落时代；及由翰林归而主讲，为旧学与新学过度而交争，新学骤胜而甚嚣时代。先生之学，由宋入汉，为宋而不拘迂，为汉而不繁琐。其发达也，有以自明，体而达用，不随世为坠落也；然其见于世，功用犹未大也。惟新旧学之交，引之使沪焉。其争也，其嚣也，剂而平之，消而息之，于旧者惟持之有本，故于新者乃发挥而光大焉，以待天下之用而不穷。夫中国自秦以后，益集权中央政府主国是、持风会，惟一二亲贵强有力者任之，无论起布衣、徒步之不得遽与也，即循资干进积年劳至卿贰，天下望之巍然，而察其身之与国，多若渺不相涉。则固不如耆儒硕学之不仕不显，而归而讲学于郡邑者，犹得以其学说陶铸当世人才，其所鼓舞而激劝者，于人心风俗往往大受影响也。先生教育虽仅岭东，而推而行之固可远矣；惜乎年运之迫之，未能殚究耳！南大岭自粤东、江右之交，将趋闽浙而之金陵。其山脉别而东出者，至镇、武两邑间起为君山，逢甲实居其下。分而为大华峰，蜿蜒而抵松口。松口者，南汉之梅口镇也；梅江环其前，山水清且雄，先生生其间，宜其为硕德伟人，大有见于世也。

逢甲已志先生之墓而铭之，乃复为诔曰：

全球种教之争而未已兮，将合而化之以学。东方国民之汶汶兮，惟达者之先觉。优游金门玉堂而无所事兮，知臣功之不仅在著作。归而讲学为郡国交推兮，乃大振素王之遗铎。导新者之方滋兮，旧者殖之而不落。何上帝召臣之速兮，而不使竟厥施也？狞风毒潮之西来莫御兮，恃学界之雄起而相支也。来者谁为东南之柱兮，嗟学者怅怅之无依也！魂九天魄九地而可作兮，其鉴余诔此素旗也。岭云油油而白日淡淡兮，何以塞吊者之哀思也！






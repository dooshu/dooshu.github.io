○令州县举人诏

朕受命上元，嗣膺下武，每肃恭旒冕，延想英奇。俯振鹭而企贞臣，仰飞鸿而慕良辅。云台侧席，玉管屡移；宣室整衣，金壶亟改。寂寥靡觌，鉴寐兴怀，比年虽尝进举，遂无英俊。犹恐栖岩穴而韬奇，乐邱园而晦影。宜令河南、河北、江淮以南州县，或纬俗之英，声驰管乐；或济时之器，价轶萧张：学可帝师，材堪栋辅者，必当任之不次。可明加采访，务尽才杰，州县以礼发遣。


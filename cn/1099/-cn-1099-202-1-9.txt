○請敕廷臣會議郊祀典禮疏 【 分祭天地】

臣聞之國家之事、莫大於祀、帝王之祀、莫重於郊、公上此疏允當　聖心永嘉于是少絀而爰立之本在此矣謂之郊者、以祭天地所在而言也、斯禮也載在禮經、炳然可述、考諸前史、班乎具存、是故欲求徵信、則有古先哲王之舊章、務取折衷、則有歷代儒臣之正論、臣學慙稽古、才乏通經、未之有聞、何足與議、顧親逢聖人之在位、竊幸禮樂之可興、昨者伏覩　陛下特降勑旨、更正社稷配祀之非、歸　太祖　太宗之主於廟、而以勾龍氏配社、后稷氏配稷、誠可謂視高千古、智出百王矣、既足以安　祖宗之靈、又足以章神明之德、光復　聖祖之舊、永垂來世之規、是豈俗儒淺陋所能窺其際哉、臣用是有感而興、觸類而長、竊謂明主欲舉三代之治、宜觀萬化之原尊奉神靈、孰與天地、孔子曰、明乎郊社之禮禘嘗之義、治國其如視諸掌乎、伏見我國家以天地合祀於南郊、又為大祀殿而屋之、設主其中、是制也、殊戾古典、弗應經義、殆非所謂事天明事地察也、臣敢昧死為　陛下獻焉、謹按禮書、古者祀天於圜丘、圜丘者、南郊地上之丘也、丘圜而高、以象天也、祭地於方丘方丘者、北郊澤中之丘也丘方而下、以象地也、南郊之壇曰太壇、以之燔柴也、北郊之坎曰太圻、以之瘞埋也、此古之制也、是故兆於南郊、就陽之義也、瘞于北郊、即陰之象也、此分祭天地、各止其所、凡以順天地之性、審陰陽之位也、况壇於南郊。雖以就陽。亦因高之義也。坎於北郊。雖以就陰。亦因下之義也。即圜丘以祭天者、貴乎高敞上覆、所以昭天明也、即方丘以祭地者、貴乎卑順在下、所以承天統也、豈有崇樹棟宇、擬之人道哉、古之王者、敬天有加、豈昧營構、凡以義不當為耳、至于一祖一宗之配享、諸壇之從祀、舉行不於二至之日、而於孟春、稽之古禮、俱當有辨、茲未敢縷陳也、臣承乏諫諍、職在論思、躬際昌辰、獲事　明主、不敢隱其一得之愚、以盡萬死之分、仰惟　陛下為天地神人之主、操制禮作樂之權、聖本生知、才不世出、誠宜恢定大禮、丕揚鴻烈、上對高穹、下理萬物、立萬世太平之基、臣又聞洪範曰、三人占、從二人言盖國之大事、决之於眾、自上世而巳然矣、伏乞　陛下特發渙汗、下臣此章、令文武勳戚大臣、九卿百執事、俱得上議、務使各盡心極慮、稽訂三代巳行之盛典不得舉漢唐宋沿襲之弊事、破除元始永明間姦邪黷亂不經繆戾無當之言、以仰承　陛下大有為之志、以復我　太祖高皇帝分祭之舊制、考詩書禮記所載郊社、及尊祖配天之文、及漢儒匡衡等、宋儒劉安世朱熹等南北郊之定論。假以旬月。次第上陳。俟眾謀僉同。羣心協一。然後付之禮官。責之輔臣。仍會同九卿科道等官、考訂折衷。務求精核斟酌定擬。必極情文。然後　陛下躬率羣臣。請于皇天后地。告于　宗廟。修掃地之儀。建配天之祀。以成一代之典。以答　上帝之心。以光祖考之業。將見皇天眷佑。百神具依。綿福祚於萬年。麗子孫於千億。中興太平之盛德大業。當與天無極矣。


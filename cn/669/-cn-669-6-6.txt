6　兄弟畢袗玄之袗字釋


「兄弟畢袗玄」，士冠禮。注：「袗，同也。古文袗爲均。」疏云：「當讀如左傳僖五年『均服振振』。」案：今汲古閣注疏本脱「當讀如左傳」句，近刻倣宋本亦無此九字。按後漢輿服志「秦郊祀之服皆以袀玄」，阮芸臺儀禮校勘記曰：「説文無袀字，均之爲袀，猶玄之爲袨，皆俗字也。」蓋袀字，誤爲「袗」，釋文之忍反，亦誤。

【集證】惠氏九經古義：「袗玄，即漢之袀玄。司馬彪輿服志云：『郊祀之服，皆以袀玄。』淮南子云：『尸祝袀袨。』高誘曰：『袀，純服；袨，黑齋衣也。』篆書袗與袀相似，古文作均，故左傳云：『均服振振。』祭服上下皆玄，故謂之袀玄。戎事上下同服，故謂之均服。」

【元圻案】「均服振振」，漢書五行志引作「袀服」。






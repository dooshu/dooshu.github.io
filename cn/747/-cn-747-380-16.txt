○谢上表

臣某言：去年九月敕授道州刺史，属西戎侵轶，至十二月，臣始於鄂州授敕牒，即日赴任。臣州先被西原贼屠陷，节度使已差官摄刺史，兼又闻奏。臣在道路待恩命者三月，臣以五月二十二日到州上讫。耆老见臣，俯伏而泣；官吏见臣，已无菜色。城池井邑，但生荒草；登高极望，不见人烟。岭南数州，与臣接近，馀寇蚁聚，尚未归降。臣见招辑流亡，率劝贫弱，保守城邑，种山林，冀望秋後，少可全活。臣愚以为今日刺史，若无武略以制暴乱，若无文才以救疲弊，若不清廉以身率下，若不变通以救时须，一州之人不叛，则乱将作矣。岂止一州者乎？臣料今日州县，堪征税者无几，已破败者实多；百姓恋坟墓者盖少，思流亡者乃众。则刺史宜精选谨择，以委任之，固不可拘限官次，得之货贿，出之权门者也。凡授刺史，特望陛下一年问其流亡归复几何；田畴垦辟几何，二年问畜养比初年几倍；可税比初年几倍，三年计其功过，必行赏罚，则人皆不敢冀望侥幸，苟有所求。臣实孱弱，辱陛下符节。陛下必当谨择，臣固宜废归山野，供给井税。臣不任恳款之至，谨遣某官奉表陈谢以闻。


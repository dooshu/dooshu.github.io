刻思贤操谱序

欧阳子之送杨寘也酌酒进琴以为愈幽忧之疾释不平之心将於琴有得其言琴之哀乐感人形容要眇有听而忘倦者余尝夜宿东牟蓬莱阁月明风起海水激喷崖石如孤舟拍浮洪涛怒号万籁交作感成连海上事辄叹曰此亦将移我情安得伯牙其人者援琴以写之既还历下有彭山人者能诗画鼓琴因人以请曰家有思贤操谱少保殷公僎所刻也音节指法与世传异盖雅音也惜火其板请序以授剞劂余少尝好琴从海阳高处士受思贤操未能卒学今疲於四方之役积其幽忧之疾所为抚弦动操者不熟於手而未能忘於心将以是愈吾疾焉召山人而山人老矣苍然抱琴来坐定使鼔之怆然以感穆然以思於是知其音之悲调之雅感人之深而霍然愈疾之速也丝之为声哀哀以立廉廉以立志故君子听琴瑟之声则思忠义之臣而思贤操者琴之始事也斯谱之传於世也固宜山人又言家趵突泉之侧泉声潺潺然达吾耳水洋洋然濯吾目老不自给以笔墨为生暇则拂琴鼓歌悠然若忘其身之贫贱也盖将以终吾天年予闻之嗒然曰子盖闻成连海上之说者乎能如是可以琴矣书以为思贤谱序


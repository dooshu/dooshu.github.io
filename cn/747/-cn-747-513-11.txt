○皇帝违和请朝觐表

臣某言：伏奉手诏，圣躬顷暂违和，旋亦康复。鼓舞欢，倍百常情。然且尔来未有人到，惶恋之至，寝兴无宁。何者？臣义忝宠荣，恩当弼亮，圣躬乖理，股肱何安？是以琐琐寸诚，款款微志。思陪朝列，一解宜容之忧；或从良医，待献十全之药。顷以陈乞，愿得轻行；未蒙还旨，犹增恋慕。且睿谋宏远，边鄙方安；春候转深，戎马难动。以此揣度，固无忧虑。伏乞圣慈，许臣朝谒，辍旬时於藩镇，候安否於宸颜。臣之微愿，於斯毕矣。


鲍姑

鲍姑者，南海太守鲍靓之女，晋散骑常侍，葛洪之妻也。靓字太玄，陈留人也，少有密鉴，洞于幽元，沉心冥肆，人莫知之。靓及妹并先世累积阴德，福逮于靓，故皆得道，姑及小妹并登仙品。靓学通经纬，后师左元放，受中部法及三皇五岳劾召之要，行之神验，能役使鬼神，封山制魔。东晋元帝大兴元年戊寅，靓于蒋山遇真人阴长生，授刀解之术，累征至黄门侍郎，求出为南海太守，以姑适葛稚川。稚川自散骑常侍为炼丹砂求为句漏县令，太玄在南海，小女及笄，无病暴卒，太玄时对宾客，略无悲悼，葬于罗浮山，容色若生，人皆谓为尸解。靓还丹阳卒，葬于石子岗，后遇苏峻乱，发棺无尸，但有大刀而已。贼欲取刀，闻冢左右兵马之声，顾之惊骇，中间其刀訇然有声，若雷震之音，众贼奔走。贼平之后，收刀别复葬之，靓与妹亦得尸解之道，姑与稚川相次登仙。


○夏日陪司马武公与群贤宴姑熟亭序

通驿公馆南有水亭焉，四甍飞，绝浦屿。盖有前摄令河东薛公，栋而宇之；今宰陇西李公明化，开物成务，又横其梁而阁之。昼鸣闲琴，夕酌清月，盖为接轩、祖远客之佳境也。制置既久，莫知何名。司马武公，长材博古，独映方外，因据胡床，岸帻啸咏，而谓前长史李公及诸公曰：“此亭跨姑熟之水，可称为姑熟亭焉。”嘉名胜概，自我作也。且夫曹官绂冕者，大贤处之，若游青山，卧白，逍遥偃傲，何适不可？小才居之，窘而自拘，悄若桎梏，则清风朗月，河英岳秀，皆为弃物，安得称焉，所以司马南邻，当文章之旗鼓；翰林客卿，挥辞锋以战胜。名教乐地，无非得俊之场也。千载一时，言诗记志。


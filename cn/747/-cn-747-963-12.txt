○上嘉会节贺表（龙纪元年三月）

臣闻圣人受命，天必降其殊灵；王者应生，国必蒙其介祉，故华渚有流虹之异，元枢呈大电之祥，而皆近感神明，远符乾象，叶千年而启运，契六合以居尊。伏惟皇帝陛下德迈方圆，道融三五，因社鸣而正位，逢井聚以乐推，膺彼昌期，宏兹丕构。今者发生司律，历数在躬。值清明驭气之时，当仁寿悦随之始。固可年同鹤算，岁比山呼，永符垂拱之风，长保後天之庆。


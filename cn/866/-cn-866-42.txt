吴郡志卷第四十三


方技

吴公子光欲谋杀王僚，未有可与议者。乃命善相者为吴市吏。伍子胥至吴，被发佯狂，跣足涂面，行乞于市，市人罔有识者。市吏见之曰：“吾相人多矣，未尝见斯人也，非异国之亡臣乎？”遂与俱见王僚。（《吴越春秋》）

＊

吴王夫差，兴九郡之兵，将与齐战。道出胥门，假寐于姑胥之台。梦入章明宫，见两镉蒸而不炊，两黑犬嗥以南，嗥以北。两鋘殖宫墙，流水汤汤，越其宫堂。后房鼓震箧筷，有锻工，前园横生梧桐。谓太宰嚭曰：“子为寡人占之。”嚭曰：“美哉，王之伐齐也。章者，德锵锵也。明者，破敌声闻昭明也。两镉蒸而不炊者，大王圣德气有余也。两黑犬嗥以南、嗥以北者，四夷（已）朝服诸侯也。两鋘殖宫墙者，农夫就成，田夫耕也。流水汤汤越宫堂者，邻国贡献，财有余也。后房箧箧鼓震有锻工者，宫女悦乐，琴瑟和也。前园横生梧桐者，乐府鼓声也。”吴王大悦，而其心不已，复召王孙骆问之。骆曰：“臣鄙浅，不能占王梦。东掖门亭长长城公弟公孙圣，多见博观，知鬼神之情状，愿王问之。”王乃遣骆往请公孙圣，急诣姑胥之台。圣伏地而泣，其妻谓圣：“子何性鄙，人主急召，乃涕泣如雨乎？”圣曰：“悲哉！非子所知。今日壬午，时加南方，命属上天，不得逃亡。非但自哀，诚伤吴王。吾受道十年，隐身辟害，欲绍〔终〕寿命。不意率约〔卒得〕急召。中世自弃，故悲与子相离耳。”遂诣姑胥台。吴王曰：“寡人将北伐齐、鲁，道出胥门，过姑胥之台。忽然书梦，子为占之。”圣曰：“臣不言，身名全。言之，必死百段于王前。臣闻章者，战不胜，败走傽偟也。明者，去昭（昭）就冥冥也。入门见锣蒸而不炊者，不得火食也，两黑犬嗥以南、嗥以北者，黑者阴也，北者匿也。两鋘殖宫墙者，越军入吴国，代〔伐〕宗庙，掘社稷也。流水汤汤越宫堂者，宫室墟也。后房鼓震箧箧者，坐太息也。前园横生梧桐者，梧桐心空，不为用器，但为盲幢〔俑〕与死人俱葬也。愿大王按兵修德，遣下吏太宰篱、工孙骆，解冠肉袒，徒跣稽首谢勾践。国可安存，身可不死。”吴王怒曰：“吾天之所生，神之所使。”顾力士石番以铁锤击杀之。（《吴越春秋》）

＊

吴人教〔杀〕鲁班（父），班作木仙指吴，吴大旱。吴人以货谢班，班断其手。其月吴中大雨。（《酉阳杂爼》）

＊

魏末，有吴士目盲而妙察声。丞相嗣渤海王高澄召试之，闻刘桃枝声，曰：“当大贵。王侯将相，死于其手；然譬如鹰犬，为人所使耳。”闻赵德声，曰：“亦贵人，”闻太原公洋声，曰：“当为人主。”闻澄声，无语。王曰：“我家群奴，犹当极贵，况吾身平？”其后诸王大臣赐死者，多桃枝所拉杀。而澄竟有兰京之祸，洋实受禅。（《三国典略》）

＊

梁张僧繇，吴人。丹青绝代，尝画江陵天皇寺柏堂，作虑舍那像，及仲尼十哲。明帝怪问，释寺如何画孔圣？僧繇曰：“后当赖此。”及废浮图法，独此殿有宣尼像，得不毁。又金陵安乐寺画四龙，不点睛。云：点之即飞去。人以为诞，固请点之。须臾，雷电破壁，二龙乘云腾上天。未点睛者见存。又画天竺二胡僧，侯景乱后拆为二。一僧为唐右常侍陆坚所宝。坚疾笃，胡僧云：“我有同侣，离拆多年，今在洛阳李氏。若求合之，当以法力助君。”陆以钱帛求于其处，果得之，刘长卿为之记甚详。润州兴国寺，苦鸠鸽栖梁上，秽污尊像，僧繇于东壁画一鹰，西壁画一鹞，皆侧首向檐外，鸠鸽不复敢入。画笔通神如此者，不可具载。（《朝野佥载》）又《南史·夷貊传》：张繇，吴人。丹青之工，一时冠绝。大同中，瓦官寺造诸堂殿，穷于轮奂。其图诸经变，并张繇运手。案此人即僧繇也。

＊

梁颜协，吴人。学书于范怀约，艺过其师。荆楚碑碣，皆协所书。

＊

大历中，有吴士顾生者，以画山水历抵诸侯之门。每画，先帧绢数十幅于地，多研墨汁及诸彩色，各贮一器。使人吹角击鼓，数十人齐声大噪。顾生著锦袄，饮酒半酣，绕绢帧十余匝。取墨汁泻绢上，次倾诸色，乃以长巾一头，覆于所泻之处，使人坐压。己执巾角而曳之，回环既遍。然后以墨笔随势闲决，为峰峦岛屿之状，不可言。（《封氏见闻录》）

＊

吴越时，朱景环算术圣妙。贞明中，广陵王元璙镇吴，景环居盘门驿，上书元璙云：“到任当三十年安宁。”元璙命烛焚去，谓其说尚远，末之敬也。至天福庚子、辛丑间，忽记其事，召景环问之曰：“算数定矣，愿公计后事。”及期果薨。

＊

颜规者，本吴郡玉工。广陵王钱元璙，常令于便厅解玉。王每召术士朱景环，访问算术遁甲事。规性颖悟，熟闻其说，尽记之。一日，以所记质于景环。景环授以学，遂精算术。忠献王尝欲享庙，一日，规上片言：“翌日，利五鼓之前。如用寅时，则杜门在南，不可出入。”不听，翌日寅时，王车出于南门。鏁以钥坏，久之不能启，遂破钥而出。由是知名，王遂以为军师。

＊

齐吴郡褚思庄，以善弈名世。同时，琅邪王抗第一品，思庄与会稽夏赤松第二品。赤松思速，善于大行。思庄思迟，巧于斗棋。宋文帝时，羊玄保为会稽，帝遣思庄与玄保戏。因制局图，还于帝前覆之。齐高帝使思庄与王抗对，自食时至日暮，一局未竟。上倦，遣还省，至五更方决。抗睡于局后，思庄达旦不寐。时云：思庄所以品第致高，缘其用思深久，人不能当。二人并至给事中。

＊

唐开元中，吴隐士周广，妙于医。受诀于同郡纪朋，睹人颜色谈笑，即知疾深浅。召至京师，有宫人，每日昃，则笑歌啼号若狂疾，而足不能及地。广曰：“此必因食饱，促力复仆于地而然。”饮以云母汤，令熟寐。寐觉，失所苦。问之，乃言太华公主载诞三日，宫中大陈歌吹，此宫人主妪，欲其声清。长食豚蹄美，遂饱。当筵歌大曲，曲罢，觉胸中甚愦。戏于砌台，乘高而下，未及半，复为后来者所激，因仆地。比苏，即病狂，自是足不能及地。又有黄门，自交广使回，拜舞殿下。广曰：“此人腹中有蛟龙，明日当产一子，即不可活矣。”上惊问：“黄门有疾否？”对曰：“臣驰马大庾岭，大熟而渴，于路旁饮野水，今腹中坚痞如石。”周以消石雄黄煮饮之，吐出物数寸，其大如指，鳞甲备具。投之水，俄顷长数尺。遽以苦酒沃之。复如故形。上惊异，礼敬之，欲授以官爵、固请还吴中。水部员外郎刘复为广作传，叙述甚备。（《明皇杂录》）

＊

许至雍者，妻亡，感念不已。中秋，月下帘屏间有嗟吁声，良久闻语音，乃其亡妻。云：“若欲相见，遇赵十四，勿惜三贯六百钱。”至雍惊起，问之，则无所见，自此常志其言。数年，薄游苏州。春时。见少年十余辈。盛装乘画船，将谒吴太伯庙。路人曰：“此州有男巫赵十四，言事多中。此皆赵生之后辈。”至雍曰：“赵生何术？”曰：“能致人魂耳。”至雍默会妻语，诣赵，具陈恳切，赵曰：

“某所能致生魂耳。今召死魂，又令生人见之。某久不为此，不知果遂否？君有至意，又神理已先白，某安得辞。”乃计其所之直，果为钱三贯六百。择日于堂内，洒扫焚香。施床几西壁下，檐外结坛场。致酒脯，呼笑拜舞，弹胡琴。令至雍处堂东隅，赵生于檐外垂帘，卧不语。至三更，庭际有人行声。赵问曰：“非许秀才夫人乎？”闻吁嗟应云：“是。”赵曰：“以秀才诚意恳切，故敢相迎。”逡巡如有人，揭帘见许妻，淡服薄妆。拜赵，徐入堂内，东向而坐。至雍涕泗呜咽，与之语曰：“君行若此，无枉横否？”妻曰：“命也，安得枉横。”因问儿女家人，及亲旧闾里问事，往复数十语。至雍又问：“人间尚佛经，谓之功德。诚有否？”妻曰：“皆然。”又问：“冥间何所贵重？”曰：“春秋奠享无不得。然最重者，浆水粥也。”赵生为致之，粥至，向口如食。收之，复如故。至雍曰：“要功德否？”妻云：“平生无恶。岂有罪乎？”良久，赵生曰：“夫人可去，恐有谴谪。”妻乃出。至雍随而泣曰：“愿惠一物以为记。”妻泣曰：“幽冥唯有泪，可传于人代。君有衣服，可授一事于地。”至雍脱汗衫置地上，妻取（挂庭树枝），以汗衫蔽面，大哭良久，挥手别去。至雍取衫视之，泪痕皆血也。赵生名何苏，人皆传其事。（《灵异记》）

＊

昆山慧聚寺大殿佛像，及西偏小殿毗沙门天王像，并左右（侍立十余人），皆凛凛有生气。塑工妙绝，相传为唐杨惠之所作，惠之塑工妙当时。或又云张爱儿所作也。龙图阁学士徐林尝（叹息其妙。而）大殿三世佛，已为庸僧妄加涂饰。天王像（采色亦已故）暗。恐不免，乃题殿壁以志之。云：慧聚寺重塑天王，予连日观瞻，徘徊不能去。二彩女尤胜绝，绝与顾恺之画相类。按此寺（成于大中年，为）此塑者得非杨惠之之流乎？今大殿龙象，再加彩绘，古意已索然。予惧无知者，又将以脂泽污圭壁，使唐人遗迹扫地，将叹恨莫及，故书以告之。初寺以此像及山半普贤像并涅槃固，为山中三绝。淳熙十一年，寺焚，殿合皆烬。惟普贤像，一僧背负之而逃得免，余悉不存。








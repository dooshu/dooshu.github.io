○四川練兵條約後語 【 練兵條約】

予昔充史局竊聞朝廷之末議矣、皆諰諰然憂兵之不足於戰也、財之不足于費也。人才不足于用也。夫國之待是三者。如人之旦夕食飲。知不足則宜為速備。而御事之臣。泄泄自居。苟為身計。無及遠之慮。在上者不憂在下者多憂此最可憂之事也取為巳憂者又皆末位疏逖之士雖勤無補也當是時今蜀撫二華譚公為職方郎于留都、而予亦以量移同官、比舍以居、所謂末位疏逖之士。懷天下之憂者。咸于茲聚公于中深任艱事。名甚著聞矣。予居嘗謂人曰。此非泛言者行吾言則兵不勝壯也財不勝裕也人才不勝多也眾駭其言之易也。而公獨是之。謂人曰。趙子之論篤矣。顧諸君未及察耳。夫兵能選之練之。則益壯矣。財能聚之節之。則益裕矣。人才能知之容之愛惜長養之。則益多矣。公于時最少。而識固過人也。乃予服公之知言。譚公大有經濟人文肅之言不妄私自計曰此日域中經略將在斯人也歟公徐出守天台。平定閩越、才術忠任矯矯莫匹、而予以家食違公且一紀矣頃朝命以蜀盜繼發、亟起公撫視、公至懲昔之怠。以練兵城守為第一義。欲為全蜀開太平之業。而不辭其勞。有不知公之忠壯任勇者非夫也。夫公受　聖主股肱之寄。荷方鎮之任。三事者皆得次第漸理而可獨操其權者惟兵為先今四川練兵條約。足以見公韜鈐之略。行之天下。則率土皆勁兵矣。兵貴練而不貴多此言于今尤為切事雖古之智勇亦不能外是以有為也噫公初欲為而不得為。今則得為之而勇于為矣。耿耿之心、十年如一日也、非予知公、其誰也哉、嗟乎訑訑泄泄。賢智跛曳。將三十年矣。士抱才術遲一世安所不老也公以盛年乘立賢之運。起赴功名。豈非天哉。語云。雖有鎡基。不如待時。公母易其時哉。愛日競時。立峻業以報　聖主。公優為之矣。勳名之大。不易度也予雖老、猶能筆公之能事此特述其一節、聊為發端云耳、

皇明經世文編卷之二百五十五終








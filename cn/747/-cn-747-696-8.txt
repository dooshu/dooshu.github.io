○孔雀尾赋（并序）

故人以孔雀见遗，死於中途。将命者提挈（一作携）空笼，与翠尾皆至。馀悯而为赋。

感君子之嘉惠，意未忘於所知。携表禽以赠馀，谅有贵乎羽仪。去旧国之岑寂，历三湘之。念未飞之众雏，怀独宿之羁雌。忽哀鸣而望绝，遂委翼而长辞。异黄鹄之高翔，揭空笼而载驰。想纟卒羽而不见，睹修尾而增悲。兰色芊郁，金华陆离。垂之兮疑拖绿（音戾，绶名），举之兮如飞翠。嗟绂冕之寄身，与铩翮而一概。虽暂荣而可乐，终以饰而贾害。况复德如毛而鲜举，福轻乎羽而莫载。何必负斯尾之翘翘，冒长途而效爱。


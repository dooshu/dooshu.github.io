18　野處草克家制用禹錫語　高天下以聲所指　高天下以聲史記謂殷紂


野處草梁叔子制全云：「克家。」云「鼎學士之大稱」，蓋用劉禹錫天平軍壁記「以牙璋玉節鼎右僕射官稱」之語。又草葉顒左相制云「學聖人之道」、「高天下以聲」，或云：「葉語聲高〔一〕，故以戲之。」然「矜人臣以能，高天下以聲」，史記謂殷紂也，不當用之王言。

【元圻案】劉禹錫天平軍節度使廳壁記曰：「上方注意治本，乃以牙璋玉節鼎右僕射官稱，賜東都留守令狐公曰：『予擇文武惟汝兼，前年鎮汴州有顯庸，往年弼憲宗有素貴，徒得君重，剛我四支。』」〇史記殷本紀：「帝紂資辨捷疾，聞見甚敏；智足以距諫，言足以飾非；矜人臣以能，高天下以聲，以爲皆出己下。」〇書録解題别集類上：「劉賓客集三十卷，外集十卷，唐檢校禮部尚書兼太子賓客中山劉禹錫夢得撰。」四庫全書著録。

〔一〕「聲」，元刊本、清嘉慶本作「音」。






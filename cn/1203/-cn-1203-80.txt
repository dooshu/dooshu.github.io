卷八十

<集部，词曲类，词选之属，御选历代诗余

钦定四库全书

御选历代诗余卷八十目録【一百三字】

瑞鹤仙【又一体】

周邦彦

前调【又一体】

张枢

喜迁莺【又一体】

蔡伸

赵长卿

李纲

康与之

胡浩然

曹冠

赵彦端

程珌

王千秋【二首】

黄机

吴礼之【二首】

易祓

高观国【二首】

冯去非

沈端节

吴文英【三首】

蒋捷【三首】

何梦桂【二首】

无名氏【五首】

王特起【二首】

张翥

刘基

周用【三首】

齐天乐【又一体】

吕渭老

陆游【二首】

吴子孝

探春慢【又一体】

姜夔

赵以夫

陈允平

周密

张炎【二首】

还京乐【又一体】

周邦彦

方千里

陈允平

眉妩

姜夔

王沂孙

张翥

御选历代诗余卷八十目录

钦定四库全书

御选历代诗余卷八十【一百三字】

司经局洗马掌局事兼翰林院修撰加二级【臣】王奕清奉旨校刋

瑞鹤仙

【又一体双调一百三字】

瑞鹤仙　　　　　　　　　　　周邦彦

暖烟笼细柳弄万缕千丝年年春色晴风荡无际浓於酒偏醉情人词客阑干倚处度花香微散酒力对重门半掩黄昏淡月院宇深寂　愁极因思前事洞房佳宴正值寒食寻芳徧赏金谷里铜驼陌到而今鱼雁沈沈无信息天涯常是泪滴早归来云馆深处那人正忆

前调【又一体】　　　　　　　　　　张　枢

卷帘人睡起放燕子归来商量春事风光又能几减芳菲都在卖花声里吟边眼底披嫩緑移红换紫甚等闲半委东风半委小溪流水　还是苔痕湔雨竹影留云

待晴犹未兰舟静檥西湖上多少歌吹粉蝶儿守定落花不去湿重寻香两翅怎知人一点新愁寸心万里喜迁莺

【又一体双调一百三字】

喜迁莺　　　　　　　　　　　蔡　伸

素娥呈瑞正惨惨暮寒同云千里翦水飞花渐渐瑶英密洒翠筠声细邃馆静深金铺半掩重帘垂地明牕外伴疎梅潇洒玉肌香腻　幽人当此际醒魂照影漏永愁无寐强拊清尊慵添宝鸭谁会黯然情味幸有赏心人奈咫尺重门深闭今夜里莫忍教孤负浓香翠被

前调　　　　　　　　　　　　赵长卿

商飈轻透动帘幙飞梧乱飘庭甃瑞气氤氲沈檀初爇烟喷宝台金兽黄花美酒天教占得先他时候诞元老庆有声此夕降生华胄　欢笑宜称夀弦管鼎沸宫羽方频奏满捧瑶巵华堂歌舞拍转金钗斜溜朱顔緑鬓殷勤深愿镇长如旧叹滨海道难留指日荣迁飞骤

前调【自池阳泛舟】　　　　　　　　　李　纲

江天霜晓对万顷雪浪云涛弥渺远岫参差烟雨微茫閲尽往来人老浅沙别浦极望满目余霞残照暮云敛放一轮明月窥人怀抱　杳杳千里恨玉人一别梦断无音耗手捻江梅枝头春信欲寄筭应难到画船片帆浮碧更値风高波浩几时得向尊前销去许多烦恼

前调【秋夜闻雁】　　　　　　　　　　康与之

秋寒初劲看云路雁来碧天如镜湘浦烟深衡阳沙遶风外几行斜阵回首塞门何处故国关河重省汉使老认上林欲下徘徊清影　江南烟水暝声过小楼烛暗金猊冷送目鸣琴裁诗挑锦此恨此情无尽梦想洞庭飞下散入云涛千顷过尽也奈杜陵人远玉关无信

前调【立春】　　　　　　　　　　胡浩然

谯楼残月听画角晓寒梅花吹彻瑞日祥云和风解冻青帝乍临东阙暖向土牛箫鼓天路珠帘高揭最好是戴彩幡春胜钗头双结　奇絶开宴处珠履玳簪俎豆争罗列舞袖翩翻歌喉缥缈压倒柳腰莺舌劝我应时纳佑还把金炉香爇愿岁岁把一卮春酒长陪佳节

前调　　　　　　　　　　　　曹　冠

艳阳时序向祓禊芳辰登临仙府碧水澄虚修篁耸翠夹径蕙兰香吐春晚巧莺声碎风卷飞红无数凝望处见桑村麦陇竹溪烟浦　欢聚须信道游宦东西易得成离阻北海开尊东山乘兴四乐偷闲赢取棊战新来常胜诗痩只因吟苦心湛静笑白云多事等闲为雨

前调　　　　　　　　　　　　赵彦端

登山临水正桂岭瘴开苹洲风起玄?高翔苍鹰远撃白鹭欲飞还止江上澄波似练沙际行人如蚁目断处见遥峰簇翠残霞浮绮　千里关塞远鴈阵不来犹把阑干倚数疉悲笳一行征斾城郭几番成毁白塔前朝陵寝青嶂故都营垒念往事但寒烟满目秋蝉盈耳

前调【夀薛枢密】　　　　　　　　　　程　珌

去年玉燕记曾期今岁瑶光入度今日都人从头屈指尽是黑头公辅争道一朝语合谁信千龄际遇更积雨晚来晴洗出琉璃清宇　笑语知何许斾卷青霓来自钧天所道骨仙风安排顿着须是人间紫府要识云台高絶更有凤池深处从今数看千秋万岁永承明主

前调【梅】　　　　　　　　　　　王千秋

春前腊尾问谁会开解幽人心里映竹精神淩波标致姑射昔闻今是试妆竞看吹面寄驿胜传缄纸迥潇洒更香来林表枝横溪底　谁为停征骑评蕙品兰俱恐非同里天意深怜花神偏巧特为翦氷裁水拟换緑衣来舞只许苍官相倚醉眠稳尽参横月落留连行李

前调【雪和前韵】　　　　　　　　　　王千秋

玉龙垂尾望阙角迢嶤如侵云里明璧榱题白银阶陛平日世间无是静久声鸣槛竹夜半色侵牕纸最奇处尽巧妆枝上低飞檐底　当为呼游骑嗾犬擎苍腰箭随邻里藉草烹鲜枯枝煎茗点化玉花为水未挹瑶台风露且借琼林栖倚眩银海待斜披鹤氅骑鲸寻李

前调【香风亭上】　　　　　　　　　　黄　机

平湖百亩种满湖莲叶遶堤杨柳冉冉波光辉辉烟影空翠湿沾襟袖静惬邻鸡啼午暖逼沙鸥眠昼西园路更红尘不断蜨酣蜂痩　知否堪画处野荠芜菁罥地铺茵绣桃李隂边桑麻丛里斜矗酒帘夸酒竹寺小依山趾茅店平窥津口春又晚正香风有客倚阑搔首

前调【闰元宵】　　　　　　　　　　吴礼之

银蟾光彩喜稔岁闰正元宵还再乐事难并佳时罕遇依旧试灯何碍花市又移星汉莲炬重芳人海尽勾引徧嬉游宝马香车喧隘　情快天意教人月更圆偿足风流债媚柳烟浓夭桃红小景物迥然堪爱巷陌笑声不断襟袖余香仍在待归也便相期明日踏青挑菜

前调【端午】　　　　　　　　　　吴礼之

梅霖初歇正绦色海榴争开佳节角黍包金香蒲切玉是处玳筵罗列鬬巧尽输年少玉腕彩丝双结檥彩舫见龙舟两两波心齐发　奇絶难画处激起浪花翻作湖间雪画鼓轰雷红旗掣电夺罢锦标方彻望中水天日暮犹自珠帘高揭棹归晚载荷香十里一鈎新月

前调　　　　　　　　　　　　易　祓

帝城春昼见杏脸桃顋臙脂微透一霎儿晴一霎儿雨正是催花时候淡烟细柳如画雅称踏青携手怎知道那人人独倚阑干消瘦　别後音信断应是泪珠滴徧香罗袖记得年时胆瓶儿畔曾把牡丹同齅故郷水遥山远怎得新欢如旧强消遣把闲愁推入花前杯酒

前调【代人吊西湖歌者】　　　　　　　　高观国

歌音凄怨是几度诉春春都不管感緑惊红颦烟啼月长是为花消黯玉骨痩无一把粉泪愁多千点可怜损任尘侵粉蠧舞裙歌扇　转盼尘梦断峡里云归空想春风面燕子楼空玉台妆冷湖外翠峰眉浅绮陌断魂名在宝箧返魂香远此情苦问落花流水何时重见

前调　　　　　　　　　　　　高观国

凉云归去再约着晚来西楼风雨水静帘阴鸥闲菰影秋到露汀烟浦试省唤回幽恨尽是愁边新句倦登眺动悲凉还在残蝉吟处　凄楚空见诉香锁雾扃心似秋莲苦宝瑟弹氷玉台窥月浅黛可怜偷聚几时翠沟题叶无复绣帘吹絮鬓华晚念庾郎情在风流谁与

前调　　　　　　　　　　　　冯去非

凉生遥渚正緑芰擎霜黄花招雨鴈外渔灯蛬边蟹舍绦叶满秋来路世事不离双鬓远梦偏欺孤旅送望眼但凭舷微笑书空无语　慵看青镜里十载征尘长把朱顔汚借筯青油挥毫紫塞旧事不堪重举间阔故山猿鹤冷落同盟鸥鹭倦游也便樯云柂月浩歌归去

前调　　　　　　　　　　　　沈端节

氷池轻皱喜寒律乍回微阳初透岁晚云黄日晴烟暖昼刻暗添宫漏山色岸容都变春意欲传官柳最好处正酥融粉薄一枝梅瘦　行乐春渐近景胜欢长窈渺丝簧奏鸣玉鵷行退朝花院犹有御香沾袖试问西邻虽富何比东皋依旧趁未老便优游林壑围棊把酒

前调【牡丹】　　　　　　　　　　吴文英

凡尘流水正春在绦阙瑶堦十二暖日明霞天香盘锦低映晓光梳洗故苑浣花沈恨化作夭红斜紫困无力倚阑干还倩东风扶起　公子留意处罗盖牙签一一花名字小扇翻歌密围留客云叶翠温罗绮艳波紫金杯重人倚妆台微醉夜和露翦残枝点点花心清泪

前调【福山萧寺岁除】　　　　　　　　　吴文英

江亭年暮趁飞鴈又听数声柔橹婪尾杯单胶牙饧淡重省旧时羁旅雪舞野梅篱落寒拥渔家门户晚风峭做初番花信春还知否　何处围艳冶红烛画堂博簺良宵午谁念行人愁先芳草轻送年华如羽自剔短檠不睡空索彩桃新句便归好料鵞黄巳染西池千缕

前调【王臞庵与闲堂】　　　　　　　　　吴文英

烟空白鹭乍飞下似呼行人相语细縠春波微痕秋月曾认片帆来去万顷素云遮断十二红帘鈎处黯愁远向虹腰时送夕阳凝竚　轻许孤梦到海上几宫玉冷深牕户遥指人间隔江灯火漠漠水苹揺暮看缉断矶残钓替却珠宫雪舞吟未了去匆匆清晓一阑烟雨

前调　　　　　　　　　　　　蒋　捷

晴天辽廓被孤云画出离愁萧索玉局弹棊金钗翦烛芳思可胜揺落镜妆为慵迟晚笙曲缘愁差错倒纤指更从头细数年时同乐　寂寞花院悄昨夜醉眠梦也难凭托车角生时马蹄方後才始断伊漂泊闷无半分消遣春又几番担阁倚阑久奈东风忒冷红绡单薄

前调【金港阻风】　　　　　　　　　　蒋　捷

风涛如许被闲鸥笑我君行良苦槲叶深湾芦窠窄港小憇倦篙慵橹壮年夜吹笛去惊得鱼龙嗥舞怅今老但篷牕紧掩荒凉愁愫　别浦云断处低雁一绳拦断家山路佩玉无诗飞霞乏序满席快飇谁付醉中几番重九合度芳尊孤负便晴否怕明朝蝶冷黄花秋圃

前调【暮春】　　　　　　　　　　蒋　捷

游丝纤弱漫着意绊春春难凭托水暖成纹云晴生影芳草渐侵裙幄露添牡丹新艳风摆秋千闲索对此景动高歌一曲何妨行乐　行乐君听取莺啭緑牕也似来相约粉壁题诗香街走马争奈鬓丝输却梦回昼长无事聊倚阑干斜角翠深处看悠悠几点杨花飞落

前调　　　　　　　　　　　　何梦桂

留春不住又早是清明杨花飞絮杜宇声声黄昏庭院那更半帘风雨劝春且休归去芳草天涯无路悄无语倚阑干立尽落红无数　谁愬长门事记得当年曾趁棃园舞霓羽香消梁州声歇昨梦转头今古金屋玉楼何在尚有花钿尘土君不顾怕伤心休上危楼高处

前调　　　　　　　　　　　　何梦桂

东君别後见说道花枝也成消痩夜雨帘栊柳边庭院烦恼有谁撋就犹记旧看承处梅子枝头如豆最苦是向重门人静月明时候　知否人不见纵有音书争似重携手旧日沈腰如今潘鬓怎奈许多僝僽极目万山深处肠断不堪回首情寸寸到如今只在长亭烟柳

前调【梅花五首】　　　　　　　　　　无名氏

南枝向暖乍秀出庾岭梅英初吐玉颊轻匀琼顋淡抹姑射冰容相许几回立马凝竚影映寒光霜妒教尽占在百花头上严冬独步　芳华春意早昨夜一番雪里开无数万蕊千梢铅堆粉汚总是化工偏赋月明暗香浮动休使龙吟声苦且留取待时时频倚阑干重顾

前调　　　　　　　　　　　　无名氏

腊残春未正候馆梅开墙隂雪里冷艳凝寒孤根回暖昨夜一枝春至素苞暗香浮动别有风流标致谢池月最相宜疎影横斜临水　谁为传驿使陇上故人不见今千里寄与东君从教知人别後岁寒清意乱山万疉何在但有飞云天际故园好早归来休恋繁桃穠李

前调【用前韵】　　　　　　　　　　无名氏

琼姿冰体料莹光乍转广寒宫里北陆寒深南园春早此後万花方至翦霞鬬萼裁蕊砌成天与高致太潇洒最宜雪宜月宜亭宜水　好是天涯景岭上万株浮动香千里屏写横斜鬓插垂袅占尽秀骨清意醉魂易醒吟兴信来佳思无际为传语向东风甘使无言桃李

前调　　　　　　　　　　　　无名氏

霜凝雪汛正斗杓临丑三阳将近万木雕零羣芳消歇禁苑有梅初盛异香似熏沈水素色端如玉莹人尽道第一番天遣先占春信　标韵犹耿耿月观水亭谁解怜疎影何逊扬州拾遗东阁一见便生清兴望林止渴功就不如夭桃繁杏岁寒意看结成秀子归调商鼎

前调　　　　　　　　　　　　无名氏

一阳初起渐庾岭梅雪才苞香蕊品格清高姿容闲雅别受化工深意放开独占严景不使混同凡卉微雨霁似玉容寂寞无言有泪　难比凝素态不共艳阳桃李争妍丽疑是佳人巧捻香酥枝上玉纤轻缀前村可惜无赏好近天庭阶砌成实後有调和鼎鼐一般滋味

前调【别内】　　　　　　　　　　王特起

东楼欢宴记遗簪绮席题诗纨扇月枕双攲云牕同梦相伴小花深院旧欢顿成陈迹翻作一番新怨素秋晚聼阳关三疉一尊相饯　留恋情缱绻红泪洗妆雨湿棃花面鴈足关河马头星月西去一程程远但愿此心如旧天也不违人愿再相见把生涯分付药炉经卷

前调【题郝仙女庙壁】　　　　　　　　　王特起

汀洲苹满记翠笼采采相将邻媛苍渚烟生金支光烂人在雾绡鲛馆小鬟顿成云散罗韤淩波不见翠鸾远但清溪如镜野花留钿　情睠惊变现身後神功丝满吴蚕茧汉女菱歌湘妃瑶瑟香动倚云层殿彤车载花一色醉尽碧桃清讌故山晚叹流年一笑人间飞电

前调【琼花】　　　　　　　　　　张　翥

东风吹尽但一片緑隂空留春恨后土祠荒飞琼谪久还喜玉容堪认二十四桥夜月二十四番风信便载酒怕芳菲易老阴晴难稳　娇困羞起晚竚立画栏浄洗闲脂粉沈水浓熏蜂黄淡染自有絶尘香韵也知世间无对肯许浮花相近凤箫远待数枝折与玉峰人问

前调【梅花】　　　　　　　　　　刘　基

冻云初启看的皪梅花俯窥清泚膏泽无加铅华不御应与素娥争丽艳浥蕊宫露冷香引瑶池风细夜耿耿想飞琼欲下缟衣揺曳　惊慨犹记得月榭春宵锦幛开芳砌倚树聨诗撷英浮酒左右翠翘珠帨今日故人何在肠断白波东逝向此际但含情独立为伊凝睇

前调【九日次韵】　　　　　　　　　　周　用

江南九日恰此处登高佳哉风物弱水西头扶桑东畔不碍短墙疎壁欲觅擅塲画手谁识王孙松雪更可笑是刘郎餻字负他诗杰　奇絶正把酒指点江山??清飇发太史占星尚书践斗闻道旄头光灭整顿清时胜事诗律且賖毫发趁余兴促聨翩归骑九衢微月

前调【寄吴静之用前韵】　　　　　　　　周　用

棱棱风骨看飞黄自是天闲中物一寸丹心数茎白髪合在云台西壁检点平生到处几许坚冰寒雪且听取为从头屈指古来豪杰　卓絶待赤手埽破顽阴划地惊雷发五岭烟消三湘波静谁信口碑磨灭千古是非公论毕竟不差毫髪问心事有海天今夜十分明月

前调【登牛首山再用前韵】　　　　　　　　周　用

登登天阙问禅宫犹是六朝遗物廿载同游一时回首依旧烟崖云壁见说献花岩里尚有嬾残融雪都分付与今来往古酒豪诗杰　清絶舒望眼万里秋空草树天香发大历编年中山墨本无奈字碑磨灭且倩扶桑向日曦我满头黄髪更相约蹑龙山絶顶剧谈风月齐天乐

【又一体双调一百三字】

齐天乐【观竞渡】　　　　　　　　　吕渭老

香红飘没明春水寒食万家游舫整整斜斜踈踈密密帘缬旗红相望江波荡漾称彩舰龙舟绣衣霞桨舞楫争先笑歌箫鼓乱清唱　重来刘郎老对故园桃红春晚尽成惆怅泪雨难晴愁眉又结翻覆十年手掌如今怎向念舞板歌尘远如天上斜日回舟醉魂空舞扬

前调【左县道中】　　　　　　　　　　陆　游

角残钟晓关山路行人乍依孤店塞月征尘鞭丝帽影常把流年虚占藏鸦柳暗叹轻负莺花漫劳书劒事往关情悄然频动壮游念　孤怀谁与强遣市垆沽酒酒薄怎当愁酽倚瑟妍词调铅妙笔那写柔情芳艳征途自厌况烟敛芜痕雨稀萍点最是眠时枕寒门半掩

前调【三荣人日】　　　　　　　　　　陆　游

客中随处闲消闷来寻啸台龙岫路敛春泥山开翠雾行乐年年依旧天工妙手放轻緑萱芽淡黄杨柳笑问东君为人能染鬓丝否　西州催去近也帽檐风輭且看市楼沽酒宛转巴歌凄凉塞管携客何妨频奏征尘暗袖漫禁得梅花伴人疎痩几日东归画船平放溜

前调【午日】　　　　　　　　　　吴子孝

几人得在家郷老蒲觞再逢重午榴火烘人榆钱满地竹院梧垣无暑莺声未歇况细雨初晴踈帘乍举角黍筵前试看画扇长生缕　常忆蒙恩赐宴忧心对酒不似而今无苦彩笔词新朱弦歌妙何异神仙俦侣溪山有主喜川竞舟龙门悬艾虎寄与良朋年年常似许探春慢

【又一体双调一百三字】

探春慢【过霅溪别郑次皋诸君】　　　　　　姜　夔

衰草愁烟乱鸦送目飞沙回旋平野拂雪金鞭欺寒茸帽还记章台走马谁念飘零久漫赢得幽怀难写故人青盼相逢小牕闲共情话　长恨离多会少重访问竹西珠泪盈把雁碛沙平渔汀人散老去不堪游冶无奈苕溪月又唤我扁舟东下甚日归来梅花零乱春夜

前调　　　　　　　　　　　　赵以夫

南国收寒东郊放暖条风初回台榭小燕横钗闹蛾低鬓眼底吴娃妖冶纤手传生菜向人道新春来也莫惜沈醉尊前这些风景无价　长恨年年此日迎着个牛儿彩鞭羞打颭颭金幡星星华髪得似家山闲暇都把心期事待问讯柳边花下箫鼓声中温存小楼深夜

前调【苏堤春晓】　　　　　　　　　　陈允平

上苑乌啼中洲鹭起踈钟才度云窈篆冷香篝灯微尘幌残梦犹吟芳草搔首卷帘看认何处六桥烟柳翠桡才檥西泠趁取过湖人少　掠水风花缭绕还暗忆年时旗亭歌酒隐约春声钿车宝勒次第凤城开了惟有踏青心纵早起不嫌寒峭画阑闲立东风旧红谁埽

前调【修门度岁】　　　　　　　　　　周　密

彩胜宜春翠盘销夜客里暗惊时候翦燕心情呼卢音语景物总成怀旧愁鬓妒垂杨早穉眼渐浓如豆尽敎宽尽春衫毕竟为谁消痩　梅浪半空如绣便管领芳菲忍辜诗酒映竹占花临牕卜镜还念岁寒宫袖箫鼓动春城竞点缀玉梅金柳厮勾元宵灯前共谁携手

前调【雪霁】　　　　　　　　　　张　炎

银浦流云緑房迎晓一抹墙腰月淡暖玉生烟悬氷解冻碎滴瑶阶如霰才放些晴意早痩了梅花一半也知不作花看东风何事吹散　揺落似成秋苑甚酿得春来怕敎春见野渡舟回前村门掩应是不胜清怨次第寻芳去灞桥外蕙香波暖犹妒檐声看灯人在深院

前调【客吴岁晚寄戚五云】　　　　　　　　张　炎

列屋烘炉深扉响竹催残客里时序投老情怀薄游滋味消得几夕夕凄楚聼雁听风雨更听过数声柔橹暗将一点归心试托醉郷分付　借问西楼在否休忘了盈盈端正窥户铁马春冰柳蛾暗雪次第满城箫鼓闲见谁家月浑不记旧游何处伴我微吟恰有梅花一树还京乐

【又一体双调一百三字】

还京乐　　　　　　　　　　　周邦彦

禁烟近触处浮香秀色相料理正泥花时候奈何客里光隂虚费望箭波无际迎风漾日黄云委任去远中有万点相思清泪　到长淮底过当时楼下殷勤为说春来羁旅况味堪嗟悞约乖期向天涯自看桃李想如今应恨墨盈牋愁妆照水怎得青鸾翼飞归敎见顦顇

前调【和周美成韵】　　　　　　　　　方千里

岁华惯每到和风丽日欢再理为妙歌新调粲然一曲千金轻费记夜阑深际更衣换酒珠玑委怅画烛揺影易积银盘红泪　向笙歌底问何人能道平生聚合欢娱离别兴味谁怜露浥烟笼尽裁培艳桃穠李漫萦牵空坐隔千山情遥万水纵有丹青笔应难摹画顦顇

前调【和周美成韵】　　　　　　　　　陈允平

彩鸾去适怨清和锦瑟谁共理奈春光渐老万金难买榆钱空费岸草烟无际落花满地芳尘委翠袖里红粉溅溅东风吹泪　任鸳帏底宝香寒金兽慵熏绣被依依别离意味琼钗暗划心期倩啼?为催行李黯消魂但梦绕巫山情牵渭水待得归来後灯前深诉顦顇眉妩

【一名百宜娇双调一百三字】

眉妩【戏张仲远】　　　　　　　　　　姜　夔

看垂杨连苑杜若吹沙愁损未归眼信马青楼去重帘下娉婷人妙飞燕翠尊共款听艳歌郎意先感便携手月地云阶里爱良夜微暖　无限风流疎散有暗藏弓履偷寄香翰明月闻津鼓湘江上催人还解春缆乱红万点怅断魂烟水遥远又争似相携乘一舸镇长见

前调【新月】　　　　　　　　　　王沂孙

渐新痕悬柳澹彩穿花依约破初暝便有团圆意深深拜相逢谁在香径画眉未稳料素娥犹带离恨最堪爱一曲银鈎小宝帘挂秋冷　千古盈亏休问叹漫磨玉斧难补金镜太液池犹在凄凉处何人重赋清景故山夜永试待他窥户端正看云外山河还老尽桂花影

前调【七夕感事】　　　　　　　　　　张　翥

又蛛分天巧鹊误秋期银汉会牛女薄命犹如此悲欢事人间何限夫妇此情更苦怎似他今夜相遇素娥妒不肯偏留照渐凉影催曙　私语钗盟何处但翠屏天远清梦云去纵有闲鍼缕相怜爱丝丝空缀愁绪窃香伴侣问甚时重画眉妩漫铅泪弹风俱付与洗车雨

御选历代诗余卷八十








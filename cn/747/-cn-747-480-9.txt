○黔州刺史谢上表

臣某言：伏奉去年某月日恩敕，授臣使持节都督黔州诸军事守黔州刺史兼御史中丞，臣某中谢。臣以今年某月日到所部上讫，萤爝之光，无裨日月，蝼蚁之垤，谬厕邱山。臣素以凡庸，幼乏师训，遭逢圣代，志业无闻。往昔建中之初，佐戎南海，属陛下飞天御极，拔异搜能，臣谬居朝谒之中，尝备对攵之末。臣於延英殿献《大礼赋》一首，特奉恩旨，令臣自读，天颜咫尺，刍鄙必闻，一览繁词，三蒙眷奖，宣付史馆，列在图书，此微臣之荣一也。寻属贼臣希烈上表，臣奉诏奔驰，因兹沦陷，臣忍死效节，偷生竭忠，分士伍以弱枝，献土地以强干。当元凶授首之际，乱兵害帅之时，玉石不分，生杀未定，初则传臣及祸，後乃知臣仅存，陛下分命宰臣，念形于色，始临轩而出涕，终省表而再欢，君上之慈，古今未有，此微臣之荣二也。妖氛即殄，飞诏追臣，就拜银青，仍加金印，授官华省，列位圣朝。万死之中，再肉白骨，九泉之下，独见青天，此微臣之荣三也。去岁季春，陛下与太子诸王赋诗见宴，中书宣付，遍示百寮，凡在臣下，无不奉和，擢居第一，唯臣一人，独荷殊旌，乃蒙厚锡，光生御札荣溢天衢，百辟具瞻，万人传诵，此微臣之荣四也。臣本书生，谬登清秩，始详刑政，旋改辖司，陛下不念愚蒙，擢臣非次，草奏之地，忽降旌旄，郎署之间，遽迁方镇，此微臣之荣，五也。臣闻受寄崇者其勋大，荷恩重者其感深，今臣无迹可称，无功可纪，累承睿渥，叨冒宠章，草木逢春，罔答阳和之煦；昆虫启蛰，宁知天地之仁。将何以受陛下非次之恩，答陛下殊常之造？臣伏以黔巫远僻，山洞阻深，地极荒陬，人多逋梗，不生五谷，不识桑蚕，迫之则鸟兽同群，缓之则木石为伍。臣谨当申明朝典，宣布皇慈，扇以仁义之风，谕以君臣之道，俾知教化，或渐庶几，誓安远人，永清殊俗，臣无任荷恩宠之至。


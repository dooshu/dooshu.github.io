○第三状

右，中使吴千金至，伏奉敕书手诏，慰问臣及将士等，并宣恩旨，赐臣冬衣两副，及诸将衣二十副者。臣守国之藩，荷天之宠，名声绩用，未有可称。伏惟皇帝陛下仁育四方，泽均群动，当元律开冬之候，念祁寒用事之初，书诏交飞，衣裘叠至，墨尽龙蛇之妙，绫兼龟鹤之奇。服玩而衰残有光，拊循而孱懦增气。自臣而下，万口一声。臣并准敕分配讫。不胜欢愧恋之至。


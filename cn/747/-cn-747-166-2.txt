○驯鸢赋

孕天然之灵质，禀大块之奇。工嘴距足以自卫，毛羽足以凌风。怀九围之远志，托万里之长空。阴低而含紫，阳星升而带红，经过巫峡之下，惆怅彭门之东，既而摧颓短翮，寥落长想，忌蒙庄之见欺，哀武溪之莫往。进谢扶摇之力，退惭归昌之响。腐食多惧，层巢无像。屈猛性以自驯，抱愁容而就养。於是傍眺德门，言栖仁路。不践高梁之屋，翔止吾人之树。听鸣鸡於月晓，侣群鹊於星暮。狎兰砌之高低，玩荆扉之新故。循广庭之一息，历长檐而径度。若乃风去雨还，河移月落，徘徊乱於双燕，鸣舞均乎独鹤。乍啸聚於霞庄，时追飞於阁。荷大德之纯粹，将轻姿之陋薄。思一报之无阶，欣百龄之有托。


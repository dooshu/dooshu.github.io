○白雀赋

彼白雀兮，降灵朱方。羽皎皎而冰净，毛纷纷而雪光。既无日浴，不假云翔。驯阶除兮玉彩相照，向庭际而花影飘扬。皓然自居，贲以为饰。与物无竞，随时游息。知有文而贾害，则纯素葆光；知恶紫之夺朱，则大白呈色。叶我皇之金运，旌我皇之道极。又何贵乎黄以为名，赤以为翼。然后衔丹书以告祉，执玉环以述职。所以异其类，不能同尘。所以随其俗，将以顺人。不假仓以耗国，不穿屋以贼邻。刺穆公之将死，以人为殉。雪冶长之无罪，示人有亲。无以为凡鸟也，不摭其实。无以为珍禽也，不利于物。庶考言以察用，时有得而无失。若以酒成礼，我则能近取诸身；若以农命官，我则能将委其质。百揆有序，万物咸秩。岂不知鸿鹄之志，与斥而为匹。悲夫！未处大厦，闲于雕笼。心眷恋兮犹期拂日，羽摧落兮半已从风。望铜台而路远，忿瑶池而宴终。倘吾君兮为开一面，呈瑞兮还飞紫宫。


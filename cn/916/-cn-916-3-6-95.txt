【情诗】

微阴翳阳景。清风飘我衣。游鱼潜绿（李善本《文选》作渌。《类聚》同。）水。翔鸟（《类聚》或作鸾。）薄天飞。眇眇客行士。遥（《类聚》作徭。本集同。）役不得归。始出严霜结。今来白露晞。（《类聚》或作稀。）游子叹黍离。处（玉台作行。）者歌式微。慷慨对嘉宾。凄怆内伤悲。（○《文选》二十九。玉台新咏二作杂诗。《类聚》二十九作曹植诗。本集五。《诗纪》十四。又《类聚》二十七作杂诗。引飞、稀二韵。）


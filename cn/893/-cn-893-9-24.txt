赠参寥子





参寥子，当时逸士，其姓名无考，盖取庄子之说以为号也。《庄子》：玄冥闻之参寥，参寥闻之疑始。崔云：皆古人姓名，或寓之耳，无其人。李云：参，高也。高邈寥旷，不可名也。



白鹤飞天书，南荆访高士。[一]五云在岘山，[二]果得参寥子。肮脏辞故园，[三]昂藏入君门。[四]天子分玉帛，百官接话言。[五]毫墨时洒落，[六]探玄有奇作。着论穷天人，[七]千春秘麟阁。[八]长揖不受官，拂衣归林峦。余亦去金马，[九]藤萝同所攀。相思在何处，桂树青云端。[十]

[一]陆机《演连珠》：“南荆有寡和之歌。”李善注：“南荆，谓楚也。”



[二]《水经注》：京房《易飞候》曰：何以知贤人隐?师曰：视四方常有大云，五色具而不雨，其下贤人隐矣。《舆地广记》：襄阳县有岘山，羊祜与邹湛尝登之，今堕泪碑在焉。



[三]赵壹诗：“肮脏倚门边。”章怀太子注：“肮脏高亢幸直之貌。”



[四]陆机《孝侯周处碑》：“汪洋廷阙之旁，昂藏寮采之上。”



[五]《诗·大雅》“告之话言。”



[六]鲍照《四贤咏》：“陵令无人事，毫墨时洒落。”



[七]《世说》：何平叔注《老子》始成，诣王辅嗣，见王注精奇，乃神服曰：“若斯人，可与论天人之际矣。”因以所注为《道》、《德》二论。



[八]梁简文帝诗：“千春谁与乐。”《三辅黄图》：《汉宫殿疏》云：麒麟阁，萧何造，以藏秘书、处贤才也。



[九]金马，门名，见二卷注。



[十]吴均诗：“山中自有宅，桂树笼青云。”






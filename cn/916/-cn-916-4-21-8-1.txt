【紫玉歌】

〖《搜神记》曰：吴王夫差不女名紫玉。童子韩重有道术。女悦重。欲嫁之不得。乃结气而死。重游学归。往吊之。玉魂从暮出。见重流涕。乃左顾宛颈而歌曰：○逯案。此故事或不始於晋时。然以歌饰说。当在晋时。今姑附此俟考。〗

南山有鸟。（吴地记、诗记作鸟。）北山张罗。乌既高飞。罗将奈何。（《诗纪》无此二句。）意欲（《御览》作志欲。《诗纪》云。一作志愿。）从君。谗言孔多。悲结成疹。（《搜神记》作生疾。《御览》同。吴地记作成疾。）没命（吴地记作身。《诗纪》云。一作身。）黄垆。命之不造。冤如之何。羽族之多。名为凤凰。一日失雄。三年感伤。虽有众鸟。不为匹双。故见鄙姿。逢君辉光。身远心近。（《诗纪》云。一作迩。）何当（《诗纪》作曾。注。一作当。《御览》作尝。）暂忘。（○《搜神记》十六。《诗纪外集》四。又《御览》五百七十三引罗、何、多、垆、何、凤、伤、光八韵。吴地记引罗、何、多、垆四韵。）


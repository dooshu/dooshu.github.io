○楹书隅录

（杨绍和）

宋刊《添注重校音辩唐柳先生文集》四十五卷、《外集》二卷，二十四册、四函此本题《添注重校音辨唐柳先生文集》，每半叶九行，行十七字。按何义门《读书记》云：“康熙丙戌，假吴子诚所收宋椠大字本《柳集》，缘失序文、目录，不知出于谁氏，合《非国语》二卷，共四十五卷，《外集》二卷附焉。虽阙十之二，然近代所祖刊本，皆莫及也。”又云：“陈氏《书录》曰：‘姑苏郑定刊于嘉兴，以诸家所注，辑为一编。曰《集注》，曰《补注》，（何跋阙此六字，按《书录》补。）曰章，曰孙，曰张，曰童氏，而皆不注其名。曰重校，曰添注，则其所附益也。’疑即郑定所刊。”又校语中称大字本者数条，证之此本，无不吻合，是即义门所据校、直斋所著录者也。又予藏宋椠岳倦翁《愧郯录》，亦剞劂于禾中，其行式字数及板心所记刻工，若曹冠宗、曹冠英、丁松、王显诸姓名，悉同此本，则为郑定嘉兴所刊，愈无疑义。《愧郯录序》署嘉定焉逢淹茂，此本必同时受梓，盖郑定之知嘉兴，正在宁宗朝也。斧季谓《柳集》传志绝鲜，故义门以得见残帙为幸。此本通体完整，（有钞叶数十番。）弥足珍已。往于江南获《百家注本》，乃传是楼故物。此本卷首有秀水朱氏潜采堂图书，则竹旧藏也。同治丙寅购于都门。庚午山阳东郡杨绍和勰卿甫识。


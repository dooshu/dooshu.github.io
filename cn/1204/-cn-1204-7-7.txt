◎吴琚雪词

淳熙八年元日，上坐紫宸殿引见讫，即率皇后、皇太子、太子妃至德寿宫行朝贺礼。是岁太上圣寿七十有五，欲再行废寿礼，太上不许。至是，乃密进黄金酒器二千两。上侍太上於椤木堂香阁内说话，宣押棋待诏并小说孙奇等十四人，下讫两局，各赐银绢讫。官家恭请太上、太后来日就南内排当。初二日进早膳讫，遣太子到宫恭请，官家亲至殿门拱迎，亲扶太上降辇，至损斋进茶。次至清燕殿闲看书画玩器。约午时初，後苑供进酥酒十色熬煮。午正三刻，就凌虚排当，进酒三盏，至萼绿华堂看梅。上进银三万两，会子十万贯。太上云："此无用钱处，不须得。"上再三奏请，止受三分之一。未初，雪大下，正是腊前，太上甚喜。

官家云："今年正欠些雪，可谓及时。"太上云："雪却甚好，但恐长安有贫者。"上奏云："已令有司比去年倍数支散矣。"太上亦命提举官於本宫支拨官会，照朝廷数目发下临安府，支散贫民一次。又移至明远楼，张灯进酒。节使吴琚进喜雪水龙吟词云："紫皇高宴仙台，双成戏击苞碎。何人为把，银河水翦，甲兵都洗。玉样乾坤，八荒同色，了无尘翳。喜冰消太液，暖融鹊，端门晓、班初退。 圣主忧民深意，转鸿钧、满天和气。太平有象，三宫二圣，尤年千岁。

双玉杯深，五云栖迥，不妨频醉。细看来、不是飞花，片片是、丰年瑞。"太上大喜，赐镀金酒器二百两，细色段疋，复古殿香羔儿酒等。太后命本宫歌板色歌此曲进酒，太上尽醉。一更後，宣轿儿入便门，上亲扶上辇还宫。［乾淳起居注］


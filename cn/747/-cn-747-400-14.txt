○上阳宫赋

天子卜惟洛食，受於河图；开上阳之别馆，取大壮之规模。尔其则以三象，当乎四术；沓云构而承天，擎露盘而洗日。俯驰道而将半，临御沟而对出；疑海上之仙家，似河边之织室。昔者响明南面，十月游巡；既其避暑，亦以迎春。镂章霞布，环卫星陈；集诸侯则朝乎万国，张广乐则和乎千人。得横汾於即事，将燕镐而为邻。既而大驾斯去，华宫不御。闭玉户而藏春，掩金台而罢曙；见芳草之空积，看桂花之独著。人多幸之诚，地惜离宫之处。别有洛阳下客，东鲁馀风；辞官北部，对问南宫。赋甘泉於此日，希客荐於扬雄。


○臣友论

君之择臣，士之求友，当以志气为先，患难为急。汉高以周勃可属大事，又曰：“安刘氏者必勃也。”文帝戒太子曰：“即有缓急，亚夫真可任将兵。”此皆得於气志之间，而後知可以托孤寄命矣。何者？人君不能无缓急，士君子未尝免忧患，故汉高知周勃可托，文帝识亚夫可任，信陵降志于朱亥，爰盎不拒於剧孟。且夫周文有闳夭而御侮，宣孟以弥明而免难，孔圣得仲由而不闻恶言，宋祖失穆之而谓人轻我，则择臣求友，得不先於此乎？太仓令淳於公叹“生女不生男，缓急非有益也”，女缇萦自伤，乃上书赎父罪。《诗》曰：“在原，兄弟急难。”父子兄弟，未尝不以赴急难为仁孝，况朋友之际，本以义合，贵盛则相望以力，忧患而不拯其危，自保荣华，坐观颠覆，可不痛哉！昔卫青之衰也，故人多事冠军，而任安不去；吴章之败也，门人更名他师，而幼孺自效（原注：幼孺名敞，姓非便，故不书），此所以可贵也。善人良士，祗可淡水相成，虚舟相值，闻其患也，则策足先去，曰“见几而作，不俟终日”，知其危也，则奉身而退，曰“既明且哲，以保其身”。良士之於人如是，曷若识剧孟、朱亥哉！


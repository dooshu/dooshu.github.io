○请置官买书疏

臣闻窃谓尧舜所以成其圣哲者，稽古之力也。故《书》曰“若稽古帝尧”，又曰“若稽古帝舜”。是则为国之要，在乎顺考古道而已。古事之效，布在群籍。兹历代所以盛藏书之府，不可一日而阙也。臣伏念秘阁四部，三馆图书，乱离已来，散失都尽。一为坠阙，二十馀年。陛下追踪往圣，劳神故实，岁下明诏，旁求四海。或遣使搜访，或购以官爵，亦已久矣。然而一编一简，未闻奏御。加以时玩武事，不急文化。若非别降圣谟，无因可致。臣今伏请陛下出内库财，於都下置官买书，不限经史之集，列圣实录，古今传记，公私著述，凡可取者，一皆市之。部帙俱全，则价有差等。至於零落杂小，每卷不过百钱，率不费千缗，可获万卷。傥或稍优其直，则远近趋利之人，必当舍难得之货，载天下之书，聚於京师矣。不惟充足书林，以备宣索，今三朝实录未修，无所依约，便期因此遂有所得。斯又朝廷至切之务也。


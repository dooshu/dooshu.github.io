○缓力役诏

周氏设官，分掌邦事；汉家创制，允定章程。故使百工咸理，五材异用。虽沿革有时，而此途莫爽。但钦明之后，役自子来，昏乱之朝，期尽民力。或祁寒隆暑，未获小康；或俾夜作明，继之以烛。淫费不已，凋丧为期。朕祗奉明命。抚临亿兆，爱育之心，发於寤寐。每谘谋卿士，询访刍荛，何尝不以节俭为怀。忧矜在念，自非田畴耘获，军国资须，未尝别使一人，辄求一物，每有丁匠之所。常申戒作之司，令其宽大功程，务从闲逸。少府僚属，莫不闻知，而营造矛铠。催督非理，竭人之力，以求己功。朝夕左右，尚乖期约，远方劳役，何以克堪？虽四海之内，无烦经始，然缮治器械，修葺城隍，及堤防浸决，桥梁坏毁，事不获已，必藉人功。须慰彼民心，缓其日用，宜颁告天下，知朕意焉。


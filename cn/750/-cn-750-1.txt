卷一


【安熙：词作5首】

○酹江月

登古容城有感，城阴则静修刘先生故居

天山巨网，尽牢笼、多少中原人物。赵际燕陲空老却，千仞岩岩苍壁。古柏萧森，高松偃蹇，不管飞冰雪。慕膻群蚁，问君谁是豪杰。重念禹迹茫茫，免狐荆棘，感慨悲歌发。累世兴亡何足道，等是轰蚊飞灭。湖海襟怀，风云壮志，莫遣生华发。中天佳气，会须重见明月。

○酹江月

前日归途，偶记和仲欲把锄犁门人愿助之语，甚恨不获请其详，而亦独喜其先得我心之所同也。中夕不寐，卒尔成章，写寄和仲，可为后日（原无后日二字，据丁藏旧钞本补）相见一笑。大德乙巳上元日神峰野客书

世途艰阻，正堪悲、万里清秋摇落。况复乾坤还闭物，奚啻切床肤剥。消长盈虚，循环反覆，夜半惊孤鹤。东君着意，惠风先到岩壑。悦亲原有清欢，簟瓢食饮，不害贫家乐。多病留侯空自苦，惭愧长身诸葛。先手躬耕，卧龙冈上，准备丰年获。豚蹄社鼓，几时同醉寥廓。

○太常引

和王治书仲安

求田问舍欲婆娑。算无地，不风波。胸次尽嵯峨。世间事、都能几多。登山临水，望花随柳，独此未消磨。便拟借行窝。正齐月、光风气和。

○石州慢

寄题龙首峰

龙蟠虎踞，朝楚暮秦，世路艰蹇。夕阳淡淡余晖，阊阖九重天远。千秋万古，先天消长图深，何人解识兴亡本。夜鹤渺翩翩，尽平林鸦满。萧散。不须黄鹤遗书，不用洪崖相挽。苍狗浮云，平日惯开青眼。拟将书剑，西山采蕨食薇，自应不属春风管。只恐汝山灵，怪先生来晚。

○鹊桥仙

徘徊尊俎。徜徉笑语。俯仰乾坤今古。世间豪杰数元龙，想未识、圣门风度。也非学圃。也非怀土。静看落花风雨。安排便买钓鱼蓑，□底是、沧浪深处。

强村丛书用善本书室藏钞默庵文集本，兹据另一旧钞本校补。

【白贲：词作1首】

○鹦鹉曲

侬家鹦鹉洲边住。是个不识字渔父。浪花中一叶扁舟。睡煞江南烟雨。觉来时满眼青山，抖擞绿蓑归去。算从前错怨天公，甚也有安排我处。

阳春白雪后集卷一（案鹦鹉曲原名黑漆弩，王恽、卢挚、姚燧、刘敏中等人所作，皆名黑漆弩。白贲所作起句有侬家鹦鹉洲边住语，因名鹦鹉曲。冯子振和白词亦名鹦鹉曲，实即黑漆弩调。北宋田为不伐曾作黑漆弩，可能原为民间词，流传至元，音律有变。）

【白华：词作1首】

○满庭芳

示刘子新

光禄池台，将军楼阁，十年一梦中间。短衣匹马，重见镇州山。内翰当年醉墨，纱笼在、高阁依然。今何夕，灯前儿女，飘荡喜生还。衣冠初北渡，几人能得，对酒常闲。算唯君日日，陶写余欢。得陇且休望蜀，南山卧、白额黄班。茅檐底，男儿未老，勋业后来看。

永乐大典卷一万三千三百四十四示字韵引元寓斋

【白朴：词作103首】

○春从天上来

至元四年，恭遇圣节，真定总府请作寿词。

枢电光旋。应九五飞龙，大造登乾。万国冠带，一气陶甄，天眷自古雄燕。喜光临弥月，香浮动、太液秋莲。凤楼前。看金盘承露，玉鼎霏烟。梨园。太平妙选，赞虎拜兕觞，鹭序鵷班。九奏虞韶，三呼嵩岳，何用海上求仙。但岩廓高拱，瓜瓞衍、皇祚绵绵。万斯年。快康衢击壤，同戴尧天。

○夺锦标

夺锦标曲，不知始自何时，世所传者，惟僧仲殊一篇而已。予每浩歌，寻绎音节，因欲效颦，恨未得佳趣耳。庚辰卜居建康，暇日访古，采陈后主张贵妃事，以成素志。按后主既脱景阳井之厄，隋元帅府长史高熲竟就戮丽华于青溪，后人哀之，其地立小祠，祠中塑二女郎，次则孔贵妃也。今遗搆荒凉，庙貌亦不存矣。感叹之余，作乐府青溪怨。

霜水明秋，霞天送晚，画出江南江北。满目山围故国，三阁余香，六朝陈迹。有庭花遗谱，口哀音、令人嗟惜。想当时、天子无愁，自古佳人难得。惆怅龙沉宫井，石上啼痕，犹点胭脂红湿。去去天荒地老，流水无情，落花狼籍。恨青溪留在，渺重城、烟波空碧。对西风、谁兴招魂，梦里行云消息。

○夺锦标

得友人王仲常李文蔚书（案丁钞本天籁集题下注云，仲常名思廉，仕元至翰林学士承旨）

孤影长嗟，凭高眺远，落日新亭西北。幸有山河在眼，风景留人，楚囚何泣。尽纷争蜗角，算都输、林泉闲适。淡悠悠、流水行云，任我平生踪迹。谁念江州司马，沦落天涯，青衫未免沾湿。梦里封龙旧隐，经卷琴囊，酒樽诗笔。对中天凉月，且高歌、徘徊今夕。陇头人、应也相思，万里梅花消息。

○水调歌头

咏月

银蟾吸清露，白兔捣玄霜。青天万古明月，中有物苍苍。想是临风丹桂，费尽斫云玉斧，秋蕊自芬芳。印透一轮影，吹下九天香。怪霜娥，才二八，减容光。蛾眉几画新样，晚镜为谁妆。见说开元天子，曾到清虚仙府，一曲听霓裳。何事便归去，空断舞鸾肠。

○水调歌头

用前韵

明月复明月，天宇净新霜。霜中养就白兔，未觉玉容苍。照影来今往古，圆缺阴晴几度，丹桂俨然芳。遐想广寒露，谁得一枝香。恍瑶台，飞宝镜，散重光。嫦娥久饵灵药，点出淡云妆。闲兴风姨相聚，不似天孙独苦，终日织仙裳。脉脉望河鼓，萦损几柔肠。

○水调歌头

初至金陵，诸公会饮，因用北州集咸阳怀古韵

苍烟拥乔木，粉雉倚寒空。行人日暮回首，指点旧离宫。好在龙蟠虎踞，试问石城锺阜，形势为谁雄。慷慨一尊酒，南北几衰翁。赋朝云，歌夜月，醉春风。新亭何苦流涕，兴废古今同。朱雀桥边野草，白鹭洲边江水，遗恨几时终。唤起六朝梦，山色有无中。

○水调歌头

诸公见赓前韵，复日和数章，戏呈施雪谷景悦。

楼船万艘下，锺阜一龙空。胭脂石井犹在，移出景阳宫。花草吴时幽径，禾黍陈家古殿，无复戍楼雄。更道子山赋，愁杀白头翁。记当年，南北恨，马牛风。降幡一片飞出，难与向来同。壁月琼枝新恨，结绮临春好梦，毕竟有时终。莫唱后庭曲，声在泪痕中。

○水调歌头

感南唐故宫，就櫽括后主词。

南郊旧坛在，北渡昔人空。残阳淡淡无语，零落故王宫。前日雕兰玉砌，今日遣台老树，尚想霸图雄。谁谓埋金地，都属卖柴翁。慨悲歌，怀故国，又东风。不堪往事多少，回首梦魂同。莫上小楼上，愁满月明中。

○水调歌头

朝花几回谢，春草几回空。人生何苦奔竞，勘破大槐宫。不入麒麟画里，却喜鲈鱼江上，一宅了杨雄。且饮建业水，莫羡富家翁。玩青山，歌赤壁，想高风。两翁今在何许，唤起一樽同。系住天边白日，抱得山间明月，我亦遂长终。何必翳鸾凤，游戏太虚中。

○水调歌头

咸阳怀古，复用前韵。

鞭石下沧海，海内渐成空。君王日夜为乐，高枕望夷宫。方叹东门逐兔，又慨中原失鹿，草昧起英雄。不待素灵哭，已识斩蛇翁。笑重瞳，徒叱咤，凛生风。阿房三月焦土，有罪与秦同。秦固亡人六国，楚复绝秦三世，万世果谁终。我欲问天道，政在不言中。

○水调歌头

拟游茅山，赠心远提点。

三峰足云气，万壑散秋声。茅君曾此成道，山兴地俱灵。遥望苍松紫桧，疑是烟幢雾盖，冉冉下青冥。鸾鹤故山梦，香火几时情。洞天开，丹灶冷，有遗经。华阳自古招隐，飞炼得长生。惭愧山中宰相，便许纶巾鹤氅，相对听吹笙。何处沧浪水，吾亦濯尘缨。

○水调歌头

冬至，同行台王子勉中丞，韩君美待御，霍清夫治书，登周处读书台，过古鹿苑寺。

疏云黯雾树，秋潦净寒潭。徘徊子隐台下，不见旧书龛。鹿苑空余萧寺，蟒穴谁传郗氏，聊此问瞿昙。千古得欺罔，一笑莫穷探。俯秦淮，山倒影，浴层岚。六朝城郭如故，江北到江南。三十六陂春水，二十四桥明月，好景入清谈。未醉更呼酒，欲去且停骖。

○水调歌头

丙戌夏四月八日，夜梦有人以三元秘秋水五言谓予，请三元之义，曰，上中下也。恍惚玩味，可作水调歌头首句，恨秘字之义未详。后从相国史公欢游如平生，俾赋乐章，因道此句，但不知秘字何意。公曰，秘即封也，甫一韵而寤，后三日成之，以识其异。

三元秘秋水，□□□□□。天人点破消息，梦里悟南华。河伯徒□□□，□□□归毫末，一笑井中蛙。试问漆园老，谁是大方家。□黄锺，推甲子，定无差。悠悠天理人事，风外万飞沙。且弄空山明月，自荐寒泉秋菊，睡起漱朝霞。更欲辨齐物，银海眩生花。

○水调歌头

予既赋前篇，一日举似京口郭义山，义山曰，此词固佳，但详梦中所得之句，元者应谓水府，今止咏甲子及秋水篇事，恐未尽也，因请再赋。

三元秘秋水，秋水一何多。江流滚滚无尽，淮汉人包罗。遥想灵官神府，坐阅潮头风怒，万里瞰沧波。浩荡没鸥鹭，喷薄出蛟鼍。马当山，牛渚渡，几人过。金鳌下瞰京口，舟楫避盘涡。始信林生祷雨，一濯黄泥尽许，无柰旱苗河。我欲洗兵马，谁解挽天河。

○水调歌头

予儿时在遗山家，阿姊尝教诵先叔放言古今忽白首，感念之余，赋此词云。

韩非死孤愤，虞叟坐穷愁。怀沙千古遗恨，郊岛两诗囚。堪笑并蛙裈虱，不道人生能几，肝肺自相仇。政有一朝乐，不抵百年忧。叹悠悠，江上水，自东流。红颜不暇一惜，白发忽盈头。我欲拂衣远行，直上崧山绝顶，把酒劝浮丘。藉此两黄鹄，浩荡看齐州。

○水调歌头

北风下庭绿，客鬓入霜华。回首北望乡国，双泪落清笳。天地悠悠逆旅，岁月匆匆过客，吾也岂瓠瓜。四海有知己，何地不为家。五溪鱼，千里菜，九江茶。从他造物留住，办作老生涯。不愿酒中有圣，但愿心头无事，高枕卧烟霞。晚节忆吹帽，篱菊渐开花。

○水调歌头

至元戊寅为江西吕道山参政寿

香风万家晓，和气九江春。朝回冠盖得意，玉季和金昆。屈指登高旧节，侧耳称觞新语，采菊旧芳樽。南土爱王粲，东阁寿平津。节龙香，符虎重，印龟新。弓刀千骑如水，曾为下南闽。墙外阴阴桃李，庭下辉辉兰玉，一笑指庄椿。更看济时了，高卧道山云。

○水调歌头

十月海棠

金盘荐华屋，银烛照红妆。欢游曾得多少，风雨送春忙。只道神仙渐远，争信情缘未断，自有返魂香。万木尽摇落，浓艳又芬芳。忆真妃，春睡足，按霓裳。马嵬西下回首，野日淡无光。不避山茶小雪，似爱江梅新月，疏影伴昏黄。谁唤□□起，呵手染胭霜。

案丁钞本天籁集注云，＊与胭同，是中州集王予可词自注，谓脂粉也。

○水调歌头

夜醉西楼为楚英作

双眸翦秋水，十指露春葱。仙姿不受尘污，缥缈玉芙蓉。舞遍柘枝遗谱，歌尽桃花团扇，无语到东风。此意复谁解，我辈正情锺。喜相从，诗卷里，酒杯中。缠头安用百万，自有海犀通。日日东山高兴，夜夜西楼好梦，斜月小帘栊。何物写幽思，醉墨锦笺红。

○水龙吟

丙午秋，到维扬，途中值雨，甚快然

短亭休唱阳关，柳丝惹尽行人怨。鸳鸯只影，荷枯苇淡，沙寒水浅。红绶双衔，玉簪中断，苦难留恋。更黄花细雨，征鞍催上，青衫泪、一时溅。回首孤城不见，黯秋空、去鸿一线。情缘未了，谁教重赋，春风人面。斗草闲庭，采香幽徑，旧曾行遍。谩今宵酒醒，无言有恨，恨天涯远。

○水龙吟

么前三字用仄者，见田不伐呕呕集，水龙吟二首皆如此。田妙于音，盖仄无疑，或用平字，恐不堪协。云和署乐工宋奴伯妇王氏，以洞箫合曲，宛然有承平之意，乞词于予，故作以赠。会好事者为王氏写真，末章及之。

采云萧史台空，洞天谁是骖鸾伴。伤心记得，开元游幸，连昌别馆。力士传呼，念奴供唱，阿郎吹管。怅无情一枕，繁华梦觉，流年又、暗中换。邂逅京都儿女，欢游遍、画楼东畔。樽前一曲，余音袅袅，骊珠相贯。日落邯郸，月明燕市，尽堪肠断。倩丹青细染，风流图画，写崔徽半。

○水龙吟

送史总帅镇西川，时方混一。

壮怀千载风云，玉龙无计三冬卧。天教唤起，峥嵘才器，人称王佐。豹略深藏，虎符荣佩，君恩重荷。看旌旗动色，军容一变，鹏翼展、先声播。我望金陵王气，尽消磨、区区江左。楼船万舻，瞿塘东瞰，徒横铁锁。八阵名成，七擒功就，南夷胆破。待他年画像，麒麟阁上，为将军贺。

○水龙吟

九月四日，为江州总管杨文卿寿。

雁门天下英雄，策勋宜在平吴后。金符佩虎，青云飘盖，名藩坐守。千里江皋，一时淮甸，扫清残寇。看人归厚德，天垂余庆，阶庭畔、芝兰秀。我望戟门如画，气佳哉、危亭新构。年年此席，风流长占，中秋重九。丹桂留香，绿橙供味，碧萸催酒。有庐山绝顶，苍苍五老，赞君侯寿。

○水龙吟

登岳阳楼，感郑生龙女事，谱大曲薄媚。

洞庭春水如天，岳阳楼上谁开宴。飘零郑子，危栏倚遍，山长恨远。何处兰舟，彩霞浮漾，笙箫一片。有娥眉起舞，含嚬凝睇，分明是、旧仙媛。风起鱼龙浪卷，望行云、飘然不见。人生几许，悲欢离聚，情锺难遣。闻道当时，汜人能诵，招魂九辩。又何如乞我，轻绡数尽，写湘中怨。

○水龙吟

九日同诸公会饮锺山望草堂有感

倚天锺阜龙蟠，四时青壁云烟润。陂陀十里，苍鬓夹路，清风缓引。兰若西边，草堂别崦，遗基犹认。自猿惊鹤怨，山人去后，谁更向、此中隐。独爱丹崖碧岭，枕平川、人家相近。登临对酒，茱萸香细，莓苔坐稳。老计菟裘，故应来就，林泉佳遁。怕烟霞笑我，尘容俗状，把山英问。

○水龙吟

送张大经御史，就用公九日韵，兼简卢处道副使，使宁国买丁钞本作贾按察司时。丁钞本题下注云庐号疏斋。

绣衣揽辔西行，慨然有志人知否。江山好处，留连光景，一杯别酒。世事无端，恼人方寸，十常八九。对霜松露菊，荒凉三径，等闲又、登高后。问讯宣城太守，几裁诗、画堂清昼。山长水阔，思君不见，踟蹰搔首。却羡行云，暂留还去，无心出岫。笑穷途岁晚，江头送客，唱青青柳。

○水龙吟

遗山先生有醉乡一词，仆饮量素悭，不知其趣，独间居嗜睡有味，因为赋此。

醉乡千古人行，看来直到亡何地。如何物外，华胥境界，升平梦寐。鸾驭翩翩，蝶魂栩栩，俯观群蚁。恨周公不见，庄生一去，谁真解、黑甜味。闻道希夷高卧，占三峰、华山重翠。寻常羡杀，清风岭上，白云堆里。不负平生，算来惟有，日高春睡。有林间剥啄，忘机幽鸟，唤先生起。

案此下原附曹光辅和词另录

○水龙吟

用前韵，赠答光辅

倚阑千里风烟，下临吴楚知无地。有人高枕，楼居长夏，画眠夕寐。惊觉游仙，紫毫吐凤，玉觞吞蚁。更谁人似得，渊明太白，诗中趣、酒中味。惭愧东溪处士，待他年、好山分翠。人生何苦，红尘陌上，白头浪里。四壁窗明，雨盂粥罢，暂时打睡。尽闻鸡祖逖，中宵狂舞，蹴刘琨起。

○水龙吟

予始赋睡词，诸公赓和三十余首。一日友人王文卿携肴来访，话及梁园旧游，因感其事，复用前韵。

万金不买青春，老来可惜欢娱地。有时记得，江楼深夜，解鞍留寐。兰焰喷虹，宝香薰麝，玉醅篘蚁。更谁能细说，当年风韵，江瑶柱、荔枝味。漂泊江湖万里，渺难寻、采菱拾翠。何心更到，折枝图上，卖花声里。蓬鬓刁骚，角巾欹堕，枕书聊睡。恨匆匆未办，莼鲈归棹，又秋风起。

○念奴娇

题镇江多景楼，用坡仙韵。

江山信美，快平生、一览南州风物。落日金焦，浮绀宇，铁瓮独残城壁。云拥潮来，水随天去，几点沙鸥雪。消磨不尽，古今天宝人杰。遥望石冢巉然，参军此葬，万劫谁能发。桑梓龙荒，惊叹后、几度生灵埋灭。往事休论，酒杯才近，照见星星发。一声长啸，海门飞上明月。

○念奴娇

中秋效李敬斋体，每句用月字。

一轮月好，正人间、八月凉生襟袖。万古山河，归月影、表里月明光透。月桂婆娑，月香飘荡，修月香人手。深沉月殿，月蛾谁念消瘦。今夕乘月登楼，天低月近，对月能无酒。把酒长歌邀月饮，明月正堪为友。月向人圆，月和人醉，月是承平旧。年年赏月，愿人如月长久。

案此下原附僧仲璋念奴娇另录

○念奴娇

题阙

江湖落魄，鬓成丝、遥忆扬州风物。十里楼台，帘半卷、玉女香车钿壁。后土祠寒，唐昌花尽，谁看琼枝雪。山川良是，古来销尽雄杰。落日烟水茫茫，孤城残角，怨入清笳发。岸檥扁舟人不寐，柳外渔灯明灭。半夜潮来，一帆风送，凛凛森毛发。乘流东下，玉箫吹落残月。

○念奴娇

壬戌秋泊汉江鸳鸯滩，寄赠。

露团渐冷，又今年、孤负中秋明月。谁念江干、憔悴我，梦断芙蓉城阙。燕子东归，鸿宾南下，满眼芦花雪。行人何处，也应珠泪凝睫。常记楼上歌声，一尊酒尽，默默无言别。恨杀鸳鸯滩下水，不寄题诗红叶。聚泪鲛绡，画眉螺黛，总在归时节。百年心事，等闲休向人说。

○满江红

题吕仙祠飞吟亭壁，用冯经历韵。

云外孤亭，空怅望、烟霞仙客。还试问、飞吟诗句，为谁留别。三入岳阳人不识，浮生扰扰苍蝇血。道老精、知向树阴中，曾来歇。松稚在，虬枝结。皮溜雨，根盘月。恨还丹不到，后来豪杰。尘世千年翻甲子，秋空一剑横霜雪。待他时、携酒赤城游，相逢说。

○满江红

用前韵留别巴陵诸公，时至元十四年冬

行遍江南，算只有、青山留客。亲友间、中年哀乐，几回离别。棋罢不知人换世，兵余犹见川留血。叹昔时、歌舞岳阳楼，繁华歇。寒日短，愁云结。幽故垒，空残月。听阁阎谈笑，果谁雄杰。破枕才移孤馆雨，扁舟又泛长江雪。要烟花、三月到扬州，逢人说。

○满江红

庚戌春别燕城

云鬓犀枕，谁似得、钱塘人物。还又喜、小窗虚幌，伴人幽独。荐枕恰疑巫峡梦，举杯忽听阳关曲。问泪痕、几度浥罗巾，长相续。南浦远，归心促。春草碧，春波绿。黯销魂无际，后欢难卜。试手窗前机织锦，断肠石上簪磨玉。恨马头、斜月减清光，何时复。

○满江红

重阳后二日王彦文并利用秦山甫相过小饮

过了重阳，寒惨惨、秋阴连日。尚何事、满城风雨，漏天如泣。点染一林红叶暗，飘萧三径黄花湿。听敲门、忽有客三人，来相觅。时节好，夸橙橘。儿女喜，分梨栗。罄一樽聊慰，老怀岑寂。想像曾来神女赋，伤心似失文通笔。破残年、催酿酒如川，长鲸吸。

○满江红

同（案原无同字，兹从丁本钞）郑都事复用前韵退讫所租学田

费尽长绳，系不住、西飞白日。客窗外、满庭秋草，露蛩寒泣。酒后看花空眼乱，花前把酒从衣湿。要一尘、归老作菟裘，何难觅。仙客老，巴园橘。封万户，燕山栗。且栽培松竹，伴人孤寂。岂有梁鸿高世志，也无司马题桥笔。便与君、同访洞庭春，和云吸。

○瑞鹤仙

登金乌衣园来燕台

夕阳王谢宅。对草树荒寒，亭台欹侧。乌衣旧时客。渺双飞万里，水云宽窄。东风羽翅，也迷却、当时巷陌。向寻常百姓人家，孤负几回春色。凄恻。人空不见。画栋栖香，绣帘窥额。云兜雾隔。锦书至付谁拆。刘郎只见惯，金陵兴废，赠得行人鬓白。又争如复到玄都，兔葵燕麦。

○沁园春

金陵凤凰台眺望

独上遗台，目断清秋，凤兮不还。怅吴宫幽径，埋深花草，晋时高冢，锁尽衣冠。横吹声沉，骑鲸人去，月满空江雁影寒。登临处，且摩挲石刻，徒倚阑干。青天半落三山。更白鹭洲横二水间。问谁能心叱，秋来水静，渐教身似，岭上云间。扰扰人生，纷纷世事，就里何常不强颜。重回首、怕浮云蔽日，不见长安。

○沁园春

保宁佛殿即凤凰台，太白留题在焉。宋高宗南渡，尝驻跸寺中，有石刻御书王荆公赠僧诗云，纷纷扰扰十年间，世事何常不强颜，亦欲心如秋水静，应须身似岭云间。意者当时南北扰攘，国家荡析，磨盾鞍马间，有经营之志，百未一遂，此诗若有深契于心者以自况。予暇日来游，因演太白荆公诗意，亦犹稼轩水龙吟用李延年淳于髡语也。

我望山形，虎踞龙盘，壮哉建康。忆黄旗紫盖，中兴东晋，雕兰玉砌，下逮南唐。步步金莲，朝朝琼树，宫殿吴时花草香。今何日，尚寺留萧姓，人做梅妆。长江。不管兴亡。谩流尽、英雄泪万行。问乌衣旧宅，谁家作主，白头老子，今日还乡。吊古愁浓，题诗人去，寂寞高楼无凤凰。斜阳外，正渔舟唱晚，一片鸣榔。

○沁园春

夜梦，就树摘桃噉之，于中一枚甘苦，觉而异之，因为之赋。

渺渺吟怀，望佳人兮，在天一方。问鲲鹏九万，扶摇何力，蜗牛两角，蛮触谁强。华表鹤来，铜盘人去，白日青天梦一场。俄然觉，正醯鸡舞瓮，野马飞窗。徜徉。玩世何妨。更谁道、狂时不得狂。羡东方臣朔，从容帝所，西真阿母，唤作儿郎。一笑人间，三游海上，毕竟仙家日月长。相随去，想蟠桃熟后，也许偷尝。

○沁园春

监察师巨源将辟予为政，因读嵇康与山涛书，有契于予心者，就谱此词以谢。

自古贤能，壮岁飞腾，老来退闲。念一身九患，天教寂寞，百年孤愤，日就衰残。麋鹿难驯，金镳纵好，志在长林丰草间。唐虞世，也曾闻巢许，遁迹箕山。越人无用殷冠。怕机事缠头不耐烦。对诗书满架，子孙可教，琴樽一室，亲旧相欢。况属清时，得延残喘，鱼鸟溪山任往还。还知否，有绝交书在，细与君看。

○沁园春

送按察司合道公赴浙东任

玉节星轺，十道监司，治称最优。甚惠风才到，豚鱼亦信，清霜未降，狐兔先愁。镇静洪都，澄清白下，又过东南第一州。云烟底，看千岩竞秀，万壑争流。离筵无计相留。谩慷慨中年白发稠。记琼花照眼，忙催诗笔，松灯促座，笑递觥筹。放浪形骸，欣于所遇，负我兰亭共一游。心期在，想山阴兴尽，和月回舟。

○沁园春

十二月十四日为平章吕公寿

盖世名豪，壮岁鹰扬，拥兵上流。把金汤固守，精诚贯日，衣冠不改，意气横秋。北阙丝纶，南朝家世，好在云间建节楼。平章事，便急流勇退，黄阁难留。菟裘。喜遂归休。着宫锦、何妨万里游。似谢安笑傲，东山别墅，鸱夷放浪，西子扁舟。醉眼乾坤，歌鬟风雾，笑折梅花插满头。千秋岁，望寿星光彩，长照南州。

○沁园春

吕道山左丞觐回，过金陵别业。至元丙子，予识道山于九江，今十年矣。

流水高山，独许锺期，最知伯牙。愧我投木李，得酬琼玖，人惊玉树，肯倚蒹葭。风雨十年，江湖千里，望美人兮天一涯。重携手，似仲宣去国，江令还家。门前柳拂堤沙。便是系、天津泛斗槎。看金鞍闹簇，花边置酒，玉盂旋洗，竹里供茶。朱雀桥荒，乌衣巷古，莫笑斜阳野草花。寒食近，算人生行乐，少住为佳。

○沁园春

夜枕无梦感子陵太白事，明日赋此。

千载寻盟，李白扁舟，严陵钓车。□故人偃蹇，足加帝腹，将军权幸，手脱公靴。星斗名高，江湖迹在，烂熳云山几处遮。山光里，有红鳞旋斫，白酒须赊。龙蛇。起陆曾嗟。且放我狂歌醉饮些。甚人生贫贱，刚求富贵，天教富贵，却骋骄奢。乘兴而来，造门即返，何必亲逢安道也。儿童笑道，先生醉矣，风帽欹斜。

○风入松

咏红梅将橙子皮作酒杯

使君高宴出红梅。腰鼓揭春雷。更将红酒浇浓艳，风流梦、不负花魁。千里江山吴楚，一时人物邹枚。软金杯衬硬金杯。香挽洞庭回。西溪不减东山兴，欢摇动、北海樽垒。老我天涯倦客，一杯醉玉先颓。

以上四印斋本天籁集卷上四十八首，间以丁钞本天籁集校，词中附录曹光辅词及僧仲璋词另录

○风流子

丁亥秋，复得仲常书，有楚星燕月，千里相望，何时会合，以副旧游之语。就谱此曲以寄之。

花月少年场。嬉游伴，底事不能忘。杨柳送歌，暗分春色，夭桃凝笑，烂赏天香。绮筵上，酒杯金潋滟，诗卷墨淋浪。间袅玉鞭，管弦珂里，醉携红袖，灯火夜行。回首事堪伤。温柔竟处，流落江乡。惆怅鬓丝禅榻，眉黛吟窗。甚社燕秋鸿，十年无定，楚星燕月，千里相望。何日故园行乐，重会风光。

○烛影摇红

前事用吕东窗韵

三尺枯桐，古来长恨知音少。玉箫吹断凤楼云，此恨何时了。落日飞鸿声悄。□长江、离魂浩渺。□□□□，□□□□，□□谁表。风雨红稀，梦回别院莺啼晓。一生孤负看花心，惆怅人空老。待访还丹瑞草。驾飚轮、蓬莱去好。又愁沧海，恍惚尘扬，难寻仙岛。

○摸鱼子

七夕用严柔济韵

问双星、有情几许。消磨不尽今古。年年此夕风流会，香暖月窗云户。听笑语。知几处。彩楼瓜果祈牛女。蛛丝暗度。似抛掷金梭，萦回锦字，织就旧时句。愁云暮。漠漠苍烟挂树。人间心更谁诉。擘钗分钿蓬山远，一样绛河银浦。鸟鹊渡。离别苦。啼妆酒尽新秋雨。云屏且驻。算犹胜姮娥，仓皇奔月，只有去时路。

○摸鱼子

真定城南异尘堂同诸公晚眺

敞青红、水边窗外，登临元有佳趣。薰风荡漾昆明锦，一片藕花无数。才欲语。香暗度。红尘不到苍烟渚。多情鸥鹭。尽翠盖摇残，红衣落尽，相与伴风雨。横塘路。好在吴儿越女。扁舟几度来去。采菱歌断三湘远，寂寞岸花汀树。天已暮。更留看，飘然月下凌波步。风流自许。待载酒重来，淋漓醉墨，为写洛神赋。

○摸鱼子

秋仲一日，李具瞻待御偕予过天庆观，访蒲敬之都事。既而登冶城，藉草于苍苍万玉中，觞咏乐甚。道官王默堕者在焉，且盟其两柏森立间搆亭，为游目骋怀之所。翌日赋此，记一时之概耳。

望参差、冶城烟树。故人知在琳宇。绣衣来就论文饮，随意割鸡炊黍。欢乐处。忘尔汝。清谈况有神仙侣。一杯缓举。放远目增明，遥岑出翠，俯仰几今古。红尘梦，不到丹台紫府。寻真偶得佳趣。两株翠柏参天起，千亩渭川烟雨。君已许。向此地结亭，为我开窗户。朝来暮去。待细揽烟霞，平分风月，挥洒锦囊句。

○摸鱼子

用前韵送敬之蒲君卜居淮上，敬之自翰苑□蕲黄道宣慰幕官。

听西风、细吟亭树。秋声先到衡宇。季鹰千里莼鲈兴，更喜范张鸡黍。倾尽处。惭愧汝。高楼不减烟霞侣。匏樽笑举。对得意江山，忘怀风月，醉眼玩今古。鸾坡客，又向红莲幕府。田园何日成趣。九重闻道思贤佐，恐要济时霖雨。天若许。从所好结庐，相就开蓬户。山人休去。怕蕙怅空悬，猿惊鹤怨，贻笑草堂句。

○摸鱼子

复用前韵

问谁歌、六朝琼树。当年春满庭宇。歌残夜月西风起，吹动一川禾黍。愁绝处。□□汝。姑苏麋鹿成群侣。清樽谩举。对淡淡长空，萧萧乔木，慷慨吊今古。生平苦。走遍南州北府。年来颇得幽趣。绿蓑青笠浑无事，醉卧一天风雨。秋几许。沙渚上，渔樵小隐随编户。扁舟脱去。望绮散余霞，江澄净练，还爱谢公句。

○木兰花慢

灯夕到维扬

壮东南形胜，淮吐浪、海吞潮。记此日江都，锦帆巡幸，汴水迢遥。迷楼故应不见，琼花、底事也香消。兴废几更王霸，是非总付渔樵。谁能十万更缠腰。鹤驭尽飘飘。正绣陌珠帘，红灯闹影，三五良宵。春风竹西亭上，拌淋漓、一醉解金貂。二十四桥明月，玉人何处吹箫。

○木兰花慢

题阙

听鸣驺入谷，怕惊动、北山猿。且放浪形骸，支持岁月，点检田园。先生结庐人境，竟不知、门外市尘喧。醉后清风到枕，醒来明月当轩。伏波勋业照青编。薏苡又何冤。笑蕞尔倭奴，抗衡上国，挑祸中原。分明一盘棋势，谩教人、着眼看师言。为问鲲鹏瀚海，何如鸡犬桃源。

○木兰花慢

覃怀北赏梅，同参政西庵杨丈，和奥敦周卿府判韵。

记罗浮仙子，俨微步、过山村。正日暮天寒、明装淡抹，来伴清樽。行云黯然飞去，怅参横月落梦无痕。翠羽嘈嘈树杪，玉钿隐隐墙根。山阳一气变冬温。真实不须论。满竹外幽香，水边疏影，直彻苏门。仿佛对花终日，拌淋漓、襟袖醉昏昏。折得一枝在手，天涯几度销魂。

○木兰花慢

复用前韵，代友人宋子冶赋。

望丹东沁北，淡流水、绕孤村。对几树疏梅，十分素艳，一曲芳樽。谁堪岁寒为友，伴仙姿、孤瘦雪霜痕。翠竹森森抱节，苍松落落盘根。铜瓶水满玉肌温。此意与谁论。渐月冷芸窗，灯残纸帐，夜悄衡门。伤心杜陵老眼，细看来、只似雾中昏。赖有清风破鼻，少眠浮动吟魂。

○木兰花慢

王彦立所居南斋，榜真隐，庭中新作盘池，同诸公赋。

渺高情公子，得真隐、信悠哉。占上下壶天，中间隙地，凿破莓苔。移将鉴湖寒影，放微风、滟滟翠奁开。便有一番荷芰，都无半点尘埃。夜深明月晃闲阶。不负小亭台。尽罗袖盛香，碧筒吸露，一洗胸怀。红莲故家幕府，看新诗、题咏满南斋。好听萧萧风雨，老夫从此须来。

○木兰花慢

丙子冬，寄隆兴吕道山左丞。

忆元龙湖海，樽俎地、笑谈间。尽画烛寒烧，红螺细卷，沉醉更阑。西风数声笳鼓，怅匡庐、山下送征鞍。秋水苹花渐老，晓霜枫叶初丹。滕王高阁倚江干。极目楚天间。想画栋朱帘，朝云南浦，暮雨西山。天涯倦游司马，更几时、携手一凭栏。别后相思何处，月明千里乡关。

○木兰花慢

戊子秋，送合道监司赴任秦中，兼简程介甫按察。

倦区区游宦，便回棹、谢山阴。算谁似君侯，莼鲈有味，富贵无心。匆匆又移玉节，恨相思、何处更相寻。渭北春天树边，江东日暮云深。岸花樯燕动悲吟。把酒惜分襟。问玉井莲开，三峰绝顶，谁共登临。长安故人好在，忆元龙、名重古犹今。说与英雄湖海，应怜枯槁山林。

○木兰花慢

歌者樊娃索赋

爱人间尤物，信花月、与精神。听歌串骊珠，声匀象板，咽水萦云。风流旧家樊素，记樱桃、名动洛阳春。千古东山高兴，一时北海清樽。天公不禁自由身。放我醉红裙。想故国邯郸，荒台老树，尽赋招魂。青山几年无恙，但泪痕、差比向来新。莫要琵琶写恨，与君同是行人。

○木兰花慢

为乐府宋生赋。宋字寿香，燕城好事者为渠写真，手捻荼蘼一枝。

展春风图画，恍人世、有神仙。爱手捻茶蘼，香间韵远，亸袖垂肩。东邻几番亲见，意丹青、无地著婵娟。杏脸红生晓晕，柳眉翠点春妍。舞衫歌扇绮罗筵。还我旧因缘。尽金缕新声，乌丝醉墨，共惜流年。年来茂陵多病，更玉琴、凄断凤鸾弦。留得一枝春在，不妨绝倒尊前。

○木兰花慢

题阙

快人生行乐，卷江海、人瑶觞。对满眼韶华，东城南陌，日日寻芳。吟鞭缓随骄马，殢春风、指点杏花墙。时听鸾啼宛转，几回蝶梦悠扬。行云早晚上巫阳。蓦地恼愁肠。待玉镜台边，银灯影里，细看浓妆。风情自怜韩寿，恨无缘、得佩贾充香。说兴殷勤青鸟，暂时相见何妨。

○木兰花慢

感香囊悼双文

览香囊无语，谩流泪、湿红纱。记恋恋成欢，匆匆解佩，不忍忘他。消残半襟兰麝，向绣茸、诗句映梅花。疏影横斜何处，暗香浮动谁家。春霜底事扫浓华。埋玉向泥沙。叹物是人非，虚迎桃叶，谁偶匏瓜。西风楚词歌罢，料芳魂、飞作碧天霞。镜里舞鸾空在，人间后会无涯。

○玉漏迟

题阙

故园风物好。芳樽日日，花前倾倒。南浦伤心，望断绿波春草。多少相思泪点，算只有、青衫知道。残梦觉。无人解我，厌厌怀抱。懊恼。楚峡行云，便赋尽高唐，后期谁报。玉杵玄霜，着意且须重捣。转眼梅花过也，又屈指、春残灯闹。妆镜晓。应念画眉人老。

○玉漏迟

段伯坚同予留滞九江其归也别侍儿睡香予亦有感

睡香花正吐。谁交付与，东君为主。梦觉庐山，一片彩云何所。惆怅留题在壁，麝墨染、无穷愁绪。常记取。徘徊顾影，镫前低语。几许。欺密留情，系绊煞世间，□□儿女。沦落天涯，夜夜月明湓浦。连我青衫泪满，料不忍、孤帆东去。离思苦。休唱渭城朝雨。

○玉漏迟

题阙

碧梧深院悄。清明过也，秋千闲了。杨柳阴中，又是一番啼鸟。人去瑶台路远，孤负却、花前欢笑。音信杳。西楼尽日，凭栏凝眺。缥缈。雾阁云窗，恨梦断青鸾，夜深寒悄。檐玉敲残，捱得五更风小。麝注金猊烬冷，画烛短、银屏空照。芳径晓。惆怅落红多少。

○江梅引

题阙

一溪流水隔天台。小桃栽。为谁开。应念刘郎，早晚得重来。翠袖天寒憔悴损，倚修竹，□残红，堕绿苔。怨极恨极愁更衰，甚连环，无计解。百劳分背燕飞去，云树苍崖。□□千里，何处托幽怀。温峤风流还自许，后期杳，□尘生，玉镜台。

○秋色横空

（本名玉耳坠金环，秋色横空盖前人词首句，遗山用以为名）赠虞美人草

儿女情多。甚千秋万古，不易消磨。拔山力尽英雄困，垓下尚拥兵戈。含红泪，颦翠峨，拌血污游魂逐太阿。草也风流犹弄，舞态婆娑。当时夜间楚歌。叹乌骓不逝，恨满山河。匆匆玉帐人东去，耿耿素志无他。黄陵庙，湘水波。记染竹成斑泣舜娥。又岂止虞兮，无可奈何。

○秋色横空

咏梅，顺天张侯毛氏以太母命题索赋。

摇落初冬。爱南枝迥绝，暖气潜通。含章睡起宫妆褪，新妆淡淡丰容。冰蕤瘦，蜡蒂融。便自有翛然林下风。肯羡蜂喧蝶闹，艳紫妖红。何处对花兴浓。向藏春池馆，透月帘栊。一枝郑重天涯信，肠断驿使逢。关山路，几万重。记昨夜筠筒和泪封。料马首幽香，先到梦中。

○石州慢

丙寅九日，期杨翔卿不至，书怀用少陵诗语。

千古神州，一旦陆沉，高岸深谷。梦中鸡犬新丰，眼底姑苏麋鹿。少陵野老，杖藜潜步江头，几回饮恨吞声哭。岁暮意何如，快秋风茅屋。幽独。疗饥赖有商芝，暖老尚须燕玉。白壁微瑕，谁把闲情拘束。草深门巷，故人车马萧条，等闲瓢弃樽无绿。风雨近重阳，满东篱黄菊。

○凤凰台上忆吹箫箫

题阙

笳鼓秋风，旌旗落日，使君威震雄边。羡指麾貔虎，斗印腰悬。尽道多多益办，仗玉节、亳邑新迁。江淮地、三军耀武，万灶屯田。戎轩。几回□□，□画戟门庭，珠履宝筵。惯雅歌堂上，起舞樽前。况是称觞令节，望醉乡、有酒如川。明年看，平吴事了，图像凌烟。

○满庭芳

屡欲作茶词，未暇也。近选宋名公乐府，黄贺陈三集中，凡载满庭芳四首，大概相类，互有得失。复杂用元（原作无，兹据丁钞本改）寒删先韵，而语意若不伦。仆不揆，□斐合三家奇句，试为一首，必有能辨之者。

雅燕飞觞，清谈挥麈，主人终夜留欢。密云双凤，碾破缕金团。□品香泉味好，须臾看、蟹眼汤翻。银瓶注，花浮兔碗，雪点鹧鸪斑。双鬟。微步稳，春纤擎露，翠袖生寒。觉清风扶我，醉玉颓山。照眼红纱画烛，吟鞭送、月满银鞍。归来晚，芸窗未寝，相伴小妆残。

○绿头鸭

洞庭怀古

黯销凝，楚天风物凄清。过黄陵、山长水远，古今迁客伤情。渺澄波、聚鱼曲港，浣纱人去掩紫荆。洞庭晚、荻花风细，秋月照茅亭。一壶酒，浇平磊块，问甚功名。买扁舟、安排归去，五湖烟景谁争。等闲携、弄瓢西子，恍惚遇、鼓瑟湘灵。看尽娇颦，听残雅奏，暮云江上数峰青。舵楼底，香芹鲜鲫，还似越中行。闲身好、浮家泛宅，聊寄平生。

○永遇乐

至元辛卯春二月三日，同李景安提举游杭州西湖。

一片西湖，四时烟景，谁暇游遍。红袖津楼，青旗柳市，几处帘争卷。六桥相望，兰桡不断，十里水晶宫殿。夕阳下、笙歌人散，唱彻采菱新怨。金明老眼，华胥春梦，肠断故都池苑。和靖祠前，苏公堤上，谩把梅花捻。青衫尽耐，蒙蒙雨湿，更着小蛮针线。觉平生、扁舟归兴，此中不浅。

○贺新郎

题阙

喜气轩眉宇。□卢郎、风流年少，玉堂平步。车骑雍容光华远，不似黄梁逆旅。抖擞尽、貂裘尘土。便就莫愁双桨去，待经过、苏小钱塘渡。画图里，看烟雨。一樽邂逅歌金缕。望晴川、炉峰瀑布，浪花湓浦。老我三年江湖客，几度登临吊古。怅日暮、家山何处。别后江头虹贯日，想君还东观图书府。天咫尺，听新语。

○宴瑶池

宴瑶池本名八声甘州，乐府八声甘州名颇鄙俚，予爱其法雅健，因采东坡戚氏一篇，稍加櫽括，使就新翻，仍改其名。

玉龟山、阿母统群仙。幽闲志萧然。有金城千里，琼楼十二，紫翠霏烟。穆满当时西狩，八骏戏芝田。驻跸瑶池上，命赐华筵。天乐云璈鼎沸，看飞琼舞态，醉饮留连。渐月斜河汉，霞绮布晴天。望神州、东回玉辇，杏花风、数里响鸣鞭。长安近、依稀柳色，翠点奏川。

○垂杨

壬子冬，薄游顺天，张侯毛氏之兄正卿，邀予往拜夫人。既而留饮，撰词一咏梅，以玉耳坠金环歌之，一送春，以垂杨歌之，词成，惠以罗绮四端。夫人大名府人，能道古今，雅好客。自言幼时，有老尼，年几八十，尝教以旧曲垂杨，音调至今了然，事与东坡补洞仙歌词相类。中统建元，寿春榷场中，得南方词编，有垂杨三首，其一乃向所传者，然后知夫人真承平家世之旧也。

关山杜宇。甚年年唤得，韶光归去。怕上高城望远，烟水迷南浦。卖花声动天街晓，总吹人、东风庭户。正纱窗、浓睡觉来，惊翠蛾愁聚。一夜狂风横雨。恨西园、媚景匆匆难驻。试把芳菲点检，莺燕浑无语。玉纤空折梨花捻，对寒食、厌厌心绪。问东君，此别经年，落花谁是主。

○西江月

题阙

白石空销战骨，清泉不洗飞埃。五云多处望蓬莱。鞭石谁能过海。一夕神游八表，众星光拱三台。天公元不弃非才。坐我金银世界。

○西江月

郭祐之得雄、渠即贾治中婿

天上灵椿未老，月中丹桂初花。充闾佳庆尽堪夸。圣善元来姓贾。广座平分玉果，绛颅剩拂丹砂。从今人说细侯家。自有青衫竹马。

○西江月

题阙

过隙光阴流转，还丹岁月绵延。几人青髻对长年。且斗时间康健。四海幸归英主，三山免化飞仙。大家有分占桑田。近日蓬莱水浅。

○西江月

九江送刘牧之同知之杭

我自纫兰为佩，君方剖竹分符。才情风调有谁如。彷佛三生小杜。置酒昔登岘首，题诗今对匡庐。青衫恨不到西湖。共湿黄梅细雨。

○西江月

李元让赴广东帅幕

皎皎风前玉树，煌煌腰下金符。陈琳檄草右军书。香满红莲幕府。政自雄心抚剑，不妨雅唱投壶。长缨系越在须臾。看扫蛮烟瘴雨。

○西江月

渔父

世故重重厄网，生涯小小渔船。白鸥波底五湖天。别是秋光一片。竹叶醅浮绿酽，桃花浪溃红鲜。醉乡日月武陵边。管甚陵迁谷变。

○浪淘沙

题阙

今古海山情。月牖云扃。潜教小玉报双成。整顿罗衣斜敛出，门外娇迎。镫暗酒微醒。鬓乱钗横。一春心事语叮咛。明夜闲衾容易冷，谁复卿卿。

○浪淘沙

题阙

青锁几窥容。带结心同。临鸾谁与画眉峰。自恨寻芳来较晚，孤负春红。无物此情浓。无计相从。殷勤心事若为通。留得青衫前日泪，弹满西风。

○浪淘沙

题阙

行路古来难。似得还山。山间终是胜人间。风月琴樽应不羡，尘土征鞍。何处老来闲。白下长干。一番春事又兰珊。□□□□□□□，□□□□。

○朝中措

题阙

燕忙莺乱斗寻芳。谁得一枝香。自是玉心皎洁，不随花柳飘扬。明朝去也，燕南赵北，水远山长。都把而今欢爱，留教后日思量。

○朝中措

题阙

娃儿十五得人怜。金雀髻垂肩。已爱盈盈翠袖，更堪小小花钿。江山在眼，宝朋满座，有酒如川。未得芙蓉帐底，且教玳瑁筵前。

○朝中措

题阙

田家秋熟办千仓。造物恨难量。可惜一川禾黍，不禁满地暝蝗。委填沟壑，流离道路，老幼堪伤。安得长安毒手，变教四海金穰。

○朝中措

题阙

苍松隐映竹交加。千树玉梨花。好个岁寒三友，更堪红白山茶。一时折得，铜瓶插看，相映乌纱。明日扁舟东去，梦魂江上人家。

○朝中措

题阙

东华门外软红尘。不到水边村。任是和羹傅鼎，争如漉酒陶巾。三年浪走，有心遁世，无地栖身。何日团圝儿女，小窗灯火相亲。

○清平乐

咏木樨花

碧云叶底。万点黄金蕊。更看蔷薇清露洗。泽国秋光如水。余生牢落江南。幽香鼻观曾参。见说小山招隐，梦魂夜夜云岚。

○清平乐

咏水仙花

玉肌消瘦。彻骨熏香透。不是银台金盏酒。愁杀天寒翠袖。遗珠怅望江皋。饮浆梦到蓝桥。露下风清月惨，相思魂断谁招。

○清平乐

李仁山槛中蟠桃梅

前村潇洒。雪径人回驾。一槛谁移春造化。郁郁香浮月下。青绫半护冰姿。宛然临水开时。说与绿毛幺凤，不妨倒挂虬枝。

案此下原附李仁山次韵另录

○清平乐

题阙

箜篌朱字。梦觉参差是。不种仙家白玉子。着甚消□好事。桃花门外重重。一言半语相通。萦损题诗崔护，几回南陌春风。

○清平乐

题阙

朱颜渐老。白发添多少。桃李春风浑过了。留得桑榆残照。江南地迥无尘。老天一片闲云。恋杀青山不去，青山未必留人。

○清平乐

同施景悦赌双陆，不胜戏作。

闲寻博奕。饱饭消长日。自笑家储无甔石。百万都教一掷。平生酒圣诗豪。韦娘局上相嘲。今日风流磨折，翠裘输与絁袍。

○点绛唇

题阙

翠水瑶池，旧游曾记飞琼伴。玉笙吹断。总作空花观。梦里关山，泪浥罗襟满。离魂乱。一灯幽幔。展转秋宵半。

案此下原有小桃红一首，以其为曲调，因删去

○踏莎行

咏雪

冻结南云，寒风朔吹。纷纷六出飞花坠。海仙翦水看施工，仙人种玉来呈瑞。梅萼清香，竹梢点地。画栏倚湿湖山翠。先生方喜就烹茶，销金帐里何人醉。

○浣溪沙

酒间赠金禅师，年近六旬，头白如雪。

世事方艰便猛回。丛筠佳处得栽培。花光别有一枝梅。头似雪盔那复漆，心如风篆也无灰。生前相遇且衔杯。

以上四印斋本天籁集卷下五十六首，间以丁钞本天籁集校，词中附李仁山词另录并有小桃红曲调删去。

【白云山翁：词作1首】

○水调歌头

兀颜分宪至邑，奉和前题

忆分司时节，秋雨正连天。官路满篙流水，舟楫驶如川。陌上漫漫泥潦，徙远马瘏人倦，堪赋去来篇。雪冷梅花萼，春早绿杨颠。问东君，春几许，为君怜。浮生恍如蝶梦，栩栩羡高贤。客里渐磨岁月，两眼青山图画，松翠看云眠。安得王乔术，飞舄颇通元。

河南通志卷七十四

【蔡珪：词作1首】

○江城子

王温季自北都归，过予三河，坐中赋此

鹊声迎客到庭除。问谁欤。故人车。千里归来，尘色半征裾。珍重主人留客意，奴白饭，马青刍。东城入眼杏千株。雪模糊。俯平湖。与子花间，随分倒金壶。归报东垣诗社友，曾念我，醉狂无。

中州乐府








○海運詳考序 【 海運】

嘉靖乙丑、河淤徐沛、　朝廷遣大臣董治、鑿石通渠、以避濁流、運道乃大通利隆慶辛未、復淤下邳時有上開膠萊河之議者、業遣科臣相度矣、中丞敬所王公、時居東藩、乃抗言曰、斯役也、在元至正間、嘗議開之而尋罷矣、殆不可行、無巳則通海運便、矧永樂間巳行故道乎、遂詳考海運、自前代迄　國初、高文襄公亦每以海運當開見之雜著中然此議竟格不行始之所以行。終之所以罷。如何而為利。如何而為弊。與夫法久變通之宜。造舟通運之制。考核區畫纖悉詳明。覽者不待其竟。而即知其必可行也。守臣上其議、　天子以為是、而亟行之、海道筆峰陳君、將梓其議以傳、謁予序諸簡端予惟漕運、國之大計也、在替三代、天子公卿百司庶府。皆賦其畿內之地以自給。輸將徭役。率不越五百里而遙。民不勞而上自足也。秦漢而下。漕務始興。皆視建都以為難易。漢唐都秦。宋都梁當其峕。宋漕較易漢唐。內漕之便無過于轉扌?舟?犬此劉晏遺法且其法轉扌?舟?犬江不入淮淮不入汴其力舒矣。我　朝定鼎幽燕。扼匈奴之吭而拊其背。所據形勝。視關中尤為要害。惟漕粟仰給東南。轉運甚艱。永樂間倣元制。由海而運者十有餘年。既會通河開。而海運始罷。然則海運者固　國家巳試之成事也。我　國家建都。既與元同。則漕運安得盡與元背哉。即河無梗。兩運竝輸。未為失策。而况河患屢作。可不長慮而亟圖之乎。夫泥故常而昧變通者。拘攣之見也。狃目前而忘遠慮者。庸淺之流也。故瑟不更張而鼓鮮不絕絃矣。鑑不刮磨而照。鮮不眩物矣。自非淵識遐覽之士。烏足以語通變濟時之道哉。盖公少有奇資、博綜羣籍、而歸宿心性之學、既臥山中、留心經濟、於當世之務、靡不研究、故一出而能建議紆籌如此、譬之莫邪發硎斷蛟剸兕惟意所向耳、行為　國家處大事、決大疑、以康濟天下、此未足以盡公宏蘊云、


五


○序（一）

【黄陶庵文集序】

黄陶庵先生死忠之五年，其门人陆翼王收其遗文，得所论著百馀篇，属余为之序。呜呼！陶庵之文止于此而已乎？当其城陷引决，投笔绝命，扼吭而死，翼王访求搜购于流离煨烬之中，遗编断烂，什不一存，此可为流涕叹息者也。

陶庵深沉好书，于学无所不窥，居常独坐一室，不交当世，迁、固以下诸史，朱黄钩贯，略皆上口；其于考据得失，训诂异同，在诸儒不能通其条要，陶庵顿五指而数之，首尾通涉，铢两历然，虽起古人面与之雠问，莫能难也。其为人清刚简贵，言规行矩，早有得于濂、雒之传，尝谓人曰：吾比来为文，初无所长，然皆折衷大道，称心而立言，质之于古，验之于今，其不合于理者亦已少矣。此其一生读书之大略也。当先皇帝初年，海内方乡古学，一二通人儒者，将以表章六经，修明先王之道为务；乃曲学诡行则又起而乘之，依光扬声，互相题拂，剽取一切坚僻之辞，以欺当时而误流俗。论者不察，乃比其始事者同类而訾之。噫，亦不思之甚矣！世之降也，先王之教化既熄，法度既亡，人奋其私智，家尚其私学，比谬杂揉，蟠戾于天下，虽有高世之君子，欲整齐而分别之，其道无繇。惟夫忠孝大节，皆出于醇正博洽之儒，其似是而非者不一见焉，然后天下后世了然知异学之当诛，而大雅之可尚。以观我陶庵，非其人耶？

陶庵为诸生二十年，与其弟伟恭，其徒侯几道云俱昼夜讲性命之学，晚而后遇，不肯就官，城破之日，师友兄弟同日并命。今其书虽不全，使读之者忾然想见其为人，益足以征于今而信于后无疑矣。翼王以五年之力，掇辑散亡，其功于斯道不细，固不专为陶庵已也。吾故表而出之，俾后之人知所习焉。

【何季穆文集序】

虞山何季穆，天下博闻辩智之士也。读书负奇气，以文章志节自豪。尝挟其册走京师，欲有所建白。会逆榼用事，应山杨忠烈公特疏击之，季穆引义慷慨，赞成其决。已而杨公遇害，季穆忧时感世，发病呕血，曰：吾之生则不如其死也。死二十年，其子璧以能诗闻，乃收父平生所为诗古文词而之，得十馀卷。余读之太息，曰：嗟乎！古之为士者，非公车特征，则宰府交辟，次亦屈志州郡耳；其有淹顿牢落，没世而无闻者，盖亦少矣。当东汉之季，阉寺之祸可谓最烈，然而岑至、张俭之徒，不过以东部督邮、南阳功曹，收案中官子弟，考竟杀之，而太学诸生提斧锧伏阙下，请斩十常侍以谢百姓，虽繇此得罪夷灭，其所发舒已足垂名竹帛。今以季穆之才，岂出党锢诸贤下哉？本朝不行辟召，诸生勿通章表，故虽以有为之略，敢言之气，而屈折勿效，仅以托之于文词，此可为痛惜者也。余尝惟国家当神宗皇帝时，天下平治，而士大夫风习不能比隆往古者，良繇朝廷以科目限天下士，士亦敝敝焉束缚于所为应世之时文。以吾耳目所闻见，如吴中邵茂齐、徐汝廉、郑闲孟三君子，皆号为通人儒者，而白首一经，穿穴书传，于朝政得失，贤奸进退之故，则不闻有所论述，故其不遇以死也，姓氏将泯灭而勿传。当是之时，有不好经生章句而谈国是人才、边情水利，凿然欲见诸施行者，独有一何季穆耳。然且才力无所展，议论无所用，即其后人所欲铺扬而称述之者，今止其书在，书之传不传亦未可知也。

盖季穆殁后十馀年，天子慨然有意于岩穴之士，而士亦危言深论，激扬名声，故有匹夫上书诋诃禁近，处士抗论裁核公卿，浸寻乎东汉矣。其有所匡救，十不得二三，而朝贵侧目，大考钩党，终至国祸随之。若使季穆不死，忠言异谋，必大有益于时，而其文章论著，足以轶往昔而示来世，断不止于此也。而竟不幸早死。《诗》有之曰：“人之云亡，邦国殄瘁。”其季穆之谓夫！

【陈百史文集序】

溧阳陈先生以诗古文词名海内者二十馀年，余也草野放废，未尝一及先生之门，先生顾寓书余曰：“吾集成，子为我序之。”夫先生之文，衣被四海，乃于三千里外，欲得穷老疏贱者之一言，此其通怀好善，诚不可及，而余则逡巡未敢也。今年春，始进谒于京师，会先生刻其集初就，余得受而卒读，凡诗文若干卷，不揣为之序曰：

夫文者，古人以陈谟矢训、作命敷告、教世化俗者之所为，非仅以言辞为工者也。有一代之兴，必有一代之文以为之重。当夫礼乐未行，纪纲未定，得其文以讽谕天下，无不翕然从风；及其功成而道浃，荐之郊庙，布之声歌，可谓盛矣。乃其学不专一能，书不名一家，奇邪踳驳之弊无自而起，盖繇垂教之人即其谋国之人，故因事立言，取其明体适用，浮词剿说不得而入也。三代而下，人材薄，学术废，草昧之功，类不始于儒者。迨乎升平累叶，文事乃兴，用以粉饰铺张而无所缓急，不得已借瑰异诡僻之辞以自见。其有卓然越于流俗者，汉贾谊、董仲舒、司马迁、刘向之属，皆在高、惠以后；韩、柳则当唐之既衰，有宋庆历、嘉祐之间，欧、曾并起：此数君子者，各成一代之文，声施后祀。余所惜者，以彼其才，使之生于开创之初，亲见其行事，所著当不止此。夫立乎定、哀之际以望隐、桓，孔子难之，况其下焉者乎！

明初宋文宪公以大儒而膺佐命，上自诏敕训令，下至于碑铭序记之文，援据六经，熔铸百氏，几与三代比隆。今国家鼎新景运，皇上亲儒重学，而先生膺密勿心膂之寄，高文大册，咸出其手，《诗》有之：“倬彼云汉，为章于天。”其先生之谓哉！文宪虽典司文章，不与机务，又得黄溍、柳贯之徒倡明婺学，适会其成功；先生勤劳经国大业，能出其馀力为文章，且自文宪公后三百年来，绍修绝学者不过数家，剽窃摹拟，抽青媲白者，榛芜塞路，先生慨然起而厘正之，此其视文宪为尤难也已。余既序先生之文，因以正告天下，俾知大雅复作，斯文不坠，士君子务为原本之学，扶运会而正人心，无矜纂组荟蕞之长，弊弊焉从事于所无用，此先生之志也。

【白东谷诗集序】

余少时得交天下士，以为三晋者，河岳之奧区也，太行、王屋之交，风气完密，必有巨儒伟人，魁垒沉塞者出乎其间，吾庶几一见之，然不能往也。在南中，从张藐姑先生游。先生家晋之阳城，年六十馀矣，德高而齿宿，忧时伤乱，有家国飘薄之叹，顾奉其经书讲诵不辍。予得侍函丈，闻绪论，心诚服之。世故流离，名贤抑没，窃慨典型不可复作。

既而遇白公东谷于京师，知为先生之同里，攻实学，修笃行，不役役于富贵，不陨获于流俗，冲乎其自下，确乎其自持，有先正之风焉。当世祖皇帝优礼词臣，东观横经，长杨校猎，凡有编摩咨访，飞鞚趣召，往往在严更之后，风雪之中，公应诏立成，辩言如响，同官中咸以大人长德博闻强记推之。及乎出贰铨衡，上参槐棘，撤侍从而典邦禁。圣主以造邦之初，成宪方立，文墨法律之吏不足以著絜令，惟公经术深厚，传古义，定谳法，故倚以天下之平焉。退而筑室于析城、底柱之间，俯仰河山，流连今古，取其高深跂蔚，尽发之于诗文，上以垂竹素，润金石，次亦散华落藻，沾丐远近，今所谓《东谷集》者是也。伏而观之，岂不盛哉！

白族大且显，其最以学行着者，公之尊人履德先生，兄弟明经，典邑校，讲授生徒，多所成就，学者以比德河汾。公有从兄曰季文，多闻述作，高尚不仕。昔咎犯之语重耳曰：“吾不如衰之文也。”夫三士皆足上人，而沾沾于成季之有文何耶？《春秋》聘问之辞，晋之卿士为多，被庐之蒐，说礼乐而敦诗书，即军旅亦所不废。千载而后，风醇俗厚，被服尔雅，河东世有高门，昭其文德，为天下先。今以观白氏，履德之有公，士会之于范文子也；公之有季文，叔向之于铜鞮伯华也。其原本家学，遇会处际，乃一出而用之于世，容偶然乎！

金华陈公，文吏也，旧为公邑宰，用治行高擢任吾州，刻公之集于吴下，以公言征馀弁其首。余浏览之馀，既乐晋之有人，又追想藐姑之风流于徂往之后也。称人之善，必数其父兄与其乡先哲，是用推本书之，以为东谷诗序。

【戴沧州定园诗集序】

余尝思自古诗人享盛名、履高位者，代不数见。唐人如张曲江、高达夫庶足以当之矣。曲江晚年忧谗畏事，达夫五十始显，佐戎幕，历兵间，其登眺诸作，类有堙郁抑塞之感焉。先朝如李长沙、王弇州皆以绝代之才，位至卿相，遘际平世，雍容歌啸，领袖群流，跌宕骚苑，於乎，又何盛也！余于天下思一见其人不得，乃今得之沧州戴公。

公工文章，善书画，为诗深浑奇峭，超迈绝伦。洊登三事，再世侍中，父子俱列台阁，赐召见，给笔札，丹青墨宝，照耀殿壁，赋诗纪事，天子动容，甚至亲洒宸翰以赐之。文人遭逢，可谓隆矣！公馀丰暇，品藻人士，殷勤赏接，长缣短幅，淋漓墨沈，残膏剩馥，沾丐海内，风流文采，掩映一时。嗟乎！十馀年来，宿素凋谢，文事衰歇，宾朋之赏会，景物之流连，诚未有如今日之戴公者也。

公将刻其诗，余得受而读之，乃见其身经丧乱，俯仰悲凉，蔓草铜驼，潸然兴感；洎乎谪宦南阳，中原灌莽，千里极目，追念昔人战斗胜负故处，贳酒悲歌，抚羊令之遗碑，过张衡之故里，徘徊凭吊，泣数行下：然后知公虽席丰履盛，而忧危侘傺之意，未尝不壹发之于诗，其所得者盖已深矣！余友合肥龚公孝升与公相知为最，其才地名位亦相亚。孝升之诗，慷慨多楚声，余辄读辄泣，且疑其何以至是。今又得公所作，乃知文人才士，所蕴略同，而非寻常拘墟之见可得而窥测者也。是为序。

【观始诗集序】

《观始集》者，鄗城魏石生先生合海内之诗选之以名其编者也。鄗城之自为诗，深究本源，穷极体要，乃以选者弗规于正也，京师轩之所集，遂穷搜博访，朱黄点勘，积有岁月，始定为若干卷，而授伟业序之，曰：

“子知诗所以始乎？依古以来，世道之污隆，政事之得失，皆于诗之正变辨之。在昔成周之世，上自郊庙宴飨，下至委巷讴歌，采风肄雅，无不隶于乐官。王泽既竭，蒙史失职，列国之大夫称诗聘问，乃仅有存者。季札适鲁，观六代之乐，君子曰：此周之衰也。鲁雅周公之后，得赐备乐。顾太师所习，夫孰非土风，乃季子不之京师而适与国，此岂复有升歌象舞之盛哉？降及汉魏，乐府之首《大风》，重沛宫也；古诗之美西园，尊邺下也。初唐《帝京》之篇，应制《龙池》诸什，实以开一代之盛。明初高、杨、刘、宋诸君子皆集金陵，联镳接辔，唱和之作烂焉。夫诗之为道，其始未尝不渟潆含蓄，养一代之元音，其后垂条散叶，振藻敷华，方底于极盛，而浸淫以至于衰也。自兵兴以来，后生小儒穿凿附会，剽窃摹拟，皆僴然有当世之心，甚且乱黑白而误观听，识者虽欲慨然厘正，未得其道也。会国家膺图受箓，文章彪炳，思与三代同风，一时名贤，润色鸿业，歌咏至化，繄维诗道是赖。于是表阊阖、开明堂、起长乐、修未央，圣人出治，矞矞皇皇，升中告虔，引宫命商，羽旄济济，和鸾锵锵：吾观乎制度之始，将取诗以陈之。苍麟出，白鹰至，龙之媒，充上驷。我车既闲，我兵弗试，维彼蛮方，厥角受事，来享来王，同书文字：我观乎声教之始，将取诗以纪之。仓庚既鸣，时雨既零，大田多稼，恤此下民；兰台群彦，著作之庭，歌风缊瑟，终和且平：我观乎政治之始，将取诗以美之。若夫淫哇之响，侧艳之辞，哀怒怨诽之作，不入于大雅，皆吾集所弗载者也。”

余应之曰：“是则然矣。抑诗者，缘情体物，引伸触类，以极其所至者也。若子之论，其汰之无乃甚乎？”石生曰：“圣人删《诗》，变《风》变《雅》，处衰季之世，不得已而存焉，以备劝诫者也。且君子观其始必要其终，图其成将忧其渐，吾若是其持之，尚忧《郑》《卫》之杂进，而正始之不作也，可不慎哉！子不见夫水乎？当其发源，涓涓淈淈，其清也可凿，其柔也可玩；既而潢污行潦，无不受也，平皋广陆，无不至也；及乎排岩下濑，淫鬻宓泊于江湖之间，则奔突冲决之患已成，势且莫之制矣。吾为是选，宁使后之君子有以加之，踵事增荣，殆将俟焉。若兹者起尾闾，昉滥觞，岂可即决防溃闲，莫知束伏，而不早为之所乎？凡以慎吾始焉尔。”余曰：“善。”乃书其言以为之序。

【毛卓人诗序】

昔者先王以诗教天下，自祭祀、聘飨、乡饮、大射，无不用诗为登歌，故以立之学宫，肄习子弟。汉遂置博士等官，而唐因之设科取士，虽先王温柔敦厚之旨渐已散亡，于其教亦可谓之盛矣。繇宋以后，始改为制举之文章，本意在黜浮华、尚经术，后人乃沿习苟且，躐取世资，自守其固陋空疏，尽诎诸儒百家之言于弗讲；一二有志之士厌苦束缚，思有以驰骋变化之，不免稍戾于法则，已为当世之所绳而不克自振。盖唐以诗取士，诗有正变不同，即士之不遇者，犹得为放歌长吟，用比物连类之辞，发坎巉不平之气，身虽未达，而名足以传。近代以文取士，文有奇有平，其言总无当于用。彼不遇者已矣，或有遇者，以其才偶见排抵，则姓名抑没于《兔园》故纸之中，虽有人求而好之，何所持以断其必然拄斯世而夺之议，如吾友毗陵毛卓人是也。

卓人既以文被摈，乃益肆力于诗，上溯汉、魏，下探三唐，含咀菁华，讨求声律，不数年而学大就。会当事惜其才，湔祓复用。家贫乞禄，得吾州之学官，颓屋败椽，弦歌不辍。其与卓人同时被摈者，受殊遇，为显贵人，寻不幸以死。而卓人独栖迟一毡，婆娑东海之畔，默默不自得，手一编问序于余。嗟乎！自举世相率为制举义，而诗道湮灭无闻。十馀年来，学宫之子弟稍有习其事者，无过修干谒、希进取。不离时艺者近是，纵语以挽近之作者，迷瞀不解，况于先王比兴之义，有得而闻之乎？夫吾州素以文献重海内，今再得名贤以为之师，诚使卓人尽出所学，以诗道训邦之子弟，庶几元音正始可以复作。乃吾观从游之众，虽知师之贤而尊事之，有能以诗是正于先生者，固已少矣。然则卓人之穷，不徒以其文，即所为诗，亦聊以自娱，若云修其职以行其道，犹未也。

昔西汉毛公为河间献王博士，而《诗》义在齐、鲁、韩三家为独传。国家一朝更科举之法，搜扬风雅，广厉学宫，求宿儒大材通知四始者主其事，先生殆其人乎！是又一毛公矣。余故为之序，不泛称其诗，而举所以为诗者，援先王以为训，此即卓人之教也夫！








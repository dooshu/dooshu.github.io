12　齊威之霸在毁譽者之刑　烹毁譽者周破胡


薛士龍曰：「齊威之霸，不在阿、即墨之斷，而在毁譽者之刑。」今按：毁譽者乃佞臣周破胡，見列女傳。

【閻案】士龍名季宣，永嘉人，即前所謂薛常州也。「齊威之霸」三語，乃使還言於孝宗，以攻其左右者。

【元圻案】列女傳：「虞姬者，名娟之，齊威王之姬也。威王即位，佞臣周破胡專權擅勢，即墨大夫賢而日毁之，阿大夫不肖反日譽之。虞姬謂王曰：『破胡，讒佞之臣也，不可不退。』王大悟，封即墨大夫以萬户，烹阿大夫與周破胡，遂收故侵地，齊國大治。」〇薛士龍浪語集奉使淮西回上殿第三劄子曰：「齊威之霸，其機不在阿、即墨大夫之誅賞，而係乎毁譽不公，而齊威之刑賞不行焉，則爲欺者殆無以禁之矣。」〇吕成公薛常州墓誌曰：「薛季宣，字士龍，除大理寺主簿。虞丞相允文白遣公行淮西，還曰：『齊威之霸，不在阿、即墨之斷，而在毁譽者之刑。臣觀近政，非無阿、即墨之斷，奈何毁譽之人自若。』上欣然開納。」〇四庫全書簡明目録史部傳記類：「古列女傳七卷，續傳一卷，漢劉向撰。續傳不知誰作，或曰班昭，或曰項原，皆影附無據也。」






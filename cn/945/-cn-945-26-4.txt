代僧求荐启

右某啓某闻操刀必割君子虑其失时括囊不言先儒讥其有隐敢倾方寸上扣高明盖恃特达之知不虞进越之罪伏念某早亲空谛尚昧真筌诵岐伯之方书勤拳斯久辩农皇之药品区别尤难名非三折之良术寡十全之妙所幸者每趋门仭席揖仪形以桑梓之情曲垂顾盼在苾蒭之列实觉辉光盖香火之宿缘非顶踵之能报岂合辄披恳素仰渎尊严诚际会之有因亦藴藏之无及伏覩圣节俯近兑泽将流在计相之大臣乃空门之外护并奏缁徒之名字得沾象阙之恩华以某法苑微流医门末伎结二林之社岂敢攀缘瞻数仭之墙深思提挈愿赐律师之号仍希广济之名俾尘迹之增华亦乡关之改观敢不穷青囊之秘诀以奉指踪诵贝叶之真文用资寿考恳激之至无以喻陈


○扶植國本疏

公在憲庙時即劾二奸歷事四朝皆有言?党論議者以為名臣之首不為誣也臣惟人君之德、莫大于聽納、臣子之罪、莫加于欺罔、近年以來、災異迭興、兩京地震、陵寢搖動、日月繼食、野熊入禁、鑒戒之昭、莫此為甚、而醜虜陸梁、犯我北鄙、邊氓騷擾、戍卒咨怨、誠不可不為之慮也、臣愚謂此尚手足之疾耳、陝西山西河南連年飢荒、陝西尤甚、人民流徙別郡京襄等處、日數萬計、甚者闔縣無人可者十去七八、倉廩懸磬、拯救無法、樹皮草根、食取巳竭、飢荒填路、惡氣薰天道路聞之、莫不流涕、而廵撫廵按三司等官、肉食彼土、既知荒旱、自當先期奏聞、伏候　聖裁、顧乃茫然無知、恝不加意、埶至若此、尚猶顧盻徘徊專事蒙蔽、視民飢饉而不恤、輕國重地而不言、夫物極則變、艸澤之中、禍深難測、此誠腹心危急之疾、治之當如拯焚救溺、不可少緩者也、乃者大學士萬安等具言將生員人等納米是固救荒之一策、然此等欲事輕賫。則彼地空乏。買米無從欲他方轉運。則困于刼掠。道里難進。恐緩不及事。為今之計、宜下寬恤之詔、重欺罔之罪、以收人心、即遣才力大臣并科道部属廉能等官分賫內帑之財星馳前往臨清等處聽其地里近便、有運到官粮、或隣封積蓄、官為雇車裝運、兼程以行、隨在賑濟、則未死之餘民、猶或及濟、然臣又有說焉、孟軻氏有云死我所惡、所惡有甚于死者、故患有所不避也、臣說一行、則可洩天地神人之憤、快　聖祖神宗之心、彰　陛下為明聖聽納之主、奠萬億斯年無疆之休、萬一忤旨、禍止臣一身耳、何惜一身之禍、不為　陛下陳之臣聞脩養之說、怪誕無徵、佛老之教幻妄無取、故其事不見于堯舜禹湯之世。其誣每見于唐宋儒先之論。史冊所稽。不可泯也。謹按僧繼曉本一憸險小人市井無賴曩者猥指邪術、欺誑楚府、及至事敗挨拿、卻乃竄身逃罪、不圖自新、益加縱誕、僣住京師、多方夤緣、誣蒙　聖眷、疊賜異恩、五尺兒童切齒吐罵、敢復肆無忌憚、惑亂　聖聰、發內庫銀數十萬兩、盖大鎮國永昌寺、臣細思之　陛下聰明齊聖、斷不為此、是必繼曉小人倡為誕說。謂此寺一建則　聖壽益綿。國祚益昌。民命益永、邊疆益寧。以此啗　陛下耳。曾不知以可用之財。供無益之費。國計且日削矣。以　陛下超三邁五之資。蹈唐憲梁武之轍。　聖譽且日减矣。下人師之。爭先事佛。　聖政且日壞矣。居民重遷。工役不息。人怨且日興矣。從繼曉之言。先王之政。斷不為此。况萬無是理。顧有大害者哉。昔衛懿公好鶴、鶴有乘軒者、將戰國人受甲者皆曰使鶴、鶴實有祥位。予焉能戰夫鶴之好、似若未害、其失人尚若此、伏望　陛下以類推之、臣謂不斬繼曉。異日之禍。未可言也。然縱之者梁芳也。梁芳傾覆陰狼、引用邪佞、排斥忠良、輔之者驟得美官、觸之者動遭竄逐、欺罔如趙高。奢侈如石崇、數年之間假以進貢買辦為名、盜　祖宗百餘年之府藏殆盡、家貲山積、尚為不足、所在風擾、汪直不能過乃復薦進繼曉、陰求盖寺、虛耗內財、飛語外聞、謂其立意不肯為。是被　陛下逼脇。只得屈從。是畏　陛下議巳欲　陛下專擅謗耳夫臣善則稱君、過則止?帚已。今梁芳文巳奸而以過止?帚　陛下、即此一事、巳不容于誅矣、且天下猶身也賢才元氣。財用骨肉。小人疾病也。梁芳耗元氣削骨肉而引之以疾病。臣窃為身危之。斷謂粉梁芳之身、不足償其罪之萬一耳、臣德不足信、職非言官、熟視默默、可以保位、顧乃不自揣量、與此二權奸臣抗可否、是猶蝸觸山、蛾赴火、巳不可言智矣、然臣惟牛司耕、犬司守、走獸之微、亦以勞而食也、臣食于　陛下且七年矣、近以年勞、復蒙增秩、感愧無地、中夜以思涕淚交流、謂人主深居九重、利害豈能盡知。而　祖宗在天之靈。亦望臣等以言進于　陛下也、今內而大臣、外而百官、以及閭井之徒亦皆痛心欲食梁芳繼曉之肉、卒之不敢以此進于　陛下者。所惜者官。所畏者死耳。使臣復不言。則　陛下終不悟　祖宗在天謂臣等何如人。天下后世謂臣等何如人。秉筆史官、必譏笑臣等。恐將及　陛下矣。惟　陛下留神聽覽。熟計而必行之、幸甚


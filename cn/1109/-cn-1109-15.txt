临江之麋

临江之人畋［1］，得麋麑［2］，畜之。入门，群犬垂涎，扬尾皆来。其人怒，怛之［3］。自是日抱就犬［4］，习示之，使勿动，稍使与之戏。积久，犬皆如人意。麋麑稍大，忘己之麋也，以为犬良我友［5］，抵触偃仆［6］，益狎。犬畏主人，与之俯仰甚善，然时啖其舌［7］。

三年，麋出门，见外犬在道甚众，走欲与为戏。外犬见而喜且怒，共杀食之，狼藉道上，麋至死不悟。

【注释】

［1］临江：地名，位于今江西清江。畋：打猎。

［2］麑：幼鹿。

［3］怛：恐吓，吓唬。

［4］就：接近，靠近。

［5］良：的确，真的。

［6］抵触：用头角相抵相触。偃仆：仰面卧倒，俯面卧倒，即翻滚之意。

［7］啖：吃，在此为舔的意思。








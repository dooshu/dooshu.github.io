答徐太室宪长


虔中之转，已乖舆论，至乃横被口语，形之论列，则是非倒置甚矣。疏中所云，绝无影响，即欲拟旨径留，又思众论不可违。盖公论未伸，将谓仆有私于公，则公之卓行贞操，终无以白于天下矣。故不得已而行勘。已曾达意代者，令其虚心体察，毋入先言。谅人心之公，自不容泯。近访之敝乡人云，公以志行高洁，为众所忌。似不宜独咎一人，以自树敌也。






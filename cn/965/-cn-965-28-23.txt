何梦桂　感兴

剩得田园归去来，江南两度见黄梅。

轩窗有侣余松竹，墙壁无人半藓苔。

独抱丹心徒自苦，相逢白首不须哀。

人间万事不可极，一梦蘧蘧心已灰。

何梦桂

何梦桂　感兴

坐断乾坤老一窝，修篁翠袖自婆娑。

半生梦觉青山在，万世期长白日过。

云影对人閒里好，禽声入耳静边多。

舞雩不是真狂者，乐上心来可奈何。

何梦桂

何梦桂　感兴

拟将物化问渔樵，妙里无形本寂寥。

大地云生千嶂雨，中天月上九溟潮。

山河劫运九中化，世界尘缘座上销。

此意到头谁会得，任他人道似逍遥。

何梦桂


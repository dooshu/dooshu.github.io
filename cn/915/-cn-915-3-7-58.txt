◇策杜延年为御史大夫

惟五凤三年正月乙巳（按《百官表》：是年六月辛酉，西河太守杜延年为御史大夫，今此作正月乙巳，当有一误。）御史大夫之官，皇帝延登，亲诏之曰：御史大夫其进，虚受朕言。朕郁於大道，获保宗庙，兢兢师师，夙夜思己失，不遑康宁，昼思百姓未能绥。於戏！御史大夫，其帅意尽心，以补朕阙。於戏！九卿群大夫百官，慎哉！不勖於厥职，厥有常辟。往悉乃心，和裕开贤，俾贤能反本民，靡讳朕躬。天下之众，受制於朕，以法为命，可不慎欤？於戏！御史大夫其诫之。（《汉旧仪》聚珍板本）


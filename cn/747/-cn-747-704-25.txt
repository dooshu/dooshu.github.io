○会昌五年十二月三日宰相对後就宅宣示谢恩不许让官表状

今日奉宣，“纵累陈情，终不允遂”者。臣荏苒六年，徒竭丹款，竟无一善，稍补皇猷，冒难居，屡祈退免。面请则每虑烦渎，口陈则莫尽肺肝，频以恳诚，托於同列，因臣不对，得为上闻。岂意天慈衿愚，圣德念旧，尚取涓尘之效，未征尸素之尤，累降近臣，再宣慈旨。实恐罄蜉蝣之命，无以报天，所冀尽犬马之心，惟知恋主。仰戴皇泽，倍切微衷，不任荷恩兢惕之至。


◇皇后亲蚕颂

于时明庶扇物，鸟帑昏正。躬耕帝藉，迈德班令。嘉柔桑之肇敷，思郊庙之至敬。命皇后以亲蚕，俾躬桑于外。考时日于巫咸，诏大卜以献贞。御坤德之大辂，翳翠葆以扬旌。尔乃皇英参乘，途山奉舆。总姜任于后陈，载樊卫于贰车。千乘隐其雷动，万骑粲以星敷。启前路于三官，命蚩尤而清衢。游青虬于左角，步素螭于右隅。登崇坛而正位，觌休气于朝阳。步雕辇而下降，采柔条于公桑。嫔妾肃以莅事，职蚕植而承筐。供副之六服，昭孝敬于尝。盛华礼于中宇，神化驰于八方。乃延群妾，宴赐于前。降至贵以逮下，布恺悌之渥恩。礼仪备序，巾车回辕。班中黄之禁财，散束帛之戋戋。神泽霈以雨施，洪惠播于无原。同硕庆于生民，发三灵之永欢。苞繁于万国，卷福厘以言旋。美休诈于亿载，岂百世之曾玄？（《艺文类聚》十五，《初学记》十四）


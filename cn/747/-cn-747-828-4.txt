○请削夺王珙授赠官爵疏

臣伏以罪在乱逆，慈后罔赦，事关惩劝，圣人恒执。其或生漏刑辟，没有追，万代可知，百王不易之道也。窃见故保义军节度使赠太师王珙，於国不忠，於家不孝。身为首帅，行桀纣之虐。名挂人伦，纵豺狼之性。顷乘京国患难，藉父叔勋劳，宠极将相，凶逾寇贼。坐召伯甘棠之树，残毒郡人。对傅说筑版之岩，侵侮王室。朝臣幕客，受戮辱者非少。军吏百姓，遭杀害者甚众。朝廷比属多事，每须含垢。而上天不容，遂振疏网。虽假手麾下，幸就屠灭。然靡伏就法，终为侥幸。向使珙能於晚节粗立一善，以功补过，谁曰不然。考其终始，无改暴横。以珙之骨，千鞭不足快愤嫉之人。陛下以在宥垂风，崇恕御物，存其棺冢，为恩已厚。尚典册，於理实难。今复请追珙所受赠官爵，悉皆削夺，以正宪律。令天下忠臣孝子，知陛下昭章淑慝，转相慕效。将来傥复有如珙类者，亦冀睹没後之诛，而革其生前之虑。明时裁化，莫尚於斯。先为珙所害故给事中王以下一十人，寻蒙圣造已各赠官。其官府冤死士庶，伏乞下陕州以敕吊祭，存问其家。使并日之明，无所不足。如春之泽，深渐泉壤。甫刑曰：“皇帝哀矜庶戮之弗辜，言唐尧之德也。”伏惟陛下与尧同心，干渎宸严，无任战越之至。


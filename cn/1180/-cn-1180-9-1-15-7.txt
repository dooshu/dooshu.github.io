狼跋

二章，章四句


首章讲：诗美周公作也。若曰：安常履顺，常人或能勉之；至于事变之遭，苟非有大圣人之德，未有不失其常度者。予今观德于公，而知其善处变矣。





狼跋其胡，载疐其尾。

彼狼之为物也，进而躐其胡，则退而跲其尾，进退不得以自如矣。





公孙硕肤，赤舄几几。

公，周公。孙，是让。硕肤，是大美。赤舄，冕服之舄。我公岂其然乎？彼勤劳王室，忠贞贯乎日月，其美大矣。公则自处以谦逊之不居，而居于危疑之地。此固事变之冲，若易以失其常度也。然中心无愧，而蓍于动履之际者，惟见赤舄几几然，安重之自若也，何至失其常哉？

末章讲：





胡疐其尾，载跋其胡。

狼之为物也，退而跲其尾，则进而躐其胡，进退不得以自适矣。





公孙硕肤，德音不瑕。

我公岂其然乎？彼笃棐王家，精诚动乎天地，其美大矣。公则自处以让逊之不居，而居于猜嫌之地。此固变故之会，若易以玷其令名也。然素行无歉，而发之为盛德之音者，但见其中外交孚，无有于瑕疵也，何至失其常乎！盖公道隆德盛，所以虽遭大变，内不失其常度，外不失其令名也。夫公之被毁，以管、蔡之流言也。而诗人以为此非四国之所为，乃公自让其大美而不居耳。盖不使谗邪之口得以加乎公之忠圣，此可见其爱公之深，敬公之至，而其立言亦有法矣。





卷二






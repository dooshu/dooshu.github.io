○故人墓志（并序）

观有倍年之交朱巨源，以某时疾终於旧乡之居，昨得邻之书云。君子亡言，於兹息焉。高风陵夷，弱子童昏。有殡在阼，无子及门。去矣不还，惟君之思。其子产乎？其神农乎？昔子产友子皮，子皮死，子产恸哭曰：“吾无为善矣。”神农初少也，学於老龙吉，龙吉死，神农拥衿而前，无哀於怀曰：“夫生之处形，形必极。必生而倾，未若反其极而全其真。而生不形，而形不生，其真隐以彰，其道运而行。今若是夫，蒙何疚焉。”吁！余尝异之，古人有言：“上圣忘情，下不及情，而中得之。”圣人动与天回，静与地宁，不死不生。死生者，蹈道之纪，率性之始，不及者止。礼文其外，乐质其理，大欲节而中庸立，小人反而君子至。若子也，下则过之，中则庶几乎？乃用情为嘘嘻。巨源之先，亡吴之遗民，十馀代而臻其身。其节贞，其行敦，始未患时，仁人器之。复无良谋，得谤在缧。予尝衣其寒，食其饥，及明其非，巨源由是相得，而予未敢尸之。终谓足食者晚进，志薄者後合，颓颜不相，五十当贵。若何倏忽，而与物皆化，出处之失安，温湿之构患，巫不蕲，医不痊？不尔者，巨源何然？是幽无神，高无天，故前寿庄跖，而後歼巨源。按《礼经》。“哭友於寝门外”。予旅西土，不知所哭，素轩助绋，时虑弗及，遂托东人之归者，以志铭一篇，今於棺右，词曰：

君加我以义，我求子以心。学不愧古，人不侔今。周旋二人，久用钦钦。素书东来，告君之亡。不屦而步，不言而伤。琴不破，剑不悬。非不能之，顾无赎焉。松为薪，垄为田。而此数字，不更於渊。


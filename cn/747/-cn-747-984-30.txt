○对开铜坑判

〈蔚州申管内铜坑先禁采，昨为檀州警发遣兵，州库无物可装束。刺史判令开铜坑以市物给，兵幕（一作募）不阙。军机廉察，使科违敕。〉

星带燕郊，云迷代郡，地称即山之利，人擅烧铜之业。有敕颁行，无令采铸。顷以胡兵候月，或度卢龙之水；汉守宣风，载抚飞狐之塞。救兵屡发，帑藏云空，方兴计日之师，遂有随时之义。取铜以给，在铜诚违；应机而行，於事有恕。冯谖市义，在昔未以为非；汲黯开仓，於今不言其失。断从违敕，理或可矜。








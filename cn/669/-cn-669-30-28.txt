28　宇文融括逃户及籍外田


開元九年，宇文融爲勸農使，括逃户及籍外田。

【元圻案】通鑑唐紀玄宗開元九年：「正月，監察御史宇文融上言：『天下户口逃移，巧僞甚衆，請加檢括。』丁亥，制：『州縣逃亡户口，聽百日自首，或於所在附籍，或牒歸故鄉，各從所欲。過期不首，即加檢括，謫徙邊州。公私敢容庇者抵罪。』以宇文融充使，括逃移户口及籍外田。融奏置勸農判官十人，分行天下。州縣希旨，務於獲多，虚張其數，或以實户爲客，凡得户八十餘萬，田亦稱是。」






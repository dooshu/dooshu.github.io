○嫂叔舅服议

原夫服纪之制，异统同归，或本恩情，或申教义，所以慎终追远，敦风厉俗。轻重各顺其适，名实不可相违。丧过乎哀，承象之明训；其易宁戚，圣道之遗旨。所议两条，实为舛驳，特降丝，俾革遗。谬历代之所不寤，儒者於是未详，超然元览，独昭深致。窃以旧馆脱骖，尚云出涕，邻里有殡，且辍巷歌。况乎昆弟之妻，严亲是奉；夫之昆弟，赀业本同。遂乃均诸百姓，绝於五服，当其丧没，阖门缟素，已独晏然，元黄莫改，静言至理，殊非宏通，无益关防，实开沦薄。相为制服，孰谓非宜？在昔子思，宣尼之胄，为位哭嫂，事著礼文。哭既施位，明其惨怛，苟避凶服，岂曰称情？又外氏之亲，俱缘於母，母舅一列，等属齐尊。姨既小功，舅乃缌服。曲生异议，兹亦未安。秦康孝思，见舅如母。语其崇重，宁非密戚。三月轻服，靡副本心。愚情为昆弟之妻，服当五月。夫之昆弟，咸亦如之。为舅小功，同於姨服。则亲疏中节，名数有伦。帷薄之制更严，内外之序增睦。至如舅姑为妇，其服太轻，家妇止於大功，众妇小功而已。但著代之重，事义特隆，馈奠之重，诚爱兼极，略其恩礼，有亏慈惠。犹子之妇，并服大功，已子之妻，翻其减降。又是厚薄乖衷，义理相形，以类而言，未为允协。今请家妇期服，众妇大功，既表授室之亲，又答执笄之养。叔仲之後，诸妇齐同。则周洽平均，更无窒碍矣。谨议。


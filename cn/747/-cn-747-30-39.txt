○令优才异行不限常例诏

古者诸侯举士，必本於乡曲；府庭署吏，亦先於行能。所以人自束脩，官无败政。及乎魏承汉弊，权立九品，今之吏部，用是因循。入仕寝多，为法转密，然於济理求才，未闻深识，持衡取士，徒立烦文，朕寤寐永怀，每以怊怅。夫琴瑟不调者，改而更张，法令不便者，义复何异？顷者有司限数，乃拘守循资，遂令铨衡不得拣拔，天下贤俊，屈滞颇多。凡人三十始可出身，四十乃得从事，更造格限，分品为差，若如所制之文，六十尚不离一尉，有才能者，始得如此，稍敦朴者，遂以终身。由是取人，岂为明恕？自今以后，选人每年总令赴集，仍旧以三月三十日为限。其中有才优业异，操行可明者，一委吏部临时擢用。贵於取实，何限常科，虽远郡下僚，名迹稍著，亦须甄拔，令其劝勉。俾人思为善之利，俗思进取之途。朕所责成，实在吏部，可举其大略，令有所依。比者流外奏申，乃引过门下，簿书堆盈於琐闼，胥吏填委於掖垣，岂是事宜，过为烦碎。自今以后，亦宜依旧。


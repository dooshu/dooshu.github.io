卷九十七

<史部,诏令奏议类,奏议之属,历代名臣奏议>

钦定四库全书

历代名臣奏议卷九十七

明　杨士奇等　撰

经国

宋光宗绍熙四年司农寺主簿吕祖俭奏曰臣闻天下之势未有久安而不动之理而治忽安危之几每伏於暇豫无事之时此繇昔及今事理之必然人主不可不加察者恭惟艺祖皇帝肇造区夏以来累圣相承严恭寅畏不敢自暇自逸有以极夫祈天永命之功故天下晏然百年无事自王安石用事变乱祖宗法度天下几於动揺元佑诸臣戮力扶持而天命人心始复安固章惇蔡京又傅会安石之说穷极奸慝蠧国害民稔成靖康莫大之祸阳九所遭至是盖百有六十年矣高宗皇帝一马渡江中兴大业虽易动难安之势於是乎复平然势有所屈而大义未伸举是忧责以畀付夀皇圣帝夀皇愤讐耻之未报宵旰图治思欲昭荅天人之心而倦於忧勤复以是忧责属之陛下此正昔人所谓忧责在身不暇尽乐之时然臣究观当今之世上下耽於逸豫以晏安江沱为当然而谓敌人聘问往来我得多筭浸忘事理之真实曾不思夫六飞驻跸行都将七十载我之於敌终难两立而王业恐终难偏安执政任事之臣玩?愒日习矣不察浮论日胜而实理不明弥文日增而实事不治国势弗壮人心易揺近者如泸南之报士卒贼杀帅臣几成祸变四方传闻殊骇观听陵夷之渐可为寒心陛下日视昕朝详延兼听岂不加察乎此然事理真实则为久安之势所推移虚美熏心易忘儆惧至於忧责所在反以为迂缓不切而安於不为臣恐天下之势未必能常然傥或事变稍加於前则陛下之焦劳将有不容释者矣此臣所以夙夜忧叹愿陛下远览独观思有以持其势而毋有所易也夫靖康之事人神之愤未解盖当今忧责之大者也臣尝窃因父兄耆旧之所传说以推斯时之变故盖憯於西晋永嘉之时二圣北狩之祸诚臣子所不忍言乃若宗室贵戚六宫嫔御死亡系累其寃愤之气则未易遽弭中原赤子肝脑涂地而存者复陷於敌人舆地之图不登职方之籍者又三分而有其二虽我高宗再造丕基然航海避敌于越于明于台于温险阻难难莫不备尝则盖旷古之所未有也陛下圣性高明静而思之是果可以一朝居乎是果可以远而忘之乎苟圣念真及乎此积其精诚罔有所间自强不息与天同功则志向定而大义明所谓忧患在身若缓而不切者诚吾家事岂容安於不为明诏二三大臣同其忧责必灼知屈已交敌之为权计蹔驻东南之非永图益求忠实明智之士列于庶位以图维内修外攘之实事共致祈天永命之极功俾内外上下革心易虑皆知不共戴天之义舍夫颓惰旧习为所当为而无暇乎其他则百志皆熙事业自着而更化善治之规模惟陛下所以诏之傥为不然?推月移大义昏蔽弥文浮论浸失本真只见其可喜而不虑其可忧廼欲以江左一偏之地与敌持久则区区之深忧盖未易知其所终矣臣世受国恩莫能补报发言狂瞽罪当万死惟陛下裁赦

宁宗时张浚楚州回奏曰臣伏奉今月十八日午时亲笔处分臣已恭禀圣训王之望等言泗州利害所当讲明今欲且令谨守俟至秋初专责主事者俾权归於一圣谕切当事机臣见遵依施行向北斥堠缘马军极少差使不敷泗上地势平坦恐步卒当彼马骑不能遽还近陈敏等建议欲於临淮县筑堡屯步兵三百人为斥堠庶几缓急可以相应臣见审度措置又舟檝尚少诚如圣虑臣见委刘宝打造一百只委运使黄仁荣应副材料工匠臣望陛下因宰执奏事宣谕令仁荣一到鎭江躬亲应副臣见别具奏闻次他日舟船既办分差忠勇军驾放自不阙人每舟以强弓弩手二十人载其上施放火箭足可御敌伏乞睿照臣伏蒙圣训诸将见和议成与不成之间语言反覆此正中其病臣即以宣示刘宝吴超刘光时范荣等莫不悚惧知愧然而以臣观之将帅难得英伟之才况人情之常不免观望以此语言不一理当戒敕惟陛下示以好恶明正表仪俾各悉心奉公不求偷合苟容以报国家夫死者人之所难陛下以天下为念不肯自求一已之安表而率之犹恐习成旧态各不尽力矧夫朝廷上下导之以和孰不舍难就易以幸一日安全也此是社稷大计在陛下为重在羣臣为轻自非陛下毅然独断与天同心申之以号令齐之以赏罚举天下之大制命在我谁为陛下出力者至於挺身任事尽节向前一有差跌则衆口交攻祸患不测而以赀结托平生畏避碌碌度日者例获大官且无後悔兹望陛下深察必使赏罚之间上当天心下合人情即後来诸将易於遣使伏望陛下更致圣思幸甚臣又伏蒙圣谕敌人八九月之间必竭力而来在陛下以社稷宗庙之重理宜过为之备臣闻太公佐周以伐纣伊尹相汤以伐桀彼皆深通天人之际审桀纣之无道知其民之思治有所不动动无不成又况汤武之君德修于己而二臣用心上达於天计策图谋若有神相盖非偶然也臣学识驽下揆事度变安足以望前贤万一臣窃观金政不纲内乱再世中外骚然祸患必起而臣所忧有大焉者今风俗习成上下相蒙惟知富贵不知有他上违天理下亏臣节此风不改借使金人已亡内患外变且将相仍而起矣而其责实在陛下臣愿陛下正心修已急收人才以应天心以活万姓必使事事诚实感格天人圣德日新兵革自息理之决然更无可疑诗曰鼔钟于宫声闻于外惟陛下敬之谨之天下幸甚

叶适上奏曰臣闻欲明大义当求公心欲图大事当立定论自献者追忿自安者忘雠非公心也勇者惟欲进怯者惟欲止非定论也善为国者务实而不务虚择福而不择祸条目先定而始末不差斯所谓公心矣措已於安而制敌之危斯所谓定论矣臣恭惟陛下将明大义以报国仇此其所图盖不为小臣实至愚不敢自谓有公心定论者然受恩深厚中夕数起故欲辄陈前语庶几仰赞圣志之万一言踈计拙无所取材臣罪大矣虽然条目先定非空谈也措已於安非姑息也今或谓业既已尔傥试一决或谓且可收拾但循旧贯二论相持臣恐坐糜?月古人爱日岂应如此臣愿陛下先定条目之所当出者而高拱於至安之地然後责任羣力课功计效一事一物皆归大原藩墙固疆圉实我既乐奋彼将倒戈战胜而无後忧地得而可长守此天地之心祖宗之灵所以望陛下也

适又上奏曰臣闻甘弱而幸安者衰改弱以就强者兴陛下申命大臣先虑预筭思报积耻规恢祖业盖欲改弱以就强臣宿有志愿中夜感发窃谓必先审知今日强弱之势而定其论论定而後修实政行实德如此则弱果可变而为强非有难也臣将博陈极论而事濶语长诚恐久留天听臣每念契丹累世大国也女真乃以数千人挺闘而天祚无战不北遂至於亡以势而言当是时我疑若可以分功者然终不得一逞而芦沟之役累世军实皆殱焉何至此哉又况西兵我之劲卒也方腊猝叛声揺汴都诸将提偏师俘腊无遗种矣渡江以後扈卫艰难诛剪盗贼大抵西兵西将之余也夫契丹以燕辽全盛之力而灭於女真崛起之兵我以关陕骁悍之师而败於契丹垂尽之将然则宣和强弱之势斯可识矣自是以来京师则陷中原则失维扬则渡江会稽则航海十年之间未有能与女真抗者也其後敌与逆臣刘豫迫我不已激而思应於是我始能胜於大仪又胜於李家湾又胜於顺昌柘臯而敌始与我定和矣金亮败於采石而我始能以敌国自立矣夫敌以败殒而後和虽和而犹不失为雄我以应久而後胜虽胜而犹不敢尽用然则绍兴隆兴强弱之势又可验矣今欲改弱以就强移迫动应久之兵而为问罪骤兴之举作东南幸安之气而摧女真素锐之锋此至大至重事也诚宜深谋诚宜熟虑宜百前而不慴不宜一却而不收故必备成而後动守定而後战今或谓敌已衰弱敌有天变敌有外患怵轻勇试进之计用麤武直上之策姑开先衅不惧後艰求宣和之所不能为绍兴隆兴之所不敢此至险至危事也臣愿陛下先定其论论定而後修实政行实德变弱为强诚无难者在所施设如何尔适又上奏曰臣所谓备成而後动守定而後战者臣伏覩建炎绍兴渡江之後非不欲固守两淮襄汉而金人冲突无常势不暇及既议和好则收兵撤戍已有定约又不敢谋故淮汉千余里常荡然不自保也今虽分兵就边稍图外向然我既能往彼必能来是时淮汉守备不全仓猝不过移治而专倚大军迎敌胜负不可知要必扼江而後止如此则往者未足以系西北之望而来者已足以揺东南之心矣本期外攘岂愿内扰万一揺动将何赖焉故臣欲经营濒海沿汉诸郡各做家计牢实自守敌虽拥衆而至阻於坚城彼此策应首尾相接藩墙御扞堂奥不动然後进取之计可言矣此臣所谓改弱就强实政之一也四处御前大兵国家倚以为命?费缗钱数千万米斛数百万东南财力尽矣譬如亭子所赖四楹一楹有阙累及三陲无独全者臣虑其间统副将校人马器甲营伍队阵进战退守必然未能一一皆是若今所委付果已得人尤宜晓夕用心事事警策件件理会若其未当则利害甚多伏乞陛下审之重之此兵几三十万未可便望一可当十十可当百但一人真有一人之用淮汉能守此兵能战数年之内制敌有余此臣所谓改弱就强实政之二也图此大事莫先人材陛下比年首以大义倡率而在廷之臣和者极寡此未必皆怯懦首鼠不肯任责也亦由积安之久素所不习耳闻目见茫然生踈昔宇文粹中论京城守具白时中自谓事非经历则不知而况两阵决机有大於此乎今天下亦非无智意材力愿得自効若淮汉千里果当固守四处大军果当精练四方之才随其大小宜付一职使之观事揆策以身尝试习熟渐久方能舍燕安而乐麤澁易脆腐而为坚强劲敌在前行者思奋此臣所谓改弱就强实政之三也至於朝廷之上封域之内纲纪法度号令赏罚黜虚从实条目至烦然苟先是三者则其余可次第举矣

适又上奏曰臣所谓行实德者臣窃观仁宗英宗号极盛之世而不能得志於西北二方盖以增兵既多经费困乏宁自屈已不敢病民也王安石大挈利柄封桩之钱所在充满绍圣元符间拓地进筑而敛不及民熙丰旧人矜伐其美然陈瓘讥切曾布以为转天下之积耗之西边邦本自此拨矣於是蔡京变茶盐法括地宝走商贾所得五千万内穷奢侈外炽兵革宣和之後方腊甫平理伤残之地则七色始立燕云乍复急新边之用而免夫又兴自是以来羽檄交警增取之目大者十数而东南之赋遂以八千万缗为额焉多财本以富国财既多而国愈贫加赋本以就事赋既加而事愈散然则英主身济非常之业岂以货财多少为拘近者国用置司偶当警饬武备之际外人但见立式太细鈎校甚详不能无疑谓将复取臣独以为不然何者名实不欺用度有纪式寛民力永底阜康此诏书也两浙盐丁既尽免矣方以寛民而何至於复取乎参考内外财赋所入经费所出一切会计而総核之其理固当然臣谓国家之体当先论其所入所入或悖足以殃民则所出非经其为蠧国审矣今经縂制月桩青草折估等钱虽稍已减损犹患太重趂办甚难而和买折帛之类民间至有用田租一半以上输纳者贪官暴吏展转科折民既穷极而州县亦不可为矣以此自保惧无善後之计况欲规恢宜有大赉之泽伏乞陛下特诏大臣使国用司详议审度何名之赋害民最甚何等横费裁节宜先减所入之额定所出之费不须对补便可蠲除小民蒙自活之利疲俗有寛息之费陛下修实政於上而又行实德於下和气融浃善颂流闻此其所以能屡战而不屈必胜而无败者也改弱以就强孰大於此凡此皆其大要而已陛下不以臣为愚且迂敢不自竭而详陈焉起居舍人真德秀奏曰臣不佞蒙陛下擢司记注日侍天光在庶僚中最为亲近每惟报国之谊无若效忠而缄默不言臣实有辠今将以便亲求郡行去阙庭敢不亟陈其愚冀补万一臣窃闻女真以达靼侵陵徙都于汴此吾国之至忧也盖达靼之图灭女真犹猎师之志在得鹿鹿之所走猎必从之既能越三关之阻以攻燕岂不能絶黄河一带之水以趋汴臣恐秋风一生梁宋之郊已为战场矣使达靼遂能如刘聦石勒之盗有中原则疆场相望便为邻国固非我之利也或如耶律德光之不能即安中土则奸雄必将投隙而取之尤非我之福也今当乘敌之将亡而亟图自立之策乎抑幸敌之未亡而姑为自安之计乎夫用忠贤修政事屈羣策收衆心者自立之本也训兵戎择将帅缮城池饬戍守者自立之具也以忍耻和戎为福以息兵忘战为常积安边之金缯饰行人之玉帛女真尚存则用之於女真强敌更生则施之於强敌此苟安之计也陛下以自立为规模则国埶日张人心日奋虽强敌骤兴不能为我患陛下以苟安为志向则国埶日削人心日媮虽金人仅存不能无外忧昔者孔子诵鸱鴞之诗以为知道闻沧浪之歌则使小子听之盖安危存亡皆所自取若夫当事变方兴之日而示人以可侮之形是堂上召兵而户内延敌也微臣区区窃所深虑敢僭为陛下陈之古者一士止百万之师一贤制千里之难季梁在而随不可伐宫奇存而虞不可欺今济济周行号为多士然汉儒所谓骨鲠耆艾论议动衆心忧国如饥渴者既难其人间有意见小异则已成枘凿论议小激则目以譸张岂以朝廷之上所少者非此耶夫平居工文墨便刀笔名儒宿望或所不能至於正色而沮奸萌立谈而断大事不以利害为迁就不以招麾为去来则又非小有才者所能办惟陛下以尊君重朝为心合天下正人以自助毋间同异毋徇爱憎则鼎足之埶成金城之守固折冲厌难孰大於斯臣故曰用忠贤为自立之本也昔勾践之栖于会稽也饮食不致味听乐不尽声内则修令寛刑振贫吊死折节下士而厚礼宾客外则具车马兵甲而与三军共饥劳之疲凡可以报吴者无不为而非可以报吴者不暇为也国家南渡驻跸海隅何异越栖会稽之日宗庙宫室本不应过饰礼乐文物本不应告备惟当养民抚士一意复讐而秦桧乃以议和移夺上心粉饰太平沮铄士气今日行某典礼明日贺某祥瑞士马销亡而不问干戈顿敝而不修士大夫豢於钱塘湖山歌舞之娯无复故都黍离麦秀之叹此桧之罪所为上通於天而不可赎也今?虎鬬於中原狐狸嘷於境上危机交急不同常时臣愿削去虚文颛行实政百司庶府轮奂一新矣继自今缮营不急之役姑辍焉可也簿书期会之事整理有绪矣继自今常程琐细之务付之有司可也陛下日旰眂朝惟大政是议辅臣夙宵尽瘁惟大计是图则勾践之功可寻而中兴之烈可冀矣臣故曰修政事为自立之本也昔汉有边鄙大疑必使羣臣杂议季布得以中郎将而折列侯哙狄山得以博士而诘御史大夫汤北匈奴来求和亲光武既从皇太子言却其使矣而班彪乃以不宜絶北为言是一司徒掾而敢与太子异议也岂非国家大事臣子皆当尽言故耶我朝熙宁中契丹来议地界时王安石当国神宗乃以问韩琦富弼元佑初夏人遣使纳欵时司马光为相哲宗乃以问大防纯仁高宗中兴内外尤为倥偬然无一事不采人言建炎四年尝议防秋矣绍兴初元尝议便民弭盗矣五年则令前宰执各陈御寇之策矣八年则令侍从台谏各上讲和利害矣夫祖宗之明非不知独运专断为神顾以广谋从衆为得者凡以尽天下之心而建久长之策也今事会之来日新未已臣愿诞颁明诏以敌徙而南浸廹吾圉凡厥有位其各尽言然後博米衆长按为定论书曰好问则裕自用则小命诸大夫各以情告无阿孤者勾践之所以覇诸有忠虑於国但勤攻已之阙者诸葛亮之所以贤惟陛下以勾践为心大臣以武侯为法则事无不集矣臣故曰屈羣策为自立之本也国之元气在於人心元气充则外邪却人心固则外患销天地常经断断不易陛下亦尝察近日人心之舒戚乎向者弊法新改令出加严虽大为防禁以示民非欲峻刑名而绳下而刺举之官承迎过当奏劾来上类多中以深文使追褫者未闻牵复之期贬窜者尚隔维新之望荐绅之论畴不咨嗟臣愿明勅有司原情差次稍从释免以收士大夫之心厥今州郡监司莫非材选然平易中和之政少而操切击断之意多以理财自诡则征利密於秋毫以行令自媒则用刑深於刺骨夫我朝立国本尚寛仁以此毒民惧者衆矣臣愿选用循良退斥贪暴布宣德意洗涤疮痍以收百姓之心君人之柄惟器与名当靳而予则侥幸者生心宜予而靳则劳能者觖望顷缘军赏多滥一切难以微文虽惩伪所以别真而矫枉亦虞过直今边候孔棘正牢笼武勇之秋臣谓荆襄两淮之人尝以功绩着见为衆所推者宜命帅守监司搜扬来上择其尤异者数人不次擢用自余悉下铨曹审其来历苟非妄冒者悉与随资注拟以收豪杰之心往者两淮募兵虽数万计有如诸军阙额自可拨隶分填而议者以廪给为忧急於汰遣方其例与缗钱资之使去小人寡虑媮快一时赀用既空束手无策强者遁藏山泽伺时而为奸懦者丐乞道涂偷生而就尽夫急则望其效死缓则委弃弗图後复使人畴肯用命今宜择其伉健收寘戎行非惟增壮军容潜弭奸慝亦以收忠义之心自丙寅之役淮民流离有司振恤失时死亡略尽虽展上供贷常赋而凋残未复生聚絶稀比闻州县科役颇繁田赋虽蠲撮课仍重民兵团结衣装弓弩责其自备教阅资粮令其自齎呻吟之余何以堪此臣愿朝廷深念保障之重多方优恤俾获苏醒以收边甿之心北境遗黎本吾赤子日夕南望如慕慈亲彼既襁负而来焉有可拒之理窃闻疆吏便文塞责至以锋镝驱之既絶其向生之途是激其等死之忿又闻秦陇之间有相率内附者自湼其面示无还心视昔八字之军何异而入南不受归北不可兽穷则搏势有必然臣恐欲以靖边只以扰边将以无事适为多事也臣闻古之有国者患民之不附而不患民之加多孟子曰为汤武敺民者桀与纣也今天下之君有好仁者诸侯皆为之敺矣今中华之民穷而归我是女真为吾之鸇獭也其忍不为茂林深渊以受之耶羊祜祖逖之事浅矣然能务修德信抚纳新附故吴人悦服晋土复归况堂堂钜宋岂无能任二子之事者诚能谨择其人分镇三边务以恩信怀柔而使远人忻慕民既我附土将焉归恢拓之基实在於此臣愿朝廷亟加之意以收中原赤子之心夫得天下有道得其民斯得天下矣得其民有道得其心斯得民矣陛下诚能内有以保吾国之民则外有以怀邻国之民以守则固以战则克矣臣故曰收衆心为自立之本也抑臣又闻有自立之本有自立之具今连营列戍虚籍不填老弱溷淆教阅弛废衣廪朘削憔悴无聊荆淮所恃者义勇民丁而团结什伍反成绎骚无以作其超距翘关之勇东南所长者舟师战櫂而绘画图册徒事美观而未尝习以淩波破浪之技倘非痛扫弊端一新戎政则缓急将无可用之兵掊敛成风而士卒之怨弗恤忌克成习而偏裨之长莫伸或抜於奔北而威望不足服人或相为水火而用心莫能协一公朝苞苴之路絶而别通交结之途田宅子女之欲盈而外窃廉洁之誉倘非博采衆言精加蒐择则缓急必无可用之将昔李纲建议以为欲保江南当葺理淮襄以为家计夫荆襄形胜臣固习闻而两淮利病则尤所深悉盖军国所资莫如盐茶而淮有鬻海之饶兵食所仰莫如屯田而淮有沃壄之利其齐民则天性健鬭每易视敌兵其豪民则气槩相先能鸠集壮勇使范蠡诸葛亮辈得而用之力本以务农教民以习战虽方行天下可也其肯委之为不足守之地哉中兴之初志在进取故不暇修营讲和之後束於要盟又不克经理然孝宗皇帝所以设扞防辟空旷者未尝不留圣心窃惟今日实南渡以来所未有之时政当乘机自立继孝宗所欲为之志夫高城深池劲兵重戍边之大命也今淮东要害在清河之口敌之粮道实出於兹而淮隂无寻丈之城无尺寸之兵徒以山阳可恃而已然山阳虽大前无淮隂之蔽後无宝应之援若敌以重兵遮前而奇兵断後则高邮维扬之路絶而山阳之形孤山阳不守则通泰危而江淛震矣淮西要害在涡颍之口敌之粮道亦自此出而濠梁安丰城则庳薄池则堙狭兵则单虚徒以庐和可恃而已然有安丰之屏扞则敌始不得以犯合肥有濠梁之遮蔽则敌始不得以走历阳藉有它径可由而吾之庐和当前而濠寿断後则彼有腹背之虞我有掎角之助其能长驱深入荡无所畏乎故欲固两淮先防三口此非臣之臆说也昔孙氏之保江左邾城虽小犹屯三万人今维扬合肥两淮之根本而兵数单弱不及孙氏一邾城故李纲尝谓大将拥重兵於江南官吏守空城於江北以为非策臣谓今日当议徙江上之屯以壮淮甸之势或谓果尔如江面何夫两淮藩篱也大江门户也藩篱壮则盗贼无闯门之虑两淮固则戎马无饮江之忧第当精阅舟师布列津要则表里相应屹如金汤其与区区坐守江壖而使贺若弼之徒得以经营飞渡者利害何翅什伯哉虽然此不足烦圣虑也古之为国者必有重臣以当阃外之寄故蜀以孔明驻汉中吴以陆逊守荆渚皆付以事权不从中御故二人者得以乘机制变而收成功今江陵建业虽有制阃之名而实处内地边陲机事多不即知至於小有措置必皆听命于朝有请辄从尚云可也请而弗获抑又多焉藉有异材何由展布因循误事可为深忧臣愿於近臣中择其更事任熟军情威望素孚文武兼备者二人一於襄汉一於两淮之中建立幙府财许移用官许辟置其他悉如吴蜀任二臣故事则荆淮之家计可成而朝廷之忧顾可释此陛下所当亟图而不可忽也或曰彼方纷拏我幸无事但求镇静焉用张皇臣窃以为不然夫自古未尝无外患惟有以待之则不敢窥未尝无奸雄惟有以折之则不敢肆今不於斯时大有所振立万一更生虎狼之敌知吾易与潜启桀心当是时也不知安边金缯行人玉帛可以窒其无餍之欲乎夫古今之患非一而蔽蒙为甚昔范仲淹尝谓时方用兵不当讳言边事今朝廷若以张皇为戒臣下希指虽有警急不敢上闻本恶张皇廼成蒙蔽昔云南丧师反以捷告原其积渐不过如斯盛明之朝可不监此臣本迂踈岂应妄论大事然惟臣子之谊有怀弗尽不足为忠是以冒昧决於一言区区爱君之心惟圣明裁察

贴黄臣窃惟汴都者我祖宗开基建国立郊社宗庙正南面朝羣臣而八蛮六狄奉琛臣妾之地也今偏方远域之人廼得窃而居之伏惟陛下赫然发愤思列圣所以得之守之之繇考宣和靖康所以失之之故臣窃谓其得之守之也莫不由於用君子其失之也莫不由於用小人臣愿深惟否泰之象致察於君子小人消长之间则王业之隆有日矣臣窃惟敌既以移都来告索币之报必将踵来其在朝廷尤宜审处以臣愚虑苟能显行止絶以其货币颁犒诸军缮修戎备于以激士心而褫敌气此上策也命疆吏移文与议削比年增添之数还隆兴裁减之旧此中策也彼求我与一切如初非特下策几无策矣盖今远裔羣盗交驰中土安知无善谋者觇吾举措必将曰女真彼之深仇亡在旦暮且奉之唯谨它日乘战胜之威为虚辞以恐动将何求而弗获耶此召侮之端致寇之本也惟陛下超然远览而销患於未形宗社幸甚

德秀为江东转运副使上奏曰臣愚不肖蒙恩备使一路遂将远穆穆之光窃伏惟念人臣之义虽在穷约犹不忘君况尝以载笔之史久直禁庐今虽将指有行而忧国念君之忠其敢以既去遂已谨复深惟当世之故而愿献其区区惟陛下幸察

其一曰宗社之耻不可忘臣尝观古之人主於仇雠怨敌之国有势未能报而姑事之者有势虽不敌而不事之者有势可以胜而遂报之者有势可以报而反助之者昔太王之於狄也事之以皮币事之以犬马事之以珠玉凡其所欲悉以畀之盖是时狄强而周弱畏天保国其道当然故孟子曰唯智者为能以小事大然狄之於周特一时之怨非百世之雠含垢包荒义未为失此所谓势未能报而姑事之者也西晋怀愍二帝俱没於刘聦元帝间关南渡立国日浅外宼方炽内难复兴故终其身未遑北讨然一介行李未尝聘虏廷成帝时石勒来修好诏焚其币此所谓势虽不敌而不事之者也勾践会稽之辱举国以臣妾於吴而能苦身焦思折节下士与百姓共其劳人事既修天应亦至吴之稻蟹不遗种矣而夫差方观兵中土与晋会于黄池勾践得以乘间举兵遂墟其国此所谓势可以胜而遂报之者也晋孝武时苻坚聚百万之师志吞吴会赖谢玄等大破之淮淝坚既狼狈西归其子丕复与慕容垂相持於邺使晋之君臣有志经略乘机席卷殆不其难而谢玄方且从丕之请遣兵以救其穷馈米以济其饥舍苻氏之深雠与慕容而为敌未几刘牢之等为垂所败秦既不祀晋亦以衰此所谓势可以报而反助之者也臣窃惟国家之於金人盖万世必报之雠高宗孝宗值其方强不得已以太王自处而以勾践之事望後人今天亡此敌近在期夕旱蝗频年赤地千里甚於夫差之时鞑靼羣盗四面交攻无异苻秦之季天其或者付陛下以有为之会乎臣尝熟思待敌之策其别有三练兵选将直捣敌巢若勾践袭吴之师此上策也按兵坚垒内固吾圉止使留币外絶邦交若晋氏之不与敌和而鉴其宴安江沱之失此中策也以救灾恤邻之常礼施之於茹肝涉血之深仇若谢玄之助苻丕此下策也用上策则大义明混一之机也用中策则大计立安强之兆也用下策则大势去阽危之渐也臣不知今日之庙谟其将安出乎顾更化以来生聚教训未有勾践十年之功固未可遽图一战之胜於传有之攻不足者守有余夫以堂堂大邦地方万里诚能以待敌之礼而遇天下之豪杰以遗敌之费而厉天下之甲兵人心奋张士气自倍何惮於此敌而犹事之哉若乃轻信边臣迎合之言援敌人於将亡置世雠而不念非惟忠臣义士沮气解体而方兴之敌亦将有轻中国心万一贻书诮侮我将何词以应之夫重於絶敌者畏召怨而啓衅也然能不召怨於金人而不能不启衅於新敌权其利害孰重孰轻故臣愿陛下勉勾践之良图惩谢玄之失策则王业兴隆可冀矣

其二曰比邻之盗不可轻今之论鞑靼者类曰远裔小姓非有囊括并吞之志其论山东之盗者亦曰蕞尔奸孽不过鼠窃狗偷之谋抑不思刘石苻姚之兴大抵皆出荒裔全齐十二之险昔人用之尝以覇强况今中原士民伥伥无主使盗亦有道则衆将从之苟得志而邻於吾莫大之忧也乃者伪使之来轻舟浮海不十日而抵边城舍舟登岸人无知者安知不以是觇吾之虚实乎臣愿朝廷毋轻二方日夜讲求攻守之策以逆杜窥觊之心自治之方无急於此

其三曰幸安之谋不可恃今之议者大抵以敌存亡为我欣戚闻危蹙之报则冀其非实得安静之耗则幸其必然重以边臣喜为迎合或曰鞑靼许和矣或曰羣盗听命矣或曰金人还北有日矣诚使敌命少延吾得以因时修备岂非至愿政恐奔窜败亡之余势必不久皇皇钜宋初非小弱顾乃藉彼以为安是犹以朽壤为垣而望其能障盗贼也臣愿陛下励自强之志恢立武之经毋以敌存为喜毋以敌亡为畏则大埶举矣

其四曰导谀之言不可听臣闻天难谌命靡常者伊尹所以训太甲惟不敬厥德乃早坠厥命者召公所以戒成王圣贤言天不过如此未闻曰某星躔某舍则其业昌某神居某地则其福应也自嘉定更化以来兵偃?丰民稍苏息此诚圣德格天之效而溺於数术者猥曰五福太一实临吴分审如其言则治乱兴衰皆有天数无关君德岂不悖哉今边事方殷正君臣戒惧之日而荐绅大夫工为谀悦或以五福足恃为言夫汉之肇造以寛仁得民而不在五星之聚井晋之郤敌以将相有人而不在?星之临吴矧乾象告愆迩日尤甚其可恃?纬不经之说而忽昭昭之儆戒乎惟陛下鉴天人之相因察谀佞之有害益修其本以格天休宗社之庆也

其五曰至公之论不可忽臣闻公论国之元气也元气痞隔不可以为人公论堙欝不可以为国祖宗盛时用人立政一揆之衆论而行之以至公故人心悦服天下顺治熙宁之世以新法为不可行者公论也王安石违而咈之终以误国绍兴之际以和议为不可恃者公论也秦桧雠而嫉之遗患至今夫朝廷之举措是而衆亦是之者治世也朝廷之举措非而衆亦非之者亦治世也朝廷举措自以为是而衆莫敢议其非此子思所以忧卫之君臣也往者?胄弄权以威罚箝天下之口浸淫既久附和成风北伐一事中外共知其非而莫敢言其效盖可睹矣使?胄能虚心平听不以先入为主而惟公论是从则国无加兵之祸已无戮辱之殃岂不美哉间者加命之出外议譁然从臣争之馆学争之庠序之士又争之或者未必不以为纷纷多事臣独曰此十数年来所无之气象圣君贤相优容涵养致此盛事岂易得哉夫天下之大本同一家人主者父也大臣者宗子也大夫士者家之衆子弟也至於庶人之贱亦家之陪隶也父兄有过子弟争之子弟有过陪隶言之盖一家之事休戚实同凡其次第相规政欲共成门户之美耳君臣之义何以异此而自昔恶闻正论者往往加以归过卖直之名夫欲使士大夫畏避此名务为缄默直易易耳不知臣子至情本为国计何负於君父而顾嫉之耶深惟今日实公论伸屈之机朝廷之上若以言者为爱君为报国无猜忌之意而有听用之诚则公论自今而愈伸若以言者为沮事为徼名无听用之诚而有猜忌之意则公论自今而复屈夫公论伸屈乃治乱存亡之所繇分故臣於奏篇之终反复极言忘其重烦天听之辠诗曰心乎爱矣遐不谓矣惟陛下谅臣愚忠

德秀知隆兴府上便民奏曰臣检准庆元令诸监司守臣到任半年以上各具便民五事闻奏臣猥以驽劣蒙恩擢守豫章实兼江右帅事窃尝伏念朝廷列置帅臣於诸道以緫统兵戎为职时平无事则欲其建威销萌震讋奸宄使盗贼不敢窃发壹有警急则整齐一道之衆惟上所使若臂指然非如列郡守臣独以蔽狱讼治财赋为称职也臣观大江之西緜地数千里其北则江州兴国控扼江面实当光黄之冲其南则贑吉南安林峒邃密跨越三路奸人亡命之所出没自余郡邑小民亦皆轻悍好鬭杀人于货之盗在在有之臣尝妄谕凡任帅职者皆当以治兵为先而帅江右者尤当以治兵为急故自到任以来凡事关军政率不敢後然人情蹈常袭故往往视为内地语及武备则哂其不切虑及江面则指为过忧缮治城堞则曰不必徒费督责将佐则曰毋庸多事独不思朝廷建牧之意将假以爵秩姑崇帅臣之虚名耶抑将整军修戎屏翰王室责以帅臣之实职也昔唐曹王臯观察江西裒兵大选羣能着职遂能挫李希烈之锐使不敢南窥江淮绍兴初李纲为本道安抚制置大使整治城郭团结军伍威声隐然羣盗相继败降如臯如纲始可谓无负朝廷之委寄矣臣虽不材无能为役顾区区平时愿忠朝廷尽瘁职业则於二臣之事窃有志焉故今所陈一以治兵选将缮城弭盗为请其间有因本道利害而因及他道者事势相关不容不尔伏惟圣朝采择而施行之

一臣闻自昔外有敌国之虞则内必有盗贼之警故诸葛亮与魏相持而孟获畔泸南刘裕举兵北伐而卢循犯建业二者之患常相因而起一於御外则盗贼得以乘吾之虚而为根本之害一於蔽内则敌国得以伺吾之隙而为疆场之忧其为患均也然敌国在外所攻者吾之头目其来也可知盗贼在内所攻者吾之腹胁其发也不可测故亮必先平南方然後经营北讨裕能灭燕入秦而几无以制徐道覆之谋然则盗贼其可忽哉国家南渡以来州郡之兵日以削弱一方有警必移大军然後克之往者李金之乱与近?贑吉南安之扰皆取办於此然使疆场无虞则举备外之兵以平内寇其谁曰不可今边事方兴撤备无日沿江诸军列戍淮汉以之御敌犹惧弗给设不幸一妄男子窃弄耰锄於田亩间沿边之戍既未可抽回州郡之兵又不足深恃此臣所为朝夕凛凛者也窃尝思之与其养兵而待以无用孰若教之而责其可用臣所领十一郡有所谓团结禁军者盖诸道所不及其法选诸指挥禁军之强壮者【年若干以下试弓若干斗力弩若干斗力】聚为一营命曰团结月增料钱一千合诸郡祖额凡若干人【隆兴府一千人诸州军各具实数】臣欲稍增其额合一路为一万二千人【隆兴府增五百人通为一千五百人诸州军均添足数】日教旬阅责之兵官月按季考责之守贰春秋二校则於团结中择其年貌浸衰【年四十五以上】事艺减退者仍还元来军分而於诸指挥中选少壮人等事艺精熟者补其额及委帅臣不时点摘按试以考兵将官之勤惰其拣选不精教练不熟者案劾以闻守贰不觉察并行责罚如此则一二年间州郡之兵渐趋精勇此弭奸销萌之要术也然臣愚虑不独江西一道为然凡在内地皆当思所以为不虞之备如臣言可采乞下诸路一体施行

一臣窃考建炎三年金人自黄州渡江由武昌趋兴国取间道以犯洪州守臣王子献遁去遂屠州城寻破抚袁诸郡遍蹂湖之南北然後北归所至残暴几无噍类言之可为痛心今之议者大抵以江西为内地殊不思九江兴国二郡前临大江北望淮堧才一水尔中兴初江西安抚大使实兼节制蕲黄盖以是也去?之春敌犯黄州诸关江右震动本司承制檄调兵守江仓卒间仅能发诸州禁卒千人以往夫以步卒守江犹策马使耕驱羊使载其不胜任也必矣臣谓与其缓急调无用之兵以误事孰若平时养有用之兵以待事江鄂二司各有水军窃闻边事既兴多作步人起发今江州在寨仅有见管若干【具实数】而战舰可用者尤为无几鄂司所管计亦类此借曰敌人之势已非昔比然衰极复振其可忽诸况於外敌方兴羣雄交骛先事之防尤当加意臣愿明诏江州都统司及本州守臣同任江面之责其人船阙少之数日下招塡打造以什之三分屯兴国管下富池等处庶几风寒之备不至空阙江右一道恃以无虞所有鄂司水军并乞一体行下措置亦以什之三分戍武昌县盖兴国江面元隶江司武昌江面元隶鄂司分兵防守正其宜也如臣言可采乞赐详酌施行

一臣窃见江西统郡十一而隆兴实为帅府诸郡所?以为重城郭甲兵之备皆当整饬如法然後足以壮观瞻而弭窥伺而臣到任之初按视城堞则其緜亘甚濶而倾圮最多寻加访问有寓居士夫语臣谓五代以前郡城广狭中度南唐李氏谋迁豫章乃始大其郭堞郡之东湖本在郭外至是遂包入焉绍兴初故相李纲为帅盖尝缩其北面然其广袤犹若干里若干步【更契勘见今实若干里步】按守城法当用兵若干人兹岂易为力者今诚能按唐之旧瞰湖为城则城之四面西北有江其东有湖天设之险殆无以过此豫章百世利也臣窃详其说可谓至当然缩城重事未敢轻言而圮坏已极则有不容坐视者方李纲缮城之时其工费仰於公朝其役兵调於属郡时异事殊不敢扳援有请而本府年来调度百出帑庾枵然傥必竢有余然後兴役则夏潦秋霖之余颓圮益甚沿江一带居民岌岌常有渰浸之忧而城脚被啮去处多已摧陷更遭一水其损愈多近委江州钤辖杨熹相视条具颇为详悉如砌城面以防渗漏作荷叶沟以通水道用夜义木以壮城骨皆旧所未有臣今一用其说第工费浩汗未知所出稽诸旧牍前帅臣沈作宾在任日从本府拨到银若干万两付安抚司桩管充犒赏费今不获已欲於上项银内权兑借若干千两收买砖石竹木等物及雇募夫工日下修筑却从本府於收到诸色窠名钱内痛加撙节旋次拨还庶几城堞得以一新少重帅府之体伏乞劄下遵守施行

一臣窃惟圣朝计安元元思虑深远其在诸道既有兵以备战守又有将以主其兵复置帅以护诸将号令素孚纪律素定一旦有警将惟帅之所令兵惟将之所使以之战御无不可者自视事以来讲求军政本末乃知州郡禁卒多以供工匠备厮役事艺未尝练习教阅秪为具文则兵不足以为兵矣有副緫管有路钤有路分又有州钤有将副下至都监监押皆以主兵为职而未尝知兵问其得官之由或宗戚或合门或国信所或堂部吏其间岂无可用之材要於将略鲜曾闲习或饰文墨以自喜或矜富贵以自娯甚者闒茸废放无所不有则将不足以为将矣兵不足以为兵将不足以为将则帅之为帅是亦具员而已矣望其藩维王室如古之牧伯顾不难哉然兵犹可以阅习而精将不可以强勉而学窃见近?指挥緫管路钤例赴台参将副以下亦必从帅司铨量乃许之任臣谓此仅可以察其年齿之壮老与精力之强否而已必欲得知兵之人则臣愿朝廷严其选择緫管号为副帅间尝以节度使为之其次路钤路分亦武臣高选今之环卫盖将帅之储及诸军统制统领等官亦多习熟军务者臣谓緫管路钤宜於环卫及统制中选其尝历战阵者为之州钤将副则取诸统领将副之谙知兵事者都监监押员多不可悉择姑从旧制差注年未六十之人而责帅臣以从实铨量毋使疾病眊昏者尸其任庶几州郡主兵之官渐得其人平居精於教阅缓急有所?仗非小补也或谓审尔则合门国信之属何以处之臣曰为官择人则治为人择官则乱朝廷傥忧此属之失职固当置诸寛闲无事之地至於军政安危所系则不可以不择如臣言非谬乞赐详酌施行

一欲乞通广塩於贑州南安军以弭汀贑塩之害

袁燮论蜀奏曰臣不佞去?六月八日获对清光极陈蜀中利害亲聆玉音有忠直可见之褒足以仰窥圣心垂意於坤维者如此盖此一方去天万里安危休戚艰於上达形势何以联属警急何以赴援非其他诸路比也故圣心深虑之敌人敢战时有侵犯今春大入历兴元至金洋遂至大安我师剿之殆无遗类威声既震叠矣然敌人之性巧於窥觇万一乘我少懈夺我江源顺流而下声揺东南将若之何不可不虑也夫藩篱严密彼安得以窥我根本坚壮彼安得以揺我昔孝宗皇帝光临万?中外敉宁矣而犹切切焉惟蜀是忧辍执政大臣继踵宣威者至于三四又诏制置司同诸帅臣铨择兵将庸懦不堪倚仗者而易置之夫宣威之设不於他路而独於蜀兵将之易置不施之他路而独施之蜀圣哲之心深知天下安危实系乎此重此一方所以重国势也陛下可不绳其祖武而加重於此哉盖今日蜀之急务有六臣请为陛下略陈之夫阶成和凤蜀之垣墉也其地险絶为吾障蔽则关内诸郡虽不立城壁自然安固焚荡以来外无垣墉之可恃内无城壁之可依表里俱虚敌宁不肆其毒乎人情岌岌避难而逃者无复归志非小故也毋惮大费亟为之图度僧鬻爵费广不靳而责成於郡邑视其多寡以为殿最磨以?月庶可渐复此其急务一也自古巴蜀号称多士诸葛亮奋於隆中豪杰归之如水赴壑勲名煜然先後相望可以今日而无其人乎属者沔帅察见奸欺立谈之间断此大事此固蜀中之儒英也如此人物搜扬简拔推诚而任用之何向不济此其急务二也自古立国赏必以信况捐躯犯难尤为可念者乎故曰军赏不踰时欲民速得为善之利也而议者或曰是不宜厚厚则贪功而生事以宋璟不赏边功为?而不知其时之不同多难之秋正藉其力庸可抑乎大安之战其功甚伟醲赏以厉其余诚不为过此其急务三也巴蜀天险民生其间类多劲武勇於战鬭其天性也然聚而不教与无兵同教而无别与不教同择其杰异者丰其犒赐养其力精其艺而厉以忠义之节则有勇而知方矣推之田野之间因农隙以习战若雄边子弟所以着称於唐者则民兵亦精矣此其急务四也蜀之境土与羣蛮邻非我族类未易调伏今金人敢尔凭陵安知蛮之不吾窥乎昔李德裕之节度剑南也建筹边楼而图其形势复卭峡关以夺其险阻威望隐然数年之内犬吠不惊其所施设必有深服其心者矣已然之效足以为法此其急务五也蜀本富饶之地自折估之法严财益匮民益贫重以金人之扰穷悴无聊何所赴愬所宜选择良吏抚摩爱养如保赤子如烹小鲜仁民之政务在必行逋负之物蠲以惠下以纾民力以结人心以为手足扞卫头目之备不亦善乎此其急务六也兼此六者推而广之则今日之蜀犹往时之蜀也如其不然溃裂四出不可复救矣昔我艺祖肇造区夏先取荆南以通入蜀之路继取全蜀以图混一之功宵衣旰食勤苦至矣陛下嗣守丕基可不念当时取蜀之难而思今日保蜀之策哉是故国事之可忧者莫如蜀外障之难防者亦莫如蜀何者其地至远也有才而无识者不足以为蜀帅有勇而无谋者亦不足以为蜀帅何者其任至重也先朝遴选於衆必以张咏之徒为之中兴以後吴玠吴璘兄弟实任其责其才气之雄智略之伟立乎千万人之上折冲御侮谈笑间尔然则今日之典方面镇全蜀者其可不以前修自厉哉付之以衆人所不敢当之事期之以衆人所不能成之功兼緫四路专其委?则威望日益隆优选寮佐为之强助则谋虑日益广此方之疾庶其有瘳乎西陲既安则东南恃以无恐臣所以披肝沥胆控告君父者非独为蜀计为天下计为宗社计也嫠不恤纬忧在宗周惓惓之忠惟陛下察之

历代名臣奏议卷九十七








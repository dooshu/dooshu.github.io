【惟泰元】

惟泰元尊。媪神蕃厘。经纬天地。作成四时。精建日月。星辰度理。阴阳五行。周而复始。云风雷电。降甘露雨。百姓蕃滋。咸循厥绪。继统共勤。顺皇之德。鸾路龙鳞。罔不肸饰。嘉笾列陈。庶几宴享。灭除凶灾。烈腾八荒。钟鼓竽笙。云舞翔翔。招摇灵旗。九夷宾将。

（建始元年。丞相匡衡奏罢鸾路龙鳞。更定时曰涓选休成。〇同上〇逯案。篇末注据汉志补入。）


○分豁額外薦新茶芽疏 【 茶芽正數】

節該禮部、題為前事、奉欽依這茶芽解納供應、都只照舊例行、不必紛更、此誠　陛下愛恤民財之盛心憲章舊制之美意臣下所當奉順而遵守者也、但照舊之旨、二說可通、彼此意見、各有所執、禮部則以為解納、自有原額、如六安茶芽三百斤、正數之外、不可加者、此其舊例也光祿寺、則以為供應有常規、如歲用六安茶、約餘四百七斤、故三百斤正數、不得不加者、此亦舊例也照解納之舊。則不足供應。照供應之舊。則有傷解納。若不申明、終無定守、臣等各該廵視監收、思得惟正之供、固不可擅增、畢獻之物、尤不可暫缺、六安茶芽歲額三百斤、此外多取毫釐、即為因公科歛、雖該部審據解吏、聞報三百袋、袋多四兩有餘、亦非勘合正數、且無批文查銷、以後或輕或重、焉知誰公誰私。不若通融議處、立為定規、每歲六安茶、止收三百斤、正數、其耗餘加增。一槩不許濫取。本寺供應、取足薦新、并日進月進、御用之數、至于醬房所進、內閣所用、盡其所有、不足則干常州府等處、茶芽、擇以供給、葢茶取于細、其味略同、何必拘執、以致煩難、部寺前後所論、正欲出入有經、如此裁省、庶有司可守原額、以照解納之數、該署可因便宜、以照供應之舊、而不必紛更矣、見今解納六安州并常州府等處茶芽、正數之外、尚有多餘之數、欲給領回、則有盤費之勞、欲令變賣、則有侵欺之弊、况既名上供、難以退出、原有封袋、難以折除、合無收貯該署、作正公用、或准下年該解之數、今後各處茶芽、俱照原額解納、每斤裝成一袋、每袋嬴餘二兩、以補絹袋紙包之數、永為遵守、一體通行、


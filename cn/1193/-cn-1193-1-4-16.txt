动静第十六

动而无静，静而无动，物也。有形，则滞于一偏。动而无动，静而无静，神也。神则不离于形，而不囿于形矣。动而无动，静而无静，非不动不静也。动中有静，静中有动。物则不通，神妙万物。结上文，起下意。水阴根阳，火阳根阴。水，阴也，而生于一，则本乎阳也；火，阳也，而生于二，则本乎所谓“神妙万物”者如此。五行阴阳，阴阳太极。此即所谓“五行一阴阳，阴阳一太极”者，以神妙万物之体而言也。四时运行，万物终始。此即所谓“五气顺布，四时行焉，无极二五，妙合而凝”者，以神妙万物之用而言也。混兮辟兮！其无穷兮！体本则一故曰混，用散而殊故曰辟。一动一静，其运如循环之无穷，此兼举其体用而言也。此章发明图意，更宜参考。


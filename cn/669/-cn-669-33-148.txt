148　汪藻詩人間何事非戲劇　惠帝太子時問蝦蟇官私


浮溪閻按：「浮溪，汪藻號。」詩：「人間何事非戲劇，鶴有乘軒蛙給廩。」水經注引晉中州記：「惠帝爲太子，令曰：『若官蝦蟇，可給廩。』」【原注】晉書無此語。

【集證】水經穀水下注：晉中州記曰：「惠帝爲太子，聞蝦蟇聲，問人爲是官蝦蟇、私蝦蟇。侍臣賈充對曰：『在官地爲官蝦蟇，在私地爲私蝦蟇。』令曰：『若是官蝦蟇，可給廩。』」

【元圻案】汪藻，字彦章，饒州德興人。崇寧二年進士，歷官顯謨閣學士，封新安郡侯。宋史入文苑傳。著浮溪集，四庫全書著録。此詩題曰何子應少卿作金華書院要老夫賦詩因成長句一首。






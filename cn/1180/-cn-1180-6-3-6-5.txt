义命说


先儒谓义命有正合者，若尧、舜之有天下，仁者之必寿，积善者之获福是也；有不合者，谓若孔子不得位，颜渊之早殀是也。以愚综其实，殆不然。昔者，夫子盖罕言命；至于义，则谆谆不已也，何则？造化之数，阴阳之变，运之所遘，气之所遭，有不可以常理测者。仁者不必寿，寿者不必仁；圣人不必有天下，有天下者不必圣；善者不必获福，福者不必善。

尧、舜以圣人而有天下，然其子丹朱、商均，竟以不肖不能守其业。孔子，希世之大圣也，历聘世主而不遇，逐于鲁，厄于陈蔡，故曰：“匪兕匪虎，率彼旷野。吾道非耶？”回也屡空，夷、齐求仁得仁，竟饿且死。然操、温之徒，暴戾篡夺，至无行也，身为帝王，屡世富厚。试使孔、颜、夷、齐与操、温之徒絜德度义，不同日而语矣！此亦何相去之远耶？

然犹有所解者，以为人之禀气不同，或贵贱素定于天故也。若夫百里奚，在虞而虞亡，之秦而秦伯。太公，渭滨之钓叟也，年八十，老于磻溪，遇文王而为师尚父。公孙弘五十举贤良，不合，退牧羊于海滨，一朝而为汉相。一人之身耳，然成败异变，先后相反也。此其于义命，合邪？否邪？世之善恶祸福，参差异等，其相去不啻什伯者，可胜道哉！

何则？“大钧播物，坱圠无垠。”行或止之，使或尼之。既申重之，又摧败之。数有不可穷，理有不可解。故夫子罕言之也。而曲士寡学，必使牵合推测，以验天人之际，不亦惑哉！虽然，命不可必，可必者义也。命之所在，虽圣人有所不能违；义之所在，虽造物者有所不可夺。韩子曰：“祸与福存乎天，贤不肖存乎我。在我者，吾将勉焉；在天者，吾何知哉！”是故孔子不以厄易其圣，颜渊不以穷易其仁，伯夷、叔齐不以饿且死弃其义。衡且击之，彼将安之；升且沉之，彼将顺之。是故得之不喜，丧之不戚，生之不贪，夭之不怒。彼其视富贵福泽、贫贱忧戚，如波涛之于巨石也，岂以其纷然者动于中哉！是所谓义也。

孔子曰：“富而可求也，虽执鞭之士，吾亦为之；如不可求，从吾所好。”然哉，虽圣人固亦唯知有义而已！彼蒙蒙瞆瞆者，固将行险以侥幸；而狷忿之流，又不达顺受之正，屑屑焉与造物者较其多寡，责其期效，不得则怨愤热中。屈原以之自沉，贾谊以之哭泣，申徒狄、鲍焦之流，负石蹈海而不悟。是何异以蠡测海，以丈度天。欲以区区之义，上干造化之运，不亦误乎？是故学者亦唯循吾义而已。至于命，非所可与也。

或曰：“今之谈义命者，异于吾子之所说，何哉？”任数者则曰：“生死之数，穷达之遇，分定于天，不可易也。”任人者则曰：“天定固能胜人，人定亦能胜天。”凡此皆一隅之说，知其一而未知其二者也。譬之稼也，耕耘播种，人也；雨旸丰歉，天也。虽有神农、后稷，不能必其岁之丰，而田作之功，自不可以不力。彼任数者，不知耕耘播种之在人，而一归于岁。任人者，不知雨旸丰歉之不常，而取必于力作之勤。吁，惑亦甚矣！人生而有利害之情；有利害之情，则不能无推测之智。是以纷纷议论而卒无所归也，可胜叹哉！






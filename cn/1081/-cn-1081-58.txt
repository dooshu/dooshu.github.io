卷五十八

钦定四库全书

怀麓堂集卷五十八

明　李东阳　撰

诗後稿八

七言律诗

恭进孝宗实録纪事一首时雨中霁驾迎实録入奉天殿方陞座前此所未有也

宝册云舆次第登殿头飞雨过觚棱衣冠夹陛班初引衮舄迎门座始升五载音容思玉几万年功德付金縢三朝史笔今重载欲报先皇恐未能

西苑焚稿纪事【五月二十五日在海子西岸事毕尚膳供宴是日入西苑门望南台登广寒殿过芭蕉园而还】

史家遗草尽成编太液池头万炬烟天上六丁元下取人间一字不轻传先朝故事非今日内苑清游亦胜缘却上广寒云雾里禁城东指是文渊

秋日出郭崔甥有诗因次韵

直从亭午坐斜阳却借南薰作晚凉沙路试看骑马快【是日试赐马】玉堂刚谢揽衣忙移将壠树和云种抍得园葵带露尝四十六年公事里向来尘梦一何长

哭内弟刘钊三首

忽闻哀报已沾衣回首长天送落晖别後肝肠吾弟尽到时舟檝汝兄归平安两字书空在去住三生事总非欲与亲交同旧感向来门下客全稀

宦路多年改鬓毛岂应容易着青袍民贫况值饥荒後政拙谁知抚字劳遗恨可能忘骨肉归舟犹恐限风涛空山落木伤心地欲为招魂赋楚骚

两因围棘误登科【钊尝以予主考引嫌不入乡会试各一次】一去长江委逝波官好不嫌州县小家贫翻恨子孙多思君岂但三秋隔老我平添两鬓皤寂寂闭门愁病里有谁情话一来过

松露周太保与王端毅太师杨邃庵都宪皆有诗赠乔希大太常题卷一首

石渠丰采重如山松露清风尚可攀堂上草玄亲问业朝中玉笋旧聨班片言价出千金上一日心劳百过间老我相思不相见摩挲亦为解双顔

松露再召复致政将归留话用前韵

白马翩翩走碧山青云逸驾许重攀远从西晋来千里同簉中朝第一班诗兴直凌飞鸟上归舟仍在急流间多情话别留欢地犹是当年梦里顔

松露夀七十再用韵一首

并州西隔太行山百尺丹崖岂易攀却望故乡还忆贾恨为仙驭不同班风云运合逢天上山斗名应满世间细数百年从七十漫将灵药驻红顔

闻孔氏女至

南风吹送北河舟有女东来慰白头病里心情无那老别来风景又经秋鹊声报日书先到雨脚乾时泪始状预想离程还在眼难将一笑解千忧

与衍圣公夜话

漫以平安慰别离星槎动是隔年期文章义岂千金重骨肉心应两地知留住每愁氷合早出游常恐夜归迟须看阙下重逢日莫忘灯前共话时

刘太宰入阁後省墓例送一首

东曹地近入黄扉盛事今无夀古稀天禄阁中藜火动相州堂上锦衣归新颁纶綍封三世旧种松楸过十围恩诏秪应教暂去及时勲业肯心违

丰谕德原学掌院南京例赠一首

玉亭元向玉堂开修竹隂隂对古槐梦里山川吾老矣望中驺驭子行哉青钱选出知文价石室书成见史才东向越山时驻马白云应肯渡江来

泉山书院诗

甘泉山下挹清风得似滁阳有醉翁岚气每随天早晚水声长遶屋西东千寻峭壁瞻依地万顷平田灌溉功二物古来堪比夀愿登巉嶻写琤琮

城南姚氏园饯刘太宰与诸史部晩会归得三首

不到城南又隔秋偶因送客驻行驺枝稍宿雨衣犹湿树底斜阳席未收岂谓东曹非旧约须知下界有仙游壁间漫作题名记聚散终同水上沤

园上高亭园下池秋来风物两相宜红衣落尽莲初实碧叶凋残树总垂江左故人伤别久【邃庵尝憇此园】省中仙客恠来迟病回已觉诗情减却为情多强赋诗

书赵寺正式挽诗卷

下哭亡儿上老亲向来无地不悲辛身从执绋冲山雨手为抄诗付梓人今日我来翻吊汝故园书到转伤神白头竟作殊方别地下相逢恐未真【其父封君後七日卒于家】守静先生夀七十五加少师等秩以诗陈贺一首

榜下衣冠笑两翁晨星落落几西东每输夀骨年年健且爱官?字字同舞袖裁成新様锦庭花开胜旧时红古稀余算从头数五赋豳诗七月风

补寿白太夫人次卷首辘轳韵

寿筵芳酒出黄封九日春光半未穷东阁衣冠前度客北堂图画旧时容眼看乔木年年大手种蟠桃树树红报道郎君重赐玉蓝田佳气晩还浓

孟冬五日冒雪出城简邵国贤都宪乔希大侍郎崔世兴员外

十月朝时拟出城总因公祭辍私情一冬风景初逢雪数里关河不计程旋拂朝衣乾更湿未占天意雨还晴相看莫问悲欢事不是当年向子平

次邃庵韵二首

一官心事苦难偿筋力空惊六十强病後渐看留客少老来翻爱作书狂南园折柳逢秋色北郭看山带夕阳数月闲情今两度余生消得几回忙

丈夫弧矢志终偿精力君应较我强定远功名那用达子陵风态且须狂东游阙里瞻文庙西上金山望岳阳回首汉家营牧地梦中犹觉簿书忙

出郊

雨後苍苔入径深放朝声里得追寻好风晴日中元节白露清霜半夜心城外看山犹旧色井边移树已秋隂公家事在何时了莫恠痴儿泪不禁

忧旱二首【正德五年斋居作是岁有旨致斋九日】

铃索声低别院深每从窗牖问隂晴五风十雨清朝事七戒三斋圣主心平野烟云春澹澹禁城钟皷夜沉沉天瓢莫道无多滴一滴须敎比万金

不向田苗试浅深先劳础石验晴隂黄尘赤日村村路侧枕疎窗夜夜心江鴈影稀看欲尽林鸠声远听俱沉清风明月非无价好雨从来不论金

喜雨二首叠前韵

出门黄雾隔城深下马玄云匝地隂莫道苍生空有望谁言造化本无心庭前翠竹飞还舞水面游鱼跃更沉拟效坡翁重作记上天今已雨黄金

误占元日到春深百日都无十日隂五月逢秋农父望六年忧国老臣心盆荷色净尘初洗庭树声收日已沉纵使田园生意足翻令土价直黄金

哭方石先生次林待用都宪韵二首

海天江树晩依依一别平生万事违公论底须他日定宦途刚得几人归闲看物态云千变老谢功名手一挥犹记玉堂风月地至今东壁有余辉

六年不见先生面数月犹烦两寄书病里诗篇心不废老来江海气全除尘生满地空悬榻腹痛何时许过车宦况为君灰欲尽东风何事强吹嘘

闻刘东山遇赦值河西道梗未得归次前岁所寄雪中过六盘山韵

百折危途寸步间向来空乞一身闲愁心正拥蓝关雪苦句犹传饭颗山病後形容应渐瘦老来归路转多艰洞庭风景依然在为问扁舟几日还

此诗再閲岁久不和是日得东山公赦归重经六盘山韵因忆元白梁州之句怅然感之再次一首

浮世功名梦觉间梦时何似觉时闲南来已踏千重浪西去还经万叠山我病不堪思往事公才犹可济时艰诗成漫忆梁州句一夜神交信往还

雪月夜观水精碁戏作

雪月光中夜未阑楸枰乱落水精寒情贪白战停杯久眼入空明下子难长恠官曹无暇日偶从愁里得奇观捻须呵手非吾事聊复灯前凭几看

亡女生日

十年辛苦住天涯每恨逢生不在家今日贺筵翻吊客旧时归路有灵车梦中匏实空题字【女没时其母梦一匏裂为二上有子分二字】身上宜男枉佩花自捻瓣香浇麦饭日斜烧纸到昏鸦

食柑邃庵宅有感

一枝初寄洞庭舟落爪余霜散不收弱女忆时缘病渴故人别後已驾秋空将旧恨埋黄壤更有乡心上白头归共细君还向说烛痕和泪与双流

除夕

独吟孤坐总伤神谁伴长安守岁人卦数已周无那老年华初转又逢春思亲泪尽空双眼哭女声高彻四邻还向灯前添旧草拟从新岁乞闲身

借得红梅一株盆花盛开偶与邃庵太宰辈观之漫赋一首借梅者崔甥世兴

休劳比客问南枝緑影红香信有之满坐光风流转地半窗晴日上来时煖贪春睡浓如酒冷笑霜髭白为诗今日定知谁是主客来聊与倒芳巵

乔希大宗伯将赴南京例赠一首

耻随桃杏比芳穠面目虽同格不同酒兴判敎三日醉病顔输尽十分红频开户牖延春日旋设团屏护晚风独有离人心正远折时须更向江东

诸公过西庄聨句走笔次韵

一春花信苦多风胜会真怜一笑同愁剧老怀兼抱病忧深时事敢论功杜陵醉後身犹健司马才高赋更雄对客挥毫休我羡衰顔不似旧时红

再次一首

一从桃杏领春风涧草岩花处处同载酒似怜花有约催诗却笑雨无功钓心偶向闲边发棋力翻於醉後雄余兴不随芳事了盆梅犹自待人红

得东山翁到家书再用前韵二首

数亩茅堂水石间此身方得是真闲吟髭白可供新句老眼青犹识旧山年至尚余精力健家贫偏觉岁时艰梧桐自有安栖地不似空林倦鸟还

莫论天上与人间才得闲时始是闲郢客调应歌下里谢公家自有东山忧时更觉江湖远閲世方知道路艰当日赋诗无送者天敎夫子竟生还

益高亭为何生子元作【亭取韩文山益高水益骇之义】

衡山南去路孱顔万文丹梯尚可攀望尽楚峰还越峤定知天上与人间当窗列宿长围绕拂地流云自往还多少洞庭湖上客尽从清泻听潺湲

五月初七日【正德辛未】

六年挥泪泣遗弓万国伤心此日同龙去鼎湖还作雨马嘶沙苑尚思风碧桃宴已归天上玉几言犹似梦中曾是白头香案吏不胜凝望朶云红

西庄遇雨

每逢佳景即登临百度曾无一度隂今日我来翻爱雨旧时人去转伤心空堂五月炎蒸尽野色千家草树深最是晩来沾湿地不胜凉思满衣襟

中秋独坐

客去西堂话已终自随巾屧步凉风轻隂冉冉来天际澹月沉沉出海东战後兵尘新恨满别时儿女旧愁空一朝两报三军捷莫道欢顔是酒红

次日叠前韵柬邃庵

百年心赏故难终人负佳期昨夜风岂有好诗生眼底误疑明月在邻东花能再发人将老客不频来酒未空今日定知何似景斜阳先爱晩山红

九日崔郎小会

共坐西轩纳晚凉满城风日爱重阳苔因雨积犹余緑菊为霜迟且未黄病里山林心转癖老来儿女意偏长向时忧乐谁先後莫问江湖与庙廊

生日有感

六月九日多欝蒸我生初度未相仍黑头渐白白且尽碧山欲归归未能闭门絶客祗僚友窃禄作官犹斗升独把一杯还自寿瘦躯衰病恐难胜

怀麓堂集卷五十八








○气赋

余尝志於元言，每寻庄老，莫不虚心竦神，锐精厉志。究夫道源，孰不因气而生者。其功也大，其应也细，述之无已，遂成赋曰：

二仪混合兮成天地，四气汗漫兮育万类。离腾陵而千峰崔嵬，震风[QM50]而百卉葱翠。宵中星虚，则大火西流；律应黄锺，而凝阴东萃。惟兹气之浩然，胡应物之无匮？若乃假名为声，托体而成，凭乎动息，美恶必呈。挫锐解纷，庶同归乎老氏；虚心弱志，或契合乎庄生。逆之为怒，顺之为贞，纵之则逸，舍之则盈。若也勇冠三军，神雄思锐。善战善胜，徒激愤於项王；嘉谋嘉猷，望旗靡於曹刿。尔其瞻白虹之贯日，眺紫气之冲牛，应精诚之所感，显神异之潜周，随时变易，物莫能俦。则知气之为用，其道飞浮，或聚或散，处刚处柔，能从达人之性，偏攻思妇之愁。其兴也勃，其去也休，伊万古之造化，胡六合之因由。阴阳以之准则，天地以之通流，匪斯文之可测，终铭简於千秋。


王西樵招同林铁崖孙无言叶元礼携姬人文云湖舟泛月分赋

其一


湖光宵更好，惆怅隔闉阇。
此夜因明月，相携到水涯。
芙蓉公子佩，杨柳莫愁家。
却忆三春际，笙歌负落花。

其二

岚气晚苍苍，新荷受雨凉。
张灯山四际，击汰水中央。
歌缓留云住，烟深觉月藏。
鱼龙应未卧，夜半有鸣榔。

其三

宿鸟冲桡起，流萤逼水明。
微茫辨野寺，睥睨隐孤城。
蔗杖尊前舞，莼丝醉后羹。
何当大堤上，重赋丽人行。

其四

底事留髡宿，狂歌到曙星。
衣香分蛱蝶，酒盏落蜻蜓。
按拍吴歈啭，看眉越岫青。
频游当秉烛，长醉不须醒。


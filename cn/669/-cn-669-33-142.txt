142　薛士龍讀三國志詩的對　左角蠻攻觸南柯檀伐槐


薛士龍讀三國志詩「左角蠻攻觸，南柯檀伐槐」，的對也。

【何云】偷蘇。

【又云】此等語工而無味，即自己出，尚非佳處。

【方樸山云】余嘗有詩云：「蝸角觸蠻争左右，鴻溝楚漢畫東西。」

【元圻案】莊子則陽篇：「戴晉人曰：『有國於蝸之左角曰觸氏，有國於蝸之右角曰蠻氏，時相與争地而戰，伏尸數萬〔一〕，逐北旬有五日而後返。』」〇唐李公佐南柯記記東平淳于棼夢中就婚於槐安國〔二〕，出爲南柯太守，征檀蘿國事，皆寓言也。〇王介甫讀蜀志詩云：「千載紛争共一毛〔三〕，可憐身世兩徒勞。無人語與劉玄德，問舍求田意最高。」李雁湖注云：「亦蠻觸之意。」〇東坡次韻定慧欽長老見寄詩：「左角看破楚，南柯聞長滕。」

〔一〕「數萬」，原脱，據中華本莊子集釋卷八下則陽補。

〔二〕「淳于棼」，原作「淳于芬」，據中國書店影印本虞初志卷三南柯記改。

〔三〕「千」，原作「十」；「紛」，原作「分」，皆據四庫本王荆公詩注卷四六讀蜀志改。






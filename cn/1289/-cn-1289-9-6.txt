脾受病发四肢不用第六


〔一〕黄帝问曰：脾病而四肢不用何也？岐伯对曰：四肢者，皆禀气于胃，而不得径至，必因脾乃得禀。今脾病不能为胃行其津液，四肢不得禀水谷气，气日以衰，脉道不通，筋骨肌肉皆无气以生，故不用焉。

问曰：脾不主时何也？对曰：脾者土也，土者中央，常以四时长四脏，各十八日寄治，不独主时。脾者土脏，常著胃土之精也，土者生万物而法天地，故上下至头足不得主时。

问曰：脾与胃以募相连耳，而能为之行津液何也？对曰：足太阴者，三阴也，其脉贯胃属脾络嗌，故太阴为之行气于三阴。阳明者表也，五脏六腑之海也，亦为之行气于三阳，脏腑各因其经而受气于阳明，故为胃行津液。四肢不得禀水谷气，气日以衰，阴道不利，筋骨肌肉皆无气以生，故不用焉。

〔二〕身重骨痿不相知，太白主之。






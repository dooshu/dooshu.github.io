剪彩为花


隋史纪：炀帝筑西苑，周二百里。其内为海，周十余里，为方丈、蓬莱、瀛洲诸山，高百余尺，台观宫殿罗络山上。海北有渠，萦纡注海内。缘渠作十六院，门皆临渠，每院以四品夫人主之。穷极华丽，宫树凋落，则剪彩为花叶缀之。沼内亦剪彩为荷、芰、菱、芡，色渝，则易以新者。十六院竞以肴羞精丽相高，求市恩宠。帝好以月夜从宫女数千骑游西苑，作清夜游曲，于马上奏之。

隋史上记：炀帝溺于逸游，用度奢侈。于宫中营筑别苑一所，叫做西苑，周围有二百里宽。中为海子，周围亦十余里，海中起方丈、蓬莱、瀛洲等山，以象东海中三神山，各高百余尺。山上都有台观宫殿，罗列于上。海子北边，开一道河渠萦纡回绕，引水注于海子内。沿渠盖院落一十六所，院门都傍临着河渠。每一座院里面，都有宫人美女，而以四品夫人掌管。穷极华丽，以恣游玩。遇秋冬时节，见宫树凋落，则剪五彩绢帛为花、为叶，缀于枝条之间。于池沼中，亦剪彩为荷、为芰、为菱、为芡，贴在水面，与春夏间的景物一般。久之，若颜色改变，又换上新的。其侈靡如此。那十六院中的宫女，彼此各以肴馔精丽相争相胜，以此希恩取宠。炀帝游观无厌，惟目不足，好乘月夜，随从、宫女数千骑遨游苑中。命词人编成清夜游的歌曲，使宫女于马上唱之。未几，又游幸江都，留连不返，遂以失国。

考之于史，隋炀帝之父文帝，性贪好利。洛阳府库，财货山积。炀帝始为晋王，谗杀太子而嗣立。即位之初，见国家财物繁富，遂奢侈纵肆如此。呜呼！朘百姓之膏血，以实府库，而付之于凶狡淫恶之人。贻谋如此，不亡何待？然则，隋室丘墟，不独炀帝之罪，盖亦文帝之过也。夫人主欲为后世子孙长久之计，唯在示之以恭俭仁厚，而审于付托哉！






◎附魂训子

南雅先生又曰：吴中李沧云（曾誉）以赀为官，分发浙江。将赴任，其子之乳妪忽仆而起，坐呼沧云曰：吾名场不利，赍志黄泉，尔捐官亦好，贪廉之辨，尔自知之。但须知为官而贪，民尚有生路。廉而刻，则民之生路绝。贪固不可，廉亦宜廉于己，不可刻于下。占今清白吏子孙或多不振，正坐刻耳。沧云唯唯受命。妪苏，茫无所知。其声口绝似乃翁。可见前辈义方之训，死尚拳拳也。


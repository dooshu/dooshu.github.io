33　冀州治梁及岐辨


禹貢：「冀州，治梁及岐。」先儒皆以爲雍州之山。晁氏謂：「冀州之吕梁、狐岐山也。」蔡氏集傳從之。【原注】朱文公曰：「梁山證據不甚明白。」

【閻按】朱子不甚分明之言最精。

【元圻案】地理今釋：「孔傳：『梁、岐在雍州，今陝西西安府韓城縣西北九十里之梁山，鳳翔府岐山縣東北四十里之岐山也。』蔡傳疑雍州之山不當載于冀州，指今山西汾州府永寧州東北之吕梁山，一名骨脊山爲梁山；汾州府孝義縣西之狐岐山，一名薛頡山者爲岐山。然二山去河甚遠，不得爲河水所經。曾旼云：『壺口、梁、岐一役也，其施功皆同時，不可分言于二州，故并言于冀。』得此可以釋蔡氏之疑。」〇宋毛晃禹貢指南曰：「梁、岐二山在雍州，今于冀州言之者，豈當時河患上及梁、岐乎？禹導底柱則壺口平，而梁、岐自治。因河而言，非以二山爲冀州之地也。」






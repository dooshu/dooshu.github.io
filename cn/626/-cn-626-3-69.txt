王教读行一十一首

【题自作画（并序）】

（戊辰三月望，过汤氏小林居，时中留宿漉酒之余，适水墨在案，因洒翰满纸，不觉淡云浓树，隐映虚远，而青山穆然，自不改色。予方叹静者有常，而动者无滞，时中乃曰：“是足为画也已。”明日，装演成卷征题，为写当时意趣如此。）

高馆良宵睡思迟，葛巾重著半醺时。

都将满抱林泉兴，付与闲窗墨半池。

【滕用亨诸篆体歌】

维周大篆成史籀，宣圣传经制蝌蚪。

总因仓颉见鸟迹，象形置书变来久。

李斯小篆类玉箸，钟鼎鱼虫分众手。

碧霄鸾凤漫回翔，沧海蛟螭互蟠纽。

有如垂露杨柳叶，或似委薤剑环首。

许慎程邈评已彰，余子纷纷亦何有。

有唐阳冰号高古，尝拓鸿都峄山谱。

新泉丹井尚幸存，缨络麒麟折钗股。

刻符摹印气候形，义理深关非小补。

南阳髯翁学古书，雅与秦汉参锱铢。

古文奇字荡胸臆，岂若俗工讹鲁鱼。

自言初习胜国时，玉雪左丞吾所师。

荻茎锥沙指画腹，廿年勤苦求妍姿。

呜呼方今世雍熙，明良际遇千载期。

大书功德勒金石，绝胜草草人间碑。

【高房山寒江孤岛图】

千山万山重复重，烟岚草树深莫穷。

高堂大轴示宽广，要以笔力夸奇雄。

青红苍翠满缣素，缺处残碧分遥峰。

虽云眼底供一快，未见阔远开心胸。

历观画史每如是，意谓此法由来同。

昨尝凌秋溯杨子，一舸缥缈乘长风。

洪波吞天渺无际，出没但有孤轮红。

中泠盘陀瞬息过，回首浮玉云涛中。

乃知山水有佳处，到此始觉飞埃空。

当时海岳应饱见，落墨便自超凡庸。

不将层叠竞工巧，遂使气象齐鸿蒙。

平生爱画惟爱此，苦恨妙法无能攻。

九州之表有人物，意匠仿佛宗南宫。

莫言未入米家奥，百年犹数房山翁。

兹图咫尺便千里，生绡数幅徒为功。

亦知盘礴意有在，正欲逐米追高踪。

爱之歌咏乃常理，好事况有天随宗。

同观何人江海客，气似贯月书艎虹。

文辞澜翻沛难御，奔走风雨驱丰隆。

古称珠玉在我侧，濡翰自愧言非工。

黄尘城郭久见困，何地闲静能相容。

诗成忽复三叹息，矫首长望青冥鸿。

【题赵元临高房山钟观图】

北苑貌山水，见墨不见笔。

继者惟巨然，笔从墨间出。

南宫实游戏，父子并超轶。

岂曰董是师，赓歌偶同律。

高侯生古燕，下笔蜕凡骨。

舂容米家气，荦确老僧质。

沄沄水墨中，探破造化窟。

尝图得钟观，景象照云日。

长松更飞泉，霞彩互飘欻。

今朝见兹画，临写意无失。

惨淡入窈冥，棱层隔岑蔚。

乃知赵云子，后欲复奇逸。

高堂时一舒，六月气萧瑟。

平生丘壑性，尘土欣已拂。

因之兴我怀，山中劚苓术。

【次韵杨孟载见寄】

怀刺归来卧枕书，白云满榻闭门初。

草《玄未信扬雄病，礼法从知阮籍疏。

短障夕阳悲蟋蟀，方塘秋水老芙蕖。

南村口燥呼难得，一任狂风卷弊庐。

【次韵高季迪见寄】

廿载谁询独处情，翛然江郭养余清。

老颜照水同梅瘦，短发临风斗雪明。

寒雁联行轻落渚，晚鸦结队远归城。

匆匆岁暮相思切，又辱沙塘折简行。

【次韵沈学庵闲居杂兴（三首）】

庭户无尘杂，轩楹净扫除。

炉烟消晚坐，帘日照晨梳。

清逸吟边兴，骞腾醉里书。

时看问奇者，来觅子云居。

树影觉秋疏，山光映晚除。

溪毛和雨荐，石发任风梳。

艾蒳窗余篆，芸晖架有书。

呼儿具毫楮，应欲赋闲居。

闲怀聊自适，老态讵难除。

白发从千丈，清风每一梳。

众峰陪独咏，孤枕伴群书。

况有能吟侣，时来慰索居。

集外诗（二首）

【秀野轩诗】

高馆罢零雨，前荣扬微风。

霏霏碧萝花，吹落酒斝中。

移席俯流水，挥弦度秋鸿。

遥思独乐意，邈哉谁与同。

【题云林画】

每看新图忆旧游，远情闲景共悠悠。

乱鸿沙渚烟中夕，黄叶江村雨外秋。

乱后得安翻讶梦，醉来因感却生愁。

那能便结沧洲伴，重向烟波觅钓舟。


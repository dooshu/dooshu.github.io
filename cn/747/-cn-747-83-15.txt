○以南蛮用兵特恩优恤制

朕以寡昧，获承高祖太宗之丕构，六载於兹矣。罔畋游是娱，罔声色是纵，罔刑戮是滥，罔邪佞是惑，夙夜悚惕，以忧以勤，庶几乎八表用康，兆人以泰，而西戎款附，北狄怀柔。独惟南蛮，奸宄不率，侵陷交趾，突犯朗宁。爰及巂州，亦用攘寇。劳我士卒，兴吾甲兵，骚动黎元，役力飞挽。每一轸念，闵然疚怀。顾惟生人，罹此愁苦，宜布自天之泽，俾垂及物之仁。如闻湖南桂州，是岭路系口，诸道兵马纲运，无不经过，顿递供承，动多差配，凋伤转甚，宜有特恩。潭桂两道，各赐钱三万贯文，以助军钱，亦以充馆驿息利本钱。其江陵、江西、鄂州三道，比於潭桂，徭配稍简，宜令本道观察使详其闲剧，准此例兴置本钱。邕州已西黎巂界内，昨因蛮寇，互有杀伤，宜令本道收拾埋瘗，量设祭酹。徐州风土雄劲，甲士精强，比以制驭乖方，频致骚扰。近者再置使额，却领四州，劳逸既均，人心甚泰。但闻比因罢节之日，或有被罪奔逃，虽朝廷频下诏书，并令一切不问，犹恐尚怀疑惧，未委招携，结聚山林，终成诖误。况边方未静，深藉人才，宜令徐泗团练使选拣召募官健三千人赴邕防戍，待岭外事宁之后，即与替代归还。仍令每召满五百人，即差军将押送，其粮料赏给，所司准例处分。淮南两浙海运，虏隔舟船，访闻商徒，失业颇甚，所由纵舍，为弊实深。亦有般（阙）货财委於水次，无人看守，多至散亡，嗟怨之声，盈於道路。宜令三道据所般米石数，牒报所在盐铁巡院，令和雇入海＜舟同＞船，分付所司通计，载米数足外，辄不更有隔夺，妄称贮备。其小＜舟同＞短般到江口，使司自有船，不在更取商人舟船之限。如官吏妄行威福，必议痛刑。於戏！万方靡安，宁忘於罪己，百姓不足，敢怠於责躬。用伸钦恤之怀，式表忧勤之旨。


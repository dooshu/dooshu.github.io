○对大夫采地祭判

〈得宗人掌三辰之法，以犹鬼神之居，辨其名物。保章不供本职，辄事左道。人云：“采地所祀。”〉

天子建国，法合掌於三辰。诸侯立家，礼许修其五祀。非直为之纠禁，抑亦辨其名物，各有职守，无相夺伦。至如日月运行，阴阳消息，乾坤测度之法，山川沉埋之仪，盖存公道，布宪於观台，岂合私为，辄陈於采地？宗人所祀，正当左道之条；保氏所陈，深得礼刑之制。








89　譬若積薪燎後者處上　汲黯學黄老故用文子語


文子曰：「虚無因循，常後而不先。譬若積薪燎，後者處上。」上德篇。汲長孺學黄、老言，故用文子之語。顔注云：「積薪之言出曾子。」當攷。

【元圻案】漢書汲黯傳：「黯，字長孺，濮陽人。學黄、老言，治吏民，好清静，擇吏丞任之。」又曰：「始黯列九卿矣，而公孫弘、張湯爲小吏。已而弘至丞相，湯御史大夫，黯見上言曰：『陛下用群臣如積薪耳，後來者居上。』」






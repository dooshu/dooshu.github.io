○禁造佛寺并私剃度敕

佛氏之教，其来久矣，既为空寂之门，不无高洁之士。自淳风久散，至道莫隆，渐容游惰之徒，杂处缁黄之众。罔遵禁戒，唯切经求，形势以扰人，蓄资财而润已。将思纵志，肯乐聚居，多於闾巷之，别构住持之所，妄陈福业，潜诱聋愚。或移动居人，或侵并物业，如斯之弊，其徒日繁。朕方静寰区，务康黎庶，贵臻有益，共洽无私。宜令遍行告谕，应今日已前修盖得寺院，无令毁废，自此已後，不得辄有建造。如有愿在僧门，亦宜准佛法条例，官坛受戒，不得擅私剃度。


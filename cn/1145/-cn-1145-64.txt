子余知人

越王使其大夫子余造舟，舟成，有贾人求掌工，子余弗用。贾人去之吴，因王孙率以见吴王，且言越大夫之不能用人也。他日，王孙率与之观于江，飓作，江中之舟扰，则收指以示王孙率曰：“某且覆，某不覆。”无不如其言。王孙率大奇之，举于吴王，以为舟正。越人闻之，尤子余。子余曰：“吾非不知也，吾尝与之处矣，是好夸而谓越国之人无己若者。吾闻好夸者恒是已，以来多谀；谓人莫若己者，必精干察人而暗自察也。今吴用之，偾其事者必是夫矣！”越人未之信。未几，吴伐楚，王使操余皇，浮五湖而出三江，迫于扶胥之口，没焉。越人乃服子余之明，且曰：“使斯人弗试而死，则大夫受遗才之谤，虽咎繇不能直之矣。”


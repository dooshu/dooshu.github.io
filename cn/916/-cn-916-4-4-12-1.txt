【洛水祖王公应诏诗】

穆穆圣王。（《类聚》作皇。）体此慈仁。友于之至。通于明神。游宴绸缪。情恋所亲。薄云（《类聚》作言。）饯之。于洛之滨。嵩崖严严。洪流汤汤。春风动衿。归雁和鸣。我後响客。鼓瑟吹笙。举爵惟别。闻乐伤情。嘉宴既终。白日西归。群司告旋。鸾舆整绥。我皇重离。顿辔骖□。临川永叹。酸涕沾颐。崇恩感物。左右同悲。（○《类聚》二十九。广《文选》八。《诗纪》二十三。）


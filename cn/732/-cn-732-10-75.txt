五音相动风占第七十五

宫日风从宫来，人君出行；从徵来，土功，宝物出，有兵；宫日子午风从子午来，为宫动宫；从子上来，山陵崩坏，人君出行，专风也；从子（一本无子字。）午来，地震裂，若后出行；时加子午为重宫，君将欲行，大臣走，若后出游也。宫日子午风从丑未来，寅申来，为宫动徵，有土功，宝物出，有兵；时加徵为重徵，有义兵，土功兴，国出令，有诏书，义风也。宫日风从羽来，且大雨不止，则大臣出走，若复为旱，（宫土、羽水，盛则水衰，水衰则火起，故亦为旱。宫为君，羽为人，故大臣出走。）时加羽为重羽，则大雨阴，制风也。宫日风从商来，有兵行，且有客兵；时加辰戌为重商，有兵殃，保风也。宫日风从角来，必斗兵，人君凶，客兵伤，有急兵，若有丧伤；角来，边兵有大战；（宫为土、为君角为木凶木主哭泣。故客，土动，木所不胜。故君军伤，有大丧也。）时加巳亥为重角，君不昌，宫有大丧。宫日风从乾来，有涌水暴雨。宫日时加宫，怒风从艮来，山陵崩坏，人君出行，水涌地裂。宫日时加宫，怒风从巽来，蝗虫生，害五谷。宫日时加宫，怒风从坤来，有走兽为害，有土功。

徵日风从阳宫来，有火灾，土功起，将大旱，火殃数起，宫寺多失火，灾起；从阴宫来，太子有疾；时加徵为重徵，有火灾土功起。徵日风从阳徵来，有火灾，人君有灾恐，走兽为灾，宫寺多失火，从王相阳宫来，岁大乐，有火灾、旱。从阴徵来，人君忧，走兽为大灾。时加寅申丑未为重徵，国四门闭。徵日风从阳羽来，四邻有事，宝物出，阴盛于阳，且或有雷电，有霜雹，诸侯大夫多失史；从阴羽来，四夷有事，宝物出，多雷电。徵日风从商来，有急兵，人君出入有辅佐，强兵自守，七日、若七十日，有边兵斗。徵日风从阳角来，有兵起，急兵动惊，春有丧。（金克木，水于火，反克金。故有兵也，边有急大惊也。）

羽日风从阳宫来。人持财物聚，君吏有令，忧兵起，将受命，有集会，有土功，有寒霜雪。从阴宫来，有水土功，暴寒伤物，兵集。羽日风从阳徵来。有兵，国有受令，有忧，人臣有急忧，关梁塞。羽日风从阳羽来，且欲雨，白衣聚，若有大丧，大雪霜雹，日出没时，又五日或五十日，白衣会。若五宫，立有丧寒，且雨从南方来，则国有忧，人多疾病；北方来，则有雹霜，或聚在水中。羽日风从阳商来，有斗兵围城不战，边有兵，关梁不通，有丧兵不兴。（金水母子和，故动角。边兵围城败，羽为角除害，象臣为君讨贼。故动必大雨，不出战故也。）羽日风从阳角来，边兵围城，城败；（一云：有兵围城不解。）时加巳亥为重角，有围城若大丧。

商日风从阳宫来，戒太子忌怨，人君有疾，兵疾，有急兵；（宫土，土生金所，是一金两土，母忧子，故曰太子也。）从阴宫来，庶子有急变兵，兵在北方。商日风从阳徵来，国邑受令，兵且行，将在外，兵还不战，臣受兵令行；（徵为号令，商为兵。故兵令退也。）时加徵为重徵，有大兵行。商日风从阳羽来，岁大荒，国凶忧乱，且大雨，兵在东方。商日风从阳商来，有白衣聚众之象，立王之征。且大雨，关梁塞，大将出退外敌，外敌来邑中，有小急，且有急兵，人君主忧，国四门闭，兵在西方。从阴商来，为大殃，籴贵，中有兵，风怒七日、七十日，急令兵大起。（羽入水，为从金生，故为大雨。二金逆行故水，为人主忧大兵斗，主国关梁塞也。）商日风从阳角来，有急兵令发。商日风从阳宫来，人君有忧，兵从申起，国四门闭；从阴角来，有大丧，贵人多疾病，有土功。（宫为君，角主死，故为大丧也。）

角日风从阳徵来，吏敛民财，若兵出会众，仓粟籴贵，宝物出，有蝗虫。（角木、徵火，火为丝绢，故吏敛民财物。）角日风从阳羽来，有土功，且大雨，边有兵，卿大夫多口疾，先暑风，后雨。角日风从阳商来，忧有卒兵也，鸣条已上皆应；角日风从阳角来，边兵起，人主凶，有死亡，盗贼至，不胜；南方来，有兵，远丧至，所不胜而发，时加角为重角，有远丧，有边兵，盗贼起，籴贵，野有饥人。（角主哭泣，木为金所克也。）

李淳风按：风角书与乐产本多少不同，占验又异。今辄总括，除烦略秽，其有时下风来处同者，为重其音，此谓时音，与风所发处同，故云重，如余所见，与日重有与风重者为异。其阴阳五音，主亦不同，各须以阴阳分别也。


卷八十一



卷之八十一

洪武六年夏四月壬申朔，享太庙。

太仆寺丞梁野仙帖木儿言：“黄河迤北、宁夏所辖境内及四川西南至船城、东北至塔滩，相去八百里，土田膏沃，舟楫通行，宜命重将镇之。俾招集流亡，务农屯田，什一取税，兼行中盐之法，可使军民足食。”从之。

甲戌，以工部尚书黄肃、刑部尚书高万杰为广西行省参政，刑部郎中高晖、磨勘司令吕宗艺为福建行省参政。上谕之曰：“方面之任，贵在廉明而戒于苛察，贵在刚果而戒于急暴，贵在有礼而戒于谄謏，贵在有仁而戒于姑息。凡行欲当理，事欲成功，上足以分朝廷之忧，下足以慰郡邑之望，为一道之福星，如古之君子垂德星于不朽，岂不伟哉？卿等其勉之。”

诏以苏州府粮十二万石由海道运赴定辽，十万石运赴北平，以时方用兵辽左及迤北故也。

丙子，湖广罗田县妖人王佛儿自称弥勒佛降生，传写佛号，惑人，欲聚众为乱，官军捕斩之。

丁丑，命赏脱列伯招来河南将士五百余人钱有差。

戊寅，思南宣慰司溶溪芝子坪蛮民叛逐其长官杨世荣，遣兵讨平之。

己卯，设户部照磨二人，秩正八品。

赐六合县安置鞑鞑夏布人二匹。

赐神策卫指挥吕得招来河南将士四百余人钱。

赐故元太子沙加失里高丽布六匹，文绮、帛各四匹。

诏定开国勋臣楚国公廖永安等谥号。礼部上议曰：“当元氏失驭，四海鼎沸，英杰之士或保障一方，或提率师旅，泯泯棼棼，莫知适从。属真主奋兴，天命有归，人心向应，于是不期自至，若龙兴而云从，虎啸而风生，故能开创洪基，辅成大业。既著勋劳，乃殒其身，诚宜加谥，以示追崇。按谥法，赴敌无避曰武，左国逢难曰闵，其楚国公廖永安宜谥曰武闵；杀身报国曰忠，戎业有光曰烈，其豫国公俞通海宜谥曰忠烈；危身奉上曰忠，致果杀身曰毅，其蔡国公张德胜宜谥曰忠毅；辟土斥境曰武，武而不遂曰壮，其高阳郡公耿再成宜谥曰武壮；折冲御侮曰武，威而不猛曰庄，其越国公胡大海宜谥曰武庄；折冲御侮曰武，壮而有力曰桓，其梁国公赵德胜宜谥曰武桓。又安永义侯桑世杰与汉光武封寇恂为承义侯、景丹为奉义侯同，不必重谥。此七人者皆熊罴之士，心膂之臣，当开创之初，没于王事。皇上混一天下，追悼厥功，隆其封赠，俾爵及子孙，祀于庙庭，崇报之恩，于斯为至。易名定谥，在礼实宜。”议上，诏皆从之。

敕中书省议赠元御史大夫福寿死节官封。初，上定金陵，以福寿能秉节死义，既为之立庙。至是，复议赠其官，以为人臣劝。礼部上言：“元已赠福寿浙江行省左丞相、上柱国，追封卫国公，谥忠肃，事迹封谥，载在祀典，宜仍其旧，足慰忠臣之心。”上是之，于是止令春、秋二时遣官于庙致祭，因谕侍臣曰：“疾风知劲草，板荡识忠臣，其福寿之谓乎？为人臣者当如是也。”

辛巳，礼部奏：“郊庙牺牲已在涤者，或有伤则出之，死则埋之；其有疾者亦养于别所，待其肥腯以备小祀、中祀之用，死者亦埋之若；未及涤而或有疾伤者，归所司，听充庖用。”从之。

癸未，上谕中书省及礼部曰：“始天下方定，其山川皆统祀于京师，然古者诸侯祭封内山川，今行省大臣任方面重寄，视古之方伯、连帅无异，而其境内山川所当祭者，其定制颁行之。”于是礼部奏：“五岳、五镇、四海、四渎，礼秩尊崇，及京师山川皆国家常典，非诸侯所得预者。其各省惟祭风云雷雨及境内山川之神，宜共为一坛，设二神位，以省臣初献，都指挥司官亚献，府官终献。祭期，春用惊蛰后三日，秋用秋分后三日，每位牲用羊一、豕一、笾豆四、簠簋二、爵三、铏、牺、象、尊各一，祝一。风云雷雨帛四，山川帛二，凡祭斋三日。”制可。自是，定天下十二省山川皆各省自祭，旧合祭京师及四夷山川悉罢之，惟甘肃以新附，其山川仍附祭京师。各城隍之神祭日，春用三月三日，秋用九月九日。

置广西卫都指挥使司，以苏州卫指挥佥事王真为都指挥使。

故元知院撒尔扎拜弟卜颜帖木儿等来朝，献马，赐以绮帛及衣二袭，傔从亦赐衣服有差。

乙酉，诏免延安府甘泉、肤施二县租税，以去年七月雨雹伤禾故也。

丁亥，置西平卫，以故元来降知院撒尔札拜为指挥佥事。

置怀庆卫，以广西护卫指挥佥事阎鉴权卫事。

戊子，以孔克表为翰林脩撰兼编脩。克表，温之平阳人，孔子五十五世孙也，长身羙髭髯，博学笃行，善属文，尤精于史学。至是，以荐授今官。

以监察御史茹太素、戴信、何文、郑思先为四川按察司佥事。上御谨身殿，谕省臣曰：“朕观唐太宗言，贾胡剖身以藏珠，惟知财利，不惜性命。譬如贪官污吏，惟知好赂犯法，而不爱身命，其与贾胡剖身藏珠不异。若使官吏爱身守廉，安得有丧身之事？只为任情恣欲，重利轻身，以致祸败耳。”

己丑，命天下州郡绘《山川险易图》以进。上以天下既平，薄海内外，幅员方数万里，欲观其山川、形势、关徼、厄塞及州县道里远近、土物所产，遂命各行省每于闰年，绘图以献。

壬辰，赏临濠军士五万二千三百余人米，人二石。

福建古田县山贼作乱，官军讨平之。

癸巳，礼部言：“礼以辨上下，定民志，国家混一以来，申明典章，敦尚朴素，官民服用，皆有定拟，颁行天下。近者，官民渐生奢侈，踰越定制，恐习以成风，有乖上下之分。”诏申禁之。凡前所下禁条有未备者，仍参酌汉、唐以来制度颁行遵守。凡服色，职官一品、二品用杂色文绮、绫罗、彩绣，帽顶、帽珠用玉；三品至五品用杂色文绮、绫罗，帽顶用金，帽珠除玉外，随所用；六品至九品用杂色文绮、绫罗，帽顶用银，帽珠玛瑙、水晶、香木。庶民用 绢、纱布，巾环不得用金玉、玛瑙、珊瑚、琥珀，掾史、令史、书吏、宣使、奏差，凡未入流品者并同庶民。帽不用顶，帽珠许用水晶、香木，校尉、只孙束带、幞头、靴鞋。刻期、雕刻杂花、象牙、绦环外，余同庶民。官自一品至六品穿四爪龙，以金绣为之者听；其勋旧之家，应合继袭嫡长之人，止不得用纱帽、束带，余照品级服用；庶子弟侄并降嫡子二等。其服用、酒器、伞盖、床榻、帐幕、舟楫、鞍辔、房舍之类，俱有等第。除一品至五品酒盏用金，其余器皿俱不得棱金、描金并雕刻龙凤妆餙、金玉、珠翠及朱红黄色彩画、古先帝王后妃圣贤人物宫禁故事、日月、龙凤、狮子、麒麟、犀象等形，御赐者许用，既弊，不许托此再造。其官员纱帽、束带、命妇冠服及民间男女之服，悉如旧制，违者罪之。

高丽国王王颛遣其判密直司卢祯奉表，谢赐药饵，贡海错、细布，并贡方物于中宫、东宫。

戊戌，置御药局于内府，秩正六品。尚药、奉御二人，直长二人，药童十人，俱以内官、内使充。设太医院，御医四人，以太医院医士充。凡收受四方贡献名药及储蓄药品，奉御一人掌之。凡供御药饵，医官就内局脩制，太医院官诊视御脉，御医参看校同，约会奉御，就内局合药，将药贴连名封记，具本开写本方药性、治证之法于日月之下，医官奉御，书名以进。置簿历一，用中书省印记其缝，凡进药奏本既具，随即附簿年月下书名，奉御收掌，以凭稽考。烹调、御药，太医院官与奉御监视，每二服合为一服，候熟分为二器，其一器御医先尝，次院官，次奉御，其一器进御。

重刊律令宪纲，颁之诸司，从监察御史答禄与权言也。

辛丑，命吏部访求贤才于天下。上曰：“世有贤才，国之宝也。古之圣王，恒汲汲于求贤，若高宗之于传说，文王之于吕尚，二君者，岂其智之不足也，而遑遑于版筑、鼓刀之徒？盖贤才不备，不足以为治鸿鹄之能。远举者为其有羽翼也；蛟龙之能腾跃者，为其有鳞鬣也；人君之能致治者，为其有贤人而为之辅也。今山林之士，岂无德行、文艺之有称者？宜令有司采举备礼，遣送至京，朕将任用之，以图至治。”

以两浙盐运副使李泰为刑部侍郎，泰和县知县刘昭先为工部侍郎，贵州卫知事卢昇、举人吴矩为起居注。

淮安侯华云龙镇守北平，遣使言：“塞上诸关，东自永平、蓟州、密云，西至五灰岭外隘口，通一百二十一处，相去约二千二百里，其王平口至官坐岭口，关隘有九，约去五百余里，俱系冲要之地，并宜设兵守之。若紫荆关及芦花山岭，尤为要路，宜设千户所守御。”从之。








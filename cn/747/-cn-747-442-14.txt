○黄龙见赋（有序）

景龙二年秋九月五日，黄龙见於上党伏牛山之南冈，迟留久之，表彰圣人之德也。赋曰：

龙之来兮乘其阳，跃於泉兮临高冈。龙之至兮归有德，符於黄兮土之色。精曜曜，光雄雄。上不在天兮接於物，下不在田兮蟠於空。列四灵智称其首，居五位色表其中。将甲以无比，与负舟而不同。明皇家之王气，符历数於圣躬。飞烟喷雾，若动若顾。声虽，非同三尺之剑；色乃煌煌，下映五花之树。诚帝王之嘉兆，宁朝夕之可遇。何蛇寅之足言？谅腾黄之匪喻。同翠黾之荐绿图，彰大人兮告元符。览史墨之言，未之闻也；验登殷之祀，不其然乎！


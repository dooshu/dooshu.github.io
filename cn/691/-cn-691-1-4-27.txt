◎曹循吏

曹怀璞（瑾），河南解元，宝应朱文定公及陈恭甫编修所取士也。作令吾闽，有循声，为吾乡近来第一廉能之吏。宰闽县时，值新廉访莅任。故事，闽县与侯官分辨署中磁器。侯官费至洋银千圆，而曹以百圆了之。司阍者不纳，且毁其器之牛。曹乃怀器单及各碗式亲呈于廉访门："以大人上下人等计之，无论侯官所办若干，即卑职此一单，已足敷厨房茶灶之用，今为阍人毁其半，亦愿补行送入。若必求多且精，只有取之于民，非卑职所敢出也。"廉访无如之何，转奖慰之。一日，于途中遇两人争辨，执而问之，其一人曰："某拾得银一封，约重五十两，持归家呈母，母曰：'银数太多，倘此人急需此项，失之恐有他变，亟应守其地而归之。'某因到此守候，果遇此人寻至，即以原银还之。其人熟视许久，曰：'尚有五十两，汝应一并还我。'盖其人即欲藉此讹诈也。"曹诘失银者曰："汝所失银实是百两乎？"曰："然。"又语得银者曰："渠所失系百两，与此不符，此乃他人所失，今其人不来，汝姑取之。"复语失银者曰："汝所失之百金，少顷当有人送还，可仍在此候之。"其拾银者持银竟去，失银者嗒然不能复置一辞。途中围观者咸称快。曹之断狱明决，类如此。曹面貌枯槁而少须眉，相者谓其终身无子，今五旬外已举一子，且擢淡水同知，论者谓廉明之报云。


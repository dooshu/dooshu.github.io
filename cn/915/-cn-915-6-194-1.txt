◇酒德颂

有大人先生者，（《文选》、《晋书》皆无「者」字。）以天地为一朝，万期为须臾，日月为扃牖，八荒为庭衢。行无辙迹，居无室庐，幕天席地，纵意所如。止则操卮执瓢，动则挈提壶，唯酒是务，焉知其馀。有贵介公子，缙绅处士，闻吾风声，议其所以，乃奋袂攘襟，怒目切齿，陈说礼法，是非锋起。先生于是方奉罂承槽，衔杯漱醪，奋髯箕踞，枕麴藉糟。无思无虑，其乐陶陶，兀尔而醉，慌尔（《文选》作「豁尔」。）而醒。静听不闻雷霆之声，熟视不见太山之形，不觉寒暑之切肌，利欲之感情。俯观万物之扰扰，如江汉之载浮萍。二豪侍侧，焉如蜾之与螟蛉。（《世说·文学篇》注，《文选》、《晋书·刘伶传》，《艺文类聚》七十二。）


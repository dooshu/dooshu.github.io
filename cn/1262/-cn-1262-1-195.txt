乌程长洲之隙：

长洲文湛持相国(震孟)故善香山。香山先相，不识典故，乌程辄改所票，不以示也。长洲积誉入相，礼之加等。长洲语人曰：「人多短乌程，乃谦抑如此。」初召对，问陕督洪承畴何如，嘉善钱相国曰：「承畴，臣同年也。任事劳苦，此其所长，若戡定或非其才。」上作色曰：「人俱说他好。」香山因力称之。长洲言操江都督御史之短，意欲荐其姻福建右辖申绍芳也。以语德州谢太宰(升)，谢曰：「果用申青门，老先生当称治生。」盖苏松常镇为下江。长洲谢不敏。既推申河南左辖，未赴，意觊齐抚。太宰纠之，申逮戍。工科都给事中许誉卿资深禄浅，推南京太常寺少卿，长洲嘱香山票旨「用人何论南北」，上责改拟。会太宰引疾勉留，长洲语太宰曰：「欲成老先生高尚，奈许霞城相诎。」意盖胁之。太宰知其指，曰：「我大臣，出处乃操自庶僚耶？」因纠誉卿，而长洲欲右之。乌程曰：「太宰参之力。」长洲求罚俸，乌程曰：「安有太宰所参仅罚俸者？」长洲作色而去，遂拟降级，上不许。乌程拟削籍，晚坐会阅。长洲艴然曰：「削籍未尝不好。」其所票某项钱粮疏，乌程劝改拟，长洲勉应之。改讫掷笔，四坐骇瞩。乌程翌朝揭奏曰：「朝廷所以临下，赏罚而已。若所云『科道削籍，科道之荣，是赏不足劝、罚不足惩』。以股肱心膂之臣而为此蔑礼悖常之语，臣实不知其解也。」上怒，并罢香山、长洲。




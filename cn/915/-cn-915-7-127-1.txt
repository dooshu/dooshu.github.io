◇上言李元德等政绩



宣威将军陈南顿二郡太守李元德，清勤均平，奸盗止息。彭城内史魏恭子，廉恪修慎，在公忘私，安约守俭，久而弥固。前宋县令成浦，治政宽济，遗咏在民，前阳令李熙国，在事有方，民思其政。故山桑令何道，自少清廉，白首弥厉，应加褒赉，以劝於後。（《宋书·江秉之传》，元嘉初，遣大使巡行四方，兼散骑常侍孔默之、王歆之等上言。又见《南史》七十《阮长之传》，不云孔默之，但作「王歆之等」。歆之字叔道，河东猗氏人，晋南蛮校尉愆期曾孙，官至左户尚书，光禄大夫。）




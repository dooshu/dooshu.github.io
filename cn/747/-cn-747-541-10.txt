○为人作谢赐行营将士疋段并设料等物状

右，臣得行营兵马使李黯状报，伏蒙圣恩赐前件疋段设料者。伏以怀生之类，莫非王臣；有事之时，惟听君命。今者天诛小丑，恩施群雄，岂谓偏裨，皆蒙赐赉。需以饮食，比肩而肤革充盈；贲於束帛，连袂而衣裳华楚。空知饱德，何以胜恩。竞坚摩垒之心，争竭拘原之力。臣叨居将帅，誓埽寇仇。感戴屏营，倍万恒品。


卷四（甲子、乙丑）


○就聘南闈舟中作

海氣衝人愁未已，江風吹我出愁城。滿船秋色渾無賴，一路衣冠漸有情。遠岸潮平帆影直，中天月墮酒旗明。短篷穩臥潼陽吏，不向前途道姓名。

○到江口

金川門外駐蘭橈，枕上誰家紫竹簫？兩度秋光來白下，一生風味愛南朝。銀砂落日無王氣，血戰餘聲有怒潮。滿眼琳宮好雲物，蘆花剪雪正千條。

紅牆蕭寺小門開，片片斜陽落葉哀。海色夜涼雙雁語，江心人靜一燈來。風搖逆水青天動，鍾打空山白浪回。擬挾金尊吹玉笛，高歌先上鳳皇臺。

○入闈

仙樂嘹嘈沸綺筵，滿街宮錦曉風天。紅裙莫訝簾官少，道掛朝衣已六年。

敢雲眼似光明燭，且喜心如不動帆。帶入闈中示同伴，當時落第淚痕衫。

○分校

沉沉棘院華堂開，戰酣萬蟻鱗甲來。主司峨冠南面坐，簾官梯幾東西排。一十八人眼如漆，一十八枝筆植鐵。硃字迷離照眼紅，疑是諸生心上血。披砂撿金金未收，暗中默禱心中求。榜後但聞舉子怨，此時誰識簾官愁。百鳥叢中一鶚見，再拜親標某官薦。朱衣可得點頭無，偷眼還看主司面。孫山以外雖漫漫，我誓加墨心才安。紅勒欲下不輕下，訓誨還當子弟看。可惜一卷文超群，《五經》紛綸並大春。主司搖手道額滿，怪我推挽何殷勤。明知額滿例難破，額內似渠有幾個？獄底生將寶劍埋，掌中空見明珠過。吁嗟乎！科名有命文無功。君不見，李方叔、蘇文忠？

○與商寶意司馬宿王禹言太史齋中，臨別奉贈

鸞飄鳳泊一千年，流水行雲意灑然。但使人間喚生佛，勝教天上作頑仙。

烏衣巷裏解鳴珂，月下彈箏燈下歌。半榻梅花同日別，一官偏惱兩人多。

新將錦石搗流黃，應索琅琊繡裲襠。寄語青溪張好好，好風果屬往來商。〈（公納秦淮張姬，故調之。）〉

千行《水調》入秋雲，一卷文傳記錦裙。欲使青蓮低首拜，南朝只有謝將軍。

三更風卷紫羅紗，春雨盈盈損蠟花。為我當年惆悵事，自敲檀板撥琵琶。

蓬海升沉話寂寥，江州司馬莫蕭騷。詩人都到青雲頂，誰領湖山訪六朝？

○殘雪

捲簾殘雪望無窮，世事方知色即空。萬片落花何處去，數聲流水一年終。陰陽爐炭思玄化，冷淡生涯怕熱中。逐漸闌珊誰護惜，為渠容易惱春風。

一夕天風洗素妝，六宮粉黛減容光。早教醞釀成霖雨，敢為飄流怨太陽。湘水自沉青玉案，山人還戀白衣裳。遼城鶴去無多日，收拾蓬萊萬斛霜。

北斗離離柄指春，散花天女尚留痕。心虛解脫汙泥累，身隱能全日月恩。江上一蓑誰把釣？酒家雙屐自關門。蹇驢此際詩情好，半在山橋半水村。

一別青天路已遙，江山容得幾瓊瑤？敢橫要路招人掃，且學輕冰著雨消。去有後先分冷暖，住無高下任飄搖。輸他柳絮顛狂甚，轉得因風上九霄。

風前無計挽神仙，目極齊州九點煙。涓滴暗添春水色，數峰留到夕陽天。人來銀海初分界，鳥踏龍沙漸有邊。惆悵玉鉤斜畔路，年年羽化泣嬋娟。

連日開窗白渺漫，今朝紅出小闌干。風前粉蝶分飛易，笛裏《梅花》不落難。素女歸時春半夜，玉山頹處日三竿。幽人擬踏層冰去，六月峨嵋頂上看。

相看心跡喜雙清，家本蓬萊舊玉京。已逐樓台生厚薄，尚嫌黑白太分明。瓊漿早識來時路，膏雨常留去後名。記得水精簾下事，梁園回首不勝情。

○哭季父健磐公

瀟湘秋色粵江煙，拜別西堂夜雨天。遠隔風沙家萬里，亂傳生死信三年。蓮花幕底黃金盡，桂樹山頭白骨懸。慟哭寒雲虛設位，東山小謝倍淒然。

○送三妹於歸如皋

好扶花影上雕輪，珍重高堂最愛身。一日尊前分手足，十年門內失詩人。同騎竹馬憐卿小，略贈荊釵笑我貧。惆悵官羈難遠送，大雷書寄莫嫌頻。

○哭蔣靜存編修

文場誰復援蝥弧，楚些空招宋大夫。九陌花開同立馬，五更春好忽啼烏。琴書零落空堂冷，兒女參差小鳳孤。分手河梁才幾日，音塵渺渺隔黃壚。

春蘭秋菊自英華，走馬千年白日斜。死解玄言王輔嗣，生能經世賈長沙。塵封玉署如椽筆，霜冷官家賜葛紗〈（和上《消夏》詩，賜葛二匹）〉。多少詞臣盡回首，一時愁對上林花。

明知路十原難老，爭奈山松悵失群。一榜少年今剩我，九原才子又添君。荀郎阿鶩春誰嫁，稚子南州路隔雲。遙寄清商三調曲，聲高要使彼蒼聞。

○即景

牙簽雜與簿書排，欲索新詩每誤開。搖蕩風簾花萬點，一庭梅雨帶秋來。

○李昌穀有馬詩二十一首，余仿之作劍詩

不試千秋寶，高懸萬物驚。羞隨健兒去，斬刺立功名。

太乙下龍堂，閶門匹練光。六州爭聚鐵，難鑄雪肝腸。

斷柄蝕胡沙，長梢鋸鐵叉。陰晴頭欲現，新舊血交花。

白走一條煙，三更風滿天。生王頭不貴，何必煉神仙。

爾欲吳王我，魚盤殺氣多。誰知劉節度，飛電繞身過。

棄擲莓苔裏，光能射斗牛。當作犁耙用，神鋒讓曲鉤。

徒報嚴仲仇，不濟荊卿事。笑指雷公爐，純鉤識羞未。

似雪消塵念，如松耐歲寒。摩挲日三五，當作美人看。

耳熱悲歌處，平生最憶君。橫磨十萬口，交付與朱雲。

永斷不平事，甘心死匣中。世間諸將老，若個識雌雄。

小隊逐黃獐，琅琊鐵裲襠。君王懷老物，臣是舊幹將。

爪發爇淋漓，猿公雜嘯啼。但求名器就，誰解惜夫妻。

玉勒騎飛馬，金刀掛在身。坐來無一語，知是報仇人。

海角飛殘月，空堂作亂波。南山北山處，被髮有人磨。

事急方求子，洪爐不煉銅。夫人小匕首，誤認作青龍。

半夜孤燈坐，空梁一頭墮。笑問薑伯約，膽可如升大。

聖鐵含灰古，焦銅帶血新。鑄時頻禱祝，切莫賜忠臣。

氣走蛟龍窟，心爭日月光。文章奇絕處，人道太鋒铓。

材大難為售，高鳴笑爾勞。中原千萬戶，個個用鉛刀。

傾城求一見，想見古時尊。縱使無情鐵，能教不報恩。

虜平歸塞早，雪大上天遲。棄擲風塵裏，猶能斬亂絲。

開匣秋風起，藏身片語無。方知至神物，舒卷任風胡。

○放歌三首

萬物化灰泥，灰泥畢竟有。灰泥日積地日高，青天摩挲應在手。歲華去我如飛煙，我思其誤在從前。盤古力爭不肯老，至今美色人人好。

十二萬年天壽短，羲和持鞭不肯緩。開闢以前安可知，我恨不得親見之。願持竹一竿，下搜黃澒後，上搜青雲端。地盡天窮搜不止，此竹削成天外史。

子有衣裳須曳婁，子有車馬須馳驅。英雄百事百不理，朝朝暮暮歌《山樞》。君不見軒轅黃帝上天時，當時萬物爭相隨？黃帝哀號不開口，留下人間一杯酒。

○沭陽移知江寧，別吏民於黃河岸上

五步一杯酒，十步一折柳。使君乘車行，吏民攀車走。父老泣且言：「使君無他奇，虎不渡河蝗亦飛。只有小大獄，十日無留遺。」胥吏泣且言：「使君無他好，不察淵魚矜苛廉，不容抱牘施奸巧。每日放衙歸，無事關門早。」我聞此言感知己，兩年自負如斯耳。斜陽策馬一回頭，哭聲漸遠河聲流。

○交印

前印欣已交，後印喜未至。分明宰官身，而無宰官事。人生此最樂，一刻千金貴。賓朋間何闊，張飲置歌吹。我亦愛遊閑，往來屏車騎。朝尋鍾阜煙，暮拾橫塘翠。除道哂要章，微行訪稚季。青衫有時濕，赤棒無人避。櫪馬暫脫銜，籠禽偶展翅。汲汲常顧景，匑々無所畏。小大莫從公，老子妨人戲。

○上元許令同官甚歡，薦刺亳州而部選建寧司馬，例不能留，情不能已，故有是詩

十里秦淮楊柳灘，《驪歌》新唱小長幹。三遷好事聞方喜，五月同寅別轉難。江上秋聲催鼓角，車邊旗物漸班蘭。遙知一片西湖月，又被詩人馬上看。

初聞海外借班超，更說參軍薦鮑照。分野未容星兩照，書銜應綰綬雙條。一州斗大朝聽鼓，五嶺盤空暮射雕。此去鼇江定回首，子規聲裏別南朝。

官稱司馬便多情，落日青山載酒行。嶺樹秋高雙旆遠，妻孥累少一帆輕。風琴野鶴君行李，錦字花箋我姓名。安得將心寄楊柳，依依送到越王城。

○書戒石（宋高宗戒石四語太簡，衍為六章）

戒爾縣尹，爾亦生民。服官而仕，於民獨親。朝食其地，暮稅其人。曰由我生死，由我富貧。垂髫戴白，爛其盈門。靜言思之，如之何勿仁。

唐虞既遠，象刑不作。《周官》既亡，府胥無祿。承符手力，眈眈虎目。官能用吏，吏如手足。吏能用官，官為荼毒。製之有道，豈曰笞樸？

其道維何？太阿在己。衡定物呈，水平浪止。不察淵魚，但除蠆尾。初或毀之，繼而自喜。彼君子兮，惠我鄰裏。吾儕小人，殺人有禮。

莫高爾門，門閉則昏。莫多爾符，符出吏呼。莫厭訟堂，吾將以為房。莫畏絲棼，非德莫如勤。不自以為聰，終無大聾。常自覺其廉，滿面沾沾。

立政勿異，求名勿專。虎不渡河，古稱偶然。兩稅無差，撫字賴焉。五聽得宜，教化在焉。八頌扇和，六管崇厚。仁在義先，理居情後。

何以寫心，單父鳴琴。無以為家，河陽種花。莞爾而笑，前有桑麻。民既信我，無所不可。我既愛民，民皆子孫。淮陽召耶，官爵大矣。桐鄉祀耶，死遺愛矣。

○于蒍于（元德秀歌於東都，其詞不傳，余為補之）

五鳳樓前，日重輪兮。惟天之近，使我民與天言兮。〈（一解）〉相彼嘉禾，陳陳於倉。宛彼柔絲，龍袞緌裳。農夫之耒，蠶女之筐。何圖今日，得見君王？〈（二解）〉東都沃地，石田則有。東家豐年，西鄰或不。君所到兮，臣所告兮，未可以為概兮。臣親自炊薪，而誰煬其灶兮！〈（三解）〉供張奢儉，可以觀臣。風尚貞淫，可以觀民。勿征壤奠，而爻閭相見。勿飲瑤池，而《卷阿》賦詩。九乾之和，萬邦之歌。（四解）弘農得寶，石綠空青。大笠侈袖，高唱娉婷。臣乃病夫，以心為聲。未移二蠙，願慶三登。敬命樂工，聯袂而賡。上達四聰，天聽和平。〈（五解）〉

○府中趨

巍巍天門開，朝賀有常期。沉沉長官府，晨趨無已時。束帶候雞唱，腰笏事奔馳。眾人已宛在，後至顏忸怩。坐守鼓角鳴，音響止復吹。名紙如梵夾，作字蒼蠅微。起居稱萬福，願得尊者知。尊者方欠申，起問夜何其。司閽有酒氣，傳入猶狐疑。息氣坐寒廨，閉口忍徂饑。音旨忽然下，大旱得雲霓。材官麾以肱，鳥散而雲歸。出門看白日，頹陽已熹微。明日戒更早，後日將毋遲。國事耶，民瘼耶，將軍者約耶？

○出東門

出東門，有客從西來。客不西來，東門之車奔如雷。待來而不來，客怒作色相疑猜。〈（一解）〉芻三十車，禾三十車。隸人涅廁，楲窬與俱。罔或不供，汝則罪有餘。〈（二解）〉得斝求壺，捉雞索鳧。匪壺鳧之為取，取汝所無。〈（三解）〉門前水渾，門內水清。清以為名，其貌獰獰。大官昂首坐，小吏圈豚行。〈（四解）〉天陰雨淒淒，長跪大道左。學鴨自呼名，兩頰紅似火。指向蔡興宗，此中正是我。〈（五解）〉欲臥強之食，欲食強之饑。非所喜而笑，非所怒而笞。腰膝不自持，而況法令為！〈（六解）〉吞爾不搖牙，咀爾不擊齒。乃公喉有聲，萬口一齊止。愛之則生，逆之死。長跪啟乃公：識一「丁」字，何如挽兩石弓？〈（七解）〉

○俗吏篇

勸食升米把酒止，古來作吏俗而已。矧我作吏赤緊全，請言其俗一囅然。三年沒階趨下風，九轉丹成拜跪工。金雞初鳴出門去，夕陽來下牛羊同。有時供具應四方，縫人染人兼酒漿。有時迎謁跪道左，掀公於淖猶袞裳。祝融不許子同夢，新宮半夜攸光。捕蝗那管汝曷死，劉虞露冕橫秋陽。衣服學為成慶畫，參軍來從屋漏旁。《周官》三百六十職，佛經萬劫千災殃，頃刻教汝一身當。大府文深日怒嗔，小吏文巧舞殺人。鼓吹一部肉雷響，鐵鎖千行環珮喧。高坐腰輿織路途，居家日日別妻孥。豬肝久食客無聊，重疊書來請絕交。有時切切私自語，明日出門無所去。裏保催公速下鄉，死人橫陳三兩處。

○火災行

七日融風吹不止，鳥聲嘻嘻呼滿市。縣官此身如沙禽，中夜時時驚欲起。出門四顧心慘裂，天地爛如黃金色。文武一色皆戎妝，奔前滅火如滅賊。金陵太守氣尤雄，獨領一隊當先鋒。出沒黑煙人不見，但聞促水聲朦朧。水龍百道橫空射，倒卷黃河向天瀉。蚩尤妖霧青山崩，黑連烝土白石化。須臾半空飛霹靂，赭瓦頹垣如擲戟。不聞知命避岩牆，但見橫屍委道旁。春風雨滌新焦土，夜月霜淒古戰場。我聞為政無近名，水懦火烈調其平。行火所焮表火道，書其焚室寬其征。此外姝姝皆小惠，禁民夜作徒紛更。從來心如焚，不必額盡爛。果然曲突有周防，何至衣冠坐塗炭。白日青天莫放懷，朽株枯木能為難。

○捕蝗歌

蟈氏燒牡鞠，本屬衰周文。螟螣付炎火，諸氓自祈神。豈有為後稷，一手一足勤。劉蘭不捕蝗，其歲乃大穰。劉澄剪蟲穢，民乃呼災殃。如何姚元之，作俑為官常？當時猶可，今日殺我。蟲子如煙，符急如火。監司節鎮浩呼洶，文武攘臂趨如風。頃刻赤地三十里，小民畏官勝畏蟲。東之丁男調向西，丁男不足佐以妻。古從三軍六十免，今搏羽孽全家啼。舊麥未斂？，新秧栽未齊。舍己而芸人，墨翟猶嗟谘。民若此，官何如？但見酒漿廚傳紛追呼。東阿大夫通苞苴，不然何以全名譽。捕盜不善波及鄰，捕蟲不善殃全村。（下缺）








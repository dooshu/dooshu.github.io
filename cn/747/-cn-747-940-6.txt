○皇帝周天醮词

臣闻风雨霜雪之不时，则星辰示象；蘩藻之可荐，乃天地垂休。缅是前修，实为通论。臣恭临大宝，虔奉丕图，不敢遑宁，若临冰谷。而频移圭律，七变槐檀，虑兆庶未康，恐一物失所。或刑政乖谬，或恩信未孚，干戈犹驻於疆场，正朔未同於夷夏。水旱不节，富庶未臻。昏垫札瘥，继闻於群县；盗贼欺诳，尚恣於乡闾。虽则务啬劝分，贬食省用，不迩声色，永绝畋游。瓦器蚌盘，敢忘於刻己；雉头虎魄，岂事於娱情？犹虑上曹，重书厥罪，颛蒙有愧，首谢无由。近则金火二星，水土两曜，并聚蜀分，皆次实沈。日月为薄蚀之期，朔望却史臣之笔，太阳顺伏，分野垂休，岂此祯祥，并归冲渺。益励退修之志，弥彰戒惧之心，敢因午日之嘉辰，聊答上元之厚贶。灵官渺邈，紫府深严，虽昭告之备申，虑诚明之莫达。斋洁选日，恳悃陈词。寂寂元坛，俨威仪於乙夜；飘飘仙驭，降福於人寰。伏冀八表安，黎民清泰，邦家巩固，社稷永宁。六府孔修，九功攸叙，簪裾奉职，书轨同文。不任。


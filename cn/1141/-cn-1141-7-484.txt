寄从弟严时有丧子之痛

我生鲜兄弟，顾影常苦单。
侧闻孤雁鸣，永夜怀悲酸。
嗟子已中岁，将雏一何难。
初索既屡折，晚举无一完。
吾老复远隔，抚膺涕汍澜。
先德岂不永，慨独罹忧患。
人生有衰盛，孝友固其端。
应怜汝弟弱，努力同根欢。
营道匪干福，聊获心所安。
哲考言在耳，念之伤肺肝。
欲知瓜瓞好，先把紫荆看。



劉文炤 七首

雪舫，直隸宛平人。《攬惠堂偶存》


同魏爾阜、蔣前民登焦山

連朝阻雨瓜洲宿，雨霽同君共涉江。
寒影一樓風色厲，驚濤兩岸客心降。
懸崖树老根全拔，廢苑鐘銷僧不撞。
洞口至今留漢詔，高踪千載欵無雙。


臨安弔古

中原回首戰雲黄，痛憶當年宋靖康。
關塞何人悲帝子，湖山終日醉平章。
陳東北闕書三上，洪皓西風雁一行。
毁盡朱仙舊壁壘，却將花烏固金湯。


稽山客懷

江東風景近如何，十里錢塘倚棹過。
白髮每從愁裏盡，青山偏是客中多。
攢宮草沒冬青死，禹廟碑傾古字磨。
獨有若耶溪畔女，秋來猶唱舊吴歌。


泗州道上

極目離離土一丘，漢皇陵廟此山頭。
宮雲有意終朝變，淮水無情逐夜流。
湯沐昔年曾賜履，禾麻今日不完秋。
疲驢踏遍殘陽外，烟树蕭蕭動客愁。


清河夜泊

孤舟離緒又清明，一挂蒲帆千里程。
去住向誰商出處，飄零到我負生平。
雲連海氣天無色，風鼓河流夜有聲。
襆被春塞眠不穩，悽然雙誤落三更。


大悲寺逢僧謝監

我來古寺暗銷魂，瓦礫盈階一徑存。
僅有爐烟凝白晝，絕無鐘鼓課黃昏。
頽垣雨洗毘盧面，蔓草塵封方丈門。
老監遠人蕭索盡，慇懃垂派話開元。

一自居庸贼騎來，禁城宮闕望烽開。
侍中早棄司農印，監親原非戡亂才。
傳詔亦曾趨暖殿，佩刀無計禦平台。
如今頭白何人問，風雨柴門永夜哀。




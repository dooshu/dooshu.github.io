答总宪高凤翥


不孝积愆累衅，遘此闵凶，叠辱吊唁，不胜哀感。比者屡沥血诚，恳乞终制，不蒙俞允，更荷逾分之恩。在主上虽自为国家计，而于孤之微情，则有歉矣。婴兹穷苦，无可奈何，乃有辞俸守制，预定归葬之请，诚不得已也。乃二三少年，不达皇上恳切勉留之意，又不白孤所以委曲顺命之心，妄行渎扰，遂致上干天怒，赫然震撼，伤动圣心，亏损国体，此又孤不幸中之大不幸也。伤痛之余，加以震惧，形神俱瘁，病势转增，奈何，奈何！

辱示钱法并边务诸款，虽未得细读，然略观其措画，皆经纶大著数也。幸即疏闻，实时整理，乃为有济。






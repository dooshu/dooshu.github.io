○與督府錢桐江議勘交朝使進止 【 安南】

安南之事、側間朝使至梧州、成命成算、非遠方下吏所敢輕議、近傳聞黎氏差人赴京告難、且求討賊、朝議以奏辭不類外國文字、暫止其使、若果有此事、其勢又必行勘、某愚以為朝使可留梧州、或止南寧、且毌前進、以須後命、葢向之遣使。正為不知黎氏的實根因。故欲勘其所以不貢之故。倉卒遣使恐有辱國故欲且止以俟其後今黎氏既來告難。則遺裔尚存特阻於逆臣。遠竄海外。道梗不通。其不貢之故。不勘自明。若使者往彼。必自憑祥縣入。至丘溫縣諒山府。皆莫登庸地也。安肯以黎氏要領告我。既不得其要領。萬里遣使。徒受莫登庸欺誕之詞以歸。猶之不遣也。淨峯意主罷兵恐使者往尋事端耳若不受欺必別尋事端以根究黎氏所在往復酬荅中間必有齟齬難處者是二者皆不可、某嘗反覆思之、使者此行。其關係國體甚大。此事情狀既明。顧吾何如爾。吾力能處則處之。一時未能處。則且置之。於吾體面初亦無損。固不在使者之勘不勘也。某愚以為可暫留使者、且母前進、欲望軍門、會兩省廵按具奏、乞下兵部、將黎氏齎本陪臣差的當人員護押來兩廣、選委曉事官員、并訪各邊熟知彼國事情之人、就近體勘真偽、如果黎氏所遣、要見其國王見係何人、在何處、見管若干地方、并將莫登庸陳昪僭叛緣由、併勘明白、另行奏聞區處若別無負固方命。只是逼於內難。不能入貢。宜諭以討賊興復之義。勉令自強。待事寧來貢。其前項遣使成命。所當收回。使者似不必往。事理甚明。地方重事寧遲母速某待罪邊郡、寢食不寧、惓惓之意、無非欲持重審慮、俾出萬全、為地方莫大之幸、伏冀詳處、


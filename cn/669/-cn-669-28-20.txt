20　李靖兵法世無全書　今問對出阮逸家


李靖兵法世無全書，略見於通典。今問對出阮逸，因杜氏所載附益之。

【元圻案】續通鑑長編二百五十一神宗熙寧七年：「三月，知制誥王益柔言：『試將作監主簿麻皓年嘗注孫、吴二書及李靖對問，頗得古人意旨，欲望許進所注書，乞加試用。』從之。李靖兵法，世無全書，略見於通典。今對問出於阮逸家。或云逸因杜氏益之也。」〇通考經籍考四十八〔一〕：「李衞公問對三卷。按四朝國史兵志：『熙寧間，詔樞密院曰：「唐李靖兵法世無全書，雜見通典，離析訛舛，又官號物名與今稱謂不同，武人將佐多不能通其意。令樞密院檢詳官與王震、曾旼等校正，分類解釋，令今可行。」』豈即此問答三卷耶？或别有其書也。晁公武、陳振孫以爲阮逸取通典所載附益之，則似即此書。然神宗詔王震校正之詔既明見於國史，則非逸之假託也。」〇唐書李靖傳：「靖，字藥師，京兆三原人。其舅韓擒虎每與論兵，輒歎曰：『可與語孫、吴者，非斯人尚誰哉！』以功封永康縣公，進封代國公，改衞國公，卒謚景武。」

〔一〕「四十八」，原作「四十六」，據四庫本文獻通考卷二二一經籍考四八改。






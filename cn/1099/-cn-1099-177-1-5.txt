○疏惠通河奏議 【 惠通河】

臣聞儲積天下之大命、今京師儲積、半在通州、甚非所宜也、嘗聞正統十四年、北虜入寇、迫近京師、彼時戶部尚書金濂、兵部尚書于謙、以通州儲積米多。慮為北虜所據。困我京師。令軍民搬運入京。首一日令運得二石者以一石入官。一石入巳。次日令運得者俱入巳。又次日。搬運不及。縱火并積草焚之。使虜無所得此通州儲積巳然之明患也。今通州至京師。不過五十里。其河道經元郭守敬修濬。今閘壩具存。我太宗皇帝時嘗設置防守。欲興復之未遑也。又臣早歲、嘗讀成化八年、會試策內、有云京城至通州地形高下、纔五十尺、以五十里之遠近。攤五十尺之高低。何所不可。苟有任事之人。有見遠之畫。濬甕山濼以蓄西山諸水。引神山泉以合下流之歸。迂回以順其地形。因時以謹其濬治。一勞而永佚。暫費而大蠲。未有不可也。可見當時經國大臣亦論及此。成化十二年、平江伯陳銳建議開修此河、　憲宗皇帝命戶部侍郎翁世資、工部侍郎王詔督理、而河道開通。運船俱曾至京城外大通橋矣。適京師有黑青之異。而權豪射車輛之利者。乃鼓動浮言。以為開河所致。因復阻歇。識者恨之。今聖明為國家深長之慮。復欲開修此河。以臣愚論之。因仍舊道。不甚費事。况一舟之運約當十車每年運船巳到。則令剝運新糧入京。如此庶儲積盡在京師。而根本充實永無意外之患矣。此惠通河之開修。誠不可巳者也。桂蕚所論、欲開三里河事宜、亦莫非為國之心、但開修惠通河。則事□而見効易。開修三里河。則費廣而見効難。非直有地理之忌而巳。臣與蕚巳面論之、蕚云、采諸人言、葢將以備裁擇、非敢必於行也、惟聖明諒之、


题张子石所藏便面书画册

其一


尚书高冢白杨悲，犹忆西泠载酒时。
此日灯前开箧笥，令人肠断李邕碑（董文敏。）。

其二

练川耆旧有松圆，三绝风流老郑虔。
化鹤不从辽海去，至今生气满云烟（程孟阳。）。


其三


曾向钱塘观画壁，惊涛叠嶂满招提。
况兼白也诗无敌，半是当年醉里题（李长蘅。）。

其四

大隐今看硕果存，几番披对染啼痕。
但教素卷留天地，绝胜黄金媚子孙。


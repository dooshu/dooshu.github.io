19　一歲再赦好兒喑啞　唐太宗引諺語不數赦


崔寔政論云：「諺曰：『一歲再赦，好兒喑啞。』」見太平御覽四百九十六。唐太宗之言，蓋出於此。【原注】「兒」與「人」同，如以「可人」爲「可兒」。

【全云】十一字是正文。

【閻按】潛夫論引諺曰：「一歲載赦，奴兒噫嗟。」「奴」恐是「好」字之譌。

【元圻案】范氏祖禹唐鑑三：「帝謂侍臣曰：『古語有之，赦者小人之幸，君子之不幸；一歲再赦，善人喑啞。夫養稂莠者害嘉穀〔一〕，赦有罪者賊良民。朕即位以來，不欲數赦，恐小人恃之輕犯憲章也。』」

〔一〕「稂」，原作「桹」，據四庫本唐鑑卷三太宗一改。






王处直


王处直，字允明，京兆万年人也。父宗，善殖财货，富拟王侯，为唐神策军吏，官至金吾大将军，领兴元节度使，子处存、处直。处存以父任为骁卫将军、定州已来制置内闲厩宫苑等使。乾符六年，即拜义武军节度使。黄巢陷长安，处存感愤流涕，率镇兵入关讨贼。巢败第功，而收城击贼，李克用为第一；勤王倡义，处存为第一。乾宁二年，处存卒于镇，三军以河朔故事，推处存子郜为留后，即拜节度使，加检校司空、同中书门下平章事。处直为后院中军都知兵马使。

光化三年，梁兵攻定州，郜遣处直率兵拒之，战于沙河，为梁兵所败。兵返入城逐郜，郜出奔晋，乱兵推处直为留后。梁兵围之，处直遣人告梁，请绝晋而事梁，出绢十万匹犒军，乃与梁盟。梁太祖表处直义武军节度使，累封太原王。太祖即位，封处直北平王。其后梁兵攻王镕，镕求救于晋，处直亦遣人至晋，愿绝梁以自效。晋兵救镕，处直以兵五千从，破梁军于柏乡。其后晋北破燕，南取魏博，与梁战河上，十余年，处直未尝不以兵从。

处直好巫，而客有李应之者，妖妄人也。处直有疾，应之以左道治之而愈，处直益以为神，使衣道士服，以为行营司马，军政无大小，咸取决焉。初，应之于陉邑阑得小儿刘云郎，养以为子，而处直未有子，乃以云郎与处直，而绐曰：“此子生而有异。”处直养以为子，更名曰都，甚爱之。应之由此益横，乃籍管内丁壮，别立新军，自将之，治第博陵坊，四面开门，皆用左道。处直将吏知其必为患，而莫能谏也。是时，幽州李匡俦假道中山以如京师，处直伏甲城外，以备不虞。匡俦已去，甲士入城围应之第，执而杀之，因诣处直请杀都，处直不与。明日，第功行赏，因阴疏甲士姓名，自队长已上藏于别籍，其后因事诛之，凡二十年，无一人免者，而处直终为都所杀。

都为人狡佞多谋，处直以为节度副使。张文礼弑王镕，庄宗发兵讨文礼，处直与左右谋曰：“镇，定之蔽也，文礼虽有罪，然镇亡定不独存。”乃遣人请庄宗毋发兵，庄宗取所获文礼与梁蜡书示处直曰：“文礼负我，师不可止。”处直有孽子郁，当郜之亡于晋也，郁亦奔焉，晋王以女妻之，为新州防御使。处直见庄宗必讨文礼，益自疑，乃阴与郁交通，使郁北招契丹入塞以牵晋兵，且许召郁为嗣，都闻之不说。而定人皆言契丹不可召，恐自贻患，处直不听。郁自奔晋，常恐处直不容，因此大喜，以为乘其隙可取之，乃以厚赂诱契丹阿保机。阿保机举国入寇，定人皆不欲契丹之举，小吏和昭训劝都举事，都因执处直，囚之西宅，自为留后，凡王氏子孙及处直将校杀戮殆尽。明年正月朔旦，都拜处直于西宅，处直奋起揕其胸而呼曰：“逆贼！吾何负尔？”然左右无兵，遂欲啮其鼻，都掣袖而走，处直遂见杀。

初，有黄蛇见于碑楼，处直以为龙，藏而祠之，又有野鹊数百，巢麦田中，处直以为己德所致，而定人皆知其不祥，曰：“蛇穴山泽，而处人室，鹊巢乌，降而田居，小人窃位，而在上者失其所居之象也。”已而处直果被废死。

庄宗已败契丹于沙河，追奔过定州，与都相得欢甚，以其子继岌娶都女，以都为义武军节度使。同光二年，庄宗幸邺，都来朝，赐与巨万。庄宗以继岌故，待都甚厚，所请无不从。及明宗立，颇恶都为人，而安重诲每以法绳之，都始有异志。是时，唐兵击契丹，数往来定州，都供馈多阙，益不自安。和昭训为都谋曰：“天子新立，四方未附，其势易离，可为自安之计。”已而朱守殷反于汴州，都遂亦反，遣人以蜡书招青、徐、岐、潞、梓五镇，约皆举兵，而五镇不应。明宗遣王晏球讨之。都复与王郁招契丹为援，契丹遣秃馁将万骑救都。都遣指挥使郑季璘、龙泉镇将杜弘寿以二千人迎契丹，为晏球所败。季璘、弘寿被执，晏球责曰：“吾尝使人招汝，何故不降？”弘寿对曰：“受恩中山两世矣，不敢有二心。”遂见杀，弘寿临刑，神色自若。晏球屯军望都，与都及契丹战，大败之曲阳，都及秃馁得数骑遁去，闭城不复出。

初，庄宗军中阑得一男子，爱之，使冒姓李，名继陶，养于宫中以为子。明宗即位，安重诲出以乞段徊，徊亦恶而逐之。都使人求得之。至是，绐其众曰：“此庄宗太子也。”被以天子之服，使巡城上，以示晏球军，军士识者曰：“继陶也。”共诟之。都居城中，兵少，惟以契丹二千人守城，呼秃馁为馁王，屈身事之。诸将有欲出降者，都伺察严密，杀戮无虚日，以故坚守经年。天成四年二月，城破，都与家属皆自焚死，王氏遂绝于中山。而处存有子邺，邺子廷胤，与庄宗连外姻，为人骁勇，自为军校，能与士卒同辛苦，明宗时，历贝、忻、密、澶、隰州刺史。范延光反于邺，晋高祖以廷胤为杨光远行营中军使。破延光有功，拜彰德军节度使。

初，处直为都所囚，幼子威北走契丹。契丹谓晋高祖曰：“吾欲使威袭其先人爵士，如何？”高祖对曰：“中国之法，自将校为刺史，升团练防御而至节度使，请送威归中国，渐进之。”契丹怒曰：“尔自诸侯为天子，岂有渐乎？”高祖闻之，遽徙廷胤镇义武，曰：“此亦王氏之后也。”后徙镇海而卒。






○恩赐马一疋并鞍辔及告身衣两副等谢状

右。今日中使景忠信至，伏奉恩旨，赐臣前件马并鞍辔告身衣服等。宠赍所及，惶荷难胜。臣自受命巳来，神爽飞越。晦明之际，寝食靡遑。恩私特加，荣锡备至，命书焕辉，渥泽殊常。出衣服於御府，辍华骝於天厩，负乘之惧，不称之灾。庆锡有溢目之荣，奖任有提耳之诫。以臣愚陋，负荷难胜，虽欲杀身，岂酬鸿造？无任感恩惶惧荷戴之至！谨奉状陈谢以闻。谨奏。








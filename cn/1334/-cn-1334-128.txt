别有见解之韩人


日、韩合并之局大定，日人喜，韩人悲，理固然也。宁独韩人悲，凡老大贫弱之国，皆当引为覆亡之辙，黯然以悲者也。乃有某韩人者，闻此信而独喜。或讥其全无心肝，韩人曰：“日为东方强国，韩为亡国，人皆知之。吾出，人皆目吾为亡国之民，吾方引以为耻也。今幸日、韩合并，地图中韩国之名词归于消灭，则吾亦日人也已。以亡国之民，一跃而为强国之民，云胡不喜？”或益讥之，谓：“自他人视之，日人自日人，韩人自韩人，不作同等观也。”韩人曰：“诚如君言，他国人之视华人，何尝分别满、汉，亦都称之曰华人而已。”






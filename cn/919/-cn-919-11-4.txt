霍乱叙论

夫霍乱之病，为卒病之最者。以人起居无他，挥霍之间，便至变乱，闷绝不救，甚为可畏，临深履危，不足以谕，有生之流，不可不达其旨趣。盖其病因，涉于内外不内外，三种具备，而读《伤寒论》者，见有本是霍乱，今是伤寒之说，便谓霍乱即伤寒。殊不知因伤寒致霍乱，只是外因一证尔。况风暑湿皆有此证，殊不知喜怒忧思，饮食饥饱，皆能致霍乱之证，故不得不备论。


○答元奘请入少林寺繙经书

省表，知欲晦迹岩泉，追遁远而架往；讬虑禅寂，轨澄什以标今。仰挹风微，实所钦尚。朕业空学寡，靡究高深。然以浅识薄闻，未见其可。法师津梁三界，汲引四生，智皎心灯，定凝意水，非情尘之所翳，岂识浪之能惊。道德可居，何必太华叠岭；空寂可舍，岂独少室重峦？幸戢来言，勿复陈请。即市朝大隐，不独贵於昔贤；见闻宏益，更可珍於即代。


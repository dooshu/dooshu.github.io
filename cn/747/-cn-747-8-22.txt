○玉华宫成曲赦宜君县诏

昔周武庆天，克瑶台而靡处；汉高作极，获萯阳而不居。散服桃林，革命先於卜雒既迁疏枌社，创制肇于疏龙。朕御九成，有乖斯义，以兹抚事，尤须改作。何者？文营仁寿，概日临云，炀起乾阳，衔珠带璧。比阿房而竞爽，犹且有加；拟倾宫而骋丽，全为具体。隋德云谢，其徵在兹。朕悼於怀，为日既久，故违其侈义，显兹令辰。加以心怀济育，事切於肌肤，亟犯风霜，疾缠於腠理。每至隆曦届序，大火摛芒。虽对寒泉，如升头痛之坂；式居珍簟。若涉炎火之林。繇是岳牧忧惶，公卿骇惧。累陈丹恳，请建山宫。历载既深，窃爱百金之费，详其至理，宜顺万姓之心。朕往冒兵凶，为黔首而忘己，今兹清暑，岂劳人而取安。但以上奉宗祧，下宁兆庶。身非己有，不可自轻。敬思休摄之方，兼履古先之道，发明二指，创此一宫。即涧疏隍，凭岩构宇，土无文缋。木不雕锼，矫金铺以荆扉，变绮窗於瓮牖，负扆协幽贞之赏，垂纩嘉遁世之情。振此冲规，方垂帝范。

今既成之不日，赖洽普天。宜顺发生，宏兹霈泽。可曲赦宜君县官及百姓并督作官人丁匠等大辟罪已下，常赦所不免者，不在赦例。其营造监当官人量加品秩，及卫士以上并节级赐物，先在宫苑内住移出外者给复三年。


衞衡

衛衡。字伯梁。南鄭人也。少師事隱士同郡樊季齊。以高行聞。郡九察孝廉。公府州十辟。公車三徵。不應。董扶任安從洛還。過見之曰。京師天下之市朝也。足下猶之人耳。何其在遠以虛名屢動徵書。若至中國。則價盡矣。衡笑曰。時有險易。道有汙隆。若樊季齊。楊仲桓。雖應徵聘。何益於時乎。茍無所則。尼軻恓恓。是以君平子眞。不屈其志。其予之徒也哉。吾何虛假之有。安扶服之。敬其言也。


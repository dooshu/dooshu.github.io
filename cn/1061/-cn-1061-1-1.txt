卷一

钦定四库全书

左传附注卷一　　　　　　明　陆粲　撰

杜氏集解

隐公元年庄公寤生寐寤而庄公已生【史记寤生生之难或说云难产困而后寤也又应劭风俗通云儿堕地能开目视者为寤生与杜义乖録之示不絶异说耳】吊生不及哀诸侯已上既葬则缞麻除无哭位谅闇终丧【此説于经典未之前闻杜于晋朝元皇后丧议太子应既葬除服援此传文及郑伯辞享景王宴乐为证先儒讥其巧饰经传以附人情今以传考之所谓吊生不及哀者盖言恵公薨久今来赗不及其哀哭方盛之时耳至如子产爲郑伯辞享直云免丧听命传亦但言葬郑简公杜何由知其定爲既葬而除也叔向讥景王明言三年之丧虽贵遂服礼也乃谓其讥宴乐而不讥除服可乎杜既创爲此议故于传中诸言丧礼与已说不合者辄迁就解释以求通如文元年传曰晋襄公既祥注云诸侯虽谅闇亦因祥祭为位而哭昭十年传葬晋平公叔向辞诸侯之大夫曰孤斩焉在衰绖之中注云既葬未卒哭故犹服斩衰十五年传叔向讥景王下亦云天子诸侯除丧当在卒哭今王既葬而除故讥其不遂此服自与前所议乖违盖虽委曲生意秪益显其谬耳孔疏乃云卒哭与葬相去非逺卒哭是葬之余事故杜云然其党于所习而为之防饰短阙抑又甚矣】

三年四月郑祭足帅师取温之麦秋又取成周之禾四月今二月也秋今之夏也麦禾皆未熟言取者盖芟践之【传本采旧史为文不皆齐同先儒谓其间有杂用夏正者此类是也杜云芟践特强说耳】涧谿沼沚之毛谿亦涧也【尔雅説文皆云山夹水涧山渎无所通谿是涧谿异也】苹蘩蕰藻之菜蕰藻聚藻也【毛晃谓蕰亦水草名据传文上云涧谿沼沚下云筐筥锜釡皆以四物成文毛说良是】小加大小国而加兵于大国如息侯伐郑之比【小加大疑亦以班位上下言之不必专谓加兵】

四年敝邑以赋与陈蔡从言举国之赋调【论语何晏注赋兵赋也疏引服防说云以田赋出兵故谓之兵赋今杜云赋调语省略耳】

五年天子用八八八六十四人诸侯用六六六三十六人大夫四四四十六人士二二二四人士有功赐用乐【此说本何休公羊传注宋元嘉中太常傅隆议云夫舞者所以节八音八音克谐然后成乐故必以八人为列自天子至士降杀以两者减其二列尔杜预以爲一列又减二人至士止余四人岂复成乐据服防注云天子八八诸侯六八大夫四八士二八其义为允今案士有功赐用乐斯语于礼经亦未有考】对曰未及国忿公知而故问责穷辞【责穷辞者盖谓责以必穷之辞耳然此文晦澁或有脱误】六年长恶不悛从自及也悛止也【昭三年传注悛改也】芟夷蕴崇之蕴积崇聚也【蕴崇皆积也徐锴云积之高曰崇】

八年胙之土报之以土【周语胙以天下韦昭注胙禄也此云胙之土者谓禄之以土田尔杜每训胙为报非也】诸侯以字诸侯位卑不得赐姓故其臣因氏其王父字为諡因以为族或便即先人之諡称以为族【案郑駮许慎五经异义引此传文云诸侯以字爲氏今此以氏作諡者传写譌也杜考之不详乃妄断其句而强解之】公命以字为展氏诸侯之子称公子公子之子称公孙公孙之子以王父字为氏无骇公子展之孙故为展氏【刘敞曰此说非也若无骇真公子展之孙当其继大宗也赐氏久矣何待死而后赐之乎且礼云公孙之子以王父字为氏非谓死而后氏之也然则无骇固公孙羽父请族者为无骇之子请也若公孙之子死然后赐族则无骇为终身无氏矣今案刘说得之郑樵氏族略云公子展之子曰公孙夷伯其孙曰展无骇此妄说也案僖十五年杜注夷伯展氏祖父孔疏谓不知其人故漫言耳樵独何所据而知之又云鲁孝公子四人惟展无字以名为氏其诞谩无稽甚矣】

九年乃可以逞逞解也【林尧叟曰逞快也言可以快志于戎】衷戎师戎前后及中三处受敌故曰衷戎师【程俱曰衷犹衷甲之衷盖言戎师为师所包也】十一年不度德郑荘贤【郑荘奸雄何贤之有此谓息侯之德自薄耳】师出臧否亦如之灭而告败胜而告克此皆互言不须两告乃书【此注当在后不书于策之下转写误属此】

桓公二年为赂故立华氏也督未死而赐族督之妄也【赵子常曰传称华父督华父者是其字督公孙也无赐族之法今案此言立华氏盖记者追书之辞若僖伯称臧耳非未死赐族也】孔父嘉为司马嘉孔父字【孔父其字嘉其名也据传中言人名字皆先字后名如上华父督及后孟明视子越椒之属皆是又古者孙以王父字为氏故嘉之后为孔氏五传而至仲尼家语及阙里世系唐宰相表诸书所记皆同杜此注既误疏因曲为通之云孔父先世以孔为氏父是其名斯谬甚矣即如所云世宁有独以父为名者乎啖助曰孔字父美称也其先皆以字连父故有弗父金父若孔为氏岂世世改乎又春秋时名嘉者多字孔是其证也】藻率鞞鞛藻率以韦为之所以借玉也王五采公侯伯三采子男二采鞞佩刀削上饰鞛下饰【戴侗曰杜解藻率之义非也记曰率带诸侯大夫皆五采士二采又曰士练带率下辟凡带有率无箴功藻五采也藻率者以五采率带也下云鞞鞛盖与带相属今案戴说是也杜所云借玉者自名缫借但藻缫古字或相通郑注周礼缫借云读为藻率之藻杜盖误会其意遂为此解也又案鞞刀室也鞛通作琫诗小雅鞞琫有珌毛传云鞞容刀鞞也琫上饰珌下饰至大雅鞞琫容刀传则云下曰鞞上曰琫已自小差今杜反之其误滋甚孔疏乃云鞞鞛或上或下俱是无正文也斯欲掩杜之失而迁就其辞尔】今灭德立违谓立华督违命之臣【华督弑君矣何止违命国语韦注云违违道也又云违邪也】武王克商迁九鼎于雒邑殷所受夏九鼎也义士犹或非之盖伯夷之属【班史王贡传云武王伐纣迁九鼎于雒邑伯夷叔齐薄之饿死于首阳不食其禄杜说殆本诸此孔疏不能援以为证而称史记叩马谏伐之语误矣然班氏之说他无所见疑亦依放此传为之杜云盖伯夷之属盖者疑辞也赵与峕云陈同甫谓义士即尚书所谓顽民者由周而言则为顽民由商而言则为义士矣非谓伯夷之属也】周内史闻之曰臧孙达其有后于鲁乎君违不忘谏之以德僖伯谏隐观鱼其子哀伯谏桓纳鼎积善之家必有余庆故曰其有后于鲁【内史但言臧孙达有后杜兼称僖伯非传意也】嘉耦曰妃怨耦曰仇古之命也自古有此言【命者名也汉书五行志引此传文顔师古注云本自古昔而有此名是也又案说文引虞书云怨匹曰逑然则此古书之辞尔】大夫有贰宗适子为小宗次者为贰宗以相辅贰【贰宗即小宗盖为大宗之贰也或者大宗小宗各有族人为之别贰因有斯号杜独言小宗则非矣上文云卿置侧室杜以为卿得立此一官孔疏因谓贰宗亦官名今皆未有考也】五年旝动而鼓旝旃也通帛为之盖今大将之麾也执以为号令【周礼司常通帛为旜旜与旃同尔雅因章曰旃注并不训为旝说文旝建大木置石其上发机以磓敌也不引此传文其説与杜不同孔疏以杜义为长然未见所出当考】祭足祭足即祭仲之字盖名仲字足也疏曰释例云伯仲叔季固人字之常然古今亦有以为名者宰渠伯纠萧叔大心皆以伯叔为名则仲亦名也【案传文此年先称祭仲足十一年又称祭封人仲足以前孔父嘉等相比则名足字仲明矣释例所云杜之曲说也窃寻古记未有以伯仲叔季为名者所称宰渠伯纠盖渠伯其爵纠其名然先儒或以为字如何休公羊传注云老臣不名宰渠伯纠是也若萧叔则亦大心是名叔是字耳】劳王且问左右言郑志在苟免王讨之非也【刘敞曰此言不可以训】

六年随人使少师董成董正也【文六年传注董督也疏云督察之是也】谓其不疾瘯蠡也皮毛无疥癣【蠡字书亦作瘰云瘯瘰皮肥也此云疥癣或别有据】亲其九族九族谓外祖父外祖母从母子及妻父妻母姑之子姊妹之子女子之子非已之同族皆外亲有服而异族者也【案郑以九族为高祖至孙孔氏不取然杜说谓皆外亲而不数已之五属亦未然当从戴欧阳父族四母族三妻族二之说其义亦见白虎通】君子曰善自为谋言独洁其身谋不及国【此亦美郑忽之辞非刺其谋不及国也自诗小序谓齐女贤而忽不取卒以无大国之助见逐诸儒説诗及春秋者皆踵此论昔之君子能辨其非矣忽之辞昏不为失防其曰自求多福在我而已足称名言未可厚非也】不以隐疾隐痛疾患辟不祥也【郑注曲礼云隐疾衣中之疾孔疏谓体上幽隐之处疾病是也戴章甫云爲其名称不雅耳非独辟不祥也】九年以战而北北走也【荀子遇敌处战则必北杨倞曰北者乖背之名故以败走为北説文北防也从二人相背顔师古曰北幽隂之处故退败者谓之北于义亦通】

庄公四年且请为会于汉汭而还汭内也谓汉西疏曰莫敖与随侯盟又请随侯为会于汉水之汭而我还楚也随侯畏之遂从莫敖为会会讫随侯因济汉还国而后发王丧也【诗芮鞠之即毛传云芮水厓也及郑笺乃云芮之言内也杜盖依用其说据传言汉东之国随为大若为会于汉西即楚师元未涉汉下文何得云济汉而后发丧也孔疏顺杜之失训释迂回与传文戾矣闵二年渭汭注云水之隈曲曰汭是也】

十一年若之何不吊不爲天所愍吊【若之何不吊言如何可不相吊恤也襄十四年卫侯出奔鲁使厚成叔吊曰闻君不抚社稷越在他竟若之何不吊其辞与此正同】公右歂孙生搏之搏取也【手撃曰搏】

十四年人之所忌其气焰以取之妖由人兴也尚书洛诰无若火始焰焰未盛而进退之时以喻人心不坚正【颜师古云言人心之所忌恶其气焰驯致于灾此説是也杜引尚书之文于义迂矣】

十六年惠王立而复之惠王立在此年之末【史记年表惠王元年当鲁荘公十八年若凖逾年改元之例则惠王之立当在明年传于此云立而复之者盖终言之尔注谓此年之未误也孔疏乃云杜与史记不违未详其意】

十九年鬻拳可谓爱君矣言爱君明非臣法也疏曰何休膏肓云人臣以兵临君开弑之路左氏以为爱君于义为短故杜言此以释何休之难【杜于左氏之失不能以义理规正而为饰说掩防若此者多矣昔人美元凯为丘明忠臣君子未之许也谓此类也夫】

二十二年弛于负担弛去离也【弛解也释也】翘翘车乗翘翘逺貌【翘翘高貌诗云翘翘错薪义亦取其高洁】山岳则配天物莫能两大陈衰此其昌乎得大岳之权则有配天之大功故知陈必衰【言物不两大陈衰则此乃昌耳非谓知陈必衰也】

二十四年女贽不过榛栗枣脩以告防也榛小栗脩脯防敬也皆取其名以示敬疏曰栗取其战栗枣取其早起脩取其自脩惟榛无说盖以榛声近防取其防于事【榛与栗异说文作亲云果实如小栗郑注曲礼云似栗而小杜即以为小栗非也孔疏所称四物名义特委巷之言耳其谓榛声近防尤谬】

二十五年夏六月辛未朔日有食之鼔用牲于社非常也非常鼔之月长厯推之辛未实七月朔置閠失所故致月错【昭十七年夏六月朔日食祝史请用币平子御之曰唯正月朔慝未作日有食之于是乎有伐鼔用币其余则否太史曰在此月也当夏四月是谓孟夏据彼文则此年六月日食而伐鼔用牲乃正其礼安得谓之非常也传文先后乖异亦縁左氏采获旧史既多不暇一一整比故致斯误杜求其说而不可得乃云由置閠失所致月错寻传文如文元年閠三月非礼襄二十七年再失闰皆明着其失于此亦应显讥置闰之误不得仅云非常而已孔疏曰二十四年八月丁丑夫人姜氏入从彼推之则六月辛未朔非有差错而杜云然者以二十四年八月以前误置一闰非是八月以来始错也斯亦傅会之论耳杜所造长厯置閠疏数无凖不依古法虽孔氏亦尝讥之今此所云亦未足据信矣　孔氏论长厯之误见僖五年文元年疏中】唯正月之朔慝未作正月夏之四月周之六月谓正阳之月【沈括曰先儒以日食正阳之月止谓四月不然也正谓四月阳谓十月二者皆先王所恶四月纯阳不欲为隂所侵十月纯隂不欲过而干阳也苏氏诗传之説亦如此】

二十八年小戎子生夷吾小戎允姓之戎子女也【传称允姓之奸居于州自惠公始诱以来则献公之时固未入中土何縁得荐女于晋假令有之然当时之戎自非一种亦安知此小戎必为允姓也据传言大戎狐姬小戎子则此戎盖子姓耳】

三十二年荦有力焉能投盖于稷门盖覆也稷门鲁南城门走而自投接其屋之桷反覆门上【此说恐未然刘谓投车盖过于稷门者近是而孔氏不取更详之】

闵公二年用其衷则佩之度衷中也佩玉者士君子常度【刘奉世曰佩之使合法度也世子佩瑜玉而綦组绶】今命以时卒閟其事也冬十二月閟尽之时【閟闭也幽也言不章显其事也】是服也狂夫阻之阻疑也言虽狂夫犹知有疑【此文难明杜注及孔疏所引服防韦昭二説皆强解耳当阙以俟知者】昔辛伯谂周桓公云内宠并后外宠二政嬖子配适大都耦国乱之本也周公弗从故及于难今乱本成矣骊姬为内宠二五为外宠奚齐为嬖子曲沃为大都故曰乱本成矣【刘谓二五嬖贱不得为二政太子不以曲沃作乱不得为大都以此讥杜之误今案古人援证前闻皆取其大致不必事事符同杜说诚太拘矣】卫文公大布之衣大帛之冠大布麤布大帛厚缯盖用诸侯谅闇之服【此特言其俭朴耳何必是谅闇之服】

僖公元年公败邾师于偃虚丘之戍将归者也虚丘邾地邪人既送哀姜还齐齐人杀之因戍虚丘欲以侵鲁公以义求齐齐送姜氏之丧邾人惧乃归故公要而败之【此事始末不见于传疏亦云杜说无据要其理当然也夫训释经传贵在依文考实苟无所据寕存而不论尔讵可辄凭胸臆果于立说以疑误后人乎杜注如此比者前后非一今不悉举】

二年冀为不道入自颠軨伐鄍三门前是冀伐虞至鄍冀之既病则亦唯君故言虞报伐冀使病将欲假道故称虞彊以说其心疏曰服防以为伐鄍三门谓冀伐晋也冀之既病则亦唯君故谓虞助晋也将欲假道故称前防以诱之今知不然者若虞尝经助晋则是昔来通好何忧不许而进国之美寳尚畏宫之奇谏乎故杜以为冀自伐虞虞自报冀理必然也【服説是也晋与虞虽尝通好然越其境而伐人寕得肆然径行谓无挠沮又不畏其忠臣谏乎故进国美宝且称前防以诱之揆诸当时事情自应尔耳若冀自伐虞虞自报冀则于晋何与而称之斯理必不然矣】

四年君处北海寡人处南海唯是风马牛不相及也马牛风逸盖末界之微事故以取喻【马永卿曰注意未明此乃丑诋之辞尔言齐楚相逺虽马牛之风者犹不相及今汝人也而乃入吾地何也此风与书马牛其风同意牝牡相诱谓之风】赐我先君履东至于海西至于河南至于穆陵北至于无棣穆陵无棣皆齐竟履所践履之界齐桓又因以自言其盛【史记司马贞注曰今淮南有故穆陵门是楚之竟无棣在辽西孤竹服防以为太公受封竟界不然也盖言其征伐所至之域林尧叟曰楚方问渉其地之故齐不应仅言受封竟界以自狭司马氏之说近是】昭王之不复君其问诸水濵昭王时汉非楚竟故不受罪【言非我所知汝自徃问水滨此亦嫚侮之辞耳】筮短长不如从长物生而后有象象而后有滋滋而后有数象筮数故象长数短【杨用脩曰卜人云筮之辞理短之辞理长盖就立骊姬一事言之而非谓筮有短长也杜言象长数短瞽説也孔颖逹云杜欲成卜人所言之意故引传文证之若以至理而言筮实无长短此亦知杜之谬而不敢显讥之耳】专之渝攘公之羭渝变攘除羭美也言变乃除公之美【攘犹攘羊之攘言专爱之则能使公心变而攘夺其所美也】

五年均服振振戎事上下同服【汉书五行志引此文均作袀顔注袀服黑衣也盖均袀古字通】

七年诸侯官受方物诸侯官司各于齐受其方所当贡天子之物【赵子常曰此谓受所当贡伯主之物耳其后晋悼邢丘之会盖放此为之今案齐语称桓公知诸侯之归已也使轻其币而重其礼云云亦此意也】

九年以伯舅耋老七十曰耋【此服防王肃軰説也诗毛传及说文释名尔雅注皆云八十曰耋今计齐侯之年亦未应及此盖方加优礼因过称之】以是藐诸孤言其幼贱与诸子悬藐【太曰藐德灵征失范望注藐小貌毛晃韵引此传文亦云藐小也弱也杜以为藐逺之意非是】君子曰诗所谓白圭之玷尚可磨也斯言之玷不可为也诗大雅言此言之缺难治甚于白圭荀息有焉有此诗人重言之义【李德裕穷愁志云荀息许晋献以言继之以死君子犹叹斯言之玷不可为也司马温公亦云献公废长立少荀息不能明白理义格其非心而遽以死许之是其言玷于前而不可救于后左氏之志所以贬息而非褒也元凯之言失其指矣】

十四年虢射虢射惠公舅也疏曰晋语秦侵晋至于韩庆郑曰君其讯射也公曰舅所病也是虢射为惠公舅也【晋语韦昭注云诸侯谓异姓大夫曰舅然则通称耳传言小戎子生夷吾虢射既非戎人不得是惠公舅也】

十五年秦穆姬属贾君焉贾君晋献公次妃贾女也【传言晋献公娶于贾则是正妃此云次妃盖误孔疏谓别有所见非也】卜徒父筮之吉卜人而用筮不能通三易之占故据其所见杂占而言之【刘曰成十六年筮卦遇复云南国防射其元王中厥目则筮法亦用杂占不必皆取易辞杜谓不能通三易之占非也】三败及韩晋侯车三壊【三败谓晋师与秦战而败也杜縁上文卜入之言遂以为车壊其说拘而陋矣】乱气狡愤狡戾也【狡狂也】入而未定列犹吾忧也列位也【列师之伍列也晋侯自言能合其众故秦伯以是复之】我食吾言食消也【案哀二十五年传孟武伯恶郭重曰何肥也公曰是食言多矣能无肥乎然则食言者谓言而不行若自食之耳商书汤誓朕不食言蔡传曰食言言已出而反吞之汉书匈奴传注亦曰食言者终为不信弃其前言如食而尽也】晋于是乎作爰田分公田之税应入公者爰之于所赏之众【爰国语作辕注曰易也为易田之法以赏众汉书地理志制辕田注曰周制田三年一易以同美恶食货志所谓三岁更耕之自爰其处是也説文作徐锴曰爰辕皆假借此乃正字谓以田相换易也】其繇曰士刲羊亦无也女承筐亦无贶也周易归妹上六爻辞也离为中女震为长男故称士女【此直论上六本爻之义未及于变卦也杜解当云兊为少女今言离为中女误耳孔疏所谓不须变为离卦自有士女之义者得之而云此以离震杂说其理与易卦不同则谬矣】侄其从姑震为木离为火火从木生离为震妹于火为姑谓我侄者我谓之姑谓子圉质秦【既云离为火火从木生复云于火为姑未详其义刘用熈曰震变为离是侄从姑之象此但取男女为姑侄非取长次义也】史苏是占勿从何益虽复不从史苏不能益祸【言虽不从史苏之占亦何益矣明其无救于败也】此一役也言还惠公使诸侯咸服复可当一事之功【服防曰一役者谓韩战之役也今寻传文语脉其曰贰而执之服而舍之云云此一役也秦可以覇实本韩战而言服说是也杜强断之而别为义谬矣】二十一年贬食省用务穯劝分穯俭也【既言省用矣不应重言务俭林尧叟谓以稼穯为务如汉贷民种食之类者是也外传茂穯劝分韦注亦云茂勉稼穯】以服事诸夏与诸夏同服王事【以服事诸夏犹言以服事殷不必更云王事】

二十二年天维显思思犹辞也【先儒训诂谓语助辞皆曰辞也此衍犹字乃传写误】大司马固谏曰天之弃商久矣君将兴之弗可赦也已大司马固庄公孙公孙固也言君兴天所弃必不可不如赦楚勿与战【案此称大司马下言司马又言子鱼实一人也史记世家亦以此为子鱼之言晋语虽云文公过宋与司马公孙固相善考世家犹在战之后则此是子鱼无疑也固谏者犹云固请固辞耳弗可赦也已言违天举事必将获罪弗可赦宥也从杜説则读至弗可句絶而以赦也已自为句不成文理】金鼔以声气也金鼓以佐士众之声气【丘光庭兼明书曰注当云金鼔以佐士众之气今云佐声气于文不顺刘用熈曰声宣也宣倡士卒之勇气】戎事不迩女器迩近也器物也言俘馘非近妇人之物【依注所言是以俘馘为器与传文不相应矣郭定襄曰言戎事尚严不近女子所御之器物况使妇人至军中又示以俘馘乎此说是也】二十三年防名委质贰乃辟也名书于所臣之策屈膝而君事之则不可以贰疏曰质形体也谓拜而屈膝委身体于地也【质与贽通管子令诸侯之子将委质者皆以双虎之皮晋语臣委质于翟之鼔韦注质贽也士贽以雉依杜説则质读如字非也】辟不敏也敏犹审也【襄十四年有臣不敏注云敏达也】吾观晋公子之从者皆足以相国若以相若遂以为傅相【传文云若以相夫子必反其国当在夫子句絶晋语説此事云其从者皆国相也以相一人必得晋国用彼文相方其义益明】奉匜沃盥既而挥之挥湔也【挥非湔也疏曰盖以湿手挥之使水湔汚其衣故云尔】

二十四年所不与舅氏同心者有如白水言与舅氏同心之明如此白水犹诗言谓余不信有如皦日疏曰诸言有如皆是誓辞有如日有如河有如白水言心之明白如日如水也有如上帝有如先君言上帝先君明见其心意亦同此【程大昌曰诗云有如皦日言其志之明白也若晋文公之誓其语亦放乎诗而意则异焉盖要质河神使司其约耳故史记改为之言曰若反国所不与子犯共者河伯视之斯得其指矣邵文庄公曰诸言有如日有如河有如上帝先君之类皆谓其神临之必降之罚也】吊二叔之不咸吊伤咸同也周公伤夏殷之叔世疏其亲戚以至灭亡故广封其兄弟疏曰郑众贾逵皆以二叔为管蔡伤其不和睦而流言作乱郑诗笺亦然案其封建之中方有管蔡岂伤其作乱始封建之乎马融以为夏殷叔世故杜同之【郭定襄曰以二叔为夏殷其义迂矣原富辰之意重在亲亲所云二叔正谓管蔡下文复列之者自为数文武之昭穆故耳古人立文正不若是拘也今案此说得之咸諴通和也】召穆公思周德之不类故纠合宗族于成周而作诗周厉王之时周德衰微兄弟道缺召穆公于东都收会宗族特作此周公之乐歌【诗小序云常棣燕兄弟也闵管蔡之失道故作常棣焉外传亦以为周文公之诗而此云召穆公所传异耳杜此注本之韦昭韦云周文公之诗者周公旦所作其后周室既衰亲亲礼废召穆公复脩作常棣之歌以亲之彼盖以内外传之文不相合故特傅会其说欤】弃德崇奸崇聚也【崇尊也书泰誓崇信奸回孔传曰尊信之也成十八年传崇诸侯之奸注曰崇长也亦通】弃嬖宠而用三良三良叔詹堵叔师叔所谓尊贤【疏曰如杜此说则谓郑伯尊贤与传文尊贤乖者能用三良则是郑伯之贤王当尊此郑伯但杜注省略耳今案此注实误孔恶斥言故云省略也】施者未厌施功劳也【施与也】女德无极妇怨无终妇女之志近之则不知止足逺之则忿怨无已【言女妇放荡之德无所止极忿怨之心无有终已也】

二十五年遇公用享于天子之卦也大有九三爻辞也三为三公而得位变而为兊兊为説得位而说故能为王所宴享【此直举九三本爻之辞未及于变卦也其下文天为泽以当日乃説变卦义耳】王章也章显王者与诸侯异【王章犹云王制尔外传亦说此事韦注以章为表明杜依用之非也】

二十六年室如县罄如而也言居室而资粮县尽【如之为而虽传记多有然于此自当依本字读孔疏引服防刘之説皆然王氏学林谓如当训似是也罄国语作磬韦昭注公府藏空虚但有榱梁如县磬也又礼记磬于甸人疏援此传文正作磬而下着皇氏説亦云如县乐器之磬盖罄磬古字通借乐记石声磬注读为罄即其例也】大师职之职主也大公为大师兼主司盟之官【刘用熈曰言周之大师主之不必专谓大公】夔子不祀祝融与鬻熊鬻熊祝融之十二世孙【刘云自祝融至鬻熊计其间有一千二百年何得止十二世乎孔疏以为传写之误理或然也】

二十八年距跃三百曲踊三百距跃超越也曲踊跳踊也百犹劢也【三百之义不可解劢者勉力也以百为劢前无此训邵文荘公曰距跃直跳也曲踊横跳也横跳者必先直而旋故不曰横而曰曲百音陌犹阡陌之陌三百盖跃踊之度大约有此也此说亦未识然否】背惠食言以亢其雠亢犹当也雠谓楚【亢蔽也雠谓宋宋者楚之雠外传所谓未报楚惠而亢宋者也】今天诱其衷衷中也【家语王肃注曰衷善也天诱导其善也】

寗子职纳橐饘焉寗俞以君在幽隘故亲以衣食为已职橐衣囊饘糜也【槖以盛饘故曰橐饘寗子虑防酖毒故以馈食为已职必不兼及衣矣疏曰槖以盛衣亦可盛食宣二年传为之箪食与肉寘诸槖以与之是也】

三十二年卜偃使大夫拜曰君命大事将有西师过轶我击之必大捷焉声自柩出故曰君命大事戎事也卜偃闻秦密谋故因柩声以正众心【雍绛相去既逺秦人密谋卜偃无由得闻或当自以他术知之左氏好采异説此等奇怪猥多未容悉以理断】

三十三年礼成而加之以敏敏审当于事也【逸周书曰敏疾也此言其能成礼而加捷疾耳】天奉我也奉与也【奉承也犹言献也】葬僖公缓文公元年经书四月僖公僖公实以今年十一月薨并閠七月乃故传云缓【刘敞曰传云僖公缓作主非礼也缓以下乃当为句杜读缓以上为句非也僖公以十二月薨明年四月凡五月也不得云缓杜以文二年冬传云襄仲如齐纳币礼也故欲迁僖公之薨于十一月则除丧在二年十一月而纳币为十二月乃与传合独不顾作主非礼也之语无所系乎】卒哭而祔既反虞则免丧故曰卒哭哭止也【父母之丧哭无时既虞乃卒哭谓卒此无时之哭惟存朝夕哭而已杜云免丧故曰卒哭非也大抵欲以成其既除服之谬説耳】烝尝禘于庙冬祭曰烝秋祭曰尝新主既立特祀于寝则宗庙四时常祀自如旧也三年礼毕又大禘乃皆同于吉【刘用熈曰卒哭而祔者告新主以当入祖庙而告祖父以当迁他庙也既告则新主复于寝三年丧毕遇四时之吉祭而后奉此主入庙此周礼也今传言特祀于主烝尝祭于庙者谓如小祥大祥禅则就寝特祀此主若烝尝禘之常祭则不于寝而于庙合祭也然与礼异矣今案刘説得之盖传为作主故生此论其曰烝尝禘于庙者就新主言耳杜注不明此义直云宗庙四时常祀自如旧则与上文意不贯属是左氏之言既违礼文而元凯之説复戾传意也其谓常祀不以丧废又以禘为三年丧毕之祭则先儒辨之矣】

文公元年谷也丰下丰下盖面方【丰下谓頥颔丰大也】衞孔达帅师伐晋君子以为古古者越国而谋合古之道而失今事霸主之礼故国失其邑身见执辱【伐晋非善谋传乃谓君子以为古故杜为此说以防其失耳】

二年不登于明堂明堂祖庙也【以明堂为祖庙盖本蔡邕辈之説袁淮正论及近世诸儒辨之详矣辞多不録】子虽齐圣齐肃也【诗小宛人之齐圣郑笺以齐为中正下十八年传齐圣广渊杜注亦云齐中也】

五年臧文仲闻六与蓼灭曰臯陶庭坚不祀忽诸蓼与六皆臯陶后也【文十八年传注庭坚即臯陶字孔疏谓本于郑论语注今不知郑得之何书马永卿曰若庭坚即臯陶则文仲不应连言之似是两人耳罗泌曰六臯陶之后而蓼则庭坚之后预説误矣今案焦赣易林云尨降庭坚为陶叔后封于蓼六福履绥厚然则庭坚者乃臯陶之子若孙耳先汉去古未逺焦氏所传宜得其真盖二国皆臯陶后而庭坚则或以支子别封自为其国之祖故文仲得并举之也】嬴从之嬴逆旅大夫【刘谓嬴是客舍主人非大夫也今案晋语亦云舍于逆旅嬴氏则非大夫明矣】沈渐刚克沈渐犹滞溺也【渐书作潜沈潜者沈深而潜退非滞溺也】

六年辟刑狱辟犹理也【辟法也以法断治之也】树之风声因土地风俗为立声教之法【谓树立其风化声教也如杜说则惟树声耳故孔疏亦防讥其误】使求遭丧之礼以行闻晋侯疾故【语称文子三思而后行盖其临事过于周详耳非以闻晋侯疾也若刘谓聘使之法自须造遭丧之礼而行用此规杜则亦未然信如所言即是常礼文子不得自云过求传亦无庸记其事也】难必抒矣抒除也【案説文抒挹也不得为除当从服防本作纾纾缓也解也】

七年葛藟犹能庇其本根葛之能藟蔓繁滋者以本枝廕庥之多【传以葛藟喻公族本根喻公室也如杜説则是葛藟反借本根之庇戾传意矣】戒之用休有休则戒之以勿休【休美也民之为善者则休美其事而戒谕之使勉而勿怠也】

八年且复致公壻池之封自申至于虎牢之境公壻池晋君女壻又取衞地以封之今并还衞也申郑地【据传文似是致之于卫耳然申至虎牢皆郑地何縁乃以归衞杜注于上年云为晋归郑卫田张本此云今并还衞立文不明孔疏强解义终难通刘从服防説以为致之于郑也更详之刘用熙曰公壻池者楚地名有公壻谿见定五年此人盖因地为氏非晋君壻也未知是否】

十一年晋之灭潞也在宣十五年获侨如之弟焚如齐襄公之二年鲁桓之十六年鄋瞒伐齐齐王子成父获其弟荣如荣如焚如之弟荣如以鲁桓十六年死至宣十五年一百三岁其兄犹在传言既长且寿有异于人【史记鲁世家引此传文作齐惠公之二年又齐世家云惠公二年长翟来王子城父攻杀之十二诸侯年表亦于齐惠公二年书王子城父败长翟三文皆同案惠之二年即鲁宣之二年也在晋灭潞之前仅十三年耳此传以惠公为襄公盖传写之譌杜因有是説失之不考也】

十二年寡君敢辞玉不欲与秦为好故辞玉【赵子常曰聘义云以圭璋聘重礼也已聘而还圭璋此轻财而重礼之义也然则聘礼终当还玉而秦人欲必致之故襄仲以礼辞之非不欲与秦为好也】

十三年绕朝赠之以策防马挝临别授之示已所策以展情【刘勰文心雕龙云绕朝赠士会以防子家与赵宣以书巫臣之遗子反子产之谏范宣详观四书辞若对面其指盖以为书防也孔疏引服防解亦如此】子家赋载驰之四章载驰诗鄘风四章以下义取小国有急欲引大国以自助【此与襄十九年穆叔见叔向赋诗皆云四章盖取控于大邦谁因谁极之义然在今诗实为五章故杜解云四章以下盖委曲以就传文耳或者古诗章次与今不同如宣十二年楚子引周颂之比苏氏并此诗二章三章为一求合于传恐未然也】

十四年公子商人骤施于国骤数也【説文骤马步疾也此云骤施有急而且数之意诸言骤谏骤朝之类皆放此】将免我乎尔为之言将复杀我疏曰言尔已弑君矣我若为君尔肯放免我乎必将复杀我【言我若为君尔必复杀我今将免我于死乎则无庸立我而尔自为之耳】

十六年先君蚡冒蚡冒楚武王父【依史记世家则蚡冒是武王兄不得为父孔疏谓世家之言多有纰缪故杜不用然杜説亦无他据疑父本作兄或文误耳】

十七年郑子家使执讯而与之书以告赵宣子执讯通讯问之官为书与宣子【执讯者执其通讯问之人而与之书也出车诗云执讯获丑亦言执其可讯问者事虽不同文足相比】鹿死不择音音所茠廕之处古字声同皆相假借【以音为廕未之前闻案服防解云鹿得美草呦呦相呼至于将死困迫不暇复择善音急之至矣庄子兽死不择音郭象注云野兽蹴之穷地意急情尽则和声不至亦此意也杜泥于下文铤而走险之意遂生此説】铤而走险急何能择铤疾走貌言急则欲荫芘于楚如鹿赴险【详子家此书未见其有从楚之意下文云将悉敝赋以待于儵者正谓如鹿走险欲一鬭以死不暇择音而鸣之恶耳铤字书作□鹿走貌】

十八年其器则奸兆也兆域也【以器为兆域于义未允或曰奸兆者奸之徴兆也】宣慈惠和宣徧也【宣通也明也】崇饰恶言崇聚也【崇者増高之意】服谗搜慝搜隐也慝恶也【搜索也林尧叟云求人之隐慝是也】天下之民谓之穷奇谓共工其行穷其好奇【戴章甫曰据山海经神异经吕氏春秋诸书所记则浑敦穷奇梼杌饕餮俱兽名盖四凶之号皆取象于恶兽杜氏考之未详乃以义理释之非也今案宋俞成所着丛説亦有此论然服防解已如是矣】投诸四裔以御魑魅裔逺也【说文裔衣也徐锴曰衣边也故谓之四裔传中言裔夷裔子裔胄之类其义皆视此】

左传附注卷一








讨债鬼

常州某学究者，以课蒙馆为生，有子才三岁，其妻忽死，乃携其子于馆舍中哺之。至四五岁，即教以识字读书。年十五六，四书五经俱熟，亦可以为蒙师矣。每年父子馆谷合四五十金，稍有蓄积，乃为子联姻。

正欲行聘，忽大病垂死，大呼其父之名，父骇然曰：“我在此，汝欲何为？”病者曰：“尔前生与我合伙，负我二百余金，某事除若干，某事除若干，今尚应找五千三百文，急急还我，我即去矣。”言讫而绝。

此真世俗所谓讨债鬼也。大凡夭折之子，无不是因讨债而来，特如此之分明说出者，十不一二。而为人父母者，反为悲伤，是亦大可叹矣。













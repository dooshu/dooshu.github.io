15　子夏居西河在汾州　文中子之教興於河汾


子夏居西河，在汾州。案：史記儒林傳「子夏居西河」，正義曰：「今汾州。」文中子之教，興於河汾。

【閻按】宋史地理志：「汾州治西河縣。」即今更名汾陽縣，非古子夏設教地也。詳見余博湖掌録。

【何本載閻云】鄭注檀弓「西河」云：「龍門至華陰之地。」水經酈注屢言子夏石室，正在其地，與宋汾州無涉。

【集證】水經四：「河水南出龍門口，又南，崌谷水注之。」注云：「崌谷側谿山南有石室，西面有兩石室，北面有二石室，皆因阿結牖，連扃接闥，似是棲遊隱學之所，昔子夏教西河，疑即此也。」按唐地理志：「汾州西河縣，本隰城，肅宗上元元年更名。」與子夏西河無涉，張守節誤。

【元圻案】司馬温公補傳曰：「晉陽穆公始家河汾之間。」〇中説事君篇：「楊素使謂子曰：『盍仕乎？』子曰：『疏屬之南，汾水之曲，有先人之敝廬在，可以避風雨，有田，可以具饘粥，不願仕也。』」






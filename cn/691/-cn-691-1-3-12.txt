◎始吉终凶

陈枫阶（宸书）曰："有某令者，湖北人，与余同官湖南知县，声名甚平常。其长于秋舫登己卯大魁，典试广东，次子大云旋亦以翰林典试广西。兄弟先后皆请假省亲到湖南任所，人咸艳之。大吏因是亦重视某令，随擢用为州牧。或有疑其报应之或爽者，余曰：'无疑也。尝闻其幕中老友云，令曾于某任内得教匪联名册，私焚之，终不上闻。盖活人多矣．此所以报欤。'后某令亦恣肆，大吏廉其实，于汁典黜之。旋里后，有堪舆家告以祖坟有水，某令以铁签试之，水果旁涌。择期改葬，甫启石门，热气薰蒸，有二红鱼跃出，始悟占穴。一鱼倏不知所往，一鱼为石压死，悔之无及。某令目旋双瞽，无何，得都中信，知秋舫以覆车惊悸而卒，计其日，正启坟时也。时大云以御史奏直隶水利事，奉命驰驿往勘，沿途作威福，有呵斥道厅之事，蒋励堂制府以状上闻，坐此罢废，其家骤落。"大同此一人一家之事，乃始以种德，而其应如响，旋以怙恶，而不获令终。太上之言曰："祸福无门，惟人自召。"信哉！


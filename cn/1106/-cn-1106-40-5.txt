○祭井文

（元和十一年，刺柳州作，公集有《井铭》，必同时也。）

致祭于水土之神。惟神蓄是玄德，（玄，幽也。）演为人用，（演，溢也。《国语》曰：夫水土演而民用也。）不穷之养，（《易·井》彖曰：井养而不穷也。）功齐乳氵重。（氵重，睹勇切，又多贡切，乳汗也。）惟古有制，八家所共。（《孟子》曰：方里而井，井九百亩。其中为公田，八家皆私百亩。是八家共一井也。）是邦阙焉，官守斯恐。蕴利滋久，灵则深，爰告有神，惟测我心。卜兹利兆，于彼城阴，神斯有仁，是鉴是临。惟昔善崩，（善崩，见上注。）今则坚好，惟昔递石，（“递”，一作“匝”。）今则顺道。终古所无，聿从心祷，非神是与，人力焉保？发自玄冥，（水神号曰玄冥。）成于富媪。（《礼乐志》：后土富媪。张晏注云：媪，老母称也。坤为母，故称媪。）克长厥灵，不爱其宝。敬修报礼，式荐苹藻。


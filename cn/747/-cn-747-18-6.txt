○加镇国太平公主实封制

门下：功定宗社者，可以高迈等夷；事超缣简者，故能永昭｛山徽｝烈。镇国太平公主。若华分景，秾李流芳，以同气之亲，锺先朝之爱。忠孝行己，仁明绝伦。才无不周，识无不综。顷夷国难，爰戴朕躬，大义动天，恳诚贯日。氛祲已廓，每听鸣谦之词；井田未优，复闻辞贵之请。朕方至公被物，岂以小节从人，宜增土宇，更传带砺。可加实封一千户。


行乐词十首


其一


小少通轻侠，家门事事宜。
初成巫雨赋，新聘茂陵姬。
玉碗分长乐，珊鞭贡月氏。
青楼随意入，不信有相思。

其二


高楼临曲沼，朱槛动波涛。
别院空歌舞，中堂列羽旄。
难忘三妇艳，早结五陵豪。
夜饮何能倦，深寒解玉绦。

其三


珠帘花正艳，春梦入葳蕤。
碧玉笼娇鸟，沈香浴小姬。
早冠迎剑客，昼饮试筝师。
日暮归何处，银灯杨柳丝。

其四


池馆新成列，来寻旧酒徒。
水嬉开曼衍，春倦借樗蒱。
宫样监奴舞，戎装燕女扶。
自矜能任侠，有客履明珠。

其五


谁家好男子，甲第五侯中。
世爵当横玉，先朝有赐铜。
雀屏秦镜碧，凤枕汉环红。
犹恨难为宿，长歌教小童。

其六


清丽仍儒雅，风流不负身。
性能通乐府，名早厕骚人。
小史匀笺腻，青娥捣药新。
诗成花幕下，灯火晚留宾。

其七


待月楼头宴，霜飞龙脑尘。
赐钗双翡翠，压袖小麒麟。
闭幕矜歌妓，持金看浴人。
温柔兼激宕，意气往来新。








其八


出猎平郊道，红妆队队霞。
探丸望杨柳，踏镫理琵琶。
佐酒龟兹乐，传围大宛騧。
醉娇联骑去，油壁晚还家。

其九


春江妙含雨，锦缆濯烟姿。
绕岸声歌合，沿溪香粉遗。
佳人沈玉珥，神女献金支。
彷佛陈王事，年华不可衰。

其十


未极人间乐，宁知真有焉。
碧云扶殿阁，素月馆婵娟。
穆满旌旗日，刘郎陵墓年。
若云天上好，何不遂神仙。





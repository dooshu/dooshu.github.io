郭印　蜀州试闱登楼西山巍然可爱因用试举子股肱萧曹诗肱字韵赋一篇呈同

棘闱倦羁束，何异韝上鹰。

突兀有高楼，寸目堪远凝。

雨残空正霁，暑尽秋初澄。

西山横一天，奇峰矗层层。

素约念樵子，烟霞同曲肱。

口腹在尘土，摆脱良未能。

嵩岱久隔绝，氛霾尚薰焌。

唯有岷峨秀，宇宙夸崚嶒。

或怅碧云合，或瞻红日升。

危栏朝暮意，拉君时一登。

郭印


卷二百七十一

永乐二十二年夏五月乙亥朔

○车驾次威虏镇△是日大名府浚县蝗蝻生知县王士廉斋戒率僚属耆民祠于八蜡祠士廉以失政自责越三日有鸟万数食蝗殆尽 皇太子闻而嘉之顾侍臣曰此诚意所格人患无诚耳苟出于诚何求不得

○丁丑

○修苏州府嘉定县海堤千五百八十三丈△浙江台州府临海县言广济等处河道淤塞水闸颓坏乞修浚 皇太子谕工部臣曰春秋慎用民力而饥不时可令农隙修筑

○己卯

○车驾次开平适雨士卒有后至而沾湿者时其地尚寒 上遥见之指示诸将曰士卒者将帅所资以成功名抚之至则报之厚古人有言视卒如婴儿可与赴深溪视卒如爱子可与之俱死今方用之为国除残去暴柰何不恤

○壬午

○辽王植薨

○甲申 上召文渊阁大学士杨荣金幼孜至幄中谕之曰朕昨夕三鼓梦有若是所画神人者告朕曰 上帝好生如是者再此何祥也岂天属意此寇部属乎荣等对曰 陛下好生恶杀诚格于天此举固在除暴安民然火炎昆冈玉石俱毁惟 陛下留意 上曰卿言合朕意岂以一人有罪罚及无辜即今草 敕遣中官伯力哥及所获胡寇赍往虏其谕其部落曰往者阿鲁台穷极归朕所以待之者皆尔等所知朕何负彼而比年以来寇掠我边鄙虔刘我烝黎累累不厌其孰之过朕闲者以天人之怒再率师讨之当是时如狥将士之志奋雷霆之威尔等之危犹洪炉片雪岂复有余命朕朕体 上帝好生之仁惟翦其枝叶毁其藏聚驱出诸旷远之地岂徒全其余息亦犹冀其或改而自新也乃兽心不悛日增月益比吾边氓之困其荼毒者殆非一所夫为恶有本今王师之来罪止阿鲁台一人其所部头目以下悉无所问有能敬顺天道输诚来朝悉当待以至诚优与恩赉仍授官职听择善地安生乐业朕此言上通天地毋怀二三以贻后悔

○乙酉 命安远侯柳升等率军士聚道中遗骸为业冢瘗之 上亲为文祭焉

○戊子 上召诸将谕曰古谓武有七德禁暴乱为首又谓止戈为武盖帝王之武以止杀非行杀也朕为天下主华夷之人皆朕赤子岂间彼此今罪人惟阿鲁台其胁从之众有归降者宜悉意抚绥无令失所非持兵器以向我师者悉纵勿杀用称朕体天爱人之意△是日 皇太子谓刑部都察院臣曰军民词讼自下而上陈告已有定律今顽民动辄赴京越诉及逮问十率五六不实虽平民终无罪然道路往还数千里不耐辛苦而死者多矣今后所告非重事悉发巡按监察御史及按察司理问无干涉者就遣宁家有罪者送赴京

○壬辰

○车驾次长乐镇文渊阁大学士杨荣金幼孜侍 上曰汉高祖过柏人虑迫于人今朕至长乐思与天下同乐何时而庶几也荣等对曰 陛下圣志如此天必助顺矣

○壬午 皇太子升山西行太仆寺少卿薛均为应天府尹改四川左参政夏迪于江西布政司江西按察佥事顾巽于湖广按察司两淮盐运使叶春为福建布政司右参政

○乙未

○巡按浙江监察御史王复奏浙江丽水福建平和二县首贼周升光王均亮等聚二千余人往来两县劫掠渐致滋蔓请兵剿捕 上命兵部尚书李庆等议之于是庆等奏调缘河备倭都指挥张翥所领兵三千浙江福建二都司各调兵二千俱听翥率领捕之时文渊阁大学士杨荣金幼孜共进言曰此愚民无知或为有司所苦或窘于衣食不得已逃窜山林苟求活朝暮耳若宽而抚之当各散矣急之不惟未易获且坚其为盗之心况兵戈所加不免枉及良善愿更思处置之宜 上曰卿言良是可令巡按御史及浙江福三司招抚若负固不服调军剿之未迟

○丙申

○车驾次清平镇即元之应昌路是日雨重车皆在后 上谕诸将曰辎重者六军所恃以为命兵法无辎重无粮食无委积皆危道曹操所以屈袁绍者先尽其辎重今诸将皆至而重车在后尔等独不远虑耶遂命分兵接之△是日 皇太子令都指挥佥事闵阿鲁帖木儿管八秃帖木儿曹茂致仕△浙江处州府知府谢子襄率子襄名衮以字行江西新淦县人始以才荐授浙江青田县知县有惠政岁满民奏留之特升处州府知府居官廉谨笃意爱民兴学校初郡多虎及旱蝗子襄祷于神大雨二蝗尽死虎亦遁去尝有盗入库窃官钞即投檄城隍神盗方阅所窃于室忽疾风入室卷堕市中守藏者适遇之识其印志遂获盗正其罪民鬻牛于市将屠之牛逸至子襄前俛首若诉者遣人问得实捐俸赎牛还其主小校吴米逃山谷时出为民患已数岁矣朝廷闻之发官军二千剿之处人大恐子襄适至力请止军城中毋出而事以计掩捕之送京师兵不劳而民以安子襄性简静历官三十年不以家累随至是卒同时有陈永年者与子襄同邑里由户科给事中为福建惠安知县廉谨自持邑有蝗蝝伤稼一夕可数十亩永年仰天叹曰政乖致异令之咎也民何辜俄有群鸟蔽日而下啄食之蝗遂殄岁以大稔改处州遂昌知县有善政在官二年卒△夜有流星如盏大青白色尾迹有光出北斗魁北行至近浊

○丁酉

○驻跸清平镇宴随征文武大臣命内侍歌 太祖皇帝御制词五章因举爵谕诸大臣曰此 先帝垂谕创业守成之难而示戒荒淫酗酣之失也朕嗣 先帝鸿业兢兢惟恐失坠虽今军旅之中君臣杯酒之欢不敢忘也尚相与共勉之英国公张辅等稽首对曰敢不钦遵 圣训

○己亥

○车驾次威远川大宴文武大臣 上曰朕仰循 皇考之心自制词五章以述奉天法祖勤政恤民之意亦将以垂示子孙俾有所谨饬遂命内侍歌之群臣听毕皆叩头言 皇上深思远虑前古帝王之所不及 上悦悉沾醉而罢△是日 皇太子令旌表西安府郃阳县民李鲁孙妻薛氏贞节以其孀居孑立守义终身为乡里所重云△免直隶扬州广平顺德并湖广河南等府县累岁水灾田粮一十八万六千三百四十二石有奇△夜有星如盏大青白色光烛地起自东南云中西北行至云中有声如炮

○辛丑

○交阯都指挥同知徐謜卒謜凤阳定远人先任四川都指挥同知永乐四年从西平侯沐晟征交阯每战克捷多著劳绩遂调任交阯都司及守清化陈季扩聚众为乱官军讨败之謜与有功赐白金文绮至是卒子振袭交阯卫指挥佥事

○壬寅 皇太子令陕西故都指挥佥事童海鸡儿子伦袭父原职为大兴左卫指挥使通州卫故指挥使杨宏子敬羽林前卫故指挥同知颜沙不丁子速鲁谭张成弟英燕山前卫故指挥同知陆拾子哈米金吾左卫故指挥同知李得子胜指挥佥事谭胜升政大兴左卫故指挥佥事胡铭弟贵各袭职都指挥佥事闵阿鲁帖木儿子成代父原职金吾右卫指挥使金吾右卫指挥使王胜子进指挥佥事刘信子江怀忠子斌金吾左卫指挥许政子亮夏清子斌指挥同知金家奴子张福胡金子玉大兴左卫同知殷礼子忠指挥佥事刘纲子泉燕山左卫指挥同知主敬子正指挥佥事刘通侄贵燕山右卫指挥使崔忠子祥燕山前卫指挥同知李广子清羽林前卫指挥佥事蛮答罕子也先帖木儿通州卫指挥同知金得子太平指挥佥事安兴子荣各代职王胜等以老疾皆令致仕

大明太宗文皇帝实录卷二百七十一

责任编辑：颜兵








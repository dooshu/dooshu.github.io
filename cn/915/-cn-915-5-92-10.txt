◇乐舞议

周礼以六律、六同、五声、八音、六舞、大合乐，以致鬼神，今之乐官，徒知古有此制，莫有明者。（《后魏书·乐志》）

周存六代之乐，故各有所用。今乐制既亡，唯承汉氏韶武，魏承舜，又周为二王之统，故《文始》、《大武》、《武德》、《武始》、《大钧》可以备四代之乐，奏《黄锺》，舞《文始》，以礼天地；奏《太簇》，舞《大武》，以祀五郊明堂；奏《姑洗》，舞《武德》，巡狩以祭四望山川；奏《蕤宾》，舞《武始》、《大钧》，以祀宗庙。及二至祀丘泽，于祭可兼舞四代，又汉有《云翘》、《育命》之舞，不知所出，旧以祀天，今可兼以《云翘》祀圆丘，兼以《育命》祀方泽，配天地，宜《宫悬》，如延年议。（《后魏书·乐志》，《通典》一百四十七，又《续汉·祭祀志中》注引末七句）


◇奏分置阿那环婆罗门

蠕蠕代跨绝域，感化归附，那环委质于前，婆罗门归诚于后，汉时呼韩，得同今美。（已上六句，从《通典》补。）窃闻汉立南、北单于，晋有东、西之称，皆所以相维御难，为国藩篱。今臣等参议，以为怀朔镇北土名无结山吐若奚泉，敦煌北西海郡即汉晋旧障，二处宽平，原野弥沃。阿那怀宜置西吐若奚泉，婆罗门宜置西海郡，各令总率部落，收离聚散。其爵号及资给所须，唯恩裁处。彼臣下之官，任其旧俗。阿那环所居，既是境外，宜少优遣，以示威刑。请沃野、怀朔、武川镇各差二百人，令当镇军主监率，给其粮仗，送至前所，仍于彼为其造构，功就听还。诸于北来在婆罗门前投化者，令州镇上佐，准程给粮，送诣怀朔阿那环，镇与使人量给食廪。在京馆者，任其去留，阿那怀草创，先无储积，请给朔州麻子乾饭二千斛，官驼运送。婆罗门居于西海，既是境内，资卫不得同之。阿那怀等新造藩屏，宜各遣使持节驰驿先诣慰喻，并委经略。（《魏书·蠕蠕传》。正光二年十月，录尚书事高阳王雍、尚书令李崇、侍中侯刚、尚书左仆射元钦、侍中元叉、侍中安丰王延明、吏部尚书元修义、尚书李彦、给事黄门侍郎元纂、张烈、卢同等奏。又见《通典》一百九十六。）


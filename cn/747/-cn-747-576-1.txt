○赞皇太子笺

宗元惶恐言：伏奉六月七日制，元和圣文神武法天应道皇帝光受徽号，率土臣子，欢无涯。伏惟皇太子殿下丽正居中，辅成昌运，消伏孽，赞扬辉光。鸿名允升，大庆周洽，表文武之经纬，著天道之运行。瑞景照临，示重轮之发耀；恩波下济，见少海之增澜。宗元忝守遐方，获闻盛礼，踊跃之至，倍万恒情。谨附笺贺。宗元惶恐，死罪死罪。


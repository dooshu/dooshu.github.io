○画释迦牟尼佛赞（并序）

贞元八年九月二十八日，员伤神之恸，至是而期。外姑故河南令裴君夫人郑氏，雅有天性之爱，加人一等。而疾视之勤，丧之甚，则又加焉。至哉母之於子也！想其方娠，想其既育，想其乳抱，想其稚戏，想其习教，想其有行。生十九年而夭，岁一周矣。无一日不同其十九年之爱，见其遗迹，见其同类，见其所从，见其所从，见其所嗜。则哀与之新，诉於神明而不闻，祷之寐寐而莫睹，索於太虚而无像，追之往事而日远。乃求大圣之旨，裂素点绚，丹青容，愿以己之深慈，托於佛之巨力。且曰：吾子之生也，以至仁为性，积善为行。二者之报，同期於福。今也夭，而不深慈托福施，不在於生，不在於後，宜在於既往。矧圣者以巍巍赫赫，从而振之。然则是像也。金莲之品，安知非尔往生乎？赞曰：

生如花兮夭如花，先笑後号锺我家。丧有杀兮悼无涯，哀慈母兮昼夜哭。岁一期兮声相续，恳元圣兮降冥福。


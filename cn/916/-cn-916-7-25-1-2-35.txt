【赋得涉江采芙蓉诗】

江风（乐府作南。）当夏（《诗纪》云。一作夜。）清。桂楫（《诗纪》云。一作棹。）逐流萦。初疑京兆剑。复似汉冠名。荷香带风（《初学记》作风送。文苑、万花谷同。）远。莲影向根生。叶卷珠难溜。花舒红易倾。（《初学记》作轻。文苑、万花谷同。）日暮凫舟满。归来度锦城。（○《初学记》二十七。文苑英华三百二十二。《乐府诗集》五十作吴均采莲曲。曲万花谷後三十七。《诗纪》七十。）


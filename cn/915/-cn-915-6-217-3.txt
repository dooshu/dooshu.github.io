◇仇国论

因馀之国小，而肇建之国大，并争于世而为仇敌。因馀之国有高贤卿者，问于伏愚子曰：「今国事未定，上下劳心，往古之事，能以弱胜强者，其术何如？」伏愚子曰：「吾闻之，处大无患者恒多慢，处小有忧者恒思善；多慢则生乱，思善则生治，理之常也。故周文养民，以少取多，句践恤众，以弱毙强，此其术也。」贤卿曰：「曩者有项强汉弱，相与战争，无日宁息。然项羽与汉约分鸿沟为界，各欲归息民；张良以为民志既定，则难动也，寻帅追羽，终毙项氏，岂必由文王之事乎？肇建之国方有疾，我因其隙，陷其边陲，觊增其疾而毙之也。」伏愚子曰：「当殷、周之际，王侯世尊，君臣久固，民习所专；深根者难拔，据固者难迁。当此之时，虽汉祖安能杖剑鞭马而取天下乎？当秦罢侯置守之後，民疲秦役，天下土崩，或岁改主，或月易公，鸟惊兽骇，莫知所从，于是豪强并争，虎裂狼分，疾搏者获多，迟後者见吞。今我与肇建皆传国易世矣，既非秦末鼎沸之时，实有六国并据之势，故可为文王，难为汉祖。夫民疲劳则骚扰之兆生，上慢下暴则瓦解之形起。谚曰：「射幸数跌，不如审发。」是故智者不为小利移目，不为意似改步，时可而後动，数合而後举，故汤、武之师不再战而克，诚重民劳而度时审也。如遂极武黩征，土崩势生，不幸遇难，虽有智者将不能谋之矣。若乃奇变纵横，出入无间，冲波截辙，超谷越山，不由舟楫而济盟津者，我愚子也。实所不及。（《蜀志·谯周传》）


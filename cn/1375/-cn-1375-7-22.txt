龙井题名记


元丰二年中秋后一日，余自吴兴道杭，东还会稽。龙井有辩才大师，以事邀余入山。比出郭，日已夕。航湖至普宁，遇道人参寥，问龙井所遣篮舆，则曰：“以不时至，去矣。”

是夕，天宇开霁，林间月明，可数毫发。遂弃舟，从参寥杖策并湖而行。出雷峰，度南屏，濯足于惠因涧，入灵石坞，得支径上风篁岭，憩于龙井亭。酌泉，据石而饮之。自普宁凡经佛寺十五，皆寂不闻人声。道傍庐舍，或灯火显隐，草木深郁，流水激激悲鸣，殆非人间之境。行二鼓矣，始至圣寿院，谒辩才于潮音堂，明日乃还。

题记：本文犹如一幅月夜郊游图。作者以清新简洁的笔墨，为我们勾勒出朗、夜深、林幽、人静的意境，而灯火的显隐、流水的悲鸣更增添了月夜的静谧气氛。






◎韩世忠词

韩蕲王生长兵间，未尝知书。晚几忽若有悟，能作字及小词。一日至香林园，苏仲虎尚书方宴客，王径造之，宾主欢甚，尽醉而归。明日，王饷以羊羔，且手书二词遗之。其临江仙云："冬日青山潇洒静，春来山暖花浓。少年衰老与花同。

世间名利客，富贵与穷通。 荣华不是长生药，清闲不是死门风。劝君识取主人公。单方只一味，尽在不言中。"其南乡子云："人有几多般。富贵荣华总是闲。

自古英雄都是梦，为官。宝玉妻儿宿业缠。 年事已衰残。须鬓苍苍骨髓干。不道山林多好处，贪欢。只恐凝迷误了贤。"［西湖志馀］


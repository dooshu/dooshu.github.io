○遗弟滔书

昔文王囚於里，终王八百之基；殷汤系於夏台，後有解网之颂。吾顷典郡四镇，蕃夷战慑；唐主不察，信谄谀之说。吾罹奸臣之祸，便夺兵权，虽位列上公，诏书继至，情怀恍忽，百虑攒心。何期天道盈虚，五运更代，物极则返，忧极欢来。历数在躬，以登宝位。泾原四镇，士马争驱；陇右凤翔，献书继至。三秦之地，指日克平；吴蜀之间，已令宣示；河北一路，用卿殄除。布新令以示之，推利害以诱之，悬爵赏而招之，张皇威而逼之，驱铁骑以临之。横行洛阳，与卿大会於定鼎。

朱滔

滔，幽州昌平人，兄Г。卢龙节度使，滔劝Г入朝，遂权知留後兼御史大夫，进检校司徒，领节度，赐德棣二州，封通义郡王。田悦叛，滔及王武俊、李纳同谋，滔自号冀王，既而与武俊有隙，武俊击滔败，走还幽州，上书待罪，诏免之。贞元元年死，年四十二，赠司徒。


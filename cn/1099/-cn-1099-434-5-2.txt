○俺答後志 【 俺答志】

先帝元年九月、趙全說俺答曰、薊門臺垣甚固、所徵卒常選、攻之倅未易入、而晉中兵弱、亭鄣希、石隰間多肥羊、良鐵、可致也、彼藉宣雲為救、而宣雲卒來千里、人馬俱罷、我以全制其敝、必多所欲矣、俺答乃分六萬騎、四道並入、入井坪、入朔州、入老營、入偏關、卒皆悍勇、邊軍遇之、無不披靡、老營副帥田世威嬰城自守、遊擊方振出戰、中大創敗、復入壁、賊遂南下、督臣王之誥、聞變率遊兵千騎、倍日并行、抵燕門、而雲中延綏騎二萬亦至、皆相望、前八日直至嵐縣、嵐負山、道阻狹。諸將莫敢據險縱兵。賊遂長驅而入、會黃酋窺上谷、土蠻逼灤河、羽書告急、詔王之誥還懷來、護陵寢、朝廷徵卒、盡力東捍。不暇及西矣。十一日虜至石州營城北、使騎至城下曰、吾以牛之蝱視平陽、而蟣蝨視爾城也、爾必我賄、我毋爾破、否則移其禍、平陽者禍爾城矣、城上士皆無人色、惴惴莫敢應、十三日賊圍城、飛矢雨集睥睨、州守王亮、召富民喻令以貲啗賊、有反脣者、亮忿下城、眾遂散不能止、賊擁入、亮被害、男女死者數萬、帥申維岳駐大武店、去城四十里、近來官兵勦寇耑用此技使人候賊、尾之而巳、報至、發卒二萬往援、度弗及、則以便宜罷帥、賊分犯汶水交城平陽介休、遣間入汾內應、參政宋岳擒之、焚其偽書以安眾、賊攻汾、八晝夜、不利、引去、十九日俺答東趨雁門、而雲中帥孫吳連諸鎮卒、營篙泊村、賊趦趄不前、廵撫王繼洛趣吳擊其輜重、果出擊亦未必勝然不可不擊耳吳曰不敵、秪取辱耳、張幟疑之、賊走故道、且行且掠、至十月八日出邊、內地計損人畜數十萬、御史王漸劾王繼洛、言賊下岢嵐、去代五百里而遙、撫臣若鼓行而西、則知軍曲折、可以鞭箠使之、而顧留代不行、及賊至汾、則應發雁代之卒、一當單于、乃七日之內、嚄唶不發一卒、人臣援枹鼓之急而忘其身者、固如是乎、彼謂甲不足耶、材官五萬、林林列也、畜之謂何而徒以自衞也、詔逮撫鎮詣廷尉、廷尉當維岳逗撓棄市、繼洛謫戍、王之誥以備懷來自解、奪一官、兵部臣以虜事棘上疏、請責寔効、明職任、重將帥、廣招納、理鹽法數欵、下諸塞行之、上谷撫臣冀鍊言河淮以南、歲以四百萬供京、河淮以北、歲以八百萬供邊、額雖有定、而酌羸縮、調緩急、法靡定也、請於內地舉常平勸借法、無事而能坻京、庶有事而不桂玉、至于各塞則當慎按伏、罷老弱、預召買、時支放、優商賈、通主客糧、本折因時順人、而伸縮更易之、臣所計九邊士七十萬、果爾兵力豈患不足耶可用三十萬以乘障、四十萬以列陣。必擇其敢力戰深入之士、勾於戶、募於市、以漸寔伍。而汰其老弱、庶可以安邊制虜、豈直無廩廩也、四年正月、御史燕儒宦題、國家建都幽薊、內設重關、外聯四鎮、所以封植郊圻、慎固疆圉、周且密矣四鎮之中、宣府為京師北門、而群醜盤據戶外、朝揚鞭於朔漠、飛矢於居庸、視諸鎮為最急、而延永之壤、南山之麓、陵寢倚焉先年翁萬達以東北二路、邊垣幾七百里、兵少力分、擬於東路鎮南墩、與薊鎮所屬火燄墩接界、塞其中空、自北而西、歷四海冶一帶、共修外邊一道、又自永寧墩至陸臺子墩、創修內垣一道、與北路新墻、聯而為一、經營二載、功始告成、設金湯之險、崇虎邊之威、形成首尾、隱然相應、千萬世利也、嘉靖中葉、邊帥失人、虜多深入、當事者苟且目前、緩誅避咎、創為併守南山之說而內塞漸廢矣、顧遺蹟雉堆、屹然猶存、所頹壞者十之二三、苟少加修築、而於左掖龍門所、滴水崖一帶、厚為之備、絕其必窺、誠有如萬達所議、外邊以捍北虜、內險以捍京師、內外犄角、近蔽延永、遠護陵京、策之得者、或曰已守南山、何用此邊為哉、此亦言?义之得者不知守南山。則將棄宣府。而無益於京師。修內塞。不惟有以固南山而亦將有以保獨石。何也、南山接連居庸、去陵寢僅一舍、岡巒澗谷、盤互交錯、無可駐足、而懷延永保、沃壤平原、皆在其外、虜若委轡長驅、結營於懷永間、分兵肆掠宣府、諸城自潰、我兵跼蹐山中、自成土崩之勢、所謂棄宣府而無益於京帥也。北路山谷偪側、砂石窮塉、虜無所利、益垂涎延永、將冐險內逞、數年以來、版築日舉、大邊已可據而守矣。若復成此內邊。則如金城玉壘、環繞陵京、虜若匪茹、逡廵前卻於崎嶇之側、攻之不隳、掠無所獲、力倦謀衰、不駢首就擒、則銜尾而遁、豈能抵黑峪、躍龍門、窺長安之嶺哉、內地不警、則北路諸城堡、勢亦自緩、窮荒絕塞、有安枕之日矣、所謂固南山保獨石。信不誣也。從之是年以方逢時撫大同、四月俺答大舉犯平虜、偏帥張剛以幣賄虜、使移衝輣于威遠、督臣陳其學遣帥馬芳以精卒敵之、漢虜相紛拏、殺傷大當、虜退、剛下吏、陳其學去位、易王崇古填焉、八月、諸酋祠蹛林議所入、老把都欲逞志畿輔、打來孫朵顏各要俺答于陰山、是月俺答營白海躍莖待東虜、黃台吉不可、台吉往扼上谷、幾斃、故心憚內犯、請北虜黑達議、不果、諜聞、京帥戒嚴、故事虜犯薊、則宣大督撫臣、自陽和趨懷來、捍陵京、而二鎮帥不需徵發、竟率大眾馳援、不愸遺一旅於二鎮、識者以為此若啟重鍵而恣虜摩剝也、方逢時亦以為非計、上書執政、謂虜稱東犯尚直雲谷。若誘我兵悉東。以尾為首。乘虗豕突。則雲中累卵矣。今督臣駐懷來。則宜留帥於雲中。審虜寔東。乃從內地趨。方公最有謀畧此言非虗發也自可先虜而至。不者搗巢攻其必救。一奇也。執政是之、邊外舊列臺十五、設卒寓望、而卒啗虜糈、反為虜耳目、逢時盡撤以疑虜、虜偵知帥不東。所謂以謀息兵也又撤臺卒。曰。必襲我矣。遂罷內寇、九月俺答西轅、欲掠土蕃、留妻一克哈屯、孫把漢那吉守巢把漢者俺答次孫、而黑台吉遺孤也。把漢生三齡。而黑台吉死。俺答疑諸婦盡屠之。把漢毋與焉。把漢孤。養於一克哈屯。長而儇。俺答愛之。為聘兔撦金嫡女為婦。夷狄之亂往往繇此等事先是俺答以外孫女聘襖兒都司。已而見其美。自納之。襖兒怒。攻俺答。俺答慙。奪把漢所聘女與之。把漢恚。謀降中國、僕阿力哥懼禍、趣之、與其黨叩敗胡堡、求入、諸帥畏虜、皆以為不可、方逢時獨許之。戊子至鎮城。逢時盛其供帳。把漢大喜。故事降者置海濱。逢時請官之。令宅邊城以慰其心。詔授把漢指揮使、阿力哥正千戶、各賜衣五稱、十月俺答率數萬騎軍平虜邊外、樹雜色幟、白如荼、朱如火、玄如墨、欲以震燿我、諸帥曰、寇深矣、若之何、逢時曰、非我深之其誰咎。遣使鮑崇德責酋何為稱兵、俺答曰、以太師之靈。我何敢憑陵上國。但不勝舐犢□耳。願移珍贖焉。崇德曰、中國重譯納賮、方輸錯出、其誰利若珍。吾為若謀。可不費一緡也。俺答曰、唯使者命、曰趙全諸逆。叛主而去。天下之惡一也。得体前蛮帶來奔時若以易丘富亦可也惡於中國而保於爾。不可。請受而甘心焉。虜有難色、崇德曰、保仇而失親。與惡而棄好。非謀也。俺答喜、使其下火力赤上書、請約靡卒辟一舍、約已定、屬黃永二酋、各以萬騎趨鎮城、方逢時曰、彼不聞約耳、密取把漢矢。使使授之。諭以旨。黃台吉手其矢泣曰。嗟乎此我弟故物。大師若全我弟。以安我父。大惠也。我聞命矣。敢不承受太師之明德。遣部夷隨使入、而逢時勞以米?冓醪、黃酋喜、遂出張家口、宣鎮兵斷其歸路、虜前部欲戰、黃酋曰、戰則敗約、我何辭于太師、整兵而西、出拒門堡、甲寅、鮑崇德復往虜營、俺答難我、欲先得把漢。逢時不可、令偏帥苑宗儒用其子為質。俺答喜曰、太師誠語我、負德不祥、十一月十九日、此俺酋之大失策而我之深幸也遣其黨伍奴柱、收捕趙全、李自馨、劉四、呂老祖、諸逆、牿以獻、周元聞變服毒死、先自嘉靖辛亥呂老祖以白蓮教搆亂。為三晉有司捕急。亡虜中。趙全率渫惡民千餘人從之。虜割板升地家焉。自是亡命者皆窟板升。全多畧善謀。自馨諳文字。周元治扁倉術。劉四有膂力。善能陷堅。虜初入塞。止盜村聚。不敢逼城堡。今聞東酋所用不獨孔耿輩矣豈無知趙全者在其中乎自全叛後。教虜左右疏計課。挍人畜。益習攻取。圍困掩襲事。而諸鎮疲於奔命矣。全有眾萬人。騎五萬。牛羊稱是。自馨及元差減。即最下者亦千騎。俺答每欲盜邊。必先置酒全家。計定乃行。全為俺答建九楹殿。方陷石隰時。全亦有智之士國家不能用所以為此當今豈少若等耶全計曰。自此塞雁門。扼居庸。據雲中上谷。效石晉故事。南北之勢成矣。伍奴柱、哈台吉、故俺答紀網僕。自全信任。反居下。而全奴虜使之。心內不平。多為我耳。及全等被執。皆分掠其有。諸逆既至、乃遣康綸送把漢歸、次河上、祖孫嗚嗚、相勞苦、曰、帝天也、覆露我多矣、南向拜者百、使打兒漢入謝、疏言帝赦我逋、遷裔冑而建立之、其德無量、願世為外臣、貢方物、上下其議、兵部臣言、虜方求欵、即要我以不燒荒、不搗巢、若要我以不繕塞、不設備、是以酋腊毒我也、不如卻之、毋引慝焉、王崇古言先年開市時、虜方張、指史道也邊臣媚而致之、故盟未幾而塞。今虜仰我若黍苗之仰陰雨也。必制在我而後可款昔制枉虜今制在我何慮何疑而不使之徹聲聞于天王耶。詔下三鎮會議、十二月以執叛功、加王崇古以下爵有差、磔趙全等於市、五年三月崇古言以爵市虜甚利、若拒而不許、彼必且飛楊跋扈、宣大或以遣降之恩可保數年不侵、其禍且東中遼薊、西中關陝矣兵科給事中章甫端言此等科道真所謂吠聲逐影者虜得封號、則眾且益附、是假之翼也、入我境則窺我文物、是啟其心也、宋應昌言、虜雖通貢、情或難測、防邊則有兩費、撤兵則非萬全張國彥言、虜向入寇、每旋出塞者、虞西北諸戎議後耳、彼無我患則專意諸戎、諸戎必折而入于匈奴、是失左右臂而益其強也、請乞之費、歲加月倍、客餉不已、必扣主兵、主兵不已、必及市賈、市賈不已、必及內藏矣、詔下廷會議、諸臣言利者十一、言害者十九、尚書郭乾為夷狄來王、古今盛事、而因以羈縻、寔制馭長策、九塞諸虜、俺答最雄、自上谷扺甘凉、窮廬萬里、東服土西奴吉丙、先年以謝絕致憤、遂乃駘藉諸邊三十餘年、中原苦不支矣、今儼然聽命於藩籬之外、是三十年所禱祀而求者、何惜藁街尋丈之地而以隔夷情、狹皇化、失神靈所想望、宜從其請、若搗巢可罷燒荒不可罷、於是詔封俺答順義王、老把都輩四大支授都督、兀慎輩四十六枝授指揮千戶、兵部約制貢馬不過五百、以三十騎進御、夷使不過百五十人、設藁街於邊城、無令入都、市期自二月至四月為率、雲中於左衛上谷於萬全右衞、晉中於水泉營、各為壇坫而吉能帳直關陝請市、關陝督臣王之誥議、須數歲不盜邊、方可許市、崇古上言、吉能即俺答親叔、勢相依倚、許俺答、不許吉能、是錮其首而舒其臂也、俺答必陰呼吉能之眾市晉、而吉能亦必陰藉俺答之眾窺秦是晉為秦受困、為晉中禍也、兵部臣復言近者互市、與往日不同、昔損官、今資商、或有不足、宜權為應、當此物力方虗、慎無以官市、犯先帝所禁、給事中陸樹德請將商市寬給其直、使人樂趨從之、大學士高拱言、庚戍以來、先帝屢詔修塞。無成効。非徒當事者不力。實以虜擾應接不暇。尺寸未成。而尋丈已壞矣。今幸虜欵勢若可為。且諸邊戍非減也。司農歲額不能省也。而卒以益疲。吏以益狎。欵後脩偹乃善于欵者則患豈必在虜。乘此閑暇。培根固本。雖虜或背成。而我歲有歲功。月有月效。十年無事。常勝在我矣。則和可戰可。寓戰於守。寓守於和亦可。不然。齎空橐而戰。戰不可。畫空城而守。守不可。抱空約而和。和又孰可。臣請自今每三歲遣近臣視九塞。以八事殿最邊吏。積餉修險。練卒。鍜甲。督屯。理鹽。養馬。招降。皆以數課計。治其功罪。績最者同斬虜。廢壞者倣失機上嘉納焉、方逢時言、諸降人甘心於虜、而虜亦厚結以自植、若招之於欵、是示以不信也、虎方據鹿、不制其虎而取鹿、不為虎所傷者幾希、自諸逆膏斧、餘眾破胆矣、彼何能為、而况我既臣虜、其人即我人也、不若因而撫之、明示不殺。使反側自安。不然所招者徒得旄倪雖千百不損其毫毛。而徒令奸人藉口搆禍也。於是弛招降令、是年九月互市成俺答以威虜無水、改市得勝、黃酋與父不相能、欲自別異、改市新平堡、三鎮市騎七千、并所錫縑總葛越費六萬緡、後以漸加費至二十五萬矣青永二酋、恃其強不欲聽成、強而後可、吉能復上章請欵、而陝西諸臣謂宜許貢、不許市、詔不可、令市紅山墩外、順義王而效尤者多矣河套切盡著力二酋、亦許市寧夏清水營、五月給俺答銀印、諸酋請市鐵鍋、楊博議許銅鍋、然小民時姦闌出與之、俺答機變、械餙身赴市塲、凜凜遵約、而陰令其子黃把二酋、蹢躅邀索、因而調停示聽、黃酋市每後期、部下卒時掠我民、又刼史車二夷東往、諸帥請兵之、崇古曰、懼之而已、無速狄釁、以旨諭虜王、每口置酋長二名、分地干掫疏捕、謂之守口夷、六年正月切盡西掠瓦剌、令賓兔台吉主市、賓兔以清水遠、改市寧夏中衞、切盡上番文假道、詔許並甌脫行、毋苛我邊鄙、二月八日切盡駐鎮番堡、甘肅撫臣廖逢節勞之餼、十九日至昌寧、將趨甘州、逢節令道南山、虜稱雨雪、請從黑城、部下有掠居人羊者。切盡歸之。有奪軍人弓者。罰償羊一頭。閏二月四日至龍首堡、遺三馬於堡、堡卒追還之、切盡謝以一牢、使使言曰、下臣行旅久矣、賴上國之庇、脯資餼牽、猶幸未竭、所歸心者覺王訓耳。乞比丘誦焉、逢節遣之、五月洪水堡五卒被虜創、逢節使邢堂責問松山酋首賓兔、賓兔饗堂曰、我何敢棄騂髦之盟、而為戎首、必西海部眾也、導堂往責西海賓兔、賓兔云害漢卒者、切盡部巴狼也、召至帳訊之、巴狼曰、我意番耳、若知為漢卒、其何敢殘、歃而盟焉、賓兔榜之百、令償馬一乘、而勞堂二馬、松山酋介堂言曰、我等苟免于拒不敢求貺、所需者繪工耳。以繪三十二相為天子祈年、逢節給之、萬曆元年七月、俺答請於甘凉開市、崇古言套虜諸酋、移穴中山、而令市寧夏、往來千里、拂其情矣、何以固盟、不許、二年九月西海丙兔請建招提於五王城、本兵議謂此地去西寧七百里、去蜀中瞕臘四百里、恐虜眾依寺為聚、則非止費一日之積勞一夕之衛也、後竟許之、河西不應市中朝何以不爭而順義之可市反多聚訟也逢節極言河西市有五不便。譚綸言與者過矣。求者無厭。敵實貪惏。我又啟之。將何以終。宣雲市所皆憑、阻自衞、甘肅孤懸三面受敵、受虜逼、近內地、蘭州為甘凉咽喉、熟計未便、三年五月西海賓兔侵諸番以報其竊馬、因固請市、撫臣侯東萊言河西百物不產、開市為難、顧諸酋待以朝夕、拒之生患、臣謂苟可安邊、何惜一隸人垣而不以豢彼也、遂立大市於甘州、立小市於莊浪、四年二月御史傳元順、言番以茶為命、歲易馬六千、近以茶市諸酋、則虜逐利而專意於番、番求生而制命於虜、毋滋他族、實逼處此、以自撤藩籬也、崇古言虜不緣南畝。所利者掠番耳。而自北徂南。出甘凉為便。若拒之使行境外。是絕欲而屈其力。虜何以堪。夫治邊宜蕩佚簡易。何必苛哉。五年七月賓兔瓦剌要虜王往、虜王以迎佛為詞、上請西行、兵部臣言俺答大眾數萬師出塞內、我必甚病、若出於塞外、供其資糧匪屨、其可也、守臣擇宣雲通事為導、因以防之、十月虜王發豐州、六年四月賓兔挾虜王掠熟番甘藏諸族、大獲、自此番人苦虜、聽其詛約。與相磐牙。而延寧套虜。亦騖利而西甘肅多事矣俺答聽我降人議、以大明律繩其下、得中國錦綺奇巧、每以驕東虜、東虜土蠻語其下曰、西虜我奴也。猶得懷挾嬰瓖以望天王之塵垢。我恥不如。大集諸部。盡力攻遼以要封貢。諸師厭兵、欲與之盟、撫臣張學顏、言虜欵而得請。是羈虜也。重在內其和可久。虜逼而與和。是媚虜也重在外。其和不久。將兵拒走之、張公之坊不在方王下俺答聞益推附焉自餌虜後中國所費三十萬緡所省徵調費不啻百萬由上谷至河湟萬里。居如堵。行如家。舉砂磧而黍苗之矣。猶有虞焉沿邊荷戈之士。外則供市。內則供役旁則供帥。而虜來則資我。去則掠番。是虜有兩利而我有三害也。且板升扒沙。而以中國窺中國矣。土番瓦剌併方今不慮及此然當時何可無此言而以夷合夷矣有如雄者出焉安知其不以今日之馴烏為他日之封豕也

皇明經世文編卷四百三十四終








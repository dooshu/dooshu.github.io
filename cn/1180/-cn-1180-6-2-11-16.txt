答浙江巡抚言驭将


前有人言执事日饮不事事者，故急以奉闻。其书乃不榖手笔，何久不至耶？将鳞翼或有差池耶？幸惟查照。

朝廷体统纪纲，文武共守。浙中总兵，不以主将自居，参将不执偏裨之礼。如此而谓之沿习旧套，不榖不敢以为然也。假令两司官于抚按不以为统率，抚按肯相安耶？近来将官卑靡已甚，祖宗之制，恐不如此。当事者但乐其柔和，为将者亦竞为趋承。一有风尘之警，谁则当之？此国家之忧也！执事高明，当有味于愚言。






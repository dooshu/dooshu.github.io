答河道吴自湖


孤自遘闵凶，两辱慰唁，无任哀感。厚奠概不敢当，辄璧诸使者，谢谢。

维扬蠲赈事，大疏未至，已属计曹题请。兹又取疏中未尽者，属之再题矣。

夫天道玄远，灾祥之应皆未可知。孤尝学此于天官氏矣，考其占验，咸属茫昧。民之饥溺，自当拯援，虽微星变，宁忍坐视！古之圣王，遇灾而警，惟修人事，镇静以处之；不宜牵合事应，过为惊惶，以致摇众也。






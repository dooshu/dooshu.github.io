○考选勋贤胄子禁假代诏

本置两馆学士，皆选勋贤胄子，盖欲令其讲艺，绍习家风。固非开此幸门，堕紊典教。且令式之内，具有条章，考试之时，理须精核。比闻此色，幸冒颇深，或假市门资，或变易昭穆。殊亏教化之本，但长浇漓之风，未补者务取阙员，已补者自然登第。用荫既已乖实，试艺又皆假人，诱进之方，岂当如此。自今已后，所司宜据式文考试，定其升黜，如有假代，并准法处分。


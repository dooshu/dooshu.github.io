○请建宗庙表（天福二年正月）

皇帝到京，未立宗庙者。夫以受命握图，既启无疆之祚；宗文祖武，宜遵有国之规。伏惟皇帝陛下历数在躬，艰难创业，拯黔黎之涂炭，廓宇宙之氛霾。寰区既定於一戎，基构方开於万祀。恭惟宗庙，须切追崇；将示肃恭，岂宜稽缓？臣等商量，望令所司，速具制度典礼以闻。尊始敬先，既光於太後；徽章茂典，永显於洪猷。


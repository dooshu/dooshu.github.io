●卷二百四十二　经籍考六十九

○集（诗集）

陈氏曰：凡无他文而独有诗，及虽有他文，而诗集复独行者，别为一类。

※《阮步兵集》

陈氏曰：魏步兵校尉陈留阮籍嗣宗撰。其题皆曰《咏怀》。首卷四言，十三篇；馀皆五言，八十篇。通为九十三篇，《文选》所收十七篇而已。

※《宋武帝集》一卷

陈氏曰：孝武骏也。

※《梁简文集》五卷

陈氏曰：简文帝纲也。按《隋志》八十五卷，唐已缺五卷，《中兴书目》只存一卷，诗百篇，又缺其三首。今五卷皆诗，总为二百四十四篇。

※《梁元帝诗》一卷

陈氏曰：即湘东王绎。

※《谢惠连集》一卷

陈氏曰：宋司徒参军谢惠连撰。本集五卷，今惟诗二十四首。惠连得名早，轻薄多尤累，故仕不显，死时才三十七岁。

※《刘孝绰集》一卷

陈氏曰：梁秘书监彭城刘孝绰撰。宋仆射勔之孫。本傳稱文集數十萬言，今所存止此。又言兄弟及群从子弟当时有七十人，并能属文，近古未有。其三妹亦并有才学。適徐悱者，文尤清拔，所谓刘三娘者也。今《玉台集》中有悱妻诗。

※《柳吴兴集》一卷

陈氏曰：梁吴兴太守河东柳恽文畅撰。仅有十八首。

※《徐孝穆集》一卷

陈氏曰：陈太子太傅东海徐陵孝穆撰。本传称其文丧乱散失，存者二十卷。今惟诗五十馀篇。

※《江总集》一卷

陈氏曰：陈尚书令考城江总总持撰。总在陈为太子詹事，以宫端为长夜之饮。及後主即位，当权任，日为艳诗，君臣昏乱，以至亡国。入隋，为上开府。《唐志》，集三十卷。《中兴书目》，七卷。今惟存诗仅百首云。

※《阴铿集》一卷

陈氏曰：陈散骑常侍南平阴铿子坚撰。才三十馀篇。杜子美云："李侯有佳句，往往似阴铿。"今考之，未见铿之所以似太白者，太白固未易似也。子美云尔，殆必有说。

※《薛道衡集》一卷

陈氏曰：隋内史侍郎河东薛道衡元卿撰。诗凡十九篇；本集三十卷，所存止此。大抵隋以前文集，存全者亡几，多好事者於类书中钞出，以备家数也。

史言道衡每至构文，必隐空斋，蹋壁而卧，闻户外人声便怒，其沈思如此。

※《杜必简集》一卷

陈氏曰：唐著作郎襄阳杜审言必简撰。工部之祖也。唐初沈、宋以来，律诗始盛行，然未以平仄失眼为忌。审言诗虽不多，句律极严，无一失粘者。甫之家传，有自来矣。然遂欲衙官屈、宋，则不可也。

杨诚斋序略曰：必简尝为吉州司户。今户曹赵君彦清旁搜远摭，得其诗四十二首，将刻枣以传；好诗且以为户厅之宝玉大弓，属予集之。余观必简之诗，若"牵丝紫蔓长"，即"水荇牵风翠带长"之句也；若"鹤子曳童衣"，即"儒衣山鸟怪"之句也；若"雲阴送晚雷"，即"雷声忽送千峰雨"之句也；若"风光新柳报，宴赏落花催"，即"星霜元鸟变，身世白驹催"之句也。予不知祖孙之相似，其有意乎，抑亦偶然乎？至如"往来花不发，新旧雪仍残"，如"日气抱残虹"，如"愁思看春不当春，明年春色倍还人"，如"飞花搅独愁"，皆佳句也。三世之後，莫之与京，宜哉。

※《薛少保集》一卷

陈氏曰：唐太子少保河东薛稷嗣通撰。稷，道衡曾孙，魏徵外孙。

※《乔知之集》一卷

陈氏曰：唐右司郎乔知之撰。天授中，为酷吏所陷死。集中有《绿珠怨》，盖其所由以致祸也。

※《孟襄阳集》三卷

陈氏曰：唐进士孟浩然撰。宜城王士源序之。凡二百十八首，分为七类，太常卿韦縚为之重序。

东坡谓浩然诗韵高而才短，如造内法酒手而无材料耶。

※《崔颢集》一卷

陈氏曰：唐司勋员外郎崔颢撰。开元十年进士。才俊无行，《黄鹤楼》诗，盛传於世。

※《祖咏集》一卷

陈氏曰：唐祖咏撰。开元十二年进士。

※《崔国辅集》一卷

陈氏曰：唐集贤直学士、礼部员外郎崔国辅撰。开元十三年进士。应县令举，为许昌令。天宝中，加学士。後以王鉷近亲坐贬。诗凡二十八首，临海李氏本。後又得石林叶氏本，多六首。

※《綦毋潜集》一卷

陈氏曰：唐待制集贤院南康綦毋潜孝通撰。南康，今赣州。

※《储光羲集》五卷

陈氏曰：唐监察御史鲁国储光羲撰。与崔国辅、綦毋潜皆同年进士。天宝末任伪官，贬死。顾况为集序。

※《常建集》一卷

陈氏曰：唐盱眙尉常建撰。

※《王江宁集》一卷

陈氏曰：唐龙标尉江宁王昌龄少伯撰。与常建俱开元十四年进士。二十二年选宏词，超绝群类，为汜水尉，不护细行，贬龙标。世乱还里，为刺史闾邱晓所杀。为诗绪密而思清。

※《李颀集》一卷

陈氏曰：唐李颀撰。开元二十三年进士。

※《崔曙集》一卷

陈氏曰：唐崔曙撰。开元二十六年进士状头。

※《杜工部诗集注》三十六卷

陈氏曰：蜀人郭知达所集九家注。世有称东坡《杜诗故事》者，随事造文，一一牵合，而皆不言其所自出，且其辞气首末出一口，盖妄人依託，以欺乱流俗者，书坊辄剿入《集注》中，殊败人意。此本独削去之。福清曾噩子肃刻板五羊漕司，字大可考，最为善本。

宋子京赞：唐兴，诗人承陈、隋风流，浮靡相矜。至宋之问、沈佺期等，研揣声音，浮切不差，而号"律诗"，竞相沿袭。逮开元间，稍裁以雅正。然恃华者质反，好丽者壮违。人得一概，皆自名所长。至甫，浑涵汪茫，千汇万状，兼古今而有之，他人不足，甫乃厌馀，残膏賸馥，沾丐後人多矣。故元稹谓："诗人以来，未有如子美者。"甫又善陈时事，律切精深，至千言不少衰，世号"诗史"。昌黎韩愈於文章少许可，至歌诗，独推曰："李、杜文章在，光焰万丈长。"诚可信云。

《朱子语录》曰：杜诗初年甚精细，晚年横逸不可当，只意到处，便押一个韵，如自秦州入蜀诸诗，分明如画，乃其少作也。人多说杜子美夔州诗好，此不可晓。夔州诗却说得郑重烦絮，不如他中前有一节诗好。鲁直一时固有所见。今人只见鲁直说好，便却说好，如矮人看场耳。杜诗最多误字。蔡宗《正异》固好而未尽。某尝欲赓之，作《杜诗考异》，竟未暇也。如"风吹苍江树，雨洒石壁来"，"树"字无意思，当作"去"字无疑，"去"字对"来"字。又如蜀有"漏天"，以其西北阴盛，常雨，如天之漏也。故杜诗云："鼓角漏天东。"後人不晓其义，遂改"漏"字为"满"字，似此类极多。

※《门类杜诗》二十五卷

陈氏曰：称东莱徐宅居仁编次，未详何人。

※《类集诗史》三十卷

陈氏曰：莆阳方醇道温叟编。

※《王季友集》一卷

陈氏曰：唐王季友撰。元结《箧中集》有季友诗二首。今此集有七篇，而《箧中》二首不在焉。杜诗所谓"酆城客子王季友"者，意即其人也耶？

※《陶翰集》一卷

陈氏曰：唐礼部员外郎丹阳陶翰撰。开元十八年进士，次年宏词。

※《秦隐君集》一卷

陈氏曰：唐处士秦系公绪撰。自天宝间有诗名，藩镇奏辟，皆不就。尝隐越之剡、泉之南安，至贞元中，年八十馀，不知所终。此本南安所刻，余尝於宋次道《宝刻丛章》得其逸诗二首，书册末。

※《岑嘉州集》八卷

陈氏曰：唐嘉州刺史南阳岑参撰。文本之曾孙。天宝三载进士。为补阙左史郎官。与杜甫唱和。

※《李嘉祐集》一卷

陈氏曰：唐台州刺史李嘉祐从一撰。天宝七载进士。亦号《台阁集》。李肇称其"水田飞白鹭，夏木啭黄鹂"之句，王维取之以为七言。今按此集无之。

右谢惠连、阴铿、杜审言、储光羲、王昌龄、常建、孟浩然、岑参、李嘉祐《九家集》。晁氏书录在《别集门》，所论巳附在本门，此更不重具。

※《皇甫冉集》一卷

晁氏曰：唐皇甫冉茂政，丹阳人。天宝十五载进士。为无锡尉，历拾遗、补阙，卒。与弟曾齐名，当时比张氏景阳、孟阳云。集有独孤及序。

※《皇甫曾集》一卷

陈氏曰：唐侍御史皇甫曾孝常撰。天宝十二载进士。兄冉，後曾三载登第。

※《郎士元诗》一卷

晁氏曰：唐郎士元字君胄，中山人。天宝十五载进士。为郢州刺史。与钱起俱有诗名，而士元尤更清雅。时朝廷公卿出牧奉使，若两人无诗祖行，人以为愧。

※《包何集》一卷

陈氏曰：唐起居舍人延陵包何幼正撰。

※《包佶集》一卷

《唐史　艺文志》：何、佶皆包融之子，兄弟齐名，世称二包。融与储光羲皆延陵人。曲阿有馀杭尉丁仙芝，缑氏主簿蔡隐邱，监察御史蔡希周，渭南尉蔡希寂，处士张彦惟、张湘，校书郎张晕，吏部常选周瑀，长洲尉谈瘢瘝淙萦型　府参军殷遥，硖石主簿樊光，横阳主簿沈如筠，江宁有右拾遗孙处元，处士徐延寿，丹徒有江都主簿马挺，武进尉申堂构，十八人皆有诗名。殷蟠汇次其诗为《丹阳集》者。

陈氏曰：唐秘书监包佶选。天宝六载进士。兄何後一年。

※《钱考功集》二卷

晁氏曰：唐钱起，徵之父，吴郡人。天宝中举进士。初从乡荐，客舍月夜，闻人哦於庭曰："曲终人不见，江上数峰青。"起摄衣从之，无所见矣。及就试，诗题乃"湘灵鼓瑟"也。起即以鬼谣十字为落句，主文李晖深嘉之，擢至高第。释褐授校书郎，终考功。与郎士元齐名，时曰："前有沈、宋，後有钱、郎。"

陈氏曰：蜀本作前、後集十三卷。

※《韩翃集》五卷

晁氏曰：唐韩翃君平，南阳人。天宝十三载进士。淄青侯希逸、宣武李勉继辟幕府，俄以驾部郎中知制诰，终於中书舍人。翃诗兴致繁富，朝野重之。

陈氏曰：翃以"春城飞花"之句，受知德宗。

※《顾况集》二卷

晁氏曰：唐顾况字逋翁，苏州人。至德二年，江东进士。善为歌诗，性谐谈。德宗时，柳浑辅政，以秘书郎召。况善李泌，及泌相，自谓当得达官，久迁著作郎。及泌卒，有调笑语，贬饶州司户，卒。集有皇甫湜序。

陈氏曰：湜尝言："吾自为顾况作序，未尝许他人"。况在唐，盖为人推重也。集本十五卷，今止五卷，不全。

※《严维集》一卷

陈氏曰：唐秘书郎山阴严维正文撰。至德二载辞藻宏丽科。

※《耿湋集》一卷

陈氏曰：唐右拾遗河东耿湋撰。宝应二年进士。《登科记》一作纬。

※《韦苏州集》十卷

陈氏曰：唐韦应物，京兆人。天宝时为三卫，後作洛阳丞，京兆府功曹，知滁、江二州，召还。或媢其进，媒孽之，出为苏州刺史。诗律自沈、宋以後，日益靡嫚，锼章刻句，揣合浮切，虽音韵谐婉，属对丽密，而间雅平淡之气不存矣。独应物之诗，驰骤建安以还，得其风格云。

韩子苍曰：苏州少以三卫郎事元宗，豪纵不羁。元宗崩，始折节务读书。故其《逢杨开府》诗曰："少事武皇帝，无赖恃恩私。身作里中横，家藏亡命儿。朝持樗蒲局，暮窃东邻姬。司隶不敢捕，立在白玉墀。一字都不识，饮酒肆顽痴"云云。然余观其人，为性高洁，鲜食寡欲，所居埽地焚香而坐，与豪纵者不类。其诗清深妙丽，虽唐诗人之盛，亦少其比，又岂似晚节把笔学为者，岂苏州自序之过欤！

徐师川云：韦苏州诗，人多言其古淡，乃是不知言。自李、杜以後，古人诗法尽废，惟苏州有六朝风致，最为流丽。

※《司空文明集》三卷

陈氏曰：唐虞部郎中京兆司空曙文明撰。别本一卷，才数篇。

※《李端司马集》三卷

晁氏曰：唐李端，赵州人。大历五年进士，为校书郎。卒官杭州司马。郭暧尚昇平公主，贤明，招纳士类，故端等皆客之。当坐上赋诗，奇甚，主大加称叹。钱起曰："素为之，请赋起姓。"端立献一篇，云："新开金埒看调马，旧赐铜山许铸钱。"起乃服。主喜，厚赐之。

※《卢纶诗》一卷

晁氏曰：唐卢纶与中孚、韩翃、钱起、司空曙、苗发、崔峒、耿纬、夏侯审、李端皆能诗齐名，号"大历十才子"。纶字允言，累举进士不第。

※《李益诗》一卷

晁氏曰：唐李益君虞，姑臧人。大历四年进士，调郑县尉，幽州刘济辟从事。宪宗雅闻其名，召为集贤殿学士。负才，凌籍士，众不能堪，暴其献济诗"不上望京楼"之句，以涉怨望。诏降秩，俄复旧。益少负词藻，长於歌诗，与宗人贺齐名。每作一篇，乐工以赂求取，被声歌，供奉天子。《征人》、《早行》诗，天下皆施之图画。今集有从军诗五十首，而无此诗，惜其放逸多矣！

陈氏曰：益，宰相揆之族子。《旧史》本传指其少有痴疾，防闲妻妾过於苛酷，有散灰扃户之谈闻於时，故时谓之妒痴为"李益疾"。按世传《霍小玉传》所谓李十郎诗"开帘风动竹，疑是故人来"者，即益也。《旧史》所载如此，岂小玉将死，诀绝之言果验耶？抑好事者因其有此疾，遂为此说以实之也？

※《孟东野诗集》十卷

晁氏曰：唐孟郊东野，湖州人。贞元十二年进士。调溧阳尉，辟为兴元参谋，卒。郊少隐嵩山，性介寡合，韩愈一见为忘形交。为诗有理致，然思苦涩。李观论其诗曰："高处在古无上；平处下顾二谢"云。张籍谥为贞曜先生。集，宋次道重编。先时，世传汴吴镂本，五卷，一百二十四篇；周安惠本，十卷，三百三十一篇；别本五卷，三百四十篇。蜀人蹇濬周退之赠郊句，纂《咸池集》，二卷，一百八十篇。自馀不为编秩，杂录之，家家自异。次道总拾遗逸，摘去重复，若体制不类者，得五百十一篇，四十联句不与焉。一赞二书附於後，郊集於是始有完书。

颍滨苏氏曰：唐人工於为诗，而陋於闻道。孟郊尝有诗曰："食荠肠亦苦，强歌声无欢；出门如有碍，谁云天地宽。"郊，耿介之士，虽天地之大，无以安其身，起居饮食，有慼慼之忧，是以卒穷以死。而李观盛称之，至韩退之亦谈不容口。甚矣，唐人之不闻道也！孔子称颜子"在陋巷，人不堪其忧，回也不改其乐"。与郊异矣。

※《朱仿诗》一卷

晁氏曰：唐朱仿字长通，襄阳人。隐居剡溪。嗣曹王皋镇江西，辟节度参谋。贞元初，召为拾遗，不就。

※《朱湾集》一卷

陈氏曰：唐永平从事朱湾撰。自号苍洲。其为从事，李勉辟之也。

※《麴信陵集》一卷

晁氏曰：唐麴信陵，贞元元年进士。为舒州望江令以卒。

※《长孙佐辅集》一卷

陈氏曰：唐长孙佐辅撰。按《百家诗选》云："德宗时人。其弟公辅为吉州刺史，往依焉。"当必有所据也。其诗号《古调集》。

※《柳宗元诗》一卷

陈氏曰：唐柳宗元撰。子厚诗在唐与王摩诘、韦应物相上下，颇有陶、谢风气。古律、绝句总一百四十五篇。在全集中不便於观览，因钞出别行。

东坡曰：苏、李之天成，曹、刘之自得，陶、谢之超然，固已至矣；而杜子美、李太白以英伟绝世之资，凌跨百代，古之诗人尽废。然魏、晋以来，高风绝尘亦少衰矣。李、杜之後，诗人继出，虽有远韵，而才不逮意；独韦应物、柳子厚发纤穠於简古，寄至味於淡泊，非馀子所及也。唐末司空图，崎岖兵乱之间，而得诗人高雅，独有承平之遗风。其论诗曰："梅止於酸，盐止於咸，饮食不可无盐梅，而其美常在於咸酸之外，可以一唱而三叹也。"子厚诗在陶渊明下，韦苏州上，退之豪放奇险则过之，而温丽靖深不及也。所贵於枯淡者，谓外枯而中膏，似淡而实美，渊明、子厚之流是也。若中边皆枯，亦何足道。佛言"譬如食蜜，中边皆甜"。人食五味，知其甘苦者皆是，能分别其中边者，百无一也。

後村刘氏曰：柳子厚才高，他文惟韩可对垒，古律诗精妙，韩不及也。当举世为"元和体"，韩犹未免谐俗，而子厚独能为一家之言，岂非豪杰之士乎！昔何文缜尝语李汉老云："如子厚诗，人岂可不学他做数百首？"汉老退而叹曰："得一二首似之足矣。"文缜後从北狩，病中诗云："历历通前劫，依依返旧魂；人生会有死，遗恨满乾坤。"虽意极忠愤，而语不刻急，亦学柳之验。

※《张籍诗集》五卷

晁氏曰：唐张籍文昌，和州人。贞元十五年登进士第。终国子司业。籍性狷急，为诗长於乐府，多警句。元和中，与白乐天、孟东野歌词天下宗之，谓之"元和体"。一本才三卷。

陈氏曰：张洎所编。钱公辅名《木铎集》，与他本相出入，亦有他本所无者，凡十二卷。近世汤中季庸以诸本校定，为《张司业集》八卷，且考订其为吴郡人，魏峻叔高刻之平江。续又得《木铎集》，凡他本所无者，皆附其末。

※《王建集》十卷

陈氏曰：唐陕州司马王建仲和撰。建长於乐府，与张籍相上。下大历十年进士。历官昭应县丞。太和中为陕州司马。尤长宫词，在集中第十卷，录出别行。

《渔隐丛话》：余阅王建宫词，选其佳者，亦自少得，只世所脍炙者数词而已。其间杂以他人之词，如"间吹玉殿昭华管，醉折黎园缥蒂花。十年一梦归人世，绛缕犹封系臂纱。""银烛秋光冷画屏，轻罗小扇扑流萤。天阶夜色凉如水，卧看牵牛织女星。"并杜牧之也。"泪满罗巾梦不成，夜深前殿按歌声。红颜未老恩先断，斜倚薰笼坐到明。"此白乐天也。"宝仗平明金殿开，暂将纨扇共徘徊。玉颜不及寒鸦色，犹带昭阳日影来。"此王昌龄也。建词凡百有四篇，又逸词九篇。或云元微之亦有词杂於其间，余以元氏《长庆集》检寻，却无之，或者之言误矣。

旧跋：王建，太和中为陕州司马，与韩愈、张籍同时，而籍相友善。工为乐府歌行，思远格幽。初为渭南尉，与宦者王守澄有宗人之分，因过饮相讥戏，守澄深憾曰："吾弟所作宫词，禁掖深邃，何以知之？"将奏劾，建因以诗解之曰："先朝行坐镇相随，今上春宫见长时；脱下御衣偏得著，进来龙马每教骑。尝承密旨还家少，独奏边情出殿迟；不是当家频向说，九重争遣外人知。"事遂寝。宫词凡百绝，天下传播，效此体者虽有数家，而建为之祖也。

※《李长吉集》四卷

晁氏曰：唐李贺长吉，郑王之孙。七岁能词章，韩愈、皇甫湜闻之，过其家，使赋诗，援笔辄就，自目曰"高轩过"，二人大惊。年二十七，终协律郎。贺词尚奇诡，为诗未始先立题，所得皆警迈，远去笔墨畦径，当时无能傚者。乐府十数篇，雲韶工合之弦管云。或说贺卒後，不相悦者尽取其所著投圊中，以故世传者不多。外集，予得之梁子美家，姚铉颇选载《文粹》中。

宋景文诸公在馆，尝评唐人诗云："太白仙才，长吉鬼才。"然长吉有《雁门太守》诗曰："黑雲压城城欲摧，甲光向日金鳞开"。王安石曰："是儿言不相副也。方黑雲如此，安得向日之甲光也？"

《朱子语录》曰：李贺诗巧，然较怪，不如太白自在。

後村刘氏曰：乐府惟李贺最工，张籍、王建辈皆出其下。然全集不过一小册，世传贺中表有妒贺才名，投其集溷中，故传於世者极少。余窃意不然。天地间尤物且不多得，况佳句乎？使贺集不遭厄，必不能一一如今所传本之精善，疑贺手自铨择者耳。

※《卢仝集》一卷

晁氏曰：唐卢仝，范阳人。隐少室山，号玉川子。徵谏议不起。《唐史》称韩愈为河南令，爱其诗，厚礼之。尝作《月蚀》诗以讥元和逆党，愈称其工。按其诗云"元和庚寅"，盖五年也。宪宗遇弑在十五年，後十岁也。岂追託庚寅岁事为诗乎？不然，则史诬也。後死於甘露之祸。

陈氏曰：凡三卷。其诗古怪，而《女儿曲》、《小妇吟》、《有所思》诸篇，辄妩媚艳冶。其第三卷号《集外诗》，凡十首，庆历中，有韩盈者为之序。川本止前二卷。

※《刘又诗》一卷

晁氏曰：唐刘又。少尝任侠杀人，後更折节读书，善歌诗，客韩愈门，作《冰柱》、《冰雪》、二诗，出卢仝、李贺右。归齐鲁，不知所终。今集二十馀篇，不载二诗。

陈氏曰：凡二卷。又附见《新史　韩愈传》，不知何处人。其《冰柱》、《雪车》二诗，狂怪诚出卢仝右。然岂风人之谓哉。

※《杨巨源诗》一卷

晁氏曰：唐杨巨源字景山，河中人。贞元五年第进士。为张弘靖从事，自秘书郎擢太常博士，迁礼部员外郎，出为凤翔少尹，复召除国子司业。巨源在元和中，诗韵不造新语，体律务实，用功颇深，旦暮摇首，微咏不辍，年老成疾。尝赠弘靖诗，叙其世家云："伊陟无闻祖，韦贤不到孙。"时人称之。年满七十，丐归。时宰惜其去，以为其乡少尹，不绝其禄。太和以官寿卒。

陈氏曰：凡五卷。按韩退之有《送杨少尹序》。盖自司业为少尹，称其都少尹者，乃其乡里也。《艺文志》乃云"太和河中少尹"，误。第三卷末二十馀篇，有目无诗。

◎武元衡《临淮集》两卷

晁氏曰：唐武元衡伯苍，河南人。建中四年进士。元和二年，以门下侍郎平章事出为剑南节度。八年，复秉政。明年，早朝遇盗，害之。元衡工五言诗，好事者传之，被於管弦。尝夏夜作诗曰："夜久喧暂息，池台惟月明；无因驻清景，日出事还生。"翌日遇害。旧有《临淮集》七卷，此其二也。议者谓唐世工诗宦达者唯高適，宦达诗工者唯元衡。

陈氏曰：初用莆田李氏本传录，後以石林氏本校，益六首，及李吉甫唱酬六首，川本作二卷。

※《张碧歌诗集》一卷

陈氏曰：唐张碧太碧撰。《艺文志》云：贞元时人。集中有《览贯休上人诗》，或剿入之也。

※《陈羽集》一卷

陈氏曰：唐东宫卫佐陈羽撰。贞元八年，陆贽下第二人。

※《羊士鹗诗》一卷

晁氏曰：唐羊士鹗，贞元元年进士第。顺宗时为宣、歙巡官。王叔文所恶，贬汀州宁化尉。元和初，李吉甫知奖，擢监察御史，掌制诰。尝出为资州刺史。

陈氏曰：窦群引士鹗为御史，共倾李吉甫。

※《鲍溶诗》五卷

晁氏曰：唐鲍溶字德源。元和四年进士。集中有《别韩博士愈》诗，云："不知无声泪，中感一顾厚。"盖退之所尝推激也。张荐谓溶诗气力宏赡，博识清度，雅正高古，众才无不备具。曾子固亦爱其诗，以史馆本及欧公所藏互校，得二百三十三篇。今本有一百九十二篇，馀逸。

南丰曾氏曰：《鲍溶诗集》六卷。史馆书旧题云：《鲍防集》五卷，《崇文总目》叙别集亦然。知制诰宋敏求为臣言："此集诗见《文粹》、《唐诗类选》者，皆称鲍溶作；又防之杂感诗最显，而此集无之，知此诗非防作也。"臣以《文粹》、《类选》及防《杂感》诗考之，敏求言皆是。又得参知政事欧阳修所藏《鲍溶集》，与此集同，然後知为溶集决也。史馆书五卷，总二百篇；欧阳氏书无卷第，才百馀篇，然其三十三篇，史馆书所无，今别为一卷附於後，而总题曰《鲍溶诗集》六卷。盖自先王之泽熄而《诗》亡，晚周以来，作者嗜文辞，抒情思而已。然亦往往有可采者。溶诗尤清约谨严，而违理者少，亦近世之能言者也。故既正其误谬，且著其大旨以传焉。

※《窦拾遗集》一卷

陈氏曰：唐左拾遗扶风窦叔向撰。包何为序。群、庠、牟、巩皆其子也。

※《贾长江集》十卷

晁氏曰：唐贾岛浪仙诗共三百七十九首。《唐书》称岛范阳人，初为浮屠，名无本。後从韩愈，遂去浮屠举进士，累举进士不第。文宗时，坐飞谤，谪长江主簿。会昌初，终普州司仓参军。今长江祠堂中有石刻大中九年墨制。大中，宣宗年号，与传不合。《摭言》又载武帝时谪去，尤差误。

陈氏曰：韩退之有《送无本》诗，即其人也。後返初，举进士不第。文宗时，坐飞谤，贬长江。会昌初，以普州参军卒。本传所载如此。今遂宁刊本首载大中墨制云："比者礼部奏卿风狂，遂且养疾关外，今却携卷轴潜至京城，遇朕微行，闻卿讽咏，观其志业，可谓屈人。是用显我特恩，赐卿墨制，宜从短簿，别俟殊科。"与传所称飞谤不同。盖宣宗好微行，小说载岛应对忤旨，好事撰此制以实之。安有微行而显著训词者？首称"奏卿风狂"，尤为好笑。当以本传亦为正，本传亦据其墓志也。唐贵进士科，故志言责授长江，如温飞卿亦谪方城尉。当时谓乡贡进士，不博上州刺史，则簿尉固宜谓之责授；欲使今世进士得罪而责授簿尉，则惟恐责之不早耳。

※《姚少监集》十卷

晁氏曰：唐姚合也。崇曾孙，以诗闻。元和十一年，李逢吉知举进士，历武功主簿，富平、万年尉。宝应中，监察殿中御史，户部员外郎，历金、杭二州刺史，为刑、户二部郎中，谏议大夫，给事中，陕虢观察使。开成末，终秘书监。世号姚武功云。

陈氏曰：川本卷数同，编次异。

※《庄南杰集》一卷

陈氏曰：唐进士庄南杰撰。与贾岛同时。

※《李涉歌诗》一卷

晁氏曰：唐李涉，渤之弟也。早从陈许辟，一再谪官夷陵。太和中为太学博士。自号清溪子。渤三诗附。

※《殷尧藩集》一卷

陈氏曰：唐侍御史殷尧藩撰。元和九年进士。

※《章孝标集》一卷

陈氏曰：唐秘书省正字章孝标撰。元和十四年进士。

※《熊孺登集》一卷

陈氏曰：唐西川从事熊孺登撰。元和中人。执易，其从侄也。

◎施肩吾《西山集》五卷

晁氏曰：唐施肩吾，吴兴人。元和十五年进士。以豫章之西山乃十二真仙羽化之所，心慕之，因卜隐焉。且以名其所著，自为之序。

※《雍裕之集》一卷

陈氏曰：唐雍裕之撰。未详何时人。

※《雍陶诗》五卷

晁氏曰：唐雍陶国钧，太和八年进士。大中六年，自国子《毛诗》博士出刺简州。《唐志》集十卷，今亡其半。

※《张南史集》一卷

陈氏曰：唐试参军范阳张南史撰。

《唐史　艺文志》：南史字季直，幽州人。以试参军避乱於扬州，再召之，未赴而卒。

※《王涯集》一卷

陈氏曰：唐宰相王涯广津撰。

※《袁不约集》一卷

陈氏曰：唐袁不约还朴撰。长庆三年进士。其年试《丽龟赋》。

◎李绅《追昔游集》三卷

晁氏曰：唐李绅公垂也。亳州人。元和元年进士，补国子助教。穆宗召为翰林学士，累进中书舍人。武宗即位，拜中书侍郎平章事。绅为人短小精悍，於诗最有名，号"短李"，与李德裕、元稹同时，号"三俊"。《追昔游》者，盖赋诗纪其平生所游历。谓起梁汉、归谏署，升翰苑，及播越荆楚，逾岭峤，上高安，移九江，过锺陵，守滁阳，转寿春，留洛阳，廉会稽，分务东周，守蜀，镇梁也。开成戊午八月，自为之序。

陈氏曰：皆平生历官及迁谪所至，述怀纪游之作也。余尝书其後云："读此篇，见其饰志矜能，夸荣殉势，益知子陵、元亮为千古高人。"

※《朱景元集》一卷

陈氏曰：唐太子谕德朱景元撰。

※《朱庆馀集》一卷

陈氏曰：唐朱可久庆馀撰。以字行。受知於张籍，宝历二年进士。








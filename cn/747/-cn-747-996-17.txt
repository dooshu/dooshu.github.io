○大唐康公夫人墓志铭

公讳叔卿，其先卫人也。夫人清河傅氏，其先清河人也。公幼而有礼，长而谦和，修身慎行，与物无争。何图天授之仁，而不与之寿，何不幸与？以宝历二年三月十四日，因寝疾终於家，享年有五。其年遂迁窆於淄川县万年之西北三里孝水之西原，从吉兆也。夫人令淑容范，宋子河鲤，六礼贞吉，享年六十有八。以大中元年六月一日遘疾弥留，遂终焉，权殡於堂，以大中十年十一月二十五日，遂迁於茔兆，有子一人，早亡。有女三人，长适屈氏，次适张氏，而承其家焉，幼适王氏。皆抚擗号诉，哀毁过情，遂召良工，刻石染翰。乃为铭曰：

宽宏德礼，谦和淑人。改过不吝，慎行修身。（其一）

夫人贤怀，孝敬邕睦。和柔四邻，钦承九族。（其二）

盛德风猷，名芳不朽。贞石志之，天长地久。（其三）


○論綏德衞遷改榆林城事宜狀 【 遷改榆林城】

謹按綏德州、秦漢以來號稱上郡。多遣重兵屯宿。名將拒守。宋時經略西夏。尤為要害。觀趙?所奏綏實形勝。宜增廣邊障。乃無窮之利。可見矣我　國朝酌古定制、開設州衞、統理軍民、表裏相參、犬牙相制、成規井、然萬世無可議矣、今天下一家、華夷賓服、固無容慮、然陜西既舍受降。又撤東勝。延綏諸郡。遂與比虜為隣。加以河曲內地。棄為虜巢深山大沙。勢顧在彼。綏德獨以一面之險。遮千餘里之衝。昔人謂之可守不可棄者此也。正統年間、虜數入寇西鄙靡寧、乃設榆林東西二路營堡、將綏德官兵調發沿邊諸堡、分布操練、以備非常、尋又將戶內夫丁、拔其壯徤者于邊、與舊操官兵相兼肄習調用、成化以來邊患益劇、　朝廷從守臣議、增置榆林衞、鎮臣節鉞諸臣、居中以臨蒞之、外控胡虜。內撫延綏。疆土開拓。藩籬益固。于是延綏之地。始免搶攘。勢同腹裏。然武備解嚴而衞制不廢。非直以舊規未可率易更改。抑亦有思患預防之意焉。比因守臣建白、欲將綏德衞改就榆林、以便邊務、事下兵部、移文陜西延綏兩鎮廵、僉議可否以　聞、巳而綏德之人復有論奏、極陳遷衞非便、欲仍舊貫、以安人心、兵部亦下其議、甲乙可否、莫知適從、竊惟事體、當較重輕、謀慮當審久近。事關重大。則匹夫之言。亦當博納。慮在久遠。則目前利害。不足深計。文襄是時為陜西提學顧非其職。不敢妄議然食祿茲藩。親歷其地。盖嘗酌輕重之宜。審遠近之慮。體之人情。揆諸事勢。有不可遷者七。不必遷者二。何則。西安以北七百二十里而有延安。又四百三十里而有綏德。又二百六十里而有榆林。以千四百餘里要害之地。中界兩衞。巳不為贅。此二言足定紛紛之論初本設榆林以捍綏德今顧撤綏德以附榆林。不惟損外援內應之勢。抑且蹈虛中實外之譏其不可一也。綏德前擁雕陰之岫。後繞大理之角。依山為城。阻溝為池。居高瞰卑。山谷迫隘。百夫據險。則銕騎千羣。不能飛度。榆林界在沙漠。土脉不堅。以戰則綏德不如榆林之利以守則榆林不如綏德之險故榆林者綏德之藩籬也。綏德者榆林之根柢也脫黠酋勁虜、有如天順成化年間、擁眾深入、分抄邊鄙、則綏德尤宜增兵防守、以壯聲勢、以固根本、以繫人心、今邊事稍緩。遂視為腹裏。欲撤根抵以附藩籬。萬一事變不測。榆林動搖。則延綏殆矣。南衝之勢。仗誰阻遏。必有執其咎者。其不可二也。往年虜勢猖獗。榆林以東。神木府谷山谷間皆可入寇。不必取道榆林。亦能逕趨綏德。直搗環慶。設復有此。必仗綏德之兵。以遏其深入。榆林遠在二百里外。安能舍彼顧此。其不可三也。綏德軍民屯所。多在清澗延川地方。相離二百餘里。芻粮輸納。尚以為艱。今復移就榆林。使之越五百里之程。畜馱車挽所費不貲。人心怨嗟。邊儲愈負其不可四也。綏德官兵。自戍邊之外。其在本城。內外居住。文武見任致仕官僚。士儒卒伍之家。無慮千百。世業已久。今欲填實榆林。决無祗移空衞之理。必將盡驅此輩以去。以安常樂業之人。無故而驅之。使之棄田廬。拋塋墓。扶老擕幼。轉徙邊城。生者失其幹止。死者無所憑依。謗黷蝟興。怨聲騰沸。怨極生變。難保必無。其不可五也。綏德編氓。多散居鄉落。城中居民。不數十戶。比屋連巷。俱是衞所丁籍。此輩盡去遂為空城是亦不能州矣。其不可六也。榆林邊操官兵。皆出大戰創傷之餘。頻年飢饉之後。重以誅求。朘削。疾痛未瘳。生意未完。所謂強弩之末。不能穿魯縞。况今失穴之虜。近邊抄掠。寧夏甘凉諸處。警報日至虜掠我丁畜。戕敗我官兵。外無所獲。草枯河凍之時。必將內窺河套。榆林延綏之患。恐自此始。正當畜養士氣。固結人心。今欲改移衞所。築城建衙。勞費不免。內鼓人怨。外疲兵力。以逸待勞。以靜制動之策。固如是乎。其不可者七也。且建斯議者。迹其始謀。本因綏德官旗。比年借貸倉庫錢粮。侵剋軍士花布。事多發露。故欲移置會府。易于關防。是固然矣。利之所在奸弊易生。要在典守得人。禁防有術。自然無患。不然。則狐鼠漁獵之奸。何處不有。以官旗侵剋粮餉之故。遂欲胥一衞而遷之。是何異于因噎而廢食。見刖而廢屨也。亦過矣。假令禁防不嚴。則今沿邊衞所營堡倉庫芻粮銀布虧耗侵剋之弊。??山王???山王?有之。又將移置何地。此其不必遷者一也。又謂榆林地大事殷。所當增兵防守。然兵貴精。不貴多。綏德官兵精悍者。俱在邊戍。所存無幾。借曰遷之。彼纍纍者。非嬴餘之老稚。則隨行之眷屬。戰守無能補助。遇警先為動搖所謂貪虛名而受實禍。將安用之。此其不必遷者二也。夫揆之人情、度之事勢、其大要不過如此、此理甚明、人所易見、必欲違眾情、逆事勢、而為是得巳不巳之舉、亦獨何哉、或曰舉大事者不恤細怨、夫所謂不恤于此者為其有益于彼也。小損而大益。君子固甘心焉。無大損益。徒為煩擾。亦所不為也。况無益而有損者乎。或又曰。古城綏德。未有榆林。今守榆林。安用綏德。易有之重門擊柝。以待暴客。千金之子。其祖若父為之重垣複壁。亦將有以自保也。無事之時而厭之。而撤之其可乎。為今之計。衞治决不可遷。人言决所當恤。眾怨决不宜歛。但將邊官革去行廩。俱于邊倉止關本等俸給。至于倉庫出納之際　朝廷成法具在。稽牒按籍之不遺其力。歲省月課之不憚其勞。所任勿私其人。所犯勿貸其法。則積弊可袪。浮費可省。人心不搖。邦本自固。長久利便之策宜無出此。


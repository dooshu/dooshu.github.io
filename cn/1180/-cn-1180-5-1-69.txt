受言书屏


宋史纪：太祖征处士王昭素为国子博士。召见便殿，年七十余矣。令讲《乾》卦。至“九五，飞龙在天”，昭素援引证据，因示讽谏微旨。太祖大悦。问治世养身之术。对曰：“治世莫若爱民；养身莫若寡欲。”太祖爱其言，书于屏几。

宋史上记：太祖之时，有个处士姓王名昭素。太祖素知他有学行，征聘他来做国子监博士。既至，召他进见于便殿。此时昭素年七十余岁矣。太祖命他讲《易》经的《乾》卦，至第五爻“飞龙在天”，乃是人君之象。昭素讲论君道，援引古时帝王以为证据，遂阴寓讽动劝谏之意。太祖见他忠直，大喜悦他，就问他治天下与养身的道理。昭素对说：“治天下，莫如爱恤百姓；养身体，莫如寡少嗜欲。”盖民为邦本，本固则邦宁。故治国之道，莫如爱民也。欲为身害，害少则身安。故养身之道，莫如寡欲也。太祖爱他说得有理，将这两句言语，书于屏风及几案上，欲时时警省，不致遗忘也。

然寡欲爱民，固皆致治之要，而寡欲一言，又为爱民之本。盖自古百姓不安，皆因人主多欲，或好兴土木，或恣意声色，或妄开边衅，或求珍奇玩好之奉，或耽驰聘游幸之娱。此等事，皆不免伤民之财，劳民之力。上之所欲无穷，下之所需难继，以致海内骚然，百姓怨叛，而君身不可保矣。以是知人主必爱身，乃可以爱民，而安百姓，亦所以安其身也。






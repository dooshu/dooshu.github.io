杨万里　德寿宫庆寿口号十篇

长乐宫前望翠华，玉皇来贺太皇家。

青天白日仍飞雪，错认东风转柳花。

杨万里

杨万里　德寿宫庆寿口号十篇

清晓鞭声出禁中，惊开剩雨及残风。

金鸦衔取红鸾扇，飞上玻璃碧海东。

杨万里

杨万里　德寿宫庆寿口号十篇

春色何须羯鼓催，君王元日领春回。

牡丹芍药蔷薇朵，都向千官帽上开。

杨万里

杨万里　德寿宫庆寿口号十篇

双金狮子四金龙，喷出香云绕殿中。

太上垂衣今上拜，百王曾有个家风。

杨万里

杨万里　德寿宫庆寿口号十篇

帝捧瑶觞玉座前，彩衣三世祝尧年。

天皇八十一万岁，休说庄椿两八千。

杨万里

杨万里　德寿宫庆寿口号十篇

天父晨兴未出房，君王忍冷立风廊。

忽然鸣跸珠帘卷，万岁声传震八荒。

杨万里

杨万里　德寿宫庆寿口号十篇

花外班行雾外天，何缘子细望龙颜。

小窥玉色真难老，底用曜仙九转丹。

杨万里

杨万里　德寿宫庆寿口号十篇

甘露祥风天上来，今回恩数赛前回。

都将四海欢声里，酿作慈皇万寿杯。

杨万里

杨万里　德寿宫庆寿口号十篇

尧舜同时已甚都，祖孙四世古今无。

谁将写日摹天手，画作皇王盛事图。

杨万里

杨万里　德寿宫庆寿口号十篇

甲戌王春试集英，小臣曾是老门生。

苍颜华发鵷行里，也听钧天九奏声。

杨万里


○古义士伯夷叔齐二公碑（并序）

二公讳伯夷叔齐、昔有殷时辽东孤竹君之子也。自历载所记，有国以来，事之美者，莫先於让。是故君老於位，命立叔齐，齐固辞以请伯，伯固辞以不嗣，遂相与义退，遁逃西周。当是时也，帝殷不臧，用错天纪，人弃莫保，以戴於周，周武王秉白旄，仗黄钺，经纶所以拨乱，威略所以龚罚，雷震万国，风行六师。二公於时推忠臣之诚，明死君之节，伏车而谏，慷慨沥血。且夫大运不以时旷，达节不以义距，黔首焉得以厌毒？鬼神焉得以无主，於是讨罪於商，为天下王。二公以立志贞也，检身操也。建侯戡难，不可以阙也；以臣伐君，不可以训也。相於国莫非其土，异於事不食其粟。乃西上首阳之山，歌《采薇》而死，盖天下义感之始也。及孔子生东周之季，演中兴法，游夏之徒，皆诲纳於教，未尝叙仁人烈士，不先於二公者焉，谓不辱其身，不降其志矣，若乃纷纶茂德，载在策府，则泰伯之道，子臧之仁也，上思附义，退曰：“能贤，则宋穆之言，延陵之行也，道无不贵，志不苟合，则许由之节，伯成之高也，虑必中清，废能中权，则虞仲之居、夷佚之放也，声垂事载，功存业广，则范蠡之去、鲁连之辞也，此数公者，至於黜荣保让，亦以盛矣，兼之固君臣之分，以爱其节，曷可以同议也，所谓继之者忠矣，杖之者义矣，施之者诚矣。用之者确矣，昭矣至矣，韪矣允矣，上古无以加，百代为之宪。越大梁岁，行於是邦，遇县宰太原王公。惠工训农，劝学敬教，群业顿以系赖，四方咨於作则。邑临未周，人悦有化，以为二公庙德不祀？实甚惧焉，复何以图不朽示来者而已，遂因力，考馀时，经始是图，敦崇旧规。厥构棘翼，自公尸之。然则表前载，扬懿烈，使俊光熊熊，彰纪事也，以吾学乎？旧史氏，请骘其文，固不佞，乃作铭曰：

大道混混，或险夷兮，殷实荒德，莫业於主，人神疑兮，帝用克商。大运斯兮、天下争利。而独奔义，贞名垂兮。神农虞夏氏已没，曷所归兮？斫石千秋，闻风规兮。

高适

适字达夫，沧洲渤海人。举有道科中第，累拜左拾遗，转监察御史。元宗西狩，适道及帝於河池，迁御史，擢谏议大夫，累除成都尹、剑南西川节度使。广德元年召为刑部侍郎，转散骑常侍，封渤海县侯。永泰元年卒，赠礼部尚书，谥曰忠。


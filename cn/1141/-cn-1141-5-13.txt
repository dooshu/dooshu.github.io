上内阁金相公

公见予旧诗，谬辱奖许，故献是篇。

凤阙名偏重，龙门迹未登。
如何下里曲，翻动郢人称。
亮直和僚省，冲虚接友朋。
夙怀鸿羽渐，重贲鹤书徵。
袍笏烟云具，行藏社稷凭。
笔濡仙掌露，心濯玉壶冰。
匡救思无载，委蛇力倍增。
枫庭恩缱绻，麟阁貌崚嶒（禁中尝画公像。）。
敕使颁宸翰，从蒐赐角鹰。
朝成三殿赋，夕侍九华灯。
制策天人尽，司衡元凯升。
韫藏知玉石，瓶水辨淄渑。
铭坐惟居易，怀瑜更去矜。
盘倾皆白豆，路险独朱绳。
综核勤图史，休容泯爱憎。
桐阴当夏绿，山色向秋澄。
问字投扬子，怜才仰信陵。
倘能攀羽翼，延颈望鹍鹏。



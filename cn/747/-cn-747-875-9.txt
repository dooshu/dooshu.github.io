○常州防御使李守义谥议

窃以立谥之法，先王所以惩恶劝善也。虽士有百行，考终之道，节一惠为名。守义奋身戎行，位以勋立。前後功行，岂无可书者。今复详守义行状，任日有裨将秦铢，稔恶聚徒，怀害守义。寻则俘擒之，云有向报之语，由神物幽附。且守义薰旅训民，不能尽敷君惠，致来携叛。职尔之由，未尝引咎责躬，而妄兴妖语。孽由自作，神不可诬。欲以此事归美於功，不曰疏乎？按《谥法》“好变动民曰躁，改曰踬。”


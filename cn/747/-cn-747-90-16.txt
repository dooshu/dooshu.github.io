○授崔允吏部尚书制

门下：天地广运，寒暑所以推迁；帝王任人，理乱系於周稔。故叔敖三相，往道（阙）；胡广七为，前功斯在。因详文册，爰示徽章。扶危匡国致理功臣光禄大夫守中书侍郎兼吏部尚书同中书门下平章事判度支上柱国清河郡开国公食邑二千户崔允，金茎擢用，玉烛资和，朱弦含理代之音，苍璧是礼天之器。自付政柄，累遇时艰，或已去而复还，每勤官而莅事。虽务直道，终失中庸。朕昨者初复上京，方安庶品，且期静理，贵保和光，而於敷奏之间，独有去留之说，徒妨事体，俾长纷争。是用辍乃钧衡，专兹铨镜，亦将示朝廷之典制，保君臣之始终。更茂前功，永孚於道。可守吏部尚书。


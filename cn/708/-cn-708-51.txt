卷五十一 梦部


梦

隋文帝（出《独异志》）【眉批】以下梦吉。

隋文帝未贵时，常夜泊江中，梦无左手，觉甚恶之。及登岸，诣一草庵。中有一老僧，道极高。具以梦告之，僧起贺曰：“无左手者，独拳也，当为天子。”后帝兴，建此庵为吉祥寺。

唐高祖（出《广德神异录》）

唐太宗年十八，与晋阳令刘文靖首谋之夜，高袓梦堕床下，见遍身为虫蛆所食，甚恶之，咨询于安乐寺智满禅师。师曰：“床下者，陛下也。群蛆食者，所谓群生共仰一人活耳。”高祖嘉其言。

范迈（出《林邑记》）

林邑谓紫磨金为上金，俗谓之杨迈金。范迈母梦人铺杨迈金席，与之生儿。后因生儿，名曰迈，为林邑王。

窦参（出《宣室志》）

贞元中，相国窦参为御史中丞，尝一夕梦德宗召对于便殿，问以经国之务，上喜，因以锦半臂赐之。及寤，因话于人。有解曰：“半臂者，股肱之衣也。天子赐之，又何疑乎？”明日，果拜相。

曹确（出《北梦琐言》）

曹确判度支，亦有台辅之望。忽梦剃发为僧，心甚恶之。有一士，善占梦，确召而诘之。此士曰：“前贺侍郎，旦夕必登庸。出家者，剃度也。”无何，杜相出镇江西，而确大拜。

薛季昶（出《朝野佥载》）

唐薛季昶为荆州长史，梦猫儿伏卧于堂限上，头向外。以问占者张猷。猷曰：“猫儿者，爪牙。伏门限者，阃外之事。君必知军马之要。”未旬日，除桂州都督岭南招讨使。

刘仁恭（出《北梦琐言》）

梁刘仁恭微时，曾梦佛旛于手指飞出。占者曰：“君年四十九，必有旌幢之贵。”后果为幽帅。

杜牧（出《尚书故实》）

杜牧于宰执求小仪，不遂；请小秋，又不遂。尝梦人谓曰：“辞春不及秋，昆脚与皆头。”后得比部员外。

陈安平 李瞿昙（俱《朝野佥载》）

给事陈安平子年满赴选，与乡人李仙药卧，夜梦十一月养蚕。仙药占曰：“十一月养蚕，冬丝也，君必送东司。”数日，果送吏部。

饶阳李瞿昙勋官番满选，夜梦一母猪极大。李仙药占曰：“母猪，主也，君必得屯主。”数日，果如其言。

毛贞辅（出《稽神录》）

伪吴毛贞辅累为邑宰，应选之广陵，梦吞日，既寤，腹犹热。以问侍御史杨庭式。杨曰：“此梦至大，非君所能当。若以君言，当得赤乌场官也。”果如其言。

孙龙光 郭俊（出《摭言》）

孙龙光状元及第，前一年，尝梦积木数百，龙光践履往复。既而请一李处士圆之。处士曰：“贺郎君喜，来年必是状元。何者？已居众材之上。”

郭俊应举时，梦见一老僧，着屐于卧榻上蹒跚而行。既寤，甚恶之。占者曰：“老僧，上座也。著屐于卧榻上行，屐高也。君其巍峨矣。”及见榜，乃状元也。

杨玄同（出《玉堂闲话》）李言（出《感定录》）

唐天祐年，河中进士杨玄同，老于名场，祈吉梦以卜前途。梦龙飞天，乃六足。及见榜，乃名第六。

有进士李岳，连举不第，夜梦人谓曰：“头上有山，何以得上第？”及觉，不可名狱，遂更名言，果中第。【眉批】梦亦以理应。

裴元质（出《朝野佥载》）

河东裴元质初举进士，明朝唱策，夜梦一狗从窦出，挽弓射之，其箭遂撆，以为不祥。曹良史曰：“吾往唱策之夜，亦为此梦。梦神为吾解之曰：‘狗者，第字头也。弓，第字身也。箭者，第竖也。有撆，为第也。’”寻唱第，果如梦焉。

杨敬之（出《唐阙史》）

杨敬之任江西观察，子戴应举时，敬之年长，天性尤切。时已秋暮，忽梦新榜四十进士，历历可数，寓目及半，其子在焉；其邻则姓濮阳，而名不可别。既寤，大喜，访于词场，则云：“有濮阳愿者，为文甚高，且有声誉。”时搜访草泽方急，雅在选中。遂寻其居，则曰闽人，未至京国。杨公诫其子，令访之，俟其到京，与之往来，以应斯梦。一日，杨公祖客灞上，客未至间，休于逆旅。有自远来者，询之，乃贡士。侦所自，曰：“自闽。”问其姓，曰：“濮阳。”审其名，曰：“愿。”杨公曰：“吁！斯天启也。”遂命相见。濮阳逡巡不得让，执所业以进。其人眉宇既清朗，语复安详，兼之文理精奥。问其所抵，曰：“今将僦居。”杨公令置于庠序，命其子与之朝夕，大称濮阳艺学于公卿间，人情翕然，升第必矣。试期有日，而生一夕暴卒。杨公惋痛嗟骇，搜囊甚贫，乡路且远，力为营办，归骨闽间。【眉批】杨公一梦，专为濮阳生送终，亦夙缘也。胃其子曰：我梦无征，汝之一名，亦不可保。”明年，其子及第，而同年无濮阳者。夏首，将关送于吏部，时宰相有言前辈重族望，轻官职，竹林七贤，曰陈留阮籍、沛国刘伶、河间向秀，得以言高士矣。是岁，慈恩寺题名，咸以族望。题毕，杨闲步塔下，仰视之曰：“弘农杨戴，濮阳吴当。”恍然如梦中所睹。【眉批】异哉！

皇甫弘（出《逸史》）

皇甫弘应进士举，华州取解，酒忤于刺史钱徽，被逐出。至陕州求解讫，将越城关，闻钱士华知举，自知必不中第，遂东归。行数程，因寝，梦其亡妻乳母曰：“皇甫郎方应举，今欲何去？”具言主司有隙。乳母曰：“皇甫郎须求石婆神。”乃相与去店北，草间行数里，入一小屋中，见破石人。弘拜之。乳母曰：“小娘子婿皇甫郎欲应举，婆与看得否？”石人点头曰：“得。”乳母曰：“石婆言得，必得矣。他日莫忘报赛。”弘即拜谢。乳母却送至店门，遂惊觉，曰：“我梦如此分明，安知无验？”乃却入城应举。钱侍郎意欲挫之，放杂文过。侍郎私心曰：“人皆知我怒弘，今若庭辱之，即不可。但不与及第，即得。”又令帖经，及榜成将写，钱心恐惧，欲改一人，换一人，皆未决。反覆筹度，近至五更不睡，谓子弟曰：“汝试取次，把一帙举人文章来。”既开，乃皇甫文卷。钱公曰：“此定于天也。”遂不改移。及第东归，至陕州，问店人曰：“侧近有石婆神否？”皆笑曰：“郎君安得知？木顽石一片，牧牛小儿戏为敲琢，似人形状，谓之石婆耳。只去店二三里。”弘乃具酒脯，与店人共往，皆梦中经历处，奠拜而归。

郑玄（出《异苑》）

郑玄师马融，三载无闻。融还之，玄过树阴下假寐，梦一人以刀开其心，谓曰：“子可学矣。”于是寤而即返，遂洞精典籍。后东归，融曰：“诗书礼乐皆东矣。”

吕蒙（出《拾遗记》）牛肃女（出《纪闻》）

吕蒙入吴，咸劝其学。乃博览群籍，以《易》为宗。尝在孙策坐酣醉，忽于眠中，诵《易》一部，俄而惊起。众皆问之，蒙云：“适梦见伏羲、文王、周公与我论世祚兴亡之事，日月广明之道，莫不穷精极妙。未该玄言，政空诵其文耳。”

牛肃长女曰应贞，适弘农杨唐源。少而聪颖，经耳必诵。年十三岁，凡诵佛经二百余卷，儒书子史又数百余卷，亲族惊异之。初，应贞未读《左传》，方拟授之。夜初眠中，忽诵《春秋》，起惠公元妃孟子卒，终智伯贪而复，故韩魏反而丧之，凡三十卷，一字无遗，天晓而毕。当诵时，若有教之者，或相酬和。其父惊骇，数呼之，都不答，诵已而觉。问何故，亦不知。试令开卷，则已精熟矣。著文章百余首。后遂学穷三教，博涉多能。每夜中眠熟，与文人谈论，文人皆古之知名者。【眉批】前生仍是文人一流，偶堕女胎耳。往来答难，或称王弼、郑玄、王衍、陆机，辩论烽起，或论文章，谈名理，往往数夜不已。年二十四而卒。初，应贞梦裂书而食之。每梦食数十卷，则文体一变，如是非一，遂工为赋颂，文名曰《遗芳》。

司马相如（出《西京杂记》）

司马相如，字长卿。将献赋，而未知所为。梦一黄衣翁谓之曰：“可为《大人赋》，言神仙之事。”赋成以献，帝大嘉赏。

梁江淹（出《南史》）

宣城太守济阳江淹，少时尝梦人授以五色笔，故文彩俊发。后梦一丈夫，自称郭景纯，谓淹曰：“前借卿笔，可以见还。”探怀得五色笔，与之，自尔有才尽之论。

谢谔（出《稽神录》）

进士谢谔，家于南康，舍有谿，常游戏之所也。谔为儿时，尝梦浴溪中，有人以珠一器遗之，曰：“郎吞此，则明悟矣。”谔度其大者不可吞，即吞细者六十余颗，及长，善为诗。【眉批】然则诗才其细者。

唐僖宗（出《补录纪传》）

僖宗幼而多能，素不晓棋。一夕，梦人以《棋经》三卷，焚而使吞之。及觉。命待诏观棋，凡所指画，皆出人意。

代宗（出《杜阳编》）

李辅国恣横无君，代宗渐恶之。因寝，梦登楼，见高力士领数百铁骑，以戟刺辅国，流血洒地，前后歌呼，自北而去。遣谒者问其故，力士曰：“明皇之命也。”帝觉，不言。及辅国为盗所杀，帝异之，方话其梦。【眉批】帝之敢于除辅国者，恃此梦也。

顾琮（出《广异记》）

顾琮为补阙，尝有罪，诏系狱，当伏法。琮忧愁，坐而假寐，忽梦见其母下体。琮谓不祥之甚，愈惧，形于颜色。时有善解者，贺曰：“子其免乎？太夫人下体，是足下生路也。重见生路，【夹批】妙！何吉如之？”明日，门下侍郎薛稷奏刑失入，竟得免。琮后至宰相。

索充 宋桶（并出刘彦明《敦煌录》）

索充梦一虏，脱上衣来诣充。索占曰：“虜去上半，下男字也。夷虏阴类，君妻当生男。”后果验。

宋桶梦内中有一人著衣，桶一手把两杖极打之。索占曰：“内中有人，是肉字也。两杖，箸之象。极打，肉食也。”三日，过三家，皆得肉食。

薛义（出《广异记》）

秘省校书薛义，其妹夫崔秘者，为桐庐尉。义与叔母韦氏为客，在秘家。久之，遇痁疾，数月绵缀，几死。韦氏深忧，夜梦神人白衣冠袷单衣，韦氏因合掌致敬，求理义病。神人曰：“此久不治，便成勃疟，则不可治矣。”因以咒授韦氏。咒曰：“勃疟勃疟！四山之神，使我来缚。六丁使者，五道将军，收汝精气，摄汝神魂。速去速去！免逢此人。急急如律令。”【眉批】治疟咒。但疾发，即诵之。时韦氏少女，年七岁，亦患痁疾。旁见一物，状如黑犬而蚝毛。神云：“此正病汝者，可急擒杀，汝疾必愈。不尔，汝家二小婢亦当患疟。”韦氏梦中杀犬，及觉，传咒于义。义至心持之，疾遂患。韦氏女子亦愈。

张式（出《集异记》）

张式幼孤，奉遗命葬于洛京。时周士龙识地形，式与同之外野，历览三日而无获。夜宿村舍，时冬寒，室内惟一榻，士龙据榻以憩，式则籍地兼衣拥炉而寝，欻然惊魇曰：“亲家。”士龙遽呼之，式自不觉。久而复寐，又惊魇曰：“亲家。”士龙又呼之，式亦不知所谓。及晓，又与士龙同行。出村之南，南有土山，士龙驻马遥望曰：“气势殊佳。”则与式步履。久之，南有村夫伐木，远见士龙相地，则荷斧遽至曰：“官等得非择葬地乎？此地乃某亲家所有，如可，则某请导致焉。”士龙谓式曰：“夜梦再惊，皆曰‘亲家’，岂非神明前定之证与？”遂卜葬焉，而式累世清贵。

苻坚（出《梦书》）【眉批】以下梦凶。

苻坚将欲南伐，梦满城出菜，又地东南倾。其占曰：“菜多，难为酱。东南倾，江左不得平也。”

西市人（出《原化记》）

建中年，京西市人忽梦见为人所录，至府，立于门屏外，亦不见召，唯闻门内如断狱声。自屏隙窥之，见厅上有紫衣贵人据案，左右绿裳执案薄者三四人，中庭，朱泚械身锁项，素服露首，鞠躬如有哀请之状，言词至切。其官低头视事，了不与言，良久方谓曰：“君合当此事。帝命已行，诉当无益。”泚辞不已，乃至泫泣。其官怒曰：“何不知天命？”令左右开东廊下二院。闻开锁之声，门内有三十余人，皆衣朱紫，行列阶下。贵人指示曰：“此等待君富贵，辞之何益？”此人视之，乃李、尚、韦、骆之辈也。诸人复入院门，又叱泚入西廊一院焉。贵人问左右曰：“是何时事？”答曰：“十月。”又问：“何适而可？”曰：“奉天。”如此诘问，良久乃已。前呼使者复出，谓曰：“误追君来，可速归。”寻路而返。梦觉，话于亲密，其后事果验。

侯君集（出《酉阳杂俎》）

贞观中，侯君集与庶人承乾通谋，意不自安。忽梦二甲士录至一处，见一人高冠奋髯，叱左右取君集威骨来。俄有数人，操屠刀，开其脑上及右臂间，各取一骨片，状如鱼尾。因啽呓而觉，脑臂犹痛。自是心悸力耗，至不能引一钧弓，欲自首，不决而败。

崔湜（出《朝野佥载》）

右丞卢藏用、中书令崔湜，坐太平党，被流岭南。至荆州，湜夜梦讲坐下听法而照镜。占梦张猷谓卢右丞曰：“崔令公大恶。梦坐下听讲，法从上来也。镜字金旁，竟也，其竟于今日乎？”寻有敕，令湜自尽。

卫中行（出《酉阳杂俎》）

卫中行为中书舍人时，有故旧子弟赴选，投卫论嘱，卫欣然许之。榜将出，其人忽梦乘驴渡水，蹶坠水中，登岸而靴不沾湿。选人与秘书郎韩【眉批】，音芰、众词。有旧。访之。韩被酒，半戏曰：“公今年选事不谐矣。据梦，卫生相负，【夹批】巧甚。足下不沾。”及榜出，果放。【眉批】诡词负人者，皆卫属也。韩有学术，韩仆射犹子也。

李愬（出《续幽怪录》）

凉公李愬，以殊勋之子，将元和之兵，擒蔡破郓，数年攻战，皆以仁恕为先，未尝枉杀一人，诚信遇物，发于深恳。长庆元年秋，自魏博节度使左仆射平章事诏征还京师，将入洛，其衙门将石季武先在洛，梦凉公自北登天津桥，季武为导，以宰相行，呵叱动地。有道士八人，乘马，持绛节幡幢，从南欲上。导骑呵之，对曰：“我迎仙公，安知宰相？”招季武与语。季武骤马而前，持节道士曰：“可记我言，闻于相公。”其言曰：“耸辔排金阙，乘轩上汉槎。浮名何足恋，高举入烟霞。”季武元不识字，记性又少，及闻道士言，已记得。既惊觉，汗流被体，喜以为相国犹当上仙，况俗官乎？后三月，凉公果自北登天津桥，季武为导，因入憩天官寺，月余而薨，人以为谪仙数满而去也。【眉批】又一个李谪仙。

北齐李广（出《独异志》）

北齐侍御史李广，博览群书，修史，夜梦一人曰：“我心神也，君役我太苦。”辞去，俄而广疾卒。

王戎（出《异苑》）

王戎梦有人以七枚椹子与之，著衣襟中，既觉得之。占曰：“椹，桑子。”自后男女大小凡七丧。【眉批】梦椹代表，明用甚雅。

孙氏（出《集异记》）

有孙氏求官，梦双凤集其两拳。占者宋董曰：“凤凰非梧桐不栖，非竹实不食，卿当大凶，非苴杖，即削杖。”孙果遭母丧。

周延翰（出《广异记》）

江南太子校书周延翰，性好道，颇修服饵之事。尝梦神人以一卷书授之，文若道经，皆七字为句，唯记其末句云：“紫髯之畔有丹砂。”延翰寤而自喜，以为必得丹砂之效。从事建业卒，葬于吴大帝陵侧，无妻子，唯一婢名丹砂。

王导（出《世说》）

晋丞相王导，梦人欲以百万钱买长豫。导甚恶之，潜为祈祷者备矣。后作屋，忽掘得一窖钱，料之百亿，大不欢，一皆藏闭。俄而长豫亡。长豫名悦，导之次子。

晋明帝（出孔约《志怪》）【眉批】梦神。

晋明时，献马者梦河神请之。及至，与帝梦同，即投河以奉神。始太傅褚褒亦好马，帝云：“已与河神。”及褚公卒，军人见公乘此马矣。【眉批】褚褒为河神。

炀帝（出《大业拾遗》）【眉批】下梦鬼。

武德四年，东都平后，观文殿宝厨新书八千许卷，将载还京师。上官魏梦见炀帝大叱云：“何因辄将我书向京师？”于时太府卿宋遵贵监运东都调度，乃于陕州下书，著大船中，欲载往京师。于河值风覆没，一卷无遗。上官魏又梦见帝喜云：“我已得书。”帝平存之日，爱惜书史，虽积如山丘，然一字不许外出。及崩亡之后，神道犹怀爱吝。按宝厨新书者，并大业所秘之书也。

王方平（出《广异记）》

太原王方平性至孝，侍父疾，不解带者逾月。后疲极，偶于父床边坐睡，梦鬼相语，欲入其父腹中。一鬼曰：“若何为入？”一鬼曰：“待食浆水粥，可随粥而入。”既约，方平惊觉，作穿碗，以指承之，置小瓶于其下。候父啜，乃去承指，粥入瓶中，以物盖上，于釜中煮之百沸，开视，乃满瓶是肉。【眉批】鬼肉甚异。父因疾愈。议者以为纯孝所致。

蒋济（出《列异传》）

魏领军蒋济，其妻梦亡儿涕泣言曰：“死生异路。我生时为卿相子孙，今在地下为泰山伍伯，憔悴困辱，不可复言。今太庙西有孙阿者，将召为泰山令。愿母为白领军，嘱阿转我，令得乐处。”言讫，母惊寤，白济。济曰：“梦不足凭耳。”明日，如复梦之，言曰：“我今来迎新君，止在庙下，未发之间，暂得归来。新君明日日中当发，临发多事，不得复归，愿重启之。”遂说阿形状，言甚备悉。天明，母又为言曰：“虽知梦不足凭，何惜一验之乎？”济乃遣人诣太庙下，推问孙阿，果得之，形状如梦。济泣曰：“几负我儿。”于是乃见阿，具语其事。阿不惧当死，而喜为泰山令，惟恐济言之不信也，乃谓济曰：“诚如所言，某之愿也。不知贤郎欲得何职？”济曰：“随地下乐者与之。”阿许诺，言讫，遣还。济欲速知其验，从领军门下至庙下，十步留一人，以传阿之消息。辰时，传阿心痛。日中，传阿亡。济泣曰：“虽哀儿不幸，且喜亡者之有知。”后月余，母复梦儿来告曰：“已得转为录事矣。”

邵元休（出《玉堂闲话》）

晋右司员外郎邵元休，与河阳进奏官潘某善。尝因从容话及幽冥，且惑其真伪，仍相要云：“异日，吾两人有先逝者，当告之。”后邵与潘别数岁，忽梦至一处，稍前进，见东序下，帟幙鲜华，乃延客之所，有数客，潘亦与焉。其间一人，若大僚，衣冠雄毅，居客之右。邵即前揖，大僚延邵坐，潘亦在下坐，颇有恭谨之色。邵因启大僚：“公旧识潘某耶？”大僚唯而已。斯须命茶，应声已在诸客之前，不见有人送至者。茶器甚伟。邵将啜之，潘即目邵，映身摇手，止邵勿啜。邵达其旨，乃止。大僚复命酒，亦如前应声而至，樽斝古样而伟。大僚揖客饮，潘复映身摇手止邵，邵不敢饮。大僚又命食，即见有大饼，馨香。将食，潘又止邵。有顷，潘目邵令去，邵即告辞。潘白大僚曰：“某与邵故人，今欲送出。”大僚许之。二人俱出公署，因言及顷年相邀幽冥之事。邵问：“地下如何？”潘曰：“幽冥之事，固不可诬，大率如人世，但冥冥漠漠愁人耳。”【夹批】说得简淡。【眉批】地下之愁，止是冥冥漠漠耳，却胜人间劳劳穰穰多多许也。言竟，邵辞而去。及寤，因访潘之存殁，始知潘已卒矣。

邢凤（出《异闻录》）

邢凤，帅家子。贞元中，以钱百万，买故豪之第于长安平康里。尝昼寝，梦一美人自西楹来，环步从容，执卷，且为古妆，高鬟长眉，衣方领绣带，被广袖之襦。凤大悦曰：“丽者何自而临我哉？”美人曰：“此妾家也。妾好诗而缀此。”凤曰：“幸少留，得观览。”于是美人授诗，坐西床。凤发卷，视首篇，题曰《春阳曲》。美人曰：“君必欲传，无令过一篇。”凤即起，从东庑下几上，取彩笺，传其词，曰：“长安少女玩春阳，何处春阳不断肠。舞袖弓弯浑忘却，罗帷空度九秋霜。”凤吟竟，请曰：“何谓弓弯？”曰：“妾昔年父母教妾此舞。”美人乃起，整衣张袖，舞数拍，为弯弓状，以示凤。既罢，美人低头良久，即辞去。凤寻觉，昏然忘有所记，乃于襟袖得其辞。

王诸（出《乾子》）

大历中，邛州刺史崔励亲外甥王诸家寄绵州，往来秦蜀，颇谙京中事。因至京，与仓部令史赵盈相得。诸欲还，盈固留之。中夜，盈谓诸曰：“某长姊适陈氏死，唯存一笄女，某留抚养，所惜聪慧，不欲托他人。知君子秉心，可保岁寒，非敢求伉俪，所贵得侍巾栉，结他年之好耳。”渚感其意，遂备币迎之。后二年，挈归左绵。是时励方典邛商，诸往觐焉。励遂责诸浪迹，又恐年长不婚，诸具以情白舅。励曰：“吾小女宽柔，欲与汝重亲，必容汝旧纳者。”诸遂就表妹之亲。既成姻，崔氏女便令取陈氏同居，相得，更无分毫失所。励令其子铿与诸江陵卜居，兼将金帛下峡而去。三月，诸发。五月，励受替，遂尽室江陵而行。诸与铿方买一宅，修葺。停午，诸忽梦陈氏被发来，哀告诸曰：“某他乡一贱人，崔氏夫人本许终始，奈何三峡舟中沐发，使人耸某于崩湍中，永葬鱼腹。”哀泣沾襟。俄而铿于东厢寐，亦梦陈氏诉冤。铿与诸同梦，方讶其事。其夜，二人梦复如前。铿甚惭，谓诸曰：“某姊情性，不当如是，何有此冤？且今日江头望信，若闻陈氏不平安，此则必矣。”后数日，果有信，说陈氏溺三峡。及励到诸家，诸泣说前事。崔氏为其兄所责，不能自明，遂断发喑呜而卒。【眉批】崔必有前生怨鬼，假陈氏之事以促其命耳。诸亦荡游他处。数年间，忽于夏口水军营之东厢，见一女人，姿状即陈氏也。诸流盻久之，其妇又殷勤瞻瞩，问僮仆云：“郎君岂不姓王？”僮走告诸，及白姨弟。令询其本末，陈氏曰：“实不为崔氏所挤。某失足坠于三峡，经再宿，泊尸于碛，遇鄂州回易小将梁璨，初欲收葬，后因吐无限水，忽然而苏。某感梁之厚恩，遂从之，今已诞二子矣。”诸由是疑负崔氏之冤，入罗浮山为头陀僧。

贾弼（出《幽明录》）【眉批】以下梦真。

河东贾弼为琅琊参军，夜梦一人大鼻目，请曰：“爱君之貌，换君之头，可乎？”梦中不获已，遂被换去。觉而人见者悉惊走。还家，家人悉藏。自此后能半面笑啼，两手足及口中各题一笔书之，词翰俱美。

郑昌图（出《闻奇录》）

郑昌图登第岁，居长安。夜纳凉于庭，梦为人殴击，擒出春明门，至石桥上，乃得解，遗其紫罗履一只，奔及居而寤，甚困。言于弟兄，而床前果失一履，旦令人于石桥上寻得。

元稹（出《本事诗》）

元相稹为御史，鞫狱梓潼。时白乐天在京，与名辈游慈恩寺，小酌花下，为诗寄元曰：“花时同醉破春愁，醉折花枝作酒筹。忽忆故人天际去，计程今日到梁州。”时元果及褒城，亦寄《梦游诗》曰：“梦君兄弟曲江头，也向慈恩院里游。驿吏唤人排马去，忽惊身在古梁州。”千里魂交，合若符契。

宋琼（出《梦隽》）

后魏宋琼母病，冬月思瓜。琼梦见人与瓜，觉，得之手中，时称孝感。

独孤遐叔（出《河东记》）

贞元中，进士独孤遐叔家于长安崇贤里，新娶白氏女，家贫下第，将游剑南，与其妻诀曰：“迟可周岁归矣。”遐叔至蜀，羁栖不偶，逾二年乃归。至鄠县西，去城尚百里，归心迫速，取是夕及家，趋斜径疾行。人畜既殆，至金光门五六里，天已暝，绝无逆旅，唯路隅有佛堂，遐叔止焉。时近清明，月色如昼，系驴于庭外，入空堂，中有桃杏十余株。夜深，施衾帱于西窗下偃卧，方思明晨到家，因吟旧诗曰：“近家心转切，不敢问来人。”至夜分不寐，忽闻墙外有十余人相呼，声若里胥田叟，将有供待迎接。须臾，有夫役数人，各持畚锸箕箒，于庭中粪除讫，复去。有顷，又持床席、牙盘、焟炬之类，及酒具、乐器，阗咽而至。遐叔意谓贵族赏会，深虑为其斥逐，乃潜伏屏气，于佛堂梁上伺之。铺陈既毕，复有公子女郎共十数辈，青衣黄头亦十数人，步月徐来，言笑宴宴。遂于筵中间坐，献酬纵横，履舄交错。中有一女郎，忧伤摧悴，侧身下坐，风韵若似遐叔之妻。窥之大惊，即下屋袱，稍于暗处，迫而察焉，乃真是妻也。一少年举杯瞩之曰：“一人向隅，满坐不乐。小人窃不自量，愿闻金玉之声。”其妻冤抑悲愁，若无所控诉，而强置于坐也。遂收泣而歌曰：“今夕何夕，存耶没耶？良人去兮天之涯，园树伤心兮三见花。”满座倾听，诸女郎转面挥涕。一人曰：“良人非远，何天涯之谓乎？”少年相顾大笑。遐叔惊愤久之，计无所出，乃就阶陛间，扪一大砖，向坐飞击，砖才至地，悄然一无所见。遐叔怅然悲惋，谓其妻死矣，速惊而归，前望其家，步步凄咽。比平明，至其所居，使苍头先入，家人并无恙。遐叔乃惊愕，疾走入门。青衣报娘子梦魇方寤。遐叔至寝，妻卧犹未兴，良久乃曰：“向梦与姑妹之党，相与玩月，出金光门外，向一野寺，忽为凶暴者数十辈，胁与杂坐饮酒。”又说梦中聚会言语，与遐叔所见皆同。又云：“方饮次。忽见大砖飞坠，因遂惊魇殆绝。”才寤遐叔至，岂幽愤之所感耶？

张生（出《纂异记〉》

有张生者，家在汴州中牟县东北赤城坂，以饥寒，一旦别妻子游河朔，五年方还。自河朔还汴州，晚出郑州门，到板桥，已昏黑矣，乃下道，取陂中径路而归。忽于草莽中，见灯火荧煌，宾客五六人，方宴饮次，生乃下驴以诣之。相去十余步，见其妻亦在坐中，与宾客谈笑方洽。生乃蔽形于白杨树间以窥之，见有长须者持杯，请措大夫人歌。生之妻文学之家，幼学诗书，甚有篇咏，欲不为唱。四座勤请，乃歌曰：“叹衰草，络纬声切切。良人一去不复还，今日坐愁鬓如雪。”长须云：“劳歌一杯。”饮讫。酒至白面年少，复请歌。张妻曰：“一之谓甚，岂可再乎？”长须持一筹筯云：“请置觥，有拒请歌者，饮一钟。歌旧词中笑语，准此罚。”于是，张妻又歌曰：“劝君酒，君莫辞。落花徒绕枝，流水无返期，莫恃少年时，少年能几时？”酒至紫衣者，复持杯请歌。张妻不悦，沉吟良久，乃歌曰：“怨空闺，秋日亦难暮。夫婿绝音书，遥天雁空度。”酒至黑衣胡人，复请歌。张妻连唱三四曲，声气不续，沉吟未唱间，长须拋觥云：“不合推辞。”乃酌一钟。张妻涕泣而饮，复唱送胡人酒曰：“切切夕风急，露滋庭草湿。良人去不回，焉知掩闺泣？”酒至绿衣少年，持杯曰：“夜已久，恐不得从容，即当暌索，无辞一曲，便望歌之。”又唱云：“萤火穿白杨，悲风入荒草。疑是梦中游，愁迷故园道。”酒至张妻，长须歌以送之，曰：“花前始相见，花下又相送。何必言梦中，人生尽如梦。”酒至紫衣胡人，复请歌云：“须有艳意。”张妻低头未唱间，长须又拋一觥。于是张生怒，扪足下得一瓦，击之，中长须头；再发一瓦，中妻额，阒然无所见。张君谓其妻已卒，恸哭连夜而归。及明至门，家人惊喜出迎。君问其妻，婢仆曰：“娘子夜来头痛。”张君入室，问其妻病之由。曰：“昨夜梦草莽之处，有六七人遍令饮酒，各请歌。奴凡歌六七曲，有长须者频拋觥，方饮次，外有发瓦来，第二中奴额，因惊觉，乃头痛。”张君因知昨夜所见，乃妻梦也。

樱桃青衣【眉批】以下梦幻。

天宝初，有范阳卢子，在都应举，频年不第，渐窘迫。尝暮，乘驴游行，见一精舍，中有僧开讲，听徒甚众。卢子方诣讲筵，倦寝，梦至精舍门，见一青衣，携一篮樱桃在下坐，卢子访其谁家，因与青衣同餐樱桃。青衣云：“娘子姓卢，嫁崔家，今孀居在城。”因访近属，即卢子再从姑也。青衣曰：“岂有阿姑同在一都，郎君不往起居？”卢子便随之，过天津桥，入水南一坊，有一宅，门甚高大。卢子立于门下，青衣先入。少顷，有四人出门，与卢子相见，皆姑之子也，一任户部郎中，一前任郑州司马，一任河南功曹，一任太常博士。二人衣绯，二人衣绿，形貌甚美。相见言叙，颇及欢畅。斯须，引入北堂拜姑。姑衣紫衣，年可六十许，言词高朗，威严甚肃。卢子畏惧，莫敢仰视。令坐，悉访内外，备谙氏族，遂访儿婚姻未？卢子曰：“未。”姑曰：“吾有一外甥女子，姓郑，早孤，遗吾妹鞠养，甚有容质，当为儿平章。”卢子拜谢。乃遣迎郑氏妹。有顷，一家并到，车马甚盛，遂检历择日，云：“后日大吉。”因云：“聘财礼席，儿并莫忧，吾悉与处置。儿有在城何亲故，并抄名姓，并具家第。”凡三十余家，并在台省及府县官。明日下函，其夕成结，事事华盛，殆非人间。明日拜席，大会都城亲表。拜席毕，遂入一院，院中屏帷床席，皆极珍异。其妻年可十四五，容色美丽，宛若神仙。卢生心不胜喜，遂忘家属。俄又及秋试之时，姑曰：“礼部侍郎与儿子弟当家连官，情分偏洽，令渠为儿必取高第。”及榜出，又登甲科，授秘书郎。姑云：“河南尹是姑堂外甥，令渠奏畿县尉。”数月，敕授王屋尉，迁监察，转殿中，拜吏部员外郎，判南曹铨毕，除郎中，余如故。知制诰数月，即真迁礼部侍郎。两载知举，赏鉴平允，朝廷称之，【眉批】扬历美宦。改河南尹。旋属车驾还京，迁兵部侍郎，扈从到京，除京兆尹，改吏部侍郎。三年掌铨，甚有美誉，遂拜黄门侍郎平章事，恩渥绸缪，赏赐甚厚。作相五年，因直谏忤旨，改左仆射，罢知政事。数月，为东都留守、河南尹，兼御史大夫。自婚媾后，至是经二十年，有七男三女，婚宦俱毕，内外诸孙十人。后因出行，却到昔年逢携樱桃青衣精舍门，复见其中有讲筵，遂下马礼谒。以故相之尊，处端揆居守之重，前后导从，颇极贵盛。高自简贵，辉映左右。升殿礼佛，忽然昏醉，良久不起，耳中闻讲僧唱云：“檀越何久不起？”忽然梦觉，乃见著白衫，服饰如故，前后官吏，亦无一人。徐徐出门，乃见小竖捉驴执帽，在门外立，谓卢曰：“人驴并饥，郎君何久不出？”卢访其时，奴曰：“日向午矣。”卢子惘然叹曰：“人世荣华穷达，富贵贫贱，亦当然也。而今而后，不更求官达矣。”遂寻仙访道，绝迹人世云。

沈亚之 王生（并《异闻录》）

太和初，沈亚之将之邠，出长安城，客索泉邸舍。春时，昼梦入秦，主内史廖举亚之。秦公召见，问强国之方。亚之以昆彭、齐桓对。公悦，遂试补中涓，使佐西乞术伐河西。亚之帅将卒前，攻下五城。还报，公大悦，起劳曰：“大夫良苦，休矣。”居久之，公幼女弄玉婿萧史先死，公谓亚之曰。：“微大夫，晋五城非寡人有，甚德大夫。寡人有爱女，欲与大夫备洒扫，可乎？”亚之少自立，雅不欲遇幸臣蓄之。固辞，不得请，拜左庶长，尚公主，【眉批】尚公主，汉制也，秦公乌有是？赐金二百斤。民间犹谓萧家公主。公主鬒发，著偏袖衣，装不多饰。其芳殊明媚，笔不可述。侍女数百。所居曰翠微宫，宫人呼为沈郎院。虽备位下大夫，繇公主故，出入禁卫。公主喜凤箫，每吹箫，必翠微宫高楼上，声调远逸，能悲人，闻者莫不自废。公主七月七日生，亚之当无贶寿。内史廖曾为秦以女乐遗西戎，戎主与之水犀小合，亚之从廖得以献公主。主悦，结裙带上。穆公遇亚之礼兼同列，恩赐相望于道。复一年春，公主忽无疾卒。公追伤不已。将葬咸阳原，命亚之作挽歌。应教而作曰：“泣葬一枝红，生同死不同。金钿坠芳草，香绣满春风，旧日闻箫处，高楼当月中。梨花寒食夜，深闭翠微宫。”公读词泣下。又使亚之作墓志铭。独忆其铭曰：“白杨风哭兮，石甃髯莎。杂英满地兮，春色烟和。珠愁粉瘦兮，不生绮罗。深深埋玉兮，其恨如何！”亚之亦送葬咸阳原。宫中十四人殉。亚之以悼怅过慼，被病，犹在翠微宫。然处殿外特室，不宫中矣。居月余，病良已。公谓亚之曰：“本以小女相托久要，不谓不得终始。敝秦区区小国，不足辱大夫。然寡人每见子，即不能不悲悼，大夫盍适大国乎？”亚之对曰：“臣无状，待罪肺腑，不能从死公主。君免罪戾，使得归骨父母国，臣不忘君恩如日。”将去，公置酒高会，声秦声，舞秦舞。公执酒亚之前曰：“愿沈郎赓杨歌以塞别。”亚之受命，立为歌辞曰：“击体舞，恨满烟光无处所。泪如雨，欲拟著辞不成语。金凤衔红旧绣衣，几度宫中同看舞。人间春日正欢乐，日暮东风何处去？”歌卒，授舞者，杂其声而道之，四座皆泣。既再拜辞去。公复命至翠微宫，与宫主侍人别。重入殿内时，见珠翠遗碎青阶下，窗纱檀点依然。【眉批】叙别致凄婉如真。宫人泣对亚之，亚之感咽良久，因题宫门诗曰：“君王多感放东归，从此秦宫不复期。春景自伤秦丧主，落花如雨泪胭脂。”竟别去。命车驾送出函谷关。忽惊觉，卧邸舍。明日，为友人崔九万具道之。九万曰：“《皇览》云：‘秦穆公葬雍橐泉祈年宫下。’非其神灵凭乎？”亚之更求得秦时地志，说如九万言。呜呼！弄玉既仙矣，恶又死乎？

太原王生者，元和初尝梦游吴，侍吴王。久之，闻宫中出辇，吹箫击鼓，言葬西施。【眉批】更幻。王悲悼不止，立诏门客作挽歌词。生应教为词曰：“西望吴王阙，云书凤字牌。连江起珠帐，择土葬金钗。满地红心草，三层碧玉阶。春风无处所，凄恨不胜怀。”词进，王甚佳之。及寐，能记其事。

淳于棼（出《异闻录》）

东平淳于棼，吴楚游侠之士。嗜酒使气，不守细行。累巨产，养豪客。曾以武艺补淮南军裨将，因使酒忤帅，斥逐落魄，纵诞饮酒为事。家住广陵郡东十里。所居宅南有大古槐一株，枝干修密，清阴数亩，淳于生日与群豪大饮其下。唐贞元七年九月，因沉醉致疾。时二友人于坐扶生归家，卧于堂东庑之下。二友谓生曰：“子其寝矣！余将秣马濯足，俟子小愈而去。”生解巾就枕，昏然忽忽，仿佛若梦。见二紫衣使者，跪拜生曰：“槐安国王奉邀。”生不觉下榻整衣，随二使至门。见青油小车，驾以四牡，左右从者数人，扶生上车，出大户，指古槐穴而去。使者即驱入穴中。生异之，不敢致问。忽见山川风候，草木道路，与人世不甚殊。前行数十里，有郛郭城堞。车舆人物，不绝于路。生左右传呼甚严，行者亦争辟。又入大城，朱门重楼，楼上有金书，题曰“大槐安国”。执门者趋拜奔走。旋有一骑传呼曰：“王以驸马远降，令且息东华馆。”因前导而去。俄见一门洞开，生降车而入。彩槛雕楹，朱帘绣幄，极其华盛。生心甚悦。复闻呼右相且至，生降阶祗奉。有一人紫衣象简，具宾主之仪，致命甚恭。因请生同行，可百步，入朱门。矛戟斧钺，布列左右，军吏数百，辟易道侧。生有平生酒徒周弁者，亦趋其中。生私心自喜，不敢前问。右相引生升广殿，御卫严肃，若至尊之所。见一人长大端严，居王位，衣素练服，簪朱华冠。生战慄，不敢仰视。左右侍者令生拜。王曰：“前奉贤尊命，不弃小国，许令次女瑶芳，奉事君子。”生但俯伏而已，不敢致词。王曰：“且就宾宇，续造仪式。”有旨，右相亦与生偕还馆舍。生思父佐边将，战败久没虏中，不知存亡。将谓父北蕃交通，而致兹事。心甚迷惑，不知其由。是夕，羔雁币帛，妓乐丝竹，灯烛车骑，礼物之用，无不咸备。有群女，或称华阳姑，或称青溪姑，或称上仙子，或称下仙子，若是者数辈，皆侍从数千，冠翠凤冠，衣金霞帔，彩碧金钿，目不可视。遨游戏乐，往来其门，争以淳于郎为戏拜。风态妖丽，言词巧艳，生莫能对。复有一女谓生曰：“昨上巳日，吾从灵芝夫人过禅智寺，于天竺院观右延舞《婆罗门》。吾与诸女坐北牖石榻上，时君少年，亦解骑来看。君独强来亲洽，言调笑谑。吾与琼英妹结绛巾，挂于竹枝上，君独不忆念之乎？【眉批】因此调谑，遂结冥眷。又七月十六日，吾于孝感寺晤上真子，听契玄法师讲《观音经》。吾于讲下舍金凤钗两只，上真子舍水犀合子一枚。时君亦在讲筵中于师处请钗合视之，赏叹再三。顾余辈曰：‘人之与物，皆非世有。’或问吾居，或访吾里，吾亦不答。情意恋恋，瞩盻不舍，君岂遂忘乎？”生曰：“中心藏之，何日忘之。”群女曰：“不意今日与君眷属。”复有三人，冠带甚伟，前拜生曰：“奉命为驸马相者。”生识其中一人，指曰：“子非冯翊田子华乎？”田曰：“然。”【眉批】二酒徒相聚梦中，庶不寂寞。生前，执手叙旧，问：“何以居此？”子华曰：“吾放游，获受知于右相武成侯段公，因以栖托。”生复问曰：“周弁在此，知之乎？”子华曰：“周生，贵人也。职为司隶，权势甚盛。吾数蒙庇护。”言笑甚欢。俄传声曰：“驸马可进矣。”取剑佩冕服，更衣之。有仙姬数十，奏诸异乐，婉转清亮，曲调凄悲，非人间之所闻。执烛引导者，亦数十。左右见金翠步障，彩碧玲珑，不断数里。生端坐车中，心意恍惚，其不自安。田子华数言笑以解之。向者群女姑娣，各乘凤翼辇，亦往来其间。至一门号修仪宫，群仙姑姊亦纷然在侧，令生降车辇，揖让升降，一如人间。彻障去扇，见一女子，号金枝公主，年可十四五，俨若神仙。生自尔情义日洽，荣曜日盛，出入车服，游宴宾御，次于王者。王命生与群寮备武卫，大猎于国西灵龟山。山阜峻秀，川泽广远，林树丰茂，飞走繁殖。师徒大获，竟夕而还。生因他日，启王曰：“臣顷结好之日，大王云奉臣父之命。臣父自陷胡中，十七八岁矣。王既知所在，臣请一往拜觐。”王遽谓曰：“亲家翁职守北土，信问不绝。卿但具书状知闻，未用便去。”生遂命妻遣致馈贺之礼。数夕还答，生验书，真父手迹，书中忆念教诲，情意委曲。兼问亲戚存亡，闾里兴废。复言道路乖远，风烟阻绝，词意悲苦，言语哀伤。又不令生来觐，云：“岁在丁丑，当与女相见。”生捧书悲咽，情不自堪。他日，妻谓生曰：“子岂不思为政乎？”生曰：“我不习政事。”妻曰：“但为之，余当奉赞。”妻遂白于王。累日，谓生曰：“吾南柯政事不理，太守黜废，欲藉卿才，可屈就之。便与小女同行。”生敦教命。王遂敕有司，备太守行李。因出金玉、锦绣、箱奁、仆妾、车马，列于广衢，以饯公主之行。生少游荡，至是意甚得，因上表曰：“臣将门余子，素无艺术，猥当大任，必败朝章。自悲负乘，坐致覆。今欲广求贤哲，以赞不逮。伏见司隶颍川周弁，忠亮刚直，守法不回，有毗佐之器。处士冯翊田子华，清慎通变，达政化之源。二人与臣，有十年之旧，备知才用，可托政事。周请署南柯司宪，田请署司农。庶使臣政绩有闻，宪章不紊也。”王并依表以遣之。其夕，王与夫人饯于国南。王谓生曰：“南柯国之大郡，非惠政不能治。卿其勉之，以副国念。”夫人戒公主曰：“淳于郎性刚好酒，加之少年；为妇之道，贵乎柔顺。尔善事之，吾无忧矣。南柯虽封境不遥，晨昏有间，今日睽别，宁不沾巾。”生与妻拜首南去，登车拥骑，言笑甚欢。累夕达郡，文武官吏及僧道、耆老之属，争来迎奉。人物阗咽，钟鼓喧哗，不绝十数里。见雉堞台观，佳气郁郁。入大城门，门亦有大榜，题以金字，曰“南柯郡”。朱轩棨户，森然深邃。生下车，省风俗，疗病苦，政事委之周、田，郡中大理。自守郡二十载，风化广被，百姓歌谣，建功德碑，立生祠宇。【眉批】虫蚁也知人好设碑祠，一祠立南柯。王甚重之，赐食邑，锡爵，位居台辅。周、田皆递迁大位。生有五男二女，男以门荫授官，女亦聘于王族。荣耀显赫，代莫比之。是岁，有檀萝国者，来伐是郡。生乃表周弁将兵三万，拒贼于瑶台城。弁刚勇轻敌，师徒败绩，单骑裸身，夜遁归城。贼大获而还。生因弁以请罪，王并舍之。是月，司宪周弁疽发背，卒。生妻公主遘疾，旬日又薨。生因请罢郡，护丧赴国。【眉批】天下无不散筵席。王许之。便以司农田子华行南柯太守事。生哀恸发引，威仪在途，男女叫号，人吏奠馔，攀辕遮道者不可胜数，遂达于国。王与夫人素衣哭于郊，候灵舆之至。谥公主曰“顺仪公主”，备仪杖羽葆鼓吹，葬于国东十里盘龙冈。【眉批】周密。是月，故司宪子荣信，亦护丧赴国。生久镇外藩，国中贵门豪族，靡非亲故。自罢郡还国，出入无恒，交游宾从，威福日盛。王意疑惮之。时有国人上表云：“玄象谪见，国有大恐。都邑迁徙，宗庙崩坏。衅起他族，事在萧墙。”时议以生侈僭之应也。遂夺生侍卫，禁生游从，处之私第。生自恃守郡多年，曾无败政，流言怨悖，郁郁不乐。王亦知之。因命生曰：“姻亲二十余年，不幸小女夭枉，不得与君子偕老，良用痛伤。卿离家多时，可暂归本里，一见亲族。诸孙留此，无以为念。后三年，当令迎生。”生曰：“此乃家矣，何更归焉？”【眉批】富贵迷宗。王笑曰：“卿本人间，家非在此。”生忽若惛睡，瞢然久之，方乃发悟前事，遂流涕请还。王顾左右以送生。生再拜而去。复见前二紫衣使者从焉。至大户外，见所乘车甚劣，左右亲使御仆，遂无一人，心甚叹异。生上车，行可数里，复出大城。宛是昔年东来之途，山川原野，依然如旧。所送二使者，甚无威势。生逾怏怏。生问使者曰：“广陵郡何时可到？”二使讴歌自若，久乃答曰：“少顷即至。”【眉批】描写炎凉世态极工。俄出一穴，见本里闾巷，不改往日，不觉悲涕。二使者引生下车，入其门，升自阶，见己身卧于堂东庑之下，惊畏不前。二使因大声呼生姓名，生遂发寤如初。见家之僮仆拥彗于庭，二客濯足于榻，斜日未隐于西垣，余樽尚湛于东牖。梦中倏忽，若度一世矣。生感念嗟叹，遂呼二客语之，莫不惊骇。因共出外，寻槐下穴。生指曰：“此即梦中所经入处。”二客疑狐狸木媚之所为，

遂命仆夫荷斤斧，断拥肿，折查枿，寻穴究源。旁可袤丈，有大穴根，洞然明朗，可容一榻。上积土壤，以为城郭台殿之状。有蚁数斛，隐聚其中。中有小台，其色若丹。二大蚁处之。素翼朱首，长可三寸。左右大蚁数十辅之，诸蚁不敢近。此其王矣。即槐安国都也。又穷一穴，直上南枝可四丈，宛转方中，亦有土城小楼，群蚁亦处其中，即生所领南柯郡也。又一穴，西去二丈，磅礴空朽，嵌窞异状。中有一腐龟，壳大如斗。积雨浸润，小草丛生，繁茂翳荟，掩映振壳，即生所猎灵龟山也。又穷一穴，东去丈余，古根盘屈，若龙虺之状。中有小土壤，高尺余，即生所葬妻盘龙冈之墓也。追想前事，感叹于怀，不欲坏之，遽令掩塞如旧。是夕，风雨暴发。旦视其穴，遂失群蚁，莫知所去。先言“国有大恐，都邑迁徙”，此其验矣。复念檀萝征伐之事，又请二客访迹于外。宅东一里，有古涸涧，侧有大檀树一株，藤萝拥织，上不见日。旁有xiao穴，亦有群蚁隐聚其间。檀萝之国，岂非此耶？嗟乎！蚁之灵异，犹不可穷，况山藏水伏之大者所变化乎？时生酒徒周弁、田子华，并居六合县，不与生过从旬日矣。生遽遣家僮往候之，周生暴疾已逝，田子华亦寝疾于床。生感南柯之浮虚，悟人世之倏忽，遂栖心道门，绝弃酒色。后三年，岁在丁丑，亦终于家。时年四十七，将符宿契之限矣。前华州参军李肇赞曰：“贵极禄位，权倾国都，达人视此，蚁聚何殊。”








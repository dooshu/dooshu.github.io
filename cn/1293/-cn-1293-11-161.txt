○杨芸琴清阁词

杨蕊渊表姑［芸］为蓉裳外祖女，著有琴清阁词，与李纫兰女史［佩金］生香馆词盛传一时，海内推为闺词之冠。清平乐云：“茶香。花乳盈瓯碧。露脚如烟吹袖湿。天淡星痕欲滴。胡床簟滑凉生。睡馀忽听瓶笙。仿佛一池秋雨，风吹万柄荷声。”题吴兰雪新田十忆图浣溪沙云：“记取文窗觅句迟。浅寒吹户落花时。更无人处耐寻思。旋拂香笺题艳字，漫拈红豆谱乌丝。未妨闲事早莺知。”表姑秦丈兰台，有卜算子云：“红蓼逐风开，黄叶因风起。燕子无情也解愁，絮语秋生矣。漠漠露凝空，寂寂帘垂地。试掩屏山数漏声，领略秋滋味。”虞美人云：“梧桐叶上萧萧雨。絮尽寒蛩语。湘帘不卷篆纹斜。何事秋来，瘦影似黄花。空庭独坐添惆怅。试向云边望。三三两两雁当楼。今夜边城，梦里有归舟。”丈名承霈，官通州知州，所作无多，故词名转逊闺中。


○贺册皇太子表

臣某言：伏见十月十二日敕，伏承皇太子以四月二十一日册命礼毕。光绍前典，惟怀永图，神人允谐，动植咸赖。臣某诚欢诚忭顿首顿首。臣闻燕翼贻谋，帝王之大孝；立嫡主器，《礼》《易》之明训。伏惟皇帝陛下克明峻德，恢纂鸿休，武功有成，文理既定，然後宏三王之教谕，建万国之元良。凡在生灵，孰不庆幸？臣守官荒服，称贺无阶，窃忭岭隅，倍万恒品。无任感悦屏营之至，谨奉表陈贺以闻。


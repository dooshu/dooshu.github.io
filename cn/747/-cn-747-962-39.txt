○谢敕书赐腊日口脂等表（贞元十四年）

臣某言：中使吴千金至，伏奉十一月九日赐敕书手诏，存问臣及将吏百姓等。自天涣汗，随地涵濡，遍施稚孺，普及纤细，欢呼未暇，圣念再加，老幼奉恩，感动肌骨。又以腊日将及，赐臣红雪口脂各一合、贞元十五年历日一通，跪启缄封，荣相集。伏以方传上仙，药成中禁，却老除患，妙绝如神，尝所闻知，岂期亲授。况阶候朔，晷度不差，蒲柳微生，又膺天历，恩波逾重，难胜，不任感恩荷圣踊跃之至。


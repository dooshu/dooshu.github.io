43　陽盛陰生證史


五陽之盛而一陰生，謂「天風姤」。是以聖人謹於微。齊桓公七年始霸，十四年陳完奔齊，亡齊者已至矣。漢宣帝甘露三年，匈奴來朝，而王政君已在太子宫。唐太宗以武德丙戌即位，而武氏已生於前二年。我藝祖受命之二年，女真來貢，而宣和之禍乃作於女真。張芸叟曰：「易者極深而研幾，當潛而勿用之時，必知有亢；當履霜之時，必知有戰。」

【閻按】劉元城器之，夏至日與門人論陰陽消長之理，以爲物禁太盛者，衰之始也。門人因曰：「漢宣帝甘露三年，呼韓邪單于稽侯狦來朝，此漢極盛時也。是年王政君得幸於皇太子，生帝驁於甲觀畫堂，爲世嫡皇孫，爲新室代漢之兆，此正夏至生一陰之時。」元城曰：「然。」王氏此條純從劉元城論來。

【元圻案】馬永卿元城語録：「先生曰：『今日夏至。』僕對曰：『然。』先生曰：『天道遠矣，六陽至此而極，萬物繁鮮，可謂盛矣。然一陰已生於九地之下，他日天道沍寒，肅殺萬物，蓋從今日始。正如齊自太公以來，無盛於桓公之時。桓公七年始霸而會諸侯，至十四年，陳公子完來奔，是年歲在己酉，而不知有齊國者由此人也。又經三己酉，至齊簡公之四年，歲在庚申，田常弑其君，遂專齊國。後二年，楚滅陳。自己酉至庚申一百九十二年〔一〕，其事始驗。』僕因對曰：『某觀漢宣帝時事，正與先生之言合。甘露三年，呼韓邪單于稽侯狦來朝，此漢極盛時也。是年，王政君得幸於皇太子，生成帝於甲觀畫室，爲世適皇孫，此新室代漢之兆也。豈不如夏至一陰生之類乎？』先生曰：『是則然矣，然漢再受命，已見於景帝生長沙定王發之時，則其朕兆固已久矣。』」〇容齋隨筆十五：「秦始皇并六國，一天下，東游會稽，度浙江，侈然謂子孫帝王萬世之固，不知項羽已縱觀其傍，劉季起喟然之歎於咸陽矣。曹操芟夷群雄，遂定海内，日夜窺伺龜鼎，不知司馬懿已入幕府矣。梁武帝殺東昏侯，覆齊祚，而侯景以是年生於漠北。唐太宗殺建成、元吉，遂登天位，而武氏已生於并州。宣宗之世，無故而復河、隴，戎狄既衰，藩鎮順命，而朱温生矣。是豈智力謀慮所可爲哉！」〇魯莊公九年，齊桓公立。左傳莊公十五年：「春，復會焉，齊始霸也。」莊公二十二年：「陳公子完與顓孫奔齊，齊侯使敬仲爲卿。」〇漢書孝元皇后傳：「皇太子所愛幸司馬良娣病且死〔二〕，太子悲恚發病，忽忽不樂。久之，宣帝乃令皇后擇後宫家人子可以娱侍太子者，政君與在其中。見丙殿，得御幸，有身。甘露三年，生成帝，爲世適皇孫。元帝崩，太子立，是爲孝成皇帝，尊皇后爲皇太后，以鳳爲大司馬大將軍，領尚書事。」案：鳳是政君同母弟，王氏之盛自鳳始。〇通鑑唐紀太宗貞觀十一年：「十一月，上幸懷州還。故荆州都督武士彠女年十四，上聞其美，召入後宫，爲才人。」案：武氏生於武德七年甲申，太宗以丙戌即位，至十一年丁酉入宫，正十四歲，是生於即位之前二年也。〇宋李氏燾續通鑑長編二太祖建隆二年：「八月辛亥，女真國遣温圖剌來貢名馬。」〇晉以太康元年平吴，而前一年劉淵爲左部帥。〇張芸叟，名舜民，自號浮休居士，又號矴齋，邠州人。中進士第，坐元祐黨籍，謫商州，復集賢殿修撰。事跡具宋史本傳。所著筆記名畫墁録，詩文名畫墁集。〇通考載畫墁集一百卷，奏議十卷，久已散佚。四庫全書從永樂大典中蒐輯，僅得八卷，内七、八兩卷則郴行録也。其詩文蓋十不存一。此條所引語，不見今集。

〔一〕「九十二」，原作「九十三」，據四庫本元城語録解卷下改。

〔二〕「司馬」，原作「史」，據中華本漢書卷九八元后傳改。






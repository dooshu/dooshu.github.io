○增置金吾十六卫料钱粮课诏

左右金吾及十六卫将军，故事皆择勋臣，出镇方隅，入居侍从。自天宝艰难之后，卫兵虽然废阙，将军品秩尤高。此诚文武勋臣出入转迁之地，宜增禄秩，以示优崇，并宜加给料钱，及随身粮课。仍举故事，置武班朝参。其廊下食亦宜加给。其十六卫各置上将军一人，秩从二品。左右金吾上将军俸料，次於六统军支给。欲求致理，必藉兼才，文武递迁，不全限隔。自今内外文武缺官，於文武班中量才望相参叙用。仍依故事，於本卫量置卫兵。所司条件以闻。


○受命于天说

孔子曰：唯天子受命於天。士受命于君，故君命顺，则臣有顺命；君命逆，则臣有逆命。呜呼！君人者得不鉴戒於是言乎？王者将顺天行道，而臣下自修德矣。苟逆於天命，而臣下随所化矣。然忽汤文居其下，则将因是逆以原於德，摇民心於宇内，为其上者无危乎！故为君不易，而作臣者知难，不易则德明，知难则畏命。是故夏、殷、周、秦、汉、魏、晋、宋、齐、梁、陈、隋末之为理，内逆於心，外乱於身，岂不以受天命者耶！故夫十二朝之亡也，十二朝之作矣，虽小民女童，必知其过矣。何者？为君以为贤，为臣以为然，常不观于前，无虑于後，大涣一时之荣而已矣。历以度之，咸失於此。呜呼！君人者得弗鉴戒於是言乎！

朱景元

景元，吴郡人。


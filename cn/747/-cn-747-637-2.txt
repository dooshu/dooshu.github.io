○行己箴

人之爱我，我度於义。义则为朋，否则为利。人之恶我，我思其由。过宁不改，否又何仇。仇实生怨，利实害德。我如不思，乃陷於惑。内省不足，愧形於颜。中心无他，曷畏多言。唯咎在躬，若市於戮。慢谑自它，匪汝之辱。昔者君子，惟礼是持。自小及大，曷莫从斯。苟远於此，其何不为。事之在人，昧者亦知。迁焉及己，则莫之思。造次不戒，祸焉可期。书之在侧，以为我师。


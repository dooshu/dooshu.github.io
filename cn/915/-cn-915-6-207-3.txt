◇登楼赋

怀离客之远思，情惨悯而惆怅。登兹楼而逍遥，聊因高以遐望。感斯州之厥域，实帝王之旧疆。挹呼沱之浊河，怀通川之清漳。原隰开辟，荡臻夷薮，桑麻被野，黍稷盈亩。礼仪既度，民繁财阜。怀桑梓之旧爱，信古今之同情。锺仪惨而南音，庄舄感而越声。岂吾人之狭隘，能去心而无营？情戚戚于下国，意乾乾于上京。（《艺文类聚》六十三）


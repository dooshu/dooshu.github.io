○观钓赋（并序）

馀所居在江流之上，每值清景，必杖策独游，见芦人渔子，则乐而忘返。庄生称“就薮泽，乐旷，钓鱼闲处”，此江湖之士，避世之人也。班嗣亦称“渔钓一壑，则万物不奸其志”，是知古之贤人，皆乐於此，彼之垂钓者，未可量焉。因为《观钓赋》。

临江皋以四望，爱春水以悠悠。赴沧海以东会，引清湘而北流（原注：此水北流）。想鸱夷而可觌，冀渔父之出游。将欲访行止於二子，永栖迟於一邱。徘徊春渚，忽值钓舟。奏小海之悲曲，发阿激之棹讴。观其垂纶川上，或纵或收。悟直针之莫致（原注：直针，楚词），察芳饵之自求。追感夫子，遑遑岁暮。麟凤不来，弦歌谁诉。客有皓发，愕而招路。问孔氏子何治，独危真而未悟。悲闻道之已晚，乃引舟而远去。子寂听其音，季授绥而不顾。逮乎屈平既放，飘尔南征。不泛泛以随波，或皎皎而扬清。渔父叹其违俗，大夫甘其徇名。遂鼓而孤往，犹放歌乎濯缨。若乃川雾始收，秋光向夕。兰露泫而负清，竹烟散而潭碧。映微月於湍濑，向哀猿於岩壁。喜良夜而不归，更鸣榔而远适。或有略小务大，邈乎难量。任公期年而钓鳌，吕望何时而得璜。且夫一竿之说，所贵不纲。九未具，难希鳟鲂。顾馀情之无欲，彼大小而皆忘。虽饵食而不取，思寄适於濠梁。


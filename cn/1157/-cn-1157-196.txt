●卷一百九十六　经籍考二十三

○史（传记）

※《国史补》二卷

晁氏曰：唐李肇撰。起开元，止长庆间事。初，刘餗记元魏迄唐开元事，名曰《国朝传记》故肇续之。

※《幸蜀记》三卷

晁氏曰：唐李匡文、宋巨周、宋居白撰。初，匡文《记》尽孝明崩，巨周《记》止於归长安，叙事互相详略。居白合二《记》，以宋为本，析李为注，取二叙冠篇，复掇遗事增广焉。

※《次柳氏旧闻》一卷

晁氏曰：唐李德裕撰。中元中，史臣柳芳与高力士同窜黔中，为芳言开元天宝禁中事，乃论次，号"问高力士"。李吉甫与芳子冕，贞元初俱为尚书郎，尝道力士之说，吉甫每为其子德裕言。岁祀既久，遗藁不传，但记十七事。後文宗访力士事於德裕，德裕编次上之。多同《明皇杂录》。

※《奉天录》四卷

陈氏曰：唐赵元一撰。起建中四年泾原叛命，终兴元元年克复神都。

※《燕南记》三卷

陈氏曰：唐恒州司户谷况撰。专记成德一镇事，自建中二年，至大和七年，起张志忠，终王承元。古语有"燕南垂，赵北际"，今以其在燕之南，故名。然河北诸镇连叛事迹，亦大略具矣。

※《建中河朔记》六卷

陈氏曰：唐李公佐撰。序言与从弟正封读《国史》，至建中、贞元之际，序述河朔故事，未甚详备，以旧闻於老僧智融及谷况《燕南记》所说略同，参错会要，以补史阙。

※《邠志》三卷

陈氏曰：唐殿中侍御史凌准宗一撰。邠军即朔方军也。此本从旺江晁氏借录，其末题曰："文忠修唐史，求此书不获，今得於忠宪范公之孙伯高。其中尚舛误，当访求正之。绍兴乙丑晁公酇。"

※《凉公平蔡录》一卷

陈氏曰：唐山南东道掌书记郑澥撰。凉国公者，李愬也。

※《开成承诏录》二卷

晁氏曰：唐李石撰。石与郑覃、李固言相文宗，录当时延英奏对事。开成，年号。

※《太和野史》三卷

陈氏曰：不著名氏，但称大中戊辰陈郡袁涛序。自郑注而下十七人，本共为一轴，涛分之为三卷。

※《太和摧凶记》一卷

陈氏曰：文与上同，而不分卷，岂其初本邪？

※《野史甘露记》二卷

陈氏曰：不著名氏。上卷记甘露之祸，下卷记诸臣本末。

※《乙卯记》一卷

陈氏曰：唐布衣李潜用撰。末又有吴郡李实者述训、注本谋附益之。乙卯，太和九年也。

※《两朝献替记》三卷

晁氏曰：唐李德裕撰。德裕相文宗、武宗，录当时奏对议论。

※《元和朋党录》一卷

晁氏曰：唐马永易记牛、李朋党始末。自牛僧孺试贤良，迄令狐綯去位。

陈氏曰：池州石埭县尉维扬马永易明叟撰。自元和三年牛、李对策，以至大中十三年令狐綯罢相，唐朋党本末具矣。永易尝著《唐职林》、《实宾录》等书，崇、观、政和间人也。又有马永卿大年者，从刘元城游，大观三年进士，当是其群从。《馆阁书目》以永易为唐人，大误也。

※《会昌伐叛记》一卷

陈氏曰：李德裕撰。记平泽潞事。

※《四夷朝贡录》十卷

陈氏曰：唐给事中渤海高少逸撰。会昌中，宰相李德裕以黠戛斯朝贡，莫知其国本原，诏为此书。凡二百一十国，本二十卷，合之为十卷。

※《东观奏记》三卷

晁氏曰：唐裴廷裕撰。昭宗时，长安寇乱相仍，自武宗以後日历、起居注散轶不存，诏史臣撰宣懿僖三朝实录。廷裕次《宣宗录》，特采大中以来耳目闻见，撰次此书，奏记於监修杜让能，以备史阁讨论云。

陈氏曰：记宣宗朝事，凡八十九条。

※《贞陵遗事》二卷《续》一卷

陈氏曰：唐中书舍人令狐澄撰，吏部侍郎柳玭续之。澄所记十七事，玭所续十四事。

※《咸通庚寅解围录》一卷

陈氏曰：唐成都少尹张雲景之撰。言南诏围城扞御事。

※《金銮密记》一卷（一作三卷）

晁氏曰：唐韩偓撰。偓天复元年为翰林学士，从昭宗西幸。朱温围岐三年，偓因密记其谋议及所闻见事，止於贬濮州司马。予尝谓偓有君子之道四焉。唐之末，南北分朋而忘其君，偓，崔允门生，独能弃家从上，一也。其时搢绅无不交通内外，以躐取爵禄，偓独能力辞相位，二也。不肯草韦贻范起复麻，三也。不肯致拜於朱温，四也。《诗》曰："风雨如晦，鸡鸣不已。"偓之谓矣。而宋子京薄之，柰何？一本釐天复二年、三年各为一卷，首尾详略颇不同，互相雠校，凡改正千有馀字云。

陈氏曰：具述在翰苑时事，危疑艰险甚矣！昭宗屡欲相之，卒不果而贬，竟终於闽。非不幸也。不然，与崔垂休辈骈首就戮於朱温之手矣！

※《大唐补记》三卷

陈氏曰：南唐程匡柔撰。序言懿宗朝有焦璐者撰《年代纪》，述神尧止宣宗。匡柔袭摭三百年历，补足十九朝。起咸通戊子止癸巳，附璐书中；乾符已後，备存《补记》。末有《後论》一篇，文词虽拙，议论亦正。

※《南部新书》五卷

晁氏曰：皇朝钱希白撰。记唐故事。

※《桂苑丛谈》一卷

晁氏曰：题云冯翊子子休撰。杂记唐朝僖、昭时杂事，当是五代人。李邯郸云姓严。

※《中朝故事》二卷

晁氏曰：伪唐尉迟偓撰。记唐懿、昭、哀三朝故事，故曰中朝。

※《三朝见闻录》八卷

陈氏曰：不知作者。起乾符戊戌，至天祐末年，及庄宗中兴後河东事迹。三朝者，僖、昭、庄也。其文直述，多鄙俚。

※《广陵妖乱志》三卷

陈氏曰：唐晋阳郑廷诲撰。言高骈、吕用之、毕师铎等事。

※《汴水滔天录》一卷

陈氏曰：唐左拾遗王振撰。言朱温篡逆事。

※《吕夏卿兵志》三卷

晁氏曰：皇朝吕夏卿撰。公武得之於宇文时中。季蒙题其後云："夏卿修唐史，别著《兵志》三篇，秘之，戒其子弟勿妄传。鲍钦止吏部好藏书，苦求得之。其子无为太守恭孙偶言及，因恳借钞录於吴兴。"

※《耳目记》二卷

晁氏曰：题云刘氏，未详何时人。杂记唐及五代事。

※《朱梁兴创遗编》二十卷

陈氏曰：梁宰相敬翔子振撰。自广明巢贼之乱，朱温事迹，讫於天祐杀逆。大书特书，不以为愧也。其辞亦鄙俚。

※《庄宗台祸记》一卷

陈氏曰：後唐中书舍人黄彬撰。

※《入洛记》一卷

晁氏曰：蜀王仁裕撰。仁裕随王衍降，入洛阳，记往返涂中事并其所著诗赋。

※《贾氏备史》六卷

陈氏曰：汉谏议大夫贾谭撰。叙石晋祸乱，每一事为一诗系之。

※《晋朝陷蕃记》四卷

晁氏曰：皇朝范质撰。质，石晋末在翰林，为出帝草《降虏表》，知其事为详。记少主初迁於黄龙府，後居於建州，凡十八年而卒。按契丹丙午岁入汴，顺数至甲子岁为十八年，实国朝太祖乾德二年也。

陈氏曰：据莆田郑氏书目云范质撰。本传不载，故《馆阁书目》云不知作者。未悉郑氏何所据也。

※《晋太康平吴记》二卷

隋氏曰：周吏部尚书张昭撰。世宗将讨江南，昭采晋武平孙皓事迹，为书上之。

※《唐馀录》六十卷

晁氏曰：皇朝王皥奉诏撰。皥芟《五代旧史》繁杂之文，采诸家之说，仿裴松之体附注之。以本朝当承汉唐之盛，五代则闰也，故名曰《唐馀录》。宝元二年上之。温公修《通鉴》，间亦取之。皥，曾之弟。

陈氏曰：是时惟有薛居正《五代旧史》，欧阳修书未出。此书有纪有志有传，又博采诸家小说，仿裴松之《三国志注》附其下方，盖五代别史也。《馆阁书目》以入杂传类，非是。

※《唐末汎闻录》一卷

晁氏曰：皇朝阎自若纂。乾德中，王溥《五代史》成，自若之父观之，谓自若曰："唐末之事，皆吾耳目所及，与史册异者多矣。"因话见闻故事，命自若志之。

陈氏曰：题常山阎自若撰。记五代及诸僭伪事。其序自言乾德中，得於先人及舅氏闻见。且曰："传者难验，见者易凭。考之史策，不若询之耆旧也。"然所记亦时有不同者，如李涛纳命事，本谓张彦泽，今乃云谒周高祖，未详孰是。

※《五代补录》五卷

晁氏曰：皇朝陶岳撰。祥符壬子，以五季史书阙略，因书所闻，得一百七事

陈氏曰：每代为一卷，凡一百七条。岳，雍熙二年进士。

※《五代史阙文》一卷

晁氏曰：皇朝王禹偁撰。录五代史笔避嫌漏略者，以备阙文，凡一十七事。

※《建隆遗事》一卷

晁氏曰：皇朝王禹偁记太祖事。按太祖崩时，赵普已罢为河南节度使，卢多逊亦是太宗太平兴国元年始除平章事，今云"上将晏驾前一日，召赵、卢入宫，"其谬甚矣。世多以其所记为然，不足信也。

王氏《挥麈录》曰：《建隆遗事》，世称王元之所述，其间率多诬谤之词。至於称赵普、卢多逊受遗诏昌陵，尤为舛缪。案《国史》，韩王以开宝六年八月免相，至太平兴国六年九月，始再秉衡钧。当太祖升遐时，普政在外，何缘前一日与卢丞相同见於寝邪？称太祖长子德昭为南阳王，又误矣，初未尝有此事。元之当时近臣，又秉史笔，岂不详知？且载《秦王传》中云云，安有淳化三年而见《三朝国史　秦王传》称？可谓乱道。此特人託名为之。又案元之自有《小畜集》，《序》及《三黜赋》与《国史》本传俱云："淳化二年，自知制诰舍人贬商州。至道二年，自翰林学士黜守滁上。咸平二年，守本官知齐安郡。"而此序年月次序悉皆颠错，其伪也明矣！

巽岩李氏曰：世传王禹偁所记《建隆遗事》十三章，考其章句，大抵不类禹偁平日之文。其七章、十三章，鄙悖益可骇，幸而史官弗信，然学士大夫不习朝廷之故者，犹以禹偁所作私信之。余常反复证验，力排其诬，决知其不出於禹偁矣。盖禹偁，世所谓名贤者，而数以直道废，故群不逞辄假借窜寄，谓世可欺。殊不知普实爱重禹偁，而禹偁於普尤拳拳也。普遗藁四六表状，往往见禹偁集，盖禹偁代作也。彼小人乌得识之！

陈氏曰：其记陈桥驿前戒誓诸将事，元出熙陵。而序文云："近取实录，入禁中亲自笔削。"然则此书之作，诚何谓也。《邵氏闻见录》亦尝表而出之，而或者亦辩此书之伪，当考。

※《祖宗独断》一卷

陈氏曰：皇朝陆经记祖宗独断事十事。

※《龙飞日历》一卷

晁氏曰：皇朝赵普撰。记显德七年正月艺祖受禅事。是年改建隆，二月，普撰此书。普时为枢密学士。

※《景命万年录》一卷，《艺祖受禅录》一卷

晁氏曰：未详撰人。记赵氏世次、艺祖历试，迄受禅事。

※《圣宋掇遗》一卷

晁氏曰：皇朝欧阳靖撰。记国初至仁宗君臣美事，以备史阙。

※《晋公谈录》三卷

晁氏曰：皇朝丁谓撰。多本朝事。每章之首，皆称"晋公言"，不知何人为润益。初，董识志彦得之於洪州潘延之家。延之，晋公甥，疑延之所为。

※《涑水记闻》十卷

晁氏曰：皇朝司马光撰。记宾客所谈祖宗朝及当时杂事。

陈氏曰：此书行於世久矣。其间记吕文靖数事，吕氏子孙颇以为讳，盖尝辨之，以为非温公全书，而公之曾孙侍郎伋季思遂从而实之，上章乞毁板。识者以为讥。

※《嘉祐时政记》一卷

晁氏曰：吴奎、赵概、欧阳修记立英宗事，并贾易《论韩琦定册疏》附於後。

※《甘陵伐叛记》一卷

陈氏曰：题文升撰，不知何人。末有谕，称"甘陵人苏朔为余言，其大父庆历中陷贼，亲见贼初叛时事"。按《中兴书目》有《甘陵诛叛录》，称殿中丞王起撰。起时为文彦博幕客，然则别自一书也。

※《隆平集》二十卷

晁氏曰：皇朝曾巩撰。记五朝君臣事迹。其间记事多误，如以《太平御览》与《总类》两书之类。或疑非巩书。

※《濮王中陈》一卷

晁氏曰：记治平中封濮安懿王时宰相奏状及台谏言章。

※《欧阳濮议》四卷

晁氏曰：皇朝欧阳修永叔撰。其序云："武王之作，人皆谓君可代，濮议之兴，人皆谓父可绝。孟津之会，独夷齐不食周粟而饿死，世未之知也，後五百年得孔子而後显。然则濮议其可与庸人以口舌一日争邪？"熙宁初，永叔知亳州日，书成上之。苏子瞻，永叔客也，亦以台谏之论为直云。

※《书壬戌事》一卷

隋氏曰：不知何人作。记永乐之败甚详。








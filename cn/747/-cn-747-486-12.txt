○谢追赠表

臣德舆言：伏奉今日恩制，臣亡父赠太子少傅先臣某追赠太子太保。宠灵所及，徽数特加，捧承命书，感奉酸咽。臣某诚惶诚荷顿首顿首。伏以先臣在天宝末年，筮仕幽朔，艰贞特立，忠孝两全，名节冠於古今，风声激乎天下。以执宪载笔，逮事肃宗，禀命不融，早建昭代。臣龆龀之岁，孤苦零丁，遭逢昌运，渐履名级，过叨睿奖，忽至台司，无能受禄，莫与臣比。以先臣之名器未称，馀庆或锺；以陛下之宠秩逾涯，此生何幸？所建家庙，实稽国章，时及春祠，礼从飨。岂谓圣慈曲被，孝思是崇？当启匮题主之时，有告第漏泉之命。感深霜露，礼盛尝。自叶流根，实荷非常之泽；摩顶至踵，难酬不次之恩。幽明交感，山岳非重。无任祗荷陨越之至！谨奉表陈谢以闻。臣某诚惶诚荷顿首顿首。谨言。


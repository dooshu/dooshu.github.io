○对元日奏事上殿不脱剑履判

一人垂拱，百官象物，典礼不易，威仪孔昭。属三朝会同，万国咸造。列辟勿亵，天威不违。彼景何斯？伏奏兹日，若灌夫之傲礼，且不释剑；异尚书之宠光，徒闻曳履。尊於朝聘，虽古代之有文；失於敬守，乃今日之无懵。必也位崇萧霍，荣极缙绅。民具尔瞻，备周官之九命；马锡蕃庶，类康侯之三接。不可议罪，终然允臧。


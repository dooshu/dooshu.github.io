荅陈涤岑兼索夀序

夏杪归自雉城从姚年翁所得拜书问悚媿无量虽大君子撝谦采及固陋然以嫫母而傅朱粉於夷光拙匠而效斧斤於般输固知其不足当一噱也先生文章弁冕当世顾壮年引疾不燃天禄之藜坐拥君山之书天殆将特纵其才以传世行远冠盖满眼真浮云耳忆长干搜帐中鸿宝撰着等身洋洋大篇不啻岳峙川流仆方愿附姓名於其中未敢遽请而先生顾以此见属仆何敢复辞窃恐寸筳撞黄钟未能发鸿声万一然异苔同岑久在草木臭味之末矣先生以明年耳顺为衰朽亦知仆今年仲冬已先周甲子乎麋鹿性成无复宦兴读书之外所不能忘者惟山水朋友桐宣相望不获登浮山一拜药公愿老之墓实为缺事去冬抵皖口盖以先大父崇祀乡贤藉抚军公大力尝相识於京师数承垂问故不得不往谢岁暮天寒何缘得一攀函丈慰此饥渴乎省书又增一叹矣贵门人诸君子多鸿笔幸稍叙先生履历梗概即当撰侑爵之辞顷因小舍弟就姻新安甫回冗次布复不一


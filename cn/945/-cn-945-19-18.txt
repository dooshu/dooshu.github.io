请加尊号第四表

文武百僚南郊大礼使具衔臣吕某等与内外马步诸军将校僧道耆夀等谨诣东上合门再拜稽首上言曰臣等一昨体上天之顾諟采万国之讴歌愿增益於鸿名用昭彰於盛德再三之凟已负於刺芒亿兆之诚弥坚於石席遽颁明诏未赐允俞朝野之间啓处无措臣某等中谢臣等伏以字之曰道盖出强名何言者天不闻让德佛唯大觉美号有百亿之殊君乃至尊徽称兼三五之盛若夫圣神之冲粹高厚之仪刑非可管窥宁容臆度出於爱戴成此勤拳是故王者懋建大中载稽古训握河洛之秘纪所以畏天之明顺黎献之欢心所以从人之欲略鸣谦之小节收舆诵之至公虽屈已以无辞诚当仁而不让者也恭惟尊号皇帝陛下祗荷丕构茂宣重光法人文之化成体神武之不杀惟睿作圣有感必通居上克明无幽不烛泣辜扇暍示仁爱於羣生洁粢丰盛展孝思於九庙躬帝皇之能事掩载籍之前闻而复探妙道於域中敷至德於天下味希夷之旨允契混成挺高明之姿雅敦柔克极妙有玄元之理彰务滋迈种之勤度越古今充格上下故羣情之恳到述二美之形容愿以大猷着於徽号而陛下固形冲挹犹郁耿光莫高匪天徒怀局?无私者日未赐照临况郊杞有期方国咸在扦嘉坛而款太一宜昭答於神休奉灌鬯以见祖宗合绍隆於先志苟违遐迩之请曷副人祗之心臣等不胜勤勤恳恳敢固上尊号曰崇文广武应道章德圣明仁孝皇帝伏望陛下对越景灵祗膺纯嘏特诏执事诞举彞章以仲冬南至之辰天正上元之节毕禋燔於吉土覃涣汗於中区端拱穆清备物典策追九皇而比德与三神以交欢快华夷徯望之心成宗社无疆之庆臣等幸甚天下幸甚谨四奉表陈请以闻


陈造　和陶渊明二十首

作计忧患场，贤圣颇中之。

淮乡酒价贱，希复独醒时。

齿发变今昔，抚己万负兹。

清坐挹饮客，辞费未免疑。

客欢我怡然，此戒何妨持。

陈造

陈造　和陶渊明二十首

壮岁锐著述，瞢欲藏名山。

中间忽自哂，聒聒厌多言。

弃置杯中乐，雕锼耗岁年。

不知百岁后，何益空名传。

陈造

陈造　和陶渊明二十首

薄俗不难化，君子要得情。

善政良易孚，循良本无名。

一从吏海邑，我暇民乐生。

阱填虎自避，心冥鸥不惊。

且了饱饭课，不问报政成。

陈造

陈造　和陶渊明二十首

不念建德游，枉作心奋飞。

一溺狂泉饮，坐受人所悲。

吾乐有余地，醉乡真可依。

酹觞初问涂，嗽醪便知归。

弃置近药裹，改弦计扶衰。

欢趣固自若，谁谓志原违。

陈造

陈造　和陶渊明二十首

暇日坐北窗，好风竹间至。

楚骚偶到眼，开卷已心醉。

爱君君子心，湛身抑其次。

自靖各所安，苟难岂所贵。

陈造

陈造　和陶渊明二十首

捐金得嘉旨，举室更笑喧。

老子旧小衣，醉帽每先偏。

即今省酒费，或办归买山。

吏隐有定趣，县债当亟还。

陈造

陈造　和陶渊明二十首

张竦底陈遵，彼此竟谁是。

徐公今似优，昔行未容毁。

中年覆觞过，畏病乃能尔。

儿辈无真见，縜袍贤锦绮。

陈造

陈造　和陶渊明二十首

海乡亦好春，红紫纷蕤英。

黄鸟托庭柯，啁哳如有情。

知我得碧涛，似劝花前倾。

岂知好饮客，静坐耐耳鸣。

陈造

陈造　和陶渊明二十首

肮脏老眉面，岂是趋世资。

谬著百僚底，躭强折枝。

深知才用短，敢谓时命奇。

归耕不顾计，更问婚娶为。

陈造

陈造　和陶渊明二十首

公朝不遗才，荡荡天门天。

杂遝尽奇士，腾凌舒壮怀。

有客寻遂初，与时自作乖。

脱粟傲肉食，官居当岩栖。

东州拜玺书，西州迎芝泥。

夫也商声讴，满屋金石谐。

诗书孰践和，簿领甘沉迷。

平生独往原，万牛挽莫回。

陈造

陈造　和陶渊明二十首

自公有至乐，诗卷还坐隅。

得句一吐之，嬉然忘穷涂。

百世一俯仰，万象付驰驱。

吟情当饮兴，其乐皆有余。

陈造

陈造　和陶渊明二十首

卯金穿窬雄，典午盗有道。

当时附炎人，忍耻称国老。

延之终代北，范粲车上槁。

矫矫竹林儶，曲蘖岂真好。

陶公诸公右，炯若横道宝。

不就酣湎逝，亦恐自标表。

陈造

陈造　和陶渊明二十首

访书酒诰空，扬子浪伤时。

颂德誉大人，刘伶颇费辞。

人生意行耳，暇复商略兹。

用己律世人，一信起千疑。

规规滞所然，在物宁非欺。

我心受风舟，漂然随所之。

陈造

陈造　和陶渊明二十首

人生无贤愚，彼是皆梦境。

砽砽迷所求，冥冥睡未醒。

此心方放纷，息念乃要领。

冲风有惊波，揠苗无佳颖。

陈造

陈造　和陶渊明二十首

愦愦绮纨儿，客或大其宅。

长公抱胸奇，所向有削迹。

穷达吁可惊，贤否乃什百。

请君勿此计，计之当浮白。

陈造

陈造　和陶渊明二十首

细阅史氏书，宛若身所经。

梦录以命之，过影纪亏成。

一尧间十秦，寒暑倏变更。

我起千岁后，游心於大庭。

挽仰海尘扬，鼓舞天籁鸣。

纷纷阅过前，表立俱志情。

陈造

陈造　和陶渊明二十首

达观无畦畛，自狭叔季风。

典书有佳酿，饮徒常眼中。

彼醉我俱适，未觉介胜通。

刚制免寂寥，政复人得弓。

陈造

陈造　和陶渊明二十首

少从师友间，雅意效一得。

中年弹尘冠，欲起复回惑。

初无辅是具，吾责良易塞。

即今禹绍舜，群俊萃王国。

陈造

陈造　和陶渊明二十首

昔人蚁壤游，方复诧贵仕。

回首辞穷约，投分感知己。

邻鼓惊边隅，得无豢养耻。

战酣日为却，血尸三百里。

推枕视窗日，前事皆可纪。

向来心营营，乃始得真止。

陈造

陈造　和陶渊明二十首

陶翁出宰县，径去亦天真。

闲居诗成集，古雅仍深醇。

坡翁访赤壁，临流双鬓新。

小袖补衮手，千篇准过秦。

两翁阅当世，眇若毫端尘。

熙丰望义熙，爱君最忠勤。

向非与道俱，宁尔著语亲。

自我诵遗编，行身少知津。

敢忘炷炉香，亦复雨巾。

鼎鼎盖棺前，期无愧斯人。

陈造


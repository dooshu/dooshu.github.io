◇缘生经并论序

原是一心，积为三界。痴流漫远，苦树郁高。欲讨其际，难测其本。理极实相之门，荃穷假名之域。五因七果，十有二分。缘生之法，总备于此。凡则迷而起妄，圣则悟以通真。下似兔浮，上如象度。大哉妙觉，渊乎洞尽。十地与双林俱畅，闻域共稻艹干咸敷。至若此经，独包彼例。彼所未说，此乃具演。攀缘为首，对治为末。总则一十一门，别则百二十问。其旨微而密，其词约而隐。经之纲目，摄在兹焉。并有圣者郁楞迦，附此经旨，作论显发。其论也，遍取三乘之意，不执一部之荃，先立偈章，後兴论释。偈有三十，故亦名三十论也。大业二年十月，南贤豆国三藏法师达摩笈多，与故翻经法师彦琮，在东都上林园，依林邑所获贤豆梵本，译为隋言。三年九月，其功乃竟。经二卷，论一卷。三藏师究论闲明，义解沈密，琮法师博通经论，兼善梵文，共对叶本，更相扣击。一言靡违，三覆逾审。辞烦简质，意存允正。比之昔人，差无尤失。真曰法灯，足称智藏。愿穷後际，常益世间云尔。（《释藏》敢三，又华四）


莫相忘行（赠同时被召诸公。）

人生良会不易得，对面东西各南北。
干戈迟暮更惊心，相望那能见颜色。
朅来文士如云屯，一时待诏来金门。
深山大泽皆罗致，申命重招劳至尊。
枚马纷纷皆博雅，汉世贤良称董贾。
彩笔雕龙徒满眼，吾侪岂是悠悠者。
从来虎鼠有定命，歌声金石贫非病。
纵令醉尉相揶揄，早被君王识名姓。
男儿菀枯聚散复何常，与君相见莫相忘。



◎张淑芳词

张淑芳，西湖樵家女，理宗选妃日，贾似道匿为己妾，即德太学生百字令中所指"新塘杨柳"也。有无名氏题壁云："山上楼台湖上船。平章醉後懒朝天。

羽书莫报樊城急，新得蛾眉正少年。"淑芳亦知必败，营别业以遁迹焉。木棉之後，自度为尼，罕有知者。词数阕，今录其浣溪纱云："散步前山春草香。朱阑绿水绕吟廊。花枝惊堕绣衣裳。 或定或摇江上柳，为鸾为凤月中篁。为论证掩抑锁云窗。"更漏子云："墨痕香，红蜡泪。点点愁人离思。桐叶落，蓼花残。

雁声天外寒。 五云岭，九溪坞。待到秋来更苦。风淅淅，水淙淙。不教蓬径通。"至今五云山下九溪坞，尚有尼庵。［西湖志馀］


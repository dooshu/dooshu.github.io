128　杜預世族譜疑帝王世次


攷古編謂歐陽公論二帝三王世次差舛，發端於杜佑通典。案：今本攷古編無此語。按釋例，世族譜已有此疑，則發端乃杜預也。

【閻按】曹魏時，博士張融難王肅，亦以五帝非黄帝子孫相續次者，又前於預。

【元圻案】通典四十二吉禮：「夏后氏禘黄帝而郊鯀。」注：「司馬遷五帝本紀云，舜則黄帝九代孫，嚳之曾孫，禹，帝玄孫。計不合如此之差懸，恐馬遷之誤。」〇歐陽公帝王世次圖序曰：「遷所作本紀，出於大戴禮、世本諸書，今因其説圖而考之。堯、舜、夏、商、周同出於黄帝。堯之崩也，下傳其四世孫舜。舜之崩也，復上傳其四世祖禹，而舜、禹皆壽百歲。稷、契於高辛爲子，乃同父異母之兄弟。今以其世次而下之，湯與王季同世，湯下傳十六世而爲紂，王季下傳一世而爲文王、二世而爲武王，是文王以十五世祖臣事十五世孫紂，而武王以十四世祖伐十四世孫而代之王，何其謬哉！」〇文十八年正義：「世族譜取史記之説，又從而譏之云：『按鯀則舜之五世從祖父也，而及舜共爲堯臣，堯則舜之三從高祖而妻其女，此史記之可疑者。』」案：今本世族譜無此文。〇四庫全書總目子部雜家類：「考古編十卷，宋程大昌撰。論經義異同，史傳繆誤，多所訂證。」






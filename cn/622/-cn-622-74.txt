骊山姥

骊山姥，不知何代人也。李筌好神仙之道，常历名山，博采方术，至嵩山虎口岩石室中，得黄帝阴符本，绢素书，缄之甚密，题云：“大魏真君二年七月七日，道士寇谦之藏之名山。”用传同好，以糜烂，筌抄读数千遍，竟不晓其义理。因入秦，至骊山下，逢一老母，鬓髻当顶，余半垂，弊衣扶杖，神状甚异，路旁见遗火烧树，因自言曰：“火生于木，祸发必克。”筌闻之惊，前问曰：“此黄帝阴符秘文，母何得而言之？”母曰：“吾受此符，已三元六周甲子矣。三元一周，计一百八十年，六周共计一千八十年矣，少年从何而知？”筌稽首载拜，具告得符之所，因请问玄义，使筌正立，向明视之曰：“受此符者，当须名列仙籍，骨相应仙，而后可以语至道之幽妙，启玄关之锁钥耳，不然者，反受其咎也。少年颧骨贯于生门，命轮齐于月角，血脉未减，必影不偏，性贤而好法，神勇而乐智，真吾弟子也。然四十五岁，当有大厄。”因出丹书符一通，贯于杖端，令筌跪而吞之。曰：“天地相保！”于是命坐，为说阴符之义曰：“阴符者，上清所秘，玄台所尊，理国则太平，理身则得道，非独机权制胜之用，乃至道之要枢，岂人间之常典耶！昔虽有暴横，黄帝举贤用能，诛强伐叛，以佐神农之理，三年百战，而功用未成，斋心告天，罪己请命。九灵金母命蒙狐之使，授以玉符，然后能通天达诚，感动天帝，命玄女教其兵机，赐帝九天六甲兵信之符，此书乃行于世。凡三百余言，一百言演道，一百言演法，一百言演术；上有神仙抱一之道，中有富国安民之法，下有强兵战胜之术，皆出自天机，合乎神智。观其精妙，则黄庭八景，不足以为玄；察其至要，则经传子史，不足以为文；较其巧智，则孙吴韩白，不足以为奇。一名黄帝天机之书，非奇人不可妄传，九窍四肢不具、悭贪愚痴、骄奢淫佚者，必不可使闻之。凡传同好，当斋而传之，有本者为师，受书者为弟子，不得以富贵为重、贫贱为轻，违之者夺纪二十，每年七月七日写一本，藏名山石岩中，得加算，本命日诵七遍，益心机，加年寿，出三尸，下九虫，秘而重之，当传同好耳。此书至人学之得其道，贤人学之得其法，凡人学之得其殃，职（明钞本、陈校本职作识）分不同也。经言君子得之固躬，小人得之轻命，盖泄天机也。泄天机者沉三劫，得不戒哉！”言讫，谓筌曰：“日已晡矣，吾有麦饭，相与为食。”袖中出一瓠，令筌于谷中取水，既满，瓠忽重百余斤，力不能制而沉泉中，却至树下，失姥所在，惟于石上留麦饭数升，怅望至夕，不复见姥。筌食麦饭，自此不食，因绝粒（粒字原阙。据明钞本、许刻本补）求道，注阴符，述二十四机，着太白阴经，述中台志阃外春秋，以行于世，仕为荆南节度副使仙州刺史。（《太平广记》卷六三）


○禁枉滥敕

朕猥以眇躬，荐承鸿业，念彼疲瘵，劳於寝兴。或虑官不得人，因成紊乱；或虑刑非其罪，遂致怨嗟。王化所兴，狱讼为本，苟无训励，必有滞淹。近日诸道百姓，或诸多违犯，或小可斗争，官吏曲纵吏人，巧求瑕衅。初则滋张节目，作法拘囚；终则诛剥货财，市恩出拔。外凭公道，内徇私情，无理者转务迁延，有理者却思退缩，积成讹弊，渐失纪纲。自今後切委逐处官吏州牧县宰等，深体予怀，各举尔职，凡关推究，速与裁。如敢苟纵依违，遂成枉滥，或经台诉屈，或投匦申冤，勘问不虚，其元推官典，并当责罚，其逐处观察使刺史，别议朝典。宜令诸道州府，各依此处分，所管属郡，委本道严切指挥。


卷四十三



卷之四十三

洪武二年六月癸亥朔。

甲子，赐国子生夏衣。

置天平千户所，时隘丁寨土酋覃顺归降，遂置千户所，以顺为千户。

置平阳卫。

宁州父老诣大将军徐达降，达遣指挥吴宏往抚谕之，并招徕邠州等处。

乙丑，以元分省参政崔文耀署平滦府事，文耀先守平滦，以其州县来降，故有是命。

丙寅，功臣庙成。命论次诸功臣之功，以徐达为首，次常遇春，次李文忠，次邓愈，次汤和，次沐英，次胡大海，次冯国用，次赵德胜，次耿再成，次华高，次丁德兴，次俞通海，次张德胜，次吴良，次吴祯，次曹良臣，次康茂才，次吴复，次茅成，次孙兴祖，凡二十有一人。于是命死者塑其像于庙祀之，仍虚生者之位。初，参政胡大海等殁，上念其功，已命塑其像于卞壸、蒋子文之庙以祀。至是，复塑像于新庙。

丁卯，上谕国子学官曰：“治天下以人材为本，人材以教导为先。今太学之教，本之德行，文以六艺者，遵古制也。人材之兴，将有其效。夫山，木之所生；川，水之所聚；太学，人材所出。欲木之常茂者，必培其根；欲水之长流者，必浚其源；欲人材之成效，必餋其德性。苟无作餋之功而欲成其材，譬犹壅百川而欲水流，折方长而求大木，其可得哉？”

思州土官田弘正遣万户张思温贡马及方物。弘正，仁厚子也，是时仁厚卒，弘正来告哀，且请袭职，诏俟其服阕，然后授之，赐思温绮帛钞锭。

戊辰，大将军徐达调凤翔守御指挥余思明守平凉。

庚午，遣使祭兰山压死军士。先是，大军西征道，过兰山下，适山暴崩，军士多压死者。上闻而哀之，故遣使谕祭，仍命恤其家。

上召国子生，问曰：“尔等读书之余，习骑射否？”对曰：“皆习。”曰：“习熟否？”对曰：“未。”乃谕之曰：“古之学者，文足以经邦，武足以戡乱，故能出入将相，安定社稷。今天下承平，尔等虽专务文学，亦岂可忘武事？诗曰:‘文武吉甫，万邦为宪。’惟其有文武之才，则万邦以之为法矣。尔等宜勉之。”

上读《叔孙通传》至“鲁两生不肯行”，因谓侍臣曰：“叔孙通虽云窃礼之糠秕，然创制礼仪于煨烬之余，以成一代之制，亦可谓难矣。如两生之言不无迂耶？若礼乐必待百年而后可兴，当时朝廷之礼废矣。朕闻先王之礼，因时制宜。孔子亦曰：‘期月三年必世。’盖亦因时制宜之谓，若谓必待百年，则诚迂矣。”

甲戌，大将军徐达遣指挥陈寿将兵守原州，黄旺守泾州。泾州逻卒获庆阳小元帅谍者张五十九斩之，达遂自泾州率诸军趋庆阳。己卯，驻于东原，令右副将军冯宗异、御史大夫汤和、都督副使顾时、参政戴德以兵四面围其城。张良臣开城西门出，汲恣人马，驰骋城下。达怒，督宗异进营逼其西门，遣宁国卫将士守其小东门。明日，张良臣以兵出战于东门，都督副使顾时击败之，获其禆将九人斩之。

己卯，常遇春等克开平。初，上命遇春自凤翔赴北平，征迤北余寇，以平章李文忠辅之。遇春文忠率步卒八万、骑士一万自北平往取开平，道三河，经鹿儿岭，过惠州，败故元将江文清兵于锦川，得士马以千计。次全宁，故元丞相也速复以兵迎战，又败之，也速遁去。进攻大兴州，文忠谓遇春曰：“元兵必走。”乃分兵千余为八屯，伏其归路，虏果夜遁，遇伏，大破之，擒其丞相脱火赤，遂率兵道新开岭进攻开平。元主先已北奔，追北数百里，俘其宗王庆生及平章鼎住等斩之，凡得将士万人、车万辆、马三千疋、牛五万头，蓟北悉平。

辛巳，大将军徐达督兵攻庆阳四门，城上矢下如雨，达兵不为之动。既而别将李德明逻环州，获张良臣谍者竹笴，斩之以徇城。笴，张思道理问也，王保保自宁夏遣其来庆阳觇伺王师，庆阳既受围，张良臣复遣还宁夏求援，故获斩之，仍以参随王敬祖将兵守彭原。

壬午，安南国王陈日煃遣其少中大夫同时敏、正大夫叚悌、黎安世等来朝贡方物，因请封爵。诏遣翰林侍读学士张以宁、典簿牛谅往使其国，封日煃为安南国王，赐以驼纽涂金银印。诏曰：“咨尔安南国王陈日煃，惟乃祖父，昔守境于南陲，传之子孙，常称藩于中国，克恭臣职，以永世封。朕荷天地之灵，肃清华夏，顷驰书而往报，冀率土以咸宁。卿能奉表称臣，专使来贺，法尔前人之训，以安遐壤之民，眷兹勤意，深可嘉尚。是用遣使赍印，仍封尔为安南王。於戏！视广同仁，思效哲王之盛典；爵超五等，俾承奕叶之遗芳。益茂令猷，永为藩辅。”赐日煃《大统历》一本、织金文绮纱罗四十匹，赐同时敏、叚悌、黎安世、阮法四人文绮线罗各一匹、纱二匹，其副阮勋及从二十三人赐有差。以宁等以十月至安南界，而日煃以夏五月先卒，其侄日熞嗣立，遣其臣阮汝亮来迎请诏印，以宁等不从，日熞乃复遣杜舜钦等请命于朝，以宁驻安南俟命。

张良臣自西门出兵挑战，宁国卫兵与战少却，良臣复以兵薄兴武卫营，指挥张四坚壁不动，右副将军冯宗异以兵击之，良臣走还，达复以都督佥事陈德守其西门。

癸未，革中书省照磨、检校所断事官。

乙酉，参政傅友德移兵会庆阳城下。

丙戌，右副将军冯宗异营卒夜获王保保谍者四人，斩之。

丁亥，造太庙金器成。每庙壸一、盂一、台盏二、爵二、椀四、肉楪十、菜楪十、槖四、匙二、筯二、茶壸二、茶钟二、香炉一、香盒一、花瓶二、烛台二，计金八千八百八十余两。先是，上欲造宗庙金器，因谕礼官曰：“礼缘人情，因时宜，不必泥于古。近世祭祀皆用古笾豆之属，宋太祖曰‘吾先人亦不识此’，孔子曰‘事死如事生，事亡如事存’，其言可法。今制宗庙祭器，只依常时所用者。”于是造酒壸、盂、盏之属，皆拟平时之所用，又置楎椸、枕簟、箧笥、帷幔之属，皆象其平生焉。

戊子，以广西、海南、海北府州隶广东省。

迁沧州治于长芦。

以宋濂为翰林学士，王祎为待制。

故元左丞陈湾等以众攻凤州，指挥张龙击破之，斩湾及李院判等数十人。

庚寅，庆阳大雨雹，山水泛溢，张良臣纵兵出城争汲，龙骧卫兵击之，战至二鼓，敌大败。

李德明自环州送故元来降平章申成、参政冯贵等十八人至大将军营。

壬辰，追封故海宁卫指挥同知严德为天水郡公。初，王师下台州，德力战而死。至是，上追念之，乃命中书加赠封诰曰：“折冲御侮，实资壮毅之才；崇德报功，宜重褒封之典。故海宁卫指挥同知严德，昔当举义，早已归诚，性资怀百炼之刚，胆略有兼人之勇。及定建业，每列前锋，野战则锐莫敢当，城守则坚不可犯。恢宏疆宇，勤历岁年，登中翼之帅垣，进外营之亚使。既殄御溪之寇，旋靖海宁之区。乃从总戎，肆征东浙，新昌决胜，天台合围，奋身士卒之先，致命矢石之下。敌虽歼灭，尔竟殒亡。追念英风，曷胜轸悼。宜颁恤典，用贲幽扁。可赠骠骑上将军、大都督府副使、上护军，追封天水郡公。於戏！力拔孤城，慨想生前之烈；芳流百世，永垂身后之名。灵其有知，服此嘉命。”

荧惑犯东咸星。

秋七月癸巳朔，以礼部侍郎世家宝为刑部尚书。

甲午，大将军徐达遣降将李茂等将骑兵千人，往隆德、秦安等处收捕未附头目杜伯不花、罗左丞等。

乙未，诏遣儒士欧阳佑等十二人往北平等处，采访故元元统及至正三十六年事迹，增脩《元史》。时诸儒脩《元史》将成，诏先成者上进，阙者俟续采补之。

丙申，制太庙四代帝后纱服成。帝服用玄色，画纱衮衣，大红纱绣裳，白纱中单，白纱黼领，大红纱绣蔽膝，红白纱大带。后服用青纱祎衣，大红罗销金缘络玉色，中单，红黼领，青纱绣蔽膝，大红罗销金缘络青红罗大带，销金罗附带。

张良臣乘大风出兵，与我师接战，我师击败之。先是，庆阳守者百余人潜出东西门诣大将军降，及是战败来归者又千余人，良臣惧，明日登城呼吕德约降，大将军不听。

戊戌，以淄川州长山、新城、淄川三县、泰安州长清县、德州齐河县、济宁肥城县俱隶河南府，复以济宁之乐陵县隶乐安州，陵县隶德州，淄川州之蒲台县隶滨州，徐州之鱼台县隶济宁，滕州邹县隶兖州。寻改滕州、单州俱为县，隶济宁，以濮州之临清、馆陶二县隶东昌府，割恩州清平县隶高唐州，莒州蒙阴县、密州安丘、诸城二县俱隶青州。

己亥，征虏副将军、中书平章鄂国公常遇春还军次柳河川，得疾而卒。报至，诏平章李文忠领其众。

割真定府蠡州隶保定府。改完、安肃二州为县，并祁州蒲阴县、雄州归信县、安州葛城县入各州。

癸卯，元合水守将参政盖城诣大将军徐达降，献马二十匹。成先守华池寨，达令成往招其部曲，又遣来降佥院王晋招谕木瓜堡、铁哥城诸寨，柔远镇故城社头目张彬招谕旧寨未附军民。

丙午，享太庙。

是夜，有流星大如鸡子，色赤，尾迹约长三尺，起自羽林军，流至云中没。

丁未，广西右江田州府土官岑伯颜、来安府岑汉忠、向武州黄世铁、左江太平府黄英衍、思明府黄忽都、龙州赵帖坚各遣使奉表贡马及方物。诏以伯颜为田州府知府，汉忠为来安府知府，世铁为向武州知州，英衍为太平府知府，忽都为思明府知府，帖坚为龙州知州兼万户，皆许以世袭。

并武当县入均州，隶襄阳府。

中书省臣言：“广西诸洞虽平，宜迁其人内地，可无边患。”上曰：“溪洞猺獠杂处，其人不知礼仪，顺之则服，逆之则变，未可轻动。今惟以兵分守要害以镇服之，俾之日渐教化，则自不为非，数年之后，皆为良民，何必迁也？”

西蕃达达寇临洮，会宁指挥杨广击走之。

戊申，李茂等逻会州，获杜伯不花部将张演并达达大都虎儿送大将军营。

己酉，置麻寮千户所。初，慈利县人唐勇集兵据麻寮寨。吴元年，大军次澧州，勇率众降，至是置千户所，以勇为千户守之。

张良臣复以兵出东门挑战，龙骧卫官军击败之，获其枢密、同佥等官。

庚戌以木绵战袄一十万赐北征军士。

辛亥，王保保部将韩扎儿攻破原州，指挥陈寿俱陷没。大将军徐达闻报，与都督冯宗异、参政傅友德议以驿马关当其冲，遣右丞徐礼将兵守之，又遣指挥叶谷真守彭原，调指挥韦正守邠州。宗异复与达谋曰：“今大军围庆阳，张良臣虽困，未能遽下，王保保欲为良臣声援，故令扎儿攻原州，欲以援庆阳，请得移军逼关，以扼原州，彼无所施矣。”达然之。宗异遂以其军西临驿马关，去庆阳三十里而军。是夜，扎儿复攻陷泾州，丁千户退保灵台县。

癸丑，监察御史谢恕巡按松江，以欺隐官租逮系一百九十余人至京师，多有称冤者，治书侍御史文原吉等以其事闻。上命召数人，亲问之，悉得其情，乃责恕曰：“御史，耳目之官，当与民办是非，明曲直，不使冤抑，方为称职。今尔为御史，不能为民伸冤理枉，反陷民于无辜，朝廷耳目，将何赖邪？”于是尽释其人，命以恕下吏，原吉等能不蔽聦明，赏彩币有差。

丙辰，蜀明昇遣使来贡。初，我师之西出也，不数月，关陕悉定，蜀人为之震恐。戴寿谓昇曰：“大明天子遣将用兵，所向无敌，以王保保、李思齐强盛如此，尚莫能御，况吾蜀乎？倘一旦有警，计将安出？”吴友仁曰：“蜀地非中原比，设有缓急，据险可守，军资又充足，虽勇将强兵，其若我何？为今之计，莫若外假交好以缓敌，内脩武事以备御。”昇从其言，于是复遣使脩贡。

辛酉，右副将军冯宗异引兵自驿马关讨韩扎儿，扎儿走，追至邠州，又走宜禄。扎儿闻王师追之急，遂以其众遁去，宗异还屯驿马关。








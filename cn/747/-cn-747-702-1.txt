○请授王宰兼行营诸军攻讨使状

右，缘王茂元虽是将家，久习吏事，深入攻讨，非其所长，访闻东畿自闻狂寇侵轶，尚未安定，茂元纵得痊复，且要留镇河阳，行营诸军，须便有所委，茂元疾虽加重，朝廷亦免他虞。前月二十九日延英面奉圣旨，亦以两道节度同在一处非便。臣等商量，望授王宰兼行营诸军攻讨使。如蒙允许，望加刘沔、张仲武招抚使，例降黄敕处分。未审可否？


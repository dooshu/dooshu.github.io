神仙

虺韦问于罗离子奇曰：“或称神仙，有诸？”曰：“有之。”曰：“何以知之？”曰：“以物。”请问之。曰：“狐，兽也；老枫，木也，而皆能怪变。人，物之灵，夫奚为不能怪变？故神仙人之变怪者也。怪可有不可常，是故天下希焉。”曰：“神仙不死乎？”曰：“死。”曰：“何以知之？”曰：“天以其气分而为物，人其一物也。天下之物异形，则所受殊矣。修、短、厚、薄各从其形，生则定矣，惟神仙为能有其受，而焉能加之？故物之大者一天而无二。天者众物之共父。神仙，人也，办子之一也，能超乎其群而不能超乎其父也。夫如是而后元气得以长为之主，不然则非天矣。”


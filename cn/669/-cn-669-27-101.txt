101　謝邈徐邈焚削詔辭


謝邈傳：「孝武多賜侍臣文詔〔一〕，辭義有不雅者，邈輒焚毁之。」通鑑云：「帝好爲手詔詩章以錫侍臣，閻本云：「『錫』，元板作『賜』。」或文辭率爾，徐邈應時收斂，還省刊削，皆使可觀，經帝重覽，然後出之。」事見孝武紀寧康三年。此一事也，晉書以爲謝邈，通鑑以爲徐邈，必有一誤。

【閻按】通鑑亦本晉書儒林傳。

【元圻案】謝邈，附見謝安傳：「邈，字茂度。性剛骾，頗有理識，累遷侍中。時孝武帝觴樂之後，多賜侍臣文詔，辭義有不雅者，邈輒焚毁之。其他侍臣被詔者，或宣揚之，故論者以此多邈。」儒林傳：「徐邈，東莞姑幕人。姿性端雅，勤行勵學，博涉多聞，以慎密自居。孝武帝招延儒學之士，謝安舉以應選。遷散騎常侍。帝好爲手詔詩章云云。」文與通鑑同。愚按：謝邈所焚者，乃已被賜之章，故得毁之；徐邈所刊削者，似指未賜侍臣者而言，以徐邈常在西省侍帝故也。且謝性剛骾，徐性慎密，事亦各肖其人，似非一事，不妨兩存。晉書兩傳同有「是時侍臣被詔者，或宣揚之，時議以此多邈」之文，故厚齋疑有一誤。

〔一〕「侍」，原作「近」，據元刊本、清嘉慶本改。






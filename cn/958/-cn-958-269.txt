文同　可笑口号

可笑庭前小儿女，栽盆贮水种浮萍。

不知何处闻人说，一夜一根生七茎。

文同

文同　可笑口号

可笑陵阳太守家，闲无一事只栽花。

已开渐落并才发，长作亭中五色霞。

文同

文同　可笑口号

可笑此公何太惑，读书写字到三更。

也知学得终无用，自肯辛勤比后生。

文同

文同　可笑口号

可笑生平事迂阔，向人不肯强云云。

到头官职难迁转，一似城南萧次君。

文同

文同　可笑口号

可笑为官太徼阔，养愚藏拙在深山。

君看处置繁难者，日夜经营心不闲。

文同

文同　可笑口号

可笑儿孙亦满眼，朝朝庭下立参差。

谓言饱读诗书去，憔悴如翁亦好为。

文同

文同　可笑口号

可笑山州为刺史，寂寥都不似川城。

若无书籍兼图画，便不教人白发生。

文同


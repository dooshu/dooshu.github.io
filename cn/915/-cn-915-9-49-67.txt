述異記

昔盤古氏之死也，頭為四岳，目為日月，脂膏為江海，毛髮為草木。秦漢間俗説，盤古氏頭為東岳，腹為中岳，左臂為南岳，右臂為北岳，足為西岳。先儒説，盤古氏泣為江河，氣為風，聲為雷，目瞳為電。古説，盤古氏喜為晴，怒為隂。吳楚間説，盤古氏夫妻，隂陽之始也。今南海有盤古氏墓，亘三百餘里，俗云後人追𦵏盤古之魂也。桂林有盤古氏廟，今人祝祀。

南海中盤古國，今人皆以盤古為姓。昉按：盤古氏，天地萬物之祖也，然則生物始於盤古。

南海小虞山中有鬼母，能産天地鬼，一産十鬼，朝産之，暮食之。今蒼梧有鬼姑神是也。虎頭龍足，蟒目蛟眉。〈：蟒虵目圓，蛟眉連生。〉：今吳越間防風廟，土木作其形，龍首牛耳，連眉一目。

昔禹會塗山，執玉帛者萬國，防風氏後至，禹誅之。其長三丈，其骨頭専車。今南中民有姓防風氏，即其後也，皆長大。越俗祭防風神，奏防風古樂，截竹長三尺，吹之如嘷，三人披髮而舞。

軒轅之初立也，有蚩尤氏兄弟七十二人，銅頭鐵額，食鐵石，軒轅誅之於涿鹿之野。蚩尤能作雲霧，涿鹿今在冀州。有蚩尤神，俗云人身牛蹄，四目六手。今冀州人掘地得髑髏如銅鐵者，即蚩尤之骨也。今有蚩尤齒，長二寸，堅不可碎。秦漢間説蚩尤氏耳𩯭如劍，㦸頭有角，與軒轅鬭，以角觝人，人不能向。今冀州有樂名蚩尤戲，其民兩兩三三，頭戴牛角而相觝。漢造角觝戲，蓋其遺製也。

太原村落間，祭蚩尤神不用牛頭。今冀州有蚩尤川，即涿鹿之野。漢武時，太原有蚩尤神晝見，龜足虵首，首疫，其俗遂為立祠。

堯使鯀治洪水，不勝其任，遂誅鯀於羽山，化為黄能、〈奴來反〉，入於羽泉。今會稽祭禹廟不用熊，曰黄能，即黄熊也。陸居曰熊，水居曰能。昉按：今江淮中有⿰名熊。熊，虵之精，至冬化為雉，至夏復為虵。今吳中不食雉，毒故也。揚州有虵市，市人鬻珠玉而雜貨鮫布。鮫人即泉先也，又名泉客。

南海出鮫綃紗，泉先潛織，一名龍紗，其價百餘金，以為服，入水不濡。

南海有龍綃宫，泉先織綃之處，綃有白如霜者。

鬱林郡有珊瑚市。海先市珊瑚樹，碧色，生海底，一株十枝，枝間無葉，大者髙五六尺，至小者尺餘。蛟人云：海上有珊瑚宫。漢元封二年，鬱林郡獻瑞珊瑚。

光武時，南海獻珊瑚婦人，帝命植於殿前，謂之女珊瑚。一旦，柯葉甚茂。至靈帝時，樹死。咸以謂漢室将亡之徵也。

凡珠有龍珠，龍所吐者；虵珠，虵所吐者。南海俗諺云：虵珠千枚，不及玫瑰。亦虵珠賤也。〈玫瑰亦是美珠也。〉越人諺云：種千畝木奴，不如一龍珠。

越俗以珠為上寶，生女謂之珠娘，生男謂之珠兒。吳越間俗説明珠一斛貴如玉者。合浦有珠市。

昔炎帝女溺死東海中，化為精衛，其名自呼。每銜西山木石填東海，偶海燕而生子，生雌狀如精衛，生雄如海燕。今東海精衛誓水處，曽溺於此川，誓不飲其水。一名鳥誓，一名寃禽，又名志鳥，俗呼帝女雀。

東海島龍川，穆天子養八駿處也。島中有草名龍芻，馬食之，一日千里。古語云：一株龍芻，化為龍駒。

陶唐之世，越常國獻千嵗神龜，方三尺餘，背上有文，科斗書記。開闢已來，帝命録之，謂之龜厯。伏滔述帝功徳銘曰：胡書龜厯之文。

夏桀宫中有女子，化為龍，不可近。俄而復為婦人，甚麗，而食人。桀命為蛟妾，告桀吉凶。

桀時，泰山山走石泣。先儒説：桀之将亡，泰山三日泣。今泰山山石逺，望之若人泣者是也。武王謂周公曰：桀為不道，走山泣石。

堯為仁君，一日十瑞：宫中芻化為禾，鳳凰止於庭，神龍見於宫沼，厯草生堦，宫禽五色，烏化白，神木生蓮，萐蒲生㕑，景星耀於天，甘露降於地，是為十瑞。

東海畔有孤竹焉，斬而復生，中有管。周武王時，孤竹之國獻瑞筍一株。

空桑，生大野山中，為琴瑟之最者，空桑也。

周成王元年，貝多國人獻舞雀，周公命返之。

南海中有軒轅邱，鸞自歌，鳯自舞，古云天帝樂也。崆峒山中有堯碑禹碣，皆籕文焉。伏滔述帝功徳銘曰：堯碑禹碣，厯古不昧。

會稽山有虞舜巡狩臺，臺下有望陵祠。帝舜南巡，𦵏於九疑，民思之，立祠曰望陵祠。

帝舜都郭門，古宫存焉。宫前有堯臺舜館，銘記古文，莫有識者。

湘水去岸三十里許，有相思宫、望帝臺。昔舜南巡而𦵏於蒼梧之野，堯之二女娥皇、女英追之不及，相與慟哭，淚下沾竹，竹文上為之斑斑然。

昔戰國時，魏國苦秦之難，嘗有民從征戍秦，久不返，妻思而卒。既𦵏，塚上生木，枝葉皆向夫所在而傾，因謂之相思木。今秦、趙間有相思草，狀如石竹，而節節相續，一名斷腸草，又名愁婦草，亦名霜草，人呼為寡婦莎，蓋相思之流也。

淮南有懶婦魚，俗云：昔楊氏家婦為姑所溺而死，化為魚焉。其脂膏可燃燈燭，以之照鳴琴博奕，則爛然有光，及照紡績，則不復明矣。

水虺五百年化為蛟，蛟千年化為龍，龍五百年為角龍，千年為應龍。

沮、渙二水，波文皆若五色，彼人多文章，故一名繢水。灌、淝之間離别亭，古送别處，漢、沔會流處。岸上有石銘云：下至水府三十一里。皆傳云李斯刻此石。

鹿千年化為蒼，又五百年化為白，又五百年化為𤣥。漢成帝時，山中人得𤣥鹿，烹而視之，骨皆黑色。仙者説：𤣥鹿為脯，食之夀二千嵗。

餘干縣有白鹿，土人皆傳千年矣。晉成帝遣捕，得銅牌在角後，書云：漢元鼎二年，臨江所獻白鹿。

淮水中黄雀，至秋化為蛤，春復為黄雀，雀五百年化為蜃蛤。

梓樹之精，化為青羊，生百年而紅，五百年而黄，又五百年而色蒼，又五百年而色白。

龜千年生毛，龜夀五千年謂之神龜，萬年曰靈龜。海魚千嵗為劍魚，一名琵琶，形如琵琶而善鳴，因以名焉。

漢中山有虎生角，道家云：虎千年則牙蜕而角生。漢宣城郡守封邵，一旦忽化為虎，食郡民，民呼之曰封使君，因去不復來。故時人語曰：無作封使君，生不治民死食民。夫人無徳而夀則為虎，虎不食人，人化虎則食人。蓋恥其𩔖而惡之。

獍之為獸，狀如虎豹而小。始生，還食其母，故曰梟獍。濟陽山，麻姑登仙處。俗説山上千年，金雞鳴，玉犬吠。闔閭夫人墓中，周迴八里，别館洞房，迤邐相屬，漆燈照爛，如日月焉。尤異者，金蠶玉燕，各千餘雙。

吳王夫差築姑蘇之臺，三年乃成，周旋詰屈，横亘五里，崇飾土木，殫耗人力。宫妓數千人，上别立春宵宫，為長夜之飲，造千石酒鍾。夫差作天池，池中造青龍舟，舟中盛陳妓樂，日與西施為水嬉。吳王於宮中作海靈館、館娃閣，銅溝玉檻，宫之楹檻，皆珠玉飾之。

吳既滅越，棲勾踐於會稽之上，地方千里。勾踐得范蠡之謀，乃示民以耕桑，延四方之士，作臺於外而館賢士。今會稽山有越王臺。今交州麻林，一名紵林，勾踐種麻，将以弦弓。交州糠頭山，勾踐貯米於其上，舂積糠為山。今會稽之上有越王鑄劍洲、箭鏃洲，往往有得古箭鏃，蓋古制也。

廣州東界有大夫文種之墓，墓下有石為華表，柱石鶴一隻。種即越王勾踐之謀臣也。

洞庭湖中有釣洲，昔范蠡乗扁舟至此，遇風止釣於洲上，刻石記焉。有一陂，陂中有范蠡魚，昔范蠡釣得大魚，烹食之，小者放於陂中。陂邊有范蠡石牀、石硯、鈷䥈。范蠡宅在湖中，多桑紵英果，有海杏大如拳，苦菜甘柚，林石壁上鑿兵書十篇，菰葑川皆范蠡手植之。定陶有范蠡千斛魚陂、木桃園、酸𬃷林。梧桐宫在句容縣，傳云吳别館有楸梧成林焉，梧子可食，古樂府云梧宫秋，吳王愁是也。

闔閭墓中石銘云：吳王之夜室也。嗚呼！平吾君王，棄吾之邦，遷于重崗。維崗之陽，吾王之邦。

今宜都有吳王射亭、木棠苑。木棠，果名，似梨而甜。宜都七里溪吳王射堂，堂之柱礎，皆如伏龜。𡊮宏宫賦曰海龜之礎是也。

蒼頡墓在北海，呼為藏書臺。周末發冢，得方玉石，上刻文八十字，當時莫識，遂藏之書府。至秦時，李斯識八字，云：上天作命，皇辟迭王。至叔孫通，識十二字。

瀨鄉石堂有老子篆書道徳經五千字，蔡邕於其旁以隸書證之。

番禺有酸柿、甜梅。李尤果賦、生物賦：偏梅甜柿酸。漢章帝三年，子母筍生白虎殿前，時謂為孝竹，羣臣獻孝竹頌。

越多橘柚園。越人嵗多橘税，謂橙橘户。吳書闞尚表請除臣之橘籍是也。

越中有王氏之橘園，胡氏之梅山，賀氏之𤓰邱。吳中有陸家白蓮，顧家斑竹。趙有韓氏之酸𬃷。

中山有楸戸，掌楸木者。楸子為竹器。漢書貨殖志，千年楸。

邯鄲有故宫基存焉，中有趙王之故園，梅李至冬而花，春得而食。

鄴中銅駞鄉魏武帝陵下銅駞、石犬各二。古詩云：石犬不可吠，銅駞徒爾為。

一説香水在并州，其水香潔，浴之去病。吳故宫亦有香水溪，俗云西施浴處，人呼為脂粉塘。吳王宫人濯粧於此溪上源，至今馨香。古詩云：安得香水泉，濯郎衣上塵。俗説魏武帝陵中亦有泉，謂之香水。

饒州俗傳軒轅氏鑄鏡於湖邊，今有軒轅磨鏡石，石上常潔，不生蔓草。

桂林東南邊海有裸川。桓譚新論云：呈衣冠於裸川。海上有裸人鄉。

丹陽大姑陵，陵下有石麟二枚，不知年代。𫝊云：秦漢間公卿墓，則以石麒麟鎮之。

盧氏縣有盧君古塚，塚旁柏二株，枝條䕃茂，二百餘步，樹文隱起，皆如龜甲，根勁如銅石。

盧府君墓，在館陶縣南二十里，不知何代。銘曰：盧府君，歸真之室。

廬陵郡有董氏之宅，前有董家祠。昔有董氏語其鄉人曰：吾當盡室作神。及死，家人老幼皆卒，鄉人往往見之，稱吾於地下作廬陵侯。鄉人因為立祠，能致風雨。安定西隴道，其谷中有彈筝之聲，行人過聞之，謂之彈筝谷。

粉水出房陵永清谷，取其水以漬粉，即鮮潔有異於常，謂之粉水。

漢水西山有九井，井中常出五色煙，髙數丈。傳云：昔人有縋入，得數斛空青。

西海外有鵠國，人長七寸，日行千里，百獸不犯，惟畏海鵠，鵠見必吞之，在鵠腹中不死，鵠一舉亦千里。

吐綬烏，其身大如鸐，五色，出巴東山中，毛色可愛。若天晴淑景，即吐綬，長一尺，須臾還吞之，隂滯即不吐。陽泉，在天餘山北，清流數十步，所涵草木皆化為石，精明堅勁。其水所經之處，物皆漬為石。

却塵犀，海獸也，然其角辟塵，致之於座，塵埃不入。羊山上有燃石，其色黄而文理疎，以水沃之，便如煎沸。其上可炊烹，稍冷，即復以水沃之。

䝟貐，獸中最大者，龍頭、馬尾、虎爪，長四百尺，善走，以人為食，遇有道君即𨼆藏，無道君即出食人。〈，䝟乙八反。貐，翼乳反。〉，辟寒。香丹，丹國所出，漢武時入貢。每至大寒，於室焚之，暖氣翕然自外而入，人皆減衣。

迷穀，出招揺山，亦名鵲山。其樹如穀，又如楮，其花四照，名曰迷穀，如佩之令人不迷。

南康樗都縣西，㳂江有石室，名夢口穴。嘗有船人遇一人，通身黄衣，擔兩籠黄𤓰，求寄載。過至岸下，此人唾盤上，徑下崖，直入石穴中。船主初甚忿之，見其人入石，始知異。視盤上唾，悉是金矣。

噲叅養母至孝。曽有𤣥鶴為戎人所射，窮而歸叅。叅収養療治，瘡愈放之。後鶴夜到門外，叅秉燭視鶴，雌雄雙至，各銜明月珠以置叅家。

炎洲在南海中，上有風生獸，似豹，青色，大如貍。網取之，積薪數車，燒之不燃。鐵鎚鍛頭數十下，乃死。以口向風，須臾便活。以石上菖蒲塞鼻，即真死。取其腦和菊花服之，可夀五百嵗。

南方有灾火山，四月生火，十二月火滅。火滅之後，草木皆生枝條。至火生，草木葉落，如中國寒時也。取此木以為薪，燃之不燼，以其皮績之，為火浣布。

蘭陵山有井，異鳥巢其中，金翅而身黑。此鳥見即大水，井不可窺，窺者盈嵗輒死。

玉門西南有一國，國中有山石，䃡〈子林切〉千枚，名為霹𮦷。䃡從春雷而䃡減，至秋䃡盡，雷收復生，年年如此。宣城蓋山有舒姑泉。俗傳有舒氏女與父析薪，女坐泉處，忽牽挽不動，父遽告家。及再至其地，惟見清泉湛然。其母曰：女好音樂。乃作弦歌，泉乃涌流。

搗衣山，一名靈山，在瑯琊郡。山南絶險，巖有方石，昔有神女於此擣衣，其石明瑩，謂之玉女擣練碪。

㳆鄉西津有玉女岡，天當雨，輒先涌五色氣於石間，俗謂玉女披衣。

嵰州去玉門三千里，地寒多雪，著木石之上，皆融而甘，可以為菓。〈嵰，邱巖反。〉。

八方之荒有石鼔，其徑千里，撞之，其音即成雷也。天之申威於此。

秦始皇作石橋於海上，欲過海觀日出處，有神人驅石去不速，神人鞭之皆流血。今石橋其色猶赤。

員嶠，山名。還邱東有雲石，廣五百里，有蠶長七寸，黑色，有鱗角，以霜雪覆之，然後作繭，長一尺，其色五采，織為文錦，入水不濡。

園客者，濟隂人，貌美，邑人多欲妻之，客終不娶。常種五色香草，積十餘年，服食其實。忽有五色蛾集香草上，客薦之以布，生華蠶焉。至蠶時，有一女自來助養，蠶以香草食之，得繭一百二十枚。繭大如甕，每一繭繅六七日，絲方盡。繅訖，此女與客俱神仙去。

并州妬女泉，婦人不得靘。粧綵服至其地，必興雲雨。一名是介推妹。

齊桓公北征孤竹，見人長尺，具衣冠，左祛而走於馬前，管仲曰：此山之神也，名曰俞兒，霸王〈去聲〉之君興則見也。和州歴陽淪為湖，昔有書生遇一老姥，姥待之厚，生謂姥曰：此縣門石龜眼血出，此地當陷為湖。姥後數往視之，門吏問姥，姥具答之，吏以朱㸃龜眼，姥見遂走上北山，顧城遂陷焉。今湖中有明府魚、奴魚、婢魚。

信安郡石室山，晉時王質伐木至，見童子數人棊而歌，質因聴之，童子以一物與質如棗核，質含之不覺饑，俄頃童子謂曰何不去，質起視斧柯爛盡，既歸無復時人。螺亭在南康郡，昔有一女採螺為業，曽宿此亭，夜聞空中風雨聲，乃見衆螺張口而至，便亂噉其肉，明日惟有骨存焉，故號此亭為螺亭。

北方有七尺之𬃷，南方有三尺之梨，凡人不得見，或見而食之，即為地仙。

荀瓌，字叔偉，潛棲即粧。嘗東遊，憩江夏黄鶴樓上，望西南有物飄然降自霄漢，俄頃已至，乃駕鶴之賓也。鶴止戸側，仙者就席，羽衣虹裳，賓主歡對。己而辭去，跨鶴騰空，𦕈然而滅。

晉安郡有一書生謝端，為性介潔，不染聲色。嘗於海岸觀濤，得一大螺，大如一石米斛，割之，中有美女曰：予天漢中白水素女，天帝矜卿純正，令為君作婦。端以為妖，呵責遣之，女歎息升雲而去。

東陽郡永康縣，吳時有人入山，逢大龜擔之。未至家，遇夜攬舟於岸，見老桑，呼龜曰：元緒，汝當死矣。龜呼桑樹曰：子明無苦也。雖然，盡南山之樵，不能潰我。對曰：諸葛恪明敏，禍必及於予。明日，其人将龜獻吳主，命煮之，三日三夜不死。遂問諸葛恪，恪曰：此龜有精，須得多載老桑為薪，煮之立爛。遂令以老桑斫之為薪，既燃即爛。漢武帝幸甘泉，長平阪道中有蟲，赤如肝，頭目口齒悉具，人莫知也。時東方朔曰：此古秦獄地也，積憂所致。上使按圖，果秦獄地。朔曰：夫積憂者，得酒而解。乃以蟲置酒中，立消。

洞庭山有宫五門，東通林屋，西達峨眉，南接羅浮，北連岱岳。東有石樓，樓下兩石，扣之清越，所謂神鉦。昔有青童秉燭飈飛輪之車至此，其跡存焉。上有天帝壇山，山有金牛穴。吳孫權時，令人掘金，金化為牛，走上山，其跡存焉，故號為金牛穴。

范文，本日南奴也。為奴時，牧羊於澗中，得兩鯉魚，欲私食之。郎知詰之，文詐云：将礪石還，非魚也。郎至魚所，果見兩石。文異之，石有鐵文。因入山中，就治作兩刀。因舉刀向鄣，鄣即蕃中山地名也。呪曰：鯉魚變化，治成刀斫。石鄣破者，是有神靈。文當治此國。遂斫破之，衆遂推為君。

宋武帝微時，伐荻於新洲，見一大虵，長數丈，遂射之，傷。明日復往觀之，聞杵臼聲，覘見數青衣童子搗藥。問其故，答曰：我王為劉寄奴所射，今合藥傅之。帝曰：何神也？童子不答。帝叱之，皆散，收得藥。人因名此草為劉寄奴。西域有鼠國，大者如猪，中者如兔，小者如常鼠，頭悉白。商賈有經過其國者，若不祈祀，則嚙人衣裳。

周成王時，東夷送六角牛。

磅磄山去扶桑五萬里，日所不及。其地甚寒，有桃樹千圍，萬年一實。一説日本國有金桃，其實重一斤。

吳王闔閭𦵏於吳縣，三月，有白虎居其上，號曰虎邱。晉太康中，會稽縣蟛蜞及羊皆化為鼠。蟛始變者，有毛而無肉，大食新稻。

周穆王時，天下連雨三月，穆王乃吹笛，其雨遂止。漢武帝時，西方有日支國，獻活人草三莖。有人死者，将草覆面，即活之矣。

封微山中有怒毛獸，若不嗔，毛短三寸；若嗔，毛長三尺。南金山有獅子禽，其毛黄赤而光鮮，耳小，若鳴時地動石裂。

崑崙山有玉桃，光明洞澈而堅瑩，須以玉井泉洗之，便軟可食。

北方荒外有石湖，方十里，中有横公魚，夜即化為人，刺之不入，煮之不死。若以烏梅二七箇，煮之即熟，可治邪病。

東海郡尉于台有杏一株，花雜五色六出，號云仙人杏。晉時晉陵薛願家，有虹飲其釜中水，須臾而竭。願因以酒祝而益之，虹復飲盡，吐金滿釜而去。願家遂至大富。顧渚山有報春鳥，春至即鳴，秋分亦鳴，似鶗鴂之𩔖也。龍肝𤓰，長一尺，花紅葉素，生於氷谷，所謂氷谷素葉之𤓰。

越俗説：會稽山夏禹廟中有梅梁，忽一春而生枝葉。漢成帝嘗與趙飛燕游太液池，以沙棠木為舟。其木出崑崙山，人食其實，入水不溺。詩曰：安得沙棠木，刳以為舟船。

巴東有真香茗，其花白色如薔薇，煎服令人不眠，能誦無忘。

伺潮雞，潮水上則鳴。孫綽望海賦曰石雞清響而應潮是也。

聚窟洲有返魂樹，伐其根心，於玉釜中煮取汁，又熬之，令可丸，名曰驚精香，或名震靈丸，或名反生香，或名卻死香。死尸在地，聞氣即活。

岑華山在西海之西，有蔓竹為簫管，吹之若羣鳳之鳴。魏興錫義山多生微蘅草，有風不偃，無風獨揺。

黄金山有楠樹，一年東邊榮，西邊枯，後年西邊榮，東邊枯，年年如此。張華云：交讓樹也。

石勒嘗傭於臨水，為遊軍所囚。會有羣鹿傍道，軍人競逐之，勒乃獲免。俄而又見一老父，謂勒曰：向來羣鹿者，我也。君應為列國主，故相救耳。

大食王國在西海中，有一方石，石上多樹，榦赤葉青，枝上總生小兒，長六七寸，見人皆笑，動其手足，頭著樹枝，使摘一枝，小兒便死。

獬豸者，一角之羊也，性知人有罪。臯陶治獄，其罪疑者，令羊觸之。

取鳥之未生毛者，以丹和牛肉，使吞至長，羽毛皆赤。殺之，隂乾，杵服，夀五百嵗。

鄧通以櫂船為黄頭郎，曰：土勝水，其色黄。故刺船郎皆著黄帽。

漢元和元年，大雨，有一青龍墮於宫中，帝命烹之，賜羣臣龍羮各一杯。故李尤七命曰：味兼龍羮。〈七命，文章名也。〉案消山有石樓樹，吳太皇元年，郡吏伍曜於海際得之，枝莖紫色有光，南越謂之石連理也。

南海有明珠，即鯨魚目瞳。鯨死而目皆無精可以鑒，謂之夜光。

千年木精為青牛，

猿五百嵗化為玃，玃千嵗化為老人。

鵠生五百年而紅，五百年而黄，又五百年而蒼，又五百年而白，夀三千嵗。

鷰千年，生胡髯。

虎魚老者為蛟。

江中魚化為蝗而食五穀者，百嵗為鼠。

蛟羊：似羊而無角，啖之毒。

古人説羊一名胡髯郎，又名青鳥。

周穆王之犬，日走千里，食虎豹。

闔閭搆水精宫，尤極珍怪，皆出自水府。

瀨鄉老子祠有紫石榴、紅縹李，一李二色。

勾漏縣有白橘、青椒、縹杏。

南中生子母竹，今之慈竹也。

漢章帝元年，上虞縣獻二蔕𤓰、一實二蔕及玉色橘。趙王故城，俗呼為麋鹿城。

殷紂時，大龜生毛而兔生角，是甲兵将興之兆。

梁孝王築平臺，臺至今存。有蒹葭洲、鳬藻洲、梳洗潭，中有望秦山，商人望鄉之處。

貝宫夫人廟，在太一山下，云懷元王夫人也，廟即其基也。

當陽南有龍川、鳳川，云漢武帝時，八龍五鳳常見於此，亦呼為五鳳州。

魏文帝甄后陵，在鄴中臨漳東北，至今有甄后神。

述異記卷下

周幽王時，牛化為虎，羊化為狼。洛南有避狼城，云幽王時羣羊為狼食人，故築城避之。今洛中有狼村，是其處也。

闗中有金魚神，云周平二年，十旬不雨，遣祭天神，俄而生涌泉，金魚躍出而雨降。

楚莊王時，宫人一旦化為野蛾飛去。

秦始皇帝至東海，海神捧珠獻於帝前。今海畔有秦皇受珠臺。

東海上有蒲臺，秦始皇至此，臺下縈蒲繫馬，蒲至今縈紆。

始皇二十六年，童謡云：阿房阿房亡始皇。

古説雍州雨魚，長八尺許。

先儒説夏禹時天雨金三日，古詩云安得天雨金，使金賤如土是也。

周成王時，咸陽雨金。今咸陽有雨金原。

王莽時，未央宫中雨五銖錢，既而至地，悉為龜兒。漢世，翁仲儒家貧力作，居渭川。一旦，天雨金十斛於其家。

漢惠帝二年，宫中雨黄金、黑錫。

吕后三年，秦中天雨粟。

漢宣帝時，江淮饑饉，人相食，天雨穀三日。秦魏地奏亡穀二十頃。

漢武帝時，廣陽縣雨麥。

河間有雨鉛城，漢世天雨鉛錫於此。

周時，咸陽雨錢，終日而絶。

秦二世元年，宫中雨金，既而頃刻皆化為石。

漢成帝末年，宫中雨一蒼鹿，殺而食之，其味甚美。大禹時，天雨稻。古詩云：安得天雨稻，飼我天下民。漢世，潁川民家雨金銖錢。

魏武帝末年，鄴中雨五色石。

吳桓王時，金陵雨五穀於貧民家，富者則不雨。

魏時河間王子元家，雨中有小兒八九枚，墮於庭前，長六七寸許。自言家在河東南，為風所飄，而至於君庭。與之言，甚有所知，如史傳所述。

魏世，河内冬雨棗。

耆舊説：周秦間，河南雨酸𬃷，遂生野𬃷，今酸𬃷縣是也。魏文帝安陽殿前，天降朱李八枚，啖一枚，數日不食。今李種有安陽李，大而甘者，即其種也。

漢末，楊氏家園中産神柰三株。

武陵源在吳中，山無他木，盡生桃李，俗呼為桃李源。源上有石洞，洞中有乳水。世傳秦末喪亂，吳中人於此避難，食桃李實者皆得仙。

杜陵有金李，李大者謂之夏李，尤小者呼為鼠李。桃之大者為木桃，詩云投我以木桃是也。

防陵定山有朱仲李園三十六所。潘岳閒居賦云防陵朱仲之李，李尤果賦云三十六園朱李是也。中山有縹李，大如拳者呼仙李。李尤果賦曰如拳之李，陸士衡果賦曰中山之縹李，又云仙李縹而神李紅。

豫章之為木，生七年而後與衆木有異。

漢武帝寶鼎二年，立豫章宫於昆明池中，作豫章水殿。𡊮紹在冀州時，滿市黄金，而無斗粟，餓者相食。人為之語曰：虎豹之口，不茹饑人。劉備在荆州時，粟與金同價。永嘉之亂，洛中飢荒，懷帝遣人觀市，珠玉金銀，闐委市中，而無粟麥。𡊮宏表云：田畝由是邱墟，都市化為珠玉。是也。

漢末大饑，江淮間童謡云：太岳如市，人死如林。持金易粟，貴於黄金。

洛中童謡曰：雖有千黄金，無如我斗粟。斗粟自可飽，千金何所直？

耆舊説：桓、靈之世，汝、潁間桑麻為蒿莠，桃李不實，花而復落，落而復花，而官倉有朽粟。

晉永嘉中，梁州雨七旬麥，化為飛蛾。

晉末，荆州久雨，粟化為蠱虫害民。春秋云穀之飛為蠱是也。中郎王義興表奏曰：臣聞堯生神禾，而晉有蠱粟。陛下自以聖徳何如？帝有慙色。

宋髙祖之初年，當晉末饑饉之後，即位以來，江表二千餘里野粟生焉。

古説淮南諸山石生穀。𡊮安云：石穀，藥名，穗之尤小者。漢世古諺曰：雖有神藥，不如少年；雖有珠玉，不如金錢。太原神釡岡中，有神農嘗藥之鼎存焉。

咸陽山中有神農辨藥處，一名神農原。藥草山山上紫陽觀，世傳神農於此辨百藥，中有千年龍腦。

冀州鵠山，傳龍千年則於山中蜕骨，今有龍岡，岡中出龍腦是也。

今藥中有禹餘糧者，世傳昔禹治水，棄其所餘糧於江中，生為藥也。

仙藥，紫鳳腦、千年髑髏是也。

龜甲香：即桂香之善者。

紫术香，一名紅蘭香，一名金桂香，亦名麝香草。出蒼梧、桂林二郡界。今吳中有麝香草，似紅蘭而甚芳香。南海山出千歩香，佩之香聞於千步也。今海嵎有千步草，是其種也。葉似杜若，而紅碧間雜。貢籍曰：南郡貢千步香。

日南有香市，商人交易諸香處。

漢雍仲子進南海香物，拜為涪陽尉，時謂之香尉。日南有千畝林，名香出其中。

香洲在朱崖郡，洲中出諸異香，往往不知名焉。千年松香聞於十里，亦謂之十里香。

杏園洲在南海中，洲中多杏，海上人云：仙人種杏處。漢時嘗有人舟行遇風，泊此洲五六日，食杏，故免死云。洲中别有冬杏。

木蘭川在潯陽江中，多木蘭樹，昔吳王闔閭植木蘭於此，用構宫殿也。七里洲中有魯班刻木蘭為舟，舟至今在洲中，詩家云木蘭舟出於此。

天姥山南峯，昔魯班刻木為鶴，一飛七百里，後放於北山西峯上。漢武帝使人往取之，遂飛上南峯。往往天将雨，則翼翅動揺，若将飛奮。

魯班刻石為禹九州圖，今在洛城石室山。

東北巖海畔有大石龜，俗云魯班所作，夏則入海，冬復止於山上。陸機詩云：石龜尚懷海，我寧忘故鄉。

上虞縣有石駞步，水際謂之步。

𤓰步在吳中，吳人賣𤓰於江畔，因以名焉。

吳江中又有魚步、龜步，湘中有靈妃步。昉按：吳楚間謂浦為步，語之訛耳。

公主山，在華山中。漢末王莽秉政，南陽公主避亂奔入此峯學道，後得昇仙。至今嶺上有一雙朱履。傳云：公主既於山中得道，駙馬王咸追之不及，故留二履以示之。潘安仁有公主峯記。

晉永嘉亂，既已至江，諸公主不得随去，安陽公主、平城公主奔入兩河界，悉為民家妻，常怏怏不悦，有故鄉之思。村民感之，共築一臺以居之，謂之公主望鄉之館，至今巋然。王朗懷舊賦云：将軍出塞之臺，公主望鄉之館。漢成帝遣将軍王潰戍邊，及帝崩，王莽簒逆，潰與莽有隙，遂留不敢歸，因逃入胡中，士卒相率築臺為望鄉之處。

曲阜縣南十里有孔子春秋臺。曲阜故城有顔回墓，墓上有石楠樹二株，可三四十圍，土人云顔回手植。晉末，羣盜蜂起，義陽公主自洛中出奔，至洛南，士卒二千餘人留守不去，以衛京都。劉曜攻破之。主有殊色，曜将逼之，主手刃曜，不中，遂自刃。曜奇其節，遣𦵏之，封義陽公主。鄰民憐之，為立廟，今義陽神是也。

苻堅既為姚萇所殺於新平佛寺中，後寺主摩訶蘭常夢堅曰：可為吾作宫。既而寺左右民家死疫相繼，巫者常見堅，怒曰：吾不宫，将盡殺新平民。因共改寺為廟，遂無復灾疾。每年正月二日，民競祀以太牢。新平寺，今苻家神也。

今烏江長亭亭下有駐馬塘，即當時烏江亭長艤舟待項羽處。

今隂陵故城九曲澤，澤中有項王村，即項籍迷失路處。項王失路於澤中，周回九曲，後人因以為澤名。

燕昭王為郭隗築臺，今在幽州燕王故城中，土人呼為賢士臺，亦謂之招賢臺。

漢武帝於湖中牧馬處，至今野草皆有嚼嚙之狀，湖中呼為馬澤。澤中有武帝彈碁方石，石上勒銘存焉。葳㽔草，一名麗草，又呼為女草，江浙中呼娃草。美女曰娃，故以為名。

懸腸草，一名思子蔓，南中呼為離别草。

苔草，謂之澤葵，又名重錢，亦呼為宣蘚，南人呼為姤草。萱草，一名紫萱，又呼為忘憂草，吳中書生呼為療愁花。嵇中散養生論云：萱草忘憂。

桂林有睡草，見之則令人睡，一名醉草，亦呼為懶婦箴，出海南地記。

楚中有宫人草，狀如金䔲，而甚氛氲，花色紅翠。俗説楚靈王時，宫人數千，皆多怨曠。有囚死於宫中者，𦵏之後，墓上悉生此花。

舜草，今之孝草也。

蓆⿱草，一名塞路，生北方胡地。古詩云：千里蓆⿱草。茙葵，本胡中葵，似葵而大者。

紅蘭花：一名大草。

寡草特生而不叢。

洛陽有芝茜園。漢官儀云：染園出芝茜，供染御服。是其處也。

紅綬花，蔓生如綬，有文采，因名焉。

甘泉宫有木園，武帝時園也，今俗呼為仙草園，出漢、魏宫志。

⿱園在定陵。漢官儀曰：⿱園，供染緑紋綬。小藍曰⿱。〈⿱音稷〉。

芙蓉園在洛陽，漢家置之。

長沙定王故宫有蓼園，真定王故園也。

張騫苜蓿園，今在洛中。苜蓿，本胡中菜也，張騫始於西戎得之。

衛有淇園，出竹，在淇水之上。詩云瞻彼淇澳，緑竹猗猗是也。

梧桐園在吳宫，本吳王夫差舊園也，一名鳴琴川。南中有楓子鬼，楓木之老者，為人形，亦呼為靈楓焉。後漢季，子長為政，欲得囚情，以梧桐木為囚像，穿地為坎，卧木囚於其中，祝之，罪正者不動，寃者木囚動出，時以為精誠所應。子長時為大理卿。

漢武宴於未央宫，忽聞人語云：老臣負自訴。不見其形。良久，見梁上一老翁，長八九寸，面皺鬚白，柱杖僂步至前。帝問曰：叟何姓名？所訴者何？翁縁柱放杖，叩頭不言。因仰視屋，俯視帝脚，忽不見。帝駭懼，問東方朔。朔曰：其名為藻，兼水木之精也。陛下頃來頻興宫室，斬伐其居，故來訴耳。仰頭看屋而後視陛下脚者，願陛下宫室足於此，不欲更造。帝乃息役。後帝幸瓠子河，聞水底有絃歌之聲，置肴饍芬芳於帝前。前梁上翁及數年少，絳衣素帶，佩纓皆長八寸，一人最長，長尺餘，淩波而出，衣不沾濕，或挾樂器。帝問之曰：向所聞樂，是公等奏耶？對曰：臣前昧死歸訴，𫎇陛下息斤斧，得全其居，故相慶樂耳。遂奏樂，獻帝洞穴珠一枚，遂𨼆不見。帝問方朔：何謂洞穴珠？朔曰：河底有一穴，深數百丈，中有赤蜯，蜯生此珠，徑寸，明耀絶世矣。帝寶愛此珠，置於内庫。

燕昭王種。長春樹，葉如蓮花，樹身似桂樹，花随四時之色。春生碧花，春盡則落；夏生紅花，夏末則凋；秋生白花，秋殘則萎；冬生紫花，遇雪則謝。故號為長春樹。

澄水泉，在滄州九視山。山下出泉，濶百餘步，亦名流水渠。雖泛金石，終不沈。故州人欲渡此泉，以瓦鐵為船舫。地生毛，京房以為人勞之應。北齊武成河清年中，徐州及長安地生毛，長七尺。時北築長城，内築三臺，人苦勞役之應也。

神泉，出髙密瑯琊郡。人或禱祈求之，則飛泉湧出，清冷而味甘。人或汚之，則便竭。

鹽田，在河東郡，有一大澤，澤中産鹽，引水沃之，則自成，號曰鹽田。取之無盡，不沃則無也。又張掖有鹽池，自然生鹽，其鹽多少，随月増減。

甜溪水，其味如蜜，東方朔得以獻武帝，帝乃投於隂井中，井水遂甜而寒，洗浴則肌理柔滑。

日林國有神藥數千種，其西南有石鏡，方數百里，光明瑩徹，可鑒五臟六腑，亦名仙人鏡。國中人若有疾，輒照其形，遂知病起何臟腑，即採神藥餌之，無不愈。其國人夀三千嵗，亦有長生者。

列禦冦。鄭人御風而行，常以立春日歸于八荒，立秋日遊於風穴，是風至則草木皆生，去則草木皆落，謂之離合風。

秦繆公時，陳倉人掘地得物，若羊非羊，似猪非猪。繆公道中逢二童子，云：此名蝹〈，史記作蝟〉。在地中食死人腦，若以柏木穿其首則死。故今種柏在墓上，以防其害也。辰州嵩溪有丹青樹，枝葉直上籠雲，下無枝條，上有五色葉，圓如華蓋，故號丹青樹。俗謂之五采樹，今在辰陽縣。

城陽縣城南有堯母慶都墓，廟前一池，魚頭間有印文，謂之印頰魚。若非祀者，捕而不得。

奇肱國，其國人機巧，能為飛車，從風逺行。湯時，西風吹奇肱人乗車東至豫州界，後十年而風復至，使遣歸國，去玉門四萬里。

東海有牛魚，其形如牛。海人採捕，剥其皮懸之，潮水至則尾起，潮水落則尾伏。

顧渚山有𣟓〈汝耿反〉子樹，其木如玉色，渚人採之以為杖。虵一首兩身者，名曰肥遺，西華山中有也，見則大旱。南海有水蟲，名曰筯，蚌蛤之𩔖也。其小蟹大如榆莢，筯開甲食，則蟹亦出食；筯合甲，蟹亦還入為筯。取食以終始，生死不相離。

西蜀石門山有樹，名曰桄榔，皮裏出屑如麪，用作餅食之，與麪相似，因謂之桄榔麪焉。

漢武帝元鼎元年，起招靈閣，有一神女留一玉釵與帝，帝以賜趙婕妤。至昭帝元鳳中，宫人見此釵光瑩甚異，共謀欲碎之。明視釵匣，唯見白燕直升天去。後宫人常作玉釵，因名玉燕釵。

三國時，昆明國貢魏瀨金鳥。鳥形如雀色，常翺翔海上，吐金屑如粟。至冬，此鳥即畏霜雪。魏帝乃起温室以處之，名曰辟寒臺，故謂吐此金為辟寒金也。

漢末闗中大亂，有發漢時宫人塚者，宫人猶活。既出，平復如故。魏郭后愛念之，録著宫人，常置左右。問漢時宫中事，説之皆有次第。郭后崩，因哭泣過度，遂死。

周昭王時，塗修國獻青鳳、丹鵠各一雌一雄。

吳郡魚城，城下水中有石首魚，至秋化為鳬，鳬項中尚有石。

南康郡有君山，髙秀重疊，有𩔖臺榭，名曰女媧宫。有獸名格，似猩猩之形，自知吉凶。人無機愛之，則可馴狎；欲執害之，則去不來。

桂陽郡有銀井，鑿之轉深。漢有村人焦先，於半道見三老人，徧身皓白，云：逐我太苦，今往他所。先知是怪，以刀斫之。三翁各以杖受刀，忽不見。視其斷杖是銀，其井後遂不生銀也。

儋耳郡明山有二石如人形，云昔有兄弟二人向海捕魚，因化為石，因號兄弟石。

貞山在毘陵郡，梁時有村人韓文秀見一鹿産一女子在地，遂收養之。及長，與凡女有異，遂為女冠。梁武帝為别立一觀，號曰鹿娘。後死入棺，武帝致祭，開棺視之，但聞異香，不見骸骨，蓋尸解也。遂𦵏棺於毘陵，因號其𦵏處為貞山。

江隂北有子英廟。子英即野人也，善入水捕魚。得一赤鯉，将著家池中養之。後長徑一丈，有角翅，謂子英曰：我迎汝身，汝上我背。遂昇於天為神仙。晉時人。

璅𤥐似小蚌，有一小蟹在腹中，為出求食，故淮海之人呼為蟹奴。

鶴䯓〈故解反〉，刺𩨛〈徳宅反〉。耳響則聴逺，眼赤則眎逺。大毛落，叢毛生，其色如雪。又云髙脚踈節則多跛也。若百六十年變止，不食生物。千六百年形定，飲而不食，與鳳為羣。松有兩鬛三鬛七鬛者，言如馬鬛形也。言粒者非矣。人間三十六洞天，知名者十耳。餘二十六天出九微志，不行於世也。

鯉魚滿三百六十鱗，蛟龍輒率而飛去。一年置一神守之，則不能去矣。神則龜也。

王僧辨嘗為荆南，得橘一蔕三十子，以獻梁元帝。吳太皇時，朱休之家犬歌曰：言我不能歌，聴我歌梅花。今年故復可，明年當奈何？休遂殺其犬。明年，休家人並死。

哀牢夷，西蜀國名也。其先有婦人捕魚水中，觸沈木，育生男子十人。沈木為龍，出水上，九男驚走，一兒不去，背龍，因䑛之。後諸兒推為哀牢主。

涿光山下囂水多鰼鰼之魚，如鵲而十翼，捕之可以禦火。

吳桓王時，會稽生五色𤓰，吳中有五色𤓰，嵗充貢獻。東南有桃都山，上有大樹，名曰桃都，枝相去三千里，上有天雞，日初出照此木，天雞則鳴，天下雞皆随之鳴。合塗國去王都七萬里，人善服鳥獸雞犬，皆使能言。林屋洞有左神幽虚之天，即天后真君之便闕，中有白芝紫泉，皆此洞所出，乃神仙之飲餌，非常人所能得之。日南郡出果下牛，髙三尺。漢樂浪郡有果下馬，並髙三尺。

廬陵有木客鳥，大如鵲，千百為羣，不與衆鳥相厠。俗云是古之木客，化作廬陵，即今吉州也。

後魏孝昌年中，有洛子淵，自云洛中人，戍於彭城。同營人樊元寶還，子淵附書至洛，書上題云：宅在靈臺，南延洛水。既至洛，忽逢一老翁曰：吾兒書也。引入門，館甚盛，呼坐命酒。酒至，色赤，甚香美。寶告退，老翁出送，但見髙岸對水，無復人家。及還彭城，子淵已失。元寶與子淵同戍三年，不知是水神也。

彭城郡，古徐國也。昔徐君宫人生一大卵，棄於野。徐有犬名后倉，銜歸温之。卵開，内有一兒，有筋而無骨。後為徐君，號曰偃王，為政而行仁義。

相州栖霞谷，昔有橋順二子，於此得仙，服飛龍一丸，十年不饑。故魏文詩曰：西山有仙童，不飲亦不食。即此也。河間郡有聖姑祠，姓郝，字女君。魏青龍二年四月十日，與鄰女樵采於𣸦〈苦𠉀反〉深二水處，忽有數婦人從水而出，若今之青衣，至女君前曰：東海使聘為婦，故遣相迎。因敷茵於水上，請女君於上坐，青衣者侍側，順流而下。其家大小奔到岸側，惟泣望而已。女君怡然曰：今幸得為水仙，願勿憂憶。語訖，風起而沒於水。鄉人因為立祠，又置東海公像於聖姑側，呼為姑夫。

大翮山、小翮山在媯州。昔有王次仲，年少入學而家逺，常先到，其師怪之，謂其不歸，使人𠉀之，又實歸在其家。同學者常見仲捉一小木，長三尺餘，至則著屋間，欲共取之，輒尋不見。及年弱冠，變蒼頡舊書為隸書，秦始皇遣使徵之，不至，始皇怒，檻車囚之赴國，路次化為大鳥，出車而飛去，至西山乃落二翮，一大一小，遂名其落處為大小翮山。媯州即今幽薊之地。

利州義成郡葭萌縣有玉女房，蓋是一大石穴也。昔有玉女入此石穴，前有竹數莖，下有青石壇，每因風自掃此壇。玉女每遇明月夜，即出於壇上，閒步徘徊，復入此房。

龍巢山下有丹水，水中有丹魚。欲捕其魚，伺魚之浮出水，有赤光如火，網取，割其血塗足，可涉水如履平地。宋武帝大明五年，廣郡獻白孔雀，以為中瑞。

秦惠王獻五美女於蜀王，王遣五丁迎女，乃見大虵入山穴中，五丁曳虵，山崩，五女上山，皆化為石。

一説少室山有貝多樹，與衆木有異，一年三放花，其花白色香美，俗云漢世野人将子種於此。

武都丈夫化為女子，顔色美麗，蓋山之精也。蜀王娶以為妻，無幾物故，遂𦵏於成都郭中。以石鏡一枚，長二丈，髙五尺，同𦵏之。

衡州九疑山有舜廟，郡守至官，常致敬修祀，則空中如有絃歌之聲。一説九疑山隔湘江，跨蒼梧，野連營道縣界，九山相似，行者望之皆疑，因名曰九疑山。

漢惠帝七年夏，雷震南山，林木皆自火燃至根，其地悉皆燋黄。後其雨迅過，人就其間得龍骨一具。

晉世顔含嫂病，須與蚺虵膽療之則愈。既不能得，含憂歎累日。忽有一童子持青囊授含，乃曰：真虵膽也。童子遂化為青鳥飛去。

陽羨縣小吏吳龕，家在溪南。偶一日，有掘頭船過水，溪内忽見一五色浮石，龕遂取歸，置於牀頭。至夜，化為一女子。至曙，仍是石。後復投於本溪。

南海中有鮫人室，水居如魚，不廢機織，其眼泣則出珠。晉木𤣥虚海賦云：天琛水怪，鮫人之室。

興安縣水邊有平石，其上有石櫛、石履各一具。俗云：越王渡溪，脱履墮櫛於此。

荆州清溪、秀壁諸山，山洞往往有乳窟，窟中多玉泉交流，中有白蝙蝠，大如鵶。按仙經云：蝙蝠一名仙鼠，千嵗之後，體白如銀，棲即倒懸，蓋飲乳水而長生也。

夜郎縣者，西南逺夷國名也。其先有女子浣紗，忽三節竹流入足間，聞其中有號聲，剖竹視之，得一男，歸而養之。及長，有武畧，自立為夜郎侯，以竹為姓。漢武帝元鼎六年，征西南夷，改為牂牁郡。夜郎侯迎降，天子賜以玉印綬。後卒，夷獠咸以竹王非血氣所生，衆為立廟。今夜郎縣有竹王神是也。



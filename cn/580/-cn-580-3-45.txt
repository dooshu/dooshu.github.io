志第四十五 食货志十一


△赐赉下

岁赐之数：

答里真官人位：岁赐，银三十锭，缎一百匹。

淄川王位：岁赐银一百锭，缎三百匹。

济南王位：岁赐银一百锭，绵六百二十五斤，小银色丝五千斤，缎三百匹，羊皮一千张。

斡真那颜位：岁赐银一百锭，绢五千九十八匹，绵五千九十八斤，缎三百匹，诸物折中统钞一百二十锭，羊皮五百张，金一十六锭四十五两。

广宁王位：岁赐，银一百锭，缎三百匹。

朮赤大王位：岁赐缎三百匹，常课缎一千匹。

茶合大王位：岁赐银一百锭，缎三百匹，绵六百二十五斤，常课金六锭六两。

定宗位：岁赐银一十六锭三十三两，缎五十匹。

阿里不哥大王位、河间王位：俱岁赐，银一百锭，缎三百匹。

合丹大王位、灭里大王位、合失大王位：俱岁赐，银一十六锭三十三两，缎五十匹。

阔出太子位：岁赐银六十六锭三十三两，缎一百五十匹。

阔端太子位：岁赐，银一十六锭三十三两，缎五十匹。

阿速台大王位：岁赐，银八十二锭，缎三百匹。泰定二年，晃兀帖木儿大王改封并王，增岁赐银一十六锭，班秃大王银八锭。泰定三年，明里忽都鲁皇后位下，添岁赐中统钞一千锭，缎五十匹，绢八十匹。

裕宗妃伯监也怯赤：岁赐，银五十锭。

旭烈大王位：岁赐，银一百锭，缎三百匹。

末哥大王位、拨绰大王位：俱岁赐，银五十锭，缎三百匹。

裕宗后位、安西王位、北安王位：俱岁赐，缎一千匹，绢一千匹。

宁远王位、西平王位：俱岁赐，缎匹物料，折钞一千六百五十六锭；银五十锭，折钞一千锭。

云南王位、忽都帖木儿太子位：俱岁赐，银五十锭，折钞一千锭；缎匹物料，折钞一千六百五十锭。

晋王甘剌麻位：岁赐，缎一千匹，绢一千匹。又朵儿只，延祐元年为始，年例支中统钞一千锭。

太祖大斡耳朵：岁赐，银四十三锭，红紫罗二十匹，染绢一百匹，杂色绒五千斤，针三千个，缎七十五匹，常课缎八百匹。

第二斡耳朵：岁赐，银五十锭，缎七十五匹，常课缎一千四百九十匹。

第三斡耳朵：岁赐银五十锭，缎七十五匹，常课缎六百八十二匹。

第四斡耳朵：岁赐，银五十锭，缎七十五匹。

世祖大斡耳朵：岁赐，银五十锭。

第二斡耳朵：岁赐，银五十七锭，缎一百五十匹。第三、第四斡耳朵：俱岁赐银五十锭。

顺宗后位：岁赐，缎五百匹。

武宗真哥皇后位：岁赐，银五十锭，钞五百锭。

完者台皇后位：岁赐，银五十锭。

带鲁罕公主位：岁赐，银四锭八两，缎一十二匹。

欠帖温：岁赐，绢一百匹，弦一千条。

札八忽娘子：岁赐，常课缎四百七十匹。

西川城左翼蒙古汉军万户脱力赤：岁赐，常课缎三十二匹。

伯要歹千户：岁赐，缎二十四匹。

典迭儿：岁赐，常课缎六十四匹。

太平王：岁赐，天历元年，定金十锭、银五十锭、钞一万锭，分拨汝东道太平路地五百顷。

岁例外之赐与：中统二年，赐诸王塔齐尔金千两、银五千两、币三百匹。四年，赐公主巴古银五万两，哈剌哈纳银千两。至元二年，赐诸王合必赤、亦怯烈金、素币各四，拜行金币一。赐诸王只必帖木儿银二万五千两、钞千锭。四年赐诸王玉龙答失银五千两、币三百匹，岁以为常。五年，赐诸王禾忽及八剌合币帛六万匹。七年，赐皇子南木合马六千、牛三千、羊一万。十二年，赐皇子安西王币帛八千匹、丝万斤。十九年，赐诸王塔海帖木儿、忽都帖木儿等金、银、币帛有差。二十五年，赐诸王火你赤银五百两、珠一索、锦衣一袭，玉都银千两、珠一索、锦衣一袭。赐诸王阿赤吉金二百两、银二万二千五百两、钞四千锭及纱罗绢布有差。赐拔都不伦金百五十两、银五千两及币帛纱罗等万匹。赐诸王术伯金、银皆二百五十两、币帛纱罗万匹。又赐木伯银二万五千两、币帛纱罗万匹。赐诸王也里千金五十两、银五千两、钞千锭、币帛纱罗等二千匹。赐按搭儿秃等金二百五十两、银十二万五千两、钞二万五千锭、币帛布毡布二万三千六百六十六匹。赐诸王爱牙合赤等金千两、银一万八千三百六十两、丝万两、绵八万三千二百两、币一千二百匹、绢五千九十八匹。

三十一年，成宗即位，中书省臣言：“陛下新即大位，诸王、驸马赐与宜依往年大会之旧例，赐金一者加四为五，银一者加二为三。又江南分土之赋，初止按其版籍，令户出钞五百文，今亦当有加，然不宜增赋于民，请因五百文加二贯，从今岁官给之。”从之。是年，赐驸马蛮子带银七万六千五百两，阔里吉思一万五千四百五十两，高丽王王昛三万两。赐国王和童金二百五十两，月儿鲁百五十两，伯颜、丹赤察儿各五十两，钞锦各有差。赐亦都护金五百五十两、银七千四百两，合迷里的斤帖林金五十两、银四百五十两。西平王奥鲁赤、宁远王阔阔出、镇南王脱颜及也先帖木儿大会赐例金各五百两、银五千两、钞二千锭、币帛各二百匹。诸王帖木儿不花、也只里不花等金各四百两、银四千两、钞二千六百锭、币帛各一百六十匹。赐雪雪的斤公主钞千锭，诸王伯答罕、察合儿三千锭，伯牙兀真、赤里、由柔伯牙伯剌麻、阔怯伦、忙哥真各金五十两、银钞币有差。赐不鲁花真公主及诸王阿只吉女弟伯秃银钞有差。赐诸王亦思麻殷金五十两。元贞元年，赐诸王忽剌出金五十两、珠一串。诸王阿失罕来朝，赐金五十两、银四百五十两。赐诸王不颜帖木儿、阿八也不干金各五百两、银五千两、钞二千锭、币帛各二百匹，其幼者减五分之一。二年，赐诸王合班妃钞千二百锭、杂币帛千匹，驸马塔海铁木儿钞三千锭。赐八撒、火而忽答孙、秃剌三人钞各千锭。赐诸王铁木儿金二百五十两、银二千五百两、钞五千锭，以旌其战功。定诸王朝会赐与：太祖位金千两、银七万五千两，世祖位金各五百两、银二万五千两，余各有差。大德元年，赠诸王要木忽而、兀鲁忽不花岁赐各钞千锭。赐晋王甘麻剌钞七万锭，阿难答三万锭。赐药木忽儿金一千二百五十两、银一万五千两、钞一万二千锭。赐诸王药木忽儿金一千二百五十两。兀鲁忽不花赐并其母一千两，银钞各有差。赐诸王亦怜真等金、银、钞有差。三年，赐诸王六、十脱脱等钞一万三千余锭。五年，赐诸王也孙等钞一万八千五百锭合丹之孙脱欢自北境来归赐钞一千四百锭。六年，赐诸王八撒儿等钞八万六千三百余锭。赐诸王捏苦迭儿等钞五千八百四十锭。七年，赐皇侄海山及安西王阿难答，诸王脱脱、八不沙，驸马蛮子台等各金五十两，银、珠、锦币等物有差。赐诸王纳忽里钞千锭、币二千匹。八年，赐安西王阿难答，诸王阿只吉、也速不干等钞一万四千锭。九年，给还安西王积年所减岁赐金五百两、丝一万五千九百斤。赐诸王脱脱钞二千锭，奴兀伦、孛罗等金五百两、银千两、钞二万锭。赐察八而、朵瓦所遣使者银千四百两、钞七千八百余锭。赐安西王阿难答子月鲁铁木儿钞二千锭。以金千两、银七万五千两、钞十三万锭赐兴圣太后出居怀州。驸马按替不花来自朵瓦，赐银五十两、钞二百锭。诸王忽剌出及昔儿吉思来贺立皇太子，赐钞及衣服、弓矢等有差。十年，赐安西王阿难答、西平王奥鲁赤、不里亦钞三万锭，南哥班万定，从者三万三千锭。赐梁王松山钞千锭。赐威武西宁王出伯钞三万锭。赐皇侄阿木哥钞三千锭。

武宗即位，命中书省臣议诸王朝会赐与，依成宗例比世祖所赐金五十者增至二百五十两，银五十两者增至百五十两。以金二千七百五十两、银十二万九千二百两、钞万锭、币帛二万二千二百八十匹奉兴圣宫，赐皇太子亦如之。赐越王秃剌钞万锭。至大元年，中书省臣言：“朝会应赐者为锭，总三百五十万锭，已给者百七十万，未给者犹百八十余万。两都所储已罄，自今特奏乞赏者，宜暂停。”从之。晋王也孙铁木儿以诏赐万锭，止给八千锭为言，敕给晋王钞千锭，余移陕西省给之。赐国王和童金二百五十两、银七百五十两。赐镇南王老章金五百两、银五千两、钞二千锭、币帛八百匹，也先不花、牙儿赤金各二百五十两、银七百五十两、钞二千锭。赐诸王八亦忽金百五十两、银七百五十两。复赐八不沙金五百两、银五千两。赐晋王所部五百四十七人钞五万二千九百五十锭，定王药木忽儿金千五百两、银三万两、钞万锭。赐诸王木南子金五十两、银千两、钞千锭。赐皇太子鹰坊钞二十万锭。赐诸王脱欢金三百两、银二千五百两、钞二千锭，阿思不花金百两、银千两、钞千锭。赐皇太子金千两。二年，以诸王老的代梁王镇云南，赐金二百五十两、银七百五十两，从者币帛有差。三年，赐诸王那木忽里等钞万二千锭。

仁宗即位，以诸王朝会普赐金三万九千六百五十两、银百八十四万九千五十两、钞二十二万三千二百七十九锭、币帛四十七万二千四百八十八匹。魏王阿木哥入朝，赐钞二万锭。以朝会恩赐诸王秃满金百五十两、银五千三百两、币帛三千匹。以朝会恩赐月赤察儿、床兀儿金二百两、银二千八百两，赐诸王阿不花等金二百两、银七百五十两、钞一万三千六百三十锭、币帛各有差。赐皇姊大长公主钞万锭。皇庆元年，赐安王完泽及其子金三百两、银一千二百五十两、钞三千五百锭。赐安远王丑汉金百两、银五百两、钞千锭。赐诸王阔阔出金束带一、银百五十两、钞二百锭。赐诸王宽彻、忽都迷失金百五十两、银一千五百两、钞三千锭、币帛有差。二年，赐诸王按灰金五十两、银七百五十两、金束带一、币帛各四十匹。赐宣宁王铁木儿不花币帛百二十匹，安远王、亦思丹等各百匹。敕魏王阿木哥岁赐外，给钞万锭。赐驸马脱铁木儿金百五十两、银七百五十两、币帛五十匹。赐诸王火罗思迷、脱欢、南忽里、驸马忙兀带金二百两、银一千二百两、钞一千六百锭、币帛各有差。延祐元年，赐魏王阿木哥等钞七千锭。二年，赐诸王纳忽答儿金五十两、银二百五十两、钞五百锭。赐宣宁王铁木儿不花及其弟钞万锭。三年，赐诸王迭里哥儿不花等金三百五十两、银一千二百两、钞三千二百锭、币帛有差。赐周王从卫钞四十万锭。四年，赐诸王、宗戚朝会者金三百两、银二千五百两、钞四万三千九百锭。赐赵王阿鲁秃金五十两、银五百两、钞千锭。安远王丑汉、赵王阿鲁秃为叛王脱火赤所掠，各赐金、银、币帛。赐皇姑大长公主忙哥台金百两、银千两、钞二千锭、币帛各百匹。五年，赐诸王桑哥班金束带一、银百两、钞五百锭。赐安王兀都思不花等金束带及金二百两、银一千五十两、钞二千二百锭、币帛二百八十匹。赐诸王八里带等金二百两、银八百五十两、钞二千锭、币帛二百匹。诸王雍吉剌带、曲春铁木儿来朝，赐金二百两、银一千两、钞五千锭、币帛一百匹。

七年，英宗即位，赐诸王也孙铁木儿、脱脱那颜等金、银、币帛有差。赐诸王铁木儿不花钞万五千贯。赐诸王阿术里台宴服、珠帽。赐诸王曲鲁不花钞万五千贯。赐诸王买奴等钞二十五万贯。赐公主札牙八剌等钞七万五千贯。以登极大赉诸王、百官，计金五千两、银七十八万两、钞一百二十一万一千贯、币五万七千三百六十四匹、帛四万九千三百二十二匹、木棉九万二千六百七十二斤、布二万三千三百九十匹、衣八百五十九袭，鞍勒、弓矢有差。赐寿宁公主钞七万五千贯。给武宗皇后钞七十五万贯。

至治元年，赐公主札牙八剌从者钞七十五万贯。赐公主买的钞五万贯，驸马灭怜钞二万五千贯。赐晋王也孙铁木儿钞百万贯。赐公主速哥八剌钞五十万贯。二年，赐诸王案忒不花钞七万五千贯。驸马脱脱卒，赐钞五万贯。遣亲王阇阇秃总兵北边，赐金二百五十两、银二千五百两、钞五十万贯。三年，遣诸王忽剌出往云南，赐钞万五千贯。赐诸王喃茶失钞二百五十万贯。

泰定帝即位，大赉后妃、诸王、百官，金七百余锭、银三万三千锭，钱及币帛称是。泰定元年，赐诸王彻彻秃金一锭、银六十锭、币帛各百匹，塔思不花金一锭、银四十锭、币帛二百匹，阿忽铁木儿等金、银各有差。赐寿宁公主金十锭、银五十锭、钞二万锭。遣诸王阇阇出镇畏兀，赐金、银、钞千计。诸王阿木哥卒，赐钞千锭。诸王阿马卒，赐钞五千锭。赐云南王王禅钞二千锭，诸王阿都赤钞三千锭，诸王伯颜帖木儿三千锭。三年，诸王薛彻秃、晃火帖木儿来朝，赐金、银、钞、币有差。赐诸王宽彻不花、买奴各钞三千锭。赐诸王孛罗铁木儿、阿剌忒纳失里各钞二千锭。赐寿宁公主田百顷、钞三万锭。赐梁王王禅钞五千锭，赐王禅及诸王彻彻秃币帛各二百匹。赐绥宁王阿都赤钞四千锭。赐湘宁王八剌失里钞三千锭。四年，诸王买奴来朝，赐金一锭、银十锭、钞二千锭、币帛各四十匹。赐诸王阿忒剌纳失里等钞六千锭。亲王也先铁木儿镇北边，赐金一锭、银五锭、钞五百锭、币帛各千匹。诸王火沙、阿荣、答里镇北边，赐金、银、币、钞各有差。诸王搠思班、不赛因等以文豹名马等物来献，赐金、银、钞万计。赐诸王火儿灰、月鲁帖木儿、八剌失里及驸马买住罕钞一万五千锭，金、银、币帛有差。赐寿宁公主钞五千锭。赐营王也先帖木儿钞三千锭。赐公主不答吉你钞千锭。诸王孛罗遣使贡碙砂，赐钞二千锭。致和元年，赐辽王脱脱钞五千锭，梁王王禅钞二千锭。

天历元年，赐诸王阿剌忒纳失里、帖木儿不花、宽彻不花、买奴等金各五十两、银各五百两、币各三十匹。赐阿剌忒纳失里及齐王月鲁帖木儿等金各五百两、银各二千五百两、钞各万锭，诸王朵列帖木儿金五十两、银五百两、钞千锭。二年，中书省臣言：恩赉诸王、百官，请如武宗之制，凡金银五锭以上减三之一，五锭以下全畀之，又以七分为率，其二分准时值给钞。”制可。赐武宁王彻彻秃金百两、银五百两，西域诸王燕只吉台金二千五百两、银万五千两、钞币有差。至顺元年，敕有司供明宗后八不沙宫人币帛二百匹，及阿梯里、脱忽思币帛有差。赐鲁国大长公主钞万锭。赐诸王养怯帖木儿、孛栾台、征棘斯、察阿兀罕等金、钞、币有差。赐诸王朵列铁木儿银千两、币二百匹。二年，赐燕帖木儿及公主察吉儿各金百两、银五百两、钞二千锭。定功赏诸王各金百两、银五百两、金腰带一、织金等币各十八匹。三年，赐公主月鲁金五百两、银五千两。遣使往西域赐诸王不赛因绣彩币帛二百四十匹。

三年，宁宗即位，赏赉诸王金、币如文宗即位之制。以诸王忽剌台贫乏，赐钞五百锭。赐诸王宽彻币帛各二千匹。

至元二年，赐宗王火儿灰母答里钞一千锭。赐吴王搠失江钞五千锭。命宗王不兰奚、驸马月鲁不花等镇薛连可、怯鲁连之地，各赐钞六百锭及银牌。四年，赐宗王玉里不花钞千锭、金一锭、银十锭。




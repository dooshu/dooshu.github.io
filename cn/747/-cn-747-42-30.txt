○追赠颜杲卿太子太保诏

故卫尉卿兼御史中丞恒州刺史颜杲卿，任彼专城，志枭狂虏，艰难之际，忠义在心。愤群凶而慷慨，临大节而奋发。遂擒元恶，成此茂勋。属胡虏凭陵，流毒方炽，孤城力屈，见陷寇雠，身殁名存，实彰忠烈。夫仁者有勇，验忘於临难；臣之报国，义存於捐躯。嘉其死节之诚，未备饰终之礼。可赠太子太保。


3.菖蒲

〔二〕〔三〕

一名昌阳，一名菖歜，一名尧韭，一名荪。有数种。生于池泽，蒲叶肥根，高二、三尺者，泥蒲也，名白菖。生于溪涧，蒲叶瘦根，高二、三尺者，水蒲也，名溪荪。生于水石之间，叶有剑脊，瘦根密节，高尺馀者，石菖蒲也。养以沙石，愈剪愈细，高四、五寸，叶茸如韭者，亦石菖蒲也。又有根长二、三分，叶长寸许，置之几案，用供清赏者，钱蒲也。服食入药，石蒲为上，馀皆不堪。此草新旧相代，冬夏常青。《罗浮山记》言：“山中菖蒲一寸二十节。”《本草》载：“石菖蒲一寸九节者良。”味辛温无毒。开心，补五脏，通九窍，明耳目，久服可以乌须发，轻身延年。《经》曰：“菖蒲九节，仙家所珍。”《春秋斗运枢》曰：“玉衡星散为菖蒲。”《孝经援神契》曰：“菖蒲益聪。”生石碛者，祁寒盛暑，凝之以层冰，暴之以烈日，众卉枯瘁，方且郁然丛茂，是宜服之却老。若生下湿之地，暑则根虚，秋则叶萎，与蒲柳何异，乌得益人哉？种类有虎须蒲，灯前置一盆可收灯烟，不薰眼。泉州者不可多备，苏州者种类极粗。盖菖蒲本性，见土则粗，见石则细。苏州多植土中，但取其易活耳。法当于四月初旬收缉几许，不论粗细，用竹剪净剪，坚瓦敲屑，筛去粗头，淘去细垢，密密种实，深水蓄之，不令见日。半月后长成，粗叶修去。秋初再剪一番，斯渐纤细。至年深月久，盘根错节，无尘埃、油腻相染，无日色相干，则自然稠密，自然细短。或曰，四月十四菖蒲生日，修剪根叶无逾此时，宜积梅水渐滋养之。又有龙钱蒲，此种盘旋可爱，且变化无穷，缺水亦活。夏初取横云山砂土，拣去大块，以淘净粗者，先盛半盆，取其洩水细者盖面，与盆口相平。大窠一可分十，小窠一可分二、三。取圆满而差大者作主，馀则视盆大小旋绕明植。大率第一回不过五窠六窠，二回倍一，三回倍二，斯齐整可观。经雨后其根大露，以沙再壅之。只须置阴处，朝夕微微洒水，自然荣茂，不必盛水养之。一月后便成美观，一年后盆无馀地，二年尽可分植矣。藏法与虎须蒲略同。此外，又有香苗、剑脊、金钱、牛顶、台蒲，皆品之佳者，尝谓化工造物，种种殊途，靡不藉阳春而发育，赖地脉以化生，乘景序之推移，而荣枯递变均未足拟，卓然自立之君子也。乃若石菖蒲之为物，不假日色，不资寸土，不计春秋，愈久则愈密，愈瘠则愈细，可以适情，可以养性。书斋左右一有此君，便觉清趣潇洒，乌可以常品目之哉？他如水蒲虽可供菹，香蒲虽可采黄，均无当于服食，视石蒲不啻径庭矣。

栽种养盆蒲法：种以清泉洁石，壅以积年沟中瓦末，则叶细。畏热手抚摩，及酒气、腥味、油腻、尘垢污染，若见日及霜雪烟火皆 	。喜雨露，遂挟而骄。夜息至天明，叶端有缀珠，宜作绵卷小杖挹去，则叶杪不黄。爱涤根，若留以泥土，则肥而粗。须常易去水滓，取清者续以新水养之。久则细短，油然葱蒨。水用天雨。严冬经冻则根浮萎腐。九月移置房中，不可缺水。十一月宜去水，藏于无风寒密室中，常墐其户。遇天日暖，少用水浇，或以小缸合之，则气水洋溢，足以滋生，不然便枯死。菖蒲极畏春风，春末始开，置无风处，谷雨后则无患矣。语云：“春迟出，春分出室，且莫见雨。夏不惜，可剪三次。秋水深，以天落水养之。冬藏密，十月后以缸合密。”又云：“添水不换水。添水使其润泽，换水伤其元气。见天不见日。见天挹雨露，见日恐粗黄。宜剪不宜分，频剪则短细，频分则粗稀。浸根不浸叶。浸根则滋生，浸叶则溃烂。”又云：“春初宜早除黄叶，夏日长宜满灌浆，秋季更宜沾重露，冬宜暖日避风霜。”又云：“春分最忌摧花雨，夏畏凉浆热似汤，秋畏水痕生垢腻，严冬止畏见风霜。”

养石上蒲法：芒种时种以拳石，奇峰清漪，翠叶蒙茸，亦几案间雅玩也。石须上水者为良。根宜蓄水，而叶不宜近水。以木板刻穴架置宽水瓮中，停阴所，则叶向上。若室内即向见明处长，当更移转置之。武康石浮松，极易取眼，最好扎根，一栽便活。然此等石甚贱，不足为奇品。惟昆山巧石为上，第新得深赤色者，火性未绝，不堪栽种。必用酸米泔水浸月馀，置庭中日晒雨淋。经年后，其色纯白，然后种之，篾片抵实，深水盛养一月后便扎根。比之武康诸石者，细而且短。羊肚石为次，其性最咸，往往不能过冬。新得者枯渴，亦须浸养期年，使其咸渴尽解，然后种之，庶可久耳。凡石上菖蒲，不可时刻缺水。尤宜洗根，浇以雨水，勿见风烟，夜移见露，日出即收。如患叶黄，壅以鼠粪或蝙蝠粪，用水洒之。若欲其直，以绵裹筋头，每朝捋之亦可。若种炭上，炭必有皮者佳。菖蒲梅雨种石上则盛而细，用土则粗。《艺花谱》

【诠释】

〔一〕菖蒲系天南星科多年生草本，有香气，学名Acorus calamus。又名白菖蒲、水菖蒲（《名医别录》）。叶狭长，排列成两行，主脉显著。初夏叶间抽花茎，着生小花，淡黄色，穗状花序圆柱形。菖蒲味辛性温，有祛痰湿、开心窍的作用，并有散风湿之效，可治关节疼痛。全草可提取芳香油。

〔二〕溪荪，亦称水菖蒲，系鸢尾科多年生草本。叶细长。初夏自叶间抽花茎，顶端着花2～3朵，花大，色紫或白，花盖6片，外层3片下垂，其基部内面有网状斑纹。名见《本草》。

〔三〕石菖蒲，亦称细叶菖蒲，系天南星科多年生草本，生水边，有芳香，学名Acorus gramineus。形似菖蒲，但植株矮小。叶线形，主脉不显著。初夏抽花茎，穗状花序圆柱形，着生多数黄色小花。变种颇多，小形者供盆栽观赏。


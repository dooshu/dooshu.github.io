卷四十四

<集部，词曲类，词选之属，御选历代诗余

钦定四库全书

御选历代诗余卷四十四目録【起六十六字至六十七字】

行香子【又一体】

晏几道

苏轼【三首】

晁补之【三首】

葛胜仲

赵师侠

辛弃疾【四首】

汪莘【二首】

洪瑹

沈端节

黄昇

蒋捷

于真人

李清照

韩玉

赵元

张翥【四首】

高啓

马洪

于未

沈懋德

前调【又一体】

欧阳修

青玉案【又一体】

苏轼

黄庭坚【二首】

李之仪

贺铸

毛滂

周紫芝【一首】

谢逸

廖行之

陈瓘

蔡伸

刘一止

赵长卿【二首】

张元干【三首】

曾觌

杨无咎

侯寘

姚进道

程垓

曹冠

赵彦端

管监

王千秋

赵善扛

陆游

高观国

韩淲

吴潜

吴文英

陈允平

石孝友

黄公绍

李莱老

僧惠洪

李清照

完顔璹

党怀英

元好问【二首】

张弘范

王恽

杨基【七首】

马洪

文徵明

王世贞

李伊玉

陈子龙

周世臣

御选历代诗余卷四十四目録

钦定四库全书

御选历代诗余卷四十四【起六十六字至六十七字】

司经局洗马掌局事兼翰林院修撰加二级【臣】王奕清奉旨校刋

行香子

【又一体双调六十六字】

行香子　　　　　　　　　　　晏几道

晩緑寒江芳意匆匆惜年华今与谁同碧云零落数字征鸿看渚莲凋宫扇旧怨秋风　流波坠叶佳期何在想天敎离恨无穷试将前事闲倚梧桐有销魂处明月夜锦屛空

前调【茶】　　　　　　　　　　　苏　轼

绮席才终欢意犹浓酒阑时高兴无穷共夸君赐初拆臣封看分香饼黄金缕密云龙　鬬赢一水功敌千锺觉凉生两腋清风暂留红袖少却纱笼放笙歌散庭馆静略从容

前调【过七里滩】　　　　　　　　　　苏　轼

一叶舟轻双桨鸿惊水天清影湛波平鱼翻藻监鹭点烟汀过沙溪急霜溪冷月溪明　重重似画曲曲如屏算当年空老严陵客星一梦今古虚名但远山长云山乱晓山青

前调【与泗守南山晩归】　　　　　　　　苏　轼

北望平川野水荒湾共寻春飞步孱顔和风弄袖香雾萦鬟正酒酣适人语笑白云间　飞鸿落照相将归去澹涓涓玉宇清闲何人无事晏坐空山望长桥上灯火乱使君还

前调　　　　　　　　　　　　晁补之

归鸟翩翻楼上黄昏黯天气残照余痕曲阑干里有个愁人向不言中千载事一年春　春来似客春去如云付楼前行路双轮倾江变酒举斛为尊断浮生外愁千丈不关身

前调　　　　　　　　　　　　晁补之

前岁栽桃今岁成蹊更黄鹂久住相知微行清露细履斜晖对林中侣闲中我醉中谁　何妨到老常闲常醉任功名生事俱非朱顔难强拙语多迟但酒同行月同坐影同归

前调【梅】　　　　　　　　　　　晁补之

雪里清香月下疎枝更无花比并琼姿一年一见千绕千回向未开时愁花放恐花飞　芳尊移就幽葩折取似玉人携手同归扬州应记东阁逢时恨刘郎误题诗句怨桃蹊

前调　　　　　　　　　　　　葛胜仲

风物飕飕木落沧洲渐老人不奈悲秋羇怀都在鬓上眉头似休文痩文通恨子山愁　庭梧影薄篱菊香浮强招寻聊命朋俦穷通皆梦今古如流且渊明径子猷舫仲宣楼

前调　　　　　　　　　　　　赵师侠

春日迟迟春景熙熙渐郊原芳草萋萋夭桃灼灼杨柳依依见燕喃喃蜂簇簇蝶飞飞　闲庭寂寂曲沼漪漪更秋千红索垂垂游人队队乐意嬉嬉尽醉醺醺歌缓缓语低低

前调【三山作】　　　　　　　　　　辛弃疾

好雨当春要趁归耕况而今巳是清明小牎坐地侧听檐声恨夜来风夜来月夜来云　花絮飘零鸎燕丁寜怕妨侬湖上闲行天心肯後费甚心情放霎时阴霎时雨霎时晴

前调【山居客至】　　　　　　　　　　辛弃疾

白露园蔬碧水溪鱼笑先生钓罢还锄小牎高卧风展残书看北山移盘谷序辋川图　白饭青刍赤脚长须客来时酒尽重沽听风听雨吾爱吾庐叹苦无心刚自痩此君疎

前调　　　　　　　　　　　　辛弃疾

少日长闻富不如贫贵不如贱者长存由来至乐緫属闲人且饮瓢泉弄秋水看停云　岁晩情亲老语弥真记前时劝我殷懃都休殢酒也莫论文把相牛经种鱼法敎儿孙

前调【云严道中】　　　　　　　　　　辛弃疾

云岫如簪野涨挼蓝向春阑緑醒红酣青裙缟袂两两三三把麴生禅玉版局一时参　拄杖弯环过眼嵌岩岸轻乌白发鬖鬖他年来种万树千杉听小緜蛮新格磔旧呢喃

前调【腊八日与客溪行夜雪】　　　　　　　汪　莘

野店残冬緑酒春浓念如今此意谁同溪光不尽山翠无穷有几枝梅几竿竹几株松　篮舆乘兴薄暮疎钟望孤村斜日匆匆夜牎雪阵晓枕云峰便拥渔蓑顶渔笠作渔翁

前调【雪後】　　　　　　　　　　汪　莘

策杖溪边倚杖峰前坐琼林玉树森然谁家残雪何处孤烟向一溪桥一茅店一渔船　别般天地新様山川唤家童访鹤寻猿山深寺远云冷钟残喜竹间灯梅间屋石间泉

前调　　　　　　　　　　　　洪　瑹

楚楚精神杨柳腰身是风流天上飞琼淩波微步罗韤生尘有许多娇许多韵许多情　十年心事两字眉?问何时真个行云秋衾半冷牎月窥人想为人愁为人痩为人颦

前调　　　　　　　　　　　　沈端节

烟澹回塘月浸疎篁一枝春压尽羣芳翛然风度玉质金章有许多情许多韵许多香　中酒情怀琢句心肠倚屏山子细端相氷芽初试桐子新尝更绮牎前氷壶畔看匀妆

前调【梅】　　　　　　　　　　　黄　昇

寒意方浓暖信才通是晴阳暗拆花封氷霜作骨玉雪为容看体清癯香淡泞影?胧　孤城小驿断角残钟又无边散与春风芳心一点幽恨千重任雪霏霏云澹澹月溶溶

前调【舟泊蕳湾】　　　　　　　　　　蒋　捷

红了樱桃緑了芭蕉送春归客尚蓬飘昨宵谷水今夜兰皋奈云溶溶风澹澹雨潇潇　银字笙调心字香烧料芳踪乍整还凋待将春憾都付春潮过窈娘堤秋娘渡泰娘桥

前调　　　　　　　　　　　　于真人

阆苑瀛洲金谷重楼緫不如茅舍清幽野花铺地算也风流却也宜春也宜夏也宜秋　酒熟堪篘客至须留更无荣无辱无忧退闲一步着甚来由但倦时眠渴时饮醉时讴

前调【七夕　　　　　　　　宋媛】李清照

草际鸣蛩惊落梧桐正人间天上愁浓云阶月地关锁千重纵浮槎来浮槎去不相逢　星桥鹊驾经年才见想离情别恨难穷牵牛织女莫是离中甚霎儿晴霎儿雨霎儿风

前调　　　　　　　　　　　　韩　玉

一翦梅花一见销魂况溪桥雪里前村香传细蕊春透灵根更水清泠云黯淡月黄昏　幽过溪兰清胜山矾对东风独立无言霜寒塞垒风静谯门听角声悲笛声怨恨难论

前调　　　　　　　　　　　　赵　元

山拥垣墙水满溪塘几人家篱落斜阳又还夏也一霎人忙正稻分畦蚕缷簇麦登场　老子徜徉闲日偏长鬓蓬?只管寻凉緑阴何处旋旋移牀有道边槐门外柳舍南桑

前调　　　　　　　　　　　　张　翥

佛寺云边茅舍山前树阴中酒斾低悬峰峦空翠溪水清涟只欠梅花欠沙鸟欠渔船　无限风烟景趣天然最宜他隐者盘旋何人村墅若个林泉恰似攲湖似枋口似斜川

前调【止酒】　　　　　　　　　　张　翥

谢董糟丘罢醉乡侯更开除从事青州长缾尽卧大白休浮本欲成欢翻引病不销愁　今日空喉明日扶头甚窦中瓮下堪羞客应嗔断归不须谋指水为言山作誓有盟鸥

前调　　　　　　　　　　　　张　翥

水远天低雪意垂垂火炉头煨芋燃萁蒲团稳坐纸帐低围且放些慵补些拙学些痴　休惹羣儿唱起铜鞮笑山翁醉倒如泥谁分蜾蠃莫近鸱夷把独醒人沉醉者两忘机

前调　　　　　　　　　　　　张　翥

扰扰闲浮清浊同流费精神补喜塡忧岁云暮矣卿可归休有板支颐书遮眼被蒙头　轩冕浮沤华屋山丘待他时老去优游筑间茅屋买个黄牛种芋成区瓜作圃稻盈畴

前调【芙蓉】　　　　　　　　　　高　啓

如此红妆不见春光向菊前莲後才芳雁来时节寒沁罗裳正一番风一番雨一番霜　兰舟不采寂寞横塘强相依暮柳同行湘江路远吴苑池荒奈月朦朦人杳杳水茫茫

前调　　　　　　　　　　　　马　洪

红徧樱桃緑暗芭蕉琐牎深春思无聊双飞燕嬾百啭莺娇正漏声迟帘影静篆香飘　惜月前宵病酒今朝有谁知臂玉微销封题锦字寄与兰翘恨树重重云渺渺水迢迢

前调　　　　　　　　　　　　于　未

扬子之居吾爱吾庐竹槛中翠色人扶睥眤今古野性云孤枕一行山一溪水一牀书　衫履如如容止徐徐偿不清文偾诗逋销沉日月天地间吾且梅为妻鹤为子酒为徒

前调【夜雨】　　　　　　　　　　沈懋德

密雨深秋乱落梧楸巳相惊袖薄衫飕那堪独听邻梦初浮记那时言那时泪那时愁　甚没来由雁叫云头顿收归万里清秋付还河汉独把离忧向小牎中深帘里最淹留

前调【又一体】　　　　　　　　　　欧阳修

舞雪歌云闲淡妆匀蓝溪水染轻裙酒香醺脸粉色生春更雅谈话好情性美精神　空江不断淩波何处向越桥边青柳朱门断钟残角又送黄昏奈眼中泪心中事意中人

青玉案

【又一体双调六十七字】

青玉案【送伯固归吴中】　　　　　　　　苏　轼

三年枕上吴中路遣黄耳随君去若到松江呼小渡莫惊鸥鹭四桥尽是老子经行处　辋川图上看春暮常记高人右丞句作个归期天已许春衫犹是小蛮鍼?曾是西湖雨

前调【至宜州酬元明】　　　　　　　　　黄庭坚

烟中一线来时路极目送归鸿去第四阳关云不度山胡新啭子规言语正在愁人处　忧能损性休朝暮忆我当年醉时句渡水穿云心已许暮年光景小轩南浦同卷西山雨

前调　　　　　　　　　　　　黄庭坚

行人欲上来时路破晓雾轻寒去隔叶子规声暗度十分酒满舞裀歌袖明夜无寻处　故人近送旌旗暮但听阳关第三句欲断离肠余几许满天星月看人憔悴烛泪垂如雨

前调【有所祷用方回韵】　　　　　　　　李之仪

小篷又泛曾行路这身世如何去去了还来知几度多情山色有情江水笑我归无处　夕阳杳杳还催暮练净空吟谢郎句试祷波神应见许帆开风转事谐心遂直到明年雨

前调【题横塘路】　　　　　　　　　　贺　铸

淩波不过横塘路但目送芳尘去锦瑟年华谁与度月桥花榭琐牎朱户只有春知处　碧云冉冉蘅皋暮彩笔新题断肠句试问闲愁添几许一川烟草满城风絮梅子黄时雨

前调　　　　　　　　　　　　毛　滂

玉人为我殷懃醉向醉里添姿媚偏着冠儿钗欲坠桃花气暖露浓烟重不自禁春意　緑榆阴下东行水又渐渐近凄凉地明月侵牀愁不睡眉儿吃皱为谁无语阁住阳关泪

前调【淩歊台怀李端叔】　　　　　　　　周紫芝

青鞵忍踏江沙路恨人已骑鲸去笔厎骅骝谁与度西州重到可怜不见华屋生存处　秋江渺渺高台暮满壁栖鸦醉时句飞上金鸾人漫许清歌低唱小蛮犹在空湿棃花雨

前调　　　　　　　　　　　　周紫芝

梅花落尽人谁管暗凄断伤春眼雪後平芜春尚浅一簪华发满襟离恨羞做东风伴　鬬花小斛兰芽短犹是当年旧庭院拟把新愁凭酒遣春衫重着酒痕犹在忍放金杯满

前调　　　　　　　　　　　　谢　逸

芦花飘雪迷洲渚送秋水连天去一叶小舟横别浦数声鸿鴈两行鸥鹭天淡潇湘暮　篷牎醉梦惊箫鼔回首青楼在何处柳岸风轻吹残暑菊开青蕊叶飞红树江上潇潇雨

前调【九日忆罗舜举】　　　　　　　　　廖行之

家山此去无多路久没个音书去一别而今佳节度黄花开未白衣到否篱落荒凉处　峥嵘岁月还秋暮空腹便便无好句菊意愆期开未许那堪惹恨年来此日长是潇潇雨

前调【咏雪】　　　　　　　　　　陈　瓘

碧空黯淡同云绕渐枕上风声峭明透纱牎天欲晓珠帘才卷美人惊报一夜青山老　使君命客金尊倒千里琼瑶未经埽敧压江梅春信早十分农事满城和气管取来年好

前调　　　　　　　　　　　　蔡　伸

参差弱柳长堤路弱柳外征帆去皓齿明眸娇态度回头一梦断肠千里不到相逢处　来时约略春将暮幽恨空余锦中句小院重门深几许桃花依旧出墙临水乱落如红雨

前调　　　　　　　　　　　　刘一止

小山遮断蓝桥路恨短梦难飞去长记修眉萦曲度约花开槛映风招袖緫是怜渠处　追欢我已伤迟暮犹有多情旧时句极目高楼千尺许竹枝三唱为君凄断东日西边雨

前调【社日客居】　　　　　　　　　　赵长卿

去年社日东风里向三径开桃李脆管危弦随意起緑阴红影暖香繁蕊伴我醺醺醉　今年社日空泪垂客舍看花甚情意江上危楼愁独倚欲将心事巧凭来燕说与人憔悴

前调　　　　　　　　　　　　赵长卿

天涯目断江南路见芳草迷风絮緑暗花梢春几许小桃寂寞海棠零乱飞尽臙脂雨　子规声里山城暮月挂西南梦回处满抱离愁推不去双眉百皱寸肠千缕无计凭鳞羽

前调　　　　　　　　　　　　张元干

王孙陌上春风鞚蕊珠宴云軿从归去笙歌常醉拥蜡残花炬月侵氷簟惯作凉堂梦　玉人劝客钗斜凤条脱擎杯腕嫌重燕子入帘飞画栋雨余深苑漏催清夜更轧秦筝送

前调　　　　　　　　　　　　张元干

平生百绕垂虹路看万顷翻云去山澹夕晖帆影度菱歌风断韤罗尘散緫是关情处　少年陈迹今迟暮走笔犹能醉诗句花厎目成心暗许旧家春事觉来客恨分付疎篷雨

前调　　　　　　　　　　　　张元干

华裾玉辔青丝鞚记年少金吾从花厎朝回珠翠拥晓钟初断宿酲犹带緑琐牎中梦　天涯相遇鞭鸾凤老去堂成更情重月转檐牙云绕栋凉吹香雾酒迷歌扇春笋传杯送

前调　　　　　　　　　　　　曾　觌

乘鸾影里氷轮度秋空浄南楼暮嫋嫋天风吹玉兔今宵只在旧时圆处往事难重数　天涯几见新霜露怎得朱顔旧如故对酒临风慵作赋蓝桥烟浪故人千里梦也无由做

前调　　　　　　　　　　　　杨无咎

奇葩珍树丛丛绕望仙隐蓬莱小前枕湖光秋色晓荷花今岁也如人意不逐西风老　霞觞献寿频频倒瑞霭浮空凝不埽定自日边飞诏早芝庭呈秀桂宫得意更看明年好

前调　　　　　　　　　　　　侯　寘

东风一夜吹晴雨小院里春如许桃李无言情难诉阳关车马灞桥风月移入江天句　双旌明日留难住今夕清觞且频举咫尺清明三月暮寻芳宾客对花杯勺回首西江路

前调　　　　　　　　　　　　姚进道

东风夜放花千树更吹落星如雨宝马雕车香满路凤箫声动玉壶光转一夜鱼龙舞　蛾儿雪柳黄金缕笑语盈盈暗香去衆里寻他千百度蓦然回首那人却在灯火阑珊处

前调　　　　　　　　　　　　程　垓

宝林岩畔淩云路记藉草寻梅去咏绿书红知几度行云归後碧云遮断寂寞人何处　一声长笛江天暮别後谁吟倚楼句匀面照溪心已许欲凭锦字写人愁去生怕棃花雨

前调　　　　　　　　　　　　曹　冠

烟村茂树湾溪畔似远景摹轻练细草平沙骑款段渔翁欸乃却惊鸥鹭飞起澄波面　班荆对饮垂杨岸枝上莺歌如解劝山映夕阳霞绮散醉吟乘兴锦囊诗满爱月归来晩

前调【赠勉道琵琶人】　　　　　　　　　赵彦端

当年万里龙沙路载多少离愁去冷压层帘云不度芙蓉双带垂杨娇髻弦索初调处　花凝玉立东风暮曾记江边丽人句异县相逢能几许多情谁料琵琶洲畔同醉清明雨

前调【永州宴张叔信席上】　　　　　　　　管　监

相逢何处梅花好深院宇笙歌绕春入侯门长不老罗帏绣幕护香藏粉却许行人到　遏云清唱倾城笑玉貌花光互相照银烛频更尊屡倒明年应是对花相忆君巳班清要

前调【送黄冈令】　　　　　　　　　　王千秋

雪堂不远临皋路怅仙伯骑鲸去燕麦桃花更几度横桥虽在种松无有谁是关心处　解鞍君到冬虽暮传语无忘晒蓑句起手栽花花定许艺香披翠灌红疏緑趁取清明雨

前调　　　　　　　　　　　　赵善扛

一年陌上寻芳意想人在东风里褪粉销红春有几靑翰飞去紫云凝伫往事如流水　烟横极浦山无际暗解明璫问谁寄乡在温柔何处是轮囷香雾静深庭院帘影参差翠

前调【与朱景参会北岭】　　　　　　　　陆　游

西风挟雨声翻浪恰洗尽黄茅瘴老惯人间齐得丧千岩高卧五湖归櫂替却浚烟像　故人小驻平戎帐白羽腰间气何壮我老渔樵君将相小槽红酒晩香丹茘记取蛮江上

前调　　　　　　　　　　　　高观国

平生似欠西湖债每?了金貂解妩媚烟云多变态雕鞍来处画船归去花柳春风隘　玉京相接蓬壶界入画遥山翠分黛苏小不来时节改一堤风月六桥烟水鹭约鸥盟在

前调　　　　　　　　　　　　韩　淲

苏公堤上西湖路柳外跃青騘去多少韶华惊暗度南山游徧北山归後緫是题诗处　如今老矣伤春暮泽畔行吟漫寻句落拓情怀空自许小园芳草短篱修竹点点飞花雨

前调　　　　　　　　　　　　吴　潜

十年三过苏台路还又是匆匆去迅景流光容易度鹭洲鸥渚苇汀芦岸緫是销魂处　苍烟欲合斜阳暮付与愁人砌愁句为问新愁愁几许酒边成醉醉边成梦梦断前山雨

前调　　　　　　　　　　　　吴文英

东风客雁溪边道带春去随春到认得踏青香径小伤高怀远乱云深处目断湖山杳　梅花似惜行人老不忍轻飞送残照一曲秦娥春态少幽香谁采旧寒犹在归梦啼莺晓

前调【采莲女】　　　　　　　　　　陈允平

凉庭背倚斜阳树过几阵菰蒲雨自櫂轻舟穿柳去緑裙红袄与花相似撑入花深处　妾家住在鸳鸯浦妾貌如花被花妒折得花归娇厮覰花心多怨妾心多恨胜似莲心苦

前调　　　　　　　　　　　　石孝友

征鸿过尽秋客谢卷离恨还东下翦翦霜风落平野溪山掩映水烟揺曳几簇渔樵舍　芙蓉城里人如画春伴春游夜转夜别後知他如何也心随云乱眼随天断泪逐长江泻

前调　　　　　　　　　　　　黄公绍

年年社日停鍼线争忍见双飞燕今日江城春巳半一身犹在乱山深处寂寞溪桥畔　征衫着破谁鍼线点点行行泪痕满落日解鞍芳草岸花无人戴酒无人劝醉也无人管

前调　　　　　　　　　　　　李莱老

吟情老尽江南句几千万垂丝缕花冷絮飞寒食路渔烟鸥雨燕昏莺晩緫入韶华谱　红衣妆靓凉生渚环碧斜阳旧时树枯叶分题觞咏处荀香犹在庾愁何许云冷西湖赋

前调　　　　　　　　　　　　僧惠洪

緑槐烟柳长亭路恨取次分离去日永如年愁难度高城回首暮云遮尽目断知何处　解鞍旅舍天将暮暗忆丁寜千万句一寸柔膓情几许薄衾孤枕梦回人静彻晓萧萧雨

前调　　　　　　　　　　【宋媛】李清照

征鞍不见邯郸路莫便匆匆归去秋正萧条何以度明牎小酌暗灯清话最好留连处　相逢各自伤迟暮独把新词诵奇句盐絮家风人所许如今憔悴但余双泪一似黄梅雨

前调【雪】　　　　　　　　　　　完顔璹

冻云封却驼冈路有谁访溪梅去梦里疎香风暗度觉来惟有一牎凉月痩影无寻处　明朝画笔江天暮定向渔蓑得奇句试问帘前深几许儿童笑道黄昏时候犹是廉纤雨

前调【茶】　　　　　　　　　　　党怀英

红莎绿篛春风饼趁梅驿来云岭紫桂岩空琼窦冷佳人却恨等闲分破缥缈双鸾影　一瓯月露心魂醒更送清歌助清兴痛饮休辞今夕永与君洗尽满襟烦暑别作高寒境

前调【代赠】　　　　　　　　　　元好问

苎萝坊里青騘驻爱鹦鹉垂帘语一捻娇春能几许寒梅欲动小桃初放恰是关心处　西城流水东城雨緑叶成阴惯相误只恐韶华容易去一声金缕一卮芳酒且为花枝住

前调　　　　　　　　　　　　元好问

落红吹满沙头路似緫为春将去花落花开春几度多情惟有画梁双燕知道春归处　镜中冉冉韶华暮欲写幽怀恨无句九十花期能几许一危芳酒一襟清泪寂寞西牎雨

前调　　　　　　　　　　　　张弘范

西风天际征鸿去问曾过燕山路叶落虚庭空緑树一川秋意满怀愁绪楼外潇潇雨　天涯望断行云暮好着蛮牋寄情句厎是相思断肠处吟风赋月论文说劔无个知音侣

前调　　　　　　　　　　　　王　恽

緑阴暗尽西城树人緫道春归去袅袅柔条高几许彩灯闪烁翠云萦护自有留春处　金尊未厌倾芳醑醉墨题诗要香露蝴蝶飞来何栩栩向人有意绕阑翻舞似约花间住

前调　　　　　　　　　　　　杨　基

晓牎啼鸟惊春睡似报道春光至侧侧余寒侵绣被梅花飞也杏花开也燕子归来未　水光山色如人意长恨春阴杳无际今日新晴俱可喜山光明媚水光溶漾只有人憔悴

前调　　　　　　　　　　　　杨　基

莺声留我看山久临去也重回首虽是春山随处有暖风轻雾澹烟疎雨都在江边柳　自知不是经纶手无意封侯印如斗行乐何须金谷友只消寻个典衣伴侣同醉金陵酒

前调　　　　　　　　　　　　杨　基

晓来一阵轻寒过水面薄氷吹破竹外锦鸠啼一个添黄入柳点红归杏都是东风做　鬓丝游扬乌巾堕醉里渔歌自赓和但得潮头风不大数羣鸥鸟半篙烟雨着我船中卧

前调　　　　　　　　　　　　杨　基

雪消天气东风猛帘半卷犹嫌冷怪问春来长不醒一春都是酒徒花伴醉了重相请　而令白发羞垂领静里时将旧游省记得孤山堤上景一湾流水半痕新月画出梅花影

前调　　　　　　　　　　　　杨　基

五更风雨花如霰问春在谁庭院报道春光浮水面一双鸂鶒数茎芹藻无数桃花片　武陵溪上东风怨空趁渔郎再寻便抛弃已同秋後燕那知别後飘飘荡荡这里重相见

前调【春雨】　　　　　　　　　　杨　基

平湖过雨清如监柳下卖花船缆雌蝶雄蜂飞绕槛杏花终是轻红嫩白不比棃花淡　一春能几花前探天气无凭故相赚晴不多时阴亦暂一回风雨一回烟雾何处堪登览

前调　　　　　　　　　　　　杨　基

王孙芳草生无数渐緑徧长干路春色匆匆愁里度几番风雨几番晴霁又早遥天暮　青鞵不怕春泥汚红叶重敎曲阑护细数落花成独步自缘山野不堪廊庙不是文章误

前调　　　　　　　　　　　　马　洪

平川渺渺花无数明镜里孤舟度花下美人和笑顾问郎莫是乞浆崔护别久来何暮　盈盈罗韤淩波步眉月连娟鬓如雾人世光阴花上露这回休去再来须误个是桃源路

前调　　　　　　　　　　　　文徵明

庭下石榴花乱吐满地緑阴亭午午睡觉来时自语悠扬魂梦黯然情绪蝴蝶过墙去　駸駸娇眼开仍殢悄无人至还凝伫团扇不揺风自举盈盈翠竹纤纤白苎不受些儿暑

前调　　　　　　　　　　　　王世贞

鸭头波染浓于酎风起处春初皱乳燕双双帘幕透棃花未雪緑杨犹絮蚕饱桑阴痩　无端酿出清明候忽忆城南乍分手十二雕阑寒更陡踏青人远鬬茶时近滋味如中酒

前调【山林积雪】　　　　　　　　　　李伊玉

梵宫百尺同云护渐白满苍苔路破腊梅花香蚤露银涛无际玉山万里寒罩江南树　鸦啼影乱天将暮海月纤痕映烟雾修竹低垂孤鹤步杨花风弄鵞毛天翦緫是诗人误

前调　　　　　　　　　　　　陈子龙

海棠枝上流莺啭试小立东风面细草淩波红一线碧云凝照緑杨零乱重锁深深院　甘焦滴翠当心卷写徧相思空自遣归去枕函曾梦见一天星月满庭风露吹落棃花片

前调　　　　　　　　　　　　周世臣

緑隂閟结纱牎暖院院新莺初啭春去却如人去远楼空无伴阑干倚徧离绪从教满　忆清明画船轻泛细草丽词闲弄板愁字半将欢字换更无拘管春风人面底事匆匆散

御选历代诗余卷四十四








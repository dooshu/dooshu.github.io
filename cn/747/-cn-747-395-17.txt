○歌赋（并序）

《虞书》：“诗言志”，“律和声”。察乎歌以形言，声以导律，时其闻见，聊因纸以赋曰：

验讴歌於乐府，戒伶人以迭唱；随转意合，难为形状。始趋曲以熙熙，终沿风以；缭绕容与，逶迤超畅。函五声之参差，极六律之清壮。原夫蹈性以纯密，宽乎率心於悠旷。或曲或止，如坠如抗；尽或可续，应而不匮。来无攸往，去有遗意；荆王感而增悲，楚妃叹而掩泪。察乎靡靡，似游丝以为绪；听乎累累，若贯珠之为坠。括繁言以入节，同大道而无器。浮而不荡，聚而不盈；比击鼓以作气，寻鸣笛以遣声。亘箫笳之异响，乱楚汉之疑兵；断绝齐爱，支离带情。或引商刻角，或溃渭通泾；思弹剑於逆旅，念采菱於江汀。发河激之慷慨，奏沧浪之浊清；赋扣角以凄切，叹食薇之廉贞。於是载赓载，思覆句；引韵下散，沿源上溯。若寒凝於沙漠，秋风起於燕路；情激烈以怀霜，气而掩露。率意纵诞，耽声指顾；眷《五噫》之匪陋，遵《九章》之沦悟。委顿飙厉，抑扬绵妙；启子均洛北之曲，泉客理淮南之调；或间以弹弦，或杂以长啸。陟降配德，登之於郊祀；一唱三叹，用之於宗庙。至哉但似其形容，渊乎莫见其光耀。蹈迹载德，流言居要；《九辩》勤於水土，《二南》分於周、召。宝鼎见於汾阴，天马来於荒徼。徒观其浩浩袅袅，氵风氵风泱泱；尧帝继以虞帝，禹迹尽於殷王；省周诗於鲁策，钦汉风於沛乡。嗟人命之何幸，逢天道之昭彰；谅股肱之匪懈，载元首之辉光。制颂创雅，漂齐流商；瞽统乐教，士符人康。展来苏於日域，谐击壤於皇唐；附威仪之济济，和金石之锵锵。白互进，绿水激扬；聊以永日，歌而无荒。


○議夷情 【 薊鎮屬夷】

薊鎮屬夷、比他鎮不同、處之得其道、真可為我嚮導哨報、能　尊中國而安邊徼也、近日邊關撫賞太濫、深損　國威、積薪厝火之上、惟此一事為隱祈焉、夫邊將差尖夜出口哨探夷情。遠出數百里。近亦數十里。此必不可巳者。口外孤身跋涉。非夷虜敵明矣。將領頭目嚴守邊關。必不能隨尖哨出口亦明矣。口外尖夜逶迤匍伏深山窮谷之間。千叢萬林之內。虜騎不時。豈能逃避。萬一被傷。非將官智力所能防範者。近年并將口外尖哨被虜者。一槩因他事遷怒。悉歸將領。尖夜有明哨暗哨之法暗哨不可聞之属夷若明哨不若即限某部為之嚮導觀其順逆以為賞罰而姦猾屬夷。聞知此風。不論應賞與不應賞關口。悉恣要索。不應即以捉拿尖夜為名。云我拿尖夜殺了。教你就有禍到。你還得在此阻我否。故將官無不曲從之也。相沿之弊。遂被屬夷明白殺我軍。即奉有　明旨處究裁革貢賞者。各官恐其捕捉尖夜為累。俱千方百法。設辭欺　朝廷。欺上司。即不明白賞待。而暗亦賞之。以此犬羊之性愈縱。邊關賞額日增。巧立採柴之名。科歛軍士月糧。以致貧軍迯竄。只此一法失中。遂遺無窮之害。邊塞空虛。全坐于此。今該職行邊間。但見每處俱稱革賞夷人某處潛伏。要行拿尖哨挾賞。夫賞謂之挾。　朝廷之威掃地矣。况今建空心臺。每日皆出關採辦。兵馬有限。防備無時。顧此疏彼。竟當有失。今查得一二起夷人、久作逆叛、擄殺官軍、巳蒙革賞、多係欽捕之徒。近復導虜窺犯。見在邊方。日伏夜行計欲拏襲採辦空心臺料官軍。此徒不振之以威。明正典刑。終無巳時。若得一舉之後。諸夷振肅。感畏兼行。庶可無虞也。


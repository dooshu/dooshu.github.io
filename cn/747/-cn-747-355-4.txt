○乡饮赋

乡饮之制，本於酒令，形於樽俎；和其长幼，洽其宴语；象以阴阳，重以宾旅。此六体者，礼之大序。至如高馆初启，长筵初肆；众宾辟旋而入门，主人稽首而再至。则三揖以成礼，三让以就位；贵贱不共其班，少长各以其次。然後肴栗具设，酒醴毕备；鼙鼓递奏，工歌咸萃。以德自持，终无至醉。夫观其拜迎拜送，则人知其洁敬；察其尊贤尚齿，则我欲其无竞。君若好之，实曰邦家之庆；士能勤之，必著乡曲之行。今国家徵孝秀，辟贤良；则必设乡饮之礼，歌鹿鸣之章，故其事可得而详，立宾立主，或陛或堂；列豆举爵，鼓瑟吹簧。动而敬，居则庄；百拜乃毕，用宾於王。礼主於敬，乐主於同；明士苟习於礼乐，则可招贲於旌弓。庶其缉熙圣迹，宣畅皇风，岂徒务燕谑而湛乐之是崇？


【日出东南隅行】

〖以下五言。〗

朝日出邯郸。照我丛台端。中有倾城（《类聚》作国。广《文选》同。）艳。顾景（《类聚》作影。文苑、广《文选》同。）织罗纨。延躯似纤约。遗视若回澜。瑶装映层绮。金服炫雕栾。幸有同（文苑作周。）匡好。西仕服秦官。宝剑垂玉贝。（文苑作具。）汗马饰金鞍。萦场类转雪。逸控写（乐府作似。广《文选》同。《诗纪》云。一作似。）腾鸾。罗衣（文苑作襟。）夕解带。玉钗暮垂冠。（○文苑英华百九十三。《乐府诗集》二十八。广《文选》十。《诗纪》七十二。又《类聚》四十一引端、纨、官、鞍、鸾、冠六韵。）


廖行之　挽江西宋漕三首

蚤岁才名画省郎，会纡玉节惠三湘。

哀矜折狱人无怨，访问垂心虑最长。

不便幽潜遗陋巷，更新文物萃书堂。

期公四海皆膏泽，太息思贤殄瘁章。

廖行之

廖行之　挽江西宋漕三首

牙筹坐席未全温，尚想星沙恋德门。

剡牍方新蠲赋请，忧民不计此身存。

平生大乐功何晚，寿相庞眉理莫论。

云黯江南失春色，可堪杜宇更销魂。

廖行之

廖行之　挽江西宋漕三首

櫑具曾承衣绣迎，学宫仍见选诸生。

求文於白远何取，联第如詹时共荣。

公自典刑多教化，人谁菑播赖生成。

而今未报何侯力，万里神驰两泪倾。

廖行之


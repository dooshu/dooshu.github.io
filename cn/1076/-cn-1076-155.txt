卷一百五十五

<史部,诏令奏议类,奏议之属,历代名臣奏议>

钦定四库全书

历代名臣奏议卷一百五十五

明　杨士奇等　撰

知人

宋哲宗元佑三年尚书　丞王存乞明论朋党所在状曰臣今月十八日同三省延和殿奏论王觌罢谏议大夫除外任差遣事伏蒙陛下宣谕近日朝廷煞有朋党臣与吕大防等奏陛下所谓朋党乞明示臣等庶知惩戒既而不蒙宣谕臣退窃恐悚盖朋党者附下罔上纷乱邪正眩惑视听隂为奸利此人臣之巨蠧而世主所深恶也汉之党事始於甘陵二部浸淫不已至于衣冠涂炭垂二十年唐二李朋党互相排斥凡四十年几危朝廷国家庆历间亦有朋党之论当时富弼韩琦范仲淹等颇遭排摈赖仁宗盛德不至倾害去年因张舜民被贬自此议论之人分为二党亦互相诋毁圣明烛知稍加摈抑今虽其势颇沮而余风未殄臣职预敦厉风俗常窃患之今蒙宣谕近日朝廷朋党未审圣意谓庶官近侍邪抑谓执政之臣必是察见实状亦当明谕中外厚加谴黜盖执政之人同心同德乃克济务若审知有挟邪朋比之人不可一日使居此位居此位者须待以不疑若怀疑心则必有小人造作飞语乘间而进者倘陛下涵容不欲暴露而执政被疑各怀形迹其害陛下圣政为不细矣臣蒙被拔擢使预机政虽甚愚鄙然粗识为臣去就之节固无贪恋禄位之心所以夙夜黾勉欲効其区区者诚荷陛下不次之遇思有以补报万一是以心有所怀不敢嘿嘿伏望圣慈因延和殿奏对明谕臣等以朋党所在使得循省如臣迹状有涉於此愿从窜黜以肃在位臣不胜惶惧之至翰林学士朝奉郎知制诰兼侍读苏轼辨举王巩劄子曰臣近举宗正寺丞王巩节操方正可备献纳科窃闻台谏官言巩奸邪及离间宗室因谄事臣以获荐举奉圣旨除巩西京通判谨按巩好学有文强力敢言不畏强御此其所长也年壮气盛鋭於进取好论人物多致怨憎此其所短也顷者窜逐万里偶获生还而容貌如故志气逾厉此亦有过人者故相司马光深知之待以国士与之往返论议不一臣以为所短不足以废所长故为国收才以备选用去岁以来吏民上书盖数千人朝廷委司马光看详择其可用者得十五人又於十五人中独称奨二人孔宗翰与巩是也巩缘此得减二年磨勘仍擢为宗正寺丞则臣之称荐与光之擢用其事正同若果是奸邪台谏当此时何不论奏巩上疏论宗室之疏远者不当称皇叔皇伯虽未必中理然不过欲尊君抑臣务合古礼而已何名为离间哉况巩此议执政多以为非独司马光深然之故下礼部详议又兵部侍郎赵彦若亦曾建言若果是离间光亦离间也彦若亦离间也方行下有司时台谏初无一言及光没之後乃有奸邪离间之说则是巩之邪正系光之存亡非公论也巩与臣世旧幼小相知从臣为学何名谄事三者之论了无一实上赖圣明不以此罪巩亦不以此责臣止除外官以厌塞言者之责臣复何所辨论但痛司马光死未数月而所贤之士变为奸邪又伤言者本欲中臣而累及巩诬罔之渐惧者甚衆是以冒昧一言伏深战越

哲宗时御史中丞苏辙乞分别邪正劄子曰臣窃见元佑以来朝廷改更弊事屏逐羣枉上有忠厚之政下无聚敛之怨天下虽未大治而经今五年中外帖然莫以为非者惟奸邪失职居外日夜窥伺便利规求复进不免百端游说动揺贵近臣愚窃深忧之若陛下不察其实大臣惑其邪说遂使忠邪杂进於朝以示广大无所不容之意则氷炭同处必至交争薰莸同器久当遗臭朝廷之患自此始矣昔圣人作易内阳外隂内君子外小人则谓之泰内隂外阳内小人外君子则谓之否盖小人不可使在朝廷自古而然矣但当置之於外每加安存使无失其所不至忿恨无聊谋害君子则泰卦之本意也昔东晋桓温之乱诸桓亲党布满中外及温死谢安代之为政以三桓分莅三州彼此无怨江左遂安故晋史称安有经远无竞之美然臣窃谓谢安之於桓氏亦用之於外而已未尝引之於内与之共政也向使安引桓氏而寘诸朝人怀异心各欲自行其志则谢安将不能保其身而况安朝廷乎顷者一二大臣专务含养小人为自便之计既小人内有所主故蔡确邢恕之流敢出妄言以欺愚惑衆及确恕被罪有司惩前之失凡在内臣僚例蒙摧沮卢秉何正臣皆身为待制而明堂荐子止得选人蒲宗孟曾布所犯明有典法而降官禠职唯恐不甚明立痕迹以示异同为朝廷敛怨此二者皆过矣故臣以为小人虽决不可任以腹心至於牧守四方奔走庶事各随所长无所偏废宠禄恩赐常使彼此如一无迹可指此朝廷之至计也近者朝廷用邓温伯为翰林承旨而台谏杂然进言指为邪党以谓小人必由此彚进臣尝论温伯之为人粗有文艺无他大恶但性本柔弱委曲从人方王珪蔡确用事则颐指如意及司马光吕公着当国亦脂韦其间若以其左右附丽无所损益遇便流转缓急不可保信诚不为过也若谓其怀挟奸诈能首为乱阶则甚矣盖台谏之言温伯则过至为朝廷远虑则未为过也故臣愿陛下谨守元佑之初政久而弥坚慎用左右之近臣毋杂邪正至於在外臣子一以恩意待之使嫌隙无自而生爱戴以忘其死则垂拱无为安意为善愈久而愈无患矣臣不胜区区博采公议而效之左右伏乞宣谕大臣共敦斯义勿谓不顾改更之政辄怀异同之心如此而後朝廷安矣取进止

再论分别邪正劄子曰臣今月二十三日延和殿进呈劄子论君子小人不可并处朝廷因复口陈其详以渎天听窃观圣意类不以臣言为非者然天威咫尺言词廹遽有所不尽退复思念若使邪正并进皆得与闻国事此治乱之机而朝廷所以安危者也臣误蒙圣恩典司邦宪臣而不言谁当救其失者谨复稽之古今考之圣贤之格言莫不谓亲近君子斥远小人则人主尊荣国家安乐疏外君子进任小人则人主忧辱国家危殆此理之必然而非一人之私言也故孔子论为邦则曰放郑声远佞人子夏论舜之德则曰举臯陶不仁者远论汤之德则曰举伊尹不仁者远诸葛亮戒其君则曰亲贤臣远小人此前汉所以兴隆也亲小人远贤臣此後汉所以倾颓也凡典册所载如此之类不可胜纪至於周易所论尤为详密皆以君子在内小人在外为天地之常理小人在内君子在外为隂阳之逆节故一阳在下其卦为复二阳在下其卦为临阳虽未盛而居中得地圣人知其有可进之道一隂在下其卦为姤二隂在下其卦为遯隂虽未壮而圣人知其有可畏之渐若夫居天地之正得隂阳之和者惟泰而已泰之为象三阳在内三隂在外君子既得其位可以有为小人奠居於外安而无怨故圣人名之曰泰泰之言安也言惟此可以久安也方泰之时若君子能保其位外安小人使无失其所则天下之安未有艾也惟恐君子得位因势陵暴小人使之在外而不安则势将必至反覆故泰之九三则曰无平不陂无往不复窃惟圣人之戒深切详尽所以诲人者至矣独未闻以小人在外忧其不悦而引之於内以自遗患者也故臣前所上劄子亦以谓小人虽决不可任以腹心至於牧守四方奔走庶务各随所长无所偏废宠禄恩赐彼此如一无迹可指如此而已若遂引而寘之於内是犹畏盗贼之欲得财而导之於寝室知虎豹之欲食肉而开之以垧牧天下无此理也且君子小人势同氷炭同处必争一争之後小人必胜君子必败何者小人贪利忍耻击之难去君子洁身重义知道之不行必先引退故古语曰一薰一莸十年尚犹有臭盖谓此矣昔先皇帝以聦明圣智之资疾颓靡之俗将以纲纪四方追迹三代今观其设意本非汉唐之君所能髴髣也而一时臣佐不能将顺圣德造作诸法率皆民所不悦及二圣临御因民所愿取而更之上下忻慰当此之际先朝用事之臣皆布列於朝自知上逆天意下失民心旁徨踧踖若无所措朝廷虽不斥逐其势亦自不能复留矣尚赖二圣慈仁不加谴责而宥之於外盖已厚矣今者政令已孚事势大定而议者惑於浮说乃欲招而纳之与之共事欲以此调停其党臣谓此人若返岂肯徒然而已哉必将戕害正人渐复旧事以快私忿人臣被祻盖不足言而臣所惜者祖宗朝廷也盖自熙宁以来小人执柄二十年矣建立党与布满中外一旦失势睎觊者多是以创造语言动揺贵近胁之以祻诱之以利何所不至臣虽不闻其言而槩可料矣闻者若又不加审察遽以为然岂不过甚矣哉臣闻管仲治齐夺伯氏骈邑三百饭疏食没齿无怨言诸葛亮治蜀废廖立李严为民徙之边远久而不召及亮死二人皆垂泣思亮夫骈立严三人者皆齐蜀之贵臣也管葛之所以能戮其贵臣而使之无怨者非有他也赏罚必公举措必当国人皆知其所与之非私而所夺之非怨故虽仇讐莫不归心耳今日窃观朝廷用舍施设之间其不合人心者尚不为少彼既中怀不悦则其不服固宜今乃直欲招而纳之以平其隙臣未见其可也诗曰无竞维人四方其训之陛下诚以异同反覆为忧惟当久任才性忠良识虑明审之士但得四五人常在要地虽未及臯陶伊尹而不仁之人知自远矣故臣愿陛下断自圣心不为流言所惑毋使小人一进後有噬脐之悔则天下幸甚天下幸甚臣既待罪执法若见用人之失理无不言言之不从理不徒止如此则异同之迹亦复着明不若陛下早发英断使彼此泯然无迹可见之为善也臣受恩深重辄敢先事献言罪合万死取进止

元佑四年四月起居舍人范祖禹辨邪正劄子曰臣闻邪必害正正必去邪自古以来未有邪正并立而可以为国者也虽尧舜在上未尝无小人唯能使小人不胜君子所以治也虽桀纣在上未尝无君子唯使君子不胜小人所以乱也在易内君子而外小人其卦为泰泰者通而治也内小人而外君子其卦为否否者闭而乱也天下治乱未有不由君子小人君子在位必无恶政小人在位必无善政圣人为天下唯能使小人外而不内在野不在位而已非能使天下皆无小人也陛下自初临政以辨别君子小人为先登进忠良斥退邪恶以致今日之治所进所退天下之人皆以为然虽舜举十六相去四凶不过如此也而比年以来大臣以兼容小人为寛好恶不明邪正不分所引进者不尽得人夫今日之省寺他日之侍从也今日之侍从他日之辅弼也宰相岂能使之终身不进乎周公作立政以戒成王自准人缀衣虎贲趣马小尹左右?仆艺人表臣百司皆勿以憸人其惟吉士夫憸人在上位则害政事在下位则坏风俗大则倾覆邦国小则戕败善类朝廷之内何官可不择人也邪人得志则正人不安正人不安则国无善政宰相以进贤退不肖为职而邪正不分岂不负国书曰惟说式克钦承旁招俊乂列于庶位此相之事也臣伏望陛下戒饬大臣各以公心求贤多引鲠正之人以重朝廷无使小人得在下位为他日之患以副陛下至诚求治之意取进止

五年吏部侍郎兼侍读范百禄分别邪正条目上奏曰臣愚窃以为分别邪正自古所难惟察言观行考其事实所谓正直之人或天资亮直或家世忠义或有志报国或自立名节所谓奸邪之人或逢迎上意或希合权贵或性识颇僻或冀望宠利凡此二端其情非一不可遍举今辄疏其条目於後导人主以质直使之虚中听纳则为公正导人主以谄谀使之讳过拒谏则为奸邪导人主以德义则为公正导人主以功利则为奸邪导人主以尊宗庙敬祭祀则为公正导人主以简宗庙略神只则为奸邪导人主以亲睦九族惠养耆老则为公正导人主以踈薄骨肉弃老遗年则为奸邪导人主以恭俭清净奉循典法则为公正导人主以骄侈放肆不顾旧章则为奸邪导人主以稼穑艰难惠及鳏寡则为公正导人主以轻鄙农事不恤惸独则为奸邪导人主以柔远息兵则为公正导人主以用兵攻战则为奸邪导人主以原情谨罚则为公正导人主以峻法立威则为奸邪导人主以安民利衆则为公正导人主以劳民动衆则为奸邪导人主以进君子用善良则为公正导人主以近小人用恶德则为奸邪右谨具进呈伏望特留圣意推此事类以观人情则邪正可分而聦明无惑矣臣不胜惓惓犬马之忠

六年翰林学士梁焘论为政之要在辨邪正之实上奏曰臣闻人主之德莫大於知人朝廷之政无先於急贤德以聦明为高而政以忠厚为本恭惟太皇太后陛下至公至正明而有断皇帝陛下仁孝庄敬静渊流通阅天下之事日益多进天下之材日益广讲求祖宗治体日益熟察见中外人情日益详然而聦明或有所遗而忠厚未至於成者臣窃疑之或者圣心未加意於执要乎今日为政之要在於辨邪正之实也唐李德裕有言曰邪正相攻上惑主听正人呼邪人固为邪矣邪人亦呼正人为邪人主何以辨之臣故曰在辨其实也所谓正之实者能推公心以爱君忧国为计不附下不罔上乐进善类爱惜生灵临大节而忘其身事两宫而一其志为陛下常求长久安寜之计近思自於左右宫庭之间远虑至於夷夏海隅之际皆欲得其欢心康寜无事上下一意其为安静真切如此者是正人也此类进则聦明开广内外大安岂不为国家忠厚之福耶所谓邪之实者缓公急私复仇报怨外阳为忠直内隂怀奸曲其言似忠而其实欺罔也其气似敢而其实凶险也自谓介特而其实朋党也自谓纯一而其实二三其德也贪禄竞进猜忍倾夺专以伤害善良为谋而又附托权要出死力为之鹰犬不惮不耻以肆其毒不恤国之忧危务伸其志不惧上之悔患务行其言其为倾揺多端如此者是邪人也此类进则聦明眩惑内外大恐岂不为国家忠厚之患耶今听其言而求其用心之微观其行而考其处已之端其向背之异有无之殊虽未能尽?而亦可以槩见矣愿陛下自信素知之心而守之以定深辨奸诈之说而断之以不疑斥其邪人以安正人正人知所依归恃以无恐得以奋忠竭节毕身图报则朝廷之理不难致也臣不胜惓惓纳忠之至

贴黄臣向在言路得侍清光伏见陛下照物必尽其情伪而量有包容论政深逹其义理而语有次序虽古之英主不能过也臣等累曾奏闻以谓邪正不可并用陛下深以为是知邪正之必相攻也今并用矣臣等又谓邪人在外正人在内则可治陛下亦以为是知邪人在内则害政也今邪人在内矣臣等又谓使邪人少正人多则可治陛下亦以为是知邪人之多则交相朋比损正人之道也今邪人多矣以在内衆多之邪人与寡少之正人并用势自不敌岂能久安而终无忧悔乎奈何与前日之圣意不同耶必有奸人移惑圣意也如不悟则奸邪乘隙数数进计终至於成其祻此圣明所宜早辨勿为清衷他日之忧悔也

贴黄陛下自御政以来选用可信之臣以忠孝报陛下之恩者今在朝廷不过数人羣小怨嫌隂结为朋力谋排陷者不一日也其心欲尽去此数人则奸谋可行大奸有复来之望此数人者方以时事难守为忧孤立难安为惧若非陛下知其从来忘身忘家当怨去奸有爱君忧国之心力赐主张则岂能安全至於今日也在於今日之势尤为难立仰赖圣造终始主张也此数人者亦未足深惜但恐小人复兴攻击转多万一如此则为太皇陛下即日之悔为皇帝陛下他日之忧此可为大惧也愿圣明凝神深虑以杜其渐待其事起而後处则其势必强横难制纵终能制之忧劳亦已深矣伏望圣慈每当进拟人材之际丁宁审问谨重开可使私邪渐少朋党自衰朝廷日有安静之望圣政日有清明之益此道既行可以缓忧矣小人奸言最是难辨盖其巧美似忠害善似直狠愎似敢诬罔似公人主听之一误则德业俱损若不早辨则终至忧患故圣人曰恶利口之覆邦家者自古人君以为戒圣明不可不察也

哲宗时殿中侍御史吕陶奏乞罢言职事上奏曰臣尝观古之圣君贤臣相与图治能辟衆正之路杜羣枉之门功业隆而声名白者其术无他在乎絶朋党而已盖朋党之患不止於忘国家之事以私己自营挟疑似之说以养交固宠而其患乃在乎中伤忠直尔忠者先伤则凡怀忠者不容直者先斥则凡任直者不免夫然後率天下之人为不忠不直而相与共欺其君者朋党也故为天下国家者不患不能知治道而患在不能知朋党不患不能知朋党而患在不能去朋党昔者刘向论朋党数千言李德裕从而推广其说然二人者卒为朋党所害使人主能知其弊则二人者岂有不能自明之理哉故曰患在不能知之也唐文宗聦明俊伟有志於治尝叹曰去河北贼易去二李之党难始失其制终成其乱虽欲痛治势所未可故曰患在不能去之也盖人主所恃以治天下服万民者公议也朋党作则公议亡人心无所赖上下相徇毁誉乱真人主虽独公其心於上天下谁与同其是非忧乐哉臣视往事之变嗟念久矣起自踈远无左右之助陛下擢於衆人之中付以言责之任感慨自誓恨无死所以报万一然臣尝谓谏官御史当尊朝廷肃臣下谨名分正纲纪远比周然後为称职故遇事必言不暇恤已抵牾同列亦既多矣违戾权贵亦已甚矣顷因程颐不严君臣之分欲就别殿说书臣以谓礼贵防微事宜戒渐名分一僭实生厉阶乃献封章论其不可奏削方上而陛下已悟其失有旨改正则是颐之妄请不待臣言而陛下已辨也臣於颐素无嫌怨所论奏者乃职事尔非欲沮颐以伸已也同舍缘此反目相视不啻仇敌隂怀眦睚伺隙求报未几张舜民罢职台谏纷然共议营救亦欲率臣同入文字臣既思虑短闇始欲救之遂诺长贰以谓可言既而再思理有不可其後全台具疏力来强臣臣乃详论舜民之言不可行舜民之罢不当救面却其请不敢雷同及至召赴三省宣谕其人各以为耻怀怨愈深意欲使臣不可独免遂形恶奏上凂圣聦仰赖陛下睿明天纵照见邪隐社稷神灵弗佑非道斯人党与不攻自破孤臣获全复进谏列此天地之造也今韩维之上客程颐之死党犹指舜民之事以攻臣是朋党之势复作而朝廷可欺乃天下之深忧也臣安可忍不辨而去哉所以辨者小则欲明一身之枉大则欲救天下之害也愿陛下垂听而察焉大凡台谏供职之始当有章疏所言之事必以远者大者为先以近者小者为後此其体也今政令之得失生民之利害必有大於舜民之事者而不先言之乃汲汲言臣者意非他也其一则贾易为程颐报怨也其一则杜纯藉此以悦韩维也韩缜误神宗之政事韩宗师忝秘阁之除命韩宗儒丑秽之迹郭茂恂?贪之罪臣累尝弹劾则维之憾臣亦深也彼杜纯者与韩氏为婚姻维既判北京乞差纯为本路运判朝廷起纯於停废之中而遣之在河北未数月召为大理少卿荷德於韩岂肯不报其人天资刻深持法苛峻每断疑狱主议维重以求合韩维之意维多从其说於是表里相成与范百禄异论维因此益喜之忽有侍御史之除命下之初不协公议臣是时深欲论奏适会傅尧俞等事未辨明恐不知臣者谓臣又起争端遂隐忍而罢则纯之言臣以悦韩维迹状亦明矣至于贾易为程颐之党则士大夫无不知之今二人者不知何词以罪臣也谓臣已尝出言欲救舜民既而不救有反覆之罪乎是不详臣深思而欲臣苟合也昔季文子三思而後行孔子闻之曰再斯可矣盖中人之性烛理不能尽明况於事变必再三思虑则庶几无悔虽圣人亦许之夫以孔子之圣许季文子之再思而台谏不容臣之深虑亦已过矣谓臣见同官罢职不出力以救之为薄於风义乎则事固有轻重理固有取舍不可执一而言也臣虽不救同官薄於风义其过小也实知不当救而苟为辞说附助党与以救之则欺於朝廷其罪大也臣寜有小过而不敢为大罪寜致同列之深怨而不误国家之大事臣何愧也臣之罪止於此而言者源源未絶必欲臣废逐而後已臣深痛朋党弊至於斯也夫朋党之人寄佞於忠托奸於直济之以智成之以敢不可不察也昔刘崇鲁哭李磎白麻者为谄崔昭纬也刘栖楚构李绅之寃者为附李逢吉也岂宜圣世复啓此风小分曹类大成党锢渐不可长也臣伏闻神宗皇帝尝戒谏官曰不得潜为朋比隂有中伤祖宗训戒着在史册安可忘哉恭惟皇帝陛下尧仁舜孝规天模地答扬祖考之光训越对上帝之景命伏惟太皇太后陛下圣哲仁慈超出千古四海治理万机得失神遇而心悟其於邪正了无遗察臣虽以蝼蚁之命立於虎豹之羣凭赖天地之力未赐斧钺之诛以安其余生而不忧也虽然臣犹喋喋不能已者盖衆口可以铄金积毁可以消骨曾参杀人入市有虎言者三至未免置疑跬?一差遂投朋党之陷穽此臣所以深忧也夫竭力事君有死无贰死得其义又何憾焉臣之区区惟恐不得死於陛下之斧钺而将死於朋党之陷穽则臣犹有憾也伏望陛下哀怜鉴照罢臣言职免使纷纭烦惑天听臣不胜幸甚

陶又乞罢京西路转运副使除一小郡上奏曰臣近拜疏具陈本末乞罢言职免使纷纭之论烦惑天听孤危之诚必蒙圣察继闻除臣外路转运副使虽陛下知臣无他哀怜全庇未遂诛戮犹欲付之一道养以厚禄天地父母恩深德厚其幸极矣然臣尚敢冒鈇钺之威倾布腹心求免寄任者盖为陛下以臣为是公也党人以臣为非私也受恩於陛下则生可保也得罪於党人则死不可保也当此之时臣欲不言而去则负陛下拔擢生成之恩不有鬼诛必有人祻臣欲言之而去则议者必谓臣因罢职补外愤怒狂躁敢肆讥譊则臣言与不言皆可罪也虽然臣今日在谏列则犹可言明日罢而去则不可复言徒抱恨而死目不?矣臣寜取愤怒狂躁之责而不忍负陛下拔擢生成之恩也盖为皇帝陛下承祖宗庙社之寄恭默未言太皇太后保佑嗣圣务以德治帘外之事有所不知每与讲谋天下之政令者唯执政数人而已每欲询求朝廷之阙失者唯台谏数人而已每使谈演经术开发圣性以充广道德仁义之实者唯讲读数人而已则居此职者安忍以回邪欺罔报陛下乎今台官以阿附弹奏而执政应之於内讲官以怨仇欲报而谏臣助之於外在臣一介固不足恤然此风一啓非朝廷之福也何则今日恶一小官而击去明日憾一大吏而中伤推此而上何施不可虽陛下他日觉之亦恐根株已深而剗除不易也况臣今日已後不复面见清光无由更上章疏故於此时敢效古人之尸谏详悉条陈当今之事以补前疏之略愿陛下知之者六然後退就斧钺亦未为晚伏望陛下寛臣愤怒狂躁之罪一赐省览幸甚幸甚臣闻本朝故事为御史者有两府是举主并须回避盖置台谏以检察两府之过若用其门生故吏虑致私徇此祖宗御下之机权至深至密近岁以来此制隳紊只避亲戚不避举主昨除杜纯为侍御史明知是韩维亲家略不回避奋然用之无复忌惮中外传闻莫不骇叹盖杜紘之子为韩维壻纯与维情爱岂不相厚动息岂不相通维有过则纯必不言维有怨则纯必不报害政之端莫甚於此今纯虽已罢去深恐他日两府又用其亲戚及门生故吏为台谏表里作事以误朝廷臣今日不可不言而去此愿陛下知之者一也纯之本末如此而人不敢言者畏韩氏之势也韩氏之势诚可畏矣宗道为左司宗直为司封宗师为卫尉刘攽为中书舍人未甚过也陛下方以安静为治进退大臣务全恩礼臣亦未敢指此以诋韩维也至於近日则颇专恣以宗文为光禄丞又有待次而权军器丞者又有夺吏部之阙而为北京通判者乃其子与侄也孔宗翰为刑部侍郎杜紘为大理卿张元方为府界提点辛雍为太常博士马玿为清河辇运宋彭年为司农少卿杨景谟知开封县谢景温免成都得扬州郭茂恂贪?放罪得晋州徐耘待阙差磨勘染院物帛皆其亲也臣方欲极力言之而自遭枉奏势未暇及今韩维虽已罢免臣恐他日宰执有如维之强横臣今日亦不敢不言而去此愿陛下知之者二也朝廷以太平无事尊贤重道起程颐於山林之下而任以劝讲日侍天子之侧而访以道义则非礼勿动非义勿言可也今乃讲读之罢往往与内侍密语非其体也向者皇帝陛下偶因发嗽未御讲筵颐乃申请乞今後须得关报亦骇中外之听不知义也详定学制踈谬无取礼部逐一駮正三省至今依违未决议者非之臣又风闻颐在汝州侵占民田数家起讼邢恕在彼两平其事然未审其实有无果无之则是他人以恶语加之也果有之则殊非朝廷所以待颐之意也臣知此久矣未深信之而不言也至于今日则不可不言而去此愿陛下知之者三也古者冢宰制国用於岁杪量入以为出周公制礼太宰以九式均节财用然则邦家经费乃执政所当留意也今聚敛之弊蠲除已尽而浮冗之费殊少裁节虽降诏委官裁减冗费而所减者唯将官公使一项岁可省十万贯其他则皆细碎毫末尔臣恐他时所入不足以备所出未免过於取民宜诏三省与户部裁定国费革侥幸慎姑息上以富国下以厚民此愿陛下知之者四也国家宗社所以延长万世德泽及人沦浃骨髄者盖惩秦汉以来至于五代之弊无族诛有贷法故也天圣中诏天下刑名疑虑情理可悯者皆许上请例蒙寛贷州郡纵有不应奏之罪则与免駮勘自昔至今由死得生者不知几万人矣近岁删去此条於是天下之狱在可疑不可疑可悯不可悯之间者皆畏駮勘更不奏请率皆文致其罪处之死地臣恐刑狱益密而滥死者衆则与免駮勘之条不可不复此愿陛下知之者五也夫君子小人之道各有消长观大势何如则治乱可知矣君子并进则治小人彚征则乱世主所以防微杜渐而慎其用舍也今朝廷选拔材器澄清流品勤亦至矣而间有小人杂於其中不可不虑也王安礼者有吏材晓民事委以藩郡乃其所长然其人操行污浊心胆麄豪神宗亦尝称为恶人既差知成都必过阙下不宜留在朝廷况许将今冬成资宜令速赴新任卢秉者昔在两浙提刑创兴盐法虐害东南至今疮痍未复在渭州处置边事惟求合李宪之意曲奉於宪有如尊亲宪尝荐之秉相次服除决不可用宜置之散地苖时中李公南路昌衡辈皆刻薄之资见於已试而又任之以经略发运转运使之职必无以副朝廷德意而惠养元元矣此愿陛下知之者六也凡此六者陛下既已知之愿以圣谋英断收揽威权运於掌上使大臣小吏不敢为欺天罔日之事则宗社幸甚生民幸甚臣虽朝去阙廷暮死沟渎亦无憾矣臣既与当涂之人多有仇怨今转漕之职必难安处未免烦言重凂天听伏乞除臣远小一郡俾安其分

元佑元年左司谏朱光庭乞以善利二者别邪正之臣上奏曰臣闻自古治天下之先务唯别邪正之臣尔正臣进则天下入於泰邪臣进则天下入於否然则何道而别之在善与利之间也正臣一意在善务引君以当道故尽忠尽公未尝不敬邪臣一意在利苟患失之故为佞为欺无所不至恭惟陛下天纵至圣明目逹聦灼见正臣之在善日寘诸朝审知邪臣之在利远之於外臣愿陛下坚持此志每用人之际以善与利二者之间常加明察使正臣日进而邪臣永退则天下何患乎不泰也

同知枢密院事范纯仁论不宜分辨党人有伤仁化状曰臣昨日帘前吕大防奏蔡确党人甚盛欲陛下留意分别臣奏以为朋党难辨却恐误及善人大防以臣言为不然以谓正人必去奸邪朝廷岂有含糊不问臣遂言此事正宜详审不可容易大防亦取臣言乃云须当审细臣遂引王安石好同恶异之患再三奏陈然尚抱区区之诚未能少开宸听退而忧惕不能自安然须至重复陈论以竭愚见庶裨圣政少答大恩窃以朋党之起盖因趣向异同同我者谓之正人异我者疑为邪党既恶其异我则逆耳之言难至既喜其同我则迎合之佞日亲以至真伪莫知贤愚倒置国家之患何莫由斯至如王安石自负学术即非全无知识止因喜同恶异遂至黑白不分引吕惠卿为大儒黜司马光为异党至今风俗犹以观望为能後来柄臣固合永为商鉴恭惟仁宗皇帝政教施设实为帝王之师从谏审刑任贤容衆正与陛下今日之政相同庆历中先臣仲淹与韩琦富弼同时大用欧阳修石介以夏竦奸邪因以疾其党类彼党遂起大谤诬先臣与琦弼有不臣之心欧阳修寻亦坐罪石介几至斵棺其时朋党之论大起识者为之寒心上赖仁宗容覆两党之隙帖然自消此事至今以为美谈陛下闻之必熟则是仁宗所行陛下可以取为成法今来蔡确之罪自有国家典刑不必推治党人旁及枝叶臣闻孔子曰举直措诸枉能使枉者直则是举用正直而可化枉邪为善人矣又曰舜有天下举臯陶不仁者远则是用仁者而不仁者自当屏迹矣何烦分辨党人或恐有伤仁化而况陛下圣度包容与天同德至公克已今古无俦前来特降诏书尽释臣寮往咎不复?治恐累太和自此内外反侧皆安上下人情浃洽盛德之事诚宜久行臣心拳拳实切於斯仰惟皇慈深加采纳天下幸甚

纯仁又缴奏欧阳修朋党论疏曰欧阳修朋党论曰朋党之说自古有之惟幸人君辨其君子小人而已大凡君子与君子以同道为朋小人与小人以同利为朋此自然之理也然臣谓小人无朋唯君子则有之其故何哉小人所好者利禄也所贪者财货也当其同利之时暂党引以为朋者伪也及其见利而争先或利尽而交踈则反相贼害虽其兄弟亲戚不能相保故臣谓小人无朋其暂为朋者伪也君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣尧之时小人共工驩兜等四人为一朋君子八元八凯十六人为一朋舜佐尧退四凶小人之朋而进元凯君子之朋尧之天下大治及舜自为天子而臯夔稷契等二十二人并列于朝更相称美更相推让凡二十二人为一朋而舜皆用之天下亦大治书曰纣有臣亿万唯亿万心周有臣三千唯一心纣之时亿万人各异心可谓不为朋矣然纣以亡国周武王之臣三千人为一大朋而周用以兴後汉献帝时尽取天下名士囚禁之目为党人及黄巾贼起汉室大乱後方悔悟尽解党人而释之然已无救矣唐之晚年渐起朋党之论及昭宗时尽杀朝之名士或投之黄河曰此辈清流可投浊流而唐遂亡矣夫前世之主能使人人异心不为朋莫如纣能禁絶善人为朋莫如汉献帝能诛戮清流之朋莫如唐昭宗然而皆乱亡其国更相赞美推让而不自疑莫如舜之二十二臣舜亦不疑而皆用之然而後世不谓舜为二十二人朋党所欺而称舜为聦明之圣者以能辨君子与小人也周武之世举其国之臣三千人共为一朋自古为朋之多且大莫如周然周用此以兴者善人虽多而不厌也夫兴亡治乱之迹为人君者可以鉴矣又论曰呜呼始为朋党之论者谁欤甚乎作俑者也真可谓不仁之人哉予尝至繁城读魏受禅碑见汉之羣臣称魏功德而大书深刻自列其姓名以夸耀于世又读梁实録见文蔚等所为如此未尝不为之流涕也夫以国与人而自夸耀及遂相之此非小人孰能为汉唐之末举其朝皆小人也而其君子者何在哉当汉之亡也先以朋党禁锢天下贤人君子而立其朝者皆小人也然後汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然後唐从而亡夫欲空人之国而去其君子必进朋党之说欲孤人主之势而蔽其耳目者必进朋党之说欲夺国而与人者必进朋党之说夫为君子者故常寡过小人欲加之罪则有可诬者有不可诬者不能遍及也至欲举天下之善求其类而尽去之惟指以为朋党耳故其亲戚故旧谓之朋党可也交游执友谓之朋党可也宦学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉称誉则谓之朋党见善者必相荐引荐引则谓之朋党使人闻善不敢称则人主之耳不闻有善於下矣见善不敢荐则人主之目不得见善人矣善人日远而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之说也一君子存羣小人虽衆必有所忌而有所不敢为唯空国而无君子然後小人得肆志於无所不为则汉魏唐梁之际是也故曰可夺国而与人者由其国无君子空国而无君子由以朋党而去之也呜呼朋党之说人主可不察哉传曰一言可以丧邦者其是之谓欤可不鉴哉可不戒哉臣闻举直措诸枉则民服故陛下临御之初举用二三正人而天下悦服盖有泰卦拔茅连茹彚征之象所谓上下交而其志同则陛下得以裁成天地之化而太平可致也近日颇有匪人构造谤言毁黩良善始以疑似之事玷污一二忠臣渐兴朋党之名将以尽逐善类若陛下辨之不早必致邪正难分眩陛下知人之明失陛下求治之意浸成遯卦否卦之象则是小人道长亦恐圣功难成臣伏惟陛下深居九重博采羣议惟以至公临御天下故进退百辟悉用台官谏官之言然台谏之所风闻未必皆是善人之好恶凡所弹奏亦在深详臣又闻孔子曰衆恶之必察焉衆好之必察焉又曰乡人皆好之何如曰未可也乡人皆恶之何如曰未可也不如乡人之善者好之其不善者恶之大抵善人少而不善人多则是君子不免为小人所恶故虽衆而必察若专取善人之好恶则不善人构造之言易为明辨若不追监前言无由防其微渐臣窃见本朝欧阳修作五代史於六臣传後论及朋党之事辄敢备録上进伏望万几之暇略赐观览庶几仰裨四聦之万一也臣不胜区区激切之至帝尝问朋党之弊御史中丞胡宗愈对曰君子指小人为奸则小人指君子为党君子盖义之与比者陛下能择中立之士而用之则党祻熄矣明日具君子无党论以进

陈次升奏对曰臣伏覩周绅李彦伦巴宜张康国蔡蹈吴伯举李植朱甽近因赐对除朱甽知泗州吴伯举太常博士余皆提举常平司官者窃以爵所以旌有德禄所以待有功非德而爵无功而禄何以为天下之劝故人主以爵禄为操柄而砥砺天下之才官必得其人人必称其职恭惟神宗皇帝厉精庶政允厘百工大臣每荐人材必召对能者随其才而进之否则令归本任盖所以明黜陟之公也风闻前任官登对朱甽?不称旨故与知州差遣且自通判升为郡守已是进职若得常调一郡亦侥幸今乃除知泗州况泗州地望非他郡之比经是任外则为监司内则省寺监官如此则是与称旨者盖无异矣以甽之守泗虽不足论然召对所以旌别人材今例有选任是有召对之名而无升黜之实朝廷用人如此良可惜哉除授恐累国体伏望陛下稽考先朝政事召对臣寮必择其能者而进之其不称旨者令归本任庶使贤否有别多士知劝其朱甽若先有指挥与知州差遣即改差常调一郡少示黜陟庶允公议取进止

校书郎李昭玘进策曰知人者自信知於人者信人道可以治天下则与之谋天下道可以治一国则与之谋一国器大者不拘之以苛细器小者不责之以阔远能者官其能艺者食其艺使辨士不得以辞胜才士不得以文乱勇士不得以气激智士不得以机合贪士不得以利摩有德者居上无德者居下有功者进无功者退量材而授官按法而丽罪如师旷之不可欺以声离娄之不可欺以色言之所举意已得之貌之所见情已察之奸良憸正毁誉是非无以逃於我而陟降沮止废置予夺亦无不自乎我此知人自信者也内无主外无学好恶无别取舍无择故人观其倚而潜以应之倚於名高则谀说之徒至倚於厚利则聚敛之徒至倚於法术则刻核之徒至倚於计数则谲变之徒至美言献於前重禄馈於後使夫喜功易进挟捭阖之谋试揣摩之术排击於必争之途譁噪於并趋之地前之既入後则却之昔之既获今则攘之名器可以饵取威福可以意移此知於人而信人者也知人之君使人畏上之知而不敢为也故势重而威专知於人之君使人唯恐不为以自侈故势轻而威夺凡此两者治乱之所系而人君之所察者也孔子曰不知言无以知人然则知人之本未始不先乎知言也夫天下无事则欲言者息天下有事则不能言者出故以言择人以人责事虽尧舜不能废也言乎经大事兴大利举偏而补弊革旧而造新此必有趋变之功也言乎明宪度谨禁令犯义者黜犯刑者诛此必有制法之功也言乎节财用阜通货贿使公私无不足之患者此必有富国之功也言乎修车马备器械选将砺士使敌人不敢加兵此必有强国之功也言乎稼穑有政农功有时竭人力尽地利此必有养人之功也言乎明道德逹礼乐人无贤不肖才无智愚学则成不学则弃此必有教人之功也然许人以可用则不可用者无以知亿人以不能则能者无以见故因而任之使自事之因而与之使自举之功当其事事当其言者赏功不当其事事不当其言者诛大臣不能为朋党之助左右不能为先容之助士大夫不能为游谈之助贤不肖是非之迹循其後逐之而已穷矣故好诬者不能诡言言则不实之罪随之好匿者不能隐言言则不忠之罪随之好大者不能奓言言则惑衆之罪随之好毁者不能譛言言则蔽贤之罪随之度其诚可言则言诚不可言则止知其言之不可罔而名实之不可揜也昔者齐威王命大夫治即墨而毁言日至使人视即墨则田野辟人民给命大夫治阿而誉言日闻使人视阿则田野不辟人民贫苦故召即墨大夫封之万家召阿大夫烹之堂下於是齐国震惧人人不敢饰非而务尽其诚虽然此知言者也持此以责人之功未足以尽人之才尽人之才惟圣能知之人之才於此於彼各有所能也不害其所能而用其所不能则所能者悦於见知而所不能者终不敢以非其才而自处唐太宗尝谓高士廉临难不易节而所乏者骨鲠唐俭出言可喜而未一言及国家事杨师道自能无过而懦不更事长孙无忌应对机敏而攻战非所善岑文本敦厚而谋长经远刘洎坚正而其言有益马周敏锐褚遂良竭诚依人太宗知此数人之才而用之数人者亦莫不尽心以应上使夫圣不足以通人知不足以周物畴克之哉故知人者始於试人之言而终於尽人之才凡此者出於圣王独见非下之所能为也

左谏议大夫刘安世论朋党之弊状曰臣尝於史册之间考前世已然之事盖有真朋党而不能去亦有非朋党而不能辨者此实治乱消长之机不可不察也东汉之衰奸人先以党事诛戮禁锢天下之贤者而在朝皆小人也故汉以之亡此所谓非朋党而不能辨者也唐之李世牛李之徒迭进相毁巧相倾覆而善人君子废斥无余其所用者皆庸鄙不肖也故唐以之乱此所谓真朋党而不能去者也盖君子之进则至公引类以报国小人之进则徇私立党以固宠虽世主深疾臣下之背公成朋而小人窥见间隙乡原上意闭匿其私阳若可信反指君子引类之公以为有党党之与类相似而不同是非虚实间不容发辨之不早遂生乱阶此正人所以常被诬而小人所以常得志也祖宗远鉴历代之弊慎择耳目之官所以开衆正之路塞羣枉之门而日近士论稍有朋党之迹深恐奸人乘主上冲幼陛下委任大臣之际隂引邪慝渐斥端士孤朝廷之势而蔽人主之聦明盗刑赏之柄以快羣小之私意此弊浸长非国家之福也臣愿陛下深览前史之戒慎终如始奨借台谏以养多士敢言之气庶能破奸邪之谋而消未形之变天下幸甚

绍圣二年监察御史常安民论大臣唱绍述之说上奏曰臣窃惟今大臣为绍述之说者其实皆借此名以报复私恩一时朋附之流从而和之遂至已甚张商英元佑时上吕公着诗求进其言谀佞无耻士大夫皆传笑之及近为谏官则上疏乞毁司马光吕公着神道碑周秩在元佑间为太常博士亲定司马光諡为文正及近为正言则上疏论司马光吕公着乞断棺鞭尸陛下察此辈之言果出公论乎朝廷凡事不用元佑例至王珪家?孙五人皆珪身後所生乃引元佑例许奏荐近日讲复官制职事官不带职寄禄官不带左右至於权尚书侍郎独以林希李琮之故不复改易如此等事谓之公心可乎故凡劝陛下绍述先帝者皆欲托先帝以行奸谋谓他事难以惑陛下若闻先帝则易为感动故欲快恩讐陷良善者须假此以移陛下之意不可不察宣仁圣烈皇后甚得人心前日陛下驾幸秦楚国夫人第浇奠及辍朝并命勅葬诸费从官给人人无不欢呼高遵惠为侍郎士论皆以为当闻吴厚向得罪出於宣仁之意近闻待制舍人再激而大臣尚欲再下愿陛下主张此事以顺人心今权臣恣横朋党满朝未尝一言及之唯知论元佑旧事力攻已去臣僚臣荷陛下奨拔不敢负恩摧枮拉朽之事臣实耻为之举朝嫉臣诬陷非一臣赋性愚直恐终不能胜朋党之论愿乞外任以避之

毕仲游上言曰学问之未成可以习也善行之未见可以积也而知人之明则不可强得乎天子为诸侯得乎诸侯为大夫得乎丘民而返为天子则民不可以不安欲安民而无其人则将谁使安之故二者帝尧之所难而天下之务?先者也孔子曰视其所以观其所由察其所安人焉廋哉又曰吾於人也谁毁谁誉如有所誉者其有所试矣盖孔子不敢自谓之知人必视其所以观其所由察其所安而又因其誉而试之然後有所定而近世之知人详者求其簿书刀笔绳墨之间而勇者以目皮视天下士而遂言有以知之殆非圣人所以知人之方也今自公至士自正至旅其等级之相去固繁而数千万人必人人而察事事而量待其适可而後用则虽帝尧孔子有所不能而况後世之人乎传曰治衆如治寡度数是也制衆如制寡刑名是也今取人之麤者既有学校科举公卿大夫保任之法而精者孔子所谓视其所以观其所由察其所安与因所誉而试之之理在天子由此以知其一相一相由此以知其部刺史监司部刺史监司由此以知郡守县令郡守县令由此以知其下则自公至于士自正至于旅虽未易知然亦有可以知之之理盖视其所以乃人所用之心观其所由乃人所从之道而察其所安盖能有所不动既得其所用之心又见其所从之道而利害得丧之间且能安而不动则人之贤愚思过半矣然後随其所誉而试之则虽聦明智虑非圣人之比而其所以知之者乃圣人之方使行者不能尽而得其略犹与求於簿书刀笔绳墨之间而以目皮取天下士者为有间矣故古者进贤受上赏蔽贤蒙?戮而诸侯贡士一适之谓好德再适之谓贤三适之谓有功既有学校科举公卿大夫保任之法以治其麄又有孔子所以知之以治其精而为之赏劝以励之则虽貌厚情深而不能逃吾之法令也既不思孔子所以知人之方又举贤而不肖则无罚举贤而贤则无赏而唯用学校科举保任之麄法叹人之难知盖未可叹也

元符三年陆佃蔡州召还上殿劄子曰臣窃惟圣君践阼要在正始正始之道当自朝廷朝廷一正四方远近莫敢不一於正记曰朝廷曰退燕游曰归师征曰罢盖用师役未有不罢者也燕游有出而无归则纵朝廷有进而无退则争又曰朝廷之美济济翔翔所谓济济舜命九官是也所谓翔翔翔而後集是也朝廷之上公卿大夫如此可谓美矣窃见近时学士大夫往往竞进务相倾夺以善求事为精神以能讦人为风采以忠厚为重迟以静退为卑弱相师成风莫之能止正而救之实在今日恭惟陛下宪天聦明深烛民隐修明百度首以人材为急而臣逮侍神考元佑补外迨今一纪陛下即政之初首加识拔此臣夙夜未知所以论报之方区区愚忠不能自已伏望陛下慎初谨始正自朝廷眷忠厚之臣擢静退之士使躁轻者革心浮薄者易虑建用皇极布宣中和以熙百志以凝庶绩以追唐虞三代之治臣愚不胜愿幸

历代名臣奏议卷一百五十五








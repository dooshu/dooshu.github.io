卷一百八十三



卷之一百八十三

洪武二十年秋七月戊寅朔，以登州卫指挥使谢规为后军都督府都督佥事。

己卯，享太庙。

庚辰，遣使赐故元降将纳哈出玉带一、金饰香带一、白金一千两、文绮、帛各四十疋、钞一千贯，又以素金带百、花素银带七百、纱帽八百，赐其将校那木罕等及银钞各有差，仍遣使赍钞三十万锭、织金文绮三千匹送赴燕府，以备赏赐来降纳哈出部众。

诏：“凡内外武臣之家，如子孙已袭替而亡，再无应袭者，给全俸以赡之，及有子孙坐事谪充军者，亦宥之，令自立功勋，仍给俸赡其家。”兵部请以半俸给之。上曰：“内外武臣昔皆捐躯相从，百战以定天下，念其劳绩，未尝蹔忘，其家有不得其所者，朕深悯之。夫厚禄所以报功，广惠所以惇仁，故给之全俸，使有所赡。尔心必曰：‘全禄费财，半禄节用。’夫当予而予，则费不过度；当节而节，则用为适中。优以全禄，未为过也。”

壬午，诏核在京诸司钱榖。

甲申，册信国公汤和女为鲁王檀妃。妃，前妃之女弟也。

今上以故元将纳哈出来降，遣官奉表称贺。

辽东都指挥使梅义来朝。

丙戌，以国子生邵廉、李隆、彭昇为广东按察司佥事。

命左军都督府自山海卫至辽东置马驿一十四，驿各给官马三十匹，以赎罪囚徒为驿夫，驿百二十人，仍令田其旁近地以自给。

车里军民宣慰使刀砍等进象及方物，诏赐金织文绮帛四十四匹、钞三百三十锭。

削台州卫指挥同知陈亮官，编戍金齿。时倭寇至台州境上，杀掠居民，而亮兵不之觉，寇去又不追捕。上闻之，怒曰：“朕设兵卫，所以保民也，今亮坐视民患而不能救，将焉用之？”命削其官，编戍金齿。既而复曰：“亮虽不才而其父事朕累有勋劳，不可忘也。”复以其弟文为骁骑卫指挥同知。

诏凡有罪军官戍辽东者，悉赴京师。

辛卯，高丽国王王禑复遣其臣李羙冲、金仍贵、任寿、柳克恕进所市马五千匹，诏以文绮二千六百七十匹、布三万一百八十六匹酬之，且赐王禑冠带各一事。

甲午，登州卫奏：“沙门岛神祠年久圮坏，请令有司脩葺。”从之。

乙未，徵山东捕盗官军还。先是，山东盗马四儿时出劫掠，遣官军捕之。会监察御史马麟按行济南，言官军有扰民者，上命左军都督府徵之还京，令有司缉捕。

丙申，遣使以钞八万一千八百三十六锭往平凉赐征西官军及挽运之民。

丁酉，纳哈出所部营王失剌八秃等来降。先是，纳哈出既降，营王失剌八秃等以病在道相失。至是，与云安王蛮吉儿的、郡王桑哥失里、和尚国公等复来降，大将军冯胜遣人送至京师，仍遣定远侯王弼发定远等卫官军往迎降将家属于信州，道为虏所袭，亡马七百余匹。信州即纳哈出所屯一秃河也。

遣使赍敕谕大将军冯胜等曰：“近捷书至，喜动神人，朝野欢庆，自古汉胡相攻，至元未已，及天革元运，朕命中山武宁王、开平忠武王攘之塞外，远者数千里，迩者数百里，二王既往，余虏常为边声，由是命尔等率马步屯驻大宁，审势进讨。今得所奏，即有征无战，非尔等诚格于天，忠义服人，何若是之易邪？然自古至今，凡为将功成名遂，千万岁不磨者，不过数人，盖摧坚抚顺之际，机奇而仁布，处之有道故也。今纳哈出心悦来归，当抚绥以诚，务安其众，毋致惊扰，胡虏生计惟畜牧是赖，犹汉人资于树艺也，若少有侵渔，则众心生怨，易变难安，不可不慎。前二王功成名遂，由严号令于诸军，不苟取于来降，以致偃兵华夏，功烈昭于后世，今二王已位，尔等能继靖虏庭，成此奇勋，则可以追踪二王，同垂不朽，岂不伟与？”

礼部奏请如前代故事立武学，用武举，仍祀太公，建昭烈武成王庙。上曰：“太公，周之臣，封诸侯，若以王祀之，则与周天子并矣，加之非号，必不享也。至于建武学，用武举，是析文、武为二途，自轻天下无全才矣。三代之上，古之学者，文武兼备，故措之于用，无所不宜，岂谓文、武异科，各求专习者乎？即以太公之鹰扬而授丹书，仲山甫之赋政而式古训，召虎之经营而陈文德，岂比于后世武学专讲韬略，不事经训，专习干戈，不闲俎豆，拘于一艺之偏之陋哉？今又欲循旧用武举，立庙学，甚无谓也。太公之祀，止宜从祀帝王庙。”遂命去王号，罢其旧庙。

命工部遣人运毛皮袄六千八十六领、纻丝、绵布、袢袄、裙裤五万事往北平，给赐来降之人。

辛丑，敕谕大将军宋国公冯胜等曰：“七月二十日，命指挥李焕赍制书至军中，令右副将军永昌侯蓝玉、右参将武定侯郭英暨公侯列将率大军，还驻大宁，大将军与頴国公傅友德等分析新附军马，俟明年春听调北征。继闻新附军马处置已定，尔等仍旧莅事，追还前二十日所发制书，其左参将南雄侯赵庸、右参将东川侯胡海并落参将，止充战将，在军听调。”

壬寅，太白、三辰昼见。

乙巳，守太宁前军都督佥事商暠奏：“所筑大宁等四城见储粮粟大宁三十一万石，松亭关五十八万石，会州二十五万石，足供数年边用。”上顾谓左右曰：“国家无事，守在四夷，守边之计，足食为先。今暠所言储粮足用，边郡之民可免挽运之劳矣。”

以庆阳卫指挥同知李恪为后军都督府都督佥事。

封湖广布政使致仕何真为东莞伯，赐诰、券。诰曰：“古云：‘识时务者在乎俊杰。’曩者，元运将终，华夷鼎沸，擅声教而役生民，朝兴暮泯，接迹于世，终不能知时务而识天道，尚驱民以应锋镝，如此者岂一二人哉？尔何真率岭南诸州壮士保境全民，邻敌不敢窥其际，岭南之民，莫不于尔仰赖。洪武初，朕命将四征，所在虽有降者，非义旗临境则未附。尔真闻八闽负固，桂林驱民，海上邵生，亦不量力。尔真独心悦诚，服罄岭南诸州，具表入朝，非识时务者乎？常在朕心，未及崇报。今特命尔为东莞伯，食禄一千五百石，使尔禄及世世，以报推诚之心，尚益加恭慎，以保禄位，延于永久，尔其敬哉。”

行人唐敬等还自真腊，其国王遣使贡象五十九只、香六万斤，暹罗国贡胡椒一万斤、苏木十万斤，其臣坤思利济剌试职替等献翠羽、香物。

丁未，命户部自四川永宁至云南，每驿储米二百五十石，以给谪戍云南者。








金陵江上遇蓬池隐者





太白自注：时于落星石上，以紫绮裘换酒为欢。

《地理广记》：开封县有蓬池，亦曰蓬泽，故卫国之匡地。《竹书纪年》云“梁惠王发逢忌之薮以赐民”，即此。《太平寰宇记》：蓬池，在开封府尉氏县北五里。按《述征记》云：大梁西南九十里尉氏县，有蓬池。阮籍诗云：“徘徊蓬池上，回顾望大梁。”即此也。隐者盖居于其间，故因以为号。《江南通志》：落星冈，在应天府西北九里，一名落星墩，又曰落星石。《景定建康志》：落星冈，一名落星墩，在城西北九里，周回二十六里，高一十二丈。又江宁县西五十里临江，亦有落星冈。李白尝于落星石以紫绮裘换酒为欢，此地也。



心爱名山游，身随名山远。罗浮麻姑台，[一]此去或未返。遇君蓬池隐，就我石上饭。空言不成欢，强笑惜日晚。绿水向雁门，[二]黄云蔽龙山。[三]叹息两客鸟，徘徊吴、越间。共语一执手，留连夜将久。解我紫绮裘，且换金陵酒。酒来笑复歌，兴酣乐事多。水影弄月色，清光奈愁何?明晨挂帆席，[四]离恨满沧波。

[一]《广东通志》：麻姑峰，在罗浮山之南，其前有麻姑台，下有白莲池，池水注朱明洞。《罗浮山志》：冲虚观西南有石峰峭拔，名曰麻姑峰，旁有岩曰麻姑台。树石清幽，其上常有彩云白鹤，仙女集焉。晋、唐以来，人多有见之者。



[二]《景定建康志》：雁门山，在城东南六十里，周回二十里，高一百二十五丈。西连彭城山，南连大城山，北连陵山。山势连绵，类北地雁门，故以为名。《舆地志》云：山东北有温泉，可以浴，饮之能治冷疾。《江南通志》：雁门山，在江宁府上元县东南六十里。



[三]《太平寰宇记》：岩山，在升州江宁县南四十五里，其山岩险，故曰岩山。宋孝武改曰龙山。《六朝事迹》：鸡笼山，《寰宇记》云在城西北九里，西接落星涧，北临栖玄塘。《舆地志》云：鸡笼山在覆舟山之西二百余步，其状如鸡笼，因以为名。宋文帝元嘉中，改为龙山。以黑龙尝见真武湖，此山正临湖上，因以为名，今去县六里。又《景定建康志》：龙山在城西南九十五里，周回二十四里，高一百二十丈，入太平州当涂县，北有水。以其山似龙形，因以为名。



[四]木华《海赋》：“维长绡，挂帆席。”






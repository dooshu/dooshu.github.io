【雁门太守行】

〖乐府云。古今乐录曰：王僧虔技录云。雁门太守行歌古洛阳令一篇。后《汉书》曰：王涣。字稚子。广汉妻阝人也。少好侠。尚气力。晚改节。敦儒学。习书读律。略通大义。后举茂才。除温令。讨击奸猾。境内清夷。永元十五年。还为洛阳令。政平讼理。发摘奸伏。京师称欢。以为有神算。民思其德。为立祠安阳亭西。每食辄弦歌而荐之。延熹中。桓帝事黄老道。悉毁诸旁祠。惟存卓茂与涣祠焉。〗

孝和帝在时。洛阳令王君。本自益州广汉蜀（《宋书》无蜀字。）民。（后《汉书》注作人。）少（《文选》注作小。）行宦（《后汉书》注作官。）学。通五经论。（《宋书》作纶。一解）明知法令。历世（《后汉书》注作代。）衣冠。从温补洛阳令。治（《后汉书》注作化。）行致贤。拥护百姓。子养万民。（二解）外行猛政。内怀慈仁。文武备具。料（《文选》注作课。）民富（《文选》注作不。）贫。移恶子姓。（《宋书》此下有名五二字。《后汉书》注同。《诗纪》云。《宋书》有名五二字。）篇（《文选》注作偏。）著里端。（三解）伤杀人。比伍同罪对门。禁鍪（《宋书》作镏。）矛八尺。捕轻薄少年。加笞决罪。诣马市论。（四解）无妄发赋。念在理冤。敕吏正狱。不得苛烦。财用钱三十。买绳礼（《诗纪》云一作理。）竿。（五解）贤哉贤哉。我县王君。臣吏衣冠。奉事皇帝。功曹主簿。皆得其人。（六解）临部居职。不敢行恩。（草堂诗笺注作私。）清身苦体。夙夜劳勤。治（《后汉书》注作化。）有能名。远近所闻。（七解）天年不遂。早就奄昏。为君作祠。安阳亭西。欲令后世。（后《汉书》注作代。）莫不称传。（八解乐府云。右一曲晋乐所奏。○《宋书》乐志。《乐府诗集》三十九。《诗纪》六。又《后汉书》王涣传作古乐府歌。引君、人、论、冠、贤、仁、端、宽、勤、闻、昏、西、传十三韵。《文选》五十九故安陆王碑文注引仁、贫、端三韵。草堂诗笺二十一送梓诗注引私、闻二韵。○逯案。歌中民作人。世作代。治作化。皆系唐人避讳。）


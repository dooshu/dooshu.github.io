○谢每年赐钱三千贯文表

臣某言：伏奉今月三日敕，“东都留守额阙，宜令度支每年支钱三千贯文充杂给用者。”伏以居守将士，仰给有司，省啬之中，经费犹阙。臣顷以地邻淮右，事切堤防，请益师徒，以崇威重，至於资用，未敢陈闻。岂谓天泽旁流，鸿私曲被？救乏恤隐，巳极大君之慈；旷官费财，益重微臣之责。况违离轩陛，周历炎凉，无补盛时，有叨重寄。恩光积厚，答效何阶？无任感戴悚惧之至！谨奉表陈谢以闻。臣某诚惶诚荷顿首顿首。谨言。


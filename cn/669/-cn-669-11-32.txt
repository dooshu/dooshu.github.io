93　臣子生而謚之例　人君生而謚之例


衞侯賜北宫喜謚曰貞子，賜析朱鉏謚曰成子。昭二十年。是人臣生而謚也。何云：「杜氏注云：『皆未死而賜謚及墓田，傳終而言之。』近得不全宋槧本，作『皆死而賜謚及墓田，傳終言之』，少『未』字，而義尤協，意尤明，似勝王氏所據之本。」〇又云：「蓋出於湯自云『吾武甚』矣。」魏明帝，有司奏帝制作興治，爲魏烈祖，是人君生而謚也。

【閻按】孫盛謂此當年而逆制祖宗，未終而豫自尊顯是也。〇何屺瞻告余：「頃得宋槧本不全左傳，恰有昭二十年衞賜北宫喜事，杜注云：『皆死而賜謚及墓田，傳終言之。』較近刻少『未』字，而字意尤明，義尤協，似勝王氏所據之本。王氏本與吾輩今日同。」余擊節曰：「若果未死賜謚，是豫凶事，非禮也。杜當以爲譏，不應云『終言之』。一字之增，何啻霄壤？宋槧本真寶也。」

【方樸山云】死而賜謚，常事耳，何以書？且文承戊辰殺宣姜之下，宛似一時之事。義門云云，猶疑未可依據。

【元圻案】若賜謚與殺宣姜爲一時事，則注不應曰「傳終言之」。〇三國魏明帝紀：「景初元年，有司奏武皇帝撥亂反正，爲魏太祖，樂用武始之舞。文皇帝應天受命，爲魏高祖，樂用咸熙之舞。帝制作興治，爲魏烈祖，樂用章武之舞。三祖之廟，萬世不毁。」注：孫盛曰：「夫謚以表行，廟以存容，皆於既没然後著焉，未有當年而逆制祖宗，未終而豫自尊顯。昔華、樂以厚殮致譏，周人以豫凶違禮，魏之群司於是乎失正。」






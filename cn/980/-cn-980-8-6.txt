释宝印　颂古十八首

有无语默谩徒劳，居士何曾动一毫。

世祖功成三十六，云台争似钓台高。

释宝印

释宝印　颂古十八首

手按吹毛岂易为，两堂要活死猫儿。

赵州上树安身法，多少傍人眼搭{嗤口换目}。

释宝印

释宝印　颂古十八首

一个形骸两姓名，入泥入水可怜生。

回头掣断黄金鏁，肯向毗卢顶上行。

释宝印

释宝印　颂古十八首

竖起拂子封白纸，千里谁知有知己。

行人莫与路为雠，四海五湖王化里。

释宝印

释宝印　颂古十八首

一桡提起定纲宗，直得乾坤大地空。

只为夹山轻放过，至今四海错流通。

释宝印

释宝印　颂古十八首

临济惯白拈，普化惯掣颠。

一场好笑具，后世作三玄。

释宝印

释宝印　颂古十八首

全收全放不通风，点破将来已不中。

礼拜起来虽悟去，街头笑倒李三翁。

释宝印

释宝印　颂古十八首

山之峨峨，水之汤汤。

冷眼觑著，无处惭惶。

释宝印

释宝印　颂古十八首

忽然不然，如铗如钳。

神仙秘诀，父子不传。

释宝印

释宝印　颂古十八首

不疑不彻不失，片片春风狼籍。

至今江北江南，游子徒劳外觅。

休外觅，明如杲日黑如漆。

释宝印

释宝印　颂古十八首

临机一味放憨痴，其毒尤深棒喝时。

堪笑人来夸敏手，得便宜是落便宜。

释宝印

释宝印　颂古十八首

何必不必，金刀玉尺。

甜者如檗，苦者如蜜。

二十年来，无处雪屈。

释宝印

释宝印　颂古十八首

李公要劝张公酒，却被张公罚一杯。

珠绕团团休错会，还家拍手笑哈哈。

释宝印

释宝印　颂古十八首

应口曹源一滴时，谁知依样画猫儿。

袖中三尺龙泉剑，落尽髑髅人不知。

释宝印

释宝印　颂古十八首

衲僧悟易要迷难，无限渔翁失钓竿。

点铁成金犹自可，点金成铁太无端。

释宝印

释宝印　颂古十八首

正月孟春犹寒，从头万种千般。

昨夜虚空落地，和风搭在阑干。

释宝印

释宝印　颂古十八首

胡张三背手张弓，黑李四反身架箭。

直饶啮镞古将军，对面髑髅穿一穿。

释宝印

释宝印　颂古十八首

生铁铸就昆仑儿，眼耳鼻舌如泥块。

西天此土谩纷纭，铁眼铜睛看不破。

释宝印


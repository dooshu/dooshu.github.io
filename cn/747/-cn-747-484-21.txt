○中书门下贺河阳获白兔表

臣某等言：“今日中使杨明义奉宣进止：示臣河阳三城节度使李元淳所奏，今月六日於河阳县城南社坛获白兔者。”谨按《孙氏瑞应图》曰：“王者加恩耆老，则白兔见。”又前史所称，多自纯孝所感。伏惟皇帝陛下诚合天地，孝通神明。元符嘉祉，远近相属。维此瑞兽，是称月精。来应昌期，皓然雪彩。当盟津之垒，俯勾龙之坛。邦畿士吏，骇视欢贺。且自前岁巳来，中外所列，凡在羽毛之族，多呈皓洁之祥。今八陵园寝，修复斯毕，万国臣寮，手足相庆。盛仪既展，灵贶斯臻，幽赞素姿，若合符契。臣等谬居台鼎，倍万恒情。无任庆之至！伏请宣付史馆，谨奉表陈贺以闻。


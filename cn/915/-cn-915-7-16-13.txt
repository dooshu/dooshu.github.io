◇奏徙彭城王义康

投异之言，义著《雅》篇，流殛之教，事在《书》典。庶人义康，负衅深重，罪不容戮。圣仁不忍，屡加迟回，宥其大辟，赐迁近甸，斯乃至爱发天，超邈终古。曾不遇愆甘引，而谗言同众，亻艮悖徼幸，每形辞色，内宣家人，外动民听，不逞之族，因以生心。胡诞世假窃名号，构成凶逆，杜渐除微，古今所务，况祸机骤发，庸可忽乎。臣等参议，宜徙广州远郡，放之边表，庶有防绝。（《宋书·彭城王义康传》，元嘉二十四年，太尉录尚书江夏王义恭等奏。）


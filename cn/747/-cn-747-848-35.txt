○请以降诞日为千春节奏

臣览国史，开元十七年，宰臣张说源乾曜奏：改朔体元，固圣主之能事，良辰嘉会，亦俗化之大端。盖周人有合宴之仪，汉代有赐之律。所以歌咏皇德，启迪人情。至若泛菊高堂，遂号重阳之节。流杯曲水，永为上已之游。在昔偶行，於今不改。岂足比君临四海，运应千年。画璇图而敬授民时，秉玉烛而节宣和气。身为律度，德合乾坤。仰为枢电之祥，最是寰区之乐。愿从人欲，特创节名。封函寻示於允俞，自此永编於令式。旧章斯在，列圣尝行。将有拟伦，预惭肤浅。伏惟皇帝陛下动遵典法，克叶祖宗。方今玉镜高悬，枢广运。告成功於朝社，正大礼於宫闱。是以舞干率服於三苗，班瑞雍熙於万国。臣等以献岁元正之月，是猗兰降圣之辰。梅花映雪於上林，椒酒迎春於秘殿。江边野老，愿銮辂之时巡。陌上游童，醉尧樽而献祝。请於是月，特举节名。副与人共乐之言，致率土交欢之义。臣等谨按元宗皇帝以八月五日载诞，张说等请以其日为千秋节。臣等不揆庸暗，辄体宪章。请以来年正月降圣日为千春节。


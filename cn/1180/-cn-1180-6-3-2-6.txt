雍肃殿箴


北极、紫宫，惟皇宅中。身为民表，心与天通。斯须不和，则乖戾起；斯须不敬，则傲慢丛。念常生于所忽，祸乃发于无穷。是以圣人事心，天命是敕。钦厥止，日谨万几；处深宫，心周八极。不以嗜欲滑和，不以逸豫灭德。无作好，无作恶，蔼蔼熙熙，如春斯煦；无荒色，无荒禽，兢兢惕惕，如渊斯临。勿谓“燕闲，人莫与观”。一喜一怒，作人燠寒，弦急者绝，器平者安，优优和衷，为君实难。勿谓“宥密，人莫与弼”。一动一言，恒为度律，危惧则存，骄泰则失，昭昭神明，相在迩室。在昔成周，宇内太和。由雝雝其在宫，友琴瑟而不颇。亦曰懿恭，小民怀保。由肃肃其在庙，克对扬于祖考。

我皇睿哲，是谓智临。匪高明之不足，贵育德于静深；我皇抚运，是谓开泰，匪丰亨之丕臻，惧此心之或佚。乐以平其情，虽钟簴不设，而若闻希声，然后心和气和，而天下平；礼以饬其志，虽升降未施，而若持重器，斯谓无逸乃逸而天下治。故曰：冲和者养威，淡泊者养禄，惕励者养安，忧勤者养乐，以古为师，于何不仪。平平周道，惟皇建之。以心为鉴，于何不见。穆穆文王，惟皇所宪，朽索在手，勿谓无伤。覆车在睫，奈何弗防。和不可流，敬不可忘。慎终如始，万寿无疆。






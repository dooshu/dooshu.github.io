○张直方贬恩州司户制

敕。朕闻先王之理也，设法误罹，虽大必赦；不忌故犯，纵小必诛。况乎凶狠不悛，罪戾日积，更欲矜免，其如法何！银青光禄大夫检校刑部尚书兼左骁卫大将军御史大夫张直方，念以来朝，嘉其慕善，付之宠禄，颇极尊荣。为执金吾，鞭小过而至死；作禁军统，去异县而恣游。尚以生自边陲，素乏教义，退之散秩，以惩非心，俟其扌文拭旧痕，湔洗前过，必欲牵复，用存始终。岂暴虐得於天生，险悍著於心本，抵冒刑宪，纵恣胸臆。法所恶者，尔皆为之，白昼九衢，指摘万手，作横日甚，而不自知，满於听闻，岂可悉数。《礼》曰：“凡有罪恶，屏於四裔，不留中国，唯舜能之。”况坚顽有不移之姿，网罗无屡开之典，荒服作掾，犹曰宽恩，尔能自新，岂惜後命。可守恩州司户参军员外置同正员，仍即驰驿发遣。


◇赦江右淮北等州诏（太建六年正月壬戌）

王者以四海为家，万姓为子，一物乖方，夕惕犹厉，六合未混，旰食弥忧。朕嗣纂鸿基，思弘经略，上符景宿，下叶人谋，命将兴师，大拯沦溺，灰未周，凯捷相继，拓地数千，连城将百，蠢彼馀黎，毒兹异境，江淮年少，犹有剽掠，乡闾无赖，摘出阴私，将帅军人，罔顾刑典。今使苛法蠲除，仁声载路，且肇元告庆，边服来荒，始睹皇风，宜覃曲泽。可赦江右淮北南司、定、霍、光、建、朔、合、豫、北徐、仁、北兖、青、冀、南谯、南兖、十五州，郢州之齐安、西阳，江洲之齐昌、新蔡、高唐，南豫州之历阳、临江郡士民，罪无轻重，悉皆原宥，将帅职司，军人犯法，自依常科。（《陈书·宣帝纪》）


记梦

环立江头千万峰，梦中於此倚枯筇。



青冥谁见欹巾角，碧瀣闲将洗笔锋。



一卷素书云笈贮，数升松麦水机舂。



正呼鹤驾凌风去，惊觉西山烟外钟。



记梦

旅梦游何地？

分明禹庙傍。



不嫌村饷薄，但爱野蔬香。

笋市连山坞，菱歌起夕阳。



一蓑元所乐，枉道嬾衣裳。



记梦

东吴春暮寒犹重，睡美不闻城角动。

身虽衰惰怕出门，江山尚入幽窗梦。



梦到青羊看修竹，道人告我丹将熟；试求一黍换肝肠，它日重来驾黄鹄。



记梦

梦不出心境，旷然成远游。



花残杜城醉，木落华山秋。



战血磨长剑，尘痕洗故裘。



那知觉来处，身卧五湖舟。



记梦

梦游异境不可识，翠壁苍崖立千尺。



楼台缥缈出其上，挥手直登无羽翼。



门楣扁牓作八分，奇劲非复人间迹。



主人鹿弁紫绮裘，相见欢如有畴昔。



探怀示我数纸书，妙句玄言皆造极。



我即钞之杂行草，主人戃怳如甚惜。



梦中亦复知是梦，意恐觉时无处觅。



自量强记可不忘，鸡唱梦回空叹息。

记梦

世事纷纷触眼新，何由常作梦中身。



远游万里才移刻，豪饮千场不忤人。

鼓吹满城壼日晚，莺花如海洞天春。



是间可老君知否？

莫信人言想与因。



记梦

信命从来不问天，经旬无酒亦陶然。



梦为估客扬州去，水调声中月满船。



记梦

夜梦游名山，翠壁开岩扉；主人喜迎客，剧谈皆造微。



下临万里空，渺渺一鹤飞。



安得弃家去，丹灶常相依？



记梦

我梦结束游何邦，小憩野馆临幽窗。



千峰庐山锦绣谷，一水蜀道玻璃江。



春耕叱犊翁眉厖，晓汲负盎女髻双。

忽然梦断已鸡唱，拥衾坐待邻钟撞。

记梦

夜梦有客短褐袍，示我文章杂诗骚。



措辞磊落格力高，浩如怒风驾秋涛。



起伏奔蹴何其豪，势尽东注浮千艘。



李白杜甫生不遭，英气死岂埋蓬蒿？



晚唐诸人战虽鏖，眼暗头白真徒劳！

何许老将拥弓刀，遇敌可使空壁逃。



肃然起敬竖发毛，伏读百过声嘈嘈。

惜未终卷鸡已号，追写尚足惊儿曹。



记梦

少日飞扬翰墨场，忆曾上疏动高皇。



宁知老作功名梦，十万全装入晋阳？



记梦

梦泛扁舟禹庙前，中流拂面风泠然。

楼台缥缈知几叠，云物点缀多余妍。



莲房芡觜采无主，渔歌菱唱声满川。



梦中了了知是梦，却恐燕语来惊眠。



弄桡顾谓共载客，乖离不记经几年。



即今相逢两幻质，转盼变灭如飞烟。



斯言未竟客大笑，人生寓世岂独坚。

元章嘉叟君所见，一别丹旐俱翩翩。



君知梦觉本无异，勿为画饼流馋涎。



我惭俯首梦亦断，尚觉细浪鸣船舷。



记梦

衣绅飘举发飕飕，一鹤聊为太华游。



每过名山思小憩，天风浩浩不容留。



记梦

梦里都忘两鬓残，恍然白紵入长安。



硾教纸熟修温卷，僦得驴骑候热官。



红叶满街秋著句，青楼烧烛夜追欢。



如今万事消除尽，老眼摩挲静处看。



记梦

久住人间岂自期，断砧残角助凄悲。



征行忽入夜来梦，意气尚如年少时。

绝塞但惊天似水，流年不记鬓成丝。



此身死去诗犹在，未必无人麤见知。



记梦

梦里都忘困晚途，纵横草疏论迁都。



不知尽挽银河水，洗得平生习气无？



记梦

黄河衮衮抱潼关，苍翠中条接华山。



城郭丘垆人尽老，药炉依旧白云间。



记梦

西岩老宿雪垂肩，白石为粮四百年。



喜我未忘山下路，殷懃握手一欣然。



记梦

三髻山童喜欲颠，下山迎我拜溪边。



松阴拂罢苍苔石，接竹穿云理旧泉。



记梦

乌巾白紵忆当年，抵死寻春不自怜。



憔悴剑南双鬓改，梦中犹上暗门船。



记梦

团脐霜蟹四腮鲈，樽俎芳鲜十载无。



塞月征尘身万里，梦魂也复醉西湖。




◇师服议

《丧服》无弟子为师服之制，新礼弟子为师齐衰三月。挚虞以为：「自古弟子无师服之制，故仲尼之丧，门人疑于所服。子贡曰：『昔夫子之丧颜回，若丧子而无服。请丧夫子若丧父而无服。』遂心丧三年。此而怀三年之哀，而无齐衰之制也。群居则，出则否，所谓吊服加麻也。先圣为礼，必易从而可传。师徒义诚重，而服制不著，历代相袭，不以为缺。且寻师者以弥高为得，故屡迁而不嫌；修业者以日新为益，故舍旧而不疑。仲尼称『三人行，必有我师焉』。子贡曰『夫何常师之有』。浅学之师，暂学之师，不可皆为之服。义有轻重，服有废兴，则臧否由之而起，是非因之而争，爱恶相攻，悔吝生焉。宜定新礼无服如旧。」（《晋书·礼志》中。《通典》一百一，《御览》五百四十七。）


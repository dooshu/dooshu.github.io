◎钱学士

钱金粟学士（林），每年常入冥判事，众所共知。道光甲申，尝与同年宫辛楣洗马（焕）闲谈，官方以大考为虑。钱曰："无虑也，考得着即妙。"后宫至七月物故，而九月始大考。当宫病时，钱未往视，及病亟，始至卧榻前，袖出一纸，焚之而去。宫之子从火中攫之，只存烬余，外签有"某时封"三字，宫即以其时没也。大考擢官后，又有闻其入冥者。问之，则曰："只八月廿七一度耳。"问何事？则曰："勾人名耳。"问何所据？则曰："凭其册注，大抵昧财者居多，然亦有昧至盈千累万而不勾者。"问何故？则曰："亦不自知，但其时觉其可不即勾耳。"阅册时，有吏在旁，指册中二人应勾者，余恶其多言，复疑其有弊，独不勾。事毕，有衣冠显者据案，收册者因献以册。其人阅毕，言所勾极合，惟漏却二人耳，即前吏所指也。余请补勾，显者曰："奉旨请尔来办此，勾由尔，饶亦由尔，不能补也。"时家大人与程春庐先生（同文）同在盘山行帐中，亲闻学士述此。是冬，学士即归道山矣。程曰："疑吏有弊，独宥两人，殊不知即堕此吏计中也。然则幽明殆无别欤？其所谓昧财至盈千累万而不勾者，当必别有大处分，不第以一勾了事也。"吁！可畏哉。








抵桂林

其一
燕山发凛秋，桂林来莫春。
劳劳淹岁月，悠悠忘苦辛。
山多高树稀，岩石何嶙峋。
清江淡白日，芳草薰游人。
钩辀越鸟叫，纵横虎豹群。
带甲一何繁，城郭少遗民。
凭高不可望，叹息当谁陈。

其二
郁蒸苦炎塞，春雨何凄凄。
寒暑无定候，裘葛常同时。
弭节越王山，望古伏波祠。
山中有丛桂，枝叶纷离披。
采樵尽为薪，芳华不自持。
攀援思美人，中心弥渴饥。



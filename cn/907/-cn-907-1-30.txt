▼行路难三首

君不见，盘中鲤，暂失风涛登俎几。

君不见，枝上蜩，才出粪壤凌云霄。

推移变化讵可测？勿谓明日同今朝。

出乘高车入大马，半是当年徒步者。

范叔曾逃客溺余，卫青亦在人笞下。

悠悠行路莫相欺，为雌为雄未可知。

危莫若编虎须，险莫若触鲸牙。

行路之难复过此，前有瞿塘后褒斜。

杯酒朝欢，矛刃夕加。

恩仇反复间，楚汉生一家。

钩弋死云阳，鸱夷弃江沙。

所以贤达人，高飞不下避网罝。

行路难，堪叹嗟。

雕林玉案刺绣茵，宜城酒多光照春。

坐留北方之上客，歌侑南国之佳人。

盛时徂流若川水，荣贵长存竟谁是？

魏帝高台碧瓦空，梁王故苑黄尘起。

世人倾夺首未回，可怜不饮摐累累。


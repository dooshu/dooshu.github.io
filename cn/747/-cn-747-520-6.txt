○汉高土严君钓台碑

先生讳光，字子陵，会稽余姚人也。名阐于汉光武之世，《东观书》实载其事。当哀平之后，天地既闭，先生韬其光，隐而不见。建武反正，云雷既定，先生全其道而不屈。消息治乱之际，卷舒夷旷子域，如云出于山，游于天，复归于无间，不可得而累也。则激清风，耸高节，以遗后世。先生之道，可见於是矣，或曰，人伦大统，莫大乎君臣，崇德致用，莫盛乎富贵。而子陵以贱为贵，以臣傲君，二者其失于教与？”君子曰：“不然。夫贤哲之道，一动一静。动而用者，功济乎当世，静而不用者，化光于无穷。故许由于尧，先生于汉，皆不易乎世，游方之外，俾后之人闻清风而向慕焉。盖运有会，事有行，伊吕遇汤武而立大功，子陵遇世祖而立大名。去就不同，同归乎道焉。”岁在大梁，予涉江自富春而南，访先生遗尘，则钓台尚存，仰聆德风，刻颂于石。其文曰：

季叶浩浩，浇风荡淳。先生括囊，鸟兽同群。四海既平，故人为君。富贵于我，有如浮。召至禁中，告归江。下视天子，上动星文。接举肆狂，孤竹求仁。介推出死，龚胜兰焚。猗与先生，异乎斯人。俯仰世道，从容屈伸。清溪悠悠，白石磷磷。遗风是仰，终古不泯。


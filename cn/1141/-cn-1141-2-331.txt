嵩洛途中追和郑次公水部送别

其一

燕台把酒罄交欢，逋客心知聚首难。
短铗拂衣随雁去，好山留意待人看。
津亭明月砧声乱，野树斜阳木叶寒。
惜别弹冠总閒事，白云无恙报平安。

其二

恨不衔杯十日欢，素心相接似君难。
云移北阙惊初散，花发东湖忆共看。
积雨平芜秋水断，空山独树暮烟寒。
违时伏枕吾甘老，敢说苍生系谢安。



92　從不竭財力到財殫力盡


古者國有閒田，田有餘夫，夫有閒民，民有羨卒，不盡其財力也。閻按：「楚子重爲政，猶曰『大户已責』；晉尹鐸爲晉陽，猶曰『損其户數』〔一〕，則周官可知矣。」至秦而自實田，案：史記始皇本紀：「三十一年，使黔首自實田。」至漢而覈墾田，後漢光武紀：「建武十五年，六月，詔下州郡，檢覈墾田頃畝及户口年紀。」至隋而閲丁口，隋書食貨志：「高祖令州縣大索貌閲，户口不實者，正長遠配，而又開相糾之科。大功已下，兼令析籍，各爲户頭，以防容隱。」至唐而括逃户隱田，唐書玄宗紀：「開元九年，正月，括田。」通鑑玄宗紀：「二月，以宇文融充使括逃户及籍外田。」〇唐書宇文融傳：「時户版刓隱，人去本籍，詭脱繇賦，豪弱相并。融由御史陳便宜，請校天下籍，收匿户羨田。以融爲覆田勸農使，諸道收没户八十萬，田稱是。」於是財殫力盡，民無樂生之心矣。

〔一〕「損」，原作「寬」，據清嘉慶本及上古本國語卷一五晉語九「尹鐸損其户數」之文改。






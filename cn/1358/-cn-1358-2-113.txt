梧竹轩

丁鹤年，回回人。至正末，方氏据浙东，深忌色目人。鹤年畏祸，迁避无常居。有句云：“行踪不异枭东徙，心事惟随雁北飞。”识者怜之。作诗极工，《题梧竹轩》云：“凤鸟当年此地过，至今梧竹满邱阿。曾闻翦叶书周史，又听翻枝入楚歌。金井月明秋影薄，石坛风细夜凉多。中郎老去知音少，共负奇材奈尔何？”时作者已满卷，此诗一出，皆为敛衤任。又《逃禅室与苏生话旧》云：“不学扬雄事章《玄》，且随苏晋暂逃禅。无锥可卓香严地，有柱难擎杞国天。谩托丹霞烧木佛，谁怜玉露泣铜仙？茫茫东海皆鱼鳖，何处堪容鲁仲连？”感时书事，而链句精致如此。后至杭，见予所集《鼓吹续音》，翻阅再过，惜其中有未尽善者，谓予：“当以此为限，更博求诸作，得一善者，则易去一疵者，此亦著述之法也。”因手钞所作序文而去。今此集久已散失，而鹤年言犹在耳，可为太息也。


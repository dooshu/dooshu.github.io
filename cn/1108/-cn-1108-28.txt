卷二十八

钦定四库全书

柳河东集卷二十八

唐　柳宗元　撰

记九首

零陵郡复乳穴记【题曰零陵字之误也据地理志零陵乃永州郡名今言石锺乳连之人告尽者五年而题以零陵何也唐地理志载连州连山郡土贡锺乳本草唐注亦载其次出连州未尝言永州出以年考之元和四年永州刺史崔简连州刺史乃崔君敏二太守之姓同故题亦从而差耳题以连山郡复乳穴记则於文为合】

石锺乳饵之最良者也楚越之山多产焉于连于韶者独名於世连之人告尽焉者五载矣以贡则买诸他部今刺史崔公至逾月穴人来以乳复告邦人悦是祥也杂然谣曰甿之熙熙崔公之来公化所彻土石蒙烈以为不信起视乳穴穴人笑之曰是恶知所谓祥耶向吾以刺史之贪戾嗜利徒吾役而不吾货也吾是以病而绐焉【绐徒亥切欺也】今吾刺史令明而志洁先赖而後力欺诬屛息信顺休洽吾是以诚告焉且夫乳穴必在深山穷林氷雪之所储豺虎之所庐由而入者触昬雾扞龙虵束火以知其物縻?以志其返其勤若是出又不得吾直吾用是安得不以尽告今而诚吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熙熙然以効其有斯其为政也而独非祥也欤

道州毁鼻亭神记【孟子曰象至不仁封之有庳有庳之人奚罪焉又曰象不得有为於其国天子使吏治其国而纳其贡税焉此序所谓君有鼻而天子之吏实理之意也庳音鼻史记作鼻河东薛公伯高也然集道州文宣王庙记伯高始以十年二月用牲币子庙而此云九年来刺道州又云既厎于理似非初至之事公以明年正月召其曰某时谪永州记必将召时作】

鼻亭神象祠也不知何自始立因而勿除完而恒新相传且千岁元和九年河东薛公由刑部郎中刺道州除秽革邪敷和於下州之罢人【罢音疲】去乱即位变呻为谣若痿而起【痿於危切】若蒙而了【蒙音蒙了力小切】腾踊相视【踊音勇】讙爱克顺既厎于理公乃考民风披地图得是祠骇曰象之道以为子则傲以为弟则贼君有鼻而天子之吏实理以恶德而专世祠殆非化吾人之意哉命亟去之於是撤其屋墟其地沉其主於江公又惧楚俗之尚鬼而难谕也乃徧告于人曰吾闻鬼神不歆非类又曰淫祀无福凡天子命刺史于下非以专土疆督货贿而已也盖将教孝悌【教一作崇】去奇邪【奇居宜切】俾斯人敦忠睦友悌只肃信让以顺於道吾之斥是祠以明教也苟离于正虽千载之违吾得而更之况今兹乎苟有不善虽异代之鬼吾得而攘之况斯人乎州民既谕相与歌曰我有耉老公燠其肌【燠於六切】我有病癃【音隆】公起其羸髫童之嚚【髫音苕】公实智之鳏孤孔艰公实遂之孰尊恶德远矣自古孰羡淫昬【羡一作恣】俾我斯瞽千岁之冥公辟其户我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行乎鬼神【一无明字】恺悌逹于蛮夷【一无悌字】不唯禁淫祀黜非类而已愿为记以刻山石俾知教之首

永州龙兴寺息壤记【史记天官书载水澹泽竭地长西汉天文志所载亦同寔不原其说甘茂传秦王迁甘茂於息壤索隐曰山海经啓筮云鮌窃帝之息壤以湮洪水或是此也此记息壤之说皆取此以为疑公时在永州作】

永州龙兴寺东北陬有堂堂之地隆然负塼甓而起者【甓蒲历切】广四步高一尺五寸始之为堂也夷之而又高凡持锸者尽死【锸测洽切】永州居楚越间其人鬼且禨【音几祥也】由是寺之人皆神之人莫敢夷史记天官书及汉志有地长之占而亡其说甘茂盟息壤盖其地有是类也昔之异书有记洪水滔天鮌窃帝之息壤以湮洪水帝乃令祝融杀鮌于羽郊其言不经见今是土者夷之者不幸而死岂帝之所爱耶南方多疫劳者先死则彼持锸者其死於劳且疫也土乌能神余恐学者之至於斯徵是言而唯异书之信故记于堂上

永州龙兴寺东丘记【公谪永州凡十年凡为记序其年月有不考而得者此其一也】

游之适大率有二旷如也奥如也如斯而已其地之凌阻峭出幽郁寥廓悠长则於旷宜抵丘垤伏灌莽廹遽回合则於奥宜因其旷虽增以崇台延阁回环日星临瞰风雨【瞰苦滥切】不可病其敞也因其奥虽增以茂树藂石【藂与丛同】穹若洞谷蓊若林麓【蓊乌孔切】不可病其邃也今所谓东丘者奥之宜者也其始龛之外弃地余得而名焉【龛音堪】以属於堂之北垂凡坳洼坻岸之状【坳於交切洼乌瓜切说文清水也坻直尼切说文小渚】无废其故屏以密竹联以曲梁桂桧松杉楩柟之植【楩毗连切木似豫章】几三百本嘉卉美石又经纬之俛入緑缛幽?荟蔚【荟音桧】步武错迕【阮古切过也】不知所出温风不烁【式灼切】清气自至水亭陿室【陿胡夹切隘也】曲有奥趣然而至焉者往往以邃为病噫龙兴永之佳寺也登高殿可以望南极辟大门可以瞰湘流若是其旷也而於是小丘又将披而攘之则吾所谓游有二者无乃阙焉而丧其地之宜乎丘之幽幽可以处休丘之窅窅可以观妙【窅伊鸟切】溽暑遁去兹丘之下大和不迁兹丘之巅奥乎兹丘孰从我游余无召公之德惧剪伐之及也故书以祈後之君子

永州法华寺新作西亭记【集中始得西山宴游记云因坐法华西亭时元和四年九月则此亭记又当作於前】

法华寺居永州地最高有僧曰觉照照居寺西庑下庑之外有大竹数万又其外山形下絶然而薪蒸筱簜【筱音小簜音荡】蒙杂拥蔽吾意伐而除之必将有见焉照谓余曰是其上有陂池芙蕖申以湘水之流衆山之会果去是其见远矣遂命仆人持刀斧羣而翦焉丛莽下颓万类皆出旷焉茫焉天为之益高地为之加辟丘陵山谷之峻江湖池泽之大咸若有增广之者夫其地之奇必以遗乎後不可旷也余时谪为州司马官外乎常员而心得无事【一无乎字】乃取官之禄秩以为其亭其高且广盖方丈者二焉或异照之居於斯而不蚤为是也余谓昔之上人者不起宴坐足以观於空色之实而游乎物之终始其照也逾寂其觉也逾有然则向之碍之者为果碍耶今之辟之者为果辟耶彼所谓觉而照者吾讵知其不由是道也岂若吾族之挈挈於通塞【一有乎字】有无之方以自狭耶或曰然则宜书之乃书于石

永州龙兴寺西轩记【据记云余名在党人云云记当作於到永之初元和改元时也】

永贞年余名在党人不容於尚书省出为邵州道贬永州司马至则无以为居居龙兴寺西序之下余知释氏之道且久固所愿也然余所庇之屋甚隐蔽其户向居昧昧也寺之居於是州为高西序之西属当大江之流江之外山谷林麓甚衆於是凿西墉以为户户之外为轩以临羣木之杪无所不瞩焉不徙席不运几而得大观夫室向者之室也席与几向者之处也向也昧而今也显岂异物耶因悟夫佛之道可以转惑见为真智即羣迷为正觉舍大闇为光明夫性岂异物耶孰能为余凿大昬之牖辟灵照之户广应物之轩者吾将与为徒遂书为二其一志诸户外其一以贻巽上人焉

柳州复大云寺记【据记云元和十年刺史柳宗元始至後二年十月某日寺皆就记当作於元和十二年云】

越人信祥而易杀傲化而偭仁【偭弥兖切】病且忧则聚巫师用鸡卜始则杀小牲不可则杀中牲又不可则杀大牲而又不可则诀亲戚饬死事曰神不直我矣因不食蔽面死以故户易耗田易荒而畜字不孳董之礼则顽束之刑则逃唯浮图事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隐远而取其地其傍有小僧舍辟之广大逵逹横术【音遂月令曰审端径术】北属之江告于大府取寺之故名作大门以字揭之立东西序崇佛庙为学者居会其徒而委之食使击磬鼓锺以严其道而传其言而人始复去鬼息杀而务趣於仁爱病且忧其有告焉而顺之庶乎教夷之宜也凡立屋屋大小若干楹凡辟地南北东西若干亩凡树木若干本竹三万竿圃百畦田若干塍【食棱切塍畦也】治事僧曰退思曰令寰曰道坚後二年十月某日寺皆复就

永州龙兴寺修浄土院记【序云今刺史冯公作大门以表其位冯公刺永州在元和二三年记当在是时作】

中州之西数百里有国曰身毒释迦牟尼如来示现之地彼佛言曰西方过十万亿佛土有世界曰极乐佛号无量夀如来其国无有三恶八难【乃旦切】衆宝以为饰其人无有十纒九恼羣圣以为友有能诚心大愿归心是土者苟念力具足则往生彼国然後出三界之外其於佛道无退转者其言无所欺也晋时庐山远法师作念佛三昧咏大劝于时其後天台顗大师【顗语岂切】着释浄土十疑论弘宣其教周密微妙迷者咸赖焉盖其留异迹而去者甚衆永州龙兴寺刺史李承晊【音质大也明也】曾及僧法林置浄土堂于寺之东偏常奉斯事逮今余二十年亷隅毁顿图像崩坠会巽上人居其宇下始复理焉上人者修最上乘解第一义无体空折色之迹而造乎真源通假有借无之名而入於实相境与智合事与理并故虽往生之因亦相用不舍誓葺兹宇以开後学有信士图为佛像法相甚具焉今刺史冯公作大门以表其位余遂周延四阿环以廊庑缋二大士之像【缋胡对切】缯盖幢幡以成就之【缯疾陵切】呜呼有能求无生之生者知舟筏之存乎是【筏音伐】遂以天台十疑论书于墙宇使观者起信焉

永州铁炉步志【吴人呼水际曰步韩昌黎罗池庙碑云步有新舩即此旨也志云余乘舟来居九年此当作於元和八年云】

江之浒凡舟可縻而上下者曰步永州北郭有步曰铁炉步余乘舟来居九年往来求其所以为铁炉者无有问之人曰盖尝有锻者居其人去而炉毁者不知年矣独有其号冒而存者曰嘻世固有事去名存而冒焉若是耶步之人曰子独何怪是今世有负其姓而立於天下者曰吾门大他不我敌也问其位与德曰久矣其先也然而彼犹曰我大世亦曰某氏大其冒於号有以异於兹步者乎向使有闻兹步之号而不足釡錡钱鎛刀鈇者【錡鱼倚切左氏筐筥錡釡之器注有足曰錡无足曰釡钱音翦鏄音博诗臣庤乃钱鎛周礼鍜氏为鎛器注钱鎛田器刀鈇亦兵器也鈇音肤】怀价而来能有得其欲乎则求位与德於彼其不可得亦犹是也位存焉而德无有犹不足大其门然世且乐为之下子胡不怪彼而独怪於是大者桀冒禹纣冒汤幽厉冒文武以傲天下天下由不知推其本而姑大其故号以至於败为世笑戮【音戮】斯可以甚惧若求兹步之实而不得釡錡钱鎛刀鈇者则去而之他又何害乎子之惊於是末矣余以为古有太史观民风采民言【礼记王制命太史陈诗以观民风又汉分八使周适四方巡行风俗观采方言】若是者则有得矣嘉其言可采书以为志

柳河东集卷二十八








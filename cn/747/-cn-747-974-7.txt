○请推问临决称冤疏（太和元年十二月御史台）

伏以京城囚徒，准敕科决者。臣当司准旧例，差御史一人监决。如囚称冤，即收禁闻奏，便令监决御史覆勘者。伏虑监决之时，各怀疑惮，务求省便，难究冤辞，恐至无告屈之人，失陛下好生之理。且台司本定四推，以谳疑狱，六察职事已重，不合分外领推。伏请自今以後，有囚称冤者，监察御史闻奏，敕下後便配四推，所冀狱无冤滞，事得论理。


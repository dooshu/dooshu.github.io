12　履分嚴而咸情通　樓鑰論通下情


古者君臣之際，分嚴而情通。「上天下澤，履」，其分嚴也；「山上有澤，咸」，其情通也。不嚴則爲未濟之三陽失位，不通則爲否之天下無邦。

【元圻案】宋樓氏鑰攻媿集二十五論通下情疏曰：「臣聞天尊地卑，乾坤定矣。然天不以高爲貴，而以下濟爲光明。在易坤上乾下，卦反爲泰，其彖曰：『天地交而萬物通也，上下交而其志同也。』乾上坤下，卦反爲否，其彖曰：『天地不交而萬物不通也，上下不交而天下無邦也。』此皆聖人之深意也。故古之君子，分甚嚴而道則同，勢甚尊而情則通。」〇宋何坦西疇常言曰：「分嚴則尊卑貴賤不逾，情通則是非利害易達。」






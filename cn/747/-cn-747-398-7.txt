○漏赋

《易》曰：“天垂象，圣人则之。”故备以人事，法乎天时；定损益之道，察盈虚之期。嗟岁运兮倏忽，眷年容之逶迟；景苒苒而难驻，晷铢铢而在兹。盖以重金壶之器，建铜史之司；致用久而不易，循环因而可推。尔其漏之所作，漏之所托；至精至微，惟寂惟寞。水滴沥而潜响，箭差池而靡错。俯通轩禁，上应寥廓；亘千门兮连万户，左彤阶兮右丹阁。乱微唱於晨鸡，杂幽声於夜鹤。清清泠泠，日殷鸟星，送春漏於重扃；赫赫，时方祝融，传夏漏於深宫。的的绵绵，明河烂然，耿秋漏於凉天；暗暗阴阴，浓氛郁沈，转冬漏於寒林。观夫修短之意，见乎造化之心；信晷刻之道广，知挈壶之用深。故能度量万物，均分四序；既不忒於盈缩，亦无差於寒暑。顺之则千载可通，逆之则寸阴是阻；应乎日月，合乎律吕。盖漏亡则时昧，漏存则政举；实邦国之是务，谅枢衡之所与。悲夫天转气流，人生悠悠；景有亏而有满，时或沈而或浮；耻功名之未立，惧容华之先秋。所以怀宝献玉，弹冠振裘；歌圣明而不已，亦休暇於林邱。


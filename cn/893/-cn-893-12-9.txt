自梁园至敬亭山见会公，谈陵阳山水兼期同游，因有此赠





《一统志》：梁园，在开封府城东南，一名梁苑，汉梁孝王游赏之地。敬亭山，在宁国府城北十里。《江南通志》：陵阳山，自石埭县西北迤而来，三峰连亘，东接宣州，西二峰下有黄鹤池，昔窦子明跨鹤飞升于此。有丹池，即子明炼丹处。



我随秋风来，瑶草恐衰歇。[一]中途寡名山，安得弄云月?渡江如昨日，[二]黄叶向人飞。敬亭惬素尚，弭棹流清辉。[三]冰谷明且秀，陵峦抱江城。粲粲吴与史，衣冠耀天京。水国饶英奇，[四]潜光卧幽草。[五]会公真名僧，所在即为宝。[六]开堂振白拂，[七]高论横青云。雪山扫粉壁，墨客多新文。[八]为余话幽栖，[九]且述陵阳美。天开白龙潭，[十]月映清秋水。黄山望石柱，[十一]突兀谁开张?黄鹤久不来，子安在苍茫。[十二]东南焉可穷，山鸟飞绝处。稠叠千万峰，相连入云去。闻此期振策，[十三]归来空闭关。相思如明月，可望不可攀。何当移白足，[十四]早晚凌苍山。且寄一书札，[十五]令予解愁颜。

[一]江淹诗：“瑶草正翕赩。”



[二]张载诗：“下车如昨日。”



[三]江淹诗：“弭棹阻风雪。”李善注：“弭，止也。”



[四]范云诗：“岱山饶灵异，水国富英奇。”



[五]《后汉书》：商山四皓有东园公、夏黄公，潜光隐耀，世嘉其高。



[六]《十六国春秋》：佛图澄，天竺人也。本姓帛氏，少出家，清真务学，诵经数百万言。石虎倾心事澄，乃下书曰：“和尚国之大宝，荣爵不加，高禄不受，荣禄匪顾，何以旌德?”



[七]《法华经》：“手执白拂，侍立左右。”



[八]“雪山扫粉壁”，谓画雪山于粉壁之上。“墨客多新文”，谓文墨之客，多以新文赞美之。会公盖工于绘事者也。



[九]《宋书》：幽栖穹谷，外缘两绝。



[十]杨齐贤曰：白龙潭，在宣州。世传窦子明弃官学道，钓得白龙，放之于此，因名白龙潭。



[十一]《江南通志》：黄山，在徽州歙县西北二百八十里，宁国府太平县南三十里。山当二郡之界，高一千三百七十丈，盘亘三百里，旧名黟山。唐天宝间，敕改今名，以图经称为“轩辕栖真之所”故也。上多古木灵药，其泉香美清温，冬夏不变，沐浴饮之，百疾皆愈。有三十六峰，三十六泉。石柱山，在宁国府旌德县西六十里，双石挺立，而一巨石承之，名豹子尖。



[十二]《列仙传》：陵阳子明者，铚乡人也。好钓鱼，于旋溪钓得白龙，子明惧，解钩拜而放之。后得白鱼，腹中有书，教子明服食之法。子明遂上黄山采五石脂，沸水而服之。三年，龙来迎去，止陵阳山上。百余年，山去地千余丈，大呼山下人，令上山半，告言：“溪中子安当来，问子明钓车在否?”后二十余年，子安死，人取葬石山下，有黄鹤来栖其冢边树，鸣呼子安云。



[十三]陆机诗：“振策涉崇丘，安辔遵平莽。”张铣注：“振，举也。策，鞭也。”



[十四]《法苑珠林》：前魏太武时，沙门昙始甚有神异，常坐不卧五十余年，足不蹑履，跣行泥秽中，奋足便净，色白如面，俗呼曰“白足阿练”。



[十五]《古诗》：“客从远方来，遗我一书札。”张铣注：“札，笔也。”琦按：颜师古《汉书注》：札，木简之薄小者也。古时未有纸，故书于札。以为笔者，恐未是。






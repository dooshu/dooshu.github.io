○定酬奖能理冤狱诏

义存两造，善推鞫者故合奖酬；法贵一成，务钦守者岂烦更改？剧可久所陈章奏，备验忠勤，然於取舍之间，未尽谘询之理。其军巡使都虞候，能覆推刑狱，雪活人命，及推按不平，致人负屈者，起今後宜以长兴四年五月二十三日敕条施行，合有奖酬，亦等第比附行遣。其故入人罪，律有本条，何烦别定。


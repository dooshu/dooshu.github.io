○祭林先辈（用谦）

维光化三年岁次庚申十一月日，敬祭於林君执友之灵。惟灵。夫渥洼之足，以千里之为程，已驰之而俄沮。ㄍ谷之音，以六律之为府，既参之而忽泯。夫不永其终始，何痛如之。呜呼林君，得以言矣。君负相如之词赋，慕郄氏之科名。一纪秦城，千门祢剌。虽众口大馨其凤藻，人罕如焉。而三春累困於[B247]乔，数何奇也。然则女贞而十年必字，药灵而九转须成。果契至公，克升上第。既己东堂得意，南国言旋。龙珠则动彩於握中，雁字则增辉於天际。将冀盛，清风於吾道，岂期叹逝水於人生。屈原之难问者天，蔡泽之不知者命。螺江烟景，方翻丁令之羽毛。驹隙光阴，俄启曾参之手足。诚寿天靡移於夙契，且鬼神何害於善人。祸福吉凶，悠扬暧昧，凄凉物理，惨怛人情。今则寿域斯开，贞魂永蛰。垅头水咽，山上云愁。邓攸之继世无儿，语留身後。崔曙之遗孤有女，诗在生前。虽盛衰之同休，亦存亡之至痛。滔京关进退，砚席参差。幸忝先鸣，弥欣继捷。未贺桂枝之入手，忽从薤露以伤心。修短有兹，吁嗟何极。灵而戒路，丹翻风。远寓丹诚，聊陈薄奠。愿垂冥感，鉴歆於斯。呜呼哀哉！


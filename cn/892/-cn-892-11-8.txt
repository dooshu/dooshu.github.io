苏沈良方卷八


朱贲琥珀散


治妇人血风劳。

琥珀　没药　木香　当归　芍药　白芷　羌活　干地黄　延胡索　川芎各半两。　土瓜根　牡丹皮　白术　桂各一两。

右件为末，每服二钱，水一盏，煎至七分，益酒三分，复煎少时，并滓热服。重疾数服则知效。





麦煎散


治少男室女骨蒸、妇人血风攻注四肢、心胸烦壅。

鳖甲醋炙。　大黄湿纸裹，煨熟。　常山　柴胡　赤茯苓　当归酒浸一宿。　干生漆　白术　生干地黄　石膏各一两。　甘草炙，半两。右为末，每服二钱，小麦五十粒、水一盏，煎至六分，食后卧时温服。有虚汗，加麻黄根一两。此黄州吴判官方，疗骨热、黄瘦、口臭、肌热、盗汗极效。麦煎散甚多，此方吴君宝之如希世之至珍，其效可知。





白术散


治妇人妊娠伤寒。

白术　黄芩等分。新瓦上同炒香。

右为散，每服三钱，水一中盏、生姜三片、大枣一个，擘破同煎至七分，温服。但觉头发热，便可服，三二服即瘥。惟四肢厥冷阴症者未可服。此方本常州一士人卖此药，医工皆论斤售去，行医用之如神，无人得其方。予自得此，治疾无有不效者。仍安胎益母子。





肉桂散


治产后众疾、血气崩晕、肿满发狂、泻痢寒热等，惟泻而吐者难瘥。

黑豆炒熟，去皮。二两。　肉桂　当归酒浸。　芍药　干姜炮。　干地黄　甘草　蒲黄纸包炒，共为末。各一两。

右温酒调下二钱，日三服。疾甚者，三服瘥；无疾，日二服，七日止。





大黄散


治产后血晕及伤折内损、妇人血症血瘕。出《灵苑》。

羊胫炭烧赤，酒淬十遍。五两。　大黄小便浸七日，日一易。日足，湿纸裹，煨熟，切焙。　巴豆肉浆水煮黄色，焙。各三两半。

古铜钱用半两钱，烧赤，米醋淬为粉，新水措过，去粗取细者二两(1)。

右和研，一日每服半钱，当归一分，小便煎浓，稍温调下。产后血晕百病，且当逐血者，至甚乃服口噤者，斡开灌下。候识人，更一服。累经生产，有血积症癖块及败血、风劳、寒热诸疾，当下如烂猪肝片，永无他疾。坠击内损，当归酒下一字。有某坠下折胁，当折处陷入肌中，痛不可忍，服此药，如人以手自内拓之，筋骨遂平。





泽兰散


治妇人产乳百疾、安胎调气、产后血晕、衄血、血积虚劳、无子、有子即堕、难产、子死腹中、胎衣不下、血注遍身生疮、经候不调、赤白带下、乳生恶核、咳嗽寒热、气攻四肢、处女任脉不调等。常服益血，美饮食，使人安健有子。

泽兰嫩叶。九分。　石膏八分。研。　当归　赤芍药　川芎微炒。　甘草炙。　白芜荑各七分。　生地黄六分。　肉桂五分。　厚朴姜炙。　桔梗　吴茱萸炒。　卷柏并根。　防风　白茯苓　柏子仁　细辛各四分。　人参　白芷炒。　白术米泔浸一宿，切麸，炒黄色。　藁本　椒红　干姜炒。　乌头炮。　黄芪　五味子各三分。　白薇　丹参　阿胶炒。各二分。

右为细末，空心热酒调下二钱。予家妇人子女羸弱多疾者，服此药悉瘥。





治褓中小儿脐风撮口法


右视小儿上下龈，当口中心处，若有白色如红豆大，此病发之候也。急以指爪正当中掐之，自外达内，令断，微血出，亦不妨。又于白处两尽头，亦依此掐，令内外断。只掐令气脉断，不必破肉，指爪勿令太铦，恐伤儿甚。予为河北察访使日，到赵郡，有老人来献此法，云笃老惜此法将不传，愿以济人。询之，赵人云：“此翁生平手救千余儿矣。环赵数邑人，皆就此翁治，应手皆愈。”





黑神丸


治小儿急惊慢惊风。

腻粉一钱半。　黑土　白面　芦荟炙。各一钱。　麝香　龙脑　牛黄　青黛　使君子去壳，面裹，煨熟。各五分。

右面糊丸梧桐子大，每服半丸，薄荷汤研下。要痢，即服一丸。楚州小儿医王鉴卖此药，致厚产。鉴神之，未尝传人。予得之，乃常人家睡惊丸，小不同耳，治惊风极效。前后用之，垂死儿一服即瘥。





青金丹


治小儿诸风、诸疳、诸痢。出《博济方》。

青黛三分，研。　雄黄研。　胡黄连各二分。　硃砂研。　腻粉　熊胆温水化。　白附子　芦荟研。各一分。　麝香研。半分。　蟾酥　水银各皂子大。　铅霜　龙脑各一字。

右同入乳钵内，再研令匀。用猪胆一个，取汁，熬过，浸蒸饼少许，为丸黄米大，曝干。一岁可服二丸，量儿大小增之。惊风诸痫，先以一丸，温水化，滴鼻中令嚏，戴目者当自下。瘛瘲亦定，更用薄荷汤下。诸疳，粥饮下；变蒸寒热，薄荷汤下；诸泻痢，米饮下；疳蚘咬心，苦楝子煎汤下；鼻下赤烂、口齿疳虫、口疮等，乳汁研涂。病疳眼雀目白，羊子肝一枚，竹㓟开，纳药肝中，以麻缕缠，米泔煮令熟，空腹服。乳母当忌毒鱼、大蒜、鸡、鸭、猪肉。此丸疗小儿诸疳至良。予目见小儿病疳瘠尽，但粗有气，服此，或下虫数合，无不即瘥。而肥壮无疾，几能再生小儿也。





桔梗散


治小儿风热及伤寒时气、疮疹发热等症。

桔梗　细辛　人参　白术　栝蒌根　甘草炙。　白茯苓　芎䓖

右各等分为末，每服二钱，水一盏、姜一片、薄荷二叶同煎七分。三岁已下儿，作四五服；五岁已上，分二服。予家常作此药，凡小儿发热，不问伤寒风热，先与此散数服，往往辄愈。兼服小黑膏尤善。　此桔梗散与《活人书方》同名“惺惺散”，《孔氏家传》云：“惺惺散，加钩藤蝉蜕，与小儿吃甚妙，理上壅风热。”





小黑膏


治小儿伤寒风痫。

乌头　天南星大者，烧通赤，入小瓶内，湿纸密口。令火灭，取刮之中心存白处，如皂荚子大为度。须烧数枚，择中度者可用。各一枚。　薄荷　玄参末。各五钱。

右为末，蜜和葱白汤下豆许(2)，频服。筋缓急，加乳香，同葱白煎汤下。润州傅医，卖此药，累千金。余家小儿伤寒风发热，与二三丸，令小睡，及寤则已凉矣。





治疮疹方


治疮疹欲发及已发而陷伏者，皆宜速治；不速，毒入脏，必致困。宜服此。

猪血腊月取瓶盛，挂风处令干。

右取半枣大，加龙脑大豆许，温酒调下。潘医加绿豆、英粉、半枣块同研。病微有即消，甚则疮发亦愈。予家小女病伤寒，但腹痛，昼夜号呼，手足厥冷，渐加昏困，形症极恶，时例发疮。予疑甚，为医以药伏之，先不畜此药，急就屠家买少生血。时盛暑，血至已败恶，无可奈何，多以龙脑香和灌之，一服，遂得少睡须臾。一身皆疮点而安，不尔几至不救。





治痘疮欲无瘢


痘疮欲无瘢，频揭去痂，勿令隐肌，乃不成瘢。纵揭伤有微血，但四面膏涂无苦也。疮痂不可食鸡鸭卵，食即时盲，瞳子如卵色，其应如神，不可不戒也。





治小儿豌豆疮入目，痛楚，恐伤目。


浮萍阴干。

每服一二钱，随儿大小。以羊子肝半个入盏子内，以杖子刺碎烂，投水半合，绞取肝汁，调下，食后服。不甚者一服瘥，已伤目者十服瘥。邢州杜医用此药，前后效者甚多。





辰砂丸


治小儿惊热多涎、痰疟、久痢、吐乳、午后发热、惊痫等疾。

辰砂　粉霜　腻粉各一分。　生龙脑一钱。

右软糯米饭为丸绿豆大，一岁一丸，甘草汤下。大人七丸。





治走马牙疳方


治小儿走马疳、唇齿疮烂、逡巡狼狈，用此即瘥。

砒霜　粉霜二味先研极细。　石灰罗过，次研。

右等分相合，左右转研各千下，当极腻如面。每以鸡羽尖挑少许扫疮上，其疮即干。慎勿多用，恐入腹中，有大毒，慎之。海州东海县民家卖此药，每一日只一扫如米许大，无不瘥者。





麝香散


治小儿走马疳、牙龈腐烂、恶血口臭、牙齿脱落。

黄连末。三钱。　铜绿　麝香各二钱(3)。　水银一钱。煮枣一枚，同研。

右漱口净，以药傅疮上，兰香叶覆之。内蚀为坎者，一傅即生肉。





牛黄煎


治小儿诸疳、诸痢、食伤、气胀、体羸、头大、头发作穗、壮热不食、多困、齿烂、鼻疮等疾。

大蚵蚾一枚。去皮、骨、腹、胃，炙为末。以无灰酒一盏、豮猪胆一枚，同煎成膏。　诃子炮。　使君子　胡黄连　蝉壳不洗。　墨石子　芦荟　芜荑　熊胆　硃砂　夜明砂　雄黄各一分。研。　木香　肉豆蔻春夏各半分，秋冬各一分。　牛黄二钱。　麝香一钱。　龙脑五分。

右为丸如麻子大，饮下五七丸。惊疳，金银薄荷汤下；肝疳腹胀，桃仁茴香汤下；疳虫东引，石榴苦楝根汤下。五岁以上十丸。此药尤治疳痢，胁热而痢者不可服。





吴婆散


治小儿疳泻不止、日夜遍数不记、渐渐羸瘦众药不效者。

黄柏蜜炙。　黄连微炒。　桃根白皮　芜荑去皮。各一分。木香　厚朴姜汁炙。　丁香　槟榔各一钱。　没石子一钱半。　楝根白皮七分。

右为末，每服一字，三岁以上半钱，五六岁一钱，用紫苏木瓜米饮调下，乳食前，一日三服。予家小儿曾有患泻百余日，瘦但有皮骨，百方不瘥。有监兵锺离君见之，曰：“何不服吴婆散？立可瘥也。”予因问吴婆散何药，曰：“古方也，人家多有之。”乃问求方合，与两三服便效。又一孙男，亦疳泻，势甚危困，两服遂定。若病深者，服一两日间决瘥。此药若是疳泻，无不验者。药性稍温，暴热泻者，或不相当。





寒水石散


治小儿之病多因惊，则心气不行，郁而生涎，逆为大疾。宜服“常行小肠去心热”。儿自少惊，亦不成疾。

寒水石　滑石水研如泔，扬去粗者，存细者。沥干，更研无声(4)。各三两。　甘草一两(5)。生。

右量儿大小，热月冷水下，寒月温水下。凡被惊及心热，不可安卧，皆与一服。加龙脑更良。





小硃砂丸


治小儿惊积、镇心化涎。出《博济方》。

硃砂一分。　巴豆三十粒。去皮膜，出尽油。　半夏汤洗七遍，为末，炒。二钱。　杏仁五枚。炮，去皮尖。

右面和丸如绿豆大，二岁一丸，荆芥薄荷汤下。三岁二丸，五岁三丸。如惊伏在内，即行尽，仍旧药出。如无惊，药更不下。





妙香丸


治小儿虚中积、潮热、寒热、心腹胀满、疼痛。

辰砂一两。研。　牛黄　生龙脑　麝香各一分。　粉霜　腻粉各一钱。　金箔十四片。　蜡二两。　巴豆一百二十个。肥大者。

右丸，量虚实加减，龙脑浆水下，夜半后服。脏虚，即以龙脑米饮下，每服三丸如小豆大。药势缓，即按令扁。疾坚者，加至十丸。皆以针刺作数孔，以行药力。小儿取积丸如绿豆，治小儿吐逆尤效。此药最下胸中烦及虚积。





治小儿脐久不干、赤肿、出脓及清水


出《圣惠方》。

当归焙干为末，研细。

右著脐中，频用自瘥。予家小儿尝病脐湿五十余日，贴他药不瘥。《圣惠》有十余方，试之亦不效。至此方，一傅而干。后因尿入疮复病，又一贴愈。





治小儿热嗽


马牙硝　白矾各半斤。　黄丹一分。

右同研入合子，固济，火烧令红。覆润地一夜，再研。加龙脑半钱，甘草汤下一字或半钱。





治小儿疳肥疮


多生头上，浸淫久不瘥及耳疮等，悉主之。

石绿　白芷等分。

右以生甘草洗疮傅药，一日愈。



* * *



(1)　去粗取细者二两：原本作“取细者二两一分”，据《知》本改。

(2)　《知》本案：葱蜜不宜同食，此或有误。

(3)　二钱：《知》本作“一钱”。

(4)　“无声”下：《知》本用“乃止”二字。

(5)　“甘草”下：《知》本有一“粉”字。






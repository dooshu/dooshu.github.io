35　二儺攘日星之氣　儺存愛民之意


月令凡二儺，月令作「難」，釋文乃多反。一以季春，一以仲秋。鄭康成謂：「陰氣右行，季春之中，日行歷昴；陽氣左行，仲秋之月，宿直昴、畢。昴有大陵積尸之氣，氣佚則厲鬼隨而出行，於是索室敺疫以逐之。王居明堂禮曰：『季春出疫于郊，以攘春氣。仲秋九門磔攘，以發陳氣，禦止疾疫。』」以上皆鄭注。然則民之疾，係乎日星之行度。古者聖君範圍於上，賢相燮理於下，是爲天地之良醫。皇建有極，五福錫民，莫不壽考且寧。儺所以存愛民之意而已。

【元圻案】「季春之月」，正義：「天氣左轉，故斗建左行，謂之陽氣。日月右行，日月比天爲陰，故云陰氣右行。元命包云：『大陵主尸。』熊氏引石氏星經：『大陵八星在胃北，主死喪。』」「仲秋之月」，正義曰：「天左旋，星辰與斗建循天而行，此月斗建在酉，酉是昴、畢本位，大陵既是積尸，秋時又得陽氣，增益疾病。」〇吕氏春秋季春紀高誘注曰：「命國人儺，索宫中區隅幽闇之處，擊鼓大呼，驅逐不祥，如今之正歲逐除是也。」






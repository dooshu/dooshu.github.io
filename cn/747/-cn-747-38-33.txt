○册乐成公主文

维天宝五载，岁次景戌，七月辛亥朔二十二日壬申，皇帝若曰：於戏！三纲以正，王化是先；二姓之合，人伦式叙。下嫁之礼，厥惟旧章。咨尔乐成公主，毓质柔明，禀性闲婉。幼彰惠问，长有令仪。教以公宫，颇阅於图史；导以安则，克勤於纂组。琼笄既袭，绀绶斯荣。方谐卜凤之期，式叶从人之典。今遣特进行尚书右仆射兼左相吏部尚书晋国公李林甫持节册命。往钦哉！尔其祗率外礼，虔恭中馈，顺而不违，谦而不满，日新其德，以正家人。可不慎欤。


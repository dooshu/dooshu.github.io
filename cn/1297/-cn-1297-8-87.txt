教旗第八十七

凡教旗帜，平原旷野登高远视处，大将居其上，南向。左右各置鼓一十二面，各树五色旗，六纛居前，列旗节次之。监军使御史裨副次，左右衙官队如偃月形为后骑。下临平野，使士卒目见旌旗，耳闻鼓角，心存号令。乃命十将左右决胜将总一十二将一万二千人去。兵刃以精新，甲胄幡帜分为左右厢，各以兵马使为长，班布其次。阵间容阵，队间容队，曲间容曲。以长参短，以短参长。回军转队，以后为前，以前为后。进无奔迸，退无遽走（孙子所谓「纷纷纭纭，斗乱而不可乱；浑浑沌沌，形圆而不可败」者，此之谓也）。以正合，以奇胜。听音视麾，乍合而乍动之便也。每一阵分校（四校皆有立校），五校各立将军校尉，以准于古。每校亦各自阵数，其分布队伍皆准图之（逐部兵器率以枪战）。戈钲居首队而包于弓弩焉（包于弓弩，一作包弓弩于十）。左校以青龙旗表之，右校以白虎旗表之，中校轩辕大将所处。左鼓右旗，四阵普同。谓之一队者，三十五人。一部者，二十队也。每一校不常其部，各列阵数应敌之势，贵战斗之际前后不相交乱也。飞鹗阵，前校出首骑者，所以为重也。前出一部为觜，次四部为面，余五部包之于首。左右校出骑兵者，内以副身，外以副项及首也。夫鹗以搏击为俊，故阵欲觜爪之利焉。重霞阵，卫其不动，即分两穗从旁击焉。敌若惊乱，前校骑兵两穗进击。步士则不可轻进，但在本处受战。若前冲骑退即前校骑兵进，前校骑兵退即前冲骑兵进。夫云霞以开阖进退不常其法，故前校骑兵往来氤氲以象之也。长虹阵及八卦阵，皆有冲实。外以安敌之不意，内以卫大阵也。夫长虹以为名者，取阵形弯前扼敌之势。八卦以名之者，取八面受敌之象也。凡四阵逐步结阵之法，横七队为首，横七队为身，横六队为尾。部兵每一部横七十步，首横七十步，厚十步，身亦如之，尾横六十步，厚十步。身去首二步，前后并同。骑兵每一步横一百四十步，厚六十步八步，首横一百二十步，厚二步，身亦如之，尾横一百二十步。身去首四步亦如之。受战之时，大阵不可辄动，敌众未薄则大敌离。于是三令五申：白旗点，鼓音动，则左右厢齐合；朱旗点，角声动，则左右厢齐离。合与离皆不离中央之地。左厢阳回而旋，右厢阴回而旋，左右各复本位。白旗掉，鼓音动，左右各云蒸鸟散，弥川络野，然而不失部伍之疏密；朱旗掉，角声动，左右各复本位。前后左右，无差尺寸。散则法天，聚则法地。如此则三合三离，三聚三散。不如法者，吏士罪之，务从军令。于是大将出五彩旗十二口，各树于左右厢阵前。每旗用壮勇士五十人，夺旗者胜，失旗者负，胜赏而负罚。离合之势，聚散之形，胜负之理，赏罚之信，因是而教之。

（图缺）


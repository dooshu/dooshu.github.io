◇与吴质书

五月十八日丕白：季重无恙！途路虽局，官守有限，愿言之怀，良不可任。足下所治僻左、书问致简，益用增劳。每念昔日南皮之游，诚不可忘。既妙思六经，逍遥百氏，弹棋闲设，终以六博，高谈娱心，哀筝顺耳。驰骛北场，旅食南馆，浮甘瓜于清泉，沈朱李于寒水。白日既匿，继以朗月，同乘并载，以游后园，舆轮徐动，参从无声，清风夜起，悲笳微吟，乐往哀来，凄然伤怀。余顾而言，斯乐难常，足下之徒，诚以为然。今果分别，各在一方。元瑜长逝，化为异物，每一念至，何时可言？方今蕤宾纪时，景风扇物，天气和暧，众果具繁。时驾而游，北遵河曲，从者呜笳以启路，文学托乘于后车，节同时异，物是人非，我劳如何！今遣骑到邺，故使枉道相过，行矣自爱！丕白。（《文选》，又见《魏志·王粲传》注引《魏略》，又《艺文类聚》二十六）


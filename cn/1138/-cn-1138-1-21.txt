冷心芬挽诗四首

其一


顺治丙申又五月朔三日，惊闻吾友故川南道梅庵冷老社翁之讣，社弟宋琬具要绖为位于寝门之外而哭，会有他务，不暇为文以祭，爰作挽诗四章，寄于殡所之灵座焉。嗟乎！余与先生交未数数，而气谊相许，都在世法绸缪之外。感中道之弃予，悼徽音之不作。素车千里，莫登元伯之庐；哀笛数声，空抱嵇生之恨。今兹俚句，聊写悲怀，幕府诸君，并皆石友，其为我诵于繐帷之侧，广而和之，以当《招魂》《薤露》之歌，可乎？魂而有知，庶稍慰于夜台也。
奕奕征南幕，翩翩记室才。
从军诗独老，喻蜀志堪哀。
枝上啼鹃去，梁间有鵩来。
君王明月夜，为尔罢金罍。

其二

献捷巴西日，遥传露布文。
铙歌馀鹭曲，笔阵亚鹅群。
旅榇金牛峡，招魂白帝云。
羊欣裙一叶，把玩倍思君。

其三

应刘俱不永，天意妒吾曹。
剑外迷丹旐，军中惜彩毫。
良朋哀范式，令子是枚皋。
遥掬嘉陵水，临风荐一毛。

其四

颇恨同心远，谁知异物归。
定交非握手，闻讳忽沾衣。
剑挂思琼树，琴亡惜玉徽。
他年华表鹤，应向锦城飞。


【前舞阶步歌】

〖《齐书》乐志云。新辞。下篇同。隋书乐志曰：近代舞。出入皆作乐。谓之阶步。咸用肆夏。即周官所谓乐出入奏钟鼓也。○古今乐录曰：何承天云。今舞出乐。谓之阶步。蕤宾厢作。寻仪礼燕饮射三乐。皆云席工於西阶上。大师升自西阶。北面东上。相者坐受瑟乃降。笙入。立于县中北面。乃合乐工歌鹿鸣。四牡、周南。今直谓之阶步。而承天又以为出乐。俱失之矣。〗

天挺圣哲。三方维纲。川岳伊宁。七曜重光。茂育万物。众庶咸康。道用潜通。仁施遐扬。德厚坤极。功高昊苍。舞象盛容。德以歌章。八音既节。龙跃凤翔。皇基永树。二仪等长。（○南《齐书》乐志。《乐府诗集》五十二。《诗纪》六十三。）


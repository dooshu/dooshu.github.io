夫兄为公

妇人呼夫之兄为伯，于书无所载。予顷使金国时，辟景孙弟辅行，弟妇在家，许斋酸及还家赛愿。予为作青词云：“顷因兄伯出使，夫婿从行。”虽借用《陈平传》“兄伯”之语，而自不以为然。偶忆《尔雅·释亲篇》曰：“妇称夫之兄为兄公，夫之弟为叔。”于是改兄伯字为兄公，视前所用，大为不佯矣。《玉篇》妐字音钟，注云：“夫之兄也。”然于义训不若前语。


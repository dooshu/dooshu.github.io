任城县厅壁记





《元和郡县志》：任城县，本汉县也，属东平国。古任国，太昊之后，风姓也。僖二十一年《左传》曰：“任、宿、须句，皆风姓也，实司太皡与有济之祀。”注曰：任，今任城县也。《魏志》曰：文帝封鄢陵侯彰为任城王。齐天保七年，移高平郡于此，任城县属焉。隋开皇三年，罢高平郡，县属兖州。



风姓之后，国为任城，盖古之秦县也。在《禹贡》则南徐之分，当周成乃东鲁之帮，自伯禽到于顺公，三十二代。[一]遭楚荡灭，因属楚焉。炎汉之后，更为郡县。隋开皇三年，废高平郡，移任城于旧居。邑乃屡迁，井则不改。[二]

[一]《元和郡县志》：兖州，鲁郡。《禹贡》兖州之域，兼得徐州之地，春秋时，为鲁国。按《史记》：封周公旦于曲阜，是为鲁公。周公不就封，留佐武王，使其子伯禽代就封于鲁。其后有考公、炀公、幽公、魏公、厉公、献公、真公、武公、懿公、孝公、惠公、隐公、桓公、庄公、闵公、僖公、文公、宣公、成公、襄公、昭公、定公、哀公、悼公、元公、穆公、共公、康公、景公、平公、文公、顷公。顷公二十四年，楚考烈王伐灭鲁。鲁起周公至顷公，凡三十四世，谓三十四君也。自伯禽起至顷公，当云三十三世，此云顺公，又云三十二代，皆误。



[二]《周易》：“改邑不改井。”



鲁境七百里，郡有十一县，任城其冲要，[一]东盘琅邪，[二]西控钜野，[三]北走厥国，[四]南驰互乡。[五]青帝太昊之遗墟，[六]白衣尚书之旧里。[七]土俗古远，风流清高，贤良间生，掩映天下。

[一]按《元和郡县志》，鲁郡州境，东西三百三十一里，南北三百五十三里，管县十一：瑕丘、金乡、鱼台、邹县、龚丘、干封、莱芜、曲阜、泗水、任城、中都。今新、旧《唐书》所载，只十县，以贞元中割中都入郓州故也。



[二]《汉书》：齐地，东有甾川、东莱、琅邪、高密、胶东。赵岐《孟子注》：琅邪，齐东境上邑也。唐时以河南道所属之沂州为琅邪郡，其地正在鲁郡之东，相去三百八十里。



[三]《水经注》：何承天曰：“钜野，湖泽广大，南通洙、泗，北连清济，旧县故城，正在泽中，故欲置戍于此城，城之所在，则钜野泽也，衍东北为大野矣，昔西狩获麟于是处也。《元和郡县志》：大野泽，一名钜野，在郓州钜野县东五里，南北三百里，东西百余里。《尔雅》：十薮，鲁有大野，西狩获麟于此泽。琦按：鲁郡之东，与郓州接境，乃钜野泽之故区。但屡遭河患，冲决填淤，高下易形，涸为平陆，迄今畔岸不可复识矣。



[四]章怀太子《后汉书注》：东平陆，县名，古厥国也，属东平国，今兖州平陆县地。《太平寰宇记》：郓州中都县，古中都之地，汉为东平陆县，属东平国，亦古之厥国地，今邑界有厥亭存。



[五]《太平寰宇记》：徐州沛县合乡故城，古互乡之地。按刘芳《徐州记》云：古之互乡，盖孔子云“难与言”者。又曰：互乡，在陈州项城县北一里，古老传云互乡之地。《一统志》：互乡，在河南开封府商水县。《论语》云“互乡难与言”，即此。古今言互乡者，凡三处。今考鲁郡之南与徐州接壤，则此文所指，与沛县之互乡为合。



[六]《独断注》：青帝太昊，木行。《三皇本纪》：太皡庖牺氏，风姓。代燧人氏，继天而王，都于陈。其后裔，当春秋时，有任、宿、须句、颛臾，皆风姓之胤也。



[七]《后汉书》：郑均，字仲虞，东平任城人。帝东巡过任城，乃幸均舍，敕赐尚书禄以终其身。时人号为白衣尚书。



地博厚，川疏明。汉则名王分茅，[一]魏则天人列土。[二]所以代变豪侈，家传文章，君子以才雄自高，小人则鄙朴难治。况其城池爽垲，[三]邑屋丰润。香阁倚日，[四]凌丹霄而欲飞；[五]石桥横波，惊彩虹而不去。其雄丽坱圠，[六]有如此焉。

[一]《后汉书》：任城孝王尚，元和六年封，食任城、亢父、樊三县。



[二]《魏志》：任城威王彰，黄初三年立为任城王。



[三]《左传》：“请更诸爽垲者。”杜预注：“爽，明。垲，燥也。”《正义》曰：“垲，高地，故为燥也。”



[四]香阁，见二十一卷注。



[五]梁武帝诗：“青城接丹霄，金楼带紫烟。”



[六]贾谊《鵩赋》：“大钧播物，坱圠无垠。”刘良注：“坱圠，无涯际也。”扬雄《甘泉赋》：“据轩而周流兮，忽坱圠而无垠。”李善注：“坱圠，广大貌。”《汉书》作軮轧。颜师古注：“軮轧，远相映也。”



故万商往来，四海绵历，实泉货之橐籥，为英髦之咽喉。故资大贤以主东道，制我美锦，[一]不易其人。今乡二十六，户一万三千三百七十一。帝择明德，以贺公宰之。公温恭克修，俨硕有立，[二]季野备四时之气，[三]士元非百里之才。[四]拨烦弥闲，[五]剖剧无滞。镝百发克破于杨叶，[六]刀一鼓必合于《桑林》。[七]宽勐相济，[八]弦韦适中。[九]一之岁肃而教之，二之岁惠而安之，三之岁富而乐之。然后青衿向训，[十]黄发履礼。[十一]耒耜就役，[十二]农无游手之夫；杼轴和鸣，机罕嚬哦之女。物不知化，陶然自春。权豪锄纵暴之心，黠吏返淳和之性。行者让于道路，[十三]任者并于轻重，[十四]扶老携幼，[十五]尊尊亲亲，[十六]千载百年，再复鲁道。非神明博远，孰能契于此乎?

[一]东道，见十卷注。制锦，见九卷注。



[二]《诗·国风》：“有美一人，硕大且俨。”《毛传》曰：“俨，矜庄貌。”



[三]《世说》：谢太傅绝重褚公，常称褚季野虽不言，而四时之气亦备。



[四]《三国志》：庞统以从事守耒阳令，在县不治，免官。吴将鲁肃遗先主书曰：“庞士元，非百里才也，使处治中别驾之任，始当展其骥足耳。”



[五]《南史》：丘仲孚，为山阴令，长于拨烦，善适权变，吏人敬服，号称神明。



[六]《广韵》：“镝，箭镞也。”《汉书》：养由基，楚之善射者也。去杨叶百步，百发百中，杨叶之大，加百中焉，可谓善射矣。



[七]鼓刀，以刀击物也。合于《桑林》之舞，庖丁事，见十卷注。上句喻其举措无不中理，下句喻其谋猷无不合宜。



[八]《左传》：“政宽则民慢，慢则纠之以勐；勐则民残，残则施之以宽。宽以济勐，勐以济宽，政是以和。”



[九]《韩非子》：西门豹之性急，故佩韦以自缓。董安于之性缓，故佩弦以自急。《华阳国志》：西门豹佩韦以自宽，宓子贱带弦以自急。



[十]毛苌《诗传》：“青衿，青领也。学子之所服。”



[十一]《论衡》：“人少则发黑，老则发白，白久则黄。”颜师古《汉书注》：“黄发，老称，谓白发尽落，更生黄者。”



[十二]《韵会》：“柄曲木曰耒。耒端曰耜。”《易》：“斫木为耒，剡木为耜。”



[十三]《家语》：虞、芮二国，争田而讼，连年不决，乃相谓曰：“西伯，仁人也。盍往质之。”入其境，则耕者让畔，行者让路。



[十四]《礼·王制》：“轻任并，重任分。”《正义》曰：“任，谓有担负者俱应担负。老少并轻，则并与少老者担之。老少并重，不可并与少者一人，则分为轻重，重与少者，轻与老者。”



[十五]《汉书》：鲁濒洙、泗之水，其民涉度，幼者扶老而代其任。



[十六]《淮南子》：太公问周公曰：“何以治鲁?”周公曰：“尊尊亲亲。”太公曰：“鲁从此弱矣。”



白探奇东蒙，[一]窃听舆论，[二]辄记于壁，垂之将来。俾后贤之操刀，[三]知贺公之绝迹者也。

[一]《太平寰宇记》：东蒙山，在沂州费县西北七十五里，以其在蒙山之东，故曰东蒙。



[二]《晋书·王沉传》：“自古贤圣，乐闻诽谤之言，听舆人之论。”



[三]操刀而割，见九卷注。






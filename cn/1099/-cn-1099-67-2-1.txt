○答余司徒 【 停徵山西荒粮】

三月中僕在蒲州、忽報閣下仍以節金?戊出總軍務、葢朝廷以北虜為憂、故暫輟廟堂之相、以為邊陲之重耳、方欲遣使問候起居、忽承華翰誨諭、且以不及與僕始終賑飢之事為歉、仁哉大君子之用心也、閣下垂念及此、僕敢不盡言以獻于左右乎、山西之民、凋弊極矣、或父食其子、而子亦殺父而食之、或夫食其妻、而妻亦殺夫而食之、至于叔姪相、姻婭相屠、又其小者耳、人類至此、有識寒心、葢自去歲春夏不雨、而麥菽無收、八月降霜、而黍糜盡槁、非惟平陽澤州二處而巳、潞沁汾遼、與太原之苛嵐保德二州與嵐臨河曲四縣、災傷莫不皆然、有司已嘗具奏、該部移文覈實、而分守分巡者、以邊儲方急、慮為巳累、但將平陽所屬十五州縣澤州并所屬四縣勘作全災其餘州縣、或作七分有收、或作五分有收、俱派邊粮、督責嚴急、人情不堪、軍民所以逃亡、或去為盜賊者、以此也、幸蒙閣下在朝、翊贊　皇猷、將平陽所屬三十五州縣并澤州所屬四縣稅粮悉皆蠲免、已徵者亦留賑濟、而潞沁汾遼等處、以勘作半收之故、不沾恩典、此乃分巡分守者悞國病民之罪也僕至此以來、加意賑恤、流逋復業者、十纔一二、近聞貴部委官催徵去歲所派邊粮、百姓憂惶、咸欲逃竄、愚竊以為山西之民、如久病之人、瘠已甚矣、飼之以粥。尤恐其不活、又從而奪其食、其有不死者耶、且數州原派邊儲不滿三萬、以大同師旅之眾、豈數萬石所能濟哉、倘邊儲有缺、不過煩閣下一奏、朝上章而夕報可矣、敢煩閣下憫此方羸餒巳甚、移檄所司、巳徵在官者先行起運、未徵者、暫候秋成追徵、則僕之受賜多矣、是乃閣下始終賑飢之心也、萬乞留意焉、黃河運道甚艱、畢主事所運粮、此月半方可到孫家灣、大同祿米、僕巳均派、煩諭各府赴藩司關領、書辭繁委、不勝悚懼、


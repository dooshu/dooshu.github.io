○论度支令京兆府折税市草事状

度支奏：“缘当年税草支用不充，诸场和市所得又少，所以每至秋夏，常有欠阙。请令京兆府折今年秋税和市草一千万束，便令人户送入城输纳，每束兼车脚与折钱二十五文，既利贫人，兼济公用。”希颜奉宣进止：“宜依者。”

伏以制事之体，所贵有常，顺人之情，尤重改作。革而能当，尚恐未孚，动且非宜，曷由无扰？臣等每承睿旨，常以百姓为忧，审知事不可行，安敢默而无述。每年蓄聚刍藁，所司素有恒规，计料税草不充，即便开场和市，既优价直，复及农收，人皆乐输，事不劳扰。陛下追想往年之事，岂尝有缘草不足，上关宸虑者乎？延龄欲已能，颇隳旧制，苟收经费之用，以资赢羡之功遂使储备空虚，支计寥落，厩圉告阙，频烦圣聪。去岁已然，今夏尤甚，此乃不遵旧制之过也。旧制何害而变之哉？臣等谨检京兆府应徵地税草数，每年不过三百万束，其中除留供诸县馆驿及镇军之外，应合入城输纳，唯二百三十万而已。百姓般运，已甚艰辛常迫春农，仅能得毕。今若更徵一千万束，仍令并送入城，即是一年之间，并徵三年税草，计其所加车脚，则又四倍常时。物力有穷，求取无艺，其为骚怨，理在不疑。甸服且然，四方安仰？假使时当丰稔，家悉阜殷，有草可输，有车可载，然於途程往复，理须淹历岁时。牛废耕犁，人妨播植，东作既阙，西成曷期？况黎之间，贫富不等，收获之际，丰耗靡均，今忽并役车牛，雇车佣必腾贵；并徵税草，买草价必倍高。是使豪富之徒，乘急令以邀其利；穷乏之辈，因暴敛以毁其家。非所谓均节财物，准平赋法之术也。臣等又勘度支京兆比来雇车估价，及所载多少，大率每一车载一百二束，每一里给佣钱三十五文，百束应输二束充耗。今京畿诸县，去城近者七八十里，远者向二百里，设令远近相补，通以百里为程，则雇车载草百束，悉依官司常估犹用钱三千五百文。即是一束之草，唯计般运，已当三十有五文。买草本价，又更半之。而度支曾不计量，自我作古，径以胸臆斟酌，限为二十五文。谓之加徵，则法度废隳，谓之和市，则名实乖反。傥可其奏，人何以观？岂如官自置场，要便收市，欲少市则平其估以节费，欲多市则优其价以招人。买卖既和，贫富俱便。有馀者趋加饶易售之利；不足者，免转求贵赁之资。比之抑徵，固不同等。幸有旧制，足可遵行，何必舍易而即难，弃利而从害？臣诚暗滞，未见其宜，伏望戒敕度支，令依旧例和市，承前既有恒用，以後不得阙供，稍峻是防，使知懔惧，妄作但不施用，岁计必免愆违。陛下若以军厩之中，马畜渐众，度支所营刍藁，才可供给当年，或虑水旱不虞，别须蓄积为备，今属岁稔，亦是其时。但要收敛有方，不宜科配致扰。若度支并市，延龄必复辞难，须有区分，使之均济，望委京兆尹勾当，别和市草五百万束，以充贮备。其所和市，并随要便，官自置场，每场贮钱，旋付价直，时估之外，仍稍优饶，交易往来，一依市利。勿令官吏催遣，道路遮邀，但不抑人，自当趋利。其市草价直，并於年支留府钱数内以给用不尽者充，每市满十万束，一度闻奏，便以府司邮递车牛，并更雇脚，相添转徙场所般载，送付苑中输纳。如蒙圣恩允许，臣即依此宣行，既免扰人，又不增费，以资储蓄，足御凶灾。度支谨守恒规，亦自不阙常用。臣等商度，将为合宜。谨录奏闻，伏听进止。


○與參軍鄭文彬趙汝梅書 【 邀擊】

接手札、仰城公一鼓而下平壤、此葢世奇功、不佞喜可知矣、但據尊報行長玄蘓諸首領輩、幾致生擒。復成脫網。不免少有遺憾焉、聞攻城時。雲梯四集。奮勇先登。甚合不佞攻圍之法。第行長輩勢窮登樓。倘不拘生致之說火器薰擊亦無不可何致夜遁。縱或潛逃。數萬軍中。寧無一人知者。若我先遣精兵二枝。或伏大同門左右。或伏大同江東岸。俟其將至舉號邀擊。復以大兵繼之。彼將前後受敵即身生雙翼。諒無脫漏。較之遠追者。勞逸何如耶。


代集贤寇相公谢赐生辰礼物表

臣某言臣今月某日伏蒙圣慈差臣弟大理寺丞雍押赐生辰礼物者泽降庆霄光生陋巷宠荣丛集喜惧交并臣某中谢伏念臣望实非优智能无取幸承人乏获代天工莫禆黄屋之忧勤空掇素餐之谤议内惟尸旷方积兢忧敢谓尊号皇帝陛下玄造曲成皇明下济特於生日曲记宸慈分织室之缣缯辍尚方之器玩内闲驵骏示康侯锡马之恩御府纎华表汉后解衣之惠霈殊私於鼎席动荣观於蜗庐仍令同气之亲肃奉自天之命内循固陋无补休明睿渥便蕃曷胜於乃眷愚衷局蹐徒切於若惊唯倾肃夜之诚仰答乾坤之施


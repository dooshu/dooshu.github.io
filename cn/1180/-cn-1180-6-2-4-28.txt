答应天抚院张崌崃


安庆之事，朝廷欲借此以振举纪纲，折伏奸宄，乃本意也。查守并逮，万不得已，其中委曲难以尽言。昨逮至之日，即令该卫姑缓其行，又径送司，不复考问究竟，不过送部调用耳。逆弁俱拟置之重辟，法司方奏当未上，决不少加姑息。黄判实始祸之人，法当重治。细观大疏，则其事之颠末，昭然可睹矣。






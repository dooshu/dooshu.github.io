○大唐西域求法高僧传序

观夫自古神州之地，轻生循法之宾，显法师则创辟荒途，奘法师乃中开正路。其间或西域紫塞而孤征，或南渡沧溟以单逝，莫不咸思圣迹，罄五体而归礼，俱怀旋踵，报四恩以流望。然而胜途多难，宝处弥长，苗秀盈十而盖多，结实罕一而全少。实由茫茫象碛，长川吐赫日之光；浩浩鲸波，巨壑起滔天之浪。独步铁门之外，亘万岭而投身；孤漂铜柱之前，跨千江而遗命（跋南国有千江口）。或忘飧几日，辍饮数晨，可谓思虑销精神，忧劳排正色。致使去者数盈半百，留者仅有几人。设令得到西国者，以大唐无寺，飘寄凄然，为客遑遑，停无所。遂使流离萍转，罕居一处，身既不安，道宁隆矣？呜呼！实可嘉其美诚，冀传芳於来叶，粗据闻见，撰题行状云尔。其中次第，多以去时年代近远存亡而比先後。


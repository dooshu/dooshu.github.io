○离人怨长夜赋（以“别思方深，寒宵苦永”为韵）

离思难任，长宵且深。坐感夫君之别，谁怜此夜之心。念云雨以初分，何时促膝；伏衾而起怨，几度沾襟。始其歌罢东门，袂挥南浦。征车去兮尘渐远，匹马归兮情自苦。庭已暝，对一点之银；别酒初醒，闻满檐之寒雨。且夕也，悄悄何长，悠悠未央。向银屏而寡趣，抚角枕以增伤。盖以缅行役兮路千里，邈音尘兮天一方。我展转以空床，固难成梦；君盘桓於旅馆，岂易为肠。由是触目生悲，回身吊影。云积阴而月暗，鸟深栖而树静。凝情渐久，讶古寺之钟迟；会面犹赊，柰严城之漏永。於时阶滴飘冷，窗风送寒。徒抱分襟之恨，全忘秉烛之欢。远林而未有乌啼，偏嫌耿耿；幽壁而徒闻蛩响，顿觉漫漫。嗟夫！昔每同袍，今成两地。既睹物以遐想，复支颐而不寐。邻机尚织，重增苏氏之怀；词客犹吟，更动江生之思。况乎燕宋程远，关山道遥。怨复怨兮斯别，长莫长乎此宵。使人元发潜变，红颜暗凋。杳向晨而若岁，嗟达旦以无聊。且夫名利犹存，津梁未绝。苟四方之志斯在，则五夜之情徒切。然哉！吾生既异於匏瓜，又安得不伤乎离别。


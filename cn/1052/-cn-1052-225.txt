无名氏　题桃源

忽入桃源景可猜，莫非道士亦曾栽。

舟行泝水沿溪进，花映清流夹岸开。

石涧有岐封碧草，洞门无俗长苍苔。

方知此景非人世，岩谷幽深少客来。

无名氏

无名氏　题桃源

舍舟入洞夕阳斜，得见方村八九家。

林锁山环藏屋宇，鸡鸣犬吠隐烟霞。

宁知门有今朝客，可使灯开昨夜花。

共喜相邀询动止，呼童汲水煮山茶。

无名氏

无名氏　题桃源

远近人家尽见招，小童环立总垂髫。

玄冰满椀侵肌爽，绛雪堆盘入口消。

山内不知今晋代，座中犹自问秦朝。

夜深时向花前立，遥见双株合凤箫。

无名氏

无名氏　题桃源

忆前复入武陵溪，野水微茫烟树迷。

岩闭不闻仙犬汰，山深惟听鹧鸪啼。

神仙悬隔今非昔，乌兔循环东复西。

应向洞中存隐迹，芳名留与后人题。

无名氏


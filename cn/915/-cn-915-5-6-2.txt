◇代蜀诏（景元四年五月）

制诏：蜀，蕞尔小国，土狭民寡，而姜维虐用其众，曾无废志。往岁破败之后，犹复耕种沓中，刻剥众羌，劳役无已，民不堪命。夫兼弱攻昧，武之善经，致人而不致于人，兵家之上略。蜀所恃赖，唯维而已，因其远离巢窟，用力为易。今使征西将军邓艾督帅诸军，趣甘松、沓中以罗取维，雍州刺史诸葛绪督诸军趣武都（、《文馆词林》作「武街」。）高楼，首尾讨，若擒维，便当东西并进，扫灭巴蜀也。（《魏志·陈留王纪》，《文馆词林》六百六十二）


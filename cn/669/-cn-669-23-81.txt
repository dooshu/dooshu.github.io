198　淮南子言古史三因果　天下可得而不可取　霸王可受而不可求　張氏諫苻堅因成因敗


淮南詮言訓曰：「禹決江河，因水也；后稷播種樹穀，因地也；湯、武平暴亂，因時也。故天下可得而不可取也，霸王可受而不可求也。」張夫人諫苻堅之言本於此。

【集證】晉書列女傳：「苻堅將入寇江左，群臣切諫，不從。張氏進曰：『黄帝服牛乘馬，因其性也；禹鑿龍門，決洪河，因水之勢也；后稷之播殖百穀，因地之氣也；湯、武之滅夏、商，因人之欲也。是以有因成，無因敗。』」






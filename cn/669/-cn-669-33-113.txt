113　後山詩起廢極吹嘘　老杜詩燕雀半生成　生成吹嘘字若輕而實重　後山挽温公詩才不可敵


後山挽司馬公云：「輟耕扶日月，起廢極吹嘘。」與老杜屏跡詩「桑麻深雨露，燕雀半生成」相似。生成、吹嘘，字若輕而實重。

【元圻案】宋任淵陳後山詩注，丞相温公挽詞第三首注云：「公既執政，士大夫得罪于熙、豐者，極力薦引而用之。『日月』、『吹嘘』字雖不對，而事勢氣象實相等，此詩人之妙也。魏志：『鄭渾曰：孔公緒能清談高論，嘘枯吹生〔一〕。』杜詩：『惟待吹嘘送上天。』」〇鶴林玉露十三謂：「生爲造，成爲化；吹爲陰，嘘爲陽。氣勢力量與『日月』字正相配也。」〇姚令威西溪叢語：「山谷稱後山温公挽詞云：『政雖隨日化，身已要人扶』一聯，其才不可敵。」

〔一〕按此引有誤，論孔公緒語非是鄭渾之言，而是見於三國志魏書鄭渾傳「渾兄泰」之注文。






卷一百二十八

永乐十年五月甲申朔赐在廷文武百官扇

○乙酉

○瓦剌顺宁王马哈木等遣其知院海答儿等随指挥孙观保来朝且言既灭本雅失里得其传国玺欲遣使进献虑为阿鲁台所要请天兵除之又言脱脱不花之子今在中国请还之又言其部属伯颜阿吉失里等从己多效劳力请加赏赉又言瓦剌士马整肃请军器  上曰此虏骄矣狐鼠辈不足与较命礼部宴赉其使者而遣之仍命遣使赉敕谕马哈木太平把秃孛罗△设交阯大蛮县之北哈溪笼县之谷册二巡检司△巡按北京监察御史言宣府万全左右怀安兴和五卫所官军俸粮岁往大同关给道里辽远往复艰难今山商民于顺天府中纳盐粮宜令顺涂就各卫输纳为便从之乃命宣府存留商民中粮一万石备官军俸粮余输北京△都察院右副都御史彰等言金吾右卫指挥李严逐母不养变更旧制盗官库物奸污妇女等罪  上曰不须论他罪只逐母不养岂可复容命磔于市

○丙戌

○修京师山川坛及功臣庙  上谓礼部臣曰佛道二教本以清净利益群生今天下僧道多不守戒律民间修斋诵经动輙较利厚薄又无诚心甚至饮酒食肉游荡荒淫略无顾忌又有一种无知愚民妄称道人一概蛊惑男女杂处无别败坏风化洪武中僧道不务祖风及俗人行瑜珈法称火居道士者俱有严禁即揭榜申明违者杀不赦△如来大宝法王哈立麻遣其徒杨班丹贡方物赐钞币有差

○丁亥

○赐哈密忠义王免力帖木儿使臣阿都儿火者宴△广西河池县民言县有银矿大发长沙府民言乡产铜发民采炼可获厚利  上曰献利以图侥幸者小人也国家所重在民安不在于利皆斥之

○戊子

○端午节赐文武群臣宴

○己丑

○懿文太子第四女薨赐祭赠南平郡主命工部治丧葬  敕镇守兴和都指挥王唤等曰今指挥岳山自虏中还言鞑贼有为阿鲁台画计者欲缘边剽掠宜谨守城池或有以进马以归附来者须详察其实勿遽纳之

○庚寅修四川栈道

○辛卯  命庆成王济炫居蒲州拨太原古护卫中所官军随侍△哈密忠义王免力帖木儿所遣阿鲁儿火者诸于其地设僧纲司且请以僧速都剌失为都纲皆从之给赐敕命及印

○壬辰

○夜火星犯右执法

○乙未

○宁化王济焕来朝△赐甘肃总兵官豊城侯李彬所获叛贼阔脱赤人口就给原获官军马驼令军卫孜养△擢池州府推官彭存善为监察御史△四川按察司副使周南重庆府所属涪州并长寿县见积仓粮五万余石每岁所发不过五百余石约可支百年今贵州都司各卫所俸粮俱于重庆民仓支给如将涪州及长寿仓粮新旧兼支可免朽腐且以苏民馈运之难从之

○丙申

○狭西秦州民张源言巩昌临洮等府夏秋二税岁令民运甘州其地相去二千余里皆陆行负荷及载以牛驴中途民罢畜死所输者少而所耗者多乞将夏秋二税储于本处仓遇农隙令旁近州县民运输兰县仓自兰县扺甘州每五十里设一站或役刑徒或令官军转输庶少苏民力从之

○辛丑  命都督佥事费义督运卫辉馆陶仓粟二十一万一千四百五十余石赴德州△以水灾免河南开封等府县粮四万三千四百二十石有奇△哈密卫指挥虎秃帖木儿千百户毋撒等来朝贡马及碙砂赐之钞币

○壬寅

○宁化王济焕辞归赐之钞币并赐其从官钞有差  命金吾左卫指挥同知孟全子兴府军右卫指挥方原子整袭父职

○甲寅

○江西宁县大雨山水泛涨漂没民舍事闻  皇太子令户部遣人抚恤

○丙午

○思南故宣慰使田大雅母杨氏率官属六十五人来朝贡马及方物赐钞文绮钞帛有差

○辛亥初  上平定内难北京之民始终报效者蠲刍粮徭役给牒为信至是武清县民百一十余户以遣所给牒有司复徵其徭役事闻  上谕户部臣曰遗牒是下不谨复徵徭役是上不信不谨其过小不信其失大其悉蠲之

○壬子

○升中书舍人王遂为左春坊左司直郎常德府知府冯王綦为河东盐运司延安府同知赵礼为广东布政司右参议








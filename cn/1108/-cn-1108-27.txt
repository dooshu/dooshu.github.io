卷二十七

[集部,别集类,汉至五代,柳河东集]

钦定四库全书

柳河东集卷二十七

唐　柳宗元　撰

记六首

潭州东池戴氏堂记【弘农公杨凭也凭刺潭州在贞元十九年间记云刺潭三年当永贞元年也是年公谪永州司马过潭而作据集有与杨诲之书诲之凭之子也书云及至潭州乃见足下是凭永贞元年尚在潭而公过之作是记明矣】

弘农公刺潭三年因东泉为池环之九里【一作三里】丘陵林麓距其涯坘岛渚洲交其中【坘音迟水中高地一曰小渚】其岸之突而出者水萦之若玦焉【玦古穴切】池之胜於是为最公曰是非离世乐道者不宜有此卒授宾客之选者谯国戴氏曰简为堂而居之堂成而胜益奇望之若连舻縻舰【户黯切战船】与波上下就之颠倒万物辽廓眇忽树之松栢杉槠【音诸木名似柃叶冬不落】被之菱芡芙蕖郁然而隂粲然而荣凡观望浮游之美专於戴氏矣戴氏尝以文行累为连率所宾礼贡之泽宫而志不愿仕与人交取其退让受诸侯之宠不以自大其离世欤好孔氏书旁及庄文莫不总统以至虚为极得受益之道其乐道欤贤者之举也必以类当弘农公之选而专兹地之胜岂易而得哉地虽胜得人焉而居之则山若增其高水若辟而广堂不待饰而已奂矣戴氏以泉池为宅居以云物为朋徒摅幽发粹日与之娱则行宜益高文宜益峻道宜益懋交相赞者也既硕其内又扬于时吾惧其离世之志不果矣君子谓弘农公刺潭得其政为东池得其胜授之得其人岂非动而时中者欤於戴氏堂也见公之德不可以不记之

桂州訾家洲亭记【裴公行立也本传威声风行徙桂管观察使记云当天子平淮夷定河朔告于诸侯据史元和十二年冬蔡州平诏至岭表在元和十三年矣记是时作公时刺柳州】

大凡以观游名於代者不过视於一方其或傍达左右则以为特异至若不骛远【骛音务驰也】不陵危环山洄江四出如一夸奇竞秀咸不相让徧行天下者唯是得之桂州多灵山发地峭竪林立四野署之左曰漓水【漓音离漓水出零陵】水之中曰訾氏之洲【訾音紫又即移切】凡峤南之山川【峤渠庙切】达于海上於是毕出而古今莫能知元和十二年御史中丞裴公来莅兹邦都督二十七州诸军州事盗遁奸革德惠敷施朞年政成而当天子平淮夷定河朔告于诸侯公既施庆于下乃合僚吏登兹以嬉观望悠长【悠一作攸】悼前之遗於是厚货居甿移于闲壤伐恶木刜奥草【刜扶弗切】前指後画心舒目行忽焉若飘浮上腾以临云气万山面内重江束隘【乌懈切亦作厄】聨岚含辉旋视具宜常所未覩倏然?见【倏音叔走也?与互同】以为飞舞奔走与游者偕来乃经工庀材考极相方南为燕亭延宇垂阿步檐更衣周若一舍北有崇轩以临千里左浮飞阁右列闲馆比舟为梁与波升降苞漓山涵龙宫昔之所大蓄在亭内【亭一作庭】日出扶桑云飞苍梧海霞岛雾来助游物其隙则抗月槛於回谿出风榭於篁中昼极其美又益以夜列星下布颢气回合【颢音浩】邃然万变若与安期羡门【安期羡门古仙人也】接於物外则凡名观游於天下者有不屈伏退让以推高是亭者乎既成以燕欢极而贺咸曰昔之遗胜槩者必於深山穷谷人罕能至而好事者後得以为已功未有直治城挟闤闠【上音环下音溃】车舆步骑朝过夕视讫千百年莫或异顾一旦得之遂出於他邦虽博物辩口莫能举其上者然则人之心目其果有辽絶特殊而不可至者耶盖非桂山之灵不足以环观非是州之旷不足以极视非公之鉴不能以独得噫造物者之设是久矣而尽之於今余其可以无藉乎

邕州马退山茅亭记【邕州公名寛字存谅公尝志其墓又有祭文云从事诸侯假于郡藩即记所谓以方牧之命试于是邦者也记云岁在辛卯盖元和六年而墓志载其是年八月卒岂此记在前作欤】

冬十月作新亭于马退山之阳因高丘之阻以面势无欂栌节梲之华【欂音薄柱也栌音卢柱上跗也语山节藻梲注梲音拙节者栭刻镂为山梲者梁上楹画为藻文】不斵椽【斵音卓】不剪茨不列墙以白云为藩篱碧山为屏风昭其俭也是山崒然起於莽苍之中【崒慈恤切突出也】驰奔云矗【初六切】亘数十百里尾蟠荒陬首注大溪诸山来朝势若星拱苍翠诡状绮绾绣错盖天锺秀於是不限於遐裔也然以壤接荒服俗参夷徼【音叫】周王之马迹不至【谓周穆王驾八骏之乘肆意远游宿於崑仑之阿宾于西王母觞于瑶池之上而不至此也】谢公之屐齿不及【谓谢安放情丘壑而不及此也谢安传闻谢玄已破苻坚不觉屐齿之折】岩径萧条登探者以为叹岁在辛卯我仲兄以方牧之命试于是邦其德及故信孚信孚故人和人和故政多暇由是尝徘徊此山以寄胜槩廼塈廼涂【塈音洎】作我攸宇於是不崇朝而木工告成每风止雨收烟霞澄鲜辄角巾鹿裘率昆弟友生冠者五六人步山椒而登焉於是手挥丝桐目送还云西山爽气在我襟袖以极万类揽不盈掌夫美不自美因人而彰兰亭也不遭右军则清湍修竹芜没於空山矣【王羲之尝与同志宴集於会稽山隂之兰亭羲之自为之序有云此地有崇山峻岭茂林修竹又有清流激湍映带左右引以为流觞曲水】是亭也僻介闽岭佳境罕到不书所作使盛迹郁堙是贻林涧之媿故志之

永州新堂记【公元和元年贬永州在永凡十年其州刺史见本集者六元和元年刺史韦公见贺改元表二三年刺史冯公见修浄土院记元和五年以前刺史崔君敏见南池讌集序及墓志後又有崔简者未上以罪去见简墓志等文元和十年刺史崔能见湘源二妃庙碑万石亭此记所谓韦公者盖在七年八年者也见集上岭南郑相公啓及黄溪祈雨诗记在七年作】

将为穹谷嵁岩【嵁五男五咸二切】渊池於郊邑之中则必辇山石沟涧壑凌絶险阻疲极人力乃可以有为也然而求天作地生之状咸无得焉逸其人因其地全其天昔之所难今於是乎在永州实惟九疑之麓其始度土者环山为城有石焉翳乎奥草有泉焉伏于土涂虵虺之所蟠狸鼠之所游茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之丘如蠲之浏如【浏力救切】旣焚旣酾【山宜切】奇势迭出清浊辨质美恶异位视其植则青秀敷舒视其蓄则溶漾纡余怪石森然周于四隅或列或跪或立或仆窍穴逶邃堆阜突怒乃作栋宇以为观游凡其物类无不合形辅势効伎於堂庑之下外之连山高原林麓之崖间厠隐显迩延野緑远混天碧咸会于谯门之外【陈胜传与守丞独战谯门中顔师古曰谯门於门上为高楼以望耳楼一名谯故谓美丽之楼为丽谯谯亦呼为巢所谓巢居者亦於兵车之上为楼以望敌也谯巢声相近本一物也】已乃延客入观继以宴娱或赞且贺曰见公之作知公之志公之因土而得胜岂不欲因俗以成化公之择恶而取美岂不欲除残而佑仁公之蠲浊而流清岂不欲废贪而立亷公之居高以望远岂不欲家抚而户晓夫然则是堂也岂独草木土石水泉之适欤山原林麓之观欤将使继公之理者视其细知其大也宗元请志诸石措诸屋漏【一作壁编】以为二千石楷法

永州万石亭记【崔公名能新史有传公集中湘源二妃庙碑亦云州刺史御史中丞崔公能即此也作之年月记具载】

御史中丞清河男崔公来莅永州间日【一作百日】登城北墉临于荒野藂翳之隙【藂与丛同翳一计切】见怪石特出度其下必有殊胜步自西门以求其墟代竹披奥欹侧以入緜谷跨谿皆大石林立涣若奔云错若置碁怒者虎鬬企者鸟厉抉其穴则鼻口相呀搜其根则蹄股交峙【股一作肱】环行卒愕【一作愕目卒仓没切愕音谔】疑若搏噬於是刳辟朽壤翦焚榛薉【於废切荒芜也】决浍沟导伏流散为踈林洄为清池寥廓泓渟【上乌宏切下音亭】若造物者始判清浊効奇於兹地非人力也乃立游亭以宅厥中直亭之西石若掖分可以眺望其上青壁斗絶沉于渊源若究其极自下而望则合乎攅峦与山无穷明日州邑耋老杂然而至曰吾侪生是州艺是野眉尨齿齯【音倪】未尝知此岂天坠地出设兹神物以彰我公之德欤旣贺而请名公曰是石之数不可知也以其多而命之曰万石亭耋老又言曰懿夫公之名亭也岂专状物而已哉公尝六为二千石旣盈其数然而有道之士咸恨公之嘉绩未洽于人敢颂休声祝于明神汉之三公秩号万石【西汉表顔师古曰汉制三公号称万石其俸月各三百五十斛谷】我公之德宜受兹锡汉有礼臣惟万石君【万石君石奋也孝景时以奋为诸侯相奋长子建次甲次乙次庆皆以驯行孝谨官至二千石於是景帝曰石君及四子皆二千石人臣尊宠廼举集其门乃号奋为万石君】我公之化始于闺门道合于古佑之自天野夫献辞公夀万年宗元尝以牋奏?尚书敢专笔削以附零陵故事时元和十年正月五日记零陵三亭记【零陵湘源皆永州县也薛存义自湘源来令零陵凡二年公集有送薛存义之任序云假令零陵二年矣然月日不可考要皆在永州时作】

邑之有观游或者以为非政是大不然夫气烦则虑乱视壅则志滞君子必有游息之物高明之具使之清宁平夷恒若有余然後理达而事成零陵县东有山麓泉出石中沮洳汚涂【沮将豫切洳音茹陷湿地也诗彼汾沮洳】羣畜食焉墙藩以蔽之为县者积数十人莫知发视河东薛存义以吏能闻荆楚间潭部举之假湘源令会零陵政尨赋扰民讼于牧推能济弊来莅兹邑遁逃复还愁痛笑歌逋租匿役朞年辩理宿蠹藏姧披露首服【首音狩】民旣卒税相与欢归道涂迎贺里闾门不施胥吏之席耳不闻鼛鼓之召【鼛音皋土鼓也】鸡豚糗醑【上兵救切下司吕切】得及宗族州牧尚焉傍邑仿焉然而未尝以剧自挠山水鸟鱼之乐澹然自若也【澹音淡】乃发墙藩驱羣畜决疏沮洳搜剔山麓万石如林积坳为池【坳居爻切】爰有嘉木美卉垂水藂峯珑萧条【珑音笼音零】清风自生翠烟自留不植而遂鱼乐广闲鸟慕静深别孕巢穴沉浮啸萃不畜而富伐木坠江流于邑门陶土以埴亦在署侧人无劳力工得以利乃作三亭陟降晦明高者冠山巅下者俯清池更衣膳饔【於恭切熟食也】列置备具宾以燕好旅以馆舍高明游息之道具於是邑由薛为首在昔禆谌谋野而获【禆谌郑大夫也谋於野则获於国则否郑国将有诸侯之事则必使乘车以适野谋作盟会之辞谌音忱】宓子弹琴而理【宓子贱为单父宰鸣琴不下堂而单父治巫马期为单父戴星而入以身亲之单父亦治子贱曰彼任力我任人任力者劳任人者逸宓音伏】乱虑滞志无所容入则夫观游者果为政之具欤薛之志其果出於是欤及其弊也则以玩替政以荒去理使继是者咸有薛之志则邑民之福其可旣乎余爱其始而欲久其道乃撰其事以书于石薛拜首曰吾志也遂刻之

柳河东集卷二十七








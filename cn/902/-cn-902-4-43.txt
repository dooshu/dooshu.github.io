芦花篇

去时芦叶碧如染，归时芦花满江转。
乱逐轻风薄暮飞，细飘曲水凌波浅。
颇类潇湘放逐臣，翻似江湖羁旅人。
王孙东去愁（一作怨）芳草，公子西归采白蘋。
当年罗绮秋光冷，一声芳（一作芦）管江天静。
到此风尘客子心，空留霜月芦花影。
雁声嘹唳寒江白。
渔舟古渡吹横笛。
乌啼月落泪（一作霜）满衣，秋水连天独归客。


缑仙姑

缑仙姑者，长沙人也，入道，居衡山，年八十余，容色甚少，于岳之下魏夫人仙坛精修香火十余年，孑然无侣。坛侧多虎狼，常人游者须结侣执兵器方敢入，仙姑深隐其间，曾无所畏。数年后，有一青鸟，形如鸠鸽，红顶长尾，飞来所居，自语曰：“我南岳夫人使也，以姑修道精苦，独栖穷林，命我为伴耳。”他日，又言：“西王母姓缑，乃姑之圣祖也，闻姑修道勤至，将有真官降而授道，但时未至耳，宜勉于修励也。”每有人游山，必青鸟豫说其姓字，及其日一一皆验。又曰：“河南缑氏，王母修道之处，故乡之山也。”又一日，青鸟飞来曰：“今夕有暴客，无害，勿以为怖也。”其夕果十余僧来魏夫人仙坛，乃是一片巨石，方可丈余，其下宛然浮寄他石之上，或一人以手推之则摇动，人多则屹然而住。是夜，群僧持火杖刃，将害仙姑，入其室，姑在床上而僧不见，既出门，即推坏仙坛，轰然有声，山震谷裂，谓已颠坠矣，而终不能动，僧相率奔去。及明，有至远村者分散，九僧为虎噬杀。一僧推坛之时不同，其恶免为虎害。夫人仙坛俨然无损，姑亦无恙。岁余，青鸟语姑迁居仙所，因徒居湖南，鸟亦随之而他，人未尝会其语。相国文昭郑公畋自承旨学士左迁梧州牧，师事于姑，姑谓文昭公曰：“此后四海多难，人间不可久居，吾将卜隐九疑矣。”一旦遂去。


杨万里　过淮阴县题韩信庙，前用唐律，後用进退格

来时月黑过淮阴，归路天花舞故城。

一剑光寒千古泪，三家市出万人英。

少年跨下安无忤，老父北边愕不平。

人物若非观岁暮，淮阴何必减宣成。

杨万里

杨万里　过淮阴县题韩信庙，前用唐律，後用进退格

鸿沟秪道万夫雄，云梦何销武士功。

九死不分天下鼎，一生还负室前锺。

古来犬毙愁无盖，此後禽空悔作弓。

兵火荒余非旧庙，三间破屋两株松。

杨万里


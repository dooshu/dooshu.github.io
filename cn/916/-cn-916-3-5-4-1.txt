【思慕诗】

〖文章叙录曰：文帝崩。吴质思慕。作《诗》云：〗

怆怆怀殷忧。殷忧不可居。徙倚不能坐。出入步踟蹰。念蒙圣主恩。荣爵与众殊。自谓永终身。志气甫当舒。何意中见弃。弃我就（魏志注作之。）黄垆。茕茕靡所恃。泪下如连珠。随没无所益。身死名不书。慷慨自俯仰。（魏志注作黾勉。）庶几烈丈夫。（○《三国志》本传注。《广文选》九。《诗纪》十七。）


志第十一 五行志中


《洪范》曰：“火曰炎上。”失炎上之性，时则有火灾草妖羽虫之孽羊祸，其征恒燠，其色赤，是为赤眚赤祥。

定宗三年戊申，野草自焚，牛马十死八九，民不聊生。至元十一年十二月，淮西正阳火，庐舍、铠仗悉毁。十八年二月，扬州火。元贞二年，杭州火，燔七百七十家。大德八年五月，杭州火，燔四百家。九年三月，宜黄、兴国之大冶等县火。十年十一月，武昌路火。延祐元年二月，真州扬子县火。三年八月，重庆路火，郡舍十焚八九。六年四月，扬州火。燔官民庐舍一万三千三百余区。至治二年四月，扬州、真州火。十二月，杭州火。三年五月，奉元路行宫正殿火。上都利用监库火。九月，扬州江都县火，燔四百七十余家。泰定元年五月，江西袁州火，燔五百余家。三年六月，龙兴路宁州高市火，燔五百余家。七月，龙兴奉新县、辰州辰溪县火。八月，杭州火，燔四百七十余家。四年八月，龙兴路火。十二月，杭州火，燔六百七十家。天历二年三月，四川绍庆彭水县火。四月，重庆路火，延二百四十余家。七月，武昌路江夏县火，延四百家。十二月，江夏县火，燔四百余家。三年四月，河内诸县火。至顺元年五月丁酉，杭州火。池州火。元统元年六月甲申，杭州火。至正元年四月辛卯，台州火。乙未，杭州火，燔官舍民居公廨寺观凡一万五千七百余间，死者七十有四人。二年四月，杭州又火。六年八月己巳，延平路火。燔官舍民居八百余区，死者五人。十年，兴国路自春及夏，城中火灾不绝，日数十起。二十年，惠州路城中火灾屡见。二十三年正月乙卯夜，广西贵州火，同知州事韩帖木不花、判官高万章及家人九口俱死焉，居民死者三百余人，牛五十头，马九匹，公署、仓库、案牍焚烧皆尽。二十八年二月癸卯，京师武器库灾。己巳，陕西有飞火自华山下，流入张良弼营中，焚兵库器仗。六月甲寅，大都大圣寿万安寺灾。是日未时，雷雨中有火自空而下，其殿脊东鳌鱼口火焰出，佛身上亦火起。帝闻之泣下，亟命百官救护，唯东西二影堂神主及宝玩器物得免，余皆焚毁。

至元二年八月丙寅，济南邹平县进芝一本。八年八月癸酉，益都济州进芝二本。是年，武安文庙大成殿产芝九茎，金色，叩之有金玉声。十五年四月，济南历城县进芝。十九年六月，芝生眉州青神县景德寺。二十二年十月，长葛、郾城各产芝草。二十三年四月丁未，江东宣慰司进芝一本。十月，济宁进芝二本。二十六年三月癸未，东流县献芝。四月，池州贵池县民王逸进紫芝十二本。六月汲县民朱良进紫芝。二十八年三月，芝生钧州阳翟县。二十九年六月，芝生贺州。大德五年十二月，兴元西乡县进芝一本，色如珊瑚。六年正月，济南邹平县进芝一本，五枝五叶，色皆赤。至大四年八月，芝生国学大成殿。延祐二年三月，芝生大成殿。五年七月，芝生大成殿。后至元元年十二月，芝草生于荆门州当阳县覆船山，一本五榦，高尺有二寸；一本二榦，高五寸有半；榦皆两歧，二本相依附，扶疏瑰奇，如珊瑚枝，其高者结为华盖庆云之状。五年十二月，芝草生于中书工部之屋梁，一本七榦。至正六年夏，西湖书院生瑞草。

至正十一年十月，衢州东北雨米如黍。十一月，建宁浦城县雨黑子如稗实。邵武大雨震电，雨黑黍如芦穄。信州雨黑黍。鄱阳县雨菽豆，郡邑多有，民皆取而食之。十六年六月，彰德路苇叶顺次倚叠而生，自编成若旗帜，上尖叶聚粘如枪，民谣云：“苇生成旗，民皆流离，苇生成枪，杀伐遭殃。又有黍自生成文红<*禾吉黑字，其上节云“天下太平”，其下节云“天下刀兵”。十八年，处州山谷中小竹结实如小麦，饥民采食之。二十一年，明州象山县竹穗生实如小米，可食。

至正十一年，广西庆远府有异鸟飞见于述昆乡，飞鸟千百随之，盖凤凰云。其一飞去，其一留止者，为獞人射死，首长尺许，毛羽五色，有藏之以献于帅府者，久而其色鲜明如生云。五月，兴国有大鸟百余，飞至郡西白朗山颠，状如人立，去而复至者数次。十九年，京师鸱鸮夜鸣达旦，连月乃止。有杜鹃啼于城中，居庸关亦如之。二十三年，野鸽巢兴圣宫数年，蕃息数千，驱之不去。二十七年三月丁丑朔，莱州招远县大社里黑风大起，有大鸟自南飞至，其色苍白，展翅如席，状类鹤，俄顷飞去，遗下粟、黍、稻、麦、黄黑豆、荞麦于张家屋上，约数升许，是岁大稔。至元十五年四月，济南无棣县献白雉。

中统二年正月辛未，御帐殿受朝贺，是夜东北有赤气照人，大如席。元统二年正月庚寅朔，河南省雨血。众官晨集，忽闻燔柴烟气，既而黑雾四塞，咫尺不辨，腥秽逼人，逾时方息。及行礼毕，日过午，骤雨随至，沾洒垩墙及裳衣皆赤。至元四年四月辛未，京师雨红沙，昼晦。至正五年四月，镇江丹阳县雨红雾，草木叶及行人裳衣皆濡成红色。十三年三月丙戌，彰德路西南有火自天而下，如在城外，觅之无有。十二月庚戌，京城有火见于东南。潞州襄垣县有火坠于东南。十四年，卫辉路有天光见于西方。十二月辛卯，绛州有红气起自北方，蔽天几半，移时方散。十五年春，蓟州雨血。十八年三月辛丑夜，大同路有黑气蔽于西方，声如雷然，俄顷有云如火，交射中天，遍地俱见火光，以物触地辄以火起，至夜半，空中如有兵戈相击之声。二十一年七月己巳，冀宁路忻州西北有赤气蔽空如血，逾时方散。八月壬午，棣州夜半有赤风亘天，起西北至于东北。癸未，彰德西北，夜有红气亘天，至明方息。乙酉，大同路北方，夜有赤气蔽天，直过天庭，自东而西移时方散，如是者三。十月癸巳昧爽，绛州有红气见于北方，如火。二十三年三月壬戊，大同路夜有赤气亘天，中侵北斗。六月丁巳，绛州日暮有红光见于北方，如火，中有黑气相杂，又有白虹二，直冲北斗，逾时方散。庚申，晋宁路北方，日暮天赤，中有白气如虹者三，一贯北斗，一贯北极，一贯天横，至夜分方灭。八月丙辰，忻州东北，夜有赤气亘天，中有白色如蛇形，徐徐而行，逾时方散。十月丙申朔，大名路向青、齐一方，有赤气照耀千里。二十四年九月癸酉，冀宁平晋县西北方，至夜天红半壁，有顷，从东而散。二十八年六月壬寅，彰德路天宁寺塔忽变红色，自顶至踵表里透彻，如煅铁初出于炉，顶上有光焰迸发，自二更至五更乃止。癸卯、甲辰亦如之。先是，河北有童谣云：“塔儿黑，北人作主南人客；塔儿红，朱衣人作主人公。”七月癸酉，京师赤气满天，如火照人，自寅至辰气焰方息。

《洪范》曰：“木曰曲直。”失曲直之性，时则有木冰木妖狂人鼠孽，时则有鸡祸，其征恒雨，其色青，是为青眚青祥。

至元三十年正月，雨木冰三日。大德七年十一月辛酉，木冰。至顺二年十一月丁巳，雨木冰。十二月癸亥，雨木冰。后至元五年十一月癸酉，瑞州路新昌州雨木冰，至明年二月壬寅冰始解。至正四年正月，汴梁路郑州尉氏、洧川、河阴三县及龙兴靖安县雨木冰。十一月，东平雨木冰。十二年九月壬午，冀宁保德州雨木冰。十四年冬，龙兴雨木冰。二十五年二月辛亥，汴梁雨木冰，状如楼阁、人物、冠带、鸟兽、花卉，百态具备，羽幢珠葆，弥望不绝，凡五日始解。

至元十九年，处州丽水县樟树生梨，可食。元贞元年，太平路芜湖县进榆木，有文曰：“天下太平年。”至正三年夏，上都、大都桑果叶皆有黄色龙文。九年秋，奉元桃杏实。十一年夏，松江普照寺敝帚开花。嘉兴儒学阍人陶氏磨上木肘发青条，开白花。又吴江分湖里柳树枯桩生长条如苇。进贤县瑞竹生。十二年五月，汴梁祥符县椿树结实如木瓜。十六年七月，彰德李树结实如小黄瓜，民谣云：“李生黄瓜，民皆无家。”二十一年，明州松树结实，其大有盈尺者。八月，汴梁祥符县邑中树木一夕皆有湿泥涂之。

宪宗七年九月，霖雨连月。九年夏四月，大雷雨凡二十日。至元七年八月，保定路霖雨害稼。九年六月丁亥，京师大雨。十年，霖雨害稼。十二月，河间霖雨。二十三年九月乙丑朔，雨坏太庙。二十四年六月，霸州益津县霖雨伤稼。九月，太原、河间、河南等路霖雨害稼。二十五年五月，汴梁大霖雨。六月，睢阳霖雨。七月，保定路，霸、漷二州淫雨害稼。八月，嘉祥、鱼台、金乡三县淫雨。九月，莫、献二州淫雨。保定路淫雨。二十六年六月，济宁、东平、汴梁、济南、顺德、真定路，滨、棣州霖雨害稼。七月辛巳，雨坏都城。八月，大都路霖雨。九月，昌国亦如之。二十七年二月，晋陵、无锡二县霖雨。四月，芍陂屯田霖雨。七月，终南屯田霖雨。江西淫雨。二十八年八月，大名、清河、南乐诸县霖雨为灾。九月，河间淫雨。元贞二年八月，宁海州霖雨。大德二年七月，大雨。五年八月，平滦路霖雨。是年，峡州、随州、安陵、荆门、泰州、光州、扬州、滁州、高邮、安丰霖雨。六年五月，归德徐州、邳州睢宁县雨五十日。十月，济南滨、棣，泰安、高唐州霖雨害稼。七年，浙西淫雨。八年五月，大名、滑、濬、德州、齐河霖雨。六月丁酉，汴梁祥符、开封、陈州霖雨。九年六月，潼川霖雨。十年六月，景州霖雨。十一年九月，襄阳霖雨。至大二年，德州霖雨害稼。四年七月，河间、顺德、大名、彰德、广平等路，德、濮、恩、通等州及冀宁祁县霖雨害稼。皇庆元年，龙兴路新建县雨害稼。延祐元年五月，武陵县霖雨。二年七月，潭州、金州、永州、茶陵霖雨。四年四月，辽阳盖州雨水害稼。六年七月，霸州文成县雨害稼。七年五月，汝宁府霖雨。至治元年，江州、赣州淫雨。二年闰五月，安丰路雨伤稼。三年五月，大名魏县淫雨。保定定兴县，济南无棣、厌次县，济宁砀山县，河间齐东县霖雨害稼。泰定元年七月，真定、广平、庐州十一路雨伤稼。德州、曹州淫雨。八月，汴梁考城、仪封，济南沾化、利津等县霖雨损禾稼。二年五月，浙西诸路霖雨。六月，奉元、卫辉路及永平屯田雨伤稼。九月，汉中道文州霖雨。三年十一月，广宁路霖雨伤稼。四年十月，大都路霖雨。是年，开封霖雨。至顺二年九月，湖州安吉县霖雨。三年六月，京师霖雨。元统二年三月，山东霖雨。至元元年六月，大霖雨。二年五月乙卯，南阳邓州大霖雨，自是日至于六月甲申乃止。八月，大都至通州霖雨。三年六月辛巳，卫辉路淫雨。四年六月，邵武路大雨。至正二年秋，彰德路霖雨。三年四月至七月，汴梁路荥泽县，钧州新郑、密县霖雨害稼。四年夏，汴梁兰阳县，许州长葛、郾城、襄城，睢州，归德府亳州之鹿邑，济宁之虞城淫雨害蚕麦，禾皆不登。八月，益都霖雨，饥民有相食者。五年夏秋，汴梁祥符、尉氏、洧川，郑州、钧州、亳州久雨害稼，二麦禾豆俱不登。河间路淫雨，妨害盐课。八年五月，京师大霖雨，都城崩圮。钧州新郑县淫雨害麦。九年七月，高唐州大霖雨，坏官署民居。归德府淫雨浃十旬。十年二月，彰德路大雨害麦。二十年七月，益都高苑县、陕州黾池县大雨害稼。二十三年七月，怀庆路河内、修武、武陟三县及孟州淫雨害稼。二十四年秋，密州安丘县大雨。二十五年秋，密州安丘县，丘、潞，汴梁许州及钧州之密县淫雨害稼。二十七年秋，彰德路淫雨。

至正六年八月，龙兴进贤县甘露降。二十年十月，国子学大成殿松柏树有甘露降其上。

至正十年春，丽正门楼斗栱内，有人伏其中，不知何自而至，远近聚观之。门尉以白留守，达于都堂，上闻，有旨令取付法司鞫问，但云蓟州人，问其姓名，诘其所从来，皆惘若无知，唯妄言祸福而已，乃以不应之罪笞之，忽不知所在。

至元二十二年六月，马湖田鼠食稼。大德二年二月，沙州鼠伤稼。至正二十年八月，庆阳，延安，宁、安等州野鼠食稼，初由鹑卵化生，既成牝牡，生育日滋，百亩之田一夕俱尽。二十六年，泗州濒淮两岸有灰黑色鼠，暮夜出穴，成群覆地食禾。

至正十七年三月，上海李胜家伏鸡七雏，一雏作牝鸡鼓翼长鸣。十八年正月，钱塘卢子明伏鸡，一雏有四足。二十二年，龙泉县一鸡二形，能鸣能伏。二十五年，瑞安县郑氏家有雄鸡生子。

《洪范》曰：“金曰从革。”失从革之性，时则有金石之妖诗妖毛虫之孽，其征恒旸，其色白，是为白眚白祥。

大德二年六月，抚州崇仁县辛陂村有星陨于地，为绿色员石，邑人张椿以状闻。泰定四年八月，天全道山崩，飞石击人，中者辄死。至正十年正月甲戌，棣州白昼空中有声自西北而来，距州二十里陨于地，化为石，其色黑，微有金星散布其上。有司以进，遂藏之司天监。十一月冬至夜，陕西耀州有星坠于西原，光耀烛地，声如雷鸣者三，化为石，形如斧，一面如铁，一面如锡，削之有屑，击之有声。十六年冬十一月，大名路大名县有星如火，自东南流，尾如曳彗，坠入于地，化为石，青黑光莹，状如狗头，其断处类新割者。有司以进，太史验视云天狗也，命藏于库。十九年四月己丑，建宁路瓯宁县有星坠于营山前，其声如雷，化为石。二十三年六月庚戌，益都临朐县龙山有星坠入于地，掘之深五尺，得石如砖，褐色，上有星如银，破碎不完。

至正九年，龙兴靖安县山石迸裂，涌水，人多死者。十年三月，庆元奉化州南山石裂，其碎而大者，有山川人物禽鸟草木之文。二十七年六月丁卯，沂州东苍山有巨石大如屋，崩裂坠地，声震如雷。七月丙戌，广西灵川县临江石崖崩。

庶征之恒旸，刘向以为《春秋》大旱也。太宗十年八月，旱。定宗三年，大旱。中统元年八月，泽州、潞州旱。三年五月，滨、棣二州旱。四年八月，真定路及洺、磁等州，彰德路旱。十一月，东平、大名等路旱。至元元年二月，东平、太原、平阳旱，分命西僧祷雨。二年，西京、北京、益都、真定、东平、顺德、河间、徐、邳、宿旱。三年夏，黄州、京北鹰朔旱。四年，顺天、束鹿旱。五年，京兆大旱。六月，真定等路旱。七年三月，益都登、莱旱。七月，山东、南京旱。八年四月，蔚州灵仙、广灵二县旱。九年六月，高丽旱。十二年，太原等路旱。十三年十二月，平阳路旱。十五年，奉圣州及彰德等路旱。十六年七月，赵州旱。十八年二月，辽阳广宁、北京大定县旱。十九年八月，真定以南旱。二十二年五月，广平，汴梁钧州、郑州、怀、孟、濮州、东昌、广平、平阳、彰德、卫辉旱。二十三年五月，汴梁旱。京畿旱。二十四年春，平阳旱，二麦枯死。二十五年，东平路须城等六县，安西路商、耀、乾、华等十六州旱。二十六年，绛州大旱。二十七年，真定、平山、枣强三县旱。二十八年二月，山东棣州旱。元贞元年六月，环州、葭州及咸宁、伏羌、通渭等县旱。七月，太原安丰及河间肃宁、乐寿二县旱。九月，泗州、贺州旱。二年七月，大名开州、怀州武陟县、河间肃宁县旱。九月，莫、献州旱。十月，化州旱。十二月，辽东、开元二路及河南芍陂旱。大德元年六月，汴梁、南阳大旱。七月，怀州武陟县旱。八月，扬州、淮安宁海州、真定、顺德、河间旱。九月，镇江丹阳、金坛二县旱。十一月，常州路宜兴州旱。十二月，平阳曲沃县旱。二年二月，浙西嘉兴、江阴、江东、池州、建康溧阳旱。五月，卫辉、顺德、平滦等路旱。三年五月，荆湖诸路及桂阳、宝庆、兴国三路旱。九月，大都、扬州、淮安旱。十月，扬、庐、随、黄等州旱。四年三月，宁国、太平旱。五月，扬州、南阳、顺德、东昌、归德、汝宁、徐、濠等州旱。平棘、白马二县旱。五年六月，汴梁、南阳、卫辉、大名等路旱。九月，江陵旱。六年正月，陕西旱。七年，台州诸路旱。八年六月，凤翔扶风、岐山、宝鸡三县旱。九年五月，道州旱。七月，晋州饶阳县、汉阳汉川县旱。八月，象州、融州、柳州属县旱。十年五月，京畿旱。安西春夏大旱，二麦枯死。十一年，台州自夏不雨至秋九月。至大元年二月，汝宁、归德旱。五月，渭源县旱。三年夏，广平亢旱。四年六月，河间、陕西诸路旱。皇庆元年六月，滨、棣、德三州及蒲台等县旱。二年九月，京畿大旱。延祐二年春，檀、蓟、濠三州旱。夏，巩昌兰州旱。济宁、益都旱。四年四月，德安府旱。五年六月，荆州旱。七月，真定、河间、广平、中山大旱。七年六月，黄、蕲二路及荆门州旱。九月，沈阳旱。至治元年四月，袁州、建昌及广德路旱。五月，高邮州旱。六月，大同路、临江路旱。二年二月，扬州、淮安路旱。十一月，岷州旱。三年夏，土番岷州、顺德、真定、冀宁大旱。泰定元年三月，临洮狄道、石州离石、宁乡旱。六月，景、清、沧、莫等州，临汾、泾川、灵台、寿春、六合等县旱。九月，建昌路旱。十二月，两浙及江东诸路旱。二年三月，荆门州旱。五月，潭州、茶陵州、兴国永兴县旱。七月，随州、息州旱。三年五月，庐州、郁林州旱。燕南、河南州县十有四亢阳不雨。七月，关中、大名、永平、奉元诸路旱。九月，南思州旱。十一月，怀庆、修武路旱。四年二月，奉元醴泉、顺德唐山、邠州淳化等县旱。五月，大都、南阳、汝宁、庐州等路旱。六月，潞、霍、绥德三州旱。七月，江南、延安诸路旱。八月，真定、晋宁、延安、河南及藤州旱。十月，龙兴路旱。十一月，永平路旱。十二月，大都、保定、真定、东平、济南、怀庆等路旱。致和元年二月，广平、彰德等路旱。五月，泾州旱。六月，江陵路旱。天历元年八月，陕西大旱，人相食。二年夏，真定、河间、大名、广平等四州四十一县旱。峡州二县旱。七月，大都之东安、蓟州、永清、益津诸县旱。八月，浙西湖州，江东池州、饶州旱。十二月，冀宁路旱。至顺元年七月，肇州、兴州、东胜州及榆次、滏阳等十三县旱。十月，武昌、湖广、常德、潭州诸路旱。十一月，冠州、庐州，江西龙兴、南康、抚、瑞、袁、吉、饶州及大名、真定、河间诸路旱。二年三月，浙西旱。四月，霍、隰、石三州，阜城、平地二县旱。八月，黄州旱。三年八月，真定路，冀宁路之阳曲、河曲二县及荆门州、河南府之洛阳县旱。四年夏，绍兴旱。淮东、西亦旱。元统元年夏，绍兴旱，自四月不雨至于七月。淮东、淮西皆旱。二年三月，湖广旱，自是月不雨至于八月。四月，河南旱，自是月不雨至于八月。秋，南康旱。至元元年三月，益都路旱。夏，河南及邵武大旱。二年，蕲州、黄州、浙东衢州、婺州、绍兴、江东信州、江西瑞州等路及陕西皆旱。是年四月，黄州黄冈县周氏妇产一男，未几死，狗头人身，咸以为旱魃云。六年夏，大宁、广宁、辽阳、开元、沈阳、懿州旱。广东南雄路旱，自二月不雨至于五月，种不入土。至正二年，彰德、大同二路及冀宁平晋、榆次、徐沟县，汾州孝义县，沂州皆大旱，自春至秋不雨，人有相食者。秋，卫辉大旱。三年秋，兴国大旱。四年，福州大旱，自三月不雨至于八月。兴化、邵武、镇江及湖南之桂阳皆旱。五年，曹州禹城县大旱。夏，胶州高密县旱。六年，镇江及庆元奉化州旱。七年，怀庆、卫辉、河东及凤翔之岐山、汴梁之祥符、河南之孟津皆大旱。八年三月，益都临淄县大旱。五月，四川旱。十年夏秋，彰德旱。十一年，镇江旱。十二年，蕲州、黄州大旱，人相食。浙东绍兴旱。台州自四月不雨至于七月。十三年，蕲州、黄州及浙东庆元、衢州、婺州，江东饶州，江西龙兴、瑞州、建昌、吉安，广东南雄，湖南永平、桂阳皆大旱。十四年，怀庆河内县、孟州，汴梁祥符县，福建泉州，湖南永州、宝庆，广西梧州皆大旱。祥符旱魃再见。泉州种不入土，人相食。十五年，卫辉大旱。十六年，婺州、处州皆大旱。十八年春，蓟州旱。莒州、滨州、般阳淄川县、霍州、鄜州、凤翔岐山县春夏皆大旱。莒州家人自相食，岐山人相食。十九年，晋宁、凤翔，广西梧州、象州皆大旱。二十年，通州旱。汾州介休县自四月至秋不雨。广西宾州大旱，自闰五月不雨至于八月。二十二年，河南洛阳、孟津、偃师三县大旱，人相食。二十三年，山东济南、广西贺州皆大旱。

后至元五年八月，京师童谣云：“白雁望南飞，马札望北跳。”至正五年，淮、楚间童谣云：“富汉莫起楼，穷汉莫起屋，但看羊儿年，便是吴家国。”十年，河南、北童谣云：“石人一只眼，挑动黄河天下反。”十五年，京师童谣云：“一阵黄风一阵沙，千里万里无人家，回头雪消不堪看，三眼和尚弄瞎马。”十六年正月，松江民谣曰：“满城都是火，官府四散躲，城里无一人，红军府上坐。”太宗九年，左翼部讹言括民女。至元十一年四月，诛西京讹言惑众者。后至元三年，郡邑皆相传朝廷欲括童男女，于是市井乡里竞相嫁娶，仓卒成婚，贫富长幼多不得其宜者，此民讹言也。

元贞三年正月，宁海州牟平县获白鹿于圣水山以献。至正十年，彰德境内狼狈为害，夜如人形，入人家哭，就人怀抱中取小儿食之。二十三年正月，福州连江县有虎入于县治。二十四年七月，福州白昼获虎于城西。二十九年正月，上都有狐数头，入行殿直至御殿下。

皇庆二年八月，黄梅县天雨毛。元统二年六月，彰德雨白毛，俗呼云“老君髯”。民谣曰：“天雨氂，事不齐。”至元三年三月，彰德雨毛，如绵而绿，俗呼云“菩萨绵”。民谣云：“天雨线，民起怨，中原地，事必变。”六年七月，延安路鄜州雨白毛，如马鬃，所属邑亦如之。至正十三年四月，冀宁榆次县雨白毛，如马鬃。七月，泉州如雨白丝。十八年五月，益都雨白氂。十九年三月，兴化路连日雨氂。八月，安仁县怪物见空中，白色，头黑尾锐。二十五年五月甲子，京师雨氂，长尺许，如马鬃。二十七年五月，益都雨白氂。

至元二十四年七月癸丑，日晕连环，白虹贯之。至大元年七月，流星起句陈，化为白气，员如车轮，至贯索始灭。皇庆元年六月丁卯，天雨毛。延祐元年二月己亥，白晕亘天，连环贯日。至顺三年五月丁酉，白虹并日出，其长竟天。后至元四年八月丁丑，京师白虹亘天。至正二十二年，京师有白气如小索，起危宿，长五百丈，扫太微。二十四年六月癸卯，冀宁路保德州三星昼见，有白气横突其中。二十六年三月丁亥，白虹五道亘天，其第三道贯日。又气横贯东南，良久乃灭。二十七年五月，大名路有白气二道。二十八年闰七月乙丑，冀宁文水县有白虹贯日，自东北直绕西南，云影中似日非日，如镜者三，色青白，逾时方散。

至正二十一年，昆明县生赤小犬，色如火，群吠遍野。二十八年，上海金寿家雄犬生小狗八，其一嘴爪红如鲜血。




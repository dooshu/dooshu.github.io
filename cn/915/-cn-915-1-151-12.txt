◇秩官

敌国宾至，关尹以告，行理以节逆之，候人为导，卿出郊劳，门尹除门，宗祝执祀，司里授馆，司徒具徒，司空视涂，司寇诘奸，虞人入材，甸人积薪，火师监燎，水师监濯膳宰致饔，禀人献饩，司马陈刍，工人展车，百官以物至，宾入如归，是故大小莫不怀爱。其贵国之宾至，则以班加一等，益虔。至于王吏，则皆官正莅事，上卿监之。若王巡守，则君亲监之。（《周语》中，单襄公引周之《秩官》。注：「《秩官》，周常官篇名。」）


○恶圆

元子家有乳母，为圆转之器，以悦婴儿，婴儿喜之。母使为之聚孩孺，助婴儿之乐。友人公植者，闻有戏儿之器，请见之。及见之，趋焚之，责元子曰：“吾闻古之恶圆之士歌曰：‘宁方为早，不圆为卿；宁方为辱，不圆为显荣。’其甚者，则终身不仰视，曰吾恶天圆。或有喻之，以天大无穷，人不能极远视四垂，因谓之圆，天不圆也。对曰：‘天纵不圆，为人称之，我亦恶焉。’次山奈何任造圆转之器，恣令悦媚婴儿？小喜之，长必好之。教儿学圆，且陷不义，躬自戏圆，又失方正。嗟嗟次山，入门爱婴儿之乐圆，出门当爱小人之趋圆，吾安知次山异日不言圆、行圆、动圆、静圆，以终身乎？吾岂次山之友也？”元子召季川谓曰：“吾自婴儿戏圆，公植尚辱我言绝。忽乎吾与汝圆以应物，圆以趋时，非圆不预，非圆不为，公植其操矛戟刑我乎？”


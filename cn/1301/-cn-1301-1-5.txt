述进士下篇



元和中，中书舍人李肇撰《国史补》，其略曰：进士为时所尚久矣，是故俊乂实在其中。由此而出者，终身为闻人，故争名常为时所弊。其都会谓之「举场」，通称谓之「秀才」，投刺谓之「乡贡」，得第谓之「前进士」，互相推敬谓之「先辈」，俱捷谓之「同年」，有司谓之「座主」，京兆府考而升者谓之「等第」，外府不试而贡者谓之「拔解」，将试各相保谓之「合保」，群居而赋谓之「私试」，造请权要谓之「关节」，激扬声价谓之「还往」，既捷，列名于慈恩寺塔谓之「题名」，大宴于曲江亭子谓之「曲江会」，藉而入选谓之「春关」，不捷而醉饱谓之「打眊燥」，匿名造谤谓之「无名子」，退而肄业谓之「过夏」，执业以出谓之「夏课」，挟藏入试谓之「书策」，此其大略也。其风俗系于先达，其制置存于有司。虽然，贤者得其大者，故位极人臣，常有十二三；登显列，十有六七。而元鲁山、张睢阳有焉，刘辟、元翛有焉。




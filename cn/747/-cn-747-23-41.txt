○废皇太子瑛为庶人制

朕躬承天命，嗣守先业，不敢失坠，将裕后昆。所以择元良，策奇器，为国之本。岂不谓然？太子瑛，幼而锺爱，爰加训诱。亲之师范，所望日新。年既长成，与之婚冠，而妃之昆弟，潜构异端。顷在东都，颇闻疑议，所以妃兄薛愿，流谪海隅。导之诲之，谓其迁善。驸马都尉薛鏽，亦妃之兄也。今又煽惑，谋陷弟兄。朕之形言，愧於天下，教之不改，其如之何？盖不获已，归诸大义，瑛可废为庶人。鄂王瑶、光王琚等，自幼及长，爰加抚育。为择师资，欲其恭顺，而不率训典，潜起异端。及与太子瑛构彼凶人，同恶相济，亦既彰露，咸引其咎。孽由己作，义在灭亲。并降为庶人。驸马都尉薛鏽，离间骨肉，惑乱君亲，潜通宫禁，引进朋党，陷元良於不友，误二子於不义，险薄之行，遂成门风。皆恶迹自彰，凶慝昭露。据其所犯，合寘严诛，言念琐姻，用申宽典。舍其两观之罚，俾就三危之窜。可长流瀼州百姓。


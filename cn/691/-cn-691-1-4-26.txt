◎盗胁官

有盗夜入某令家，露刃胁之曰："吾与若均盗也，以盗得盗物不得谓之盗。吾之盗，得财而已，不必杀人。若之盗，常杀人以得财，与吾孰贤耶？夫盗之罪必死，吾知之。而乃冒死为之，徒以贫故，不得已出此计。所历若干家，所犯若干案，较若所为，曾未及半，而徒获盗名，甚无谓也。今独取若赀，吾可以归里买田，恂恂为善人，不犹胜若之终身为盗乎？"去其箧千金径去。某令大惧，不敢泄其事。其邻有微闻之者，传播于众如此。此江南某县嘉庆初年事。


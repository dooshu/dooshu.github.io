◎刘湎

字伯猷，彭城安上里人。元嘉中为广州增城令，刺史刘道锡引为扬烈府主簿，除宁远将军绥远太守。刺史宗悫又引为主簿，封大亭侯，除员外散骑侍郎。孝建初为宁朔将军湘东内史，徙晋康太守，又徙郁林太守。大明初为宁朔司马，封金城县侯，除西阳王子尚抚军。入直阁，除龙骧将军西江督护、郁林太守。前废帝即位，以为振威将军屯骑校尉。明帝即位，加宁朔将军，领建平王景素辅国司马，征还都，除辅国将军兼山阳王休）骠骑谘议参军，拜太子左卫率，封鄱阳县侯。寻为征虏将军豫州刺史，进号右卫将军，又进号右将军，征拜散骑常侍，改侍中中领军，出镇广陵，假平北将军，受顾命，守尚书右仆射。後废帝初，桂阳王休范反，战死，赠司空，谥曰忠昭公。


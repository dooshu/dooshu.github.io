○诉螭文

（并序）

零陵城西有螭，室于江。（零陵，永州郡名。《说文》：螭若龙而黄。一说无角曰螭。螭，丑支切。）法曹史唐登浴其涯。（音沂。）螭牵以入。一夕，（一作“昔”。）浮水上。吾闻凡山川必有神司之，抑有是耶？于是作《诉螭》，投之江曰：

天明地幽，孰主之兮？（《庄子》：天其运乎，地其处乎，孰主张是？）寿善夭殇，终何为兮？堆山酾江，（酾，山宜切，又所绮切。）司者谁兮？突然为人，使有知兮。畏危虑害，趋走祗兮。父母孔爱，妻子嬉兮。出入公门，不获非兮。氵攸氵攸湘流，（氵攸氵攸，水流貌，音攸。）清且微兮。阴幽洞石，蓄怪螭兮。胡濯兹热，卒无归兮。亲戚叫号，闾里思兮。魂其安游，觐湘累兮。（扬雄《反离骚》：因江潭而淮记兮，钦吊楚之湘累。注，诸不以犯罪死曰累。屈原赴湘死，故曰湘累。累，力追切。）嗟尔怪螭，害江湄兮。（湄，音眉。）涎泳重渊，（涎，徐连切，字当作“次”。重，平声。“渊”，一作“澜”。）物莫威兮。形决目，（，力幽、巨纠二切。）潜伺窥兮。膏血是利，私自肥兮。岁既大旱，泽莫施兮。妖猾下民，使颠危兮。充心饱腹，肆敖嬉兮。洋洋往复，流逶迤兮。（逶，于危切。迤，音移，又夷尔切，亦作“<辶也>”。）惟神高明，胡纵斯兮？蔑弃无辜，逞怪姿兮。胡不降罚，肃川坻兮。舟者欣欣，游者熙兮。蒲鱼浸用，吉无疑兮。牲（《左传》：牲肥盾。注：，纯色完全也。）玉帛，人是依兮。匪神之诉，将安期兮！神之有亡，于是推兮。投之北流，心孔悲兮。


◎高隆之

隆之字延兴，本姓徐，高平金乡人，冒祖姑高氏姓。神武命为从弟，仍云勃海人。初为汝南王悦司州户曹从事，除员外散骑常侍、给事中。神武引为治中，行平阳郡事，及起义，以为大行台右丞，中兴初，除御史中尉，太昌初，除骠骑大将军、仪同三司，出为北道行台，转并州刺史，封平原郡公，历沧州刺史、大行台、尚书侍中、尚书右仆射，领御史中尉，入为尚书令、右仆射，进司徒，武定中为领军将军、录尚书事兼侍中，拜太子太师，兼尚书左仆射、吏部尚书，迁太保。文宣受禅，进爵为王，领大宗正卿。天保五年以谮死，赠阳夏王。


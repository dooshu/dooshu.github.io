答长安崔少府叔封游终南翠微寺太宗皇帝金沙泉见寄





《唐书》：长安县南五十里太和谷有太和宫，武德八年置，贞观十年废。二十一年复置，曰翠微宫。笼山为苑，元和中以为翠微寺。《元和郡县志》：太和宫，在长安县南五十五里终南山太和谷，武德八年造，贞观十年废。二十一年以时熟，公卿重请修筑，于是使将作大匠阎立德缮理焉，改为翠微宫，今废为寺。《雍录》：翠微宫，武德八年改名太和，在终南山上。贞观二十一年改翠微宫，寝名含风殿。苏文忠诗曰“植立含风广殿”，用此也。太宗于此宫上仙。杨大年《谈苑》曰：宫在骊山绝顶，太宗尝避暑于此。后改为寺，寺亦废。《法苑珠林》：今上皇帝恭膺宝位，庆祚惟新，思罔极于先皇，惠津于群品。鼎湖之驾，邈矣不追。长陵之魂，悠然滋永。聿兴净业，标树福田。先帝所幸之宫，翠微、玉华，并舍为寺，供施殷厚，缘设雕华。据此所称今上皇帝，是指高宗而言。则《唐书》所云元和中为翠微寺者，非矣。又诸书皆云在终南山，而《谈苑》云在骊山者，又非矣。太白诗题亦其一证。金沙泉，湮没无可考。



河伯见海若，傲然夸秋水。[一]小物昧远图，宁知通方士。[二]多君紫霄意，独往苍山里。地古寒云深，岩高长风起。初登翠微岭，[三]复憩金沙泉。践苔朝霜滑，弄波夕月圆。饮彼石下流。结萝宿溪烟。鼎湖梦渌水，龙驾空茫然。[四]早行子午关，[五]却登山路远。拂琴听霜猿，灭烛乃星饭。人烟无明异，鸟道绝往返。攀崖倒青天，下视白日晚。既过石门隐，还唱石潭歌。涉雪搴紫芳，[六]濯缨想清波。此人不可见，此地君自过。为余谢风泉，其如幽意何。

[一]《庄子》：“秋水时至，百川灌河，泾流之大，两涘渚涯之间，不辨牛马。于是河伯欣然自喜，以天下之美为尽在己。顺流而东行，至于北海，东面而视，不见水端。于是河伯始旋其面目，望洋向若而叹曰：‘野语有之曰：闻道百，以为莫己若者，我之谓也。吾非至子之门，则殆矣。吾长见笑于大方之家。’北海若曰：井蛙不可以语于海者，拘于虚也；夏虫不可以语于冰者，笃于时也；曲士不可以语于道者，束于教也。今尔出于涯涘，观于大海，乃知尔丑。’”陆德明注：若，海神也。



[二]《汉书》：通方之士，不可以文乱。颜师古注：方，道也。



[三]《旧唐书·太宗纪》：贞观二十三年四月己亥，幸翠微宫。五月己巳，上崩于含风殿。



[四]鼎湖龙驾，黄帝升天事，见三卷注。以喻太宗上仙也。



[五]《唐书·地理志》，长安县南有子午关。《汉书》：王莽以帝后有子孙瑞，通子午道。子午道，从杜陵直绝南山，径汉中。颜师古注：子，北方也。午，南方也。言通南北道相当，故谓之子午耳。今京城直南山有谷，通梁汉道，名子午谷。又宜州西界、庆州东界有山，名子午岭，计南北直相当。此则北山是子，南山是午，共为子午道。《元和郡县志》：子午关，在长安县南一百里。王莽通子午道，因置此关也。《一统志》：子午谷，在西安府城南一百五里。子午关，在子午谷中，汉平帝时置关。



[六]《广雅》：“搴，取也。”《史记注》：“臣瓒曰：拔取曰搴。”江淹诗：“终觌紫芳心。”李善注：“紫芳，紫芝也。”






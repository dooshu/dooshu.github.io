29　諸公封地異説　或言實封或兼附庸説　虞仲虢仲虢叔皆周所封


「諸公之地，方五百里」，與武成、孟子之言不合。子産曰「列國一同」，襄二十五年左傳。孟子亦曰「魯方百里」，明堂位乃云「魯方七百里」。或謂周官、明堂位兼附庸而言。職方氏疏云：「無功，縱是公爵，惟守百里地，謂若虞公、虢公，舊是殷之公，至周仍守百里國，以無功故也。」愚按左氏傳僖公五年「虞仲，太王之昭也。虢仲、虢叔，王季之穆也」，皆周所封，謂「舊是殷之公」，誤矣。

【全云】殷之公，當是虞公、夏公，「虢」字乃「夏」字之譌。虞公固非虞仲之「虞」也。

【元圻案】大司徒：「凡建邦國，以土圭土其地而制其域。諸公之地，封疆方五百里，其食者半。」鄭司農云：「其食者半，公所食租税得其半耳。其半皆附庸小國也，屬天子。」〇周禮訂義：「陳及之曰：『王介父以爲孟子據實封言之。周官則兼附庸言之也。其説是矣，而辨未詳。夫諸侯之得附庸，必其有大功者也。春秋時，自齊、晉之外，魯有邾、鄫，鄭有費、滑，宋有蕭、滕，凡陳、衞等盟會，大國皆統屬諸小國。』愚按此説以孟子、王制指實封之地，周官兼山川附庸言之。鄭司農、陸農師、吕東萊皆同。」





